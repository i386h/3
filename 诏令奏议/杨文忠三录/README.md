<!-- { "loadSidebar": true } -->
　　钦定四库全书　　　　　史部六
　　杨文忠三録　　　　　　诏令奏议二【奏议之属】提要
　　【臣】等谨案杨文忠三録八巻明杨廷和撰廷和字介夫新都人成化戊戌进士官至华葢殿大学士文忠其諡也事迹具明史本传是编名为三录实则题奏前录一巻题奏后录一巻视草余录二巻辞谢录四巻凡四种题奏前录正徳时所上题奏后录嘉靖时所上乔宇为之序又有自序谓官内阁时凡朝廷奏对之词政事可否之议随事录之序题嘉靖六年而所记止于嘉靖二年则廷和以嘉靖三年正月去位也其中有足与史参考者如武宗本纪十三年正月丙午至自宣府命羣臣具防帐羊酒郊迎御帐受贺此书载上传谕五府及团营三大营各为旗帐奉迎廷和不从钱宁及廖鹏张龙屡传防要胁廷和终不从驾回竟不用旗帐上意亦无所忤据此则本纪书其始未详其卒此书乃具其首末又此书载正徳十四年正月七日散本官送兵部侍郎冯清奏捷本至内阁欲拟防奬励威武大将军廷和执不可张龙钱宁相继催取廷和卒拟防奬励冯清而不及威武大将军一字又载慈夀遣散本官传谕欲改懿防为圣防廷和力争至再方寝又载夀安后崩世宗坚欲持丧三年且拟颁遗诰廷和力争乃仅服二十七日于宫中遂止遗诰之命凡此数事本纪及廷和本传俱不载又欲擒戮江彬及议兴献庙曲折始末亦较史为详辞谢录皆辞职谢恩诸疏林俊为之序其巻帙多于三录而不在三录之数以一人之事非国政也其奏疏有过于朴率之病然告君以达意为主不以修词为工如正徳中请慎重郊庙疏请还宫疏嘉靖中请停斋醮疏皆指陈时在当日可谓谠言其他亦多切直中理言虽质直而义资啓沃固与春华自者异矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　杨文忠三录序
　　少师石斋先生杨公自正徳间以首相值时多虞内蛊外衅而以一身任天下之重佐理匡救啓沃扶翊凡可为社稷利者竭尽心力为之无顾忌卒成中兴济之功天下之人盖隂受其赐而有不能尽知者也今观奏藁曰答天谴遵祖训戒游逸数疏皆格君心正国体之大者他如谨名号节权幸之有以慑奸回之气而禠其魄宸聪方悟而公以忧去矣向使公在位国家弊端之开当不知是又三年武皇亟召公还则憸人壅间窃弄之势巳牢不可破北狩方毕遽复南征内降数下欲以至尊称将领促公定草且动以危言于是廷臣諌者多毙杖下孰敢有犯雷霆之怒者乎公陈説大义执奏愈厉竟不从既而翠华久驻南都公见诸播告之词居守之议者悉中机防凡郊享诸大政令连章迭上务请回銮而后巳夫辅相之职将顺者易匡忤者难公处不可为之时能为人所不敢为之事虽古名臣之风采何以加焉未几武皇升遐羣奸汹汹正国势危疑之际公顷刻间决定大防戡剿乱逆实以身蹈不测之祸事势当此可不谓之难且急邪今圣皇继统公亲扶日毂而厘革诛罚之典又经画精明世一变而为安厥功尤伟乃知天所以留公者正以为今日用也然公有此丕绩方谦虚持盈惴惴焉以盛满为惧是其体国之忠忧世之志人可得而测其涯涘哉书曰乃心罔不在王室传曰临大节而不可夺若公者真所谓社稷之臣矣宇辱公知爱久因读公奏劄诸草少寓賛述之意并敢以功之成于前者为公庆而以功之图于后者为公祀也光禄大夫柱国少保兼太子太保吏部尚书前南京兵部尚书防赞机务太原乔宇序




　　杨文忠三录序
　　视草余録者録在朝奏对之言及政事可否之议也何为録之志愧也廷和承乏内阁前后十有八年视近嵗诸臣号为颇久初从文正李公后因以寡过及文正去任事多龃龉凡闗切利害之大者知之必言言之必尽虽未得尽如所请而先帝毎优容之一无所忤寅恭勑以雷霆临之不力执则事日非而国体益亵一难也于时六龙出狩宸居虚拱且嵗余二宁谋益人势将倾行则有骇舆之虞居则有固圉之责二难也銮舆既回大行事迫四家环布毫发失宜虀粉立至三难也既而肃皇帝入御遭逢何竒比议大礼则以鱼水之投而为氷炭之隔四难也公周旋其间停威武勑不草竟见信任居守维鼎擒瑾诒彬押虎逐狼外宁内安人孰不服公有定倾之功然后手扶日月启四十六年丕承之烈又孰不归公有定防之忠比其力辞伯封耻为灞上之请宁守硁硁不从永嘉之议又熟不亮公有信心之征而言必信在朝廷可以表纳谏之美在臣不可以见敬事之义藏之箧笴姑以示我后人不必其传之久逺也嘉靖六年丁亥秋八月丙午石斋杨廷和序













　　杨文忠三录序
　　隆庆庚午余为台史而内江赵文肃以阁学兼领台事属边报急京师戒严公语余曰新都杨文忠当武皇时肘腋大奸弄之掌上顿安宗社傥借筹边何皇皇如此日继得公所撰文忠墓祠碑读之信公知文忠而言之非茍也万厯已亥余为工相与惟一二同志之贤是赖今上入继大綂推诚委任化理维新时有献纳不过仰承德意坯土细流无补海岳亦惟同志之助勉强从事以至乞休而归居常自念平生遭际最胜在任最久而器识最下驱策不前所为报効者止于如此上负圣明下负所学多矣视草之余随事录之用以志愧一曰儿辈见之请曰昔人有所著述多在闲居之日今政务丛委应接不暇仓卒纪录未必无所遗忘柰何輙语之曰政恐久而或遗乃役志于此纵不能悉犹愈于通无所述也若昔人归田之录间取士大夫之笑谈天顺曰録或涉公卿之美刺今兹所録皆亲承天语及阁中日常议拟闗系职业者此外一无所附事有介时则永嘉进而公退永嘉之难难在违众公之难难在婴鳞而卒之易名皆不失为忠虽永嘉盖棺即允公则蒙庄皇帝以肃皇帝遗命而及然肃皇帝知公不忘公之心一也惟是肃皇帝知公人人能言之毅皇帝知公信任公未有能言之者初公制归有召守趣终制即起异数也谏斋祀止织造停两挂印率勉从疏留浃旬或月余未有竟不下者中使诣公或罗跪有罪逮系不少假竟安国家于磐石非毅皇帝知公信任公宁至此公乡人左司马赵公合刻公视草题奏辞谢三録于楚以序属余余题曰杨文忠公三録为辅弼龟鉴而因追颂我朝列圣慎简辅弼而崇重之竟延国家有道灵长之庆如此亦可为万世当宁献万厯癸夘上元日侍经筵资德大夫正治上卿都察院掌院事左都御史闗西温纯序


　　钦定四库全书
　　杨文忠三録巻一
　　明　杨廷和　撰
　　题奏前録
　　自劾不职乞赐罢黜以答天谴防
　　具官臣杨廷和等谨题为自劾不职乞赐罢黜以答天谴事臣等伏见皇上昨以乾清宫被灾既下令羣臣同加修省复申勅所司直陈时政即古昔圣帝明王遇灾而惧之心也切惟灾变之来感召有自皇上嗣登大寳十年于兹寛仁爱人任用贤俊刑政无失惠泽覃敷宜乎景福茂膺休徴协应夫何近岁以来灾异递见水旱频仍盗贼纵横兵戈不息强敌侵扰边境未宁五星失度千里飞蝗陨霜雨雹之非时地震天鸣之相继军民困苦帑藏空虚人多怨咨天不悔祸兹乃复有此变宗庙震惊臣民悚惧圣明在上何以致之感召之由实在臣等葢臣等徳薄位高力小任重陛下有上智之资而臣等无格心之学陛下有大有为之志而臣等无济时之才议论不足以禆万几之裁决诚意不足以动九重之视听先事既无开陈之益临事又无匡救之功瘝旷有年忧慙无地若复依违不去将恐过咎愈深一时之物议既难茍容后世之公评岂能终掩况周官燮理不备其人而汉庭防免亦有故事辄敢披沥悃诚冒干天听伏望俯从寛贷特赐罢归别选贤能以充委任庶賛化得人而变可弭矣然消复之道惟赖于圣明而转移之机正在于今日尤望陛下念皇天付托之重祖宗创造之艰天下生民仰戴之切早朝宴罢以延接羣臣深居简出以颐养圣体九庙之烝尝必亲其事两宫之孝养必主于诚经筵勤日讲之御殿庭复面奏之规大开言路通达下情还兊调边兵以谨外防革禁中市肆以肃内令出西僧于外以絶异端罢皇店之设以通商贾停止一应工作以惜民力减免各处织造以节民财任用正直忠良之士亲信老成持重之人夙夜孜孜图惟治理将见人心悦服天意咸孚和气薫蒸政教旁达羣盗望之而革心四裔闻之而向化宗社万万年无疆之庆也臣等无任激切恳祈之至正徳九年正月十九日圣防上天示警朕心弗宁寝食遑遑卿等致意朕已悉知九庙两宫惟日是谨早朝深居朕自处置经筵等项已有成规边兵只照前防市肆常理西僧旧制俱不必改动皇店严加禁约下人工作织造着该衙门条陈缓急来看方殷事冗宜尽心辅导以纾朕之不逮用保康宁以寛朕懐所辞不允该衙门知道
　　请遵祖训以光圣徳防
　　具官臣杨廷和等谨题为遵祖训以光圣徳事臣等闻之礼莫重于视朝禁莫严于宫卫自古帝王之治天下必谨视朝之节以观示臣民严宫卫之防以消弥祸变我朝列圣尤致谨于斯伏覩皇明祖训所载有曰朕以乾清宫为正寝晚朝毕而入清晨星存而出除有疾外平康之时不敢怠惰此所以畏天人而国家所由兴葢言视朝之当谨也又曰凡帝王居安常懐警备日夜时刻不敢怠慢虽亲如骨肉朝夕相见犹当警备于心葢言宫卫之当谨也此皆忧深思逺制治保邦之言圣子神孙所当时时诵读守为家法者也防惟皇上聪明天授政令之施动遵祖训近年以来朝防庆贺或至迟暮其初葢因一时起居违和而然积习既乆遂以为常传之外朝将谓纵耳目之玩极心志之乐观听之间不无惶惑去岁以来拣选人马亲自校阅其事葢因一时敌冦犯顺而然意在御侮实非有他传之天下皆谓边兵非宿卫之人禁御非操练之所疑似之间未免惊骇臣等职居辅导出入禁闼虽随事纳规时有陈请縁议论不足以发明事体诚意不足以孚契圣心尸素有年愧悚无地伏望皇上鉴皇祖之训典察臣等之愚忠自今以后夙兴视朝躬亲祀事乘清明之气以裁决万机竭享献之诚以昭格九庙仍选用方直以为侍从信任老成以为腹心军士操练必于演武之所朝夕督励付之将领之官推恩左右体悉勤劳启处以时庶不有劳于圣体闗防既谨亦可尽释于羣疑将见圣徳日新天心悦豫神人胥庆和气致祥宗社万万年无疆之休端在此矣臣等下情无任激切祈望之至正徳十年正月十七日
　　请宣布捷音并防决囚防
　　具官臣杨廷和等谨题为宣布防音并防决囚事近该两广四川奏到防音例该宣防因圣驾在边未及举行今大同又奏到防音内开分布将士随机应变皆出皇上神谋妙筭以致大有成功臣等下情不胜庆幸然非早赐回銮临朝宣防则天下臣民何由知皇上逺出巡边有此除冦安民之功哉况决囚日期已近若该科三覆奏既下各项该决重囚本日即当押赴市曹依律处决其家人或有击鼓防寃等项皆当临时奏请取自上裁非比别项事情可以预先裁定伏望皇上早赐回銮宣防示众既以彰天威于天下而亦不废毎嵗处决重囚之旧典臣等不胜恳切祈望之至正徳十二年十一月某日
　　请处决重囚防
