<!-- { "loadSidebar": true } -->
　　上乃敕巡抚辽东大同等处都御史彭谊郑宁等曰沿边设备已有定规岁久因循不无懈弛敕至尔等宜遍历所属边关重加整饬军马缺乏即行选补兵甲损坏即为脩理城堡墩台坍塌即令筑塞完固着令墩军时常哨守若役占军士委用非人以致军旅不精守御无备者指实具奏管军头目自都指挥而下有贪懦无为者从公罢黜别选材武智能者代之应逮问者就尔逮问区处以示警戒凡弊可革利可兴有益于边者听尔便宜施行务秉公勤以副委任
　　○成化十一年正月己卯兵科奏甘肃诸夷诸处反侧不常近又传说瓦剌驻近哈密恐结构为患宜别推武职重臣才望素著者往处之
　　上以重臣未可轻遣乃敕镇守总兵巡抚等官曰近土鲁畨使臣密议欲侦察中国事情盗夷人马驼逃归报速檀阿力为寇掠计及欲焚城中草场窃计甘肃安插夷人千余且闻瓦剌人马切近哈密驻劄万一内外势合猝难防范敕至尔等即熟思审处何法可以安其反侧何策可以消其后患务使枢机周密计虑万全若难于处置亦湏驰奏别为之处尔等其钦承毋忽
　　○成化十三年七月己卯敕谕各边镇守巡抚等官朕惟武备所以折冲御侮卫国保民自古有国家者莫不恃此以安兹者各处灾异迭见加以戎虏逼近边陲敕至尔等从宜计议弭盗安民之术选将练兵之方凡可以禆补军务者条陈以闻务凿凿可行毋泛而不切
　　○成化十八年三月丙子巡抚云南右副都御史吴诚奏云南东西二沟之水发源松华坝黑龙潭溉田数万顷每岁修筑之费皆给官钱今御史樊莹奏不许动支而二沟水利则不可废请以都司所收公田租鬻银给之户部为请
　　上曰水利有司急务况云南边方蓄积甚寡使田被水患岂惟民食不给而军需亦无从出矣用官物以预为堤防有何不可其亟行之
　　○闰八月乙未朵颜卫夷人革克台来降言北虏亦思马因与三卫阿儿乞蛮等解仇连和欲至我边抄掠
　　上谕兵部臣曰亦思马因紏众沙漠雄长诸部日夜谋画欲来犯边久矣今复与朵颜三卫解仇结党其志非小秋高马肥入寇之事难保其无纵彼不资他人兵马彼独不敢为寇乎其勿以传闻之言为不可信且戒缘边守臣务相严谨兵备无或少怠堕其计中以自取失律之罪
　　○成化二十年二月壬申
　　上命太子少保户部尚书余子俊兼都察院左副都御史总督大同宣府军务兼督粮储赐之敕曰大同宣府兵政钱粮近多废弛虚耗加以去秋虏寇大同兵民疲敝今特命尔总督两处军务仍督粮储各该总兵巡抚并京营参将等官悉听节制尔湏随宜驻劄以时按行两处边方及延绥接界之处凡军马甲兵关隘粮草等务听尔便宜施行总兵以下官员不胜任者奏闻区处都指挥而下不堪领军者罢黜更代律应拏问者送巡按御史及问刑衙门问理文职有犯方面官参奏处治余即拏问如遇贼情紧急尔即调度各路将官或调取邻境延绥等处官军相机战守临阵之际但有退缩不前不听号令者以军法从事然后奏闻
　　○成化二十三年二月甲申初辽东用兵增设游击将军二人佟昱驻广宁罗雄驻辽阳各城精兵尽归之而分守备御常患兵少至是缺参将巡抚都御史请于雄昱中推举一人而罢游击之官
　　上曰游击之设本为兴师对阵一时之权宜若各拥劲兵久聚不散而主兵顾少于义非宜其即以雄为参将所统士卒各还城守
　　荒政
　　○成化七年七月乙未户部奏请推选风宪重臣二员巡视京畿并令天下巡抚官及布按二司督府州县脩举预备仓以备荒歉
　　上命副都御史杨璇往直隶顺天等八府整理其余重巡抚官无巡抚官处则令司府州县卫所正官务在随宜设法不许扰民其司府以下官有怠慢无成效者听巡按御史紏劾
　　○十二月辛未京畿雨水人民缺食监察御史言顷遣都御史杨璇措置仓粮有司奉行不谨概行劝徵不便
　　上曰预备仓粮正为安餋百姓宜遵敕旨斟酌下情从容处置岂可一概逼迫户部其即移文璇等知之
　　○成化二十年九月己酉巡抚山西佥都御史叶淇奏属府大饥饿莩无筭请发太仓银以备赈济
　　上曰朕为天下生民王常恐一夫不获其所今山西饥荒民不聊生如此览奏良用恻然其亟发京库银三万两遣官赍付淇籴粮应用俟豊年徐议还官
　　○成化二十三年二月戊申巡按福建监察御史董复以福州等府灾伤乞存留本处劝借盐□银以备赈济户部覆奏言陕西等处边报未宁宜悉起运以充边储
　　上谕户部曰前日劝借盐□正所以备今日之用况小民既知官府有积皆日夜嗷嗷仰给于此今尽取来宁不缺所望耶宜暂留本处赈济如或边储不足尔等当别为之图慎勿顾彼失此以轻一方民命也
　　防患
　　○成化十五年九月甲寅户部奏江西累岁水旱灾伤人民饥窘恐盗贼窃发宜为之备
　　上曰江西地方岁荒相仍民穷盗起难保其无思患预防经国大计镇守巡抚等官其加意区画赈济毋令失所
　　○成化十八年二月壬寅镇守山东太监韦焕奏日照县诸处盗起潜入大山已成巢穴事下兵部议请增设巡抚官
　　上曰民饥盗起事势必然有司不能抚字于无事之时岂可不防御于有警之日其令巡按御史督三司等官责限擒捕巡抚官姑不设
　　○闰八月辛巳广东保昌县有盗数百流劫江西大庾县居民事闻
　　上曰广东蛮寇窃发屡劳剿捕自数年来其患稍息今复踰岭行劫以惊扰吾民使之不得安居乐业奔窜山谷朕甚怜之两省守臣其悉发兵追击毋令滋蔓勿谓小寇不足虑也
　　弭盗
　　○成化四年正月壬午提督两广军务都御史韩雍奏官军屡败贼徒黄公汉等于思恩府等处斩获甚众然柳庆地方岁饥余寇散而复聚尤为可虑
　　上谕兵部臣曰雍既奏军功又虑余寇复聚功可赏也余寇复聚地方何由得宁尔等其速移文核实有功官军行赏责雍等督军灭贼无狃于小捷遂弛兵备
　　○八月己酉
　　上以沿江盐徒剽掠□旅行舟杀死巡江官军敕锦衣卫指挥佥事冯瑶往捕之敕曰滨江群盗紏集流亡初止贩盐射利寖至夺货杀人或连艘数十钲鼓相闻驰突风涛如履平地甚至一舟之众敌杀官兵数千人南京守备等官玩寇长奸日甚一日究其所以皆由仪真瓜洲并白塔河东抵江阴通泰诸港泊墟市军民杂处率多橐盗为利或有贼党给役官府因之侦伺机宜亦或有巡哨官兵茹贿贪生纵盗自便弊源不塞弭盗何由今特命尔率所属缉事官校会同先遣都御史高明及总督操江成山伯王琮等从宜议处期于盗息民安其平民私贩行旅夹带不系劫盗人数自有关隘盘诘及巡盐御史管理不许官校一概搜检惊扰平民
　　○成化十二年正月壬戌福建镇守等官奏延平府疫疠之余盗复窃发
　　上曰弭盗安民正镇守巡按三司等官急务宜尽心区画不得坐视如违坐罪不宥
　　○成化十六年十一月壬辰兵部尚书余子俊等言近者京城内外强盗滋多盖因风俗奢僣及闾巷恶少聚徒赌博以致穷困为盗宜加禁治
　　上曰京师近地奢僣奸伪渐不可长有此情弊所司官校何为玩愒日久不为缉访宜亟画谋擒捕仍遣官属勘实造册有潜住者即行发遣隐蔽者并罪之
　　抑干请
　　○成化四年六月癸卯尚膳监太监潘洪奏乞中两淮运司存积余盐五万九千引
　　上曰朝廷存积盐课以待边用
　　祖宗明有禁例食禄之家尚不可中况内臣乎内臣给事内廷凡所以餋生送死皆朝廷为之处置固不必营利以殖生况乃损国课以益私家乎其勿与
　　○成化十一年十月丁亥尚衣监太监姜玉奏乞故太监郑善所遗永年鸡泽二县地四百余顷下永年府勘报玉所乞者多民间纳税之地但与善庄地相邻耳
　　上曰善旧所种地今以赐玉其民间税地仍以给民俾各耕种为陪买官马之用
　　○成化十五年十月甲申缅甸宣慰卜剌浪等奏尝擒麓川思任发及其妻子以献蒙许赐孟餋地不得今思洪发复欲夺贡掌地贡掌乃缅甸朝贡驻泊之所乞与缅甸为便且今所遣金齿卫军余李让乞令为冠带把事以备役使
　　上令兵部谕其使臣曰朝廷一视同仁无问华夷凡经赦不再犯者俱不复治孟餋贡掌是尔朝贡往来之所已诏边臣谕思洪发凡尔使经过不得阻滞矣李让听该管官司专遣伴送往还勿令奸人搀夺规利尔其悉体朕意毋得复有所望
　　○成化十八年十月己巳德王见潾为其郡主乞妆奁
　　上曰郡主婚配例止给与冠服仪仗今王奏乞妆奁朕念亲亲之恩非惜此小费也但今宗支蕃衍内府营造供应之物日不暇给若复开此例各王府将比照陈请何辞以郤之府库财物所入有限又将何取以应之乎其已之
　　○成化十九年正月甲寅成讨温卫安直都督佥事康尼以两进海青乞升职并赐蟒衣玉带
　　上曰朕于远物素所不宝但念远夷效顺故勉受之康尼准升一级视常赐外加彩叚二表里亦足以答其□矣蟒衣玉带胡可滥及其已之
　　○七月丁巳锦衣卫千户姚福员尝请庄地不与至是复请献青二县地户部奉旨看详以福员妄请州民妄献不可再宥
　　上曰前代外戚奉法循理者上可以补助清化下亦能保族宜家具载史传以为美称福员以外戚受官享有禄俸尚不知足又累次奏扰欲夺小民之产纵不畏国法独不为保家计耶今姑再宥之投献者可谪戍如例
　　革奸弊
　　○成化十三年正月壬戌大兴左卫指挥使周广奏近年钞法不行在京势要殷富之家往往在于各布政司府州县公行嘱托其利十倍乞行禁约
　　上曰今后依势卖钞并有司听从者重罪不宥令巡按御史紏举以闻
　　○十一月戊子
　　上以天下诸司官吏朝觐至京奸诈之徒或缘私讎妄相告讦吓骗财物及阴构以事中伤善良大伤治体其朝觐官贤否不同朝廷黜陟自有常典亦不许与京官往来交通贿赂营求作弊命都察院揭榜通行禁约违犯者概治以罪
　　○成化十四年正月丁亥
　　上谕都察院臣曰京通二仓并各场粮草俱国用所系近各卫监支官多不守法度私立大小把总名色不肯依期收放故为刁蹬迁延以致军士到仓日久不得关支其贪婪委官通同官攒人等以斛面高低为名就中扣除者有之军吏人等指以答应为由于内克减者有之及关粮到仓十不得七以致军士多饥窘失所及有官旗舍余人等倚势用强搅扰仓场需索财物者似此奸弊非止一端事觉之日从重处治巡视御史及管粮委官坐视不理者一体治罪其出榜禁约之
　　禁非为
　　○天顺八年正月戊寅
　　上谕都察院臣曰朝廷行事一遵
　　祖宗成法除奸革弊悉从公道不逞之徒不便已私往往造言生谤甚至写匿名帖子揭于内府及京城内外指其姓名明言伤害沮挠朝政败坏风俗莫此为甚尔都察院即出榜严加禁约如有不改前非仍投匿名文书者许诸人首出缉拿赴官皆处以死首者缉拿者视捉获强盗事例升赏
　　○成化十年五月戊申
　　上谕都察院臣曰曩因愚民捏造妖言扇惑人心屡犯刑宪虽以榜禁而冥顽之徒不改前非犯者愈众宜申明禁例再揭榜示众今后官吏军民僧道人等但有收藏妖书勘合等项限一月以里尽行烧毁与免本罪敢有仍前捏造收藏传用惑众者许诸人赴官首告正犯处死全家发烟瘴地面充军首告得实之人量给官钱充赏优免杂泛差役三年
