<!-- { "loadSidebar": true } -->
　　钦定四库全书
　　世祖章皇帝圣训序
　　朕惟自古膺图御厯之后躬集大统手致太平懋烈丰功光前翼后行之为政斯发之为言义蕴固卓越乎百王训行尤昭示乎奕禩惟圣有作后人述焉千载同揆也我
　　皇考世祖体天隆运英睿钦文大徳功至仁纯孝章皇帝神灵首岀智勇天授秉英断之姿而持以恭俭扩寛仁之量而济以忧勤爰是冲龄定鼎薄海归心救生民于水火之中而庶政咸熙万邦作乂徳盛勲崇夐哉莫尚矣若夫宵旰图维宫庭训敕煌煌纶綍嘉言孔彰究圣学之高深着王道之正直凡所以凝
　　天命扬
　　祖徳顾民岩持国体者叮咛反覆深切着明而意防所注尤殷殷乎省躬克已纳诲亲贤纲纪毕张渊若歉及乎训诫臣下守正奉公鼓励激扬至诚感发靡不输服而効忠黾勉而奋绩也盖自我
　　太祖髙皇帝肇造鸿基
　　太宗文皇帝式廓骏业而我
　　皇考心合一丕显丕承阐经猷布为政教所以即事成谟遇物为诰包罗典册厘剔章程美善毕臻钜细咸备尧咨舜儆何以加兹朕祗承遗绪惕厉靡宁瞻方防之常新僾羹墙之如覩因命儒臣分编纂朕复详加披绎计一百一十三条统为
　　圣训六卷宝诸金匮拱若球图俾后嗣子孙知我皇考之贻谋燕翼百世无疆开国经纶万年时叙所以杜愆忘而遵典则者心法于是乎在书曰绍闻衣徳言诗曰绍庭上下陟降厥家呜呼可不敬哉
　　康熙二十六年三月二十七日



　　世祖章皇帝圣训序
　　古昔帝王应运而兴开物成务有君天下之规模凝命敕几有师天下之典则故言出而成经教思所被率土归仁厯观往代纪载肇乎二典彞伦叙于九畴罔不播为成宪炳如日星简籍具存可考而知也钦惟我
　　世祖体天隆运定统建极英睿钦文显武大徳功至仁纯孝章皇帝秉岐嶷首出之资建永清大定之业冲龄践阼统一车书义问达乎梯航仁声徧于涂巷盛徳大业富有日新自唐虞三代以来史册所传罕有及者至若洋洋圣谟包涵万有大之关伦教纲常之重而闾阎之日用饮食所弗遗精之在身心性命之微而宫府之制度典章所必饬巨细毕该纲维尽善要惟本精一执中之奥蕴以成经世服物之鸿谟诞告多方严明恺挚训敇有位深切周详意皆出乎至诚理尤协于克一用以光大前徽开万年有道之长夐乎与天地为昭矣我
　　圣祖仁皇帝躬承
　　先训命儒臣分编辑计一百一十有三条彚成圣训六卷以传久逺我
　　皇考念切绍衣宫庭宵旰追述
　　先猷朕从温凊之时闻知维谨嗣膺大统志在觐扬朝夕披陈具见开国经纶超越前古诒谋燕翼垂裕无穷是用敬为剞刻昭示臣民俾海隅出日之逺咸覩光华宝之如图球信之如蓍蔡是训是行钦承勿替庶几道徳一而风俗同唐之政要宋之宝训夫岂可同年而语者哉谨序
　　乾隆四年十二月初十日




　　钦定四库全书　　　　　史部六
　　大清世祖体天隆运定统建极英睿钦文显武大德功至仁纯孝章皇帝圣训目录　　诏令奏议类【诏令之属】
　　卷一
　　论治道
　　敬天
　　圣孝
　　圣学
　　谦德
　　节俭
　　儆戒
　　卷二
　　敦睦
　　谕羣臣
　　求言
　　纳諌
　　任官
　　卷三
　　考绩
　　选举
　　诫饬臣下
　　卷四
　　理财
　　恤民
　　赈济
　　重祀典
　　礼前代
　　襃忠节
　　卷五
　　兴文敎
　　谕将帅
　　招降
　　谕外藩
　　仁政
　　体羣情
　　卷六
　　安民
　　慎刑
　　惩贪佞
　　除
　　宥过
　　【臣】等谨案
　　世祖章皇帝圣训六卷康熙二十六年
　　圣祖仁皇帝恭编凡一百一十三则分三十有二门
　　乾隆四年
　　皇上御制序文刋布洪惟我
　　世祖章皇帝夙龄践阼
　　定鼎燕京视帝尧起自唐封尚先五载然生而神灵防而狥齐长而敦敏则比徳于黄轩是以
　　提挈天枢驱防羣力削平三蘖底定四瀛大同文轨
　　建亿载之
　　丕基加以
　　宵旰之余始终典学
　　御注孝经则操至徳要道之原
　　御纂内则衍义则昭笃近举逺之本
　　御制人臣儆心録则振举政典澄叙官方
　　御撰资政要览则敦叙纲常砥砺世教凡圣贤之理蕴无不阐明凡帝王之治法无不讲贯固己本心出治举措咸宜即
　　教阐
　　圣谟言为世则亦出同纶綍寳并球图夫天不可测测以星辰之行地不可度度以山川之纪
　　圣不可知知以典籍之所
　　尧诫汤铭贻留奕禩亦庻几稍窥
　　髙厚之万一矣乾隆四十八年八月恭校上
　　总纂官【臣】纪昀【臣】陆钖熊【臣】孙士毅
　　总　校　官　【臣】　陆　费　墀













　　钦定四库全书
　　大清世祖体天隆运定统建极英睿钦文显武大德功至仁纯孝章皇帝圣训卷一
　　论治道
　　顺治十年癸巳正月丙申
　　上幸内院阅通鉴
　　谕大学士范文程额色黑完我陈名夏等曰上古帝王圣如尧舜固难与比伦其自汉髙以下明代以前何帝为优文程等奏曰汉髙祖文帝光武唐太宗宋太祖明
　　太祖俱属贤君
　　上曰此数君又孰优名夏奏曰唐太宗似过之
　　上曰朕以为厯代贤君莫如明太祖即唐太宗并数君德政皆有善者有未尽善者至明太祖所定制度章程规画周详厯代之君实皆不及也文程等对曰诚如
　　上谕
　　丁酉
　　万寿节
　　上御太和殿诸王贝勒文武羣臣庆贺赐宴毕
　　召大学士陈名夏至
　　上问曰天下何以治何以乱且何以使国祚长久名夏奏
　　曰
　　皇上如天
　　上心即天心也天下治平惟在
　　皇上欲致天下治平惟在一心心乎治平则治平矣上曰然其道如何名夏奏曰治天下无他道惟在用人得
　　人则治不得人则乱
　　上曰然得人如何名夏奏曰知人甚难然所以知之亦易今诚于羣臣中择素有德望者常赐召见访问则天下人心鼔舞无不欲宣力效能者矣
　　上又曰唐朝家法何以不正名夏奏曰由太宗家法未善故致女主擅国祸乱蔓延然贞观政治可比隆三代惟能用人故耳
　　上又曰人君之有天下非图逸豫乃身当孜孜爱民以一身治天下也若徒身耽逸乐又安望天下治平惟勤劳其身以茂臻上理誉流青史顾不美欤朕虽勤于图治岂遂无过失专赖卿等匡其不逮倘朕躬有过慎勿讳言名夏奏曰
　　皇上宠眷诸臣常加诫谕人心大不同于曩时况臣受皇上厚恩岂甘缄黙但恐指陈过当耳
　　五月庚午
　　上幸内院问翰林各官何下直太早大学士范文程等奏
　　曰今日端阳是以下直较早
　　上顾谓羣臣曰乘借天休猥图安乐人情尽然但欲希宴逸必先习勤劳俾国家大定其乐方永若止图安乐嗜欲莫遏先计身家而后国是其乐亦暂耳即如朕躬所行兢兢业业期于尽善故每乐闻诸臣之言今之人多有能言而不能行者其故何也今日为之明日易之弗克持久是以不能行耳夫人孰无过知过而改即为善士倘自掩饰谬以为是过乃滋长咎斯甚矣朕与诸臣果能共勤政务裨益民生天必眷之若人之所行不善弗自省改天必降之以殃尚能邀眷佑乎至天不加眷佑而委命于天不知天之谴尔者以尔之不善也岂有尔所行善而天谴之者昔商成汤为盛徳之主犹且检身不及改过不吝若明之正徳帝耽志嬉游怙过不悛徒责善于臣工揆之修已治人之道乌乎可纵使臣工胥善而君不改过迁善何由而向化邪自今以往始自朕躬有过即改卿等亦各宜黾勉勤为啓沃朕将殚力修省焉
　　顺治十一年甲午五月甲午端阳节
　　上召内大臣大学士等乘龙舸游西苑
　　谕诸臣曰舟敝则加修法久则加整一经修整则焕然复新矣冯铨奏曰今之政事
　　皇上励精图治自尔日新又新
　　上颔之至北桥登岸幸南台赐诸臣馔
　　上曰朕甚悯耕牛劳苦不忍食其肉金之俊奏曰皇上恤牛之劳且然况海内百姓乎
　　上与诸臣欢宴至暮还宫
　　顺治十二年乙未正月壬子
　　上谕内外文武官员曰朕奉
　　天子民孜孜图治夙兴夜寐罔敢怠荒庶望休息安养渐兴教化以奏升平乃疆圉未靖水旱频仍储偫不充兵民憔悴流离困苦永念恻然虽恩赦屡颁而奉行无法每思与朕共理天下者惟尔内外文武诸臣是赖已有谕防自朕躬阙失以及政事未当者俱令各官悉心条奏采择施行兹以朕思虑所及先颁勅谕令各该管衙门作速遵奉兴利除害称朕只承
　　天意周恤民隐至懐书不云乎车服以庸从来帝王致治最重民功之赏尔内外诸臣果能殚力宣猷克敷膏泽朕必论功优擢如仍前玩忽误国殃民定置重典
　　敬天
　　顺治十七年庚子二月甲午
　　上谕礼部曰帝王奉
　　天子民礼隆禋祀享
　　帝大典所关尤重必仪物克备乃足昭对越之诚向来郊祀惟冬至用燔柴礼
　　祈谷坛未经举行虽祀典原有等差而同为祀
　　上帝典礼不宜有异嗣后
　　祈谷亦行燔柴礼
　　圣孝
　　顺治八年辛卯正月辛未
　　上谕礼部曰朕闻君徳莫先于克孝礼制莫重乎尊亲凡帝王缵承鸿业深念劬劳必上徽称以彰盛典所以隆礼显孝也恭惟
　　圣母翼赞
　　皇考令徳着于宫闱诞育藐躬恩慈勤于顾复获缵丕绪奄有寰区良由
　　圣母啓廸之所致也爰遵古典博采众谋拟上
　　昭圣慈寿皇太后尊号恭晋隆礼用展孝思
　　顺治十三年丙申正月癸未
　　上谕内三院曰自古平治天下莫大乎孝孝为五常百行之原故曽子备述孔子之言以为孝经昭示后世上自天子下逮庶人至孝之道罔不备焉朕观其立言正大意防深逺茍非取古人言行关于孝道者推而广之不足以彰其义兹欲博采羣言加以论断勒成一编名曰孝经衍义务俾读者观感效法以称朕孝治天下之意
　　八月壬寅
　　上仰承
　　皇太后慈训制为内则衍义成书幷为序文恭呈圣览序曰臣闻致治之道有大经大法以仪型乎邦国必有内治内教以模楷乎宫闱故关雎为王化之端乾坤居大易之首圣人垂训未有不以门内为兢兢者也三代以前圣后贤妃肇修内治以致化行俗美具载典册自非天佑至徳孰能集贞淑之大成振古今之懿化哉恭惟
　　圣母皇太后佐我
　　皇考兴道致治
　　徽音雍穆
　　慈诲周详有典有则兴仁兴让允为万世壸教之轨范臣敬遵
　　慈防搜辑古来嘉言美行统成一编上备
　　披阅下示来兹谨按内则所载皆闺门之内起敬起孝兴让兴仁之事而首曰后王命冡宰降徳于众兆民谓此乃王后世子所躬行心得而可为民法者故不言布教而言降徳也夫圣人言欲治其国者先齐其家又言家正而天下定齐之正之其惟内则乎世传后妃纪列女传家范内训诸书著作不少然未尝原本内则而发明之岂所以尊经立教与今是书一本经防而推衍之微而声气容色显而言动仪文精而乐心养志麤而中馈
