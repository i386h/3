<!-- { "loadSidebar": true } -->
　　文庙兴工已经四载有余计其钱粮则在十余万之外考其工程则在二三分之间论其采办则备一缺十实无应手之物料观其匠作则此来彼去亦无鸠集之技能种种草率迟延难以枚举等语朕于兴修阙里
　　文庙一事尽诚尽敬颁发国帑务令规模宏壮坚固辉煌计日告竣雍正三年六月即勅令原任巡抚陈世倌领帑兴工遴员修造拳拳委托至再至三嗣于塞楞额接任之时又复谆谆训谕且批示之曰此千万世不朽之大典况尔由科目出身霑沐
　　圣人诗书之泽更为深厚益当竭力办理以尽报本之诚岂料陈世倌委用不得其人既已躭悮于前而塞楞额又复因循怠玩于后以致工程迟滞久未告成朕心深为痛恨昨已特遣通政使留保前往督催前此之所以未遣专官者葢恐多差一人即多一番供应之繁费扰累地方是以专责成于该抚及地方官谓其必能仰体朕心办理无误也岂期陈世倌塞楞额负朕之恩违朕之防因循茍且玩愒迁延以致属员相率效尤误工旷日二人之罪岂可逭乎今总督田文镜节制两省事务繁多难以兼理督察工程之事着署抚岳濬钦差留保专管督催令在事人员殚心竭力迅速竣事陈世倌着速赴东省尽心办理以赎前愆其承修迟悮之知府金以成同知张文炳张文瑞通判黄承炳知州高令树王一防王敷贲知县马兆英崔烈于斐张曰琏王澍何
　　一蜚等现任者俱着离任修理工程其缺委员署理若该员果能尽心修造竢庙工告成该抚等奏闻仍准复还原任其降革离任者不许另补囘籍仍令在工办理竢工竣之日该抚等分别奏闻请防其佐贰杂职协修微员免其离任令在工効力工成准其回署至监督大员仍用济东道张体仁嗣后倘再有玩工冒帑之员着该抚钦差即行题叅从重治罪曲阜知县孔毓琚身系世职不便离任但伊为圣裔更宜身先竭力若仍怠玩着即题叅严加议处庙工甚为繁剧协办需用多人且既有离任之员亦需委员署事着该部于候选候补府防州县人员内拣选十数员朕命往山东交与该抚及钦差以备办工署事之用办工之员着该抚量给养廉之资竢工成酌量议叙留在东省遇缺即补其置备物料需用银两若有各员名下应追之项着先动司库钱粮办理另于该员名下勒限追还不得因此稽误工程其钮国玺误工亏帑一案如变产之外力不能完仍遵前防于陈世倌名下赔补从前督催迟误之抚司道员自陈世倌塞楞额以及布兰泰张保岳濬徐德俶牟综元等着留保分别查明交部议处此次修理
　　文庙工程务期巍焕崇闳坚致壮丽纎悉完备灿然一新着岳濬留保会同衍圣公详加相度倘旧制之外有应行添设者有应加修整者俱着估计奏闻添发帑银葺理丹雘总期经理周密毫髪无憾工成之日朕当亲往瞻谒以展尊礼
　　先师至诚至敬之意
　　二十二日四川巡抚宪德题叅仁寿县知县李培仁侵蚀军需银两奉
　　上谕据宪德叅奏李培仁领过军需银两撤兵之后不即将应存银两解缴请将李培仁革职审究等语大凡备办军需往往动用银两预先采买物料及一时撤兵不能即行变价还项亦情理所有之事恐李培仁被叅情由与此相若李培仁本系平常之员则不当令其备办军需倘系能员而因此被叅实为可惜宪德此奏未免太急着查明李培仁实在有无亏空具奏到日再降谕防
　　二十三日奉
　　上谕各关开放船只之处向例有部颁号簿以便稽查兹闻各关另设私簿征收惟于报部之时始将号簿挨日填造其意以水路船只往来多寡不齐若据实填簿则不能逐日有征收之数目恐干駮查是以设法匀派填造如此则簿内全非实在数目与商船过税串票毫不相符殊非政体且凡事据实则可以无弊作伪则弊窦丛生今既系任意匀派填造则号簿亦为虚设矣嗣后各关于部颁号簿务须据实填写如无船只过税之日亦即注明不得仍蹈前辙如敢故违定行严加议处该部亦不得混行指駮致滋弊端
　　又奉
　　上谕闻二月初五日夜山西蒲州府城内道府城守文武衙门三处同日被盗明火执杖劫去衣物等项此事朕已闻知而巡抚提督两司何以迟延尚未奏闻山西地方盗窃之事甚多今以地方大员衙署尚且被劫则民间可知矣巡抚提督等所司何事而疎纵废弛至于如此着巡抚提督等转饬属员将蒲州盗犯严行缉捕务令全获倘少有隠饰逾限不获定将巡抚提督等一并严加议处
　　又四川巡抚宪德叅奏原任大学士张鹏翮欠项未完请将伊家产清查并将伊子给事中张懋诚等解任着追奉
　　上谕张鹏翮名下应追还赵世显亏空银十万两朕念张鹏翮服官効力多年人亦小心谨慎此项银两诚为疑案不便令其全赔从寛豁免八万两着伊子张懋诚等将伊应行查变完公之项陆续交纳二万两张懋诚不必解任回籍
　　二十四日奉
　　上谕马兰泰之祖明安原系厄鲁特部落之贝勒
　　太祖高皇帝时纳欵归顺在军中亦甚効力建立功勲授为二等伯现今伊孙马兰泰承袭朕念明安当年劳绩格外施恩赐与头等侯爵着马兰泰承袭世袭罔替又奉
　　上谕据朝鲜国王奏称伊国贼党谋逆旋即败露遣兵捕缉丑全获已正典刑等语朝鲜世効恭顺受朝廷怙冒之德伊国凶丑即系干犯天讨之人该国王先事觉察不使漏网从此境内无警官民乂安朕心深为嘉慰兹因使臣回国着于常赐外加赐该国王妆縀等件四十疋内府书籍四种该国官员兵丁等发奸捕贼効力有功亦属可嘉着颁帑银一万两交与该国王分别赏给务令均霑以示朕旌赏之至意
　　二十五日奉
　　上谕高其倬向来不能教训属员成就人材以致闽省吏治废弛是以朕前令各省督抚拣选州县官一员咨送
　　闽省相助此等人员俱系通达谙练才猷可观者若令留于本省谅已陞迁擢用矣况朕留意闽省陆续拣发之能员亦复不少乃高其倬于属员内漫无可否今又以知府同知缺出补用乏人题请拣发高其倬于属员举劾之间未尝存作威作福之念亦未有贪取贿赂之心但其素性悠忽瞻顾惟恐叅劾一人则被叅者心懐怨忿又恐荐举一人则其余未荐者相对赧颜又虑所荐之人异日改涂易辙受其波累此等居心总为一己之私辗转莫定朕屡降训谕而伊积习究难除改现今史贻直奉差闽省着史贻直会同高其倬刘世明将福建知府以下知县以上各员优劣详加甄别造册具奏嗣后闽省有道府同知缺出即可以所定优等之员题请补授其间朕或见有可用之人亦当命往补用二十六日奉
　　上谕据钦差浙江清查钱粮之大臣性桂折奏浙省雍正二年以前未完旧欠钱粮带征每年应完银十五万两
　　有零查雍正五年六年应完之项已于本年如数完纳又雍正三年至五年未完之钱粮七十七万余两于雍正六年之内已完四十余万两其余在奏销以前大约可以全完民情感戴国恩踊跃输纳正赋等语浙省为财赋重地民力输将朕所轸念其所旧欠钱粮非不欲开恩豁免只以屡年未完之项乃顽戸之所拖欠若以抗正供而霑膏泽则顽民获利而良善转未邀恩非所以化导人心风俗也今浙省绅士庶民咸能知朕教养之殷懐感朕训诲之至意即此踊跃完粮一事可以见其感恩迁善之诚朕实为浙省之士民风俗称庆非重此数十万之国帑也浙省因总督李衞正已率属劝惩兼施实心任事故能令地方革薄从忠如此然其向善之速该省之人亦甚属可嘉用是特沛鸿恩将雍正七年额征地丁屯饷钱粮蠲免十分之二共计六十万两着李衞转饬各属恪遵奉行务使闾阎均霑实惠竝将朕加恩奬善之意遍行宣谕俾逺乡僻壤咸共知悉又河东总督田文镜题报发遣人犯傅通索理等辱官诈财宿娼逞凶奉
　　上谕傅通索理原系应行正法之人从寛免死发遣三姓等处因伊在发遣地方又复生事是以改发烟瘴之地乃伊怙恶不悛仍敢在途肆行不法甚属可恶着云南总督严审定议其佛伦于义新昌德兠儿亦系同行之人有无勒索等情着广西贵州巡抚一并审讯傅通索理既在河南新郑南阳二县生事骚扰则所过之处必皆肆意妄行着该地方官一一据实查首当寛减地方官之罪倘以从前既经隠匿此时仍不首报将来或经本犯供出或从他处发觉定将隐匿之地方官并督抚从重治罪至该督奏称起解地方何处疎纵锁□应查明定议等语着该部行文确查指叅具奏
　　二十八日奉
　　上谕李元英系世家之后前为云南南龙州知州又经杨名时以卓异荐举引见朕看其人尚明白厯练是以擢授陜西道员复用为甘肃按察使伊在任时叅奏伊者甚多朕屡加严谕训饬伊力行陈辨朕以其居官不善之处未有实据欲调内试看是以用为光禄寺少卿今闻其在陜行止卑汚营私贪利之处甚确实玷官箴负朕擢用着将李元英革职交与甘抚及按察使将伊所有款迹一一秉公审拟具奏
　　又奉
　　上谕据四川巡抚宪徳折奏崇庆州绅衿士民乐输军需米石今奉防蠲免该州一年额征钱粮阖省臣民无不欢呼感戴查上年九月间泸州里民王在庭等呈称仰沐皇恩浩荡岁值丰登所有攒凑军需米石情愿乐助以备储蓄不敢领受仓谷用表小民感戴之寸诚等因臣见永宁建昌各路军粮于不能马防舟载之处俱系派拨就近州县里民背运自到站背运之日始发运价其余盘纒皆里民自备兼之山路﨑岖雨雪泥泞派拨地方里民甚属辛苦而泸州里民亦在派拨之内是以不便再令输粮比以好言嘉奬未允所请亦未奏闻后据崇庆州里民具呈乐输臣因崇庆未曾派夫背运故敢据情陈奏等语朕前见崇庆州绅衿士民好义急公风俗淳厚深为嘉悦是以格外加恩蠲除正赋以示奬励今见抚臣陈奏知泸州里民曾经具呈在先且泸民既有背运军饷之勤劳又有乐助仓储之忱悃虽抚臣未允所请而民情之忠厚善良实为罕见着照崇庆州之例将泸州雍正七年额征钱粮全行豁免巡抚宪德务体朕心转饬该州恪遵奉行使闾阎均沾实惠倘谕防颁到之日有已征在官者准其抵算庚戌年额赋





　　世宗宪皇帝上谕内阁卷七十八
<史部,诏令奏议类,诏令之属,世宗宪皇帝上谕内阁>
　　钦定四库全书
　　世宗宪皇帝上谕内阁卷七十九
　　雍正七年三月
　　上谕三十道
　　初一日奉
　　上谕向来外官告病回籍者不复起用朕从爱惜人材起见已降防定例于该员告病之时该督抚若看其居官尚好即于本内声明俟将来病痊之后赴部引见仍以原缺补用文职已有此例文武本属一体以后武职告病者着悉照文职之例行
　　初二日奉
　　上谕总督田文镜公忠厯练自莅任豫省以来抚绥化导以实政实心为察吏安民之本是以风清弊絶吏畏民懐地方舒畅之气感召
　　天和数年之中年谷悉登丰稔该督之功实为可嘉兼该省绅士庻民风俗向来醇朴又能遵封疆大臣之教人人向义输忠以受
　　上天之恩实可谓良民矣夫因荒歉而蠲免正赋者乃赈穷
　　恤困之意若羣黎共敦善行以迓
