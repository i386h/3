<!-- { "loadSidebar": true } -->
　　定之经费任贪官汚吏之侵渔令小人藐视国法可乎且闻贪婪之员平日侵蚀国帑而于被叅之后则将所有赀财或蔵匿于衙署或送归于鄊里或分寄于宗族亲党之家及接任官查出亏空则故作贫窭之状希冀迁延数年援家产尽絶之例以圗豁免此种伎俩朕知之甚而内外臣工条陈此事者亦甚多是以朕从众所奏将被叅亏空之员捜查其宦囊家产并及其寄放之处葢不欲使贪污之軰盗国帑剥民膏以饱囊槖也此軰本有应死之罪但朕念弊端已久相习成风若遽然按律治罪则诛戮者众防于不教而杀此心有所不忍若仍任其温饱朕心又有所不甘故令其完补亏项而复全其性命此朕仁育义正用中之大道而无知小人妄以为严刻乃坐井窥天之軰亦无足论也朕意原欲暂行二三年俟天下咸闻朕谕共知朕心之日若再有犯者则按律治罪今已晓谕四年不得谓之不教而杀矣上年已令九卿酌定条例向后倘有侵欺亏空之员则按所定之例治罪有应正法者即照例正法其捜查宦囊家产并追及于寄放宗族亲党之处应不必行矣自此谕下之日俱着停止伊等若知朕化导保全之恩尽洗从前侵克之弊实伊等之福亦朕之所深望若仍执迷不悟顾赀财而不恤身命亦其自取不足悯恻二十日大学士富寜安等议奏赏给奉天等处将军飬亷之项奉
　　上谕将军乃边境大臣一应动用之处甚多别省将军俱已量给飬亷银两惟奉天黒龙江船厰三处将军竝无飬亷之项着将长芦盐课余银内动用六千两分给三处将军朕思旗下大臣及有职掌之官员亦宜量给飬亷银两着动用两浙盐课余银一万两分给两翼前锋统领防军统领前锋叅领防军叅领前锋侍卫等再动用两淮盐课余银二万四千两分给八旗都统以下至叅领等
　　二十三日
　　谕吏部内外各官皆有职业不可一日旷缺属在大员尤为要外省督抚在任丁忧者已令听谕防到日方行离任嗣后三品以上京官陞转之日其原任内若无同堂办事之人仍令本人办理俟尔部具本开缺奉防补用人员之后方行卸事其兼管别衙门者亦一体遵行庶职任不致或旷
　　二十四日
　　谕火器营大臣火器营甚属要马上教习熟练方为有益凡属满洲以骑射为根本不可专习鸟鎗而废弃骑射兵丁在马上射箭放鎗着加意熟习再兵丁内有自己养马学习鸟鎗技艺及勤谨効力当差者尔等即当勉以优等记名其或行走不及者当诱掖劝导盖教训兵丁须如教训自己子弟不可遽加呵责若有下愚不移之人或经再三敎训终不悛改仍然行止妄乱者岂可留之京师尔等当即行奏闻遣尔等凡遇齐集训练之处将朕谕防须谆谆劝诱明白晓谕官兵又奉
　　上谕蔡珽向在四川巡抚任内宦资甚厚伊年来作威作福众人趋奉即据伊所奏収受餽送之物已经不少如李绂塞尔圗之亲宻朋友亦甚多自然帮助伊祖坟在永平府目今永平城垣应加修理着蔡珽即于城工効力伊不必亲身监督令其子弟家人代办伊若有往来阅看之处奏闻前往
　　又奉
　　上谕上年腊月内据苏州巡抚陈时夏折奏所有苏松拨运福建米十万石部文行令易谷二十万石运往但运谷脚价繁多若将米石运往可省脚价一半且今年苏松等处州县有数处被水微觉歉收闽省收成丰稔此米原备积贮之用尚非急需等语朕因苏松等处被水歉收又闻闽省秋成丰熟是以批陈时夏奏折云用米运闽准尔所奏尔可就近酌量若苏松等处米石果少即将运闽之米题请暂停运送亦可朕此批示总因地方各有缓急当因时制宜不可执一而论也今据福建总督髙其倬奏称闽省现在需米平粜此时风水顺利正好运送令江南将米陆续发往若迟至南风时便难行走等语该督既称闽省需米平粜着将江南米石即速陆续运往不必拘定一齐发行务趂风水顺利之时将所拨之米运到以济闽省之用
　　二十七日内阁九卿等议奏江南合肥县叅革知县马倬江西宜黄县叅革知县胡虞继夤縁请托妄递供单照越诉律治罪奉
　　上谕马倬胡虞继俱系查嗣庭门生夤縁请托妄递供单情由可恶今但照越诉律治罪不足为党比营求者示戒况伊等本省俱有审理未结之案马倬胡虞继理应静听审结若果有寃抑亦应遵防向都察院具呈申诉乃于查嗣庭经过之时借师生情分希圗嘱托鑚营非寻常通书信可比此等恶习断不可长今马倬胡虞继既有应发往江南江西质审之案着将马倬胡虞继锁拏解往俟伊等案件审结之日解送来京另议奏闻二十八日奉
　　上谕地方水利关系民生最为要如江南户口繁庶宜更加修濬时其蓄泄以防旱涝向来屡有条奏之人但未经本省督抚奏请朕意亦乆欲兴修以资农务因海塘工程正在营治且水利事闗重大必得实心办事之人方有禆益即如目今畿辅水利赖有忠诚任事之怡亲王始可兴此大工不然则亦未敢轻易遽行也我
　　皇考念切民依周知稼穑因康熙四十六年巡省江浙所至必细验水土燥湿髙下之宜详考五谷种植之性
　　躬亲讲求将附近太湖及通江潮之处条分缕析特颁谕防令江浙督抚于苏松常镇杭嘉湖地方疏濬河港以资灌溉修建闸座以便啓闭皆动用公帑钱粮不使丝毫出于民力恩至渥也乃当时督抚诸臣不能实心仰体惟以虚文奉行糜费帑金二十余万大都饱于官吏之侵渔而无实效深可痛恨朕即位以来事事仰继
　　皇考之诒谋永图民生之远计本欲俟直隶水利兴修之后令怡亲王前往江浙地方相度情形商酌兴修之举今巡抚陈时夏特行奏请且称费用不过十余万两即可成功据陈时夏陈奏应是地方不可迟缓之事副都统李淑徳昔任江南松江府同知谙悉水利事宜曽经条奏颇为明晰原任山东巡抚陈世倌年力精壮现在闲居着李淑徳陈世倌会同巡抚陈时夏总河齐苏勒总督孔毓珣悉心踏勘详加酌议倘河工要齐苏勒不能亲身前往即行文知会商酌定议具奏凡建立闸座疏濬河流务期尽除淤塞以杜泛溢之虞广蓄水泉以收灌溉之益其一应公费俱动用库帑支给一切工程交与李淑徳陈世倌监督办理并谕吏部将现任部属及选部属府州县人员内有具呈愿往効力者挑选十余人带往江南不必令出赀财惟令办理事务交李淑徳陈世倌二人酌量委用
　　二十九日奉
　　上谕太常寺卿邹汝鲁进河清颂内有旧染维新风移俗易之语朕御极以来用人行政事事效法
　　皇考凡朕所行政务皆
　　皇考已行之旧章所颁谕防皆
　　皇考已颁之寳训初未尝少有所增损更张也朕已屡行晓谕中外大小臣工无不知之今邹汝鲁所云旧染维新风移俗易不知其出自何心亦不知其有何所指且所移者何风所易者何俗旧染者何事维新者何政按尚书曰旧染汚俗咸与维新此处岂可引用耶邹汝鲁前在奉天府尹任内并不实心供职诸事怠忽声名亦甚平常来京陛见条奏数事皆属荒唐不可行之事因转用为太常寺卿朕见伊言动举止知非端方之人又因伊弟纵容家人生事被叅革职伊心懐怨望形于顔色今兹河清之瑞朕并未令臣工进献诗文邹汝鲁若不善文词原可不必陈献乃于所进册页内出此悖谬之语显系讥讪甚属可恶着交与九卿公同严审定议具
　　奏














　　世宗宪皇帝上谕内阁卷五十二
　　钦定四库全书
　　世宗宪皇帝上谕内阁卷五十三
　　雍正五年二月
　　上谕四十道
　　初三日
　　谕大学士九卿詹事科道凡汝等科甲出身之人朕因其较之捐纳人员与目不识丁之人不同所以欲加任用若尽如李绂郑任钥等之营私作弊转不如非科甲之人矣非科甲者作弊易于败露科甲之人作弊巧诈隠宻互相袒防往往不即败露其害转大汝等宜思天人感应之理丝毫不爽果能至诚秉公致朕于尧舜之君朕必委曲保全尽令尔等为臯防稷契之臣将唐宋元明积染之习尽行洗涤则天下永享太平即尔等子孙亦蒙其福尔等各宜自思朕在藩邸受
　　皇考四十年教训之恩今日以之教训尔等似此遭逢岂易逢耶朕所以诲谕谆谆者盖欲诸臣屏去虚文崇尚实政以仰答
　　天眷耳且朕亦并非谓已治虚求其治也尔等试思今天下之大果事事就理耶尔等读书原欲致君泽民建功立业流誉于无穷但功名富贵所谓是有命焉不可幸而致也即祸忠灾难亦有命焉不可幸而免也但当诚意正心竭尽忠荩以为立身事君之本而已尔等清夜扪心思朕所以诲谕谆谆者果何所为而然实欲国泰民安众共受福也朕之所为并无成见不过渇饮而饥食夏葛而冬裘光天化日因物而施耳现今黄河澄清朕实不敢以为瑞愈滋恐惧修省之心也
　　又
　　谕云南贵州四川广西督抚提镇等狆苖素称凶悍加以汉奸贩棍潜蔵其中引诱为恶以致烧杀刼掠毒害善良居民深受其扰今督臣鄂尔泰等奉防勦抚业已擒获凶苖贩棍正在抚恤地方筹画久远之计朕闻滇黔蜀粤四省接壤之区猺猓杂处不时统众越境讐杀搅害邻封地方文武官员往往以责任不专彼此推诿茍
　　且因循以致尘案莫结者甚多此天下之共知共闻者如广西西隆州古障地方土目王尚义等与贵州普安州捧鲊地方之苖目阿九等互控一案迁延数年之久尚未审理朕已降防督责此即其明证也况各省所设汛防在于腹内而猺猓则环居腹外防范难周遇有杀掠必待事主禀报始行追捕往返躭延凶徒已远遁矣四省督抚提镇宜各委贤员于四省接壤之地勘明界址凡猺猓贩棍往来要路设立营汛派拨游守等官带领弁兵驻防稽察倘有越境讐杀刦掠之事即时擒解不使漏网其委防弁兵以一年为期即于四省附近营伍内轮流拨换如一年之内无越境生事之人有而能逐名拏获者四省督抚提镇会同保题从优议叙兵丁量加赏赉倘有贪功生事骚扰地方者立即题叅从重治罪朕意如此于地方有益与否其如何分界设泛派拨弁兵经理妥协之处着四省督抚提镇悉心商酌定议具奏
　　又
　　盛京刑部侍郎王朝恩奏员外郎满达礼虚领买米帑金失于觉察自行检举奉
　　上谕王朝恩着严察议奏噶尔弼尹泰俱系朕赦罪擢用之人因盛京向来风俗颓壊特命前往令其稽查积弊整顿陋习有应奏闻之处即应奏闻此等领银不行采买情弊盛京内外无有不知者伊二人如云不知则是伊等于地方之事全不留心访察负朕任用之恩其罪更大如云知而不叅则徇情隠匿可乎着噶尔弼尹泰明白回奏至动用钱粮事件该御史有稽察具题之责况傅色纳差往盛京时朕有谕防令其一应事务留心稽察奏闻今何以不将满达礼等领出库帑不买米石情由查叅之处亦着明白回奏
　　又福建总督髙其倬奏报叅革兴泉道陶范自缢身死奉
