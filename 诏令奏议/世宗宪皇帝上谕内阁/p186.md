<!-- { "loadSidebar": true } -->
　　上谕雍正元年鄂伦岱等议奏支给右衞官兵马匹本折豆草一案将应征本色毎运送豆一石令百姓以十里交脚价银一分毎草一束交脚价银一分二厘至留拴马匹需用草束停其运送本色毎草一束其价银并脚价仍照从前支给之例征银二分七厘朕思征收本色在小民停其运送自应加纳脚价至于拴养之马匹既征折色则原无运送之费而仍有脚价之増于理不合查大同朔平二府所属毎年征收加増脚价银九千八百九十五两零民间所有草束不敷变价边民无力输将遂至歴年拖欠今特沛恩膏将右衞官兵应支本色米豆仍照前例征收运送脚价折耗外其留拴马之折色草束以毎束一分五厘征收免其输纳脚价至大朔二府民欠未完加增脚价银两俱着豁免该抚及布政使转饬有司敬谨奉行务令小民均沾实惠
　　又大学士张廷玉等覆奏
　　恩防清查旗地寛免积欠二事虑周恵溥舆情懽洽无可疑议【臣】等办事有忝职守当益加省勉奉
　　上谕大凡人情自以为是者多而能自省者少是以古昔圣贤莫不以箴规匡谏为贵朕以诚心接待诸大臣若诸臣偶有过愆朕即面加告诫冀其速改不使之迷而不悟若朕躬稍有过失则当随时匡正以辅朕之不逮此乃切望于诸臣者也近因京师雨泽愆期朕黙加修省悉心体察朕之用人行政励精干惕之念实八年如一日此则可以自信者至于一切政务皆与内外大臣等商酌而后举行惟有清查旗地寛免积欠二事出于朕心之独断并不由于臣工之条奏亦未谘询商度于廷臣今见
　　天象如此朕心不能无疑是以降防询问至于诸大臣之供职尚属勤慎小心若有应行教导悛改之处朕自随时指示
　　二十五日奉
　　上谕据直隶地方文武各官报雨奏折称今年三月及四月初旬两次得雨今于四月二十四日又得时雨四野霑足二麦茂盛秋谷皆可播种等语据此则四月以前竟有未种之田可知矣夫农事贵乎及时二月土膏初动三月即为播种之期况已得雨二次何以迟延观望直待四月下旬方始播种倘小民怠惰偷安为民父母者则当开导劝课使之踊跃趋事于南亩又或籽种牛力稍有不敷则当留心体察设法相助不使有后时之叹即以今岁论之若从前三月得雨之时即争先播种则目今又得甘霖岂不更为优渥况雨泽之迟早有无非人所能预料今蒙
　　上天再赐甘霖得以乘时播种实属万民之厚幸假若霖雨愆期徬徨观望则从前之怠惰迟延岂非小民自误生计自荒恒产耶西北寒冷之乡布谷或不宜太早若畿辅可以早种之地又当甘雨既零之时而乃袖手逍遥以待时雨之再沛不亦愚昧之甚乎况直隶地方春夏之交常稽雨泽岂可视甘澍为等闲不及时努力致虚
　　上天之赐乎此皆愚民习于懒惰而地方有司又不以民事为念漠然不加董率之故着该督传朕谕防通行申饬倘再有牧民之官轻视农事不实心化导任百姓之悠悠忽忽有误播种之期者必从重议处
　　又奉
　　上谕据河东总督田文镜奏称各处河渠之水以及旁流支派在豫省者共计二百七十余道羣趋竞赴朝宗于淮惟其逺近汇归之多皆有助清敌黄之力故必一律深通方能合流奏效今查上源各水悉属畅达若下源之在江南境内者亦支支畅流则沛然汇湖可以饱蓄其势并力敌黄仰请勅下江南河督诸臣将淮水出湖之处并境内一切归淮各河委官勘查速治深通则以之制黄而河流顺轨以之刷口而积垫咸除等语田文镜所奏甚为明晰朕细思疏濬众流使之畅达于淮俾淮水力强以敌黄水自是治河之善策但众水本皆入淮今又加以疏濬之功使各处停蓄之水无不宣通流畅则其势较昔更大淮河能否容纳于髙堰堤工有无妨碍亦不可不计算万全着将田文镜奏折抄录发与嵇曾筠尹继善悉心商酌妥议具奏
　　世宗宪皇帝上谕内阁卷九十三
<史部,诏令奏议类,诏令之属,世宗宪皇帝上谕内阁>
　　钦定四库全书
　　世宗宪皇帝上谕内阁卷九十四
　　雍正八年五月
　　上谕十六道
　　初六日奉
　　上谕据署安徽按察使鲁国华奏称回民居住内地随处皆有考试营业与民无异自宜凛遵法度乃伊等不分大小建不论闰月以三百六十日为一年私计某日为岁首羣相庆贺名曰拜年又平日尚白早晚皆戴白帽设立礼拜清正等寺名色不知供奉何神毎立把斋名目伊等既为圣世之民自应遵一统之正朔服圣朝之衣冠岂容私计岁首混戴白帽作此违制异服之事请令回民遵奉正朔服制一应礼拜等寺尽行禁革傥怙终不悛将私计年月者照左道惑众律治罪擅戴白帽者以违制律定拟如地方官容隐督抚徇庇亦一并照律议处等语查回民之在中国其来已久伊既为国家
　　之编氓即皆为国家之赤子也朕临御天下一视同仁岂忍令回民独处徳化之外是以曽颁谕防训以兴孝劝忠望其型仁讲让服教慕义共为善良即数年来亦未见有回民作奸犯科逞肆恶者且其中有志上进者甚多应试服官同于士庶而以文武科名出身洊登显秩为国家宣力効忠者常不乏人也至回民之自为一教乃其先代相沿之土俗亦犹中国之大五方风气不齐习尚因之各异其来久矣歴观前代亦未通行禁约强其画一也鲁国华此奏甚属苛刻怪诞回民何尝不遵正朔而只以其私记时日即加以不遵正朔之名回民何尝不遵服制而祗以其便用冠巾即加以不遵服制之罪至于礼拜清正等寺名亦不过如各省村邑崇奉其土俗之神皆为祀典之所不载何独于回民刻意吹求指为罪案乎从前叅奏回民者甚多陈世倌于雍正元年即如此具折条奏比时朕切责之今鲁国华于朕已经降防通行训导回民之后仍复如此陈奏不知其出于何心若回民果有干犯法纪之处国宪具在百当按律惩治并无曲宥回民之条向后傥回民本无过愆而大小官员等但因其习尚少有不同以此区区末节故意苛求妄行渎奏者朕必严加处分鲁国华乃庸碌之材因道员不能胜任调回内用适以安徽臬司一缺需员署理一时不得其人暂令前往伊于本分职掌有益于地方之事不知留心办理而分外条陈回民风习妄事更张且请严定法律通行禁约使无辜之回民俱不得其所此等条奏非有挟私报复之心即欲惑乱国政着交部严察议奏
　　初七日奉
　　上谕朕因怡亲王仙逝中心悲痛虽强自排遣而饮食俱觉无味寝卧皆不能安盖王之事朕诚敬忠爱之心八年有如一日自古以来无此公忠体国之贤王则朕所以待王之礼亦应在常例之外今朕素服一月以稍展思慕不释之情此一月之内朕既素服则在廷诸臣遇朝服之期亦着仍穿常服一切宴会俱不必行凡朕加恩于王之处皆不足以酬王之硕徳丰功而在朝之诸王大臣官员等受国家之恩必念国家失此贤王同深悲痛但其中胸懐妒嫉之心天良尽冺之辈或本属憸邪之人意欲肆志妄行又不然则顽无知贤奸莫辨者皆不足与论也昨日朕亲临奠之时见满汉文武诸臣悲切之状人有同情朕心甚慰益见王之素行感人者深也
　　初九日奉
　　上谕怡亲王忠孝性成端方清直当年事我
　　圣祖皇考敬谨恪恭克尽子臣之道深防
　　皇考慈爱而王慎密有加小心安分此中外所共知者逮朕御极之初命王总理事务王夙夜匪懈公尔忘私精白一心无欺无隐其殚竭忠诚赞襄于密勿之地者八年有如一日至于军务机宜度支出纳兴修水利督领禁军凡宫中府中事无钜细皆王一人经画料理无不精详妥协符合朕心无烦朕之指示其有闗于吏治民生之利有闻必奏毎语必详而为国家保防善培养人材一片笃挚真切之念形于寤寐王之懿徳美行从不欲表着于人而人亦无从尽知之朕即知王最深而亦口不能宣笔不能述也是以雍正四年特书忠敬诚直勤慎亷明八字以赐比时降防朕深知王之徳洞悉王之心觉此八字实不能尽王之美善不过就王事朕之大端而言耳盖王实能佐朕治安天下朕实赖王翼赞升平徧观自古史册所载贤王懿戚从未有可与王比伦者且王居心之和平公正行事之寛厚仁慈皆足以享遐龄而绵寿算岂意王遽舍朕而溘然长逝耶自去年冬月王抱病以来朕萦于懐无刻稍释商确医药黙祷
　　神只以冀沉疴顿起乃今医药罔效祈祷不灵岂朕有获罪
　　于
　　上天
　　皇考之处而夺我忠诚辅弼之贤王若此之速耶王抱恙时居住交晖园与圆明园相近朕间欲亲往看视王再三恳辞而于一旬半月之间必力疾入圆明园与朕相见及王病势渐加力不能支惟恐朕心忧烦则称交晖园乃起病之所暂且移避遂养疾于西山无非欲与圆明园相逺令朕不深悉其病状可以安慰朕心也及王回城中府第朕以祈雨回宫前月得雨之后王屡次奏请朕幸圆明园是王但恐以病状烦劳朕心而于己身之生死全不计及也及闻病势沉笃朕方欲命驾临视乃王闻知即脱尘而去盖王不欲以永诀伤朕之懐是以显此刚决之相其于去留之际明白超脱若此在王成一忠孝正直贤智慧觉之全人而朕顿失此柱石贤弟感痛悲哀何能自已耶王之徳行功绩难以枚举即如辅政之初阿其那包藏祸心扰乱国是隆科多作威作福揽势招权实赖王一人挺然独立于其中镇静刚方之气俾奸宄不得肆其志又于青海背叛之时年羮尧领兵进而隆科多以私怨年羮尧之故百计阻挠不顾军国之重务王在朕前力言此番军旅之事既已委任年羮尧应听其得尽专阃之道方能迅奏肤功朕从王言而隆科多不能从中掣肘于是青海旋即荡平又如果亲王在
　　皇考时朕不知其居心闻其亦被阿其那等引诱入党及朕
　　御极后隆科多奏云
　　圣祖皇帝宾天之日臣先回京城果亲王在内值班闻大事出与臣遇于西直门大街告以圣上绍登大位之言果亲王神色乖张有疯狂闻其奔回邸第并未在宫迎驾伺侯等语朕闻之甚为疑讶是以差往
　　陵寝处暂住以逺之怡亲王在朕前极称果亲王居心端方乃忠君亲上深明大义之人力为保奏朕因王言特加任用果亲王之和平歴练临事通达虽不及怡亲王而公忠为国诚敬不欺之忱皎然可矢天日是朕之任用果亲王者实赖王之陈奏也似此密陈补助为廷臣所不知者甚多王之功在社稷者大矣从来丰勲伟烈必膺国家崇报之典惟王为
　　圣祖皇考之令子为我朝
　　列祖之功臣允宜配享
　　太庙列于从前建立大功诸王之次庶与王之功徳相副且
　　可上慰
　　列祖
　　皇考在天之心而朕思念悲切之衷亦可稍解于万一其余一切恩防典礼该部会同大学士九卿悉心详察从优定议具奏
　　初十日奉
　　上谕今年春夏以来屡沛蠲免寛恤之政中外臣民皆以为沐朕浩荡之恩而不知朕施恩之所自朕之接待天下臣庶朗然如青天白日无不可以共知共见之隐防况怡亲王不幸仙逝朕追思其美善尤不忍不以朕之本意明白宣谕使众共知之朕御极之初命怡亲王管
