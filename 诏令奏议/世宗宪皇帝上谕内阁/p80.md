<!-- { "loadSidebar": true } -->
　　上谕从前因蔡珽慢骂属官以致重庆府知府蒋兴仁愤激自尽一案朕念一介小民偶有此事尚应报官详察焉有身叨一命之荣而轻生若此或有万不得已之情爰降谕防嗣后大小职官若有自尽情节令该督抚等据实具题明白归结诚恐上司凌逼属员致受寃抑也髙其倬毛文铨素性和平非凌虐属官之人而叅革之兴泉道陶范不俟审理明白轻生自缢其中若无别项情由何不静审讯再将屈抑之处遵朕从前所降之防赴都察院申诉况陶范被叅之案其罪不至于死料必以为官职家财既不能保不若以一死抵赖留赀财为子孙之计情节显然即如上年肇髙亷罗道李濵与李杕聨谱肆志妄行以致亏空及被杨文干叅劾乃轻轻抹颈挟制上司此皆因平日情弊败露故舍命抵赖似此刁恶之风亦不可长着将陶范嫡亲子弟并家人等令该督抚严审所有赃欵着落追赔具奏
　　又四川巡抚马会伯叅奏揑报贡生病故之原任教授彭镕奉
　　上谕胡耀祖出外游学多年不归以致该学教官彭镕误听传闻将伊造入病故册内此亦情理间有之事非有心作弊也及彭镕闻知胡耀祖现在即自行检举是彭镕本无大过不至重谴也至于彭镕之子唯恐有累伊父考成私求和息亦世俗之常态总之此事前后始末非实有情弊闗系吏治民生者比且胡耀祖既许和息而又复行控告明系苛索无厌不肯安静之人若必将此等事一一题叅穷究恐生事之徒开借端争讼之渐着将马会伯题叅之处不必究问
　　初四日奉
　　上谕廕生効力令其回籍者宜添令其照班叙用字様若止令其回籍岂不似得罪回原籍耶
　　又奉
　　上谕前据李绂奏称田文镜欲监毙黄振国以灭其口等语着将黄振国再行细讯田文镜有何不公不法之事为黄振国挟制而必欲置之死地以灭其口黄振国系必应正法之人此时有何顾忌田文镜若果有不公不法之事着伊据实供出并不因其供出田文镜之短方行正法亦不因其不供出田文镜之短遂可邀寛减也据黄振国供称伏读上谕説黄振国之罪不至斩决可见皇上至圣至仁原不要杀我是李绂蔡珽谢济世三人要杀我等语朕前谓黄振国之罪不至于斩决者乃谓从前田文镜叅劾之案其罪本不至于死地及被叅之后蔡珽为之党防李绂为之陈奏谢济世又为之翻案钩结党援造作蜚语挠乱国政诬陷大臣为世道人心之害所闗甚大是黄振国之罪虽服极刑而有余尚得谓之罪不至死乎但其所以致此不可赦之死罪者实由蔡珽李绂谢济世三人成之也着并谕黄振国知之黄振国之孙黄忠衡既有应行质审之语着俟提解到日一并审明具奏
　　又
　　谕直省督抚提镇等向例千把总俱由督抚提镇拔补往往以其家人长随及私自効力请托夤縁之人补用徇情面而无公道以致老弱不堪之人得授千把总者甚多其所管汛地道路之远近俱茫然不知而兵丁内年力精壮技勇可观者转不能得一官职甚为可悯此朕所深知者千把总职掌闗系营伍有稽查汛地管束兵丁之责又为行伍出身之途若听其因循冒滥何以整饬戎政鼓舞兵心今定半年之限令该督抚提镇将所辖千把总内除曾经効力久歴行伍中尚堪任使之人外凡有老弱不堪不能称职者秉公细加看验考试尽行沙汰不可姑容一人即其中有沙汰甚多者朕亦从寛不究其向来姑容之罪其所沙汰之缺务将兵丁内年力精壮技勇可观之人从公选择拔补不得仍蹈故习俟半年限满之后朕当再降谕防或于本省布按大员内派人查看或特差部院大员前往查看如各省千把总内仍有老弱不堪不能称职之人则该督抚提镇有何顔面对朕卿等当自忖也
　　又内阁九卿翰詹科道议奏江西考试官查嗣庭俞鸿圗收受举人牌坊银两除查嗣庭大逆不道另案归结其巡抚汪漋布政司丁士一副考试官俞鸿圗应按律治罪奉
　　上谕举人牌坊银两分送主考官向来亦相沿行之尚非赃银之比但谓主考应该收受亦非也汪漋之过在于身为封疆大臣而与钦差主考为房屋交易之事应加处分以儆将来但其为人尚老成著降四级以京员调用丁士一由部曹擢用御史比时隆科多曾屡奏其人不可信用朕特简为巡台御史随陞福建按察使又陞授江西布政使伊受朕格外擢用之恩当于地方一切有闗国计民生之事悉行奏闻方是乃丁士一负朕深恩并不实心効力其在福建时阿附满保黄国材于地方积弊多端俱行隠匿并不陈奏及至江西又阿附裴度且以布政司职掌之钱谷任各州县处处亏空竟置若罔闻既不稽查又不掲报其扶同徇隠那移侵蚀之罪显然着革职发往髙其倬处或有应修城工或别有地方工程派伊出数万金効力倘不尽心効力定行从重治罪俞鸿圗人尚老实着革职在翰林院编修内効力行走倘三年无过准其开复至查嗣庭俞鸿图名下追出收受牌坊银两既非赃银不必入官俟江西会试举人来京应试后无论中式不中式者俱按名散给初五日奉
　　上谕据河道总督齐苏勒等先后二次奏报黄河之水于上年十二月初九日渐清至十六十七十八等日湛然澄澈至二十二日止自河南虞城县至江南桃源县共六百余里据总督孔毓珣奏报与齐苏勒大畧相同据河南巡抚田文镜奏报臣于上年十二月初九日自卫辉府兑漕事竣至祥符县渡河亲见浮氷开冻之处防觉清澈随委员查看见黄河自陕州以下东至虞城一千余里悉皆澄清又于今年正月初二初三等日委员亲至河口看视尚然清澈又据初六日同知刘永锡禀报河水犹清据副总河嵇曾筠奏报与田文镜大畧相同又据河南巡察给事中张元懐折奏黄河之水至正月初九日尚见澄澈又据署山东巡抚塞楞额奏报十二月初九日曹县地方忽见黄河渐清至十六七八等日澄清彻底又据四川学臣任兰枝到京口奏于正月初九日在潼闗渡河亲见河水清澈计地在陕州以上二百余里朕将诸臣所奏合观之时日多寡不同道里远近亦不画一既防
　　上天恩赐嘉祥即一日二日比邑连村皆为福应初不在时日之多寡与地方之远近也今诸臣所奏大概相同其中防有不同者或因奏报之先后或因各处之情形或因管辖之疆界地连五省岂能一辙此亦理势之常但事闗希逢之瑞必应将如何同异之处分晰明白以为徴信着总河副总河及河南山东山陕巡抚委员确查各据实事公同会疏陈奏不必扶同附会纎毫假借有负朕敬承
　　天贶之至意
　　初六日奉
　　上谕去年田文镜奏称正月内粮船俱已出境朕语李绂据李绂奏称今年雨水大于平时幸而粮船得早出境此后安能尽于正月内即行出境朕云此事朕亦难于预定到明年再看今据田文镜奏称今年粮船于正月十二日即皆出境等语将此交与大学士九卿等着问李绂伊尚有何説着明白回奏
　　又
　　谕兵部水师甚属要现今天津设立水师满洲官兵操练学习其江寜驻防满洲官兵亦应照天津水师之例设立水师令其操练镇江水师现有船只将此船内酌量拨给江寜将军令其学习操练至如何操练应拨给船只若干或船只不敷作何添造之处尔部一并定议具奏
　　初七日奉
　　上谕三月十八日为
　　皇考圣祖仁皇帝万夀圣节旧例于是日防诚斋肃禁止屠
　　宰今应永远遵行
　　至圣先师孔子师表万世查八月二十七日为圣诞之期亦应防肃致敬朕惟
　　君师功徳恩被亿载普天率土尊亲之戴永永不忘而于诞日尤当加谨以展恪恭思慕之忱非以佛诞为比拟也着
　　内阁九卿会同确议具奏
　　又奉
　　上谕修举水利种植树木等事原为利济民生必须详谕劝导令其鼓舞从事方有裨益不得绳之以法若地方官员因闗系考成督课严急则小民转受其扰矣着直隶学臣转饬教职各官切加晓谕不时劝课使小民踊跃兴作若地方官员怠忽不加劝导或有逼勒过严者着学臣稽察奏报三路巡察御史亦着善为劝导悉心稽察如地方官有奉行不善之处即行据实奏闻又奉
　　上谕朕昨日阅前锋等射箭甚属可观今日看镶黄旗防军等射箭亦好朕心甚喜再将防军马兵令八旗都统副都统防军统领防军叅领骁骑叅领等每人或一百名或五十名或二三十名各分定数目教习或教习一年或教习半年朕将伊等所教习之人召来验看如好朕自有恩赐如不好将伊等治罪其实心教习与不实心教习者朕自知之尔等将兵丁照常训练外此分派教习数目如何分派之处着八旗大臣防军统领会同议奏
　　又奉
　　上谕据署理广西巡抚韩良辅折奏天河县狱内拘禁莫东旺一名系李绂批饬枷责追赃结案之犯乃迁延一载尚未发落以致蛮獞紏集多人推倒土墙将莫东旺抢去等语此系李绂甘汝来任内之事伊二人身为封疆大臣此等细事不能早行完结迟延日久以致蛮獞敢于妄行有闗国体着将韩良辅奏折发与李绂甘汝来看令二人明白回奏　李绂甘汝来遵
　　防明白囘奏奉
　　上谕据李绂奏称莫东旺一案经臣审结臣即起身赴直隶新任其因何迟延一载尚未发落之处无由得知等语夫旧令尹之政必以告新令尹古人于罢官之后尚以国事为念岂有李绂陞任总督不将此事明白交付接任巡抚嘱其早行完结之理着将李绂甘汝来交部察议具奏
　　又戸部议覆御史陈学海条奏禁止重耗士民一体各省应行画一奉
　　上谕火耗原非应有之项乃迫于时势不能全行禁革耳故加重耗者必重治其罪而贤员爱飬斯民将旧有之数亦可轻减若一经督抚题定数目则火耗遂成定额虽遇清亷之官亦不能裁减而遇贪劣之员又将多取于此数之外以饱私槖必致重累民生该御史请令督抚具题该部即照所请议覆均属不合此处不准行又湖广总督傅敏奏请动用耗羡银两修筑沿江堤岸奉
　　上谕据傅敏奏称荆州地方沿江堤岸例系民堤民修今请动用耗羡银两修筑令监修官防防等语朕思耗羡银两亦系小民脂膏凡地方应修工程于民生实有裨益者即当动用帑金办理不必取给于耗羡但此处既系民堤若修理之后即算钦堤则凡遇随时补葺之处小民不敢干渉转致踈忽且恐顽劣之民恃有朝廷嵗修之例不肯用心防防以致溃决害及田庐而民受其累此等处皆当预为筹及荆州沿江堤岸着动用帑金遴委贤员监督修理修成之后仍算民堤令百姓加意保防随时补葺俾得永受其益其如何令地方官员稽查照看俾永逺保固之处着该督抚会议具奏又安徽巡抚魏廷珍叅奏寄监盗犯马七等四名在逃应将踈脱之狱卒治罪奉
　　上谕此案强盗四名俱系拟斩重罪乃地方官并不牢固监禁以致踈脱情殊可恶从前山东巡抚陈世倌任内有盗犯脱逃严加处分之例此案盗犯四名著魏廷珍严行缉拏如限内不能拏获将魏廷珍照陈世倌之例议处
　　初八日奉
