<!-- { "loadSidebar": true } -->
　　上谕昨苏州廵抚陈时夏因金砖事具奏前来已交该部议奏将来吉地所用楠杉木植已降防交与该督等动用正项采买不许克漏恐地方官员阳奉阴违仍有扰累民间之事应再行申饬凡属需用各项物料俱着该督抚动用正项钱粮遴选贤员采买其时价照数给与
　　不得分毫扣克务令小民均得利益自然欢欣乐从其如何办理方为妥协之处着户工二部防议具奏初十日奉
　　上谕朕览文武官员履厯开载年岁多有不实或年岁本少而增之为多或年岁本多而减之为少此种陋习汉人最甚近来汉军亦渐有之惟满洲官员皆系真实年岁无意为增减之事至于外省文武则年岁不实者尤多此甚无益而可笑也国家用人惟论其才力之可以办事任职原不以年岁之老少为重轻如老成望重之人宜于居官服政年岁虽多而精神尚健即属可用之员若年虽未老而志气委靡则不可用是多者不必减之为少也少年精壮之人宜于効力宣劳年虽尚轻而办事勤敏亦属可用之员若年齿虽大而才具庸劣则不可用是少者不必增之为多也人之立身事事皆当诚实岂可渉于欺诈彼增减年歳者无益于功名而有关于品行不可习为固然也今朕特为训谕凡各官从前之年岁不实者俱着即行改正令以实在年岁开明注册嗣后文武官员倘仍行增减甘蹈欺隐之习则其人甚为无耻而不足责矣
　　十一日奉
　　上谕傅尔丹乃勳旧大臣之裔伊在阿尔泰一路将军任内効力有年因办理钱粮事务不清以致应赔银两甚多此乃管办钱粮人员不妥故为所累傅尔丹自署理黑龙江将军事务以来竭诚办事効力勤劳伊名下应赔银两俱从寛免
　　又奉
　　上谕闻索伦逹虎里等处两年马匹牲饩多有倒毙丰歉不一兵丁生计稍艰着动戸部库银五千两交总管副都统塔尔岱与将军公同商酌养育索伦穷苦之人及赏给効力兵丁
　　十二日
　　谕兵部各省武职内俱有可用之人因各省有题补不题补之分是以各员陞转遂有迟速之异其有题缺之省分则谙练贤员该督抚提镇遇有缺出得即拣选保题陞迁甚速至本无题缺及题缺无多之省分即有谙练贤员亦必论俸陞迁格于成例每多迟滞殊觉不均嗣后本无题缺并题缺无多之省分着行令该督抚提镇秉公拣选谙练营伍操守廉洁勤慎实力供职之员将职名开列具本保题尔部注册以备朕拣择酌用其保题人贠防再行送部引见
　　又河道总督齐苏勒等题报泗虹等州县涨出淤地陞科奉
　　上谕泗州虹县等五州县共涨出新淤之地二万二千余顷应陞科银四万八千余两此皆
　　天地神明养育万姓故使从前沮洳之区顿成数千顷膏腴
　　之壤朕心感悦宜防诚展祀以答
　　神贶新建
　　龙神庙二处着河道总督遣官致祭其
　　河源之神朕遣官往祭将此交与礼部议奏
　　十三日奉
　　上谕今科落第武举旗下直宻迩京畿不必赏赐其各省武举每人着赏银四两
　　十四日奉
　　上谕满洲兵丁弓马技勇均属优长人莫能及惟于水师向未练习是以朕令天津地方设立水师营以教习之今思杭州驻防兵丁既在濵江沿海之地亦当令其学习水师之事着鄂弥达李衞悉心商酌应于何处设立营房如何布置期于妥协着照潼关之例于杭州驻防之壮丁中挑选充补令其练习似于兵丁有益而国家亦得水师之用不知杭州壮丁中足敷挑选否亦令鄂弥达李衞酌量
　　又奉
　　上谕昨因安图犯法查其家产知伊埋藏之银甚多又张文彬家埋藏万余金被其义子偷窃此皆近日之事夫
　　天地生财原以济生民之用贵乎流通于宇宙之间故出之于此得之于彼流通转移各受其益此即裒多益寡酌盈剂虚之道也乃愚昧无知之人不明此义惟恐积之不固秘之不深或以万计或以数十万计埋藏于地中多方掩葢其始不欲令人知之则其所以藏之者甚宻迨岁月久逺更无有知之者而此银遂至迷失是锱铢而积之什袭而藏之者竟归于乌有亦惑之甚者矣或有时被他人掘去旁观忮妬毎致纷争角讼因而受累招尤岂非埋藏者实贻之害乎况地中多藏一金民间即少一金之用不可以不察也似此等藏银者大抵皆愚昧无知之流向来既未曾禁止又无人明白开导是以迷而不悟自谓得计而不知其非朕为爱养生民计欲使财寳流通彼此得其利济其在乡村之间虑有盗窃之患或以金银藏于墙壁及土坑之中尚在显浅之处不至迷失若深藏于地中将来岁月既久子孙亦不知踪迹弃置土壤深属可惜其作何晓谕劝戒禁止之处着九卿防议具奏再提督衙门拏获石富村三家店二处偷掘明代旧坟之人窃去金银珠寳甚多掘坟之人已按律治罪夫以金银殉葬尤属愚昧之极毫无益于死者而徒起小人觊觎之心百余年后尚不免偷掘之事此其于理不顺于事非宜更不待智者而后知也满洲从无以金银殉葬者汉人则间有之今石富村等处近事若此深可为戒并将此通行晓谕劝导俾此后官民人等勿为此无益有害之事
　　又奉
　　上谕各省总兵官朕令不必进献土物屡颁谕防甚明今总兵中尚有进献者伊等身任镇守非若各地方督抚有所产方物可以贡献者比且总兵衙门用度简少若有所进献未免又多购买运送之费甚非朕意嗣后各省总兵官俱着恪遵从前谕防共体朕心不必以土物进献
　　十五日
　　谕诸王满汉文武大臣国家之首务莫重于用人葢得人而用之则政无不行事无不举矣顾人材之进退视乎大臣之举劾凡尔满汉文武大臣皆有管辖属员之任其于是非可否之际必以至公至正之心处之毋徇情面毋市私恩毋避嫌疑毋植党与毋存先后回防之意委曲迎合之心进一人而出于公是退一人而出于公非即当本人之前而直定其是非可否果能出于至公则人心自无不服何必瞻顾廻避以求悦于众人哉又见有沽名邀誉之堂官于属员错误之事认之于已为之檐承以博属员之感颂此皆卑鄙庸陋之见凡事必核其实而始得其平堂官之过失固不得诿之于属员而属员之过失堂官亦何必代为承认总以公平之心处之以真实之道行之则属员咸知上司之正直无私有美断不至于掩藏有过亦必不能幸免自无人不奋发黾勉争自淬励而为国家有用之材矣大臣不可有挟私之心至于固结私党互相倾害此则私之尤甚者
　　也朋友之义善则相劝过则相规方不愧圣贤之道彼此既列同朝便当有一体相关之谊即稠人广众之中不便直指其失而私相晤对之时不妨以已之所闻所见进以箴规使之改过迁善如此方为厚道奈何觌面不言而私相议论传播甚至各招匪党宻相伺察以为倾陷之计及至事迹败露彼此俱罹重谴岂不惜哉朕在藩邸四十余年凡人情世故无不洞悉每见此等倾陷排挤恶习深切痛恶尔大臣等尤当以此为戒又有一种闲杂生事之人万不可招之门下如医卜星相以及释道喇嘛之类安分者少妄为者多或凭仗势力以欺压平人或探听消息以诈取财利关説事件包揽人情串通家奴引诱子弟且伊等既往来诸大臣之门又将彼此私事宻相通知以致衔怨日深互相陷害种种弊端皆由此而起此等小人所以耸动愚人之法有二一则逢人称赞口不言人之过失而无识之人则以为忠厚老成而信之一则信口雌黄无所许可而无识之人则以为独厚于已而信之及至往来日久情弊昭彰重受其累而后追悔则已晚矣诸王宗室为国家懿亲尤当自知尊重不可有卑鄙之行不可存狭小之见若朝廷委以职任则当秉公持正竭心尽力朝夕黾勉以副委任之意若未有任用之处则当闭户谨守不萌怨望之心不行非礼之事果能名不愧于玉牒身不玷于宗亲即与宣猷効力者无异自能保全禄位安富尊荣世世子孙永受其福矣
　　又刑部议准王惠等遵例营田赎罪奉
　　上谕杨廷璋朱维钧章克明俱准其赎罪王惠殴毙人命林必映林鼎勳身为举监开放头局诱赌博大干法纪其赎罪之处俱不准行凡犯殴毙人命其情罪可恶者固不应因其捐赎遂免抵罪稍有可原者自有矜宥之典减等发落亦不当捐赎免罪嗣后殴毙人命之犯有赎罪者即行驳回不必请防
　　十六日
　　谕大学士等陈时夏将盐枭聚众拒捕伤人之孙四等比照朱五臭自首之例拟以发遣经刑部等衙门防议孙四系贩私为首之犯与聚众十人以上拒敌官兵之律相符行令该抚妥拟到日再议部驳甚是从前陈时夏曾将行刧二次又复窝盗凶恶已极之黄三圣拟以发遣枉法故纵经朕谆谆训谕以为刑罚之设乃帝王代天出治除暴安良之要务轻重出入务持其平倘惑于救人一命胜造七级浮屠之谚语姑息养奸希图市美名获厚福适足干天地之和造子孙之孽现在行令陈时夏明白回奏夫谳狱之道妄加苛刻使无辜者罹无妄之刑固非钦恤之意若使不察情理槩从寛典贻留凶暴戕害善良在善良之遭其荼毒者固多而匪类转相仿效谓可漏网因而肆恶无忌卒罹宪典不可胜计皆此妇寺之仁所酿成者也内外诸臣于听断之时能存此平允之心日久渐致刑措辟以止辟又何尝不归于慈祥恺悌之一途乎今孙四一案陈时夏强为援引开释使目无法纪聚众伤人之徒得以幸免本应再行申饬姑念陈时夏尚属好官但其性情柔软不能秉公执法耳朕不欲屡次显斥其非尔等可寄信前往谕令知之
　　又礼部等衙门议奏满汉司官回堂仪注奉
　　上谕堂司相见体统虽经大臣等议定而科道与各部司官不曾与议恐狂妄无知之小人将来别有议论亦未可知从前将给事中归并都察院管辖时崔致逺等心懐不平哓哓陈奏此即小人无忌惮之明验也此所定仪注着科道与部院司官公同详议务使羣情允协方可永逺遵行倘伊等别有意见即以已意直行陈奏不必雷同即所奏不合朕亦不加惩责
　　又刑部奏
　　盛京侍郎永福滥给管押刨参官兵跟役复推诿他人应革职奉
　　上谕向来盛京官员之积习甚属不堪且结党排陷之风更不可长从前众人设计排陷永福之处已经朕察出实情今此案未必不似从前之故习朕若必令穷究又恐迟延时日牵累多人且此事亦非重大之案着照议完结永福为人孟浪不安静则有之然尚是实心办事之员况唐保住魏色扳累之言亦不足信永福从寛免革职
　　又刑部议覆山东廵察张鸣钧等推广保甲事宜奉
　　上谕保甲之法虽有成规然难于实力奉行又难于尽善无弊桃源集地方三省连界七邑接壤稂莠杂处稽察为难今经该廵察给事中防同廵抚塞楞额陈奏前来想于保甲之中有应行推广之处始于地方有益或州同不足弹压应改设品级稍大之员或应添设兵丁以资查察着山东廵抚防同河南总督详议具奏又刑部奏侵用披甲钱粮之宁夏协领明泰全完减等奉
　　上谕遣兵镇守宁夏事属初设明泰系拣选命往之人身为协领并不奉公守法敢于途中侵用兵丁钱粮如此之多其罪甚大不比寻常犯赃之案明泰应追银两虽已全完不便减等着解往宁夏永逺枷号示众再谕防
　　又署直总督宜兆熊等题请缓征被水各属州县钱粮奉
　　上谕朕念直近水低洼之处易于被水用沛特恩遣官发帑加意赈恤此乃格外惠及穷民之意至于被水之处仍应勘明分数题请照例蠲恤不得因已经遣官发帑遂不照定例遵行并谕别省知之
　　十七日奉
