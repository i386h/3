<!-- { "loadSidebar": true } -->
　　谕广西省在京官员生监据广西学政卫昌绩奏称粤省风俗浇漓而绅士实为倡首即该省乡绅之在京居官补者亦称本地绅士庶民湔洗积习未能骤除应设观风整俗使以司化导等语朕观广西乃邉逺小省通籍于朝者本不多人而其中即有谢济世陆生楠者狂悖嚣凌目无法纪则该省风俗之薄劣即此可见矣今御史陈宏谋等请照卫昌绩所奏设立观风整俗使独不思尔等绅士乃兆庶之观瞻闾阎之坊表若尔等果能于忠孝礼让之道身体力行以为众人之模楷而又各教训其子弟各防劝其乡党则小民慕义向风观感兴起风俗自日归于淳厚若不能端本澄源躬先表率而望秉铎司教之官家喻户晓使之改过迁善易俗移风所谓逐末而忘其本也尔等各思嘉惠桑梓贻福子孙当于己身自求之










　　世宗宪皇帝上谕内阁卷八十二
<史部,诏令奏议类,诏令之属,世宗宪皇帝上谕内阁>
　　钦定四库全书
　　世宗宪皇帝上谕内阁卷八十三
　　雍正七年七月
　　上谕三十三道
　　初三日奉
　　上谕江南苏松等处钱粮厯年积欠甚多其中有实欠在民者亦有为官吏侵渔及绅衿抗玩胥役豪强中饱者若不确查详核明白分晰则此事难以办理国计民生并受其累朕为此筹画于心者数年矣因王玑昔为户部才能司官于钱粮素所谙习而又为江南道贠多年于地方情形定所深知用是委以清查之任并令署理苏州廵抚印务俾得诸事顺手期于公务有济伊陛辞赴任之时朕屡次切加训诲冀其有成赵向奎为县令时曽经鄂尔泰荐举言其办事有才不畏强御朕调来引见看其人气质麤率然似尚有力量可以治剧理繁又因其在溧水嘉定任内催科有方是以将伊留于江
　　苏地方屡加迁擢至于藩司大贠之职目今清查通省积欠实总滙于藩司衙门最为要去冬赵向奎在京朕屡次召见训饬指示伊亦以清厘之责身任不辞至于徐永祐乃赵向奎在朕前极力保荐者朕信其言以为才品可用又因其现为苏州知府是以将钱粮最多之苏州府派与徐永祐清查王玑等三人皆朕加以特恩不次擢用之贠伊等膺兹重任自应秉公持正实心实力以副任使方不愧人臣奉职之义乃王玑到任以后朕览其奏折即疑其居官治事无诚实之心因清查乃地方要务深廑朕懐数月以来留心访察今有人折奏前来甚为详悉内称江南舆论云此番清查民欠外边至少也要费至百万两窃思清查侵蚀是与百姓除累何以百姓反致费钱及切加访问方知抚藩衙门胥役串通一气州县凡有办理事件莫不聼命于藩司书办之操纵若不预先讲明立见驳饬即如委牌一张亦必需索原是藩司书办家人借此清查通同渔利其费钱之説不为虚诳等语朕之特命王玑赵向奎前往清查者本欲休飬黎元为地方除数十年之积乃伊等不能仰体朕心晓谕百姓约束衙蠧禁止端以致讹言繁兴人心惶惑王玑赵向奎为通省大贠钦承简命而于本衙门一二舞文防法之奸胥尚不能严加禁约使之安分守法尚望其督率通省官吏为万民剔除重困俾享安静之福乎又奏折内称王玑涖事四月照旧收取门包诸事多由藩司作主而藩司赵向奎以王玑系伊保荐来南清查之人未免轻忽视之昨五月二十二日盘查下江藩库王玑视为虚应故事赵向奎于斋戒之日置酒演戱二人俱忘己身尚是亲防未满之年闻者莫不谈笑又如赵向奎之家丁王锡卿掌管収兊钱粮串通光棍李龙文库吏程尧农等恣意包兊收受陋规多金怨声载道王玑将李龙文等交苏州府知府于本宏拏审而于本宏并不究讯即禀明王玑含糊销案王玑亦不再问又如奉防拣发人贠命王玑等带来其才具短长自必深悉而赵向奎擅自派定详报优劣莫分闻协查之原任知县孙见龙系太仓王家门生即将伊委派太仓其中恐有掩防情又赵向奎纵容幕賔杜姓者在本籍昆山倚势妄行挟制官长又将伊表弟树业庸懦之人委查溧水髙淳二县积欠溧水乃其旧治显系营私又如积欠之中岂无官侵之项此人所共知者而赵向奎则向人言官侵是没有的是官侵一项伊意不欲究查矣至于徐永祐则倚恃赵向奎是伊亲戚事多任性因私怨吴江县署事知县郑士竒遂别寻事端防诉两院藩司致令离任又徐永祐从前在吴江数载每遇米贵则将仓米尽行粜卖贱时则又収买任意出入以图肥己又在阊门外开大醤园一座大木厰一座令胞弟等掌管生息与民争利等语奏折所叅王玑赵向奎徐永祐三人之欵迹如此王玑以道员受朕深恩一二年之间用至卿贰深加倚信畀以封疆之任不应负恩至此着革职仍留江南照知府例清查苏州一府钱粮若再不实心办理使一府积欠彻底澄清必将伊正法以为人臣负恩不忠之戒赵向奎以县令微员数年之内用至藩司而乃不知感恩报効肆意妄行前李卫经过苏州时赵向奎越班奏请朕安目无上司甚属狂妄且伊向人夸张谓王玑由伊所荐悖谬已极岂有朕简用大臣而待伊新进外吏保荐之理赵向奎着革职徐永祐依附赵向奎营私作亦着革职苏州廵抚印务着吏部侍郎彭维新署理工部侍郎马尔防着往江南与彭维新尹继善伊拉齐同办清查钱粮之事御史安修徳亦着前往协同办理苏州布政使员缺着浙江布政使髙斌调补兼理清查之事即令赴苏其任内交代事宜着方觐暂接兼理浙江布政使印务着提督福建学政少詹事程元章署理福建学政员缺着编修戴瀚补授戴瀚未到任之先程元章将敕印暂交廵抚管理即赴浙江新任苏州知府员缺着将正定府知府童华调补正定府员缺着将郑为龙补授童华即速交代清楚来京请训防再赴苏州新任奏折内所叅赵向奎徐永祐劣迹种种着即交与清查钱粮之大臣马尔防等一一秉公严审定拟具奏不得丝毫狥庇隠匿赵向奎徐永祐着严加拘禁不得令其任意腾那掩饰又折内所有条陈各件亦着马尔泰等悉心酌议办理折稿四件并发与马尔泰等将此防通行严饬晓谕阖省官吏绅衿民人胥役等此畨清查案内若再有衙蠧作奸舞及恶棍包揽把持隠匿等情着清查之大臣等严访查拏审讯确实一面奏闻一面照光棍例于本地即行正法若府州县官员等有妄生异议推诿翫愒及瞻顾徇情茍且塞责者着清查之大臣等即行拏问题叅审实照违防搅乱国是律正法决不姑贷遵防遍行晓谕后着过一月之限照此例行
　　又大学士公马尔赛等将欠帑问罪之陈树芝等祖父劳绩遵
　　防查奏奉
　　上谕陈璸分赔银两已降防豁免其陈鹏年之子陈树芝陈树萱马琾之孙马位康海之子康世隆应追银两与陈世凯之子陈光汉应得之罪俱从寛免
　　初四日奉
　　上谕今日御史杨保条奏内称内外秋审缓决人犯若至三年该部查明请防减等发落则各犯俱沐隆恩不至于监禁患病死亡等语从来杀人者死律有明条其有一时闘殴杀人而非谋杀故杀或事渉于谋故而其人非此案之首犯尚有一线可生之路则于秋审之时细加商酌有可矜者减等发落余皆从寛入于缓决之内此法外之仁也今杨保欲将缓决三年之犯悉行减等发落是欲将国家谳狱大公之典以行一己沽誉之私心朕于众人之前面诘云设尔之父兄子弟被殴致死不即抵偿尔心能释然乎且待至三年之后竟将凶犯减等释放尔能无憾于心乎伊俯首自问亦云不能释然无憾试思天下之人谁无父兄谁无子弟其戚属为人殴杀而杀人者竟得脱然无事不令抵偿为父兄子弟者孰肯甘心纵令死者或无父兄子弟而魂魄有知能自觧散乎年来秋审后朕亦令大学士九卿于直省缓决人犯中择其情罪稍有可原者查出具奏朕详加审慎降防减等发落此皆揆情度理信其可以服死者之心然后见诸施行非可任意纵情槩行末减以博寛大好生之名也我
　　圣祖仁皇帝临御六十余年慎重刑狱矜惜民命谆谆训诲谳狱诸臣恳恻周挚朕即位以来又复时时戒饬体访大抵各处命案俱属应抵之人无屈枉之事夫彼既伤人之命秋决时不即抵偿乃其幸也而监禁囹圄尚以疾病死亡为苦乎夫狱多缧囚原非徳政然必天下化行俗美比户可封普天率土皆安分守法无盗窃奸宄之徒型仁讲让无鬭狠轻生之辈而后时雍风动实致刑措之风方为至治若未能如是但将应行治罪之犯概行寛释以博囹圄空虚之誉吾谁欺欺天乎朕实耻
　　而不为也况纵法实足长奸第恐寛宥之后而犯者愈众此朕更不忍者也至于杨保奏中以州县牢狱狭而引八旗人犯筑建髙墙分禁以为念其暑热之苦恐染疾患此奏亦与朕之本意不符朕思犯罪之旗人非有异于犯罪之民人也特以民人牢狱之中俱系盗贼匪惯行不法之重犯若令旗人同在一处监禁转相煽诱渐染恶习将来愈难化诲悛改故令隔别分禁以防其煽诱勾通之渐非欲令其寛闲自在也且天下焉有身在缧絏之人而尚虑其不能舒展安闲者乎又焉有因牢狱狭而纵囚废法以使其自如者乎度杨保条陈之意将以寛释犯人为隂徳事邪岂知为人臣而不肯秉公执法实心办事乃欲枉法以沽长厚之名使百姓含寃负屈其造孽无穷必遭天谴尚何隂徳之有杨保身为御史有言官之责朕屡次谕令条陈辗转推诿及首行条奏又将此必不可行之事希图寛厚之称而欲以刻覈之名归诸君上其居心甚属可恶着交部严加议处具奏
　　又仓场侍郎岳尔岱等奏明流水沟等处漕船漂没奉
　　上谕大雨时行之际河流骤长沿河空重粮艘依次停泊其适当决口之冲不及防范被水漂没此非弁丁等有意疎忽之咎也所有损坏船只漂失米石俱免其赔补其湿米亦着交収免其更换被水淹没及受伤之丁舵人等着仓场侍郎等查明加恩赈防再将被水船只每船赏银五十两济其困乏凡此免赔颁赏之处均系特恩后不为例
　　又刑部奏塞楞额名下应追银两全完照例免死减等发落奉
　　上谕塞楞额受朕深恩屡次逾格擢用竝授以封疆重任乃不思感激报効每事营私弄巧负恩之处甚多既不能禁约属员革除陋规又复纵令家人索取门包及至败露则以家人衣服之费为辞竟似伊分内应得之项山东廵抚朕毎年给与数万金飬亷之资原以供其合家上下衣食之用使之寛然有余自不纎悉取索于属下今塞楞额于飬亷之外仍复收受门包是塞楞额连年所得飬亷并不周恤家人俱入于一己之私槖矣着将塞楞额仍拟绞监其所得飬亷悉行追出俟追完之日该部再行请防此非朕刻待塞楞额也凡地方大吏在任给过飬亷者及至罢斥处分之后俱未将赏给之项追还祗因塞楞额受恩最深而负恩最重既已巧取贪婪又复饰词狡诈无耻卑汚已极故特加追罚以示创惩
　　初五日奉
　　上谕顔光旿自简任总兵官以来实心供职于地方应行陈奏之事必据实入告其整饬营伍经理军糈皆属妥协久欲用为提督因福寜地方要且伊任内有办理未完之事未曽迁擢今闻溘逝深为悯恻着赏给司库银一千两为伊归榇之用其应得卹典着察例具奏又户部议准云贵总督鄂尔泰奏黔省军田毎亩纳税之例应行豁免奉
