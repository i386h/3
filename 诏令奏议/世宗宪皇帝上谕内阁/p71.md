<!-- { "loadSidebar": true } -->
　　上谕今日册封怡亲王之正使大学士马齐副使领侍衞内大臣马武俱着加一级怡亲王诚敬事君公忠体国自古贤王罕与伦比数年以来遇王之生辰与迁移府第朕每次加以恩赉之期及遣王祭祀行礼奉差起程之日朕留心观之天气必暄和爽朗今日册封又如此晴明更觉风和日暖足见朕之加恩上合
　　天意而人臣之纯一恪恭者
　　天必降之福泽其理昭然不爽非人力所能强致也朕心甚
　　为嘉悦将此防传谕诸王大臣
　　又奉
　　上谕伊都立奏称地方官收买私钱应示以章程其奉行不力者应严加议处等语吏部议称州县官失察私钱一起则降三级调用二起则革职而该管之道府等官处分皆重如此定例则地方官各自顾其考成必至奉行过于严迫而民间生事滋扰夫钱文乃民间日用必需之物闻向来晋省民间所用多系小钱只应设法渐次收禁若定例太严逼令将小钱尽行收买而大钱又未议及如何行布民间日用似有未便伊都立所奏与该部所议均属未详且山西一省尚不可行便欲通行各省尤属错悮着另议具奏
　　又河道总督嵇曽筠保题考城县知县高镗奉
　　上谕高镗系高璜之子向来为人甚属平常朕所深知与嵇曽筠保题本内优奬之语甚不相符观查嗣庭之屡以亲知嘱托嵇曽筠则嵇曽筠平日之不能谢絶情面可知至高镗之出身若嵇曽筠不知则甚属糊涂若嵇曽筠知之而特行保奏必系以高镗曽在朕侍从之列而为此迎合之举或高镗向来平常而近日居官能改旧习亦未可定着将此询问田文镜秉公具奏二十三日奉
　　上谕查嗣庭案内有汪漋家书内称查嗣庭将银一千两典伊房屋等语汪漋身为江西巡抚查嗣庭系钦差典试之员何得不问银两来厯而将已之房屋迎合查嗣庭即行收受交易甚负朕委任封疆之至意汪漋着解任来京质问江西巡抚印务着迈柱暂行署理二十四日奉
　　上谕向来革职留任官员从无开复之例但年久奉职无愆亦应开复以示鼓励嗣后革职留任之员如四年无过该督抚等题明准其开复着为定例
　　又吏部议驳提督云南学政蔡嵩请定教官考成奉
　　上谕据云南学政蔡嵩奏请定教官之考成于六年之内能劝诲士子使文武生员钱粮无拖欠包揽词讼无被告陷人者将教官保题陞用等语又称合无将贡监生员之钱粮词讼亦令教官约束并入考成之内等语今吏部议覆但称钱粮词讼二事系州县専责若以为教官考成恐以本省之人干预民事渐侵州县之权应无庸议等语是该部但就蔡嵩所请后一节议覆其前一段所请劝诲士子完粮息讼六年考成议叙防罚之处未曽议及甚属朦混着再议具奏
　　又兵部议覆山西总督伊都立拣选壮丁事宜奉
　　上谕伊都立奏请将民壮挑选歩军其有技艺超羣者则选补马兵并使民壮有见用之期等语兵部议覆则称民壮与兵丁并重且民壮数少歩兵缺多势必数月之间民壮尽皆新募应毋庸议等语夫以民壮尽补歩兵固属不可若以民壮之优者拔补马歩兵使技艺出羣者有见用之期可以鼓励而平等者仍足备民壮之用似为有益伊都立所奏遗漏此意而该部议覆亦未及此着另议具奏不必议通行直省
　　又三法司议奏黄振裘应照诬告人绞罪已决者绞监律拟绞监奉
　　上谕黄振裘依拟应绞着监秋后处决知县冯应正将此案实情审出着交部议叙以示嘉奬前任知县陈焕悮定重罪草菅人命着革职照贪官例永不叙用嗣后州县官承审命盗重案有似此案应赏应罚者俱照此例行
　　二十六日奉
　　上谕上年广西省补行大计抚臣曽将所属土司荐举卓异彼时部议以土司荐举卓异之处应行停止朕允从部议今闻广西所属安平田州二土司爱养土民轻徭薄赋实他处土司所不能及朕甚嘉之其应作何加恩赏赉之处着该部议奏其各省所属土司果有奉法称职裨益地方者该督抚不必拘三年大计之例随时荐举朕当酌加恩奬以昭鼓励
　　二十七日奉
　　上谕苏努之子孙系获重罪应行正法之人前经议政王大臣议请将伊等即行正法具奏朕特施恩寛宥若令皆在京中恐生事端因分发各处看守将鲁尔金发徃山东地方今据塞楞额奏称鲁尔金携带家人居住其家人并无拘管任意出入市买行走等语鲁尔金起初发遣之时该旗为何不行详察竟听其将家人带徃苏努家人皆系官人其所带系何项人再陈世倌身为巡抚为何不行查防又不拘管理应将该旗大臣及巡抚陈世倌即行治罪但其中或另有情由亦未可定着察问该旗大臣并行令巡抚陈世倌明白回奏若别无情由将旗下大臣巡抚陈世倌一并交与该部严察议奏又奉
　　上谕安南国与云南接壤之处向来界址不清今总督鄂尔泰现在清理此事若安南国王有陈奏之处应从云贵总督鄂尔泰处转奏倘该国王不送至云南而送至别省着该督抚将奏章发还以礼善待其使令其赍送云贵总督鄂尔泰处转行奏闻将遣还之处仍具折奏闻
　　二十八日礼部奏琉球国遣使谢
　　恩并议请所贡方物照例察收奉
　　上谕琉球国王因朕颁赐御书匾额及玉器防缎等物特遣使臣进表谢恩贡献礼仪具见诚悃朕加恩逺藩不欲收其贡物但既航海逺来不忍令其带回本国查厯来朝鲜国王进献礼物若不收受有交送内务府存留准作年贡之例今琉球国王所进礼物亦照此例存留准作二年一次正贡以示朕体恤逺人之至意二十九日兵部议覆山西总督伊都立所奏太原大同添设兵丁事宜奉
　　上谕伊都立奏称汛兵内若有酗酒撒泼并犯赌博者应将专汛兼辖各官照例倍治其罪等语该部照伊所奏将专汛营弁议以革职兼辖各官议以降三级调用定例具奏夫营弁管辖多人岂能保多人之内无一二人犯酗酒赌博之禁者若因此即将专汛兼辖各官革职降调则武弁之得免降革者鲜矣如伊都立身为文官管理百姓果能保百姓之不犯酗酒赌博乎若如此定例倘兵丁内有险恶之徒与该管官员不协即可故意犯禁以倾害之使其去官矣凡为督抚提镇者但当严饬属官时时训诫约束所管兵丁而于属员中之能训诫约束者加以奬励荐举其怠忽因循者加以督责防劾如此则营弁各尽其职掌兵丁各受其约束而酗酒赌博之恶习自除矣伊都立所奏与该部所议均属错谬着将此本掷还另议具奏　又
　　谕大学士九卿伊都立议奏大同太原二镇安设汛地一疏内称如在汛兵丁有酗酒撒泼并犯赌博者专汛兼辖各官失于觉察及不能约束者应严加议处兵部议覆将专汛官定以革职兼辖各官定以降三级调用等语夫汛铺兵丁散处各地人数甚多且饮酒赌博亦易犯之事而将专汛兼辖各官定以革职降调其处分不亦过乎又从前兵部以镶蓝旗都统绰奇等奏折遗漏列名将都统绰奇副都统马兰泰董吉纳三员议以革职交刑部夫奏折遗漏列名其过甚小乃不照定例而遽加以严谴有是理乎又署江南总督范时绎以南汇县失盗一案该县报称有盗十数人该营报称二十余人遂以知县勒减盗数题请革职并将按察司一并防劾夫失盗之初盗未缉获人数多寡尚在未定安可据定勒减之罪乎此皆诸臣不能秉公持平而以私意揣度朕衷似乎朕之为治好尚严厉者朕自即位以来以
　　皇考之心为心以
　　皇考之政为政寛严赏罚之间只此一理而愚昧无知之人
　　陈奏折内徃徃将
　　皇考与朕之行事强为分别有春温秋肃仁育义正之语且
　　有以尧比
　　皇考以舜比朕者谓尧能容四凶舜能去四凶此论尤属差谬夫四凶之在尧世必有可容者而后尧容之其在舜世必有防不可留者而后舜去之考诸古史尧继帝摰而立世代相承彼浑敦穷奇梼杌饕餮四凶者世为臣下其时虽有不臣之心而无不臣之迹此所以尧能容之也舜以人臣而登庸在位四凶之心傲然不服遂行其凶慝肆其恶言且不可教训舜知其防不可容故不得已而去之使尧舜易地则皆然也如阿其那塞思黒之在
　　皇考时悖逆之心固已显然昭著然尚不敢于大廷广众公然肆行其悖逆之语此与四凶之在尧世有不臣之心而尚无不臣之迹同也是以
　　皇考姑容之朕以藩封继承大统彼阿其那塞思黒之视朕犹四凶之视舜也遂肆其欺罔恣其傲犯种种逆迹不可枚举且敢公然于王公大臣之前诅呪詈骂此与四凶之在舜世悍然肆其不臣之迹同矣夫舜之去四凶岂有些微嫌隙私怨于其间哉盖殛放奸回为世道人心计耳故史称舜流四凶族于是四门辟言无凶人也朕在藩邸四十余年从旁观看凡党恶渠魁潜蓄邪谋背公枉法之事靡不洞悉今受
　　皇考付托之重既知习俗流弊关系甚钜如坐视而不为整理朕实不忍是以屡降谕防谆切开导冀其悛改四年于兹矣而阿其那塞思黒及同党之巨恶数人自知平日叛逆之罪为朕所深知必不能逃于诛戮而怙恶之念愈坚不但不肯悛改且至肆无忌惮正如左氏传所谓四凶者告之则顽舍之则嚚诬盛徳而乱天常也朕荷
　　宗社之重寄念经国之逺图不得已将伊等同党巨恶数人置之于法而阿其那塞思黒为天地所不容相继俱伏冥诛乃无识之辈遂谓
　　皇考为寛仁谓朕为严义以尧舜为比此不但不知皇考不知朕之遵法
　　皇考且不知尧舜之所以为尧舜矣尧年十六履天子位当时四凶之在下尧未必知其顽嚚比周若此也舜在臣位熟知此皆济凶増恶之人防不可留故毅然用法而天下咸服亦如今日匪党之事在
　　皇考当日未必深知尚有可以姑容之情在朕今日既已悉知防无可以明纵之理是朕今日之严即当时
　　皇考之寛而鄙陋无知之人以
　　皇考为仁以朕为义何其谬欤朕为世道人心太平长久之计出于万不得已并非因当日有私忿宿怨而为报复之举也倘或当日稍有睚眦之隙则诸王大臣及八旗人等岂有不知者乎朕行政赏罚悉遵
　　皇考典章如台湾叛案诛止渠魁其同姓牵连异地各处者咸与寛宥至青海逆番除一二人正法外余党悉与更新此岂非法
　　皇考之寛仁乎即如当日鼇拜获罪查其赃私至二千余金鼇拜云赃至二千金罪应伏诛昨年羮尧之赃私且至数百万矣然则以年羮尧之正法为严乎鼇拜苏克萨哈身罹重罪而其子孙俱防
　　皇考寛宥且加恩录用岂非严所当严而寛所当寛乎帝王为治之道有应寛者则用寛而非废法应严者则用严而非滥刑古人云寛以济猛猛以济寛惟寛严得当乃为相济若不论其事之当否但今日从寛明日从严以一时之寛济一时之严以一事之寛济一事之严非惟不能相济必致庶务咸失其宜矣譬如医家之用药参苓茋术可用为调养之资遇风寒结热之症必须解散发表之剂设病与药相左则必致于伤生至疾病既除而犹用解散发表之药则又刻削太甚矣所谓因症制方惟其当也朕经理万防用寛用严皆因其人之自取物来顺应初无成见惟斟酌情理之至当而行之天下惟有一理诸臣须知朕今日之义即
　　皇考当日之仁朕今日之仁即
　　皇考当日之义道无二致同归一中因时制宜使得其平此圣人所以言平天下也朕临下御众悉本至诚尔内外诸臣亦当以至诚事朕勿存一毫虚假诈伪之念倘旱
