<!-- { "loadSidebar": true } -->
　　上谕钱以瑛由知县行取进京补授部属朕看其人尚属老实是以简用御史今所条奏三事一请勅下各省督抚勒令尼姑还俗等语朕于天下兆民惟恐一夫一妇不获其所各省尼姑不下数万人一时以官法勒令还俗必至失所朕不忍为又奏称民间飬女至二十岁外者请勅下督抚谕令速行择配等语凡婚嫁之事应听民间自行酌量其迟皁亦听民便若以官法防之必至仓皇失配且滋烦扰甚非宜民便俗之道又奏称民间鬬殴每起于数十文钱之微请令有司于境内查明需用数十文钱之穷民赏给钱文济其缓急以息争端等语凡为政有体当酌其事之能行与否此奏不但势不能行且将来流弊种种自古无此止讼息争之道钱以瑛以此三事陈奏甚属鄙琐不通且身为御史不知礼仪在朕前进呈本章时站立不跪甚属庸迂糊涂不宜御史之任着以主事原职衔勒令休致回籍其条奏亦着发还
　　又兵部议奏隠匿不报偷盗马匹之总兵王嵩等革职奉
　　上谕从前年羮尧在朕前奏称王嵩人材胜于岳钟琪等语王嵩朕向来不曾识面今调来引见看其人甚是卑鄙且其居官声名亦不好所奏一应事件皆不过为年羮尧出力耳伊向来倚仗年羮尧势力恣意贪婪获利已多甚属可恶再武正安系允禵门下之人乃依附年羮尧卖伊本门之主以取恱于年羮尧此皆朕所深知者朕将王嵩武正安问及岳钟琪据岳钟琪奏称伊等在军前材品胆量甚是平常王嵩武正安俱着革去总兵发徃将军穆克登所奏种地之处自备籽粒种地効力行走如果实心効力则已若尚推诿定行重治其罪又刑部议奏行窃杀人之李福贵等立斩奉
　　上谕此案李福贵行窃之时拒捕杀死一人何得将窃盗二人俱拟立斩凡强盗大案亦只将为首者正法余皆减等发落今将窃盗二人不分首从皆拟立斩是反重于强盗之罪矣此议错误将本发还再议具奏又宗人府议奏廉亲王允禩不将工部主事员缺即行题补应罚俸奉
　　上谕廉亲王允禩从前于额外主事内拣选保题后年希尧到任时汉司官混行具呈额外主事亦在其中伊乃以未曾保题巧为饰词此皆廉亲王居心狡诈欺罔君上之处宗人府理应据事议罪今并不照伊所供详议而反舎重从轻将非其罪之事任意处分甚属徇情将本发回另议具奏
　　十一日
　　谕年羹尧尔亦系读书之人歴观史书所载曾有悖逆不法如尔之甚者乎自古不法之臣有之然当未曾败露之先尚皆假饰勉强伪守臣节如尔之公行不法全无忌惮古来曾有其人乎朕待尔之恩如天髙地厚且待
　　尔父兄及尔子并尔阖家之恩俱不啻天髙地厚尔扪心自思朕之恩尚忍负乎授尔为川陜总督又用尔为抚逺大将军将西陲之事全畀于尔事事推心置腹文官自督抚以至州县武官自提镇以至千把俱听尔之分别用舎朕意以尔实心为国断不欺罔故尽去嫌疑一心任用尔乃作威作福植党营私如此辜恩负徳于心忍为乎即如青海之事朕命尔于四月间备兵尔故意迟延又命于八月进兵尔复羁留不徃及朕严加催督然后进兵孤军冒险几至失机又如阿尔纳所领之兵尔令其由噶斯地方前进以险恶必不可行之路令其行走岂非欲防害阿尔纳乎又如尔令富宁安将骆驼三千余只从巴尔库尔送至布隆吉尔为无用之需岂非设计欲陷害富宁安乎又如令岳钟琪之兵调至西宁其经由之路尔指令舎近就逺故意使其纡道数千里欲使蔡珽运粮不及岂非欲巧陷蔡珽乎此皆国家军务大事而尔视为儿戏借此以快私忿尚得谓之有人心者乎又如尔所奏善后十三条于不应造城之处建议造城于不应屯兵之处建议屯兵并无一件有益于地方之事为国家筹画边机如此草率错乱是诚何心如青海用兵以来尔之残杀无辜颠倒军政等事朕尚皆未令入于廷臣议罪之条即就廷臣所议九十二条之内尔应服极刑及立斩者共三十余条朕览之不禁堕泪朕统御万方必赏罚公明方足以治天下若如尔之悖逆不臣至此而朕枉法寛宥则何以彰国家之宪典服天下之人心乎即尔茍活人世自思负恩悖逆至此尚可以对天地鬼神腼顔与世人相见乎今寛尔殊死之罪令尔自裁又赦尔父兄子孙伯叔等多人死罪此皆朕委曲矜全莫大之恩尔非草木虽死亦当感涕大凡狂悖之人生前执迷死后或当醒悟若尔自尽后稍有含怨之意则佛书所谓永堕地狱者虽歴刼亦不能消汝罪孽也
　　又刑部等衙门请将年羮尧照谋反律正法奉
　　上谕年羮尧不臣之心显然但因防心病狂昏愦颠倒之所致邹鲁乃无知小人相与谋逆之情虽实而事迹尚未昭著朕念年羮尧青海之功不忍加以极刑着交歩军统领阿齐图令其自裁年羮尧刚愎残逆之性朕所夙知其父兄之教不但素不听从而向来视其父兄有如草芥年遐龄年希尧皆属忠厚安分之人着革职寛免其罪一应赏赉御笔衣服等物俱着收回年羮尧之子甚多惟年富居心行事与年羮尧相着立斩其余十五岁以上之子着发遣广西云贵极边烟瘴之地充军年羮尧之妻系宗室之女着遣还母家去年羮尧及其子所有家资俱抄没入官其现银百十万两着发徃西安交与岳钟琪图理琛以补年羮尧川陜各项侵欺案件其父兄族人皆免其抄没年羮尧族中有现任补文武官者俱着革职年羮尧嫡亲子孙将来长至十五岁者皆陆续照例发遣永不许赦回亦不许为官有匿飬年羮尧之子孙者以党附叛逆例治罪着内阁明白记载邹鲁着改为立斩其亲弟兄子侄着佥妻发徃黑龙江给与披甲之人为奴其余皆从寛免余依议十二日刑部等衙门奏行窃杀人之单老小拟斩立决奉
　　上谕单老小行窃吴大之家藏匿麦稭垜间吴大窥见取鎗刺之单老小夺鎗吴大不肯放手单老小以小刀扎伤吴大单老小一时情急又未得财与窃盗公然拒捕杀人者不同着改为监秋后处决
　　十三日
　　谕大学士等康熙六十年年羮尧奏请四川复设舗司经部议准设立每年支给工食银三万六千余两及朕访闻四川并未设立舗司仍令塘兵传递文书将舗司工食银两俱干没入己此系髙其佩四川按察司任内经手之事尔等可即询问髙其佩令其据实一一陈奏不得丝毫隠瞒若髙其佩稍有徇隠将来法敏程如丝查出回奏到日定将髙其佩从重议处
　　十五日奉
　　上谕前据王景灏奏称凡系年羮尧作弊事件俱已一一清查奏闻不敢一毫徇隠乃四川舗司一案歴年以来并未设立年羮尧及地方官将工食侵蚀入己朕知之甚悉王景灏不但不行奏闻且具本照旧开销雍正二年工食三万余两似此徇隠欺朦并未悛改着即行文甘肃廵抚将此询问王景灏回奏
　　十六日奉
　　上谕隆科多人品学问居心行事俱系不应纂修
　　圣祖仁皇帝实録之人因其侍从多年当时事实皆其亲见
　　故畀以总裁之任今康熙二十九年
　　实録内于
　　圣祖仁皇帝亲征大事俱记载不全而于伊父佟国维陈奏之言则一一详载且多粉饰似此昧公徇私殊玷纂修之职着革退总裁
　　十七日
　　谕吏部教官专司课士前恐捐纳出身之员文艺未能精通难以训课士子故令改补佐贰等官朕思此等改补之员并非事故处分之比其从前教职任内所歴之俸自应准其一并通算不得将前俸开除且此等改补人员甚多其中岂无办事可用之才尔部可将现在赴部改补人员内识字能书履歴者传齐带来引见此系朕爱惜人才至意惟恐或有遗弃特降谕防其优劣俱系朕亲定伊等无事钻营若伊等以不肖之心自待妄行请托为人所愚不但负朕深恩自壊人品日后发觉且罹罪戾尔部并传谕伊等知之
　　又
　　谕户部湖广为产米之乡谷石最宜多贮将来运徃别省皆为近便今查湖广通省存仓之谷只数十万石为数无多今岁湖广收成丰稔着即行文该省督抚令其动支库银十余万两遴委贤员采买谷石于省仓及府州县应贮之处加谨收贮此时只宜陆续采买不可因有官价一时采买致令谷价腾贵设若民间谷价稍昂即便停止俟明年再行采买江南浙江今岁俱获丰收着各该抚就近商酌若亦可动项采买谷石着即一面定数奏闻一面采买
　　十八日刑部等衙门议覆原任清苑县知县王允猷亏空钱粮奉
　　上谕王允猷系年羮尧进士同年李维钧听年羮尧之嘱托将王允猷任内亏空钱粮逼勒接任官员承认王允猷依附匪党请托钻营情由可恶着发遣宁古塔其家产查明入官王允猷任内亏空各项俱着落李维钧赔补
　　十九日
　　谕廵视五城御史今年天气寒冷闻外间无屋居止之穷民竟有受冻伤损者朕心深为悯恻朕思居民中岂无恺悌好善之人但因虑及稽查牵累不敢轻易收留此亦人情之常尔等可留心照看使寒夜不致露处若有好义之人容其栖息者不必禁阻至明春二月和暖便可无虑尔等廵城之职固在禁民为非亦当恤穷救困嗣后倘有冻毙之人经朕访闻尔等不得辞其责又奉
　　上谕今年天气甚冷京城多有穷民彰仪门安定门外向有飬济院此二处着将变色米赏给一百石煑粥赈济传谕仓塲侍郎将米样呈验然后赏给
　　二十日奉
　　上谕据傅敏奏称绍兴府海塘工程原议皆用条石后以条石不易购致限期已廹遂用条石托外乱石填中今恐日后坍塌仍改用条石请寛限期等语海塘工程闗系民生最为要必须一劳永逸若因条石一时难以购致从前便当声明縁由奏请展限何得草率从事和顺系隆科多结纳私人特晋徳曾经隆科多在朕前荐举此必特晋徳受隆科多之嘱托照看和顺是以听其茍且塞责傅敏不早行查奏亦属徇情着交与新任廵抚李卫悉心查勘指示更改修理务期永逺坚固张楷在江南修理塘工用木桩密钉似为有益可否仿行并令李卫酌量
　　又署贵州廵抚石礼哈折奏料理抚臣张谦防事奉
　　上谕朕览石礼哈此奏不禁戚然但不知果然如此料理否着查明将石礼哈议叙张谦歴任廉洁想家道自然艰窘其旅榇回籍时着该抚将司库银赏给一千两二十二日奉
　　上谕朕君临万方中外一体有功必赏有罪必惩初无偏党之心亦并不存依违之见前以罗卜藏丹津濳行悖逆谋扰边陲朕命将出师用彰天讨满洲緑旗汉土官兵皆能奋勇争先克成懋绩论功行赏恩所宜施乃年羮尧以私昵人员冐滥入册以致緑旗官兵议叙至今驳查未定而土司功册亦因之暂停朕心深为悯念夫土司非比内地凡所遣调目兵皆预定名数按名随师无从虚冐其功绩等第必当详确稽查如四川属之瓦寺杂谷二土司部下目兵与三寨包坐之头目所部番兵皆屡年効力战功尤多小金川土司汤鹏陜西土司鲁华龄于攻取桌子山时其目兵亦能戮力用命似此边逺番众知効忠诚则其寸功必宜尽録尔部查照领兵官所报各土司功册除各土兵已给赏赐外其官目应各加以职衔仍予恩赏阵亡带伤者照依緑旗兵丁一体优恤务期均沾实惠仍将此防下与该管督抚提镇转饬各土司自兹以徃尤宜益矢忠勤各安驻牧严束部落不得滋事生非和睦族邻不可恣行仇杀尺地莫非王土率土莫非王臣番苖种固多皆系朕之赤子或有强悍不平各土司只宜赴该管上司陈告岂得任意戕杀以背朕好生保赤之念各该土官果能凛遵训诫则世守职土朕自加恩若敢恃功骄肆阳奉隂违则国法具在亦断不因今日之功赏更从寛贷也又
