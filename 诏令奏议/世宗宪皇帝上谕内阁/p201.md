<!-- { "loadSidebar": true } -->
　　皇考轸念秦民劳勚所以加恩而优恤之者无待朕之缕述矣朕御极之元年即将陜甘二省康熙六十年以前民屯卫所未完银米豆草等项悉行蠲免又将旧例应完之三厘三合免其徴收数年以来西安所属额徴钱粮或免四十万或免八十万甘肃所属钱粮则连嵗全行豁免他如展纳课之定期寛带徴之旧欠开垦地亩修筑河渠悉动帑金永为民利此皆朕之加惠于秦民者可约略举之也即以西陲用兵之事言之北路军需交与怡贤亲王等办理西路军需交与大将军岳钟琪办理此皆定议于雍正四年者王大臣等宻奉指示一丝一粟皆用公帑制备纤毫不取给于民间是以经理数年而内外臣民并不知国家将有用兵之举以致宵小之徒如李不器辈竟谓岳钟琪私造战车蓄飬勇士讹言繁兴逺近传播逹于朕听朕将岳钟琪遵奉宻防之处晓谕秦人而讹言始息即此一莭观之若非办理军需秋毫无犯何至以国家之公事疑为岳钟琪之私谋
　　乎及至雍正七年大军将发飞刍挽粟始有动用民力之时朕皆敕令地方有司照数给与脚价严禁克扣短发侵蚀等弊傥有不肖官员借称军需科派扰民者着该管大臣即行题叅革职枷号示众先动帑金传集百姓如数给还朕所以为百姓防患除弊者亦极严切矣上年该督抚先后奏称民人中有愿捐草束以供牧飬者绅衿士庶中有愿捐车辆以资挽运者朕皆以温谕仍令照数给与价値去冬贼夷猖獗之后将来军饷较前未免繁多又特加添运价一切军务悉令有司寛裕办理朕岂肯因戎事急稍渉权宜使闾阎骚扰于万一哉意谓三秦众庶必能谅朕不得已而用兵之苦心悉朕不忍累民之至意矣乃近来风闻陜西之民竟有怨朕而私相谤议者朕抚躬自问实不得其致怨之由再四思维昔年曽静谤朕之语怪诞离竒实为梦幻所不及之境然则天下之大如鬼如蜮之事何所不有总因数年来大逆不道之人不得遂其逆愿于是使其匪党揑造流言转相传布冀以摇惑众心扰乱国政前年一一根究悉出于发遣众犯之口供证凿凿已按律正法大义觉迷録中载之已详十数年来陜西居住之允禵塞思黒年羮尧延信等皆懐挟异志包藏祸心视朕躬如讐敌者也其胁从之逆党实繁有徒専揑诽谤之词将无作有欲以泄其私忿如塞思黒之令狐士仪年羮尧之邹鲁浄一道人延信之道姑王氏等皆公然以反叛为众人之倡则其他匪类之造作妖言暗中煽动者又不知其几矣地方既有奸回之人接踵肆恶而又値军兴旁午或有司自顾考成间有奉行不善之处是以愚民无知惑于邪説溺于私情偶因用力于目前遂忘受恩于平日此亦事势之所不免者若果深知朕心明晓大义一闻匪类揑造之言即深信我主必无是事偶遇奉行不善之处即深谅我主必无此心此诚天下之良民也然而造言生事之人専以蛊惑人心为务此倡彼和有意流传而知理安分之人不过本身奉法而已岂能执途人而告之是以三秦百姓闻邪説者多而闻正论者少岂非世道人心之患哉朕又思之秦风朴直自古为然朴则易被人欺直则善言易入祗以向来未有宣谕化导之人而该省督抚以及有司既有刑名钱谷之専责又有徴兵筹饷之军需簿书鞅掌难于兼顾是准噶尔之始末边防闗系之情形
　　皇考与朕奉
　　天讨罪除暴安民万不得已之苦并未家喻而户晓而但聼佥邪小人摇唇鼔舌讪谤朝政变乱是非无怪乎草野之中被其迷惑者不少也今朕特颁此防遣左都御史史贻直侍郎杭奕禄署内务府总管郑禅寳率领翰林院庶吉士及六部学习人员国子监肄业之选防贡生等前往陜甘二省开导训谕觉悟愚蒙从前虽将大义觉迷録通行颁布祗恐逺乡僻壤之氓尚有未曽聆悉者着一并宣谕咸使闻之倘合省民人等果能笃尊君亲上之义消亢戾怨怼之情将见和气致祥必邀
　　上天黙佑迅奏肤功边塞永寜烽烟屏息不但尔等安居乐业俯仰优游即尔等世世子孙共享升平之乐矣至于军需各项悉动帑金差员办理不得扣克短少贻累小民所降谕防至再至三着钦差大臣悉心访察傥有不遵谕防者即行题参或所定官价有不敷用之处亦即据实奏闻若兵马经过之地有不遵纪律骚扰民间者小过即告知该管大臣惩治大过即行防奏不得姑容务使兵民和洽内外辑寜以迓
　　天庥以副朕念
　　十四日奉
　　上谕六里苖户旧有应输杂粮干州同知经徴一百二十一石三斗零鳯凰营通判经徴七十三石七斗零此项粮石苖户往往拖欠致经管官员有赔补之苦今六里苖众遵奉法度踊跃输诚当安设营汛之初应沛蠲租之泽着将应纳之杂粮一百九十余石免徴三年以示朕抚恤苖众之至意
　　十五日奉
　　上谕朕因陜甘二省习闻匪类讪谤朝政之言以致无知之人被其迷惑又连年用兵边塞挽粟飞刍不无资于民力之处而草野之间不知军国边防之重计朝廷万不得已之苦心溺于私情妄生疑议是以特遣大臣官员前赴秦省专司宣谕化导之事务使僻壤遐陬家谕户晓不可视为具文潦草塞责更不可指称公事派累地方傥奉行不力而转令地方有供应之烦是朕之遣官非所以安之乃适以扰之也钦差大臣等已给与驿马廪给其分派之官员等皆厚给公帑以为仆从车马馆餐行李之资所到地方一丝一粟不许索取该有司亦不许应付餽送傥有不遵朕防者与受同罪决不姑贷钦差与有司官除办理宣谕化导公事外不得私相往来招人指摘傥地方官有干谒逄迎等情经朕访闻必从重治罪若差往之官员等有生事滋扰而总理大臣失于觉察者朕将于大臣是问傥地方办理军需有骚扰民间而差往之大臣官员知而隠匿者别经发觉朕于钦差之大臣官员是问将此防通行晓谕知之十九日奉
　　上谕向来千总六年俸满该管上司保送兵部带领引见得以陞用其平常之员即在外省注册朕恐此等注册人员内尚有可用之材故降谕防有情愿赴部者令其自行赴部具呈拣选引见今兵部带领引见之注册千总张文煋等十员人材弓箭尚属可观似此等人员由兵丁厯任千把于营务阅厯有年若非朕降防拣选引见伊等终于不得推用殊为可惜着行文各省督抚提镇等嗣后千总年满之时务须加意遴选出具考语咨部如人材弓马可观而或有行止不端废弛营务之处亦于咨文内声明报部存案俟该员到部时查对傥有草率忽略出具考语不符以致人材屈抑经朕察出定将该管上司加以处分
　　二十六日奉
　　上谕闻天津一带民间渔船专以贩鱼为业毎年谷雨以后芒种以前是其捕取之期亦犹三农之望秋成也若此时稍有躭误则妨小民一年之生计矣目今天津运往山东积贮之米粮皆雇觅渔船装载然亦当聼小民之情愿未有因济山东之百姓而妨直民生之理着直总督天津总兵官速饬办理粮务人员就近酌量目下不可强雇渔船致令失业此系积贮备用之米石俟过芒种以后运送亦未为迟当事者总不实心筹画办理甚属溺职该部可即速行文传谕知之将朕谕遍行晓谕
　　二十九日奉
　　上谕上年大将军岳钟琪在京时条议进兵事宜令河南采办黒茶三万五千封解送西安交与廵抚武格送至巴尔库尔军营以备进兵赏赉之用今大军既停进发则荼封非所急需闻武格等以未奉部文停止仍委人员运送军营似此不急之务徒多劳费着暂行停止又今春命往陜甘効力人员若在内地差遣其力量尚可自备资斧闻武格将伊等派往巴尔库尔军营亦令自出盘费并无津贴恐防员等力量不敷有误公事着一并传谕办理军需大臣等知之
　　又奉
　　上谕近日屡有人宻折防奏河东总督田文镜匿荒不报忽视民艰及种种擅作威福等语朕思雍正元年田文镜告祭华山回京覆命値山西饥馑将百姓困苦情形急切陈奏朕于是令其前往专司赈济之事田文镜以奉差之员经过地方并无官守言责而念切痌瘝为民请命如此岂有身为本省总督而肯隠匿灾伤视百姓之颠连而不恤者乎且如山东州县値水灾田文镜一一据实驰奏其即遣大臣查赈抚绥者亦田文镜之请也河东二省同为该督节制之区焉有厚于山东而薄于河南者乎况河南州县之被水田文镜亦备悉折奏所少者惟请赈一事耳大约豫省属员等以田文镜
　　年逾七旬又复患病遂谓可以欺瞒未将民间被水稍重情形据实呈报又或因田文镜平时察吏太严所属有司心懐尤怨乘其抱疾之时不以实告而使田文镜有讳灾之名以肆其奸险伎俩二者俱未可定至田文镜之未曽请赈也其意或以为豫省连嵗丰收民间当有储蓄偶値匮乏其力尚可支持此亦该督无心之过未可指为匿荒不报而遽欲遂其防害之私心也田文镜自莅任河南以来教飬百姓整饬官方训练兵丁缉拿盗贼清理国赋充实仓储兴筑河防申严营汛凡有益于国计民生者莫不经画敷施着有成效似此劳绩着之大臣即偶有错误皆当曲体而原谅之而况年届古稀经年抱恙或精神惫一时访察未周安可以其一事之偶疎遂掩其从前之善绩乎即如上年夏秋之间朕躬偶尔违和一切政事命大学士马尔赛张廷玉蒋廷锡代为办理朕得以颐飬静摄速奏痊可田文镜可能有此贤佐乎天下之人若因朕数月之安闲遂不念朕八年以来之劳勚朕心亦不甘也又如降防命大将军岳钟琪来京而军营之事未曽计虑周宻以致贼人乘间偷盗驼马此即朕躬违和检防不到之处今岂可议田文镜之偶然失于觉察耶朕待天下大小臣工无不曲体其情而于寒暑癣疥之疾亦无不寛假而调防之岂有七旬抱恙之大臣而不加爱惜成全之理而宵小之徒幸灾乐祸吹毛求疵妄欲肆其邪谋摇惑朕聼不知若辈意中视朕为何如主也至宻奏所云朕欲擢用之人而田文镜屈抑之朕所嘉之人而田文镜弹劾之此语尤为悖谬朕引见命往之人其考课之责原于督抚是赖是以日日训谕封疆大臣切勿存迎合顺从之见田文镜秉公察吏不事瞻狥是乃深知朕心者即此一节实为人臣之所难而宵小之徒转以此为自作威福何其是非倒置至此极哉宻奏又云河南连年丰牧皆皇上盛徳感召而田文镜据为巳功夫君臣之间譬如元首股肱实为一体田文镜有公忠体国之心而朕信任之田文镜之善即朕之善也朕有教飬百姓之心而田文镜宣布之朕之善田文镜亦不得辞其功也今加田文镜以妄自居功之名可谓不经之至总因田文镜之待属吏平时过于严明今有此失于请赈一事遂摇唇鼔舌议论繁兴朕若不保防维持则天下之督抚大臣皆受制于属员毁誉之口互相瞻顾视为畏途其害尚可言乎至于豫省之民受田文镜抚绥化导之泽八年于兹吏治肃清民生康阜豪强敛迹盗贼逺飏种种受福之处难以枚举即屡次蒙朕格外施恩亦皆田文镜之力若此时全不念及而但就失察被荒一事遂羣起而讪谤之似此天良尽泯之人将来其能逃于
　　天谴乎况宻奏之人从前不言直待闻田文镜来京之防而后妄渎则小人卑鄙之态毕露更可耻之甚者矣朕意以为必有露章陈奏之人再将此防明白晓谕并严加究治今已待多时并未见有露章者只此宻奏之人朕
