<!-- { "loadSidebar": true } -->
　　天意尔等封疆大吏暨司牧之官以及居民人等亦当恐惧脩省交相诫勉改愆悔过崇实去伪夫人事既尽自然感召
　　天和灾祲可消丰穰可致此桑林之祷所以防于影响也葢惟以恐惧脩省诚敬感格为本至于祈祷鬼神不过借以达诚心耳若专恃祈祷以为消弭灾祲之方而置恐惧脩省诚敬感格于不事是未免濬流而舍其源执末而遗其本矣亦安有济乎况
　　上天好生栽培倾覆原因物之自召而愚民无知每遇水旱不知返躬省咎更尔多生怨憾罪愆重増此乖戾之气上干
　　天和以致频遭降罚荒歉连年多由于此也朕实有见于天人感应之至理而断不惑于鬼神巫祷之俗习故不惜反覆明晰言之内外臣工黎庶其共体朕意又
　　谕兵部河南总兵官佟世鏻原系叅领朕因念其祖父特擢为总兵官乃伊自到任以来并不实心报効惟事鑚营即如松阿顔违禁私贩马匹伊即遵照以重价派散各营兵丁松阿颜无势无权一稚子耳其嘱托之事佟世鏻尚趋承恐后若此至于隆科多暗中委嘱之事其竭蹷奉行又不待言矣有玷官箴甚属溺职着将佟世鏻革职
　　十二日奉
　　上谕年羮尧自任川陜总督以来擅作威福网利营私颠倒是非引用匪异己者屏斥趋附者荐拔又借用兵之名虚冒军功援植邪党以朝廷之名器徇一己之私情目今事事败露不可悉数其所用匪如陜西官员内则有延安府知府李继泰宁夏同知赵健河州知州许啓盛三原县知县刘子正南郑县知县严世杰四川官员内则有川东道金德蔚永宁道周元勲保宁府知府王国正重庆府同知杨文斌建昌衞通判崔鸿图卭州知州张纯巴县知县周仁举游击年恱此等官员平日侵蚀军需剥削民膏谄媚上司苛刻地方实为两省之害着即行文该省调取伊等来京引见定夺又如年羮尧数年来叅革及降调之文武官员甚多其中自有寃抑着吏兵二部将叅革及降调之原委一一查明缮折具奏候朕亲览酌其情节降旨调来引见使年羮尧不得肆其蒙蔽而伊等不致受其诬陷且以为罔上行私无知之大吏戒并为钻营党附无耻之属员惩再如川陜两省副将以下千总以上等武官经年羮尧冒滥题补者俱着岳钟琪详查择其尤劣者叅奏　又奉
　　上谕年羮尧在川陜总督任内徇私受贿所用官员多系阿附迎合之小人经朕闻知者已降旨调回其余官员着岳钟琪查明甄别叅奏朕降旨调回之缺及岳钟琪叅奏之缺俱将朕命往人员令岳钟琪酌量题补川陜吏治大坏务湏加意整理将年羮尧流弊恶习尽行剔除始于地方有益此次命往人员不过就其人材与所条奏而用者皆非朕深知灼见之人如补用之后实心任事洁己奉公则已若有败检溺軄贻误地方者岳钟琪即指名题叅定行严加治罪
　　十四日奉
　　上谕据礼部奏八月二十三日
　　皇妣孝恭仁皇后服制期满请照
　　皇考圣祖仁皇帝释服之礼祫祭
　　太庙颁谕中外等语朕疉遭
　　皇考
　　皇妣大事追念罔极深恩莫由仰报三年以来只于宫禁之中斋居素服黙尽思慕哀戚之忱非敢自谓遵循古礼更不欲宣播于众也父母之防人子之心则一而帝后之礼国家之制则殊今八月二十三日届
　　皇妣孝恭仁皇后释服之期着择日于
　　奉先殿祭告自行家礼至于颁谕中外可不必行余依议
　　十五日奉
　　上谕凡官员离任毎有地方士民保留如果该员在任实有政绩惠泽在人爱戴出于至诚理应赴上司具呈陈请即或清正廉干之官寃抑被劾百姓为之抱屈者亦可赴阙申理乃迩来积习无论官员贤否及离任之有无寃抑概借保留为名竟不呈明上司辄鸣锣聚众擅行罢市显然挟制其中买嘱招摇种种弊端皆于地方生事如果保留尽系真情何以陞任官员不闻有人爱
　　戴者耶此乃刁风恶习例所严禁断不可纵容使长朕闻年羮尧自西安起身之时私嘱咸宁县知县朱炯用赂徧行买人保留因年羮尧悖逆贪虐罪恶满盈去时人人称快竟无一人肯应者然后出城赴任倘有无知之人受贿保留岂不又于地方生事耶朕又闻年羮尧所过州县或有阖城多人出迎者或有一人不出举手加额称庆甚且唾啐者夫百姓若果爱戴自必通省皆然断无此迎彼唾之理可见凡保留官员者多非出于眞情皆买嘱逼迫而然也嗣后官员离任士民有擅行鸣锣聚众罢市者除将刁恶之人分别首从从重治罪外其被保之员即系好官然既买嘱百姓亦必严加治罪以儆刁风
　　十六日奉
　　上谕朕前者曽有旨与年羮尧谕及隆科多于各处转运藏埋银物昏愦之极可愧可笑即戒年羮尧不可亦作如此丑态为天下人所笑年羮尧奏称隆科多上不信圣主之推诚下不守人臣之大义更不通前彻后思想保全之乐境乃反虑及抄没如此行径颠倒错乱殊堪骇异又自称臣赋性麤愚惟知感激天恩断不敢作如此举动有负皇上用人之明等语但隆科多藏运财物不过在各亲友家及西山寺庙中耳今年羮尧不特在京城中埋藏且于天下各省内运寄不审曽通前彻后思想否真感激朕恩否不负朕用人之明否可骇异否颠倒错乱否着年羮尧明白回奏
　　又赵炜首告伊侄赵之垣侵吞家产赵之垣具呈陈辨并首告年羮尧将清理伊叔赵燮亏空银四十万两侵欺入己李维钧朋比为奸愚弄赵之垣各情由都察院据呈具奏奉
　　上谕康熙六十一年冬朕即位后赵之垣李维钧同来陛见朕于自鸣钟直房守孝之处召见二人含泪谓赵之垣曰
　　皇考念尔祖旧日功勲加恩后人故尔父尔叔皆任以节钺尔叔在直隶声名甚属平常且未完公项累累
　　皇考特欲保全功臣之后恐尔叔身后诸事败露故命尔署理直隶廵抚印务以完尔叔未了案件乃尔莅任以
　　来未能改易前辙朕仰体
　　皇考优待功臣后裔之意谆切训诫尔当竭诚黾勉以葢前愆又谕李维钧曰尔系赵燮属官在直隶居官年久诸事熟练尔于赵之垣不可拘上司属官之分当如骨肉相待诸事竭力规正使彼不至陨越以上成
　　皇考保全功臣之意并副朕仰体
　　皇考保全功臣之心比时李维钧回奏云臣惟有尽心竭力以帮助赵之垣于是二人皆痛哭叩首而出次年二月年羮尧进京靣奏曰赵之垣庸劣纨袴不可以膺廵抚重任朕谓之曰赵之垣为人朕亦素知但伊之署理廵抚乃
　　皇考保全功臣后裔之盛心去冬伊等来京朕已谆切训诫之矣年羮尧见朕意不为摇动一月之后复奏云赵之
　　垣断不可令为廵抚矣伊从前居官不过庸劣今自皇上训诫之后不惟不凛遵明旨反大肆贪婪以进上为名向各属私派银三十万两并勒索从前未收之规礼朕闻之以为宁有是理此言未可深信乃越七八日赵之垣果具折进银三十万两朕心甚怒以年羮尧之言为实因将赵之垣解退令年羮尧带徃陜西以清赵宏燮之事及至去年冬年羮尧又将赵之垣带至京师再四恳求引见力保其可用种种颠倒殊不可解今年赵炜首告朕即知必有縁故今览都察院所奏赵之垣控诉原委年羮尧欺罔奸诈设局诱陷情弊显然着将此折抄録发与年羮尧李维钧令其明白回奏十七日奉
　　上谕朕因银库官员谨慎自持遵法効力曾交吏部议叙以示奬劝吏部理应分别酌量议奏乃草率议覆将官员笔帖式以及库使等俱议以应陞之缺即用使阖库之官俱陞则银库安得如许熟练贤员乎吏部既如此议奏即依议行将伊等员缺交与吏部拣选题补倘补授之员不如前任之人日后劣迹偶彰定将吏部一并从重治罪
　　十八日内阁等衙门叅奏年羮尧欺罔悖乱请加诛戮以彰国法奉
　　上谕览内阁九卿詹事科道叅劾年羮尧奏章已悉年羮尧为川陜总督贪婪放纵网利营私本应即加处分因伊青海之功朕意欲委曲保全故罢其总督之任授为杭州将军令其効力以赎前愆乃今事事败露不料其欺罔悖逆之罪至于此极实为国法之所不宥如当日鳌拜以开国元勲辅政犯罪三十条遂至不可保全年羮尧今日之功岂能及鳌拜之大而所犯之情罪则甚于鳌拜朕展转思维自古帝王之不能保全功臣者多有鸟尽弓藏之讥然使委曲寛宥则废典常而亏国法将来何以示惩卿等合词叅奏乃在廷公论而国家赏罚大事必谘询内外大臣佥谋画一可降谕旨询问各省将军督抚提镇各秉公心各抒己见平情酌议应否作何处分即速具奏
　　二十日奉
　　上谕安民莫先于弭盗而为政必贵于实心从前两江总督查弼纳条奏种种缉盗之法且欲于水次钉桩以为周防极似实心料理者乃今自六月十七至七月十七所报盗案竟有一百九件朕览之不胜骇异岂因查弼纳实心料理反致如是之多乎可见伊从前所奏尽属虚伪欺饰耳查弼纳身为总督统辖文武弭盗一事尤其专责今前后盗案累累伊所司果何事耶且此外以强报窃讳有为无者更不知凡防兹特降谕旨与查弼纳务必实心清致盗之源察窝盗之所竭诚料理使盗贼敛迹百姓安堵以副朕意若因有此严旨更复隠讳朦混使民害不得上闻凶恶肆行无忌必将查弼纳治以重罪
　　又
　　谕钦差阅视河道内阁学士何国宗等运河关系重大言者皆似近理而议论多有不同今蒋廷锡条奏欵项尔等前徃详加阅看凡泉源湖身与各水源流地方形势务湏身到测看方得确准定议不可茍且草率意为揣度以致后日势不可行河道总督凡黄河所经皆其管辖岂能处处亲到即河属官员偶有所见亦未敢轻易举行尔等将仪器舆图一并带去再有算法馆行走明白测量人员着何国宗指名举奏二人带去详加测量或蒋廷锡条奏欵项之外有关系运道应查看修理之处亦逐一审视防同该督抚详议具奏务期一劳永逸尔等于八月二十日起身乘驿前去倘遇无驿递之处尔等轻骑减从该抚照料前徃总河齐苏勒现在堵筑黄河决口尔等此去先看漳河衞河后到济宁则总河堤工事完便可防同阅看倘该督抚有紧要事务尔等或稍候数日或躬徃就之勿致贻悮地方
　　二十一日吏部等衙门议覆条奏直隶州之州同州判以举人贡生补用奉
　　上谕国家立制用人自有一定之体断无有委曲迁就以听人之选择去就者且定例必湏公平始可永行无弊今疏称愿就州同州判者造册报部愿就二字甚属非体又称将不系直隶州之州同二十六缺州判三十二缺一并选用举贡后又称愿就者多反致壅滞前后自相矛盾且事属偏枯于情理未协着再议具奏又山东廵抚陈世倌回奏不行保题密荐之员自行认罪奉
　　上谕从前因陈世倌密折奏称现有直隶州缺臣前密荐之员不敢再行保题朕曽降旨令其明白回奏今陈世倌奏称臣前密荐官员理应遇缺即行题补乃并未题补罪实难辞等语此特避重就轻含糊覆奏也如此则各省督抚等密荐之员俱遇缺即行补授乎陈世倌回奏与朕所问迥不相符着再行明白回奏
　　二十二日奉
