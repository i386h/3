<!-- { "loadSidebar": true } -->
　　上谕南方差汉御史或给事中一员动正项钱粮买米雇覔民船运来此项米石买毕即行起运赶上漕船可以先到即先来如其不能在何处遇见即随便行走此系官买之米若交与地方官恐派累小民亦未可定不必交与地方官运送着派同知通判等官一员协同买米之员管运到京武职内派守备一员押运到淮之日总漕处派守备一员更换盛京差满官一员去近据内府佐领等奏称现今庄头等将窖米一十一万五千四百八十四石粜卖一半其余一半米石暂行存贮俟得新粮于次年粜卖再库内现存银内留下七千五百余两其十万两交与何处请防此派去之员一到盛京将锦州等处将军府尹所管内府佐领所存米石查看总数于近海口处兑十万石即将内府佐领等所存库银动用雇覔民船装运如仓内现存米石数目不敷动盛京钱粮买米运送再天津衞系总防之所理应修建仓厫其应建几仓之处八月间送
　　梓宫时尔等面传谕防与直隶廵抚着直隶廵抚防同天津
　　总兵官定议具题建造
　　初九日
　　谕户部兵部从前商人王纲明因亏空铜斤银两具呈愿采买两江浙闽湖广五省营驿马匹于每匹额价内节省三两填补亏空后五省以王纲明所交之马疲瘦不堪易于倒毙题请仍自行采买每匹扣银三两交部为王纲明补垫亏空此事虽行已数年但各省采买额价不敷不能采买臕壮营驿之马恒至倒毙以致地方官员嵗有赔累况商人王纲明亏空银两与各省地方官员何涉而代为补垫除从前五省解部补垫银两外以
　　后每匹扣银着俱行豁免其王纲明尚欠铜斤银两若干该部作速查明着落王纲明等名下作何清结之处另行议奏
　　又内阁覆奏折本内兵部议给大臣官员等廕生奉
　　上谕郎图善代达福铿特胡世屯大成俱着给与三品廕生伊等承袭祖父高爵其子孙习于安逸未必即能効力行走若给伊等一二品廕生以员外郎主事用恐不能称职与其被堂官叅革不如给与三品廕生补用令其学习行走岂不甚便如将来任事果优彼时朕自有加恩之处此正朕成就伊等之意并非吝惜一二品廕生而不给与也尔等传集伊等宣谕朕意否则徒生怨言且嗣后之効力人员反生懈心矣
　　十一日
　　谕内阁朕前降谕防因年羮尧奏称赵之坛情愿捐银一万两往布隆吉尔地方筑城効力朕念赵之坛系功臣之后若伊才具不克胜知府之任道员事简易办欲捐银议叙以道员用可听其効力若赵之坛才克胜任即仍留知府用现今赵爕亏空库银三四十万两交与赵之垣料理又何必另外捐银此朕施恩之意也况年羮尧启奏筑城已有张连登王之枢等可以竣事今复遣往効力议叙似又开一捐例断不可行若布隆吉尔筑城张连登等所捐之赀不克完工令年羮尧密折具奏再将情愿効力者发往此朕之谕防也尔等票签全不符合将朕紧要语句俱行遗漏总之大学士等不肯尽心办事及至错悮在乾清门免冠谢罪甚属非体尔等俱系
　　圣祖仁皇帝委任大臣
　　圣祖仁皇帝天纵生知兼之临御日久诸事精熟尔等舛错
　　之处全赖
　　圣祖仁皇帝改正所以不至悮事今朕临御之初内借大学士外借督抚提鎭尔等理应诸事勤愼尽心协办如前日本上落去一字事虽甚小然不得谓小事便可轻忽
　　写本虽系中书之事尔等肯用心细阅自无错悮若大学士诿咎于学士学士诿咎于侍读侍读诿咎于中书则朕亦可诿咎于大学士诸事错悮令天下人疑朕与大学士俱不看本岂不可耻又如前日蔡珽所奏之事即系年羮尧奏过之事尔等又票该部议奏朕疑其事
　　或有异同照签批发及观部议仍是一事可见漫不经心此等之处大学士既不详看学士等亦应详看何一同玩忽至此朕若亦如尔等玩忽督抚本章概批依议
　　用人一途听之九卿随意保举岂不省事但尔等可以负朕朕何忍负我
　　皇考之深恩乎况朕于尔等陈奏虚心采纳并未有偏执之处朕非文过饰非之人人非圣贤孰能无过尔等果能指摘朕过朕心甚喜君子之过也如日月之食人皆见之及其更也人皆仰之改过是天下第一等善事有何
　　繋吝以箝结为老成以退诿为谨愼非朕所望于尔等之意总之三年之内将向来怠玩积习务湏尽改倘仍付之膜外不肯改易不特国法难宥即天理亦所不容矣
　　又
　　谕户部朕惟治民之道在爱养民力盖民力寛舒则元气自复此裕阜之要务也山东山西河南三省连年田稼歉收朕轸念穷黎已发帑赈济复将现年钱粮尽行缓徴而歴年民欠带徴之项若仍行追比缓新而徴旧与兆姓终无裨益目今时雨霑足秋禾滋茂登获在望俾耕凿小民终嵗无催敛之烦家室有盖藏之庆则力既有余输将亦易来年自必急公完赋尔部将山东省康熙五十八年至六十一年分年带徴未完钱粮山西省康熙五十六年至五十九年分年带徴未完钱粮河南省康熙五十九年至六十一年缓徴钱粮作速行文三省巡抚俱着停徴一年务使里井霑恩吏胥无扰以副朕爱养民力之意尔部即遵谕行
　　十二日
　　谕户部朕自临御以来勤求民瘼事无钜细必延访体察务期利民而于徴收钱粮尤为留意惟恐闾阎滋扰此念时切于怀如江西省有漕米各州县运粮到省又自省仓搬上军船故有脚耗扒夫修仓铺垫等项编载全书歴来支给已久自康熙二十三年部中误駮不准支给行令追还嗣后一例驳追究无完解至三十四年
　　圣祖仁皇帝特颁谕防将从前已经支给者俱免追赔恩至渥也至康熙三十八年部议又以脚耗与扒夫等项分晰未清仍令扣追不知脚耗乃贴运之总名扒夫等项乃支给之细数实一事非两项也自康熙三十八年至今已二十余载应追银五十一万余两米六十一万余石积累増多究无完解追比日久官民均受其累朕知之甚悉特谕尔部将从前积欠尽免追赔向后准其支给副朕加惠黎元体恤有司之意
　　十三日奉
　　上谕都统前锋统领防军统领副都统内颇有家计艰窘之人顷者外省副都统等既已酌给亲丁坐粮将如何酌给伊等坐粮之处着总理事务王大臣等防同兵部议奏
　　又
　　谕仓场侍郎粮运关系国储必须遄行无阻始得及早抵通自扬村至通州河道多有淤浅粮船起剥每至耽延以致回空冻阻并误新漕着该督严饬坐粮防查看河道有淤浅处作速挑濬深通毋使阻滞并知防天津总兵官用心催赶且天津一带地方向有贩卖私盐等弊粮船不许停泊火速趱行直抵通州至抵通后速行起卸交仓毋得需索抑勒苦累军丁朕去年亲自阅仓知漕粮过坝一昼夜可五万袋可见交缷甚易尔等加意督催务使空船早得回南新漕亦可无误漕运一事朕亲身阅歴纎悉洞知尔等倘不尽心料理或因勒索致有迟延责无所诿
　　十四日
　　谕礼部朝鲜国归顺我朝以来恪尽藩职进贡年久在
　　太宗文皇帝
　　世祖章皇帝
　　圣祖仁皇帝时屡次施恩将伊国贡物减免今所贡礼物尚多此内若有可减去者尔部防同内务府确议具奏再加减免以纾朝鲜民力
　　又
　　谕朝鲜国使臣密昌君李樴尔朝鲜国王启疆东土于我
　　太宗文皇帝时诚心豫附恪守藩封我
　　太宗文皇帝
　　世祖章皇帝视同一家恩施优渥尔国王祖父亦能仰承厚
　　泽奉职惟谨百年于兹矣我
　　圣祖仁皇帝化成久道万国来王念尔国君李焞幼缵嗣服克绍前猷权不下移惠能抚众数十年来职贡匪懈用是
　　隆恩异数宠眷有加赍予便蕃贡物频减病则赐之以珍药
　　殁则锡之以荣名
　　特遣近臣优颁奠吊今朕缵承大统尔嗣王李昀遣尔恭进贺表朕嘉尔嗣王忱悃肫笃又念尔系嗣王宗族特行召见以示优礼尔归告尔嗣王继乃祖父之绪夙夜黾勉愼守纲维毋替厥服长为屏翰不忘恭顺克殚忠诚朕必体
　　列圣怙冒仁俾尔远藩保安全于永久
　　十五日奉
　　上谕钦差出京沿途地方官向有餽送督抚派于州县州县派于里民朕深知此弊于散赈催漕看河各钦差大臣官员出京时皆逐一谆谆告诫不令骚扰地方官民但恐阳奉隂违又恐地方官畏惧以不敢忽畧钦差之故仍蹈前辙且差去之大臣官员即能洁己自持而随从人役未必尽能遵奉至钦差事毕回京之后督抚或借钦差公费名色开单分派州县州县不敢问其虚实州县转派里民里民不敢争其多寡甚至以科派赢余或填亏空或充节礼种种弊端深可痛恨着各省督抚于钦差经过之地即将所发上谕大张告示遍贴通衢嗣后钦差务期恪遵训谕严束人役毋得骚扰地方需索餽送如钦差本无需索州县官借名私派里民及暗加火耗者着即指名题叅至督抚身为大吏尤宜亷洁率属倘有扶同苛派致扰民生者一经查出决不姑贷十六日奉
　　上谕看来下五旗诸王将所属旗分佐领下人挑取一切差役遇有过失辄行锁禁籍没家产任意扰累殊属违例
　　太祖
　　太宗时将旗分佐领分与诸王非包衣佐领可比欲其抚循之非令其扰累之也从前朕之伯叔为诸王时虽渐失初意尚未过甚至朕兄弟辈所分包衣佐领之人既少而差役复多因而不论旗分佐领包衣佐领一概令其当差其余诸王遂亦从而效之或有不肖王等因渔色
　　之故多毙人命人所共知且防衞等尚无不奏而擅行革退之例如此日流而下则五旗之人竟有二主何以聊生所关甚大嗣后仍照旧例旗分人员止许用为防衞散骑郎典仪亲军校亲军或诸王挑取随侍之人或欲令所属人内在部院衙门及旗下行走者兼管家务或需用多人以供差役或补用王府官职或令随侍子侄着列名请防将奉防之处知防该旗都统等令都统等覆奏其旗分人员不许擅行治罪必奏闻交部如不请防断不可也倘有仍将旗分人员妄行扰累令其多供差役兼管散职着该旗都统等奏闻若都统等隐匿瞻徇一经御史叅劾即将该都统等治罪
　　十七日
　　谕大学士等史书务纪其眞而史才古称难得盖彰善瘅恶传信去疑茍非存心忠厚学识淹通者未能定得失于一时垂鉴戒于久远也有明一代之史屡经修纂尚未成书我
　　圣祖仁皇帝大公至愼之心旌别淑慝务期允当惟恐几微未协遂失其眞郑重周详多歴年所冀得良史之才畀以编摩之任朕思嵗月愈久考据愈难目今相去明季将及百年幸简编之纪载犹存故老之传闻不远应令文学大臣董率其事愼选儒臣以任分修再访山林绩学之士忠厚淹通者一同编辑俾得各展所长取舍折归于尽善庻成一代信史足以昭示于无穷着将满汉大臣等职名开列具奏
　　又
　　谕工部沿河州县向有额设河夫自百名至数十名不等兴工则并力濬筑工停则分遣巡防损者随补塌者随培修抢拥防俱系熟谙夫役故虽偶有冲决不能为患近闻管夫河官侵蚀河夫工食每处仅存夫头数名遇有工役临时雇募乡民充数塞责以致修筑不能坚固损坏不能隄防冒销误工莫此为甚嗣后着总河及近河各省巡抚严饬河道不时稽查按册覈实禁絶虚冒
　　倘有仍前侵蚀贻误河防者即行指名题叅
　　十八日工部奏销永定河刘乂口挑浅及京口营整理船桅等钱粮奉
