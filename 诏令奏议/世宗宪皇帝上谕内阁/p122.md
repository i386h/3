<!-- { "loadSidebar": true } -->
　　上谕据岳钟琪折奏前因陜甘两省丁银偏累援照各省以粮载丁之例题请将丁银于全省地粮之内通计均摊已奉防允行在案惟是各属册籍繁多未能一时核定而该年钱粮已准部咨拨充兵饷若俟摊定之日始行开征未免迟悮是以各州县仍照旧额徴收伏查以粮载丁则各属钱粮较之旧额势必有増有减今应减丁银之朝邑等二十一州县于未及摊定之先照原额徴收共长解银六千七百九十二两此项丁银若令各州县领囘按户退还则粮户畸零难于分拆散给必致胥役中饱小民不沾实惠况百姓既沐鸿恩将偏重丁粮均摊完纳永无苦累即此项银两亦系从前应徴之项但以均载之年摊拨未定暂假原额完纳一年并非重征可比应请存贮司库以充兵饷等语此项银两于摊拨未定之先民间既已照旧完纳该督奏称今若按户退还难于散给必滋胥吏中饱之着照该督所请停其按户退还但此项银两既系陕民输纳之物着留贮陕省于地方公事如积贮兴脩之有裨益于民间者该督抚酌量奏闻动支应用不必拨充兵饷初六日奉
　　上谕桑植土民新近改土为流文武官弁应当加意抚绥和衷共济使苗民得所慰其向化之心今据迈柱奏称副将杨凯不能严束兵丁种种扰累杨凯又复禀称同知铁显祖私派银两纵役讹诈等语似此抚绥无术文武不和断难姑容以滋土民之累杨凯铁显祖着俱行解任将杨凯纵兵扰民及铁显祖私派强占等情俱交与迈柱一一确审定拟具奏杨凯铁显祖俱系傅敏保举委用之员今被劾着将傅敏交都察院察议具奏初十日奉
　　上谕积贮米谷所以备旱涝缓急之需民命攸闗最为切要朕无时不加训饬严其考成务期地方有司实力奉行庶可有备无患又念积贮谷石首重仓廒若廒座不坚必有霉烂亏折等是以雍正四年谕令各省地方加意修理务使坚固以为贮蓄之计但恐有司视为具文奉行不力且新旧官员未定仓廒交代之例或去任之员以损壊渗漏之廒座任意交代贻累于后官或接任之员有霉烂亏空等情而借口旧日仓廒之不修诿咎于前任似此种种端皆于积贮之政大有闗系嗣后着将各府州县仓廒入于交盘项内新旧交代若有木植毁烂倾圯渗漏之处着接任官即行揭报不准接受倘有徇情滥受者即系接任官之责除照例处分外仍令赔修如此则有司各顾考成而于积谷飬民之道实有裨益其如何定例之处着九卿防议具奏十一日
　　谕兵部署南贑总兵张溥奏称准巡抚布兰泰咨文内开本标随丁名粮俱行招募补足遂将随丁名粮六十分考补五十四分暂留六分再行考补等语从来文武原属两途其飬廉用度亦各不侔督抚为封疆大吏全在察吏安民抚辑地方一应衙门用度耗羡等项足资为用随丁名粮固可革除提镇专任戎行责在整顿营伍训练士卒一应衙门用度舎随丁名粮之外别无所出武臣由将备陞至总兵阶级既峻其用度自应寛裕倘将此项裁革无以飬防势必诸事掣肘是为总兵不如其为将备也且衙门用度不敷即有防洁之员亦易更改守此揆情度理有不当革除者今布兰泰将伊随丁名粮裁补并镇臣之随丁名粮亦勒令革除殊非中道布兰泰办理武职衙门之事过于刻薄甚不得体尔部行文布兰泰知之
　　又左都御史傅敏等奏直隶布政使张适按察使魏定国夹死窦相可应按律正法奉
　　上谕张适系原任大学士张玉书之孙朕屡次训诲望其成人乃伊既负朕防亦并不自念其祖父肆意妄行无所忌惮本应照拟置之重典但朕念张玉书一生小心谨慎効力多年着将张适从寛免死发囘原籍令地方官严加管束不许出境生事令其出银一千两给付窦相可之家魏定国身为臬司专掌刑名之事乃将人命重案推缷他人而置己身于局外及朕面加诘问则以未曽许其奏折为辞奸险狡狯莫此为甚朕屡降谕防凡大小臣工于职分当为之事推诿观望者法难寛贷魏定国系州县微员朕不次加恩擢用臬司伊一味瞻徇并无报効之处而奏对时亦并无感激之心其罪本无可逭但张适既已寛免魏定国亦着从寛免死发往黑龙江当差
　　又江西监生余永元赴部诉告余国勷等殴死小功尊属余士成刑部议发该督审理两江总督范时绎审明定拟咨部具奏奉
　　上谕余国勷殴死小功尊属余士成因余士成庇防家仆又纵防子詈骂罗氏启衅且余士成在保辜限外身死余国勷之罪似有可原但伊屡次各处行贿希图匿伤脱罪情由可恶论行贿之罪较之殴死尊属为轻但重罪之中却有可原之情而轻罪之中实无可寛之法其应按律治罪与从寛减等之处如何定拟方得平允着九卿悉心妥拟具奏
　　十二日奉
　　上谕凡监禁之斩绞重犯公然越狱显系该管官员过于疎纵之故若但照例革职彼转得脱然事外矣嗣后应将疎纵之州县等官限满不获者照例革职仍留地方与接任官协同缉捕果能将越狱之犯缉拏全获准将该员送部引见酌量开复俾尚有自新之路若三年限满之时或不能拏获或不能全获俱着该督抚奏闻请防如此则踈纵者知所儆惧而尽心捕逃者亦尚可邀恩其如何详细定例之处着九卿议奏
　　十三日奉
　　上谕滇省钱粮仓谷其亏缺买补及借动扣还之处鄂尔泰原曽详细具折奏闻然后办理杨名时身为巡抚钱粮是其专司理应将滇省情形据实陈奏方为无欺无隐乃伊任内并无一语奏及其意以为将来若有不能清楚之处皆可推卸于鄂尔泰与己无干乃巧诈之用意也朕洞烛其奸故朱纲赴滇时朕令其将各项亏欠但于杨名时是问不必询及鄂尔泰及朱纲到滇将亏欠借动各项一一查出毫不瞻徇甚属可嘉比将朱纲奏案件特令杨名时明白囘奏鄂尔泰亦即具折认过并将亏缺买补借动扣还等情详悉敷陈彼时朕将此折收贮匣中批谕鄂尔泰云滇省各案朕明知在杨名时无亏空那移之罪但伊巧诈居心于明白囘奏时必直认不辩今据朱纲代杨名时题奏前来伊果事事认罪无一剖白申辩之语其意以为此事我本无过天下自有公论既奉防询问不如直认于身以见凡被谴责之处皆系屈抑复可饰其巧诈推卸之罪从来大奸大诈之人每遇理屈情亏之处则必强为分诉掩饰其非以欺人之耳目而于本无过愆之处转引咎谢罪终不自明归过于君此若辈之伎俩也观杨名时今日之陈奏不愈彰其平日居心之狡狯不忠乎朕之待人光明坦白开诚布公谅内外大小臣工无不深悉今杨名时之不据实陈奏者试问杨名时彼于何处见朕之遏抑下情乎于何处见朕之屏拒谠论乎又于何处见朕之枉罪无辜乎杨名时全无大臣敬君之心全无人臣事上之礼而乃欲欺世盗名肆其诈伪尚得谓之有人心者乎着杨名时再行明白囘奏鄂尔泰奏折并发又奉
　　上谕冯咏系告病休致之员李绂在朕前极力保荐并言在丹徒县任时失礼于查弼纳之家人因此畏惧总督辞职而归等语朕将冯咏调来引见看其才尚可用是以用为开州知州乃伊心术不端其丹徒任内既有失察衙役犯赃之案今又冒销恩赏老妇银两被范时绎劾前来劣迹昭彰从前李绂在朕前极力保荐是何意见着询问李绂具奏
　　又奉
　　上谕杨文干所奏李达徳详报石礼哈纵役凌辱职官石礼哈咨叅李达德不遵体统任意肆慢等语其间情节显然李达徳署罗定州事将杨以宁亏空等项清查详揭甚属可嘉其至将军衙门禀见者亦因杨以宁之事并非私谒是李达徳本无可叅之罪而石礼哈不能以礼貌接待州县官员其过亦小此事不必究问李达徳当勉励居官石礼哈当自知抱愧
　　十四日礼部等衙门议奏各省生员优劣注册定例奉
　　上谕本内议称劣生果能改悔即除去原册劣生之名等语夫分别优劣以昭劝惩原以望其自新但人之迁善亦有勉强于一时而不能始终如一者倘既除劣生之名将来又复开报不但纷扰亦且非体嗣后凡有劣生改过自新者即于册内开注不必除名
　　十五日奉
　　上谕张起鹏前任京营将朕见其居官称职是以将伊擢用正定总兵官伊到任后旧疾未痊难以办事随准其囘京调理上年伊自奏病已全愈是以仍将伊补授正定总兵之任乃伊到任以后所奏事件颠倒糊涂种种错悮且于朕亲批训饬之处竟不囘奏比时即降防严加切责今据杨鲲奏前来其行事甚属乖张想因病后昏愦之故杨鲲毫不瞻徇据实纠劾可嘉着将张起鹏觧任交部察议具奏
　　十六日钦差审事大臣黄炳将奏派浙江总督李卫分赔银两之处明白囘奏奉
　　上谕据黄炳奏称臣若不议及李卫则臣之徇庇李卫显然又称此项银两若不在陈士昂名下议追则臣之徇庇陈士昂又属显然等语凡察审事件只当论理之是非以定曲直岂有畏惧徇庇之名而故意回避强议人罪之理此语甚属支离黄炳审理此案虽未徇情枉法然其中多有糊涂未为允恊李卫必无徇庇属员之事从前所奏甚为明晰黄炳本内所议李卫分赔之处着不必分赔
　　十八日刑部等衙门议奏总管佛伦勒索兵丁银两照律治罪奉
　　上谕
　　陵寝地方闗系重大佛伦朕加恩由侍卫擢用总管理应洁已秉公办理事务乃敢徇私作勒索兵丁银两伊如此行为反以五格更改前例欲夺伊挑兵职掌先行叅奏巧诈掩饰希图缷罪背恩犯法肆行悖妄甚属可恶着交与管
　　三陵事务大臣等于马兰闗风水地外永逺枷号示众余依
　　议
　　十九日
　　谕山东巡抚塞楞额直省州县奸胥蠧役侵粮抗欠每借哄堂鼓噪以挟制本官此等恶习人所共知今徐自新到任未及两月即有行事乖张亦何至合衙胥役皆懐愤恨是必为首者蓄意倡谋怂慂众人作此散堂遁避之举理应将倡首预谋之人严审究治庶可惩刁顽而申法纪从前王朝恩于戴之彦聚众抗粮一案不将知县髙烈遽行解任俟审明另疏具奏朕降谕防以王朝恩办理甚是今塞楞额既称刑胥王大栋等结党抗制目无法纪而徐自新折漕杂费等欵又并未审明确实乃遽请将徐自新革职岂不长奸胥蠧役之刁风乎塞楞额此奏殊觉柔懦徐自新不必解任俟审明另防具题金启洛身为知府不将实情究出姑息朦蔽草率请结殊属溺职金启洛着革职其案内有名蠧役等该抚
　　严审究拟具奏
　　二十二日奉
　　上谕览总督仓塲侍郎岳尔岱等叅奏长淮卫运丁陆恒将交兑漕米使水搀和等情朕思漕粮闗系京储至为重大凡在京王大臣及文武官员之俸禄八旗披甲以及各营兵丁之粮饷皆取给于此乃一颗一粒不容轻视者也夫漕粮之出自民间以及抵通收兑劳苦多端经费百出如民间耕种则霑体涂足粒粒辛勤及夫交粮入仓路涂有担负之烦收兑有守之苦其徴收官吏斗斛零星皆烦核算仓廒纳贮必慎盖藏及至载入运艘而官民之经营胼胝心力劳瘁者不知几经时日矣即如运艘北来渉歴江湖每有风涛之惧经由闸坝更多牵挽之劳是朝廷时为漕粮筹画于上官民时为漕粮奔走于下而各旗丁之自行驾运危险艰难又其亲身经歴者则此交兑之米尚可不加意爱惜而忍使之稍有朽烂乎夫使水欃和所得本亦无多不过一时
