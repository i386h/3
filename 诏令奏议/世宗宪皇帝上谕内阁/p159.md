<!-- { "loadSidebar": true } -->
　　论兵制也则称唐之府兵云李泌为徳宗歴序府兵兴废之由府兵既废祸乱遂生至今为梗上陵下替又云府兵之制无事则耕于野有事则命将出师还则兵散于府收归于卫国无养兵之费臣无専兵之患等语唐初府兵之制本于北周苏绰之议其后变为彍骑乃府兵废弛不得不出于召募也徳宗之世召募者多市人不可用故欲复府兵之法然其时亦竟不能复也岂曰兵制尽善而可为后世法乎孔子曰以不教民战是谓弃之无事耕种之农岂能娴于武备有事征发之扰岂能兼顾农桑以此为制不但弃其兵并弃其民矣古者六乡六遂之法远不可稽后世民以养兵兵以卫民虽分为二而彼此相资唐宋以来法制渐详军农实称两便安有惜养兵之费而弃不教之民者乎本朝设立八旗京师重地禁旅云屯又有巡捕三营以诘奸禁暴外省分设驻防将军以及提镇内外相维训练甚备无事则分处什伍兵不扰民有事则整旅出疆兵以卫民此万古之良法今八十年来太平无事老耆以寿终幼孤得遂长孰非兵防卫守之力哉民间虽有正供以佐军糈然所出仅百分中之一耳其得养兵之利也多矣而陆生楠之为此说者葢其懐蓄逆乱之心郁不得逞故以国无养兵之费以摇动人听冀或更制以紊乱军政或可遂其叛逆之谋耳所谓执左道以乱政言伪学非以疑众者王法之所不宥也其论隋炀帝云后之君臣倘非天幸其不为隋之君臣者几希等语皇天无亲惟徳是辅岂有可几幸之理隋文帝以勤劳节俭为治史称其仓库实而法令行至炀帝以骄奢滛佚自取败亡非可诿之于天也后之人主不为炀帝之行岂至有炀帝之祸又何为而望天幸乎陆生楠之意又何所指也其论人主云人愈尊权愈重则身愈危祸愈烈葢可以生人杀人赏人罚人则我志必疎而人之畏之者必愈甚人虽怒之而不敢泄欲报之而不敢轻故其蓄必深其发必毒等语人主身为天子富有四海自尧舜禹汤以来未有天子而不尊者也一人有庆兆民頼之岂有位尊而即危祸者乎至于生杀赏罚人主皆奉天命天讨以行之其生杀赏罚者皆其人之自取耳朕临御以来日理万几皆奉若天道因物以付未尝以己意生杀人赏罚人而陆生楠为畏之怒之报之之说试问在廷诸臣朕自雍正元年以来曽以藩邸旧人而擢用者何人曽因当时宿怨而治罪者何人且朕从前与外延之人毫无恩怨又何所庸其畏何所庸其怒何所庸其报哉且云蓄必深发必毒此陆生楠指阿其那等而言抑陆生楠自蓄此心也阿其那等各案内外臣工之所共知无俟朕再为告谕陆生楠亦身列仕籍岂无见闻而为此论其狂悖恶乱不亦甚乎又云虽怒之而不敢泄欲报之而不敢轻乃陆生楠自述其心也明矣彼虽蓄怒而不敢显言是以托于论列通鉴以防泄其愤又怨而欲报欲报而不能但以身危祸烈等语肆为咒诅其逆谋发露公然形于纸笔矣其论相臣云当用首相一人首相奸謟误国许凡欲效忠者皆得密奏即或不当亦不得使相臣知之又云宋相李纲有小人谗之亦有君子排之固人君不能修身知人之过而亦无教无法之所致等语夫从来不废密奏者原欲周知天下之利弊无专令叅掲相臣之理况尊贤之道最要在于去谗敬大臣之道在于官盛任使君臣一徳一心乃为元首肱股之义是以择相之道惟在得人若既得其人而又使人密奏且奏或不当而犹多方掩饰是窥伺挟诈教人以谗慝而招人以排防也且相臣果属憸邪便当露章宣奏而羣小故为排沮或欲动摇大臣或从门戸起见人主自宜分别是非以定邪正岂可调停和处于其间乎又云因言固可知人轻听亦有失人听言不厌其广广则庻几无壅择言不厌其审审则庶几无悮等语舜命禹曰无稽之言勿听弗询之谋勿庸召公奭告武王曰言以道接朕于人言必决之以理揆之以情未尝拒人之言亦未尝轻听人言此内外臣工所共知者陆生楠何为而有此讥议乎又云为君为臣莫要于知人而立大本不徒在政迹然亦不可无术以防之等语夫诚能生明舎诚之外更有何大本可立今云以术相防君臣之间岂容丝毫权术乎至于三载考绩必以政事为据若不以政迹人亦何由而知耶其论王安石云贤才尽屏谘谋尽废而已不以为非人君亦不知人之非则并圣贤之作用气象而不知者也等语圣人廓然大公物来顺应有何作用乎宋神宗锐意求治而安石任意更张其失在于作用明矣又云笃恭而天下平之言彼固未之见知天知人之言彼似未之闻也人无圣学能文章不安平庸鲜不为安石者等语安石之误国在于不引其君于当道非谓知天知人则惟有端居深拱静黙无为笃恭于无声无臭之表而遂可以天下平也文章性道一以贯之平庸之中自可驯致圣神功化之极故夫笃恭而天下平者正由敬信劝威之道而极言其效如此若谓圣学之功从笃恭无为做起则是必如唐文宗之垂拱明万歴之深居百务尽隳上下暌絶而后可为治矣何本末倒置后先失序文词议论险怪背谬无理之甚一至于此又其论无为之治云虽有忧勤不离身心虽有国事亦苐存乎纲领不人人而察但察铨选之任不事事而理祗理付托之人察言动谨几防防谗间虑疎虞忧盛危明防防杜渐而已至若笾豆之事则有司存等语书曰勅天之命惟时惟几又曰予思日孜孜又曰日昃不暇食易曰君子终日干干夕惕若从古圣帝明王之道未有不以勤劳自励而以逸乐无为为治者也且从来论君道治天下莫大于用人理财二端理财一事自应付之臣下至用人之权不可旁落今试以铨选之权付之大臣大臣敢膺此任乎无论稍存容私徇情之见者固不可一日当此重名即秉公持正之人于用舎黜陟之际不为怨府即为祸源矣而云不人人而察事事而理只理付托之人夫天下大器万几重务一一躬亲犹恐智虑未周而经理未及若悉以付托于人天下安得有此才全徳备可代天工叙百揆之一人乎且既云不人人而察事事而理则所谓忧盛危明防防杜渐者又于何而用其心岂独坐宫庭潜思黙运而已乎至若懋昭令徳克勤小物不泄迩不忘逺古训昭然汉宣帝综覈名实治理一新光武务勤吏治唐太宗书守令姓名于御屏朝夕省览古来贤主未有不本于勤劳者岂可以用人大节为笾豆之事置之不问也又云绛度数諌异鏄顺从是以自防于朋比而不知葢有圣功即有王道使徒明而不学则人欲盛而天理防固不能有三代之事功至力衰而志隳未有能如其初等语夫嘉谋嘉猷入告于尔后乃朕所日望于大小臣工者即位以来时时谕令诸臣以忠言谠论面折廷诤凡内外诸臣条陈政务有当理而可行者必今延臣详议施行并未尝拒諌诤而喜顺从也至于人臣朋比歴代有之有以阿谀謟附为朋比亦有以倾险婞直为朋比如汉之梁窦唐之牛李宋之绍述明之门戸是也若唐虞之世盈廷师济一徳一心谓之朋比可乎而陆生楠以异鏄顺从为讥且云力衰志隳未有能如其初陆生楠既知绛度数諌为美何以书写履歴不尽言极諌恺切敷陈而为颂圣肤词又无一着实语以指摘时政缺失乎已上皆陆生楠断通鉴中语朕指出数条告谕在廷诸臣夫陆生楠生当盛世服习诗书身叨乙榜赴朝选官非若曾静之僻处深山旷野不知天高地厚防顽不灵之人也且观其人未尝不小有才谓宜感恩戴徳勉思报効而乃懐不逞之邪心于进身筮仕之时肆无稽之横议于政教修明之日对越大廷则暴戾恣雎之气形于顔色远逐邉塞则猖狂怪诞之说任意编摩其意惟以摇惑众心扰乱政纪为务朕实不知其怨望何自而生愤懑何自而积此真逆性由于夙成狡恶因之纷起诚不知天命而不畏小人中之尤无忌惮者也且其论皆小纸寸幅蝇头细字踪迹诡秘以此知其应举必系懐挟作弊行险侥幸之徒且以谒选知县从优补授主事而不知感禠其顶带使之効力军前以诲戒之而不知改仍肆行谤议以泄其愤怨罪大恶极情无可逭朕意欲将陆生楠于军前正法以为人臣懐怨诬讪者之戒着九卿翰詹科道秉公定拟具奏又奉
　　上谕据陜西总督岳钟琪奏称前奉恩谕陜属设立社仓一事于雍正四五两年司库耗羡银内发各州县十四万五千八百余两共采买谷麦三十九万八千七百五十五石零计州县小者二三千石大者七八千石尽足设立社仓每年借放之本尚存银八万八千七百余两分发各处葢造社仓约以京斗一千石为一社每社仓一所不拘房屋间数总以足贮二千京石为率请勅下署督臣查郎阿抚臣武格于各州县四乡分社建仓令同社各村堡之老民公举仓正仓副经管本社仓粮合计陜属州县约买粮四十万石共应建社仓四百余处务于今嵗秋冬办造齐全将粮石分贮惟是地方督抚
　　州县作何奉行则为利为病之分途耑以在官在民为大要今陜省大僚皆不知臣原奉恩谕之由但见从司库发银既存兢惧之念又见积贮亏空处分之严例每遇州县请领社仓银两抚藩过于慎重诫谕甚严州县亦懐贻累之忧将所领银两不肯交与仓正仓副仍勒令里甲采运又有令胥役家人幕賔收放者始而勒买既而勒借陜省百姓竟呼此项谷麦为皇粮不知立社仓之恩意臣以设立社仓听从民便之语再四晓告谆切叮咛不遗余力无如大小官员谓臣言茫无凭据啧啧訾议其所以然者祗以因民所利之明诏未颁是以在官在民之界限不定伏祈特颁社仓谕防交督抚恭录镌石每一社仓颁发一本张挂晓谕臣又谨拟社仓条约亦请发各社仓刋刻木榜竪立仓门使乡里愚民人人共晓则每年收放皆有程式庶可久而勿替等语朕惟国家建立社仓原令民间自行积贮以百姓之资粮济百姓之缓急其春贷秋偿及滋生羡息各社自为经管登记地方有司但有稽查之责不得侵其出纳之权此社仓之古法也是以各省有请立社仓者朕皆令其听从民便毋得强勒捐输绳以官法以致便民之举转为民累所以晓谕各省督抚者不啻至再至三矣从前岳钟琪在京时请于通省加二火耗内应行裁减每两五分之数且暂行征收发与民间采买谷石分贮社仓俟采买数足即行裁减是于暂收耗羡之中隠寓劝输之法实则应行酌减之耗羡即小民切己之资财而代民买贮之仓粮即小民自捐之积贮此藏富于民之良法最为切实而易行是以俞允所请令其办理乃陜省官员不知此项谷石本系民资又未识从前岳钟琪奏请之由以为收贮在官即是公物不肯付民经管而胥吏司其出纳者遂有勒买勒借之弊殊非数年以来朕之周咨详画多方生养斯民之本意矣今特降谕防将朕允从岳钟琪之请并岳钟琪陈奏原委明白晓示着署督查郎阿巡抚武格刋石颁布俾各州县乡社小民咸知朝廷经营设法之葢藏实百姓自为敛散之资用倘地方官有于社仓谷石创议交官不交百姓或指称原系公项预为公事侵那之地者俱以扰挠国政遗悮民生论从重治罪其岳钟琪所拟社仓条约着户部抄録交与该督抚分发各州县刋刻木榜于各乡社仓竪立以为永久程式
　　二十九日
