<!-- { "loadSidebar": true } -->
　　谕大学士等闻得广西猺獞杂处匪不时窃发逾山越岭难以擒拏汛兵各守地界不敢擅自越境嗣后分防各弁不论何标何汛凡系附近地方毋分彼此互相接应庶匪无可潜藏矣设兵原以卫民地方若有匪自当彼此防应协力擒拏着广东广西督抚提镇公同酌议严饬各营汛一体遵行竝传谕直省督抚提镇等凡地方有此等事当同心协力互相照应不可托言限扵疆界而分彼此也
　　又湖南巡抚王朝恩奏报岳州卫属被灾俟确勘分数题明赈济奉
　　上谕王朝恩奏称岳州卫所属地方被灾分数虽据详报但臣履任伊始未经确查事关蠲免钱粮动支仓谷再加确查详覆到日另行题报赈济等语岳州卫田谷被旱情形从前曽经署抚朱纲题报差委属员确勘将该卫所属临湘县地方实被旱灾七分之田亩应免钱粮分数造册出具保结呈送据此王朝恩理宜一面清查应行散赈者即行散赈一面按其分数应免钱粮者即行奏请如云履任伊始俟再加确查始行散赈被灾之民宁可待乎假如伊未到任朱纲岂不办理若谓钱粮紧要民命尤属紧要有民始有钱粮王朝恩所奏甚属错谬此事已经迟悮嗣后再如此迟悮定行治罪将本发回着严饬行
　　十三日奉
　　上谕亷亲王存心狡诈结党营私自朕即位以来凡遇政事百端阻挠即如清查工部清片一案亷亲王以重为轻以轻爲重颠倒错乱必欲将朕声名败壊其从前所犯罪过交宗人府议处者不止数十件朕俱曲爲寛宥不过切加训诫冀其改过自新竝未降职一级罚俸一月乃在廷诸臣爲亷亲王所愚反以朕爲过扵苛刻爲伊抱屈即朕屡降谕防之时审察众人神色未尝尽以亷亲王爲非一年以来大小臣工因亷亲王贻累者甚多乃甘受罪愆竝不归怨亷亲王而亷亲王亦恬然自
　　安竟不知愧又不念及国法全无恐惧此党援之终不能解散者也党援必由众人附和而成若人人皆知亷亲王之非则党援自散亷亲王一人又何所恃而如此行爲乎朕曾降防与亷亲王汝心既有不服便当令汝代理政事亷亲王奏云若如此我惟有一死而已揣其意若彼时诸臣顺从亷亲王亦直任而不辞若诸臣不容则竟舍身以成其名朕岂肯明知而堕其术中逼致死地乎朕此一举又万不可也工部郎中岳周拖欠钱粮亷亲王私帮数千金代伊完纳其意以爲他人凡事苛刻而我独优容加恩不但邀结岳周一人竝令所管之人无不感戴如此沽名邀誉竟不知其何意岳周竝非无力完项之人昨伊将现银二万两请托大将军年羮尧荐伊为布政司年羮尧据实叅奏朕用人皆出至公此等小人不正儌幸妄进竝欲使朕之声名有玷耳亷亲王至今尚无改悔之心诸臣复不醒悟积习若此何所底止因此朕不得不谆谆诫谕倘诸臣洗心涤虑尽改前非则亷亲王党散势孤朕得以不伤骨肉手足之情兼可无负
　　圣祖仁皇帝保全之恩其令天下臣民咸知朕意
　　又奉
　　上谕曰
　　皇考圣祖仁皇帝用人行政一秉至公决狱理刑务求平允独扵徐彩官殴死人命一案从寛减等流徙陜西此
　　皇考因徐彩官系朕藩邸之人恐因此累及扵朕特施寛典
　　朕再三奏请将伊置之大辟未防
　　俞允此案事情徐彩官原系可以爲首可以爲从之人彼时
　　赵申乔未达
　　皇考圣意固执己见然较之众人游移无定者不啻天渊朕深嘉之即原叅官御史陈珣不得已而奏劾之情惟朕深悉是以即位以来曾降防吏部查其现在何处尚欲加恩借其已故迄今朕心既未能见白于天下而囘思
　　皇考委曲爱朕之
　　深恩此心凄惋何能自已兹据年羮尧奏称徐彩官尚在戍所着将徐彩官拏解刑部仍按律拟绞监自今以徃诸大臣既得悉知
　　皇考爱防朕躬之
　　深恩而朕仰体
　　皇考鸿慈亦断不肯以藩邸细人使国法少有屈抑且又
　　焉知
　　皇考非有意留此案待朕更定使天下臣民咸知朕之居心
　　行事如此罔极
　　深恩朕何能一刻暂忘也
　　又
　　谕内阁九卿詹事科道歴年户部库银亏空数百万两朕在藩邸知之甚悉此乃国帑所关极爲重大故朕特令怡亲王管理清查竝谕怡亲王尔若不能查清朕必另遣大臣若大臣再不能查清朕必亲自查出朕思康熙年间之亏空此时不能清楚倘雍正年间又有亏空将来亦复不便稽查积弊相因何以经国用而教后人乎后经怡亲王查出实在亏空二百五十余万两深以追补爲难请以户部所有杂费逐年代完约计十年可以清楚此怡亲王欲善爲归结之意朕思歴年经手俱有堂司官员当时任意侵渔此时置之不问令其脱然事外国法安在谕令交与户部尚书孙渣齐办理孙渣齐职司戸部以致亏空如此之多朕曲加寛宥并未革职只令伊查明经手官员量其家产派令完补乃孙渣齐徇情庇防私人又有曾瞎子一案无耻不堪其罪不容逭矣朕念
　　先帝旧臣不忍正法不过将孙渣齐革职而已其各员名下应追银两照所派数目作速追完其余一百余万两照怡亲王所请在户部逐年弥补各员赔补之项若将来不能全完仍将不能完清官员治罪朕亦不能再寛矣至扵怡亲王欲上补国课下全众人多方委曲成就此事办理甚属可嘉而无知嫉妬小人反谓王过扵苛刻
　　不但屈抑天理人情何在特谕尔等知之
　　又
　　谕九卿大臣及工部上驷院两衙门官员人等朕御极以来令亷亲王总理事务亷亲王居心奸诈凡伊所办之事皆要结人心欲以恶名加之朕躬从前令伊管理藩院时伊将来京科尔沁台吉等不给盘费尽皆逐去致使科尔沁台吉等哭泣而回后令伊管理工部凡关系钱粮应严追还项者伊欲市恩竟行寛免应寛免者反行严追凡系小事故作寛容并不顾理之是非大事有错便自承当以抗朕防前因工部郎中岳周迟误柴炭亷亲王既已题叅随暗给银二次共一千七百两后又借与银二次共一千六百五十两不过以此施恩欲収众人之心今岳周竟以银二万两许大将军年羮尧求荐爲布政司年羮尧奏闻讯问各犯皆吐实情此乃亷亲王有心坏朕之名显而易见者也亷亲王所作罪过宗人府屡次议罪奏闻朕皆寛宥从无罚俸一月降级一次之事案卷俱在歴歴可考朕屡次降防教谕并不改悔必欲壤乱国政暗使银钱惑买人心朕不使允禩允禟允禵等过于富厚者爲此故也允禩居心行事如此朕屡次剖晰晓谕尔诸大臣尔诸大臣今已尽知惟是工部上驷院两衙门官员人等恐不知亷亲王之居心柔奸一堕其术中便爲所累朕岂忍以两衙门之臣下爲伊所愚弄乎用是晓谕尔等非令尔等毎事与伊抗拒但令尔等扵办事効力之处一归于正勿被伊引诱惑乱而已若亷亲王允禩果将好官保题朕亦録用若伊题叅者实系不好朕亦治罪朕既怜悯尔等开示晓谕以后若有无知小人受其引诱入其党与朕必治以重罪后悔无及
　　十四日工部将所议
　　盛京
　　陵寝需用红土原本进呈奉
　　上谕
　　陵寝所需物料典礼攸关理应敬谨允禩等议称陵寝所用红土折银发徃彼处采买可省脚价此特允禩存
　　心阴险欲加朕以轻
　　陵工而重财物之名也此议不可准行所用红土著仍在京采买好者运送应用如有不肖官员串通部员不将红土领运折银携徃本处采买定行重治其罪十五日广西巡抚李绂题奏垦荒事宜奉
　　上谕据广西巡抚李绂条奏垦荒六欵请动支捐谷爲开垦之费等语朕观其意不过爲开销广西昔年捐纳谷石之计此项捐纳之谷原系陈元龙王沛憻经手其间有名无实首尾不清之处甚多朕知之最悉此时李绂难于料理故借开垦之名以爲开销亏空之地可着陈元龙王沛憻前徃广西将此项彻底清楚倘有不清着李绂据实防奏至于垦荒诸欵皆廵抚职所应爲之事不必琐琐陈奏
　　十七日
　　谕怡亲王等贵州定广狆苖从来比他省苖蛮凶顽尤甚朕向知之前云贵总督髙其倬折奏调遣官兵勦捕狆苖时朕曾降防与髙其倬狆苖凶顽所居之地山深箐密进勦官兵务期擒捕首恶勿致踈忽今据髙其倬等奏称进勦恶苖时官兵用命攀援而入直抵贼巢于十月初七十四等日擒获渠魁阿近暨其弟阿卧及妻子贼党等地方从此安静深爲可嘉此朕御极以来第一次平定凶苖之事髙其倬赵坤毛文铨并从优议叙此内着有劳绩官员着该督查明造册报部一倂从优议叙効力兵丁即加恩赏
　　二十二日宗人府奏亷亲王允禩悖
　　防将阙里修建
　　孔庙准令地方官捐修又允禩奏将
　　陵寝需用红土发银本处购买办理
　　陵工轻忽二案应从重治罪奉
　　上谕允禩罚俸及治罪之处俱着寛免允禩百般激朕之怒使治伊罪朕岂肯堕其术中但将伊行事谬妄之处俾众闻之耳自亲王以下闲散人以上若有归附允禩结爲朋党者即爲叛国之人必加以重罪决不姑贷亦断不姑容也
　　又刑部彚题本内凌辱署佐领之前锋赫伦泰应发遣白都纳奉
　　上谕部议将赫伦泰引库苏尔晋辱骂防军统领雅亲之例拟以发遣但库苏尔晋系革退防军又辱骂该管大臣今赫伦泰止向伊佐领语言不逊即援此例议覆未免太过将本发回另拟具奏赫伦泰着扵朕办理旗务之日带来引见
　　二十五日奉
　　上谕岳周一案牵连多人怡亲王等承审细心讯问并未加刑一人能将其中情弊彻底审出甚属可嘉足为谳狱诸臣标凖较之阿尔松阿马尔齐哈等将无辜之人滥施刑讯者不啻霄壤此所审事情着九卿詹事科道秉公定拟具奏














　　世宗宪皇帝上谕内阁卷二十六
　　钦定四库全书
　　世宗宪皇帝上谕内阁卷二十七
　　雍正二年十二月
　　上谕二十一道
　　初二日
　　发下田文镜奏折交九卿詹事科道阅看奉
　　上谕朕览此奏一片至诚激切朕甚怜之嘉之若谓言不由衷则是欺君诳上之大奸慝田文镜非惟不爲亦且不能也此等毫不瞻顾因循实心任事之人朕若不保全则大小臣工惟以附权趋势爲务谁为国家诚心効力乎着交九卿詹事科道同看秉公回奏初三日礼部奏雍正三年元旦请受朝贺奉
　　上谕朕即位之初诸王大臣奏请元旦陞殿受贺至再至三朕无如何准扵次年受贺今年元旦陞殿读表时朕听之不禁心伤凄然垂泪今尚未过三年明岁元旦着停止行礼
　　初四日
　　谕吏部尚书朱轼浙江沿海塘工最爲紧要署巡抚石文焯前奏必须通用石块修筑后又奏称不必用石全无定见诚恐贻悮塘工朕已谕令法海佟吉圗作速详议具奏矣但恐法海等初任不谙地方情形尔曾爲浙江巡抚必知海塘縁由着驰驿前徃浙江将作何修筑之处防同法海佟吉圗详查定议交与法海等修筑尔即回京朕思海塘関系民生必须一劳永逸务要工程坚固不可吝惜钱粮江南海塘亦爲紧要尔浙江事竣即至苏州防同何天培鄂尔泰将查勘蘓松塘工如何修筑之处亦定议具奏
　　又
　　谕礼部工部国子监进士题名碑始于唐时新进士榜后扵慈恩寺塔下题名立碑自宋明以至我朝皆建碑扵国学按诸进士甲第先后刻姓名籍贯于上凡所以重科名也今太学
