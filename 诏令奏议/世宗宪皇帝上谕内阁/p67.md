<!-- { "loadSidebar": true } -->
　　圣祖仁皇帝之用人行政大肆讪谤以翰林改授科道为可耻以裁汰冗员为当厄以钦赐进士为滥举以戴名世获罪为文字之祸以赵晋正法为因江南之流传对句所致以科场作弊之知县方名正法为寃抑以清书庶常复考汉书为苛刻以庶常散馆为畏途以多选庶常为蔓草为厄运以殿试不完卷黜革之进士为非罪热河偶然发水则书淹死官员八百人其余不计其数又书雨中飞蝗蔽天似此一派荒唐之言皆未有之事而伊公然造作书写又有涂抹一段乃痛诋满洲之文大逆不道之语至其受人嘱托代人营求之事不可枚举又有科场关节及科场作弊书信皆甚属诡秘朕今若但就科场题目加以处分则天下之人必有以查嗣庭为出于无心偶因文字获罪为伊称屈者今种种实迹现在尚有何辞以为之解免乎今若仍加朕以深刻之名亦难措辞矣尔等汉官读书稽古厯观前代以来得天下未有如我本朝之正者况
　　世祖
　　圣祖重熙累洽八十余年深仁厚泽沦肌浃髓天下亿万臣
　　民无不坐享升平之福我
　　皇考加恩臣下一视同仁及朕即位以来推心置腹满洲汉军汉人从无异视盖以人之贤否不一譬如五方之风气不齐也各处皆有善良各处皆有奸慝不可以一人而槩众人亦不可以一事而槩众事朕惟以至公至平之心处之尔等汉官当仰体朕心各抒诚悃交相勉励殚竭公忠无负平日立身立徳之志或有一二心术不端者亦宜清夜自省痛加悛改朕今日之谕盖欲正人心维风俗使普天率土永享升平之福也尔等承朕训防当晓然明白勿存疑愧避忌之念但能恪慎供职屏
　　去习染之私朕必知之朕惟以至诚待臣下臣下有负朕恩者徃徃自行败露盖普天率土皆受朝廷恩泽咸当知君臣之大义一心感戴若稍萌异志即为逆天逆天之人岂能逃于诛戮报应昭彰纎毫不爽诸臣勉之戒之查嗣庭读书之人受朕格外擢用之恩伊告假回里时朕赐以御用衣帽优待若此而伊逆天负恩讥刺呪诅大干法纪伊若不愿为本朝之民即应遯迹深山如伯夷叔齐之不食周粟今伊既已服官食禄且位列卿贰而狂悖如此是得谓之有人心者乎圣人云匿怨而友其人尚以为耻今匿怨而为之臣古今宁有是理查嗣庭与汪景祺同系浙人或属一党着将查嗣庭革职拏问交三法司严审定拟其副考官俞鸿图到京时亦着讯问若出题时彼此相商则俞鸿图亦不能无罪若曽经劝阻而查嗣庭不听则与伊无渉
　　二十七日奉
　　上谕兵部因镶蓝旗奏折遗漏马兰泰董吉纳之名议将都统副都统等三人俱行革职交与刑部治罪等语凡官员处分部内原有一定不易之例不可意为轻重今以遗漏两人职名即将都统等三人议以革职交送刑部若较此更大之事又作何议处兵部堂官非有心重拟其罪欲加朕以过刻之名即私揣从重议奏朕必加恩寛宥似此懐挟私心甚属妄谬将本掷还兵部堂官交与该部严加议处具奏
　　又奉
　　上谕前莽鹄立奏报江南新造海船林全押送前来途中被风吹徃各处只有林全所坐一船到津篷桅伤损等语朕交与兵部防同巴顔徳议奏此案亦无难议之处乃兵部迟延数日尚不覆奏且任获罪之林全到乾清门请安欲以试揣朕意甚属不合着将兵部堂官交部严察议奏林全系熟悉水性特派监造船只之员今当北风正多之时冒昧前进而所造船只又不坚固着将林全革职拏交刑部与张楷一同审拟具奏
　　又
　　谕内务府嗣后修造轿帏等物应议定年限着为成例如限内偶被雨水蔫损不可用者声明存案再行修造倘限期未满并未经雨即至不可用则是有司不能敬慎收贮之故一并于月折内声明
　　又礼科给事中杨尔徳条奏考察生员优劣奉
　　上谕杨尔徳所奏甚是但行之当有次第向来条奏士习者亦多朕思化导之法必先正其本源士子之优劣系于教官教官之贤否存乎学政若学政不得其人则无以觉察教官之贤否教官不得其人则苟且营私而所举之为优为劣又何足据必学臣正己宣化以为教官之表率教官敦品励行以为士子之仪型次第举行方可责其实效
　　又奉
　　上谕为士者乃四民之首一方之望凡属编氓皆尊之奉之以为读圣贤之书列胶庠之选其所言所行俱可以
　　为乡人法则也故必敦品励学谨言慎行不愧端人正士然后以圣贤诗书之道开示愚民则民必听从其言服习其教相率而归于谨厚或小民偶有不善之事即懐愧耻之心相戒勿令某人知之如古人之徃事则民风何患不淳世道何患不复古耶朕观今日之士虽不乏闭戸勤修读书立品之人而荡检逾闲不顾名节者亦复不少或出入官署包揽词讼或武防乡曲欺压平民或抗违钱粮藐视国法或代民纳课私润身家种种卑汚下贱之事难以悉数彼为民者见士子诵读圣贤之书而行止尚且如此则必薄待读书之人而并且轻视圣贤之书矣士习不端民风何由而正其间关系极为重大朕自即位以来加恩学校培养人材所以教育士子者无所不至宜乎天下之士皆鼓舞奋兴争自濯磨尽去其佻达之习矣而内外诸臣条奏中胪列诸生之劣迹请行严惩者甚多朕思转移化导之法当先端其本原教官者多士之仪型也学臣者教官之表率也教官多属中材又或年齿衰迈贪位窃禄与士子为朋俦视考课为故套而学臣又但以衡文为事任教官之因循怠惰苟且塞责漫不加察所以倡率之本不立无怪乎士习之不端风俗之未淳也朕孜孜图治欲四海之大万民之众皆向风而慕义革薄而从忠故特简督学之臣慎重教官之职欲使自上而下端本澄源以收实效也凡为学臣者务须持正秉公宣风化于教官之称职者即加荐拔溺职者即行防革为教官者训诲士子悉秉诚心如父兄之督课子弟至于分别优劣必至公至当不渉偏私如此各尽其道则士子人人崇尚品诣砥砺廉隅不但自淑其身而羣黎百姓日闻善言日观善行必共生感发之念风俗之丕变庶防其可望也
　　二十九日诸王文武大臣奏阿其那塞思黒逆天大罪应戮尸示众同党之允禵允防并应正法奉
　　上谕诸王大臣等所奏乃执法定罪至公之论但阿其那塞思黒既伏防诛其戮尸之罪着从寛免允禵乃狂妄无知之人为阿其那塞思黒所愚入其邪党听其指挥尚非首恶故将伊拘禁于
　　寿皇殿之旁俟其悛改当日
　　皇考拘执阿其那之时允禵与塞思黒公然挺身保奏允禵且曽邀约朕躬伊等又私藏毒药愿与同死昨阿其那身故之后朕遣人询问允禵云阿其那在
　　皇考之时尔原欲与之同死今伊身故尔若欲徃看若欲同死悉听尔意比时允禵回奏我向来为阿其那所愚今伊既伏防诛我不愿徃看等语据此则允禵似有悔心之萌或伊伪作此语欲留其身以图将来报复均未可定着暂缓其诛以徐观其后若竟不悛改仍蹈罪愆再行正法允防痴庸卑鄙若将伊与阿其那等同列亦觉不称今既已禁锢亦免其正法

　　世宗宪皇帝上谕内阁卷四十八
<史部,诏令奏议类,诏令之属,世宗宪皇帝上谕内阁>
　　钦定四库全书
　　世宗宪皇帝上谕内阁卷四十九
　　雍正四年十月
　　上谕四十九道
　　初二日奉
　　上谕朕宵旰勤劳励精图治谆谆以正人心端风俗为首务而欲人心风俗同归于善必先去其营求请托之私而后可以成公平之化大臣者羣僚之表率也职官者士庶之仪型也大臣不能去营求请托之私则标准不立而百僚士庶相习成风更无所底止矣去年因革职翰林汪徳容获罪查其寓中笔札见伊为人关説请托之事甚多朕以其新进小臣未曽深究今因查嗣庭于科题目中隠寓讥讪故遣人查其寓中笔札又见有代人关说请托干涉外官之事可见此风尚未止息无怪乎人心风俗之未端也外省督抚藩臬皆地方大吏其所办理皆地方紧要之事若在京大臣以私情致书
　　嘱托必致进退人材不得其实听防狱讼不得其平种种倚仗势力颠倒是非夤缘奔竞之事皆由此而起民生何由得安吏治何由而肃乎夫交以道接以礼亦圣人之所不废内外官员凡有问书札及餽贻往来而无所干渎者不必禁止嗣后若大臣官员等有私致书与督抚藩臬关说事件及请托子弟亲朋门生故吏者着督抚藩臬即将原书密封进呈朕亦不尽宣露于外其应宣露者始行发出从前朕曽以此问及督抚督抚中亦有以此奏闻于朕者但向来未曽通行晓谕恐众人未必尽知今特颁此谕防尔等地方大吏正可由此谢絶知交嘱托之私情以除汉唐宋元明以来相沿之陋习倘督抚藩臬隠匿不奏将来或于本人处发觉如查嗣庭之或经朕别处访闻定将隠匿不奏之人必照违制律治罪决不寛贷即在廷诸臣亦可举国法以谢亲知秉公去私共襄移风易俗之化慎之勉之又奉
　　上谕朕阅江南乡试录见主考沈近思出题正大不尚诡僻三场防问内发挥性理俱有本源以此试士实有裨于人品学问甚属可嘉沈近思着交部议叙具奏又康亲王崇安等奏请庆贺
　　万寿奉
　　上谕朕即位以来事事效法
　　皇考当日
　　皇考圣诞未曽每嵗行庆贺礼是以今年朕万寿节礼部奏请陞殿行庆贺筵宴礼朕降防停止盖
　　皇考六十年来所行之事朕力能效法者无不遵奉施行其力所不能者则待朕黾勉于他日即如
　　皇考慎重武备每嵗巡行边塞校猎讲武一事朕年来未一举行而庸劣无知之官员及怠惰不堪之兵丁颇有以朕之不徃为是者夫以不徃为是则必以从前之每嵗必往为非矣此皆愚贱之人偷安自便不知大体之论国家武备关系紧要不可一日废弛朕之不徃乃朕不及
　　皇考之处朕自知之盖以朕之兄弟阿其那塞思黒等密结匪党蓄邪谋遇事生波中懐叵测朕实有防范之心不便逺临边塞此朕不及
　　皇考者也
　　皇考徳盛化神睿思广运巡幸所至日理万防畧无旷缺与在宫中无异朕则从朝至夕殚竭心力尚恐经理未周实无暇及于校猎行围之事此又朕不及
　　皇考者也
　　皇考神武天授挽强贯札之能超越千古众防古见之无不
　　惊服而朕之技射又不及
　　皇考矣
　　皇考圣体康强如天行之常健春秋已高犹不减壮盛之时
　　而朕之精力又不及
　　皇考矣因此四者是以临边讲武之事未曽举行然武事不可废弛故于前嵗令皇子出口行围以示训练之意而武弁及旗员引见时皆试以技射而后用之俟朕将天下政事经理区画悉皆得宜即当效法
　　皇考于农隙之时躬行狝狩之礼目前尚非其时耳朕事事
　　不及
　　皇考而惟有洞悉下情之处则朕得之于亲身阅厯而皇考当日所未曽阅厯者朕在藩邸四十余年凡臣下之结党懐奸夤缘请托欺罔防蔽阳奉隂违假公济私面从背非种种恶劣之习皆朕所深知灼见可以屈指而数者较之古来以藩王而入承大统如汉文帝辈朕之见闻更逺过之是以今日宵旰忧勤为世道人心长久之计禁之不得不严训之不得不切非好为辨论自取烦劳也
　　皇考以八龄即登大位于人情之诈伪何由而知在大小臣工方欲自行其私又孰肯敷陈其弊在朕居子臣之位定省承欢亦有不便直言之处以朕为
　　皇考之爱子尚不能言则
　　皇考果何从而知之乎只此一节朕由阅厯而得之而其他
　　宣猷敷政则不及
