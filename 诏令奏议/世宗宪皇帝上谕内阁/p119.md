<!-- { "loadSidebar": true } -->
　　上谕览福建廵抚常赉奏称罗源孝子李盛山割肝救其母病母病愈后李盛山伤重身故请加旌表部议以割肝乃小民轻生愚孝向无旌表之例应不准行朕念割肝疗疾事虽不经而其廹切救母之心实属难得深可怜悯已加恩准其旌表矣尝读韩愈之文曰母疾则止于烹粉药石以为事未闻毁伤肢体以为养茍不伤于义则圣贤当先众而为之矣又读朱子书曰割股固自不是若诚心为之不求人知亦庶防今乃有以此要誉者是先儒论此者屡矣本朝顺治年间定例割股或致伤生卧氷或致冻死恐民仿效不准旌表伏思我
　　世祖章皇帝
　　圣祖仁皇帝临御万方立教明伦与人为善而于此例慎予旌表者诚乃天地好生之盛心圣人觉世之至道视人命为至重不可以愚昧而误戕念孝道为至不可以毁伤为正理立法垂训实有深意存焉但向来地方有司未尝以圣贤经常之道与国家爱养之心眀白晓谕开导编氓是以愚夫愚妇救亲而捐躯殉夫而殒命者徃徃有之既有其事若不予以旌表恐无以彰其苦志而慰其幽魂所以数十年来虽定不予旌表之例而仍许其奏闻且有邀恩于常格之外者仰见
　　圣祖仁皇帝哀矜下民之
　　圣心固如是之周详而委曲也孝经曰身体发肤受之父母不敢毁伤孝之始也孟子曰事孰为大事亲为大守孰为大守身为大此皆言人子一身乃父母之遗体虽一髪一指不可偶有亏损以伤父母之所贻也孔子曰父
　　母惟其疾之忧葢父母爱子之心无所不至偶有疾病尚以为忧设有不肖忤逆之子父母且恕而矜之若纯孝之子则父母之怜爱又当如何也若以己身患病之故致其子割肝肉以充饮馔和汤药纵其子无恙父母之心断无不惊忧惨惕不安之理也况因此而至于伤生又岂父母所忍闻者乎夫父母有疾固人子所当尽心竭力之时而孝道多端实不容効命捐躯于一节孔子曰生事之以礼死葬之以礼祭之以礼是人生孺慕之诚原通百年而无间者也人子一身承先启后负荷甚钜若舎生殒命于仓猝之间而忘宗祀继续之重恐非所以为孝也况人子于亲本乎天性倘能尽至诚纯孝之实则亲病虽笃呼吁请祷力省一身之过誓愿为一正人如此必能感天地动鬼神何湏割肝刲股以为回生之良剂乎家庭之行惟在至诚至敬善体亲心不必以惊世骇俗之为着竒于日用伦常之外也至若妇人从一之义醮而不改乃天下之正道而其间节妇烈妇亦有不同者烈妇以死殉夫慷慨相从于地下固为人所难能然烈妇难而节妇尤难葢从死者取决于一时而守贞者必歴夫永乆从死者致命而遂已守贞者备尝其艰难且烈妇之殉节捐躯其间情事亦有不同者或廹于贫窭而寡自全之计或出于愤激而不暇为日后之思不知夫亡之后妇职之当尽者更多上有翁姑则当奉养以代为子之道下有后嗣则当教育以代为父之道他如修治苹蘩经理家业其事难以悉数安得以一死毕其责乎是以节妇之旌表载在典章而烈妇不在定例之内者诚以烈妇捐生与割肝刲股之愚孝其事相假若仿效者多则戕生者众为上者之所不忍也向来未曽通行晓谕朕今特颁谕防着地方有司广为宣布务期僻壤荒村家喻戸晓俾愚民咸知孝子节妇自有常经而保全生命实为正理则伦常之地皆合中庸不负国家教养矜全之徳矣倘训谕之后仍有不爱躯命蹈于危亡者朕亦不槩加旌表以成闾阎激烈之风长愚民轻生之习思之思之
　　又奉
　　上谕据湖广总督迈柱奏称湖广各属堤塍歴系业戸按粮派夫运土逐年歳修今各业户感戴皇恩轸念民生至计莫不踊跃懽呼情愿出力照上年水痕加髙修筑其支河淤塞之处业户亦照歳修之例自行挑濬等语朕念修筑江堤防濬河道该地方既有歳修之定例今百姓踊跃从事加工修濬甚属可嘉用沛特恩助其力作查康熈五十五年湖北湖南地方兴修堤岸河道工程防
　　圣祖仁皇帝特恩赏助米粮人工之费共计银六万两今朕遵照此例将帑银赏赐六万两令迈柱于湖北湖南二省酌量工程多寡分派散给并饬地方有司实心料理使小民均沾实惠工程永逺坚固以副朕爱养楚民之至意
　　又刑部等衙门奏罪犯范龙骧改名捐官赴选籖掣武强县知县照例治罪奉
　　上谕范龙骧系犯罪解回原籍不许出境之人輙敢改名捐官到部就选藐视法纪甚属可恶着革职发徃三姓地方给披甲人为奴互结之事甚属紧要若如此轻处则互结之举有名无实矣其互结之候选知县詹来音等四人党防匪人通同作弊此等欺诳不法无耻之辈岂可令居民上朱齐名著从川陜调回俱着革职初三日奉
　　上谕
　　陵寝祭祀银噐等项向从光禄寺临期运送此器皿闗系祭祀大典路远运送徃返恐不洁净且或致有损伤殊非诚敬奉祀之意且每逄祭祀运送未免徒费跋渉其作何办理之处着礼部光禄寺防同查眀议奏又
　　谕戸部君民上下之间休戚相同本属一体论语曰百姓足君孰与不足是民间之生计即国计也自古人君有
　　不恤民之灾济民之困者无此情理而至于歉歳蠲免之数徃徃多寡不同者则时势赢绌为之出于不得已也如眀洪武时凡水旱地方税粮即与蠲免成化时凡被灾之地以十分为率减免三分治时全荒者免七分九分者免六分以是递减至被荒四分免一分而止我朝顺治初年凡被荒之地或全免或免半或免十分之三以被灾之轻重定额数之多寡顺治十年议定被灾八九十分者免十分之三五六七分者免十分之二四分者免十分之一康熈十七年议定歉收地方除五分以下不成灾外六分者免十分之一七分八分者免十分之二九分十分者免十分之三此例现在遵行凡此多寡不同之数或旋减而旋增皆因其时势为之亦非先后互异意为増损也尝见地方有司每不愿蠲免太多者葢恐蠲赋则并减其耗羡不利于己耳此贪吏之见也朕尝谓若于蠲免之时有所吝惜而平日不能禁官吏之侵渔是将灾黎之脂膏饱奸贪之欲壑矣数
　　十年来虽定三分之例然
　　圣祖仁皇帝深仁厚泽爱养斯民或因偶有水旱而全蠲本地之租亦且并无荒歉而轮免天下之赋浩荡之恩不可胜举而特未曾更改旧例者盖恐国家经费或有不敷故仍存成法而加恩于常格之外耳朕即位以来命怡亲王等管理户部事务清查亏项剔除弊端悉心经理数年之中库帑渐见充裕以是观之治赋若得其人则经费无不敷之事用沛特恩将蠲免之例加増分数以惠烝黎其被灾十分者着免七分九分者着免六分八分者着免四分七分者着免二分六分者着免一分将此通行各省知之朕视万民实为一体痌念切懐保情殷因思自古无不爱民恤下之人君亦断无不急公亲上之黎庶只以时势所值各有不同今就目前国用计之可以加惠吾民使霑渥泽是以斟酌分数定为规条倘将来国用益饶更可加増于此数之外假若经费或有不足凡尔百姓自然共知共谅踊跃输将则此例又可变通必不因朝廷格外之恩而遂忘奉公之本念也如此则君民一心上与下各尽其道太和洋溢感格
　　上苍将见灾沴全消雨旸时若丰亨有庆旱涝无闻岂不美欤并令各省督抚转饬有司遍谕乡村众庶咸使闻知又署直总督宜兆熊等题叅良乡县知县冉裕棐惩责旗人乌云珠奉
　　上谕旗民均属一体地方官审理事务只当论理之曲直分别赏罚不当分别旗民此本内奏称将旗人遽行杖责亦属违例等语朕不知向来有旗人不准地方官杖责之例着该部查眀具奏知县冉裕棐系奉行之员本无过失该督将伊叅奏解任甚属不合着将本掷还乌云珠撞轿情由及杖责时曽否自供履歴之处着该督审眀具奏
　　初五日奉
　　上谕据迈柱奏称原任武陵县知县马腾衢任内亏空银两应于原任廵抚赵申乔名下追赔十分之一等语夫为督抚者或操守不谨平时勒索属员或沽誉邀名徇情寛纵以示恩惠有此二者倘属员亏空败露则当令其分赔如赵申乔当日居官操守清亷又复实心任事毫不瞻徇情面实大臣中之罕见者今伊属员亏空未完若照例令伊赔补是清正任事之大臣与贪鄙庸碌者同一处分而子孙皆不免拖累殊非激浊扬清之道此项银两不必于赵申乔名下着追倘赵申乔名下再有似此应赔之项俱照此例免其赔补凡各省清正任事之督抚倘有应赔属员亏空之项朕亦照此加恩着该部将此通行各直省知之
　　初六日刑部等衙门议驳福建廵抚常赉题请强盗王彬生减等发落奉
　　上谕呉胜龙王三山殷成王彬生俱着即处斩余依议此本部议甚是该抚疏称王彬生虽掷石伤人但系轻即经平复情有可原等语凡强盗动手伤人即应拟斩并无分别伤轻伤重之条不知该抚所引是何年所定之例若向无此例则常赉之勉强开脱凶犯者又是何心着常赉明白回奏若系按察使乔学尹拟定转详者亦着据实陈奏
　　又太医院奏八旗内务府各髙墙处当差医士应轮班更替奉
　　上谕尔等所议是但称所用药物着医士备办深属不合应在尔衙门一处支领奏销再医士二年一更换日期太乆半年一换为是如内府应差医士半年后即轮在镶黄旗镶黄旗应差医士半年后又轮在正黄旗如此则九处只须五十四个月即轮转一周若果勤劳用心尔等再行议叙具奏再本旗应差医士现在医治犯人倘有大病用药见效病者愿服其药而适逄换班者恐致躭悮病体若有此等事着医士具呈本处管事大臣及尔衙门许两旗看视行走与换班之人一同调治俟病者已愈具结存案不许再徃至于小病不得以此为例
　　初七日奉
　　上谕前日兵部议称盛京管理驿站事务应于正监督之外添设副监督一员令五部堂官拣选送部引见等语已降防依议在案今兵部奏称将保送之正监督送部引见无一字及于副监督朕若不加详察以依议批出则前后互异奉天官员必至莫知适从何所遵奉办理倘照例以在后奉防之事为准则必将添设副监督之处寝而不行矣该部于数日之间办理一事其中自相矛盾全不照应甚属疎忽总由不实心办事之故着另议奏
　　又
　　谕大学士等据廵察御史莫礼博等奏称大名县知县周嵩因署长垣县任内有鬬殴拟绞之犯人患病危笃听其保出调治随经身故一案被叅摘印该县百姓于廵察到时呼号哀吁咸称好官被叅不知何故众口一辞意甚诚切随加访察知其果属贤员为此奏闻等语夫鬬殴伤人之犯与盗案重犯不同因患病危笃该县准令伊父保出调治旋即病故并非疎防受贿有情弊者可比该督抚遇属员此等愆尤当观其平日居官如何若系庸碌无能之辈固无足惜倘属贤员而因此罢斥殊非大臣为国家爱惜人才之道尔等可即传谕宜兆熊刘师恕若尚未出本可即行完结不必题叅又大学士田从典奏请致仕奉
　　上谕卿才品优长老成练逹端方公直恪慎恭谨服官供职宣力多年简任纶扉正加倚眷览奏以老病乞休情词恳切着加太子太师衔以原官致仕于居第颁赏筵宴令部院堂官齐集并赐帑金五千两为还家路费及髙年颐养之资驰驿回籍起行前着来陛辞朕面加恩谕起程之日着在京官员等祖饯其行归途所过地方其有司在二十里以内者俱着迎送旋里之后悬挂朕所赐御书匾额时令廵抚两司亲至其家将来颐养康健一二年后再入京陛见以慰朕眷念老臣之至意又刑部议覆河南总督田文镜题请将叅革卢氏县知县黄猷立应赔银两照数着追奉
