<!-- { "loadSidebar": true } -->
　　上谕康熙四十二年定例自提督以至千把各给亲丁名粮以为养育家口仆从之需外此则不许一名虚冒夫有一武弁即有亲丁此项名粮理应前后官弁接受者闻湖广原任提督俞益谟于离任之时将伊标下所有名粮一一召募补实使接任之员陆续待缺而后扣除竟有至数年之久不能扣至原额者此等行事但知有已而不知有人甚为刻薄祗因俞益谟曾经如此举行故湖广提标各营至今相沿不敢改易甚非体恤武弁之道嗣后武弁去任之时即将名粮停扣不必募补留此与接任之员俾其得霑余润若他省营伍中有与湖广提标相者俱着遵朕此防行
　　十四日
　　谕户部直隶为首善之地今岁春麦秋禾俱登丰稔民人乐业朕心深慰但地方有歴年带徴之钱粮若令闾阎之间新旧并纳虽逢丰稔之岁而民力未必寛然有余因思歴年带徴之项乃顽户之所拖欠也明年额徴之项乃众民之所输将也若欲使小民共被恩泽惟有将明年之赋预行蠲免则比户可以均霑查直隶额徴地丁等项二百四十三万余两本地支销俸工及兵饷驿站等项应给银二百零二万两其应起运者计四十一万七千八百九十两着将雍正七年额徴钱粮内蠲免四十一万七千八百九十两尔部可确查分数行文该督通行所属州县一体敬谨遵奉以副朕爱养黎元加惠畿辅之至意倘官吏等私自多徴朦混中饱或地棍等包揽侵蚀作弊藏奸又或有司奉行不善使百姓不得均霑实惠经朕访闻必重治其罪并将总督司道等严加处分
　　又奉
　　上谕今年三月间湖南廵抚王国栋折奏下峝长官司向鼎晟具呈愿效永顺土司之例改土为流霑沐皇恩等语朕比时即谕王国栋湖广土司甚多各司其地供职输将与流官无异其不守法度者该督抚题叅议处改
　　土为流以安地方若能循分奉法抚绥其民即与州县之循良相同朕深嘉悦何必改土为流使失其世业前永顺土司彭肇槐恳请时朕意本不准行恐他处仿例呈请未免纷扰且恐谨慎小心者不敢不请而顽悍者仍复照旧于地方无益适因道员王柔在京奏称彭肇槐之意甚属诚恳且伊有不得已之情等语朕是以勉从所请加以特恩今下峝土司果相继具呈前来甚非朕意特谕总督迈柱廵抚王国栋不必准其呈牒此今年三月之宻谕也今又据王国栋奏称向鼎晟恳请改土为流甚为诚切而现今土民又有控告该土司之案正在查审朕思从前该土司改土为流之请大抵由于土民之怂慂及土司所请未曾准行而土民复又列欵控告冀朕严治土司之罪而尽改为流似此举动与朕初意更大相矛盾其所控告必非实情着该抚留心详察凡属土民必无敢于控告土司之事皆由于汉奸之唆使播弄冀生事端以便从中逞奸滋弊耳若各处土司等因他处已改为流不得已而仿效呈请者朕皆不准若被汉奸唆使土民控告俾土司获罪而改土为流者朕更不忍该督抚等当以朕内外一体之懐通行晓谕俾土司等守土奉法共受国恩不必改土为流始为向化若有汉奸唆使等情尤应加意详察至于土司实在不法恶迹确著者该督抚据实叅劾治罪
　　又奉
　　上谕从前西边用兵多年允禵狂悖贪婪肆行不法又有延信等胷懐奸宄背公营私借军需之名扰累地方耗费国帑即如允禵以军需数十万两送与阿其那以供其作奸犯科之用此中外所共知者遂致领兵承办各员效尤无忌浮冒侵欺勒索吓诈种种奸弊难以枚举及至上年销算军需则事事败露诸人名下应追银两共计六百余万若按律治罪则应置重典者甚多朕无可奈何开恩暂寛治罪令定限着追实法外之仁也此等满洲防古緑旗领兵之员弁从前所得想已花费此时力不能完者自应仍置之于法但念伊等在行间効力多年朕心有所不忍然国家一定之经费若一任出兵之人侵蚀浮冒则国帑攸关国法安在况朕亦不得而私者今再四思维内府库中有收贮银两乃
　　圣祖仁皇帝及朕歴年躬行节俭之所余积非部中经费可比用是大沛恩膏将此银两动支九十四万余两代满汉防古官兵拖欠银两之人清还应追之项此朕委曲保全之至意格外施恩之旷典夫国家养育兵弁原为効力疆场执鋭披坚乃臣子之常分倘一遇军旅之事即存贪财网利之心则天理必不能容国法亦难姑贷此番受恩之后若不知感激愧悔互相儆戒洗心涤虑宣力抒诚将来再有犯者必难再邀幸免也思之思之又吏部议处邳州知州吕大雅捕蝗不力奉
　　上谕吕大雅未曾扑灭蝗蝻之故经朕询问苏州府知府温而逊据伊奏称吕大雅以昆山县知县署常熟县事及题陞邳州知州后因两县交代往来奔走以致稍有
　　迟悮情有可原非故意玩忽者比范时绎身为总督平时不能教训属员及处分之时又不将属员委曲情由据实陈奏但将属员严叅以卸已责甚非大臣秉公课吏之道若非朕询问温而逊则吕大雅革职治罪之处未免屈抑吕大雅着免其处分范时绎着严饬行又奉
　　上谕前杨文干从闽省囘至广东即抱疾病祗以廵抚事繁任重无人可代力疾办理后竟不起今朱纲亦于病中勉强视事未得调摄虽生死有一定之数然朕轸念大臣闻其鞠躬尽瘁勤公事而废颐养实愀然不忍于懐也嗣后督抚等倘有一时患病难以办事者不可勉强支持即着一面奏闻一面将印务酌量委人署理俾得安静调摄则所患自然易于痊可足以慰朕体恤臣工之至意若两司中有似此者该督抚仰体朕心亦酌量委员代办具折奏闻
　　十八日奉
　　上谕傅绅为古北口监督辄敢私立三口多收税课剥削小民经朕访闻确实拏交刑部已定绞罪监其名下应追银两公然自称用完不肯交纳甚属可恶着交与该旗照限严追倘限满不完照法司所拟即行正法傅绅系已经奉防拏问应绞监之犯而工部堂官奏折内尚称应将傅绅革职交与刑部治罪错误已极及朕面加询问夸岱等自知大错俯首认罪而塞楞额则称傅绅拏问之处曾见过刑部知会之文朕诘问既知傅绅已经拏问如何又请革职交送刑部伊始无词奏对廷臣等在旁亲见莫不骇然塞楞额为山东廵抚茍且因循赃私累累深负朕恩及令其回京则神情恍惚语言颠倒伊乃隆科多门下走狗想因隆科多获罪之故伊心懐怨望是以天夺其魄在朕前如此举动着将塞楞额革职拏问以为人臣负恩怙恶者之戒
　　十九日奉
　　上谕向来各省地方官疎纵盗贼习以为常故失察之案甚多今拏获盗贼之后若将年逺失察之官员一一追问议处不但案牍繁多其中必有贤能之员因此受累罢斥者且恐处分太众以致缉捕审讯之人有所瞻徇隐匿亦未可定嗣后定例自雍正三年正月以后失察盗案之官员仍照例查叅处分若失察在雍正三年以前者一槩免其查叅议处
　　二十日奉
　　上谕朱纲谨慎老成才猷练达歴官至于廵抚实心供职懋着勤劳闽省要地正资料理忽闻溘逝朕心深为悯恻应得防典该部照例议奏外着加兵部尚书衔以示优眷其柩榇起程之日着省城官吏齐集奠送所过福建地方文武官员亲往奠醊并遣人防送其别省经过州县亦着地方官照看到家之日准其柩榇入城治防二十一日奉
　　上谕周作孚在朕前控告族人欺隠田地六百余亩知府李英受贿故纵等语朕见其情词恳切发与刑部审询
　　刑部行查江西原籍据布兰泰折奏周作孚曾有私刑致死仆人及刀伤胞兄等案已经革退监生又复冒考等语朕批示布兰泰云周作孚假冒监生亦事之所有至族人隠匿地亩未必无因汝勿为人朦蔽总俟审明定案今据该地方官查得周姓族人隐匿地亩虽系实情而刑部研审李英受贿并无其事且周作孚名下即有隐匿之田二顷二十七亩并未自行出首而布兰泰所奏周作孚罪案件件皆实周作孚以既革之监生公然冒考且来朕前引见将夙有嫌怨之人牵连控告以致拖毙数命而已身欺隠之处并不首报奸顽无忌凶恶已极刑部拟以咨革职衔免其治罪甚属不合着另行定拟具奏各省向来隐匿地亩甚多朕已开恩准令自首周孔美等所隐之粮尚在寛限首告之内着免其治罪准令照则陞科其地亩不必入官周作孚所隐之地亩着照例入官并按年追粮以惩奸恶
　　二十二日诸王大臣等以
　　景陵宝城瑞芝挺生具折奏贺并请宣付史馆奉上谕朕以实心实政为本不言符瑞但今芝草生于
　　景陵宝城此我
　　圣祖仁皇帝昭示嘉祥景象朕心不胜感庆准照王大臣等
　　所请宣付史馆
　　二十三日奉
　　上谕国家政务必得其人而后理朕加意旁求多方遴选惟期百司庶职俊乂在官以收得人之效但各职需人之处甚多该督抚等又屡屡奏请而现在赴部铨选之员不敷拣用因思自古人臣为国有以人事君之义孔子论举贤才之道亦云举尔所知可见凡人生平必有深知笃信之才足备朝廷任使者果其以公忠为心自无荐举不得其实之理也兹特降谕防着京官大学士以下主事以上之汉军汉人外官督抚以下知县以上之满洲汉军汉人每人各举一人除现任知县以上官员不必保举外或系举贡生监或系山林隐逸果有品
　　行才猷可备任使者即亲戚子弟亦不必引避嫌疑令京官外官皆得据实保举至外官所辖之现任佐贰杂职等属员亦准其保荐此所保荐之人如系京官所举者即令本人寄信唤令来京自行交送吏部彚齐引见其外官所举之举贡生监山林隠逸等人亦令具文开载履歴考语交与所举之人赍文赴部引见至所举之属下佐贰等员着申送该督抚騐看出具考语然后送部引见朕从政务需人起见开诚布公以期集思广益内外大小臣工等共受国恩时懐报効之愿今奉特旨准令保举实属难逢之会自应秉公据实以展臣子之心必无有徇私冒滥以自蹈欺罔者倘或举非其人将来觉察或试用不称责有攸归勉之勉之
　　又奉
　　上谕潘尚智隠匿银两李卫一一查出甚属可嘉从前此案原交与黄炳齐苏勒清查乃一任潘尚智狡狯隠藏不能查出朕虽不加处分而伊等见此应知愧赧不可有怨怒李卫之意大凡大臣办事当以秉公据实为本若已有私意在先而亦欲后人之扶同附和则使众人共为欺君罔上之事矣若已有遗误在先而不欲后人之彻底清厘则公事必至于舛错不得归结矣黄炳齐苏勒当深感李卫之办理可以补从前之不逮若因此稍存嫌怨之心将来必遭天谴凡属臣工当以此为戒李卫着交部议叙
　　又奉
　　上谕据朝鲜国王李昑咨礼部文称本国贼党恐有潜逃恳饬关口防汛诇察等语朝鲜世効恭顺伊国逆犯即系朝廷法所应诛之人倘有逃入边口内地者自当即为擒捕着行文盛京山东等处边界地方官员朝鲜之语言衣服与内地人民迥别易于稽查倘有此等罪犯潜逃者着即严拏解京如有窝留蔵匿等情是明知故犯定将本人从重治罪十家一并连坐
　　二十六日
