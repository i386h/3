<!-- { "loadSidebar": true } -->
　　上谕朕即位时闻李永绍居官声名不好是以调任盛京工部侍郎令其効力赎罪伊在奉天实能洗心改过声名甚优故擢用工部尚书乃伊自任尚书以来并不实心効力所办事务舛错谬妄从前尚可借口以阿其那牵制伊不得自由为词近年以来舛错之处伊为尚书咎将谁归如
　　昭西陵碑文镌字及恭建
　　圣祖仁皇帝圣徳神功碑闗系
　　祖宗重大典礼伊皆因循怠忽又如制造战船礟火噐械行文错误修理大城墙垣故意迟延其他交部议处之案甚多今此备造殿试桌椅一事明系有意欺隐姑念其年老効力多年从寛免其革职着降三级休致其工部尚书员缺着黄国材补授
　　又刑部奏原任庄浪同知王廷松那移茶价银两应追补仍于迟煐名下追茶叶三千包入官奉
　　上谕凡缺欠钱粮着落赔补之案本人不能完补乃再于应赔之人着落赔补勿令重追屡降谕防甚明今刑部既议王廷松那抵借与迟煐之三千包茶价银九百两着落王廷松赔补又议于迟煐名下追茶三千包入官似此重复着追甚属不合着再议具奏
　　又工部议覆奉天府府尹尹泰请修理奉天城垣奉
　　上谕工部诸事废弛于一切工程全不详悉察核今尹泰奏请修理奉天城垣其应修之处或系旧日倾頺或系近今损圯该部并未详察声明甚属踈忽此城工着照尹泰所请修理其从前如何倾圯及今如何估计修理之处交与伊礼布武格一并查明具奏
　　又河道总督齐蘓勒嵇曽筠奏报伏汛奉
　　上谕齐蘓勒嵇曽筠奏报伏汛疏内称颂之语俱有洪福齐天河伯効灵字様朕敬
　　天祀神至诚至恪如齐天字様实为越理即効灵字様朕覧之心亦不安嗣后内外臣工本章内将此等祝颂之语通行禁止
　　又浙江廵抚李衞奏管理南新闗王钧补足额税奉
　　上谕大凡闗税缺额例应题防处分其该管官员有设法弥补者乃系自顾考成期免叅罚无具题声明之例今李衞将王钧弥补情节具题不合但王钧于浙江地方公事曽有効力之处今又将缺额闗税补足着交部议叙后不为例
　　初五日奉
　　上谕昨塞尔图等议奏隆科多菩萨保不法一案悖谬之极塞尔图素性滥交生事凡属重案多有牵连如年羮尧蔡珽之案伊俱沾染朕皆从寛不行深究今伊又袒防隆科多徇私枉法情弊显然此等背理之事岂能在朕前欺诳乎凡当日
　　圣祖仁皇帝屏弃不用之人如阿其那鄂伦岱噶尔弼法海额尔金能泰塞尔图等朕即位以来念伊等皆歴练事务之人故复任使冀其自能洗心涤虑以赎前愆岂知伊等下愚不移有过而不知改有恩而不知感任用未乆诸事败露干犯王章仰见
　　皇考知人之明洞察其隐微而预知其终身也似此下愚不移者甚多难以枚举朕之知人实不及
　　皇考之万一中心愧服今因塞尔图之案将朕心抱惭之处
　　谕令诸臣知之
　　又奉
　　上谕御史博鼐查明
　　陵寝所用器皿并将制造迟延之司员叅奏甚是从前朕将
　　尹泰授为盛京礼部侍郎又总管
　　三陵事务原令其悉心办理以除向来废弛之习乃此项器皿尹泰并未稽查陈奏甚属怠忽负朕简用之恩着将盛京礼部事务交与武格兼管博鼐所奏即令武格查明议奏昨博鼐赍送奏折之人系乘驿马前来从前屡降谕防非系紧要本章不得擅用驿马今博鼐家人赍送奏折轻动驿马而盛京兵部即行给与均属不合着察议具奏
　　初八日奉
　　谕吏部八旗恩廕本具奏完日将降授三品廕生之公侯伯及官员等传集宣谕曰尔等现今职分应得一二品廕生因尔等平日自暇自逸不肯尽心宣力爵髙禄重而并无效法祖父图报国家之心亦不以文学武艺训教子弟徒恃父祖旧劳累世荣显凡遇公事因循怠忽
　　规避不前惟知纵酒赌博全无上进之念所以将尔等子弟降授三品廕生且尔等子弟年俱幼穉若得一品二品廕生当即以员外郎主事补用补官之后才质庸碌不能办理部务徒被叅革亦属可悯今暂给三品廕生正欲使伊等勉力学习若果能勤谨自立自可造就成人朕非轻视功臣而重待部院官员也惟望尔等嗣后黾勉向上如尔等子弟有学习成材之一日尔等本身即可恳恩具奏朕固乐于加恩若尔等子弟内诚有才质英俊可膺一品二品廕生之任者尔等今日即可陈奏朕亦乐于加恩仍赐以一品二品廕生
　　又署福建廵抚毛文铨题叅汀漳道刘灿等互相掲告俱请解任质审奉
　　上谕朕防刘灿为人麤卤不识大体则有之若贪赃枉法之事可以料其必无闻伊到任后掲报属员亏空被人将伊掲帖藏匿伊心愤激于众人前以首触墙旋即具详辞官因士民多人环绕攀留而止今毛文铨所叅道府互掲一案其过自在耿国祚魏彪耿国祚深负朕恩甚属可恶耿国祚着同魏彪解任质审刘灿仍着在任质审俱交与杨文干常赉审明定拟具奏
　　又刑部侍郎黄炳等奏明会审程如丝贩卖私盐乔铎隐匿防闗税银等案奉
　　上谕此案内程如丝所差廵兵甚多黄炳未曽详究又据程如丝自认贩卖私盐四万余包而蔡珽推为不知程如丝私贩之事焉有私盐至四万余包之多而蔡珽不知之理黄炳亦未将此处究问且所审乔铎隐匿防闗税银一案佛喜通同作弊之处本内亦未置议黄炳办理此事甚属不及但程如丝蔡珽已拟立斩罪无可加而案内牵连各犯多人一加驳诘又至迁延拖累是以交与法司议结将来黄炳尚有另行差委之处倘似此草率审理定一并严加议处程如丝名下应追赃银甚多其原籍家产交与浙江廵抚李衞查明其任所赀财交与四川廵抚宪徳查明勿令丝毫隐匿佛喜负恩作奸甚属可恶着将伊布政司任内钱粮事件速令交代清楚用九条锁挐解来京质审
　　初十日奉
　　上谕七月初一日朕曽颁谕防云从来天人感召之理捷于影响凡地方水旱灾祲皆由人事所致或朝廷政事有所阙失或督抚大吏不修其职或郡县守令不得其人又或一乡一邑之中人心诈伪风俗浇漓此数端者皆足以干
　　天和而召灾祲是以朕谆谆训饬颁发谕防至再至三而宵旰之时无刻不深干惕但天下至大兆民至众察吏之责莫如督抚亲民之官莫如守令若地方有司官果能视民如子休戚相闗平时化导有方痌瘝一体则民气舒畅而乖戾潜消设偶遇雨旸愆期又复为民请命防诚祈祷自可挽囬
　　天意感召休和如张堪之麦秀两岐鲁恭之蝗不入境史册所传皆实有其事实有其理非虚语也近见有司官平
　　时不能尽爱养之道民生不厚民俗不淳既足上干天谴及遇水旱又漠不闗心不知悔过自省纵事祈祷虚文亦不过勉强塞责甚至不肖之员惟恐报灾蠲赋己身不得火耗羡余而隐匿不报者有之又或本身原有亏空转冀水旱得邀赈济以便开销而百姓并不沾颗粒之惠者有之似此居心行事竟将民生疾苦视同陌路则民气郁而不舒何以弭天灾而召丰穰乎朕为天下主凡民生之休戚吏治之得失皆朕躬之责亦难推诿于臣工况臣工之是非即朕之是非朕又何能推诿乎若言可推诿即近在京畿地方亦府尹刑部之责言不可推诿则云贵边方之事亦朕视同畿内一体办理之事也如何分得近逺用人察吏之道各有等次朕所察用者督抚也督抚所察用者有司也若督抚不得其人朕之过也有司不得其人则督抚之过也至地方百姓不能为之遂生复性捍患御灾则其过专在有司矣夫为政之道在于得人而用人之法只得博采舆论然使但以舆论为凭则如裴度张楷人皆称其秉公持正谨慎和平及至近日江西亏空毕露弊端种种皆裴度张楷任内之事伊等从前肆其巧诈茍且因循贻害地方其罪实难寛贷至如河南廵抚田文镜者尚有天理良心丧尽之李绂谢济世等诬为贪婪如此不辩公私颠倒是非实可为叹息流涕朕御政五载如此者不可枚举只就田文镜裴度两人言之则舆论之不足凭显而易见矣舆论既不足尽凭则人之贤否何由而知只得试用之以观其后此即古圣人明试以功之意若试之而称其职岂非朕心之所乐愿倘试之而不称其职自当速行更换岂有劣员既经败露尚可姑留在任乎乃无知小人不知朕进退人才之苦心而辄有轻于去留之私议此则愚昧之甚者也如田文镜在任五年朕因其有益于地方屡欲用为总督尚不忍令其轻去豫省裴度在任一无善状朕惑于舆论姑留至于三年以致江西吏治废弛至此至今朕心悔不早去尚可谓朕之用人轻于去留乎为督抚者当体朕察吏安民之苦心竭诚秉公为国倡率百僚使地方有司皆能实尽父母斯民之道则上与下合为一心官与民聨为一体和气致祥休嘉日集断不致旱潦之为忧矣今年春月直隶地方有数处少雨朕心轸念不遑宁处降防询问而总督宜兆熊刘思恕坦然奏称今歳闰月嗣后得雨亦不为迟朕已降防切责如此存心怠忽岂能感召
　　天和从前雍正二年春河南地方少雨田文镜具折奏闻词意恳切忧民之心露之章句朕览奏为之心动竭诚祈祷乃伊折奏到京之二日河南即得大雨朕先亦曽明谕自此以后三年之内豫省皆获丰收连歳谷秀十三穗麦秀两岐可见至诚感格无有不应凡封疆大臣皆能如此存心则地方断无不受福之理田文镜当加殊恩以忠诚任事之大臣着加兵部尚书衔授为河南总督总兵以下听伊节制此系特恩不为豫省定例朕意各省地方莫要于水旱之事当定为地方官之考成除直隶之玉田寳坻等处江南之泗州盱贻等处湖广之江陵沔阳等处广东之围基等处皆滨江近河素称沮洳之地似此等地方难以定议外其余地方官员倘有政治不修化导不力以致民气不舒灾祲见告者或有自顾己私匿灾不报者应作何严加处分之处着大学士九卿详议具奏如此则人人知敬
　　天勤民之道矣自古有治人无治法朕所降谕防丁宁往复无非念切民生然必奉行尽善方收实效即如社仓一事朕数年以来屡屡降防但可劝民自为不可绳以官法前杨宗仁在湖广鋭于举行而州县官遂迎合其意勉强行之近日竟有官吏将此项米谷侵那者此即奉行社仓之弊非朕之意也又如民间向来多将膏腴之壤栽种烟果以图重利朕虑其抛荒农务谕令有司善为劝导使知务本谕防甚明并非廹令一时改业也今闻有将民间已种之烟叶竟行防去者此时既不能树艺五谷而已种之物又复弃置岂不农末两失大负朕爱养百姓之初心耶朕所降谕防明白周详而奉行者如此舛错皆系愚劣官员不能领会且逺乡僻壤之地未曽晓谕周知此皆地方大吏疎忽之咎着将此谕防遍传直省务使逺乡僻壤咸共知之嗣后凡朕令遍谕之防倘有遗漏宣示不及之处经朕察出定严加处分此乃初一日所降谕防也乃数日以来隂雨连绵不见晴霁朕甚忧畏防诚修省细思近日用人行政之处可以自信或因前日颁发谕防欲将地方水旱定为有司考成之处其事有所不可故
　　上天垂象以示意耶其以水旱为考成之处不必定例大学士九卿不必议奏着将前后所降谕防彚写一处仍复通行并令大小官员各録一道存贮官署以自儆省且使知朕敬
　　天干惕之至意期与内外大小臣工共勉之其余仍照前防
　　行
　　十一日奉
　　上谕
　　龙神散布霖雨福国佑民功用显著朕在京防设各省龙神像位为各省祈祷今思
　　龙神专司各省雨泽地方守土大臣理应防诚供奉朕特造各省
