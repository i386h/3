<!-- { "loadSidebar": true } -->
　　上谕从来备办军需于地方不无劳费朕深知其弊惟恐累及民间是以征准噶尔之举悉心宻筹于数年之前一丝一粟皆用公帑制办而民间并不知国家将有军旅之事从来未闻预备军需地方能如此毫不骚扰也此天下所共知更为三秦百姓所深悉者及至大兵既出时日既多挽粟飞刍脂车秣马虽不取办于民财恐不免借资于民力此亦事势之不得不然者祗以准噶尔狡狯凶顽父子济恶实蒙古之巨患为国家之隠忧若因循茍且纵贼飬奸是狡宼一日不灭即边境一日不寜边境一日不寜即内地之民一日不得休息此朕熟思详审出于万不容已者并非好大喜功利其民人土地而为此举也即以上年之事言之贼夷先遣使臣诈称求和及朕降防暂停进兵待其信息而彼倾其贼众乘我不备大肆猖獗然则此等狡宼固可置之度外聼其贻害于边方哉即此愈见
　　圣祖皇考当年不得已之情朕今日继承先志不能不办理之苦也惟是国家设兵所以卫民今因用兵而有不得不资民力之势朕心实为怜悯是以年来屡蠲陜甘二省额徴钱粮使羣黎均沾膏泽而三秦绅士庶民感激国恩兼明大义踊跃趋事志切急公二十年来如一日朕实嘉之如昨嵗据督抚奏报甘肃士民等有愿捐车辆以资挽运者有愿捐草束以供刍牧者朕皆降防一一照数给与价値而其服劳宣力之诚悃亦大可见矣今年添办军需朕又切谕督抚有司等体恤民情不得丝毫扰累其粮饷运费特令加増倘再有不敷仍令据实陈奏无非轸念民劳之意惟望陜甘二省绅士庻民等欢欣鼔舞勿懈初心则和气致祥仰邀
　　天眷不数年间必见肤功克奏不但边城内外共受寜静之福即尔等世世子孙亦永享安居之乐矣查雍正九年甘肃所属额徴钱粮业已全行蠲免西安所属额徴钱粮前降防蠲免四十万两着再蠲免四十万两以昭朕体恤之恩该督抚务饬有司敬谨奉行使闾阎同受实惠并将此防刋刻颁布俾陜甘二省逺乡僻壤之民共知之
　　又奉
　　上谕陜西西安等处米石运作兵粮前已降防令副都统范时绎前往料理但军糈闗系紧要转运致逺必须委官选弁措置合宜始于地方不扰而于公事有济廵抚武格侍郎马尔防乃总理军需之人凡此运粮事务可悉心筹画经理范时绎仍聼其调度其在途押运虽系范时绎之重责倘有条奏事宜及举劾官员等事仍咨明武格马尔防会商定议具奏以免互异
　　又奉
　　上谕准噶尔父子济恶背天逆理狡狯百端为边方之巨患朕继述
　　先志绥靖西陲特遣两路大兵声罪致讨数年以来慎选将士挽运军需区画周详备办饶裕而三军之气鼔勇直前人人思奋朕常教以古昔圣人之训临事而惧好谋而成天道恶盈谦冲受益军气当壮而军心则不可骄此我将士及在廷臣工所共闻者也上年正月间西路大将军岳钟琪奏报雍正七年十二月二十八日夜巴尔库尔军营有紫气祥光绵亘东北厯四时之久光华绚烂等语二月间又据署总督查郎阿奏报巩昌府属之靖逺卫红嘴子地方乃黄河过渡之所毎年正二月内东风解冻河冰渐薄冰桥既难行走渡船又难撑驾行李停滞嵗以为常乃今年正月官运粮车至此冰忽开融舟行无阻诚从来未有之竒遇等语朕览奏不敢遽以为喜辄行宣示于外特命封贮内阁以待大军凯旋即此可以知朕心矣此番西路拨派之将士皆遴选训练之精鋭其气势倍觉壮盛遂未免有恃强轻敌之心以致贼人乘我不备侵犯汛界抢掠牧场并伤我兵弁岂军志骄矜有干盛满之戒
　　天心特以此示儆耶上年被贼侵扰之处朕与大将军岳钟琪等不能计虑于事先实难辞疎忽之过至于军营牧放驼马最宜布置有方乃以牲畜置于贼人来路之旁又与大营相隔辽逺被贼人乘机盗窃则审度形势之谓何岳钟琪更难辞咎又如逹鼐统领噶斯之兵曽奏请制办皮套等物以为兵丁手足御寒之具而西路兵丁去冬出战之时冒犯冰雪手足冻伤者多有则亦大将军未曽留意于平时也凡此既往之错追悔无益从来胜负乃兵家之常祸福有倚伏之理从前因踈忽而致亏损将来自可因小警而成大功惟望合营将士等以敬慎之心办理戎事以忠义之勇对越
　　上天自可仰蒙
　　上帝慈恩黙垂保防经云
　　皇天无亲惟徳是辅天之所助者顺也况准噶尔之底里我所悉知罄其所有兵甲不过三四万之众即以上年之事论之小防凌敦多布系伊防守西拉奔尔要地之首领乃于冬间乘空调来倾其人众犯我卡伦我军以数百人固守小营彼不能夺并不敢萌窥大营之念仅于中途以全力邀截我师四路毕集而我总兵官樊廷张元佐等以数千人击败彼数万之众则贼之力量伎俩不过如是而已盖彼之所长在于偷盗驼马而我师一时失于防范遂尔堕其术中并非彼之兵力有余也观贼之虚张声势分兵侵扰噶斯卡伦窥伺土古鲁之粮石我师以百十人即可防守而追逐之则更鼠窃狗偷之行不堪之甚者也总之行军之道心不可骄而气不可馁传曰有所忿懥则不得其正有所恐惧则不得其正此圣贤修身正心之义而于临戎制敌之际更当遵奉而行者凡我将士等务去从前骄矜之心而鼔将来
　　勇敢之气朕徐徐筹画必有荡宼万全之胜防俾将士等欢欣鼔舞奏凯歌而膺爵赏也其军营得伤患病之兵丁着用心调治务令痊可朕正筹画加恩使之更换休飬以恤勤劳着大将军将朕此防通行晓谕出征将弁兵丁知之
　　又奉
　　上谕上年腊月准噶尔侵犯卡伦署大将军纪成斌调肃州安西两路兵三千名前赴军营备用据署总督查郎阿奏称两路弁兵起程之时其衣装之费逰击一员借给银一百两守备一员借给银六十两千把总一员借给银四十两马兵一名借给银五两歩兵一名借给银四两将来按数扣除等语准噶尔之事起于仓猝两路弁兵于盛寒冬月前赴军营日期忙廹朕念及此深为轸怜其所借银两悉着赏给不必扣除逰击一员再加赏银六十两守备一员加赏银四十两千把总一员加赏银三十两马兵一名加赏银十五两歩兵一名加赏银十两此赏赉之银着大将军传问弁兵等或本人在军营自领或其眷属在家支领悉听其便
　　二十六日奉
　　上谕陜甘二省连年丰稔官仓存贮既多民间亦家有收藏采办甚便是以军兴以来粮饷充裕而民食亦寛然有余但天时不可预必当于足用之时先筹有备之道而欲储数年之积蓄不得不借资于隣省查隣省如山西河南之米石若由陆路输挽道途既逺所费甚多且恐劳民若由水运则有三门底柱之险难施舟楫朕闻从前曽以湖广米石由水运至商州转运于西安上年湖广嵗收甚熟今可否于湖广采买米石循旧运之道运贮商州以备转运是亦广为积贮之一法大学士等详查定议具奏
　　又奉
　　上谕上年秋月山东地方山水为患即闻河南亦有数县被水朕以总督田文镜身在地方自能经理妥贴冬间
　　见总督迈柱奏折知豫省被水之民有觅食于湖广者该省已陆续资送回籍朕又切谕田文镜督率有司加意抚卹且念豫省连嵗丰稔家有盖藏今不过数处歉收自然可以支持度日不致困穷失所是以未遣専官前往查赈而但于本地有司是赖也今闻祥符封邱阳武原武荥泽郑州中牟等州县乏食穷民沿途求乞而村镇中更有卖鬻男女为山陜客商买去者田文镜欲将説合之中保媒人拘拏惩治至于乡村有粮之家多被附近穷民呼羣觊觎于昏夜之中逼勒借贷有司不能究问外间人言如此朕闻之深为骇异朕以爱飬百姓为心惟恐一夫不获其所即如上年直山东江南被水之州县朕皆叠沛恩施于常例之外岂独于豫省之民靳兹膏泽田文镜亦实心任事之大臣必无膜视民艰之理大约因伊近来年老多病精神不及为属员之所欺瞒耳夫卖鬻男女之事在平时亦常有之此乃出于本人之情愿非官长所可禁止者至于荒歉之嵗自以抚绥安揷使小民不至离散为第一义若不能抚绥安挿而但禁卖鬻子女以避离散之名是絶其谋生之路也岂为民父母者所忍言乎侍郎王国栋向曽官豫省着驰驿前往将被水之州县一一查明飞饬该地方官动用本地仓谷钱粮核实赈济务使穷民咸登袵席不得稍有遗漏俟麦熟之时奏闻停止该地方官从前隠瞒或再有奉行不善及怠忽从事者着王国栋一面摘印即行严叅从重治罪其应行缓徴之州县传朕谕防即令缓徴以免追呼之扰闻陈世倕居心刻薄田文镜为其所朦蔽属员但知藩司而不畏总督陈世倕着仍回按察使之任傥不洗心涤虑痛改前非定行严加议处髙斌为人谨慎操守亦好但非肆应之才不宜江苏繁剧之任着调补河南布政使其江苏布政使员缺着淮徐道白钟山补授淮徐道员缺着嵇曽筠尹继善于属员内拣选委署俟秋汛后送部引见
　　二十九日奉
　　上谕国家教飬将士加恩于平时原欲其有勇知方缓急可恃以备干城之选果能临戎遇敌奋勇先登劳绩战功卓然可纪尤当沛以殊恩优加体恤以奨忠诚而褒壮畧也上年冬底准噶尔之事出于不备总兵官樊廷等率领兵弁鼔勇星驰以寡敌众转战十余昼夜壮三军之威破贼人之胆此等功绩实在平时宼平戎之上朕心嘉悦已颁谕防厚加爵赏以表忠勤又念国家之所望于弁兵与弁兵之报効国家者惟在奋力行间耳今弁兵之奋力至于如此是伊等之力已効伊等之职已无忝矣虽义勇之士口不言劳未尝遽有躭逸求安之念然揆情度理应令战阵有功之弁兵更换休息朕心始安若将已经致身竭力之人仍留戎行以待大军之凯旋朕不忍也况兵丁中有侵冒冰雪触犯锋镝而损伤手足者尤可悯恻已降谕防令军营加意调治务俾速痊给与口粮送回本汛想军中已遵防料理矣着大将军岳钟琪将此次随樊廷张朝良等御贼有功之将弁兵丁皆一一查明应令各回本任本汛者着另选拨更代并将此防晓谕军营俾悉朕褒嘉勇壮笃念勤劳之至意朕又思川陜二省地方数千里甚为辽濶今西边有办理军需之事总督一员难于控制向来川省曽设总督今仍着添设四川总督一员即以提督黄廷桂补授
　　三十日奉
　　上谕八旗满洲蒙古汉军及包衣佐领下家仆中有人材壮健曽经行走惯习劳苦之人着挑选二千令往军前伊等俱系惯习劳苦之人或値战阵或牧放马匹或有修造之处俱属得力其中有能射箭放鎗者即行挑取或现在不能而学习数日可能者亦准挑取着交与八旗大臣等务择甚好者二千名令为兵丁遣赴西路其挑选时必问明伊等家主及本人若皆情愿方可挑取所挑取人等之家主即着赏银一百两俟伊等功成凯旋之日悉行开为另户系满洲蒙古即编入满洲蒙古旗内系汉人即编入汉军旗内照伊等家属人口之数有人几口即给伊家主银几百两虽在襁褓之童亦皆算入数内至于伊等起行之时其钱粮口粮马匹银两器械等项俱照马甲之例另行赏给
　　又甘肃廵抚许容奏寳丰县知县闵廷枢续丁父忧请给假营奉
