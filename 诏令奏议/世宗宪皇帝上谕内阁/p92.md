<!-- { "loadSidebar": true } -->
　　雍正五年五月
　　上谕十八道
　　初四日奉
　　上谕前织造等衙门贡献物件其所进御用绣线黄龙袍曽至九件之多又见灯帏之上有加以防绣为饰者朕心深为不悦比即加以诫谕近因端阳令节外间所进香囊宫扇等件中有装饰华丽雕刻精工者此皆费于无益之地开风俗奢侈之端朕所深恶而不取也向来外省诸臣凡有进献方物朕留于宫中服用者所需实系不多每随便颁赐诸王内外大臣等所以推广恩泽也如黄龙绣縀之类既不可以颁赐诸王大臣不过收贮于宫中耳其余华灿之物在朕用之心中尚觉不安若赐诸王大臣在伊等亦觉非分岂非费于无益之地乎况朕素性实不喜华靡一切器具惟以雅洁适用为
　　贵此朕撙节爱惜之心本出自然并非勉强数十年如一日者凡外臣进献惟应量加工价少异于市肆之物即可见诸臣恭敬之忱何必过于工巧而后见其诚悃乎工匠制造之情喜新好异无所底止见一美丽之式様初则竞相慕效后必出竒鬭胜以相夸此雕文纂组之风古人所以斥为竒衺岂可导使为之而不防其渐乎盖治天下之道莫要于厚风俗而厚风俗之道必当崇俭而去奢若诸臣进献之物以奢为尚又何以训民间之俭约乎朕观四民之业士之外农为最贵凡士工商贾皆赖食于农以故农为天下之本务而工贾皆其末也今若于器用服玩之物争尚华巧必将多用工匠以为之市肆之中多一工作之人即田亩之中少一耕稼之人此逐末之所以见轻于古人也且愚民见工匠之利多于力田必羣趋而为工羣趋为工则物之制造者必多物多则售卖不易必至壅滞而价贱是逐末之人多不但有害于农而并有害于工也小民舍轻利而趋重利故逐末易而务本难茍为官者遽然绳之以法必非其情之所愿而势有所难行惟在平日留心时刻为之劝导使小民知本业之为贵又复训饬闾阎崇尚朴实工作之间不为华巧如此日积月累遂成风俗虽不必使为工者尽归于农然可免为农者相率而趋于工矣至如士人所业在乎读书明理以为世用故居四民之首然父兄之教子弟亦当观其才质如何若果頴悟恂谨可望有成则当使之就学而为士若愚浊中下之资读书难通即当早令改业归农使之尽力于南亩以为仰事俯育之资诚恐读书不成而又麤识数字旷废闲游必致非分妄为越礼犯法是浮慕读书之名而不得其道其伤农而害本者为尤甚亦不可不知戒也朕深揆人情物理之源知奢俭一端关系民生风俗者至大故欲中外臣民黜奢贱末专力于本人人自厚其生自正其德则天下共享太平之乐矣昔人云由俭入奢易由奢入俭难不知奢者取用少而费力多俭者取用多而费力少则由奢入俭乃人人行之甚便者不可谓难也朕自身体力行为天下先诸王内外大臣文武官弁与乡绅富戸当深体朕心钦遵朕谕期共勉之勿视为具文
　　又河道总督齐苏勒等奏报黄河骤涨邳睢等处堤工俱各保固平稳奉
　　上谕据奏黄河骤涨邳睢等处堤工危险加意防防幸遇连日风浪不作大溜仍然中行今水势已消紧要工程俱各保固平穏等语朕览此奏甚为忧心向闻黄河堤岸髙者丈余低者亦有七尺今水涨不过六尺而齐苏勒遂称两边堤岸仅出水面数寸朕思目今如此倘伏秋水势或髙至八九尺丈余何以处之因将此询问孔毓珣据孔毓珣奏称此处因往年朱家海口溃决河身微有淤垫尚未刷深目今堤工加帮未完是以堤岸较他处低矮等语着齐苏勒督率河贠预先速为料理脩筑髙厚以防伏秋水汛再据齐苏勒奏称各工预备物料尽皆用完等语着星速采买备用毋得疎忽慎之敬之
　　初五日奉
　　上谕朕览治河方畧见原任河道总督靳辅昔年修理河工劳绩茂着欲加恩泽以奬勲庸据该部查奏靳辅于康熙四十六年已防
　　圣祖仁皇帝特恩加赠宫保给与世职今着追加工部尚书衔致祭一次以示朕笃念前劳之至意
　　初六日署广东廵抚常赉题防澄海县知县刘德基花县知县朱绍濓等重耗加征勒索婪赃请革职究审奉
　　上谕刘德基朱绍濓刘应春苏珽张钧着俱革职其贪赃各欵情由及本内有名人犯该督一并严审究拟具奏刘德基系朕拣选命往广东以要州县题补之员今到任三月遂犯贪婪劣迹常赉据实防劾不少瞻顾甚属可嘉大凡朕所防选命往人员本不深知其居心行
　　事不过于引见之时见其状貌应对似尚明白遂尔用之为督抚者只当据理秉公不必因防选命往存成见于胸中则是非允当赏罚公平属员各知勉励而吏治可以澄清矣若因拣选特用遂存瞻顾之念则识见愚昧全不知朕心者也刘德基既经加恩特用若果黾勉上进将来之迁擢未可限量今伊自暴自弃若此是受恩而不知感也且朕屡颁谕防若系特用之员居官不好必重治其罪今刘德基辄敢恣意贪婪违悖功令是甘犯重法而不知惧也似此劣员正当惩一儆百故特批示令大小臣工知之并令朕所拣选特用之人员知所儆戒常赉着该部议叙具奏
　　初九日
　　谕内阁九卿等孙兰苾被属员揭告赃款种种理应静候钦差大臣审断乃于查嗣庭处投递寃单求其照拂若果实有屈抑情尚可恕今经迈柱审明所有赃款一一确实是孙兰苾身犯重罪不自悔惧而犹欲夤縁请托巧于脱卸且伊在任时屡屡朦蔽裴度具折奏称伊居官之善并实心出力之处朕早已洞烛其奸所批裴度奏折现在今特宣示尔等彼虽狡诈百出岂能逃朕之鉴察乎孙兰苾身为道员不能洁已奉公既犯赃私又复肆行欺罔甚属可恶着改为应斩监候其所应追银十三万两有竒着限三年完纳倘逾限不完定行正法尔等将此晓谕孙兰苾知之
　　又宗人府奏公满都防隐匿
　　圣祖仁皇帝硃批谕防不遵
　　防呈缴应革去公爵奉
　　上谕满都防系朕亲叔恭亲王之子是以朕即位时任以要职伊自委用之后虽无贪婪劣迹总不肯实心为国家出力惟恋恋于阿其那苏努保泰等党与甘为伊等犬马不孝不忠诡诈奸险伊弟海山人甚狂悖生事不端众所共知海山之子伦木布
　　圣祖仁皇帝望其成人令随乾清门御前侍衞处行走恩意深渥及
　　皇考升遐伊竟无滴泪朕见其如此忘恩实为痛恨且其人亦庸愚无知故令于伊父海山处拘禁满都防之弟对青额庸劣无耻在侍衞班中饮酒沉醉竟在中和殿堦上溲溺满都防查出隐匿不防及朕闻知止于革退亦未将伊究治也海山任贝勒时满都防任他陵辱隐忍不露而暗将海山谋陷中伤紏伊党与极力排挤其奸诈处朕知之最悉虽时加训诲而伊并不感恩毫无改悔不思効力国家转存不忠不孝之心而于其党与阿其那苏努保泰等则甘心出其胯下视朕有如讐敌伊大罪甚多不胜枚举因伊尚无子嗣而彼之兄弟子侄中又无可以袭封之人是以朕俱寛免今此未交
　　硃批之事以伊身所犯之罪较论之此犹其小者耳若将满都防革去公爵则恭亲王子孙中无可承袭之人势必断絶若果有可袭之人朕早已将伊革去另封一人矣满都防虽不念其父朕岂不念朕叔父乎着从寛免革
　　公爵俟伊改悔
　　初十日奉
　　上谕从来凶悍之人偷窃奸宄怙恶不悛以致伯叔兄弟等重受其累其本人所犯之罪在国法虽未至于死而其尊长族人剪除凶恶训诫子弟治以家法至于身死亦是惩恶防患之道使不法之子弟知所儆惧悛改情非得已不当按律拟以抵偿如朱伦三因伊弟朱宁三屡次犯窃累伊鬻男变产代赔赃银又复偷牛被获故将朱宁三致死朱三杰并未与谋着将朱伦三朱三杰徒流等罪俱从寛免又福建德化县民蒋葭因伊缌麻服叔祖蒋延荣素行不端为族众逐出蒋葭路遇面揭其短蒋延荣欲殴蒋葭葭急走仆地蒋延荣赶及跌压蒋葭身上蒋葭情急以手格伤蒋延荣咽喉越二日殒命此亦当与不法之人为本族殴打致死者同论此案着九卿另议具奏嗣后凡遇凶恶不法之人经官惩治怙恶不悛为合族之所共恶者准族人鸣之于官或将伊流徙逺方以除宗族之害或以家法处治至于身死免其抵罪着九卿详悉定议具奏
　　十二日奉
　　上谕闽省核减篷索银两系满保袒防属员有意市恩妄请分年扣除遂致贻累接任之员夫接任承办果有赢余亦当入于节省项内若仅足供用又岂能更为前任官员赔补大臣办事务在公平倘宜寛者有意从严宜严者有意从寛即是作威作福之渐此案银两除已扣外其未扣者着落满保名下追赔以示儆戒嗣后督抚大臣有似此袒防不公之事俱照此例议奏
　　十五日奉
　　上谕雍正三年山东廵抚陈世倌奏称东省环山濵海旷土甚多升平日久渐次开垦虽题报陞科然不无垦多报少隠漏侵渔情弊惟求宥其已往徴其将来勒限一年通省官民令其自行出首于雍正四年入额徴解倘逾限不首者民则从重治罪官则立即叅处等语经部
　　议覆准行在案今据廵抚塞楞额奏称东省歴城等六十二州县衞所于雍正四年首报地共一千七百四十余顷其应征钱粮俟雍正五年一同入额征解等语观山东一省如此则各省向来之地亩隐匿未报者可知矣夫开垦地亩本应随垦随报隐匿之罪定例甚严祗以法久弊生遂致垦多报少或为民间隐漏或为官吏侵渔积习相沿至于年久而奸民猾吏恐一经首报势必追究从前侵隐之处因而多方回防百计掩藏于隐粮漏科之外又添欺罔之重罪此等之人虽暗中获利幸免钱粮然到底干犯国法难免旁人之讹诈欺陵岂能安然坐享愚昧无知之徒往往如此深可悯恻今朕特沛寛大之恩准各省官民自行出首将从前侵隐之罪悉从寛免其未纳之钱粮亦不复究问定限一年令其首报统于雍正七年入额征解倘逾限不首复行查出在官在民定行从重治罪着各该督抚转饬地方官通行晓谕开导乡愚在国法无耕田而不纳赋之条在天道亦无背公而能获福之理当感朕寛大之典急公向善共为良民以受国恩以免罪谴思之思之又奉
　　上谕总兵周开防之父周文杰任广东电白县知县居官声名颇好因请告休朕降防调来引见意欲另用今周开防奏称伊父年已六十有二血气向衰力不从心求请恩准告休俾得迎养情词恳切周文杰着加知府衔准其休致再周开防来京陛见时面恳赐给伊父母总兵官职衔诰命着照所请给予以示朕推恩锡类之至意
　　十七日奉
　　上谕据仓塲侍郎托时等奏称苏松常杭嘉湖六府粮米潮湿霉变有五成六成七成八成不等若一槩驳回则重船回次迟滞若勒令在通赔偿则北地稻米稀少不敷买补请将五成六成七成之米俟粮务告竣之后发卖将价银发与总漕严追买补分年搭解其八成之米于开放甲米时支放等语朕思八成七成之米俱可供食着将此二项米石开放甲米向例甲米应将老米粟米稄子米三色搭放今朕加恩全放老米虽成色稍次然较之粟米稄子米犹为有益其放米日期先期一月于六月内放起限两个月从容放完至于六成五成之米难以支放应如所奏尽数出粜将所得价値交总漕转发原兑各州县照折净之数采买好米分年带运完项但俟漕务告竣方行出粜不免又有霉烂之患着仓塲侍郎即委诚实人员同各该运弁旗丁亲看发卖即将所得价值发与该督抚粮道等采买好米带运完项其缺少米石应如何照例赔补或着落各该上司官贠赔补之处该督抚妥议详报该部议奏
