<!-- { "loadSidebar": true } -->
　　上曰赵祖征不体朝廷垂念边方之意违法骚扰姑罚住禄米三月以后使臣仍袭前弊者令抚按官参奏重治
　　○十二月乙酉刑部覆户科都给事中魏时亮奏请令抚按官于所属词讼无论大小不得批发军职及异途小官问理守巡等官俱宜亲行听断有司等官亦务秉公讯决凡讼有愿解及输服者听之农功方亟请暂止受词并择轻重以便耕耨佐贰等官如有违例擅受民词者罪之
　　上曰近来有司府官避事怠职其于词讼弗亲听理一概批委所属以故作弊多端百姓受害殊非朝廷设官为民之意今后更有蹈此者抚按官其即指名奏治
　　○隆庆二年二月丁亥敕谕天下朝觐官曰朕荷
　　皇天眷命缵承鸿业托于亿兆之上深惟辑宁区宇以答
　　天心即位之初已亟下诏蠲征免役荡涤烦苛有不便于民者悉与更始犹欲得循理之吏平心毕力各务究宣恩泽以登于至治顾在位者多牵因循之弊鲜任职之心口习空言而不求其实政尚苟且而惟便于私欲民之安于田里而无愁怨叹苦之声不可得也朕甚悯之兹当来朝特命所司审核黜其不职甚者尔等获被简留盖宽之也自今其幡然永思善道精励自新务在廉以律己仁以抚民公以存心勤以莅事率自是四者而行之自然政平讼理民咸乐业近可庶几于古矣朕岂无爵禄以为劝乎假使狃于旧习或朘削民财以自丰或残害不辜以自快或以己私拂公理或以宴安废公事有一于此皆足以蠹政伤民是从事焉不恪而守官无状也朝廷之上凛然宪典在焉尔等曾不怀怵惕而戒勉譬犹践薄冰以待白日也岂不谬哉尚相与钦承之毋替朕命
　　○九月丙寅都给事中郑大经言
　　祖宗时凡遇大臣有故而去始之慰留以安其心继之异数以优其眷此非直敦上下之交实所以劝忠也今
　　皇上于尚书雷礼之去恩礼疎阔如此其何以风有位使效忠乎臣又伏念今诸大臣由辅弼逮于六卿皆
　　先帝遗之以事
　　陛下今四方多故民穷财尽水旱盗贼之警无日无之正诸臣毕智矢谋协心共济图报
　　先帝以忠
　　陛下之日也乃雅志丘壑翻然远蹈以自便其身图谓国恩何亦望
　　天语宣示诸臣使各安其位勉修职业庶几上之待下下之事上交尽其道而盛治可兴也
　　上曰优礼大臣朝廷自有处分但迩来求退成风岂委身事主之义今后各宜殚忠修职共图治安毋或纷纷奏扰有乖大义
　　○隆庆三年二月丁巳直隶巡按御史燕儒宦劾奏原任巡抚大同右佥都御史刘祐托疾避事欺罔不忠又尝纳部民女为妾动支商税千余两乞行追治
　　上命罢祐官且曰人臣之义当委身狥国此后边镇重臣如有托疾避难者科道官参奏治之其两京院部大臣告疾尔部中仍核实以闻不得概为题覆致乖大义
　　○闰六月癸亥陕西盗何勉等杀百户鲁卿巡检王鸾事闻给事中张卤因论陕西巡抚张师戴郧阳巡抚武金久不赴任逗遛观变不畏简书非人臣敬事之礼又言今之四方多盗责在巡抚宜一体申饬之
　　上乃敕师戴金亟前赴任协力剿贼以安地方今各省抚按官俱务举实政弭盗安民怠玩误事者必罪不宥
　　○隆庆四年十月壬戌吏部都察院奉旨考察科道官素行不谨者九人浮躁浅露者八人才力不及者十人
　　上命闲住降调如例且曰科道朝廷耳目责任至重自今务秉持公议遵守成宪谨修其职毋得恣意妄言摇乱国是倚借言路报复恩仇仍蹈前弊者重论不宥
　　○隆庆五年二月己亥敕谕天下朝觐官曰朕缵承大业五年于兹夙夜兢兢惟敬
　　天勤民是务顾四方万国岂朕一人所能遍察所冀承流宣化又安元元实赖尔藩臬郡县诸臣与朕分理共图致治兹当大计群吏之期既令所司审核简汰其贪虐异常者仍尽法重按之政绩卓异者特赐宴赉用彰彝典今尔等各还旧任尚益加省励恪修乃职守法奉公约已惠下俾民生乐遂德泽■流庶副朕养贤求治之意如或殃民自殖怠弃官常宪典具存朕不尔贷尔等其勉之戒之钦哉
　　○六月甲辰总督陕西三边都御史戴才奏报套虏封贡事宜其略言东西虏各为雄长授职宜均其进贡夷使一百五十名马五百匹应贡御马三十匹俱派有定数即今随附俺答一路总进为便惟是互市之设在陕西系重镇既不可招之内地以贻祸阶而甘肃番回开市已久又不当使强虏混入延宁二镇虽号为近虏然法纪颇严绝无以寸帛私通者有如引之入市反启衅端故互市之议第可行之宣大而不可行之陕西无已则宣谕吉能令与其部落各赴大同互市是亦羁縻之术兵部以才议持两端宜行再议
　　上曰戴才受三边重大任套虏应否互市当有定议顾乃支吾推诿岂大臣谋国之忠姑不究其令从实速议以闻授官通贡如拟
　　理财
　　○隆庆元年二月戊申户部奏定内府各监局岁派钱粮之数因言内府一切供应大率嘉靖初年与弘治年间数目略同自嘉靖二十年以后徵派渐增视正数加倍臣等仰体
　　皇上敦崇俭约至意酌往准今悉从裁减乞敕监寺衙门永为遵守不得擅议增派本部亦不许曲意奉行
　　上曰各项钱粮依拟减派各该抚按官其严察有司毋容混徵有□朝廷德意
　　○四月戊申户部尚书葛守礼等奏直隶山东等处土旷民贫流移日众者以有司变法乱常起科太重而徵派不均也夫因田制赋按籍编差国有常经今不论籍之上下惟计田之多寡故民皆弃田以避役且河之南□山之东西土地硗瘠岁入甚寡正赋尚不能给矧复□之以差役乎往臣在河南亲睹其害近且行之直隶浸淫及于山东矣山东沂费郯滕之间荒田弥望招垦莫有应者今行此法将举山东为沂费郯滕也夫工匠佣力自给以无田而免差富商大贾操赀无算亦以无田而免差至袯襫胼胝终岁勤动者乃受其困此谓舛也乞下明诏正田赋之规罢科差之法使小民不离南亩则流移渐复农事可兴又国初徵纳钱粮户部开定仓库名目及石数价值行各省分派小民照仓上纳完欠之数了然可稽其法甚便近年定为一条鞭法不论仓口不开石数止开每亩银若干吏书因缘为奸增减洒派弊端百出此派法之变也至于收解乃又变为一串铃法谓之夥收分解收者不解解者不收收者获积余之资解者任赔补之累岂得为平乎且钱粮必分数明而后稽查审今混而为一是为那移者地也宜敕所司查复旧规其一条鞭等法悉为停罢庶税额均而徵派便矣
　　上曰尔等以司计司农为职兹所奏悉举行其他可以足国裕民者宜勿避嫌怨尽心干理以副朝廷委任之意
　　○五月壬申敕遣御史谭启等四人分行天下查盘各该有司岁报钱粮文册具实以闻仍谕以殚心竭诚毋避劳怨抚按官不得侵挠事权各掌印管粮官悉听分别贤否举劾以称朝廷足国爱民之意
　　○九月丁卯户部尚书马森奏太仓银库岁入仅二百一万四千一百有奇岁支在京俸禄粮草一百三十五万有奇边饷二百三十六万有奇各省常赋诸边民运今年诏蠲其半以出入较之共少三百九十五万一千四百有奇昔谓国无三年之蓄国非其国今查京通二仓之粟七万余石以各卫官军月粮计之仅支二年之用岁漕四百万石内除拨蓟镇穵运班军行粮并免湖广
　　显陵二卫起兑实入二仓者三百四十九万二千六百余石逋负漂流岁更不下二十余万改折凑补别用不与焉欲为三年之蓄不可得况六年九年乎且今四六虗耗百姓困穷边饷增多原无额派有如运道告阻臣恐所忧不止各边而已因条上便宜数事
　　上皆允行之仍令内外诸司各实心经理撙节以济国用
　　○隆庆二年正月庚午广东抚按官李佑王同道以该省用兵奏留应解户部盐引纸价事例铁税路引柴马俸廪寺田酒税驿传富户等银七万三千余两以佐军费户部覆言广东素有番舶之利而盐课又遍行广西及湖广之衡永江西之南赣袁吉且各府桥税不下万金而漏报者多官取其一私得其九即盐课引目三四年间不赴南京户部刷给其它可知所司不为清理而欲取常供以充兵饷非计也请量留事例盐引铁税路引缺官柴马俸廪等银一万六千九百余两与浙江等□旧逋余悉解京如故
　　上是部议并以盐课桥税二事属佑查核有势豪阻挠奸商作弊者具以闻
　　○五月癸亥南京户部尚书刘体乾条上六事一各仓关防不严亏耗殊多宜令甲斗诸役均数赔补典守官攒抵罪一贮仓各关钞料茶引囤仓折蓆赃罚岁久易于乾没宜令科道官查刷筦库旧止主事一员宜如太仓例十日轮郎中一员协同收发一衙门歇家书皂因缘为奸宜酌量汰革犯者如议单遣戍一杭州北新淮安扬州各钞关宜比南关例给赐关防敕书其司局等官俱听各关定贤否以备考察一都税司折钞银仅一百一十两而官攒巡拦俸粮工食岁费反不下四百余两应议裁革一各卫首蓿地及没官房税一千一百余两岁久浸没并宜查核徵解户部议从其言因请徵杭州北新关买钞余银接济边饷其他存留以备修理诸费及浒墅九江临清河西务并给关防敕书惟都税课司费多入少疑有侵匿不当议罢
　　上曰赃赎修理遵近日旨行钞关宿弊多端其司府州县隐匿钱粮亦不止税课一事户部及工部各设法厘革清查条议以闻
　　○六月乙未巡抚陕西都御史张祉奏本省藩禄边饷匮缺请将事例度牒税契路引罚赎等银六万七千一百余两存用再发帑银补之户部覆补给如议第前狭税粮额数计一百九十二万九千五百六十六石今造报册籍亏旧额二十余万宜令抚官查核
　　上曰该省钱粮失额数多奸弊太甚命抚官严督各司道官清查具奏如迟玩及开报不明者户部并该科参劾治之
　　○隆庆三年正月甲子工部以料价银逋欠数多疏请申饬所在有司如期徵解
　　上从之因令已解者内外衙门各务加意节用以苏民困
　　○六月乙酉户部覆吏科给事中郑大经奏重榷务一事言各钞关商税岁入不赀而独委柄于一主事利权所在易以不肖之心乘之若近日工部主事杨楠是也自后当选清望及有才名者以往其徵榷事务仍令各该抚按于府同知通判推官中选委一员佐之凡遇商船到关令赴部官报数部官如例定拟税银填单给发委官称收既收仍同委官籍记所收之数送府寄库该府按季解京岁终各官皆以籍上备本部参阅部臣毋以参佐而生嫌委官毋以预会而抗礼疏入
　　上更令群议部覆钞关钱粮主事既不经收必得府官管理乃能济事但各钞关去府城远近不一如九江扬州杭州北新钞关去府近者宜责令知府收解其浒墅临清河西务淮安等关去府稍远商船往还不便则委□贰官就关经收推避者听管关主事至部参问诏可
　　○隆庆四年三月辛卯初
　　上用都御史庞尚鹏议将河东行盐地方南阳镇平唐邓沁阳桐柏六州县改行淮盐南京户科给事中张应治河东巡盐御史郜永春言南阳汝宁二府据铜版则兼行淮盐据会典则专行解盐往年鄢懋卿建言将汝宁舞阳分属淮北已非兼行初意乃又中分南阳是续淮□之一指而断解□之肩背失平甚矣夫利不百者不变法令一变而解□告急者相属于道盐引日壅额课日损岂国之利乎
　　上亦以尚鹏初议不便令南阳所属州县仍隶河东行盐以后不得分更
