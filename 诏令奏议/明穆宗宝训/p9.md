<!-- { "loadSidebar": true } -->
　　○八月己酉户科给事中雒遵言臣前以主事管理太仓银库甫十月余耳以出入较之大约出浮于入者六十余万不出三年太仓之积贮竭矣今诸臣议论徒多无禆实用宜令各条上方略议可以佐国家者户部覆言京边钱粮未完者多以那移借贷为故常以侵欺逋负为无害有司缓公课先私槖即有贤者亦藉口抚字避怨沽名边储国计坐是交病请以遵言行两京诸司在外抚按官及所遣查盘御史各陈所见以俟会官酌议请自
　　上裁
　　上曰京边钱粮有司不行徵解情弊非一巡抚官坐视不理致误国计深负朝廷委任之意自今未完数多者其并夺巡抚官俸俟催徵完日乃得推用余如议行
　　○九月甲寅盗窃太仓库银降管库户部郎中宋诺员外郎刘自化许自新主事王宇一级调外任夺主事任汝亮彭富周标席上珍俸半年因令自今管库主事各注选三年不得辄易其贮库银限以三千两为一匣封固编号以便稽查
　　○十一月庚午户部奏各省府岁运内库经边钱粮率被解户揽头侵冒有一人而假充数名者有一家而擅利一省者奸诡万状法纪荡然今将积岁输纳乾没分数纤悉条列共一百八十七款乞下诏切责当事臣工务体国任事法期必行庶大计有济
　　上曰钱粮已经起解既不在官又不在民悉为奸徒包揽侵匿玩法殊甚其令各巡按御史尽法严追刻期完报如御史狥情宽纵逾期不报者都察院查劾以闻
　　○十二月己未巡抚宣府都御史孟重奏山东河南山西北直隶河间顺天保定真定等郡积欠本镇民运粮甚多军饷诀乏乞行各处催解并权借本省库银及预发年例以济缓急户部覆言该镇边储自隆庆元年以□岁终皆报有存积多者一十七万二千余两少不下□万五千今四年终尚有两月粮饷未给而库银存者□二万一千余两即民屯多逋亦或经费不能撙节所致
　　上曰该镇今岁支费何乃比常数过多民运屯粮巡抚官何不催并专一仰给内帑殊无任事任怨之忠姑不究今后务加意撙节亟为查催如有司怠玩将领冒破者劾奏重治
　　○隆庆五年七月戊子巡按御史余希周以蓟昌等处主客兵多支隆庆四年本折色行粮共银八万九千两有奇参督抚官谭纶刘应节糜费之罪有旨勿治第严戒督抚官此后务为朝廷惜财不得妄费
　　恤民
　　○隆庆二年二月壬寅诏湖广承天府所进茶鲜令内臣以租银贸易毋得扰民其一切贡献仍如诏停免
　　○丁未诏内外扈从官员人等毋得沿途生事扰害百姓违者厂卫缉治巡按御史参劾以闻
　　○己酉
　　上谕户部曰朕躬奉春祀式弘先德以惠民生所过地方其量免本年田租户部尚书马森等请覆昌平州宛平大兴二县地方凡建设行宫及屯营军马开除驰道者免十分之五所过者免十分之三
　　上允之仍命查所毁民房亦量与价值以示朕轸恤
　　○五月辛未提督四夷馆太常寺少卿武金上言种马之设专为孳生备用今备用马既已别买则种马可遂□且种马为编审之害有点视之害有岁例之害有交兑之害有轮养之害有赔偿之害重之则官吏之需索里甲之影射民日益穷沿袭至今滋弊尤甚乞命兵部验计每年应解之马若干某省若干某州县若干俱照原数买马按季查解如备用马已足二万则令每马折价三十两输太仆寺遇各边缺马分发估买一马折价可买战马二匹不必加赋而马数自倍且令各府州县取前所养无用之种马尽卖以输兵部如一马定价十两则直隶河南山东十三府可得银一百二十万其料令各府州县每马折银二两计又得银二十四万夫战马之数解俵之丁不更旧制而边饷获急用之资百姓免无穷之害足国裕民无踰于此疏下兵部议于是御史谢廷杰言孳生种马乃
　　祖宗旧制军机所系但当修法以除弊不当因弊而废法万一有警无可调发咎将谁归金议非是兵部主廷杰议言金议不可行
　　上独可金奏谓备用马久已买俵种马徒存虗名百姓乃受实害姑革其半以苏民困合行事宜兵部查议以闻已而兵部言明旨卖种马之革其半尚存犹资民牧而养马者费多折徵者费少恐有不均之叹宜下南北直隶山东河南及两京太仆寺今变卖其半每马价银十两徵收草料银二两如金言其存留之马户为正头变卖之马户为帮头养马则轮流折徵则摊派庶惠泽均而法可经久
　　上从之
　　○隆庆三年三月丙午命南京上关榷税兼抽本折以苏商困
　　○五月丁未
　　上谕户工二部曰近闻京城百姓为签报商人负累困苦朕甚悯之其亟议处以闻于是礼科给事中刘继文兵科给事中扬一魁湖广道御史刘思问陕西道御史李学诗及巡视五城御史孙裔兴等各疏言恤商事
　　上皆命二部并议制下之日闻者欣然若更生焉
　　○戊午户部奉
　　圣谕议覆给事中刘继文等所论恤商便宜五事一明智各场刍藁太仓黑豆原系营马及防秋支用本折之间时有变更然军商咸以折色为便而官费亦省请今后京营所给不必拘泥成限但视价贱即许全折其防秋月支草料亦不必别立名色但令在场有草六十万束有豆三万石通融接济召买亦易又御马监马数未经核实宜会同巡视科道验数登籍送部关给以杜冒□二仓场各商多系中户宜令巡青科道五城御史尽心查审必求其当除文武正途如例优免若援例监生锦衣官校传升乞升纳级买功诸类止免本身其弟侄子男一体均派且商人名数无用过多旧朋户诸类宜尽除之免致骚扰三科道部臣会估料价每多避嫌过刻宜令稍加从宽定以每岁十月中籴买又御马监草料视各仓场多寡悬绝殊非事体今后并不许多估以滋侵渔四给放料价旧多不时今后各商纳料过半宜即与全给仍陆续补完以前欠数山东河南督粮参政钱粮未完不许辄回其在顺天府轮委通判一员责以督催之事五诸司书办诸役需索无厌宜令部臣科道查数厘革其商人纳粮领银自本部及监收两道之外凡各衙门点卯挂号一切停止又象房草束守支留难增耗独多甚为商累请令锦衣卫官一员同部属监收即以军役看守耗草如各场例上加二斤毋得增溢奏入
　　上曰商人名数既已裁省令五城御史悉心查殷实人户充当不许势豪阻挠影射累及贫民
　　○隆庆四年六月辛酉
　　上以久雨坏民庐舍谕都察院曰京城内外小民疾苦即今为始每岁五六七月俱免房号钱以资修理
　　○隆庆五年四月庚子诏免林衡署果户房号税初永乐时有果户三千余渐多窜存者仅七百余户嘉靖间税徵其房号至是果户高锐等奏愬贫难
　　上亦悯之故有是命
　　重农
　　○隆庆二年二月己亥
　　圣驾诣先农坛亲祭先农之神礼毕诣耕田所
　　上秉耒三推公卿以下助耕毕
　　上御斋宫赐百官宴并宴耆老于坛■赐农夫布疋
　　驾还是日以礼部言增上中下三等农夫各十人于耆老之后如弘治中例
　　○隆庆三年六月丁酉
　　上谕礼部曰天气亢旱三时少雨禾苗渐稿朕甚忧之其传示顺天府官竭虔祈祷自初一日始十日止诸司停刑禁屠不许怠忽是夜遂雨明日又雨又明日大雨
　　上喜命辍祷弛禁
　　赈荒
　　○隆庆元年六月丙申
　　上谕都察院曰迩霪雨连旬民居多坏其令五城御史以房号钱巡按御史以赃罚银分赈之已而左都御史王廷等疏上三千余家贫者户给银五钱次三钱凡用银一万余两诏从之仍令廷等督御史严加稽察务使贫民得沾实惠
　　○隆庆二年六月辛卯礼科都给事中何起鸣奏陕西西安郡县地震经月压伤人民甚众乞赐赈恤
　　上曰地震重大处所被灾人民朕深悯念赈济一事户部议处以闻于是户部奏以本省织造羡余银八千八百三十两并预备仓粮相兼赈济得旨抚按官须委用得人给散有法俾小民得沾实惠
　　○隆庆三年七月乙酉户科都给事中刘继文以四方日奏灾伤官无赈具议令各该抚按亟查被灾地方应赈丁口将贮库赃赎及无碍官银先籴榖备赈其积谷事宜仍敕抚按严核有司军卫奏报积榖数目以俟稽察户部是其议
　　上曰积榖备赈所在有司其从实举行奏报之日该部如议分别以请
　　○九月己丑户部覆山西巡抚靳学颜奏请以所省防秋客兵银并盐课银六万发各府县籴榖备荒又修复社仓令所在皆有余积
　　上曰积榖备赈成规具在有司奉行者少一值旱涝即云无策户部其令各抚按以实行之无为文具
　　○十月壬辰
　　上谕户部曰朕阅河道都御史翁大立奏报水灾异常百姓困苦朕甚悯之尔户部即发太仓银二万两选差司官一员赍去同翁大立先尽灾重去处亟行赈济务使民沾实惠其余被灾地方各该抚按官一体设法赈恤仍查灾伤分敷酌量蠲免以副朕轸念元元之意
　　振法纪
　　○隆庆元年五月丙辰初南京应天等五卫军人防守浦子口其食盐俱赴买于龙江关已而江浦县知县李大澜谓浦子口隶本县议令买食本县引盐不得越江以启私贩巡盐御史已主其议而浦子口守御江平及诸军坚执以为不便相持久之遂互相攻诘诸军大噪击杀部民大澜仅以身免至是南京兵部尚书郭乾言二臣本以私忿相斗法当究治仍乞酌议盐地以杜争端得旨买盐地方仍旧行凡事干军民有不便者自宜奏诉守御官乃敢纵各军暴横殊不畏朝廷法度平及军人首事者南京兵部逮至法司重究以闻
　　○隆庆二年十月己亥湖广抚按官劾奏辽王宪＜火节＞罪状有司验问得实
　　上曰宪＜火节＞僣拟淫虐罪恶多端背违
　　祖训干犯国纪既多官核实参奏本当尽法姑革爵禁锢削除世封其遣附马都尉邬景和告
　　太庙仍以书示各王府知之拨置群党俱下御史按问
　　○隆庆五年二月癸卯浙江处州府生员冯椿等以本府同知江应昂笞辱生员朱正色父朱曰□永乃呼引诸生数十人诉于分守参议方岳岳不为理椿等遂群殴岳呼噪而出事闻
　　上谓生徒聚殴上官大坏法纪令抚按官穷竟其狱无事姑息
　　○三月丙子都察院左都御史葛守礼申明巡按事宜一正体统为监司之于守令上下相维按臣不当假手属官考注藩臬以致政弛民玩权柄倒持二修本务谓御史职在肃官僚振纲纪摘奸伏理冤滞宜力举其职诸细故有司存毋得侵官三慎访察谓官以察为名毋自眯昧徒寄耳目宜虗心咨访酌用佥言则摘发所及无不詟伏四简受词谓讼必兴于险健听受稍轻则告讦蜂起奉行过当所伤必多自非有司所不能治监司所不能决不宜轻受五完勘合谓本院考察例以完结分数为较毋以文移细故塞责考课时必核其实六公举劾言抚按之于所属每恕于甲科而严于举监今无论其出身惟当核其名实举刺之疏无俟出境以启他议七核查盘谓委属宜在得人一人无过三处则磨勘精核而弊端可厘八倡节俭谓减驺从薄供亿戒承奉以身率物则其下不渝
　　上嘉其议令所在巡按御史从实举行回道之日仍严考核毋事姑息
　　○七月辛酉诏自今公差官各依限赴京若违限日久当送问者如例送问其未及送问者停俸在差升迁者必以抵任之日积俸三年方许考满其各府县官推升行取亦以历俸久近为差不必论其选之前后
