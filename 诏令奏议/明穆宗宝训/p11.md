<!-- { "loadSidebar": true } -->
　　上乃令总兵官赵岢等待罪防秋参将袁世械等属御史提问及给事查铎御史王圻等复以为言又令其学及秋俱待罪任事候勘至处分至是儒宦勘上状言始虏谋犯我谍者实先知之守臣亦不惮征缮以待虏顾为陵京重地议令岢戒备紫荆关遏其南下岢遂提兵远屯参将方琦等皆不设备游击施汝清等又畏缩不前遂今怀应山阴之间任其蹂躏陷堡寨大者二所小者九十一所杀掠男女及创残者数千人掠马畜粮刍者以万计我军虽尝出边稍有斩擒然竟未接一战原任总兵胡镇及游击文良臣稍能驱逐不致败事而功不胜过其能自保而有劳勋者惟副总兵麻锦参将麻贵葛奈三人而已岢又不自引咎乃逞故智以欺督抚不察而过听以欺
　　陛下此三臣者罪可胜言哉然臣又惟虏人不数日寻即引去虽纵横两路而不敢睥睨三关亦是三臣防御之力且秋视事未三月展布未遑罪尤可原＜锍-釒＞上得旨赵岢避事殃民本有常刑姑降实职三级陈其学降俸二级李秋夺俸半年胡镇文良臣各降一级麻贵赏银二十两麻锦葛奈各十两方琦等六人皆谪戍施汝清等九人下御史问又以镇巡官或不宜于本镇命兵部同吏部议更置之
　　○十二月庚子以广东潮州府擒剿林樟等巢贼首郭明等功赏总兵郭成兵备佥事杨芷监军副使江一麟等银两有差初潮揭普惠诸县山贼依险为巢者以百数郭明据林樟巢胡一化据北山洋陈一义据马湖寨声势相倚屠戮劫虏盖二十年是年九月成等率官军分部进剿明及一化一义并伏诛凡斩首及俘获者一千三百有奇诸巢悉平至是总督刘焘奏捷具言抚民林道乾等寔用命宜许赎罪
　　上既赏成等而命御史勘道乾功绩以闻又以广中山寇尚多饬焘等亟为剿灭毋玩愒养寇以贻民患
　　○隆庆五年八月甲寅命礼科左给事中雒遵往邳州等处查勘河工先是总理河道都御史潘季驯奏邳河工成乞录效劳诸臣
　　上曰今岁粮运比常更迟如何辙报工完且叙功太滥该部核实以闻于是尚书朱衡覆言河道通塞专以粮运迟速为验非谓筑口导流便可塞责乞遣官就彼覆勘而命季驯戴罪管事报可
　　恤军士
　　○隆庆元年甲戌诏内官监黑窰等厂旧役镇朔诸卫军三百十四人俱放归原伍
　　○三月丁未谕礼部曰朕初即位念守边官军劳苦宜加恩赉尔等其会兵部备查辽东至甘肃缘边一带地方官军实数以闻
　　○五月癸亥以漕军疲困诏运船过临清免其带砖
　　○隆庆二年二月庚寅赐扈驾及防守官军马军人各银六钱步军人三钱守
　　天寿山后马步军如之九门皇城四门直宿围子手及巡捕官军人二钱
　　○隆庆三年五月戊辰宁夏总兵官雷龙请减撤入卫兵马以实本镇兵部覆言边兵入卫之苦言者非一然竟不敢轻撤者蓟镇土兵未练虏儆时闻不得不藉手足以护腹心耳宜侯来岁将宁夏量减一枝而令蓟镇亟练土兵或练未即成于京营中暂摘二枝俾春秋轮成蓟镇
　　上曰入卫士马近闻疲困殊甚其令蓟镇督抚官亟行议处以闻
　　○八月乙丑兵部以大阅请发太仆寺库银一万搞京营官军人一钱
　　上以军士劳苦命人给三钱
　　○隆庆四年二月壬戌巡按云南监察御史刘翾奉诏修省陈言边事略曰臣顷见延绥□班军十二车所载生居其二而榇居其一生者颠连憔悴而泣诉曰行粮月粮朝廷所以养吾辈者非不厚也年例新增兵部所以请给发者非不时也本色折色督抚所以凭册报者非不足也然而下情不通胥至毙困者一遏于仓攒之常例而支放愆期再渔于将领之使用而扣克无度三触于家丁之抑勒而额外取盈四害于主兵之好逸而分摆于极冲无暇之地五迫于修边之太急而督责以紧关难竣之工六苦于撤放之太迟而跋履于暑雨怨咨之日枵腹以称戈裂指以荷插故困踣至此推之他镇无不皆然宜乘此撤防之日亟为议处此即
　　陛下发赈缓刑之仁心而修省以回天变之一端也疏□
　　上曰入卫兵马既疲困至此尔部臣即行与谭纶从实悉心议处具奏
　　○五月乙酉诏漕运各总过江过湖脚银之奇羡者解贮淮安府库为军船置办什物之用每船给以四两如再有余则以助船之费仍著为令
　　○九月乙酉诏兵部发银一万两于蓟镇搞各镇官兵之赴援者先是以虏报调集士马策应已而虏不果入守臣王崇古请量赏之以鼓士气故有是命
　　○隆庆五年五月戊子从御史萧廪议令各边兵入卫蓟镇者即以掣兵之日放归不必留备冬春
　　脩武备
　　○隆庆元年七月己巳驸马都尉邬景和言故事戎政府开操在春季三月秋季八月中旬后以逆鸾建议改于七月宜如故便
　　上曰秋防事重七月开操不为早其遵成命行
　　○隆庆二年九月戊辰兵部议覆大学士张居正所陈饬武备事宜其一议整饬京营言
　　祖宗设立京营屯兵数十万凡遇各边有儆辄令出征盖所以居重驭轻而固天下之本也岁久逃亡者众见存仅九万余人中有多四方窜籍之人有以一人而应二五役者即春秋操演亦虗文耳今宜尽核逃亡之数报册有名者行卫查补无名者发单清勾兵数既足仍行戎政大臣从实操演季冬会同巡视科道阅视勤惰以闻操练既严则冒替者自有所惮而不为矣至于大阅之礼
　　宣宗尝行之兔儿山
　　英宗尝行之北郊又尝行之西苑成宪具在今
　　皇上圣性英姿同符
　　列祖当戎务废弛之秋正四方改观易听之会伏望自隆庆三年为始于季冬农隙之后恭请
　　圣驾亲临校阅一以甄别将官验其教练之多寡以为陟黜之次第一以考校军士视其技艺之高下以为赏赉之等差但有老弱即行汰易以后间岁一举如此不惟京营卒伍可变弱以为强即边塞诸军亦望风而思奋矣
　　上曰然大阅既有
　　祖宗成宪允宜修举尔部中其与戎政官先期整饬候明年八月内来闻余悉如议务实行之
　　○隆庆三年九月辛卯
　　上大阅将士于京营教场阅毕谕总督戎政等官及将士曰诘戎讲武保治弘图训练有方国威乃壮尔等其勉之又敕谕总督戎政镇远侯顾寰协理侍郎王之诰等曰朕惟国家设立京营以养战士平时则讲军实遇儆则壮国威盖以居重驭轻安内攘外为万世计也越我
　　皇考又更新戎政申饬宏规专命文武大臣为之总督协理其制大备夫何迩年以来法令寝弛蠹弊丛生士马消耗器甲凋敝将多怯敌兵无选锋朕甚虑之夫列屯坐食之兵非益寡而春秋操练之期非甚疎也则何以废坏如是无乃任事之臣不能明宣朕意而以空文塞责欤书不云乎有备无患故治兵讲武搜卒简乘帝王之所重也兹朕远稽古典近遵
　　祖制采纳辅臣之言以今年季秋亲行大阅之礼将领以下薄加赏罚以示劝惩惟尔等职司营务为国爪牙其尚仰体朕心益修戎备无怠愒以废事无姑息以长奸无营私以挠公无苛刻以扰众务使部伍充实士马精强训练不为虗文征调皆有实用庶几重根本之势消衅孽之萌以称朕张皇六师至意如赞朕命责有所归尔等其钦承之
　　○隆庆四年正月乙亥
　　上谕兵部曰畿辅重边地方武备废弛已久近来言者皆详于外而略于内岂万全计尔等宜悉心详议所以捍外御内者具奏施行既而尚书霍冀等条为十事以上一更置守令谓近边府州县掌印官民兵钱粮城堡器械悉属综理所系甚重宜行总督抚按官公同甄别甚应久任某应改调遇有员缺吏部仍慎选甲科老练之人充之如科贡吏员出身有异才堪任者一体起用一修缮城堡谓保障边方城堡为急往年猾虏止于攻毁堡寨近则攻陷州县城矣今沿边方地方自永顺二府之外州县城垣与军民屯堡全未经略即如近京芦沟桥河西务皆素称大镇虏必垂涎之地宜速行各该守臣增筑墙垣多开濠堑工费取之抚按赃罚及户部开纳事例银一申明保甲谓郊畿近地军民襍处往往盗起肘腋而不知虏至门庭而莫避宜申明保甲之法有急共救有罪同罚其他点闸科派之扰一切禁之一团练民兵谓各州县设有民壮专备缓急之用而有司独用以供迎送之役全不教练故民兵虽设武备日弛宜如近议严行所在抚臣加意教阅其有额外壮丁堪练者多方募集编成什伍择其有信义服人者立为队长队副以统领之平时则量减徭役防秋则量给行粮如有捍虏功一体升赏一修筑墩台谓墩台为烽火耳目之寄而近边州县多圯废不修猝遇虏儆不便  传报宜酌量冲缓以时修筑多拨军夫守之一制造火器谓中国之长技全在火器如连珠炮神枪快枪等项宜一一多备仍选军民精锐有胆力者充为火器手不时教习以济缓急一栽植树株谓畿辅重地平木□氵□亍空阔虏骑得以长驱宜于各城堡外多种树木不惟利民且因可以捍虏一预计防守谓城堡既修又湏法令素明乃能有济宜令各府州县掌印官查照各城堡垛口数目编定号次以为信地挨户出丁守之虽势豪之家不得循情优免倘遇虏报戒严即挑选壮丁如期策应一严谨收歛谓虏若大举则当下清野之令使各处保甲马上执旗召集乡民悉迁入城堡如有怠玩者罪之一责成兵备谓畿辅地方一应兵马钱粮之事全赖兵备分理必功罪相同而后能戮力共济即如近年宣大地方战守之功无归之兵备而顷者大同失事罪止坐总督镇巡甚非法纪今后宜以为戒使人人知责任所在不容他诿庶边务有禆疏入
　　上以为然令各该抚按督率兵备等官着实举行更置有司务依期作速具奏
　　饬边防
　　○隆庆元年六月甲辰吏部尚书杨博言顷者天变异常凡霪雨地震冰雹悉为阴沴之象
　　皇上宜修实政以答天心今边务最急宜及秋防伊迩申饬边臣严为之备
　　上批答曰各边兵食战守机宜今刘焘王之诰霍冀各督抚镇兵备守巡等官竭忠为国协力整理秋防事竣仍核功罪以闻
　　○七月丁卯
　　上谕吏兵二部曰蓟镇边墙因久雨倾圯虽已降旨修筑未知工绪如何又未知修筑之外别有御虏长策否其亟推才望大臣一人行边会同督抚等官阅视工程及讲求便宜以闻于是尚书杨博等言兵部侍郎迟凤翔可
　　上从之命凤翔兼都察院右佥都御史赐敕以行敕曰朕惟安边固圉为备当周为谋当预迩闻蓟镇边墙因夏月霪雨倒塌数多该镇正在兴工修理而复值秋霖旋筑旋圯今不知工程果已若何文武吏士久事版锸劳瘁之状恒轸朕心又今入秋渐深万一工未即成其御虏之策安出计诸边臣义存报国志切立功当必有成画矣兹特命尔前去该镇宣布朕悯念之意遍历紧要处所验督工程劳抚士卒俾勿隳沮倦怠必期早完仍会同总督刘焘总兵官李世忠刘汉巡抚耿随卿及各将领兵备等官悉心计议目今若何从宜战守日后若何经久备御凡有长策逐一具奏中间或有顾忌不敢自言之情拘碍不能自为之事亦就从实条列奏请边情重务朝廷谓尔有才识特遣尔往处分尔宜仰体朕心务得周详的确来奏庶副简命尔其钦哉
　　○十月乙酉
　　上日讲毕问大学士徐阶等以石州陷故谕令选将调兵加意防守于是户科都给事中魏时亮上言比者
　　陛下因阅御史奏而忧及虏寇又于日讲之后问辅臣以石州事此二事仰见我
　　皇上之加意勤政乃安攘之大本也愿益推此心远法帝尧之无怠无荒近法
