<!-- { "loadSidebar": true } -->
　　孝皇之召问大臣俾司马强兵司徒足食宗伯教民以礼令亲上死长而冡宰拣拔真才以任群治如古六卿之职而
　　陛下独以神运之则顺治威严而虏患不足平矣工科左给事中吴时来亦言
　　圣情留意边防如此虏已在目中更望历召吏户兵部问以督抚得人若何防守定计若何钱粮接济若何庶令当事者人人惕厉永保无虞
　　上皆嘉纳之
　　○十一月辛酉
　　上谕辅臣徐阶等曰朕闻东西二镇虏寇荼毒至甚防虏之计图之宜豫卿等其会文武群臣务实详议以闻于是阶等上议曰比者
　　皇上以东西二镇突被虏患特降
　　圣谕命臣等务实讲求预处之策此诚
　　圣虑宸猷所以制治保邦衍隆平之庆于无疆者也臣等愚陋不足奉明诏其事在阃外难遥度者请仍俟边臣计奏而边臣得便宜从事者亦无容琐渎以烦
　　圣听臣等谨以边臣所不得自言之情与所不能自专之事提纲挈要檃栝诸臣所条议而参以一得之愚具列十三事如左伏惟
　　圣明裁择一责实效二定责任三明战守四申军令五重将帅六练军兵七缮城堡八团民兵九处久任十广招纳十一储人才十二理盐法十三择边吏
　　上是之命二镇诸边总督镇巡等官即以所议务实举行其有仍前欺怠者兵部科道及巡按御史参奏重治
　　○隆庆二年二月己酉
　　上在天寿山谕辅臣曰朕躬谒我
　　祖考陵寝始知边镇去京切近如此兹蓟州总督官来朝言近者虏情如何今边事久坏无为朕实心整理者但逞辞说弄虗文将来岂不误事卿等及部臣议拟以闻于是兵部言京师
　　陵寝均为腹心重地去虏营密迩蓟镇藩屏于东宣镇股肱于西为左右辅使二镇守臣实心干济固可恃以无恐而迩来人心玩愒或文武互为参商或官属自相矛盾或怵于法网之太密或牵于议论之太多坐是日弛一日诚如
　　圣谕属者虽据总督诸臣报称无儆而衣袽之防正在今日即当移檄二镇守臣多方侦伺务令预得虏情早为经略用纾
　　皇上宵旰之怀其徒为文具偾事殃民仍蹈故智者罪无赦
　　上是之令总督镇巡等官各条上见行战守方略以闻
　　○六月癸巳总督蓟辽侍郎谭纶条上分立三营事宜请于蓟昌十路练兵三万人列为三大营以遵化永平游兵二枝合巡抚标兵一枝为遵化一营巡抚都御史刘应节提督之以建昌游兵一枝合镇守标兵二枝为三屯一营镇守总兵官郭琥提督之以振武石匣二营合总督标兵二枝为密云一营练兵都督戚继光提督之各以兵备监督其遵化三屯二营仍听继光往来总理而悉受制亍总督不得矛盾同异当春秋两防之时各屯要地如永平一区有警则遵化一营御之三屯出二哨应之密云出一哨应之蓟州一区有警则三屯一营御之遵化出二哨应之密云出一哨应之密云一区有警则密云一营御之三屯出二哨应之遵化出一哨应之兵皆据墙为战以拒虏不入为上功其或一面失守致虏溃入则合三营之兵并力奋击务收全捷又言蓟镇补练主兵将以罢调客兵今行之已踰十年主兵竟不能充客兵终不可罢何者任之未专而行之未实也今宜责之臣纶与继光使得专任其事勿使巡按巡关御史搀与其间俟三年补练有成然后遣官阅视补得主兵二枝即罢调客兵一枝补得主兵一万即罢调客兵五千专任既专功效自著比之频年补练迄无成绩不可同日而语矣＜锍-釒＞入报可已而巡抚都御史刘应节言蓟昌十路惟永平一区最为单弱宜厚集兵力以图固守不当以其去京稍远而秦越视之以臣愚计宜于振武营改设副总兵一员驻劄密云统领总督标下各营兵马建昌营改设副总兵一员就彼住劄统领镇巡标下各营兵马以听总理者往来督率训练庶声势相联而于体统亦无所紊
　　上曰练兵乃御虏要务督抚官宜协力干理以副朝廷委任是所言分营训练与谭纶原议不同未见有同心为国之义秋防□近其□会议详确并议处旧额兵马以闻
　　○七月己酉
　　上谕辅臣曰秋防届期不知各边已有备否去岁失事边臣朕从宽宥今内外官尚多虗言误事者卿等宜示兵部申饬谭纶等今后务期实心共济不得仍蹈前非纵虏深入违者朕处以法不贷
　　○九月甲戌
　　上以秋防将竣恐各边督抚镇巡等官忘备玩寇命兵部移文申饬之
　　○隆庆三年六月乙未兵部尚书霍冀奏御戎之道守备为先去年各边防秋无警迩者又闻掩答西抢回夷其在中国似可晏然无虞矣乃臣犹有虑者臣伏睹凡边事势辽镇虽常逐虏而河西之寇频闻蓟镇固称设险而补练之兵未足昌平则禁山之后可虑保定则三关之口宜防宣府近有车夷之抢不能无向导之忧大同久失大边之险难保无剥肤之害山西士多脆弱延绥久苦征调宁夏三面受敌无一可拒之塞固原一望沙漠尤多易犯之区至于甘肃僻在西陲素称无备即今各酋或住营庄凉山后或聚收西海水头抢番夷者得志则乘胜而谋我不得志则乘机而噬我我之为谋少疎则安枕未有日也惟
　　圣明笃戒边臣勿令弛备
　　上曰然各边近虽少警未可恃以为安其亟行诸镇总督镇巡等官严加堤备比年所议战守事宜务实修举毋事虗文
　　○隆庆四年正月甲申兵科都给事中张卤疏论总督陈其学巡抚王遴不职状因言宣大总督原驻阳和居两镇适中之地便于经略已而移驻怀来专备南山夫虏不能越上谷以伺南山则南山不宜株守明矣请如故事令总督驻阳和仍严核蓟镇练兵实效及入卫兵减撤之数而戒诸将官各戮力任事无饰虗言兵部覆议得旨令其学回籍听用遴策励供职今后总督每遇春秋两防照旧驻劄阳和有警相机调度余俱如拟
　　○三月壬午兵部覆都给事中温纯言顷闻宣大屡有虏报而今督抚将领诸臣在陈其学则当回籍在方逢时则当新任在王遴则当内转在马芳赵苛则始更置继总督者王崇古尚候代于狭右继巡抚者孟重始闻命于洛中尚书郭乾方自留都行取未至事势可虞请各加申饬
　　上曰边报屡至防守宜严其亟行各该督抚等官用心防御新升者趣令赴任毋致稽延误事
　　○隆庆五年八月乙卯敕谕诸边镇督抚等官王崇古等曰朕受
　　天明命君主万方内夏外夷无不欲其得所昨岁北虏款关求贡议者纷纷可否互异朕方欲广并包之仁故不责既往纳其贡献授官职许为外臣然夷狄之性叛服不常制御之方自治为要近该辅臣建议请降敕谕申饬各镇文武诸臣及时整理边务诚为安攘至计兹特谕尔等除职掌所系照常修举外乘今边患稍宁严督将领诸臣将一应战守事宜着实整理撙节费用务有羸余修筑险隘务堪保障训练兵马务皆精壮修整器械务皆犀利召种屯田务广储积清理盐法务使疏通收买胡马务求实用招犭□来党务令解散其事有不便应合改弦易辙者亦要明白具奏请旨定夺毋得拘泥陈说因循自误以后每年听行边大臣查核纪验果能事事整饬著有实绩比照擒斩事例重加升赏如踵袭故套推诿误事即照失机从重拟罪尔为总督重臣通贡二事既已屡效忠谋尤湏慎终如始广集众思悉心区画毋以目前无事而遂忘戒备之心毋以一时权宜而遂为经久之计务俾边政修举日胜一日御虏之算万全无遗斯副朕委托之重高爵懋赏朕不尔吝或如怠玩废弛以致偾事责有所归尔其慎之慎之
　　怀远人
　　○隆庆元年十一月丙寅朝鲜国权国事李昖遣陪臣沈铨入谢表贡马匹方物因归我被倭掠去人民陈满等二十余人
　　上曰李昖署国之初即效忠顺  赐敕谕以旌之仍赐白金百两锦绮四疋纻币十二表里其获功人等赏金帛有差
　　○隆庆二年八月辛卯兵部议覆宣大山西督抚陈其学等奏请优录降人白春魏良相田汝光田淮王现等并议招降赏格凡被虏人能斩献大酋首如掩答者能率男妇五百名口三百名口来归者悉如会题例升赏外其五百名口者仍赏银一百两三百名口者仍赏银七十两若有率一百名口以上者授以正千户仍赏银五十两一百五十名口以上者授以副千户仍赏银四十两一百名口以上者授以实授百户仍赏银三十两五六十名以上者授以所镇抚仍赏银二十两二三十名以上者授以冠带总旗仍赏银十两俱世袭十名以上者分别赏赉俱以过边实数为则若能斩获逆叛如赵全周元首级来献者即授以都指挥佥事赏银一千两成能杀害不及斩首自身投降来报者巡按御史核实如前例升赏其已归降又能招诱降者亦如升赏逆酋自能悔罪来降通宥其罪仍授以指挥佥事赏银五百两再能率众二三百名以上者授以指挥同知赏银一千两仍升见任将官管军管事各该承委招降墩哨人役果能率众一起五十名口以上者授以所镇抚二百名口以上者授以实授百户俱世袭  役伴送降人至者每名赏银五钱降人不问男女老幼督抚行各原籍动支官银分别查给为宁家之资仍复其身
　　上命如议行其归正人果有智勇谙虏情者令督抚官一体任用宣布朝廷恩信以广招犭□来
　　○隆庆三年十二月辛酉琉球国中山王尚元遣其臣守备由必都等归我被虏人口守臣以闻
　　上嘉尚元屡效忠诚赏银五十两彩叚四表里仍赐敕奖励由必都等各给银币有差
　　○隆庆四年十月癸卯虏酋俺答孙把汉那士率其属阿力哥等十人来降总督王崇古受令散处镇城会俺答攻略西番闻变亟引还约诸部兵入犯崇古檄各镇巡严兵御之乃上言今
　　圣武布昭黠虏效顺殆天意非人力也顾其事系国体不细臣熟计之有三策焉把汉脱身来归非拥众内附之比宜给宅授官厚赐衣食以悦其心禁绝交通以防其诈多方试之以察其志岁月既久果无异心徐为录用使俺答勒兵临境则当谕以恩信许其生还因与为市今生缚板升诸逆赵全等致之麾下仍归我被虏士女然后优赏把汉而善遣之此一策也如其恃顽强索不可理谕则严兵固守随机拒战且示以必杀制其死命则其气易沮必不敢大肆狂逞而吾计可行又一策也其或弃把汉不顾吾厚以恩义结之其部下有相继来降者辄收牧各边令把汉统领略如汉人置属国居乌桓之制俟俺答既□黄台吉兼有其众则令把汉还本土收其余众自为一部以与黄台吉抗而我按兵助之使把汉怀德黄台吉畏威吾边人因得休息又一策也臣日夜度虏之状不出此三端而吾应之之术宜亦无踰此者惟
　　陛下集诸臣裁定可否得旨夷酋款塞事情兵部议处详确以闻时巡按御史饶仁侃武尚贤等各言虏情叵测请多方抚处申严战守之备疏并下部议于是兵部覆言把汉以愤激来归心志未定其后来降人情状难测如收牧塞上则狼子野心终非可驯之物封疆近  或生意外之虞非完计也且俺答兵已临境合则屯驻□降散则分攻肆掠势所必至宜饬崇古详加译审别无诈谖则给之冠服以系其心其余相机审处宜悉如崇古议
　　上曰虏首慕义来降宜加优抚其以把汉那吉为指挥使阿力哥为正千户各赏大红纻丝衣一袭该镇官加意□□朕旨别用其制虏机宜令崇古等悉如原奏尽心□□务求至当
