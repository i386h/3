<!-- { "loadSidebar": true } -->
　　陛下亦何以为情也伏望敕下法司会同多官从公再讯务见的确然后涣发纶音明其事于天下宣付史馆明其事于后世使皆知
　　先帝以正而终更无他说则不惟可以仰慰
　　先帝在天之灵而
　　陛下为
　　亲昭雪亦可以明父子之恩臣等为
　　君昭雪亦可以尽君臣之义万代瞻仰在此举也至于金等恶孽滔天自有当诛之罪只宜以本等罪名诛之万死何足惜哉
　　上曰兹事情重大法司其会同多官讯实以闻于是刑部会府部大臣及锦衣卫科道官于承天门外鞫之尽反金等狱词言金等进药无事寔前所坐悉妄第他罪恶尚多不当轻纵请更下法司改传正律
　　上曰我
　　皇考神圣睿智荷
　　天笃祐寿考正终享国享年乃自古帝王所罕及者何尝轻用方药却乃委罪于人兹事既会鞫明白其宣付史馆纪录垂示万世金等既有别罪依拟更论具奏
　　圣学
　　○隆庆元年三月乙酉敕谕礼部曰朕惟讲学乃帝王进德图治之首务兹
　　山陵事毕经筵日讲宜即举行尔礼部择日具仪并合行事宜来闻
　　○四月癸巳命太师兼太子太师成国公朱希忠少师兼太子太师吏部尚书建极殿大学士徐阶知经筵事少保兼太子太保吏部尚书武英殿大学士李春芳郭朴少保兼太子太保礼部尚书武英殿大学士高拱礼部尚书兼文渊阁大学士陈以勤吏部左侍郎兼东阁大学士张居正同知经筵事赐之敕曰朕惟帝王脩齐治平之道具在经史然必讲明之无疑庶几推行之有效肆我
　　祖宗
　　列圣法古帝王讲明正学经筵盛典世世举行朕以眇躬君临万国仰承丕绪恒思克荷之艰祗率旧章冀获多闻之益今将以四月二十二日御经筵命尔希忠尔喈知经筵事尔春芳尔朴尔拱尔以勤尔居直同知经筵事詹事府掌府事吏部左侍郎兼翰林院学士赵贞吉吏部右侍郎兼翰林院学士林树声礼部左侍郎兼翰林院学士掌院事潘晟礼部右侍郎兼翰林院学士殷士儋国子监祭酒林火□廉右春坊右谕德兼翰林院侍读吕调阳翰林院侍读吕昊王希烈脩撰诸大绶丁士羙编脩孙铤张四维林士章陈栋充经筵官阶春芳朴拱以勤居正并晟士儋大绶四维日侍讲读夫君以脩德为要宜勤讲学明理之功臣以辅德为忠务尽责难陈善之实卿等其尚端志竭诚稽于古训启沃朕心凡经史所载理欲消长之端政治得失之故人才忠邪之辨统业兴替之由明白开陈毋有所隐务俾学缉熙于光明治允跻于隆盛上以副
　　皇天
　　祖宗眷托之重下以敷海宇黎庶熙皞之休而卿等引君当道辅成上德人臣之职斯无忝矣钦哉
　　谨天戒
　　○隆庆元年六月丙申
　　上谕辅臣曰连日霖雨不止有伤民间禾稼朕甚忧之其令户部查覆被灾地方以闻内外仍痛加脩省是日礼部议上脩省祈祷及停刑禁屠事宜
　　上曰内外百司其各务省愆脩职以副朕畏
　　天恤民至意祈祷自明日始各衙门官青衣角带及停刑禁屠俱五日诸司奉行不以实者该科劾奏
　　○丙午御史刘翾言北直隶武清县等处山东汶上县等处水灾异常漕河堤岸桥闸与民间庐舍田禾没者过半请下抚按臣查勘蠲赈脩理事宜即条上之以俟裁处
　　上曰暑雨为灾内外官其勉脩实政共图消弭因下其章于户工二部
　　○七月丁卯
　　上谕礼部曰秋霖不止重为民灾朕祗畏
　　天戒轸念时艰深用忧惕内外各官着各痛加脩省自十五日始青衣角带辨事仍禁屠五日顺天府祈祷晴日止
　　○十二月丙申礼部言今岁四方奏报灾异特多请
　　上敬
　　天法祖勤学亲贤深以佚欲为戒
　　上曰
　　上天示异理宜脩省事关朕躬者自当加慎尔大小臣工其各秉忠君体国之心脩举职业消弭以尽交脩之义
　　○隆庆二年三月戊寅京师地震礼部尚书高仪等请令百官脩省青衣角带辨事三日仍愿
　　上亲贤远佞勤政讲学以佚欲为深戒以励精为远图绌粉饰之弥文崇交脩之实政
　　上曰灾变非常委宜知儆事关朕躬者当自加慎尔等百司其痛加省勉尽职业毋□虚文
　　○十二月庚子礼部类奏是岁四方灾异比往年特多而山西天鸣地震男子化女及浙江水旱尤为异常宜痛加脩省
　　上曰
　　上天示警朕夙夜兢惕不敢怠荒尔内外臣工其务实心体国脩举职业共图消弥以仰承仁爱之意
　　○隆庆三年八月辛亥以是岁灾异频仍诏天下暂免刑
　　○十一月癸巳吏科给事中戴凤翔以京师雨水冰冻弭盗安民六事章下礼部因类奏灾异并覆凤翔＜锍-釒＞请行内外诸臣痛加警省仍劝
　　上勤政事虚听纳以仰答
　　天戒
　　上曰然今岁灾变异常
　　上天示警朕心深切兢惕尔内外臣工务痛加儆省脩举实政共承
　　天意
　　端储教
　　○隆庆元年正月戊辰礼部请册立  东宫
　　上谕曰皇子年尚幼且先赐名徐议册立
　　○甲戌赐  皇子名
　　上亲告
　　奉先殿
　　大行皇帝几筵而命皇子以辞曰朕兹恭请命于
　　祖考赐尔名曰  夫钧者言圣王制驭天下犹制器者之转钧也其为义大矣尔其念之哉
　　○隆庆二年正月癸亥礼部尚书高仪等复上＜锍-釒＞请立东宫其略言自古明王图治忠臣□□莫不以建储为重所以定国本安人心也恭惟
　　皇上笃生元嗣已踰六龄主器得人臣民欢戴早建预餋宜在此时臣伏睹宣德弘治中
　　皇子皆二龄而册立成化中
　　皇子六龄而册立具在国史今
　　皇子虽在冲年而旧典可据且奇表秀发睿质异常必册立之仪既行则教餋之道可举惟
　　皇上早从众心择日册立实
　　宗社万年无强之休＜锍-釒＞入
　　上乃许之曰卿等请建皇储至于再三沥诚弥切陈义甚正特允所请其择日具仪以闻
　　○三月辛酉
　　上御皇极殿传制册立皇子  为皇太子命成国公朱希忠为正使持节太学士徐阶为副使捧册宝诣文华殿行礼册文曰盖闻万国之本属在元良主器之重归于长子朕恭膺
　　景命嗣抚丕图远惟古昔早建之文近考
　　祖宗相承之典爰遵
　　天序式正储闱咨尔元子  日表粹和天姿頴异诞祥虹渚夙彰出震之符毓德龙楼允协继离之望是用授尔宝册立为皇太子正位东宫于戏启克敬承是以识姒传之衍诵能基命是以卜姬祚之长尔尚式彼徽猷定乃幼志勤春夏秋冬之学用广聪明亲左右前后之贤豫端蒙餋俾三善悉备百度惟贞益绵
　　宗社之洪休普慰华夷之仰戴斯予一人永有庆焉钦哉
　　○隆庆五年正月庚寅大学士李春芳等言
　　先朝故事
　　东宫未出阁时阁臣以朔望次日行谒见礼即今春和宜命臣等举行如例不惟臣等获遂仰瞻之私而
　　东宫殿下亦可闲习礼仪餋成储德且今岁来朝官员咸愿一睹
　　睿容请于二月上旬之吉许臣等率诸臣于文华殿门朝见以慰天下臣民之心
　　上许之令以二月二日谒见
　　○隆庆六年二月庚戌以
　　东宫出阁讲学命太子少保礼部尚书兼翰林院学士高仪吏部左侍郎兼翰林院学士张四维司经局洗马兼翰林院脩撰余有丁右春坊右赞善兼翰林院编脩陈栋充侍班官詹事府少詹事兼翰林院侍读学士马自强陶大临翰林院编脩陈经邦何洛文检讨沈鲤张秩充讲读官检讨沉渊许国充校书官制敕房办事大理寺左寺正马继文徐继申充侍书官先是大学士高拱等请选
　　东宫辅导官僚会同吏部推举
　　上曰东宫官宜加慎选不必备员于是拱等＜锍-釒＞名以闻
　　上从之仍谕拱居正提调各官讲读
　　遵成宪
　　○隆庆元年六月丙申先是御史张槚言皇极等殿门宜悉复
　　圣祖旧额太监李芳言南北二郊当合祀
　　上俱下礼部会官详议至是上议曰
　　天子正朝之殿所以临御万邦其名义实至重我
　　皇祖缔造之初名以奉天盖用明王奉若天道之意
　　先帝因
　　天心示变革故鼎新之余更曰皇极盖取洪范皇建其有极之意为义并精所包皆广至于他殿阁名额先后虽殊意各有当夫
　　皇祖为创业垂统之圣君
　　先帝实中兴礼乐之英主凡有制作莫不仰顺
　　天心远稽古训皆非臣下所敢轻议但窃见我
　　皇上御极以来善继善述因革得宜凡事关典礼纲常安危治乱遗诏所载者俱次第厘正其遗诏所□□□□更张者则率循成宪不愆不忘盖厘正者所以新一时更化之宜而率循者所以存三年无改之义
　　圣明举措高出千古若殿门等额遗诏未载关系颇缓今使于
　　先帝山陵甫毕之后一旦举而尽更之窃恐
　　皇上纯孝之心有所未忍臣等以为宜遵旧名为当又言臣等谨按周礼言圜丘方丘之制甚详列载燎坛瘗坎礼乐象舞之数亦各有别则知天地分祭之说在成周已然矣秦汉之初去古未远皆主分祭自是而后则分合靡常而议论不一然大抵主分祀者十之六七主合祀者十之二三程颐朱熹号称大儒一则曰冬至祭天夏至祭地此何待卜一则曰天下有二大事一是天地不当合祭则分合之当否概可见矣我
　　太祖高皇帝定鼎之初一时廷臣斟酌考订建
　　圜丘于钟山之阳以冬至祀  天建
　　方丘于钟山之阴以夏至祀  地盖亦仿周礼而为之至洪武十年偶感阴雨始改合祀我
　　世祖皇帝应运中兴乃集廷议更定四郊如洪武初年之制当时诸臣亦多辨论
　　先帝折衷断自
　　圣心锐然举行然非
　　先帝作而为之实遵
　　圣祖初制也恭遇
　　皇上嗣登大宝遵奉遗诏凡一应郊社等礼下之廷议令参稽旧典斟酌改正中间如大享之礼祈谷之祭与天帝社稷之祭原不系
　　祖宗旧典及与古礼不协者俱已厘正惟此四郊二祀原为
　　圣祖成制臣等如旧请行荷
　　圣明允俞北郊之礼又以脩举若复轻议更改臣等未见其可窃以为当如初议
　　上曰殿门等名出自
　　皇考钦定
　　郊坛分祀亦
　　皇考复议
　　皇祖初制俱如旧遵行不必更改
　　○隆庆四年九月甲午诏复京营旧制自京营改六提督法令不一人人持意见择便利旬月不决兵科都给事中温纯言京营之毙其失在不择将而添将不增军而增官不讲训练而讲营制
　　陛下柰何以一辅臣故而用三大将以一勋臣故而用三侯伯又以三侯伯故而用三文臣假令北六人尽才且贤惟一心犹惧有十羊九牧之患况一分兵马輙起异同不惟文武不相能即文臣中亦自相矛盾矣千把总受参游令倐焉而副将之令至又倐焉而文提督之令至又倐焉而武提督之令至多指乱视多言乱听居常犹忌之以之临敌蔑不败矣各卫所官军杂置三营中即有公移则以一官往来六提督之门其费可知也且三营各二副将将各领兵五枝不可谓分乎分矣得其人则合之为三大营分之为六副将又合之为一总督一协理盖俱用
　　先帝之制而诸副将之分属统领者又适当辅臣分制之议夫谁曰不可故臣等以为文武大统帅则莫如复
　　先帝制便其诸副将参游等官仍从近议分统
　　上是之乃罢六提督更推总督协理大臣如故
　　○十二月壬寅礼科右给事中戢汝止言宗室之请名封选婚宜改属巡按御史代为具奏则可免王府需索之毙而婚礼不至愆期
　　上谓
　　祖制不可更报罢
