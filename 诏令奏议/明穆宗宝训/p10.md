<!-- { "loadSidebar": true } -->
　　○八月庚寅建极殿大学士掌管吏部事高拱疏言辇毂之下各行事衙门在焉而四方奸民往往辐辏于北□言乱政指称吏部诓骗者尢多宜严捕治如歇家敢有窝藏许两邻举首若不举首事发一体连坐重罪庶奸徒无所容而各衙门亦可以行事矣疏入
　　上深然之令厂卫五城悉如拱言严行访捕都察院仍揭榜禁约
　　○隆庆六年三月辛卯南京户部尚书曹邦辅参奏管仓主事张振选违抗不职状乞如例罢黜吏部覆言上下之分定而后纪纲立政令行迩来属官不奉堂官约束名分倒置其原皆因往岁执政之臣悦人媚已于是憸夫之在庶僚者托为粤援以语言相构少不快意辄非陷之于是堂官不敢行其约束而属官益恣其胸臆自称风采即未必有奥援者亦皆以违拗堂官为得计而□意承行者盖鲜矣其在外省则由巡按御史往往以进士推官知县有科道之望乃曲为护庇引为私人阴授以廉访之柄凡二司之贤否悉出唇吻少有不悦遂以萋菲而祸终不免于是二司反皆畏惧曲意结纳盖奉承之不暇而又何敢问其政事之得失乎体貌既乖法度尽废害政莫甚于此请革振选职冠带闲住仍通行内外诸司今后属官敢有抗违上官者俱如振选例上官有自降礼体款曲属官平日不能督率有罪不行紏治者以不职论其各巡按御史仍有护庇进士推官知县引为私人者听本部都察院及科道参奏究治庶久涂之耳目可开而久紊之法纪可振矣
　　上曰近来属官不受约束上官不行紏治及为曲悦名分倒置政体大乖其今内外诸司一体戒饬以后仍效此风者部院科道官具以名闻重治之于是黜振选闲住
　　○辛亥兵科都给事中梁问孟言国家所恃以振刷天下者独法耳法一废则犯上作乱其势不可收拾故渐弗可弗防也顷安庆之变虽由官军挟愤而蔑视纪法则非一朝一夕之故矣臣请以往事证之昔南京振武营诸军始以小衅致杀大臣当时少事姑息未经尽法遂稔恶不悛当事者至今忧之山西巡抚稽核军饷稍严乃中夜鼓噪围劫督抚浙江东阳县催徵稍急即聚众软血震惊居民处州生员请托不遂殴及方面松江童生考不与选辱及府官仿效成风恬不知法皆缘当事者曲为掩护以避已罪而不知姑息之弊一至此极也惟
　　陛下鉴于往事敕下法司将安庆官军尽法究治以明宪典仍诫天下有违法倡乱者所司即以实闻勿泥激变良民之律相率欺蔽以隳国法兵部覆奏
　　上是之诏今后官员军民有狥私挟仇违法倡乱者所司即擒获奏闻朝廷宪典具存决不轻贷其容隐掩饰者听兵部及该科参究
　　慎刑罚
　　○隆庆三年正月己巳大理寺左少卿王诤言我朝设刑部以掌刑名又设大理寺以平审之本以相济而非以相病也今问刑官多不能输心服善各务求胜每每违背律例独任意见或曰难以照常发落或曰合比某事拟罪自创一例略无顾忌臣请以近事一二证之一律文所谓凡奉制书有所施行而违者杖一百本指制诰而言今则操军违限守备官军不入直开场赌博概用此律臣尝驳之则执称律例皆制书也然则大明律例皆不必用独用制书有违一句足矣臣窃谓其舛也一律文犯奸条下所谓买休卖休和娶人妻者本指用财买求其又使之休卖其妻而因以娶之者言也故律应离异归宗财礼入官至若夫妇不合者律应离异妇人犯奸者律从嫁卖则后夫凭媒用财娶以为妻者原非奸情律所不禁矣今则概引买休卖休和娶之律悉令离异财礼入官臣尝驳之则又执称买休卖休和娶人妻原不系奸情然则买休卖休之律何为载于犯奸条下也一律文所谓不应得为而为者笞四十重者杖八十盖为律文该载不尽者方用此律也若所犯明有正条自当依本条科断今人之所犯有手足殴人成伤者应笞三十以他物成伤者应笞四十此其罪名之当得者也今之议罪则曰某除殴人成伤轻罪不坐外今依不应得为而为之事理重者律杖八十夫既除殴人轻罪不坐则无罪可坐矣而又坐以不应得为臣不知其所谓不应得为者何事也人命至重宪典昭然恐不宜附会偏执如此
　　上曰迩来问刑官不谙律例致多亏枉所奏令刑部都察院公议以闻先是诤以刑部尚书毛恺屡以议狱不合故疏中及之恺不能平执奏部拟皆是又谓买休卖休乃本夫卖无罪之妻为义绝本妇从嫁卖之命为失节买休人娶为有夫之妇为苟婚故彼此俱罪本妇归宗也若犯奸自有正律不当传此京操班军违限乃题准事例非制书有违而何事变无穷律文有限则有不应得为而为之律盖成法也事有情重律轻者则难以照常发落罪有律无正条者则比附律条奏请亦成法也而曰自创一例略无顾忌何耶于是议久不决都察院左都御史王廷刑科左给事中陈行健等皆以诤议为是
　　上乃令更议买休卖休律而戒恺等今后问拟评驳务虗心详审以副朝廷钦恤之意已而左都御史王廷覆言买休卖休律分列犯奸条下上承纵容抑勒通奸之条下接用计逼勒休弃之罪会意明属奸情但律文止曰本夫本妇及买休人原无奸字故部寺各执所见大抵该部则谓夫妇大伦不可辄卖当一切裁之以法该寺则以律用正条罪难概拟欲将图财嫁卖者问以不应量追财礼入官其贫病嫁卖及后夫用财买娶别无比情者不坐于情虽便颇属纷更惟
　　上加裁定得旨买休卖休本属奸条今后有犯非系有奸情者不得引用
　　○七月辛丑刑科给事中魏体明条陈五事一惩酷刑一慎议谳一戒淹滞一省词讼一禁厂卫其戒淹滞言有可率泥成案惮于平反又多引嫌却避即在重辟心知其冤而莫为伸理至发遣发配之类更相积滞动经数年宜行戒饬其禁厂卫言畨校缉获盗贼不问真伪以搒掠定之棰楚之下何求不得衔冤茹痛莫此为甚自今宜送法司鞫审如情真罪当乃与纪功其滥及无辜者即与疏释仍罪及捕者刑部覆奏
　　上曰淹滞狱囚在外者行所司速为伸理在内者法司具以名闻
　　○九月甲戌刑部尚书毛恺言今灾异频仍由刑狱冤滥所致其弊有六曰滥词曰滥拘曰滥禁曰滥刑曰滥拟曰滥罚六者皆足以殃民生召灾异宜严饬内外诸司禁革罚者以轻重黜罢
　　上曰迩来刑狱太滥致干天和其行内外诸司务平恕明允痛祛滥弊以副朕钦恤弭灾之意苛刻害民者在内法司在外抚按官劾治之
　　○隆庆四年七月庚午刑部尚书葛守礼等言
　　皇上登极之初大布恩赦与民更生以至停刑有旨无审有贷其所以悯念黎元者甚厚而在外有司无以奉承休德凡有讯鞫不论轻重动用酷刑有问一事未竟而已毙一二命到任甫期年而拷死数十人者轻视人命若草菅如汾州知州齐宗尧三年致死五十人荣河知县吴朝一年致死十七人甚可骇也请行各处抚按官戒谕有司如有仍前惨刻用刑者照例革黜为民有故勘故禁故入平人致死者依律抵死容隐者事发并治
　　上曰近来有司官不遵律例酷刑虐民抚按官亦不禁察任其所为负朕爱恤民命之意其行抚按官严加体访如有仍前酷刑者劾治之如或姑息容隐法司该科一并参奏
　　核功罪
　　○隆庆元年三月戊辰先是总督宣大山西军务侍郎王之诰上招回被虏人口宣府三百八十九人大同二千一百六十一人山西一百四十五人因言大同总兵孙吴招至二千一百人参将麻锦一千一百人守备马添禄七百人例当升级加赏副总兵官马芳三百人参将丁世隆方琦刘国守备解一清周伊俱百人以上量赏参将袁世械尤月赵伯勋守备史大典杨淮孟仲麻贵操守张铎俱四十人以上当量犒
　　上命兵部查例以闻于是兵部言往时边军多杀降冒功故招徕者少今将士奉法遗民怀归其数自倍故事总兵以七百人为率参将四百人守备把总备御三百人各升一级不及数者给赏今总兵吴于数加倍宜升二级参将锦守备添禄加一倍升一级其余赏犒皆如总督侍郎所拟
　　上曰参将守备等官人自效力数我为难总兵官合集众力数多为易自今参将四百人守备而下三百人各升一级多者递加总兵官七百人升一级多者加赏孙吴升祖职一级丝二表里麻锦马添禄各一级马芳二十两一表里丁世隆等各四两袁世械等如议其来归者督抚官厚加抚恤务令得所率领者视所率人数赏录
　　○九月丁卯西虏掩答率□数万入寇大同井坪边进至山西偏头关老营堡驴皮窖等处抚按官以闻
　　上念边民罹害手诏总督镇巡等官各加严谨战守毋得怠误于是兵科给事中欧阳一敬上言
　　圣情轸念边事
　　天语所临旌旗生色顾用兵之际非严纪察之司恐官军不无退怯至事宁而始行勘晚矣
　　上是其言命各该巡按御史随营纪察功罪务以实闻
　　○隆庆二年二月癸未御史王渐勘上山石石州被虏功罪法司议覆请首治该镇总兵申维岳田世威参将刘宝及巡抚王继洛岢岚副使王学谟偾事殃民之罪守备杨时隆以下不守信地罪次之太原府同知李春芳岢岚州知州王下贤缮修不完参将黑云龙等备御无策隰州知州魏宗芳等收歛不早罪又次之总督王之诰等守南山难于遥制大同总兵孙吴失于应援而众寡不敌宜薄其罪议上得旨维岳威保各斩继洛学谟谪戍边春芳下贤降三级之诰降二级听用吴落职充为事官管事云龙宗芳时隆等及各分守管操等官下巡按御史按问以闻其有功官游击方振参将尤月各升二级赏银二十两先后捕获奸细明海等及叛人董嗑儿等黑里器等俱斩以狥时边臣选软怠玩掩罪冒功积弊已久故恣虏出入动得利去至是议罚将士始知畏法焉
　　○十二月戊戌
　　上谕兵部曰今年边境宁谧丑虏远遁各总督镇巡官修守备戒备多效勤劳其加优赉以示激劝赏总督官银三十两纻丝二表里镇巡官二十两一表里
　　○隆庆三年正月乙卯论闽广剿寇功赏福建巡抚涂择民总兵李锡两广总督张瀚广东巡抚熊桴总兵郭成参将张元勋蒋伯清银币有差先年二年七月中海寇曾一本突犯福建界官军出海迎击于柘林盐埕及马耳澳等大破之前后擒斩七百人死水火者万人至是事闻兵部请大破常格先给赏而后行勘以劝边臣效力者故有是命
　　○丁巳盗劫四川犍为营昌二县库银巡抚都御史严清言盗贼之患随处皆有而四川独多如眉州富顺长寿仁寿垫江威远及犍为荣昌不三年间被盗屡矣失在罚轻人不知儆宜特重其罚庶弭盗患兵部覆用其议得旨下犍为知县计略等巡按御史按问自今有失事者抚按官查各官驻劄处所及失事次数分别奏处
　　○十月甲辰先是虏入大同塞七日引去总督陈其学巡抚□秋各言本镇探得虏情预为之备以故虏无所利总兵赵岢等先后游击皆有俘斩功宜加赏录而巡按御史燕儒宦言虏自入境来我兵无敢发一矢与之敌者攻陷堡塞杀虏人畜甚多宜正诸臣玩愒之罪于是都给事中张卤等劾奏边臣欺罔请严究如法兵部请下御史勘实以闻
