<!-- { "loadSidebar": true } -->
　　○十一月丁丑虏酋俺答闻朝廷索叛人赵全等许归把汉那吉乃令黄台吉罢兵遣使来谢因乞封号及黄台吉官爵求输马与中国铁锅布帛互市于是总督王崇古上疏曰俺答雄据漠北保我叛人掠彼番部兵众十余万矣东结朵颜三卫为向导西挟吉囊子孙为羽翼常首祸谋今把汉那吉激小忿而来降黄台吉谋力向而见挫老酋悔过投诚纳款此天时也臣闻国初时尝封虏为忠顺王近事则西番诸国亦各有封请得许俺答比诸国为外藩定其岁贡之额示以赏赉之等长率众酋以昭
　　圣朝一统之盛官黄台吉以结其父子祖孙之心归我叛人剪其羽翼亦中国之利也今虏中布帛锅釜皆仰□国每入寇则寸铁尺布皆其所取通贡之后不可复得将不无鼠窃之忧若许通市则和好可久而华夷□□他边如辽东开原建昌肃州西番诸夷皆有市乞仿其制刻日平价申禁防奸以和其交事宜无不就者惟
　　上亟赐裁决以安强场兵部覆议请俟虏众远遁执献板升诸逆则遣归把汉以结其心其封锡天典俟彼称臣稽首然后更议
　　上曰虏酋既输诚哀恳且愿执叛来献具见恭顺其赏把汉那吉彩叚四表里布百疋遣之归封贡事令总督镇巡官详议覆奏
　　○隆庆五年三月己巳
　　上御文华殿日讲毕大学士李春芳等面奏北虏封贡事宜具言外示羁縻内修守备之意
　　上曰卿等既议允当其即行之于是廷臣知事由
　　宸断异议稍息矣
　　○己丑封虏酋俺答为顺义王赏大红五彩纻丝蟒衣一袭彩叚八表里赐之敕曰朕惟天地以好生之德自古圣帝明王代天理物莫不上体天心下从民欲包含遍覆视华夷为一家恒欲其并生并育于宇内也我
　　太祖高皇帝膺天眷命君主万方
　　成祖文皇帝顺天继统镇抚九围薄海内外莫不臣服迨朕缵承丕绪于兹五年钦
　　天宪
　　祖爱养生灵胡越一体并包兼育顷因尔孙来归特命边臣护视给其服食厚加拊纳以礼遣还尔感朕恩显称臣内属岁岁入贡永为荒服俘献判贼以表悃诚边臣为奏恳款再三朕念比番朝贡代固有之在我国家亦惟常典尔能慕华内附请命恭虔可谓深识天道者矣朕实嘉悦特允所请封尔为顺义王尔弟尔子及诸部落头目俱授以都督等官俾尔世居本土逐草射猎各安生业同乐大平朕代
　　天覆帱万国无分彼此照临所及悉我黎元仁恩惟均无或尔遗尔尚仰遵天道坚守臣节约束尔众永笃恭顺使老者得安幼者得长保境息民世世安乐朕国家膺万年之天运尔子孙亦保万年之福泽岂不永有美利哉倘尔部众或背初心扰我边境是乃自乖大义轻□盟言
　　天地鬼神实共鉴临非尔之福尔其体悉朕意尚钦承之
　　弭盗
　　○隆庆二年十月庚辰广贼曾一本等驾船二百余艘突至南澳窥福建玄钟界抚按涂泽民王宗载疏请大征
　　上命两省督抚镇巡官竭力夹剿务期荡灭不得推诿以致滋蔓
　　○隆庆六年六月丁亥以盗劫安义县库夺江西布政使司左参政方良曙俸一级黜安义县知县曾知经为民始定捕盗条格各州县掌印巡捕官有盗至十人者降一级二十人者降二级三十人以上者罢官各兵备及该道官所属盗起至五十人者降一级七十人者降二级百人以上者罢官抚按隐匿不行参奏者听部院科道官参奏重治若地方有盗即报上官亟行擒灭上官即拨兵马就便捕灭者免究仍录叙其捕盗之功量多寡为升赏著为令
　　除逆
　　○隆庆四年十二月丁酉虏执我叛人赵全李自馨王廷辅赵龙张彦文刘天麒马西川吕西川吕小老等来献初赵全与丘富从山西妖人吕明镇习白莲教事觉明镇伏诛丘富叛降虏全惧乃及弟龙王廷辅李自馨从富降俺答驻边外古丰州地名曰板升俺答授全等皆为酋长丘富死全等益用事岁岁引虏入犯边境苦之已而试百户张彦文游击家人刘天麒明镇子吕西川及边民马西川吕小老等先后降虏与全等皆居板升全等因尊俺答为帝治城郭宫殿期日升栋会大风殿栋落压杀数人俺答惧不敢复居而全等亦各建堡治第拟于王者署其门曰开化府有蟾宫凤阁之号俺答益贵近之隆庆初汾石之祸实全等本谋也时边事日棘中外籍籍以板升为忧募有能得全等者拜都指挥赏银千两久之不能得及是以把汉那吉故虏乃诱执全等至云石堡待命总督王崇古已得请遂受其□□使送归那吉那吉恋恋不欲行崇古阮谕朝廷恩意许奉表通贡不绝及宴赉甚厚那吉感恩誓不敢贰中国擕其妻以归留阿力哥及俺答使二人为质至是以状闻其卸言全篿凶悖为中国患数十年一旦骈首就缚殆天心助顺
　　圣德播远之效也宜祭告
　　郊社
　　宗庙以昭武功
　　上曰判逆元凶频年紏虏入犯荼毒生灵罪恶滔天仰赖
　　上穹锡治
　　宗社垂庥虏酋效顺执缚来献足神人之愤朕心嘉悦宜奏告
　　郊
　　庙献俘正法内外有功诸臣宜加恩赉者以例闻
　　○隆庆五年九月庚辰磔广西逆贼章银豹并斩其孙章扶獞于市仍传首夷方银豹广西古田獞民其父朝威自弘治间与其伯朝猛占据县治拒杀副总兵马俊参议马鋐正德间银豹常随朝威攻陷洛容县朝威诛死银豹乃挟其五子四出虏掠屡败官兵隆庆元年五月银豹兄银站恐为已累密送款巡抚殷正茂执银豹以闻传诣京师
　　上以律吏案银豹谋反律与扶獞俱伏诛其家属党族下抚臣论罪如律
　　大明穆宗庄皇帝宝训卷之二终
　大明穆宗庄皇帝宝训序
　　朕以冲昧未烛于理践祚之初即日考古帝王遗文故事讲而行之庶几高山在前仰止不远顾以旁搜于异代不若家庭授受之为真而实录所纪多附以臣下之奏牍又不若遹求
　　圣谟明徵定保之为要此我
　　皇考穆宗庄皇帝宝训所为辑也钦惟
　　皇考躬神圣之资抚熙洽之运虽
　　在御甫及六年而
　　亲郊耕耤幸学讲武古帝王经世大法略已施行至于百姓虽已安业而蠲贷之诏屡下四夷虽已詟服而戒备之令尤严海内臣民固莫不忻戴而咏歌之矣惟是垂衣端拱雅尚恭默故精神性术之蕴不可悉得而窥然其言依古训动合图箴聪明涵于内照条理辨于物宜则如日月行天望而见者盖可因用而识体焉朕尝视膳宫中观大官所奏御日无加簋四方灾变来闻辄旰食靡宁威孚正于厥家法纪行乎至近左右凛凛谨守官籥无敢违越尺寸此其崇护国脉培养元气之道尤为切至外廷所不闻宜其敷之训辞播为声教彰明较著如斯也夫唐虞道在于典谟文武功存于雅颂彼其继世皆神明齐圣之主犹恐惧德之不类绎思褒序□为蓍龟矧予小子其敢师心自用以忝
　　先烈爰命儒臣檃括实录所载关切理道之要者得若干条厘为八卷藏之金匮使与典谟雅颂并传而因叙其景行之意云
　　万历二年七月十三日
　　大明穆宗庄皇帝宝训序终
大明穆宗庄皇帝宝训卷之一  
　　光禄大夫柱国少傅兼太子太傅礼部尚书武英殿大学士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕胤昌谨阅
　　圣孝
　　○隆庆元年正月戊午
　　上敕谕礼部曰朕惟自古明君谊主莫不称述其亲之功德荐之羙谥垂诸无穷盖所以广仁而崇孝也我
　　皇考大行皇帝英姿天挺
　　圣学日新临御四十五年裁决庶政威权无一日不在于朝廷子惠群生意念无一时不存于海宇恩流如雨露令发如雷霆外清夷虏之氛内奠邦家之祚斯则成功巍然不可尚矣至于肇明典礼植万古之纲常屡布训词阐千圣之秘赜制作大备声教四敷其文章焕然又莫或并焉朕方与天下臣民均切怙戴
　　昊天不吊
　　龙御上宾眷惟＜耳少＞冲嗣奉丕绪既仰承于佑启敢或后于显扬谨按彝规升荐
　　鸿号爰稽颂德之公论用昭传羙之至情尔礼部其集文武群臣定拟
　　尊谥择日恭上册宝钦哉
　　○己未敕谕礼部曰朕仰荷
　　皇天眷命遵奉
　　皇考遗诏嗣守丕基君临万国溯惟庆源所自我
　　生母荣淑康妃恩实大焉朕曩居外邸奉餋之礼既莫罄于生前光扬之典又未崇于身后追思罔极痛切于衷夫孝在笃于所生爱必由于亲始今朕方以孝治天下而
　　母恩未报大礼未举其何以表因心之谊立成教之本哉昔我
　　皇伯祖考孝宗皇帝上
　　生母淑妃尊谥曰
　　孝穆慈惠恭恪庄僖崇天承圣皇后祔葬
　　茂陵建
　　奉慈殿于大内岁时祀享万世称孝焉兹当如故事仰稽
　　懿德恭荐
　　鸿称举迁祔之上仪营祀享之专宇尔礼部其会官详议来闻
　　○己卯
　　万寿圣节
　　上以
　　大行皇帝梓宫在殡哀痛倍切谕免百官朝贺
　　○壬午敕谕礼部曰
　　皇妣孝洁皇后
　　皇妣孝烈皇后昔
　　皇考虽已定有谥号而
　　尊称尚未备兹将届祔葬祔享之期尔礼部会官议拟并具合行礼仪来闻
　　○五月庚辰敕谕太师兼太子太师成国公朱希忠等曰兹者恭脩
　　皇考世宗肃皇帝实录已敕礼部采取事迹命尔希忠为监脩官大学士阶春芳朴以勤居正为总裁官礼部尚书兼翰林院学士高仪等为副总裁官左春坊左谕德兼翰林院侍读姜金和等为纂脩官于隆庆元年六月初一日开馆朕惟我
　　皇考临御天下四十有五年功德巍巍如天之大固未易以名言然其政令赏罚之施制作文章之盛言为典谟动成轨范其事布之天下其文具在有司可得而称述也兹命尔等稽古义例纂辑成编以启后人贻法万世其一时吏职之称否臣下之媺恶亦得附见以垂鉴戒尔等宜悉心综理夙夜勤事毋忽以致遗毋夸以失实毋偏以废公毋怠以玩岁殚乃心力用亟成一代之令典以觐扬我
　　皇考之耿光称朕意焉钦哉
　　○隆庆四年九月辛卯掌吏部事大学士高拱等言近者审录重囚阅方士王金陶世恩陶放申世文刘文彬高守中等狱词不觉隐恸流涕曰
　　先帝受诬一何至此哉古之人君有殒于非命不得正而终者其名至为不羙盖实有其事而不容掩故有以流传而取讥于后也以我
　　先帝是果不得正终实有其事否乎
　　先帝聪明睿智事无大小悉洞烛其微至于保爱
　　圣体尤极详慎即用太医院官一剂亦必有御札与辅臣□确安肯不问可否轻服方士之药又安有既服受伤不以为言又复服之之理此自
　　陛下所明知也
　　先帝临御四十五年享年六十寿考令终盖自古所罕有者末年抱病经岁从容
　　上宾曾无暴遽此亦天下所共知也今乃曰金等妄进药物遂损
　　圣体比金等子杀父律谓
　　先帝是金等所害
　　皇天后土在上然耶否耶议事者乃假
　　先帝为词诬以不得正终其将谓
　　先帝为何如且
　　陛下以父子之间而明于
　　陛下前诬
　　先帝以不得正终其将谓
　　陛下为何如今罪招中明开
　　先帝为人所害是何事体每岁审录大廷之上明说
　　先帝为人所害是何语言凡在臣民皆不忍闻久怀痛愤九重高远此等情状何由得知臣如不言其谁为
　　陛下言者若不极明其事恐天下后世信以为真卒使
　　先帝抱不白之冤于天上留不羙之名于人间则天地古今之变无有大于此者而
