<!-- { "loadSidebar": true } -->
　　皇子虽在冲年而旧典可据且奇表秀发睿质异常必册立之仪既行则教餋之道可举惟
　　皇上早从众心择日册立实
　　宗社万年无强之休＜锍-釒＞入
　　上乃许之曰卿等请建皇储至于再三沥诚弥切陈义甚正特允所请其择日具仪以闻
　　○三月辛酉
　　上御皇极殿传制册立皇子  为皇太子命成国公朱希忠为正使持节太学士徐阶为副使捧册宝诣文华殿行礼册文曰盖闻万国之本属在元良主器之重归于长子朕恭膺
　　景命嗣抚丕图远惟古昔早建之文近考
　　祖宗相承之典爰遵
　　天序式正储闱咨尔元子  日表粹和天姿頴异诞祥虹渚夙彰出震之符毓德龙楼允协继离之望是用授尔宝册立为皇太子正位东宫于戏启克敬承是以识姒传之衍诵能基命是以卜姬祚之长尔尚式彼徽猷定乃幼志勤春夏秋冬之学用广聪明亲左右前后之贤豫端蒙餋俾三善悉备百度惟贞益绵
　　宗社之洪休普慰华夷之仰戴斯予一人永有庆焉钦哉
　　○隆庆五年正月庚寅大学士李春芳等言
　　先朝故事
　　东宫未出阁时阁臣以朔望次日行谒见礼即今春和宜命臣等举行如例不惟臣等获遂仰瞻之私而
　　东宫殿下亦可闲习礼仪餋成储德且今岁来朝官员咸愿一睹
　　睿容请于二月上旬之吉许臣等率诸臣于文华殿门朝见以慰天下臣民之心
　　上许之令以二月二日谒见
　　○隆庆六年二月庚戌以
　　东宫出阁讲学命太子少保礼部尚书兼翰林院学士高仪吏部左侍郎兼翰林院学士张四维司经局洗马兼翰林院脩撰余有丁右春坊右赞善兼翰林院编脩陈栋充侍班官詹事府少詹事兼翰林院侍读学士马自强陶大临翰林院编脩陈经邦何洛文检讨沈鲤张秩充讲读官检讨沉渊许国充校书官制敕房办事大理寺左寺正马继文徐继申充侍书官先是大学士高拱等请选
　　东宫辅导官僚会同吏部推举
　　上曰东宫官宜加慎选不必备员于是拱等＜锍-釒＞名以闻
　　上从之仍谕拱居正提调各官讲读
　　遵成宪
　　○隆庆元年六月丙申先是御史张槚言皇极等殿门宜悉复
　　圣祖旧额太监李芳言南北二郊当合祀
　　上俱下礼部会官详议至是上议曰
　　天子正朝之殿所以临御万邦其名义实至重我
　　皇祖缔造之初名以奉天盖用明王奉若天道之意
　　先帝因
　　天心示变革故鼎新之余更曰皇极盖取洪范皇建其有极之意为义并精所包皆广至于他殿阁名额先后虽殊意各有当夫
　　皇祖为创业垂统之圣君
　　先帝实中兴礼乐之英主凡有制作莫不仰顺
　　天心远稽古训皆非臣下所敢轻议但窃见我
　　皇上御极以来善继善述因革得宜凡事关典礼纲常安危治乱遗诏所载者俱次第厘正其遗诏所□□□□更张者则率循成宪不愆不忘盖厘正者所以新一时更化之宜而率循者所以存三年无改之义
　　圣明举措高出千古若殿门等额遗诏未载关系颇缓今使于
　　先帝山陵甫毕之后一旦举而尽更之窃恐
　　皇上纯孝之心有所未忍臣等以为宜遵旧名为当又言臣等谨按周礼言圜丘方丘之制甚详列载燎坛瘗坎礼乐象舞之数亦各有别则知天地分祭之说在成周已然矣秦汉之初去古未远皆主分祭自是而后则分合靡常而议论不一然大抵主分祀者十之六七主合祀者十之二三程颐朱熹号称大儒一则曰冬至祭天夏至祭地此何待卜一则曰天下有二大事一是天地不当合祭则分合之当否概可见矣我
　　太祖高皇帝定鼎之初一时廷臣斟酌考订建
　　圜丘于钟山之阳以冬至祀  天建
　　方丘于钟山之阴以夏至祀  地盖亦仿周礼而为之至洪武十年偶感阴雨始改合祀我
　　世祖皇帝应运中兴乃集廷议更定四郊如洪武初年之制当时诸臣亦多辨论
　　先帝折衷断自
　　圣心锐然举行然非
　　先帝作而为之实遵
　　圣祖初制也恭遇
　　皇上嗣登大宝遵奉遗诏凡一应郊社等礼下之廷议令参稽旧典斟酌改正中间如大享之礼祈谷之祭与天帝社稷之祭原不系
　　祖宗旧典及与古礼不协者俱已厘正惟此四郊二祀原为
　　圣祖成制臣等如旧请行荷
　　圣明允俞北郊之礼又以脩举若复轻议更改臣等未见其可窃以为当如初议
　　上曰殿门等名出自
　　皇考钦定
　　郊坛分祀亦
　　皇考复议
　　皇祖初制俱如旧遵行不必更改
　　○隆庆四年九月甲午诏复京营旧制自京营改六提督法令不一人人持意见择便利旬月不决兵科都给事中温纯言京营之毙其失在不择将而添将不增军而增官不讲训练而讲营制
　　陛下柰何以一辅臣故而用三大将以一勋臣故而用三侯伯又以三侯伯故而用三文臣假令北六人尽才且贤惟一心犹惧有十羊九牧之患况一分兵马輙起异同不惟文武不相能即文臣中亦自相矛盾矣千把总受参游令倐焉而副将之令至又倐焉而文提督之令至又倐焉而武提督之令至多指乱视多言乱听居常犹忌之以之临敌蔑不败矣各卫所官军杂置三营中即有公移则以一官往来六提督之门其费可知也且三营各二副将将各领兵五枝不可谓分乎分矣得其人则合之为三大营分之为六副将又合之为一总督一协理盖俱用
　　先帝之制而诸副将之分属统领者又适当辅臣分制之议夫谁曰不可故臣等以为文武大统帅则莫如复
　　先帝制便其诸副将参游等官仍从近议分统
　　上是之乃罢六提督更推总督协理大臣如故
　　○十二月壬寅礼科右给事中戢汝止言宗室之请名封选婚宜改属巡按御史代为具奏则可免王府需索之毙而婚礼不至愆期
　　上谓
　　祖制不可更报罢
　　听纳
　　○隆庆元年四月庚寅命建翔凤楼于宫中都给事中冯成能等言
　　皇上初御宇内
　　山陵甫毕正宜脩举政事以新天下之观瞻今他务未遑而亟于翔凤之作流闻四方以为工作复起诏令之□信举动之不当从此始矣今四方多虞公私耗竭一毁一建工费不赀昔文帝作露台惜百金之费而止翔凤之费不止百金而
　　陛下之仁优于文帝臣窃谓
　　圣心必有不安于是举者惟
　　陛下重明诏恤民穷亟赐停止
　　上嘉纳其言遂罢之命以紫极殿等材收贮别用
　　○七月丙辰
　　上谕内阁曰朕即位以来赖卿等辅弼乃科道官不谙事体屡肆欺言卿等宜有以处之于是工科都给事中冯成能上＜锍-釒＞极言
　　圣明之世不当以言为讳宜发德音明示天下使晓然知前日之谕乃一时有为之言而非
　　皇上本意庶忠言日闻无壅蔽之患
　　上报曰听谏朕之素心若所言当理无不嘉纳昨谕乃谓妄言失实者此后尔等进言各宜审择以称朕意
　　○八月戊申
　　上谕内阁欲亲诣
　　天寿山行秋祭礼大学士徐阶等上＜锍-釒＞言
　　皇上重
　　祖宗弓剑之藏切岁时霜露之感欲躬脩
　　陵祭此乃
　　圣孝所发视他游幸不同但
　　天子之孝以保安
　　社稷为大故
　　累朝旧制发引之送止于午门而祭祀之礼惟
　　太庙亲奉其
　　山陵皆止遣官即在常时尚未轻出凡以重
　　社稷也乃今东西二虏旦夕窥伺蓟辽宣大警报屡闻此何时耶
　　皇上顾欲冒危而往万一至彼稍有震惊于时悔之亦复何及此不独臣等及诸臣民不愿
　　皇上有此举动窃惟
　　祖宗在天之灵爱护
　　圣躬记念
　　社稷尤不乐
　　皇上有此行也乞深留
　　圣恩特赐停止
　　上初不允令如前旨传行于是阶等三上＜锍-釒＞极言
　　天寿山之后即黄花镇黄花镇之外即虏地今虏既结聚万一猝入何以御之适据边将报称东虏土蛮等欲犯喜峰口西虏把都儿等欲犯古北口此系岂轻小者□
　　皇上熟计之毋以万乘之重轻试于危险
　　上悟乃止命以事宁之日奏行
　　○九月丙辰兵科都给事中欧阳一敬等巡视京营给事中孙枝御史韩君恩等各上＜锍-釒＞言内臣不当坐营且团营裁革已久亦无可坐乞追寝前命
　　上以示辅臣徐阶等言
　　太祖时原无团营团营之设起于景泰年间至嘉靖二十九年已经
　　先帝裁革特以大明会典脩于正德中未及明载今内臣委无团营可坐事体有碍施行言官所言无非仰望
　　皇上远遵
　　太祖之初制近守
　　先帝之定制以应俯从
　　上不悦因诘阶等何故不奉诏令且以意对阶等对言
　　皇上有旨臣等岂敢不遵但团营先于嘉靖二十九年
　　先帝因虏贼入犯惩戎务之废弛考
　　太祖之初制将团营裁革内臣取回数年以来事权稍得归一操练渐觉有效良法羙意诚万世所当遵行者也今命内臣坐营若据见在之制则已无营可坐若必欲用内臣则湏将
　　先帝定制尽行更变不惟臣等不敢窃惟
　　圣心亦有所未安者且团营始于景泰革于
　　先帝臣等下情实愿
　　皇上惟以
　　先帝为法是以昨蒙发下科道之＜锍-釒＞輙有陈奏无他意也
　　上纳其言遂命罢之
　　○十二月乙酉尚衣监太监高相等奏以物料不充乞如嘉靖十七年例增额召买工部执议今诏书方务节省而相等首开糜费之端不宜听许得旨如部议
　　○壬寅沧州盐山县丞王邦直应诏陈十事一减赋役以招流移二实仓廪以备□荒三戒有司以去奢僣四清驿递以革冒滥五禁势豪以除暴横六正仕途以塞奔兢七重功绩以明考课八慎作餋以剔繁冗九严简练以脩武备十振纪纲以励风俗
　　上曰此奏多切时毙该部看议以闻勿以官卑废言
　　○隆庆二年正月戊午孟春时享
　　太庙先是
　　上已命成国公朱希忠代行礼官请
　　上亲祭不允于是大学士徐阶等＜锍-釒＞言祭祀者国家之大礼春祭者四时之首禋在
　　皇上必躬奉祼将而后为孝为敬在
　　祖宗列圣亦必得
　　皇上之躬亲对越而后来格来歆故孔子曰吾不与祭如不祭自非有甚不得已之事未有可以遣官代行者易曰＜艹衣十＞亨王假有庙言＜艹衣十＞聚精神总摄众志之道莫大乎宗庙也仰惟
　　皇上当万国来王之初朝觐官吏会试举人四夷朝使咸集阙下正宜致谨
　　庙享以＜艹衣十＞合天下之心而乃无故遣代恐非所谓＜艹衣十＞之道也且自宫至庙其路不远奠献有数其礼不繁
　　皇上躬一奉行劳亦不甚夫以宗庙大礼虽劳且不当避况非甚劳者乎臣等谨披沥上请惟
　　圣明鉴允仍亲诣
　　太庙行礼
　　上乃从之
　　○四月壬午先是
　　上令内承运库太监崔敏以户部银六万两买金一万两进用户部尚书马森等言
　　皇上知太仓之积不足以供边饷故出内库银买金甚盛心也苐黄金产自云南所出有限岁额不过二千尚多逋者至于□人尤难责办
　　先帝时曾买金二千日积月累仅能足数不能足色寻诏停止以此金暂贮太仓今欲于数日之内即满一万之数臣等知其不能请先进见贮太仓者督云南布政司亟进年例以供
　　上用又
　　祖宗时御扎皆司礼监传之阁臣转示各部院无司礼监径传者更望
