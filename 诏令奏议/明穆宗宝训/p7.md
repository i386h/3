<!-- { "loadSidebar": true } -->
　　○隆庆六年正月丁卯吏部言今外官贤否必据抚按举劾而迩来抚按诸臣往往任意重轻自相矛盾或论其操守之败坏或论其性气之乖方乃拟曰致仕夫既非老非疾则安得致仕乎或论其赃私狼籍咸有证据或论其搒掠杀人数多各有姓名乃拟曰降调夫既贪既酷则安得降调而已乎或论其行止之不端或论其昏庸之特甚乃拟曰改教夫既不谨罢软则安得改教而已乎求其故则有二说焉或欲左迁其人以为不甚言之恐不能动也遂从而重劾之或欲姑息其人以为既直述其事恐不能留也遂从而轻拟之抚按既已依违则本部益难凭据非所谓荡荡平平之治也宜令都察院行各抚按官以后紏劾庶僚凡如前所拟必直列其状应提问者不得止论罢官已降调者不得再论不及
　　上曰今后各抚按官紏劾务遵近例据实分别该部再加裁酌定拟去留有不合规则轻重失伦者治其罪
　　禁贪墨
　　○隆庆元年十月壬午巡按陕西御史房楠核上巩昌府推官王荩臣受赃状刑部以荩臣所犯赃非在库者宜如
　　恩诏免罪追赃
　　上曰贪官诏所不宥令如律坐罪
　　○隆庆二年正月辛亥巡按直隶御史顾廷对言近来贪墨有司虽有提问追赃之例而罪止罚赎所追不及什二俾得餍饱以去故贪者不止宜及诸司朝觐时申明
　　国初贪吏之律察其赃迹亦尤著者一二辈执赴法司从重究治吏部覆奏
　　上曰贪官止于罢黜诚不足示惩今次考察诸司赃多迹著者部院列其罪状奏请处治
　　○八月庚子都察院右都御史王廷论淮杨巡盐御史孙以仁贪秽不职状
　　上曰风宪官犯赃何以紏正官邪禁革奸弊以仁姑先禠职听勘自今御史差满当严加考察毋得概令回道管事
　　○隆庆四年七月戊寅都察院覆大学士陈以勤条陈处赃吏一事请令抚按精核司府以下严禁贪墨犯者即逮问参奏如法吏部于见劾贪官更加裁酌赃系入已者追出济边受赃枉法者依律例问遣毋辄庇护
　　上曰禁贪屡有明旨各抚按官未见遵奉纵怠殊甚兹所议俱如拟务从实举行有狥情庇护者部院劾治
　　专委任
　　○隆庆元年七月己未先是宣大总督王之诰宣府巡抚冀炼以修理南山军费为请而户兵二部互相推诿莫有应者之诰等复疏白之
　　上命户兵二部会同科臣定议费所从出于是户部左侍郎徐养正兵部尚书郭乾户科都给事中李用敬兵科都给事中欧阳一敬等议言主客官军本折刍饷则隶户部募兵及本折马匹则隶兵部赏功则隶礼部业有专任矣惟修边一节往岁皆各镇自办后以工大始开请乞之端而户兵二部当事之臣因为酌量调停之术马价有余则兵部多发马价不足则户部多发盖以二部事本相关义当共济云耳行之既久在兵部则惟恐马价无余在户部则惟恐帑藏之不充持议纷纭迄无定说自今以后凡各镇以此请者以十分为率户部十之七兵部给十之三永为定例
　　上是其言命此后各如议行不许推诿误事
　　○十二月辛卯初兵科给事中严用和疑陕西巡按巡抚杨巍清补屯军不实请下御史覆验至是巍复奏平凉固原二卫共清出屯地三千七十八顷六十亩召补军士一千六十五人乞如科臣言以前后清补之数下御史并勘而靖虏庆阳河州等卫尚未清补者宜申饬有司一体行之兵部覆奏
　　上是之仍令新任巡抚张祉率各守巡兵备官亟将靖虏诸卫如法清补毋畏浮议致隳成绩
　　○隆庆二年五月戊寅兵科都给事中张卤言迩者诸臣会议欲遣巡边大臣臣以为人情责任在己何以成勇往之功钤辖多门实以资推诿之便今既以各兵备不足凭而摄以巡抚以巡抚为不足凭而摄以总督今又以总督为不足凭而再起巡边大臣之议恐自今边臣将观望阻格万一时过患成竟亦何补如向者虏方深入兵部左侍郎迟凤翔曾奉命以往于是边镇皆苟且塞责无益于事今复命总督刘焘王之诰顷之诰以病辞仍以冀炼代之臣窃以为巡边大臣可刍遣第以边务专责总督于计甚便吏部覆如卤言
　　上曰尔等既谓差官巡边各镇推诿恐妨大计焘炼其勿行一应战守事务第令该总督官严行所属用心干理如有虗怠该部及科道官劾治
　　○六月癸卯兵部覆巡按御史刘翾奏蓟镇秋防事宜一议信地谓督抚总兵分路修守非设官初意彼此矛盾何以成功宜申明兼辖之义使功罪无所推诿一议属夷谓抚赏属夷本资其悍蔽迩来阳顺阴逆莫可穷诘宜稍加震叠毋事姑息其或执役哨夜樵采必暴其罪责令其赎以示恩威并用一议修守谓蓟东燕石二路边垣低薄宜令春秋两防主客兵一体分工修筑一议添练请蠲马户本役徵价使报壮丁一人为军其余或免大户或免商人或免重差咸令报一丁为子弟兵可得兵一二万人一议始战谓南兵初至未可决战宜养威蓄锐以待可用一议卫员谓卫所掌印管事官宜选用才俊如本卫乏才即于附近卫所调用亦如文官委署之例
　　上曰汝等谓信地既分督抚注意各异乃巡抚所分燕石二路边工至今废弛去秋虏犯界岭口巡抚不赴防守何也今若不行专责将来愈相推诿坐视其仍分信地遇有功罪以分守者首论策应者为次马户抽丁之议其勿行余皆如议
　　○七月戊申巡按直隶御史刘翾巡视山海关御史孙代上言近都御史谭纶献议欲以练兵事专责之总督不令臣等与闻夫臣等既受命阅视则兵之练否所宜紏察而纶果于自用逆折人口惟
　　上加裁定于是兵部都察院覆言补练责之总督所以重事权阅视听之宪臣所以稽实劾彼此各不相妨宜今协恭和衷共济国事而纶与总兵戚继光必稍宽以文法乃得自展
　　上然之命悉以兵事付纶御史每岁一巡视三岁一报功其余将官并听举劾如故
　　○隆庆三年八月戊午总督蓟辽保定军务侍郎谭纶言始臣建议于蓟辽沿边增设敌台三千座每台给工料银五十两集主客官军筑之后以工费太钜议增犒赏银十余万复以时适匮乏部议必不能从则又议止于通马要路筑台一千六百座而以原议三千座之费给之要以省费集事而已不意流言京师转相传播谓建台无益阻虏又斩伐沿边树木是将来之台功未睹而已成之藩篱先彻则臣之罪大矣今边报孔棘请亟罢臣归仍遣大臣科道阅视台诚无益即治臣之罪如臣谋未左犹望责当事诸臣踵而成之
　　上曰修筑墩台已有明旨纶宜坚持初议尽心督理毋感人言如有造言阻挠者奏闻重治
　　○隆庆五年六月戊午吏部言行太仆苑马寺专理马政盐运司专理盐政皆国家要务所关非闲局也而近来视之甚轻即卿与使类以考不称职有物议者充之夫既不称职有物议矣则即从黜退可也顾奈何以是为安置之所乎遂致奸贪苟且政务废弛殊非
　　祖宗设官初意今宜破除常套凡卿使员缺必以廉谨有才望者推补而又定其阶格卿视布政司参政使视按察司副使俟政成之后一体升迁若有卓异即当超擢如
　　先朝故事
　　上曰马政盐法国家重务必重其官乃可责以实劾命如议举行
　　○十二月辛卯大学士高拱张居正言机务烦重请简命一二辅臣共图治理
　　上报曰卿二人同心辅政不必更加
　　○隆庆六年二月丙申倭寇分道犯广东化州石城县攻破绵囊所杀千户黄隆又陷神电卫县城一时吴川阳江高州海丰登处并遭焚劫而山寇黄朝太等复起势甚猖獗官兵不能御提督军务侍郎殷正茂以闻并自劾待罪兵部以正茂初至任亦赦勿问
　　上曰广东旧贼未平新倭复炽至陷城池皆守臣向来怠废玩愒守御无策所致罪不可宥通候事宁严治殷正茂素有才略兹初任事其悉心督率将领司道等官悉力驱剿务其荡灭其地方机宜悉听破格整理敢有梗挠者奏闻重治
　　重守令
　　○隆庆四年六月庚子吏部言蓟辽山狭沿边有司实兼牧民御虏之责即以有才力者为之犹恐不堪即优厚而作兴之犹恐不振乃官其地者非襍流则迁谪非迁谪则多才力不堪之人谓以劣处之也夫处之以劣而欲其自处之厚不能称职于内地而欲其立效于边方无惑乎吏治日偷而民生日蹙也请自今各边有司必择年力精强才气超迈者除补或查治有成绩兼通武事者调用而又议其赏罚有能保惠困穷俾皆乐业者以三年为率比内地之官加等迁转有能捍患御敌特著奇绩者以军功论不次擢用如有才略恢弘可当大用即由此为兵备为巡抚为总督无不可者惟以治效为准不必论其出身资格若乃用之不效无益地方者降三级别用若乃观望推诿以致误事者轻则罢黜重则军法治罪夫既开功名之路以歆之于前则不肯不尽其心又有严罚以绳之于后则不敢不尽其力庶乎修职者多而边方有赖也然臣又思功名之路既开则又有本是腹里而借边方省分之名以图幸进者亦不可不预为一定之说查得蓟辽则昌平顺义密云怀柔蓟州玉田丰润遵化平谷迁安抚昌黎乐亭延庆永宁保安自在乐安等州县山西则河曲临县忻州崞县代州五台烦峙定襄永宁宁乡岢岚岚县兴县静乐保德大同怀仁浑源应州山阴朔州马邑蔚州广灵广昌灵丘等州县陕西则固原静宁隆德安定会宁阑州环县安塞安定保安清涧绥德米脂葭州吴堡神木府谷等州县此六十一处乃是边方其他虽蓟辽山狭所属不得概以边称徒资幸路其各府佐贰在边任事者赏罚亦同前议疏入
　　上答曰边方有司防守攸赖诚宜加意择人悉如议行
　　○丙午诏加潮州府知府侯必登从三品服俸掌吏部事大学士高拱言广东旧称富饶之地近者民穷盗多皆坐有司不良所致若不亟处敝将安极往岁奉旨多取进士议者谓当于此等处充州县正官之选或间参以举人严加考第毋容襍流迁谪者得肆于民上则地方犹可为也然不肖者罚固可以示惩若使贤者不赏又何以示劝臣等廉得潮州府知府侯必登在郡能勤农弭盗治行为广中第一请特加优处以风励廉官其广西云贵近年亦有兵革之事议处有司亦当视此为准疏入
　　上答曰迩来远方有司不得其人以致民不聊生盗贼滋蔓所议甚得弭盗安民之要悉允行
　　戒谕臣下
　　○隆庆元年六月己亥提督操江南京都察院右佥都御史盛汝谦举副总兵等官李锡等才勇可用宜加纪录仍乞给赏以示激劝兵部请下南京都察院查议
　　上曰操江官军无给赏例汝谦乃市恩妄请兵部不明斥其非又推诿行查非人臣体国任事之义姑宥之
　　○七月戊午巡抚延绥都御史王遴条陈防秋事宜内言勘事之臣不度地里远近视守巡为督镇私党而寄耳目于吏胥往往失实不可信于是兵科都给事中欧阳一敬等言遴近被温御史论劾故设此言与之争胜刚愎无大臣体御史陈于阶等亦言遴横肆褊心筹边无策日夜谋归假此求退不宜罢去以遂其奸兵部言勘事之臣职秉是非其操法常严而封疆□臣身履利害乃患人之严此大较也然往者延镇之败亦大矣温御史虽劾遴止加薄罚遴不宜复以怼言者惟
　　上加切责俾之省改
　　上曰秋防在迩遴其慎修职业勉图实劾毋负气任性致误边事他事皆从之
　　○十一月癸酉兵部议覆户科都给事中魏时亮请禁骚扰言比者忻城伯赵祖征奉命遣祭北镇所过纵下人无赖骚扰穷边又往岁朝鲜使臣驺从甚烦糜费驿路而都司供张尤侈请重罚祖征以警其余
