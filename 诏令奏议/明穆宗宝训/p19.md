<!-- { "loadSidebar": true } -->
　　○庚寅户部尚书马森等都给事中王治御史王友贤等各奏荐边才吏部覆言五方之气虽笃于因材百中之能难拘于器使如往者辅臣扬一清以南人用之陕西尚书王骥以北人用之云南俱有声绩宜勿论南北资格斟酌推用务当其才
　　上深然之因命以所举诸臣酌量任用有不称职偾事者并坐举主
　　○隆庆三年九月甲戌吏部覆奏九卿科道诸臣所荐边才有见任待次推用者有候服阕病痊推用者有致仕及闲住侯缺即补者得旨所荐人才须详加斟酌见任者量才拔擢其余必真有边才方令起用毋一概滥叙以长奔竞之风
　　○隆庆四年二月癸亥大学士高拱言二三十年来边关多事调度为难所宜多需其才然后可以济事窃见兵部侍郎止二员协理部事不得随时出入或欲巡阅边务未免假借于他官或遇边方总督员缺未免那移于他处且彼此侯代动经岁时猝遇有急无人为御宜于兵部添设侍郎二员同额设侍郎协理部事平日则习练本兵政务或欲巡阅边务即以一人往既便行事又不烦于假借或遇边方总督员缺即以一人往既可朝发夕至又不废于那移迨其出入中外阅历既深次第推升尚书员缺如此而犹称乏用必不然也然兵乃专门之学非人人皆可能宜豫餋以待用而法当自兵部司属治盖兵部司属皆与闻军旅之事而乃不择其人泛然以用又往往迁为他官非惟无以备他日之用而目下承行亦有不当者矣今宜特高其选而以有智谋才力者充之使其专官于此练习事务不复他迁而又议其升格如边方兵备缺即以兵部司属补边方巡抚缺即以边方兵备补而总督与在部侍郎时出时入以候尚书之缺其他官中有特出之才能知兵事者又闻取一二以补不足如此而犹称乏用必不然也然臣又思之餋才虽足以备用然劝惩不明何以尽人力体悉不周何以尽人心臣见边方之臣涉历沙漠出入锋镝福荣辱变在斯须而内地优闲之官乃与之同论俸资同议升擢甚者且或后焉此功臣所以灰心烈士为之太息者也诚宜特示优厚有功则加以不测之恩有缺则进以不次之擢使其功名常在人先他官不得与之同论俸资脱或推奸误事则律以法职任不称则左其官使其功名常在人后亦不得与他官同论俸资如是而犹不尽力必不然也至于人力有限穷则不□臣又见边关总督之臣用之不效者既蒙显罚而用之效者乃不蒙顾惜使其频年累岁常受苦辛非惟不得息肩抑且不遑喘息直至肝胆涂地而后已斯其情亦甚苦矣若使储餋有素用不乏人自可行通融休暇之法如其在边日久著有成绩则特取回部以休假之休假之后不妨再出使其精神得息而不疲知慧长裕而不竭以勤王事为济必多且臣子驰驱之苦既在上者所深体而君父体念之意亦在下者所周知君臣之义即同父子之恩如是而人不尽心必不然＜锍-釒＞入
　　上答曰兵事至重人才难得必博求预蓄乃可济用览卿奏处画用悉具见其为国忠猷并如议行
　　○隆庆五年六月乙卯掌吏部事大学士高拱言国初进士举人并用其以举人跻入座称名臣者甚众乃后进士偏重而举人甚轻至于今极矣故举人年力稍强輙迁延以幸一第必至衰迈始勉强就官闲有一二壮年出者则又为贪之故志温饱者也如是而冀治理胡可得哉臣愚以为欲兴治道宜破拘挛之见以开功名之路凡举人就选初以资格就官授官之后则惟考其政绩而不必问其出身吏部自行体访苟系贤能即一体升取各抚按官一体保荐如举人官未经保荐而升取多者则抚按以不及论诸凡推转一视政绩无分彼此有所重轻若果才德出众则一体升为京官即至部卿无不可者至于举人谒选又必稽其年貌五十以上者授以杂职不淂为州县之长盖恐烦钜之任非衰劣者所堪如此则吏治可兴而化理有赖
　　上曰
　　祖宗用人本不拘资格近来偏重太甚以致人无寔用事功不兴览卿奏具见经济宏猷于治道人才大有禆益其如议举行

　大明穆宗庄皇帝宝训卷之二  
　　光禄大夫柱国少傅兼太子太傅礼部尚书武英殿大学士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕胤昌谨阅
　　严考察
　　○隆庆元年十二月丙申
　　上谕吏部朝觐官来京
　　祖宗时不许各处营求于是尚书杨博都御史王廷都给事中王治等各上疏请严行申饬内外官有私相问馈者五城御史以闻处以重法
　　上从之仍令各遵前谕博访严劾以肃重典
　　○隆庆二年十一月乙卯吏部议覆都给事中郑大经御史钟沂等疏陈考察京官事宜其一谓京官考察一凭询访以定贤否不无遗议宜行各堂上官秉公核实手注考语送部院参详其中果有名实相违及爱增互异者务在虗心鉴别不得依阿其一谓匿名文揭率奸人报复之私该部已有禁谕尚宜申饬内外执法诸臣严行访逮各衙门有私受揭帖不行紏举者罪之其一谓五年之间内察廷臣外计群吏法网既密宜稍济之以宽论其大节而细故浮议在所必原首绌巨奸而衙门成数在所不论若存留中有闻望超卓者仍亡论资格一体拔擢以示激劝其一谓科道拾遗往往有投匦中伤之弊今已尽革然彼此率多雷同间亦有局趋首鼠以避嫌怨者今宜重为之戒各出见闻公同评品拟议未真者固不得滥及以伤大体奸恶显著者亦毋得容情以滋隐匿
　　上是之仍谕部院考察乃朝廷重典尔等其尚虚心鉴别精汰众职以彰黜幽之公
　　○隆庆六年正月丁卯吏部言今外官贤否必据抚按举劾而迩来抚按诸臣往往任意重轻自相矛盾或论其操守之败坏或论其性气之乖方乃拟曰致仕夫既非老非疾则安得致仕乎或论其赃私狼籍咸有证据或论其搒掠杀人数多各有姓名乃拟曰降调夫既贪既酷则安得降调而已乎或论其行止之不端或论其昏庸之特甚乃拟曰改教夫既不谨罢软则安得改教而已乎求其故则有二说焉或欲左迁其人以为不甚言之恐不能动也遂从而重劾之或欲姑息其人以为既直述其事恐不能留也遂从而轻拟之抚按既已依违则本部益难凭据非所谓荡荡平平之治也宜令都察院行各抚按官以后紏劾庶僚凡如前所拟必直列其状应提问者不得止论罢官已降调者不得再论不及
　　上曰今后各抚按官紏劾务遵近例据实分别该部再加裁酌定拟去留有不合规则轻重失伦者治其罪
　　禁贪墨
　　○隆庆元年十月壬午巡按陕西御史房楠核上巩昌府推官王荩臣受赃状刑部以荩臣所犯赃非在库者宜如
　　恩诏免罪追赃
　　上曰贪官诏所不宥令如律坐罪
　　○隆庆二年正月辛亥巡按直隶御史顾廷对言近来贪墨有司虽有提问追赃之例而罪止罚赎所追不及什二俾得餍饱以去故贪者不止宜及诸司朝觐时申明
　　国初贪吏之律察其赃迹亦尤著者一二辈执赴法司从重究治吏部覆奏
　　上曰贪官止于罢黜诚不足示惩今次考察诸司赃多迹著者部院列其罪状奏请处治
　　○八月庚子都察院右都御史王廷论淮杨巡盐御史孙以仁贪秽不职状
　　上曰风宪官犯赃何以紏正官邪禁革奸弊以仁姑先禠职听勘自今御史差满当严加考察毋得概令回道管事
　　○隆庆四年七月戊寅都察院覆大学士陈以勤条陈处赃吏一事请令抚按精核司府以下严禁贪墨犯者即逮问参奏如法吏部于见劾贪官更加裁酌赃系入已者追出济边受赃枉法者依律例问遣毋辄庇护
　　上曰禁贪屡有明旨各抚按官未见遵奉纵怠殊甚兹所议俱如拟务从实举行有狥情庇护者部院劾治
　　专委任
　　○隆庆元年七月己未先是宣大总督王之诰宣府巡抚冀炼以修理南山军费为请而户兵二部互相推诿莫有应者之诰等复疏白之
　　上命户兵二部会同科臣定议费所从出于是户部左侍郎徐养正兵部尚书郭乾户科都给事中李用敬兵科都给事中欧阳一敬等议言主客官军本折刍饷则隶户部募兵及本折马匹则隶兵部赏功则隶礼部业有专任矣惟修边一节往岁皆各镇自办后以工大始开请乞之端而户兵二部当事之臣因为酌量调停之术马价有余则兵部多发马价不足则户部多发盖以二部事本相关义当共济云耳行之既久在兵部则惟恐马价无余在户部则惟恐帑藏之不充持议纷纭迄无定说自今以后凡各镇以此请者以十分为率户部十之七兵部给十之三永为定例
　　上是其言命此后各如议行不许推诿误事
　　○十二月辛卯初兵科给事中严用和疑陕西巡按巡抚杨巍清补屯军不实请下御史覆验至是巍复奏平凉固原二卫共清出屯地三千七十八顷六十亩召补军士一千六十五人乞如科臣言以前后清补之数下御史并勘而靖虏庆阳河州等卫尚未清补者宜申饬有司一体行之兵部覆奏
　　上是之仍令新任巡抚张祉率各守巡兵备官亟将靖虏诸卫如法清补毋畏浮议致隳成绩
　　○隆庆二年五月戊寅兵科都给事中张卤言迩者诸臣会议欲遣巡边大臣臣以为人情责任在己何以成勇往之功钤辖多门实以资推诿之便今既以各兵备不足凭而摄以巡抚以巡抚为不足凭而摄以总督今又以总督为不足凭而再起巡边大臣之议恐自今边臣将观望阻格万一时过患成竟亦何补如向者虏方深入兵部左侍郎迟凤翔曾奉命以往于是边镇皆苟且塞责无益于事今复命总督刘焘王之诰顷之诰以病辞仍以冀炼代之臣窃以为巡边大臣可刍遣第以边务专责总督于计甚便吏部覆如卤言
　　上曰尔等既谓差官巡边各镇推诿恐妨大计焘炼其勿行一应战守事务第令该总督官严行所属用心干理如有虗怠该部及科道官劾治
　　○六月癸卯兵部覆巡按御史刘翾奏蓟镇秋防事宜一议信地谓督抚总兵分路修守非设官初意彼此矛盾何以成功宜申明兼辖之义使功罪无所推诿一议属夷谓抚赏属夷本资其悍蔽迩来阳顺阴逆莫可穷诘宜稍加震叠毋事姑息其或执役哨夜樵采必暴其罪责令其赎以示恩威并用一议修守谓蓟东燕石二路边垣低薄宜令春秋两防主客兵一体分工修筑一议添练请蠲马户本役徵价使报壮丁一人为军其余或免大户或免商人或免重差咸令报一丁为子弟兵可得兵一二万人一议始战谓南兵初至未可决战宜养威蓄锐以待可用一议卫员谓卫所掌印管事官宜选用才俊如本卫乏才即于附近卫所调用亦如文官委署之例
　　上曰汝等谓信地既分督抚注意各异乃巡抚所分燕石二路边工至今废弛去秋虏犯界岭口巡抚不赴防守何也今若不行专责将来愈相推诿坐视其仍分信地遇有功罪以分守者首论策应者为次马户抽丁之议其勿行余皆如议
　　○七月戊申巡按直隶御史刘翾巡视山海关御史孙代上言近都御史谭纶献议欲以练兵事专责之总督不令臣等与闻夫臣等既受命阅视则兵之练否所宜紏察而纶果于自用逆折人口惟
　　上加裁定于是兵部都察院覆言补练责之总督所以重事权阅视听之宪臣所以稽实劾彼此各不相妨宜今协恭和衷共济国事而纶与总兵戚继光必稍宽以文法乃得自展
　　上然之命悉以兵事付纶御史每岁一巡视三岁一报功其余将官并听举劾如故
