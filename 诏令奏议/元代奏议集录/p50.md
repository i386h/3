<!-- { "loadSidebar": true } -->
伏见五台创建寺宇，土木既兴，工匠夫役不下数万人。附近数路州县供亿烦重，男不暇耕，女不暇织，百物踊贵，则民将有不聊生者矣。又闻太后亲临五台，布施金币，广资福利，其不可行者有五。何则？时当盛夏，禾稼方茂，百姓岁计，全仰秋成。扈从经过，千乘万骑，不无蹂躏，其不可一也。太后春秋已高，亲劳圣体，往复暑途数千里，山川险恶，不避风日，轻冒雾露，万一调养失宜，悔将无及，其不可二也。陛下即位以来，遵守祖宗成宪，正当兢业持盈之日，凡上举动，必书简册，以贻万世之则，书而不法，将焉用之，其不可三也。夫财不天来，皆出于民，今朝廷费用，百倍昔时 【今朝廷费用，百倍昔时　北京图书馆藏明永乐内府本《历代名臣奏议》作「今日支持调度，方之曩时百倍。」】 ，而又劳民伤财，以奉土木，其不可四也。佛者本西方圣人，以慈悲方便为教，不与物竞，虽穷天下珍玩供养不为喜，虽无一切为献亦不为怒。 【虽穷天下珍玩供养不为喜，虽无一物为献亦不为怒　北图藏本作「虽穷天下珍玩奇宝不为善，虽无一物为献而一心致敬亦不为怒」。】 今太后为国家、为苍生，崇奉祈福，福未获受，而先劳圣体，圣天子旷定省之礼，轸思亲之怀，其不可五也。伏愿中路回辕，端居深宫，俭以养德，静以颐神，上以循先圣后之懿范，次以尽圣天子之孝心，下以慰元元之望。如此，则不待祈福，而福自至矣。
臣元礼谬当言路，不避僭越，而惓惓不已者，诚以臣子爱君之心切，冀其一悟圣聪。与其受不言之责，宁获敢言之罪。天下幸甚。(录自《历代名臣奏议》卷二百八十七，上海古籍出版社影印明永乐内府本)
尚文
　　　论蒲口不塞便 【篇名系编者所加。】 
长江万里西来，其势湍猛，至盟津而下，地平土疏，移徙不常，失禹故道，为中国患，不知几千百年矣。自古治河，处得其当，则用力少而患迟；事失其宜，则用力多而患速：此不易之定论也。今陈留抵睢，东西百有余里，南岸旧河口十一，已塞者二，自涸者六，通川者三，岸高于水，计六七尺，或四五尺；北岸故堤，其水比田高三四尺，或高下等，大概南高于北，约八九尺，堤安得不坏，水安得不北也！
蒲口今千有余步，迅疾东行，得河旧渎，行二百里，至归德横堤之下，复合正流。或强垔遏，上下溃，功不可成。揆今之计，河北郡县，顺水之性，远筑长垣，以御泛滥；归德、徐、邳，民避冲溃，听从安便。被患之家，宜于河南退滩地内，给付顷亩，以为永业；异时河决他所者，亦如之。信能行此，亦一时救荒之良策也。蒲口不塞便。(录自《元史》卷一百七十《尚文传》)
袁桷
　　　进郊祀十议状
桷近奉敕牒，授桷前件官。拜命以来，实窃战汗。自惟庸驽俚儒，滨海蛰处，平时所习，不过以雕虫篆刻粉饰其固陋。诚不自意俾获擢用。扪心顾影，愈积愧腼。思欲上报朝廷之万一，退揆素志，愿以上陈。
窃伏思念国家车书混同之后，声文昭明，典章纯备，议礼考文，实惟圣明之大本。观会通以行典礼，今维其时。然因循有待，几三十年，得非睹历代仪文之繁缛，费用之浩博，故由是而未举也。桷尝质五经之本文，较群说之同异，自汉而下，良由郑玄注释殽杂，遂不得其当。若郊坛神位之侈靡，牲牢尊罍之加多，又皆出于东西两汉之旧，增益愈繁，而古礼愈失；有司益惮其费，而不敢议。若岁必亲祀之说，下至唐宋，承平大盛，犹不能一岁一祀，则历代所行，足以知非五经之正礼矣。昔叔孙通奉汉高旨意，成野外之仪，独鲁两生不至。方是时，承秦绝学，使鲁两生号为知礼，其补亡正误，当不至如叔孙通绵蕝而已。故儒先惜两生之不来，而复议两生之迂介。金马碧之颂，茂陵封禅之书，桷虽愚贱，度不敢为。独怀区区之说以陈者，实以郊祀为国之大事，不应阔略而未议。方今翰林为清切之职，典章文物，悉自此成。而贤肃和讨论润色，不忧其不至。谨献所为郊祀十议，以补缺佚，备皇朝之礼，明郊祀之本，其亦有在。若夫登降燔燎之仪，礼文丰杀之异，非十议所尽，当别具以献，知其纲则其目可知矣。将仕佐郎翰林国史院检阅官袁桷状。
郊祀十议序
五帝不相沿乐，三王不相袭礼，所由来尚矣。损益之道，其旨同焉！嬴政绝灭三代典礼，臆为之制。礼经废缺，残灰断壁收合于西汉之世，名为宗周，而祠祭广衍，皆祖秦旧。逮王莽尊信《周官》，后汉二郑申释名义，违异于五经者旁傅曲会，皆得以合。自汉而降，言礼者悉本于此。
愚尝紬绎经传，尊闻审问繄儒。先是证郊社大典，秦汉而下，莫有疑议，惟合祭同异，其详可得闻矣。若郊非圜丘，帝非天帝，沿袭旧说，卒无与正。夫天无二日，是天尤不得有二也。五帝，非人也，然不得谓之天，作《昊天五帝议》。祭天岁或为九，或为二，或以变礼者为正，作《祭天名数议》。圜丘不见于五经，郊不见于《周官》，作《圜丘非郊议》。后土，社也，先儒言之而复疑焉，作《后土即社议》。三岁一郊，非古也，作《祭天无间岁议》。燔柴，古经之可见者也，《周官》以禋祀为天，其义各旨，作《燔柴泰坛议》。祭天之牛角茧栗，用牲于郊，牛二，合配而言之也。《礼》成于周公，未之有改，增群祀而合祠焉，非周之制矣，作《郊不当立从祀议》。郊，质而尊之义也，明堂，文而亲之义也，作《郊明堂礼仪异制议》。郊用辛，鲁礼也，卜不得常为辛，犹至日之不常为辛，作《郊非辛日议》。北郊不见于三礼，尊地而遵北郊，郑玄之说也，作《北郊议》。多闻阙疑，先圣有训，私不自量，揆妄为之说，实有恧焉。鸿藻硕儒，洽通上下，其必有以折衷而深证之。大德五年春三月具官袁桷序。
昊天五帝议
言昊天者有三说。郑玄六天之妄，攻之者矣。王肃谓祭天有二：冬郊圜丘，春祁农事。若明堂迎气，皆祭人帝。历唐而下，则谓郊祀配天者为昊天，明堂配上帝者为五帝。甚者，因其说之不通，并《孝经》后稷配天本文而非之。其说纷杂，良由天与帝之号不明故耳。夫在郊者谓之天，在明堂者谓之帝。河南程氏曰：「万物本乎天，人本乎祖，故冬至祭天而以祖配之，以冬至者气之始也。万物成形于帝，人成形于父，故季秋飨帝而以父配之，以季秋者，物成之时也。」胡宏氏曰：「天言其气，帝言其性，其说是矣。故由其在郊，则以其远祖配，尊而无文之义也。由其在明堂，则以其父配，尊而亲之之义也。郑氏六天，本于谶纬，攻之者虽力，而卒莫敢废。」汉魏以来，名号不一。汉初曰上帝，曰太一元始，曰皇天上帝，魏初元间则曰皇皇天帝，梁则曰天皇大帝。至唐始曰昊天上帝，从长孙无忌之议，而废六天之谬。后复尊郑而不敢废者，盖郑氏谓《星经》之天皇即《周官》之昊天，上以合夫《周官》，而下复合夫从祀。于是郊之所主为昊天，而其坛之二等，复有天皇焉。此存郑之说至于唐宋而不敢废者，以此也。王肃言明堂为人帝者固非，而攻王者未尝不泥于五帝，至以明堂之祀五帝，其来已久。或者又谓禋祀五帝为祭天，以此病肃，然卒无以归于一当之论。愚尝独谓五帝非人帝，其所谓人帝者，五帝之配耳。且五帝非天也。新安朱氏之定五帝，有取夫《家语》五帝之说。天有五行，木、火、土、金、水，分时化育，以成万物，其神谓之五帝，而不敢加天以混之。唐永昌之敕亦曰天无二称，帝是通名。承前诸儒，互生同异，乃五方之帝，亦谓为天。自今郊祀，惟昊天上帝称天，余五帝皆称帝。证以二说，则六天之说不攻而自破，五帝之误可证而不诬矣。独黄干泥夫郑学，谓飨帝于郊，而风雨节、寒暑时，非人帝所能为。殊不知五人帝者，若太皞是也，五人神者，若勾芒是也，今以五行之官名佐成上帝，而称五帝，何忧不能寒暑节风雨时？独不可称天帝以混夫昊天上帝之号耳，陈祥道言五帝无预乎昊天上帝，其说良是，而下文言上帝，则五帝兼存焉，此亦泥夫郑说。又谓明堂之上帝兼昊天，与五帝而一之，其说又不通。独三山林岊言：古之祭上帝与祭五帝之礼，以经推之，礼莫盛于周。周之祭上帝亦曰祀天，郊祀之天，明堂之上帝，即一也。郊祀从简，为报本反始，以稷配；明堂从备，为大飨报成，以文王配。稷，王业所始；文王，王业所成，从其类也。祭于郊曰天，于明堂曰上帝，天言兆朕，帝言主宰也。《周官》先言祀上帝，次言祀五帝，亦如之，谓大臣之赞相有司备具。至其圭币，则五帝各有方色，未尝与上帝混同也。愚尝妄谓，《周官》无明堂郊天之文，先儒必欲合于五经，其说愈不可解。天官太宰，祀五帝则掌誓戒，后云祀大神示亦如之。郑谓大神示即天地也，是重五帝于大神示也。五帝之说盛于吕不韦之《月令》。先儒尝言，《周官》为战国时书，故《周官》之言五帝，多于祀天，而其礼之大者，未尝不与祀天并。玉乐虽重于上帝，而充人掌牲牷止于五帝。小司寇之实镬水纳，亨士师之沃尸及王盥，皆止于五帝。《诗》、《书》所载，未尝有五帝之号，尊上帝而黜五天帝，要不为无据也。
祭天名数议
