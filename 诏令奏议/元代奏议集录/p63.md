<!-- { "loadSidebar": true } -->
窃谓释、道之教与夫子之道，并立为三，不知释、道之所谓教者何事？背弃君亲，毁灭纲常，舍本逐末，以此教人，可乎？明知其非而趋从愈广，盖辟之者不针其病，彼得以有辞，谓世间无佛无仙不可也。诚有之，一言以蔽之，曰无用耳。于国无益，于人无济，虽宗而事之，将焉用之？夫圣人之道，不可一日无；三纲五常之理，不可一日缺。百姓恃此以自存，无此则不能以一朝居。虽无佛可也，无仙亦可也，彼二者之说，不过窃圣道之绪余耳。夫子之所不屑为，彼方挟此以自高。夫子岂不知佛之为佛，仙之为仙？以其不切于日用常行，故未始言之。昧者反谓佛能超世，夫子不能免于世；佛为上一截事，夫子为下一截事，故夫子之不及佛也。噫！为是说者，愚亦甚矣。殊不知夫子正是上截事，佛乃下截事耳。季路问事鬼神，子曰：「未能事人，焉能事鬼。」敢问死，曰：「未知生，焉知死。」此一章乃三教是非之所由分也。谓佛超世者，以其入圣而不沦于鬼，趣长生而不与俗同腐也。谓圣人不免于世者，以其犹未能脱然于鬼与死也。其言固高矣，不思天下百万亿苍生，岂能尽为佛，尽为仙乎？能超世者，宁几何人？泝古及今，或得一于千百中，或阅数世而不得一焉，正自不能免于世也。三纲沦而九法斁，礼乐崩而阴阳隔，人之类灭久矣，安得有所谓佛与仙耶？夫子所以不言者，盖为世道深长思也。
君臣父子夫妇，人之大伦。人天地之灵以生，幼学壮行，期为世用，于人之道未能了，何暇问鬼？于生之理未能知，何暇问死？能无忝于为人，能无负于此生，然后反而求之，可以免轮回致不死耳，非佛与仙为下一截事乎？今之奉佛求仙者，逐风吠影，懵不知佛与仙谓何，祖风法门云何。如达摩面壁九年，维摩不二法门，止为身计，何尝施祸福于人，亦未尝要人之敬奉。后人为之庄严忏诵，扇惑愚民，非佛之真性也。张道陵远处深山，萨真人一瓢自随，厌与俗接，何尝妄有希求于人？人亦不敢轻有所与，后来设立符箓醮禳，诳取钱物，非祖之初意也。今见披禅衣者便拜为佛，见戴黄冠者即稽为仙，彼于自身尚不克保，何能及人？乃欲赖之以祝圣躬之寿考，祈国祚之延长，黎庶之安乐，非大愚而何？
往年留都下，见帝师之死，驰驿取小帝师来代，不过一寻常庸厮耳。举朝上下，倾城老弱郊迎，望风顶礼，罗拜道旁，不知所敬者何，所慕者何，其愚一至于此哉！力排其非，反招怪怒，指为毁佛谤道，几若漆沫不可解者。今以出于祖师之口者解之，则可释然矣。
昔达摩自南天竺来，梁武帝诏至金陵，问曰：「朕造寺舍经度生，不可胜纪，有何功德？」师曰：「并无功德，此但天人小果有漏之因，如影随形，虽有非实。」此语足以解求福田利益者之惑。陈抟隐华山，宋太宗召至阙下，延入宫中与语，使宰相宋琪等问曰：「先生得玄默修养之道，可以授人乎？」对曰：「练养有术，纵使白日升天，何益于治？今圣上洞达古今，深究治乱，正是君臣合德致治之时，勤行修练，无以加此。」琪等表上其语，上喜甚，斯言可为求神仙者之鉴。愚冥之徒，不知取法于此，辄取其无稽之论，公卿士庶，合情勤奉，稍有怠慢，惧祸目前，随所爱欲，无不听从。胡不思此辈妖妄，上不足以裨国政，下不足以熙群生，中不足以润身屋。竭有用之财，事此无用之物，吾不知其何心尚论其祖风法门？数椽以庇风雨，榻外视犹传舍，何假乎广厦千间，琉璃万瓦？一以供晨夕，身外皆为长物，何资乎千仓万箱，前驺后从？今天下大寺观，租入巨万，徒千百，飨用过于宫御，积蓄侔于邦赋。为长老观主者，营求而得之，榱题华丽，珍具毕陈，拥妓宴饮，连宵浃旦，佃客火工，男女杂袭，蠹政侵民，无所不至，经理营运，结纳官府，不异于庶姓人家。教门至此，扫地尽矣。若不少抑，为祸滋深，殆有不可胜言者。
唐会昌间，为僧尼耗蠹天下，命并省佛寺。上都、东都各留二寺，上州留一寺，中下州并废。分为三等：上等留僧二十人，中等十人，下等五人，余僧及尼皆勒归俗。通毁招提兰若四万余区，收良田数千万顷，奴婢十五万人，归俗僧尼二十六万五百人，真是快活条贯。宜体此意，先将西番大师留京都者，以礼敦遣，悉令还国；外而天下寺观钱粮，拘使输官；其游手惰农之夫，蚕食常住，无异俗人，各令归农务本。如果有德行真修、茹枯绝欲之士，虽无补于世用，然息念离尘，亦有可取，但官给日米二升，料钱二贯，岁绢五疋。许置从二名以供使令，每日米二升，岁布二 【北京图书馆藏明永乐内府本作「三」。】 疋。如此待之，亦云足矣。设或果有真佛出现，当如韩文公所云，容而接之，礼宾一设，赐衣一袭，卫而出之于境，不令惑也。若夫神仙潜形遁，不轻于降临尘间，人亦不得而见之，使可见可接，则非仙矣。然举此甚难，悟此甚寡，和之者，牢不可破，非有高明特达之见，洞察其理，深明其妄，不足以语此，惟圣朝其采择焉。(录自《历代名臣奏议》卷六十八)
论边远状 【篇名系编者所加。】 
边远之任，至甚不轻。古王者之遣将也，跪而推毂曰：「阃以内寡人制之，阃以外将军制之。」故边将咸得以便宜从事，朝廷不得而专之，无他，谓其谙于风土，习于形势，久知其人之可用与否，以之临事，如身之使臂，臂之使指，莫不顺意。若待朝廷选官分任，无非纨膏粱之子，刀笔筐箧之吏，不习兵事，不历艰难，到彼无所用焉。故昔者边鄙用人，每岁给降空头宣敕，令帅臣就便补拟类名申奏而已，以其所用之人，出乎常调之外，非持文墨议论者所可制其短长之命也。且就安避危，人之常情。万里之远，烟瘴之区，在常选中者，必不肯往。《黄石公军势》曰：「使智，使勇，使贪，使愚。」使智者，乐立其功；勇者，好行其志；贪者，急趋其利；愚者，不计其死。若非至贪与至愚，谁肯离妻子，去坟墓，置身于必死之地？其有轻生好名之人，激节赴义之士，不顾父母之遗躯，求升数级之资品，朝廷亦何吝一纸虚名以勉励之？然今日未尝无边远选，固有准保定夺者矣。但保举之初，欠于立法防奸；区用之后，失于计功核实耳。如云南、甘肃、八番、两江等处统帅藩臣，一赴阙下，便行保人，就于京都旋捏前资，以所保之品级，定价例之重轻，多者百锭，少者亦三之二。或尽数纳足，或先与一半，或立利钱文书，呈解到省，官可立得。以此淹困仕人、街市富子，每闻一帅臣至，则争先求之，并未尝涉历塞庭，练习边事也。处于豢养者，不吝资财，苟图根，又为改仕之谋。出于微贱者，侥幸荣名，欣然勇往，何济缓急之用？近两江元帅黄昔剌不花，累保得除者几及百数。续明里马合麻元帅蹈其故辙，公然卖保，声迹颇张，甚为不雅。今有刘八都儿平章在都，而投门下求保举者，又将纷然而至矣。遂致边鄙失得才之实，朝廷负滥爵之名，皆诸帅不忠误国之过也。更有甚于此者。今八方安堵，烽燧不惊，正无事于穷征远讨，但务安集故地足可矣。往者，刘、郑二帅妄开边衅，以致云南小有不安。尺地皆祖宗之遗业，一民皆祖宗之赤子，不宜置之度外。如八百媳妇之国，素不沾化，纵令尽有其土地人民，初无益于圣朝之万一。生事之臣，但知可以要功希赏，不知有损于国家甚大也。且外夷小丑，何足芥蒂？服不能为国之荣，叛不能为国之辱；得之不足以加国之富，失之不足以致国之贫。故古圣人以不治治之，不计其去就也。昔傅介子以偏使斩楼兰王；郑吉以骑都尉发诸国兵，破车师，降日逐，威振西域；冯奉世因使大宛，矫制击莎车，平诸国，凡此者，皆未尝出于朝廷之命也。不假乎遣将调兵，无烦于运输供给，用得其人，则自能集事。若待命而行，整堂堂之阵，出师数万里之远，驱不安水土之弱兵羸卒，而投之不毛之地，虎狼之口，宜其将亡兵丧，外损国体，内伤国用，盖必致之理也。
今后远方之事，一切委任边将，借以予夺黜陟之权，责以内守外攻之效，听其择人而使，伺隙而动，可以进则取，不可以进则守。其有赴阙朝见者，乃臣子之彝礼，慰谕勤渠，赐宴增级足矣，不许在都以白呈滥保。凡有合用之人，并从本处公举完签，转申移咨都省，随其所拟职名，即与准给宣敕。若不由各省咨来者，别无定夺，则帅臣不得以容其奸矣。既除之后，考核真伪。有已受不任而借径他求，或已在不职而耽误官事，并须罪及本人，罚及保官。则求仕者揆己无能，自不妄求；保举者量才无取，必不轻保，而边境获真才之用矣。果能如傅介子辈卓有所立，不资朝廷毫发之费，而远拓疆土之广，则优加旌赏，以示激劝。此用人之微机，安边之要道，善谋国者之长策也。(录自《历代名臣奏议》卷六十八)
论抑强状
《汉书》所称游侠，即今之豪霸也。其时贵臣如窦婴、田蚡之属，竞逐于京师；布衣如剧孟、郭解之徒，驰骛于闾阎，立气势，作威福，结私交，连党类，权行州域，力折公卿。凡此者，皆乱之所由生也。
