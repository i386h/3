<!-- { "loadSidebar": true } -->
天麟论束利官曰：「臣闻诚之所感，可透金石，节之所持，可凌霜雪，皆天资卓厉，人力难加。设或中下之流，已有参差之品，故见利而思义者上也，舍躯而就利者下也。伏惟宇宙中人甚多，莫非从化之徒，亦在率之而已。今国家屡诛嗜利之臣，用谢士民之意，至如官阶内外，爰分清浊之班，人物高低，遂有贤愚之辨。处货利之司者，定惟豪之人，而清肃其心者皆淹身以避之；领商计之务者，但选市井之族，而廉干其德者皆因名以弃之。则是未居于职，已防污滥之辱其身名；既用伊人，先约资财之偿其失陷。致使当职之人肆情征取，上失在公之委任而虚其位，下为私室之经营而枉其心，愈治之而奸诈愈生，愈防之而计数愈歉。然财货系于诸课，而为国家之大本，不可一日废焉，矫枉者不能不过于直也。伏望陛下载宣天旨，令有司定制，凡仓场库务之诸官，旧系省部出付身者，今并宜以牒分品次之高低，视城郭之可否而设之。凡钱谷官系旧随路出付身者，并以行省札付增崇其职。凡钱谷官旧无俸禄者，今并宜依品次量多寡以给之。凡中外官员不拘门格，或宪职，或民官，皆量材以充钱谷官，考满铨功过以黜陟。凡利官既或高爵，又蒙重禄，又得齿于临民之官，又思以后迁升之益，自然相率而廉干矣。其或故犯宪纲，不尽心于正职者，则自作孽而已，奚足恤哉！十年不齿，然后降等量材而用之可也。其或误犯宪纲，非力所及者，则眚而已矣，止征其所当价既足，而随即降等量材用之可也。若然，则利官得人，利源通畅，上有裨于国用，下不损于民资矣。臣又以方今仓场库务官一年交代，意者因恐亏陷之多，积弊于中，久而难救故也。若循旧制，则虽一月一代，其弊益生。何则？盖立制以相绳，无厚礼以相厌，真利以相引也。且一年一代，而主出付身者将行文照验之不暇，又何暇辨其人之廉与不廉，干与不干哉！更望陛下载宣天旨，令有司定制，凡钱谷官三年一考而易之；凡钱谷官曾无亏欠，委随处廉访司每年四季四度案覆；凡有亏欠者，则令随处廉访司就行别拟廉干之人，代其犯者之职，申上用之，拘犯者而征所偿，既足则申上定之。若然，则自无亏课之人，设或有之，亦不至于数多而难以征矣。」(《历代名臣奏议》卷一百五十二)
太平金镜策论考幽明
世祖时，布衣赵天麟上《太平金镜策论考幽明》曰：「臣闻一人在上，握四海之权衡，四海承风，仰一人之造化。功名之要地，荣利之宏机，廉士贪夫，文儒武帅，或欲呈其才德而冀其道之得行，或欲肆其奸回而冀其情之获恣。故正人指邪人为邪，而邪人亦指正人为邪，忠者以佞者为佞，而佞者亦以忠者为佞。交攻不一，虽曰难分，立法取中，亦为极易也。唐朝以体貌丰伟为贵，所谓市瓜喜大而或失其香；晋室以清谈虚旷为先，所谓画饼充饥而委无真用。此唐之不能及三代，而晋之不能及汉、唐也。今国家入仕之门太多，考选之方太阙。臣以为王者之左右携仆亦贵乎正，不正，则如蝎蠹之内生；天下之大官小吏并须乎贤，不贤，则如蝗螟之外起。臣谨依经考史，断以愚意，条陈圣人之九征，及当今所切二十六美之三十九类，与夫三要，惟陛下察之。所谓九征者，一曰远使之而观其忠，二曰近使之而观其敬，三曰烦使之而观其能，四曰卒然问焉而观其智，五曰急与之期而观其信，六曰委之以财而观其仁，七曰告之以危而观其节，八曰醉之以酒而观其则，九曰杂之以处而观其色。所谓二十六美之三十九类者，一曰文史之美三类：草制饰诏，谆悉词情也；校书正字，可为定体也；教诲后学，德多成也。二曰礼官之美三类：补拾遗，将顺其美也；朝会祭祀，仪章丕举也；宣慰风俗，雍熙聿致也。三曰乐官之美一类：金石宫商，理协声正也。四曰知人之美一类：善恶周览，洞晓于心也。五曰敬贤之美一类：推毂进士，常若不及也。六曰考校之美一类：彰善瘅恶，照文无失也。七曰纠察之美一类：弹劾所至，不避权豪也。八曰廉访之美二类：廉察官吏，儆惧肃清也；访问风俗，化成礼义也。九曰宿卫之美一类：小心周密，京辇增威也。十曰筹计之美二类：帷幄画计，遐冲倒戈也；排垒整阵，临时合权也。十一曰督领之美三类：器械精完，士卒闲习也；号令严明，部伍齐肃也；临敌耀威，身先仕伍也。十二曰镇防之美一类：守坚持重，寇盗难窥也。十三曰屯田之美一类：劝励稼穑，勤事多获也。十四曰刍养之美一类：孳畜头疋，茁壮蕃滋也。十五曰使臣之美二类：喉舌宣纳，成美昭光也；委干事务，辨济平允也。十六曰断之美三类：勾检考核，瑕隙无隐也；要察圆明，囚无间言也；疑狱得情，处置合律也。十七曰农桑之美一类：董督树艺，水旱有备也。十八曰董役之美一类：监役合宜，丁夫悦事也。十九曰关津之美一类：奸诈不漏，行旅不壅也。二十曰营造之美一类：练事分功，捷于供奉也。二十一曰明利之美一类：出纳有常，簿藉易昭也。二十二曰算数之美一类：多寡有分，了然胸臆也。二十三曰僧官之美一类：弘宣释教，守戒精严也。二十四曰道官之美一类：弘宣道教，守德精严也。二十五曰医官之美二类：科品明分，举无不应也；开发后学，成材者也。二十六曰阴阳之美二类：历法推步，授时无舛也；卜筮循经，不为诡异也。所谓三要者，一曰公，二曰廉，三曰勤。径情服事，不邀功利，谓之公。贿赂在前，不以为念，谓之廉。服劳王室，悉心竭力，谓之勤。九征之征尽矣，二十六美之类备矣，三要之要具矣，选法考校之源委终矣。伏望陛下以九征考左右携仆，仆臣正，而厥后益以正矣。更望陛下以二十六美之三十九类，与夫三要之说，明谕选曹及内外百官，若三年当考之时，凡一美三要者为上等，凡一美二要者为中等，凡一美一要者，有要无美者，有美无要者，皆为下等。凡美要并无，而虽无大罪者，亦停免之。凡罪犯显明，则有宪职在焉。始以三德八才用之，终以二十六美三要考之，则自中及外，大小官吏，将若玉壶之冰，秋霄之月，凛乎其清，皎乎其明矣。」(《历代名臣奏议》卷一百五十八)
论增崇都省并于腹里别立一行省
赵天麟上策曰：「臣闻车舆之枢要在于管辖，衣裳之提纲系于要领，要领不可以兼衽袂之资，管辖不可以兼辕衡之用。盖器殊缓急，则一无为万有之宗；名限重轻，则一贵乃群卑之仰。轩辕置六相，而以风后等为之；天乙立二相，而以伊尹等充之。是时爵分万国，国建诸侯。及嬴秦罢侯，而丞相号起，自是以来，累朝相效，其增损之制难以胜言，其高下之秩例皆极品。仪刑端禁，总领纪纲，掌一人家事之张皇，作四海士民之倡率。金章紫绶，黄合沙堤，非惟诧殊异之丰仪，所以示尊荣而委重也。既资厚望，当振清风。我国家内立中书，外立行省，行省以革藩镇诸侯之专，中书以为公卿大臣之任，防微之理亦已至矣，树治之法可谓盛矣。然犹有未尽，辄敢妄陈愚言。窃见中书内省密迩皇宫，统余省于上游，弼圣君于中域，但当坐而论道，据槐府以秉钧；宽以宅心，守台司而助化。今也汴梁以北，北京以南，西界长安，东穷辽海，毫厘细务，靡不相烦，升斗微官，亦来取，岂非管辖兼辕衡之用，要领兼衽袂之资乎？伏望陛下载崇都省，申以大名，谏院隶焉，六部隶焉，除乌台、相府所统之外，随朝九品以上亦皆隶焉。选德才无玷、地望极清者为大中书令，其丞相、平章、丞辖、参政，以至府之参议，院之谏臣，暨郎官、都事之司，咸冠以左右之号。凡宰执朝会，商榷万机，常以谏臣班于厥次，有阙斯补，有遗斯拾。如此而圣德加明，治具张矣。凡都省移文于行省，以咨付付之；行省移文于都省，以咨呈呈之。凡都省事关行省，及行省一切合事务咨呈于都省，都省判送六部，六部拟而呈之，转咨行省以行。凡随朝九品以上，及外路受宣命以上官，都省注之。如此而宰执益崇，政事简矣。更望陛下于腹内取中别立一省，谓之燕南等处行中书省，以间汴梁、北京、辽阳、安西四省之间。凡外路受牒以下官，行省注之，然后咨呈都省，乞颁牒可也。凡随朝诸有司当受付身者，委都省出之；凡外路诸有司当受付身者，行省出之。如此则上廉远地，而堂陛愈高，都省增崇，而天王益重矣。或者以为国家因四远及蛮荆之新附，故立行省以镇之，腹内不须立也，殊不知汴梁有省，岂汴梁亦新附之城哉？事在不疑，惟陛下察其可否而行之。」(《历代名臣奏议》卷一百六十二)
论重御史台职权
