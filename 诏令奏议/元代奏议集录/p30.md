<!-- { "loadSidebar": true } -->
时 【至元二十四年。】 江南行台与行省，并无文移，事无巨细，必咨内台呈省闻奏。桑哥以其往复稽留误事，宜如内台例，分呈各省。又言：「按察司文案，宜从各路民官检核，递相纠举。且自太祖时有旨，凡临官事者互相觉察，此故事也。」从之。(《元史》卷二百五《桑哥传》)
请理算各省钱谷
 【[至元二十五年]】 十月 【据《元史》卷十五《世祖本纪》补。】 ，桑哥奏：「湖广行省钱谷，已责平章要束木自首偿矣。外省欺盗必多，乞以参政忻都、户部尚书王巨济、参议尚书省事阿散、山东西道提刑按察使何荣祖、札鲁忽赤秃忽鲁、泉府司卿李佑、奉御吉丁、监察御史戎益、佥枢密院事崔彧、尚书省断事官燕真、刑部尚书安佑、监察御史伯颜等十二人，理算江淮、江西、福建、四川、甘肃、安西六省，每省各二人，特给印章与之。省部官既去，事不可废，拟选人为代，听食元俸。理算之间，宜给兵以备使令，且以为卫。」世祖皆从之。(同上)
增盐、茶、酒醋税课
 【[至元二十六年闰十月]】 桑哥言：「国家经费既广，岁入恒不偿所出，以往岁计之，不足者余百万锭。自尚书省考天下财谷，赖陛下福，以所征补之，未尝敛及百姓。臣恐自今难用此法矣。何则？仓库可征者少，而盗者亦鲜矣，臣忧之。臣愚以为盐课每引今值中统钞三十贯，宜增为一锭；茶每引今直五贯，宜增为十贯；酒醋税课，江南宜增额十万锭，内地五万锭。协济户十八万，自入籍至今十三年，止输半赋，闻其力已完，宜增为全赋。如此，则国用庶可支，臣等免于罪矣。」世祖曰：「如所议行之。」(同上)
议诸王印章制度
 【[至元二十四年冬十月]】 戊寅，桑哥言：「北安王王相府无印，而安西王相独有印，实非事例，乞收之。诸王胜纳合儿印文曰：『皇侄贵宗之宝』，宝非人臣所宜用，因其分地改为『济南王印』为宜。」皆从之。(《元史》卷十四《世祖本纪》)
 【[至元二十四年十一月]】 丁酉，桑哥言：「先是皇子忙哥剌封安西王，统河西、土番、四川诸处，置王相府，后封秦王，绾二金印。今嗣王安难答仍袭安西王印，弟按摊不花别用秦王印，其下复以王傅印行，一藩而二王，恐于制非宜。」诏以阿难答嗣为安西王；仍置王傅，而上秦王印，按摊不花所署王傅罢之。(同上)
和籴、钞法、漕运、赏赐诸事
 【[至元二十五年夏四月辛酉]】 桑哥言：「自至元丙子置应昌和籴所，其间必多盗诈，宜加考。扈从之臣，种地极多，宜依军站例，除四顷之外，验亩征租。」并从之。(《元史》卷十五《世祖本纪》)
 【[至元二十五年五月]】 乙未，桑哥言：「中统钞行垂三十年，省官皆不知其数，今已更用至元钞，宜差官分道置局考中统钞本。」从之。(同上)
 【[至元二十五年冬十月庚午]】 桑哥请明年海道漕运江南米须及百万石。又言：「安山至临清，为渠二百六十五里。若开浚之，为工三百万，当用钞三万锭、米四万石、盐五万斤。其陆运夫万三千户复罢为民，其赋入及刍粟之估为钞二万八千锭，费略相当，然渠成亦万世之利。请以今冬备粮费，来春浚之。」制可。(同上)
 【[至元二十五年十二月]】 辛未，桑哥言：「有分地之臣，例以贫乏为辞，希觊赐与。财非天坠地出，皆取于民，苟不慎其出入，恐国用不足。」帝曰：「自今不当给者汝即画之，当给者宜覆奏，朕自处之。」(同上)
 【[至元二十六年闰十月]】 庚辰，桑哥言：「初改至元钞，欲尽收中统钞，故令天下盐课以中统、至元钞相半输官。今中统钞尚未可急敛，宜令税赋并输至元钞，商贩有中统料钞，听易至元钞以行，然后中统钞可尽。」从之。(同上)
赵天麟 【赵天麟奏议中有一部份系成宗时所上，今一并辑录于此。】 
　　　论心体心用
世祖时，赵天麟上策曰：「臣闻放之弥六合，卷之退藏于密者，心之体也；范围天地而不过，曲成万物而不遗者，心之用也。此两者其实体用而已矣。体以统用，则神道设教而天下咸服；用以达体，则行其无事而真源自凈。含之若虚，启之有余，内外周围，上下如一。三皇大之而道彻终古，五帝性之而德垂后世，三王身之而仁流万邦，五霸假之而功加一时。何以言之？盖四端如四时之相用，五常符五行之不忒，混而为一，谓之太极，畅而示微，谓之无极。非无极，不足以知神人之圆灵；非太极，不足以见圣人之大致。太极即无极也，圣人即神人也。性无不善，人无不同，虽凡愚不能无道心。道心惟微，故圣人贯天下之道。气所拘，物欲所移，虽神圣不能无人心。人心惟危，故圣人崇天下之教。道者，名异而理同，既非心而不圆；教者，下学而上达，又非心而不立。夫性者，心之齐而具理也；情者，心之发而为事也；仁者，心之爱也；义者，心之宜也；礼者，心之节也；智者，心之觉也；信者，心之实也。理以存妙，事以应务，爱以尽公，宜以方外，节以畅文，觉以烛暗，实以明诚，此七者，其实性情而已矣。性定而情自检者，心也；情定而性自复者，亦心也。凡在下者心定，则非分之望消；凡在上者心定，则化育之方备。钦惟陛下父天母地，寰海为家，四三皇而六五帝，仰三王而俯五霸。以非常之资，御非常之尊，以不世之德，膺不世之运，一言之出，神鬼横集，一意之行，风雷翕变。夫动者，静之末也；静者，动之本也。审乎本末，则心自定矣；原乎动静，则心自正矣；精乎道教，则心自诚矣；昭乎体用，则心自明矣。定正以契天人之相通，诚明以洞天人之无二，又岂在察察以用神，孜孜以致感哉？五常包络于此，四时调和于彼，运天下于掌上，炳天下于胸中，无为而为，不宰而宰，斯皆陛下固有之当然，已行之常事。伏望慎终如始，畴不赖焉。」(《历代名臣奏议》卷五)
论帝王之德贵公而不私
天麟又上策曰：「臣闻运元气之神，以安五行而尽自然之健者，天也；协五行之位，以定元形而备无疆之顺者，地也；据五行，中五方，法健以为动，效顺以为静者，帝王也。帝王之德，参天两地，贵于公而不私焉。公者，义也；私者，利也。量义以动，则忧以天下，乐以天下，而王道备矣。放利而行，则既失民望，又失民心，而王政怠矣。是以圣人其临民也，懔乎若朽索之驭六马；其抚民也，柔乎若慈母之视婴儿。所欲与之聚之，所恶勿施尔也。且下民皆国家之民也，而民财皆国家之财也，又何须泛取于下而轻用于上哉！窃见郡县之中，赋敛之时，乡司里正，定其贫富，专加擅减，营利于中。富家之利，优游有余；贫家力不能及，遂举债于他家。其或失期稽限，罪莫可逃，齐之以号令，威之以刑罚，愁怨之气，冤苦之声，充塞天渊，伊谁救者？又或不办，则官吏亦从而得罪矣。及其会计上司，纳于府库，凶年不发其积，贫民不蒙其赐，乐工之流呈戏技而图之，荷宠之人迎喜气以期之，岂不伤于用财之至公哉。且怒者，圣人之所不免也，一怒之中，事存万理，故中庸以中节为和，颜子以不迁为德。窃见数年以来，北征墙之叛，东伐浮海之国，近又大举南征，鞭策未尝停，戎缰未尝解。谚曰：『天子怒起，伏尸万里。』信乎其如是，能不戒之哉！臣窃以四远未知礼乐之当然，迁徙无常，翱翔边徼，胜之不足喜，得之不足治，今乃烦天威而怒之，而讨之，岂不伤于用力之至公哉！伏望陛下思地利之艰难，上审天心之仁厚，知民之欲富也，则寡用其财而生之；知民之欲逸也，则常爱其力而务存之；知喜之太过而损其阳，则节之；知怒之太过而荡其阴，则息之；知王者之贵于无私，则敷大公以御之；知信之可示于天下，则推赤心以治之。财积而下富上足，心固而下定上安。喜怒有宜，而内外无可悔之机；公信既宣，而上下无相疑之意。如胶漆之固，如埙箎之和，君聿致于无为，民不知其帝力，然而兆人之不富，四远之不服，未之有也。」(《历代名臣奏议》卷五)
论法祖爱民
天麟又上策曰：「臣闻动植具于有物之先，乾坤判于无名之始，流通二气，班布五行。惟人也，括万象以独灵，执一中而不倚，芒乎若醇醪之酩酊，寂乎犹混沌之鸿蒙。及其清浊遂分，视听胥引，智愚悬隔，强弱难齐，总总而生，林林而群，大朴降焉，良心放矣。中人以下，骋利欲之纷拏；下愚之流，梏痴迷而忘返。以至剥交战，暴戾相凌，或顾影以无依，或吁天而无告。爰生大圣，弘济风波，肇启三皇，继闻十纪，维持造化，把握阴阳。三才定而天地位，尊卑立而万物育。由此观之，盖天为民而立君也。君道贵仁，天道辅德。年丁五百，命我皇家。祖帝轩蔓衍之遗芳，扫金宋区分之偏境。东浮洋水，西越昆仑，南蕃于交广之南，北限于玄虚之北。虞夏之玉帛万国，越可相同；汉唐之宇宙一家，犹难并议。功已成矣，德已兴矣，道已行矣，政已平矣，陛下能无思乎？陛下能无戒乎？思夫业之所立者，祖也。方其云兴虎噬，神鬼助功，电激雷奔，龙蛇起陆，欲起处而不遑启处，欲自暇而不获自暇，栉风沐雨，劳身于戈甲之秋，冒棘披荆，抗志于烟尘之际，以至于有天下，兹惟艰哉！今天下已定，守之非易，能不思艰难乎？戒夫业之所本者，民也；民之所恃者，政也。民可近，不可下，非民无以立统，非罔与守邦。虑其啼饥也，薄取其斛粟；念其号寒也，减征其织帛；冀其知礼也，中之以孝弟；欲其知禁也，示之以好恶。劳之来之，臣之直之，辅之翼之，又从而振德之。且政虽一理，日有万机。一事尚未形见而即防之，一言虽无大害而即虑之。堤溃于蚁孔，气泄于针芒，骨销于积毁，轴折于丛薄，可不戒哉！而又据古今成败以为龟鉴，参天人感应以察休咎。冕旒前蔽，不矜其明而视于至公；黈纩旁塞，不眩其聪而听于大同。委贤以任之，量能而用之，敬以居之，简以行之。勤而不烦，逸而不过，清而不激，默而不窒。披服端拱以向阳，执镇圭宴坐而当宁。宝位以之而克安，龟祚以之而克固。传诸子孙，耀于罔极，使史笔欣然而赞之曰：『大元天子之德，皇兮将兮，莫之与京，尚矣媺矣，莫之或拟。』不亦光哉！不亦快哉！愚臣乱言，罪当万死。伏望陛下，检身若不及，为善惟不足，稽伯禹之不自满假，体成汤之圣敬日跻，过听愚臣之言，曲免狂妄之罪。窃谓圣心同海，涓流不弃，而浸浸增深，故能大宝齐天，亿万无疆而绵绵永镇矣。」(《历代名臣奏议》卷五)
论宗庙之礼
