<!-- { "loadSidebar": true } -->
恭惟皇帝陛下睿仁慈，天锡勇智，喜衣冠，崇礼让，爱养中国，有志于为治，而为豪杰所归，生民所望久矣。但断然有为，存典章，立纲纪，以安天下之器，不为苟且一时之计，奋扬干刚，应天革命，进退黜陟，使各厌伏，天下不劳而治也。今自践祚以来，下明诏蠲苛烦，立新政去旧污，登进茂异，举用老成，缘饰以文，附会汉法，敛江上之兵，先输平之使，一视以仁，兼爱两国，天下颙颙莫不思见德化之盛，至治之美也。但恐害民余孽，扳附奸邪，更相援引，比佽以进，若不辨之于早，犹夫前日也。以有为之姿，据有为之位，乘有为之势，而不为有为之事，与前代英主比隆，陛下亦必愧怍而不为。《书》曰「罔不在厥初」，《易》曰「履霜坚冰至」，《诗》曰「如彼雨雪，先集维霰」，《春秋》书「元年春王正月」，皆谨之于初，辨之于早也。有有为之志而不辨奸邪于早而之，则铄刚以柔，蔽明以晦，终不能以有为。盖彼奸人易合难去，诱之以甘言，承之以怡色，赂之以重宝，便辟迎合，无所不至，不辨之于早而拒之，皆堕其计，授之以柄而随之耳。昔王安石拜参政，吕献可即以十罪章之，温公谓之太早，献可曰：「去天下之害不可不速，异日诸君必受其祸。」安石得政，宋果以亡。温公曰：「吕献可之先见，范景仁之勇，吾不及也。」夫月晕而风，础润而雨，理有所必然，虽天地亦可先见，于人乎。方今之势在于卓然有为，断之而已。去旧污，立新政，创法制，辨人材，绾结皇纲，藻饰王化，偃戈马，文致太平，陛下今日之事也。毋以为难而不为，毋以为易而不足为，投几挈会，比隆前王，政在此时。毋累于宵人，不惑于群言，兼听俯纳，贲若一代，号为英主，臣之所愿也。
臣草木愚昧，既被知遇，而又远离轩陛，日以隔越，迫于事几，故不避斧钺，冒触神威，庶奸党少，纲纪粗立，虽万死无恨。中统元年八月附报入宋奏目上进。(同上)
许衡
　　　时务五事 【至元三年】 
臣某诚惶诚恐，谨奏呈《时务五事》。伏念臣性识愚陋，学术荒疏，不期虚名偶尘圣听。陛下好贤乐善，舍短取长，虽以臣之不才，亦叨宠遇，自甲寅至今十有三年，凡八被诏旨，中怀自念，何以报塞。又日者面奉德音，叮咛恳至，中书大务，容臣尽言。臣虽昏愚，荷陛下知待如此其厚，敢不罄竭所有，思益万分。但迂拙之学，本非求仕，言论鄙直，不能回互，矫趋时好。孟子以责难于君，陈善闭邪，为恭敬；孔子谓以道事君，不可则止。臣之所守者，其大意盖如此也。伏望陛下宽其不佞，察其至怀，则区区之愚，亦或有少补云。
立国规摹
为天下国家，有大规摹。规摹既定，循其序而行之，使无过焉，无不及焉，则治功可期。否则心疑目眩，变易纷更，日计有余而岁计不足，未见其可也。昔子产处衰周之列国，孔明用西蜀之一隅，且有定论，而终身由之，堂堂天下，可无一定之论而妄为之哉！古今立国规摹虽各不同，然其大要在得天下心。得天下心无它，爱与公而已矣。爱则民心顺，公则民心服，既顺且服，于为治也何有？然开创之始，重臣挟功而难制，有以害吾公；小民杂属而未一，有以梗吾爱。于此为计，其亦难矣，自非英睿之君，贤良之佐，未易处也。势虽难制，必求其所以制；虽未一，必求其所以一。前虑顾，因时顺理，予之夺之，进之退之，内主甚坚，外行甚易，日戛月摩，周旋曲折，必使吾之爱、吾之公达于天下而后已。至是则纪纲法度施行有地，天下虽大，可不劳而理也。然其先后之序，缓急之宜，密有定则，可以意会，而不可以言传也，是之谓规摹。
国朝土宇旷远，诸民相杂，俗既不同，论难遽定。考之前代，北方奄有中夏，必行汉法可以长久，故后魏、辽、金历年最多，其它不能实用汉法，皆乱亡相继。史册具载，昭昭可见也。
 【[后魏拓拔氏，改姓元，都云中，迁洛，十六帝，一百七十一年。】 
 【辽耶律，改刘氏，都临潢，徙无常处，九帝，二百一十八年。】 
 【金完颜氏，都上京，迁燕，九帝，一百一十八年。】 
 【前赵刘元海，据平阳，三主，二十五年。】 
 【后赵石勒，都襄国，六主，三十二年。】 
 【前燕慕容皝，都蓟，迁邺，三主，三十四年。】 
 【前秦苻坚，都长安，五主，四十四年。】 
 【后秦姚苌，都长安，三主，三十四年。】 
 【南燕慕容德，据广固，二主，十二年。】 
 【南凉秃发乌姑，据广固，三主，十八年。】 
 【西秦乞伏国仁，据金城，四主，四十七年。】 
 【后燕慕容垂，据中山、邺，四主，二十五年。】 
 【夏赫连勃勃，据朔方，三主，二十五年。]】  【据《元文类》卷十三所收《时务五事》补。】 
国家仍处远漠，无事论此，必如今日形势，非用汉法不宜也。陆行资车，水行资舟，反之则必不能行；幽燕以北，服食宜凉，蜀汉以南，服食宜热，反之则必有变异。以是论之，国家当行汉法无疑也。然万世国俗，累朝勋贵，一旦驱之下从臣仆之谋，改就亡国之俗，其势有甚难者。苟非聪悟特达，晓知中原实历代帝王为治之地，则必咨嗟怨愤，喧哗其不可也。窃尝思之，寒之与暑固为不同，然寒之变暑也，始于微温，温而热，热而暑，积百有八十二日而寒气始尽。暑之变寒，其势亦然。山木之根，力可破石，是亦积之之一验也。苟能渐之摩之，待以岁月，心坚而确，事易而常，未有不可变者。然事有大小，时有久近，期小事于远，则迁延虚旷而无功，期大事于近，则急迫仓惶而不达，此创业垂统所当审择也。以北方之俗，改用中国之法也，非三十年不可成功。在昔金国初亡，便当议此，此而不务，诚为可惜 【《元文类》作「孰为可务」。】 。顾乃宴安逸豫垂三十年，养成尾大之势，祖宗失其机于前，陛下继其难于后，外事征伐，内抚疮痍，虽曰守成，实如创业，规摹之定，又难于向时矣。然尾大之势，计圣谋神筭已有处之之道，非臣区区所能及也。此外唯当齐一吾民之富实，兴学练兵，随时损益，稍为定制，如臣辈者皆能论此，在陛下笃信而坚守之，不杂小人，不营小利，不责近效，不惑浮言 【「惑」，《元文类》作「恤」。】 ，则天下之心庶几可得，而致治之功庶几可成也。
中书大要
中书管天下之务，固不胜其烦也，然其大要在用人、立法二者而已。近而譬之，发之在头，不以手理而以栉理， 【[又譬之]】  【据《元文类》补。】 食之在器，不以手取而以匕取，手虽不能自为，而能用夫栉与匕焉，是即手之为也。上之用人，何以异此。不先有司，直欲躬役庶务，将见日勤日苦而日愈不暇矣。古人谓得士者昌，自用则小，意正如此。夫贤者识治之体，知事之要，与庸人相悬，盖十百而千万也；布之周行，百职具举，宰职总其要而临之，不烦不劳，此所谓省也。然人之贤否，未能灼知其详，固不敢轻用。或已知其孰为君子，孰为小人，复畏首畏尾，患得患失，坐视其弊而不敢进退之，徒曰知人，而实不能用人，亦何益哉！人莫不饮食也，独膳夫为能致气味之美；莫不睹日月也，独术者为能步亏食之数。得法与不得法，固难一律论也。有马不能习，必使人乘之 【《元文类》作「必借人乘之」。】 ；有玉不能治，必求玉人雕琢之。小物尚尔，堂堂天下神器之重，可使不得法者为之耶？古人谓为山必因丘陵，为下必因川泽，意正如此。夫治人者法也，守法者人也，人法相维，上安下顺，而宰执优游廊庙之上，不烦不劳，此所谓省也。里巷之谈，动以古为诟戏，不知今日口之所食，身之所衣，皆古人遗法而不可违者，岂天下之大，国家之重，而古成法反可违邪？其亦弗思甚矣。用人立法，今虽未能遽如古昔，然已仕者便当颁降俸给，使可养廉，未仕者且当宽立条格，俾就叙用，则失职之怨少可舒矣。外设监司，纠察污滥，内专吏部，考定资历，则非分之求渐可息矣。再任三任，抑高而举下，则人才爵位略可平矣。舍此则堆积壅塞，参差谬戾，苟延岁月，莫知所期也。俸给之数，叙用之格，监司之条例，先当拟定。至于贵家世袭，品官任子，驱良抄数之便宜，续当议之，亦不可缓也。此其大要。须深探古人所以用人立法之意，推而衍之，则何难见之有？若夫得行与不得行，在上之委任者何如，而能行与不能行，又在执政者得人不得人尔，此非臣之所能及也。
为君难六事 【践言、任贤、得民心、防欺、去邪、顺天道】 
民生有欲 【「民生」，《元文类》作「生民」。】 ，无主乃乱。上天眷命，作之君师，必与之聪明刚断之资，重厚包容之量，使之首出庶物而表正万邦。此盖天以至难任之，非予之可安之地而娱之也。尧、舜以来，圣帝明王，莫不兢兢业业，小心畏慎，日中不暇，未明求衣，诚知天之所畀，至难之任，初不可以易心处也。知其为难而以难处，则难或可易；不知为难而以易处，则它日之难有不可为者矣。孔子谓人之言曰：「为君难，为臣不易。」则其说所由来远矣。为臣不易，臣已告之安童，至为君之难，尤陛下所当专意者，臣请举其切而要者，款陈于后。
