<!-- { "loadSidebar": true } -->
封建，古法也，司马晋行之而叛者起；肉刑，古法也，汉文废之而人心悦；井田，亦古法也，新莽效之而失业者怨。然则古法不可行耶？曰：不可行则古人不行久矣。夫行古人之法，当得古人之意。故有尊贤亲亲之意，则可以行封建之法；有尚德缓刑之意，则可以行肉刑之法；有损上益下之意，则可以行井田之法。不得其意，而守其法，是为徒法，徒法不能以自行。吾观孟子答文公井地之问，凡二章，始言贡、助、彻之异，继言公田、世禄之制，又言君子、野人之别，而终之曰「此其大略也。若夫润泽之，则在君与子」。朱文公释「润泽」二字，谓因时制宜，使合于人情，宜于土俗，而不失乎先王之意也。然则先王之意奈何？曰恭以礼下，俭以取民，仁以行政，其在上者如此；庠以养，校以教，序以射，而人伦明，相友助，相扶持而百姓睦，其在下者如此。当是时也，白坟、黄壤、青黎之地，皆声教渐被之余，而陇上辍耕之夫，安得鸿鹄之兴叹？乡师、党正、闾胥之间，皆德行道艺之选，而绛县老人之年，安得泥涂之久辱？《大田》之诗曰：「雨我公田，遂及我私。」言天意本雨我君之田，我因蒙其余惠耳！《噫嘻》之诗曰：「骏发尔私，终三十里。」戒尔民当大发其力于尔之私田，无尺地之不耕也。苏氏曰：「上之告民，则先其私。民之奉上，则先其公。」上下之间，交相忠爱如此，法禁以厉之欤？号令以迫之欤？刑赏以诱之欤？亦君民相与之意耳！
阡陌开而贫者无立锥，王田禁而市道有泣涕。仲舒、师丹限田之请不行于汉，汉民之不幸也。魏文、周、隋均田之制卒定于唐，唐民之犹幸也。塞兼并之路，减田宅之价，此议法之善者；口分给老小，世业传子孙，此立法之善者，然亦徒法而已。杨龟山尝论王荆公新法之弊，引明道先生之语，有《关雎》、《麟趾》之意，然后可以行《周官》之法度，大要归于正心诚意之效。龟山盖深识此理，岂鄙儒之所能语、俗吏之所能知哉？度田之法，为之以渐，持之以久，本之以信，济之以宽严而从于宽，权之以义利而主于义，酌之以今古而宜于今。慢经界者始于污吏，务财用者始于小人。与其百姓不足，不若君不足；与其有聚敛之臣，宁有盗臣。渊中察鱼不祥，置中掩兔不仁。大弦急则小弦绝。耒耜夺丁男之利，丝纩竭红女之力。普天之下，莫非王土，岂屑屑计此，桑弘羊、宇文融之故智不可用也。昔周世宗夜半读元微之均田图，慨然叹曰：「此致治之本也。」诏颁其图，使吏民先习知之，期以来岁大均天下之田。彼区区五代之君，犹能留意民事如此，上嘉唐虞之令主乎？昔郑子产为政一年，国人诵之曰：「取我田畴而伍之，孰杀子产，吾其与之。」及三年又诵曰：「我有田畴，子产殖之，子产而死，谁其嗣之。」彼区区列国之卿，犹能不失民心如此，愿为稷契之良臣乎？迩者经理之法，良法也，有司奉行未得其意。尧仁如天，亦既与之更始矣。快活条贯，次第举行，执事犹以成效藐然为疑，何哉？仆也识字耕田夫耳！愿受一廛而为氓，乡校议执政，夫我则不暇。(录自《墙东类稿》卷四，清光绪刊本，收入《元人文集珍本丛刊》，下同)
流民贪吏盐钞法四弊
策者，所以料成败，计得失，明是非，审利害也。词藻云乎哉，记诵云乎哉！科场废不用四十余年，学士老弃林丘，遗书束之高阁，然时文之弊，亦扫地尽矣。天诏兴贤，策以经史当世之务，以求博古通今之才，于是执事下诹承学以四者之弊。书生不达时宜，颇谙往事，管窥壁听，粗有千虑之一得，敢因明问而条陈之。
盖今日之弊有四，所以救弊之策十有二。
救流民之策三：一曰择守令，二曰轻赋役，三曰议赈贷。天流行，国家代有区画，备御在得其人。古之循吏，所至郡邑，浚陂渠，立堤防，课农桑，广储蓄，四民乐业，安土重迁，设遇旱潦，恃以无恐。今也为人择官，不为官择人。千里之师帅，教令不先；百里之父母，抚字不职。郡邑无承流宣化之人，朝廷无考课黜陟之法。常平之政不修，社仓之义不劝，劳徕不怠招集，有功者不闻显赏，阖境逃移、户口稀散者不必受罚，何异受人之牛羊立而视其死欤？此守令不可不择也。小民难保，天亦哀矜。本固邦宁，若古有训。升平之时，犹宜轻徭薄赋，歉之后，岂堪虐使苛征？且乡田同井，谁甘死徙？维桑与梓，岂不怀归？而余粮栖亩，责之全租，一室县罄，算之口赋，检覆之额未宽，追呼之费已重，役半饥之氓隶，兴不急之工役，良由此邦之人，莫我肯谷，所以「逝将去女，适彼乐郊」。九重勤恤之旨屡颁，田里愁叹之声未息，是谓上慢而残下，不能已溺以视人，何异扼饥者之吭而夺之食乎？此赋役不可不轻也。
民以食为天，不再食则饥，方其遇之始，倘为措置之方，通商劝分，薄敛己责，但有苟旦夕□沟壑之计，谁无恋坟墓保妻孥之心？惟其守死之余，遂起逃生之念。山墙野水，露宿草行，蒙袂嗟来，傍人门户，岂得已哉？而所至之处，不能存恤，官吏便文自营，封廪不发，驱之出境，委曰无他。愚谓宜留者给之闲田，贷之牛种；行者与之裹粮，续其口券；复业者返其田宅，正其疆界，利其家复其身可也。凡此破除之费，一出公上之储。国家富有四海，仁圣视民如子，岂与琐兮尾兮流离之子较是区区者哉？此赈贷不可不议也。
革贪吏之策三：一曰清选法，二曰均俸给，三曰严纠劾。官之失德，宠赂日彰。源之不澄，其流滋蔓。方今大小之职，颇稀清白之风，良由入仕之初，但由保举，夤缘请托，靡隙不钻；既仕之后，不试贤能，日月是断，不推功效，阀阅是先。吏掌铨曹，有如互市，视阙之久近，计秩之崇卑。倘未属厌，不无淹滞。高下在手，迟速在心。营求之力既殚，取偿之意愈急。驱车在道，见物垂涎。不畏莫夜之知，殆成白昼之攫。而幸门旁启，中旨特颁，又出于常调之外者。此选法不可不清也。分田受禄，古有常制。苟无君子，莫治野人。吏俸不足以代耕，人情必至于内顾，虽欲洁身，势有不能。故其廪糈，宜从优厚。王事鞅掌，终窭且贫，勤而无怨者，能几何人？非礼不怀，非禄不劝，见便则夺者，夫人皆是。今越在内服，取家辽远，不遑将父。京师薪米，旅泊良难，月之所得，不供日之所需，故人思补外，不乐内迁。越在外服，则大江以南，优于内地。圭田之多寡，视列郡之肥瘠，差等不为定制，有无不能相补。夫不足以养其身，而徒以禁其欲，欲无侵渔百姓难矣。此俸给不可不均也。总于货宝，古有常刑，杖之朝堂，罚不为过。今列郡置于监司，监司统于御史，又有监察之职，迭司举案之权。然而根党连，颜情易稔，交通诡密，冤状莫伸。当道之狼，慑不敢问；依社之鼠，忌不欲言。间有不畏强御之才，反招过为矫亢之咎，未能致辟，旋已报闻。遂令碌碌之徒，思受容容之福。甚至与奸而为市，有同监主之盗财。风宪谓何？纲纪日坏，岂所望于天子耳目之官哉？此弹劾之不可不严也。
拯盐法之策三：一曰减官额，二曰省职员，三曰恤亭户。盐者，国之宝，天之所生，地之所产。晴风朗日，苦雨阴霾。盈缩有时，消长不一。自兴利之臣图进身之阶，但知数羡，遑恤额亏，视初立法，不啻倍数。岁煎之利有限，官给之本几何？输既求赢，出宜长价，灰砂夹伪，铢两求余。搀越于官豪，致抑塞于商贾，出门之引转鬻，在场之数虚包。长此安穷，救之无术，不思公私之积，务要流通，慈父榷子，情所不忍，上损下益，于计曰宜。此官额不可不减也。转运之职，始于开元。在后租调、度支、漕运、盐铁、酒酤、贡举、按察之权，皆隶此官。今既分有所属，所掌唯盐，似宜从简。而张官置吏，有如大夫，六曹分案，动至溢员。公事既稀，复营差委，场官已备，安事催煎？案牍无多，岂宜典史？如监运称盘之类，检校管勾之名，色目横生，弊端百出。一官之下，必有数卒，纵横井邑，莫敢谁何！衣食所须，包苴所入，盐课之外，他无藉手，巧为支破，公然克剥。利亏于官，而不亏于此辈；害及于下，而不及于汝曹。设使尽汰冗员，正亦何妨国计？此职员不可不省也。滨海之民，以牢盆为业，勤苦尤甚。春不得避风尘，夏不得避暑潦，天时不顺则失其利，官本不敷则失其利，盐丁逃役则失其利。利耗民散，亭场空虚，于是迁拨之令行，而亭户重受害矣。黠者行贿而规避，弱者吞声而受役，倚权上交于台府，发愤变激于里闾，破产立偿，轻生何忍？令甲虽严于私贩，巡兵阴纵其横行。势有相容，情难独禁。莫若效古之法，听其与商人为市，而官收其税，数年之间，亭户稍得苏息，而官亦无不利焉！而其法又当熟议而行之。此亭户不可不恤也。
称钞法之策三：一曰住印造，二曰节用度，三曰禁奢侈。古者以货为弊，采铜为钱，无所谓楮也。汉以鹿皮荐璧，民间未始行用。唐有飞钱之制，轻装以趋四方，合券而取，京师楮之渐也。今中统之造，五十余年矣。物以少而贵，多而贱，贱则折阅，贵则宝重，此势然也。易之以至元，以五准一，犹云可也；更之以至大，低昂太骤，民听惶惑，已行辄罢，亦势然也。故虑楮之轻，莫若住造，民间鲜得，市价自平，取数既多，后何以继？或虑经用乏阙，则又有说矣。此印造不可不住也。朝廷初平中夏，是时未有钞法，贸易不过丝银，科差以是为准。宫府创立，制度一新，征伐四出，调度繁兴，未闻有乏财之忧也。江南既平，库藏充溢，金帛如山，而用之者舒矣。外而四方之朝聘，内而千官之俸秩，近而诸司之侍卫，远而边庭之供亿，日增月盛，时异事殊，而赏赐滥及于俳优，营缮力殚乎工木。商舶市宝，价莫得名；藏室翻经，费不胜计。山林莫供于野烧，海水终泄于尾闾。桑谷渐空，工役方急，楮轻物重，职此之由。真人践阼，躬履节俭，力改前非。然财散不可复收，弊久未能损革，此用度不可不节也。勤俭者衣食之源，奢侈者匮乏之本。古者衣服有常，上下有制。今倡优得为妃后之饰，皂隶可僭公卿之服，涂金织翠，佩玉曳缟，物直如之，何而不穷？古者游末有禁，务农为上。今鸣钟鼎食，酾酒刲羊，何曾下，万钱不足；毛仲请客，百事皆备。财产如之，何而不耗？今世以豪侈相尚，俗以淫靡相煽，上行下效，风流波漫。惟其取之无术，用之无艺，是以生者莫给，作者莫供。盖钱陌轻微，百物腾踊之害小，而工贾得志，兼并伤农之害大。此奢侈不可不禁也。
