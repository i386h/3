<!-- { "loadSidebar": true } -->
如欲存养兵力，渐次以进，以图万全，则先荆后淮，先淮后江。彼之素论，谓有荆、襄则可以保淮甸，有淮甸则可以保江南。先是，我尝有荆、襄，有淮甸，有上流，皆自失之。今当从彼所保以为吾攻，命一军出襄、邓，直渡汉水，造舟为梁，水陆济师。以轻兵掇襄阳，绝其粮路，重兵皆趋汉阳，出其不意，以伺江隙。不然，则重兵临襄阳，轻兵捷出，穿彻均、房，远叩归、峡，以应西师。如交、广、施、黔选锋透出，夔门不守，大势顺流，即并兵大出，摧拉荆、郢，横溃潭、湘，以成犄角。一军出寿春，乘其锐气，并取荆山，驾淮为梁，以通南北。轻兵抄寿春，而重兵支布于锺离、合肥之间，掇拾湖泺，夺取关隘，据濡须，塞皖口，南入于舒、和，西及于蕲、黄，徜徉恣肆，以觇江口。乌江、采石广布戍逻，侦江渡之险易，测备御之疏密，徐为之谋，而后进师。所谓溃两淮之腹心，抉长江之襟要也。一军出维扬，连楚蟠，蹈跨长淮，邻我强对。通、泰、海门，扬子江面，密彼京畿，必皆备御坚厚，若遽攻击，则必老师费财。当以重兵临维扬，合为长围，示以必取；而以轻兵出通、泰，直塞海门，瓜步、金山、柴墟河口，游骑上下，吞江吸海，并着威信，迟以月时，以观其变。是所谓图缓持久之势也。三道并出，东西连衡，殿下或处一军，为之节度，使我兵力常有余裕，如是则未来之变或可弭，已然之失一日或可救也。
议者必曰：三道并进则兵分势弱，不若并力一向则莫我当也。曾不知取国之术与争地之术异，并力一向，争地之术也；诸道并进，取国之术也。昔之混一者，皆若是矣。晋取吴则六道进，隋取陈则九道进，宋之于南唐则三面皆进，未闻以一旅之而能克国者。或者有之，徼幸之举也。岂有堂堂大国，师徒百万，而为徼幸之举乎！彼渡江立国，百有余年，纪纲修明，风俗完厚，君臣辑睦，内无祸衅，东西南北轮广万里，亦未可小。自败盟以来，无日不讨军实而申警之，彷徨百折，当我强对，未尝大败，不可谓弱。岂可蔑视，谓秦无人，直欲一军幸而取胜乎？昔秦王问王翦以伐荆，翦曰：「非六十万不可。」秦王曰：「将军老矣。」命李信将二十万往，不克，卒畀翦以六十万而后举楚。盖有所必用，事势有不可悬料而幸取者。故王者之举必万全，其幸举者，无赖崛起之人也。
呜呼！西师之出，已及瓜戍，而犹未即功。国家全盛之力在于东左，若亦直前振迅锐而图功，一举而下金陵、举临安则可也。如兵力耗弊，役戍迁延，进退不可，反为敌人所乘，悔可及乎！固宜重慎详审，图之以术。若前所陈，以全吾力，是所谓坐胜也。虽然，犹有可忧者。国家掇取诸国，飘忽凌厉，本以力胜，今乃无故而为大举，若又措置失宜，无以挫英雄之气，服天下之心，则荏恶怀奸之流，得以窥其隙而投其间，国内空虚，易为摇荡。臣愚所以谆谆于东师，反复致论，谓不在于已然而在于未然者，此也。《易》曰：「丰其屋，蔀其家，窥其户，其无人。」方今之势也。挽回元气，收其放心，守约实内，以建皇极，实惟殿下之事。区区瞽言，妄为干冒，无任战惧之至。谨议。(同上)
班师议
右臣经奉命与诸执政会议聪书记 【即刘秉忠。】 帐中，所有陈说已令身毒和者斯译奏。退而复恐未尽，欲更陈说。疫疠大作，不能登山。以为今日速当退师，归定大事，故作《班师议》，以缕前后陈说。
议曰：《易文言传》谓：「亢之为言也，知进而不知退，知存而不知亡，知得而不知丧。知进退存亡而不失其正者，其唯圣人乎！」盖干之龙德，体天行健，六位时成，时乘六龙，以御天时者，何当其可之谓也。故可以潜则潜，可以见则见，可以惕则惕，可以跃则跃，可以飞则飞。五位者皆当其可，圣王之德也。至于上九，则惟知进与存，不知退与亡，不当其可而违其时，是以至此。极而有悔，弗逮乎五位者，而犹谓之亢，龙德于是乎衰，不足以为圣王矣。故古之圣王，莫不以时进退，握干知几。舜自耕稼、陶、渔以至为帝，知进也； 
【[以天下与人，不私其子，而以与禹，知退也。]】 
文王三分天下有其二，以服事殷，知退也；武王遂伐殷而有天下，知进也。汉高帝不与项羽校，蠖屈汉中，知退也；还定三秦以讨羽，知进也。光武为更始杀其兄齐武王而不校，展转河朔，知退也；一旦自立，中兴汉室，知进也。故上世称圣王者，以舜为首，其次则称文、武；后世之称圣王者，以高帝为首，其次则称光武。皆知进退存亡之理，时乘御天，卒以龙德而位天位者也。至于魏孝文，虽不逮于文、武、高、光，迁都洛阳，总干问罪，辞顺而返；齐人侵较，报之以兵，闻丧而还，进退以礼，不陨师徒，卒全龙德，为用夏变夷之贤主，亦其次也。彼冯威恃力，以逞无疆之欲，皆亢龙之师也。秦苻坚、金海陵，亢而不悔者也；汉武帝、唐太宗，亢而有悔者也。虽皆亢龙，悔而知退，又其次也。夫舜不可及已，文、武、高、光、魏孝文、汉武帝、唐太宗，后王进退有余师矣。
共惟大王殿下聪明睿智，足以有临；发强刚毅，足以有断。进退存亡之正，知之久矣。向在沙陀，命经曰：「时未可也。」又曰：「时之一字，最当整理。」又曰：「可行之时，尔自知之。」大哉王言，「时乘六龙」之道，知之久矣。自出师以来，进而不退，经有所未解者，故言于真定，于曹、濮，于唐、邓，亟言不已，未赐开允。乃今事急，故复进狂言。
国家自平金以来，皆亢龙之师也，惟务进取，不遵养时晦，老师费财，卒无成功，三十年矣。先皇帝立，政当安静以图宁谧，忽无故大举，进而不退。畀王东师，则不当亦进也，而遽进，以为有命不敢自逸。至于汝南，既闻凶讣，即当遣使遍告诸帅各以次还，修好于宋，归定大事，不当复进也，而遽进，以有师期。会于江滨，遣使喻宋，息兵安民，振旅而归，不当复进也，而又进。既不宜渡淮，又岂宜渡江？既不宜妄进，又岂宜攻城？若以几不可失，敌不可纵，亦既渡江，不能中止，便当乘虚取鄂，分兵四出，直造临安，疾雷不及掩耳，则宋亦可图。如其不可，知难而退，不失为金兀朮也。师不当进而进，江不当渡而渡，城不当攻而攻，当速退而不退，当速进而不进，迁延盘桓江渚，情见势屈，举天下兵力不能取一城，则我竭彼盈，又何俟乎？且诸军疾疫已十四五，又延引月日，冬春之交，疫必大作，恐欲还不能。
彼既上流无虞，吕文德已并兵拒守，知我国疵，气自倍，两淮之兵尽集白鹭，江西之兵尽集龙兴，岭广之兵尽集长沙，闽、越沿海巨舶大舰比次而至，伺隙而进，如遏截于江、黄津渡，邀遮于大城关口，塞汉东之石门，限郢、复之湖泺，则我将安归？无已则突入江、浙，捣其心腹。闻临安、海门已具龙舟，则亦徒往；还抵金山，并命求出，岂无韩世忠之俦乎？且鄂与汉阳分据大别，中挟巨浸，号为活城，肉薄骨并而拔之，则彼委破壁空城而去，泝流而上，则入洞庭，保荆、襄，顺流而下，精兵健橹，突过浒、黄，未易遏也，则亦徒费人命，我安所得哉！区区一城，胜之不武，不胜则大损威望，复何俟乎！虽然，以王本心，不欲渡江，既渡江，不欲攻城，既攻城，不欲并命，不焚庐舍，不伤人民，不易其衣冠，不毁其坟墓，三百里外不使侵掠。或劝径趣临安，曰：「其民人稠伙，若往，虽不杀戮，亦被践蹂，吾所不忍。若天与我，不必杀人，若天弗与，杀人何益。」而竟不往。诸将归罪士人，谓不可用，以不杀人故不得城。曰：「彼守城者祇一士人贾制置，汝千万不能胜，杀人数月不能拔，汝辈之罪也，岂士人之罪乎！」益禁杀人。岿然一仁，上通于天，久有归志，不能遂行尔。然今日事急，不可不断也。
宋人方惧大敌，自救之师虽则毕集，未暇谋我。第吾国内空虚，塔察国王与李行省肱髀相依，在于背胁；西域诸胡窥觇关陇，隔绝旭烈大王；病民诸奸各持两端，观望所立，莫不觊觎神器，染指垂涎。一有狡焉，或启戎心，先人举事，腹背受敌，大事去矣。且阿里不哥已行赦令，令脱里赤为断事官、行尚书省，据燕都，按图籍，号令诸道，行皇帝事矣。虽大王素有人望，且握重兵，独不见金世宗、海陵之事乎！若彼果决，称受遗诏，便正位号，下诏中原，行赦江上，欲归得乎？
昨奉命与张仲一观新月城，自西南隅抵东北隅，万人敌，上可并行大车，排槎串楼，缔构重复，必不可攻，祇有许和而归尔，复何俟乎？愿殿下以祖宗为念，以社稷为念，以天下生灵为念，奋发干刚，不为需下，断然班师，亟定大计，销祸于未然。先命劲兵把截江面，与宋议和，许割淮南、汉上、梓夔两路，定疆界、岁币。置辎重，以轻骑归，渡淮乘驿，直造 【[燕]】  【据《元史》卷一百五十七《郝经传》补。】 都，则从天而下，彼之奸谋僭志，冰释瓦解。遣一军逆蒙哥罕 【《元文类》卷十三所收《班师议》作「大行皇帝」。】 灵舁，收皇帝玺。遣使召旭烈、阿里不哥、摩哥及诸王驸马会丧和林。差官于汴京、京兆、成都、西凉、东平、西京、北京，抚慰安辑；召太子镇燕都，示以形势。则大宝有归而社稷安。失之东隅，收之桑榆，以退为进，以亡为存，飞龙在天，利见大人，无亢龙之悔矣。十一月二日臣经昧死上进。(同上)
便宜新政
臣经言：臣昨承和者思得圣旨，令臣条奏当今急务，付执政闻奏者。臣谨裁新政便宜十六事上进，不胜惶恐战越之至。条例如左：
一、大有为以定基统。自古帝王之兴，莫不以有为而后可以无为。故舜去四凶，格有苗；成王伐三监，诛管、蔡，而后致无为垂衣之治，刑措颂声之美。宋太祖初即位，未有以厌人心，赵普曰：「陛下新登宝位，必光耀神武，有以挫英雄之气，服天下之心。」于是亲平三叛，海内以宁。今日之势，不可谓无事，政大有为之时也。当大起师徒，以讨不庭，明其逆顺，使天下知所向。如因仍苟且，为人所先，则衅乱一生，不可猝定矣。
二、严备御以防不虞。国家以雄武自胜，故历朝疏于备御。今日之事，尤非前日，当密会军旅，严为之备，以待不虞。且即位之初，兵卫不彻警也。昔周康王即位，当无事之时，齐侯以虎贲逆子钊于南门之外。先皇帝有备，昔剌木无备，故掩而取之。至于他日无虞，京师宿卫之兵亦当留数万，非平日之势乎。
