<!-- { "loadSidebar": true } -->
元世祖时，赵天麟上策曰：「臣闻明堂之材，非一树之枝；太平之功，非一士之略。以人之听为听，则其听益聪；以人之视为视，则其视益明。尧有衢室之问，舜有总章之访，兼天下之智，悉天下之情，故能文武圣神，受皇天之眷命，温恭睿哲，增玄德于无穷。此帝王之极功，古今之共美也。今国家体尧齐舜，坐阜天民，自先帝以来，乾坤再立，日月重明，一家之典式方新，万姓之风俗渐变。太和方立，厄运还来，有共工、崇伯之徒，扇滔天方命之祸。上玄降鉴，歼厥渠魁，复用贤臣，爰修治具。然而覆盆难照之地，生灵无告之者，余风未殄，盛化未弘。知此事者，莫及官吏，不加详问，孰肯明言。臣谓内外官僚，并膺天命，或申风化，或举宏纲，或整治军民，或监守营办，各居其职，各掌其事，斯皆达情弊之渊源，见利害之精微，皆有区区为国之心，坦坦至公之论。以国家虽开言路，未尝专询于百官，彼百官其意将曰：『布衣之人，绰绰余裕，无官守之拘，而有言责之阶，则上自朝廷，下及军民，无非所当言者，故敢言之也。今吾辈既当职分，职分之外，非所宜知。』进则恐有侵官之嫌，退则自违忠恳之志，于是超然无惧、敢陈仁义于王前者，万无一二焉。臣窃惜国家之听览犹有所遗，而百官之忠告未获尽伸也。唐文皇贞观五年，诏百官言得失，中郎将常何，武人，不涉学，家客马周为条二十余事，皆当世所切。太宗怪问之，何以实对，且言：周，忠孝人也。此盖无学者假手于人而为之，亦足以见其友之何如也。且方今山野草茅之人，白屋衡门之士，犹使之上书陈言，内外之命官乎。伏望陛下增光鸾纸，垂问鹓联，旁及外路之官，俾适中心之愿。天人之相通奚以审之？帝王之一揆奚以行之？朝廷之美庆奚以增之？古今之大体奚以施之？守成之治道奚以先之？化刑之先后奚以言之？纲常之正理奚以本之？外方之未服奚以来之？闾阎之疾苦奚以救之？有司之私弊奚以革之？食货之富庶奚以致之？其此等未能悉数者，皆奚以问之？凡省、台、院、部及管民官五品以上，内外诸衙门三品以上官，并各对之，凡官品不在限内而欲对者听。凡无文者，具实事。凡所对在京师者，就呈都省；在外者，缴申所统，达于都省。都省未敢开拆照视，乃奏闻于上，上命大臣议之。于是都省判送礼部，礼部官、察院官一同评议，既定，具呈都省，都省及御史台、翰林院官议其可行者奏闻而行之。凡言中者至考加阶，不中者无罪。凡英材卓荦超绝伦流者，别行不次用度。若然，则国家之听览无遗，百官之忠告获伸。《虞书》云：『明四目，达四聪。』此亦其一也。」(《历代名臣奏议》卷二百)
畅八□以鼓天下之正风察风谣
天麟又上策曰：「臣闻国家之政或有弛张，下民之心即殊哀乐，验于民而知其政，听其声而见其情。盖在心为志，发言为诗。诗有六义之分，道无二端之异，一言可以蔽之，思无邪焉耳矣。所以史掌于前，圣人删于后，三百余篇，班于六经，固非轻也。岂惟此哉！上世以来，稗官尝立，九流之内，小说预焉，凡道听涂说之所造，闾里小知之所及，亦使缀之而不忘，庶或一言之可采也。战国而下，总揽权纲，以为狂夫之议，鲜有得中，圣人之书，足以为法。是以天子不采诗，诸侯不贡诗，乐官不达雅，国史不明变。惟汉武之朝，定郊祀之礼，祠太一于甘泉，祭后土于汾阴，乃立乐府而采歌谣，于是有代、赵之讴，秦、楚之风。然帝徒能好名而不复察实，故当时之体，断不能肩上世帝王之治也。方今圣主拱极，贤臣毗政，群生已遂，四海咸宾，又奚须市井闾阎之语哉？但以古今圣贤之所同者，志于仁而已，厚其民而已，是则同；若夫政事之因时，损益之中节，则不同也。何则？议结绳之事于耀文之世，岂能行乎？谈无为之理于救弊之际，岂可从乎？故虽有先王之陈迹，而亦未能一一尽从之也。遂不免于旁搜远览，博达群情，庶乎殊涂而同归，百虑而一致也。圣明开言路之后，陈言者莫非通经典之儒士，习文法之吏员，皆持大体以泛言，未悉舆论而备纪。由是观之，则市井闾阎之语，亦实不可弃者也。昔尧有四凶，尧不能去，及舜为相而去之，非舜之明明于尧也，以舜之陶渔耕稼在下，亲被其苦，故知之也。天聪明，自我民聪明，天明威，自我民明威，可不先于民乎？臣窃以为，国家若立采风谣之官，则下民之瘼可以知矣，守令之贤愚可以辨矣，朝廷之得失可以闻而戒之矣。又审市价之高低，则知民之所趋尚者矣；察方俗之善恶，则知政之所当加者矣；聆歌颂之和声，则知法之所当守者矣。伏望陛下令绣衣使者巡行之日，兼采闾阎风谣，达之宪台。凡政事之失者，移文都省，改张条目，奏闻丹阙，付于随处行省而行之，所以广仁恩也。凡祝颂之和者，行下太常，播为雅颂，奏闻丹阙，荐于天地宗庙而歌之，所以广孝敬也。仁恩孝敬既广于上，而百姓心和于下矣。心和则气和，气和则形和，形和则声和，声和则天地之和应矣。故阴阳和，风雨时，甘露降，五谷登，朱草生，山不童，泽不涸，麟凤在郊薮，龟龙游于沼，此盖和之至极也。圣人云：『移风易俗，莫善于乐。』其此之谓欤。」(《历代名臣奏议》卷二百)
畅八□以鼓天下之正风革副封
世祖时，东平布衣赵天麟上策曰：「臣闻江海所以为江海者，以其善纳也；圣明所以为圣明者，以其善听也。古先哲王君临天下，乃有旛鼗函鼓以达四聪，樽匦旌旗以萃舆议，求之如不得，用之如不及，虽或涉于诽谤，而犹不之罪也。故智者画图，直者谠议，能者献艺，愚者效忠。内契于心，则丕沃天聪，外宣于政，则谓之事业。由是观之，天子之居，深拱九重，任独见，则斧扆之外杳若万里；开言路，则兆民之繁，庶事之冗，了于掌中。今国家累颁明诏，博采直言，盖尧、舜之劳心民，不得不然也。欲能网举无遗，宜杜其弊。夫在下之人，赖圣世之庆运，沐圣世之恩波，谅有犯不测之龙渊，效茅草之狂斐，以答鸿钧者矣。然或家贫力弱，跋涉乏资，内非许、史之亲，外无金、张之托，虽视升天之路，未由观国之光。因诣有司，缴申书疏。若遇无私之人，尚可道也。其或有司未肯即申，追照副本，委于刀笔之小吏，付于章句之俗儒，滞盛事而弗行，迷大体而弗顾，擅成诬罔之议，暗存私曲之心，遂使志士沉光，英材饮恨，览天章而自惜，投明月以无因，卞和之玉不免于石名，郢人之歌见疏于白雪，如斯之类，可不防乎？两汉以来，皂囊封事，后世至有绝尚书副封以防壅蔽者。今国家诏令上书陈言者，实封呈献闻奏，未有绝追照副封之明文，窃恐外路诸司，因缘作弊。夫上书言者，非言朝廷之得失，即言军民之利害；非言军民之利害，即言官吏之情踪。设如官吏恶其直笔，挟愠于内，托名校勘，迁延岁月，进而争辩，则非盛德之所宜，退而自止，则盛事弗达乎上。此又副封为害之甚者也。伏望陛下班诏四方，绝外路追照副封之事，则言路无壅矣。臣又以言路既开，天下风动，夫白屋寒士，自龆积学以至有成，闻斯诏旨，杼诚罄直，修策论于衡门之下，于是乃再四而思之：欲尽实以言邪，则恐忤上心；欲引而不发邪，则有乖公论。人之重者，莫重于生，多包周身之防，庶免无妄之祸。故言不尽意，而什存其七，书不尽言，而什存其五，避嫌省约，而什存其三，惧触犯之罪以改之，什但存其一矣，不其惜哉！彼抗其什一之议，曳裾于象魏之下，傥加微谴，则在下以类相惩，虽奉求言之诏，亦将为噤寒之蝉，立伏之马，以避雷霆之万一，又孰敢若朝阳之鸣凤，向天阙以翱翔哉？更望陛下包荒纳善，舍短从长，批鳞逆耳者何患不多哉！幸从臣言，下无遗才，上益圣德，而永超乎百王之治矣。」(《历代名臣奏议》卷二百七)
请崇置谏院
天麟又上策曰：「臣闻夫妇之愚，可以与知焉，及其至也，圣人亦有所不知焉。由是观之，圣人生知之资，天纵之美，未能尽知也。于王者以拱默为尊，无为为贵，眼力之所至，不过乎宫禁之间，耳力之所及，不越于轩墀之侧。受天眷命，职司治下，京、府、州、县，缕错星分，火茫茫，民以亿计，内委卿士，外任守令，事机情弊，奚以知之？故下情贵于上通，使万里之远，如泥之在钧，灼然于廊庙之奥，而民瘼息矣。上意贵于下达，使九重之邃，如日之在天，普照于闾阎之贱，而王化敷矣。今圣朝诏许陈言，旁及山野，然无谏议之臣，实歉悦言之至。臣固知陛下丕绳祖武，图任旧人，合九土为一家，光百王于千载，敷天仰睿，比屋从仁，小民膺美于无穷，百司承风之不暇，又何假乎谏也？实无得而称焉。其或覆盆难照，过事微萌，岂不累乾坤造化之功，阙冕焜煌之耀乎！在下之臣有言责者，则拜章飞疏以全益明之明，无言责者，则尸祝不可以代庖人，将无救之者矣。能自得师者王，惟后从谏则圣，故过事非谓之过，惟有过而不闻，是为过也。前汉以前，有谏大夫，后汉以后，增为谏议大夫，至于唐朝，遂分左右，是诚居极之大端也。伏望陛下因今稽古，崇置谏院，隶于都省，选天下名高德劭，才学该博之士，班分左右，立谏大夫二员，又立司谏、补阙、拾遗各二员；凡上躬之进退从容，政令之更张制作，假之以阳春之颜，厉之以风霜之节，如沧海之愈下而愈深，如宝镜之愈磨而愈明，不亦美哉！臣又思之，不患有过，而患乎过之不闻；不患过之不闻，而患乎闻之惮改也。何则？过者，圣贤之所不免也。以孔子犹天而贵徙义，以颜渊入室而不贰过，言未尝无过也。过而不闻者，蔽塞之因也。今已上通下情，若又上立谏府，则无不闻之过，但在转圜而已。夫迅雷之驾怒奔驰，飘风之扇势横起，骇震天宇，荡播海岳者，天子之威也。万钧悬于一缕之轻，秋毫近于洪炉之炽，似断还连，生死相邻者，谏臣之命也。且鸣玉曳组，翔集殿庭，岂不知阿容顺指，则禄可常荣；忤上竭诚，则身难自保。然其所以为之者，盖以明主可为忠言，君子贵崇高节，食其禄，当其职，上欲七庙之齐天，下欲群生之蒙惠也。忠言逆耳利于行，良药苦口利于病。更望陛下既立谏臣，又当纳谏如流，改过不吝，毋或加愠，以杜忠直骨鲠之门也。」(《历代名臣奏议》卷二百七)
太平金镜策请颁法典
