<!-- { "loadSidebar": true } -->
语古之圣君必曰尧、舜，语古之贤相必曰稷、契，盖尧、舜能知天道而顺承之，稷、契又知尧、舜之心而辅赞之，此所以为法于天下而可传于后世也。天之道好生而不私，尧与舜亦好生而不私，若克明俊德，至黎民于变，敬授人时，至庶绩咸熙，此顺承天道之实也。稷播百谷以厚民生，契敷五教以善民心，此辅赞尧、舜之实也。是义也，出《书》之首篇曰《尧典》，曰《舜典》，臣自十七八时已能诵说，尔后温之复之，推之衍之，思之又思之，苦心极力，至年五十始大晓悟。以是参诸往古，而往古圣贤之言无不同；验之历代，而历代治乱之无不合，自此胸中廓然，无有凝滞，断知此说实自古圣君贤相平天下之要道。既幸得之，常以语人，而人之闻者忽焉茫焉，莫以为意。察其所至，正如臣在十七八时，盖无臣许多思虑，许多工夫，其不能领解，理固宜然。然间与一二知者相与讲论，心融意会，虽终日竟夕，不知其有倦且怠也。盖此道之行，民可使富，兵可使强，人才由之以多，国势由之以重，臣夙夜念之至熟也。今国家徒知敛财之巧，不知生财之由； 【[不惟不知生财，而敛财之酷又害于生财也。]】  【《元文类》「不惟不知生财」以下双行小字。】 徒欲防人之欺，不欲养人之善； 【[所以防者，为欺也，不欺则无事于防矣。欲其不欺，非衣食以厚其生，礼义以养其心则不能也。]】  【《元文类》「所以防者」以下双行小字。】 徒患法令之难行，不患法令无可行之地。 【[上多贤才皆知为公，下多富民皆知自爱，则令自行，禁自止。]】  【《元文类》「上多贤才」以下双行小字。】 诚能自今以始，优重农民，勿使扰害，尽驱游惰之民归之南亩，岁课种树，恳谕而督行之，十年以后，当仓盈库积，非今日比矣。自上都、中都下及司县，皆设学校，使皇子以下至于庶人之子弟，皆从事于学，日明父子君臣之大伦，自洒扫应对至于平天下之要道，十年已后，上知所以御下，下知所以事上，上下和睦，又非今日比矣。能是二者，则万目皆举；不能是二者，则它皆不可期也。是道也，尧、舜之道也。尧、舜之道，好生而不私，唯能行此，乃可好生而不私也。孟子曰：「我非尧、舜之道不敢陈于王前。」臣愚区区，窃亦愿学。
慎微 【用晦、独断、重农、兴学、经筵、节喜怒、省变更、止告讦、抑奔竞、欲速则不达 【《元文类》此则下列「安民志、崇退让、慎喜怒、守信」四目。万历刻本《鲁斋遗书》于此则下注：「此篇内皆非全文，所谓多削者也。」】 】 
用晦则日益明，外露则日益蔽。
北辰居中星共，王者法天总大纲。
 【[崇退让]】  【据《元文类》补。】 　臣闻取天下者尚勇敢，守天下者崇退让。不尚勇敢则无以取天下，不崇退让则无以守天下。取也守也，各有其宜，君人者不可以不审也。
 【[定民志]】  【据《元文类》补，疑即原目「抑奔竞」之文。】 　民志定则不乱，下知分则上安。夫天下所以定者，民志定也。民志定则士安于士，农安于农，工商安于为工商，则在上一人有可安之理。民不安于白屋，必求禄仕；仕不安于卑位，必求尊荣。四方万里，辐辏并进，各怀无厌无耻之心，在上之人可不为寒心哉。
 【[慎喜怒]】  【据《元文类》补，原目为「节喜怒」。】 　审而后发，发无不中。否则触事遽喜，喜之色见于貌，喜之言出于口，人皆知之，徐考其故，知无可喜者，则必悔其喜之失；无可怒者，则必悔其怒之失。甚至先喜后怒，先怒后喜，先喜是则后之怒非也，先怒是则后之喜非也。号令数变，无他也，喜怒不节之故。是以先王潜心恭默，不易喜怒。其未发也，虽至近莫能知；其发也，虽至亲莫能移。故号令简而无悔，无悔则自不中变也。人之揣君，必于喜怒。知君之喜怒者，莫如近爱，是以在下希进之人求托近爱。近爱不察，乃与之为地，甚至无喜生喜，无怒生怒。在上独以喜之怒之为当理，而不知天下四方讥笑怨谤，正以为不当理也。最宜深念，其失在于不守大体，易于喜怒也。
 【[守信]】  【据《元文类》补，疑即原目「省变更」之文。】 　数变已不可，数失信尤不可。周幽王无道，不畏天，不爱民，酒荒色荒，故不恤。方今无此，何苦使人不信。(《许文正公遗书》卷七《奏疏》)
辞中书左丞
 【[至元]】 七年正月拜中书左丞，入见奏事毕，辞于上前，不允。大概以为：「臣之所以不敢承受者有三。一则臣一介书生，遽当大任，非勋非旧，不足以服内外；二则无德无才，不能办陛下责任之事；三则臣之所学迂远，于陛下圣谟神算未尽合。陛下知臣未尽，信臣未至，直以虚名误蒙采擢。臣若不自度，冒当圣眷，其旋至悔咎必矣。」上曰：「此事皆出朕意，无复多让。」(《鲁斋遗书》附《考岁略》)
论枢密不宜并中书疏 【至元七年】 
兵之于国，在古已重，在后世为尤重。故枢密之设，特与中书对峙，号为二府，兵兴则宰相主之，事宁则枢密任事。盖宰相平章军国，兵事可知也，而兵之籍则不与；枢密兼总兵马，兵籍可掌也，而兵之符则不在。体统相维，无有偏失，制虽近代，而意实仿古。或者谓枢密并于中书，为合古冢宰总百官之意，殊不知古者冢宰止一人，而今之为宰辅者，动辄十数人，此而不古，而谓枢密者独可以古邪？国家切务，止在得人，人苟未得，徒纷更于此，无益也。(《许文正公遗书》卷七《奏疏》)
辞左丞疏 【至元八年】 
伏念臣草茅寒士，闻见陋狭，本非良材，学且迂远。陛下好贤乐善，旁求隐匿，而某也偶以虚名，尘渎圣听，蒙陛下招聘征延，访问为治之方，擢居祭酒之职。方且腼，无由以副陛下眷顾之勤，岂意非常之宠忽由天降，拔臣陪列之中，遽升台鼎之重。承命震骇，不知所措，敬诣宸阙，恳辞再三，而陛下执之愈坚。用是惶惑畏栗，虽以孱病之躯，忘其固陋，思进一言以图报效，辄罄竭愚诚，指陈时政，而庸戆鄙直，不能回互，矫切事情。幸陛下圣恩洪大，不惟不遽加诛责，且仍使尸居相位。任大功小，虚负宠光，愈增忧惧，以故向来之病，有加无退。窃自惟度，于国则殊无寸补，于身则日就危困，可不惧哉！毫厘有差，则寰海致弊，岂可苟叨荣宠，以妨天下之贤哉！乞复居旧职，以虚陛下待贤之地，博选周行，以扬陛下敬天之休，则臣某不胜幸甚。(同上)
汰冗官疏 【至元十三年】 
国家能汰省冗官，则可以重名器，抑侥幸，厉廉能，其为善政无疑也。然言之甚易，为之甚难。盖人之情大抵患于得失，故凡得则喜，凡失则怨，此所谓已夺者犹可与，已与者不可夺也。方其用之之初，正当甄别审察，不以私亲，不以贿赂，不以权贵，量其限而简用之，自无冗长。今既滥之于前，遽欲黜之于后，是恩之在私门者固无恙，而怨则归于上矣，其可哉？往者既不可复追，继自今后，当尽改前失，使天下之官有定员，岁取之人有定数。其科举荐举考课之法，具见前史，可考而知也。然又必重风宪之权，任廉能之士，使巡行天下，纠弹黜陟，无一不当，则前所谓冗官者日减，而新进者无积，庶乎可补前日之失也。(同上)
论生民利害疏 【至元十四年】 
中丞传奉圣旨：「据当今害民的公事，利民的公事，同姚承旨两个一处文书里写来者。」钦此。臣等所见，谨条以奏。生民休戚，系于用人之当否。用得其人，则民赖其利，用失其人，则民被其害。自古论治道者，必以用人为先务。用既得人，则其所为善政者，始可得而行之，以善人行善政，其于为治也何有！皇帝陛下念及生民，实天下之幸。但朝廷用人，失于太宽，委任之初，不知审择，使善恶邪正，混然无别。既授以政，而居民之上矣，中间固有暴扰侵渔之害，其势然也。今不求其本，直欲改其事之一二，以为便民之举，将见一弊纔去一弊复生，后日改行之事，其害民者未必不甚于前也。徒见纷更，恐终无益。臣等伏愿皇帝陛下，顺考古道，简用实材，重御史、按察之权，严纠弹、考核之任，使贤者日进，不肖者日退，则天下之民何患不安乎！臣等区区拙见如此，惟圣主裁之。(同上)
更历疏 【至元十七年】  【亦见《元史》卷一百六十四《郭守敬传》，系守敬与诸臣同上。】 
臣某等窃闻帝王之事，莫重于历。自黄帝迎日推策，尧以闰月定四时成岁，舜在璇玑玉衡以齐七政。爰及三代，历无定法，周、秦之闲，闰余乖次。西汉造《三统历》，百三十年而后是非始定。东汉造《四分历》，七十余年而仪式方备。又百二十一年，刘洪造《干象历》，始悟月行有迟速。又百八十年，姜岌造《三纪甲子历》，始悟以月食冲检日宿度所在。又五十七年，何承天造《元嘉历》，始悟以朔望及弦皆定大小余。又六十五年，祖之造《大明历》，始悟太阳有岁差之数，极星去不动处一度余。又五十二年，张子信始悟日月交道有表里，五星有迟疾留逆。又三十三年，刘焯造《皇极历》，始悟日行有盈缩。又三十五年，傅仁均造《戊寅元历》，颇采旧仪，始用定朔。又四十六年，李淳风造《麟德历》，以古历章篰元首分度不齐，始为总法，用进朔以避晦晨月见。又六十三年，僧一行造《大衍历》，始以朔有四大三小，定九服交食之异。又九十四年，徐昂造《宣明历》，始悟日食有气、刻、时三差。又二百三十六年，姚舜辅造《纪元历》，始悟食甚泛余差数。以上计千一百八十二年，历经七十改，其创法者十有三家。
