<!-- { "loadSidebar": true } -->
伏见陛下纂承以来，时和岁丰，万方晏然，可谓既安且治，似无可所虑者。然自昔明君不狃安目前，常存深远之虑者，盖事生于细微，患成于所忽，故《易》以履霜坚冰为言，《书》以不见是图为戒。又贾生有云：「天下大器，置诸安处则安，置诸危处则危。」且以方今论之，如备御边防， 【广修马政，规贮兵储，远谨斥候。】 抚安新附， 【降德音，择官守，弭盗贼。】 堤防水旱， 【复常平，广蓄积，谨堤防。】 敦厚风俗， 【兴学校，敷孝廉，重德义，抑游堕，禁奢僭。】 肃清官吏， 【表廉能，绝请谒，禁吏商，抑贪鄙。】 可远谋而深虑者岂皆无之，惟在究其所未然而图其所当置，则致治保邦为不难矣，何近忧切患之有哉！故《传》曰「远乃猷」，又曰「君子思患而预防之」，皆圣人以远为虑也。幸陛下鉴观，毋以目前之安为安，惕然以久远治安为虑，恐先皇帝付托遗意正在于是。臣又闻：「愚者千虑，必有一得；狂夫之言，圣人择焉。」臣所进言固迂阔浅近，傥一有可采，自隗而始，则忠言谠论訑訑日至矣。惟陛下省察，臣不胜俯伏待罪恐惧之至。臣恽昧死再拜谨言。(录自《秋涧先生大全文集》卷七十九，明刊修补本，收入《元人文集珍本丛刊》，下同)
贡举议
贡举人材，肇自唐虞，而法备于周。汉兴，乃用孝廉、秀才等科，策以经术时务，以州郡小限其岁贡之数，以赏罚责长吏极其人材之精，犹古贡士法也。历魏至于后周，中间因时更革，固为不一，要之不出汉制之旧。迨隋始设进士科目，试以程文，时势好尚，有不得不然者。至唐有明经、进士等科，既明一经，复试程文对策，中者虽鲜，号称得人，至有龙虎将相之目。其明经立法敷浅，易于取中，当时亦不甚重。又别设制科，以待天下非常之士。故前宋易明经为经义，其赋义法度严备，考较公当，至亡金极矣，后世有不可废者。然论程文者，谓学出剽窃，不根经史；又士子投牒自售，行谊蔑闻，廉道丧，甚非三代贡士之法。
伏遇圣天子临御之初，方继体守文，以设科取士为切。若止用先皇帝已定格法，与时适宜，可举而行。如迈隆前代，创为新制，可不详思，揣其本末，酌古今而论之！惟古贡士率从学而出，后世不询经行，徒采虚誉，因循荐举，狃为私恩，不顾公道，此最不可者也。莫若取唐杨绾、宋朱熹等议，参而用之，可行于今。绾之法曰：令州郡察其孝友信义而通经学者，州府试通所习经业，贡于礼部，问经义十条，对时务策三道，皆通为上第；其经义通八、策通二为中第；其《论语》、《孝经》、《孟子》兼为一经。熹之议曰：分诸经史，如《易》、《诗》、《书》、《周礼》、二戴《礼经》、《春秋》三传，各为一科，将《大学》、《中庸》、《论》、《孟》分为四科，并附以上大经，逐年通试，及廷试对策，兼用经史，断以己意，以明时务得失。
愚谓为今之计，宜先选教官，定以明经史为所习科目，以州郡大小，限其生徒，拣俊秀无玷污者充员数，以生徒员数，期以岁月，使尽修习之道，然后州郡官察行考学，极其精当，贡于礼部，经试、经义作一场，史试、议论作一场， 【题目止于三史内出。】 廷试策兼用经史，断以己意，以明时务。如是，则士无不通之经，不习之史，进退用舍，一出于学。既复古道，且革累世虚文妄举之弊，必收实学适用之效，岂不伟哉！外据诗赋立科既久，习之者，亦不宜骤停。经史实学既盛，彼自绌矣。翰林学士王恽谨议。(录自《秋涧先生大全文集》卷三十五)
进呈世祖皇帝实录表
臣某等言：臣闻典谟述尧舜之功，合名显著；方册布文武之政，义问宣昭。粤自汉隋，及夫唐宋，咸有信史，以贻后来。大业丰功，震今耀古，惟深善述，首议丕扬。臣等诚惶诚惧，顿首顿首，洪惟世祖皇帝，仁孝英明，睿谋果断。爰从潜邸，有志斯民。植根干而佐理皇纲，聘耆德而讲明治道。始平大理，再驾长江。过化存神，有征无战。迨其龙飞滦水，鼎定上都。革弊政以惟新，扩同仁而一视。规模宏远，朝野清明。内则肇建宗祧，创设台省，修举政令，登崇俊良；外则整治师徒，申严边将，布扬威德，柔服蛮羌。加以圣无不通，明靡不烛。守之以勤俭朴素，养之以慈惠雍和。收揽权纲，综核名实。赏罚公而不滥，号令出以惟行。万汇连茹，群雄入彀。削平下土，统正中邦。慕义向风，声教奚朔南之暨；梯山航海，职贡无遐迩之殊。方且开学校而劝农桑，考制度而兴礼乐。国号体乾坤之统，书画焕奎壁之文。罄所有而铸战功，不待计而救民乏。听言择善，明德缓刑。敛福锡民，遇知惧。得洪范惟皇之理，过周宣修政之勤。以致时和岁丰，民安吏职。盖帝德克周干广运，故至公均被以无方。可谓文致太平，武定乱略。继一祖四宗之志，兼三皇五帝之功，开天建极者三十五年，立经陈纪者二万余事。以谦让弗遑于备纪，故纂修未至于成书。钦遇皇帝陛下，夤绍诒谋，厉精图治，亟鉴观于成宪，思遹骏于先声。深诏下臣，俾为实录。宅心宗祏，凝孝羹墙。开馆局而增置官僚，敕群司而大紬图籍。编摩既富，搜访加详。采摭于时政之编，参取于起居之注。张皇初稿，增未见于罕闻；承奉纶音，俾蠲繁而就简。俯殚管见，仰体宸衷；尽略虚文，一存实事。其飨会征伐，文物典章，粲焉列三代之英，蔚尔开万世之业。与夫才德孝廉之士，忠良奸佞之臣，版图生齿之伙繁，财赋畜牧之富盛，谨依条据，粗致无遗。今具所修成世祖皇帝实录二百一十卷，事目五十四卷，圣训六卷，凡二百七十卷。谨缮写为二百七十帙，用黄绫夹复封全，随表上进宸衷。臣等忝备台司，幸膺盛典，顾惟载笔。才何有于三长，勉进芜辞；虑庶几于一得，冒渎圣听。不胜兢惕。臣等无任瞻天望圣，激切屏营之至。谨奉表陈进以闻。臣等诚惶诚惧，顿首顿首，谨言。
元贞元年六月　日。开府仪同三司中书右丞相监修国史臣　等上进。(录自《秋涧先生大全集》卷六十七)
陈天祥
　　　论赦令足以长养盗贼 【篇名系编者所加。】 
古者盗贼之起，各有所因，除岁凶饥馑，诿之天时，宜且勿论。他如军旅不息，工役荐兴，聚敛无厌，刑法紊乱之类，此皆群盗所起之因。中间保护存恤长养之者，赦令是也。赦者，小人之幸，君子之不幸，一岁再赦，善人喑哑，前人言之备矣。彼强梁之徒，各执兵杖，杀人取后，不顾其生，有司尽力以擒之，朝廷加恩以释之；旦脱缧囚，暮即行劫，又复督勒有司，结限追捕。贼皆经惯，习以为常，既不感恩，又不畏法，凶残悖逆，性已顽定。诚非善化能移，惟以严刑可制。(录自《元史》卷一百六十八《陈天祥传》，中华书局校点本，下同)
征西南夷疏
兵有不得已而不已者，亦有得已而不已者。惟能得已则已，可使兵力永强，以备不得已而不已之用，是之谓善用兵者也。去岁，行省右丞刘深远征八百媳妇国，此乃得已而不已之兵也。彼荒裔小邦，远在云南之西南又数千里，其地为僻陋无用之地，人皆顽愚无知，取之不足以为利，不取不足以为害。
深欺上罔下，帅兵伐之，经过八番，纵横自恣，恃其威力，虐害居民，中途生变，所在皆叛。深既不能制乱，反为乱所制，军中乏粮，人自相食，计穷势蹙，仓黄退走，土兵随击，以致大败。深弃奔逃，仅以身免，丧兵十八九，弃地千余里。朝廷再发陕西、河南、江西、湖广四省诸军，使刘二霸都总督，以图收复叛地。湖北、湖南大起丁夫，运送军粮，至播州交纳。其正夫与担负自己粮食者，通计二十余万。正当农时，兴此大役，驱愁苦之人，往回数千里中，何事不有。或所负之米尽到，固为幸矣。然数万之军，止仰今次一运之米，自此以后，又当如何？
比问西征败卒及其将校，颇知西南远夷之地，重山复岭，陡涧深林，竹木丛茂，皆有长刺。军行径路在于其间，窄处仅容一人一骑，上如登天，下如入井。贼若乘险邀击，我军虽，亦难施为也。又其毒雾瘴之气，皆能伤人。群蛮既知大军将至，若皆清野远遁，阻其要害，以老我师，或进不得前，旁无所掠，士卒饥馁，疫病死亡，将有不战自困之势，不可不为深虑也。
且自征伐倭国、占城、交趾、爪哇、缅国以来，近三十年，未尝见有尺土一民内属之益，计其所费钱财，死损军数，可胜言哉！去岁西征，及今此举，亦复何异。前鉴不远，非难见也。军劳民扰，未见休期，只深一人，是其祸本。
又闻八番、罗国之人，向为征西之军扰害，捐弃生业，相继逃叛，怨深入于骨髓，皆欲得其肉而分食之。人心皆恶，天意亦憎。惟须上承天意，下顺人心，早正深之罪，续下明诏，示彼一方以圣朝数十年抚养之恩，仍谕自今再无远征之役。以此招之，自有相续归顺之日，使其官民上下，皆知未须远劳王师，与区区小丑争一旦之胜负也。昔大舜退师而苗氏格，充国缓战而羌安，事载经传，为万世法。
为今之计，宜且驻兵近境，使其水路远近得通，或用盐引茶引，或用实钞，多增米价，和市军粮。但法令严明，官不失信，可使米船蔽江而上，军自足食，民亦不扰，内安根本，外固边陲。以我之镇静，御彼之猖狂，布恩以柔其心，畜威以制其力，期之以久，渐次服之。此王者之师，万全之利也。若谓业已如此，欲罢不能，亦当虑其关系之大，审详成败，算定而行。彼溪洞诸蛮，各有种类，今之相聚者，皆乌合之徒，必无久能同心敌我之理。但急之则相救，缓之则相疑，以计使之互相雠怨，待彼有可乘之隙，我有可动之时，徐命诸军数道俱进。服从者恩之以仁，拒敌者威之以武，恩威相济，功乃易成。若舍恩任威，以蹈深之覆辙，恐他日之患，有甚于今日也。(录自《元史》卷一百六十八《陈天祥传》)
李元礼
　　　谏幸五台
臣闻古人有言曰：「天下之得失，生民之利害，社稷之大计，惟所见闻而不系职司者，宰相得行之，谏官得言之。」今朝廷虽不设谏官，监察御史职当言路，即谏官也，乌可坐视得失，而无一言以裨益圣治万分之一哉！
