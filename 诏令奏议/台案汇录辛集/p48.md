<!-- { "loadSidebar": true } -->
　　自乾隆季年，安南内乱，招濒海亡命劫内洋以济饷，为患粤东。土盗凤尾、水澳两帮附之，遂益肆扰。五十九年，夷艇始犯福建三澎，长庚击走之。嘉庆二年，迁澎湖协副将，擢浙江定海镇总兵。三年，迭击洋匪于衢港及普陀。四年，凤尾帮引夷艇入温州洋，败之，赐花翎。五年夏，夷艇合水澳、凤尾百余艘萃于浙洋，逼台州。巡抚阮元奏以长庚总统三镇水师击之。会师海门。贼泊松门山下相持。飓风大作，覆溺几尽。其泊岸及附败舟者皆就俘。获安南伪侯伦贵利等四总兵，磔之，以敕印掷还其国。是年，擢福建水师提督，寻调浙江。安南乌糟船百余，号总兵十二人，分前、中、后三队。所获四总兵，其后队也。未几，安南新阮内附，受封，守约束，艇匪无所巢穴。其在闽者皆为漳盗蔡牵所并，有艇百徐。粤盗朱濆亦得数十艘。

　　牵，同安人，奸猾善用众。既得夷艇，凡水澳、凤尾诸党悉归之，遂猖獗。阮元兴长庚议，夷艇高大，水师战舰不能制，乃集捐十余万金，付长庚赴闽造大舰三十，名曰「霆船」，铸大炮四百余配之。连败牵等于海上，军威大振。

　　八年，牵窜定海，进香普陀山。长庚掩至，牵仅以身免。穷追至闽洋，贼船粮尽帆坏，伪乞降于总督玉德。遣兴泉永道庆徕赴三沙招抚。玉德递檄浙师收港。牵得以其间修船扬帆去。浙师追击于三沙及温州，毁其船六。牵畏霆船，贿闽商造大艇高于霆船，出洋以被劫报。牵得之，渡横洋，劫台湾米以饷朱濆，遂与之合。

　　九年夏，连■〈舟宗〉八十余入闽，戕总兵胡振声。诏治闽将不援罪，长庚总统两省水师。秋，牵、濆共犯浙，长庚合诸镇兵击之于定海北洋。冲贼为二，自当牵，急击，逐至尽山。牵以大艇得遁，委败朱濆，濆怒，于是复分。

　　十年夏，调福建提督。牵闻长庚至，遂窜浙。追败之青龙港，又败之于台州斗米洋。复调浙江提督。

　　十一年正月，牵合百余艘犯台湾，结土匪万余攻府城，自号镇海王；沉舟鹿耳门，阻援兵。长庚至，不得入。谍知南汕、北汕、大港门可通小舟，遣总兵许松年、副将王得禄绕道入，攻洲仔尾，连败之。二月，松年登洲仔尾，焚其寮。牵反救。长庚遣兵出南汕，与松年夹击，大败之。牵无去路，困守北汕。会风潮骤涨，沉舟漂起，乃夺鹿耳门逸去。诏夺花翎顶戴。四月，蔡牵、朱濆同犯福宁外洋，击败之，追至台州斗米洋，禽其党李按等。长庚疏言：『蔡逆未能歼禽者，实由兵船不得力，接济未断绝所致。臣所乘之船，较各镇为最大，及逼近牵船，尚低五六尺。曾与三镇总兵愿预支养廉，捐造大船十五艘，而督臣以造船需数月之久，借帑四五万之多，不肯具奏。且海贼无两年不修之船，亦无一年不坏之杠料。桅柁折则船为虚器，风篷烂则寸步难行。乃逆贼在鹿耳门窜出，仅余船三十，篷朽硝缺。一回闽地，装篷燂洗，焕然一新，粮药充足。贼何日可灭』！诏逮治玉德，以阿林保代。既至福建，诸文武吏以未协剿，未断岸奸接济惧得罪，交谮长庚。阿林保密劾其逗留，章三上。诏密询浙江巡抚清安泰。清安泰疏言：长庚熟海岛形势、风云沙线。每战自持柁，老于操舟者不及。两年在军，过门不入。以捐造船械倾其家资。所俘获尽以赏功，士争效死。八月中，战渔山，围攻蔡逆，火器瓦石雨下，身受多创，将士伤百四十人，鏖战不退。贼中语：『不畏千万兵，只畏李长庚』！实水师诸将之冠。且备陈海战之难，非两省合力不能成功状。时同战诸镇亦交章言长庚实非逗留。仁宗震怒，切责阿林保，谓『朕若轻信其言，岂不自失良将！嗣后剿贼专倚长庚，倘阿林保从中掣肘，玉德即前车之鉴』。并饬造大同安梭船三十。未成以前，先雇商船备剿。长庚闻之，益感奋。是年秋，击贼于渔山，受伤。事闻，复还翎戴。

　　十二年春，击败牵于粤洋大量屿。十一月，又击败于闽洋浮鹰山。十二月，遂偕福建张见升追牵入澳，穷其所向，至黑水洋。牵仅存三艘，皆百战之寇，以死拒。长庚自以火攻船，挂其艇尾，欲跃登，忽炮中喉，移时而殒。时战舰数十倍于贼，见升庸懦，远见总统船乱，遽退。牵乃遁入安南外洋。上震悼褒恤。初拟俟寇平锡以伯爵，乃追封三等壮烈怕，谥忠毅，于原籍建专祠。

　　长庚治军严，信赏必罚，自偏裨下至队长水手，耳目心志如一，人人皆可用。与阮元同心整厉水师，数建功。如玉德所忌。及阿林保之至闽也，置酒款长庚，谓曰：『大海捕鱼，何时入网？海外事无左证，公但斩一酋，以牵首报，我飞章告捷，以余贼归善后办理。公受上赏，我亦邀次功。孰与穷年昌风涛，侥幸万一哉』！长庚谢曰：『吾何能为此！久视海船如卢舍，誓与贼同死不与同生』！阿林保不怿。既屡劾不得逞，则飞檄趣战。长庚缄所落齿寄其妻，志以身殉国。既殁，诏部将王得禄、邱良功嗣任，勉以同心敌忾，为长庚雪仇。二人遵其部勒，卒灭蔡牵，竟全功焉。

　　长庚无子，养同姓子廷钰为嗣，袭伯爵，授二等侍卫。道光中，出为南昌副将，累擢浙江提督；因病不能巡洋，夺职家居。咸丰初，治本籍团练，迭克厦门、金岛、仙游，授福建提督。寻以误报军情解任，仍会办团练。十一年卒。孙经宝袭爵。

　　胡振声，同安人，提督贵子，起行伍，累擢至温州镇总兵。从长庚大破夷艇于台州松门洋。自是屡从长庚击贼海上。九年六月，率二十六艘运舟材赴福建，至浮鹰洋遇贼，与总兵孙大刚夹攻，歼贼甚众，而舟为炮焚，闽师不能救，遂被害，优恤，谥武壮，予骑都尉兼云骑尉世职。

　　王得禄字玉峰，福建嘉义人。林爽文起事，陷县城。得禄家素丰，捐资募乡勇助官军，复之；授把总。明年，林复围城。从总兵柴大纪固守。及围解，率乡勇搜捕大坪顶等处余党，焚琅峤巢。渠庄大田就禽，台湾平。赐花翎五品顶戴，迁千总。

　　嘉庆元年，巡洋至獭窟，遇贼，得禄先登，禽吴信等。历年出洋捕海盗，号勇敢，累擢金门营游击。

　　七年，从李长庚击蔡牵于东沪洋，禽徐业等百余人。又禽吕送于崇武洋。被奖叙。九年，从总兵罗仁太出击于虎头山洋面，获船械甚多。十年，击蔡牵于虎井洋，败之。署澎湖协副将。九月，遇牵于水澳，焚其舟，禽歼朱列等百余人。

　　十一年春，牵入台湾，围府城。李长庚令得禄与许松年驾小舟自安平港入。侦之，帆樯弥望。夜从火焚敌舟。遂入屯柴头港。明日，敌自洲仔尾攻府城北门。得禄率兵蹑其后，大呼以前，敌惊却。城内军出夹攻，大败之。乘胜至洲仔尾，破其营。敌乃遁。五月，牵复窜鹿耳门。得禄首先冲击，获船十，沈船十一。叙功加总兵衔，寻擢福宁镇总兵。

　　十二年，调南澳镇。七月，败朱濆于鸡笼洋，获船十四。十一月，又败其党于古雷洋，射殪朱金，禽张祈；被奖叙。未几，李长庚战殁，命得禄与邱良功继任军事。

　　十三年，擢浙江提督。既而调福建，邱良功代之。时阮元再任浙江巡抚，张师诚为福建巡抚，两省合力，得禄与良功同心灭贼。十四年八月，同击蔡牵于定海渔山，败之。牵东南走，追至黑水洋，合击累日。良功以浙舟骈列贼舟东，得禄率闽舟列浙舟东。战酣。良功舟伤，暂退，得禄舟进附牵舟，诸敌兵隔不得援。牵铅丸尽，以番银代。得禄头腕皆伤，掷火焚牵舟尾楼，复冲断其柁。牵知不免，举炮自裂其舟，沈于海。诏以牵肆逆十有四年，渠魁就歼，厥功甚伟，锡封得禄二等子爵，赐双眼花翎。余党千二百人后皆降，海盗遂息。得禄为福建提督历十载，屡疏陈缉捕事宜，改定水师船制，皆如议行。

　　二十五年，调浙江提督。道光元年，乞病归。十二年，台湾张丙起事，得禄率家属禽张红头等；加太子少保。十八年，台湾沈和肆掠，输粮助守；晋太子太保。二十一年，英吉利犯厦门，命守澎湖。次年，卒。赠伯爵，谥果毅。次子朝纶袭子爵，官户部员外郎。

　　邱良功，福建同安人。起行伍，屡以获盗功洊擢闽安协副将。嘉庆十年，偕许松年会剿蔡牵。追至小琉球，见台湾师船二为敌围，赴援。松年举旗招之，未至。以违调遣被劾褫职，逮讯得白，复原官，署台湾副将。

　　十一年春，从李长庚击蔡牵，破洲存尾敌巢。牵乘间逸，夺顶戴。五月，破牵于鹿耳门，赐花翎。十二年，朱濆犯淡水，偕王得禄追至鸡笼洋，连败之，禽歼甚众；被优叙。十三年，擢浙江定海镇总兵。十四年，折浙江提督。偕王得禄合击蔡牵于渔山外洋，乘上风逼之。夜半浪急，不得进。明日，复要截环攻。牵且战且走。傍午，逾黑水洋，见绿水。良功恐日暮敌遁，大呼突进。以己舟逼牵舟，两篷相结。敌以椗冲船，陷入死斗。良功腓被矛伤，毁敌椗，得脱出。闽师继之，牵遂裂舟自沈。论功锡封三等男爵，次于王得禄。成为之不平，良功曰：『海疆肃清，巳为快事，名位轩轾何足计』。二十二年，入觐，卒于途，赐恤，谥刚勇。子联恩袭男爵，官直隶河间协副将。

　　陈步云，浙江瑞安人。入伍隶水师，数获盗，以勇力称。授温州营把总。从良功追蔡牵，步云以四十人驾舟，径逼牵舰鏖斗，舟小不相当。见两提督至，亟投火罐焚敌舰，以长戟钩舷，率数卒跃登，短兵相搏，歼牵妻及其党。敌舰已怀，牵犹持利刃踞柁楼，顾欲取之。良功隔船疾呼：『船与水平，速去』！放长绳水中援之，起而牵船没矣。步云身被十数创，两提督皆临慰视。事闻，赐奖武银牌，擢千总。累迁闽安副将。

　　总督孙尔准欲裁减师船。步云言李提督所造船，高大坚致，其利远胜同安、夹板、快驹诸船。裁之，缉匪无具，有事不能制敌。议乃寝。尔准荐其才可胜专阃。入觐，宣宗曰：『汝即随邱、王两提督攻蔡牵之陈步云耶』？询战功甚悉。遂擢定海镇总兵。历琼州、福宁、金门、海坛诸镇。道光十九年，以伤发乞解职。三十年卒。

　　许松年字蓉隽，浙江瑞安人。以武举效力水师，从李长庚积功至提标参将。嘉庆十年，护理金门镇总兵，击蔡牵于小琉球。又击朱濆、乌石二于宫仔洋，从李长庚追败之于闽粤交界甲子洋。又迭击牵于青龙港斗米洋。

　　十一年，偕王得禄败牵于台湾洲仔尾，■〈比〉海水而登，焚溺无算。是年夏，李长庚攻牵于鹿耳门，松年扼张坑返埕洋面，获贼船一，沉船三。又于水澳禽蔡三来等。李长庚论水师将材，举松年可独当一面。总督阿林保以疏闻。

