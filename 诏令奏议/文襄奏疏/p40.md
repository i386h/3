<!-- { "loadSidebar": true } -->
　　特赐天语申饬以固河防事窃惟人情莫不急见在而怠缓图所有黄河险工亦知竭力堵御以备非常此外大畧疎忽视之者多矣殊不知水性泛滥全借堤工坚固以保安澜欲求坚固堤工莫如兴筑之时夯硪得法尤莫重于旣成之后随时修补盖以风雨淋漓人畜蹂躏以及鼠穴貛洞种种残毁之端无时不有久之渐成卑薄不堪捍御矣谚云千仞之堤溃于蚁穴从前皆蹈此而莫之省也故【臣辅】前于敬陈经理河工事宜第七疏内请设河营兵弁专令修防更念工长兵少不足于用原拟工成之后各有淤地露出可以添设幇丁俾其协力供役等因在案今查添设幇丁必须拨给地亩以资养赡势必彻底丈量又起争端应将幇丁停止不议外但每丁一名派管堤工五六七八九十丈不等各有采柳运料防守险工打桩下埽挑挖引河等项之役不能时时在汛修补残毁将来亦岂能免卑薄之虞哉【臣辅】早已计及于此今乃酌为以堤防堤之法通饬文武官弁凡堤面寛二丈者止留八尺为行路其余一丈二尺尽行密栽细草更于坦坡之下平地去处沿坦坡俱栽卧栁各寛十丈以防水长汕刷并禁人畜蹂躏久之自足以固外藩以避风雨淋漓人畜蹂躏之患则每兵一名自足修补貛洞鼠穴并行路之残缺而有余矣又凡黄河两岸之堤去河里数不等大畧临河之岸高而近堤之地低盖以河水出漕之时沙先停于近河之岸而清水后至堤根故也及涨消水落堤根之水无处宣泄积为深沟自二三尺以致五六尺不等每风起浪腾堤根日被汕刷今宜于积水上流量挖一沟引黄直灌积水处所使其停沙于此低洼俟黄水消落之后再于下流亦量挖一沟另引清水从此而去自然日渐淤平见在灵璧县张韩二堡之堤坐受此病常被汕刷当与一切低洼急行设法淤平者也其堤里一面或系湥坑或系旧日决口积水为潭深至一二三四丈不等每当伏秋水发黄河水面大约高于堤里之地数尺以至丈余不等是故设或冲决便有建瓴难遏之势而每年加幇防险取土亦艰【臣辅】前任内相度情形曾将邳州董家堂桃源县龙窝二处险工不拘埽台上下建设涵洞引黄灌注复于月堤亦建涵洞使清水流在月堤之外堤里洼地不久淤成平陆几与黄河水面相平不但堤根牢固而每年取土亦易此从前之明验也【臣辅】复任以来凡系险工可设涵洞者巳经饬行兴建以后宜仿此行之实于险工大有裨益至邳州旧城迤西周围约有百里地势卑洼四面皆高以致所淹之水竝无去路遂成泽国前
　　皇上南巡之时曾于此处乘舟今【臣】等窃以为此亦可借黄以淤灌之也【臣辅】在任时徐州长樊大坝险工堤里卑洼甚寛涵洞之外不足淤灌遂于埽台下首掘开丈许之口引黄内灌迨伏秋一过自然挂口仍将握口之处堵塞不数月巳将洼地淤高二三尺矣今邳州亦宜照此已验之法行之其清水亦可引至运河而去或虑掘堤可虞不妨择其适中之地建设小闸一座以便酌量内灌更为万全不数年后将见泽国变为沃壤矣以上数条俱于河工深有裨益极应举行以为善后之防但行之非难实心力行之为难且掘堤进水淤垫低洼之区其事甚易其効甚大而人多不知情形往往畏避不肯举行【臣辅】有志于此而未之逮今伏枕呻吟之际每为念之不置诚恐旦夕殒命此情无由
　　上达则巳行之密栽栁草与未全行之涵洞不及行之
　　邳州灌淤等事所当预为
　　题明仰请
　　天语申饬以为善后之一助也【臣】等谨疏具
　　题贴黄难尽伏乞
　　皇上睿鉴全览
　　敕部议覆施行
　　疾病日甚疏
　　奏为微【臣】疾病日甚见有重任在身未敢遽请乞休仰
　　恳
　　圣慈遣发【臣】子到豫一视微【臣】生死衔
　　恩事切念微【臣】犬马残年疾病巳久荷防
　　皇上复起用【臣臣】不敢以疾病力辞者【臣】诚感激天恩妄思报効于万一耳乃
　　陛辞之后力疾驰驱半载之中诸病毕集如头痛若劈耳疼若撞与夫痰无休间且咳血盈碗寒热交作痔疮并叠以及胃胀脾泄等症非此即彼旋止旋复然更番为祟犹可勉强支持于职事毫无所阙不意自七月二十六日起以迄于今昼夜发热不止头项胸背俱痛则引动痔痛等症兼而受之非昔之旋为即止彼此更番之说矣每日止食薄粥三碗参药二盏以致形枯如柴精神大减夫河工何等重大【臣】病已入膏肓岂容尸素其间为之贻悮只以秋汛未过尚须随机防应兼防
　　皇上特委督运西粮亦未报完【臣】心何安而敢遽请乞休除一面仍加勉强与协理河务府丞【臣】徐廷玺公同料理职事外但似此奄奄一息如能照旧病不再增或可挨至来春则微【臣】尚有赴
　　阙谢恩之日如果诸症不减再有所增势必日甚一日
　　沟壑之期近矣不揣冒昧仰恳
　　皇上俯念微【臣】风烛之言赦其狂瞽
　　恩准遣发【臣】子兵部员外郎靳治豫来到荥泽少叙父子之情则微【臣】生有余荣死无遗念矣为此谨具
　　奏
　　闻伏祈
　　睿鉴施行
　　遗奏
　　奏为微【臣】从此永辞
　　圣世自惭辜负
　　天恩伏枕哀鸣仰祈
　　睿鉴事窃念微【臣】至愚至陋才则等于中人而硁拙之
　　性实切忠
　　君爱国之念无论从前过叨
　　殊恩异宠
　　恩德难酬即【臣】本年衰病纠纒重荷
　　睿慈垂卹两遣【臣】子治豫南来省视是诚旷古
　　恩荣【臣】何人斯得蒙
　　皇上天高地厚之恩至于此极也私心感激自谓一死
　　不足以报
　　高厚于是竭力医药计图痊可少効涓埃无如病入膏
　　肓百医罔効黄泉咫尺恋
　　主依依惟有敎【臣】长子治豫以率他子若孙勉事圣君捐躯报
　　国以继微【臣】犬马之志而已至【臣】阅歴河干十有余载
　　前岁甲子
　　圣驾南巡蒙
　　恩面赐
　　宸章之顷
　　谕【臣】须着河防一书【臣】于时跪聆
　　天语不胜踊跃只以大工未竣不遑著述兹【臣】复拜水
　　土之
　　命巳将一载业经通前彻后草成大畧须俟数月之后
　　方得成帙进呈
　　御览巳嘱【臣】子治豫至期恭
　　进矣抑【臣】更有
　　请者【臣】于水土之役为时最久稔知河工非人莫治然欲得人以为河工之助经【臣】驱防多年着有成验者莫如江南山清旴同知冯佑淮徐道佥事刘暟二人允称长才肆应而雄干明敏熟谙河工无出其右者也又山东济宁道佟国聘河南管河道周铨元与夫前在河工今经陞任之福建福州府知府石之珉江南池州府知府李灿原任湖广宝庆府知府刘光业数人者皆系熟谙河务久着勤劳居心谨饬之员若夫微【臣】自从抚皖以来则更知有山东臬司喻成龙一人盖以成龙初为江南建德知县曾着贤吏之名今歴任臬司弥励清操是亦方面中之卓卓者以上若而人【臣】虽不知其后此有无变节与否第即其从前见在而论之则冯佑刘暟等不特可为河工之臂指而尤称肆应长才足备驱使夫以人臣事
　　君之义【臣】闻之熟矣旣知之深【臣】亦何敢隠忍不言以
　　负
　　皇上求才若渴之
　　圣心乎又【臣】前此逢世无术以致负招尤因而奉命勘河之原任尚书熊一潇原任给事达啓纳赵吉士等皆被指摘而去情殊可矜昨【臣】旣蒙
　　皇上力排羣议而起复则熊一潇等事同一体其无辜
　　受累自在
　　圣慈洞鉴之中亦当仰请
　　皇上如天之仁一体矜卹者也痛【臣】蒙
　　恩入地戴
　　德九原死而有知衔结永无穷期特是临终冒昧陈情
　　语无伦次除委同知冯佑将
　　勅印并
　　王命旗牌书吏文巻等项送交协理河务府丞【臣】徐廷
　　玺收明外贴黄难尽伏祈
　　皇上睿鉴全览施行【臣】一灵不昧不胜惶悚呜咽之至
　　谨具
　　奏
　　闻
　　抚皖题藳附
　　减差节省驿站钱粮疏
　　题为敬陈减差节费之法以裕军需以苏驿困事【臣】惟军饷为今日之急需然必节省有法而后能上下均利也驿站为
　　国家之血脉尤必调理得宜而后可始终无也【臣】谬膺巡抚之寄极知司农仰屋之艰是以凡可变通无不力求节省如宣楼等船可以归埠省费者已经【臣】酌议具
　　题矣至于驿站钱粮【臣】屡准部咨酌量裁减先曾勒令藩司驿道于必不可裁之中将鞍屉等曲为量裁咨明兵部续准部覆以不裁差逓等夫又行驳出今各州县纷纷详吁难裁情由【臣】虽屡行饬驳然大抵再三勉裁连鞍屉各款不过万金而止至于驿站全局【臣】复将钱粮差使通盘打算则即此万金又诚有断断难裁者盖【臣】属驿站昔年止供江西广东二省差使所荅应者惟平南王及两广督【臣】广东提【臣】江广两抚【臣】数镇【臣】之差而巳今则平南亲王之差十倍于昔而又添江西督【臣】广西抚【臣】安徽九江江西三提【臣】以及安亲王简亲王各将军都统等差至于安塘员役之飞驰与部差之络绎又难悉数今日应付之繁实数十倍于昔矣计【臣】属驿站钱粮自康熙九年核裁之后止存二十四万余两及康熙十三年一时军兴差繁马少【臣】同查驿郎中舒淑布等调剂冲僻再三斟酌量增银二万有奇以视原额所增不及十分之一夫以添数十倍之差而仅加十不及一之费其为不敷显然易知也即如部咨所开以楚豫二省驿站见在核减谓【臣】属亦当照减等语此在部议揣度虽是而其实有不然者盖楚省见在用兵豫省实当孔道所增各兵主王贝勒将军都统等差固自不少但二省向有云贵广西等省之差近因逆宼阻塞云贵差俱暂停而广西又归中路是楚豫二省之差所增虽多所减亦不少也惟【臣】等中路旧有之差分毫不减而新增之差则数十倍于前是以冲驿所倒之马每每于额设之外有多倒至一二倍不等者且种种赔累皆在不赀而并无项开销拮据之状万分难支【臣】故曰即见在议裁之鞍屉等亦实实难以裁减也【臣】因思欲兴利必先除害欲议节费之法不如先清糜费之由今日驿站所以不支之故固困于差使之繁多而尤困于跑差员役之狼籍查骚扰驿逓虽屡经奉
　　防严行禁饬但今日勘合火牌率皆内部大差及藩王将军督抚提镇之员役彼挟其声势动称急军机以州县驿卑小之官压以军需机务之势谁敢有执法力争者近据冲驿州县各官纷纷赴皖向【臣】面诉大差横索支应难堪之苦【臣】诘其何不当时据实通报以凭题防乃于事后口说有何益处据各官覆称大差之来其暴如雷其速如电卑职等亲自驰迎竭力供应尚且无端辱詈动以违悮军务报部正法为辞百般刁掯彼时事在顷刻不容转身职等何暇具文况多骑横索之事皆系伊等私情并无档案凭据留与职等若一经申报势必随奉院台严驳即或院台悯念驿困据详
