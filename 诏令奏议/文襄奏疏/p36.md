<!-- { "loadSidebar": true } -->
　　防敬陈生财裕饷第二疏事【臣】惟经国之谋旣以辟土垦荒修明水利为第一要务矣然天下之赖以流通往来不絶者惟白银为最盖天下之物无贵贱无小大悉皆准其价值于银虽奇珍异宝莫不皆然是银操世宝之权綦重而不可片时或缺者也但海内之银见存有限而日耗无穷凡贴箔鋄镀剪折镕折者不可悉数如江浙等省一切村镇收买丝布防盐之行市以及天下之开张铺面者合计何止数百万家些小交易用钱稍大则皆银也其用银之时或将大块剪碎或将碎块倾镕每镕一两必被火耗二三厘又加剪碎之耗凡大行大铺每日有耗至数钱者次则日耗钱许或数分或分许不等今姑牵作每家每日耗银一分竝合天下行铺止作一百万家科之计每日耗银一万两每岁耗银三百余万两矣加以直十四省商民上纳地丁杂项关税盐课等一切钱粮皆有镕折以及民间镀器皿镶螺钿贴扇花笺纸与夫鋄折甲撒袋刀环鞍辔等各物每岁所耗又何止数十万两合而计之天下岁耗之银不下四百万两而江湖之所沈溺者不计焉虽民间有淘沙之徒扫尘淘洗每每获得此须亦俱仍归世用然习其业者多在南方江浙等省而北地甚稀统计不过万人而止以万人习淘沙之业养彼万家计其所获每岁不过银一二十万两是仍归世用之数较之实耗之数仅有数十分之中一分耳以天下必需之物而计日销耗不能复来将天下何赖以为流通不匮之资耶【臣】愚以为凡可使天下增银为流通不匮之计者洵当并为兴举也夫银之为物产自山中然多生于海外日本诸国而直省则间或有之今直省之间有者固当开采而海外之产亦宜使之源源而来以足天下之用也查开矿采银一事前此屡经议及而防未施行者一格于聚人众多恐生奸宄二格于先需繁费获利无几并地方官民恐开采之后部差频来供应无出未免苦累是以类多不愿而暗为阻之耳【臣】窃计有矿之处其开采事宜在附近居民知之必确合无行令各省督抚查有矿地方令有司择土著有身家而情愿开采之人或听其自行开采或量行给资开采有力之家自能措费开采者作何按山地之大小寡多而科征其赋无力之家必需领费以为开采者除征赋之外仍令纳还原领之银俱责成该地方官实心董理定以加级纪录鼓励之典并遴府佐防弁各一员驻于彼地勤为稽察而严加弹压焉总之银矿一事不必利多于公家方始议采但于公家无损即应听民开采使土内之物流入民间以供不穷之用益民即所以益
　　国矣至于海外之银向有各直省贪利之民往往操防丝药饵等物为彼地所必需者乘船而往易银而归闻故明倭宼猖獗之时虽禁民入海而商舶之往来自若即我
　　朝定鼎之初商民出洋者亦俱有禁然虽禁不严而商舶之往来亦自若也后因海逆郑成功负险抗顺更于顺治十六年突犯江南于是申严海禁将沿边之民迁之内地不许片板入海经今二十年矣流通之银日销而壅滞之货莫售【臣】屡闻江浙士民之言谓顺治初年江浙等处一切丝粟布帛器具各物价值涌贵而买者甚多民间资财流通不乏商贾俱获厚利人情莫不安恬近来各物价值颇贱而买者反少民情拮据商贾亏折大非二十年前可比等语【臣】又闻江浙士民云伊等隣里宗族戚友顺治初年凡十家之中富足与平常可以度日者居其七八穷窘者居其二三然亦告贷有门觅食有路而不至于大困迩来家家穷窘即有外貌平常似乎可以度日而其内中空虚俱岌岌然有朝不保夕之势求其真正富足者百家之中不过一二家而已等语言人人同【臣】细察舆论实因海禁太严财源杜絶有耗无增是以民生穷困至于此极夫边方宼贼如人偶患风寒其病在表不难立为治疗民生穷困如人气血虚损其病在里非亟为调理不能复元也近蒙
　　皇上洞悉民隠深念民艰特沛
　　恩纶许令沿海之民采捕鱼虾又于庙湾等处许驾一二百石小艇往来觅利沿海之民感诵
　　皇仁莫不欢声震地自庆更生将见多年积困之残黎从此渐有起色矣惟是沿边采补所得不过鱼虾而日耗之银不能使之增益【臣】反覆筹维莫若另为立法将商人出洋之禁稍为变通方有大禆于
　　国计民生也夫海禁之所以久严者盖恐内地奸民潜通海贼将硝磺等项一切犯禁之物私贩与之并告以地方虚实使得豕突狼奔扰我百姓耳殊不知逆之在海譬如鼠逞隙中果有人执器坐守而又畜猫以伺之彼何敢轻登几席即如顺治十六年毙逆郑成功聚如许乌合之徒当
　　国家江南武备未周之候出我不意大犯江宁一带尚且金陵一战逆贼败遁不遑矧今京口等处大兵如云而逆锦之势又逺不及成功乎至于沿边各处亦间有乘舟飘忽往来无定以及猝然登岸剽刼财物者此皆附近岛中居民而非大伙逆贼也彼因海禁太严所需防布等物无从购觅不得不为剽夺之计然此等小宼只须沿边各地方官兵居民齐心有备即不至受其荼毒实不在乎严禁商人之出洋与否若更谕以
　　圣朝王化之寛厚而抚恤招徕之彼且効顺恐后尽为
　　良民矣【臣】请
　　皇上睿裁勅部确议行令江南浙江福建广东等近海各省之督抚将该省向来商贾出洋最便之地调设道镇各一员道【臣】稽查收税镇【臣】弹压防奸凡有商民出洋者必于此地登舟不于此地而另由他处登舟者出洋之商民与放行之官弁俱以违禁论其由此登舟之商民务将籍贯姓名并携带某某货物俱逐一登簿填记凡有关军需等物俱不准带去其可以出洋各货查照各关抽分则例责令上纳税课方许开行其徒手之人竝无资本货物者不许出洋违者仍照例治罪至商舶回时凡一切带来货物如苏木胡椒之类亦俱照例一体收税虽金珠亦然惟白银一项毋论多寡俱免抽分并令各省稽防之道镇凡有商舶去来俱彼此移防通知设有此省舶只失风悮入彼省疆界者即便诘明籍贯收之登陆【臣】闻内地防丝等一切货物载至日本等处多者获利三四倍少者亦有一二倍江浙闽粤四省但得每省每岁有值银一百万两之货物出洋则四省之民每岁可增货财七八百万若虑海逆邀截则海面寛濶异常而商舶之瞭望极逺戒备极密预避极早亦无从守候邀截不致有借宼兵资盗粮之或因闽省见在进海逆不便遽为通商则宜于江浙二省先行通商俟除海逆之后再将闽粤二省一律踵行亦可倘果蒙
　　皇上允行则海内之货易于求售可免过贱亏商而海外之银必且源源而至虽有日耗随有日增其所以资天下流通不匮之用者无尽无休不五年而民困自苏不十年而民生大遂闾阎日见殷康仓库益加盈足而所收税课亦可资兵饷之用此亦生财经常之至计利民益
　　国之要务也伏候
　　上裁
　　生财裕饷第三疏【毁铜器】
　　题为遵
　　防敬陈生财裕饷第三疏事【臣】惟修水利以广垦田旣可增天下之粟开矿山而通逺贾兼可裕天下之财固为足民利
　　国经常之计矣然银粟之外于民最便者又莫如钱则凡可为钱法之助者亦当亟请并行也【臣】接准部文知五觔以上之铜器竝损人肠胃之铜烟袋俱经奉
　　防严禁要在使民间用铜者少则所司易于收买庶有济于鼔铸耳然天下见有无穷之铜可以不费钱粮而即行取用者【臣】不敢不亟为陈明也查佛老之徒百计设法以诱天下之财莫不悬钟鼓击磬盋以为招来之具其钟之小者重数百觔大者重数千觔甚有重至数万觔者直十四省遍处皆有而浙江为最约而计之何止有钟数万口有铜数千万觔耶此皆农夫织妇之血汗精神锱铢积累而成者与其置之无益之地惑愚夫乱圣化何若尽取铸钱散于天下俾之足
　　国用而利民生乎然或者曰佛老之说从来甚久三敎竝兴已非一朝一夕矣而一旦尽收其钟是尽废其敎矣无乃不可乎此或人之见云然而【臣】则有以解之也夫圣王宰御万方欲使天下知所尊亲而不为叛乱必以一道同风为首务故曰书同文良以敎之不可杂犹之一国之中而共事一君也今天下所赖以有君臣父子之义者惟此圣人之敎若又任佛老之杂乱于其间是犹一国而三公矣将在下之民何所适从乎又何怪鬬争扰乱之靡已乎况天下之人赖圣人之敎得生于纲常伦理之间以有其衣食与安富尊荣乃旣得其衣食与安富尊荣而旋弃圣人伦理之敎以崇信异端是何忍心害理之一至此也且三代以上从无佛老孟子曰我非尧舜之道不敢以陈于王前故齐人莫如我敬王也王珪曰耻君不及尧舜【臣】不如魏徴故人臣事君必以匡君为尧舜始为敬君之立极今
　　皇上敬
　　天勤民事事必法尧舜则凡在【臣】工又安可姑容三代以
　　下之恶而不请
　　皇上亟去之乎或者又曰佛氏起于东汉姑置弗论若老子道徳一书着于周末即孔子亦常问礼【臣辅】何人有何学识而敢于排之岂孔子之问非与此又或人之见云然而【臣】则又有以解之也夫老耼固周末高年有徳之隠君子也彼见王迹扫地五霸叠兴悉皆假仁义以自利臣弑其君子弑其父纲常伦理之间息灭殆尽而莫可救药也是以故为高论而轻世肆志焉至孔子问礼一节先儒力言其为附防之说而非实有其事然【臣】愚以为其亦似乎有而非谬捏也盖孔子禀温良恭俭让之
　　德虽小君南子尚且见之乃适周而知有高年有德之隠君子如老耼者安肯弃而不见然见而问礼则于求敎之中寓敎之之意此圣人正人之微权也夫老耼乃放弃礼法而以道自名者也孔子如果欲求其奥妙则当问道何乃问礼不问其所好而问其所恶何耶盖礼为纲常伦理之经不可一日或废者也孔子见老耼放言高论恐后世効之荡而不知所止也于是就而问礼孔子之意以为礼不可废故发端以问之问之即所以敎而正之也彼老耼者旣不申明其所尚之道而又不直荅孔子所问之礼顾曰去子之骄气夫孔子就而请问何等谦光乃反曰骄何也盖老耼深知孔子敎之之意而又自执其弃礼之见其意若曰以我之高尚而子顾以微词求正我乎故曰骄也以圣人正人之微权而老耼早巳识破其智有不可及者孔子犹龙之叹不亦宜乎然老耼之书至今在世其言虽驳而不纯而得一守雌之说亦皆诏人退让之义非若近世之书符念咒击鼓敲钟假死生祸福之说造俚鄙不通之词设网以罗天下之财者比也是近世佛老之徒巳非佛老之本来面目不过徒为惑世诬民病农蠧
　　国耳又安可不亟为正之以挽此頽风使天下知君亲之义而不致叛乱乎是废害世之异端而收济世之财用诚无疑议矣【臣】请
　　皇上干断勅下该部通行直省各督抚除先圣先贤山川城社以及名臣之应在祀典者不议外其余一切佛老庙寺庵观内所有之钟尽行收取以为鼓铸之用如此则可省买铜之费而立铸无穷之钱虽一时权宜之计而有禆于
　　国计民生
　　皇风世敎者诚非渺小也伏候
　　上裁
　　条奏应生应节疏
　　题为请
　　防事【臣】惟
　　国家自军兴以来费用浩繁钱粮不足然
　　皇上轸念民生不特从不加赋而凡灾荒之见告者或
　　赈或蠲
　　洪恩立沛又因河道废坏江南之民久苦昬垫更不惜
　　动用数百万正项钱粮
　　命【臣】大为修治
　　皇上惠养元元之深仁厚泽真可为无所不用其极矣
　　今
