<!-- { "loadSidebar": true } -->
　　国赋有亏民生之昏垫何哉况用水刷沙即曰不必挑濬而束水归漕则又必须筑堤既筑堤矣与其取土于他处何如取土于河身寓濬于筑而为一举两得之计也今【臣】拟于河身两旁近水之处离水三丈下锹掘土各挑引水河一道面濶八丈底濶二丈深一丈二尺以待黄淮之下注葢黄淮下注之时中央既有一二十丈旧有之河左右又各有八丈新凿之河其所存两旁之地虽属坚土而薄仅三丈一经三面之夹攻顺流之冲洗不待多时即可尽行刷去将旧有并新凿之河俱合而为一矣又两旁既各挑深一丈二尺则中央河心自可刷至一丈之外河至深二丈寛四十丈便不窄浅从此日洗日刷日深日寛自可免意外之变而渐复当时之旧矣其所濬丈尺计每地一丈掘土六十方即以之挑筑两岸之堤堤底濶七丈面濶三丈高一丈二尺每丈亦用土六十方再查工部尚书【臣】冀如锡等条奏内开堤底以八丈为度面以五丈为凖高以一丈五尺为凭等语计每堤一丈应用土九十七方半诚为防河至坚之策今【臣】所议高濶之数俱减每堤一丈止科用土六十方者葢以物力艰难姑暂从减省拟议俾其足以抵当河水而止仍俟物力稍寛之时再行量拨人夫协同议设守堤之兵加高加厚务仍如部【臣】等条议丈尺之数可也至部【臣】等原疏内开南岸自白洋河至云梯闗止北岸自清河县至云梯闗止务须一律修筑等语俱应照议兴筑查白洋河至云梯闗约长三百三十里清河县至云梯闗约长二百里以每里一百八十丈科之共约长九万五千四百丈每丈用土六十方共计用土五百七十二万四千方其九万五千四百丈之内有原未有堤者有原有堤而今全无土者有原有堤而今更狭洼缺少须増填者有堤根存土高一二尺至六七尺不等寛三四尺至一丈五六尺不等者合有无多寡而计之牵约存旧土高三尺寛八尺每堤一丈计牵约存旧土二方四分通共约存旧土二十二万八千九百六十方实须増土五百四十九万五千四十方至于取土之处虽以离水三丈为度然河身有在中央者有折流在河南岸及北岸者逺近不齐必须随地科算总之离堤三十丈之内不许取土其三十丈以外取土者每土一方用夫三工一百二十丈以外取土者每土一方用夫四工二百四十丈以外取土者毎土一方用夫五工合逺近而牵算之大约毎土一方用夫四工两岸之堤共用土五百四十九万五千四十方应用夫二千一百九十八万一百六十工每工照例给银四分通共需银八十七万九千二百六两四钱又自云梯闗外以至海口尚有百里之遥除近海二十里潮大土湿之处无容置议外其余八十里之河身情形俱与云梯闗内无异若不量挑浚以导之量筑堤以束之则黄淮合流出闗之际河身既窄而浅两旁又坚而厚大水骤至不能承受归漕势必四处漫溢虽闗外漫溢与运道民生无涉然一经漫溢则正河之流必缓流缓则沙必停沙停则底必垫闗外之底既垫则闗内之底必淤不过数年当复见今日之患矣【臣】闻治水者必始自下流治起下流疏通则上流自不饱涨故【臣】又切切以云梯闗外为重而力请筑堤束水用保万全不敢泄泄从事以贻后此之大害也惟是近海之堤止期足以拦水可以不必过于高厚堤底止须寛五丈面亦须寛三丈高止须六尺亦一体照取河心之土筑之两岸共堤一百六十里计长二万八千八百丈毎丈用土二十四方计用土六十九万一千二百方用夫二百七十六万四千八百工毎工照例给银四分通共需银一十一万五百九十二两二共需银九十八万九千七百九十八两四钱其需用人夫共计二千四百七十余万工应限二百日完工计毎日需夫十二万三千七百余名念淮扬附近民人尚须供【臣】后疏挑浚帮堤堵决等各工之用断断不能更有如许多夫前来应募【臣】查康熙九年前河【臣】罗多兴修黄河各处之工除调用各处泉浅等夫外曽经令山东江南邻郡地方协募赴工在案今此工之大数倍于前不得不循例而行【臣】拟令江南之凤阳府属募夫一万五千名江宁府属募夫一万名苏常二府属各募夫八千名镇太二府属各募夫四千名徐州并属募夫五千名滁和二州并属各募夫二千名山东兖州府属募夫一万四千名济南府属募夫九千名东昌青州二府属各募夫五千名河南开封府属募夫一万三千名归徳府属募夫八千名尚少夫一万一千七百余名应于淮属之邳海睢宿赣沭六州县地方召募其募夫之法应令各该府州就所属州县之大小近便酌量派募务募二十嵗以外四十嵗以内精壮强健之夫赴工常川供役不许以老弱塞责及往来更换以致旷悮工程即于该府属首领州县佐贰杂职等官内遴选能干之员专管验募限部文行到该省半月之内募齐人夫各带土车锹担等器飞星押赴工所董率料理依限挑筑至于地广夫多其间恐有偷安茍且情弊必须画段丈验之法以厘之其法容【臣】预督各监理官量取土之逺近按工画段每用夫五千工为一段编定字号插牌标识其中有原系平地者有已经缺洼须填者有存旧堤之土多寡不等者并堤段长短丈尺之数逐一书明标识之上仍立簿一本一体登记交各监理官收存各监理官即按各州县协募人夫多寡之数照工拨给堤段令其如式挑筑【臣】仍亲临工所用部【臣】冀如锡等条议铁杵杵隙盛水不漏之法不时查验以别其夯杵之坚否【臣】更请立惩劝之典以鼓舞而警策之凡各州县协募人夫有老弱病废及奸猾逃逸一名至五名免议外六名至二十名者各该州县官罚俸半年所委专管官罚俸一年二十一名至五十名者州县官罚俸一年专管官降一级调用五十一名至一百名者州县官降一级留任专管官降二级调用一百名以上者州县官降一级调用专管官革职其所筑堤段如有一处夯杵不坚盛水即漏并底面丈尺虽合而面上两旁低洼有一二丈者将专管官降一级调用两处夯杵不坚盛水即漏并底面丈尺虽合而面上两旁低洼有三四丈者将专管官降二级调用三处以上夯杵不坚盛水即漏并底面丈尺虽合而面上两旁低洼至五丈以上者将专管官革职如所募之夫尽皆壮健并无一人逃逸所筑之堤随验俱坚堤面两旁丰满处处合式者该州县官不论俸满即陞专管官如系正途照依应陞之缺加二级即陞如非正途俱准照正途注册一体加二级即陞更请责成道府州并监理各官如各该道府州所属有一官议处者将该道府州罚俸半年两官议处者将该道府州罚俸一年三四官议处者将该道府州降一级调用五六官以上议处者将该道府州降二级调用所属委官督工勤干筑堤坚固如式依期早竣者将该道府州亦不论俸满即陞其各监理官除募夫一项与伊无涉不议外凡伊所管各州县委官之内有因夯杵不坚筑堤不丰满一员议处者将监理官罚俸一年二三员议处者将监理官降一级调用四五员议处者将监理官降二级调用六员以上议处者将监理官革职如议处议叙相同者准与抵算如监理官揭防者准免连坐若并无议处止有议叙者将监理官照伊原任应陞之缺加二级从优即陞如此则各官俱知勉励可无阘茸贻悮之虞矣伏候
　　睿裁
　　经理河工第二疏【挑疏清口】
　　题为敬陈经理河工事宜第二疏事窃照【臣】请挑清江浦至海口一带河身之土以筑两岸之堤乃先治下流以导黄淮归海之计也然下流虽治而上有淤垫之处不行及早疏通则高家堰等一带决口尽堵淮水直下之时难免阻滞散漫之虑查洪泽湖下流自高家堰以西至清口约长二十里原系汪洋巨浸为全淮防黄之所自淮流东决黄水倒灌之后将此一带湖身渐渐淤成平陆向之汪洋巨浸者今止存寛十余丈深五六尺至一二尺不等之小河一道矣查工部尚书冀如锡等条议内开清口一带沙淤之处速行挑濬等语然淤沙万顷挑浚甚难【臣】再四思维惟有仿照挑浚清江浦以下河身之意于小河两旁离水二十丈之地各挑引水河一道俾其分头冲洗庶可渐渐刷开至于挑清江浦引水河【臣】止拟离河身三丈而此处议离河身二十丈者盖清江浦以下系十年久淤之坚土而此乃三年以内之新淤【臣】曽带领夫役掘土试验浮面一层板土深有二尺下则系淤泥尺许淤泥之下又属板土板土之下又属淤泥掘深六尺有竒而尚不能到当日之湖底且面层板土虽极坚硬而第二层板土因在淤泥之下反润而松故虽离河身二十丈之逺而易于冲刷不久便可合而为一也惟是此处淤沙既易冲刷而臣亦议开引水河者盖【臣】目击面层板土之坚硬恐一时冲刷不开又于他处生变亦未可定因思此番工程钱粮人力无不浩繁若有一处计虑未周恐有差之毫厘失之千里之悔是以不敢不略议导引之策以图万全耳其所挑引水河应面寛六丈底寛三丈深五尺毎淤地一丈掘土二十方逺倾于引水河六十丈之外两岸共计七千二百丈共掘土一十四万四千方每方用夫三工共用夫四十三万二千工照例每工给银四分共需银一万七千二百八十两此工一治庶淮河下注之时可以冲辟淤泥径奔清口防黄刷沙而无阻滞散漫之虞矣伏候
　　睿裁
　　经理河工第三疏【高堰坦坡】
