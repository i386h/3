<!-- { "loadSidebar": true } -->
　　题为敬陈经理河工事宜第三疏事【臣】惟淮河之下流既已疏治则水可直行而防黄刷沙矣但临湖一带除见在原冲各决口外其余堤岸无不残缺单薄危险堪虞若竟堵决口而不先修残堤俾极坚固则水将寻隙地奔溃势必堵者方堵而决者又决岂非徒费钱粮徒劳民力耶此帮修堤岸又断不容缓者也查工部尚书【臣】冀如锡等条奏疏内原有石工定要加高三尺残薄之堤一律修葺高良涧一带土堤必照修筑高堰之法一律寛濶等语所议极为周匝惟是部【臣】等之议专为坚固起见而【臣】身膺治河之职当钱粮绌乏之际不得不反覆筹维力求节省也大抵堤以拦水祗期修筑得法使水不能冲倒而止似不必拘拘于石工埽工板工盖石工之费数倍于板若将高良涧五千二百余丈板工尽改为石费实浩繁即或石仍石而板仍板现据山旴同知多安估计加高帮濶工料册内开自七里墩至周桥闸共长一万一千五百余丈应用石板埽工并修一带残缺段口共需银三十九万五千五百余两【臣】就该同知所估石埽板工之册而核算之并无浮滥则其费亦非小也况板工一项皆系以桩拦板以板束土用之平日尚有不能耐久之虑若遇大水乗风一击而土松再冲而土卸矣劳民伤财将何底止【臣】再四思维因见淮湖运河等处板工易于损坏即石工之倾圮者亦不可胜数惟见堤下系坦坦平坡者则虽遇大水而不致冲塌盖水性至柔而乗风则刚其板石诸工率皆陡峻故怒涛撞激易于崩冲若遇坦坡则水之来也不过平漫而上其退也亦不过顺缩而下堤制水而不能抗水故虽大水乗风止于随高逐低而无怒激之势水既无怒激之势故自无冲崩之虞此乃以柔制刚之道诚理势所必然者今欲求费省工坚惟有帮修坦坡之法可为久逺卫堤之策也其法于堤外近湖之处挑土帮筑坦坡每堤高一尺应筑坦坡五尺若高一丈之堤则坦坡应寛五丈即有旧存桩木亦听其埋于土内以为堤骨一律夯杵务期坚实密布草根草子于其上俟其茂长则土益坚堤土既坚而又有草防再行设兵看守之法禁止民人之樵采驱逐牛畜之蹂躏则坦坡自可永久无虞坦坡无虞则本堤更属万全矣至于高家堰一带石工亦宜照此幇筑坦坡将石工并埋土内更为至坚至穏之着也查自运河西岸歴七里墩武家墩高家堰高良涧至周桥闸北止共长一万二千八百余丈内有三千八百余丈可以竟筑坦坡其余约九千丈堤根见被水占必须先于离堤一丈之处密下排桩多用板缆以蒲包包土填出水面然后用芦柴捆一尺高小埽镶边内加散土用力夯杵筑成坦坡一丈俟全淮下注则堤外之水自即退去水退之后再行挑土帮修到底并将排桩尽埋土内至此一带堤身向来原窄面不过二丈有竒底不过三丈有竒自上年冲塌淋卸之后处处单残石工堤面犹有寛二丈者板工堤面寛者不过丈余窄者仅有二三尺今本应悉照部【臣】等所议加高加寛丈尺之数但取土逺极挑运万难其加寛之处姑先以二丈五尺为凖俟水退土出亦再令守堤之兵逐渐帮筑今查高家堰高良涧一带板石诸工原高约有七尺应如议再加三尺共高一丈堤底外寛五丈内寛一丈连本堤二丈五尺共寛八丈五尺堤面寛二丈五尺每堤一丈用土五十五方今可以竟筑坦坡之三千八百余丈见存堤底约牵寛三丈五尺堤面约牵寛一丈五尺高仍有七尺许每堤一丈约存旧土十七方五分应増土三十七方五分通共约用土十四万二千五百方近者取于半里之外逺者取于一里之外用夫四工挑土一方共用夫五十七万工照例每工给银四分共需银二万二千八百两其余九千丈俱应先筑坦坡一丈计毎堤一丈暂省土十六方实用土三十九方然堤身頽卸单残巳称至极每丈堤底约牵寛三丈面约牵寛六尺高止约牵五尺毎堤一丈约存土九方应増土三十方共堤九千丈应増土二十七万方近者取于七八里之外逺者取于二十里之外往返艰难不便计夫挑筑必须照清水潭计箩买土之例毎方五十箩共计土一千三百五十万箩毎箩给银六厘共需银八万一千两又桩木板缆蒲包防绳边埽匠工等项毎丈约需银十两共需银九万两三共实需银十九万三千八百两然所需之数较之见估用板用石用埽之工可节省银二十万一千七百余两且可免板工冲击頽卸之患也伏候
　　睿裁
　　经理河工第四疏【包土堵决】
　　题为敬陈经理河工事宜第四疏事【臣】惟黄淮之上下流既议治理疏通而高家堰堤岸之残缺低薄者又拟加帮高厚则筑古沟翟坝一带之堤并堵塞黄淮各处之决口使河复故道可次第而施工矣查自周桥闸歴古沟唐埂等处以至翟家坝南共计三十二里据山旴河务同知多宏安估计册开筑此三十二里之堤并埂并堵此内原冲成之九河及高良涧高家堰武家墩等大小决口三十四处共需银七十万五千八百余两【臣】相度水势按册而计皆属必需之项似无浮冒盖册内堵决皆系循例用埽而埽尽薪也逺运于数百里之外大绳卷束而投之水中其物料人工之费毎填堤一丈水浅者费银三四十金至七八十金不等水深者费银一二百金至六七百金不等是以需用钱粮如此之多也且【臣】验各处埽工凡栁枝多者尚可多延数年其芦草多而栁枝少者不过一二年悉皆朽坏頽塌殊非经久之道于是再四思维尅水者土也当求束土御水之法斟酌变通以为节省永固之计原不必循例而槩用埽工也【臣】虚心酌画除有镶边裹头必须用埽者有急欲闭合龙门之时包土稍缓应速卷大埽立时填塞断流者有修建滚水石闸等项应先筑拦水小坝而此坝于闸工告成之日原应毁废弃俾水通流今若下桩包土恐日后难于毁坏亦宜仍用埽者俱照旧用埽外其余一切工程俱宜密下排桩多加板缆用蒲包裹土防绳捆紥而填之较之用埽计可省费一半而坚固耐久比埽又迥乎不同今拟将前项工程改下埽为包土仍筑坦坡制水不过费银三十万两较之原估之数可节省银四十万余两也至黄河内桃源清河安东三县之新旧各处决口水涨则刷成大河水涸则两旁淤垫是以各该县估计之册随时变更不能画一目今黄水方大难以确估然【臣】亲相情形大抵俟秋冬水落之际或应用埽或兼用包土不过再费银八万两可以尽行堵塞使两河之水悉由故道入海矣通计此疏内筑堤堵决共需银三十八万两伏候
　　睿裁
　　经理河工第五疏【挑运河】
　　题为敬陈经理河工事宜第五疏事窃惟筑防塞决疏引黄淮使复故道合流入海事宜如果一一兴行则闭通济闸坝深挑运河尽堵清水潭等各决口以通漕艘诚为今日至要之务所当次第修举者也查运河自清口至清水潭共约长二百三十里通计四万一千四百丈因黄水内灌将河底淤垫甚高居民日患沈溺运艘每苦阻梗今必须将河身大为挑濬决口尽行堵塞庶几运道可得通行民生可免昏垫也【臣】请
　　睿鉴勅下江南浙江江西湖广各抚臣严督所属将本年应运漕粮及早征收受载火速催赶务于康熙十七年三月内勒令尽数过淮俟粮船过完容【臣】将通济闸坝即日封闭一切商民船只并该年回空漕艘俱令暂由周桥闸绕出高邮州而行淮闗部司亦令暂往周桥闸收税【臣】一面督集人夫将运河大为挑濬面寛十一丈底寛三丈深一丈二尺毎河一丈挑土八十四方通计四万一千四百丈共挑土三百四十七万七千六百方挑起之土俱令倾于东西两堤之外更加夯杵将西堤筑成坦坡东堤加倍坚厚以图永久毋许将濬土乱堆堤上以致雨淋仍落河中每土一方用夫三工计共用夫一千四十三万二千八百工限三百日完工毎日用夫三万四千七百七十六名查挑濬运河向有毎工给银四分之例亦有拨派坊里人夫量给银米之例但淮扬二府节被水灾里民困苦巳极兼之此番工程浩大需夫众多万难派拨况坊里人夫率皆老弱不堪之辈而又毎毎逃逸大抵坊里夫十名不敌募夫三四名之用则即使派拨亦属有名无实若一体召募则无告饥民又得借以活命相应照例每工给银四分共需银四十一万七千三百一十二两其督工等项议叙处分事例并请如【臣】第一疏内
　　题请之事例一体而行至于堵塞高江二州县之清水潭大潭湾等决口六处虽据南河分司估计册开应用栁束人夫俱于各州县协济而所估钱粮尚需物料等费银六十余万两等语然此数处工程只须俟翟家坝至武家墩一带决口尽行堵塞黄淮合流从故道入海之后下桩包土相机填塞并一带西堤之外照筑坦坡凡有水占堤根之处量用短桩笆□等项拦土筑堤不过总费十五万金便可足用盖清水潭一工自目今视之诚为最难若俟各工告竣之后留此工于结末则流止水消取土亦易故可省费如许也计此疏内挑河堵决共需银五十六万七千三百一十二两伏候
　　睿裁
　　经理河工第六疏【筹画钱粮】
　　题为敬陈经理河工事宜第六疏事窃惟一切治河事宜【臣】巳于前五疏内一一陈请矣伏查案准工部咨为钦奉
　　上谕事内开工部等衙门防覆尚书冀如锡等题前事等因查黄运两河闗系运道民生今既经尚书冀如锡等将应修各处验明具题相应照议即行大为修筑但今正需钱粮之际若照此验勘修筑需用钱粮甚多不便槩行修筑应令新任总河将应修要处所酌量修筑坚固不致有悮漕运等因奉有依议之
　　防钦遵行【臣】知照在案【臣】到任之后凡经歴河干验阅形势即将部【臣】条议工程细加揆度如果照议修筑诚为至坚但所需钱粮不下五六百万当此军兴需饷之际措拨良难是以廷【臣】有不便槩行修筑之议葢部【臣】奉
　　命勘河目击河道坏极情形不得不从坚固立议以为一劳永逸之计而廷【臣】灼知司农仰屋之艰又不得不以酌量修筑议覆也惟【臣】身任总河亲见民生之昏垫运道之阻梗田土日渰而赋税日绌且又深知河帑之无余请拨之无项安敢不委曲筹策以仰副
　　宵旰之忧虞耶顾臣审势揆情减筑堤浚河之丈尺并条议坦坡制水下桩包土等法以代石埽板工然实尚需银二百一十四万八千余两并【臣】第八疏内应打造濬浅船二百九十六只约需银一万两通共需银二百一十五万八千余两乃必不可少之数也念河流为害自康熙六年至今十载之间嵗嵗兴工费过钱粮三百余万且更有歴年蠲免之正赋节次赈恤之帑金不可胜计而河患之深日甚一日【臣】身膺重任不敢玩泄是以确酌全局曲思穏当之策胪列上
　　请也惟是所需如许多金既事在必不可少而又实无可拨之项【臣】因再四图维不敢稍避劳怨委曲详酌谬拟设处钱粮之计谨一一为我
