<!-- { "loadSidebar": true } -->
　　题定而阅厯既久之后凡有应增应减仍不惮随时酌改以期有当本年大水【臣】虽曾料到而实不料如此之大由今以思设或春间不照【臣】原题续题将髙堰石工五千余丈加髙三尺而不填筑水内坦坡则此时百里湖堤尽行毁坏湖堤一坏则清水潭立即并溃不特所费
　　朝廷金钱百余万两无可收拾而从此民生之昏垫运道之梗阻殆无已时矣然水内坦坡之工实由于正月二十三日之风暴拔桩撤埽击卸石工而后定计此诚
　　上天曲体
　　皇上忧勤爱民至意是以于甫经立春之后而忽降此异常风暴惩戒【臣】等亟为改圗以保此民生运道也至此畨大水询之居民皆称较之康十五年又加二尺良由于半年亢旱聚雨泽于一时是以若此陡涨也迩来自微【臣】以下一切所属大小各官莫不东奔西驰心胆俱碎今豫省并徐萧水势消落归漕已经半月淮属河湖水虽未退而已不复加涨一切要新工幸俱获保无患惟是运河旧堤悉皆沙土一逢水涨即便可虞者实不止于板闸河西一处今【臣】拟徧为相度凡旧系堵埽工并沙土单薄扫湾受刷之处俱另行酌量再加
　　寛厚以为来年伏秋捍御之计其需费银两统于大挑节存数内通融动用总之嗣此以后【臣】益当细心竭力百计绸缪凡应损益增减之处随时确酌举行不敢屡疏烦渎惟求一劳永逸务为万全之计以仰答
　　皇上宵旰之虑耳除豫省水涨情形经豫抚【臣】董国兴
　　会疏
　　题报并板闸河西口见在兴工堵筑其踈防各官职
　　名巳经严行查取俟详至另疏
　　题叅外所有本年淮徐河湖异常水涨情形【臣】谨恭疏题报伏乞
　　睿鉴施行
　　经理未竣工程疏
　　题为
　　题明经理未竣工程并塞新漫缺口各事宜仰祈睿鉴事窃【臣】防
　　皇上殊恩委以督河重寄既因庸劣无才工程不能蚤竣而又叠遭竒雨以致复多漫缺【臣】罪实深已于另疏
　　请赐处分矣惟是天灾何可测度所恃人力以补天工耳今竒雨漫堤终由于人力之未尽而【臣】既遇此竒雨则所以绸缪于将来者更不敢以不宻是
　　上天降诫所以彰【臣】之罪啓【臣】之愚而实则笃
　　国祜于万世巩河道于乆逺也【臣】谨将厯来经理之原委与目下堵塞之缓急以及曲圗善后之计敬为我
　　皇上陈之念【臣】自拜
　　命到任之日目击运道梗阻民生昏垫情形不禁忧心如灼彼时逺近之人皆云河道壊至今日必无可治之理代为【臣】危谓【臣】半生功名此番尽付流水而【臣】愚以为世无必不可为之事惟视人之用心用力何如耳况
　　天庾玉粒嵗嵗必须挽运乃自黄流蹑淮之后河底日淤伏秋尚且胶舟冬春水落之时防至断流矣岂可因循贻悮于是匍匐河干毕诚揣度实见此时河道有必不可不治之势而又实有可治之理随将尚书【臣】伊桑阿等
　　题请兴举之工行令各属估计前来共需银四百余万而【臣】细阅册内虽从极坚起见但军兴需饷安能措如许多赀于是再三斟酌从至省至减科之止估银二百五十一万余两具经理河工事宜七疏力请修治彼时【臣】之亲友见【臣】屡疏力请知【臣】者矜【臣】之愚忠不知【臣】者目【臣】为痴妄良以【臣】估费既少而自任甚力自限复严不存丝毫退步耳夫【臣】虽至愚岂不知凡事当留退步庶可为日后免咎之地况治河之事何等艰繁人人皆曰难而【臣】独言之若易【臣】岂真痴妄一至此哉只以今日河道既不容于不治然当百务废弛之时官则以因循观望讳诿卸为能役则以扣尅侵欺设法冒销为事而地方奸诈之徒乘官吏之不肖拿囮设骗共蚀河帑弊窦无穷【臣】承极敝之后安敢不力挽頽风是以估计必从极省先絶上下之觊觎限期必从极严更杜官员之怠玩漫缺必报以除其讳之心责成必耑以去其诿卸之念惟期尽人事而不敢诿之天灾竭人力而不敢媚求神佑此【臣】一防血诚谓茍如此庶可固属员之志气清从前之锢弊以期治效之必成也矧【臣】自官学生拔至总督受
　　皇上如此恩遇【臣】虽粉骨碎躯不足仰报万一乃当此
　　大任而先自欺以欺
　　主留退步以兾卸过即或
　　皇上不即加诛而
　　天地亦安容此不忠之臣于
　　尧舜之世是以惟勉竭【臣】愚而不复顾虑一巳之退步私便也迨既奉
　　俞纶竭蹷兴举【臣】往来察勘又见得黄河之水消长不时一经长与堤平即便漫堤而过必须筹一逐渐宣泄之法以期久远于是议建减水石坝通计宣泄入海之途共寛一百余丈【臣】愚以为尽可泄伏秋之暴涨矣迨至十八年秋间上流霪雨黄水陡长丈余【臣】因而更加测度细揣黄河受水泄水之势必得有三百余丈宣泄入海之途方免壅溃于是行令各官逐一增添以泄黄涨又将髙良涧周桥二闸改为十丈寛减水坝二座并将武家墩废闸亦改为减水坝分泄湖涨更于寳髙江三州县各建减水坝一座以泄上流减来之水据【臣】之愚以为如此料理似乎稍周可以无患岂知今年雨泽甚多端午节前湖河业巳平满方在儧砌减水石坝圗速竣以资宣泄间不意五月二十四日之后霪霖霶霈两月不断湖河相连水髙于堤以致未完新工与远年旧工平漫过水者五十余处此番奇雨询之老年之人皆云从未之见然既巳见于今日安知不复再见于他年惟因此奇雨而更求善后之谋此【臣】所谓
　　上天降诫所以彰【臣】罪啓【臣】愚而实则笃
　　国祜巩河道者也兹【臣】承此降诫复加揣摩断须于黄运河湖分头再添建减水坝数百丈并加挑烂泥浅引河多引淮水会合黄流安澜畅注庶嗣此以往寻常之水涓滴不泄可使河底日渐刷深泛滥之水随消可使河堤免于漫缺即或再逢霪雨而奇灾亦无壅遏漫溃之虑方称万全也至于新经漫堤过水已成缺口者约有二十余处若斯时急行堵筑所需工料浩繁【臣】拟俟天气大晴水消土见之时并力兴修可以省费大半其所需银两统于大工内节省应用不敢更请钱粮盖敬陈经理河工事宜八疏内一切工程【臣】原请二百五十一
　　万余两续于康熙十七年请建减水坝并酌改运口两疏内
　　题明节省银四十万两及拜疏之后【臣】复加筹酌既建减水坝则堤工不必太髙原议筑遥缕堤两道者止须筑缕堤一道徐邳防灵宿等五州县并桃清北岸原议除民修旧堤之外民复加筑缕格堤者亦行停止惟催民夫速帮旧堤约可再节省银五六十万共拟节省银一百万两以备他工之用不意十八年春间淮徐处处大饥小民救死不暇安能腹帮堤然各州县两岸旧堤残缺异常若俱缓待民修势必立成大患事闗重大不得不将应民修之堤择其单薄至极之处亟动钱粮募夫帮筑计费过银九万余两又髙家堰一帯填筑水内坦坡等项先经增估银八万两续因去冬黄流助虐湖水将平堤顶兼之大风时起浪髙丈余拍提而过是以今春又分外加髙并水内坦坡每丈多填土三十方不等计续估八万之外又多用银三万余两尚未完工将来大晴水落之后必须再加土方银四万余两始能一律告竣又山阳县南岸潘家等处各险工大溜逼堤虽经下埽防防然实为淮扬两郡保障不得不于迤里加筑遥堤一道越包数险以防意外计费过土方银二万余两又十八年春加挑运河案内多挑永安新河并髙邮城南浅工共费银一万五千余两又杨家庄南岸先挑济运引河因下多淤土经今两载寛深如旧并未刷开诚恐杨家庄合龙之后水壅不行或生他患是以又复加挑大引河一道计费过银一万四千余两又酌改运口案内原议永闭新庄闸令粮船由七里闸出束水磡后【臣】相度形势又于加挑运河案内多挑支河一道使新庄七里二闸俱可通船出束水磡但束水磡仅砌石磡十余丈原未估底岂知大水涨发之后往往蛰陷虽经下埽防护而船只出口之艰与当年打新庄闸无异【臣】再四斟酌必须将束水磡改为有底双金门大石闸一座并帮大横堤一道隔拦湖涨计共须增银二万余两又加浚烂泥浅引河增建减水坝数百丈所需料物人夫百计节省约共需增银十二三万两以上各工共银四十五万两内有在原估数内续报节省而势难节省者有不在原估数内而势属必需者统计【臣】原估费二百五十一万余两者将未完工约用银一百九十六万余两原拟节省一百万两者今止可节省五十五万两至此节省之数先因大修归仁堤戗筑徐州州城以上缕格等堤堵杨家庄口三案曾经
　　题准动用节省银四十万两又并修邳宿运河案内题明缺费十分之六动用节省银九万余两仍存银五万余两以为新漫各腐工缺口补苴之资至【臣】
　　题明河工事宜每与原疏多有增减盖【臣】凡举一工其中必力圗节省其原拟节省之数乃【臣】不敢欺
　　君之血诚故不敢稍留退步也又以河道为
　　国家重大之务断须虑出万全而【臣】智识短浅不能一虑即周故不惮随机酌改查【臣】先于敬陈经理河工疏内曾将嗣后凡有未尽事宜应损益增减者容【臣】临期分别或竟行或入
　　告等语
　　题明在案此【臣】承河道极敝之后凡有当绸缪之处不敢不竭尽心力以期必济至【臣】负罪之下更陈善后之圗者实因此番奇灾出于万分意料之外而既有此意外之奇灾则不得不倾尽万分之人力此尤【臣】披心胆虽万死而不敢避者故不得不备陈原委仰祈
　　皇上之睿鉴也若夫【臣】原
　　题经理河工七疏内工程并筑此新漫各工以及加浚烂泥浅大修归仁堤戗筑徐州州城以上缕格堤并修邳宿运河等一切工程俱可于明春三月限期左右尽行完竣惟减水石坝原拟明年夏初可完不意今嵗五六七月连绵大雨塘水占溢匠役束手且又添坝数百丈必得来秋方可告完也【臣】谨一并
　　题明伏乞
　　皇上睿鉴
　　勅部议覆施行
　　筑坝挑河疏
　　题为
　　题明筑坝挑河并寛漕运限期事窃照微【臣】奉
