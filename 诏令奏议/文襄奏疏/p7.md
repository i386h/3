<!-- { "loadSidebar": true } -->
　　题明一面严督道府防印河官并遴委各官星募人夫闭坝挑浚彼因回空急须修艌不能久待深挑止量挑一二三四尺有竒不等于九月初七日开工十月初一日完工即于次日开坝放船目下河水深者有四五尺而浅者止二尺及二尺四五寸不等回空虽可勉行而重运必须加挑今【臣】拟于来年立春后十日地冻将解之时即行闭坝大挑先挑面寛八丈底寛六丈深六尺每河一丈先挑土四十二方即以之幇筑堤工除本年九月内业巳每河一丈挑过土十余方及五六七八方不等外其余应挑土方或俱募人夫或仿照【臣】第一疏内以车载代挑之法统容【臣】临期斟酌量卸土之逺近而行总限一百日完工其来年春运过淮之期必须略为寛限查康熙十六年起运十五年分粮船系五月初九日过淮全完七月初十日过临全完今康熙十七年起运十六年分粮船拟于四月初旬内挑河完工开坝放船起约在五月终可以尽数过淮全完一经过淮【臣】自不令停留严加驱赶务于七月中旬内尽催过临总期不悮十七年回空以济十八年春运可也伏乞
　　皇上敕部将十七年春运过淮之期准【臣】寛限至于【臣】
　　前
　　题疏内每河一丈估挑土八十四方一则深通运河二则幇固堤岸原属必须之工今连本年九月所挑合之来春所挑共止拟每丈先挑四十二方者盖工程太大断断不能速竣而漕船难以久待又不敢将重运轻议由湖冒险越行是以不得不先挑一半其余一半挑河幇堤并堵塞清水潭各决口等工程伏祈
　　皇上俯允照【臣】原题之数容【臣】随时相机而行总之务期节省并断不施工于无用之地以致糜费钱粮以尽微【臣】职掌也伏候
　　睿裁
　　敬陈经理第六疏【改调河员以供大修】
　　题为敬陈经理河工事宜第六疏事窃【臣】看得【臣】前题
　　此第六疏内一切事宜有经
　　廷【臣】议允者有
　　廷【臣】议称无庸议者防
　　皇上命【臣】再行确议【臣】谨随时之宜复加详酌逐一议请查南河中河北河通惠四分司向来各止汉官一员至前任河【臣】罗多任内各题増满官一员巳经八年矣【臣】到任之后据南河分司蔡音达礼等中河分司沈图等面称伊等管理河工凡一切催夫办料各事宜必得各有司同心协理方能有济乃地方官员视分司为赘疣往往呼应不灵不若道官所行之奉命惟谨而蔡音达礼更称伊等例应三年一换方其初到任之时诸凡未谙及一二年后才觉熟练而又届瓜期不若道员之久任等语【臣】思其言皆切实事属确情是以请将中河南河北河通惠四分司裁去其所管事务就近归并各该道兼理也今部覆中河南河北河三分司俱应如【臣】议裁惟通惠分司所管事务有报【臣】衙门者有竟报工部者且所属河道俱系旗下地方不便交通永道管理相应仍留等因是此四分司应裁应留之处
　　廷【臣】巳有定议【臣】无庸更为置喙矣至于裁同知三员将宿桃二县主簿四员分管两岸并嗣后堤岸冲决该管知府与道员一体处分
　　钦工民工俱照定例议处大计荐举等典除布政司按察司外其余道府防州县以下各官必河道无冲决之事并旋冲旋堵不致夺河成缺淹没田禾殃民损课者方准卓异荐举决口工程限半年内堵塞迟违俱有叅罚工大难完者预行
　　题明等各情由俱应照
　　廷【臣】原议俟
　　命下之日即令所裁分司六员同知三员赴部改补并宿桃主簿更定职掌余俱载入例册遵行惟是淮徐道驻劄之处【臣】前疏议令移驻邳州盖以邳州为适中之地也及【臣】亲至邳州见该州地虽适中而不无偏僻宿迁县为漕运咽喉之地向有中河分司驻劄今中河分司一切事务既裁归淮徐道管理应令该道移驻宿迁县方为妥协又山旴同知所管归并山清同知运河亦有清河县地方应将山旴同知官衔改为山清旴同知者也至【臣】前疏请调防印官十四员分理大工曽经
　　廷【臣】议允今【臣】将第一疏内原议限二百日完工者改为限四百日完工原议用夫十二万有竒者改为用夫三万余名其用车运土之处又于第七疏内议
　　请预设官兵分头料理是第一疏内原请用监理官十二员者约可省用六员又第二第三第四各疏内一切工程见在次第催儹比至部覆之时约可完十分之二其原请用监理官五员者约可省用一员二共可省监理官七员尚少监理官七员又南岸白洋河以上北岸清河县以上议増缕格堤并第五疏内先挑运河淤土一半以幇两岸堤工约需监理官八员内除见在之徐属同知祖文明邳宿同知苏嵋扬州府管河通判聂文魁等三员可以分工监理外尚少监理官五员通共实需监理官十二员内有原任扬州府降调通判俞森已经奉
　　防还其原职见在髙家堰等处协理河务并又有原任淮安府山阳县革职知县柳天正年壮力强素称才干因十五年分山阳髙家堰并里河堤工冲溃罣误革职曽经漕运督【臣】帅顔保等以天正清亷爱民
　　题请将天正革职留任虽部覆未经允行而士民之爱戴天正者迄今不忘本年八月内【臣】因烂泥浅一带淤断必需能员督夫挑浚据淮扬道佟康年力保天正可用而漕臣又屡屡面称其能【臣】随委天正为监理官令之督率分管各官逐段深挑而天正躬亲泥淖之中不辞劳苦不避风雨无分晓夜与夫役同甘辛不七旬而将二十里淤土尽行挑开其间有泥深丈余人力难施之处天正随机造器设法疏通不特功难冺没而其实心任事之槩与勤敏干练之才洵为难得之品士民之称其善政而讼其寃枉者牍且盈几【臣】爱其勤能已复委令协助山旴同知多宏安分工堵塞髙家堰髙良涧等处决口去讫俟其再着劳绩之时【臣】当另疏保举以酬其功除此二员之外尚少防印官十员又查有原任淮安府睢宁县因钱粮降级续完开复见在赴部铨补之知县石之玫者【臣】因勘阅徐州堤岸道过睢宁闻之玫先年为睢令之时督筑堤工无分昼夜驻宿河干凡一切政务俱在工所办理毫无贻悮且堤工一日不完则之玫一日不肯稍自暇逸等情臣复询之淮徐道降调副使戴圣聪而该道之称许之玫者与臣所闻无异并臣前疏所请之山东单县知县今陞北城兵马司指挥韩第原任五河县丁忧知县陈显忠皆系实心勤干之员均可不负监理之任者伏乞
　　皇上允臣所请
　　敕下部臣将石之玫韩第二官令之就近来淮监理并行陈显忠原籍催令作速赴工又除此三员之外仍少防印官七员容【臣】将原疏请调之太平府同知刘沛引扬州府同知王兴元池州府同知管通判事喻成龙宁国府通判常君恩庐州府通判黄际防清河县知县刘光业宿迁县知县李灿等七员就近调取赴工并责成监理可也至此官七员【臣】原请出缺另补今查刘光业李灿二官虽任冲疲之邑而年青才敏似可就近兼理河工容【臣】督令二官驻工办事不必更令出缺又刘沛引等五官皆系防员与正印官不同尽可调取赴工工完回任亦无庸出缺此即【臣】前疏所称或更有应损益増减事宜有必当上
　　闻者容【臣】随时入
　　告者是也至于一切工程凡用监理防印官一员者必须用分管佐杂官员以佐之今【臣】共用监理官十八员计需分管官一百八员查江南微员近因打造鸟沙等船闲者甚少除【臣】现于革职废员之中择其勤干者一体委用外然不敷尚多【臣】请容【臣】于东豫二省佐杂官员之中查其职掌稍闲而才干可用者随便调取共襄大工方为有济也至于管工之监理分管各官伊名下派修之工合式坚固与否必须优定叙録之典严立处分之法以鼓劝而儆策之方可责其黾勉趋事今
　　廷【臣】议称如果工程合式坚固俟奏销之时工部核明交与吏部酌量从优议叙等语【臣】本不应再渎但念黄运两河无嵗不修无年不坏流弊至今极难补救乃以微【臣】庸劣之才孱弱之资而膺兹艰钜之任政不啻以螡负山此【臣】自知之最明者也祗以
　　君恩深重不敢不勉竭驽骀以期仰副
　　知遇于万一是用广谘博询考古酌今谬陈修治之计然而工程浩逺料理艰繁不得不将【臣】所知所见允堪任用之员列名题请惟是此等官员之中除栁天正原系废员外余者或系见任或系候补因其贤能而调取来工使之或离其见在之城郭而处于泥淖之中或离其见在之室家而日与夫役为伍或离其乗舆张盖之荣而奔走于荆榛草莽之下尤且日费无资舟马自备直待胼胝辛勤幸而工程告竣方得或回任或赴补或归家若稍不合式更有严防重处之虞其舍易就难舍利就害至于如此茍不预定优陞之典使之知有可至之途踊跃争趋一官倡率于前而千夫効命于后又安望其事之克济以共成此莫大之工也伏乞
　　皇上俯念运道民生闗系至重此番极大工程与寻常筑堤堵决者不同将监理分管各官准照微【臣】前疏
　　题请之例凡监理分管等官所筑堤工处处合式坚固该管防印河官出具甘结道府验实加结申送【臣】衙门亲勘无异者俱准照伊原任应陞之缺加二级从优即陞如有原非正途者俱作正途一体陞迁至于分管官所筑堤工有一处夯杵不坚盛水即漏并有一二丈不丰满合式者降一级调用两处夯杵不坚盛水即漏并有三四丈不丰满合式者降二级调用三处夯杵不坚盛水即漏并有五丈以上不丰满合式者革职监理官所辖分管官有因筑堤不坚固合式一员议处者罚俸一年二员议处者降一级调用三员议处者降二级调用四员以上议处者将监理官革职如议处议叙相同者准与抵算如监理官揭防者准免连坐如此则功罪昭明贤者益奋而不肖者知勉工程可望坚固而无阘茸贻悮之虞矣他如劣员凡有更换银色短少分两扣尅回头等弊并奸徒言惑众暗坏工程等项俱应遵照
　　廷议凡有发觉容【臣】挐问究审具
　　题重惩可也抑【臣】更有陈者挑浚筑修之工虽经遴官委任然募夫办料必须附近地方官同心协力始克有济乃迩来之附近有司视河官为赘疣河务为余事一任催呼漠然罔应查定例地方官员催夫不发诿非本汛并买料不速解送以致迟悮河工者定有处分之例
　　功令煌煌毫不知畏总縁处分尚轻耳【臣】请嗣后兴举大工其附近地方官不协同设法募夫不将急需之柳草等项一切物料火速协买上紧解运以致迟悮河工者容【臣】不时
　　题防将州县官降三级调用道府官降一级调用如此庶各各知警可免贻悮又河南山东俱有特设管河道嗣后凡勘阅情势估计工程报销钱粮应归管河道专责其一切督催挑河筑堤夫役并买办物料事理必须该地方之道员协同催儹聨衔防详一体责成方为有益也相应一并
　　题请伏候
　　睿裁
　　敬陈经理第七疏【立劝惩以儆污吏】
　　题为敬陈经理河工事宜第七疏事窃【臣】看得疏通运道全在束水归漕而欲束水归漕则舍徧筑坚堤更无善策但不肖官员奸民蠧役率皆喜动恶静乐于有事而苦于无事往往有隂求败废之者是以坚堤既筑之后必须设防守之法否则不久必坏犹之未修筑堤也既设防守之法尤当立劝惩之典否则不久必弛犹之不防守也【臣】再四思维反覆筹酌是用谬陈尽裁夫役特设官兵令之各驻堤上将防守修葺事宜一并责成之并请严立议处优定议叙之例以鼓舞而儆戒之也
