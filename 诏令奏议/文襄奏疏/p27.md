<!-- { "loadSidebar": true } -->
　　题报在案念旧钱器皿或系舟行遗失亦未可知若夫甎井石街确系民居证据夫以清水潭为高邮最洼最险之处尚系民居则高宝诸湖等处更可知矣此被水漫渰之明验也复思天灾霪潦自古有之然何至一经漫渰即便永成大湖之巨浸且歴二百余年之久而又波及下河使其受害无底乎总縁宋元之时黄河虽南浸而尚未全徙直至明朝初年向北之流尽絶始全徙而南于是遂径夺淮渠以入于海淮渠窄小淮水壅不得下遂陡长寻丈先将清河县原系民居之洪泽村一带低地漫渰而为洪泽湖及洪泽湖不足停蓄又从高家堰翟家坝等处旁流东注将高邮宝应低地亦俱漫渰而为高宝诸湖推原其故总因黄夺淮渠淮水不得不分流东注是以成湖之地永不得复田畴之旧而又移祸于下河也每年春冬之间黄淮不涨洪泽湖水势稍落无涓滴泄入高宝诸湖则下河即受平安之福无如一到夏秋二渎齐涨洪泽湖之水徃徃骤涨数尺丈余不等【臣】屡经测验知运河地势卑于高堰地势一丈有竒而运河堤顶亦卑于高堰堤顶一丈有竒堰堤减泄之水其奔趋运河也有建瓴之势焉茍不作量入为出之法以减泄之则亦必漫堤而过下河之被害益深矣故【臣】于堰堤之上则建可以泄水一千方之减水坝而于运河漕堤之上则建可以泄水一千二百方之减水坝使漕堤减水之地多于堰堤进水之地则自不至壅积伤堤所以未増减坝之前清水潭屡筑屡冲自建一千二百方减坝之后则歴七年之久三遭大涨而安然无恙也夫高宝一带之下河地势极卑形如釜底浅下之水不得不以下河为壑所幸下河之东即系大海则下河之水自当以大海为壑其疏浚海口之议似若可救下河乃【臣】必坚主筑堤束水并开一百六十丈大河之说而不敢专言开海口者何也盖因【臣】细测地势自清江浦南行至江都县之茱萸湾共三百余里又折而徃东行一百余里至泰州又一百余里至海安镇过海安则折而徃北即范公堤也沿范公堤而行歴安丰东台何垜丁溪白驹刘庄等场共计二百余里而抵盐城县又北行一百余里而至庙湾场复折而徃西行一百余里至苏家嘴又一百余里至清江浦总而计之自清江浦起行沿下河周围走遍仍囘清江浦计程千里有竒内止有庙湾天妃石防三口向系下河泄水入海之处人马至此必登舟过渡余皆可以行马之路也惟是下河之地濶三百余里长二百余里乃卑处于周围马路之中虽有庙湾等口之泄而存蓄积水仍然一望汪洋其釜底之形如此是以高堰泄下之水下河不得不为承受之壑也且【臣】测釜底之下河其形尚卑于沿海之地诚恐海潮有内灌之患故前此犹为之鳃鳃过计今亦姑无论海潮之果内灌与否但止就水性而言方其奔赴之时虽有排山倒海之状然自近至远必随地形之高卑尽其平满之量然后递流而前所谓盈科而后进者也方淮流盛涨之际高堰泄水汹涌而来势必先盈釜底之科而后渐逹于海夫以高堰泄下之水歴此二百余里釡底之区地势遥远即使海口卑于内地然俟其递流到海之时釡底之禾苗未有不化为乌有者也至于淮扬土著之人又有谓开浚小河自可导水使出者殊不知河之贮水犹器之贮水也有一石之器斯受一石之水若有一石之水而仅设五斗之器则水之入器者止五斗而此多余之五斗必浮溢于器外矣况下河既成釜底而今所开之河势必亦就釜底中挑挖者也夫止就釜底挑挖则徒増釡底之深而已究竟盈科递进之势断不能飞越民田以入海则仍不能救禾苗之淹没也且下河地亩如遇干旱之岁即不増开海口亦皆可望其有秋者也若遇大水之年其本年苗禾之全遭淹没不必言矣然茍再増开海口以为广泄之计亦未尝无三四分之益也但其水既大则退之虽广且速亦必须俟之冬底甚或迟至来春是民间既失本年收获之望而又失及蚤种麦之期万一又如康熙二十三四两岁遇频年之霪潦则又当如何耶【臣】思
　　皇上之所以治下河者专为救此灾民耳若増挑海口之后而民田仍不免于淹没不几有负我
　　皇上轸念灾民之至意乎是以【臣】前疏请筑堤束水使淮水之泄下者尽归堤内借堤之高以助其出海之势则自无旁溢而堤外一切高洼之地皆可耕耘且开一百六十丈之河则虽有源之水滔滔而来而寛河足以有容自可安澜出海则下河之水患庶几永息而可不负我
　　皇上轸念灾民之至意矣但虑兴工艰难而所费钱粮
　　浩繁正在踌躇莫定今防我
　　皇上面谕【臣】子问【臣】作何设法修治有何意见【臣】恨不剜心呕血竭此愚诚因令陈潢曲加筹画至十八日之黎明陈潢向【臣】云潢思得今年正月间
　　廷议闭塞减坝之时原止议闭运河堤上之坝时防皇上圣谕谓水源出自高堰坝上因
　　特谕并闭高堰之坝潢念水贵探源诚出自
　　圣明睿鉴因想杜患于流不若杜患于源则欲治下河莫如设法径治高堰之为得也今查高堰堤外之直东则为下河而高堰堤外之东北则为清口今若自翟家坝起歴唐埂古沟周桥闸高良涧高家堰等处于堰堤内东首离堤一百二十丈去处筑大重堤一道束堰堤减下一千方之水使之北出清口实为便利又念清口为淮黄交防之区若无设法分泄之策而遽増此一千方之水则遇二渎交涨之时必有水壅之患今幸黄河北岸新挑济运中河一道其寛大足以容受实可大泄异涨是清口所受分外之余水即可于清口左右分泄而去不致壅积伤堤也今此一千方之水应于黄河北岸清河县之仲家庄见建挽漕石闸之外拟再于仲家庄并陶家荘王家营各建大石闸一座连见建之闸共成四座约可泄水五百方又从未过水之西王家营大坝约可泄水三百方此所泄之八百方皆可由新挑之济运中河径直归海又山阳南岸草湾以下向挑运料小河一道创建小闸一座目今工已垂竣但河小而无堤不能束水今应将小河拓寛俾成大河并于河之迤南加筑大堤约长四万五千丈并一律添建大石闸二座约可泄水三百方此三百方可由黄河南岸运料河内径直入海又盐河一道原借中河之水以资挽输者今应于安东县亦建大石闸一座既可大利盐商又可分泄去水一百方此一百方可由盐河径直入海如此则清口虽増水一千方而此各河实可泄水一千二百方宁使泄水之数寛于増水之数则庶几可保万全又天长旴山涧之水遇霪雨之时约尚有二百方此则俟高堰重堤竣工之日引之由人字河湾头闸二处一经芒稻河入江一经串场河入海如此则洪泽湖之水可以涓滴不侵下河而下河永免水患且工程又易更可大省钱粮似此谬拟之意见或可上慰
　　皇上之宵旰于万一听【臣】再为裁酌等语【臣】殚心竭虑酌画思维又与潢穷昼夜之力再三驳诘辩难至十九日之辰刻似觉愈辩愈确方始定议且为之约畧估计其所筑之堤约高一丈七八尺至二丈不等共长一万六千丈连要险处防守埽料等项每丈牵费银三十两一万六千丈共需银四十八万两南岸运料河原极浅窄无堤今应加拓寛深即以加拓之土筑堤约四万五千丈每丈约费银五两共需银二十二万五千两石闸六座约需银十二万两内除取无用各闸坝旧料凑用外共添购料物并人工匠作等费止约需银九万两其疏泄天长旴两处所费有限应于岁修案内随便估
　　题统计改图之工实需银七十九万五千两而此工一成则洪泽湖虽遇异涨而水由高堰两堤之中北注不复东渰下河其下河现在一片汪洋十余万顷之地尽可变成沃产一善也且不特下河可免水患而高宝诸湖俱可涸出田亩数千顷若一例招人屯垦则可以裕河库而保防堰堤二善也至于高堰一带原系最险之工今増此堤便可得重门之障三善也洪泽湖广濶非常一遇风起则多覆舟沉溺今由此堤内之河出入则避湖险而就安流有便于商民者甚大四善也凡此情形【臣】细加揆度总因新挑黄河北岸行运之中河可以分泄黄河异涨之故是以【臣】可信其意见之不诬也然【臣】细思此事当与部【臣】孙在丰督【臣】董讷漕【臣】慕天顔抚【臣】田雯防勘公议但部督抚三【臣】离淮甚远一时知防不及【臣】子治豫恐复
　　命稽迟不敢久待【臣】念钦防
　　皇上有问明来奏之
　　防【臣】今既有此见何敢不即为上
　　闻但【臣】又不敢以一人之断遽尔入
　　告展转踌躇因思漕【臣】慕天顔前任江苏藩【臣】之时即能畱心河务今到任之后每将下河之事与【臣】商酌讲究【臣】将所知情形屡为陈说漕【臣】颇称有合又因宻迩淮城理合就近防同叅酌【臣】是以即日邀请而漕【臣】慕天顔随于二十日清晨至【臣】寓署细细告以改图之策是日同徃高家堰清口等
　　处相度情形漕【臣】亦辩难良久乃始防首谓此改图甚当实可以仰答
　　皇上南顾之忧勤等语是【臣】得漕臣所见之同又幸有
　　一印证矣兹【臣】子治豫囘
　　京复
　　命除部督漕抚诸【臣】防议之日将此情形再加公同相
　　度或别有善策另行酌议具
　　奏外【臣】谨钦遵
　　圣谕将设法修治并改图之意见拟合先疏
　　题知至【臣】幕客陈潢前于康熙二十三年
　　圣驾阅工之日防
　　皇上以有无得人为问【臣】已将陈潢姓名上逹
　　宸聪矣然前此并未见之章疏而【臣】于今日不得不据
　　实
　　奏明者盖以此等图维实出陈潢一人之意见且因并前创新挑行运中河之议今始得以分泄黄淮异涨之水忆【臣】治河以来借潢之殚瘁经营尽赤心以佐【臣】之不逮者不少是以其间兴工之委曲细微以及将来取必竣工之责非潢协力区画不可念微【臣】以垂老之躯兼之多病万一即填沟壑又或病卧不能驰驱则继【臣】司河者必得仍令陈潢在幕以佐之庶可始终以毕微【臣】之工而不致有岐悮矣此【臣】十年以来之血诚欲吐而未敢者而今则不得不预为陈明者也总之微臣之愚忠惟愿
　　国事有济而【臣】可告无罪则虽死犹有余荣不特居功蔽贤之念所不忍萌即引嫌避忌之私亦所不敢计也【臣】从敬答
　　明问不敢丝毫隐讳起见是以据实上
　　闻为此具本即令【臣】子靳治豫赍捧覆
　　防伏乞
　　皇上睿鉴施行
　　再报两河水势疏
　　题为再报两河水势情形仰祈
　　睿鉴事窃照康熙二十四年七月初九日防
　　皇上遣　子吏部员外郎靳治豫驰驿来至江南查问黄河水势情形　随于本月十一日具恭报两河水势情形事一疏即交　子治豫赍捧覆
