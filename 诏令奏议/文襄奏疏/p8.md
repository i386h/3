<!-- { "loadSidebar": true } -->
　　廷【臣】先议应照【臣】议等语后议大修既议暂停无庸议
　　等语防
　　皇上轸念运道民生
　　命【臣】再行确议【臣】惟髙堰等诸临湖一带堤工【臣】见在幇寛塞决束淮济运而黄河两岸各堤尤须次第速筑是原议防守之兵诚属必须者矣惟是堤成而后设立官兵交给防守更不若先设官兵而即令协同看筑堤工之为尤妙也盖【臣】自到任以来迄今八月凡淮扬各处堤岸莫不尽行亲勘有虚松頽塌者貛貍钻穴者大约皆因夯杵不坚无人看守所致及观民间新幇之堤甚有以大凷湿土叠累而成者其空松之状何待水冲凡骤雨一淋即便塌卸似此工程又安能御怒涛之撞击也揆厥所由总縁筑堤之人痛痒不闗止图茍且完工并不求其坚固虽督筑之官定有黄河一年内河三年如限内冲决从重处分之例然大抵止顾目前不思逺虑且即有实心任事之官而一二人之耳目有限安能徧察数十里之工程与盈千累万人夫之勤惰是以欲堤岸之坚固原属最难今兴举大工虽设监理之防印官率同分管之佐杂官不时勘查催督然工程浩逺耳目难周诚有鞭长不及之虑若先将应设之官兵预为设立每兵一名交河堤四十五丈并人夫一二十名车一二十辆与之令其日则催夫运土勤督夯杵夜则看守料物照管车辆且告以此堤既成之后即系尔永逺防守之工保过三年定即从优拔补若因夯杵不坚而有意外冲决之变则获罪不小性命攸闗非比泛常等语在此等官兵既知利害两途判若霄壤且不费巳财而尽皆他人出力自必尽心以求坚固况更加分管官之往来催儹监理官之统督稽查自可无茍且塞责之工洵为至当不易之计也【臣】请
　　皇上俯念河道闗系重大容【臣】将应设官兵即为预设责成协同筑堤其遴补官弁召募兵丁之处并容【臣】量才确酌务令人地相宜另行咨
　　题报部至【臣】前疏议每兵一名所管之堤有三十丈四十五丈六十丈九十丈之不等原从汛地有易险之不同起见今【臣】复加斟酌顶冲危险之处每兵止管三十丈亦属繁难而寻常平易之堤每兵管至九十丈亦皆闲空今莫若每兵一名一律管堤四十五丈及待伏秋水涨之时则调取闲空汛地之兵协守繁难危险之地更为妥当又每兵一名其所管之遥缕堤四十五丈皆系顶寛二丈底寛六丈必须逐年加幇髙厚以图久逺以保万全其按年责成加幇堤工之尺寸容【臣】俟堤成之日另行酌议
　　题请为例但以一人而幇堤四十五丈力少工长难期寛厚【臣】拟每兵一名听其自募幇丁四名一并同住堤上共相守助至幇丁既同官兵协守堤工必须代为预谋生计【臣】往来相度目击黄河两岸近堤之处颇多无人耕种之荒土即其间亦有成熟民田而瘠薄不堪纳粮无防【臣】请嗣后凡离堤一百八十丈以内俱为河地将此地分给幇丁耕种责成协保堤工至此等地土凡原系荒地即令幇丁开垦或间有见在纳粮之田即令业主为幇丁或听业主拨伊家属为幇丁协同保堤挑土加幇髙厚此幇丁之制一成则人力益众而防守益密再加铁埽帚随时探浚设有骤淤更调各汛船兵协力疏浚之法久而勿替便可永保无虞不特三年一年而巳也至【臣】原题共设兵五千八百六十名内请于江苏所属抽调二千名尚少三千八百六十名俱行另募今
　　廷议准于江苏所属额兵内抽调战守兵二千名再于【臣】标兵内亦移步兵一千名守堤其尚少二千八百六十名准【臣】选募等因查【臣】标官兵系隶山东省经制而不在江南且北至张秋起南至珠梅闸止一带三百七十余里皆系【臣】标官兵汛守其间弹压地方催儹漕船防送差使责成甚多尚苦不足断难逺调况设兵守堤责成修葺之法【臣】愈思愈当其山东河南二省【臣】亦欲次第一律举行但江南未经定制是以迟迟俟江南定制之后容【臣】再将东豫裁夫设兵之处另为
　　题请是【臣】标官兵应俟将来另题俾防东省堤工此江
　　南守堤之兵仍请
　　皇上俯允照【臣】原题添募三千八百六十名所需粮饷除裁一切各夫工食之外统容【臣】于河库内动支给发盖设兵幇丁之制一定则每年嵗修钱粮亦可量图节省以节省工料之资补兵饷不敷之用并不更动公帑而河堤保固运道以通民生以奠诚一举数得之利故【臣】敢于力请也又归仁一堤仍在确酌俟随后另
　　题外至于所修工程内微小事宜准【臣】竟自举行工完
　　销算之时开明具
　　题若事大者仍行
　　题明并守堤弁兵议处议叙之处以及盗决故决拟罪
　　之例俱经
　　廷【臣】议允应照
　　廷【臣】原议【臣】无庸更议倘有未尽事宜应损益増减者
　　仍容【臣】临期分别或竟行或入
　　告可也总之【臣】以一介寒微驽骀陋质防
　　皇上屡加拔擢以重寄【臣】虽肝脑涂地亦不足以仰
　　荅
　　殊恩于万一是以虽自知才力之不能胜任而仍不敢因循茍且必欲勉强筹维以期得当至其间干系重大设有疎失获罪不小旁人每为【臣】危为【臣】虑而【臣】不敢自计也【臣】惟竭区区报
　　主之心以尽分内之职掌而巳若夫各疏内一切工程
　　如捐纳人多钱粮凑手则自奉
　　俞防之后大约三年可以告竣如限期之内黄淮不复故道粮艘不能通行民生仍在昏垫容【臣】自行纠劾恭请
　　皇上严赐处分以彰
　　功令倘邀
　　皇上齐天之福幸而告成其堤工之坚固与否仍请皇上特遣大臣确验定夺者也伏候
　　睿裁
　　江南大修疏
　　题为江南大修河道业已题奉
　　俞纶豫省嵗修工程微【臣】势难兼顾伏乞
　　皇上睿鉴责成河道抚臣就近勘核随机兴举以固河防以保运道事窃【臣】惟河道嵗修工程乃未雨绸缪之策若应修而不修则堤岸难保无虞不应修而亦修则糜费甚属可惜是以【臣】于一切工程莫不亲诣河干与该管各官详审确勘定议兴举其有巳经勘定而仍当损益増减者亦复随时酌宜不惮更改此【臣】区区之心欲于保固河防之中更求节省钱粮之法也今据河南管河道王日藻详估三处嵗修工程共需银二万六千余两当此河帑告匮之时动支如许银两而【臣】未细勘情形确量丈尺设其中有滥兴工作浮估钱粮之弊【臣】何由而知即欲亲行查勘而往返之程不下三千余里江南大工方在兴举【臣】断不能逺离贻悮反覆筹维惟有仰请
　　皇上将豫省河务责成河南抚【臣】就近料理凡一切估计嵗修工程但着该抚臣亲勘核定一面兴工一面移防【臣】衙门知照其有应
　　题应咨事件亦聴该抚臣主藁防【臣】
　　题咨其间【臣】若有见闻所及必与抚臣尽心参酌断不因巳经责成抚臣而【臣】遂置豫省河工于膜外至豫省堤岸自责成抚臣之后设有疎防冲决之事【臣】不敢竟诿之抚臣愿与抚【臣】一同聴候照例议处以重河防以信
　　功令俟江南大工告竣之日应否仍旧容【臣】等再为酌
　　议
　　题
　　请定夺盖河南抚臣衙门驻劄河干而
　　敕书内原有兼理河道字様与别省抚臣不同且抚臣就近勘核事必得当而属员奉行亦速欺冒之弊亦无所施【臣】逺处江南鞭长莫及呼应不灵不能周知情形确查弊窦是豫省河务责成该抚臣亲行兼理较之【臣】衙门隔逺遥度者其得失相去正不啻天渊之别也縁系条陈河防重务事理贴黄难尽伏乞
　　睿鉴全览
　　敕部议覆施行
　　指陈河道疏
　　题为指陈河道危切仰祈
　　睿裁事窃【臣】看得归仁一堤原以障睢湖诸水使之由白洋河入黄刷沙并为髙堰等一带长堤之外藩者也在明时因有泗州祖陵惟虑水侵故所以修防归仁堤者甚力及
　　本朝定鼎之后司河诸【臣】惟尽力于漕艘经行之地归仁堤即有残损以为无闗运道率缓视之而不为修葺以致堤工冲决睢湖诸水尽行束注洪泽湖而不复出白洋河口黄流反摄其后将白洋河口淤成平陆益以烟墩茆良口七里沟新庄口等处屡屡告决河底日垫日髙髙堰势不能支淮扬水患无宁日而运道时忧阻塞矣前任河【臣】罗多王光裕虽经估计具
　　题将归仁堤大为修治挑通引河设立三坝以为啓闭宣泄之计无奈黄水髙于内地是以坝虽设而迄今未开其原估银一十七万六千七百五十六两零业经前任革职归仁同知刘光耀领用过银十二万两又经见任宿桃归仁丁忧同知佟国聘领用过银八千两仅存原估未支银四万八千七百五十六两零其刘光耀做过工程虽潦草塞责未能如式坚固然亦因上流诸水无路宣泄撞冲击汕以致新修之工莫不歪斜倾倒此皆
　　钦差尚书【臣】伊桑阿等侍郎【臣】折尔肯等所目击者【臣】自到任之后亲勘四次灼见河髙堤矮是以批令该防道于冬至之后用平水法确量酌夺今据量石工堤顶较之河岸见矮四尺九寸五分即将堤工照估加髙至一丈仍比河岸低二尺一寸五分至于议修滚水坝四座之説【臣】思大修归仁堤原期束水归河助黄刷沙若改设滚坝则上流诸水势必仍注洪泽湖不能复入黄河与原
　　题大修之义相背若谓堤矮河髙将归仁堤顶再议加髙则必须于原估堤顶之上再加五尺使堤工髙过河岸二三尺庶足捍御然堤顶又加五尺必当更为幇寛数丈以壮堤根且刘光耀所修倾倒不堪之工尤须从新另修计其甎石土方人夫等项约应増费二十余万两当此钱粮匮绌之际断难轻议且大费钱粮而果能束水归河【臣】何难确议上请殊不知黄河未治水行地上而不由地中即大费二十余万金钱将归仁堤加髙幇寛亦止可蓄睢湖之水于堤内不能挽入黄河以为刷沙之助况河底垫髙洪波四漫之际设或伏秋水涨南岸遥堤又有溃决之事则黄流内灌势若建瓴与睢湖诸水并力下注其排山倒海之势虽归仁堤坚固如铁亦难免于复冲是仍属无益徒将难措之金钱付之一掷也【臣】反覆筹维再三勘度必俟黄河复归故道既浚深通使水由地中安流而不泛滥河岸然后归仁堤可以竣工今【臣】见将经理河工事宜各疏内工程分头兴举并委监理官俞森陈显忠王兴元等多造铁扫帚雇觅大船用溯流揭沙之法疏浚黄河俟确有成效随堵塞杨家庄决口挽河使归故道然后将归仁未完堤工确估另
　　题再为兴举庶不糜费钱粮而且可期经久也【臣】谨具
　　疏
　　题明伏乞
　　睿鉴敕部议覆施行
　　经理三疏未尽事宜疏
　　题为
　　题明经理河工第三疏内未尽事宜事窃照【臣】先因髙家堰髙良涧等处一带临湖堤岸残缺单薄危险异常【臣】往来相度必须将残堤逐一加帮髙厚然后次第堵塞庶免巳塞复冲之患等因于敬陈经理河工事宜第三疏内
