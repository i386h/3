<!-- { "loadSidebar": true } -->
　　题明至于调取监理之防印分管之佐杂等官所修工程必须交明该管防印佐杂等官确騐如果合式坚固该管防印佐杂等官即便出具收管印结该道府覆验相同即便加结申送【臣】衙门亲勘无异彚疏具
　　题将调取之大小各官无论原是正途与否俱作正途照依原任应陞之缺加二级从优即陞其该管河防佐杂等官分领自修之工如遵期完竣如式坚固出结申送道府州县验明相同加结转送【臣】衙门亲勘无异亦即彚疏具
　　题照依调取各官一体议叙若夫给发一切银两如协募见募等夫俱一例纹银四分一工桩埽水手五分一工木笆等匠三分一工俱循照往例给与仍着落各监理官公同各分管官五日一发当官给散其余一应料物等银俱着从公速给毋许迟延如有劣员更换银色短少分两扣尅回头等弊并或有奸徒隂谋取利冒领钱粮造譌言倡邪惑众阻挠大工暗坏工程者俱容【臣】立刻严拿究明情罪遵照
　　勅书内事宜按军法
　　题请正法警众如此则各知警惧止有奋勉之人而无
　　坏事之辈庶大工可以告成矣伏候
　　睿裁
　　经理河工第八疏【添设兵丁】
　　题为敬陈经理河工事宜第八疏事【臣】惟修治两河既定分工任人之法则必当求其成功矣但河工告成而不立法以期久逺恐数年之后奸弊滋生难保其不旋坏也【臣】到任以来细加体访知保全河道之策全在能尽人力而不可诿之天数至于堤岸冲决之由则官民夫役均有罪焉官之罪有二一在备员阘茸不知河道为何物其于运道民生不啻秦越人之视肥瘠虽有以未雨绸缪之策告之者而茫然不能用也一在利于多事希图乗机侵蚀故薄者不填而缺者不补以致溃决废坏不可收拾也民之罪有三或与近堤之人有讐而盗决以渰之或因巳田干旱而盗泄以溉之至于周桥翟坝奸民知商贩畏淮闗之税重而乐于趋其地也于是盗决以俟之堤决而商至商至而伊得遂其乗机取利之谋矣若夫夫役之罪则总在利于动而不利于静乐于有事而苦于无事是以百计隂坏之耳他如高良涧等处板工上年大水冲击除决口二十六处之外其余一带残堤贴桩之土悉皆卸塌桩木无土拥防易于窃取致被湖内小船及水渰灾民乗夜盗锯者不一而足【臣】目击锯痕深为痛恶虽出示严禁密访查拿然犯者巳逃从何究诘又闻向来有等壤事奸恶夫役当大埽方下龙门未合之时暗藏刀斧乗夜割断揪头绳以致所下之埽随即冲淌诸如此欲保全河道者不过一二人而谋坏之者徧地皆是是以残坏至此【臣】再四筹维欲图将来久逺之计莫妙于多设专心保全河道之人则设兵以守而立劝惩之法使之知利之当趋而害之当避诚为不易之策也【臣】闻故明末年各省漕粮皆系世职官领运漫无考成以致无官不侵蚀无年不拖欠无日不追比粮归奸槖而在上者无可如何流弊至极迨
　　本朝定鼎之后责成各卫见任守千等官领运按运考成欠者置之以法完者准与优陞不数年而锢弊一洗嵗嵗全完此有劝有惩使知有利有害而自为趋避之明验也【臣】愚以为今既大费财力高筑坚堤必须按里设兵使之住于堤上逐日看守并将疏浚修葺事宜一切责成之外河自云梯闗而下至于海口为两河朝宗要道每堤一里必须设兵六名每兵一名管堤三十丈堤根栽柳务活堤旁畜草务茂堤内则乗暇添土逐渐幇寛毎二里半建一墩令十五兵居于墩侧毎墩给浚船一只各系铁扫箒二个于船尾系绳以五丈为度每月之初一十一二十一日两岸墩兵一齐各乗浚船或布帆或鼓棹或缆锚下铁扫箒于水底流刷沙往来上下必令五丈之系绳不能到底而悬铁扫箒于水中方止两岸共堤一百六十里设兵九百六十名给船六十四只再设兵二百四十名给船十二只专令浚堤外至海口一带之淤沙自云梯闗至海口应共设兵一千二百名应设守备一员千总二员把总四员给浚船七十六只各分汛地而责成之自云梯闗而上南岸至清口北岸至清河县各长二百里毎里设兵三名毎名管堤六十丈五里建一墩令兵十五名住于墩侧毎墩亦各给浚船一只铁扫箒系绳以四丈为度应共设兵一千二百名守备一员千总二员把总四员浚船八十只亦照前法责成之自清河县至宿迁县两岸各长二百里每里亦设兵三名毎兵亦管堤六十丈五里建一墩令兵十五名住于墩侧毎墩各给浚船一只铁埽箒系绳以三丈五尺为度通共设兵一千二百名守备一员千总二员把总四员浚船八十只亦照前法责成之自宿迁县至徐州西两岸约各长三百里毎里设兵二名每兵管堤九十丈五里建一墩令兵十名住于墩侧毎二墩给浚船一只铁扫箒系绳以三丈为度通共设兵一千二百名守备一员千总二员把总四员浚船六十只亦照前法责成之内河自清口西南至翟家坝南共长一万八千余丈应共设兵四百名毎兵管堤四十五丈五里建一墩令兵二十名住于墩侧堤根栽密柳坦坡畜茂草坦坡之外二十丈俱密种茭荷蒲苇菱芡之属为永逺防堤之策应设守备一员千总一员把总三员运河由清口至邵伯镇南约长三百三十里毎里设兵二名毎兵管两岸堤各九十丈五里建一墩于西堤令兵十名住于墩侧其栽柳畜草等项俱照翟坝一带之法责成之应共设兵六百六十名守备一员千总二员把总四员以上六营通共设兵五千八百六十名俱设步兵而无庸设马内以一分为百总管队准支步战兵粮饷其余九分俱支步守兵粮饷其应设兵五千八百六十名容【臣】移防江南督臣于江苏所属额兵内抽调步战兵五百八十六名步守兵一千四百十四名尚缺步守兵三千八百六十名容【臣】遴选召募毎兵毎月支银一两米三斗毎嵗共需银四万六千三百二十两共需米一万三千八百九十六石连守备千把总等官之俸薪马干等项毎嵗约需银四万九千余两应将淮扬徐三府州属并灵璧一县额设之堰募堤浅等夫查明全裁即以夫工充此兵饷其不敷者容【臣】于河库钱粮内通融拨给嵗需米石亦于河库内动银买给一并容【臣】于年终报销至应给濬船二百九十六只必须打造毎只约用银三十四两共约需银一万两巳经【臣】于另疏
　　题明矣其各弁兵建旷朋扣等项照例扣贮以为各处嵗修及修艌濬船之用其各官兵不必设造盔甲其鎗刀械帜之俱令自备如各弁兵所管地方堤坡坚实日渐幇寛并无浪窝残缺之处柳密草茂外河之水果深五丈四丈及三丈五尺不等内湖坦坡之外茭苇荷蒲盛长如是三年无异将该管守兵拔为战兵战兵拔为把总把总拔为千总千总拔为守备有缺即题陞无缺则报部照伊应陞之缺遇缺即陞如各弁兵所管地方堤坡不坚或并不幇寛反有浪窝残缺之处并柳稀多枯草被芟割外河之水不及五丈四丈三丈五尺三丈等深内湖茭苇蒲荷废弛不种兵责四十板枷号一月穿耳徧游示众仍革去粮饷另行遴补千把总革职守备降二级调用若各弁兵该管地方因循阘茸以致冲决堤岸者官革职拿问兵从重处死以上俱责成总河【臣】亲往确验并不时委官差人严查密察务使各弁兵人人警畏不敢稍弛如此则贤否别而劝惩昭利害攸分当莫不勉励鼓舞共相守防保全河道之人多而隂谋废坏之徒无可逞其奸计若果久而勿替虽百世可保无虞不特三年而巳也至于一例之河道而【臣】议设兵船有多寡之殊者盖下流既通则上流可无意外之滞是以外河独重于云梯闗以下也又虑水底之事目不能及设有意外骤淤之处其本汛浚船不能即疏则又当立调各汛船兵协力疏浚各疏本汛以守其常通融协助以防其变而黄河无虑矣黄河无意外淤浅之事则淮河自是安流淮河安流则运河益可无恙其翟坝一带之兵倍于运河者翟坝一带当淮河之冲为上流最要之地也又查归仁一堤巳经侍郎【臣】折尔肯等同【臣】察审具
　　题见在候
　　防俟
　　命下之后应作何接筑竣工之处容【臣】另议
　　题请至其间或更有应损益増减及一切未尽事宜有
　　毋庸渎
　　听者容【臣】竟自举行有必当上
　　闻者容【臣】随事入
　　告可也抑【臣】更有陈者凡一切工程需用钱粮多寡之数虽皆【臣】确核估计然凡有可以设法节省之处【臣】自当格外力求节省至一切堤岸河身之逺近丈尺有按册而稽者有无案可稽约里而计者虽无大错然其中细数或有与疏内未必恰合者统容【臣】于临时确丈为凖若夫【臣】条奏八疏内之一切事宜有【臣】亲自勘验复采舆论酌妥定议者有【臣】虽访实情形而无暇往勘特遣的当亲信之人确验绘图向【臣】一一陈説斟酌定议者有得之人言而【臣】广谘博访果属可行因而定议者总以事闗
　　国计民生如【臣】之庸愚断不敢偏执巳见惟有广集众
　　智竭【臣】之驽力愚心以仰荅
　　皇上巳饥巳溺之怀并简拔【微臣】之
　　殊恩于万一而巳至于黄淮为患延蔓多年倘获邀皇上齐天之福得以奏绩则运道民生俱为万幸设【臣】才术浅昧料理失宜以致徒糜时日虚费钱粮无益于民生运道并旋修随圯限内冲决则请将【臣】从重处分以为后来溺职者之戒统俟工程告竣之后恭请
　　皇上特遣大臣确验定夺者也伏候
　　睿裁















　　文襄奏疏巻一
　　钦定四库全书
　　文襄奏疏巻二
　　河道总督靳辅撰
　　治河题藁
　　敬陈经理第一疏【以中河之土筑堤】
　　题为敬陈经理河工事宜第一疏事窃【臣】看得今日治河之最宜先者无过于挑清江浦以下河身之土以筑两岸之堤【臣】前疏巳备陈之矣惟是募夫一节如在工程稍缓量用人夫数万名者不难就近招募然【臣】前疏因恐水涨无归又生他变欲于一二年间将两河工程概图完竣是以挑浚黄河之夫议每日用至十二万有竒之多尚有其余各疏内挑浚帮堤堵决各工所需人夫每日亦不下七八万总计每日用夫二十万念淮扬附近断不能有如许多夫应募故不得不将挑浚黄河之夫议令江南隣属并河南山东协募也今
　　廷议谓逺派各省恐不肖官役借端扰民请
　　勅【臣】酌量设法就近募夫不致悮工等语【臣】思道逺工长不肖官役借端扰民之事诚难保其必无然就近召募则断不能取齐若仿照旧例多加工食以鼓舞招徕之则动须増费数十万两从何设处且使即加给工食而淮扬被水巳久困苦灾黎除死亡卖身之外其逃散四方者一时不能聚集应募者少必至悮工【臣】反覆筹酌更得侉车代挑之法凡下锹掘土并夯杵成堤俱用人力其往来运土则以侉车约可省夫一半并原限二百日完工者改为四百日完工则前拟每日用夫十二万有竒者今止须用夫三万余名并车三万余辆足矣又其余各工每日亦需夫七八万其间但有可用侉车以省人力之处容【臣】随时斟酌而行则需夫不至太多可以仰遵
