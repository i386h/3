<!-- { "loadSidebar": true } -->
　　国家之地土一至于此此赋轻民惰之獘也古来经野之制上农夫食九人上次食八人中食七人中次食六人下农夫食五人盖受地有肥瘠之不同故所食用多寡之各别大抵一夫终岁勤动受地肥者其所获之粟不过养九人而受地瘠者其所获之粟亦可养五人也【臣】访之苏松嘉湖之民知壮夫一丁止可种稻田十二三亩其岁收粒米肥地不过三十余石瘠地亦可得二十石以每人每日食米一升科之则三十余石者可食九人而二十石者可食五六人准古证今原无异也至农夫五等牵上中下而合算之每夫可食七人内除本夫与本夫之母妻女以及本夫之耄父幼子约共食其半计可余一半以食他人古者民之有四曰士农工商而已士能明先王之道佐人君治天下农能力作亩收粒米以养天下工制必需之器物以适天下之用商则通有无聚货财以利天下者也又庶人在官如今胥役之属为政所必不可少者亦得附于四民之末此四民之中力农者居十之七而士工商与庶人之在官者居十之三是以每岁天下之获除供天下之食用外尚有储积以备凶年夫天下之治也在于家给人足而其乱也由于冻馁流离若使天下之民果能乐岁有余而凶年不困孰不欲安享于光天化日之下而愿为宼攘奸宄以自取死亡耶是故欲天下之治必先使天下多力田之人而后可也乃三代而下四民之外更有释老之流与夫游民乞匄悉皆不耕而食不织而衣絶义灭仁病民蠧
　　国【臣】窃闻释老诸书虽防趣各有不同而其要总欲使人弃捐伦理归于虚无寂寞之乡其究至于使天下之人尽为仙佛断絶人而后止呜呼成仙成佛之说怪诞不经姑置勿论设人类而果有可絶之理何妨任其妄言乎且即使人必不可絶而听其怪诞之说不至于殃民蠧国又何妨任其妄言乎殊不知自有天地以来即有万物而万物之中惟人最灵故与天地参而为三人之有男女犹天地之有隂阳男女生生不穷之道犹日月运行之有昼夜岁时往来之有寒暑也圣人知其然而又虑其杂乱无章争鬬靡巳也是故为之君以统之为之师以敎之为之立三纲之道五伦之理又虑其顽而不变也复为之明五刑以弼五敎夫如是是以天下之民皆知事君当忠事亲当孝事夫当顺亲上死长之道油然而生而四海之大赖以久安长治也今佛老之说欲使天下断絶人类犹之欲强日月之为昼不为夜岁时之为暑不为寒其可得乎不惟是也天下如此其大万民如此其众政刑井井尚不克使之有耻且格必待德礼兼施始可化民成俗今
　　朝廷之上方在整齐而草野之间遍为鼔惑使天下戴君之心易为戴佛事亲之力移而事僧信其可以忏悔免祸之说而轻于犯法信其可以诵经求福之说而滥为施财至于父兄宗族乡党戚友之间虽升斗之粟些微之资不肯假借而修祠建庙塑像饭僧则虽千百之多挥之如土亲疎厚薄颠倒若此而方且自喜其操小祝奢洋洋得意不知所操之小者已去而所祝之奢者必不可来而途穷无告郁郁不得志之辈与干犯法律无所逃罪之徒往往窜入其中或谈经说法或念咒书符或击磬敲钟或游方托盋千百成羣悉皆丧其天良以惑此愚夫愚妇究竟奸盗诈伪之事若辈仍无所不为即有所谓实在焚修恪守其敎者亦正如不肖子弟舍六亲而随匪类不亦大可悲乎至于乞匄一途言之似属可悯而其獘不可胜言文王发政施仁必先鳏寡孤独以其无力自食穷而莫告也后世设养济院以待孤贫亦犹文王遗意岂知近来乞匄大半皆属壮夫手赍秽毒之物以窘良民而总属之者更有匄头其孤贫口粮俱系匄头领出与蠧役分肥不得充实在孤贫之腹且民间凡有吉凶庆吊之事必先唤匄头劳以酒食给以银钱否则羣匄立聚其门撒泼呼号无所不至而城市开张铺面之家羣匄亦不时横索恃其汚秽百端无状使人敢怒而不敢吝其所得之银钱半为本匄醉饱街衢而以半奉匄头是以富庶地方之匄头类皆各拥厚赀优游坐食其温饱气象反胜于士农工贾之家而坐而得食相因成俗遂有将良家幼童子女暗地拐去或折其肢体或去其耳目畜养长大以接续其衣盋者焉言念及此殊堪痛恨矣他如说书唱曲打把势搬戏法卖假药请仙扶鸾炼丹祷禳偷鸡剪绺之徒不可悉数此何为者耶韩愈曰古之为民者四今之为民者六农之家一而食粟之家六工之家一而用器之家六贾之家一而资焉之家六此正指佛老二氏而言也又孰知近世除佛老之外更増此无限游惰之民莫不仰给于各地方之良善乎夫天下之民求其乐岁有余凶年有备全在力农者之多于士工贾故十人之中科农民七而士工贾三良以农民七人所获七分之粟除自食其半仍有余粟三分五厘以售士工贾而士工贾亦止须食其三分尚可余半分以为储积也自佛老之说兴不得不于农民七人之中驱一人以为佛老加以乞匄游惰之民悉皆徒手求食者又去半人而农民七人者仅存五人有奇矣矧佛老之饮食衣服器具资财俱不下于士工贾固已非若农民之俭约而其营造之费等于王侯则又百倍于士工贾焉夫佛老无神输鬼运之术也势不得不又驱农民半人以为其工贾是十人之中农民仅居其五而士工贾与异端游惰之民以及异端之工贾亦居其五夫向之士工贾三人全赖力农七人之余粟三分五厘以资食用是以常见有余今农民七人仅存五人是止余粟二分五厘矣以二分五厘余粟食向有之士工贾三人尚恐不足而况益以异端游惰与为异端工贾者之二人羣起而争食乎无怪乐岁之不免冻饿而凶年之死亡相枕籍也此生者寡而食者众之弊也嗟夫此三弊者攸关于民生国计最切最深安可不亟为早图耶图之之道惟在修明水利水利修则遍处皆系沃壤然后准什一之制辨土责贡则赋不轻而民不惰更将一切异端游惰之民严行禁絶不许官民施舍尽令改为良民各各给与地土编入版图使之自食其力而以余力奉上如是则不出十年民康物阜赋税繁增永免司农仰屋之叹矣至于修明水利之法查【臣】前任安徽巡抚之时目击鳯阳府属地方荒芜曾具有敬陈沟田之法以期垦荒实効等事一疏备陈行沟田之益有五一曰水灾之小者可不畏也二曰旱灾之小者亦不畏也三曰高宝淮城之河患可杀也四曰裕将来国课于无穷也五曰隠占包赔之可除也并请广开事例募民开濬沟田等因详悉陈奏蒙
　　皇上勅部议覆后值军兴孔亟至今尚未举行然在今日而欲求实在生财之道断宜仿此沟田之法随地制宜酌量更改而亟行之且此法不但可行于江南即直山陜东豫诸省若俱一律举行则所以益
　　国利民者无穷无尽惟是援纳事例见巳广开则欲行沟田必须另措垦本又【臣】从前止阅鳯属而未歴淮徐止见地方之情势而不谙河务之机宜止知水患之由于积霖而不知鳯属兼受黄河之害且更不知河害之不特可除而竝可因之以为大利也今【臣】自受任总河以来朝夕奔驰往来相度深知江南鳯徐淮扬四府州属逼近黄淮实有无穷之利只因从前未经讲求是以不但不能得水之益而反受水之害即【臣】奉
　　命大修河道亦止仅仅求于避害而未议所以兴利然此四府州并山东兖州一府见有无穷之利【臣】知之巳确安敢不力请修举以为我
　　国家久远足用之谋乎惟是其间经理事宜头绪繁多且系微【臣】创建之论若【臣】不躬自请行则诸【臣】必且疑而难举虽【臣】自知庸劣见在拮据河工尚且日虞陨越何能任此创举繁难之务然【臣】身受
　　皇上浩荡洪慈沦肌浃髓【臣】即肝脑涂地亦不足以仰
　　报万一又何敢畏难避劳以负
　　皇上知遇之隆恩也倘蒙
　　皇上不以【臣】为不肖准【臣】将江南徐鳯淮阳四府州并山东兖州一府荒瘠地亩防同各该抚【臣】随机斟酌尽心经营则先用垦本银五十万两照【臣】前疏沟田之法量加更改召募无家无业之人计口授食督令垦土挑沟引水滋漑并照大修河工之例多用监理分管等官每分管官一员募夫二百四十名垦田一百二十顷其所收之粟俱归公家更为来岁加垦之资以五年为率转展经营五年以后不复计口授食竟将所垦之田给与开垦之人为业止量其所产每岁科什一之税交有司征收除经始第一年不算外约计六年之后可为
　　国家岁增赋米三百万石
　　国家旣于此五府州地方岁增赋米三百万石则尽可就近运赴京通二仓将江浙等省逺处漕粮尽行改征折色充饷其每岁漕造经费等银亦可酌量节省诚一举而数善备焉者也至【臣】之以六年为请者盖【臣】年将五十目昬发白精力渐衰犬马余生未知尽于何日安敢逺期年岁第此事若行则非六载工夫不使规模大定【臣】故不敢不以六年为请也至此系创举之事必须分外设官破格用人倘蒙
　　皇上俞允准行容【臣】另疏
　　题请其所需垦本五十万两【臣】不敢请动钱粮查【臣】先于敬陈经理河工第七疏内请令武生纳监已经部覆允行后因奉
　　防治河着动用正项钱粮是以此例未开今若仍开此例约可得垦本一半其不敷一半【臣】请于第四疏内拨足济用又六年以内转展经营之时虽有每岁所收米石然亦必得有银两兼用方为有济此须将每岁所收之米代江浙等省兑运漕粮而令江浙等省将应征漕米照时价改折征银以济加垦之用又五府州属一切地亩除见有水利并膏肥赋重之田俱听其仍旧毋庸更议开沟止将无主荒地并有主荒地以及有主粮轻瘠地随便开成沟田之后即量给开垦之人永逺为业有主荒地瘠田俟濬成沟田规模旣定之日仍行给还为业照什一之税征纳钱粮其规模未定之前凡民间应纳额赋俱于经理案内代为办纳如此庶人人情愿乐趋而功効亦易于速见矣至其间更有未尽事宜应俟果奉
　　俞防允行之后容【臣】另疏逐一
　　题请此生财经常之至计诚足民足
　　国之本谋也伏候
　　上裁
　　生财裕饷第二疏【开洋】
　　题为遵
