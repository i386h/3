<!-- { "loadSidebar": true } -->
　　劄子引张庆文字云：“楼板寨西南至云内寨，以鸿和尔大山南侧为界。”
　　鸿和尔大山乃在楼板寨东北，颖已知劄内所引失证，故前后并不肯说着此一节，臣括提问颖，颖自知理屈，但多方回避不肯当。
　　颖云：“此项待别有咨闻，这里别有照证里。”
　　臣括遂笑之曰：“学士许多时在河东理办地界，却彼萧琳雅了当却。
　　学士须甘且恁争辨，不成惣无言也。
　　学士河东时好与了却，如今已被萧琳雅了当却。
　　学士才待去这两段田地上做工夫，莫后时也。”
　　颖云：“是何？
　　颖却是争功也？”
　　臣括又云：“学士北朝名臣，括在南朝，久闻盛名。
　　今日事正好裨赞朝廷，早了却好。”
　　颖惟称谢，然言语重复不已。
　　臣括答曰：“括醉也，不及一一奉言，且望不怪。”
　　适值渡一小涧子，臣括与耶律寿先过，颖未过闲，臣括策马先行，颖更说话不得，颖却笑顾臣评曰：“侍读只是拣便宜处说，没便宜处便推醉也。”
　　直至帐前，马上相揖，遂散。
　　此时言语往还，马上行约十余里方散。
　　初二日射弓次，颖又顾臣评云：“昨日所说地界公事，蔚、应二州已了，只是朔州地分鸿和尔、天池如何了绝？”
　　臣评云：“此虽是小事，亦无可商议。
　　但北朝皇帝指挥了绝，既便可以了绝也。”
　　颖又云：“天池子既是南朝地土，自来口铺在甚处？
　　因甚直至苏钤辖时，方始移铺子向北下安置？”
　　臣括答云：“自家地内，近北取便拆移，有何不可？”
　　颖云：“自家地内盖铺子，因甚却领许多军兵何用？”
　　臣括答云：“当时有无军兵，括不知。
　　若实曾领军兵前去，必是怕北界非理约拦。
　　将官到极边，便将引军兵，亦是常事。”
　　臣评云：“自家地内掘壕堑，有何不可？
　　既是掘壕盖铺，须得人功。
　　不知当时是引军兵差人夫来。
　　缘当时部领人夫，怎生今日便指作军兵恶模样？”
　　颖又云云不已。
　　臣括答云：“此来括等奉命回谢，本是传达两朝欢好，以礼会聚，不成却与学士斗颊舌也！
　　但请详取文字，不烦如此。”
　　颖又云：“鸿和尔大山元只是定夺共直地界，侍读今却要作两朝地界，恁地怎生教凭文字？”
　　臣括答云：“文字指定鸿和尔大山脚下为界，尚不凭用，更凭用甚文字？”
　　颖云：“累曾奉闻元定夺苏直、聂再友地土文字，云‘北至张家庄’。
　　若当初是定夺两朝地界，何故声说北至如此？
　　显只是定夺聂再友田土，岂得指作两朝地界？”
　　臣括答云：“且得学士记得元文字分白，得子细说与学士。
　　若说着北至字，却是南朝{日煞}有道理。
　　且得学士自记，容括咨闻。
　　元是定夺文字称‘东至买马城，南至鸿和尔大山脚为界，西至焦家寨，北至当界张家庄。’
　　四至内因甚只北至独有‘当界’二字？
　　既只是北面至却‘当界’，即东面、南面、西面不是南朝更是何人地土？”
　　颖云：“侍读道是苏直由土北面方是北朝地分便是也，恁地有何文字照据？”
　　臣括云：“括不恁道其四至地内是康定二年南朝剖与苏直地土，北面是北界旧界，东面、南面、西面并是南朝见今界至。”
　　颖云：“有何文字照据？”
　　臣括云：“更要甚文字？”
　　颖云：“本朝自有照据，未欲一一咨闻。”
　　臣括云：“此是两朝正行定夺底文字，只恐更有别文字，也只改移这个不得！” 
　　四日，就馆夜筵，酒数行，颖顾寿又说起鸿和尔、天池。
　　又顾臣评云：“馆使、侍读莫须与他商量了？”
　　臣评云：“只为不奉朝旨商量，怎生敢到此商量？学士累历，必亦晓得。”
　　又云：“天池除开泰五年后，更有甚照据？” 
　　臣评云：“有。”
　　臣评因顾臣括，臣括答云：“更{日煞}有文字。
　　只是此数个文字分白的确，更不须别有文字也。
　　至如天池子，太平四年二月十二日，牒于天池子西北过横岭子批却签子木一株，其签木南至南界，约三里。
　　如此文字{日煞}多，但一件文字可用后，其余更何必援引？”
　　颖审听之，便向座旁与高思裕番语数句，如有共记之意。
　　臣评又云：“南朝照据{日煞}有，今且略陈所记耳。”
　　颖又顾臣评曰：“前来侍读说道，鸿和尔大山、天池子曾有北朝国信使带过圣旨去定了界至，怎生道不知国信使谁？
　　颖忘了也，试言看。”
　　臣括答曰：“是萧扈、吴湛。
　　累曾共学士理会，何故得忘了？”
　　颖云：“萧扈、吴湛带去圣旨，不知是有文字，为复只是口说？”
　　萧扈、吴湛来时，只是口说，卒无文字。梁颖前来理会时，盖是记不得，遂称错了圣旨。
　　今必是旋去探寻案卷，见得只是口说，却欲来赖此圣旨，具在下文。
　　臣括答曰：“口传圣旨。”
　　颖云：“恁地有甚凭据？
　　萧扈、吴湛见在此，当初何曾有圣旨？”
　　臣括答曰：“此是北朝圣旨，学士因甚却道有甚凭据？
　　学士前日赐燕日与横燕日，两次对制使及一行人众称是‘萧扈、吴湛错了圣旨。
　　上下一行，各已行遣了也。’
　　括与学士理会言语，莫往复三二十转。
　　因何今日旋去检本子来，却道何曾有圣旨？”
　　颖云：“上下一行，惣行遣了，不是说萧佶，几时说道行遣着萧扈、吴湛？”
　　臣括答云：“是何萧佶？
　　是治平旧址拨与北朝多少时也？
　　此回便有甚因依说到萧佶身上？
　　此来从头只是理会鸿和尔大山、天池子，因甚说行遣萧佶？
　　有甚交涉？”
　　颖云：“颖不曾道行遣了萧扈、吴湛。”
　　臣括曰：“学士对制使及一行人众道了二三十度，言犹在耳，怎生便讳得？
　　兼此事却有凭据，当时萧扈、吴湛虽是口传圣旨来，缘南朝却有圣旨劄子，坐着萧扈、吴湛言语，已指挥多地守界；亦请北朝依此指挥，边臣不得更有侵越。
　　此劄子是萧扈、吴湛自赍回。
　　兼北朝已有个遣文字到边上，边上各曾有公文照会，怎生讳得？”
　　颖云：“这里不见有文字。”
　　臣括但笑而不答，颖亦不固争，似有惭色。
　　酒行至十四盏，臣括等共辞之，颖固留，坚言“只十盏也。”
　　臣评谓颖曰：“不是，侍读面前以榛实记数甚分白，这酒巡莫不尚厮赖？”
　　寿、颖共发笑。
　　臣括顾臣评云：“前后学士所辨言语甚好，学士不错。
　　学士对南朝使人，须着如此理办方是也。
　　必然与朝廷密论时，自须依理道前后，咨闻事理。
　　学士心岂不晓，言语且须着恁地不错。”
　　颖云：“不如此，须要理会归实，，岂是强词，颖云北朝照证文字亦{日煞}多，只是侍读、馆使未见，见后须知得不错也。”
　　臣括答云：“萧琳雅持来劄子内，天池并无一件文字照据，鸿和尔大山只引着两件照据，一件楼板寨南侧为界底，前日已咨闻，全没交涉；一件称顺义军曾牒代州，待于鸿和尔大山一带巡边，令代州告示人户知委。
　　代州回牒只称告示人户知委讫。
　　不知此文字何用？
　　莫是执道代州不曾理会？
　　至如近日北朝文字称今年在永安山受礼，今来馆舍，却去永安山八九十里，在成便须在永安山上受礼也。
　　顺义军人马从鸿和尔大山脚下巡过去，唤作‘鸿和尔大山一带’有何不可？
　　又不曾去鸿和尔大山尖上巡边也，代州何须理会？
　　既言北朝照据文字{日煞}多，因甚劄子内只说此两件，必是此两件是最亲切底。
　　最亲切底尚且如此，其余即不言可知。”
　　颖云：“不然。
　　劄子内只是略举二件，此中{日煞}有文字在。
　　只侍读不理会，更不欲将出南朝凭据文字，如何见得？
　　侍读必将得来。
　　若见得南朝的确文字，朝廷须有商量。”
　　臣括答云：“文字尽在朝廷，括非本职，不曾将来。”
　　臣括见颖言朝廷须有商量，言语稍婉顺，遂语颖曰：“两朝通子七八十年，这些事道理如此分白，不如早了，却是和好。
　　各自守取道理莫好？”
　　颖云：“南北和好，固是好事。
　　如今地界了后，更胜如旧日去也。
　　旧日边上时有小争竞，只为河东地界，理会来三十余年也，至今未定叠，须至时有争竞。
　　若此回了却河东地界，今后边上更无一事，和好更胜如前日也。”
　　酒欲罢，颖云：“三两日来，朝廷有一个好商量。
　　此小事，侍读、馆使早与了当着好。”
　　臣括见其语似婉顺，遂答云：“公事已了十分，但北朝道了便了也。” 
　　五
　　别录又载。
　　书表子殿中丞知雍邱县事王纯状称：五月二十九日，北朝皇帝与皇子各变服来帐前，称太师及小太尉。
　　相次皇帝至侍读安下帐前，书表司王纯、鲍忻，职员张履、御厨李回、指使王宣等同与皇帝相揖后，地上列坐。
　　时皇子亦在。
　　吃茶罢，王纯谓皇帝曰：“今日天凉，太师可饮京酒一两杯。”
　　皇帝曰：“好。”
　　遂具酒果。
　　相次皇帝先发问曰：“地界还如何了当？”
　　张履云：“地界事已了，萧琳雅已受了擗拨文字，别无未了。”
　　皇帝曰：“鸿和尔、天池本是北朝地土，昨因苏钤辖等强来侵占，今来只要依旧。”
　　张履云：“康定年中，两朝已曾定夺苏直所争地土了当。”
　　鲍忻云：“记得北朝曾差教练使王守源、副巡检张永句、印官曹文秀计会，南朝阳武寨都监翟文秀、崞县令教练使吴岊指挥拨立定苏直地土，已立定鸿和尔大山脚为界。
　　此事甚是分白。”
　　张履云：“天池南朝自有顺义军开泰五年牒，称地属宁化军，亦是照据的确。”
　　皇帝又云：“天池既是南朝地土，因甚于天池庙左侧旋盖铺形。”
　　张履又云：“亦是自家地土上修盖，有何不可！”
　　鲍忻因举手谓皇帝曰：“北朝来理会五处地土，南朝已应副了三处。
　　此两处为已经定夺了当，及有文字照据的确，决难为应副。
　　北朝皇帝须是体认南朝皇帝意度，便是了当。”
　　皇帝又云：“此处地土，某曾亲到来。”
　　遂指画铺形去处。
　　鲍忻、张履同指李回谓皇帝曰：“李司徒久在河东，尽知子细。”
　　皇帝问李回曰：“萧纠格太保曾来否？”
　　回曰：“今日不曾来。”
　　萧纠格太保便是萧爱六宅。
　　皇帝曰：“河东三州疆界，左藏甚知次第。
