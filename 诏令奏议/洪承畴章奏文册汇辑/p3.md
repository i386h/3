<!-- { "loadSidebar": true } -->
　　钦命招抚江南各省地方总督军务兼理粮饷内院大学士、太子太保、兵部尚书兼都察院右副都御史洪承畴谨揭：为残县人少地荒、钱粮骤无所出，泣吁圣慈，破格重免，以俟生聚事。本年二月十九日，准户部咨覆劄委安庆巡抚李犹龙题前事，奉圣旨户部议奏，钦此钦遵。该臣部看得安庆所属潜山、太湖二县，罹寇患已十余年矣，人民逃亡，地土荒芜，百里几无烟火，城市亦多荆榛，不但无皮骨之堪敲，亦且恐孑遗之将尽。读劄委抚臣之所陈，真可痛哭流涕。合差臣部满洲官员，亲诣查勘，据实册报，奏请蠲恤，仍移文招抚江南内院臣知会者也等因。奏圣旨是，钦此钦遵。合咨前去，烦照覆奉明旨内事理。于本部差去吕郎中等官内、差一员星赴潜、太二县，查勘荒地多寡，人民有无，务得情形确实，备造花名清册呈报，以凭奏请蠲恤施行等因。备咨到职。该职即会户部差到满洲户部郎中等官吕可陞等，公议选差满洲官一员金打喇罕带领通事桂承良等十余名。职又添差汉官户部主事一员张清议协同查勘。职恐地方既遭残苦，供费甚难，俱于江宁动正项银米，酌量支给，足以供往来及驻日之用。此外不许分毫索扰地方。又行安庆兵备道夏继虞，于安庆府同知、通判、推官内选委廉能官一员，公同前去潜山、太湖二县，悉心查勘，从实开报，不许隐徇，自干重罪；并严禁汉满官兵，不许骚扰地方，益滋苦累。今于六月十三日，据户部满洲官金打喇罕、汉官主享张清议，回到江宁呈称：职等奉委踏勘潜山、太湖荒残，比到两县郊外，城内概无人烟，随公同安庆府推官李崇稷、潜山县知县胡绳祖、太湖县署印教官董文鼎，逐处亲加查勘。其荒残之惨苦，即李抚院原疏犹未尽其情形；倘不概从蠲恤、料理开垦，恐数十年后，亦难复其故业。查潜山县原额地三千二十顷八十二亩，内见在成熟地八百一十六顷八十一亩，抛荒地二千二百四顷零一亩，见存人丁计一千六百四十丁；余皆死亡，无从稽查。太湖县原额地四千一百九十六顷八十四亩内，见在成熟地一千一百顷，抛荒地三千九十六顷八十四亩，见存人丁计三千五百六十二丁；其余死亡，无从稽查等因。又据安庆府推官李崇稷呈，据潜山县申称：潜邑素称瘠土，屡议筑城不起，先年遭逆献残破，屋焚民戮，嗣是兵贼，岁无虚日，所留孑遗，殍亡遍野。自卑职到任，招抚流移，哀鸿稍集，毕竟民穷，元气难复。或数家朋买一牛，或人力耕锄数亩；民力不堪已极。如照别县一概征比，恐来归者又转而逃散，成熟者又转而抛荒。仰垦转达疏请、再蠲数年，使土着之民，渐有生聚等情。又据太湖县申称：太邑界连英六蕲黄，罹害独久。十余年来，兵寇频加，旱疫叠至。田荒丁逃，加以献贼屠城，闯逆盘踞，城郭仅存废店，乡间满目荆榛。卑职受事未久，招集流亡，渐固开垦，牛种不敷，艰苦万状。幸逢皇恩特遣满汉官员，踏勘灾伤，伏乞转报吁请，得邀蠲免数年，起死肉骨等情。并安庆道府各具呈到职。该职看得安庆府所属六县，无处不遭残破，而潜山、太湖为尤甚。蒙皇上天恩，准差满洲官员亲诣查勘，仰见圣明身居九重，心周民瘼。职仰体圣意，又选差汉官，公同实勘，给以往来银米。无烦地（下缺）。
　　·地方甚苦缺官谨会同公选就近拟补伏祈敕部覆议以便抚安事揭帖（顺治四年正月初九日到）
　　钦命招抚江南各省地方总督军务兼理粮饷、内院大学士、太子太保、兵部尚书兼都察院右副都御史洪承畴谨揭：为地方甚苦缺官，谨会同公选、就近拟补、伏乞圣明敕部覆议，以便抚安事。职准吏部咨该职题前事，奉圣旨、这拟补各官，作速议覆。内廪监准贡功监官生，见行事例，俱不准用。王自成等如果有功本朝，还将履历功次详察奏夺，该部知道。钦此钦遵。除拟补各官，见在议覆外，所有王自成等相应咨会，烦为遵照明旨内事理，希将各官履历功次，星速详察明晰，奏请定夺等因，备咨到职。职随行署上元县知县王自成查报。据王自成呈称：卑职年三十七岁，辽东铁岭右卫人，浙江乌程籍，天启五年蒙关外宁前兵备道考取进学，六年二月内补廪生；崇祯元年二月二十七日奉例纳监，见有工部纳银实收、礼部监单可据。崇祯八年正月内国子监拨赴礼部历事。本年历满，随赴顺天府，给有八年分起引为据。顺治元年九月内蒙前任登莱陈抚院调取，招抚大叛扬威，开城散胁有功，随蒙本院题叙，奉明旨下部候覆间，顺治二年二月内蒙见任总河杨部院、前任山东方抚院，因南疆未拓，委署徐州知州，相机进取。卑职遵于三月内先在河北到任招抚，■〈扌弃〉命渡河，进城安抚百姓，仍备办粮米接济大兵。又修筑长樊大坝等河功，该总河杨部院、山东方抚院，题为塘报事内，入卑职有功姓名。节奉圣旨，知道了，该部知道。二年六月内因徐州知州北选有人，蒙总河杨部院题为署官有劳足纪，无枝可栖等事。奉圣旨据奏沿河署官，效有勤劳，着分别录用，吏部知道。
　　二年九月内又蒙凤阳赵抚院题为特表贤劳，仰请改选等事。奉圣旨王自成准改选，吏部知道。二年十月内投见钦命平南大将军贝勒，随蒙内院总督鉴察前劳，委署上元县知县，启蒙贝勒给劄。于二月十月三十日署事。今蒙查取履历，谨备叙具呈等因到职。该职看得署上元县知县王自成，职于顺治二年十月间因上元县系省会繁剧，必须得人，面会操江院臣陈锦云，有前任登莱巡抚时效用官王自成，登莱随征有功，堪任县令，职验其力年精壮，即启请贝勒，拟补前缺，具题实授。奉圣旨详查履历功次。今据本官呈报，先在登莱，继在徐州，剿抚功次，屡经总河及巡抚诸臣题奉圣旨钦遵在案。职又责成署理上元县事，以观其才能。今经一载，戢捕盗贼、催征钱粮，并一切安民事宜，无不竭尽心力。又数次起发征剿大兵，及省城满汉公务，皆拮据料理，着有成效。职谨据实具奏伏乞皇上敕下吏部，再加查核。如果王自成履历有据，在本朝先后功苦，勘以录用，乞请明旨、准其实授，以示激劝。至职原题疏内如委署泾县知县准贡熊烈、委署建德县知县功监张石、委署太仓州学正官生赵有敬、委署江宁县训导生员汪兆璀，以上四员，已经吏部覆、奉明旨、不准用。查熊烈先已物故，张石、赵有敬、汪兆璀等三员，职俱先行令离任、所遗建德县知县、太仓州学正、江宁县训导员缺，应听吏部作速铨补。为此，除具奏外，理合具揭，须至揭帖者。
　　顺治三年十二月十三日。
　　贴黄
　　钦命招抚江南各省地方、总督军务兼理粮饷、内院大学士、太子太保、兵部尚书兼都察院右副都御史洪承畴，谨揭为地方甚苦缺官等事。职遵奉圣旨，察得署上元县知县王自成，于顺治元年在登莱、二年在徐州，俱有剿抚功次，屡经总河、巡抚诸臣题奉明旨钦遵在案。今又署上元县事，观其才能，已经一载。凡戢盗安事宜，皆有成效，伏乞皇上勒部覆核，如果王自成履历功苦有据，乞与实授，以示激劝。至职原疏内准贡熊烈，先已物故。其功监张石、官生赵有敬、生员汪兆璀三员，职先已行令离任。所遗员缺，听吏部作速铨补。谨揭。
　　·微臣惊闻父丧谨陈下情准臣守制以全子道事揭帖（顺治四年三月二十五日到）
　　钦命招抚江南各省地方总督军务兼理粮饷、内院大学士、太子太保、兵部尚书兼都察院右副都御史洪承畴谨揭：为微臣惊闻父丧，谨陈下情，仰祈圣鉴。准臣守制，以全子道事。职原籍福建泉州府，有家人陈应安随职弟、职子赴江南，二月二十日先到职衙内，职面问家中信息，惊闻父在家病久，于癸未年九月二十七日卒于正寝。职一闻哀痛欲绝。窃念癸未年之九月，乃职受皇上豢养于盛京之日。职父病有年，不能侍汤药于左右。父没，又不能尽号哭于丧次。不可为子，岂可为人。又职前往都中，后移江南，原籍福建，寸札不通。及身任江南大事，遂不敢顾及私家。至今三年有半，乃得闻父讣音。职于私衙，朝夕哀哭，不能为生，方寸已乱，精神昏愦，身服衰絰，不敢理江南重事。惟念三年守制，实人子之至情，尤天下之通谊，伏乞皇上圣恩、皇叔父摄政王睿慈，俯准职回京守制，终丧三年，得伸哀慕之诚，稍尽子道于万一。自兹职有生之日，皆顶戴皇恩之日。为此除具奏外，理合具揭，须至揭帖者。
　　顺治四年二月二十五日。
　　贴黄
　　钦命招抚江南各省地方总督军务兼理粮饷、内院大学士、太子太保、兵部尚书兼都察院右副都御史洪承畴谨揭为微臣惊职父丧等事。职有原籍家人二月二十日先到职衙内，惊闻职父于癸未年九月二十七日卒于正寝。职哀痛欲绝。念职身任江南，寸札不通，今三年有半，乃闻讣音，方寸已乱，身服衰絰，不敢理江南重事。伏乞圣恩准职回京守制，终丧三年，稍尽子道。谨揭。
　　·汇报江南起解钱粮事揭帖（顺治四年六月初十日到）
　　钦命招抚江南各省地方总督军务兼理粮饷、内院大学士、太子太保、兵部尚书兼都察院右副都御史、今守制洪承畴谨揭：为汇报江南起解钱粮事。顺治三年十一月初九日户部差到满洲郎中张克勒，催江南布政司，将各府州县应起解户部银两速解赴京。职查二年分应解北钱粮，奉恩诏照数蠲免之外，应征解者无多。维时江南地方初附，大兵需用粮饷，经费不足，职屡次具疏，蒙户部覆议，不拘各府州县地亩等项钱粮，俱准通融支用，奉有俞旨。是以二年分解北银两，皆已催解接济，无可起解。其三年分钱粮，往来大兵，本折供应，及各府驻防督镇兵，皆有支用。但解此项款，职知系京中急需，常行文布政司预留起解，不敢多动。是以郎中张克勒一到，职催行起解，有前任左布政使朱国柱，用心催儹。又署司事分守道张天机，竭力拮据。自三年十一月起，至四年四月终止，节次差县丞、大使等官姚万程、何国仕等，八次起解三年分江南各府州县应解北金花等银共三十二万八百五十四两一钱六分八厘二毫零。每解一次，职会操江臣陈锦俱差有官舍同行管解，应用夫马及官役口粮，并沿途护送官兵，职给与牌文，挨程应付，已陆续解到户郡交收讫。职俱有咨会户部查核。张克勒已于四月二十八日起行回（下缺）。
　　·叛藩勾乱设计擒弭事揭帖（顺治四年六月二十二日到）
