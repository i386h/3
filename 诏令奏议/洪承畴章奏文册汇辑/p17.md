<!-- { "loadSidebar": true } -->
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨揭：为湖南出征马匹月支料草有例，臣谨疏请圣裁敕部覆议，以便遵行事。职奉圣旨，随带八旗官丁，月支、廪俸、饷银，已经户部题有定数。调到边腹各营官兵，亦有户部颁发武职经费录，可以照支。惟马匹月支料草，上年六月内，户部堂上满汉大臣，先曾会职面商，每马一匹，每月大约用料草一两二钱。职因向来未经亲行出兵，未知本朝征行料草则例，是以未敢遽议。上年十一月内，职抵武昌到任，正当各营马匹支给料草之时，职再三酌量，湖南、湖北频年征剿，地方凋疲，百物高贵，若每马一匹，每月给银一两二钱，全买料草，似乎见少。夏秋二季，马可放青，每月一两二钱，不无过多。且马匹聚一处，每日所用草料，恐买备不出，官兵势必下乡寻觅，致有离任脱逃，及生事骚扰诸弊。职拟必动军前银两，买备本色给散，庶远征官兵，无寻觅之难；战马免饥损之患。职复将马匹日支草料数目，就近移咨湖广总督臣祖泽远，檄行藩司。查覆满洲马匹支料豆额例，春冬出征，每匹日支料八仓陞，闲住支四仓陞、各草二束。夏秋出征，每匹日支料六仓陞，闲住支三仓陞、各草二束。至于湖广督抚提标及经制各营马匹，春冬止日给料三仓陞、草二束。夏秋豆草俱不支，止给干银五钱。今职军前马匹皆远调出征，必期饱腾，以资战守。如照湖广经制官兵之例，马匹实难膘壮，其随征旗下各官，皆乌金超哈，似当照满洲春冬夏秋之例，分别出征，闲住两项支给。职又虑军前官兵，不敢轻比满洲之例，仍查续顺公咨会开销册内，开标营官兵马匹，亦系与满洲春冬及夏秋出征，闲住支料事例相同。惟草束春冬每匹日支二束，夏秋不支。职因是知湖南出征之马，原有成规。职军前马匹，同在出征，同是一体，今远来瘦弱，急须喂养，职即比照续顺公营例，备办本色料草，按日给发，计合用豆草价值，较原议一两二钱，春冬固应加添，夏秋亦有即省。况湖南不产豆今以稻谷兼支，每豆一陞，抑榖二陞，榖稻湖南稍贱，比豆价较省。裒多益寡，实与部议每马每月用料草银一两二钱之数相等。此不独战马有资，即国计民生，均有裨益。职谨具题，伏乞皇上敕下该部覆议。恭请圣旨裁定行职，遵奉施行。为此，除具题外，理合具揭。须至揭帖者。
　　顺治十一年四月二十八日。
　　贴黄
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨揭：为湖南出征马匹，月支料草，有例等事。军职前各营马匹，户部堂上满汉大臣，先曾会职面商，每马每月大约用料草银一两二钱，职抵湖广酌量地方凋疲，料草买备不出，必支给本色，马匹始免饥损，即会督臣查满洲春冬出征，每匹日支料八陞，闲住四陞，夏秋出征，日支料六陞。闲住三陞，草每日二束。湖广经制各营，春冬每匹止日给料三陞、草二束。夏秋上折干银五钱。职思军前马匹，远调出征，必期饱腾，以资战守。若照经制事例，实难膘壮。然又不敢轻比满州之例，再查续顺公营马，亦系与满洲支料相同。惟草束，夏秋不支，职即照公营例给发。较之原议一两二钱，春冬固应加添，夏秋有节省。湖南又豆榖兼支。榖价比豆价较贱，裒多益寡，实为相等。伏乞皇上敕下该部覆议施行。谨揭。 
　　·照例请给官兵随征家口月米以资养赡以收战守实效事揭帖（顺治十一年五月二十六日到）
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨揭：为照例请给官兵随征家口月米，以资养赡，以收战守实效事。窃照职经略官兵，俱系调拨边腹各营，只身出兵甚多，亦有家口随行者。如在钦尼哈番提督总兵李本深，及虾马鹞子，招集官丁，皆系旧日亲信之士，蓄养有素，一闻出征，随携带家口前来，情愿为朝廷效力。今分驻常德、长沙防剿，当穷边荒苦之地。无家口者，尚有一、二思逃，而有家口者，并无一兵离伍。心既安于战守，城又借以充实。深于营伍及地方两有裨益。但各官兵月支粮饷有限，仅足养赡一身，若再以供给家口。实为不足。且敌垒在前，日事防御，必不能分身别营生业。倘家口有饥馁之虞，官兵即少敌忾之气。职上年十一月内抵武昌，因查奉圣旨调到三关副将刘应志下官兵，有家口二百四十名口，职自带家口七十六名口。职于出都时咨明，已经户部，劄行通州西仓，准于沿途每名口每日支米八合三勺。今湖广军前相应照支，以资赡养。其正钦尼哈番李本深、虾马鹞子下各官家口，职不敢概给，随查所属各省支给钱粮经制，如湖南续顺公标营官兵家口，广西提督总兵各营官兵家口，俱有月支食米之例，职军前官兵同是出征湖南，或可比例乞恩。职逐一严加察核，计李本深下官兵家口共一千二百四十四名口，马鹞子下官兵家口共八十九名口，亦应每名口每日给米八合三勺，用以鼓其锐气。又总兵南一魁奉圣旨赴陕西调集官丁，已到湘阴县喂马，据报带家口颇多，尚未报有确数。并应另行核实，以仰邀一视之皇仁。职谨具疏叩乞圣恩，倘蒙皇上俯念官兵家口，随征支米有例，敕下户部覆议，恭请圣旨，行下职等遵奉。庶官兵无养赡不足之忧。得以一意尽力战守矣。为此，除具题外，理合具揭。须至揭帖者。
　　顺治十一年四月二十八日。
　　贴黄
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨揭：为照例请给官兵随征家口月米等事。职查正钦尼哈番李本深及虾马鹞子，招集官丁，各携家口随征，情愿效力。今分驻常德、长沙防剿，当穷边荒苦，月支粮饷，仅足养赡一身，不能供给家口。倘有饥馁之虞，即少敌忾之气，职查调到三关副将官兵家口，及职自带家口，已咨明户部途支给食米，今湖广军前，相应仍前照支。其李本深、马鹞子下官兵随征家口，查有续顺公营及广西提督总兵各营，官兵家口，月支食米，或可比例乞恩，每名冀得日给米八合三勺，用鼓锐气。又总兵南一魁，赴陕西调集官丁。据报携带家口颇多，尚无确数，并应核实仰邀一视之皇仁。职谨叩乞圣恩，敕下该部覆议施行。谨揭。
　　·恭报解运粤西银米事揭帖（顺治十一年五月二十六日到）
