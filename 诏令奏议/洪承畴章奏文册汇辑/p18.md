<!-- { "loadSidebar": true } -->
　　钦命经略湖广江西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨揭：为恭报解运粤西银米事宜，仰祈圣鉴事。职钦奉圣旨，粤西粮饷不足，镇将等官，万分孤危，仍着经略辅臣，确查所辖五省内，僻缓地方官兵，酌调防守，务使岩疆重地，固保无虞，兵马应用粮饷，行催运解接济，勿令断绝，务期足用，以资饱腾。钦此。是粤西饷匮兵饥情形久在圣明鉴照中。无容职赘。职惟极力催运，以求仰副圣怀西顾。计职自经由江宁时，催带江南布政司，解到江南八年分漕折协济粤西银五万两，后在武昌催据两淮盐运司，解到盐课协济粤西银五万两，绩催江南布政司解到漕折协济粤西银五万两，以上通共饷银一十五万两。十年十二月内，职驻武昌，因管辖定南王下官兵虾李茹春，领兵赴粤西，给发过俸饷等银六千三百四十四两零，实存银一十四万三千六百五十五两零。职移催广西抚臣镇臣差官党从戎、张应星、娄全忠、陈彪管领，仍添差军前署守备杨进才，随征官赵梦麟，同行押赴广西，交抚臣陈维新转发。内止留银六千二百两，以为拨运米粮水脚之费。盖武昌至长沙，一路长江大湖，必须大船，始足避风险，而衡州、永州至桂林，水浅滩多，又应换小舟，乃便输挽，是以押运官役，各以沿途若难，疑畏不前。向来湖广拨米运至衡州，可以转至永州，其自永州以上即停候广西自行接取。广西穷荒之地，船只绝少，无处寻觅，既难济官兵之急，解官解船停住江干，又久受年候之苦，以致兵民两受其病。职就中设法，用以苏民困，而济兵食。即会湖广总督臣祖泽远，拨发运官许之藩等，管押江西解楚漕米五千石，协济粤西，深虑运官侵渔盗卖，恐粤西不得实用，职已委军前阿达哈哈番唐文耀、随征官高武等，在武昌时令其公同督粮道盘验足数押催起行。二月十九夜日，船泊武昌府所属之水红口地方，不意飓风坏船，漂失米二千石，见经督臣确查，照例另题。其存留未失米三千石，已于三月十三日押解过长沙府，职檄衡州道府雇船预备照，题定自衡州至永州水脚事例，用督粮道发解银米每石给银二钱四分，食米三陞，另于衡州府委官一员同唐文耀等管押到永州，仍将武昌、衡州委官发回，其自永州抵桂林，即将前留粤西银内动支一千二百两，发永州道府，照民间时值雇船接运，不用官价，以速其行。职又准广西抚臣陈维新咨，时当青黄不接，官兵米粮，刻不能待。职又将粤西前留银五千两，委军前赏功府备麻世官、拖沙喇哈番喻震、随征官杨友松等齎赴永州，同该道府就本地照民间时价买米转运。据报已买完米二千石，业于四月十一日自永州府，照民间时价雇船发行。今又准督臣祖泽远拨发运官。雍国瑞等运米二千石到长沙，补前漂失二千石之数。职又委军前拖沙喇哈番赵景龙、随征官封养俊管押。职计算前后运米及买米止有七千石，尚不足粤西两月之需。职又于督粮道发运官雍国瑞等解长沙供应大兵米内今四月二十日再借拨二千石，另委军前拜他喇布勒哈番王廷选、姜云凤同行管押；俱照前次檄行衡州、永州道府，用民价雇船转运，业于四月二十五日开船南上；其借过长沙米粮职咨督臣于省城再行拨补。再查有督臣上年十二月南漕二粮协济粤西米五千石，为时已久，止据衡州府具报，支解过虾内拨衡州李茹春等官兵米二千七百石，尚欠米二千三百石，无可应解，请预征十一年分南漕二米，以抵前数。查开征旧例，在秋成以后，督臣恐其预征累民，亦行督粮道另拨米二千三百石，于四月初六日自省城起运前来，俟到长沙之日职再委官押催速运以期源源接济。惟是楚省见今驻有大兵，用米数多，后来难以再继。职二月十一日具有钦奉圣旨事一疏，久奉圣旨下部，必蒙部议派拨，早一日可早济一日之用，并得取数充裕，乃可转运不穷。至于运粤粮船，一抵衡州之后，即须用八杆小船转解粤西，在湖广拨发至永州者，有题定轻齎行月楞木等银可以动给；水脚已有定例，运至永州，其自永州运赴桂林，即无应动钱粮项款，与江西外省协济，自衡州以至桂林，则全无银两。职万不得已，借动粤西饷银，以为雇运之资。今若不先行酌议措给，甚非长便之计。职查永州至桂林，必照民间时值雇募，使船户无亏，然后转运得速。合无将用过雇船水脚银两，即于应解粤西饷银内开销，庶解运不至中断，士马饱腾有赖。职谨具题，伏乞皇上敕下该部覆议恭请圣旨裁定遵行。为此，除具题外，理合具揭。须至揭帖者。
　　顺治十一年四月二十八日。
　　贴黄
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨揭：为恭报解运粤西银米事宜等事。职钦奉圣旨，计催到协济粤西饷银共一十五万两，俱经支发转解。止留银六千二百两，为运米水脚。盖运米先由长江大湖，必须大船避险；至衡州以上，水浅滩多，应换小船输挽。运官苦难不前，向来运至永州，即侯广西接取，兵民两病。职就中设法，用以苏民因而济兵食，会督臣祖泽远，派拨粮米，俱委军前随征官押解，动前项银发道府，照时价雇船装运，又以青黄不接，需粮难待，委官领前银赴永州道府，就近买米转解。计运米共七千石职恐不足两月之需。又借长沙米二千石发行，尚有武昌补米二千三百石，到日，职再委官速运，以期源源接济。惟楚省拨米难继，职已具疏奉旨下部，必议多拨早到。其需用雇船水脚，无堪动钱粮，合无于粤西饷银开销，庶解运不断。伏乞皇上敕部覆议施行。谨揭。
　　·报明楚粤候任道府官员仰祈敕部酌用事密揭帖（顺治十一年十二月十二日到）
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨揭：为报明楚粤候任道府官员，仰祈圣裁，敕部酌用事。职查本年二月内先准吏部咨为密题暂扣远省铨补事，内开：接经略洪承畴密揭，报广西真切情形内云：细详塘报，名为恢复桂林省，其实止有附郭临桂一县。省城之外，止有灵川、兴安、全州三州县。余皆逆贼盘据。总兵马雄止守梧州一府城，其湖南、湖北情形揭云：辰沅、靖州，见为孙逆等贼盘据。及荆州府属之归州、巴东、兴山、长阳虽陞补官员，从来无任可到。职等议得地方未定，不便先期除授，谨密题明，暂扣湖南、广西未开各缺，及荆州所属之四县，一面咨行经略俟大兵恢复之日，或遵照敕书择委汇题部覆实授，或开缺报部，按期铨选，庶封疆人才两无误矣。等因。奉圣旨依议。钦此钦遵。移咨在案。是湖南广西未复地方，未开各缺，已蒙圣鉴，暂扣铨补。其先时已选官员，仍在候任，至今未有着落，自应通行查明，以合部臣为暂扣远省铨补之计。因查有湖广辰沅兵备道副使刘桓，应驻劄辰州所属之沅州。今沅州尚未收复，本官于十年三月抵湖广按察司到任，即赴湖南等候。至十一年春间，值分巡湖北道缺官，委以署理道务。职见其操守谨饬，行事稳妥，足称厥职，今新陞分巡湖北道陈全国到任，本官交代，因沅州未复，即空闲候任。广西分巡左江道参议汪继昌，顺治六年六月内除授前职随征，顺治九年正月内赴左江浔州府，二月内南宁府驻劄到任，本年七月内奉定南王令谕撤回，随营梧州守候二载，今十一年七月内，职谨导敕谕调赴长沙军前委用。又广西太平府知府黄中通，顺治六年除授前职，随征三载，九年二月内广西各府开辟，太平府极边之地，皆系土司猺獞，犹在观望。本官于九年二月内就南宁府，领印开俸，招抚土司，至七月内奉令谕撤回随营，计历俸五个月有余，十年二月内平南、靖南二王委署梧州府知府，至今十一年六月内，始有新任知府应明赴梧州到任。黄中通乃得交代。计历俸一十七个月。前后总计历俸二十二个月有余。经荐一次，本官候任空闲，职调赴军前效用。于今年十月内到长沙，职见其才情爽豁，庶务熟谙，当梧州残破之余，办济粮饷，调停兵民，可称盘错利器。以广西边俸论，本官已合应陞之例，若以道缺陞用，正为相宜。又广西浔州府知府胡顺忠、南宁府知府葛天骅，俱于顺治六年除授，随征三载，胡顺忠于九年正月内开辟浔州到任，葛天骅于九年二月内开辟南宁到任，至七月内撤回随营，俱暂住梧州府，守候二载，职见其到任无期，军前事繁，乏官料理，于今十一年七月内亦将二官调赴湖南试用，已及数月，胡顺忠，浑厚济以精明，葛天骅干才兼有操守，铨补知府，足以胜任。已上五员，皆属堪任之官，应补实缺，乃皆无任可到才守何由展布。职今酌议参议汪继昌委用半载，才识足任。职谨遵敕谕仍留军前任事，候有湖广、江西道缺，另请补用，其副使刘桓、知府黄中通等共四员，职应起送赴吏部铨补。将各原缺，照部议暂行停扣，庶封疆人才，两无所误。惟是职属江楚、粤西员缺有限，各官危险久历，近日吏部边腹官员，兼陞冲边，远吏困顿，为之一舒，职今若俱起送赴部。此各官茹苦已深，数千里长途费用无措。情甚可念。各省员缺，又久悬待补，职谨据实具疏密请圣裁伏乞皇上天恩，敕下吏部覆议。如果职言不谬，将刘桓、黄中通等，历过边俸深浅，查有直省见在道府员缺，分别陞调改用，恭请圣旨行职，遵奉施行。为此，除密本具题外，理合具揭，须至揭帖者。
　　顺治十一年十一月十九日。
　　贴黄
