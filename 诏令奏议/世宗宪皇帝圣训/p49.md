<!-- { "loadSidebar": true } -->
　　上谕刑部刑名关系民命死者不可复生断者不可复续故礼记王制曰刑者侀也侀者成也一成而不可变故君子尽心焉朕于刑名更加慎重书曰天讨有罪五刑五用哉五刑有轻重之等无一非天理之当然故当轻当重必须至公至平乃为钦承天道若应严而寛便是逆天稍寛且不可而况于严乎朕为人君尚不可寛严稍失其平况人臣居法司之任者乎凡有案件始之以听断继之以研讯定之以律例若稍有不公不平之处则情罪之轻重不得其宜而用法之寛严皆失其当矣盖鸱鸮不除无以致鸾凤稂莠不剪无以植嘉禾司刑名者姑息养奸则小人无所惩戒必不能改恶以从善此所谓妇人之仁其害岂浅小哉故刑法者使人迁善逺罪所以辅教化者也舜之勉臯陶曰汝作士明于五刑以弼五教期于予治刑期于无刑民协于中夫持法之平可以成协中之化故居法司之任者不但重罪不可疎忽即轻罪亦当详慎务操至公至平之心而时凛天监在兹之惧使用法之寛严悉当情罪之轻重允孚则不愧明允之司而成无刑之治矣
　　雍正六年戊申正月戊寅
　　上谕内阁凡律例之设乃详情察理揆度至当而后定者也审拟罪案之时应引某条则引之断无轻重任意或介在两可之理常见外省本章及法司议覆疏内往往有先引一例复云不便照此治罪更引重罪以坐之此乃臣下巧于营私之陋习或欲以严刻之名归之于上或冀法外之恩巧于开脱均非明允之道从前已经降旨禁止而去冬刑部本内犹有蹈此者夫治狱之道贵得其平而司刑之官在乎执法今以一罪而引两律则是法无一定而狱不得其平矣岂朕明刑弼教之至意乎嗣后再有两引条例者外省督抚提镇本章着通政司驳回将情由叅奏三法司本章着内阁驳回将情由叅奏若所犯之罪当引轻律而故意坐以重罪亦难逃朕之洞鉴内外执法臣工各宜凛遵毋忽
　　十二月己丑
　　上谕刑部今年各省秋审情实人犯内有情罪畧可原者已于勾到之时改为监候刑部情实人犯今年暂停处决其情罪畧可原者分别减等发落至于督抚九卿所拟缓决之犯论法则均有应得之罪而其中情事不一尚有彼轻于此稍可从寛者或因一朝之忿奋不顾身或因纤毫之利偶相争角或因旁观不平而致鬭或因被打情急而还殴似此类者均非有谋害之念于平日并无必杀之意于临时祗以愚民无知好勇鬭很遂致陷于重辟虽悔难追深可悯恻兹朕再四酌量特施法外之仁将此等人犯照可矜人犯免死减等之例发落伊等试思生于人世同为父母妻子所倚赖之身何苦舍命轻生自罹法网纵使终身缓决亦只于囹圄之中幽囚待毙不亦大可哀乎今幸遇国家寛典特予矜全从此再生之年皆为迁善之日当知恩不可以幸邀法不可以再试痛自悔恨悛改前非共为良善之民傥或再有过犯则断乎不能茍免矣着该督抚于各犯发落之时将朕此旨明白宣谕加意训诫务令人人改过自新以副朕矜恤下民之至意
　　雍正七年己酉五月辛亥
　　上谕内阁朕慎重民命留心刑狱每于谳决之际往复审察至再至三是以外省每年秋审亦照朝审之例悉令三覆奏闻今思每日所进本章内有拟以极典及斩绞立决之犯虽其情罪俱属重大律无可寛然朕心犹欲慎审而后置之于法嗣后如遇此等本章已阅过票签交与本房者着批本官员照三覆奏之例进呈三次候朕再加详慎然后批发以副朕钦恤矜慎之至意
　　雍正八年庚戌四月庚申
　　上谕内阁向因各省员缺需人朕于部选之外特旨命往甚多恐其中贤愚不等或有倚恃特用而生纵佚恣肆之心者又或该管上司不知朕心以其为特用之员而存瞻徇姑容之见者是以曽有特用人员深负朕恩则加倍治罪之旨盖欲其知所儆惕以图上进也然必其所犯之罪果系贪婪不法不可寛宥方行加倍惩治非谓因公诖误一切叅罚案件皆以其为特用之员而概行加倍也从前屡降谕旨甚明近来该部及各省督抚尚有不问事之轻重概以加倍议罪者甚非朕立法之本意至于盗案越狱亦曽有加倍治罪之旨盖因朕整饬吏治于地方事务不许隐匿是以有司不敢讳盗讳命每有案件即行详报以致监禁之犯未免较多而奸宄凶恶之徒往往乗间越狱冀脱重罪又有罪本不至于死亦乗机越逃者尤为逞奸玩法藐视宪典是以有加倍治罪之条以惩顽慝又恐罪犯等不知此例误蹈重辟特令各地方官刋木榜置于狱中使身系囹圄之人莫不知悉免致一时误犯以上加倍治罪二条系朕曽经降旨者乃内而法司外而督抚往往比照此例以加倍定拟具题又有将本犯轻罪议以加倍而抵之于死者尤非平允之道且国家立法原一定而不可易其有应行从重加倍者亦必待朕酌其情罪特颁谕旨非臣工所可擅定者也嗣后凡有议处议罪之条俱照本律定拟其有负恩犯法情罪重大应从重定拟者必须折衷平允不得擅用加倍字样开朦混苛刻之端负朕立法牖民警省防闲之至意
　　六月丙寅
　　上谕内阁尚书舜典云钦哉钦哉惟刑之恤哉朱子曰所谓钦恤者欲其详审曲直令有罪者不得免而无罪者不滥刑也吾弟怡贤亲王尝奏朕云今法司衙门凡有审问事件竝不究其情之虚实动以夹讯夫听断之下求之于辞气耳目以察其情设诚以待之据理以鞫之
　　未有不得其实者何庸夹讯倘有证佐确据情罪显著而本犯犹狡狯不以实供则不得已而用刑若竝不详鞫其情而概用重刑严讯三木之下何求不得此重案之未免有寃抑牵累也吾弟之言如此是以八年以来凡朕交王承审数十件繁难大案皆以诚敬用心以情理感格简孚阅实愚顽自将罪犯委曲招吐从未曽夹讯搒楚一人而诸案情罪无不允当吾弟之存心忠厚如此今外省有司既不能听辨五辞无明决折狱之才每遇重大案件至期限将满之时虑及处分则连用重刑该犯欲缓须臾之命凡官吏讯问之语靡不承认遂据其供招鍜炼成狱且凡遇命盗案件其中牵连之人有司亦明知其无辜而欲为开释恐致上司之翻驳遂有非夹讯不能归结之论夫欲保全一己之功名弥缝上司之查驳无论情之虚实罪之轻重輙用三木以讯每致未结而有刑毙之人此其居心尚可问乎吾弟怡贤亲王存心仁恕固不待言而其本怀总不欲使天下有一寃抑之人俾国家受滥刑之议此其忠君爱国之心出于诚恳笃挚是以凡有听断归乎至当能使羣议帖服刑章式叙也今吾弟薨逝之后凡启灵大祀之日
　　上天必赐以清和景象而羣工黎庶各致其哀慕深情天之报吾弟亦云厚矣吾弟嘉谟入告之事不可胜数偶因戒饬问官轻用三木一节将吾弟敷奏之言宣示于众且布告各省有司令咸以吾弟怡贤亲王之听讼居心奉为按鞫之规范则明慎用刑庶几咸中有庆矣着凡掌刑名衙门将此谕刋榜永示于堂署
　　十月甲辰
　　上谕内阁各省人命抵罪之案其应轻应重朕确有所见者即降旨定夺若其情罪在疑似之间而拟罪在可轻可重之际朕心不能即定者方交与九卿定议以期平允乃往往见九卿定议之案概以减等发落覆奏如此则朕何不即令减等而必多此曲折乎凡此交与九卿定议之案其中有应行减等者或有可以枷责完结者亦有不可寛贷仍应按律抵罪者向后务期权衡允当寛严适中以副朕明罚敕法之至意
　　雍正九年辛亥六月癸卯
　　上谕内阁仲夏以来京师亢旱雨泽愆期朕心焦劳无时或释因思刑狱上关
　　天和法司衙门此时尤当加意除重罪监候处决人犯不应寛释外凡有牵连待质及候审候结轻罪之人将来拟罪不至于死而覊禁在狱者着刑部堂官逐一速查应完结者即行完结应保释者即行保释俟处暑后再行审明结案八旗高墙拘禁人犯着该旗大臣亦照此速行办理毋得稽迟至于枷号人犯除情罪重大奉旨永逺枷示者不宥外其有限期未满枷号之犯着照旧例暂行保释于处暑后补枷以满期限刑部八旗顺天府五城御史可一体遵行
　　雍正十年壬子二月丙申
　　上谕内阁冬春以来京师未得雨雪朕与诸大臣等戒惧修省防诚祈祷以冀仰格
　　天心闻畿辅地方及河南山东雨雪亦少山西陜西二省虽有得雪之处亦未周徧朕心忧虑深恐二麦歉收小民难于糊口已切谕该督抚等多方筹画为思患预防之计从来天人感召之理防如影响所赖该督抚等以恤民之心为格
　　天之本果能使民气舒畅未有不感召
　　天和者至于清理刑狱亦祈求雨泽之要务除在京已命刑部法司清查案件速行归结以免拖累外其畿辅地方及河东山陜等省郡县繁多有司贤否不一其中或有听断刻覈滥及无辜者或有淹滞覊留尘案莫结者或有牵连待质致误恒业者该督抚大吏等当悉心体察严饬属员速为清理应释放者释放应取保者取保务祈平允矜慎俾闾阎各安生业其他政令稍有不便于民者急思力为改图总在该督抚等体朕若保赤子之心各切恫瘝乃身之念至诚恻怛勤求民隐殚竭实心普行实政庶几
　　上天昭格早降甘霖勉之勉之
　　八月壬戌
　　上谕内阁向来偷挖人参之犯若系满洲防古则发往江宁荆州有满洲兵驻防之省城当差若系汉军汉人则发往广东广西云贵烟瘴地方当差近闻发遣广东人犯例在崖州陵水等处此地水土最恶易染疾病每多伤损朕思此等不良之辈虽孽由自作然其情罪较之盗犯尚觉稍轻即发遣之本意亦欲全其性命也今因水土不服以致伤生殊可悯恻若将此等人犯改发沿海一带衞所入伍充军俾得保全躯命似亦法外之仁着广东督抚会同按察司确查议奏其云贵广西等处地方风土有与此相类者亦着该督抚将如何改发之处妥议具奏
　　雍正十一年癸丑九月庚子
　　上谕刑部尔等身为大臣须务其大者逺者如国家之水旱生民之冻馁最为要一夫不获其所即系朕与诸大臣之责至犯法论死本由其人自取原不必过为寛纵或谓刑官开释罪人可以积阴徳于子孙此大不然如果秉公据法使刑皆当罪则庆流子孙此理之可必者如将残忍凶恶之人屈法姑容欲邀一己之福而令死者含寃于地下不但不能致福且足以遗殃有罪之人法所难贷原不得任意从寛也夫寛且不可任意而况于严乎朕处事惟至公无私据案件而论其事之是非初不先存一毫意见至于平日不能化导使不犯罪朕与诸臣方且抱愧断无以不杀人为刑措之理朕见之最真最切特与尔诸大臣言之
　　壬寅
　　上御洞明堂阅秋审湖广等省情实招册
　　谕刑部曰尔等所进秋审册俱经细加酌勘拟定情实但此内有一线可生之机尔等亦当陈奏盖在秋审定拟时自当执法而在勾到时傥有可寛之处又当原情二者原不相背断不可因已定情实欲符前奏难于更改遂隐黙不复奏也执法原情总归于大公至当而已阅毕又
　　谕曰朕阅招册得寛一犯便心意顺适若不能寛便觉不快诸臣自同此心即质之天下之人自亦同此心断未有以多杀一犯为快者但犯人情罪必实有可寛之处而后予以矜全此心顺适方出于自然若犯人情罪万无可宥勉强求一时之顺适屈法从寛致令恶人无所儆惧恣肆妄行则罹于法网者必多皆此姑息之一念贻之害也辟以止辟欲求斯民之迁善逺罪正不得暂图一时之顺适耳
　　十月丁卯
