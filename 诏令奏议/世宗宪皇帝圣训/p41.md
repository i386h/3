<!-- { "loadSidebar": true } -->
　　上谕满汉文武大臣等凡为国家大臣者非爵位崇显体貌魁梧之谓必其胸襟识量所见者大方可谓之大臣朕观诸臣中有器量小者见朕赏赐则欣喜不胜见于词色夫受赏而欣喜若此则受罚必怨忿于心矣朕之赏罚悉出大公总视乎其人之自取受赏者当思所以致赏之由竝思所以不愧乎赏之道则可以常保其恩赏受罚者当思所以致罚之由竝思所以免罚之道则可以不至于再罚矣
　　雍正六年戊申九月甲戌
　　上谕内阁大凡为臣者必以报称君上为心而不得有瞻顾身家之念古圣贤之教忠皆是道也盖在平时则正其谊不谋其利明其道不计其功孝弟忠信一一皆尽其实而不可有一毫之虚假及乎居官则国尔忘家公尔忘私尽屏其偏陂党同之习悉去其沽名市恵之念此之谓实心任事而智名勇功于是乎出矣夫臣下之用心在上未有不洞烛其隐微者古之良臣有嘉谋嘉猷则入告于内而顺应于外其诚意之交孚何如其恳挚茍或挟诈任术饰貌修文隐微有潜伏之私则必不能忠敬以事上而上有不知其情伪者乎凡学古入官者宜矢之以至诚将之以笃敬秉虚公以揆大中之则务正直以遵王道之平存忠君为国之实心务立身行道之大本以此自勉更以此交勉则可以成明良一德之盛矣
　　十月甲午
　　上谕诸王大臣等易经谦卦之辞曰天道亏盈而益谦地道变盈而流谦鬼神害盈而福谦人道恶盈而好谦盖满则招损谦则受益此一定不易之道古圣人所以惓惓垂训也人之所以能谦尤在于公而不私和而不同周书之示诫则曰以公灭私虞书之陈谟则曰同寅协恭和衷哉公私和同之间实君子小人之所由分凡人立身行己待人接物未有不严辨于此而可以无失者也朕日以公和训诲诸臣而能遵奉者少尔等同为国
　　家大臣彼此实属一体若见彼有错误之处即当密告之令其悛改而听受之人黙感其意即改其愆方为正理今则见人有错误于背后讥诮之而当面且作襃扬之词间有箴规过失者听者不但不感且从而怨恨之身为国家大臣岂可蹈此等陋习子路人告之以有过则喜其乐于闻过者正其勇于改过也今人能自知其过者甚少如朕降旨诘责处分之人伊等心中尚怀怨望不能省愆何况朋友箴规之言安能欣然听受乎易曰君子以虚受人周子通书曰无欲则静虚动直盖凡人之心虚则明有所蔽锢则昏人有欲求好之心尚流于偏而不得其正况心意之间全是一团私欲蒙蔽其颠倒错乱可胜言乎诸臣能公则可以袪意念之私能和则可以去阿比之习既公且和则自然能谦能虚于已则乐受规劝之言于人则能尽直谅之道人已之间两得之矣
　　十一月己巳广东将军蔡良叅奏左营中军副将金国泰右营游击吴廷元酗酒不职
　　上谕兵部广东文武官员每以饮酒宴会为事相习成风今将军标下将弁羣聚酗饮致相争殴此风不改官箴安在书经以三风十愆儆于有位曰敢有恒舞于宫酣歌于室时谓巫风又曰卿士有一于身家必丧古训所垂岂非官方之炯戒嗣后该督抚将军应将属员严加申饬其或不悛即行叅处大凡居官者或遇节令之期或有喜庆之事设酒开筵原所不禁若以酒食游戏徴逐应酬不惟玩愒时日废弛政务并起争忿结怨之端有闗大体各省文武大臣俱宜约束属员时加训诲庶于风俗官方竝有裨益
　　雍正七年己酉五月丙午
　　上谕内阁屡年以来朕以天人相感之理谆谆晓谕内外臣工盖朕实切敬
　　天勤民之念于寤寐之中而确见其感应之不爽尤愿各省督抚有封疆之重任者体朕此心至诚至敬各尽其道以为感格
　　上天之本惠我蒸民共登袵席朕竝非以年谷之顺成有意归美于大吏亦非以雨旸之差忒强欲卸责于臣工也假使为督抚者因朕有地方丰歉由于吏治得失之谕旨而欲自彰其善自护其短于奏报秋成或有溢美之词于奏报歉收或有讳灾之意则事
　　天为不诚事君为不忠临民待下为不仁不信有此数端而欲荷
　　上天嘉祐锡福凝禧有是理乎况粉饰一己之声名而不顾生民之休戚其何以对所属之官民而无愧怍乎朕留心体察觉近来督抚等之奏报年谷间有此弊不得不通行晓谕以防其渐在尔督抚等返躬自思有则改之无则加勉况朕之见闻甚广访察维勤倘掩饰于此而败露于彼岂不自取朕之轻视乎人臣事君之道惟以诚实无欺为本尔督抚等其共勗之
　　七月辛未
　　上谕都察院凡人臣办事务湏秉公持正不可存一恐惧好乐之心若先有恐惧好乐之心则心既不得其正事必不能合中或太过或不及皆非中庸之道所谓中庸者本日用常行之事即至当不易之理而人每多习而不察也且人臣事君尤当至诚不欺若稍存欺心便是获罪于天试观大奸大恶之人天不遽加之显报必俟其罪恶贯盈全体败露然后降之灾殃以昭著于天下后世尔等必先问心若果能不愧幽独方可质诸大廷广众遇事又必湏审定是非不可偏执已见自以为是如办一事初信为是者宁可再加详审将他事比较竝将他人议论详酌或有未协之处必求至是而后行盖天下自有公是公非必心无私曲方能辨别是非凡被他人所惑溺爱不明其为害尚小盖以人为凭可冀有时觉悟倘自身溺爱不明其为害也更甚而觉悟体察也尤难夫心怀偏私则一己之是非已不能定又何能定他人之是非乎大凡立心行事必从根本上用力方能有济若専务枝叶虽费尽心思于事无裨朕办理天下事务廓然大公因事制宜实不预立成见尔等凡有条奏如果有益于国计民生朕自采纳若预揣朕意曲为迎合或袒庇瞻徇畏首畏尾不惟于国家政事无补实难逃朕之洞察在国法何得寛贷也总之人情任劳易任怨难任怨之事不独在臣工即为君者亦然但存心合乎天理虽有一二无知之辈肆为怨谤久之天下后世自有公论尔等果能公忠为国目下即被小人怨尤日久自然消释
　　上天必加垂佑人主必能体察尔等敬聆谕旨各思奋勉勿负朕教诲之至意
　　雍正八年庚戌九月戊辰
　　上谕内阁自古为治之道在于和衷孟子曰天时不如地利地利不如人和盖天下之事未有不和而能有成者果能和矣则天地神明尚觉吸呼可通而况于人乎然能和之道惟在于公公则必不至于不和不公则断不
　　能和此又一定不易之理朕所日日训诲天下臣民而望其洗心涤虑信受奉行以共享升平之福也文武虽属两途然同在一省一方之中同办国家之事则不但有同舟之谊实如手足臂指之同在一身也人身一体不适则百骸皆为之不宁此亦显而易见者奈何为私欲蔽锢而任肢体之互相戕贼以贻腹心之患乎数年以来朕留心体察内外同事臣工颇能遵朕谕旨勉矢和衷之义即文武各官同在一方而各殚其职无争竞嫉忌之念者亦多有之此皆人心风俗之善亦该省文武大臣实心表率化导之功也惟有广东一省恶习相沿颓风难挽文与武既分为两党而文与文武与武又各分为一党如杨文干石礼哈常赉阿克敦官逹之互相排陷仇怨相寻则皆方愿瑛一人从中播弄之所致至于文武彼此告讦之言不可殚述文官则言武职诸员或向知府包揽漏税或向州县嘱托人情稍不如意即出谤言以勤谨办事者为过于躁急以不徇私情者为擅作威福又如兵米一项地方有司给与本色而营弁以不能折价为憾徃徃蓄怨于心此文员陈诉之大概也武官则言文职诸员贪鄙居心党援不解恃有承审之柄藐视武途大小有司夤縁交结武弁若拂其意即启衅端以为报复之计常有武职查拏违禁之事如赌博私宰等而文员则置若罔闻或徇情释放又如矿山聚众至数千人系府县官员之家人勾引奸徒开采希图重利武弁遣兵驱逐以致结怨益深此武弁陈诉之大概也年来似此等语达于朕听者不止数处亦不止数人虽出于怨怼之口不足尽信然亦未必皆全无影响之谈尔文武各员自思之膺国家简命之荣受管辖兵民之寄乃以营私网利之故相倾相轧效市井无赖小人之所为而置人心风俗官方戎政于不问尔等不自知愧朕实为尔等愧之也况督抚藩臬而有袒护文官之心则武弁必有被其屈者矣提督总兵而有袒护武弁之心则文员必有受其枉者矣文员而有袒护百姓之心则必有无辜受累之兵丁矣武弁而有袒护兵丁之心则必有无辜受累之百姓矣不和之故由于不公不公之害至使官弁兵民竝受其困为臣工者尚可狃于故习而不猛省速改乎廵抚统率全省文员提督统率通省武弁至于总督则兼文武而统辖之者果能秉公持正无党无偏以己身为庶官之坊表而又时时宣扬朕谕俾其儆戒提撕若遇属员有争竞告讦之事则以理判其曲直不存文武偏向之见过小者切加戒饬过大者即入弹章俾强弱不得相陵是非无或倒置如此而属员有不革面革心向风率教者无是理也朕今再颁谕旨通行晓谕着该督抚等遵照刋刻通省文武大小官弁各给一道俾令朝夕观览改前愆而敦善行倘再有蹈袭故辙罔知悛悔者则是防顽不灵自违越于德教之外矣国法具在本人自无所逃而文武大臣表率无方训导不力有忝封疆之任负朕倚任之恩亦定行严加处分不稍宽贷观风整俗使亦当留心稽察可也
　　雍正十年壬子闰五月甲午
　　上谕八旗官员人等昔人云和气致祥乖气致异此天人相感之至理古今不爽朕以此训导天下臣民至详且悉矣去夏今春京师亢旱地犹微动未息朕戒慎恐惧思过省愆幸邀
　　上天慈恩锡以霖雨不致大为灾患然所以垂象示儆必有由来朕留心体察于旗人得一二事似有抑郁不舒之气以致上干
　　天怒朕不得自宽众亦各应自省也如用兵凖噶尔一节八旗将士逺役于外父母妻子愁望于家或者以为朝廷不惜士卒有此可已而不已之举不知凖噶尔贼夷狡狯凶顽世济其恶扰害我臣服之蒙古窥伺我西北之边疆若不加创惩则蒙古不获安居边塞不能宁谧我八旗之人尚得优游燕处度外置之乎是知
　　皇考经理于前朕绍述于后皆出于万不得已竝非穷兵黩武欲拓地开疆而疲劳将士于沙漠穷荒之地也观近日贼夷跳梁之状以我朝大兵驻劄边境而犹心怀觊觎敢肆狂逞则从前虽欲弃置不问以图息事宁人其可得乎我满洲八旗人等素有忠义之心勇敢之气尔等祖父自从龙入闗以及各处征讨削平冦乱皆以捐躯致命为荣以老死牖下为耻今乃承平日久习于宴安因数年之征戍即生愁怨之心而忘乃祖乃父之劳绩何志气隳惰自暴自弃一至于此乎从来急公殉难者享千古不朽之荣名而奏凯献功者膺国家宠褒之爵赏岂但出征弁兵当勇徃争先即其父母妻子亦当深知大义遏抑私情务其远大则忠君报国之悃诚必防
