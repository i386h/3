<!-- { "loadSidebar": true } -->
　　上天垂鉴黙加福祐大功可以立成凡列在戎行者均受国家逾格之恩泽矣又如催追亏空一节闻八旗人等亦以为苦累独不思居官之人侵盗国帑剥蚀民膏律以国法皆在不赦之列朕以习染既久人数众多不忍加戮特从宽典勒追还项以儆将来使知侵盗横取之物不足以长子孙庶可以止奸贪而厉廉耻此朕之苦心实欲为人心风俗计也若云朕为财物计而为此综核之事独不思十年以来朕之减除正赋蠲免积逋与夫兴修工程赈济赏赉加惠于官弁兵民者所费不下数千万曾无吝惜岂有惟与旗人较量锱铢之理哉且雍正三年以前之旧欠朕已令该旗大臣等查奏酌免矣朕之意旨旗人既未能悉知该管官员又不能宣布开示每于催追之时过于严刻甚且牵累无辜此庸劣不忠之大臣奉行不善而更隐示以奉朕意旨致令若辈心怀怨怼朕旨果如是乎夫获罪而不知悔沐恩而不知感此皆乖戾之气均足上干
　　天和用是再颁谕旨通行晓谕傥八旗人等果能遵朕训诲洗涤肺肠共矢爱君亲上之怀永絶昧理欺公之习不但朕之沛泽施恩必先自旗人始而
　　上天福祐善良诸事吉庆亦可预信其必然矣
　　雍正十二年甲寅正月己卯
　　上谕诸王大臣等尔诸王大臣以元旦立春恰遇甲寅年丙寅月戊寅日甲寅时瑞雪缤纷竟日盈尺考之占书最为嘉祥丰年可庆为朕称贺朕素不言祥瑞降谕至再至三尔诸王大臣闻之熟矣凡祥瑞者特其兆耳兆为吉之先见全在人事赞成凡灵芝卿云麟凤嘉禾之属皆
　　天心所以示喜岂得不以为庆但须君臣益加修省以祗承休命果能事事上合
　　天心则祥乃成其为祥否则其事尚在未成何得遽为称庆洪范恭之对待曰狂如或因有嘉兆而不加修省遂侈然自肆则咎征特在转移之间耳祥其可恃乎譬如尔诸王大臣朕以其人可用许以加恩其人一闻朕旨便自放纵顿改前操朕亦惟有收回成命加之以罪岂得更不转移而仍以恩待乎朕于天人感应之际信之甚笃知之甚明信之笃是以一刻不敢自懈自逸知之
　　明是以不惮反覆申明诰诫诗云天维显思无曰高高在上盖面前虚空即是昊天足履撮土即是大地如人有七尺之躯防一毫毛则通体皆知痛痒岂人于天地之中举一念行一事而天地有不呼吸相通者乎作善降之百祥作不善降之百殃如影随形如响应谷形谷既存而以影响为不可必之数岂不愚昧之甚夫善者公而已矣心乎天下国家之谓公心乎一身一家之谓私为大臣者诚心乎天下国家之公而不计及一身一家之私天有不降之百祥者朕信其必无是理然则其一身一家之计正复得则两得也茍心乎一身一家之私而不计及天下国家之公天有不降之百殃者朕亦信其必无是理然则其一身一家之计亦复失则两失也朕虽深信此理朝乾夕惕不敢刻防然天下国家之事非朕一身所能独理书曰天工人其代之朕不能不赖尔诸王大臣之克代天工则朕固不能已于谆谆训诫尔诸王大臣也人惟无志则不能自立而推诿他人如为大臣者以天下国家之事为己事身任之而不辞一人如是人人如是则内外大小诸务有不事事合宜者乎如使内而八旗部院每事诿之叅佐司属叅佐司属又诿之大臣外而督抚藩臬每事诿之府防州县府防州县又诿之督抚藩臬又或内则诿之于外外则诿之于内皆谓主上自有干断如此则朕虽朝乾夕惕亦何由使事事合宜以仰邀
　　上天之嘉祥福应乎今岁元旦时雪既有其兆当益加奋励朝夕修省以成此瑞庆我君臣其共勉之
　　雍正十三年乙卯正月壬辰
　　上谕内阁朕每见天下督抚有司等于人命盗案查审定拟时曲为开脱以行其妇寺之仁意谓宽宥一人可以种阴德于防防之中不知君与臣皆任教养斯民之责平时不能殚教养之道使之不陷于重辟在吾君臣已有不得辞之过然尚属伊等干犯法纪自取其罪国家设立科条原以禁暴除奸使人共守非可枉法市恩是故刑罚之设乃不得已而然至于水旱灾荒天时有不齐之数鳏寡孤独人生有所遇之穷彼宁塡沟壑而不肻为匪者率皆良民似此无辜之赤子不幸而遭值困阨朕以牧养斯民之任寄之天下督抚有司而不能保护抚绥登之袵席乃视同秦越听其饥饿流离此孟子所谓受牧牛羊立而视其死者
　　天高听卑必加重谴而顾欲于命盗案中曲活一二有罪之人以冀幸邀福报何识见顚倒一至此乎朕望天下督抚董率有司屏弃虚文敦尚实政平时则劝农教稼辟地垦荒崇俭黜奢储粮积粟以立其根本偶遇旱潦即据实奏闻殚心区画俾泽中鸿雁共庆乐郊有此济人利物之功方不负父母斯民之职较之曲活一二罪人者相去奚啻霄壤耶至于乐善好施史称义举扶危济困人有同心周礼以六行教万民孝友睦婣而继以任恤可见任恤之道与孝友竝重也邻里乡党之间原有休戚相关之谊以己之有余济人之不足在我本为不多之费而在人已为当厄之施况民有秉彜自然观感兴起众擎易举利益孔多从来积善之家必有余庆一人行善则庆在一家众人行善则庆在众姓果然风俗淳良号称仁里则和气致祥天道之感应捷于影响凡水旱灾祲之戾气悉变为五风十雨之休征矣然兴仁乐善者乃乡隣长厚之风而鼓舞旌扬者则大吏有司之责如所属内有绅衿士庶惠爱乡闾力行善事该督抚等当优礼褒嘉加意培植以表扬之应题请者即行题请将朕此旨刋刻颁布务使远乡僻壤人人知悉





　　大清世宗敬天昌运建中表正文武英明寛仁信毅大孝至诚宪皇帝圣训卷二十
　　钦定四库全书
　　大清世宗敬天昌运建中表正文武英明寛仁信毅大孝至诚宪皇帝圣训卷二十一
　　励将士
　　雍正元年癸卯正月辛巳
　　上谕提督国家武功赫濯绥靖区夏用资专阃统率全省将士俾黎庶諴和疆圉宁谧提督之任綦重矣当兹海宇承平士卒狃于宴安不以兵革为事相沿日久营伍渐弛非所以肃军政饬戎行也尔等皆系
　　皇考简用节钺之大臣尤宜恪遵令典倡率所属将弁简阅卒伍整理器械操演技勇平时讨论军实训练精勤乃称节制之师折冲御侮庶几有僃无患矣夫储粮裕饷所以足兵食壮干城非为饱一人之私槖也乃虚名冒饷侵渔扣克视为故常以致朝廷恤兵养士之典止供将吏肥家之计居心多欲自难弹压下僚驭众寡恩何以振兴士气提臣职任拊循果能廉正自持无虚给饷俾士饱马腾有不感激思奋者乎至山海要区得人最重尔身为大帅凡将佐偏禆果其智勇素着才技优长肃纪律而辑兵民歴有成绩之员或军政荐举或破格题请皆当予以优擢如本系庸劣之弁徇情面受贿赂始则权宜委任旋复列名保奏不特冒干名器必致贻误地方滥用匪人之咎其能逃于功令乎且设兵所以卫民文武官属殊途而辖兵爱民均有责焉如各执己见不相和协势必有纵兵虐民挟制长吏以逞威作奸者在文臣岂容辞咎而提臣统领水陆重师管辖不严调剂不力致文武抗衡兵民异视责更难逭书曰同寅协恭和衷哉尔当一秉虚公和衷办事严饬将弁于所属汛地实心捍卫勤缉奸宄俾居民安堵无虞地方咸受其利益尔等皆勤劳素着効力年久之人
　　皇考屡加拔擢洊膺斯任朕祗遵成宪优遇大臣保全终始尔等其各抒忠悃以无负朕爱养兵民之至意其总兵副将叅游等官各有谕旨尔亦应详细体察同心协力共相防励靖共尔位永奠封疆
　　是日
　　上谕总兵官国家幅陨广大凡岩疆重鎭关塞要害之地设立总兵俾之鎭守上承督臣之节制下树将弁之表率辑兵安民厥任綦重居是官者当以宁谧地方为念严饬官兵廵缉奸宄傥有匪务必穷尽根株使宵小无从潜匿良民得以宁居若平时漫无觉察日久必致蔓延绸缪未雨之谓何武臣虽不干民事然保障捍衞责有攸归守此方即当轸念此方之民毋得视之膜外纵兵肆扰至文武职任虽分尽心王事则一彼此和衷同心共济自不致贻误公事况揆文振武经术同源善于恤兵必善于爱民尚何至纵兵虐民失国家设兵衞民之意乎总兵统辖营汛甚多当以训练为先嫺骑射整队伍僃器械限期校阅勤惰严分赏罚明而军政肃隐然一长城矣所属将弁兵丁智勇超羣则立登荐剡武艺精熟则特拔戎行以之鼓励军士犹有古良将风焉兵之所需粮饷最重给粮而扣克则师旅有枵腹之忧缺兵而不补则营伍有空虚之患总兵率先洁己严饬偏裨毋得久悬兵缺以恣侵渔毋得克减额粮以肥囊槖则兵籍无虚士气益奋有不收臂指之效者乎至于驭兵之道务在寛严得中过寛则兵以怠玩而生骄过严则兵以拘迫而滋怨能于严明之中隐寓爱恤之意庶几上下一心忠义自奋此又在尔鎭臣之善为运用者也仰惟
　　皇考垂诫提鎭诸臣有曰韬钤宜裕纪律宜明拊循宜至训练宜精又曰文武辑睦毋相抗衡军民调剂各得其平煌煌
　　天语勒于箴规久矣尔等皆系
　　皇考简畀之人果能实心力行不致始勤终怠上负圣训朕心嘉乃成绩必懋锡殊典如其徒拥厚禄虚縻尔位既无益于兵民致有乖于令典国法森严朕不尔贷也
　　是日
　　上谕副将叅将游击等官朕惟国家兵制凡疆宇要地既提督总兵统率鎭守又设副将叅游分列营伍递相
　　钤辖盖从古治兵有大帅必有偏裨所以宣扬威武协赞军机收指臂之效奠磐石之安也尔等所属地形有险易兵数有多寡各宜预定练兵之法亲校骑射严试技勇简拔骁鋭更换老羸务令一营士卒人材雄健武艺精嫺又时教以行阵使之歩伐进退井然有法日演月习气壮心齐自成有制之师而无难折冲御侮矣乃有不肖将弁不勤训练按籍徒有虚名责效毫无实济营伍废弛为害最大究其弊由于将弁之贪利而废法一在冒虚粮而兵无实数一在克月粮而兵有怨心上亏天家之粮饷下朘穷卒之脂膏身司戎务而不能廉正以服众虽日示训练之法谁为之踊跃用命乎尔等遇有兵丁空缺即选力勇技精者补足队伍至于马歩各粮按期领给不得克减分毫古之良将多以爱恤士卒克建肤功投醪挟纩之风尔等宜知向慕焉官军之协守一方所以捍衞一方之百姓故曰设兵以衞民也防乱于未萌缉奸于已发俾居民安家乐业共享升平自然受兵之利而不受兵之害傥或约束不严纵兵肆虐诱赌放债恃强夺利甚至地方小警漫不防御缉捕以致奸宄滋蔓徒卸责于有司文武失和秦越相视殊背国家设兵鎭守之意律法具在罪有攸归至于尔等简用督抚中军责任匪轻尤宜洁己奉公恪遵法纪至都司守僃千总把总等员各有城守汛防之责亦宜努力称职自奋功名朕念尔等曾受
　　皇考选擢之恩自应保守前劳力图后効果能整饬戎伍允着干城之望朕自不惜宠以崇阶傥若废隳武僃侵渔糗刍甚且妄执武官不惜死之言恣意逞威虐民生事为害于地方王法森严决难轻贷
　　四月丁卯
　　上谕领侍衞内大臣八旗大臣等国家武僃关系重大尔等皆有训兵责任昔
　　皇考常躬率士卒寓训练于较猎之中
　　皇考骑射超伦士卒无不钦服各相鼓励竝非尔等训练所致朕不能企及
　　皇考则训练之事惟尔等是赖但训练士卒有实心操习者亦有虚应故事者若尔等按期较射以图塞责不过闲谈饮茶而散则不但徒劳军士尔等亦徒多徃返何益之有此皆朕居藩邸时素所深知者尔等能尽职朕必全尔等顔面尔等亦宜全朕继述之孝思嗣后尔等务宜实心训练比来军士生计稍艰
