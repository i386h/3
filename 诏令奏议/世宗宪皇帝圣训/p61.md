<!-- { "loadSidebar": true } -->
　　上谕大学士等古者视嵗之上中为储蓄之节盖官民经画久逺不为一时茍且之计积之于丰年用之于歉嵗所谓有备无患法良而意美也朕自临御以来宵旰勤求无刻不以民依为念乃重农积粟之诏屡下而闾阎卒少盖藏官仓亦多亏缺即如直隶保定等府去嵗颇称有秋今春二麦亦熟乃以夏秋雨水过多田禾被涝而民间遂有饥色若非多方赈恤穷民必至失所此皆草野无知食不以时用不以礼但快目前之有余罔计异日之不足一朝旱涝追悔无从至于常平义仓原为备荒而设乃有司奉行不力多至缺额罪何可逭兹据江南浙江江西湖广福建河南山西陜西广东广西云南贵州等省督抚报称今嵗秋成八九十分不等朕览奏不胜慰恱又重为吾民计及长久宜乗此时讲求储蓄之道以备将来该督抚等可转饬有司遍行晓谕务须撙节爱惜各留余地预为他时缓急之需社仓之法亦宜趂此丰年努力行之勿但视为虚文故事朕为吾民筹画养赡之道惓惓于怀无时或释而吾民自谋其身家若但茍且因循不复长顾逺虑则重负朕轸念元元之意矣至于州县仓储向有亏缺者若不趂此丰收之时速行买补将来发觉断不姑贷慎之慎之
　　十二月戊寅
　　上谕戸部湖广为产米之乡谷石最宜多贮将来运徃别省皆为近便今查湖广通省存仓之谷只数十万石为数无多今嵗湖广收成丰稔着即行文该省督抚令其动支库银十余万两遴委贤员采买谷石于省仓及府州县应贮之处加谨收贮此时只宜陆续办理不可因有官价一时采买致令谷价腾贵设若民间谷价稍昂即便停止俟眀年再行采买江南浙江今嵗俱获丰收着各该抚就近商酌若亦可动项采买谷石着即一面定数奏闻一面采买
　　戊子
　　上谕大学士等积贮仓谷闗系民生最为要朕屡降谕防令该督抚严饬州县及时买补昔年亏空之数无如茍且迟延奉行不力即如原任直隶总督李维钧曽奏称各属仓谷已补足七八分及今冬发仓赈济亏空甚多若非截留漕米并发给通仓之米穷民几至失所矣昨据月选官陈克复条奏亏空仓谷请支动正项买补一面严追本官还项朕已交与九卿议行今直省地方倶着定限三年将一应仓谷务期买补完足不得颗粒亏欠三年之后朕必特差官员前徃盘查如有缺项定行重治其罪傥有不能补足情由着该督抚题奏凡亏空钱粮犹可勒限追完无损国帑若亏空仓谷则一时旱涝无备事关民瘼是亏空仓谷之罪较亏空钱粮为甚自宜严加处分并着内阁九卿确议定例具奏
　　己丑
　　上谕陜西总督廵抚等西安地方要又有满洲驻防兵丁省仓米石应当多贮查西安现在所贮米石为数无多今嵗秦省收成丰稔着总督岳钟琪廵抚圗理琛就近商酌动用库银采买米石存贮省仓以为备用其米数多寡该督抚酌定奏闻务须陆续采买勿令价值腾贵傥仓厫不足亦令该督抚酌议收贮之法该督抚等宜仰体朕心实力奉行
　　雍正四年丙午正月乙巳
　　上谕戸部据两淮廵盐御史噶尔泰奏称众商感戴赈恤蠲免之恩今盐课丰裕商业已隆情愿公捐银二十四万两备交运库又噶尔泰名下有应得银八万两亦愿报部拨解等语从前两淮盐课亏欠甚多自噶尔泰办理以来歴年商欠正项赢余倶一一完纳恤商裕课盐政肃清甚属可嘉朕前曽谕令江南督抚酌议积谷备用今众商公捐及噶尔泰奏请解部之项共计三十二万两着将二万两赏给噶尔泰其三十万两可即为江南买贮米谷盖造仓厫之用所盖仓厫赐名盐义仓即着噶尔泰交与商人经理如此则于地方积贮甚为有益而众商急公之项亦得实济
　　九月甲辰
　　上谕戸部去年山东济南兖州东昌三府偶有水患朕心轸恤蠲赈兼施复将本年漕米或全缓征或缓征一半以纾民力今年山东雨水调匀二麦丰登民生乐业惟是去嵗被水低洼之处又经今夏之雨未必能及时播种以获全收查去嵗缓征漕米应于今年并征诚恐民力艰于输将用是再沛恩泽将去年全缓之州县令其于今年带征一半眀年带征一半务使民力寛余以副朕加惠闾阎之意又闻山东登莱青三府连年丰稔此时商贩之米自东而西者络绎不絶着山东廵抚酌量动用帑银委官购买分贮于济南等属米少之州县再劝谕各商贩等多运米石至济南三府俾民间得以收买存贮则眀嵗青黄不接之时米价不至腾贵实预筹足民之善防也
　　十二月丁卯
　　上谕戸部今嵗江南秋雨稍多其江安所属被水州县已令该督抚转饬有司确查赈恤务使小民得所但闻入冬以后时有隂雨积水未消春麦未能及时耕种恐交春米价渐昻而青黄不接之时更须预为筹及况苏松戸口繁多民间食米多取给于外贩尤当早为留意查江安粮道有存贮还漕一项约计二万八千余石安庆庐州阳淮安四府各有分贮留漕之项共计九万余石此米原为地方备用而设迄今年月已久未必实贮在仓应差京官一员前徃确查并防同江南督抚作何分别留运平粜之法以济民食但江南地广人稠需米之处此数未必敷用必设法多贮方觉寛裕其应作何采买运送备用之处着九卿速议具奏
　　雍正五年丁未正月乙巳
　　上谕戸部两淮廵盐御史噶尔泰奏称乙巳纲商人呈称感戴皇恩抚恤盐丰课裕家足戸盈情愿公捐银二十四万两以充公用以达微忱等语朕轸恤众商是以减除浮费加添盐斤种种施恩之处无非欲使众商均沾利益资本饶裕并不计其感激报効也伊等上年公捐银两朕因其既已捐出难于退还故令即于本地方建立盐义仓以裕积贮备地方之用今伊等又复公捐大非朕意但据噶尔泰所奏众商情词恳切着将此项银两令众商各暂行存贮将来遇有公事动用之处再候谕防或将此项任伊等资生利息亦从其便向后不必再捐又据噶尔泰奏称众商备伊公务银八万两今一并交库等语此系噶尔泰应得之项若有需用之处听其自行支用伊若不接受任其退还众商朕不收受闻得煎盐灶户皆居住濵海之地离城最逺一遇歉收之嵗觅食维艰若逺赴盐义仓领取米石恐穷民多徃返之劳朕意应计地之逺近人之多寡酌立数仓于近灶之地积贮米谷以备贫苦灶户一时缓急之用令诚实商人经管其事若遇歉嵗即以此为赈贷之资济其困乏着噶尔泰悉心经理即于乙巳纲商人公捐银两内酌量动用若干以为建仓积谷之费并遴选商人管理务期实有裨益
　　六月丙戍
　　上谕署湖广总督福敏据奏空社仓谷石各员请分别议处社仓之设所以预积贮而备缓急朕御极以来令各省举行曾屡颁训谕务俾民间踊跃乐输量力储蓄不可绳以官法诚以官法相防则勉强催廹转滋烦扰惟期设法开导使众乐从不致一毫扰累乃为尽善也数年之内各省督抚奉行最力者惟湖广总督杨宗仁今据福敏陆续盘查具奏前来始知原报甚多而现贮无几此中情想因不肖有司侵蚀入已或那移以掩其亏空又或杨宗仁鋭于举行而各官迎合其意虚报谷数以少为多均未可定总之举行社仓之法其中实有甚难者我
　　圣祖仁皇帝深知其难是以李光地奏请而未允张伯行暂行而即罢此实事势使然也以民间积贮言之在富饶之家自有蓄积虽遇歉收而无借乎仓谷则当输纳之时徃徃退缩不前至贫乏之家仰给社仓固为殷切而每嵗所收仅供生计又无余粟可纳以备缓急此责诸民者之难也至于州县官实心视百姓为一体者岂可多得今以常平之谷为国家之公储闗系己身之考成尚且侵欺那用亏空累累况民间之社仓安能望其尽心经理使之实贮以济用乎朕之举行社仓实因民生起见又诸臣条奏多言之凿凿是以令各省酌量试行以观其成效何如并非责令一槩施行也湖广社仓亏空之数即交与福敏悉心清查傥谷已如数交仓而州县侵蚀那移忍以百姓预备之需充一己之私用者着即于原侵那之州县名下严追赔补或民间原未交仓或交仓之数与原报之数多寡不符者若必欲令民间照数完纳恐小民力有未敷未免竭蹷非朕曲体民隐之意福敏办理此事必须至公至当方于吏治民生两有裨益也自古有治人无治法必有忠信乐善之良民方可以主社仓之出入必有清亷爱民之良吏方可以任社仓之稽查各省官民果能实力奉行而善全无朕实嘉之至于防以官法而好尚虚名则有司奉行之不善负朕本意矣
　　辛卯
　　上谕内阁常平仓谷乃民命所闗数年以来朕为此事宵旰焦劳谆谆训诫若地方大小官员茍有人心断不忍置之膜外查福建通省应贮米谷共一百七八十万石为数可谓足矣乃上年稍觉歉收米价畧长而地方大小官员与兵民之心皇皇以缺米为虑彼时朕即疑闽省积贮之数必有亏空故地方情形若此也近闻闽省各属仓谷钱粮虚悬者甚多有银谷两空者有无谷而仅存价值者至于实贮在仓者则十无三四毛文铨身为廵抚奉朕靣训切谕乃将无作有揑称实贮在仓敢于欺罔且忍以百姓性命之所需供属员之侵那作负国负恩莫此为甚向来直隶江西二省仓储不实经朕特遣大臣前徃逐一清查并遴选人员命徃将亏空之州县官即行更换是以二省仓谷渐次清楚今闽省积若此亦当特遣大臣防同新任廵抚常赉将通省仓谷秉公据实一一清查其防选府州县等官着即带徃并前所发人员遵照谕防分别题补委署如有查出亏空之州县并失察之知府等官即将伊等解任审追其员缺将前后命徃人员应题补者题补应委署者委署务期彻底澄清不使丝毫朦混以副朕察吏惠民之至意
　　癸巳
　　上谕内阁仓塲米石乃国家第一要务试思此项米石民间输纳何等辛苦官员征解何等烦劳粮艘运送京师何等繁难一颗一粒皆当爱惜不忍轻忽朕为此时加训饬曽降防令修理仓厫不惜多费帑金务期完固托时陈守创身为仓塲侍郎自当仰体朕心悉心料理昨朕特遣大臣等前徃查看京通各处仓厫屋瓦渗漏墙壁损坏者十居八九所贮米石渐至潮湿霉烂夫以如珠如玉之米粮而视为泥沙弃掷忍心害理莫此为甚若不严行稽察无以儆怠忽而清端在京十仓每仓派都统或副都统各一员御史中不论满汉每仓各派一员专任稽察之责所有米石出入支放奏销事件仍属仓塲侍郎管理其房屋渗漏墙垣损坏与仓内铺垫及匪偷窃一切情倶交与派出之都统副都统御史稽察遇有查出之处即行知仓塲侍郎若仓塲侍郎等不卽办理妥协敢致迟延着都统副都统御史奏闻傥有应行查出之处不行查出将缺少米石着落仓塲监督等官与派出之都统副都统御史分赔其通州三仓交与通永道通州副将稽察亦照依京仓例行
　　雍正六年戊申四月庚寅
　　上谕内阁积贮米谷所以备旱涝缓急之需民命攸闗最为切要朕无时不加训饬严其考成务期地方有司实力奉行庻可有备无患又念仓厫若不坚固必有霉烂亏折等弊是以雍正四年谕令各省加意修理但恐有司视为具文奉行不力且新旧官未定仓厫交代之例或去任之员以损坏渗漏之厫座任意交代贻累于后官或接任之员有霉烂亏空等情而借口旧日仓厫之不修委咎于前任似此种种弊端皆于积贮之政大有闗系嗣后着将各府州县仓厫入于交盘项内新旧交代若有倾圮渗漏之处着接任官即行掲报傥有徇情滥受者即系接任官之责除照例处分外仍令赔修如此则有司各顾考成于积谷养民之道实有禆益其如何定例之处着九卿防议具奏
