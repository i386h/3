<!-- { "loadSidebar": true } -->
　　州县之餽送是上司冒贪赃之罪以为日用之资在谨慎小心者则畏惧而不敢行必至过于窘迫而贪取滥用者又因无所限制借规礼之名恣意横索弊端种种州县公私之用既有不敷必致加派巧取为害于民况上司既收属员之规礼则必有瞻顾回防之处而下属反得操上司之短长于察吏之道大有闗系所以雍正二年间山西廵抚诺岷请以通省耗羡提解存公将阖省公事之费及上司下属养廉之需咸取于此上不误公下不累民无偏多偏少之弊无苛索横征之扰实通权逹变之善防朕是以降旨允行此提解火耗之所由来也向来山西亏空甚多国帑乆虚不能弥补从前抚臣多请将亏空之员革职留任以为弥补之计夫以不肖之徒令其留任还帑是以亏空为防官之符不但无益于国计亦且有害于民生而徳音在任又借弥补亏空之名提火耗以肥私槖及诺岷接任洁己奉公实心办理将亏空劣员悉行防革州县火耗严行裁减而酌留羡余以补无着之亏空既不累及于闾阎而有司亦免叅罚又为官员定养廉之资为公事留办理之费诺岷此举于国计民生上下公私均有裨益然伊当始行之时不但晋省属员怨望而内外臣工皆有异词朕比时降旨曰此事惟如诺岷之督抚方能行之耳葢朕之意原听各省督抚自为之而至于不能行之督抚不便行之地方则朕并未强之使行也诺岷举行之后随有数省仿效其意提觧十分中二三以备公用亦以地方公务繁多若不预为计画则一时需费仍至累及小民然此亦皆督抚自行奏请者非由朕谕也伊都立接诺岷之任曽奏称山西亏空渐次清楚将来耗羡便可充饷朕严切训饬曰本地之羡余只应作本地之用度若归公充饷断无是理且恐相沿日乆遂成公项不肖官员竟有重复徴收之事矣田文镜亦曽奏称豫省亏空弥补已清火耗尚有赢余等语朕批示之曰此项耗羡原系豫省官民之物假使果有赢余则当増添官员养廉之资使其用度宽裕倘再有赢余则当再减民间火耗之数使其储蓄充盈葢朕之准其提觧耗羡者原是爱养官民之苦心若以支给地方公用之外尚有余资即准收作公项朕必不为也前陈时夏亦具奏欲行提觧耗羡之法因其有分别地方有无多寡之语朕谕之曰政令之行必须各属一体方得均平若有所分别便可髙下其手易滋弊端谕旨如此闻陈时夏向人云奉旨令全提耗羡此乃陈时夏自行奏请之事而以其名归之于朕朕不受也今魏廷珍又效法之以上江提解火耗之事具折陈奏恐外人不知亦以为出自朕意故特颁此旨明白晓谕盖提觧火耗之举若行之果善亦督抚分内之事不得居功倘行之不善实足为伊身家性命之患无所逃罪总在伊等自行度量其愿行者朕不拒阻其不愿者朕亦不强也
　　五月丙辰
　　上谕内阁各省驿站夫役原以备公事之用国家嵗费帑金本欲使州县无赔累之苦民间无差派之扰官民并受其福也但闻各省往来人员有不应用驿夫而擅自动用者该管之人或畏其威势而不敢不应或迫于情面而不得不应积习相沿骤难禁止地方夫役并受扰累重负朕加惠官民之至意嗣后惟兵部勘合钦差大臣及督抚入境学差试差或知府下县盘查及他员奉督抚差委盘查者准动用天役其余槩不准用倘有违例妄索者该管官即行揭报督抚题叅若该管官违例滥应发觉之日照例治罪着各省管理驿站之道员不时查察倘有徇隠一并处分
　　六月丙申
　　上谕内阁为政之道以爱民为本爱民者必须厚民之生雨旸时若百谷顺成始可登苍生于袵席然感召
　　天和必由于民情之舒畅而民情舒畅必由于吏治之克修从来言吏治者不外兴利除弊二大端夫利之所在小民自必趋事赴功不待督率而为者为上者不过相导之而已至于除弊则小民所不能为之事而专赖为上之人时刻留心体察破积习以厚民风者也葢地方之害莫大于贪官蠧役之朘削强绅劣衿之欺凌地棍土豪之暴横巨盗积贼之刧夺此等之人不能化导惩戒则百姓不获安生假若为大吏有司者图宽大之名沽安静之誉于贪官蠧役则庇防之于强绅劣衿则宽假之于地棍土豪则姑容之于巨盗积贼则疎纵之虽在已无残害百姓之实迹而留此害民之人令百姓暗中受其荼毒无可控诉古人云养稂莠者害禾稼惠奸宄者贼良民如此则民气何由而舒
　　天和何由而致乎天以牧民之任授之君臣而百姓又复敬谨尊奉胼手胝足竭力输将以事其上为君臣者当共思之受
　　天之恩奉
　　天之命食民之食衣民之衣而乃怠忽优游不能锄奸禁暴置民间疾苦于度外上负
　　穹苍下负百姓诚天地间之大罪人矣岂但天理有所不容即清夜扪心当如何愧怍有牧民之责者各宜抚躬自问时加警省慎之勉之
　　八月乙酉
　　上谕吏部州县为亲民之官地方事务全资料理凡有委署印务者必邻近地方始能兼顾向来督抚藩司等委员署印每凭一已之私心而不计道里之逺近此习相沿已乆近日秉公之上司已将此等陋习涤除而其余尚有未能尽改者如常赉官达之在广东则以韶州府乳源县令署广州府之花县又以广州府花县令署惠州府之海丰县此皆隔府差委相去数百里之逺者夫州县一官钱粮必及时徴收盗贼必立时缉捕人命必当时相验承审案件必如限完结若于数百里之外兼摄印篆不但顾此失彼诸务废弛而吏役奔忙人犯拖累种种迟悮之处难以悉数嗣后州县缺出该上司等必须选委邻近官员署理倘正印官一时不得其人即遴选邻近之贤能佐贰官署理如系地方要缺邻近难得其人则将隔府正印官委署另委官员以署该员本县之事务期人地相宜而各县公务又不至于迟误斯有裨益倘该上司有市惠徇情任意委署者经朕察出定严加处分
　　九月辛酉
　　上谕内阁省会之区民居稠密人烟凑集一或弗戒于火每至比屋延烧被火之家仓皇搬运兼有无赖棍徒以救火为名乘机抢窃地方官员虽率领衙役赴救而心力不齐且救火之具不备难以扑灭昨因湖广荆州居民失火蔓延邻舎行令该地方官仿照京城置备救火器具以资防范今着各省督抚一体遵照于省会之地多设水桶水铳钩镰麻搭之分贮各衙门令文武各官派定人役兵丁倘遇火警齐集救防即时扑灭并将抢火恶棍查拏治罪向例地方失火延烧屋宇稍多者地方官员例有处分近多视为具文或曲为掩饰嗣后着该上司严查叅劾不得徇情隠匿其或赴救不力以至延烧多户至数十家以上者着据实查叅严加议处至于各府州县并令该地方官预偹防范以副朕恤民御患之至意










　　大清世宗敬天昌运建中表正文武英明寛仁信毅大孝至诚宪皇帝圣训卷六
<史部,诏令奏议类,诏令之属,世宗宪皇帝圣训>
　　钦定四库全书
　　大清世宗敬天昌运建中表正文武英明寛仁信毅大孝至诚宪皇帝圣训卷七
　　圣治三
　　雍正七年己酉正月癸酉
　　上谕工部平治道路王政所先是以周礼有野庐合方之职自四畿逹之天下掌其修治俾车马所至咸荡平坦易行李辐辏津梁通逹无雨水阻滞之累迩年以来广寕门外已修石道其至通州运粮之路亦修整髙洁徃来行人颇为便利今直至江南大道车轮马迹践压嵗乆致通衢竟成沟堑两傍之土髙出如岸一遇雨水之时众流滙归积潦难退行旅每苦泥泞或至守候时日朕心深为轸念但此通行大道已乆成洼下势难培筑増髙而大道之旁髙阜甚多平治亦殊不易若于大道相近之处另开一道工力似属易施其间或有地形断续之处应修建桥梁或有沟塍淤积之处应疏濬水道或所开之迳有借用民间田地者应补给价值竝除钱粮或绕行之路有逺隔村荘旅舍者应引归故道使有顿宿是非熟于相度地势歴练道迳之人不能详察妥当特派工部侍法保副都统韩光基原任防军统领喀尔吉善二等侍卫特库四员于今年夏秋之交自京师起程由良鄕至宿迁大道一路踏勘将如何另开新道之处详悉议定估计工费绘圗呈览
　　四月辛巳
　　上谕内阁直省各处皆有回民居住由来已乆其人既为国家之编氓即俱为国家之赤子原不容以异视也数年以来屡有人具折宻奏回民自为一教异言异服且强悍刁顽肆为不法请严加惩治约束等语朕思回民之有教乃其先代留遗家风土俗亦犹中国之人籍贯不同嗜好方言亦遂各异是以回民有礼拜寺之名有衣服文字之别要亦从俗从宜各安其习初非作奸犯科惑世诬民者比则回民之有教无庸置议也惟是凡
　　人生产虽不同地而同具此天良习尚虽不同教而同归于为善回民处天地覆载之内受国家养育之恩可不孜孜好善共勉为醇良乎且朝廷一视同仁回民中拜官受爵洊登显秩者常不乏人则其勉修善行守法奉公以共为良民者亦回民之本心也要在地方官吏不以回民异视而以治众民者治回民为回民者亦不以回民自异即以习回教者习善教则赏善罚恶上之令自无不行悔迁善下之俗自无不厚也如陜省之回民较他省尤多其贩私聚赌私藏兵器种种不法之案屡出较他省回民为甚又如奉防禁宰牛只乃劝民务农勤稼所以重惜力耕之物命闻回民颇有怨言且有私自屠宰者此即居心残忍不务本奉法之一端也朕念万物一体之义岂忍视回民与众民有殊特此详加训诲为回民者当知率由礼义讲譲兴仁毋恃强而陵弱毋倚智而欺愚傥自谓别为一教怙恶行私则是冥顽无知甘为异宪典具在朕岂能寛假乎自兹以后父戒兄勉姻娅族党互相箴规尽洗前愆束身向善以承天地覆载之恩以受国家教飬之泽岂不羙欤直省各督抚等务宣布朕意咸使闻知
　　丙戌
　　上谕大学士九卿等朕观近日兵部奏事其中有一二件似仍欲迎合朕意者夫朕日理万防初无丝毫成见于胸中惟期有当于大公至正之理已曽屡降谕防尔等诸臣自应持正秉公悉心斟酌事事以当理为凖庶政治有所禆益若于正理之外妄为揣摩则尔等焉能知朕意之所在而漫思迎合乎且部院所办之事各有关系如吏部有意迎合则铨选不公户部有意迎合则财赋难理此皆有妨于政治者其为害犹小至若刑部职在明刑闗系最重傥稍以迎合为心则生死出入之间刑罚必不得其平上干
　　天和下戕民命其害尚可言乎至于办事之道凡人精神智力用之专一则详明而得理用之纷杂则丛脞而多乖数年以来朕于办理政务之时皆聚精防神专于所用如阅一本则专阅此本而不思其他治一事则专治此事而不及其余是以志气清明条理昭著一事既毕自可再办一事至于政务稍暇中懐澄澈之时又不可放逸此心朕于此时必将在京部院衙门及在外各省之事一一思维详察由一部以及各部由一省以及各省静中黙识更觉端绪易寻所以办事甚多而不至于遗忘者此也朕以一人之精神办理天下之事而常觉有余尔等诸臣以数人之精神办理一部之事又何虑不足乎诸臣其共勉之
　　五月己酉
