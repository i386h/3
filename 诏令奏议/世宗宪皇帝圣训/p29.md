<!-- { "loadSidebar": true } -->
　　上谕河南廵抚田文镜据奏请将选州县分拨各省学习以裨吏治此议朕于践阼之初业经思及因难以施行遂寝而未发盖自古迄今大抵中材居多欲求出拔萃之贤世不屡觏故理国之道贵储才有素首先以厚风俗为要务风俗既端斯趋向有方而人材蔚起不特科甲辈学古入官即一切旗汉人员无不讲求经济吏治民生岂尽茫然莫喻但恐其居心不肯恪秉公忠以奉乃职耳若虑以民社为新进后生所尝试之具粤稽舜典明试以功车服以庸已启后世科资循格之端是以地方外吏全赖守封疆者激扬公正纠举精明正所谓三载考绩黜幽明也至云新选者少则数月多则经年安保其无害于民今学习之员不令摄事无由覈验优劣委令署理彼佥邪小人之为害于民又独不然乎况督抚诸臣虽简命自朕未必一皆公尔忘私或稍涉夤縁则大启奔竞其弊有不可胜言者不宁惟是即朕现今用人之法亦止堪暂行一时将来自仍归于
　　圣祖畴昔铨衡之成宪朕縁目击官常懈弛吏治因循不得不大示鼓励以振作羣工委靡之气俟咸知奋勉治行改观时朕另有裁处又据奏朕超擢教职为州选举生员为县杂职亦准卓异试观如是甄拔才堪入彀者能得几人此亦出于偶尔旁求非可永逺循行之良防所以吏兵两部向年旧例悉仍旧贯未命更张一二间遇督抚越例题请补授亦俱令声明原委朕降特防允行盖有深意存焉岂俾轻紊成宪而致一代典章混淆无序哉
　　三月丁未
　　上谕吏部会试举人着尔部拣选引见并问九卿将所知者举出再举人内有伊等同乡素日推服之人亦着举人公举或数人共举一人或十数人共举一人俱将姓名注明务须有猷有为有守之人方可推荐不得冒滥
　　闰三月乙丑吏部遵
　　防会同九卿拣选下第举人引
　　见分发各直省以州县委署试用
　　上谕曰守令乃亲民之官闗系百姓之休戚故得其人则民生被泽而风俗日淳不得其人则民生受累而风俗日薄自古安民必先察吏此不易之经也朕御极以来夙夜孜孜欲使薄海之内无一夫不获其所而此愿一时难遂者则以县令之不能尽得其人也果能得有猷有为有守之人布散各省分膺民社之寄彼一人之精神力量足以贯注乎一邑凡督抚大吏耳目心思之所不能徧及者县令皆能体察经理之则民生安得不厚风俗安得不淳而朕心无一夫不获之愿于是乎可遂矣向来各省县令多循资按次照例选用之员故其中庸碌无能者有之年力衰惫者有之少不更事者有之以致茍且因循贪位窃禄诸事阘冗职掌废弛此等之人尚不能顾一身之考成岂能为地方之慿借乎今因会
　　试后天下举子齐集京师朕思其中必有才品兼优之士是以特加遴选畀以县令之任朕之所望于尔等者不仅在于办理刑名征收赋税了簿书期会之责而已必须实尽父母斯民之道视众庶为一体刚柔相济教养兼施化浇薄而为醇良惩佥邪以安善古称爱民如子此语最宜体会父母爱子之心未有不教之以正者县令果视民如子岂有优柔贻害姑息养奸行妇人之仁忘圣贤之义而可谓之恫瘝保赤者乎书经曰罔违道以干百姓之誉自古圣贤为治皆尚实政最恶虚名若时存沽名市惠之心必至为同流合汚之乡愿又何能为整纲饬纪之良吏乎从来父子之间施者不以为恩受者竝忘其感守令之于民果能潜移黙化使闾阎习为固然而泯其感颂之迹斯不愧父母之称而嫓美古之循良矣绅士居乡倘有违理肆行之处令有司约束劝导之者无非欲其同归于善竝非令地方官有意摧折之也尔等涖任后于绅士之品行端方者则当加意敬礼以树四民之坊表其小有过愆者则劝戒之令其悛改其不可觉悟不可寛宥者则置之于法以警其余如此则赏罚公明舆情恱服而观感兴起比戸可封矣尔等身叨乡荐皆以古之孝防相比拟何以克副此孝防二字且现经下第选期尚逺朕破格遴选授以官职即论感恩图报之常情亦当人人自奋况朕心实仗尔等为朕教养斯民移风易俗以成一道同风之盛尔等岂可薄待其身而为陋习所渐染私欲所牵制乎尔等果能卓然自立不负选用朕自格外加恩倘拜命之初一时感激而涖官以后顿改初心则不但国典王章无可寛贷即清夜静思亦应无地自容矣勉之勉之
　　四月癸巳
　　上谕内阁从来为政在乎得人书曰野无遗贤万邦咸宁盖贤才登进在位者多则分猷効职庶绩自能就理而民生无不被其泽也朕即位以来加意旁求凡所以延访擢用之道无不备至如现任官员及补选科目
　　诸人每特令荐举遴选引见广开録用之途冀收羣防之力又念各省学校原以养育人材命学臣保举贤能升闻于朝以备任使乃直省学臣所举人数不多又或草率塞责不能副得人之实夫十室之邑必有忠信古者取人之法惟乡举里选合于三代之制今直省府州县学贡生生员多者数百人少亦不下百余人其中岂无行谊醇笃好修自爱明达之士乎着州县官会同该学教官将贡生生员内居家孝友行已端方才可办事而文亦可观者秉公查一学各举一人于今年冬底申报该上司奏闻请防或实无可举者出具印结该督抚查实奏闻朕因广揽人材举此旷典所以黜浮华而资实用州县教职为一方师长选贤荐能乃其专责倘敢虚应故事滥举非人照溺职例革职或徇情受贿则当重治其罪八旗之满洲防古汉军亦照此例将人品端方通晓汉文者着该佐领各举一人如不得其人亦具印结令该都统彚齐奏闻请防庶使潜修笃行之士得以表见而国家亦收得人之效矣
　　五月庚辰
　　上谕直省司道知府等朕惟治道之要莫大于用人督抚经理地方必任用司道知府犹朕统御天下必任用在廷诸大臣如廷臣不能实心任事则庶务之繁朕岂能以一人独理如司道府不能实心任事则属员之贤否民生之利弊督抚岂能徧悉而周知用人之闗于治道诚至重矣第人之才具不同心术各异用之有甚难者彼司道府等官有一等奸巧之人督抚有所委托稍涉繁难谓非分内所应办即逡廵退缩似此懐奸诡避而反沽不阿谀上司之名此人之不能为督抚用者也有一种好事之人不安本分惟所欲为如遇无能之督抚则事无大小任其簸弄督抚为所把持而不能自主如遇有为之督抚则巧窥意防百计投合督抚不觉入其彀中一任逞其私智此又督抚之用非其人者也顾为督抚者势不能不于所属之司道府寄耳目委腹心必
　　将遴选其能任事者而委任焉人见其于稠人之中专任一二人则指为钻营奔竞甚至媒蘖其短以为怙势作威揽权纳贿必致损败督抚之声名此等皆非公恕之论也且其人既为督抚所信任自当不取恱于同官不徇庇乎下属锐意孤行无所顾惜其心有何揽权怙势之可言哉论者不察其心从而媒蘖之抑何不恕之甚乎朕以为人之行事所辨在公私是非之间而已向令此一二专任之司道府官果能秉公持正实心办理地方之事不特督抚资其赞助朕亦且嘉赖焉要之用人有专任一二人者亦事势有所不得已焉耳设使各省司道府等官皆殚其宣力分猷之实则督抚何乐而不多用也亦犹在廷诸大臣人人公忠体国则皆朕之股肱心膂朕求之而不可得者又何取乎一二人之专任哉但知人则惟帝其难之彼为督抚者因属员中不能尽得其人而用之乃不得已而以耳目腹心专付之于一二或有择之不精用之不慎所托非人稍有所觉即当警省改悔不可袒防饰非则无过矣朕实深悉直省督抚用人之委曲复洞鉴直省司道府各官种种情伪为此谆切晓谕俾各警惕猛省直省督抚务须仰体朕意将属员时加体察勿为宵小欺防朕自有逺照断不使若辈少有遁情夫天下上智下愚之人无几惟中材可与为善可与为不善者居多尚其敬听朕训共勉为秉公持正实心办事之人下不愧州县之表率上以不负督抚任用者不负朝廷则吏治烝烝日上措天下于郅隆不亦美与
　　九月乙丑
　　上谕吏部凡县令改授教职者因其不胜牧民之任例当罢斥朕念其读书攻苦选授一官不忍遽令废弃是以俾居师儒之席以展其所学此朕格外之恩也况教官有化导士子之责较理民之任闗系尤重应当殚心竭力以尽职守倘因改授之故志气隳頽奉职怠忽着各省廵抚学政查叅议处
　　十一月乙卯
　　上谕吏部定例凡在京各部院官员因病告假回籍调理者病痊之日仍以原衙门补用至在外各官一经告病即令休致所以防不肖有司之托病规避也夫外官有地方之责患病不能办事自应呈请离任但病痊之日格于成例虽有才具优长之员不得起用殊为可惜从前有府县官员告病者朕降防调来引见见其才尚可用即命医调治痊可仍行补用诚以人才难得虽片长薄技不忍弃置也嗣后外官告病者着督抚查明实具题令其回籍调治痊可有情愿起用者于本籍起文赴部引见仍以原缺补用如此则可以杜规避之端而人才亦不至于沦弃矣
　　十二月丁亥
　　上谕大学士九卿等为治之道首重得人朕临御以来夙夜孜孜广为谘访期得人材以理庶政而内外臣工所保举之员其中秉公推荐足备任使者固不乏人而徇
　　私滥举及茍且塞责者亦复不少朕思荐举人材闗系国家辨才论官之要道举得其人则政事无不就理举非其人则弊从此而生孟子曰立贤无方孔子曰举尔所知观圣贤之言则知得人之道宜广其途以为搜罗而各举所知庶可以收克知灼见之益也今特谕内外诸臣等京官自翰林科道郎中以上外官自知府道员学政以上武官自副将以上旗员自叅领以上皆令各举一人满洲官员则保举满洲汉军官员则保举汉军汉人官员则保举汉人文职官员许保武职武职官员许保文职于满汉文武内或系现任职官或系补选之人或系进士举人贡监生员或系山林隠逸务期有猷有为有守品行才具足备国家之用者各人宻封奏折赴奏事人员处转奏外官则遣家人赍送宻折来京付奏事人呈进即或亲戚子侄等亦可据实荐奏不必以嫌疑引避但京官如尚书侍郎外官如督抚提镇两司皆系朕已经深知简任者不必入所荐之列其奏折内只开列本人官衔姓名注明所荐之人官衔考语不必引颂圣繁文此朕旁求俊乂之苦心冀贤才辈出师济盈廷俾百职得宜庶务毕举凡有保举之责者不得瞻顾私交不得受人嘱托不得互相商议不得轻听风闻夫十室之邑必有忠信凡人生平岂无一人熟识深知者况既列朝绅受国家之爵禄而朕又推心置腹畀以举贤荐能之美事倘犹有懐藏私意滥举非人者清夜扪心尚可以为人乎且朕之观人往往洞见隠防将来观所举之人即可知举人者心术之公私识见之明昧亦不使诸臣得以行其私也
　　雍正六年戊申四月丁未
　　上谕内阁凡办理府州县事务若得曾经出仕谙练之人于地方实有裨益朕爱惜人才于罢斥之员常降防调来引见以观其才具之优劣不忍令其弃置今思从前因公罣误之员其中未必无才守可观者着吏部行文各省凡知府同知通判知州知县任内除大计特疏纠叅外其因公罣误降革者该员曾经居官五年而离任之后交代清楚无钱粮案件未清之处准本人亲赴吏部具呈吏部不拘人数即行奏闻考试履歴带领引见朕酌量起用起用之后若有贪婪不法再经叅出必严加治罪倘系平庸无能或行止不端之人妄自陈请希图侥幸者亦难逃朕之鉴察
　　七月庚申
