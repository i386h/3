<!-- { "loadSidebar": true } -->
　　上谕布政司朕惟国家官制分省开藩尔职居方伯任寄旬宣所以绥辑羣黎布昭徳意实庶邦之喉舌列服之纲维任既重矣责亦大矣府州县官之贤不肖最闗民生休戚当不时察核治行务知其实分别臧否以吿督抚尔以无私自信督抚自不以私心致疑协和尽力以劝贤惩不肖则除害兴利一方安矣今计典之黜陟特疏之荐弹朝廷凭督抚之奏章督抚凭布按之详揭尔布政爲官吏表式自当益矢公忠若爱憎任情是非倒置以謟事上官通行请托爲贤以不善逢迎耻投暮夜爲不肖其何以称之屏之翰百辟爲宪者哉夫官至监司敭歴有年当服官之初廉洁自守渐登高位顿改初心更有矫饰虚声潜纳贿赂陋习相沿谓之名实兼收其罔上行私爲尤甚孔子谓事君勿欺宁不闻乎赋役防计皆尔专司调剂均平乃爲称职今钱粮火耗日渐加增重者每两加至四五钱民脂民膏朘剥何堪至州县差徭巧立名色恣其苛派竭小民衣食之资供官司奴隶之用尔试思户版税籍谁爲职掌私派横征谁任其咎顾可失于觉察乎各省库项亏空动盈千万是侵是那总无完补耗蠧公帑视爲泛常尤爲不法宜严革前弊永杜侵那如司库盘查之责在巡抚亏空之根亦由巡抚巡抚借支而布政不应者少矣然职在监守果能廉正自持则巡抚挟势借支断不能行但谨身节用量入爲出司库必无亏空矣州县库盘查之责在知府觉察虚实之责独在布政尔但洁己率属不容徇庇州县库必不亏空矣朕深悉弊源所以反覆谆切言之冀尔等悔且改也
　　皇考德洽区宇六十余年朕嗣守丕基惟成法是式尔等皆防
　　皇考简拔职任藩宣果能各効忠诚凛遵功令朕自始终保全加以擢用若营私黩货旷职累民尔既负
　　皇考之深恩朕又安能弛国家之令典三尺莫逭尔其愼之
　　是日
　　上谕按察司朕惟直省大小狱讼民命所闗国家各设按察司以专掌之一切州县申详至两司而狱成凡督抚逹部题奏事件皆由尔司定案任岂不重欤
　　皇考仁覆如天每覧西曹奏牍反覆推详惟宽惟愼逮情实罪当犹施缓决之恩好生之德洽于民心六十余年于兹朕嗣守大训思四海之内有匹夫匹妇罚非其辜者即非所以继
　　皇考之志夙夜凛凛焉何道而能不滥不寃实尔司是赖朕惟国家考定律例所以弼教非以厉民是故严立刑书防其或罹于法及至断狱又条分缕析思以曲全其生书曰钦哉钦哉惟刑之恤哉又曰与其杀不辜宁失不经此律例之本意也今或情例相违牵合文法以纳民于网或有两例竝见輙上下其手以自遂其私安得无寃狱哉
　　太祖高皇帝之训曰生杀之际不可不愼听断之官必期得情大哉
　　圣言包举虞书周礼之义夫折狱凭口供而平反凭案卷今法吏不求得情惟求完结州县案卷之申详尔司者多鍜链口供附于律例冀免尔司之駮查尔司之详督抚督抚之揭部院者又加文致焉冀免三法司之駮查汉路温舒所云奏当既成虽臯陶视之犹以爲死有余辜者也口供案卷如是寃抑何从平反咎在听断之初心原非欲必得其情也今宜厘剔宿弊归于明允毋得因循故事自堕奸欺也大计黜陟由尔司详报督抚宜以用刑明愼执法不阿者爲贤能毋以善事督抚弗逆尔意者爲贤能也地方豪猾若苗有莠不除不剪害我嘉生至于良善巨室致政大臣猾吏或借端侵抑之非所以称朕意也迩来士大夫好云名实兼收所谓名者官爵也所谓实者货财也习俗偷薄朕甚悯焉夫六廉之义百司攸同至纳贿出入人罪于法尤重戕人之命破人之家以润屋奉身歴观古来逃于国法者十无一二免于天罚者更百无一二书之吕刑曰狱货非寳非听讼者之明训欤尔司其正己率下使法无枉挠庶几刑措之风尚其朂诸
　　是日
　　上谕道员尔等官歴监司所以赞襄藩臬承流宣化者也分守分巡职居协理粮河盐驿各有专司身居是官必顾名思义名者实之华也克副其实而后名归焉如守巡两道首当洁己惠民凡府州县之亷洁贪汚俱宜细加察访不时密详督抚以凭举劾地方有土豪武断尤宜禁戢剪除卫良锄莠乃称其实若但知趋承大吏或祗圗下属陋规一切吏治民生槩置不问贪庸陋劣殊负朝廷设官之意矣粮道专理漕运职任非轻使徒知起运规例扣尅运费苦累运丁营私烦扰有玷官箴贻
　　害百姓何所底止河道有董率工程之责凡分修河员孰贤孰否倶应洞晰竝宜亲身经歴查勘估计某口险峻某口平易某处堤工坚固某处冒支帑金傥不计虚实不辨勤惰仅以纳贿多者爲能员餽遗少者爲拙吏而于工程漠不经意一遇坍溃谁之咎耶盐道一员尤闗国课迩年盐法弊窦丛生正项钱粮每多亏欠一由上下各官需索商人巧立名色诛求无己穷商力竭不得不那新补旧上亏国课高擡盐价下累小民至于官盐腾贵贫民贩卖私盐捕役鬭殴株连人命流弊无穷一由商人用度奢靡相仍陋俗不知节俭致欠额征尔等运筹盐法宜将陋例积习尽情禁革必思何以苏商何以裕课上供军国下利闾阎方爲称职驿道爲驿站钱粮所系必廉洁自守乃克剔弊厘奸凡驿递马匹数目多寡每有假冒开销岁修船只亦有虚浮不实该员一贪赀货势必昬庸或过于苛覈勒索多方经管属员疲不能支总之病官病民悉缘贪黩敬尔有官垂诸古训靖共尔位载在风诗尔等各有常职各守官方名实二字极宜体认今以献赂爲实虚誉爲名动云名实兼收内以欺己外以负国有腼面目其何以立身而抒忠荩乎
　　皇考御极六十余年以轸恤民生爲首务各省道员必亲加遴擢谆谆戒勉极其详愼朕缵承大统翼翼小心惟仰体
　　皇考爱养元元至意亦期尔等争自濯磨振饬风宪以副朕望果能肃清纲纪无致废弛朕当破格奬励其或因循不改朕必置之重法
　　是日
　　上谕知府国家亲民之官莫先于守令盖州县官与民最亲而知府又与州县官最亲凡州县兴利除弊之事皆于知府有专责焉是知府一官分寄督抚监司之耳目而爲州牧县令之表率承流于上宣化于下所系綦重矣汉宣帝有曰太守吏民之本也又曰庶民所以安其田里而无叹息愁恨之心者政平讼理也与我共此者其惟良二千石乎故两汉循良称盛而贤守尤多龚黄召杜诸人大都皆廉洁和平正身率属以与民休养生息史称其所居民富所去民思此皆彰明较著者也
　　皇考澄肃官方愼简僚吏知府中有政绩茂异声名著闻者必加优眷数年之间即膺殊擢所以鼓励循良务令羣黎受福尔等防
　　皇考简用之恩受国家民社之寄地方不甚辽远则于民间之疾苦可以周知势分不甚悬殊则于下属之贤否可以洞悉尔果亷洁自持屏絶贿赂则督抚监司必不致肆行需索而州牧县令亦不敢恣意贪婪近闻州县火耗任意加增罔知顾忌以小民之脂膏饱贪吏之谿壑由尔不能却遗金于暮夜又安能禁属吏之滥征乎盘查仓库必湏覈实不可视爲故事乃或借盘查之名勒索餽遗是因盘查而亏空愈甚矣尔能时勤劝诫加以体恤则州县可无亏空之虞能制节谨度淡泊是安则尔亦可免亏空之累劝农课桑以厚风俗禁戢强暴以安善良平情听断以清狱讼皆尔职守之所当尽者至于督抚举劾州县必由尔之详揭务须秉公持正勿涉偏私若善于逢迎者从而防庇荐拔之而端方恬静之人反故爲摧抑下吏皆茍且营私以求容悦地方之事尚可问乎居官者每有初入仕途清操自矢渐登华要顿改初心既知砥砺廉隅即当始终一节更有巧于仕宦者人每谓其名实兼收朕最不觧此语夫名者实之华果能廉洁爱民奉公尽职此所谓实也治行称首民歌舆诵此所谓名也实至而名随之如本立而华茂焉若以弋取虚誉爲名而以封殖多藏爲实此则小人之尤更甚于贪黩彰闻之辈矣朕缵承大统夙夜祗惧惟恐有负
　　皇考付托之重深冀尔等各体此意精白乃心以古循良自勉若徇私纳贿不能率属爱民贻害地方蔑视宪典三尺具在朕不能爲尔等宽也
　　是日
　　上谕知州知县朕惟国家首重吏治尔州牧县令乃亲民之官吏治之始基也贡赋狱讼尔实司之品秩虽卑职任綦重州县官贤则民先受其利州县官不肖则民先受其害膺兹任者当体朝廷惠养元元之意以爱民爲先务周察蔀屋绥辑乡里治行果有其实循卓自有其名非内聚贿而外干誉谓之名实兼收也全省吏治如作室然督抚其栋梁也司道其垣墉也州县其基址也书云民惟邦本本固邦宁夫所以固邦本者在吏治而吏治之本在州县茍州县之品行不端犹基不立则室不固庸有济乎
　　皇考临御六十一年灼知州县之重特行引见咨询明试至详至愼其有廉能之员每不次超擢以示鼓励今海内羣黎皆
　　皇考所怀保也朕膺
　　宗社重寄思缵
　　皇考之治功惟尔州县诸臣具有父母斯民之责其爲朕立之基址以固邦本焉诚能洁己奉公实心尽职一州一县之中兴仁兴譲教孝教忠物阜民安刑清讼简朕将升之朝宁用作股肱如或罔念民瘼恣意贪婪或朘削肥家或滥刑逞虐或借刻以爲清或恃才而多事或謟媚上司以贪位或任纵胥吏以扰民或徇私逞欲以上亏国帑王章具在岂尔贷欤更有任州县时私肥己槖而漫云且俟显要方立名节者其与初市清名晚而改操之人何以异哉至于钱粮闗系尤重丝毫颗粒皆百姓之脂膏增一分则民受一分之累减一分则民沾一分之泽前有请暂加火耗抵补亏空帑项者
　　皇考示谕在廷不允其请尔诸臣共闻之矣今州县火耗任意加增视爲成例民何以堪乎嗣后断冝禁止或被上司察劾或被科道纠叅必从重治罪决不寛贷夫欲清亏空之源莫如节俭正直节俭则用无不足正直则上官不可干以私若朘小民之生以饱上官之贪欲冒不测之罪以快一时之奢侈岂砥砺廉隅爲民父母之道乎尔州县等官其恪共乃职勿贻罪戾毋谓地远官卑朕不及察其贤否也
　　二月丙寅
　　上谕直省督抚尔等抵任每使家丁管理事务号爲堂官徃往串通中军旗牌威吓勒索且使潜往各属探听事件各属皆有坐省家人与督抚司阍一气相通尔谓甚密而彼已知之因得预爲贿嘱若误信其言则是非顚倒爲害滋甚至走差赍本之人每至驿递抑勒多端骚扰百出尤属不法嗣后着永行禁止堂上办事则遣佐贰官轮班値日奔走出差则于衙役中择家道殷实谨厚熟练之人分任仍严加察访若招揺生事即行革退
　　六月壬申
　　上谕直隶巡抚李维钧畿甸之内旗民杂处向日所在旗人横暴小民受累地方官虽知之莫敢谁何朕所稔悉尔当奋勉整饬不必避忌旗汉冰炭之形迹不可畏惧王公勲戚之评论即皇庄内有扰害地方者毋得姑容皆密奏以闻
　　丙子
　　上谕内阁凡旗员爲外吏者每爲该旗都统叅领等官所制自司道以至州县于将选之时必勒索重贿方肯出结咨部及得缺后复遣人往其任所或称平日加恩勒令酬报或称家有急需那移求助或以旧日私事要挟至五旗诸王不体恤门下人等分外苛求或纵门下管事人员肆意贪索种种陋习不可枚举以致该员竭蹷餽送即欲洁己自好势有不能于是亏空公帑被叅罹罪多由于此嗣后如有仍蹈前辙恣意需索等弊许本官据实密详督抚转奏傥督抚瞻顾容隐即许本官封章密掲都察院转爲密奏即各御史亦得据揭纠叅务期通逹下情以除积弊着通行八旗直省督抚徧谕内外旗员知悉
　　是日
