<!-- { "loadSidebar": true } -->
　　天之锡福降灾即如人君之赏罚也凡为臣者受赏一次则终身当有奋勉感激之心受罚一次则终身当有儆惕抱愧之意安有过后即淡漠置之俟再有赏罚之时而复知感惧者乎雍正八年六月初一日之日食乃
　　上天垂象以示儆所当永逺敬畏勿忘兢业之心讵可以偶尔观瞻之不显而遂夸张以称贺乎山西地方偶值隂雨不可以槩天下至隋赫徳所称江南日光不见亏缺朕推求其故盖日光外向过午之后已是渐次复圆之时所亏止二三分是以不显亏缺之象昔年遇日食四五分之时日光照耀难以仰视
　　皇考亲率朕同诸兄弟在乾清宫用千里镜四周用夹纸遮蔽日光然后看出考騐所亏分数此朕身经试验者若果亏蚀不及分数则系钦天监推算之误又岂可因此而怠忽
　　天戒稍存纵肆之心乎康熙三十六年二月初一日日食是时我
　　皇考降防日食虽人可预算然自古帝王皆因此而戒惧盖所以敬天变修人事也若庸主则诿诸气数矣去年水潦地震今又日食意必隂盛所至岂可谓无与人事乎可谕九卿如有人事应修改者悉行奏闻
　　皇考敬
　　天之心诚切如此是以
　　上天眷佑本年即成荡平噶尔丹之大功边方宁谧中外欢腾此即转灾为福之明征也又康熙五十八年正月初一日日食
　　皇考在宫敬谨斋肃
　　特命朕同诸皇子赴礼部衙门虔诚礼拜是日隂云微雪未曽显见
　　皇考谕廷臣曰京师虽未曽见别省无云之处必有见者况日值三始人事不可不谨或有缺失之处诸臣应商酌议此皆我
　　皇考之垂训子孙臣民者今见外省臣工中有因今年日食不显而生欣喜之心为庆贺之奏者甚属非理大违朕心特谆切宣谕俾中外臣民共知之
　　八月己酉甘肃巡抚许容疏报积石闗至撒喇城查汉逹斯等处黄河澄清
　　上谕内阁朕从来不言祥瑞年来各省奏报庆云醴泉凤凰芝草之属悉皆屏却惟务君臣士庶修徳行义以承
　　天眷屡颁谕防详矣今年春降防于河州口外地方恭建庙宇以答河神福国佑民之赐而彼地河流即昭上瑞显著休征益见天人感应之理捷如影响若求之不以其道或以己事或出私心则不但不能感通且上干明神之怒惟以公心为昭事之本必蒙
　　上天垂鉴而默佑之其益加勉朂夙夜敬谨以受天恩
　　甲寅诸王满汉文武大臣等以河州地方黄河澄清合词奏贺并请宣付史馆垂示永乆
　　上谕曰朕从来不言祥瑞谅王大臣等久已深知朕心朕之祗事
　　上帝神明惟以公诚一念为昭格之本果蒙
　　上天垂鉴频年显示嘉祥观公诚之感通神捷如此则懐不公不诚之心者岂能逃于
　　上天之谴责乎朕心不但不敢矜夸且因此倍加干惕更愿天下臣工士庶各矢公诚之念以受
　　上天之恩着照王大臣等所请宣付史馆俾世世子孙臣民恪遵朕训以绵福泽
　　九月庚寅
　　上谕内阁今年八月十九日地动朕恐惧修省以凛天戒并将夏秋以来朕躬静摄不能勤敬如前以致上干天和引过自责晓谕天下今经一月矣地气尚未全宁又值两次隂雨朕轸念露处之民恫瘝乃身未尝不愿与之共此苦也惟是天地之灾祥皆由于人心之感召朱子曰吾之心正而天地之心亦正吾之气顺而万物之气亦顺然则天地之心安有不正者其或有不正乃从人心之所感天地岂有降灾于人之理也尚书曰作善降之百祥作不善降之百殃善恶之报如影随形是人人有感格天地锡福降殃之理遇灾而惧上下贵贱当同此心乃显而易见之理也当地动之日朕偶先登舟是以并未受惊即既动之后城内宫中及圆明园宫眷子孙长幼内外侍从数百人悉皆安吉岂非
　　上天示儆之中仍赐防佑耶今者地动之象久而未定虽当日曽经
　　皇考训谕曰大动之后必有微动康熙十八年地动至一月有余又曽见书籍记载明成化时地动至二十三日是地动经月之乆亦向来之所有者然虔修人事以转移
　　天心必须君臣上下各殚其诚悃朕身居帐幕之中寤寐悚惕寝食靡宁者已一月有余矣愿尔大臣官员士庶兵丁等人人诚心感激
　　上天示儆之深恩返衷自问思过省愆不但恶事邪念急宜扫除即怨尤抑郁之心亦当屏絶则
　　天高听卑必垂照察不但地土宁静共获安居且可永免上帝之谴责断无再罹险阨之虞也朕非以地动之异诿过于臣工黎庶也朕之平生先责己而后责人先自勉而后共勉愿天下臣民共知朕心
　　雍正九年辛亥六月壬寅
　　上谕内阁今年仲夏以来京师雨泽愆期目前甚觉亢旱朕于宫中斋心虔祷尚未仰蒙
　　天降甘霖展转思维从来
　　上天之锡福降灾悉由于人心之感召尚书曰作善降之百祥作不善降之百殃古人又曰福之至也人自生之祸之至也人自成之盖
　　上天慈爱为心断无降灾于人之理其遭值水旱饥馑者皆由天下人之自取所当恐惧修省以凛
　　天戒若因此而或生怨尤之心则其获罪更大而为无忌惮之小人矣朕深明此理时刻自儆切切兾望天下臣民共修趋吉避凶之道以承受
　　上天之恩数年以来谕之详矣今兹亢旱之象或由于朝廷政事之有阙或由于臣工职业之不修或由于士民心术之不善有一于此皆足以干
　　天和而致祲沴傥有无知小人不察人事感召之故不知上天垂象之意狂肆防顽敢生怨怼则乖戾之气自外生成
　　上天虽欲寛宥而不可得矣朕兢兢戒惧夙夜靡宁再四推求欲得致旱之由急行改易凡属臣工均当抚躬自思何处不能称职何事应当获谴一一省察而悛改之至为士为民者虽无治人理事之权而举念之纯疵居心之善恶
　　天高听卑实垂照鍳茍无自作之孽必不遭难逭之条縂在吾君臣士庶各自扪心省愆思过勿推于他人而存自恕之念勿诿诸气数而忘儆惕之心则和气致祥时雨甘霖必仰邀
　　上天之恩赐勉之勉之着将此防通行晓谕在京官弁兵民人等咸使知悉其近京省分若有缺雨之处着一体宣示
　　雍正十年壬子正月乙亥
　　上谕内阁京师自冬及春未得雨雪畿辅地方及近京各省虽有奏报得雪者亦未普遍霑足因思上年十一月十五日月食据钦天监观曽引占书燕赵旱禾麦有伤之语朕心甚为忧惧拟于正月祈谷之期虔祷
　　上帝以迓
　　天和后因朕躬偶感风寒医家奏请避风静摄是以未曽躬亲祀典此心愈加干惕惟兹数月以来雨雪未降显系
　　上天垂象以示儆甚可畏也朕虔诚修省体察政治之缺失以期仰格
　　天心大学士九卿等各宜恪慎斋戒至诚祈祷尤当洗心涤虑殚职奉公以为敬
　　天祈福之本京师为四方辐辏之地民食浩繁更宜豫为筹画至于该督抚等各自敬谨修省外所属地方雨泽之有无播种之迟早务期悉心访察先事圗维傥二麦歉收必思患预防勿使黎民有乏食之虞方不负朕之委任傥有玩忽隐饰等经朕访闻必加严谴内外大臣等领此谕防务在实心奉行不必以空言覆奏
　　五月丙子
　　上谕内阁商书曰天作孽犹可违自作孽不可逭此甚言自作孽之不可也
　　天心仁爱必不作孽于人凡祸福灾祥之来皆由人事之感召而
　　天本无心也即如地方之水旱灾荒必有所自或由于朝廷政事之缺失或由于臣工职业之乖差或由于有司教令之烦苛或由于民间风俗之浇薄有一于此皆足以干
　　天和而致沴戾是以数年来每当晴雨不时朕必虔心修省思过省愆切谕大小臣工戒惧悚惕以凛
　　天戒但思天下人民众多良顽不一或有愚昧无知因饥馑困厄而生愁怨之心者夫平时心术诈伪习俗乖张仰蒙
　　上天垂象示儆而又不自改悔转相怨怼竟忘
　　上天降罚之由来视为己身无辜而获谴者背
　　天逆理莫此为甚朕即修省祈祷亦未必能代伊等觧免而寛其罚也每见一州一县之中相隔不逺而雨泽多寡不均收获丰歉各异此即显而可见者朕并非诿其责于天下臣民也臣职之有亏民风之不厚皆朕之过所望天下臣民遵朕训谕各尽其道以为敬
　　天之本偶逢旱潦逾加悚惕寤寐之中不敢有几微怨望不平之意如此则和气致祥必能转灾为福思之勉之
　　八月己巳
　　上谕山东廵抚岳濬今嵗春月东省郡邑雨泽愆期而兖东二府为尤甚朕心忧虑遣官发粟粜赈兼施从前嗷嗷待哺之民有所倚恃心志安贴豫顺之气感召
　　天和遂得连沛甘霖转荒歉而为丰稔即目前之事观之益知朕平日切切以天人相感之理训示天下臣民者确乎其不爽也民为邦本食乃民天凡为官者思欲感召
　　天和必以畅悦民情为本平时与百姓同其好恶不使闾阎有抑郁之情偶值雨旸之不均旱潦之将兆即据实奏闻俾朕得早为百姓经营以为补救挽回之防在民则当安分循理共敦善良偶遇灾祲即思招致之有由恐惧警惕不敢因困苦而生愁怨之心如此上下交修官民胥勉将见和气致祥灾沴不作比户享盈宁之福矣勉之勉之
　　雍正十二年甲寅八月戊午
　　上谕内阁从来天人感应之理捷于影响朕自临御以来每遇水旱灾祲即恐惧儆畏思政事之缺失虔加省改不肯诿其过于臣民惟是
　　上天之降灾往往画地分疆广狭不一有隣省倶获丰登而一省独遭荒歉者亦有通省皆收而一府一县或一乡一里独罹灾沴者此岂
　　上天有所厚薄于其间哉或由彼地之文武官弁政令乖舛或由本乡之人庶风俗浇漓其招致之由必非无故不可不敬凛
　　天威上下各自省畏也即如雍正六年直隶通省地方收成丰稔惟宣化府所属之宣化懐来保安三州县交界之处广约四十里长约百里独愆雨泽甚觉亢旱是年冬月他处皆得瑞雪而此地独少此必地方文武大员不能妥协或无知愚民有干和气之所致今年六月间又闻宣化地方苦旱七月杪又有被氷雹之处其大有如拳如鸡子者田禾多被损伤朕思氷雹虽北方所时有而宣化乡村被灾独甚为近来所罕见可见
　　上天垂象屡屡示儆于宣化者显然若彼地官民或视为气数之适然而不知恐惧战栗思过省愆是不知敬
　　天畏
　　天而为无忌惮之小人矣其何以感召
　　天和享百堂盈宁之庆乎着该部将朕此防通行晓谕宣属文武官员兵民着人人各自省疚共戴
　　上天垂象示儆之意以迓将来时和年丰之福







　　大清世宗敬天昌运建中表正文武英明寛仁信毅大孝至诚宪皇帝圣训卷八
<史部,诏令奏议类,诏令之属,世宗宪皇帝圣训>
　　钦定四库全书
　　大清世宗敬天昌运建中表正文武英明寛仁信毅大孝至诚宪皇帝圣训卷九
　　法祖
　　康熙六十一年壬寅十一月丁酉
　　上谕总理事务王大臣等先因京师米价腾贵
　　皇考宵旰焦劳特命朕查视各仓彼时见仓粮充溢露积不少因请将应行岀仓之米迅速办理防
　　旨俞允朕今仰体
　　皇考轸恤民生至意务令米价渐平着交与监督张坦麟陈守创等防同仓场总督带领工部贤能司官将仓厫实料估应修补者速行修补应添建者于明嵗春初添建所需钱粮动用捐贮驿站银两其应否补项之处再议此事竝非此时应下之旨系遵奉
　　皇考原下之要旨是以特谕
　　是日
　　上谕总理事务王大臣等
