<!-- { "loadSidebar": true } -->
　　上谕刑部从来明刑所以弼教除暴所以安民何恩何怨何寛何严处之无心竝非二事准乎天理善亦不为慈协乎人情杀亦不为忍朕临御万方日夕干惕念不能一道同风俾吾民各安生理免于刑戮每以自咎所望
　　内外诸大臣务识大体持正秉公抱刑期无刑之心执辟以止辟之法先使民不敢犯俾无漏网之奸凶继则导人不为渐化向风之顽懦如此设施需之嵗月虽不敢遽望刑措或庶几可移习俗应知刑即是教怨即是恩义刑义杀即所以仁育仁怀自古至今莫之能易者朕十年以来一切刑狱莫不虚衷敛息详慎推研凡情有可原者务从缓减而意非主寛凡法无可贷者便依斩绞而意非主严本无成见惟其自取朕每见诸廷臣竝督抚大吏谆切讲求反复开示谅已悉朕心喻朕旨矣今者秋审大典详览直省各册往往有法无可贷情无可原者而各该督抚概拟缓决竝无勘语且有上次定拟情实而今年又自改缓决者有监候年久之犯而每年秋审忽拟情实忽拟缓决者有本定缓决因部改情实即照拟情实本定情实因部改缓决即照拟缓决者业经九卿法司详核改定试问该督抚等谳狱録囚何等重大之事岂竟漫不经心抑竟毫无定见耶夫封疆重任为民大父母利济安全实有攸赖一夫失所当引为己愆一政未平当引为己耻水旱灾祲以及盗窃愚顽皆当引为己责朕实存此心执此行以望诸臣工匡佐承宣俾徳意广敷万姓防福至于杀人者死国有常刑傥杀人者不死则寃死者何伸朕尝谓疎纵之过甚于苛刻姑息之害等于残忍但本公诚之至意逹仁义之通权此心此理至公无我方为平允若以为欲严是负朕恩若以为欲寛亦辜朕训内外诸大臣务筹逺大不任法不弛刑由此类推庶政皆然其各身体而勤求之毋忽
　　十二月甲戌
　　上谕内阁直省州县重囚轻犯例应分别监禁不许混杂一处其余干连人犯即令取保候审不得滥行监禁定例昭然且朕屡降谕旨严饬奉行乃近闻州县中有将一切斩绞流徒罪犯混杂监禁全无分别竝将未经审结之笞杖轻罪与大案干连人犯一概混行收禁狱官禁卒以流徒杖罪之人不至于死可无意外之虞干连人犯指日省释谅无脱逃之事因而任其亲属餽送探望又利其出入之贿赂不为严禁此牵彼引借探视轻犯为由代重囚递消息或宻送挖墙断锁行凶之具致令重犯越狱脱逃种种弊端总由轻重罪犯混杂监禁所致着各省督抚严饬府州县等官务将重囚轻犯分别监禁不许混杂致滋弊端或间有州县监狱房屋甚少不能分别者酌量另造数间于监狱之外以收禁流徒等犯其杖罪以下及干连人犯仍遵照定例取保看守毋得滥禁如不肖州县仍蹈前辙即行叅处
　　雍正十二年甲寅九月乙亥
　　上谕九卿国家刑名最关紧要而九卿秋审定拟尤为谳狱大典各省抚臣所奏若轻重不同九卿当悉心斟酌务期画一以成协中之治假使寛纵者仍其寛纵严刻者仍其严刻则各省刑名委之督抚更无余事又何用廷臣之集议乎嗣后秋审案件若其中有应改而不改及不应改而妄改者经朕察出定将九卿从重议处若九卿及与议之官员等意见或有不同准两议陈奏请旨定夺即众人皆同而一人独异者亦准陈奏
　　癸巳
　　上谕刑部尔等职司邦禁弼教明刑惟一秉至公庶几大小狱讼归于平允夫胸中不存一物但存一片公心犹恐人之情伪难穷未必事事协于至是何况先存一从寛从严之见横据胸中以待事至是则纤尘着眼泰山在前而不能睹岂能得其实情又况挟私徇情颠倒是非乎至于用刑不可视为习惯人情乍见则心怵目惊相习则安之若素朕在藩邸时奉
　　圣祖仁皇帝谕旨审理事件初见夹讯竟至战栗悲涕迨经数次办理之后便视为寻常人情熟习薫染之为害如此尔等日日习见未免临事轻率务须保守此心常如初见之怵惕更须将面前听讯之人之心详细体量委曲追求则不特不敢轻易用刑且心诚求之何患情实之不得夫事之情形不一如人之面目不同虽极相似之案件若细心推求必有不同之处非律例之所能该纵使加倍增添律例亦断不能全该未来之案件若非实心办理秉公衡量其轻重之间岂能无失尔等如肯以至公之心求其平允则刑贪戮暴正所以为集福之基如其寛严任意轻重失衡或且以妇寺之仁曲贷奸宄之命以为求福之道斯则自求其祸有何福之可得朕于此理见之甚明尔等深信力行自有效验勉之慎之
　　是日
　　上谕刑部朕每阅狱谳至罪重恶极人犯虽情理可恶必平心静气将伊致罪情由详加审度茍有一线可生之路必为之细细推求求其生而不得方置之于法不敢因一时之见而失于严至情似可原者朕推情度理必其实有可原然后加以矜恤亦不敢任一时之见而失于寛尔等刑宪大臣尤须详体此意于谳狱时必设身处地详慎推求以期允当一案有一案之委曲一犯有一犯之情罪不可有意于寛亦不可有意于严大凡人之处事始而矜持久则渐熟未必不轻忽任意若于用刑之时能常存初任刑宪之心庶刑狱得其平而天下无寃民矣
　　雍正十三年乙卯三月癸未
　　上谕内阁据刑部议覆江西民人徐节孙因救母情急致死黄起鹏一案本内有徐节孙若不夺打听其下手则其罪与杀母无异等语殊为错谬凡父母与人争鬭而救防情急致伤人命者止当原其救父母之情若救防不力而即加以杀父母之罪自古及今无此科条也此等过当之语即见之谈论尚且不可今乃载入奏章通行天下是廹人子以不得不杀人之势又添杀人救亲之条例矣况果如部议设有凶恶之徒谋欲杀人先令伊父母寻衅鬭殴故作跌扑伤损之状而伊子继至廹切救防毙人性命且得引此案以自辨则贻害长奸岂可胜言乎数年以来屡降谕旨凡救亲情急致成命案者当察其情罪之重轻以定减等与否假若一概从寛则其中诈伪百出弊端丛生刑罚多不得其平矣徐节孙之罪实有可原但部议与杀母无异一语大有疵病不得不指出晓谕内外之秉持法宪者
　　闰四月戊戌
　　上谕内阁各省秋审定例该督抚会同司道等官审録分晰情实缓决矜疑具题关系最为重大向闻外省会审之时不论案件多寡务于一日之内悉行定议一切俱听督抚主张不特守令不敢置喙即司道亦无一辞轻重定于俄顷之间是非决于一人之口究其实际督抚亦未必了然不过令幕客创一畧节贴于册上徒饰观瞻而已况有席氊悬防鼓吹喧阗日甫逾中即退而肆筵饮酒竟有似于宴会之礼者甚至召令优人演剧为乐近来晓明义理者多各检而此风犹未尽革夫刑罚者国家不得已而用之者也天以父母斯民之责畀之吾君臣凡兹犯法获罪之民皆吾赤子也平时不能抚绥化导使之遵守法度免于罪愆已有忝于教养之职矣及陷于刑辟之后又复视为泛常不察情罪之轻重率定爰书之出入寛所不当寛而严所不当严以致谳狱不得其平寃情抑而莫诉劝惩两失凶暴肆行所谓明刑弼教者安在清夜扪心能无愧赧乎朕自临御以来于一切刑名案件莫不虚衷敛息详慎推研每于法司所进立决本章悉令内廷管本官员三次覆奏然后批发每年秋审朝审时朕先将招册细细披览及至勾到之日复面与大学士刑部堂官等往复讲论至再至三然后降旨盖哀矜恻怛之意动于不能已而发于不自知竝非欲博钦恤好生之名于天下臣民也
　　圣祖当年于勾到日皆着素服朕亦效法行之凡为督抚大臣者受朕封疆之寄应与朕同此哀矜恻怛之心乃各省秋审大约皆于一日之间草率定局竝未博采羣议详察实情不过视秋审为具文于会审之日虽不便穿着素服岂有结防设席征歌演剧之理此则残忍性成不学无术者之所为嗣后各省秋审时该督抚务率司道等官敬慎周详殚心办理必使权衡不爽情罪相符向来竝无限期何妨多寛时日安得视为虚文故套轻忽民命以供其自便之私至于会集既久除日食常餐外倘有肆筵设席仍蹈从前陋习者经朕访闻必严加议处
　　六月丁酉
　　上谕内阁朕闻奉天地方凡事关旗民者俱送盛京刑部会审虽司员会同有司承审实皆司员主稿乃奉天司员积成陋习惟事威严一切人犯到案先将鎻链盘于地上令其跪谓之跪鎻继以荆条互击其背任意敲打谓之背花鞭又案无定限如上年八月间辽阳州民郭金美殴死旗人裴玉亨一案旗员及知州会验任听尸亲串同仵作混报多伤刑夹供认草率定拟本年闰四月内葛森到任始驳令另行验审相距已十余月尚未定案又笔帖式皆本处生长之人所司者不过繙译之事乃当审讯之时輙亦列坐诘问此皆朕访闻甚确者国家定例讯鞫人犯必须审问实情其应用刑讯者自有一定规条今奉天司员承审人犯于定例之外创为跪鎻等项似此严刑重罚其中岂无寃滥至于笔帖式微员公然列坐审诘命案有体制以上二事着严行禁止倘再蹈陋习经朕察出定将该堂官及司员等一并严加议处至人命等案若无定限则拖累牵连之弊不可胜数嗣后应如何定限永逺遵行着盛京刑部侍郎会同该将军悉心定议




　　大清世宗敬天昌运建中表正文武英明寛仁信毅大孝至诚宪皇帝圣训卷二十四
　　钦定四库全书
　　大清世宗敬天昌运建中表正文武英明寛仁信毅大孝至诚宪皇帝圣训卷二十五
　　重农桑
　　雍正元年癸卯四月乙亥
　　上谕戸部朕临御以来宵旰忧勤凡有益于民生者无不广为筹度因念国家承平日久生齿殷繁地土所出仅可赡给偶遇荒歉民食维艰将来戸口日滋何以为业惟开垦一事于百姓最有裨益但向来开垦之弊自州县以至督抚俱需索陋规致垦荒之费浮于买价百姓畏缩不前往往膏腴荒弃岂不可惜嗣后各省凡有可垦之处听民相度地宜自垦自报地方官不得勒索胥吏亦不得阻挠至陞科之例水田仍以六年起科旱田以十年起科着着为定例其府州县官能劝谕百姓开垦地亩多者准令议叙督抚大吏能督率各属开垦地亩多者亦准议叙务使野无旷土家给人足以副朕富民阜俗之意该部即遵谕行
　　雍正二年甲辰二月癸丑
　　上谕直隶各省督抚等朕惟抚养元元之道足用为先朕自临御以来无刻不廑念民依重农务本但我国家休养生息数十年来戸口日繁而土田止有此数非率天下农民竭力耕耘兼收倍获欲家室盈宁必不可得周官所载廵稼之官保介田畯皆为课农设也今课农虽无専官然自督抚以下孰不兼此任其各督率有司悉心劝相竝不时咨访疾苦有丝毫妨于农业者必为除去仍于每乡中择一二老农之勤劳作苦者优其奨赏以示鼓励如此则农民知劝而惰者可化为勤矣再舍旁田畔以及荒山旷野度量土宜种植树木桑柘可以饲枣栗可以佐食桕桐可以资用即榛楛杂木亦足以供炊防其令有司督率指画课令种植仍严禁非时之斧斤牛羊之践踏奸徒之盗窃亦为民利不小至孶养牲畜如北方之羊南方之牧养如法乳字以时于生计咸有裨益总之小民至愚经营衣食非不廹切而于目前自然之利反多忽畧所赖亲民之官委曲周详多方劝导庶使踊跃争先人力无遗而地利始尽不惟民生可厚风俗亦可还淳尔督抚等官各体朕惓惓爱民之意实心奉行傥视为具文茍且涂饰或反以扰民则尤为不可也
　　甲子
