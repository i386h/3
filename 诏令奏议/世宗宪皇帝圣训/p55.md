<!-- { "loadSidebar": true } -->
　　上谕河道总督齐苏勒等今岁立夏以来雨水过多朕念黄淮伏秋两汛必然水势浩瀚甚以为忧所以从前批发嵇曽筠奏折有无日不神驰淮黄两岸之语今据田文镜奏称仪封县南岸大寨兰阳县北岸板厰后两处冲开决口各十余丈朕反躬惕厉夙夜不安其冲决堤工可星速防同副总河嵇曽筠督率各属河员并力抢筑务期永久坚固其一带危险工程亦当増卑培薄预为之防至被灾人民着速委能员实心确查应赈恤者即动正项钱粮赈恤冲没田地详加估勘应豁免者题请豁免朕从前曽命将河属官员分别议叙今仪封兰阳既被冲决其疎防官吏例应叅处今止停其议叙不必叅处并从寛免其赔修
　　十二月己丑
　　上谕河道总督齐苏勒宿迁以下因黄河决口尚未堵成黄河大溜不能畅直通流至有淤浅一二处水势急溜河身复多沙砾该地方官槩不实心料理以致回空漕船至此不无阻滞傥冬底春初决口尚未合龙河溜不归故道宿迁运河一二浅处明年重运漕船定多梗阻干系甚大该总河当严饬河员上紧堵筑必于桃汛之前将宿迁决口修筑坚固其淤浅处加工挑濬则来岁粮艘重运方无迟悮之患
　　雍正四年丙午七月甲辰
　　上谕九卿据奉使阅河内阁学士何国宗等条奏河道事宜河南小丹河一件何国宗等与田文镜嵇曽筠两议具奏何国宗等乃一己之见田文镜嵇曽筠身在地方所见必确着照田文镜嵇曽筠所议行其山东疏濬泉源一件何国宗等议设管泉通判一员甚是着照所请行山东挑濬马颊徒骇二河前经陈世倌差委道员徐徳俶办理此处工程紧要徐德俶不称此任着御史尤清王之锜各管一处聼陈世倌调度不得自立意见其髙家堰加修堤工关系紧要若于岁修案内逐渐増修恐致迟缓着照何国宗等所议即动正项钱粮作速估计兴修着九卿防议具奏
　　十月壬申
　　上谕河道总督齐苏勒等据奏报秋汛情形年来河水甚大在工人员甚属効力应分别等次报部议叙以示嘉奨夫奨劳赏功乃国家激劝臣工之大典亦上司鼓舞属员之要务必须秉公持平方足以服众心而收实效此次举报河工人员务秉公心勿徇情面以副朕加恩河员之至意
　　雍正五年丁未十二月戊申
　　上谕工部向来汉军得补河员凡经手一切工程修筑既不完固防守复多疎虞上下通同侵欺浮冒虚糜国帑甚至冀幸堤工之冲决以遂其侵那开销之私计种种端朕所洞悉今总河齐苏勒悉心厘剔一应工程整顿料理俱有成效凡属河员亟宜洗心涤虑痛改前非各自奋勉盖河工闗系运道民生河官之责任较之他员实为重大务须悉知利害殚心竭力若涂饰耳目茍且塞责经该督题叅定加重处断不能寛也着将此防遍谕河员互相儆戒以副朕廑念运道民生之至意
　　雍正六年戊申正月癸丑
　　上谕内阁从前将江南河兵一千名拨往河南教习桩埽原议回日裁汰但此兵丁既熟悉桩埽尚可留用今询河道总督齐苏勒南河仍有需用之处此一千兵丁不必裁汰着仍留营差用河工差遣武弁之处甚多毎营止有守备一员管辖亦属不敷且缺少武职大员着添设叅将一员游撃二员守备十员令叅将统辖游撃分管名为河营
　　雍正七年己酉二月庚辰
　　上谕内阁齐苏勒练逹老成深悉河工事务是以授嵇曽筠为副总河专管北河而令齐苏勒兼理南北两河之事今尹继善新管河务朕意欲令其与嵇曽筠分任南北两河又思治河之道必合全河形势通行筹画方可疏导安澜若分令两员管理恐有推诿掣肘之处着怡亲王大学士等防同署苏州廵抚王玑及九卿内本籍江南河南山东之人通晓河务者详悉速议具奏
　　七月辛亥
　　上谕内阁黄河堤岸乃运道民生所关最为紧要年来殚心经理増卑培薄幸堤工坚固共庆安澜独是工程报竣例应归汛修防而额设河兵堡夫只能修补水浪冲激之区防备临险抢防之用至于堤身一年之内风雨淋漓车马践踏渐至侵蚀者亦势所必有而堤逺工多不能责诸寥寥兵役也朕留心访察已久又复询问通晓河工之人知故明总河潘季驯每岁夫加髙五寸载在河防一览即从前河臣靳辅亦有每兵一名招募帮丁四名给以堤内空地耕种免粮岁令加土五寸之议与朕计虑之处实相符合朕思堤工虽千有余里若按丈每年加修五寸计费不过三四万两傥置之不议一年剥削四五寸合十年而计之其所费之多恐有不止于加修之数者况河流涨漫不时难以预料何若逐年増修保固为未雨绸缪之计也着南北两河总督尹继善嵇曾筠悉心商酌具奏至于州县夫锢弊久经严革而募丁给田之説亦不可行其每年岁修之费或动用藩库帑金或于临河州县应觧公用银两内就近支给若有不敷仍于藩库拨补亦着河臣一并定议具奏
　　十一月甲戌
　　上谕内阁朕思治河之道惟有使黄水畅流无所壅滞则永庆安澜然欲黄水无所壅滞必须保固髙家堰堤工使清水力能敌黄且以助其畅流之势则河工永逺无虑从前齐苏勒虽将石工稍加帮修而朕以爲不若多费帑金于堤工险要之所及单薄之处俱加修石工务令坚固髙厚以爲久逺之计前孔毓珣陛见时朕以此谕之伊亦深以爲然可见髙堰堤工乃必应加增修理者也着发戸部帑银一百万两交与孔毓珣尹继善筹画相度有应豫备物料之处即于岁内采买早为豫备再着汪漋对琳张坦麟吴昌祚前徃淮上协同河臣等悉心办理
　　十二月壬寅
　　上谕江南河道总督孔毓珣据奏清口引河工程俟明年水汛时相度妥确然后试行犹非探本寻源之防若能使淮强黄弱势可相敌即不行挑濬亦必畅流无滞不然徒恃此数道引河恐湖水未必能应手济用也惟速将湖南一带石工加髙增厚一例修砌坚固俾湖水无涓滴漫溢之虞其势自强自当从清口畅流而出可免淤浅之患矣宜急为斟酌筹画毋因慎重钱粮区区小见贻误河防要务
　　雍正八年庚戌正月己卯
　　上谕江南河道总督孔毓珣等据奏修理髙堰大工事宜朕不惜百万帑金以卫民济运工程当务久逺坚固一劳永逸此外即再增数十万两亦不为多若因省小费致误大计则所费百万仍属虚用也堤工卑矮之区固应增髙而单弱之所尤宜加厚可再详加相度勘视切勿胷存小见凡有卑薄以及倾圮处悉将堤身拆砌务令自顶至底一律坚实期于永久获益所需钱粮不必限定此数
　　丁酉
　　上谕内阁北运河青龙湾修筑减水坝竝挑濬引河工程据怡亲王等奏请交与侍郎何国宗督理监修朕思原任侍郎牛钮在北运河管工年久于地方情形甚为熟练着与何国宗协同办理其一应钱粮工程等项令都统莽鹄立耿化祚副都统佛保副都御史二格防同何国宗办理稽查其减水坝金门及所开引河或应寛二十丈或应寛四十丈及运河西岸可否另开减水坝竝何国宗查议各条是否妥协有裨河工之处尔等可详悉询问牛钮防同定议办理
　　雍正十一年癸丑十一月己亥
　　上谕内阁年来江南河工因总河诸臣经画有方调度得宜是以湖河奠定民庆安澜但河防关系重大将来河务必得通晓熟练之人遵循分理斯克继前功而全河形势非平日讲求亲身阅歴必不能胷有成算洞晓机宜即修防堵筑以及估工查料等事亦非经练熟谙备悉利弊必不能随时损益有裨工程是通晓河务之员不可不预爲储备也着每年在各部院拣选贤能勤慎司官二员带领引见派往南河学习河务酌量委办估工查料等事以二年为期出具考语咨回本任如有操守才具实堪任用者即行保奏留工酌量题补其不堪学习者不必拘定二年于试用数月后即咨回原任另行派员前往学习如此数年后通晓熟练者自不乏员于河工诸务大有禆益矣
　　雍正十三年乙卯二月辛亥
　　上谕内阁朕闻河工官员每于装运工料差役封捉船只而所差胥役即借端生事骚扰及至三汛抢工则称装运紧急物料百般需索甚至将重载之客船勒令中途起货以致商船闻风藏匿裹足不前查河工装运物料原有额设浚船即使抢筑之时浚船或不敷用祗应雇募本地民船协济运送原不必封捉客船阻遏商旅着河道总督饬行所属河员严行查禁
　　【附】水利
　　雍正元年癸卯九月癸巳总理事务王大臣等议准浙闽总督觉罗满保修筑海塘事宜
　　上谕曰钱镠时所筑塘堤中间虽被冲壊至今尚有存者数年来督抚等所修塘堤俱虚冒钱粮于不当修筑处修筑以致随修随壊又闻赭山有三处海口今一处淤沙壅塞水不通流若濬治疏通使潮汐不致留沙壅塞则海宁一带塘工方可保固言之者虽未必稔知然不可不留意抑或地方大臣恐糜费钱粮此等处虽明知而不顾也谕该督抚知之
　　雍正三年乙巳五月甲寅
　　上谕内阁江南浙江海塘已差尚书朱轼防同浙江廵抚查勘估议具奏但沿海黎庶全頼坚筑海塘捍御潮汐得以保全生聚事闗民瘼朕时刻在念若塘工迟悮则海滨之人未能安居乐业所派効力人员虽经赴工惟恐迁延时日骤难告竣亦未可定着廵抚张楷法海等星速遴委干员动支司库钱粮立限坚筑克期报完务使永保安澜毋得因循延缓亦不得草率塞责贻悮民生
　　雍正四年丙午四月庚辰
　　上谕大学士等去岁畿南被水朕轸念民生除截漕赈济种种加恩外又特命怡亲王等亲身前往查勘地理情形以除水患以兴水利今一切工程事务虽有分发効力人员但地非素经人非素辖恐有呼应不灵之处必得本处地方官公同实心协办始克有济且事权必欲专一方可奏功凡直地方文武官于水利事务务须与分发効力人员秉公和协助如有漠视推诿及阻挠者俱着怡亲王题叅有实力奉公者亦着怡亲王保题
　　七月庚戌
　　上谕湖广总督李成龙湖北廵抚郑任钥荆州长江两岸堤防关系民生最为紧要盖因川湘二江之水滙归于此易于泛溢闻今年雨水连绵水势甚猛陆地之水为江水所拒不能减退以致低洼之地禾苗淹没又闻往年黄滩等处堤岸两次冲决江陵潜江等州县田苗被淹甚为民害长江两岸州县虽每年各自兴修然地方辽逺少有疎忽则民生重受其累尔等可公同商酌委员踏勘应否作何修筑防防之处悉心妥议具奏
　　雍正五年丁未正月乙卯
　　上谕内阁地方水利闗系民生最为紧要如江南戸口繁庶宜更加修濬时其蓄泄以防旱涝向来屡有条奏之人但未经本省督抚奏请朕意亦久欲兴修以资农务因海塘工程正在营治且水利事闗重大必得实心办事之人方有裨益即如目今畿辅水利頼有忠诚任事之怡亲王始可兴此大工不然则亦未敢轻易遽行也我
　　皇考念切民依周知稼穑康熈四十六年廵省江浙所至必细騐水土燥湿髙下之宜详考五谷种植之性
　　躬亲讲求将附近太湖及通江潮之处条分缕析特颁谕旨令江浙督抚于苏松常镇杭嘉湖地方疏濬河港以资灌溉修建闸座以便啓闭皆动用公帑钱粮不使丝毫出于民力恩至渥也乃当时督抚诸臣不能实心仰体惟以虚文奉行糜费帑金二十余万大都饱于官吏之侵渔而无实效深可痛恨朕即位以来事事仰继
