<!-- { "loadSidebar": true } -->
　　赎所以为内地平民之害者不可枚举而众苗之中又复互相雠杀争夺不休于其所辖土民则任意伤残草菅人命朕念普天率土之民皆吾赤子岂肯令边省苍黎独受苗人之侵扰而苗众繁多朕亦不忍听其独在徳化之外是以从封疆大臣之请抚兼行切加训诲务以化导招徕为本不可胁以兵威或致多有杀戮屡颁谕旨甚明今幸数年之内苗人陆续归诚者甚众将来可望地方宁谧但官弁士卒跋涉于深林密箐之间歴险峻之区染瘴疠之气而苗性狡狯反覆当用兵之际往往诡诈负嵎出其不意以致官兵受伤亦间有之事夫弁兵受国家多年教养之恩虽临阵捐躯义不避难但以蠢然无知之苗蛮而致损我义勇之士卒得失不足相抵朕心深为悯恻除已降旨赐防赏赉外其云南贵州四川抚苗蛮之官弁兵丁从前若有预借银两俱免其还项阵亡之官弁兵丁着照阵亡例加倍赏给银两得病身故及受伤之官弁兵丁着照阵亡例赏给银两俱交与鄂尔泰岳钟琪各于所属确查动帑遵旨赏赐务俾均霑实惠以副朕优防弁兵之至意
　　十二月戊戌
　　上谕兵部哈密驻防官兵每年轮换定期于十二月内派往朕思腊月天寒草枯水冻官兵跋涉为难查从前甘肃官兵驻防哈密有五月内更换之例今仍着于五月内派往
　　雍正七年己酉正月己未
　　上谕兵部福建台湾戍守之兵丁父母妻子留在内地前已加恩每月给与米粮以资养赡闻台兵之例每月将所领钱粮扣留五钱于内地为养赡家口之用朕思兵丁逺涉海洋所得饷银又复扣除以养家口恐本身用度或有不敷今沛特恩于驻台兵丁每年赏银四万两为养赡家口之用着总督等均匀分派按期给发俾兵丁本身食用既得宽舒而父母妻子之在内地者又得养赡以示朕防兵赏劳之至意
　　二月丁丑
　　上谕兵部陜省兵丁年来効力甚多朕深为轸念伊等出征之时若因已给行粮遂扣其坐粮则伊等妻子在家难以养赡嗣后出征兵丁于照例支给行粮外仍给与坐粮银米俾免内顾之虑再陜西营伍甚属要若兵丁有派出之处着总督岳钟琪酌量召募充补另行按名给以钱粮
　　三月戊午
　　上谕内阁朕为在京八旗兵丁悉心筹画其家若有吉凶之事需用之费无所取办一时拮据实为可悯特给内库银两令王大臣等营运生息以备兵丁一时之用今思外省驻防之满洲汉军兵丁等亦当一体加恩江寜杭州西安京口荆州广东福建寜夏右卫共九处每处赏银二万两天津河南潼关乍浦成都共五处每处赏银一万两俱着于布政司库内支给交与该将军副都统等公同存贮营运生息如该处驻防兵丁家有吉凶
　　之事将息银酌量赏给以济其用其本银永逺为存公生息之项不令缴还该将军副都统等务须尽心办理使兵丁均霑实惠傥该管大臣官员有私自侵蚀那移或委任非人以致本利亏缺者定行从重治罪仍于该管及委用等官名下严追还项其营运利息之处亦必公平办理傥指称官银名色或占夺百姓行业或重利刻剥闾阎与商贾小民争利扰累地方着各督抚不时稽查即行叅奏傥督抚徇隐不奏经朕访闻必将该督抚一并议处此项本利银两每年出入之数交与在京八旗都统副都统查核一旗或管一省或管二省着怡亲王大学士等酌量派定每年于嵗底各省该管大臣官员等造册赍送各该旗查核奏闻再各省督标抚标提标兵丁等亦仿此例每标或给银一二万两或给银数千两按照兵丁之额数分别银两之多寡亦着怡亲王大学士等酌量派定其银即交与各该督抚提督委员料理以惠济兵丁一切照驻防之例行其前后接任之时将此造入交代册内查核至于各省镇标兵丁等一时难以遍及候朕酌量国用之出入次第加恩陆续降旨
　　四月丁丑
　　上谕内阁官兵马匹其有倒毙免赔桩银者各省不同从前补以中茶马匹及后则给以朋银采买此诸省通行之例惟有陜甘各营因停止招中茶马之时未将动支朋银声明是以相沿至今凡有倒毙马匹俱系兵丁出资买补深可轸念着总督岳钟琪详悉查明将嗣后作何准报补给之处分晰定议具奏
　　甲午
　　上谕内阁八旗兵丁并各省驻防以及各标兵丁朕已赏给银两令该管官员经营生息以济其吉凶缓急之用今因征凖噶尔派出两路大兵逺临边塞此所派兵丁等既为国家効力行间朕心更为轸念已于行粮恩赏外给与坐粮以养赡其家口但兵丁等出门之后家中若有吉凶之事料理无资不可不为筹画周济除京城八旗出征兵丁该旗照例支给外其奉天等处八旗出征兵丁着照京城护军之例吉礼赏银十两丧礼赏银二十两其直隶山东山西河南陜西等处出征绿旗兵丁着照京城骁骑之例吉礼赏银六两丧礼赏银十二两凡此赏给银两其有已经孳生利息之处即于利息内支给其未曾赏银及虽经赏银而尚无利息可支之处即动正项钱粮支给着该管官员通行晓谕使出征兵丁咸共知悉伊等家中遇有应领赏银之时即报明本管官出具领结照数支领毋得稽迟俾効力行间之士均霑实惠无内顾之忧以副朕加恩沛泽之至意
　　闰七月庚辰
　　上谕兵部驻藏兵丁其家口在家着照出征兵丁之例给与坐粮以为养赡之资若家有喜丧事件亦照出征兵丁例赏给银两
　　八月甲辰
　　上谕兵部凡兵丁等承应官差养赡家口专于粮饷是頼乃有射利之铺戸土豪人等交结队目广放营债以取重利兵丁堕其术中借银到手随意花费及至领饷之时不足以饱债主之谿壑此实兵丁等暗中耗费以致窘乏之由也向来旗人有放印子钱各色等弊今严禁之后兵丁渐觉从容着通行文武官员出示晓谕嗣后不许铺戸土豪人等再放营债违者从重治罪其从前已经借给者着清还本银不许收取利息将此惩债主之贪心以杜暗蚀兵粮之患其营伍兵丁彼此借贷者除朋情缓急通融外若有放债图利剥削同辈者着该管官稽查严禁傥违禁不遵一经发觉将该管官一并议处
　　十二月癸卯署陜西总督查郎阿奏西路一应军需兵马俱由嘉峪关出口肃州米豆草束昻贵该镇标兵额饷本色少而折价多不敷籴买之用请酌量加增
　　上谕内阁朕前因宁逺大将军岳钟琪之请特念哈密为军需往来之地将驻防兵丁増给口粮盐菜今肃州为大军出口要道办理军务之员咸集其地食指繁多未免物价昻贵着将肃镇兵丁折支米豆每石于折中一两之外増给银五钱每草一束増给银一分自雍正七年秋季起至大兵凯旋之日俱照増加价值每季按名给发毋得扣尅侵渔统入该年奏销册内报部查核以示朕轸念边兵至意
　　丁巳
　　上谕兵部天津水师营兵丁钱粮前经部议每月定为一两五钱朕近闻兵丁用度稍有不敷已降旨加为每月二两浙江乍浦水师营兵丁亦应一体加恩其新拔之兵丁等每月支银一两五钱者亦着照天津之例加为二两
　　雍正八年庚戌三月乙酉
　　上谕内阁从前陜甘各标及松潘镇出征兵丁添补衣装据大将军岳钟琪奏明动支各兵家口夏秋二季一半饷银制备今总督查郎阿等奏报俱已制办运送军前讫兵丁等効力行间逺征边塞朕心深为轸念此所添补衣装银两着加恩赏给不必扣除伊等家口月饷即行文陜甘川三省并大将军处晓谕兵丁知之
　　八月癸丑
　　上谕兵部从前以武弁一年所得俸薪不敷所用令自提镇以至千把总俱量给与亲丁名粮以资养赡今各省添设外委千把尚未议及念此外委人员所办者千把总之事而所食者仍止本身一分马粮一应公差纸笔衣马之费实有不敷着将各省添设外委千把总每员给与步粮一分即令伊之子弟家人顶食以资养廉倘有巧借办公名色扣尅兵饷滋扰地方者着该管官即行揭报该辖大员指叅毋得姑徇宽纵
　　九月丁卯
　　上谕八旗都统八旗兵丁等房屋倾圮者昨已每旗赏银三万两为修理之用闻该管之都统官员等不论坍塌墙屋之多寡及有无伤损人口之处一概均匀给散并无差等其名则均而实则不均之甚总因伊等潦草塞责不肯以实心经理公事俾朕之恩泽不滥不偏登众兵于袵席也除从前所赏银两各旗已经均给外朕再赏每旗帑银三万两着该旗大臣等悉心确查分别等次秉公赏给务令寒苦之家实霑恩惠傥仍任意给发不能公当者经朕访闻必于该旗之大臣官员是问至于八旗官弁已给半年之俸不在查赏之内
　　十月辛亥
　　上谕内阁年来出征兵丁在外支给口粮而仍给与坐粮以养赡其家口盖因其荷戈持防効力戎行不忍令有内顾之虑也至各省土兵有派拨征者则于起程时赏给银两而无养赡家口之例朕思本身逺出在外则于营生之计不能兼顾其父母妻子或至俯仰无资深可轸念嗣后土兵之出征者除恩加赏赉外其父母妻子在家照守兵坐粮之例每月给银九钱米三斗米折银赏给着督抚提镇差委官弁前往该地方会同土官秉公散给务令均霑实惠傥有侵蚀扣尅等弊一经发觉定行从重治罪决不寛贷目今云贵川广等省効力之土兵即照此例行并将此旨通行晓谕各省土兵知之
　　十二月戊戌
　　上谕兵部前因口外用兵哈密为军需往来之地特准大将军岳钟琪之请将驻防兵丁口粮盐菜加恩増给又准署总督查郎阿之请将肃镇兵丁折支米豆草束银两各行増给总以肃州哈密一带地方兵马往来物价未免昻贵故加恩于常格之外也今思嘉峪关在肃州哈密之间其地苦寒所需兵粮皆从肃州转运事属一体其营汛兵丁折支米豆草束之价俱着照肃镇之例米豆每石加银五钱每草一束加银一分其加増之期亦照肃镇补行给发以示朕轸恤边兵之至意
　　雍正九年辛亥二月丁未
　　上谕大学士等从前阿尔泰兵丁驻劄之时粮运维艰是以廷议每兵每月祗给米一斗并羊价五钱迩年以来羊价渐长所给银两不足羊只之值月米一斗亦有未敷不免半菽之虞朕心深为轸念查察罕叟尔每年屯种所获富有余贮而运送粮石较前亦易着将现今调拨军营防守之满洲兵丁每名月给米二斗四升九合其戍守阿尔泰之满洲兵丁每名月给米二斗至察哈尔土黙特兵丁每名月给米一斗五升以示朕恩恤兵丁之意
　　五月甲子
　　上谕兵部今嵗命往陜西西安驻防兵丁派出直隶张家口营兵一百八十余名闻各兵家口支领钱粮而该管武弁等以各兵应有钱粮俱给与新募之兵支领无可给发以致各兵家口三月未曾领饷日食不敷四路奔诉凡兵丁拨派他往者如马兵一名原领月饷二两则以九钱付本兵为途中盐菜之用以一两一钱为养赡家口之资所有兵米亦仍令其家口支领若有新募兵丁则另行给与月饷并无以本兵钱粮付新募兵丁之事何以张家口官弁等错误迟延以至各兵家口糊口无资着该督该提镇即速查明照例给发并将迟误之处据实叅奏
　　癸未
