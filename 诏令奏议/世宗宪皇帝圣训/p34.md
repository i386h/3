<!-- { "loadSidebar": true } -->
　　上谕戸部从来地方科派陋规甚为民间之扰累杨超曾通行查禁办理甚是但恐相沿已乆官吏人等尚有阳奉阴违者又恐日乆法弛将来接任之员或有仍袭从前之陋习者着将杨超曽所奏宣示于外令奉天官吏人等永逺遵行以除积弊以惠闾阎
　　雍正十年壬子七月庚寅
　　上谕办理军机大臣等京中送往军营之器械等项甚多驿站虽备有车辆每遇物件繁多之时官车不能敷用势必雇募民车运送寛裕给与价值惟是官吏等奉行不善每于数日之前即将商民车辆牲口拘集于驿站地方令其守候备用至起运日期始给运价其余耽搁之日并不准算以致商民探知信息即行逺避行旅畏惧不前嗣后着严行禁止
　　雍正十一年癸丑五月丁亥
　　上谕戸部山东通省近报甘雨霑足但从前有得雨稍迟之州县今年二麦歉收民力未免拮据钱粮输纳承办维艰朕心轸念尔部即行文该督抚得雨稍迟之州县衞所应征新旧钱粮缓至秋成之后再行开征以示朕体恤闾阎之至意
　　庚寅
　　上谕戸部各省州县设立社仓原以便民济用若遇应行借给之时该州县一面申详上司一面即速举行方可以济闾阎之缓急傥其中有假揑虚冒等弊自难逃督抚之耳目闻直隶百姓借领社谷必待该督咨请部示而后准行往返动经数月小民悬待孔殷仍不免重利吿贷之苦嗣后着该督李衞酌量定例变通办理咨报存案
　　辛卯
　　上谕戸部上年江苏等处被水之州县朕已降旨多方赈济今春又复添赈四十日以加惠贫民兹当征收钱粮之时其被灾稍重之处小民输课未免艰难着该督抚秉公确查将应行缓征之州县奏闻缓征待至秋成再令完纳以纾民力
　　雍正十二年甲寅二月壬子
　　上谕内阁闻江南通州滨海地方上年秋收稍歉现今米价昂贵盐塲灶戸谋食维艰将来青黄不接之时尤不可不加赈恤着署总河高斌即将通州盐义仓存贮之谷酌拨数千石委员分运各塲设厰煮赈再行酌量拨运平粜至各塲灶戸有现在应征折价钱粮着一槩暂缓至秋成之后再行征收
　　九月丁酉
　　上谕内阁陜省今嵗秋禾受旱水田虽可有收而旱田收成大减明年青黄不接之时米粮或至腾贵不可不预为筹备查陜省与河南接壤雍正十一年春间拨运豫米十万石自水次装载直抵西安已有成效上年曽令河东总督王士俊于沿河州县水次贮谷三十万石并将上年豫省漕米截留易谷以备陜省之用是豫省备运陜省之米甚为充裕傥明年陜省有需用之处着巡抚史贻直等一面具奏一面即将需用米数行文王士俊料理照上年之例由水道运赴西安应用将此并谕王士俊知之
　　十月丁未
　　上谕内阁数年以来甘肃等处地方办理军需民人等挽输効力朕心深为轸念已屡加恩泽以示嘉奨前据督抚等奏报今年禾麦收成俱好朕心深慰今闻秋间有雨少之州县如阶州靖逺环县数处收成不足民食稍艰或他处有似此者亦未可定着刘于义许容确加访查所有歉收之处或应蠲免或应停征其乏食之民如何抚恤一面定议奏闻一面即行办理若西安所属有秋田歉薄之州县着史贻直硕色亦即确查奏闻照此办理
　　雍正十三年乙卯三月庚寅
　　上谕内阁朕闻南方滨江两岸多系芦洲民间俱将芦苇堆贮洲上卖以度日而江楚及上江各帮漕船由江往回竟有不法水手每遇芦柴堆积之处輙纠集多人蜂拥上岸恃强夺取洲民拦阻动辄殴詈民多怨言夫领运弁员即坐本帮粮船之内水手肆行如此安得推为不知至督运之粮道押运之防员虽云统辖众帮亦当留心查察何得任其多事着漕运总督通行晓谕傥有仍蹈前辙者经朕访闻必将文武大小运官分别严加议处
　　闰四月戊寅
　　上谕礼部凡烈妇轻生从死昔年
　　圣祖仁皇帝曽降旨禁止朕于雍正六年又降旨晓谕至明且悉数年以来因各省奏请旌表烈妇者尚少朕是以格外加恩准其旌表今数日之内题奏殉夫尽节之烈妇烈女如此之多可见地方官未将从前谕旨剀切晓谕乡曲愚民尚未深悉
　　圣祖仁皇帝与朕重惜民命之至意以致民间妇女激烈捐躯者更多于前嗣后若槩予旌表恐转相则效易致戕生深可悯恻着地方有司将朕前旨广为宣布俾遐僻壤家喻戸晓傥宣谕之后仍有不顾躯命轻生从死者不必槩予旌表以长闾阎愤激之风













　　大清世宗敬天昌运建中表正文武英明宽仁信毅大孝至诚宪皇帝圣训巻十六
　　钦定四库全书
　　大清世宗敬天昌运建中表正文武英明宽仁信毅大孝至诚宪皇帝圣训巻十七
　　恤兵
　　雍正元年癸卯三月己酉
　　上谕八旗都统等私行科派殊非善事贫乏兵丁所恃以为生者惟在钱粮嗣后各旗佐领下一应公中事务概不许私自派取若有擅行私派者即以作弊治罪
　　四月丁卯
　　上谕吏部戸部兵部各省给发驻防官兵米谷草豆等项价值不一除已有定额省分照常给发外其余未曽定额省分多寡不符理应将本省歴年给发之价酌处其中画一定议价值一定便于遵行如遇年丰价平稍有赢余于官兵亦属有益傥嵗歉价昻该督抚据实陈奏朕自加恩
　　五月庚辰兵部议覆云贵总督髙其倬奏免鹤永等处取藏兵丁赔补倒毙马匹应不准行
　　上谕曰兵丁逺驰异域甚属劳苦且满洲绿旗俱当一视其倒毙马匹若仍令伊等赔补朕心不忍着尽行豁免
　　十月辛未
　　上谕八旗大臣等八旗满洲为我朝根本植本不可不固近见八旗兵丁技勇产业大减于前此皆文武臣工仰恃
　　皇考之宽仁遂乃怠于公务不勤厥职玩忽茍安因而法制废弛兵丁等既无教训之人遂少儆惕之意不习骑射不谙生计妄费滥用竞尚服饰饮酒赌博渐至困穷从前
　　皇考恩养兵丁屡加赏赉代偿逋欠又设立公库以利济之惠泽虽频空乏如故曽何禆益乎朕今初登大位未遑徧行查视惟尔诸臣是頼限于三年内将一切废弛陋习悉行整饬其各实心任事训练骑射整齐器械教以生理有顽劣者即惩之以法傥至三年仍不悛改朕必行罚无赦再叅领一官管辖多人办理旗务甚属要优者留用劣者即行罢黜至于兵丁器械既于明年十月阅尔诸臣应即行查看有不齐者令其佐领内预为补足今不置备临期倍价赊买又为债负所累贫乏兵丁何以为生凡此等处诸臣宜各留意也
　　雍正二年甲辰正月辛丑
　　上谕八旗都统等八旗满洲蒙古汉军人等俱经累世効力现今承平既久满洲戸口滋盛余丁繁多而护军马甲额设有定是以不得披甲之闲散满洲至有窘迫不能养其妻子者朕每加悯念将如何施恩俾得资生之处再四筹度并无长防若欲増编佐领恐正项米石不敷若不给与钱粮养赡伊等何以聊生既不能养其家口何由造就以成其材今将八旗满洲蒙古汉军内共选取四千八百人为教养兵训练艺业所选人等毎月给与钱粮三两计四千八百人每年共需钱粮十七万二千八百两每一旗满洲蒙古汉军共六百名内满洲四百六十名蒙古六十名汉军八十名其汉军之八十名令为步兵每月给与钱粮二两就此钱粮数内计其赢余通融料理可以多给四十名兵丁每汉军一旗着选取一百二十名再军器内长枪尤为有用着满洲蒙古每佐领下选取护军四名马甲四名令其学习长枪汉军每佐领下选取马甲四名令其学习藤牌挑刀此四千八百名教养兵若计佐领选取恐其人有多寡不同应于旗下甲喇内通计人数选取则护军马甲益得有用之人而闲散余丁亦得学习成就矣至于如何编录教训管辖之处八旗都统护军统领副都统等公同尽心详酌务期永逺可行定议具奏
　　九月癸卯
　　上谕戸部前往台湾换班兵丁俱在台湾支给粮饷伊等所留家口无力养赡必至内顾分心着将兵丁所留家口每戸赏月米一斗内地米少即动台湾所有之米合算船价雇运至厦门交地方官按戸给发务使均霑实惠
　　雍正三年乙巳六月壬辰
　　上谕戸部今年雨大屋漏墙欹者多朕轸念披甲人等家贫不能修理特加恩赐务使人人得所着动戸部库银九万两赏给八旗毎旗一万两上三旗内府佐领一万两令得修理房屋着八旗都统前锋统领护军统领副都统内务府总管会同酌议分别赏给
　　雍正四年丙午十月甲子
　　上谕兵部各省驻防兵丁巳故者其妇女每年以船载送回京江南浙江等处俱于七八月起程福建广东荆州等处俱于四五月起程沿途换船船戸惟利是图故意延挨一到临清济宁地方即称恐致冰冻仍令岸路来京中途苦累甚属可悯嗣后着于定限之前一月起程交与沿途地方官速换船只与粮船一例照管督催务令必至张家湾庶寡妇等不致苦累而回空船只亦不致守冻矣
　　十二月戊午四川巡抚法敏奏进建昌冕山苖蛮之官兵请暂照松潘戍守兵丁例支给口粮陆续扣还
　　上谕兵部向来官兵凡在内地行走者例不给与口粮朕思内地亦有逺近之分行走不无迟速之别宜酌加恩泽以奨勤劳今建昌官兵因进贼蛮已经深入梁山此地旧称险逺并非内地可比而贼徒金格等潜匿荒僻之区尚未授首现在官兵各处搜奋勇効力甚属可嘉查前嵗进南坪时官兵俱经给与口粮今进梁山官兵着照南坪之例一体支给口粮以示朕抚恤兵丁之至意
　　雍正五年丁未九月丁卯云贵总督鄂尔泰奏云南提督郝玉麟帯兵进乂木多时各兵曽借饷银原议分三年扣还请展限六年以纾兵力
　　上谕兵部当日兵丁前往乂木多时未免起身匆忙马驼之属畧觉多费朕心轸念原欲将借支饷银全行豁免以示恩恤因一时未暇降旨今览鄂尔泰所奏着将应扣银四万三千两悉行豁免其已扣之七千余两仍照数赏给兵丁以副朕爱养兵丁之至意
　　十月丙戌
　　上谕内阁八旗满洲火器营护军校及兵丁等往芦沟桥操演枪礮起身甚速天气寒冷着每人赏给银五两制备御寒衣服不得妄费
　　雍正六年戊申九月己酉
　　上谕兵部各省水师兵丁惟福建最为熟练朕前降旨令蓝廷珍拣选五十名发往浙江照陜西兵丁赴浙之例令其补充营伍敎习浙江水师其起身盘费及到浙安插之处令髙其倬李衞照例赏给查湖北湖南共有水师七营向来操演亦未精熟须得闽人为之敎导着照浙江之例令蓝廷珍拣选熟练之兵丁五十名发往湖广交与总督提督分拨各营令其敎习其起身盘费及在楚安插之处亦着髙其倬迈柱等照浙江之例料理赏给再旧例湖广镇标协标考拔千把先行咨送提督转送总督再加考试方行补用但湖南湖北路途遥逺又隔洞庭之险防弁往返艰难资斧不易且致乆旷汛守嗣后湖北二十四营千把专隶总督考定咨知提督湖南二十四营千把专隶提督考定咨知总督俾防员得省逺行之费而汛守亦不至于久旷若新任总督提督到楚之时南北各标武职等官仍听总督提督通行调试分别优劣
　　十一月戊午
　　上谕内阁迩年川陜汉土官兵抚番苗逺涉藏地効力勤劳朕心深为轸念着动支库帑银十万两交与总督岳钟琪会同四川提督黄廷桂酌量分别等次通行赏给以示朕加恩沛泽之至意
　　乙亥
　　上谕兵部云南等省所有苗蛮防獞种类甚多残忍性成逞凶嗜杀剽掠行旅贼害良民又或劫去人口重价勒
