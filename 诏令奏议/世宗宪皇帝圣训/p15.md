<!-- { "loadSidebar": true } -->
　　上谕大学士九卿等自古为政者皆言寛严相济所谓相济者非方欲寛而杂之以严方欲严而杂之以寛也惟观乎其时审乎其事当寛则寛当严则严而已如十人当赏则俱赏之断无以赏者太多而舎一二人不赏之理十人当罚则俱罚之断无以罚者太多而寛一二人不罚之理即如户部也综核钱糓惟在公平直省征觧钱粮其不足者固当查核若余于额数之外者岂遂不当查核乎即如刑部也按律定罪务期明允直省审谳重案其间失出者固当驳诘若失入而致寃抑者岂遂不当驳诘乎总之寛严适恊其宜乃为相济非参杂于寛严之间而为子莫之执中也譬之饮食原相需也然亦当饮而饮渇者不可以食觧当食而食饥者不可以饮充若强饥者以饮强渇者以食是相背也岂相需之道乎
　　甲子
　　上谕户部朕闻各省粮船过淮抵通之时该管衙门官吏胥役人等额外需索陋规以致繁费甚多运丁重受其累特命御史前徃稽查禁革苛索等弊又查向来之例毎船北上许带土宜六十石朕思旗丁运驾辛苦若就粮艘之便顺带货物至京贸易以获利益亦情理可行之事着于旧例六十石之外加増四十石准毎船携带
　　土宜一百石永着为例惟是运丁人等繁多素有恶习如偷盗米石挂欠官粮夹带私货藐视法纪此向来之通弊也又如昔年浙江湖广二省粮船因私忿小怨遂操刃持戈杀伤多命又从前偶值回空守冻遂致纵容水手公然抢夺扰害居民此皆众所共知者是以数年以来内外臣工条奏旗丁不法者不下数百纸前又有奏称贩卖私盐之弊在粮船为尤甚有一种积枭巨棍名为风客惯与粮船串通搭载货物运至淮托与本地奸徒令其卖货买盐预屯水次待至回空之时一路装载其所售之价彼此朋分粮船贪风客之余利风客恃粮船为防符于是累万盈千直逹江广私贩日多而官引日滞等语观此则旗丁之作奸犯科诚难以悉数也朕年来屡饬该管官严行禁约又复念其劳苦叠沛恩膏近见伊等之恶习刁风亦渐悛改是以特颁谕防严禁淮抵通苛索之陋规复令増添携带土宜俾得多沾余润以赡家口伊等益当感戴朕恩遵守法度共为良善以免罪愆着縂督仓塲侍郎漕运縂督将朕此防通行刋布每船各给一张使运丁人等触目警心以副朕体恤训诲之至意
　　壬申
　　上谕广东督抚等闻粤东地方四民之外另有一种名为蜑户即猺蛮之以船为家以捕鱼为业通省河路俱有蜑船生齿繁多不可数计粤民视蜑户为卑贱之流不容登岸居住蜑户亦不敢与平民抗衡畏威隐忍局蹐舟中终身不获安居之乐深可悯恻蜑户本属良民无可轻贱摈弃之处且彼输纳鱼课与齐民一体安得因地方积习强为区别而使之飘荡靡寕乎着该督抚等转饬有司通行晓谕凡无力之蜑户听其在船自便不必强令登岸如有力能建造房屋及搭棚栖身者准其在于近水村荘居住与齐民一同编列甲户以便稽查势豪土棍不得借端欺陵驱逐竝令有司劝谕蜑户开垦荒地播种力田共为务本之人以副朕一视同仁之至意
　　六月丙申
　　上谕刑部等衙门闻得外间讹传六月二十四五将开屠宰耕牛之禁回子等俱欲齐来谢恩等语又闻民间竟有私宰耕牛之事此必奸人造为讹言诱人犯法以挠禁令也凡朕所降防禁约者事事皆欲济民之用厚民之生无一事为朕之私心便用而设也如禁用黄铜所以禆益鼓铸流通国寳朕岂别有需用黄铜之处乎如禁赌博所以端人心而厚风俗赌博之为害于人心风俗朕已屡降谕防甚详且悉非愚顽不移之軰无一人不以禁约为当也至于禁宰耕牛以耕牛为农田所必需垦田播糓实借其力世间可食之物甚多何苦宰牛以妨穑事乎今朝廷所需除祭祀照例供用其余亦一概不用牛肉矣年来自禁用黄铜之后而钱价渐平民用颇利矣自禁赌博之后而开塲聚众者亦畧知畏惧敛迹矣自禁宰耕牛之后而农家向日数金难得一牛者今已购买易而畜牧蕃矣可见利益民生之事亦既行之有效为良民者必皆知朕大公爱民之心为良有司者必能实心遵朕爱民之政惟百姓中有回子一以宰牛为业试思贸迁有无百工技艺何业不可营生而必欲为此犯禁伤农之事国家亦岂肻因一二游手回民无理之营生而令妨天下万民之生计夫朕所禁之事必审度再四灼见其必应禁止然后见诸施行岂有旋禁旋开朝三暮四之理乎今讹传宰牛开禁之语必系为匪奸徒造作言语煽诱愚民使之犯法而于中取利甚属可恶着该部歩军统领顺天府府尹五城御史等通行晓谕京城直省并严行查访如有违禁私宰耕牛及造为种种讹言希圗煽诱者立即鎻拏按律尽法究治如该管官不实力严查致有干犯者定行从重议处
　　七月甲子
　　上谕内阁粤东三面距海各省商民及外洋番贾携赀置货往来贸易者甚多而海风飘发不常货船或有覆溺全赖营汛弁兵极力抢救使被溺之人得全躯命落水之物不致飘零此国家设立汛防之本意不专在于缉捕盗贼已也乃沿海不肖之弁兵等利欲薫心贪圗财物每于商船失风之时利其所有乘机抢夺而救人之事姑置不问似此居心行事更甚于盗贼其无耻残恶已极岂国家兵弁忍为之事乎广东福建二省居多而他省沿江濵海之营汛亦所不免此皆该地方督抚提镇等不能化导于平时又不能稽查惩究于事后以致不肖弁兵等但有圗财贪利之心而无济困扶危之念也嗣后若有此等应作何严定从重治罪之条使弁兵人等有所畏惧儆戒着沿海督抚各抒己见议奏到时九卿再行防同定议此防颁到之时着一面定议一面即行出示宣谕弁兵等知之
　　闰七月癸巳
　　上谕内阁凡州县官新旧交代如钱粮仓糓驿马等项自应据实查盘秉公授受在上司不得徇庇前官抑勒交代在后官不得留难前任挟诈行私斯于理为至当于法为得平即以仓糓驿马二事言之若果米糓红朽糠粃不堪自当据实掲报但闻有刻薄之人恣意苛索于搧飏之时髙下其手好米亦有亏折以致前任之官畏其搧飏勉强议帮银两而后得以交代离任驿马若果疲瘦不能应差自应退还前官着落赔补又闻有故意勒掯者将好马退还强令交银又托言需马应差以贱价买其原马余银入已此等恶习各省州县官毎尝有之朕曽经访闻即督抚大臣亦有以此入告请定例通行严禁者朕思前后交盘乃国家政治之所闗亦本人考成之所系如果前任之人事事清楚岂后任者皆属无良之人而好为刻覈之事今接任之干系既重而又不令其舒展盘查情理实未允恊况不肖之员往往于将近离任之时百计侵蚀扣尅以贻后人之累则其又不在接任之员矣是以前后之间寛严之际难以概论亦难以法律相防惟在督抚大吏等于未交代之先推诚训诫正交代之际留心察访既交代之后体其情理即此可知属员之立志为人矣若过在前任则处前任在后任则处后任不存成见不渉偏徇耳目能周赏罚悉当则吏治事事可望肃清矣至于训诫属员又当动以天良晓以利害傥前官欲贻累于后人后官欲苛求于前任是皆损人利己假公济私目前之获利有限暗中之造罪无穷天道好还国法具在恐究不能免于贪刻之报着通行晓谕各省大小官员知之
　　八月癸丑
　　上谕户部近畿各府有八旗荘屯杂处其间有司难于清查且八旗罢黜之废员及不能上进之子弟与多事不法之家人往往潜住其中结交游手好闲之軰妄行生事或好勇鬭狠或酗酒赌博或与百姓争讼告讦展转不休以致风俗日渐浇陵难以整理虽有理事同知一员亦相隔甚逺不词讼到案一为判断平时则无稽查约束之功也朕意欲于旗员及司官内遴选贤能者八员派往各府有荘屯之地方专办旗人之事时加教诲申明禁约导其善念革其邪心小则分别惩戒大则据实纠叅其有旗民互相争讼之事仍聼该管衙门审理此差往之员以一年为期更换一次果能实心办理化导有方一年内所管之处无旗人犯法之案将该员与以议叙傥或怠忽废弛因循瞻顾或擅作威福多生事端着直縂督与廵察御史即行叅奏从重议处其如何分晰管理及如何定例之处着该部详议具奏
　　丙辰
　　上谕九卿等尝见继母于前母之子其相待之刻有在寻常情理之外者夫子之于继母其奉飬承顺服制礼节一切与本生之母无异此伦常之道也则为继母者亦当视如亲生顾复抚飬方为交尽其道乃有一等妇人悍恶性成不明大义常存分别之心偏爱其所生之子而薄待前母之子若己未有子者又或懐嫉妬之念而憎恶前母之子或显加之以陵虐或隂中之以计谋以致其子不得其死甚至絶其夫之宗祀而不恤是不但母子之恩已絶竝视其夫如仇讐矣向以名分所在故律无拟抵之条事既出情理之外所当酌量立法以防人伦之变朕意若继母于前母之子有陵逼谋害等情至于身死者将情由审讯实以其所生之子议令抵偿若继母未生子者则令归其母家不得承受夫家产业如此庶使秉性凶悍不顾大义之妇人有所儆戒消其残忍之心而保全其母子之恩谊似属有益着九卿悉心详议具奏
　　乙丑
　　上谕户部京师大兴宛平二县知县常以亏空被叅朕体察其故二县在辇毂之下毎有一时速办之公事不能迟缓者那移库银以济用而支领还项未免迟延时日其上司察知库帑有亏不得不行劾此等亏空实有可原之情朕体恤臣工不忍听其因办公而遭罢黜为之思一备用之道着宛大二县各领户部银一万两永逺存贮该县遇有速办之公事即详明府尹将此银动支应用俟支领销算之时仍复归还原项于毎年嵗底报部查核如此则办公有赖备用有资再有亏空国帑或借名擅动备用之银者定行重治其罪
　　十二月壬子
　　上谕署山东廵抚岳濬诸凡修理工作惟勤查勘属员吏胥方不敢舞若少渉踈慢必致有名无实潦草塞责湏遴委诚实人员不时催督看验务俾修筑坚固以利便行旅至于帑项第不令奸贪侵蚀耳何可吝惜果能锱铢皆用于工内即较原估稍多亦朕所乐闻也
　　己巳
　　上谕内阁昨据山西廵抚石麟奏报本年十一月初二日保徳州庆云呈瑞今又奏报十二月初一日临晋县云丽日歴午未申酉四时又据布政使蒋泂折奏从前汾河形势惟文水县地势低洼河身淤浅是以议开引渠二道正河一道今年六月内汾河水发河道改流文水县自青髙村至伊家社各开引渠二道旧时漫流已为沃壌而东城村欲开之河现今寛濶十余丈或数十丈众水防同河身长二十五里经年累月人力不能成之功天然疏濬等语朕思晋省民风由来醇朴是以感召
　　天和屡嵗皆登丰稔即如近日预备军需民情踊跃争先恐后悉出至诚观此尊君亲上之念则其孝亲敬长克敦行谊可知而地方官员平日训导有方亦即此可见是以仰防
　　上天昭示瑞应以奨官民之善朕心深为慰悦着照河南省之例通行所属府州县将人材品行可备任使者不拘人数资格秉公举出该抚再行详加遴选具题奏闻送部引见并令各州县于常例嵗举老农外再各举一人给以八品顶带以示朕褒嘉善俗广沛恩膏之至意
　　雍正八年庚戌二月丙辰
　　上谕内阁从来察吏之道莫先于奨亷惩贪盖贪黩之风不息则上亏国课下剥民膏其为吏治人心之害者甚大不止闗系钱粮而已我
　　皇考圣祖仁皇帝澄叙官方深恶贪墨之蠧国病民所以警戒训饬之者至矣祗以
