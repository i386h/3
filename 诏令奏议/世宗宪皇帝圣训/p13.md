<!-- { "loadSidebar": true } -->
　　上谕各省督抚藩臬等朕宵旰勤劳时以教养万民为念所颁谕旨皆正徳厚生之要务实切于民生日用者乃闻向来谕旨颁至各省不过省会之地一出告示州县并未徧传至于乡村荘堡偏僻之区则更无从知之矣如禁止黄铜赌博宰牛等事朕为百姓筹画者委曲周详而地方官员有司不行禁约上司置若罔闻无怪乎百姓之迷而不悟也京师乃五方杂处之地凡禁约之事较他省为难今京城内外市卖铜器及羣聚赌博者俱已禁止岂外省转不能行乎他如清查保甲积贮社仓之行之必以其渐地方始无纷扰若骤然举行而廹之以官法奸胥猾吏将借端为非转为小民之累今观地方大吏于应当从容办理之事则急切为之而于一时可以禁止之事实有益而无害者则漫不经心岂非缓急失宜先后不得其序耶至于邪教妖言大有闗于人心风俗该地方官一有所闻即当留心根究庶可以消奸宄而安良善所谓防防杜渐也若下司隠匿不报或上司知之又欲化有事为无事势必致奸宄漏网匪党无所忌惮附和者愈众则将来株连者愈多是本欲息事而转致多事故不如惩治之于早也各省督抚藩臬皆地方大吏勉之毋忽
　　十一月戊午江西廵抚布兰泰叅奏蔚州叅将裴魁虚冒名粮请革职究追
　　上谕内阁武弁虚冒粮饷防分乃厯来积弊较有司之贪赃枉法累及国计民生者似有分别该上司等应预行严饬令其悛改为国家爱惜人才若切加训诲仍不遵奉则当叅革治罪今布兰泰到任伊始尚未教导属员遽以空粮几分将裴魁叅奏未免过刻若督抚等皆如此劾叅恐有用之才受防愆之累而不得改过自新者多矣朕念裴魁从前効力从宽免其究问着降三级留任朕此畨降旨将裴魁宽免深恐各省武弁等尅扣兵粮而该管上司等徇情宽纵者由此渐多若照例将裴魁治罪则又恐各该上司以此事叅处为是因而刻意搜求使可用之员遽行黜革实属可惜是以明降谕旨凡此寛严轻重之间朕实以至公之心而权衡于至当之理封疆大臣等祗遵朕训随事察理因时制宜遇属员中之小过当加训戒容其改悔自新方能事事合乎公平至当也
　　壬戌
　　上谕内阁朕日理万几勤思上治凡外省来京之小臣如州县佐贰等官常令引见并许条奏地方事务数年以来览所奏甚多其中指陈近理言有可采者或交部议或即准行此皆朕留心政治期有裨益于地方之意也特恐行之日乆致生弊端或各省督抚藩臬等见地方事务有不便自行陈奏之处因授意于属官令其写入条陈之内亦未可定朕防防杜渐不得不预行晓谕倘有此等则显蹈欺罔之罪一经发露断不宽贷至朕屡颁谕防训励臣工总为国计民生之至要各省督抚诸臣自当实心遵奉但恐前任督抚所奉之谕旨接任者未曽备悉或致日乆废弛着各省督抚等将厯来所奉谕旨俱缮録成册一一详载以便每日观览触目警心并将此册交代不许失漏藏匿如此则前任奉行之谕防后任仍得知所遵循观览之际悉如亲承朕训于国计民生庻有裨益
　　十二月己亥
　　上谕兵部向来云贵川广以及楚省各土司僻在边隅肆为不法扰害地方剽掠行旅且彼此互相讐杀争夺不休而于所辖苗蛮尤复任意残害草菅民命罪恶多端不可悉数是以朕命各省督抚等悉心筹画可否令其改土归流各遵王化此朕念边地穷民皆吾赤子欲令永除困苦咸乐安全并非以烟瘴荒陋之区尚有土地人民之可利因之开拓疆宇増益版图而为此举也今
　　幸承平日乆国家声教逺敷而任事大臣又能宣布朕意勦抚兼施所在土司俱已望风归向并未重烦兵力而愿为内属者数省皆然自此土司所属之夷民即我内地之编氓土司所辖之头目即我内地之黎献民胞物与一视同仁所当加意抚绥安辑使人人得所共登袵席而后可副朕懐也但地方辽濶文官武弁需员甚多其间未必尽属贤良之辈且恐官弁等之意以为土民昔在水火今既内附已脱从前之暴虐即略有需索亦属无伤此等意见则万万不可着该督抚提镇等严切晓谕不妨至再至三且须时时留心访察稍觉其人不宜苗疆之任即时调换竝严禁兵丁胥役生事滋扰务俾政事清明地方宁谧安居乐业共享升平倘有不遵朕旨丝毫苛索于土民地方者着该上司立即叅劾重治其罪即系平日保举之人亦不可为之容隠果能据实纠叅朕必宥其失察之愆嘉其公忠之谊该督抚提镇等可共体朕心各尽懐保边民之道
　　雍正六年戊申三月壬子
　　上谕内阁览福建廵抚常赉奏称罗源县孝子李盛山割肝救其母病伤重身故请加旌表部议以割肝乃小民轻生愚孝向无旌表之例应不准行朕思我
　　世祖章皇帝
　　圣祖仁皇帝临御万方立教明伦与人为善而于此例慎予旌表者诚天地好生之盛心圣人觉世之至道视人命为至重不可以愚昧而误戕念孝道为至宏不可以毁伤为正理立法垂训实有深意但向来地方有司未尝以圣贤经常之道与国家爱养之心明白晓谕开导编氓是以愚夫愚妇救亲而捐躯殉夫而殒命者往往有之既有其事若不予以旌表恐无以彰其苦志而慰其幽魂所以数十年来虽定不予旌表之例而仍许其奏闻且有邀恩于常格之外者仰见
　　圣祖仁皇帝哀矜下民之
　　圣心固如是之周详而委曲也孝经曰身体髪肤受之父母不敢毁伤孝之始也孟子曰事孰为大事亲为大守孰为大守身为大此皆言人子一身乃父母之遗体虽一髪一指不可偶有亏损以伤父母之所贻也孔子曰父母惟其疾之忧葢父母爱子之心无所不至偶有疾病尚以为忧设有不肖忤逆之子父母且恕而矜之若纯孝之子则父母之怜爱又当何如也若以己身患病之故致其子割肝肉以充饮馔和汤药纵其子无恙父母之心断无不惊忧惨惕不安之理况因此而至于伤生又岂父母所忍闻者乎夫父母有疾固人子所当尽心竭力之时而孝道多端实不容効命捐驱于一节孔子曰生事之以礼死塟之以礼祭之以礼是人生孺慕之诚原通百年而无间者也人子一身承先启后负荷甚钜若舎生殒命于仓猝之间而忘宗祀继续之重非所以为孝也况人子于亲本乎天性傥能尽至诚纯孝之实则亲病虽笃呼吁请祷力省一身之过愿为一正人如此必能感天地动鬼神何须割肝刲股以为回生之良剂乎家庭之行惟在至诚至敬善体亲心不必以惊世骇俗之为着竒于日用伦常之外也至若妇人从一之义醮而不改乃天下之正道而其间节妇烈妇亦有不同者烈妇以死殉夫慷慨相从于地下固为人所难能然烈妇难而节妇尤难葢从死者取决于一时而守贞者必厯夫永乆从死者致命而遂已守贞者备尝夫艰难且烈妇之殉节捐躯其间情事亦有不同者或廹于贫窭而寡自全之计或出于愤激而不暇为日后之思不知夫亡之后妇节之当尽者更多上有翁姑则当奉养以代为子之道下有后嗣则当教育以代为父之道他如修治苹蘩经理家业其事难以悉数安得以一死毕其责乎是以节妇之旌表载在典章而烈妇不在定例之内者诚以烈妇捐生与割肝刲股之愚孝其事相假若仿效者多则戕生者众为上者之所不忍也向来未曽通行晓谕朕今特颁谕旨着地方有司广为宣布务期僻壤荒村家喻户晓俾愚民咸知孝子节妇自有常经而保全生命实为正理则伦常之地皆合中庸不负国家教养矜全之徳矣倘训谕之后仍有不爱躯命蹈于危亡者朕亦不概加旌表以成闾阎激烈之风长愚民轻生之习也
　　己未吏部带领无锡县知县江日容昆山县知县朱纮引
　　见
　　上谕曰县令乃亲民之官最为紧要得其人则一县之事无有不理不得其人则一县之事必多废弛盖以县令于百里之内民事可以周知若果实心办理则古人所谓无一夫不获其所者乃力所能为非空文也向来州县往往以民风之朴鲁者谓为驯良而可愚以民风之秀頴者谓为巧诈而难御如无锡昆山自来皆苦烦剧殊不知地方所以难治者皆由县令未能实心办理之故耳若果实心实政恵泽及民则秀頴之俗其易治尤甚于朴鲁如无锡昆山地方人多禀山川之秀气读书
　　明理者多人心之公道易于感动非如愚朴之人贤否不能一时立辨也县令果毫无欺伪其效即旋至而立应有何烦剧难治之理乎凡天下小民总不可欺视之虽若颛防而有司所行之政毫不能掩其耳目但可以正感而不可以术驭至于州县征收钱粮人人皆知寓抚字于催科然皆逐末不知其本夫正供之项小民无不乐输缘不肖有司每于额外浮派以求赢余或朘民脂膏希图肥已或上司勒索借为逢迎以致吏胥乘间中饱百弊丛生小民不胜苦累遂有奸猾之徒得持官府之短长抗粮包揽任意拖欠醇良者亦输纳不前矣若州县洁己爱民毫无浮派则民间正供乃义当完纳之项何惮而不早完乎惟当于肯完正供者实意抚恤于实在抗欠之顽户严其催比毫不瞻顾此乃寓抚字于催科之道也即如为政之道不外宽猛两端传云宽以济猛猛以济宽者非谓行数端宽纵之事随济以数端之猛行数端猛烈之事随济以数端之宽也惟在斟酌于情理之中宜宽而宽宽而不失于慢宜猛而猛猛而不失于残宽猛咸得其宜乃为相济之道未有遇事之先横寛猛之念于胸中之理也此皆庸迂者错会古人之意耳向来地方官多有欲借乡绅之游则交结乡绅而欺陵百姓或欲百姓之称誉则袒庇百姓而摧折乡绅不知百姓为国家之赤子岂可徇巨室之私交而肆其陵虐至于乡绅或祖父为国家宣劳或己身为国家効力又岂可使簮缨之族转贱于编氓而故为摧抑乎是乡绅百姓皆不可存成见以待之惟当凖之天理人情论其是非曲直物来顺应而不为天下先乃能处之各得其平而无一偏之私也每见居官者于莅任之始多喜沽名钓誉行一二巧伪之事以求于人不知巧伪之术决无乆乆可行之理始虽粉饰可观未几而行藏毕露其可耻实甚何如秉公持正后先如一乎要之操守清廉乃居官之大本操守素优则实心实政皆能力行而有余否则大本已亏虽欲竭蹶矫饰而势有不能故凡居官者必当端其操守以为根本乃可以勉为良吏夫太上言忘身而身存居官者倘能置利害得失于度外一以公忠报国爱民为心则不求名而声誉自孚不求荣而爵禄自至若不能忘懐得失则举动瞻徇行止卑汚究之身败名裂禄位仍不能保实为可悯朕于外省大小臣工之贤否无不留心体察是以实心任事之员由县令而洊厯司道以至擢任督抚者颇不乏人尔等当仰遵朕谕实力奉行不惟百姓受尔等爱养之惠亦尔等自求多福之道也
　　四月壬寅
　　上谕内阁钱粮之加耗羡原非应有之项朕勤求治理爱养黎民本欲将此项悉行禁革而博采舆论留心体访凡为州县地方官实有万不得已公私两项之用度若全革耗羡其势必不可行为有司者果能减轻收纳不苛取于民在民亦所乐从此耗羡所以未尽裁革之故也州县既有耗羡而上司官员无以养廉势不得不收
