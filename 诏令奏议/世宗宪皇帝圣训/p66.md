<!-- { "loadSidebar": true } -->
　　圣祖仁皇帝实录备悉其详因伊身有过犯其功过适足以相抵是以未封公爵给以阿思哈尼哈番在国法实为允当且当日之不优封赖塔者欲使立功之人咸知儆惕收敛不可恃功骄肆妄为今事厯多年后人已知鉴戒奉法着将赖塔追封为一等公令伊孙博尔屯承袭以示朕眷念旧臣之至意
　　十一月丁卯
　　上谕内阁昔
　　圣祖仁皇帝常称巴图鲁公鳌拜効力处甚多厥功甚大因犯重案不得已将伊治罪伊孙逹礼善朕甚望其成立欲加恩育但伊人甚平常行止不堪可惜不能承朕恩眷当时
　　谕防如此朕数十年来惟闻鳌拜僭妄无礼擅权作威之罪未深知伊之功勳倂不知鳌拜子孙现在者何人昨引见达福时方知达福人去得朕又恭阅
　　圣祖仁皇帝实录鳌拜所効功绩每多超众之处是以康熈五十二年
　　圣祖特命查鳌拜之子孙加恩赏给一等阿思哈尼哈番皇考既已施恩宽免鳌拜之罪应将鳌拜効力所得一等公爵给达福承袭世袭防替仍授为散秩大臣鳌拜着致祭一次至建立石碑加恩等处交该部查例具奏
　　雍正六年戊申七月乙亥
　　上谕正红旗汉军都统等原任大学士完我乃国家旧臣朕念伊功绩查伊后人其三世孙兰人老成若有骁骑校缺出带领引见兰家贫赏住房一所内库银五百两四世孙邦玺人平常系康亲王属下交与康亲王给伊拜唐阿钱粮若能习文即令其读书倘不能习文则挑在拜唐阿上教导行走成就时着王奏闻
　　九月癸丑
　　上谕内阁原任南阳总兵官李永陞向以居官不职收受军政陋规经接任官叅劾部议革职治罪朕令发往阿尔泰驿跕坐台効力今年春间朕恭阅
　　圣祖仁皇帝实录见原任四川总督李国英擒逆寇劳绩茂着因命查其子孙带领引见彼时将伊孙李永安授为副叅领倂知李永陞即李国英之孙特从台站地方调回授为叅领面谕之曰尔不自念尔之祖父勉为好官朕心实不忍忘尔祖父之劳绩也今特加恩宥仍予录用尔其思之勉之昨该旗奏伊名下应追未完银两伊情愿变产扣俸完纳朕又降防免追矣大凡官员等之祖父为国家宣力抒诚致身殉节者其子孙应体祖父之忠心倍加黾勉以绍家声斯不愧名臣之后若犯法婪赃亏空国帑不修名节有玷家风是不忠之外又加不孝之罪以情理论之应加倍重惩然朕继述
　　先志褒功奬善追维往昔时时眷注于怀是伊等不肖之子孙忍于自忘其祖父而朕则不忍以其子孙之不肖遂忘其先人之善不加恩于其后嗣也着八旗通查凡有祖父阵亡尽节及伟绩殊勳载在国史而子孙犯法问罪及亏空拖欠者无论已结未结着该旗大臣等秉公据实确查具奏又汉人中如嵇曾筠之父钱以垲之祖抗节捐躯舍生取义已荷国恩优加荣奬又如赵申乔杨宗仁清亷公正乃国家实心任事之大臣其任内一切应赔银两朕已概从寛免无使丝毫牵累着各省督抚等确查所属有居官清正如赵申乔杨宗仁汤斌陈璸张伯行之比而其子孙犯法问罪及亏空拖欠者无论已结未结俱行秉公据实具奏若其祖父系阵亡尽节者亦照八旗例查奏
　　十二月甲午大学士朱轼以积疴未痊奏请解任调养
　　上谕曰卿才具优长品行端谨老成练达勤敏和衷朕所深知正资倚任今偶患咳之症自可从容调理待其痊可向来汉大学士多用二员现今阁中有大学士张廷玉蒋廷锡二人办理实无旷缺卿当颐养之时必须宽怀澄虑不以事物撄心自然药饵有功渐次平复以慰朕之殷怀今若以久未入直仍虑及内阁职务虽矢心匪懈具见卿之悃诚而思虑纷萦殊有乖于调摄之道朕昨以卿抱病多时特遣内大臣前往看视闻卿于内大臣之前力疾叩谢礼数繁多甚觉劳顿次日清晨又至宫门谢恩是转增朕心之不安于义深为未协朕知卿素性拘谨举动备极小心是以比来一切饮馔服食之类未便频频颁赐正所以冀卿之安逸望卿之速痊也嗣后宜恪遵朕训时加颐养导引中和节劳静摄即受朕恩赉亦免其拜跪始于病体为宜卿年尚未老若调摄有方自然全愈为朕宣力之处甚多此时不必以解退陈情用是特手书谕防赐卿其悉朕惓惓之至意
　　雍正七年己酉正月丁巳
　　上谕内阁满汉内阁大学士俱各全备办理事务亦甚属妥协无容再为增添朕因
　　圣祖仁皇帝时所有年久老臣目今在朝者甚少时深注念礼部尚书陈元龙左都御史尹泰厯事
　　圣祖仁皇帝多年屡经任使今虽年近八旬而精力尚健特加恩授为额外大学士以示朕优眷老臣成全耆旧之至意
　　二月己亥
　　上谕内阁马兰泰之祖明安原系兀鲁特部落贝勒太祖髙皇帝时纳欵归顺在军中亦甚効力建立功勳授为二等伯现今马兰泰承袭朕念明安当年劳绩格外施恩着封为一等侯令马兰泰承袭世袭罔替
　　雍正八年庚戌二月庚子
　　上谕内阁我国家膺图受命则有佐命元臣际会风云开拓疆宇至于承平之世亦有劳臣宣力绥靖不庭凡厥鸿猷骏烈焜耀旂常于是酬庸奬功锡以公爵分为一等至二等三等以第其勳劳表其阀阅比于古者河山带砺之盟爰及苗裔永久勿替甚盛典也朕考古封爵之制汉唐以来公侯皆系以郡县之名而汉世功名显著者则加以美号如信武冠军建忠定远之属并以荣名垂光史册本朝封王者选用嘉美字样其嗣王袭封皆因之而公爵则但分等次未有封号字样朕意欲考其当日勳庸锡以嘉名追加为某公使勳劳之臣显功丕绩常赫赫在人耳目间而其子孙承袭封号亦皆顾名思义共知奋勉世为国家効忠抒力期踵美前人之光以副朕褒念勳旧之至意至于宗室外戚则仿古恩泽侯之例命为奉恩公或承恩公以昭宠锡其如何命名定制并将厯来功臣勳戚加锡美号之处该部详查定议以闻
　　雍正九年辛亥十一月己卯
　　上谕八旗都统等八旗汉军兵丁技艺俱未娴熟皆失于训练所致今于额数之外挑选丁壮二千名另设一营教习训练务期精锐再八旗汉军勳旧大臣等子弟因其父兄失于教导甚乏可用之才朕心深为怜悯现今尚耿石李佟祖蔡王诸家之子弟无论在京在外其年至十五岁以上二十岁内外者着拣选带领引见朕量其才器令其学习行走日后俾得成就以副朕加恩造就勳旧子弟之至意
　　雍正十一年癸丑十一月戊戌正蓝旗汉军都统公庆复等遵
　　防议覆八旗世职絶嗣人员有以近族远族子孙为后者有以亲戚收养为后者应分别降等令其承袭至坟墓在
　　盛京及不知坟墓所在者既无人承管祭奠应无庸承袭
　　上谕曰朕加恩絶嗣人员为之立后赏给世职令其承袭皆念伊等勳劳不忍听其血食断絶也其坟墓在盛京而承袭世职之人在京当差者如情愿往盛京居住即令移往盛京随彼处当差至不知坟墓所在者亦可立坟祭奠着一体加恩赏给世职令其承袭













　　大清世宗敬天昌运建中表正文武英明寛仁信毅大孝至诚宪皇帝圣训卷三十三
　　钦定四库全书
　　大清世宗敬天昌运建中表正文武英明寛仁信毅大孝至诚宪皇帝圣训卷三十四
　　褒忠节
　　雍正二年甲辰十月癸未
　　上谕九卿詹事科道等朕惟周礼有司勲之官凡有功者书名太常祭于大烝祭法曰以死勤事则祀之凡以崇德报功风励忠节也
　　太祖高皇帝肇造鸿图
　　太宗文皇帝式廓区夏
　　世祖章皇帝奄有万邦自创业以至定鼎将帅之臣致命立功者不少
　　圣祖仁皇帝临御六十一年中间殱灭三逆永清朔漠以及平定西藏台湾虽天戈所指如疾风振槁而师旅之臣捐躯马革及守土之官见危授命者所在多有迩者青海荡平西域効顺然自用兵以来将士奋勇前驱亦有殁于行阵者此皆尽忠报国之臣朕甚嘉之亦甚悯之当于京城建立祠庙春秋妥侑其偏裨士卒力战敌忾舍生取义者亦附列左右用以褒崇大节扬表芳徽俾远近观听勃然生忠义之心于治道亦有裨益仍令翰林官纂其籍贯事迹各为立传彚成一编垂诸永久尔等悉心详议具奏
　　雍正七年己酉五月壬戌
　　上谕内阁自本朝开国及平定三藩廓清朔漠以来褒忠录功之典最为优渥凡文武官弁兵丁之効力行间着有劳绩及临戎致命遇敌受伤者皆赤心报国之人朝廷沛泽加恩惟恐不速乃近年以来部臣办事迟缓因循往往因一二事之驳查遂将众人防赏之典俱致淹滞卽如陜甘川省从前攻剿南川北川青海桌子山等处之文武官弁兵丁已经查核明晰应行防赏议叙祗因青海等处功加册结内有原任廵抚王景灏同知张梅革职离任所造册结无印可钤部议驳查以致南川等案防赏之处一并稽延经朕访察而后知之夫官弁例应议叙者不得早沾国恩固为不可而阵亡受伤人等迟至数载之后尚未邀帑金之赐尤可悯恻着该部速行防赏议叙嗣后凡有出兵加恩之案其中若有应行驳查者止将应查之人扣除俟查明补给不得因一二人之行查而稽迟众人应得之恩典将此永着为例又如从前进藏出征之官弁兵丁若有预借银两而本身阵亡或在军中受伤病故者除照例防赏外其所预借银两槩免追还
　　十月己未
　　上谕礼部云贵广西总督鄂尔泰忠诚体国经理苗疆勳绩懋着伊曾祖图扪于开国时奋勇陷阵効命疆场忠节炳然垂先衍庆积于其孙鄂尔泰为不世出之良臣祖孙忠良后先辉映朕甚嘉焉今鄂尔泰奏称曾祖图扪与祀昭忠寺牌位列衔佐领请将苗疆议叙之案移赏曾祖祖父诰封等语着将鄂尔泰之曾祖祖父俱照总督加内大臣兵部尚书职衔给与一品诰封其昭忠寺牌位改书新赠之衔入于大臣之列鄂尔泰苗疆之案仍着议叙
　　十一月戊寅
　　上谕内阁从来开国之初必有从龙之佐或辟疆拓土茂建崇勳或陷阵冲锋捐躯殉节至于承平之后伐叛讨逆其抒诚宣力之臣壮猷忠节竝足以垂光竹帛流誉无穷为人上者无不存笃念忠勳之心于本身厚加赠防尤切望其子孙克绍前徽永受优待功臣之泽为之子孙者自当谨守家风努力奋志砥砺廉隅世世为国家有用之材以继述先烈卽或贫窭不能自振国家自必加以恩泽周恤其身家而不至于困苦无依也乃功臣之后往往有不肖子孙自甘败类或谋私结党欺君误国或贪赃坏法亏空国帑陷身刑辟以致发遣远边妻子入辛者库在国家之法虽宗室懿亲亦不能曲为宽宥岂能于忠节之子孙别开寛假之路乎此等之人
