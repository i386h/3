<!-- { "loadSidebar": true } -->
　　平日既懐趋利之见又有传说者谓川省之米三钱可买一石又有一种包揽棍徒极言川省易于度日一去入籍便可富饶愚民被其煽惑不独贫者堕其术中即有业者亦鬻产以图富足独不思川省食物价贱之故皆因地广人稀食用者少是以如此若远近之人云集一省则食之者众求如从前之贱价岂可得乎况彼此相隔或至千里或数千里小民离弃乡井扶老挈幼防涉山川安有余资以供路费中途困阨求救无门不相率而为匪类势必为沟中之瘠矣岂非轻举妄动自贻伊戚乎草野识见庸愚必须训示方能醒悟为地方官者当抚绥之于平日而劝敎之于临时开其愚防防其穷困时勤训导使百姓知故土之可恋转徙之非宜则愚民之不醒悟者亦少矣且各省皆有可垦之田土而所以任其废弃者其故有二一则民俗好为争竞当其未垦之时则置之不问及至既垦之后则羣起相争是以将可耕之壤抛为旷土甚为可惜一则垦田必须工本而寒苦之民不能措办以致委诸草莽为有司者诚能经其疆界以息争端助其秄种以资耕作寛其陞科之年优其上农之赏则百姓断无有不踊跃鼓舞趋事赴功者矣朕宵旰勤劳无刻不以百姓生计为念兹颁谕旨竝非禁百姓之谋食于他方也祗以愚民无知圗利心切惑于邪说见异而迁遂轻舍故乡甘受流离之苦朕心实为不忍夫在彼在此皆吾赤子若本籍果逢歉岁难以资生该地方有司仰体朕心即时奏闻朕必沛以恩膏使之得所何必分散他方以冀不可必得之利着各督抚晓谕官民等知之
　　三月壬子湖广总督迈柱奏各属堤塍向系按粮派夫岁修今各业户感
　　恩情愿加高修筑其支河淤塞之处业户亦自行挑濬上谕内阁修筑江堤疏濬河道该地方既有岁修之定例今百姓踊跃从事加工修濬甚属可嘉用沛特恩助其力作查康熙五十五年湖北湖南地方兴修堤岸河道工程防
　　圣祖仁皇帝特恩赏助米粮人工之费共计银六万两今朕遵照此例将帑银赏赐六万两令迈柱于湖北湖南二省酌量工程多寡分派散给竝饬地方有司实心料理使小民均沾实惠工程永远坚固以副朕爱养楚民之至意
　　八月乙酉
　　上谕湖广督抚等桑植土司向国栋保靖土司彭御彬暴虐不仁动辄杀戮且骨肉相残土民如在水火朕闻之深加悯恻既有被害男妇纷纷来归情愿编入版籍以免残虐若拒而不纳则结怨之土民必至无遗类矣朕抚有四海内地苖疆皆朕版圗汉土民人皆朕赤子偶有一夫不获皆廑朕懐况数千里土民安忍置之度外今俯顺舆情俱准改土为流设官绥辑弹压其应行审理之旧案着该督抚一并审结但带兵入内官弁等须仰体朕心不得杀戮无辜竝晓谕平日奉法之土司仍各安居乐业不必疑惧其土民向被桑植保靖二土司残虐者着加意抚恤去其苛政务使出水火而登袵席以副朕除暴安民之意如有助恶党与即行剪除傥归诚向化皆从寛释其向国栋彭御彬应安插何省不令失所之处着该督抚酌量定议以广朕法外之仁仍将此晓谕附近土司咸使悉知朕意
　　十月辛巳
　　上谕户部向来江浙收兑漕粮俱用本地粳米择其干圆洁净者方准交纳遇收成稍薄之年该督抚每以红白兼收为请朕皆允行夫米粮干洁皆可久贮原不在色之红白江浙二省户口繁多每年应纳漕粮将及四百万石若必拘定本地粳米恐米价昻贵民间难于输将嗣后江浙徴收漕米但择干圆洁净不必较论米色准令红白兼收籼粳竝纳着为例
　　大清世宗敬天昌运建中表正文武英明寛仁信毅大孝至诚宪皇帝圣训巻十五
<史部,诏令奏议类,诏令之属,世宗宪皇帝圣训>
　　钦定四库全书
　　大清世宗敬天昌运建中表正文武英明寛仁信毅大孝至诚宪皇帝圣训巻十六
　　爱民二
　　雍正七年己酉十一月庚子
　　上谕内阁奉天地亩向来多有隐匿每有三四亩报一亩者是以槩以上则徴科民力输将甚为寛裕后因有隐匿积弊民间互相争竞纷纷许讼官民不便前岁朕遣大臣官员清丈渐次厘正田亩皆得实数今若按亩俱照旧则征粮恐小民输将无力着盛京戸部侍郎会同奉天府府尹确查田亩之肥瘠分别上中下三则起科酌定成额永着为令
　　雍正八年庚戌二月戊辰
　　上谕陜西督抚等安西沙州等处招民屯垦原为惠养边民之计是以累年以来备极筹画经营期其得所今从雍正六年民戸到齐之日计算至辛亥年例当输赋之期但念小民甫经安插公私兼顾为难着寛期二年于癸丑年陞科俾民力寛裕俯仰有资以副朕格外加恩之至意
　　三月乙未
　　上谕内阁昔年
　　圣祖仁皇帝驻跸热河时凡商民货物往来俱不输税嗣后着严行稽查无论满洲绿旗兵弁傥有需索商民者即指名题叅治罪
　　七月戊寅
　　上谕四川巡抚宪徳据奏打箭炉口外需用米石成都新繁等州县士民情愿捐运急公输挽甚属可嘉着该抚宣旨奨谕应领夫价仍着照数给领其已捐之米将存仓米石给还
　　九月乙酉戸部遵
　　旨覆奏太平峪所用民地已经加倍偿给其旗人地亩应
　　请行旗查案
　　上谕曰旗人地亩若赏给银两则旗人固得实惠而佃种之人未免无地可耕着再查入官地亩赏给使原佃之人仍得耕种
　　十月壬子
　　上谕戸部陜西四川地方民风醇朴歴年逋赋甚少查每年征收钱粮之期四月完半十月全完此定例也朕思四月十月既届纳课之期小民必湏预先经营是麦谷未收之时即为输将之计或因称贷而受剥于富豪或因预粜而大亏其价值且如甘肃地方有征收本色者若在粮谷未获之前更为竭蹶歴来川陜钱粮既无拖欠之陋习着将四月完半者寛至六月十月全完者寛至十一月俟夏麦秋禾筑场纳稼之后从容完课俾民力舒徐以副朕爱养黎元之至意
　　戊午
　　上谕内阁乌防逆蛮不法云贵四川现在用兵征闻川省之永宁建昌地方山路﨑岖所用军粮皆须民人背负方能运送非若坦途之可以车马防载也旧例每粮一石运送百里给与脚价一钱而民夫一名止能背负米粮三斗百里之程须行两日是百姓一日之所得无防未足供其日用之资着该抚即行确查凡川省有山路险峻之处运送军粮需用人力与永宁建昌相类者着将脚价速议加増一面奏闻一面即行给发其他云贵等省若有似此脚价不敷之处亦着该督抚确查増添仍一面奏闻该地方有司务当实力禁止侵冒等弊使力役之民实沾恩泽
　　十二月丁巳
　　上谕户部朕查陜西临洮府属之保安堡番民归化多年按照田亩起科共额征粮八百一十五石五斗因该堡向日止设番兵一百二十名即以应纳之额粮抵作应支之兵食伊等知种地而不完赋知充伍而不领粮相沿已久嗣因番兵差操未便于是另募内地民兵二百名以备防汛即将额征之番粮充作兵丁之月饷其旧设番兵悉行开除惟是保安一堡与新附上下龙布阿步喇等番族界址相接新附番族俱按戸科粮每戸止纳青稞一斗而保安则按田起科以不及千戸之番民嵗征粮八百余石未免多寡悬殊非朕一视同仁之意着将保安堡番粮亦照新附番民之例毎戸纳粮一斗征收在仓留为积贮其现募之兵丁二百名所须粮料俱照例给与折色以示朕加恩番民之至意
　　雍正九年辛亥四月戊午
　　上谕内阁闻天津一帯民间渔船专以贩鱼为业每年谷雨以后芒种以前是其捕取之时亦犹三农之望秋成也若此时稍有耽误则有妨一年之生计矣目今天津运往山东积贮米粮皆雇觅渔舟装载然亦当听小民之情愿勿以济山东百姓之储而妨直隶民生之计着直隶总督天津总兵官速饬办理粮务人员就近酌量此时不可强雇渔船致令失业此系积贮备用之米石俟过芒种以后运送亦未为迟其速将朕谕徧行传知
　　六月庚戌
　　上召入大学士九卿等谕曰自五六月以来直隶山东河南雨泽愆期亢旱日乆我君臣间必有上干
　　天和之处仰防
　　上天仁爱特以旱灾垂象示儆朕心忧惧焦劳时加修省辗转思维无以自觧此皆朕薄徳之所致无可推诿但大臣等亦当敬畏悚惕省愆思咎各矢诚心寤寐警勉念此三省数百万苍黎皆吾赤子将来秋禾不登无以养生必致狼狈若不先期筹画多方储备临时虽欲补救亦恐无及着大学士九卿等悉心酌议作何先期料理务期人力能周救荒有策米谷可以转运膏泽不致稽迟俾此被灾民人咸庆生全无一人转乎沟壑如此则朕之殷忧可以稍释于万一或邀
　　上天慈鉴稍宽吾君臣之谴责也
　　丁巳
　　上谕内阁朕因今年五六月间直隶河南山东三省雨泽kao愆期宵旰焦劳无时或释深恐秋稼不登百万黎民艰于粒食将来救荒济困人力难周特命大学士九卿等竭虑殚心为先事图维之计以赎
　　上天之谴责稍觧朕心之忧烦昨大学士九卿等会议截漕通商及遣官分查赏给秄种捐谷议叙各条具奏朕已一一允行又特降谕旨将山东河南二省本年漕粮暂停征收盖欲使本地之米散布于民间更胜借资于他省也今据河南署抚张元怀奏报河南南阳汝宁归徳四府从前陆续霑被甘霖六月十四十五两日开封省城大雨滂沛四野霑足又据山东巡抚岳濬奏报东省自六月以来陆续得雨六府九州膏泽已遍直隶署督唐执玉亦以所属得雨之州县陆续奏报观此景象仰防
　　上天矜悯下民而赐以生全之庆将来即有成灾之州县亦不至于甚广人力尚可展施矣朕以手加额既感且慰其廷臣所议预筹各件朕意仍照前议预备为是惟是本地绅衿富戸捐谷助赈予以议叙一条此等事向来奉行不善輙生虚冒滥窃之弊且捐谷多寡如何分别议叙之处原议俱未明晰恐临时难于遵行亦须预先定议又河东二省漕粮暂停征收将来成灾之处自另有恩旨其不成灾之处或用折色交官或仍征本色将此谷石即粜卖于本省之民人二者孰于民间有益着大学士九卿再行详议具奏
　　七月乙酉
　　上谕内阁朕以直隶山东河南夏间雨泽愆期特命截漕查赈既而三省陆续奏报得雨朕心稍慰兹闻直隶山东及河北彰徳衞辉二府有穷民因秋成无望预为渡河而南以图就食者盖因本地歉雨之时尚未闻截漕查赈之谕旨輙思就食他省若即令资遣还乡恐时届仲秋耕种之期已过转致失所着该抚饬令沿河州县于各渡口详询其所欲往地方有力不能自逹者量给路费仍知照该州县善为安插除有亲朋可依及已佣工得食者听其自便外其乏食之民着用截漕米石照例计口赈给有欲囘本籍者即给资遣囘其不愿即归者候来春给以资粮使之囘籍俱照例动用存公银两造册送部如各省乐善之家有能存恤周济者该地方官酌量轻重赏给花红旗匾最优者详请题逹给以顶带以示鼓励设愚民无知因邻省安插得宜仍复离乡弃业该地方官务悉心安集剀切晓谕令其勿离故土又闻渡河流民有欲往湖广者去乡更逺回籍愈难着该地方官即于所到地方安插务须规画尽善无使一夫失所以副朕勤恤民隐子惠元元之意
　　十二月甲辰奉天府府尹杨超曽奏奉天各属从前一切公务皆取给里下总计一嵗之科派多于正额之钱粮臣已严饬各属勒碑永禁并令嗣后彻底澄清不许丝毫派累
