<!-- { "loadSidebar": true } -->
　　雍正元年癸卯二月壬子办理土黙特事务刑部郎中福柱等奏披甲阿纳等盗牛二头照例应绞立决
　　上谕内阁偷盗一二牲饩即将防古立绞人命重大嗣后应改为拟绞监候若从此防古盗案渐少则照此例行倘防古无知法轻多玩而盗案比往年较多则仍照原例拟罪
　　六月己酉
　　上谕刑部热审减等国朝旧有成例盖念时当盛暑囹圄之地倍觉炎蒸笞杖所加更为酷烈故特予减等以昭法外之仁迨后日久弊生罪人妄希巧脱胥吏因缘为奸故延日期致逃法网是以停止热审减等之例以杜弊端我
　　圣祖仁皇帝如天好生凡阅谳章哀矜详慎秋审决囚屡行停止至每嵗夏月必
　　特沛恩纶监候者寛其刑具枷责者缓至秋凉虽停热审之例仍寓减等之心恩至渥也朕仰体
　　圣慈时深钦恤嗣后每逢热审之期仍复减等旧例其监禁重犯亦量加寛恤至情罪可疑及牵连待质人等暂予保释俟秋后再行拘禁凡内外谳狱衙门一体详慎遵行庶几刑期无刑之意其有故意迟延仍蹈前弊希图漏网者除本犯不准减等外官吏严加议罪尔部即通行直省
　　雍正二年甲辰二月庚戌
　　上谕刑部部内彚奏本内有罪应割筋者定例固然但割后即成废人理宜审慎今部奏入彚题册中恐致疎忽嗣后满洲人等有此罪之案另行具奏
　　壬申
　　上谕刑部今届仲春雨泽愆期时有大风朕心深用兢惕念自临御以来惟恐政事或有缺失时时省察不敢少有忽畧且令诸臣直言陈奏而诸臣所奏徒事颂扬毫无裨益朕之虚公至意可以质诸
　　天地实堪自信无少愧处熟思刑名为国家之要务上关天和下系民命若刑狱未能清理即为天时亢旱之由是以朕于谳狱再三详慎即惩治之人虽置之于法朕于其中从寛从轻之处惟
　　天地知之至于凶顽之徒情罪重大众人有知者亦有不能尽知者朕俱于法外从寛不可胜数竝未寃抑一人此亦可自信者但尔部所办案件虽如朕亲理然其中终有微间夫用法不得不严所谓火烈而民畏之尔等执法之官固宜外示严明而中心须存仁恕凡案件到部数日可结者不得固执定限即当速行审结以免拖累牵连则轻罪之人不致久覊囹圄且案件早完一日则无辜者得早脱一日之苦若因限期未满任意耽延虽所告得伸者亦必致其含怨即讯鞫罪人亦不可轻用重刑若云非夹讯不能定案此尤尔部之大谬录囚之际当如惩治家人子弟严切之下务存矜悯之心但求平允不可过当所谓如得其情则哀矜而勿喜也朕在藩邸时奉
　　圣祖谕旨发审事件初见用刑遍体惊颤不觉泪下至数见之后遂觉少异于前尔等刑官讯狱动刑习为常事若少有未当所关甚钜即大负朕任用之意且尔等亦当自念其子孙岂可疎忽致有后悔乎盖刑部非他曹可比尤不可以愚昧意想不到以致错误为辞嗣后诸事当同寅协恭速为办理毋得恃才偏执毋得瞻徇推诿务宜仰体朕心钦恤民命也
　　三月己卯
　　上谕刑部昨曽面谕尔部刑狱上关
　　天和当钦恤民命无得牵连多人久行覊禁当即恪遵朕旨释放数百余人不越三四日甘霖大霈逺近霑足可见天人之感防如影响莫谓适逢其会事属偶然也嗣后宜更加详慎以副朕刑期无刑之至意
　　甲午
　　上谕刑部刑狱关系重大必湏虚公详慎尽得实情不可疎忽遗漏以致民有寃抑夫君臣之义本同一体朕视臣下如手足也尔等遇事有可疑不能决者不妨面奏俟朕斟酌至当然后施行若既不面奏又以私心揣度巧为迎合及刑罚不中则退有后言将所谓股肱大臣之任而存心卑汚如此岂不可耻或朕有未当之处亦不妨直陈所见人非圣人孰能无过君子之过如日月之食过而能改善莫大焉朕之不吝改过谅尔诸臣素所共知凡有功者加之以赏有罪者加之以刑此乃帝王驭世之大权朕但知因事顺应竝不先有成见尔等皆宜体朕钦恤之意不可自恃己见亦不可彼此推诿和衷协恭平心静气毋得有意逢迎务使用法如衡之平如鉴之明庶几民不轻犯国无寃狱以共成咸中有庆之治
　　四月庚戌
　　上谕刑部朕惟明刑所以弼教君徳在于好生从来帝王于用刑之际法虽一定而心本寛仁是以虞廷以钦恤垂训周书以慎罚为辞诚以民命至重少渉疑案宁过乎仁无过乎义也朕自临御以来一切章奏无不留心细览于刑谳一事尤加详慎诚恐法司未能平允情罪未能悉当故凡京城及直省题奏谳狱少有可矜者无不法外施仁量加末减独念朝审重囚其情实者刑科必三覆奏闻勾除者方行处决而外省情实重囚惟于秋审后法司具题即咨行该省无覆奏之例朕思中外一体岂在京诸囚宜加详慎在外省者独可不用详慎乎人命攸关自当同仁一视自今年为始凡外省重囚经秋审具题情实应决者尔法司亦照朝审之例三覆奏闻以副朕钦恤慎刑之至意尔部即遵谕行
　　壬子
　　上谕刑部禁止私刨人参旧例不论已得未得俱解送刑部往返拖累故于盛京刑部监禁每年差官前往审理朕思伊等倶系图利穷民春夏时被获监至九月十月方得审结延挨日月身受寒暑多致疾病死亡甚属可悯宁古塔有将军办事御史盛京有将军刑部并副都御史永福嗣后将各地方所获者即行审理作速完结年底彚齐具本启奏自今将审理偷刨人参之部院衙门堂官停其遣往如此则案内之人无久禁冻馁之苦累矣
　　闰四月戊寅
　　上谕刑部朕披览奏章其中人命案件如故杀谋杀者尚少而以鬭殴伤人者甚多或因口角相争或因微物起衅挥拳操戈一时殒命及至抵罪虽悔何追此皆由于愚贱乡民不知法律因一朝之忿贻身命之忧言之可为悯恻古有月吉读法之典
　　圣祖仁皇帝上谕十六条内有讲法律以儆愚顽一则盖欲使民知法之不可犯律之无可寛畏惧猛醒迁善而逺过也但法律包举甚广一时难以遍喻尔部可将大清律内所载凡殴杀人命等条逐条摘出疏解详明通行各省令地方有司刋刻散布于大小乡村处张挂遍加晓谕风雨损坏仍复再颁俾知鬭殴之律尚然如此则故杀谋杀罪更可知父兄子弟互相讲论时存提撕警戒之心以化其好勇鬭很之习庶命案可以渐少以副朕好生慎罚之至意
　　六月癸未
　　上谕刑部刑法上关
　　天和下系民命实为政治之要朕御极以来谳断必加详慎务期当罪而得其平惟明克允所以体
　　天心而重民生也向来八旗官军人等待家人过严微小之失甚至殴责毙命奴仆虽贱彼亦人子况性命攸关何得任意荼毒朕于刑部成狱除强盗故杀谋杀等犯不得不依律正法其余罪犯畧有可恕者俱行寛免从未降旨特杀一人朕大君也于有罪者尚不忍轻加刑戮为臣下者乃可殴死无辜之奴仆乎且奴仆奔走服劳又性多愚暗易获过愆全赖上人之矜恤而原宥之即有酗酒冒犯之处应加惩治亦不宜过重致于死地以逞一时之愤怒该部即行文晓谕八旗嗣后务宜待下以寛不得擅自殴死家人凡遇殴毙家人详其情罪分作三等定例议奏
　　十二月丁丑
　　上谕刑部杀人之犯因伊亲老家无次丁奏请免死留养然亦须查明被杀之人有无父母是否独子若系亲老又系独子一旦被杀以致亲老无人赡养而杀人之人反得免死留养殊与情理未协着行文直省督抚如奏请杀人之犯存留养亲务须将被杀之人有无父母及以次成丁之处一并查明于本内声明具奏
　　雍正三年乙巳六月壬辰
　　上谕刑部朕每览审理案件常有无辜之人因稍有干连即行解审以致往返拖累守候日久必待结案之后始得归业此等株累之人深为可悯乃承审各官竝不留心民瘼视为故常殊非朕爱育黎民之至意嗣后尔部暨各直省审案凡系干连之人作何即行释放或有待质者作何取保之处尔部详议具奏
　　九月癸丑勾决四川广东福建三省情实人犯
　　上谕大学士等人命至重按罪务使情法得中严固不可寛亦不可须平心研究求罪犯可生之路至于万无可生然后勾决则国法所不容亦其自取耳从来法寛则愚民易犯非刑期无刑之意尔等识之
　　十月丁卯勾决河南山东二省情实人犯
　　上谕大学士等法律关系重大必至公至当俾用法者之心与死者之心皆几微无憾方为明允各省情实人犯若轻重之间少有未协朕必再四详酌尔大臣等各据所见直陈无隐
　　辛未勾决山西省情实人犯
　　上谕大学士等用刑贵于平恕惟平惟恕斯寛非滥而严非枉但平恕二字必详慎精密得其至情方能无误若只照旧例断决则一廵抚衙门老吏能之何待朕与尔等大臣悉心商酌尔等须竭力赞襄有言必尽毋畏毋隐
　　雍正四年丙午七月丁未
　　上谕刑部国家立法本以惩凶暴之徒而因事原情则时深恻隐之念书云宥过无大刑故无小所以斟酌权衡用广好生之徳也朕慎重刑罚矜恤下民每遇谳鞫之案往复披览至再至三求其可生之路尝见各直省命案内或缘细事起争或因防亲情急或已经退避而殴者势不相容或本意恐吓而误伤者遂至莫救其误伤之中有经报官保辜者亦有未经保辜者有延至数日殒命者亦有延至数十日殒命者当其争角之时只知乗愤直前岂计因伤至毙按律抵罪法所当然但念蚩蚩愚氓祗因一朝之忿顿罹重罪每详阅案情朕心实为不忍且秋审时凡情轻之案多以情可矜原减等发落今特沛殊恩予以自新之路现在各直省具题到部己未入秋审案内除情由可恶者不准寛免外其余一百七十七名俱着释放分别有力无力照追埋葬银两给付死者之家此朕格外生全浩荡之恩为旧例之所未有凡兹小民当体朕省刑宥过之慈怀身受者力图改悔以赎前愆旁观者观感提撕时存警醒父训其子兄勉其弟比闾族党互相劝勉各安本业不犯王章则是朕之法外加恩与小民之望外受恩均为移风易俗之美事倘以为法网寛恕希图幸免不改其好勇鬭很之习重负朕牖民迁善之心则格外之寛典岂能屡邀而异日之追悔亦属何益尔部将此行文各该地方官遍行晓谕务使乡里愚民尽皆知悉
　　八月丙戌
　　上谕内阁朕钦恤刑狱每遇谳决无论罪之轻重必原情酌理再三推求务使情罪允协又念罪人幽囚丛棘易致瘐毙屡谕问刑衙门修整监狱督责禁卒不时洒扫洁净遇有疾病必加意调治务令痊可此亦矜恤罪囚之一端也乃近阅各省本章监毙人犯不少多由覊禁之处局隘倒敝以致严寒酷暑侵骨刻肌潮湿秽恶之气薫蒸传染之故也况监狱不固防御多疎罪人越狱脱逃亦所不免特饬各直省督抚通查所属监狱逐一修葺竝高筑墙垣以资防范其地势低洼者改造高阜之处狭隘者酌量刑狱烦简展寛盖造凡枷号暂覊之门关仓所亦必缮治完固正印官仍不时稽查毋令狱官狱卒任意陵虐懈弛疎防如此则罪人不致瘐病而监禁既固亦可免越逃之虞该督抚其各仰体朕好生至意督令有司遵行毋忽
　　十二月丁丑
　　上谕九卿从来监毙人犯多由狱官疎忽一任禁卒陵逼所致若使本犯有应死之罪又当别论其军流以下轻罪之人瘐毙在狱甚属可悯嗣后监毙不应死之轻犯与应死之重犯其处分似应分别轻重着为定例其犯轻罪之人在狱患病者应否保释调治再督抚题报监毙人犯本内务将本犯情罪竝病故缘由声明毋令朦混着九卿一并议奏
　　雍正五年丁未九月丁丑
