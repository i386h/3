<!-- { "loadSidebar": true } -->
　　上谕大学士等山西平定州等处山多田少粒食恒艰小民向赖陶冶器具输运直省易米以供朝夕近闻直隶州县因米贵禁粜此方百姓何以仰给昔春秋时诸侯各君其国尚申遏籴之禁今天下一家海内之民皆吾赤子自宜缓急共济现今陜西督臣运米万石赈救山西甚惬朕意岂有坐视邻封乏食反行遏籴之理自今凡邻近郡邑偶遇荒歉即相拯防毋得各分疆界漠不相关其所当禁者富户规利贩米动盈千万又沿海数省运米出洋玩法网利该督抚提镇当严查禁止至肩负小民贸易度日悉从自便可也着直隶巡抚晓谕邻近平定州等处州县不得禁粜以副朕一视同仁之意并谕直省各督抚知之
　　十月壬申
　　上谕户部朕御极以来宵衣旰食无日不以民依为念督抚以下守令以上凡有地方之责者均宜公忠体国仰副朕心今年夏月朕以北省二麦歉收差员到南省于秋成后采买米石以备赈贷平粜朕意切于为民正欲酌盈剂虚以羡补不足也又恐有不便于民之处于差员临行之时再三申谕地方米多方可采买不必定要买足今闻各省地方官因钦差买米禁止商贩不许出境大负朕恫瘝一体之意甚属不合况浙江及江南苏松等府地窄人稠即丰收之年亦皆仰食于湖广江西等处今秋成歉收若商贩不通必致米价腾贵该部速即行文各省总督巡抚凡有米商出境任便放行使湖广江西安庆等处米船直抵苏州苏州米船直抵浙江毋得阻挠庶几有无流通民皆足食以副朕爱养元元之意
　　十一月丁亥
　　上谕户部浙省偶値秋旱被灾地方已经蠲免钱粮令有司加意抚绥旧额杭嘉湖所属十四州县应征漕米三十二万石今荒歉之岁民间纳米为艰着令征收一半改折一半既可以济民之食又可以纾民之力其改折之价着照康熙九年例每石折银一两完交其应征漕米十六万米色或未能纯一着令红白兼收以示朕轸恤地方格外施仁之至意
　　雍正二年甲辰五月辛酉
　　上谕四川陜西湖广广东广西云南贵州督抚提鎭等朕闻各处土司鲜知法纪每于所属土民多端科派较之有司征收正供不啻倍蓰甚至取其马牛夺其子女生杀任情土民受其鱼肉敢怒而不敢言孰非朕之赤子方今天下共享乐利而土民独使向隅朕心深为不忍然土司之敢于恣肆者大率皆由汉奸指使或缘事犯法避罪藏身或积恶生奸依势横行此辈粗知文义为之主文办事助虐逞强无所不至诚可痛恨嗣后督抚提鎭宜严饬所属土官爱恤土民毋得肆为残暴毋得滥行科派傥申饬之后不改前非一经发觉土司叅革从重究拟汉奸立置重典切勿姑容寛纵以副朕子惠元元遐迩一体之至意
　　六月庚子
　　上谕江西廵抚裴度地丁钱粮百姓自行投纳此定例也闻江西省用里民催收每里十甲轮递値年名曰里长催头小民充者有经催之责既不免奸胥之需索而经年奔走旷农失业扰民实甚须即查明通行裁革若虑裁革里长输纳不前亦当另设催徴之法或止令十里轮催花户各自完纳庶为近便务须斟酌尽善无滋民累以广朕惠爱元元之意
　　九月辛酉
　　上谕江南浙江总督巡抚等今嵗七月中风大作海潮泛溢江南浙江沿海州县衞所堤岸多被冲塌居民田庐漂没朕轸念深切已降谕防令江浙地方官亟行赈济抚绥毋使灾黎失所今被冲海塘若不及时修筑恐咸水灌入内河有碍耕种尔督抚等着即查明各处损壊塘工料估价値动正项钱粮作速兴工至沿海失业居民度日艰难借此佣役俾日得工价以资糊口是拯救穷民之法即寓其中矣将此再行饬谕务期实心遵防速行以副朕忧恤元元至意
　　壬戌
　　上谕湖广江西河南山东安徽督抚等今嵗各省秋成大有惟浙江江南沿海地方七月十八九等日海潮泛溢近海田禾不无损壊朕轸念灾黎惟恐失所业经严饬各省督抚发仓赈济但苏松杭嘉等府人稠地狭产米无多虽丰年亦仰给于湖广江西及就近邻省今沿海被灾恐将来米价腾贵小民艰食湖广江西地居上流河南山东二省接壤江南今嵗俱各丰收安徽宁太等府属亦俱收成丰稔着动湖广藩库银买米十万石江西藩库银买米六万石运交浙江巡抚平粜动河南藩库银买米四万石山东藩库银买米六万石安庆藩库银买米五万石运交苏州巡抚平粜俱着速即办理委员运送毋得怠缓迟误
　　雍正三年乙巳七月辛酉
　　上谕直隶总督山东河南廵抚今嵗夏秋以来直隶山东河南三省雨水过多小民谋生无术者有之朕心甚为悯恻兹秋成将届忧念弥深该督抚可速委能员实心详察其有生计萧条升斗无资以及田地被淹房庐倒塌者即一面赈恤一面具奏务使穷幽极僻之区亦不至一夫失所至所遣官吏或有草率将事及隐匿不闻甚至揑报赈给侵渔朦混使泽不下究者察出将该管官一并从重治罪断不姑恕尔督抚等尤宜实心诚求竭力料理如恤子孙如办家事勿视为具文以副朕宵旰忧劳之至意
　　八月癸未
　　上谕大学士九卿等今年夏秋直隶地方雨水过多恐秋禾歉收穷民乏食已降谕防令该地方官详察赈济朕早夜思维深切轸念若于赈济之外有城工应修理者即行修理俾穷民佣工借以养赡更为有益着于六部中选择司官六员编检庶常内选择四员御史内选择二员中书内选择一员俱在汉官中择其为人老实谨慎可用者带来引见候朕指示修理城工地方令其前往再连嵗口外收成颇好朕曽降防进口粜卖米粮不得禁止近闻各口官弁于米粮进口之时毎借稽察为名多方勒索以致阻滞着兵部行文各口毋得仍蹈前辙使米粮不得通行
　　十二月戊子
　　上谕内阁山东歴城等四十三州县徳州等五衞所今嵗被水收成歉薄巡抚陈世倌奏请将被灾之州县衞所应徴漕粮尽行缓徴分作三年带徴起运经部议覆以漕粮无本年全缓分作三年带徴之例应缓徴一半于雍正四年秋成后徴收起运等语朕思被灾地方有轻重不等若被灾既重即徴收漕米一半闾阎亦觉艰难着山东巡抚于四十三州县五衞所之中悉心详查其被灾稍轻之处仍照部议缓徴一半被灾重者准其全缓务期分别确当不得草率偏枯倘轻重失实日后发觉定行重治其罪
　　雍正四年丙午二月庚午
　　上谕大学士等去年近京地方雨水稍多收成歉薄穷民乏食朕心轸念即令蠲免钱粮发通仓米四五十万石徧行赈济又念失业之民觅食来京者多故于五城饭厰两次加添米石又于五门増设饭厰五处俾穷民得以养给但目前虽逐日散赈究非长防春气渐暖正宜播种此等穷民不得早还故土必致有误春耕应如何设法资送或由陆路或由水路俾得各回原籍复其本业
　　戊寅
　　上谕户部去秋北方多雨直隶所属七十四州县被水歉收朕心深为轸恤叠沛恩泽加惠穷黎已将七十四州县被灾田畆之钱粮照例蠲免其余应徴额赋又复停徴在案朕思一省之中既有七十余州县收成歉薄则必有向邻封隔县谋生觅食之民当此青黄不接之时闾阎岂能充裕若仍照旧征收民力输将未免竭蹷用是特颁谕旨施恩于常格之外将雍正四年通省应征额赋一体停征俾民力寛纾各得用力于南亩以副朕勤恤民隠之至意尔部即遵谕行
　　庚寅
　　上谕户部朕轸念东省被水穷黎粒食维艰特允山东巡抚陈世倌之请于大淸河兴工疏濬令乏食小民得力役之资为糊口之计今天气和暖土脉松润正施畚锸之时去秋该抚奏请设厰煮赈目下赴工者众粥厰可以停止但念此就食小民其中岂无老弱残疾不能赴工者煮赈既停麦秋之期尚远此辈穷无所归之民或仍至失所朕心深为恻然应行文山东巡抚陈世倌将不能赴工之穷民查明若干毎日仍给与升合之资俟至麦收后停止所用银两俱作正项开销该抚严饬各州县官务期实心奉行以副朕养育百姓之至意尔部速遵谕行
　　是日
　　上谕户部山东去年被水州县其应输漕米朕于部覆缓半之外敕令该抚查被灾尤甚之处将漕项悉行缓征但念各州县应给兵粮例不在缓征之内军糈固为紧要而被灾黎庻于粒食之余责其输纳粮米未免艰于措办尔部行文山东巡抚陈世倌着于起运雍正三年漕米内截留五千石以为支给兵粮之用倘有余剩即留为下年兵米其支给米石俟秋收后征补还项尔部速遵谕行
　　三月甲辰
　　上谕大学士等去岁畿南被水深轸朕懐虽截漕发粟赈粜频施然犹恐小民甫经灾沴之后无力供输是以又特降旨将雍正四年通省钱粮俱令缓征夫今年钱粮尚且缓征则从前未完之项岂有转行急征之理今闻地方官竟有仍追比前欠者漠视民瘼莫此为甚深负朕忧念斯民之至意着传旨与直隶总督速饬各地方官凡旧欠钱粮一槩缓征所有兵饷工料各项需用之处俱动藩库银两拨给不得短少扣尅如地方官仍有私征等弊一经察出定行从重治罪
　　五月庚申
　　上谕都察院闻京城近日米价腾贵恐有奸人囤积射利因天气连阴借此扰乱着都察院转饬五城晓谕各行户不得过高价値勒索小民傥有囤积遏籴不遵劝谕者该城御史密行察访从重治罪将京仓好米发五万石分给五城每城领米一万石照例立厰委员平粜俟市价平减即行停止其未粜之米即存贮该城将来或市价复昻即将此米平粜若此米用完仍需平粜着都察院再行请旨
　　雍正五年丁未十二月辛丑署两江总督范时绎奏江南太仓州鎭洋县境内刘河钜工已防发帑开濬七浦一河该地士民情愿自行开濬候
　　旨遵行
　　上谕内阁君民原属一体民间之生计即国计也傥遇国用不敷之时势不得不资借于民力今国用充足朕为地方筹画万年之利不惜多费帑金兴修钜工养育万姓若仍用民力以办公事非朕本心也况小民効力工程或致荒其本业而又不免官吏之督催烦扰朕心实为不忍着仍动公帑办理竝将朕旨遍行晓谕该州县士民伊等当体朕爱养元元之心于工程告成之后加意照看岁岁疏濬防防俾地方永受其益则胜于目前之趋事赴功多矣
　　雍正六年戊申二月甲辰
　　上谕内阁上年闻湖广广东江西等省之民因本地歉收米贵相率而迁移四川者不下数万人已令四川督抚设法安插毋使失所但思上年江西收成颇好即湖广广东亦非歉岁不过近水之地畧被淹损何至居民轻去其乡者如此之众也因时时留心体察今据各省陆续奏闻大约因川省旷土本寛米多价贱而无知之民
