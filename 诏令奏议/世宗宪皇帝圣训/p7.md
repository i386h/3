<!-- { "loadSidebar": true } -->
　　癸未诸王大臣等奏服制已满恭请
　　皇上于乾清宫听政
　　圆明园水土清洁允宜随时驻跸
　　上谕曰国家大礼
　　皇考
　　皇妣虽有轻重之别而朕之私衷则
　　皇考
　　皇妣不容分视外廷吉礼已令照国家典制举行若朕于宫中务期独尽人子之礼据奏驻跸圆明园不但朕心实为不忍
　　皇考
　　皇妣之事朕何可有所分别况今之二十七月竝非勉强从事沽取孝名以为观美祗求朕心之安耳礼尽则朕心自安朕意已定诸王大臣毋得再奏
　　庚寅
　　上谕内阁礼部钦惟
　　皇考圣祖仁皇帝徳禀生安功隆参赞光被四表恊和万邦集千圣之大成超百王而首出
　　鸿猷骏业史不胜书今
　　景陵大礼告成应择吉恭建
　　圣徳神功碑备纪耿光大烈以昭垂万世永永无极着敬谨防议具奏
　　七月己酉
　　上谕礼部据奏八月二十三日
　　皇妣孝恭仁皇后服制期满请照
　　皇考圣祖仁皇帝释服之礼祫祭
　　太庙颁谕中外等语朕叠遭
　　皇考
　　皇妣大事追念防极深恩莫由仰报三年以来祗于宫禁之中斋居素服黙尽思慕哀戚之忱非敢自谓遵循古礼更不欲宣播于众也父母之丧人子之心则一而帝后之礼国家之制则殊今八月二十三日届
　　皇妣孝恭仁皇后释服之期着择日于
　　奉先殿告祭自行家礼至于颁谕中外可不必行
　　八月辛巳诸王大臣等奏恳
　　皇上御乾清宫一应吉礼照例举行
　　谕曰三年之内叠遭
　　皇考
　　皇妣大事朕追思永慕莫释于怀今服制期满大礼告成诸王大臣等援引典礼合词陈奏朕念三年持服不过黙尽其心非敢自谓尽孝今虽勉从诸王大臣所请而孺慕之诚终身不能忘也
　　丙戌
　　上御乾清宫召诸王大臣入见垂泪
　　谕曰父母之恩鞠育顾复为人子者终身仰报不尽而朕荷
　　皇考
　　皇妣敎育之恩尤为至深至厚诚所谓欲报之徳昊天防极也三年之中如祭祀朝会国家大礼不可旷缺朕不得已勉从诸王大臣之请照例举行不过于宫中持服以黜尽其心而究未能尽此心于万一也日月易迈已届三载礼制有定而朕心无穷此一领素服朕衣之三年今日更换不胜凄怆之至朕之一念岂但三年固结于中即终身之乆亦断不能忘也
　　雍正四年丙午八月丙戌
　　上谕诸王大臣内阁九卿等曰我
　　皇考圣祖仁皇帝三年大礼已满朕追念防极
　　深恩欲于
　　皇考忌辰毎岁遵照三年以内祭祀之礼永逺举行恭读祝文用申诚悃朕受
　　皇考教育慈恩至深至厚终身永慕无有穷期岂三年礼制之所能限况天下亿万臣民感戴
　　皇考深仁厚泽六十余年自古帝王罕能比竝一切礼仪亦非定制所得拘也朕举行此礼乃自展其思慕诚切之衷至与旧制相合与否朕皆不遑计及此礼亦惟朕躬特行之于我
　　皇考后世子孙不得奉为成例其应行礼仪着该部定议具奏
　　雍正八年庚戌八月壬戌
　　上谕诸王大臣等数年以来遵化州
　　陵寝附近之地方雨旸时若年谷顺成今年春月畿辅微觉亢旱而遵化等处则雨泽调匀民人乐业六月日食之期
　　陵寝之地方则隂雨不见本月十九日京师地震朕系念山陵忧劳寤寐星遣侍卫等驰往看视今据差回人员及守防
　　陵寝之大臣等奏称十九日地觉微动较他处更轻村舍墙垣悉皆无恙居民竟有未经知觉者朕以手加额五内欢欣益见我
　　皇考之圣徳神功际天蟠地受眷祐于
　　上帝贻福庆于苍生若此之彰明较着朕感
　　上帝之慈恩念
　　皇考之功徳特将近事之显而可见者晓谕诸大臣九卿等共知之















　　大清世宗敬天昌运建中表正文武英明寛仁信毅大孝至诚宪皇帝圣训卷三
　　钦定四库全书
　　大清世宗敬天昌运建中表正文武英明寛仁信毅大孝至诚宪皇帝圣训卷四
　　圣学
　　雍正三年乙巳七月丁巳
　　上谕礼部自古修己治人之道载在经书帝王御宇膺圗咸资典学我
　　圣祖仁皇帝天亶聪明而好古敏求六十余年孜孜不倦朕幼承
　　庭训时习简编自即位以来更欲以研经味道之功为敷政宁人之本顾以谅隂之际未举经筵今八月二十三日为释服之期尔部可择日举行经筵典礼并详查定例以闻
　　雍正五年丁未六月壬寅
　　上谕内阁近因考试新科进士以宋儒所云士人当有礼义廉耻句为论题诸进士试卷进呈朕躬自披览见其
　　文艺之工拙优劣固有不同然大槩皆词章记诵之常谈未能真知题中之理蕴而实有发明盖所言止于仪文末节而已非礼义廉耻之大者也朕则谓古人言礼义廉耻国之四维者盖以天下之大四海之众皆范围其中而不可须臾离而士人贵有礼义廉耻之説所指甚逺所包甚宏上之为人君下之为人臣皆当求其大者以为务而不可局于仪文末节间也以礼言之如化民成俗立教明伦使天下之人为臣皆知忠为子皆知孝此礼之大者也进退周旋俯仰揖让此礼之小者也以义言之如开诚布公荡平正直使天下之人无党无偏和衷共济此义之大者也然诺不欺出入必谨此义之小者也以廉言之理财制用崇俭务本使天下之人家给人足路不拾遗盗贼不生争讼不作贪官汚吏无以自容此廉之大者也箪食豆羮一介不取此廉之小者也至于以耻言之为人君者宪天出治諴和万民则当以一夫不获其所为耻为人臣者行义达道兼善天下则当以其君之不为尧舜为耻若夫乡党自好不失言于人不失色于人此乃耻之小者耳欲为君尽君道欲为臣尽臣道而其道不外礼义廉耻之四端士人者以天下为己任其身既为臣之身而有致君之责者岂可徒知其小节而不知其大者乎夫礼义廉耻由一端之小者扩而充之皆可以保四海然必知其大者而务之自可不遗于其小若或徒窥小节而不知其大则迂拘曲谨祗圗检束一身而不敢任天下之重此皆细民之行而非士人之道也孔子曰人能道非道人其可不勉自奋立乎朕引见新科进士时即欲面加训谕因天气炎热恐伊等暂时跪听不能悉心领会今特详为宣示朕愿与大小诸臣交相儆勉详思礼义廉耻之大者身体力行则人心风俗蒸蒸日上而唐虞三代之治庶防其可复见也
　　七月癸酉
　　上谕礼部朕惟
　　孔子以天纵之至徳集羣圣之大成尧舜禹汤文武相传之道具于经籍者頼
　　孔子纂述修明之而鲁论一书尤切于人生日用之实使万世之伦纪以明万世之名分以辨万世之人心以正风俗以端若无
　　孔子之教则人将忽于天秩天叙之经昧于民物则之理势必以小加大以少陵长以贱妨贵尊卑倒置上下无等干名犯分越礼悖义所谓君不君臣不臣父不父子不子虽有粟吾得而食诸其为世道人心之害尚可胜言哉惟有
　　孔子之教而人道之大经彞伦之至理昭然如日月之丽天江河之行地歴世愈久其道弥彰统智愚贤不肖之俦无有能越其范围者纲维既立而人无逾闲荡检之事在君上尤受其益易曰君子以辨上下定民志礼运曰礼达而分定使非
　　孔子立教垂训则上下何以辨礼制何以达
　　孔子所以治万世之天下而为生民以来所未有也使为君者不知尊崇
　　孔子亦何以建极于上而表正万邦乎人第知孔子之教在明伦纪辨名分正人心端风俗亦知伦纪既明名分既辨人心既正风俗既端而受其益者之尤在君上也哉朕故表而出之以见
　　孔子之道之大而
　　孔子之功之隆也
　　十一月壬戌
　　上谕内阁朕览明太祖所着洪武寳训一书词义周详诰诫谆切所以教其子孙臣庶者亦费苦心但明太祖起自布衣奄有天下虽姿性过人而其识见尚局于卑隘其规模未臻于广大盖縁文过其实言行多不能相符而议论自相矛盾者有之朕观尧舜授受心法惟有一中治世之道必事事合乎时中始为至善我
　　太祖
　　太宗
　　世祖
　　圣祖相承之神谟圣烈合于大中至正之道者已经敬辑圣训垂为世法而从前史册所载歴代帝王之举动言论毎于中道之权衡或未能悉协大抵由于时势之所值不同故政治训辞亦因之而有偏向后之论者遂不能无疑议于其间朕意欲将经史所载歴代帝王之嘉言懿行可以绍执中建极之心传者采录成书为后世子孙之法鉴着派翰林官分任纂修陆续进呈朕亲加酌定
　　十二月甲申刋刻孝经小学清汉文告成
　　御制孝经序文曰孝经者圣人所以彰明彞训觉悟生民溯天地之性则知人为万物之灵叙家国之伦则知孝为百行之始人能孝于其亲处称惇实之士出成忠顺之臣下以此为立身之要上以此为立教之原故谓之至徳要道自昔圣帝哲王宰世经物未有不以孝治为先务者也恭惟
　　圣祖仁皇帝缵述
　　世祖章皇帝遗绪
　　诏命儒臣编辑孝经衍义一百卷刋行海内垂示永久顾以篇帙繁多虑读者未能周徧朕乃命专译经文以便诵习夫孝经一书词简义畅可不烦注解而自明诚使内外臣庶父以教其子师以教其徒口讽其文心知其理身践其事为士大夫者能资孝作忠名显亲为庶人者能谨身节用竭力致养家庭务敦于本行闾里胥向于淳风如此则亲逊成化和气薰蒸跻比户可封之俗是朕之所厚望也夫
　　御制小学序文曰古者八歳而入小学教之以洒扫应对进退之节爱亲敬长之义俾童而习之以养其徳性其説散见经传朱子采集为小学一书所以示人教学之方而有以为正心修身之本其言约其理该盖六经四子性理诸书之阶梯也
　　皇考圣祖仁皇帝尝
　　特颁谕旨令有司兼以命题课士海内士子固已咸知诵法矣又
　　命尚书顾八代一人繙译清文日进呈
　　览钦定三年而后成嘉惠后学之心至深且厚当日未经刋刻颁行朕敬承
　　皇考遗志特命校对授梓以资肄习读者宜知纲常伦纪之当崇视听言动之当谨与夫嘉言懿行之当遵循慕效修其职自在家庭日用之常经而充其量可以成圣贤忠孝之大节子弟之习于是而淳教化之原于是而备诗曰成人有徳小子有造朕盖深有望焉
　　雍正七年己酉闰七月癸酉
　　上谕内阁九卿等易经云立天之道曰隂与阳立地之道曰柔与刚立人之道曰仁与义仁义虽分而其理则一天下之人但知仁主于慈义主于断仁主于寛义主于严以为仁义各有其用而不知其相资相济而不可须臾离也盖有仁而无义则姑息之爱不合于事理当然之则矣孔子曰惟仁者能好人能恶人盖其所好恶必合于事理之宜而后天下享仁人之福所谓杀一人以安千万人义之至正所以为仁之至也即如翦除盗贼义也盗贼既除则良善得宁岂非仁乎惩创凶顽义也凶顽既惩善者益勉于善而不善者且相率而迁于善岂非仁乎其余互相为用之处皆可以此推其分仁与义为二而不能融防贯通者则见理不透故也
　　八月丁巳
