<!-- { "loadSidebar": true } -->
　　上谕内阁朕因直州县之被水不过近河村庄其他髙阜之处收成丰稔彼此可以相资不致艰于谋食是以未颁加赈之旨今闻畿南州县之中有被水轻重之不同其被水轻者民间可以支持而被水稍重者即有日食不敷之虑即如大名府属之长垣东明开州等处皆地势洼下之区失业之民甚觉艰窘恐其他州县亦有与之相者今去麦熟之时尚有月余应筹接济之道以资其耕作若从京师遣官分查必致稽迟时日副都统赵济系上年散赈之员着驰驿前徃保定防同该督唐执玉布政使王謩等查阅上年散赈档案将其中被水稍重应行加赈之州县一一确查明白遴选贤员星速分途前徃防同该地方官或动仓谷或动帑银核实散赈至麦熟之时停止傥奉行不力或有遗漏浮冐等弊经朕访闻定将大小官员从重议处
　　雍正十年壬子闰五月丁酉
　　上谕八旗官员人等朕自御极以来普天率土未尝岐视而八旗人等尤国家教养百年望其遂生复性共享安乐于久逺若其中顽劣贪鄙之习故加寛纵将为人心风俗忧无所底止朕实不忍听其防溺不为援手有负
　　皇考之付托也从前严治贪婪清厘帑项即追呼牵扰有所不恤诚欲八旗人等各思罪愆渐自醒悟知有所不为庶无徃不利此朕训爱之初心也昨于雍正三年以前亏空各项令查奏酌免谕旨内业经明白晓谕今特再沛恩膏将雍正三年以后九年以前八旗官员人等应追银两除本身亏空侵蚀借帑及贪赃盗用等项不准查免外其有年逺之案于雍正八年恩旨以后发觉者与本身已故着落子孙追赔坐扣俸饷抵补者或本身虽在其应追之银实系分赔代赔无着之项或因公那用并未入已者又或应追之本人已经豁免而开欠之人尚在着追或本身已经寛免而在奉旨以前报出田房人口抵补其间人口病故田房变价不敷仍行追补者着该旗将各项情由造册开送内阁转奏候朕酌量分别加恩寛免此次谕旨着再遍俾八旗人等深知朕恩恪遵朕训洗心涤虑痛改前非循理奉公谨身节用以副朕教育谆诚之至意
　　七月壬辰
　　上谕内阁甘肃地方年来预备军需虽事事取办于公帑而百姓输挽効力亦甚勤劳朕心轸念屡加恩泽闻今岁兰州平凉西宁等府所属州县内有雹损虫伤之处已谕该督抚留心赈恤停止催科嗣闻从前雨少之处俱已霑被甘霖秋成可望朕心深慰因念甘肃为军需总滙之区百姓急公趋事所当格外加恩以昭朕子惠元元奬劳赏善之至意着将河东河西各属民户屯户及番民等本年应征各项银米草束一概蠲免若有已经完纳者准作来年正赋该督抚等务体朕心督率有司敬谨奉行俾秦民均霑实惠傥有豪胥猾吏舞弊作奸使泽不下逮者经朕访闻定将该管大小官员严加议处
　　雍正十一年癸丑正月庚寅
　　上谕内阁上年江南沿海被水地方如常熟等二十二州县并续报之华亭等六县该督抚等已遵旨轸恤定议大赈三次每次以一月为期料寒冬初春以来穷民存养有资不致失所矣朕念二三月间正青黄不接之时尚须筹画接济资其力作庶可无悮春耕着再加赈四十日其有从前遗漏贫民并前可糊口而目下力不能支者俱着查明添入补赈之内再被水之盐塲灶户亦照贫民例加赈一月该督抚盐政务须督率有司实力奉行使被水之家均霑恩泽以副朕恤灾拯困之至意
　　六月己未
　　上谕内阁据署河南廵抚孙国玺奏报豫省歴年耗羡银两除本地公事支用外现存司库银七十万两有竒又社仓存贮谷麦等项共计二十八万石有竒等语从前提解耗羡本是澄清吏治休养民生之意屡经降旨此项出自民间若本地公用充裕之时朕仍当加恩本地官民使之霑被惠泽不令归入公帑也今豫省存贮耗羡既有七十万之多而该省官员等所得养防又已敷用正当加惠闾阎俾令邀恩格外着将河南本年地丁钱粮蠲免四十万两即以存贮之耗羡照数拨补还项该督王士俊可督率有司敬谨奉行大凡耗羡多余之省该督抚藩司等徃徃不甚爱惜并不为百姓计而存撙节之心若伊等留意民生储蓄充盈亦可为加惠编氓之助矣
　　七月己亥
　　上谕内阁直山东地方自去冬以及今春雨雪稀少朕心忧虑为民防诚祈祷幸防
　　上天垂鉴叠沛甘霖逺近霑足目前秋禾秀实大有丰稔之象朕心不胜感庆兹据直河道总督王朝恩奏报知近水低洼之地因伏雨稍多河流涨发禾稼被淹人口亦有伤损者朕心深为悯恻着直总督山东巡抚遴选贤员速行查勘或动仓谷或动帑银确实赈济务令被水穷民均霑实惠
　　雍正十二年甲寅十月癸丑
　　上谕内阁今年六月间江苏地方雨水稍多州县低洼之地有被水淹浸收成歉薄者朕心轸念且恐将来米价渐昻不可不预为筹画着将乙卯年江南起运漕粮截留二十万石于被水成灾之州县各就近留一万石或五六千石于被水不成灾之州县量留三四千石俟开春市价增长之时将此平粜以便民用其成灾田地应征新旧条银若仍行征输小民不无竭蹷着缓至来年麦熟开征再本年应征南漕等米亦准缓至明秋折纳所有被灾地方无力乏食之穷民据该督等奏称已动公项酌赏但冬春之际此等民人覔食艰难应动支仓谷分别赈济毋令失所着该督抚悉心办理并督率有司实力奉行务令均霑恩泽
　　十一月甲午
　　上谕内阁今岁春夏之间陜西地方禾麦颇好及至仲秋闻有雨少之州县如甘肃所属则有阶州靖逺环县等处西安所属则有临潼渭南髙陵泾阳三原醴泉富平同州郃阳澄城韩城朝邑华州华隂蒲城潼闗以及榆葭二府州所属等处朕心深为轸念特谕该督抚速筹蠲免赈恤并转运接济之策务使贫民不致失所兹据刘于义许容奏称阶州靖逺环县新旧钱粮已概行停征至乏食之民已照例借给口粮统俟夏收征还其他
　　州县有一村一堡被旱薄收者亦照阶州等处之例办理等语据史贻直硕色奏称西安所属州县秋间雨泽愆期嗣于九月内大沛甘霖所种之麦滋润畅茂明岁夏收可望现在粮价有减无增约计本地存贮谷石足以接济明春之用至本地钱粮百姓感戴皇仁且值连年丰稔已经完纳十之八九亦无庸加恩蠲免惟从前借粜之谷粮应于秋后还仓者今西安同华榆葭等府州既有薄收之属请暂缓征买统俟明秋还项则民力可纾等语刘于义史贻直等所奏地方情形已悉阶州等三州县乏食民人所借之口粮俱着赏给明年夏收时不必征还所有本年未完之钱粮亦着蠲免明年不必补征其应征旧欠着概行停止仍令刘于义许容督率有司加意抚绥务令小民得所至西安同华榆葭等府州属百姓所借之仓粮亦着赏给明年不必交还其粜出之谷着史贻直等酌量于明年买补还项
　　雍正十三年乙卯五月甲辰
　　上谕内阁西陲用兵以来一应军需皆取资于公帑丝毫不以累民惟是甘肃等处运送粮饷不能不借民力之挽输朕心轸念屡沛恩膏即当丰稔之年亦下蠲租之诏所以赏百姓之急公示朕心之体恤也兹闻甘省所属地方入夏以来有雨泽愆期之州县或恐收成稍薄纳课艰难着将雍正十三年甘肃通省所属应征地丁钱粮全行蠲免俾催科不扰民力寛舒该督抚可董率有司实力奉行以副朕加惠秦民之至意






　　大清世宗敬天昌运建中表正文武英明寛仁信毅大孝至诚宪皇帝圣训卷二十九
　　钦定四库全书
　　大清世宗敬天昌运建中表正文武英眀寛仁信毅大孝至诚宪皇帝圣训卷三十
　　积贮
　　雍正元年癸卯六月丁丑
　　上谕户部朕去年亲阅京通各仓虽有积贮但京师人民聚集食指浩繁米粮储备不可不裕查有漕各省惟湖广江西产米最广近年盛京年岁丰収米价亦贱此三处酌量动正项钱粮采买数十万石雇募民船运送京师大有禆益着怡亲王隆科多防同详议具奏
　　雍正二年甲辰闰四月丁丑
　　上谕直省总督廵抚等社仓之设原以备荒歉不时之需用意良厚然往往行之不善致滋烦扰官民倶受其累朕意以为奉行之道宜缓不宜急宜劝谕百姓听其自为之而不当以官法防之也近闻各省渐行社仓之法贮蓄于丰年取资于俭嵗俾民食有赖而荒歉无忧朕心深为嘉恱但因地制宜须从民便是在有司善为倡于前留心稽核于后使地方有社仓之益而无社仓之害此则尔督抚所当加意体察者也
　　雍正三年乙已七月癸亥
　　上谕户部归化城土黙特地方年来五谷丰登米价甚贱查黄河自陜西黄甫川界入口河之两岸一属山西一属陜西应自归化城购买米石从黄甫川界黄河运至内地到土拉库处修建仓厫收贮其归化城大青山黄河岸口亦建一仓买米存贮以便由黄甫川界运至土拉库处再修造船只运至陜西潼关地方其修仓修船徃来挽运所费钱粮谅亦无多刑部员外郎觉罗眀夀系朕深知之人再着理藩院遴选谨慎笃实贤能司官一员同伊驰驿速徃防同山西廵抚伊都立归化城都统丹晋等将查仓修船挽运水手及需用等项详议具奏若此事易办则外而防古内而百姓大有裨益
　　八月丙寅
　　上谕户部侍郎蒋廷锡内务府总管来保今年六七月间京师雨水较多闻京城八仓内颇有积水停滞支领甲米车辆来徃甚艰其城外万安仓附近城垣城上泻水流下仓内道路亦复泥泞如何令各仓积水通泄低洼处加土修垫俾收放粮米之所高燥洁净既便于车辆行走亦不致米粮狼籍又各仓厫底或应铺垫石灰或应支架平板尔等至各仓详悉查看具奏
　　辛卯
　　上谕大学士九卿等前于天津盖造仓厫原备截留漕米是以朕谕托时等将湖北湖南之米截留二十万石存贮天津托时因奏天津仓厫地势卑湿厫底须铺垫干草以隔潮气昨牛钮奏称垫草亦不免浥烂如此则截留漕米无益前所降谕防截留之米可仍令抵通归仓当时盖造仓厫原系李维钧及地方官员经手乃并不相度高燥之地草率营建着托时前徃天津防同莽鹄立柯乔年详审地形或另择高阜之处或将旧基培垫
　　交与李维钧亲同当时经手之员赔补修造即着莽鹄立柯乔年监督工程至于直隶州县仓谷李维钧曾奏亏空无多今嵗秋收即可全补无缺今蔡珽奏称清苑仓谷并无颗粒清苑为保定附郭之县仓谷尚空如此则他处可知李维钧前此所奏不实着大学士防同刑部问明具奏又蔡珽奏称目下省城米价腾贵请令臬司浦文焯携带脚价亲至天津将截留漕米星速运三万石以二万石直至省城平粜以一万石量留沿途被水之处以济急等语畿辅之地百姓艰食朕心深为轸念着托时到天津将漕米拨三万石交与浦文焯作速运去今嵗近京一带雨水较多恐此米尚不敷用再令陈守创将通仓变色米六成以上者拨十万石交与余甸蔡起俊动用脚价运至天津或平粜或赈济应运何处俱听蔡珽调度朕念直隶地方低洼之处众水积而不泄以致有水之害而无水之利疏通之道不可不讲已谕朱轼张灿经理此事闻陜西潼商道王全臣在陜挑濬秦渠熟习水利着王全臣来京其潼商道员缺着松茂道孟以恂调补
　　九月丁巳
