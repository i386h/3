<!-- { "loadSidebar": true } -->
　　上谕兵部本营兵丁不得拔补本营千把前经高其倬奏请部议准行数年以来朕留心体访始知将此处兵丁用为他处千把颇多未便盖兵丁平日所管汛地其情形险阻素所深知及用为千把诸事有驾轻就熟之益若用往他处则初到之时一切茫然必待学习而后通晓此办理公事之当筹及者也至于微员末弁安土重迁盘费居址措置匪易若令调换至数百里外必至拮据艰难有室家之累此又私情之当筹及者也朕思本营兵丁即为本营千把诚不能免于牵制瞻徇若于同城之中互相更换如系左营则用为右营前营则用为后营又如抚标镇标之同城者亦可彼此更换庶于公私两便其地方止有一营者或应于就近调补或应仍照从前旧例着该部定议具奏
　　雍正六年戊申二月庚戌
　　上谕内阁吏户兵刑工五部堂官今皆各殚厥职赞襄政治共相黾勉矢勤矢愼端方自持剔除情弊杜絶请托甚属可嘉朕深许之夫大臣果廉洁自守其用度必稍不敷朕因国家政事资借大臣之力而使之分心家计朕心不忍五部大臣内除差徃外省署印之人外俸银俸米着加倍给与其署理之大臣亦照此赏给若遇罚俸案件将朕分外所给之俸不必入议
　　十一月乙亥
　　上谕户部滇省边鎭诸臣用度不敷朕深为轸念着将报明公件余剩银一万三千两全行赏给提鎭等官以为养廉若有赢余令该提鎭酌为营伍公事之用以副朕眷念边鎭之至意
　　雍正七年己酉正月庚戌
　　上谕吏部台湾地方远隔重洋全在道府防县各得其人而该员又须熟悉风土情形殚心办理于地方始有裨益向例文官俱以三年为满后经原任总督满保条奏将三年任满之员加衔再留三年所以愼重海疆俾谙练之人久于其任也今据总督高其倬折奏台员以六年为满而调任之时渡海而往即须数月任满之后候缺挨陞以及交盘渡海又或一二年不等是前后合计须八九年且台湾之例不带家口其父母妻子隔越海洋未免有所牵挂应否请以四年为满等语朕思台湾道府防县等官自宜选用熟习谙练者然定期六年为满又加以候缺交盘渡海之期实为太久今再四思维台湾文员自到任之日为始将满一年之期着该督抚于闽省内地官员内拣选贤能之员乘冬月北风之时令其到台新旧协同办理半年之内大约可以熟悉地方情形则令旧员乘夏月南风之时囘至内地补用将来接任之员俱照此更换该员到台协办之时俱一体算俸并给与俸银及养廉之项如此则该员在台前后不过二年为期甚近而更换之员先往协办又可习练地方事宜似有裨益其道府大员作何请防拣选同知以下等官作何铨选调补及量加议叙之处该部详悉妥议具奏
　　三月甲戌
　　上谕内阁在京官员歴俸六年准其告假省亲此乃通行之常例为伊等父母居家无事愿归定省者而言若其父母身患疾病或年过七十精力衰惫为子者廹欲囘家侍奉以伸其孝养之忱则非可以年例拘也嗣后在京官员有闻其父母患病急欲省觐或父母年逾七十而衰惫者俱不必俟六年俸满着取具同乡官印结于本衙门堂官处具呈该堂官查明啓奏请旨给假速回本籍不必由吏部彚题其歴俸六年告假省亲者仍由吏部题奏将此永着为例
　　九月辛巳
　　上谕户部外任大小官员罚俸之例如罚俸一年者则将本年应领俸银扣抵若再有罚俸之案则勒限一年追出俸银解部如一年不完又罚俸一年展转増加常有因一二年罚俸而积至数年或数十年者此例不甚妥协在罚俸多案之州县与力薄难完之微员深为可悯着该部通行各省凡有此等罚俸之员倘力不能完即将伊任内应得之俸逐年扣抵不必勒限追缴又定例凡有休致革职病故之官员其应追罚俸银两俱行豁免惟江南等省有休革等事只将虚俸豁免其在罚俸以前食过之俸仍行追出直省例不画一今着将休致病故官员食过之俸槩行免追其革职之员则追其食过之俸以示惩儆直省一体遵行
　　十二月戊申
　　上谕内阁康熙五十九年陜省解送驼马进藏文武官五十员每员借支肃州公库银五百两为行装路费之资本系应给之项因当时该督抚未经题报不敢作正项开销是以各员回陜之时仍于各名下着追补项至今尚有未完银一万六千八百两朕念伊等効力戎行远涉藏地虽非冲锋破敌者比而间关行役亦属可悯着将未完银两槩行豁免其已完者悉给还本员或交伊之的属如该员有别项亏欠应追者即准其抵补以示优恤劳役之至意
　　雍正八年庚戌三月戊寅
　　上谕内阁各省驻防官员嗣后有効力年久因老辞职者着该将军等将伊食俸披甲之年及在行间効力之处声明咨送兵部奏闻候朕阅看其应加恩者照在京旗员例加以恩施
　　庚寅
　　上谕吏部查例载官员失察衙役犯赃十两以上者革职朕思胥役众多一官之耳目难于周遍倘知而故纵自当从重处分若但失于觉察即将本官罢黜则贤员因此诖误者不少矣情有可原而处分太重转易滋隠匿之弊此应加通变者该部其悉心详酌另行定例具奏
　　七月癸酉
　　上谕兵部旧例武弁给与亲丁名粮以为养赡仆从家口之需前朕闻弁员等离任时即将随丁名粮召募补足而接任之员陆续候缺每至数载不得养赡之资甚为艰窘已特降谕旨嗣后武弁去任者将所有名粮不必募补留与接任之员俾其得霑余润此无非体恤贫员给与养廉以免扣克虚冒苦累兵丁之弊也近闻武弁等若有陞迁事故者于该员离任之日即将随丁名粮按数开除其住支银米归作截旷项下彚报充饷俟新任之员到日方许申报起支朕思署事之员不无往来车马食用之费且各营署事多系部发候补试用之人竝无俸薪等项应为筹画养赡之道嗣后武弁去任之时其亲丁名粮照旧存留不必归入截旷项下其署事之员若系候补试用者准其全行支给以作养廉若系现任之员兼理者准其支给一半将一半留在本营以为修葺衙署添补器用之费即交该营守备存贮如有动用之处每季造册申报该上司查核着各直省一体遵行
　　九月丁卯
　　上谕内阁昨因京师地震凡兵民等屋宇倾圯者巳降旨详查赏给银两以为修理之费而满汉大小官员等亦俱有修垣葺屋之事朕心轸念着将各部院衙门官员八旗都綂副都统统领叅领佐领骁骑校护军校等以及上衙门之世袭官上三旗侍卫内务府官员歩军统领衙门等官巡捕三营官弁每人俱赏给半年之俸
　　十月壬子
　　上谕内阁向因大兴宛平二县近在辇毂之下常有速办之公事不得不那移库银以济用而上司察知每以亏空题叅至于罢黜治罪实为可悯用沛特恩于大宛二县各发库银一万两存贮该县倘遇有速办之公事准其详眀府尹动支应用此朕体恤有司之至意也近思办理军需之州县其急切应付之处不容刻缓而该州县竝无存贮备用之项若擅动公帑又干严谴有司实处两难不可不为筹及朕意欲于办理军需及事务繁剧之州县亦仿大宛之例酌留帑银以备急切公事之用其如何举行俾办公有頼而弊窦不生着大学士会同大将军岳钟琪总督高其倬悉心定议具奏
　　雍正十年壬子六月戊辰
　　上谕办理军机大臣等前往西北两路出征之满洲防古汉军大臣官员等于起程之时朕令寛裕给与跟随人数其家中随甲银米仍留为该员家口养赡之资竝未令其裁革顷闻戸部于本年三月间行文各处以各员在外既有随甲则家中不应重领银米将各员随甲银米停其支领且自雍正七年大兵起程之日为始凡家中领过银米于本人应领俸银俸米之内照数坐扣还项该部因愼重钱粮之意竝未请旨遽尔通行甚属错谬殊非朕体恤出征人员之本意今特颁谕旨凡军前之大臣官员等家中已领之随甲银米不必扣还其应领之项照常给与竝将此旨通行各处军营知之
　　雍正十一年癸丑七月戊戌
　　上谕内阁据仓场总督兆华疏报六月二十二三等日雨水连绵河流骤涨天津一带粮船多有浸湿漂损等语今年伏雨稍多河流骤涨以致损壊漕船尚非运官旗丁疎忽之咎其漂失米石免其赔补损壊船只亦免赔修运官亦不必议处此朕体恤寛大之恩倘将来运官旗丁等因此番寛典不知加意隄防或有揑报巧饰等弊一经察出按律治罪












　　大清世宗敬天昌运建中表正文武英明寛仁信毅大孝至诚宪皇帝圣训卷十四

　　钦定四库全书
　　大清世宗敬天昌运建中表正文武英明寛仁信毅大孝至诚宪皇帝圣训卷十五
　　爱民一
　　雍正元年癸卯正月壬午
　　上谕户部恩赐老人原为崇年尚齿而地方赏老人者每州县动支数千金司府牧令上下通同侵扣吏役复任意需索老人十不得一上负旷典罪不容逭今饬令督抚严查务令有司亲自沿乡访察据实造册给发不许丝毫侵扣倘仍蹈前弊立即叅处如督抚奉行不谨朕若访出必加以失察之罪再老人九十以上者州县不时存问其或鳏寡无子及子孙贫不能养赡者督抚以至州县公同设法防养或奏闻动用钱粮务令得霑实惠
　　壬辰
　　上谕署直隶巡抚赵之垣河南巡抚杨宗义朝廷设官置吏原以养民遇有灾荒即多方抚恤方不负委任之重今据山东巡抚黄炳奏称直隶河南邻境小民资生无策间有携家就近觅食者朕览奏恻然当此春初农事方兴若任其流离则小民何所依归着即遴选贤员招辑复业核实赈济务令得所勿失农时以副朕惠养元元之至意
　　乙未
　　上谕九卿朕受
　　皇考付托之重抚育羣黎夙夜孜孜惟恐闾阎失所昨山东巡抚黄炳奏称东兖二属上年二麦失收小民未免困苦直隶河南邻境之民有携家觅食者朕即饬谕直隶河南巡抚加意抚绥招辑复业但两省巡抚竝未奏闻朕恐其视为泛常奉行不力尔等可会同确议或特遣大臣或交与该抚作何赈济安辑之法务使穷黎得霑实惠又前岁河南黄水溃决泛溢于直隶地方比年以来两省近水居民耕种无资衣食匮乏均应加恩抚恤尔等一并议奏
　　庚戌
　　上谕山东巡抚黄炳运道浅阻旧例拨派民夫挑浅济运朕思东省连年薄收百姓困苦未必堪此重役将来流亡日多民生日蹙深为可悯古人救荒之策有大兴役以济民食者不若竟动正项钱粮雇募民夫给以工食挑濬运河则应雇既多散者复聚民资工食稍延残喘民心鼓舞工程易就运道早通于兴役之中即寓赈济之意莫便于此已有旨命佟吉圗署理按察使速赴河南与总河齐苏勒商定回任料理运道俟其到日尔可与公同竭力料理务使小民得霑实惠
　　五月戊戌
　　上谕户部山东连年荒旱百姓艰食朕夙夜焦劳已谕巡抚多方赈济近闻兖州等处雨未霑足诚恐小民乏食无以为生现今粮艘未入闸河可乘此时截留漕米以备赈防尔部酌议截留米石数目及分贮何府州县作速具奏
　　是日
