<!-- { "loadSidebar": true } -->
　　查谳狱不厌周详，而审转期免延累。各省命盗重案，俱系州县成招，由府州审解臬司，转解督抚核题。其中如有供词未协、案涉疑似者，或驳饬覆审，或提证另勘。在内地计程往返，本无难按期定狱。惟闽省台湾一郡，僻在海峤，本与腹里不同，自当因地变通，以免往返延累。今据该按察使奏称，现在核转该府案件，遇有情罪不符、赃供未确者，欲驳饬覆审，则往返需时，如就近委员另审，则又须提解证佐来省质供，仍难刻期完结。请将台湾府属重案，由县成招解府，府审之后，先行解赴台湾巡道衙门，就近勘审。遇有疑似，听巡道驳审核正，然后移解臬司等语。是亦因地制宜之意。应如所奏，嗣后台湾府属命盗抢窃重案，县府审后即解巡道勘问，由巡道转解臬司，审解督抚核审题咨，则多一官之推勘，自于案情愈见周详，可无往返驳诘迟拖延累之弊矣。

　　再该按察使又称台湾府府审分限，向例无论命盗抢窃等项，俱扣限三个月。应将巡道审转限期，即在府审并海洋程途三个月限内通融扣算，为期甚裕，毋庸另行扣展等语。应如该按察使所奏，嗣后台湾一切命盗抢窃等案，巡道审转限期，即在府审海洋程途三个月限内通融扣算办理，毋庸另行扣展。如有迟延，应令该抚查明分别道府等各所历分限迟延之处查参，吏部照例议处。再此案系刑部主稿，合并声明。为此谨奏请旨等因。乾隆二十七年五月二十七日奏，本日奉旨：依议，钦此。乾隆二十七年五月日，刑部尚书臣舒赫德、尚书臣秦蕙田、左侍郎臣官保、左侍郎臣钱维城、右侍郎臣觉罗阿永阿、副都御史仍办刑部侍郎事务臣蔡鸿业、大学士忠勇公兼管吏部事务臣傅恒、吏部尚书臣傅森、协办大学士尚书臣梁诗正、左侍郎臣德保、左侍郎臣彭启丰、右侍郎臣观保、右侍郎臣程岩。

　　——录自明清史料戊编第二本一一二页。 

　　一○六、户部「为内阁抄出巡台御史李宜青奏」移会

　　户部为移会事：广西司案呈，乾隆二十九年九月十四日，当月官广西司主事梁英佐由内阁抄出汉字上谕一道，原奏□件，相应移会内阁典籍厅可也。须至移会者。计粘单一纸。右移会典籍厅。乾隆二十九年九月日。

　　乾隆二十九年九月十一日，内阁奉上谕：御史李宜青条陈台湾事宜一折，所奏应行与否，且不具论，而其用意之取巧器小，已大失言官之体。该御史奉差巡台地方之事，皆其职分所难诿。第同差满汉二员，考成均属一体，见闻所及，理宜和衷共酌，会衔入告。即意见容有参差，亦应据实声明，专折奏请。乃李宜青既不于在台时彼此会商，至回京复命，亦未闻一言及此，直至差满日久，挟此为独得之秘，罗列见长。彼以建白博名高者，存心鄙琐，固当如是耶？此等伎俩，犹得以尝试为得计耶？李宜青着传旨申饬。至所奏各条，亦不必以人废言，仍着交部议奏，钦此。

　　掌江南道监察御史臣李宜青谨奏为敬陈台湾事宜，仰祈圣鉴事：乾隆二十八年五月内，臣钦奉恩命，巡察台湾关口恭请圣训，荷天语慈仁诲谕，臣跪聆惕悉，感愧交并。抵台后，留心访察，博采人言，举凡现在所行与从前相沿未及者，其应行酌议，约有数端，敬为我皇上陈之。

　　一、彰化县水沙连官庄，从前流寓无业贫民在彼开垦，以资日食。嗣于乾隆十六年将已成田园奏报入官，奉文自乾隆十七、十八两年，每粟一石，折征银六钱；十九年以后，概征本色。所有该抚自乾隆十九年至二十六年止，除正供粟每年应征二千三百四十九石零，俱经清完外，其应征余租，除节次征收，尚欠余租粟一万二千七百四十九石零。又十七、十八两年粟价及节年耗羡廍饷，尚欠银六千六百四十四两八钱。臣于本年三月按巡北路，据该地民人黄重等以地瘠租重，原佃逃散，不能以现在顶耕之民，汇追十余年积欠等因具呈到臣。于时犹以佃民未可尽信，沿途体察，盛称该处地近内山，所在荒埔，外多浮土沙石排列，地本瘠薄，而傍溪环涧，每多冲决，泥去石见，遂成弃壤，旧佃力不能支，逃散属实。及询之该县，与从前檄委台、诸二县查勘各令，备述情形，亦异口同声。然督抚所由尚未题请者，盖以事关额赋，不敢遽行议豁，原属慎重钱粮之意。查台湾蓝兴庄官庄原报四百九十一甲，后复丈溢田四百九十三甲，其丈溢田亩应征余租，亦以旧佃转徙，经该督抚先后题请恩豁等因在案。我皇上如天之仁，蠲租减赋，岁不下数十百万，薄海内外，共荷生全。臣钦奉恩命巡察台湾，具知水沙连民力之艰，隐默不言，则其罪滋大。所有该处旧佃逃散并田亩坍没处所，应请敕下该督抚另委员履访确勘，是否属实，再行奏明办理。则滨海贫民，皆歌舞于蟹舍，渔村间矣。

　　一、台地官员过海，并运送内地班兵眷米以及补送州县借动谷石，系派商船承运。然船户所最畏者，莫如运载粟石，盖兑收则有守候之苦，重洋则有风涛之患，抵仓交卸，如仓书斗级等在在需费。查该处现今配拨船只，俱系将来台商船分别大、中、小配载。凡配粟一次，给予免单一张。配运四次者，准免配运一次。但查来台商船，是否福、兴、漳、泉四府属，凡编有名号来台各船照运粮艘例按先后名次预行拨派？抑系只就现在来台商船遇便配拨？其有无偏苦并贿放幸脱之处，应作何查核？再查台郡志内称：运谷至福州府及南澳等处交卸者给予免单二张；其兴、泉等属各程较近给予免单一张；该船下次入口，免其配运。与今配运四次者免配一次，亦属不符。至大小船只出入各口岸，官弁各派兵役人等稽查巡防，纸笔、饭食、房租等费，势所必需。据该同知称：现奉督宪饬行，除遵照酌留书役办公外，其陋规一概革除等语。然取给、支销各数，亦未奏明。臣伏思法制定而后贤愚皆可奉行。今运送兵糈等项，本台地年例应办之事，乃杜幸免而均劳逸，尚未有一定成规，其守口兵役容或有暗中需索等弊。该督抚身任地方，自应熟筹妥议，立定章程，斯海澨风清而弊端永息矣。

　　一、考校首严冒籍及鎗手顶替等弊，爰设立廪保童生互结，法至详也。台湾四县应试多福、兴、漳、泉四府之人，稍通文墨，不得本籍，则指同姓在台居住者认为弟侄，公然赴考。教官不及问，廪保互结不暇详，至窃取一衿，辄褰裳以归。是按名为台之士，实则台地无其人。臣于上月抵台，以文观风，四县生员只八十余卷，询之该处官吏，据称俱在内地。夫庠序之设，凡以宏奖风教，使居其上者知所向方。今台属南北二路，广袤一千数百余里，计其庄户，不下数万，而博士弟子员寥寥不少概见，皆内地窜名之所致也。查台地考试，从前具有明禁，非生长台地者不得隶于台学。圣朝作养边陲之至意，人所共见。又定例入籍二十年亦无原籍可归者，方准于寄籍考试。今四府人士，其本籍不患无可以应试之处，而远涉重洋，或两地重考，抑顶名混充，藐功令而窃荣名，莫此为甚。请将内地冒籍台属各该学文武生员，照冒籍北闱中式之例，悉改归本籍。仍请敕下该督抚饬行兼管提督学政之台湾道，嗣后府县试及该道考试，应作何设法稽查，识认精细，其廪保等不敢通同徇隐及受贿等弊，则海邦皆邹鲁，而作人之化无远勿届矣。

　　一、台湾文武员弁，俱系该督抚就内地拣选贤能，请旨调补，三年满仍撤回内地候升，此定例也。惟是吏以安民，民勿安即旦夕不可使留。苟其安之，虽久何害？查牧民之道，有守文无害安静而理者，亦有因民立法、调宽猛之宜、迟之久而次第展布者。政与日方新，而瓜期亡届，则虽有应办之事，亦姑听后之人，而不能卒其功。且海外汉奸错处，新官到百其术以相尝，而多方以误之者，实繁有徒。不特数易长吏，胥吏因缘绝簿书为奸利已耳。三代后吏治惟两汉最为近古。其时置吏有终其身勿易者。彼民也知若人将久于莅我，则服从其教而不忍欺。至水陆各营汛三年替换，则有弁甫到而兵届应换者，即有兵方来而弁已内移者。夫更番代戍，国家之良法美意，岂臣之知识短浅，所能窥测？特以兵换而弁亦随之，则整饬之方、考核之术，恐非倏往倏来所能究其事。而且山川之扼塞险易，风信沙线之改易明晦，三年内恐未能骤谙也。查三年更代，原以各省边地水土恶劣，圣朝深体恤之仁，以使之休息。台湾归入版图百余年，和风甘雨，地气潜移，风土饶乐，同符内地，而乃使之视同传舍，则苟安之情，在所不免。臣愚，请将调台员弁，除老病及政绩平常者三年满仍照旧例办理外，其有循声卓著及整饬营伍有方者，许该督抚保题，以升衔留任，俟升缺既及，内部咨取引见，然后离任。则海外得贤员久于其地，民必且相安无事，而弁兵之腹心臂指，边防益巩固于亿万斯年矣。臣愚昧罔知治体，敬抒一得之见，用比蒭荛，伏乞皇上睿鉴训示遵行。谨奏。

　　——录自明清史料戊编第二本一一四～一一五页。

　　一○七、户部「为本部议覆内阁抄出巡台御史李宜青奏」移会

　　户部为遵旨议奏事：福建司案呈本部议覆监察御史李宜青奏前事一案，相应抄单移会稽察房可也。须至移会者。计粘单一纸。右移会稽察房。（年月缺）

　　内阁抄出江南道御史李宜青条奏台湾水沙连归公田园，并台地运米商船，以及考试生童，换班官兵各事宜一折，乾隆二十九年九月十一日奉上谕：御史李宜青条陈台湾事宜一折，所奏应行与否，且不具论，而其用意之取巧器小，已大失言官之体。该御史奉差巡台，地方之衔，皆其职分所难诿。第同差满、汉二员，考成均属一体，见闻所及，理宜和衷共酌，会■〈行外缶内〉入告。即意见容有参差，亦应据实声明，专折奏请。乃李宜青既不于在台时彼此会商，至回京复命亦未闻一言及此，直至差满日久，挟此为独得之秘，罗列见长。彼以建白博名高者，存心鄙琐，固当如是耶？此等伎俩，犹得以尝试为得计耶？李宜青着传旨申饬。至所奏各条，亦不必以人废言，仍着交部议奏，钦此，钦遵于本月十六日抄出到部。除先行遵旨申饬外，臣等按款核议，恭呈御览。

