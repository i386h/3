<!-- { "loadSidebar": true } -->
　　奏为谢恩事正德元年正月二十七日节该钦奉勑谕朕即位之初念尔等効职勤劳宜有颁赐以隆恩典尔其体朕至意益尽忠诚用副委任钦此钦遵九霄垂露勑降天文万里飞轺物颁御帑欢声所动边徼増辉恭惟皇上诞膺休命光绍丕图庆洽普天恩覃率土臣身以职羁既阻天廷之拜宠缘例得遂承帝赉之加丝纶春温金帛霞烂虽云雨之施在物无遗而渥泽所流于臣为幸荣加庆外感在惧中捧而珍藏实抱无功之愧服以拜赐徒深逾分之忧谨当以金自盟焚灼不渝其性顾服思称曵娄誓委其身臣无任瞻仰感戴激切屏营之至除将赍捧到钦赏银十两纻丝二表里望阙叩头领受外缘系谢恩事理为此具本谨具奏闻

　　一为乞恩认罪罢黜以谢地方事

　　兵部覆该本部职方清吏司案呈奉本部送于兵科抄出巡抚陜西等处地方兼督理马政都察院左副都御史杨一清奏臣本孱愚误蒙先帝圣恩擢任宪职督理马政弘治十八年正月内为因大敌拆墙入境节该钦奉勑谕不妨督理马政巡抚陜西等处地方钦此钦遵自度不堪负荷具本辞免未蒙俞允勉强供职臣遭际殊常宠荣踰分誓竭驽钝仰酬眷知奔走驱驰不敢自怠窃见固原地里寛漫处处通敌最为难守先该总制尚书秦纮修筑边堑一道踰时阅岁湮废巳多又防守无兵墩堠不接虽有如无不堪保障臣督令守臣修补完备依堑添墩傍险增堡定为烽火号令招集土人使随便捍御临冬时月会同镇守太监等官分布人马据要防守复虑一方兵政废弛名存实亡剥削之余困敝巳极昩死上陈仰荷庙谟独断易置主将增设游击方将一新纪律期收战守全功不意大敌乗冻渡河潜伏套内逼近花马池地方彼处将官通不知觉弘治十八年十二月十七日众号数万自花马池清水营两处折墙进入守将兵败被围亏折官军致乗胜长驱直入腹里随即收敛堤备我军迎战众寡不敌不能遏阻敌至固原野无所获本月二十三日遂深入静宁隆德会宁地方抢掠镇守署都督佥事曹雄止领官军九百余员名寻袭踪迹截杀臣恐孤军无援急调延绥游兵土兵及本边官军前来会合策应道途阻隔兵难猝集巳于本月二十七等日遽从西安州地方出境邀之不及臣又约会宁夏王副将官延绥游竒兵马邀之石沟盐池诸将以声势重大莫敢发兵坐视其出竟无功查得固原环庆一带并无所失监苑官马幸得保全此皆仰仗宗社神灵朝廷威福敌兵遄归被祸犹浅但静宁隆德会宁三处抢掠杀伤人畜数多巳行各该州县查数未报陜西官军节与交战斩获首级不多幸不亏折惟干盐池操守官张瑛等堕其奸计阵亡一十八人除将寇众入境出境日期官军误事获功缘由节经会题及抢掠人畜的数查明另行外照得镇守太监刘云常在固原驻札署都督佥事曹雄初到固原地方臣叨任巡抚巳及一年经畧调度乃其职业况受恩深重言听计行比之各路抚臣不同奈何器质庸凡智虑疎浅未谙军旅之务实无安攘之才以致大敌拥众长驱侵掠为患拆墙而入既不能遏其初来之锋得利而去又不能截其既归之路藩篱失守虽花马池之过而内有边防不能自固咎将谁执领兵出战虽各将官之事而遇警征调多不及期责亦难辞上不能寛九重西顾之忧下无以慰一方军民之望臣委的有辜委任罪当万死且今大冦去留边情缓急俱未可测臣误事贻患之人诚宜早正法典罢归田里别推才力有余者巡抚经畧则凡受任方隅皆知警戒能者竭力自効不能者无地自容矣等因具本该通政使司官奏奉圣旨杨一清巳命总制彼处边务着尽心供职以图后効不必引咎求退该部知道钦此钦遵抄出送司查得先为边务事该本部会官具题节该奉圣旨是杨一清着总制陜西延绥宁夏甘肃等处边务兼督理各该地方马政钦此巳行钦遵去后今该前因案呈到部看得本官巡抚陜西经畧有方威望素着近虽被敌深入缘无损伤大重辄乃自陈误事之人欲正罢归之典既查有本部巳经会官题奉总制成命及今钦依勉留事理难再别议合咨前去烦为查照钦遵施行

　　闗中奏议巻六



　　●钦定四库全书

　　闗中奏议巻七

　　（明）杨一清 撰

　　○总制类

　　一为陈情乞恩辞免总制重任事

　　钦差督理马政左副都御史臣杨一清谨奏为陈情乞恩辞免总制重任事正德元年二月十五日准兵部咨为边务事该本部等衙门题会同太师兼太子太师英国公张懋少师兼太子太师吏部尚书马文升等议得闗陜重地夷夏要防今河冻将开大敌深入后来之患诚有可忧况彼处荒歉非常别难调度所赖以应援截遏者惟延宁甘肃三镇兵马但事分统属人无专权仓卒调遣不无彼此推避若不添设总制重臣终难集事查得起用兵部左侍郎许进并见任陜西巡抚都御史杨一清俱经言官交章论荐物议推允伏望简命一员令其总制陜西延绥宁夏甘肃等处地方庶几事权归一后効可图等因具题节该钦奉圣旨是杨一清着总制陜西延绥宁夏甘肃等处边务兼督理各该地方马政写勑与他钦此钦遵备咨到臣伏念臣本书生不谙军旅误蒙先皇帝擢任宪职督理马政巡抚陜西地方自度才不称任具本辞免未蒙俞允续因灾异自劾求退仰荷皇上圣恩仍留办事顷者大敌拥众深入侵掠静宁隆徳等处地方臣不能阻遏及征调诸镇兵马追截又不及期巳经具本认罪俟命间涣汗自天战兢无地驽骀何力心欲奋而步不前天地能容威未加而恩巳至省躬惊愧不知所云且今之声势号为骄横今之边备号为废弛虽云难为未尝无可为者亦存乎其人耳至于陜西三镇休戚相闗事有攸分人无专制诚得重臣居中调度庶几战守可望成功臣比有所见不敢自隠然意任大责重必属诸威望素着之人岂谓臣愚可以办此夫任贤使能君之大要赏功罚过国之大权臣匪贤匪能久尘任使在平时已徼非分之宠在今日又操非据之权惧将清议之干以为新政之累况总制之与巡抚职任加重三边之与腹里事势加难臣抚巡无効何能堪总制之居腹里无功岂足副三边之托茍负乗之不耻将覆餗之是忧臣是以昧死自陈伏望圣明收回成命鍳臣先次认罪愚衷罢归田里以彰国法别求兼资文武者总制三边军务地方幸甚臣愚幸甚缘系陈情乞恩辞免总制重任事理谨具奏闻奉圣旨杨一清才望素优练达边务特兹简命宜勉副委任不允所辞吏部知道钦此

　　一为乞恩认罪辞免重任事

