<!-- { "loadSidebar": true } -->
　　户部覆陜西清吏司案呈奉本部送于户科抄出钦差总制陜西延绥宁夏甘肃等处邉务兼督理马政都察院右都御史杨题行据陜西布政司呈查得弘治十八年西安延安凤翔庆阳四府灾伤遇例蠲免除豁过税粮马草延绥一带粮料一十六万七千八百六十二石零草四十三万一千四百一十九束零宁夏一带粮料三万九千二百九十七石六升草一十万九百八十三束零甘肃一带粮料八万七千六百二十七石五斗六升零固靖环兰洮岷西固城粮料一十二万六百三十四石二斗草二十一万六千七百九十八束零存留粮料二十三万一千五百石零草五千八百余束及据本司呈称查得本司广积库各项银两除呈蒙巡抚巡按案验批准解辏补灾免粮数并收买铜料铸钱科举应用原额年例给赏军士冬衣布花官军折俸银两寄库马价及户部送发宁夏甘肃籴粮银两外见在止有夏秋粮余价缺官皂隶籴粮支剩农桑丝绵折银并本库陆续放出余银查筭各项共二千四百二十二两五钱四分四厘四毫八丝六忽及户部送到赈济银二十万两内除修邉十万两环庆籴粮二万两赈济用过九千七百六十一两二钱解去平凉府准折禄米一万三千三百七十三两二钱外见在五万六千八百六十五两六钱縁由前来案呈先准巡抚延绥本院右副都御史文贵咨为走回男子传说寇情事开称敌众入套动调主客兵马数多查得本镇各仓见在粮料草束供给主兵颇勾支用若是供给客兵诚有不敷合无一面先将陜西布政司广积库收有税粮等项银两酌量动支委官领解前来分投派徃延安府地方收买粮料草束运赴附近冲要屯聚客兵按伏营堡上纳一面行陜西布政司管粮并分巡分守等官将各年拖欠之数上紧催来以济急用一面移文户部请益银盐以补缺乏等因为照延绥一镇逼临河套敌众首先窥伺前项年分腹里灾伤蠲免起运粮草数多及宁夏甘肃固靖环兰洮岷等卫俱系防邉处所原额应征起运粮草既巳蠲免除豁必须措置补码已经节行该司查处去后今节据前因除支银籴买及催征税粮另行外会同巡抚陜西本院右副都御史张泰议得陜西西安等八府人民额征粮草供给陜西延绥宁夏甘肃四镇官军人马支用若外无冦戎之警内无水旱之虞则一岁之入自足以供一岁之用奈何近年以来边境驿骚东西侵扰动调客兵徃来应援供亿之费动加数倍会计所储在在不足节该镇巡等官具奏荷蒙皇上轸念邉方二三年间运送官银多至五六十万余两开中官盐二百万引但分给四镇不见其多兼且地方连年薄收米价髙贵发银易买较之先年仅得一半然各该邉仓自是稍有积蓄相兼岁征之数足可支持不意弘治十八年西凤延庆四府大遭旱荒人民缺食流徙在途逺近动揺方赈恤抚安之不暇岂敢照常催科仰荷圣恩将勘实灾伤应征起存税粮一体除豁小民始有生意地方获安然粮草之出于民者固已蠲除而兵马之食于官者不可减免遂令前项开中籴买之储不足以备灾伤蠲免之数而仓场所入不偿所出渐至空虚总计各邉除豁起运税粮马草若论籴买用银将及四十万两而存留之数不与焉且陜西虽云八府而财用所出西安一府实当其半西安既有全灾七府全收不足以补况延庆凤翔三府亦复有灾余四府虽不曽作灾亦非全熟势难通融拨补近因敌众入套延绥守臣不次移文告乏虽行布政司将西凤等八府在库官银酌量陆续解运补码与户部发到预备籴粮卖盐银两俱送各邉巡抚衙门转发彼处管粮官员招商籴买分发紧要仓场备用又将布政司收贮招纳冠带农民等项银两支出分派固庆洮岷兵备邉备副使等官斟酌籴买粮草及折支官军俸粮大约所补不过十之三四而司府库藏亦渐空虚其存留粮料草束俱系岁用不可缺之数又各无从措补今陜西布政司查报在库银两除各项动支及赈济马价二项外所剩官银止有二千四百余两及查赈济银二十万两除奏准修邉十万两及已支赈济籴粮外见在止有五万六千余两夫以堂堂巨省而匮乏至此言之可为寒心查得先为旱灾救荒等事该巡抚都御史张泰巡按监察御史邢缨会同奏要将山东河南起运折粮银借支四十万两辏补前项灾免粮草该户部议看得山东河南起运银两俱系供给京储及宣大二镇之数见今大敌在邉尚未逺遯万一有警将何拨补访得灵州等处大小盐池系天产美利不劳人力其出无穷其课易办合无行移巡抚都御史张泰查前项盐课除近日开中买马二十万引外果有羡余作急议拟上请尽数招商中纳粮米助邉应用等因题奉钦依备行前来查得灵州大小盐池原额盐课共一万四千三百三十七引旧例毎引纳银一钱五分毎年止该银二千一百五十两有余轮年分送延宁二邉买马近该臣议奏量増课程新旧共五万九千三百三十七引每引纳银二钱五分为因行盐路狭盐利少通正德元年分二池除旧引外共支放过新引二万四千九百九十八道该银六千二百四十九两五钱縁前项盐课虽蒙送发二十万引前来止可收贮逓年陆续招商挨放若以正德元年所放新引计之多则十年少则六七年二十万引之盐方可放尽岂有羡余招商籴粮况所收银两查有兵部题奉孝宗皇帝钦依陜西茶盐易马备邉不许别项奏讨事例擅难别项动支所据前项年分蠲免过起存税粮马草委的无从措置补完原数使宼知悔祸不来犯邉地方收成幸得全稔则以仓场见在之粮草支持主兵以库藏见有之银两及开中未尽之引盐陆续招商兼催征拖欠逋赋输纳当年税粮亦足勾用但敌情难测万一有警未免征调客兵临期招买不出虽悔何及又恐年岁似前灾伤仓库既空赈济转输两无所赖民穷盗起为患何可胜言臣等俱有地方重寄今若不言他日误事罪将焉逭查得先为急处救荒事准户部咨该本部等衙门会题该臣题前事会官议拟内一件听缺知印承差照依歴役年限纳银多寡数目悉依原拟施行并农民愿纳银两叅充知印承差吏典者仍查照前例俱通行各布政司及顺天应天南北直隶各照例收银类总解部转发陜西布政司支用候年榖颇熟邉方稍宁之日停止又一件舍余民人先年上纳军职并今愿告上纳者悉照所拟施行至指挥使而止舍余就于原卫民人于地方卫所带衔闲住俱听巡抚衙门定夺银两类解户部转发例至正德二年停止又一件上纳阴阳医学僧道官俱依拟施行各处军民客商并仕宦子孙不系见有职役者纳银六十两授正七品散官五十两授正八品散官四十两授正九品散官二十两者冠带荣身其银两系两京顺天应天地方赴户部及南京户部各布政司并直隶地方赴各司府州上纳类解户部转发例至年榖颇熟邉方稍宁之日停止等因题奉钦依备咨通行外近据陜西布政司呈称查得止是收过本省上纳阴阳僧道义官知印承差农民银二万六千六百六十九两并无各布政司并南北直隶收解银两及户部亦无转发并原开军职无人告纳银两縁由前来切縁前例俱因陜西地方奏开通行江西浙江四川湖广河南及南北直隶所得银两类总解部若依原拟解发陜西支用事体相应及又查得近为处置邉储预防邉患事亦该巡抚都御史张泰会同巡按监察御史邢缨奏要将陜西布政司查出成化年间两淮山东运司余剩未中残盐一百二十一万五千七百八十六引未填勘合一百二十一道另定价值量为减轻招商报中籴买粮草未奉明示如蒙伏乞圣明俯念陜西三邉重镇地方安危所系乞勅户部查照议奏合无将陜西奏开救荒通行江浙四川湖广河南南北直隶事例所得类总解部银两照依原拟尽数查发陜西布政司收贮分给陜西延宁甘肃四镇籴买粮草补完弘治十八年灾伤蠲免之数仍乞将近日议奏开中报剩残盐早为定夺行令陜西布政司招商报中倘前项残盐有碍惟复仍开淮浙四川等处课盐五六十万引招商或收纳银两以实库藏或上纳粮草以益邉储临期酌量地方丰歉施行如此则非惟邉方储蓄有所仰赖不至缺乏且使腹里人心有所系属不至动揺实为便益等因具本奏奉圣旨户部知道钦此钦遵抄出送司案呈到部看得所奏要将浙江等处司府上纳阴阳僧道义官知印承差等项解部银两查发陜西布政司收贮分给延宁甘肃籴买粮草并成化年间奏开两淮山东运司余剩未中残盐招商报中一节除成化年间两淮山东运司中剩残盐歴年乆逺未审有无见在已经行移各该运司查报至日另行议拟奏请定夺外其阴阳僧道义官知印承差等项上纳银两先因陜西地方灾伤拟行后因彼处收成颇丰并本部先因运送赈济等项银两数多及因京邉赏赐官军银两不敷间遇各处解到僧道等项银两补辏支用讫其未到者又系抚巡官员奏称灾伤存留本处借用即今本部见无收贮亦无解到银两况承差加纳银两例已停止近因内府承运库奏称国用不足尚且行取各省在库金银解京送用及奉钦依今后各邉运送银两照正统景泰年间例行不许例外加添所据僧道等项上纳银两难再类送为此合行移咨前去烦为查照施行

　　一为经理要害邉防保固疆场事

