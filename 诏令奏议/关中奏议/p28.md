<!-- { "loadSidebar": true } -->
　　兵部覆该巡抚陜西等处地方兼督理马政都察院左副都御史杨一清题准兵部咨该协守延绥等处地方副总兵都指挥佥事曹雄题称陜西固原等处近来修筑边堑一道南离固原二百五十里北离花马池四百余里敌经花马池之空深入任其掏穵通不知觉向使固靖地方有久守之将则戎马之入何以似蹈无人之地为今之计合无固靖环兰等处添设副总兵一员提督操练有警临巩秦平官军悉聴调遣黄河将冻时月收敛人畜肃清郊野分兵要害秣马蓄鋭以待敌至万一边敌复来侵犯或乗其分散或邀其归路其陜西镇守将臣精选在城有马官军前来以为声援如此则战守两备责任专一缓急有济等因具本奏奉孝宗皇帝圣旨兵部看了来说钦此钦遵该本部覆奏行巡抚陜西都御史杨一清会同巡按监察御史从公计议陜西镇守将官每年冬初例该前去固原等处防守今若于固靖环兰等处添设副总兵一员必得练达边务曽经战阵者常川在彼委的有益但省城镇守将官遇冬所理何事必须何以处之斯于事体穏便经久可行务在议处停当会奏前来以慿上请定夺等因题奉圣旨是着议处停当来说钦此钦遵备咨到臣会同巡按监察御史季春从公计议看得陜西固原环庆靖边兰州皆紧关要害之地固原土汉杂处内有监牧马匹所系尤重河套有警寜夏边墙失守则固原环庆最先受害近来山后残敌河冻时月多从寜夏中卫鸣沙州一带踏冰而入窃伏螺山等处钞掠固靖突来忽去不止河套为当堤防至于兰州河北一带节被荘浪明水湖潜住诸番与山后之敌无分春夏不时侵扰又不止河冻为当备御比者各该地方战守之具名存实亡守备等官权任轻微莫能自展各有信地不相应援陜西镇守将官遇冬至十一二月方纔提兵西向不过月余河冰消释即便掣回与调来客兵无异山川之险夷关隘之虚实将领之勇怯士卒之强弱茫不与知上下相安因循度日边备不严兵威不振职此之由今声势猖獗大非昔比万一不肯悔过逺遁纠合部党长驱深入则内郡绎骚根本动摇不止边民受害而已若得常守之将驻札固原提督操练各路人马遇警分兵要害调遣应援截杀委的责任专一曹雄所言盖亦有见其要添设副总兵一员不无官多人扰况人马有限添官虽多何补于事且既设副总兵提督调兵则主将徒拥虚名置之无用亦恐未宜若将陜西镇守将官移来固原驻札则官不加多事为有济长久利便之策宜无过此议者或谓陜西镇守之设兼防南山羣盗然陜城巳有镇守太监巡抚巡按都布按三司又兼抚治巡守等官平时自足防制果有盗贼窃发将官东还不妨剿捕但任法不若任人安内乃可攘外使任非其人反生厉阶致招后议窃见镇守陜西武安侯郑英在镇年深近又自称患病日久不出见今寜夏已有传报声息倘或边众拥众侵犯本官委的不堪征战误事非轻必须更易相应将官镇守缓急方可倚仗如蒙乞勅兵部计议上请合无将武安侯郑英行取回京别推京营都督或边镇将官亷静不扰练达戎务曽经战阵一员镇守陜西等处地方常川固原驻札提调防守遇警往来各边统率官军剿杀堵截外壮兵势内系人心实为便益当此久玩极弊之余正易辙改弦之日伏望圣明轸念关中重地一方兵民不宜重遭荼毒早赐施行等因与巡按监察御史各具本该通政使司官奏奉圣旨兵部知道钦此钦遵通抄送司查得先为预防边患事该延绥副总兵曹雄奏称固原边墙旷逺要于固靖环兰等处添设副总兵提督操练本部议行巡抚都御史杨一清会同巡按御史从公计议固靖环兰等处添设副总兵一员常川在彼委的有益务在议处停当会奏前来以慿上请定夺等因题奉圣旨是着议处停当来说钦此巳行钦遵去后续为易置主将以保固地方事该都御史杨一清奏称陜西地方军务废弛要将武安侯郑英行取回京别推骁勇将官一员前去更替镇守陜西地方专在固原驻札等因前来本部依拟将本官奏内荐举都督等官杨玉等四员具题奉圣旨是曹雄升署都督佥事镇守陜西地方钦此已行钦遵去后今该前因案呈到部看得各官所奏固原等处地方添设副总兵一员不无官多人扰若将镇守将官常川固原驻札则官不加多事为有济一节既查有本部前项题奉钦依镇守官员常在固原驻札事理别无定夺拟合通行除外合咨前去烦为查照施行

　　一为急处救荒事

　　户部覆该本部等衙门会题于户科抄出钦差巡抚陜西等处地方兼督理马政都察院左副都御史杨一清题前事准户部咨该陜西镇巡等官题切照陜西地方接连边境粮草徭役比之他处实为浩繁兹者又遇前项虫旱等灾米价腾贵人民流移诚为可悯难以照常勘处合无不为常例本部移咨都察院转行巡按陜西监察御史公同都布按三司守巡管粮官严督府卫州县掌印官一面将被灾地亩从公核实一面将该免钱粮照依分数先行除豁仍将除豁过田地税粮等项有收无收分数各备造文册奏缴仍造清册一本送部查考本部再行巡抚都御史督同守巡管粮等官严督府卫州县各该官员查勘缺食军民先尽见在预备仓粮按月放支赈济如有不敷就将该库收有见在银两等件设法籴买米糓作急赈济务使人沾实恵事有成效此外别有救荒事宜径自区处施行事体重大者作急具奏定夺等因具题奉圣旨是陜西灾伤重大着杨一清好生设法赈济毋致失所钦此钦遵备咨到臣查得陜西灾伤地方西安府为甚延安府次之庆阳鳯翔二府又次之其余平汉临巩等府虽间有旱雹等灾分数不多但西安一府财赋供亿实当七府之半西安府告荒虽七郡全收不足以补况延庆边郡亦复有灾他府稍登仅能自给巳将被灾地方应该分豁减免税粮縁由节次具题及行委分巡分守等官各带领府佐能干官员分投徧歴所属州县先将极贫人户今冬开仓验口给粮赈济次贫人户明春一体赈济如仓粮不敷聴将官银折放去后兹者仰荷圣慈该免税粮准行巡按御史核实除豁天语叮咛又以设法赈济责成愚臣惟恐斯民失所古帝王之用心不是过也顾臣抚巡无状不能导引和气以厪宵旰之忧若又不能仰承明诏讲求赈济方畧坐视沟壑转徙而莫之救其罪安可逃哉查得各该州县预备仓粮多者不过万余石少则三二千石甚至止有数百石陜西布政司查报在库官银八万三千余两俱该供边并折支俸粮布花之数尚恐不敷亦难动支籴买粮米夫以堂堂巨省而仓库空虚至此臣昼夜思之寝食俱废窃惟救荒以赈济为先以储蓄为本陜西地方关山环峙舟楫不通重以供给三边赋役繁重故一年之收仅足以周一年之用加以频年兵荒疮痍未复卒遇久旱遂成大饥闾里萧条逃亡接踵盗贼间起剽掠潜行困敝艰难莫可名状又恐春夏之交米价益贵民食愈难官廪既空官银莫措饿夫张口以待哺官司束手而无施民穷盗起势所必至若麦秋有望犹可支持万一套众不出二麦不登赈济转输两无所赖公私告急内外俱困仓皇狼狈何可胜言臣又窃思陜西成化十九二十年间旱荒彼时承平之余仓库有积又无边患尚且赈贷不敷饿莩填渠人至相食后蒙宪宗皇帝准开救荒事例措置银粮甚多又将江南漕运粮米数十万石差官由汉江及河南地方二路转运移民就食赖以全活而死徙之民巳不可救户口耗雕至今未复今公私匮乏既非昔比边疆骚扰又昔所无若明年岁果不登将来事变岂直如成化年间而已及今多方区处尚为临事有备然籴买既苦于无资开例复拘于犯禁安能忍心坐贻后悔行据陜西布按二司左布政使栁应辰右布政使罗鉴按察使谢罃等会同将议处区画钱粮及停免追征等项事宜开呈前来臣叅酌众论之中求济一时之急敢用昧死上陈伏望圣明省览乞勅该部大臣叅详可否议拟上请早为施行庶賷续民命于垂絶奠疆土于无虞关陜安则天下安京师安实宗社万亿年无疆之休也臣不胜激切俟命之至等因题奉圣旨户部知道钦此钦遵抄出送司案呈到部看得都御史杨一清题称陜西西安等府地方荒歉太甚人民饥窘条陈区画救荒八事要行叅详可否议拟上请早为施行一节縁前项事情重大多系别衙门掌行本部难擅定拟合无会同五府六部都察院通政司大理寺堂上官并六科十三道掌科掌道官公同议处上请定夺本年正月十六日具题次日奉圣旨是钦此钦遵会同太师兼太子太师英国公张懋少师兼太子太师吏部尚书马文升等议得关陜地方外邻强敌内困供亿比年边鄙多警民不聊生官司库廪在在空竭徭役科派处处疲弊加以年谷不登赤野千里目今外寇深入大肆抢掠夫以穷迫垂死之民遇此兵荒相仍之岁人心摇动他变必作正当先事而虑庶几保无后愆都御史杨一清身歴目覩心切忧劳条陈数事乞早施行言虽急迫事实可采昔人谓救荒莫如备荒盖以此耳臣等切思天人一理相为流通灾祥感召捷于影响揆厥亢旱之由实由乖气所致况关陜喉襟重地尢当加意抚恤大布恵泽以救倒悬之厄用消意外之虞奈何国家多事帑藏虚耗生财之源既塞而不行军需之费多缺而不继近者各边赏赐尚欠大半其宣大二镇奏讨籴买粮草银两极力措办不及三分之一言及于此良可寒心臣等伏覩累朝以来公私匮乏未有甚于此时者也今将本官原拟八事酌处上请伏望圣慈轸念生民俯赐鉴纳崇实徳以消天变守清俭以裕国用臣等不胜惓惓忧畏激切之至縁系会议急处救荒事理未敢擅便正徳元年正月二十五日本部尚书韩文等具题本月二十九日奉圣旨是陜西边方灾伤重大赈济为急这议处事宜都准行盐法你每再议来说钦此钦遵拟合通行为此除外合咨前去烦照本部题奉钦依内事理钦遵施行

　　闗中奏议巻五

　　●钦定四库全书

　　闗中奏议巻六

　　（明）杨一清 撰

　　○巡抚类

　　一为地方事

　　兵部覆准礼部咨于礼科抄出巡抚陜西地方兼督理马政都察院左副都御史杨一清题准兵部咨该本部题前事照得各处巡抚等项都御史旧例在边方者四月在腹里者八月俱该赴京议事其辽东宣府大同山西延绥陜西宁夏甘肃俱与敌境相邻见今达众不时出没正在用人之际不可暂时缺人督理合无行移巡抚等官今年俱免赴京议事各在地方修举本等职业若有重大应议事件明白预先条陈差人赍奏照依旧例经该衙门会议奏请施行等因题奉钦依备咨到臣除将陜西重大地方事情另行具奏及琐屑常事应该自处者不敢一一烦渎圣听径自从宜处置外今将事干各处地方益于政体宜于军民不系见行事例该载者条陈数事乞勑该衙门会议倘有可取奏请施行等因题奉圣旨礼部知道钦此钦遵抄出备咨送司案呈到部看得巡抚陜西等处地方兼督理马政都察院左副都御史杨一清所奏后开事件俱系裨益军民有闗政体重务应合逐一议拟开列前件上请定夺缘系地方及奉钦依礼部知道事理未敢擅便正徳元年二月初一日本部尚书刘大夏等具题次日奉圣旨准议钦此钦遵拟合通行为此除外合咨前去烦照本部题奉钦依内事理钦遵施行
　　计开
