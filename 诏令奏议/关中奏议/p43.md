<!-- { "loadSidebar": true } -->
　　前件议得都御史杨一清奏称韦州地方平原通衢大敌出没之所兵备废弛保障不堪况与螺山相近庆府坟茔所在连年入境俱在彼处结营驻札及庆恭王坟近又被人开掘深为可虑欲要添设官军防守无处摘拨查得宁夏中护卫见在旗军舍余五千三百二十二名仪卫司旗校舍余一千一百九十七名俱无别项差占乞要行令宁夏镇巡官员启王知会督委廉干官员将前项军校人等清查明白挑选家道丁力相应者一千名委官管领前去韦州驻札给拨空闲地土耕种王府差役尽行蠲免专令在彼与羣牧千户所官军相兼操备防御仍令于宁夏等卫选委亷能指挥一员提督既可卫护王坟又可保障城池一节叅照前项地方委系紧闗要路虽设有羣牧千户所官军兵力单弱实难支持况又宻迩庆府坟墓诚不可不为之处及照中护卫并仪卫司军校人等通计六千有零俱在本府闲住今拟拨守前该地方则以本府拥卫之人保其先王托体之地忠孝大义两系诚如总制官员所言况摘拨之外尚存五千有余尽勾差用事体亦为相应合依其所奏令兵部行令本官转行宁夏守臣启王知会务思体国之忠奉先之孝即便督令能干官员将前项军校人等如法挑选一千名委官管领前去韦州相兼戍守其余事宜悉照原拟施行务使威武振扬王坟保固不至似前贻患
　　一行据委官陜西布按二司叅政安惟学佥事胡经各呈称灵州横城以北西抵黒山营镇逺闗系宁夏一帯紧闗要路敌众见我边防严备既不能入花马池必将从此而入踏冰过河东西任意侵掠河西城堡虽有官军数亦不多不能阻遏合无将横城以北直抵镇逺闗边墙壕堑一体帮筑挑浚及称黒山营先年屯有人马后因路逺难援废而不守今河东边防既严敌必从此入境宜于黒山营仍屯兵按伏等因案查先该臣看得原拟宁夏边墙至黄河东岸今筑横城而止恐敌众见我河东边墙髙厚不能掏穵冬深河冻于墙尽头处踏冰过西岸自西而东仍谋入侵未审河西城堡兵力堪否捍御巳行勘议去后今据各官俱呈前因臣按图考册广询博访宁夏横城北黄河东岸旧有边墙一百八十五里壕堑一道髙厚深阔悉如花马池一带城堑之数自南而北有长城十八墩后守臣恐稀疎毎墩空内添设一墩共见在墩台三十六座墙里套内地方又设石嘴暖泉二墩瞭守其第十八墩与河西黒山营镇逺闗相对毎年于黒山营屯聚人马阻遏敌骑以为宁夏北门锁钥前人综理周宻深有所见节因宁夏守臣怯懦士马削弱河东墩军累被刼掠扑捉既将石嘴暖泉二墩废弃遂将新旧三十六墩俱废而不守谓之备夏不备冬却止于河西筑立墩台一十五座守瞭由是敌人多寡逺近消息通不知觉又因黒山营曽被掳掠攻围遂将官军那入平边城操备由是平边城为极边要害居人往往不得耕牧殊不知扑捉墩军窥伺城堡乃边人常事顾吾所以待之者何如耳吾能往彼亦能往我退一尺则彼进一尺河东墩台既不可守使彼乗冻渡河则西岸之墩独不可掏穵乎黒山营有备则平边为腹里今废黒山营而不守假使近窥平边亦将并废之乎是皆不通之论也今花马池一带边墙既欲帮筑髙厚又于墙尽头横城之南添筑一堡量屯兵马防御河开之后纵有强敌不能为患但恐冬深河冻踏冰而西仍谋入侵容或有之意外之防不可不谨所据河东三十六墩边墙壕堑诚宜帮筑修浚河西黒山营诚宜屯宿重兵但明年既修延绥花马池一带边墙工程浩大力不能及合无行令宁夏守臣明年将河东新旧三十六墩坍塌损壊者量为修补照依旧规拨军守瞭与河西墩台烽火相接不至失误官军应援稍俟一二年仍将前项横城以北三十六墩墙堑悉照花马池一带边防帮筑髙厚挑浚深阔敌台暖铺护守官军一体处置整理仍挑选精锐人马于黒山营按伏以为平边城声援如此则封守慎固而地方可保无虞矣
　　前件议得都御史杨一清奏称花马池一带边墙今既议帮筑髙厚屯兵防御或可以偹侵患但灵州横城以北西抵黒山营镇逺闗边防颇疎诚恐敌众不得于东必谋于西及查黄河东岸原设边墙壕堑并墩台三十六座与河西黒山营相对递年屯聚人马阻遏过河敌骑最为周宻后因小有失利弃而不守遂至深入无忌今宜照旧修复但东西工役一时并兴民力弗堪欲要行令宁夏守臣暂且修补拨军守瞭候各该工程稍暇悉照花马池一带整理一节切缘河东三十六墩并河西黒山营若使戍守严备踏冰欲渡不敢轻忽平边地方益重保障今若弃而不守是撤藩篱而守门庭堂陛之患势将必至今总制官员奏要修复旧制诚得前人综理至计相应依拟但大功并作民力委有不堪合无令兵部行令本官转行寕夏守臣将前项河东新旧墩台坍塌损壊者照依旧规暂且量为修补拨军守瞭与河西墩台烽火相接以备敌众过河候各该工程稍集仍依原拟修筑施行

　　闗中奏议巻七

　　●钦定四库全书

　　闗中奏议巻八

　　（明）杨一清 撰

　　○总制类

　　一为预防边患事

　　兵部覆该本部于兵科抄出总制陜西延宁甘肃边务兼督理马政都察院左副都御史杨一清题近该兵部咨该总制大同宣府偏头闗等处边务都察院右都御史刘宇奏要会集边兵以剿灭套冦该本部看得各镇有事俱宜彼此相济合无再行总制都御史杨转行各处守臣知会今若大同贼势众大十分告急延绥总兵官合量带精兵赴援不许坐观成败傥后延绥亦有十分警急宣大二镇总兵官亦要亲自将兵策应不可顾今日自巳之利忘他日邻境之忧庶几事体不偏人心可服等因题奉钦依备咨前来案照先准兵部咨为大冦临边整兵防御事亦该总制都御史刘宇奏要征调延绥兵马巳经并行延绥总兵官张安整搠听候如遇大同声息十分紧急移文征调即便量带精兵赴援外查得延绥副总兵姜汉所领竒兵三千余员名游击将军戴钦所领游兵三千余员名俱于本年三月内大同调去策应至今五个余月未回切缘近年套众恃其桀黠河冻则西行以冦闗陜河开则东渡以窥宣大不曽痛遭诛剿肆无忌惮今年自正月间陜西静宁隆德地方抢掠回套渡河之后虽在大同宣府近边住牧不曽入境侵掠想因总制都御史刘宇搜选强兵要行会剿先声所传全部畏遯今秋髙马肥时月既不得志于北冬寒河冻必将垂涎于西部落种类既繁动称数万会计陜西延绥甘肃三镇见在人马不足以当大同一镇之数且甘肃地方四时警报不絶官军难以掣调宁夏兵势馁弱山后之众不时侵扰仅能支持所恃以捍御边陲保障腹里惟延绥一镇士马精强缓急可倚但自游竒二兵调去之外所遗老家并新募有马官军不过八千余员名东接偏头闗西宁夏千有余里大小营堡三十四处分兵而守无所不寡势须自保难再轻掣及查得弘治十八年九月内臣巡抚陜西因恐套众踏氷入冦延绥游竒人马调去大同未回奏巳行令延绥副总兵游击将军姜汉叅将王戟作急将所领官军掣回曹雄竒兵暂于定边营驻札以便延宁两境策应姜汉游兵王戟土兵于花马池兴武营等处按伏如果敌众入套拥众近边与宁夏副总兵叅将恊同守备等官人马并力捍御保固邉墙不令入境该兵部议拟覆奏奉圣子是便行与各官着同心恊力相机防御不许自分彼此致悞事机钦此钦遵通行去后本年十二月内敌人拥众自花马池拆墙深入腹里抢掠止是调到王戟土兵猝与敌遇交锋失利其延绥副总兵竒兵游击将军游兵俱未到邉臣不次移文督调终是缓不及期盖因各该官军初自大同掣回未及休息遽遭大敌以此应援不及向使各枝兵马早得掣回如臣所拟分守地方驻札套众未必敢尔长驱深入纵不能遏其初入之锋袭踪而进会合陜西官军取便截邀未必无功徃事无可说已今不早为之处冬间套众设复有警不无仍前误事臣惟大同宣府为北门鎻钥果有重大声息乃京师门庭之敌臣亦当亲提师旅前去应援岂敢辄议掣兵但闻今年套众实不曽侵犯二镇而延绥游竒兵马在彼乆驻师老力竭人马疲敝非惟坐縻彼处粮草亦恐将失本处事机况宣大偏头闗三镇总制挑选精鋭援兵巳有五万六百余员名足勾截剿似亦不藉延绥数年官军之力臣有地方安危之责不敢不言如蒙乞勅兵部计议合无赍文总制都御史刘宇并各该守臣查勘如果套众不曽犯邉别无重大声息速将延绥游竒二兵发回本镇暂时休息收拾军装衣鞋听候调遣防御套众仍乞通行大同宣府偏头闗三镇镇巡官员各照兵部节次题奉钦依事理彼此相济互相应援待十月间哨探若是套众西行游竒将官即便那至本境陜西交界去处驻札敌果入套延绥守臣征调即便前来会合应援截杀如是声息十分紧急宣大二镇总兵官亦照该部今次所奏亲自将兵策应以寛皇上西顾之忧以祛闗陜兵民之患庶得彼此相济地方可保无虞等因具本该通政使司官奏奉圣子兵部知道钦此钦遵抄出送司查得先为会集邉兵以剿灭套敌事该总制大同都御史刘宇题称延宁地界与本镇相连乞行各镇守臣知会今后如遇有警预调军马毋分彼此就便督发起程会合截杀等因具本前来该本部议行总制陜西都御史杨转行各该守臣若遇大同敌势重大十分告急延绥总兵官量带精兵赴援以后延绥亦有十分紧急宣大二镇总兵官亦要亲自将兵策应等因题奉圣子是钦此已经通行钦遵去后续为军务事该延绥副总兵姜汉游击将军戴钦各题称抄蒙总制大同都御史刘宇钧帖行令将所领游竒兵马俱各掣回本镇蓄养军鋭听候遇警征调巳于八月十七日掣回等因具本前来本部又经案候外今该前因案呈到部除延绥游竒兵巳经掣回操候别无定夺外看得总制都御史杨奏称套众桀黠河冻则西冦闗陜河开则东窥宣大今岁宣大地方俱未入境侵掠冬寒河冻必将垂涎于西及称陜西等处兵力所在不足欲要通行宣大偏头闗各该守臣待有警报游竒兵马那至本境交界去处驻札以备征调截杀若是声息十分紧急二镇总兵官亦照该部先次所奏亲自将兵策应共纾邉患一节切縁边人之性专以抢掠为生今既不得于东则西冦之谋势所难免即今天寒在迩先事之防不可不虑况查与本部先次奏行事理大意相同合无本部一面行移陜西等处总制都御史杨转行各路守臣督令各该将官当此河冰未冻事势稍缓之时将各项马歩官军招募土兵人等用心操练听候调用各该通敌要害如花马池等处严明斥堠慎固封守及一切防御事宜俱要计虑周悉万一故智复逞拥众入侵即便分布将士或战或守随宜相机调度务使此敌大遭挫衂用靖地方毋得轻忽贻患有孤委任一面行移宣大等处总制都御史刘宇转行各路守臣将游竒二项军马整点齐备听候征调如果敌已渡河西行延绥报至即便起程前去会同彼处官军相兼战守若是声息十分重大二镇总兵官仍要查照先次本部奏行事理量带精兵亲去策应共济邉务不许秦越相视托故迟延设有妨误厥罪惟均縁系总制官员奏要征兵御敌及奉钦依兵部知道事理未敢擅便正德元年九月十九日本部尚书许进等具题本月二十一日奉圣子是便行与各官果有重大声息务要互相策应不许自分彼此致误事机钦此钦遵拟合通行除外合咨前去烦为转行彼处各该镇巡等官一体钦遵施行

　　一为荐贤为国事

