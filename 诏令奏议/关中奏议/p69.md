<!-- { "loadSidebar": true } -->
　　题为调度边兵预防敌患事臣奉勑提督陜西三边等处军务钦遵起程前来四月初一日到于陜西地方当即通行镇守陜西署都督郑卿镇守延绥总兵官彭楧镇守宁夏总兵官种勋各转行各该副叅游击守备等官速差的当夜不收分投访探套众二三月间曾否过河出套若是仍前在套务见数目多寡帐窠逺近事情缓急明白回报去后续访得花马池等处各有传报烟火各该将官不见呈报又经差官赍牌前去宁夏游击将军周伦中路叅将苗銮灵州守备沙金处并行该镇主副总兵叅将协同等官速查套内有无传接烟火仍各严谨斥堠如法操练人马多差人役逺为哨探如遇有警即便互相传报协同截剿不许时刻怠慢重则飞报军门以凭发兵策应仍将查过縁由回报本月十四日据镇守陜西署都督郑卿呈开自报大敌入套之后沿边地方一向烽火少传续该镇守延绥总兵官彭楧咨称套人每遣轻骑分犯向水等堡三十余次节该按伏把总等官追逐出边及据套中走回男子焦买则供报在套听得众敌人说称黄河那边无草要在套里过夏即今二月初旬惊蛰已过显有住套之机又该镇守宁夏总兵官种勋咨称自正月以来敌人众寡不等拆边进口乗氷未觧越过河东近日西路收获边外马牛必是遗寇盘据山后况东路地方哨报河套以内或百或十在于地名二沙子等处往来行走虽见烟火但未审大营住套逺近消息亦难凭据縁由节行前来又准延绥总兵官彭楧咨称自报黄河开消之后节据榆林等城堡迭报敌众多寡不一分犯各该地方虽该按伏兵马逐退即今在于境外烧熰号烟营盘火光昼夜不絶敌众在套已是显著近据套中走回男子郝天喜等供报在套时听得众敌人说黄河开了不过去要在套过夏等语又该黄甫川差哨夜不收张杰等供报三月初六日哨至地名乱峯子等处俱有敌众牛羊马匹大敌在彼住牧瞭见黄河开消就彼旋回等情备由呈报案候间准巡抚陜西右副都御史王荩掲帖为申明旧例请勑各边守臣防御敌患及早差官整理军饷以安地方事内开会同镇守等官议照延宁所属花马池定边营一帯地方接连河套地形寛漫大敌在套垂涎闗陇深入抢掠必由此入先年三边兵马强胜敌虽在套住牧然尚畏我兵威出没抢掠亦止于近边去处不能侵犯腹里自弘治十四年延宁兵马不能阻遏遂深入腹里听其获利而归贪利无厌自是每歳入套必深入腹里正徳十三年抢平巩一帯嘉靖元年抢邠泾一帯俱由各边兵马自取便利不肯阻遏之过也查得节管巻内该前巡抚都御史王珝因宁夏地方报有声息照例会行该镇移兵于韦州红寺等营堡驻札并力防御该镇官员不肯发一兵前来止以虚文抵阻未乆该镇亦不免于失事此亦自分彼此不肯应援之过也见今敌人住套号称八万有余近虽差人探报俱于迤东近河住牧通不露形今青草渐茂马臕将壮敌情叵测旦夕大举入攻亦未可知乞勑延宁陜西甘肃各边镇巡等官早为防御除具题外开具掲帖到臣为照延绥定边营宁夏花马池兴武营灵州一帯地方委系大敌侵犯腹里之门戸前项地方守臣若能捍御则固原靖边迤南俱系腹里可以无患因是沿边武备不修兵威不振以致套人掏穵边墙长驱而入其所利不在延宁而在腹里固靖安会静隆等州县俱被抢掠近年又越过平凉蹂践邠泾等处地界藩篱不固祸及堂室诚如陜西镇廵等官所言延宁守臣每以本处不曽失事为辞不知朝廷竭腹里军民之财力以供三边令其干理何事况各镇互相应援不许自分彼此屡有勑旨及奏行事例今套内既称有敌虽云不露形迹恐其窃伏深藏待后青草长茂马匹臕壮之日难保其不大举入攻防御之计不可不谨但沿边一帯地里寛漫平衍便于驰骤各守臣兵马寡少岂能遏其初来之锋必须征调邻境精兵会合截剿乃克有济已经行仰各镇总兵官彭楧种勋郑卿查照原行差人哨探套众多寡逺近先行回报仍照节行事例互相策应如果套内敌众行令游击将军张凤统领游兵于花马池营住札游击将军刘渊统领游兵于定边营住札副总兵赵楧统领竒兵暂于宁塞营住札若哨探前敌有西行之势游兵二枝俱于花马池副总兵赵楧移于定边营各住札量分人马于安定栁杨等附近城堡宁夏副总兵刘玉统领竒兵于兴武营游击将军周伦叅将苗銮于红寺儿堡韦州盐池石沟等处住札总兵官种勋待有的确警报统领正兵于灵州驻札与各该守备等官各按兵秣马锋利器械以逸待劳仍要严谨斥堠多差夜不收逺为按哨沿途多设塘马但有烟尘消息即便传塘走报邻境官兵堤备敌果近边各分据要害占守水头从宜阻遏敌小至则取便击之如其大至即便会合各枝人马相机截杀不许逗遛畏缩失误事机亦不得轻率寡谋堕其奸计如果大举深入陜西镇巡征调即便刻期赴援不许观望推托陜西游击及主将兵马待巡歴固原审势分布另行外本年五月十一等日节据延绥总兵官彭楧呈一件为瞭见境外敌人事一件为声息事一件为查探声息事及据宁夏总兵官种勋呈为声息事各备将本镇各路敌人近边縁由具呈到臣看得节次呈文内开本镇地方东路则双山栢林髙家神木等堡东路则榆林镇城向水波罗等堡西路则宁塞新安边三山等堡各有敌众近边或三五十人或七八十人营垒火光帐窠烟尘处处有之而东路为多及宁夏安定堡等处两次被敌拆墙入境亦不过百十余骑各该官员虽称出兵追逐对敌并无斩杀之功延绥被敌将军余男妇王乆住等六名口扑捉及将军旗夜不收雷五儿等三名射伤身死内髙家堡失事尤甚及宁夏安定堡等处节被敌众将夜不收麻伏等三名射死军人杨阿伴等七名射伤及将军人易寛捉去显是各官平时失于设备遇警不能奋勇効力怯懦之状昭然可知据其所呈如此中间隠匿不报情弊难保必无縁今正在用人之际合待边方宁息通查功过具奏定夺及照即今五月将终套人多寡尚无的据参详各镇所呈节据各堡夜不收爪探套内敌众新行踪迹多至二三百道少则百十余道或自西而东又或自东而西其数亦必不少及宁夏走回男子王巴圗尔供称在套敌众一万内有三个头儿一个济农一个纳延说要过黄河与黄毛敌人雠杀一个阿克塔布哈说要先抢汉人等情縁今黄河开消已乆要抢汉人之言或恐是真窃料此敌频年得利不曽遭剉必无惩戒今虽不露大众形迹夏秋之间乗机大举入攻不可不防又经行仰总兵官郑卿彭楧种勋等转行副叅游击把总坐堡守备兵备等官各要加意防范严谨斥堠整■〈木朔〉兵马申明纪律遇有警报即便督军相机截剿飞报邻境官军互相策应若果拥众向西切近定边营花马池境外必有深入之意延宁竒游等兵照依原行按伏聴调不许自分彼此陕西主将督令守备等官各领兵驻札要害地方防御臣于固原庆阳居中调度外縁系传报套人声息调度边兵预防寇患事为此具本专差千戸陈策亲赍谨具题知

　　一为擢用繁难府分正官以从民便事

　　题为擢用繁难府分正官以从民便事照得陜西平凉府所属三州七县版籍仅一百二十八里田粮至一十六万二百有余额设驿传二十处地薄粮重民少差多田无丰厚之获歳多霜雹之灾逃移者无顾恋而不归见在者坐包陪而益困内而宗室繁衍歳増祭塟圹价不下千百余两外而节次边疆蹂躏刧杀人口抢掠头畜殆尽举目萧然加以番夷杂处盗贼不时窃发敌众在套馈运势不容缓臣观天下郡县地方雕敝民生困苦未有甚于此也其府州县正官必得精敏强干之人乃克有济近年铨选官员因见时势难为或到任未乆而求去或中途托疾而不来或忧愤成疾而物故或告辞不允而逃归其在任者不过延捱日月茍圗糊口上司比较钱粮俛首受责一闻考察黜退欣然而往夫人之情既入仕途岂不思乆任以规取利名哉盖亦有甚不获巳焉者矣今本府佐贰及州县正佐缺官甚多除另行具奏外而知府乃一郡之领袖尤在得人查得本府自知府安惟学陈逵之后未有歴任至三四年者非改调则黜退近日知府孙聪到任未及一年又以养亲告回致令百务废弛拖欠积年边粮一十七万有余官吏师生廪粮经年不得支给所辖驿传马驴夫逃亡大半传舍几空使客经过或致稽延累日臣受命提督边务钱粮重事因无正官难以责成闻升有知府窦明未知何日到任臣切谓此等知府必得曽歴边方习险难耐劳苦者超常格而用之庶肯勉修职业若照常例推升未曽到任先已灰心安能望其举职窦明虽有才能曽任京堂未歴艰苦用之腹里固有余裕处之斯地恐亦难堪节据平凉县里老耆民魏庆蒙钊等平凉府县廪増附学生员李文缙谢经等及致仕省祭等官连名告保本府同知任守徳刚介自守不为势利所怵欲将本官奏请升任知府小民得安等情臣因询问本官民情边务随事应答俱有条理及查本官系山西灵石县人歴任河南获嘉县保定清苑县推升山东东平州知州任内节经巡抚等官保举及又博访得庆阳府宁州知州王旸由进士歴任今官宁州废弛已乆本官莅事以来政务以渐修举吏民畏服此二官者委的精勤强干堪宰烦剧且年劳俱深亦堪擢用乞勑吏部再为访议合无将新任知府窦明改任腹里地方仍于任守徳王旸二人内择用一员升任平凉府知府则人才器使不至于枉用小民称便得藉以聊生不胜幸甚縁系擢用繁难府分正官以从民便事理未敢擅便为此具本谨题请旨

　　一为哨报回贼声息事

