<!-- { "loadSidebar": true } -->
　　题为易置重镇主将以保固边方事近据镇守宁夏总兵官署都督佥事种勋呈为套中走回人口供报敌情事嘉靖四年四月十七日据河西下三墩夜不收黑舍收送河东套中走回妇女一口陈氏到镇行据宁夏卫申审得陈氏供年六十二歳系灵州守御千戸所百户王亨下土军马力长妻状供嘉靖三年九月内在田生理被畨抢去使唤见得套内帐窠遍野人畜数多说待马壮要来腹里抢掠等因随据本官亦呈前事嘉靖四年四月二十五日准分守东路地方右叅将都指挥佥事刘谨手本开据宁夏后卫申据圎山儿墩夜不收墩保收送男子一名王巴圗尔供年一十六歳系榆林卫人见在宁塞营操备军人王江男状供正徳十四年十月内在于门外打柴忽遇敌众三十余骑扑来抢去在营住过七年与抢我敌人蒙果勒牧放头畜走失马五匹慌惧寻马望见墩台偷马一匹骑走一昼夜到墩在营时听得敌众说称在套敌人一万内有三个头儿一个济农一个纳延说要过河与黄毛敌人雠杀一个阿克塔布哈说要先抢汉人等因节呈到臣案照先准兵部咨本部题为套中走回男子供报大敌入套整饬边备以防敌患事该陜西延绥镇巡等官各奏称据走回人口供报敌众入套数多题奉钦依备行到臣四月初旬臣到陜西地方行据延宁守臣节报沿边一帯各有敌人近边驻札数虽不多窃恐伏藏套内故遣轻骑觇我有无备御待草饱马壮之时大举入边亦未可知今据种勋所呈走回人口供报之言与延绥守臣前项所奏敌情亦颇相合防御不可不谨巳经节行各镇将官各要严谨斥堠整兵秣马用心堤备如果前敌拆墙入境即便会合大小将官协力剿逐飞报邻境官军发兵策应不许畏缩退避以致敌人拥众深入贻患腹里地方去后为照沿边花马池兴武营灵州一帯正系大敌侵犯腹里必由之地俱属宁夏镇巡管辖虽分守协同叅游守备等官各有信地然纲维约束调遣指示全在主将得人况宁夏地方屡经变故人情翻覆未安兵民杂处难于控制见在总兵官种勋先因失事被叅近又与都御史张璇等奏发亲藩事情未曾勘结事有掣肘人心不服号令难行夫以防边要害重镇而使懐疑惧罪之人乆为主将缓急何所倚赖必得早为更易老成练达威名素着众情协服者授以节钺之任庶可圗安攘之功窃见提督漕运总兵官署都督佥事杨宏新任大同镇守取回在京提督捕盗都督桂勇俱才兼文武志存忠孝一时将领号为出色中外士夫素所推许杨宏系陜西世臣熟闲韬畧往来各边歴年滋乆山川险易夷汉情俗无不周知桂勇先以武举曽在宁夏军门操练听调寘鐇反叛之时与仇钺协谋讨贼人望素归如二臣者使为宁夏主将既可以防御边患亦足以镇定人心伏望皇上轸念边方重镇主将闗系非轻乞勑兵部议处如果臣言可采合无将种勋令其暂回原卫待勘报至日有无干碍伏俟圣裁仍以杨宏桂勇内上请简用一员镇守宁夏地方兵民幸甚或谓漕运重事不可无杨宏总理臣窃思近年漕规以渐修举弊政多所厘革又新任总督御史叅将俱号得人足堪付托非若宁夏武备乆弛振举为难但杨宏先任四川总兵又歴两京坐营管理府事推任提督漕运巳经四年之上如蒙简用乞为量进一阶则効忠宣力之臣有所奋励矣臣极知僣踰无所逃罪但念本以衷庸分甘废退皇上起而用之誓当竭忠圗报茍有所见敢不尽言伏惟留神省览臣不胜大愿縁系易置重镇主将以保固边方事理未敢擅便为此具本专差承差赵瑶亲赍谨题请旨

　　一为増觧额以疏人材以均政体事

　　题为増觧额以疏人材以均政体事据陜西等处提刑按察司提学副使唐龙呈前事切照朴棫之贤生于王国冠帯之士圜诸桥门陜西自昔称多士焉后因三边不靖三辅殽函之地干戈穴于门庭兵刄交于原野诗书煨烬贤献逋逸自兹蒿焉寖不如古洪惟太祖髙皇帝遹承明命抚有疆宇开科取士爰定觧额陜西惟六十五名视天下独少焉盖其时正当蹂躏之余草创之始人材稀少殆所宜然迩年以来列圣右文聿崇培养之功皇上承徳益阐作新之化以故地各有人人各思奋竒瑰之士往往见之状元及第且再出矣嘉靖元年该职考试科举衣冠彚集文艺肆陈彬彬乎与中州而并盛是年场屋遴选之精采拔之公极称得人然而人材本多额数本少所收十之二三所遗十之六七固其势也二年三年间歴加覆试比之元年日且有加如西安府在城三学可中者至五十人其余学分多者十余人少者五六人或二三人虽荒州僻邑亦未尝无之但出虽无穷取则有限定额之外别无速化之理其老于牖下者亦籍籍也譬之山多材木工师之所求则有数矣卒致明堂之器困于蓬蒿之间岂不深可惜哉及照陜西府州县学凡一百二十有五后又增置卫所学一十有六共一百四十有竒举人额数止得六十五人合二学尚不勾一人是天下学校则莫如陜西之多举人之数则莫如陜西之少政之不均无过于斯大抵立法定制盈缩因乎时广狭随乎地古今之通义也是故陜西人材初年未盛则觧额不得不加少于今盛矣又不得不加多盖以时损益之道焉况列郡诸边延袤数千余里学校一百四十余处岐周丰镐遗泽洋洋金城朔方风教遐被量地増加尤不可缓夫为国惜材天下公情以人事君当今急务乞特为奏请俯念人材可惜政体当均将陜西举人之数查照河南山东布政司定额斟酌増加至八十名或七十五名庶几野鲜遗弃之材国无偏枯之典矣除具呈抚按衙门奏请外理合呈乞照详施行等因具呈到臣切惟我国家稽古定制设立科目以网罗天下之贤才两京十三省乡试举人近年以来俱有额数求才之广择才之精斟酌损益至为详备切见陜西所属八府二十州九十五县又有宁夏榆林洮岷靖边等卫直隶潼闗卫及陜西行都司所辖各卫通计学校一百四十有余东西绵亘三千余里南北亦不减二千余里山川雄秀灵气所产宜多豪杰况当重熈累洽之余士生其间沭浴神化咸思自奋列圣相承皆以人文化成天下仰惟皇上以大圣人君临大寳首幸太学崇重文教风声所动士类勃兴人才之出日新月盛臣于弘治年间叨任陜西提学七年之上经歴乡试壬子乙夘戊午三科查得举人觧额洪武十七年四十一名二十三年五十五名永乐十五年一百五十五名十八年一百三十七名二十一年如十五年之数宣徳元年至正统三年俱三十名六年至十三年俱四十名景泰元年开科取一百五名其后始如山西布政司所取举人俱六十五名至今以为定额切縁山西布政司所辖止是三府五州其地方广狭人材多寡似难相同且陜西三十年前止是西安凤翔附近府县人材众多其余僻逺州县多无举人近年以来所在人知向学遐州僻邑之士往往聮名掇科至于边境卫所科名亦多不乏臣曩时闻之每科乡试等官言场屋所取自六十五名之外三场平通宜在取列者不下百十余巻拘于定额不敢多取亦尝具呈抚按等官会本具奏未蒙施行厥后十年之内两得状元及第此其明验今人材之盛比臣提学之时又复加倍而额数六十五名仍旧不増以一定之觧额待倍加之人材士子穷年苦学无由阶身未免有遗才之叹诚如副使唐龙所言近该巡抚巡按等官会本具奏乞増觧额盖皆亲至地方目覩其盛不敢不言臣又查得云贵二省乡试举人先年定额止三十名后因人材渐盛节该镇巡等官具奏该礼部会议奏准今已増添至五十五名况陜西系中原重地人材数倍云贵揆之人情事体亦宜照例増加若谓制额巳定难再更张臣窃以为我祖宗成规大法百世不易至于文章制度小过不及之间不能不因时与地少有变通古之圣贤所以能尽天下之才成天下之务者率由是道故举人觧额先朝屡有増减百年之后始着为今额我孝宗皇帝又纳守臣之言增云贵之额者正以此也如蒙准奏伏乞圣慈弘大明普照之仁广玄造曲成之念乞勑该部查照近日陜西抚按官所奏叅详议处合无将陜西乡试举人觧额比照河南额数増加至八十名照山东増至七十五名以拔遗逸之才以广用贤之路斯文幸甚地方幸甚臣受命职专军旅非敢出位而言但念文教武卫事体相须且尝提学陜西年乆恩义相闗不能自黙縁系增觧额以疏人材以均政体事理未敢擅便为此具本顺差承差赵瑶亲赍谨题请旨

　　一为急缺都司掌印佥书官员事

　　题为急缺都司掌印佥书官员事臣受命提督军务四月间到于陜西镇城阅视得城垣坍塌楼橹破壊旗帜不张什物不整既而阅视城操及备冬放回人马军装事事不备马匹大半瘦损管军官员以科敛为得策视武备为故事纵容官旗并识字人役侵克粮赏私役买闲已发者见今追问未发者不可枚举窃叹镇城为三边根本之地而废弛至此询其所以盖镇守主将近例专在固原驻札纲维约束全在陜西都司奈何本司掌印佥书乆不得人去年虽蒙铨注署都指挥佥事汪麟军政掌印本官处边塞之任则可观当方面之寄则不称行事疎畧以致下人玩慢近又奏称痼疾不能任事见在行勘且以方面掌印官员徒取充位展转勘报愈加废事及照本司例该佥书官二员今止有署都指挥佥事张镐一员在任外一员乆未铨补臣博访得见任宁夏游击将军都指挥佥事周伦心知向上官能自守冲锋破敌非其所长而正已率人乃其自许使之掌管都司印信必能修举废坠禁革奸弊及又访得西安前卫帯衔署都指挥佥事夏钦先任延绥游击因病告回闲住今病痊可本官晓畅军情熟谙事体堪以佐理佥书臣稽之众论如此伏望圣明裁处乞勑兵部再行查访合无将周伦铨注陜西都司军政掌印夏钦佥书管事汪麟令其回还原卫调治病疾待病痊另行委用及照见今地方多事宁夏游击将军合无于陜西延绥宁夏三镇见在守备把总等官内推选英锐骁勇惯经战阵之人庶几各边调遣可得其用周伦务令交代方许离任如此则镇城边境两得其人居中制外俱无所失实为便益縁系急缺都司掌印佥书官员事理未敢擅便为此具本顺差承差赵瑶亲赍谨题请旨

　　一为调度边兵预防敌患事

