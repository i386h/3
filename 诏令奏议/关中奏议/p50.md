<!-- { "loadSidebar": true } -->
　　兵部覆于兵科抄出总制陜西延绥宁夏甘肃等处邉务都察院左副都御史杨一清题查得管领蕃人陜西都司秦州卫指挥同知郭遡原籍陜西平凉府静宁州人成化四年间为因蕃人满四反叛石城应例招集土兵自备鞍马报効杀贼及亲入贼巢招降叛贼节次有功升授锦衣卫所镇抚职事愿告改秦州卫歴升今职逓年管领蕃人并招募民壮等项土兵遇冬于固原等处备御有警各该总督总制巡抚等官调徃延宁洮岷大同等处剿杀边敌屡立竒功弘治十八年十二月内达众数万深入陜西静宁隆德地方抢掠出境镇守署都督曹雄委令跟随游击将军陈善前去宁夏韦州小盐池一带邀截归路彼时延绥游竒土兵与宁夏主副将官所领官军共一万五千余员名各因敌势重大相顾莫敢发兵本官独领家人土兵追赶至地名狼巴井斩获首级二颗至今尚未论功升职臣切见本官胆气过人起自编氓升授军职管领土兵三十余年大小战阵数十余次敢勇当先人所共知近年敌众侵犯固原恒问郭遡在否是其威名虽敌人亦熟闻之縁各处领军官员曽举将才者多蒙推升署都指挥职事本官歴任年深効劳最久弘治十三年间节该兵部推访才勇可取官员亦与其列独未尝一蒙拔擢人共惜之况其所管土兵一千余名调徃各镇截杀与彼处领军都指挥等官不相统属职任独轻难以行事今敌众在套宁夏甘凉俱有声息正在激励土兵之际如蒙乞勅兵部查访本官如果才勇可取不为常例量与署职照旧领管蕃人招募民壮听臣随宜调遣各镇应援截杀则凡土官土兵感激奋发咸懐赴斗之志矣等因具本该本部官钦奉圣旨兵部知道钦此钦遵抄出送司案呈到部看得总制陜西都御史杨奏称秦州卫指挥同知郭遡起自编氓歴升今职管领土兵三十余年屡立竒功及称遇有警调职轻不便行事而套众方谋入攻兵将尤宜激扬欲将本官量加都司署职照旧领兵截杀一节为照指挥郭遡既该总制官员奏保前来必其勤劳懋着任用克堪况领兵听调委须官职稍重方易责成合无本部依其所奏不为常例将本官量升都司署职令其照旧管领蕃人民兵听总制官员调度杀贼仍行总制转行本官今后益要感恩思奋用图报称毋得宦成自怠偾事招尤縁系总制官员保升将官署职及奉钦依兵部知道事理未敢擅便正德二年闰正月十六日本部尚书阎仲实等具题本月十八日奉圣旨是郭遡准升陜西都司署都指挥佥事钦此钦遵拟合通行除外合咨前去烦照本部题奉钦依内事理钦遵施行

　　一为经理要害邉防保固疆场事

　　兵部覆本部职方司呈于兵科抄出总制陜西延绥宁夏甘肃等处邉务兼理马政都察院左副都御史杨题近准兵部咨该本部等衙门题该本部题先该臣题前事本部会同太师兼太子太师英国公张懋吏部尚书焦芳等议拟上请奉圣旨是都准议行钦此钦遵备咨到臣仰惟圣明轸念闗中重地采纳臣下议奏花马池兴武营等处要害地方修浚墙堑添设卫所等事俱依拟施行一劳永逸兵民幸甚查得内一件臣原奏要将花马池守御千户所改设宁夏后卫兴武营添设守御千户所将选定新旧招募土兵起调前去入伍食粮永逺操备但合用旗军五千名今止挑选得四千名尚欠一千名及查得花马池守御千户所额设军人旧欠三百六十四名俱应拨补合无照依榆林靖边等卫并陜西苑马寺事例将陜西西安等八府正德元年以前清出该解南方军人免其发解各改编前项新设卫所应当军役待军伍数足具奏停止会官议得前项地方委系要害处所必须兵力强盛庶克保障今总制官员奏要改设卫所委的事体相应合无令兵部仍行本官将花马池守御千户所改立宁夏后卫兴武营添设守御所文职等官并印信铜牌行各衙门照例铨选奏请给用仍行陜西清军官将正德元年以后清出云南贵州两广湖广军人改编今设卫所着役数足奏请停止其余议处事情悉令查照原拟施行务期威武克振邉方有赖等因查得改编旧例止是两广云贵四川湖广等邉卫弘治十三年间该榆林巡抚都御史王嵩题该兵部议拟合无依其所奏不拘常例行移陜西清军御史并布按二司清军官员将延安庆阳西安三府所属见今清出在官该解云南两广福建湖广江浙各都司卫所军役不分例前例后逐一查勘明白免其起解原卫俱解延绥巡抚衙门改编榆林卫拨去各营堡操备仍行各军原卫开豁名伍等因题奉孝宗皇帝钦依是钦此弘治十七年间为修举马政事该臣奏称陜西苑马寺缺人牧马该本部议拟题准将陜西各府弘治十六年以前清出江南卫所军人例该存留附近卫所者俱解陜西苑马寺牧马俱经通行钦遵外切縁南北卫所军伍俱不可缺前项奏行事例一则因邉卫缺军防守一则为邉方缺马征战况北人应当南军畏其烟瘴炎热终是不肯应役州县清解虽勤而卫所空虚如故徒为里书官旗渔猎之资以此较彼权其轻重利害改编之计本非得巳今苑马寺牧军颇勾孳牧花马池兴武营地方添设卫所乃邉方兵势强弱腹里民生安危所系尤重且急但今次议奏止开将正德元年以后清出云南贵州两广湖广军人改编今设卫所着役查得陜西各府并无两广军人其云南贵州湖广三处先曽清出者节经改编去讫虽有未尽数亦不多前项新设卫所终难填实如蒙乞勅兵部再议合无比照榆林奏行事例将陜西各府正德元年以后清出云南贵州四川湖广江西浙江等都司卫所军人该起解者免解原卫改编新设宁夏后卫及兴武营守御千户所共辏一千名停止仍行原卫将名伍除豁如此庶几威武振扬邉方有赖而腹里人民获安矣等因具本该本部官钦奉圣旨兵部知道钦此钦遵抄出送司查得先为缺军防守邉备事该巡抚延绥都御史王嵩奏访得延安庆阳西安三府所属人民中间多有贵州云南两广福建江西浙江湖广四川南直隶等处都司卫所军役清出见解并逺年无勾等项军士照名改调本邉操备等因该本部依拟不拘常例行移陜西清军御史等官将延安等三府见今清出在官该解贵州云南两广福建湖广四川江西浙江各都司卫所军役不分例前例后逐一查勘明白免其起解原卫俱解发延绥巡抚衙门斟酌照名改编榆林卫着役操备仍行各军原卫开豁名伍造册申缴本部备照其原卫有人应当不曽发册清勾者不许一概改编等因题奉孝宗皇帝圣旨是钦此已行钦遵外又查得为经理要害邉防保固疆场事该总制陜西都御史杨题称要将陜西延安等八府正德元年以前清出该解南方卫所军人改编宁夏新设卫所应当军役该本部等衙门会官议拟仍行陜西清军御史等官将正德元年以后清出云南贵州两广湖广军人改编今设卫所着役数足奏请停止等因题奉钦依已经通行钦遵去后今该前因案呈到部看得总制陜西都御史杨题称先因花马池等处地方缺军防御奏要将陜西西安等府清出正德元年以前该解南方军士通行改编前项新设卫所已蒙该部奏奉钦依准拟但各府原无两广军人其云贵湖广者节经清解去讫改编之数终亦不多欲要比照榆林事例将前项府分正德元年以后清出解云贵四川湖广江浙等都司卫所军人俱免起解改编宁夏新设卫所共辏一千名数足停止仍将原伍开除一节合无依其所奏本部仍行陜西清军御史等官查照前该奏拟卫分但有正德元年以后清出原系南方军士例该起解者俱令改编今设宁夏等卫所辏足一千名数照旧停止仍将巳改编者转行原卫各将名伍开豁免致再行勾扰縁系总制官员奏要填实邉军及奉钦依兵部知道事理未敢擅便正德二年闰正月三十日本部尚书阎仲实等具题本年二月初二日及奉圣旨是钦此钦遵拟合通行除外合咨前去烦为转行彼处清军等官照依本部题奉钦依内事理钦遵施行

　　一为乞取医士治疗病疾事

　　礼部覆该本部祠祭清吏司案呈奉本部送于礼科抄出钦差总制陜西延绥宁夏甘肃等处邉务兼督理马政都察院右都御史杨奏臣元气素弱旧有目疾少壮之时无岁不发中年以来血气既衰渐成昏眊视物如雾十歩之外不能辨人近于正德元年十一月间前徃宁夏花马池等处地方阅视邉兵野行草宿为风沙所伤回至环县目疾大作见风日则刺痛如割阅文字则涕泪交流兼以风热上攻耳鸣头晕腰膝无力行立艰辛臣之疾势如此然而未敢言去者以受恩深重茫无寸补近蒙陛下加以崇秩假之重权寇患未消正臣子鞠躬尽瘁之日及又奉勅经理宁夏延绥一带邉防责任重大分当以身徇国岂敢遽求便安但察臣脉候表里俱病乆而不治将成痼疾访得陜西邉方多无明医虽有一二颇通医业之人縁南北风气不同禀赋各异治疗失宜虽多无効臣在江南素用镇江卫医士睦干药饵取效恒多臣是以不避斧钺冐昧上陈伏望圣慈怜臣身在邉方乞勅该部转行巡抚南直隶都御史行令镇江卫将医士睦干督发前来随臣军门治疗前疾痊可方竭股肱之力以报陛下生成之德等因具奏奉圣旨该部知道钦此钦遵抄出送司案呈到部看得总制陜西延绥宁夏甘肃等处邉务兼理马政都御史杨奏称旧有目疾渐成昏眊兼以风热头晕将成痼疾素用镇江卫医士睦干药饵多効乞行巡抚南直隶都御史行令镇江卫将医士睦干督发前来军门治疗前疾痊可方令回还一节切惟三军之司命全在乎主帅一身之运用莫先乎目力主帅安危闗系甚重合无准其所奏但巡抚南直隶都御史今已取回本部移咨都察院转行巡按直隶监察御史行令镇江卫督发医士睦干前去总制陜西等处邉务都御史杨处调治前疾俟痊之日令其回籍如此则朝廷轸念邉方之计切而优礼重臣之典隆矣縁系乞取医士疗疾及奉钦依该部知道事理未敢擅便正德二年二月十一日具题十三日奉圣旨是钦此本年二月十五日咨都察院转行讫

　　一为预处储蓄以安邉固本事

