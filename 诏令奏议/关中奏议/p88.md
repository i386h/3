<!-- { "loadSidebar": true } -->
　　题为急缺方面官员事臣切惟今天下民生之休戚系郡县吏治之臧否系藩臬虽统之以抚臣巡之以台使而上承下宣全在藩臬二司故巡抚之命非藩臬则不流郡县之政非藩臬则不肃至于钱谷兵马刑名赋役提纲挈领分理责成不有二司官员上承下纠何所倚赖我国家稽古定制三司分职彼此相维布按二司守巡官员分理各道饬兵督粮又有専责今藩臬官员有缺吏部必择内外臣僚之能且贤者开具二员上请简用可谓重矣若陜西一省为邉镇之枢衡中原之锁钥较之他省尤为机要铨部所择谅无不精夫何近日以来推升二司官员或惮地方之险逺而不来或取便道以还家而延住或称病而求退或避嫌而乞改升者已去代者不来以致吃紧地方经年累月缺官管理且如河西一道所管延安庆阳二府榆林一镇邉储拖欠至四十一万有余人户逃亡日甚一日分守分巡官员俱缺闗南一道乃各处流民之萃渊薮也往年蓝鄢之乱可为明鉴今分巡分守亦复缺员若固原靖边兰州等处极邉重地整饬兵备之官尤在得人原任副使成文已升叅政代者未至臣先年间督理马政奏准选委布政司叅政车霆按察司副使王寅専听委用彼时兴废补坠多得其力迩者荷蒙皇上不以臣为不才起之于衰朽之余付之以艰大之任到邉以来惟是兵备数员相与维持然所理邉事其它政务难以兼摄二司员缺既多亦无他官可委虽曽查取副使韩士竒前来整理补军召募等事未久闻升叅政回司就留掌印肃州兵备副使赵载初来上任亦留科场监试是时左右布政按察司俱缺前项叅政副使等官又复缺员抚巡委用实非得已令左右布政俱已到任叅政韩士竒方得脱身出巡催粮夫政之兴废存乎其人以积弊大壊之余而袭因循阔略之后必得精明振厉之人専理其事乃可责成若以一人兼理数事顾此失彼不过发行文移取足书簿而已臣又切思人臣任事虽在才足冇为亦须志欲有为陜西地方官员间闗于戎马之际出入于沙塞之中彼惮劳畏险之徒纵强之使来未免灰心丧气安能望其有所建立其它员缺未敢槩言如固原兵备及河西道分巡抚民兼管兵备二员臣职业相闗辄敢谬举切见陜西按察司佥事桑溥王钧皆刚敏聪察有荷重析分之力堪任固原兵备副使西安府知府赵伸汉中府知府张钦皆疏通振厉剸繁举剧之才堪任河西道分巡抚民兼管延安兵备副使如蒙乞勑吏部查陜西布按二司员缺自副使孙乐升任张士隆病故之后曽推何官久不赴任及叅政潘埙副使成文升任曽推何官俱未到来如其曽有陈情退避亦乞早为议处庶免旷官废职仍乞于佥事桑溥王钦内推用一员升补固原兵备副使知府赵伸张钦内推用一员升补河西道分巡抚民兵备副使非惟各官才堪供职而地土相习心志相安可无推托旷废之忧矣其原升官员应否改调别任该部另为定夺臣位忝大臣身荷重责地方安危所系不敢不言伏惟圣明裁察縁系急缺方面官员事理未敢擅便为此具本顺差承差张时亲赍谨题请旨

　　一为紧急声息事

