<!-- { "loadSidebar": true } -->
　　题为地方事准兵部咨该本部题前事照得各处巡抚等项都御史云云等因题奉钦依备咨到臣除将陜西地方重大事情另行具奏外今将事干各处地方不系见行事例该载者条陈数事乞勑该衙门照例会议可否奏请施行缘系条陈地方应议事件事理谨题请旨
　　计开
　　一维持宪体照得在内监察御史在外按察司皆风宪官为朝廷耳目闗国家元气御史巡按一方吏治臧否民生休戚所系其责尤重锄贪祛暴乃其职任近年以来问发及奏劾文武官员多被反讦毛举细小过失摭拾不干巳无根之词辄蒙并勘查得见行条例文武官吏人等犯该为民等项罪名不分巳未结正伸诉寃枉者准行辩理其有妄奏寃枉摭拾原问官员勘问渉虚原问为民者发口外为民原问充军者发极边卫所充军前项禁例不为不严但人安得无过既行并勘勘官意得两全往往迁就出脱奸人恣为得计夫人莫不好荣而恶辱此风若行其不相率而为姑息避事者鲜矣使风宪失职奸贪得志民受其害岂朝廷之福哉且御史出巡回日自有本院考核京官又有十年一考察之例按察司贤否自有巡抚巡按开报考语三年又有朝觐黜陟之典岂慿所问发举劾之人言词以为轻重哉臣请今后监察御史按察司官巳经问发为民文武官吏人等及举劾官豪势要人员果有寃枉止许将所枉之事明白开陈奏诉照例行无碍衙门勘问辩理敢有摭拾原问官员过失不拘事情轻重将原词立案不行仍查照原拟从重归结庶可杜絶小人奸计而内外宪臣皆得展布肆体以事其事矣
　　一稽核新军照得各处清理军伍旧例各州县委掌印官各府委同知布按二司又各有堂上官一员以总理之又勑遣监察御史一员以董其事三年一换定与分数以验功绩立法防范可谓甚严然行伍日见消耗边堡未闻充实彼推移版籍埋没姓名变乱于里书之手莫之能稽者其弊固多然有司岁所清解十常四五而卫所见在收役百无一二盖因原籍原卫相离地逺两不相照清军宪臣但知此有清出解过之数又焉知彼无着伍应役之实该管官旗既不依例存恤却乃任情作弊有方出收管随即得钱卖放者有将盘费搜索殆尽只得随逃者亦有着伍之后被其侵克粮赏百般科害贫不能存以致在逃者故批解方获原军巳回今次解补之人即下次清勾之数以为常事以官司经年督责之劳小民阖门津贴之费残民肌体剥民脂膏而徒为官旗渔猎之地深可痛恨及今不为之处将来其弊滋甚臣请令天下清军御史清解州县军丁之外兼督察稽核该管地方卫所新军先期通行各处清军御史每年终将清出南北直隶各布政司巳解出军人某卫若干某所若干开造文册差人分投赍送各该清军御史各该御史按临但有卫所去处照册比较查考如某处册开解补新军某某该卫所不见投到即系原籍有司官吏里老故纵不解虚文搪塞如巳解到务拘本军正身审问有无存恤剥削情由如正身在逃即将该卫所官旗比较各行原该清军御史务追究出州县容纵卫所卖放剥削实情应提者提应叅者叅各从重问结其无清军御史去处按察司清军官一体照例施行开报功绩务将取有卫所收管军人方准作数仍乞将前项事宜増入清军御史钦奉勑内以便行事如此则事体相须彼此相制人知警畏宿弊可以渐除行伍可以渐充矣
　　一处置军生岁贡据陜西按察司提学副使王云鳯呈照得天下各府州县儒学岁贡皆于廪膳年深数内考选惟都司卫所学校原无廪膳直于阖学生员内论入学年深因此军生既得入学多不读书茍岁考免于黜发则计日得膺岁贡提学官员间有不论年深取曾经考中科举者充贡然军生得与科举者甚少恐致入学年深不曽科举者老于无用徒有不均之叹殊无振励之意合无将天下都司卫所学校照府州学廪膳名数从提学官考定储养挨次起贡号为挨贡名色仍不食粮该贡之年照例考选及岁考验其问学消长以为去留如此则军生有阶级渐进自此始奋发读书之志而应贡者皆精选素教勤学可用之人矣等因备呈到臣看得都司卫学因无食粮之例止以入学年深者起贡中间文学虽优籍名在后茍不得志于科场比老无阶身之路委的贤愚同滞士气无由振兴欲令食粮则边储有限供给不敷若依副使王云鳯所拟将天下都司卫所学校照府州县廪膳名数从提学官考定储养挨次起贡号为挨贡名色仍不食粮如原系一年一贡如府学者定为挨贡四十名四年三贡如州学者定为挨贡三十名两年一贡如县学者定为挨贡二十名该贡之年照例考选及岁考验其学问消长以为去留如初考堪取挨贡不及前数不必拘泥止尽见在相应之人余缺之以俟来考如此既可振励人才又不縻费粮饷乞勑礼部计议采择施行

　　一为地震事

　　题为地震事据陜西布政司呈据庆阳府环县申据本县阴阳学牒呈据直日阴阳生郝云呈照得本县弘治十八年六月初十日癸亥约午时分忽从东北地震二次响声往西南去讫揺动军民房屋理合呈乞施行等因到学拟合就行为此合行牒呈本县乞为转达施行等因据此拟合通行为此今将地震缘由理合各另申报伏乞照验施行据此拟合通行为此除外理合备由呈乞照验施行等因具呈到臣案查先据平凉府固原州申称本年六月初十日午时正二刻地震缘由前来巳经具题外今据陜西布政司呈备环县申称前项日时地震二次有声揺动军民房屋等因照得陜西固原环庆二处最为要害重地先年河套入寇不窥环庆必犯固原创伤困苦之余生意未复今二处地方同日地震窃恐边人侵伐之患或不能无且灾变之来必有攸自人事乖违则阴阳舛错今一岁之中灾异迭见地道不宁皆由百司庶职旷官怠事所致而臣滥总风宪不能奉宣德意振肃纪纲抚安兵民其责尤重除通行一体痛加修省及督令各边闗隘城堡严谨武备防御边患外缘系地震灾异事理谨具题知

　　一为旱灾事

　　题为旱灾等事据陜西布政司呈据西安府申备邠州并泾阳咸宁长安三原盩厔临潼武功鄠县申又据本府所属干州并咸阳富平醴泉蒲城四县申各据里老赵刚等呈弘治十七年八九月间雨泽少降土脉干燥安种麦豆俱未长茂至弘治十八年三月内纔得微雨麦豆正当吐花秀穂之时四月又旱无雨兼被狂风吹刮不得坚实青干无收其有收者多不过二三分即今五月芒种时候为因无雨土干秋田不得安种人民惊惶无所依仰见今征派税粮委的办纳不敷必致小民逃窜乞为转达分豁便益等因各备呈转申到司又据延安府申备鄜绥葭三州肤施甘泉安塞保安安定清涧延长延川宜川洛川中部宜君吴堡神木府谷米脂一十六县庆阳府申备宁州安化合水真宁环县巩昌府申备陇西宁逺伏羌西和漳县等州县申并据西安左前后延安庆阳巩昌六卫及西安右甘州中二护卫各呈同前事又据平凉府所属静宁州隆徳庄浪灵台崇信四县各申自本年四月十四日至二十等日连降严霜致将麦豆杀伤多半又被日久无雨风吹日晒以十分为率约有八九分枯死乞要分豁税粮等因案查先为处置灾伤事承准戸部陜字四百二十四号勘合该本部题合无通行天下司府州卫等衙门今后遇灾先行合干上司类总奏报委官之际务要亲诣被灾处所从实检踏不许因而受财听嘱以熟作荒一面行移巡按御史及按察司官再行从公核实将有灾该征该免田粮分数定拟明白造册奏缴本部再行斟酌区处奏请免征等因题准备行前来巳经通行遵依去后今据前因缘系民情灾伤事理理合呈乞照验施行等因据此查得前项府卫州县陆续申报前情到臣俱各相同切照陜西各府卫地方供给三边粮草重大差役浩繁节因边敌侵犯兼天年薄收饥馑逃亡生气未复即今钦命大臣处置边储催征积年拖欠未完粮草幸得年丰有收方可供办今所在告报灾伤夏田既多无收秋成恐亦难望虽中间轻重不同虚实难保终是实有灾伤去处为多而西安府所属附近州县被灾尤甚且民惟邦本赋由民出今公私匮竭仓廪空虚各边军士张口待哺急之则有民穷盗起之忧缓之则贻后时失事之悔夙夜警惕不知所处除行陜西都布按三司转行各该守巡等官亲诣前项申报灾伤卫所州县选委隔别廉干官员会同各掌印官从公踏勘如果灾重即便多方设法赈济毋令失所税粮暂停追征待具奏定夺若灾不甚重将该征税粮酌量处分从轻改派折纳或拨附近仓分上纳其不成灾及灾轻去处粮草责令依时追征不许延捱失误中间如有受财听嘱以熟作荒情弊就便拿问取具踏勘过灾伤轻重税粮该征该免分数缘由回报另行具奏外缘系地方灾伤事理谨具题知

　　一为旱灾事

