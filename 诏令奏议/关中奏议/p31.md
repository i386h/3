<!-- { "loadSidebar": true } -->
　　题为旱灾事据陜西布政司呈据西安府申节据华耀同邠干商六州并咸宁长安髙陵淳化渭南蒲城白水永寿朝邑泾阳蓝田合阳华阴三原澄城临潼兴平武功三水同官韩城醴泉咸阳富平鄠县二十五县申据各该州县人民田恺等各告称境内地方弘治十八年四月五月无雨夏田薄收税粮办纳不前六月初旬纔得微雨安种秋苗未及长茂自本月至八月初旬六十余日一向亢旱无雨又兼狂风昼夜不息官司竭诚祈祷止获微雨洒尘致将各民所种糜粟菽豆等苗俱各吹晒焦枯秋成无望人民十分饥荒陆续逃移出外趁食去讫粮草无从办纳乞为转达合干上司踏勘分豁赈济抚恤等因备由转申到司又据本府所属洛南县延安府所属绥德州并中部吴堡宜君米脂四县庆阳府宁州并真宁县巩昌府阶州并文县临洮府兰州鳯翔府岐山郿县二县甘州中护并绥德兰州山丹四卫阶州鳯翔二千戸所各亦申呈前事案查先为处置灾伤事承准户部陜字四百二十四号勘合该本部题合无通行天下司府州县卫等衙门今后遇灾先行合干上司类总奏报委官之际务要亲诣被灾处所从实检踏不许因而受财听嘱以熟作荒一面行移巡按御史及按察司官再行从公核实将有灾该征该免田粮分数定拟明白造册奏缴本部再行斟酌区处奏请免征等因题准备行前来巳经通行遵依去后今据前因照得陜西延绥宁夏甘肃三边并固靖环庆一带仓场粮草仰给八府人民挽输而延安府就近供给延绥庆阳府就近供给宁夏西安一府地广粮多计其岁征之数将及通省之半递年供给诸边所赖尤重三府不收则别府虽是全稔尚且所补不多况鳯翔府邻近西安县分旱与西安相同所司稽于申报其平汉临巩四府所属未报灾伤州县得雨亦迟必非全熟今西安等府人民因见旱灾异常米价腾贵流移就食者接踵于道查其预备仓粮又俱存积数少官府帑藏类多空虚皆由弘治十四年以来连遭边患穵运修边等项糜费不赀所致兼以陆地不通舟航民俗鲜尚储蓄纵使倾仓出赈亦难尽遏流亡若至来年春夏之间私籴官廪皆空宁免相视转死窃闻之救荒之政赈济不如免粮盖赈济则人或容奸免粮则民沾实惠故赈济虽未敢后而免粮尤所当先呈乞照验施行等因到臣案查先据陜西布政司呈备西安等府州县申报夏田灾伤缘由前来巳经具题去后今据前因查得前项府州县陆续申报前情俱各相同及访得西安府所属州县灾伤尤甚窃缘陜西为天下重地西安一府又陜西根本重地三边仰给多系于此兵荒之后民穷财尽加以边方多事粮草催征势不可缓不幸亢阳为虐雨泽愆期夏麦既巳不登秋田又失播种百姓嗷嗷流离载道延至明年春二三月青黄不接沟壑转徙之患何可胜言方求赈恤事宜又苦仓无积蓄该司所呈赈济不如免粮深为有见盖边储固当急图邦本尤须深植假令百姓逃亡失业向后边储愈亏所谓皮之不存毛将安附言之痛心但就中论之灾伤不能无轻重人户不能无髙下惟在稽核得实庶不亏官损民除行分巡分守委官验踏明白灾重地方极贫人户多方设法赈济税粮暂停追征取具踏勘过灾伤轻重税粮该纳该免分数回报另行具奏外缘系旱灾事理谨具题知

　　一为地震事

　　题为地震事节据陜西布政司呈据西安府同州合阳县申准本县阴阳学牒呈据直日阴阳生张辂呈弘治十八年九月二十日巳正三刻不意从西北上地震响声如暗雷动往东南去讫具呈到学转呈到县理合申乞施行据此又据本州岛韩城县申据本县直日阴阳生马景彛呈本日巳时初刻从西南地震往东北去己未又震二次亦往东北去俱有声又据延安府申据本府阴阳学申据直日阴阳生张文达呈本月二十一日巳时分本处地方从西北方向东南地震二次将军民房屋墙壁揺动又据本府洛川县申准阴阳学牒呈据阴阳生武政呈本月二十日巳时初刻忽然地震有声如风墙屋俱动顷刻方定又据庆阳府申据本府阴阳学申据本学阴阳生张禄呈本日午正三刻忽从东南地动往东北去讫本日戌初三刻仍前复动一次等因各备申到司转呈到臣照得镇守陜西武安侯郑英患病会同镇守陜西太监刘云议查得陜西西安平凉等府朝邑固原等州县自今年二月以来地震有声非止一次节经具题及通行所属司府州县卫所官员修省去后今前项府县地方又节申地震有声如雷如风揺动军民房屋一方地道在在不宁是皆军民愁苦之象兵戈扰攘之征臣等备员镇巡不能督率诸司修举职业以回天意其罪莫赎况西安延安庆阳三府所属州县今年俱被灾伤人民饥馑流移不能聊生且宻迩边方警报未宁敌情难测除痛加修省及通行军卫有司沿边城堡赈恤饥荒抚安军民修举武备防御边患外缘系地震灾异事理谨具题知

　　一为处置灾伤流移事

　　题为处置灾伤流移事照得西安府所属华耀同干等州咸阳临潼三原渭南髙陵华阴朝邑富平等县地方今年四五月间雨泽少降夏麦被晒枯死者多收成甚薄六月七月一向亢阳不雨秋田不得安种间有种者多不出土人民忧惶贫民无底业无手艺者往往扶老携幼逃入南山商洛汉中等处趁食自八月下旬以来方纔得雨秋田虽巳不救二麦幸皆安种人心稍安若得今冬瑞雪沾足来春时雨调匀可无大患但奄奄喘息之民即今巳不能堪欲便通行赈济仓粮有限恐明年青黄不接之际无以为继查得各处预备仓之设本为凶荒之备见行事例量州县大小里分多寡定拟积粮数目以为劝惩及三年一次委官盘查立法非不严宻奈何有司官员多不留意于此且陜西频荒大兵之后民穷财尽供边修边等费征敛不给势难别项措置又因折钱折银之例行而赎罪抵价之粮遂少仓廪空虚职此之由臣待罪巡抚外防边患内忧民难夙夜惊惧不知所处巳经播告司府卫所州县大小官员痛加修省勉尽职业省事节用一切工作悉皆停止一夫不许擅役一应浮费悉皆查革一钱不许妄用其人民十分贫难眼前不能存活者取勘的确就便验口给粮不使失所及将各王府文武衙门官吏旗军人等应支粟米照依时价折与银钱存省见在仓粮以备明春赈济并劝谕积有粮米得过之家照常放粜不许阻遏仍行问刑衙门经问有力人犯赎罪纸价暂照旧例纳米以少充仓储逃移人民分投差人招抚复业其贫病饥饿不能即回者暂于南山所在州县报名在官量为给粮赈救免致填委沟壑待春暖稍苏发遣回还与凡救灾恤患事宜应施行者径自施行灾重应免税粮并重大事情另行具奏定夺外缘系处置灾伤流移事理谨具题知

　　一为庆贺事

　　题为庆贺事据西安府申承奉陜西布政司札付抄蒙臣案验仰本府转行同知任奎照旧管理捕盗事务另委相应官员赍进庆贺表文如无相应堪委官员径自申禀定夺奉此案查先为前事巳行同知任奎赍进今奉前因查得本府同知沈理清军通判梁国用管粮推官田春理刑俱委徧歴所属赈济贫民惟有知府马炳然掌管印信再无空闲堪委官员理合申乞照详定夺等因到臣仰惟皇上嗣登宝位在外司府州五品以上衙门例该行委堂上官一员赍捧庆贺表文投进除都布按三司并各府州卫俱委堂上官一员赍进外查得西安府原委进表同知任奎近因本府所属州县人民饥荒流移盗贼生发本官系抚民官巳经行令暂且照旧抚民捕盗以防意外之患别委相应官员赍进去后今申前因臣切惟赍进庆贺表文乃臣子敬君之礼天下之事莫重于此但西安一府外供三边为陜西根本重地奈何今岁夏秋田禾俱各灾伤无收人民十分饥馑扶老携幼流徙他方盗贼乗机剽掠人心忧惶况河冻在迩戎心骄横难保不入河套为患万一拥众近边兵戈外扰人民内困根本揺动事变难测及查得近准戸部咨为旱灾救荒事该陜西镇巡等官具奏地方灾伤缘由本部题奉圣旨是陜西灾伤重大着杨一清好生设法赈济毋致失所钦此钦遵臣受命兢惕不遑宁处即令分巡分守等官督委本府同知通判推官等官沈理等分投前去三十六州县公同各掌印官查放仓粮银两设法赈济及行同知任奎严督禁捕盗贼抚安流移地方广阔尚虑顾理不周别无空闲官员堪以委用倘或误事闗系不小欲待各官事完方纔赍进表文又恐有误庆贺之期如蒙伏乞圣明俯念地方事重保障为急乞勑该部计议合无将西安府堂上官不为常例俱存留在任整理前项事务行委首领官一员赍捧庆贺表文投进惟复待地方人民稍安之日仍行堂上官赍进不胜幸甚缘系乞留官员赈恤人民保障地方事理未敢擅便谨题请旨

　　一为考选军政官员事

　　题为考选军政官员事准兵部咨该本部题称弘治十八年又及五年之期内外军政官员例该通行严加考选毎都司各要掌印一员佐贰二员等因题奉钦依备咨前来照得镇守陜西武安侯郑英患病臣会同镇守陜西太监刘云巡按陜西监察御史季春议查得陜西都司原选军政掌印都指挥使杨敬佐贰都指挥佥事房懐把琮俱推升去任看得陜西地方广阔内连八郡外控三边为根本机要重地都指挥使司管辖三十余卫所军马数多掌印官必得通敏老练之人然后事有统纪人无玩易本司见有都指挥佥事费梁等用之佐贰虽有可观用之掌印则多不及推访得原选军政佐贰今守备兰州都指挥佥事房懐事体练达才识优长陜西官军素所信服且守备之任固在得人而都司掌印一方兵政修否所闗事体尤重缘系兵部推举奉勑守备官员臣等难擅定拟如蒙乞勑兵部访察合无将房懐改任本都司军政掌印使之约束官军修举兵政就乞于陜西武臣中推举相应官一员守备兰州地方严加防御居重驭轻既适其宜安内攘外两无所失不胜幸甚缘系推举方面军政掌印官员事理未敢擅便谨题请旨

　　一为分理诬枉事

