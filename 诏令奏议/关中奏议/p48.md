<!-- { "loadSidebar": true } -->
　　兵部覆于兵科抄出总制陜西延绥宁夏甘肃等处邉务兼督理马政都察院左副都御史臣杨题据镇守延绥总兵官都督佥事张安呈切见近年以来敌众骄横肆志势甚猖獗动辄深入腹里诸镇被其蹂躙地方尽皆残毁未尝有一挫彼锋鋭切齿含恨无所施为且如弘治十八年十二月初旬套中走回人口传报酋首会议每人杀羊一只牵马二匹前徃迤西地方抢掠彼时得此消息欲集官军乘夜出境扑捣巢穴破彼南侵西掠之势但恐又有引惹邉衅之说有为首尾之畏束手忍忿掣肘难行以故敌人得利而归动摇内外言及于此实可寒心若不预为处置使之痛遭挫衂以回邉患何时得息地方何时得宁合无将敌众仍前恣意侵掠不拘何镇探听声息选定马歩官军住守先差乖觉夜不收出境宻切哨爪敌兵逺近帐巢多寡果离邉墙一二百里之逺的实回报然后将马队官军分为左右哨掖歩军驾御兵车随同出境挨邉札营作为家当声势聨络遥振兵威马军昼伏夜行徐徐前进约至其巢分兵四面齐起惊击散乱擒拿老小剿杀强壮邀赶生畜纵有徼幸逃命脱走者冬则冻饿死伤夏则困渴疲敝自有不战而亡且又致使深入腹里抢掠之敌得知前后不顾急趋回营见其巢破营空妻子散乱无所顾藉生畜被刼无所收集加之腹里按伏官军追击内外夹攻手足无措未免魂丧胆落号哭奔遯敌众所顾恋者妻子生畜如此谋为使再不敢返顾轻犯庶保内外军民得安縁系预计兵机事理合行具呈乞为叅详可否明示施行等因到臣看得镇巡延绥总兵官都督张安呈称近年达众势甚猖獗动辄深入腹里蹂躙地方未尝一挫其锋要待将来敌众仍前肆意侵掠探听声势选定马歩官军乘夜出境扑捣巢穴使之手足无措魂散胆落再不敢轻犯邉境又恐有引惹邉衅之说畏首畏尾掣肘难行一节切縁前项敌众自弘治十三年延绥大同官军失利之后志骄气横肆无忌惮弘治十四年深入陜西腹里残害生灵动以万计弘治十八年宣大游兵全军覆没又河冻之后连年窥伺陜西既未遭挫必无惩戒今冬踏氷入套之举难保必无既入河套必不安静臣方部署将士振扬威武巳将沿邉直抵腹里分为四路布置主客官军相机邀截及具题外但兵少备多未免以一当十出竒制变似不得巳前项扑捣巢穴之议不为无见臣非不知来战去守乃御敌之常道穷兵黩武非圣王之本心縁商髙宗之伐鬼方唐太宗之擒颉利是非薄伐昭然可知况河套本我内地而彼据以为巢由是以窥我近邉犯我内郡此正田中之禽利用搏执固非称兵于阴山之窟溅血于不毛之地喜功好大者之所为也臣愚以为今冬深河冻敌果入套宜照兵部奏行事理征调宣大二镇游竒官兵前来延绥中东二路驻札并听总兵官张安节制若止在套驻牧不曽拥众内侵我则严兵自守决不轻挑强敌自起衅端如是仍前深入固庆等处抢掠合无行令延绥镇巡官一面选带乖觉夜不收分杀出境哨探敌营逺近众寡一面会合主客官兵预先分布逼近敌营城堡待哨探回还如在一二百里之间有机可乘原拟沿邉中路邀击之兵照旧不动以延绥东路叅将时源领本镇三路臣近日挑选先锋竒兵官军三千员名为战兵总兵官张安领本镇选定头等官军三千员名次之以为中军大同游竒兵为左右二哨宣府游竒兵又次之为两覆太监刘保都御史文贵领本镇无马并歩队官军于墙外二三十里列车营为家当分布停当昼伏夜行各相去二三十里择形势利便之地为营以待务使声势连络后骑相望前锋战兵既近贼垒奋勇疾进冲其腹心寇既溃乱舍其羸老而戮其壮徤夺其铠马而纵其牛羊大同之兵坚正严备不许贪利轻动如前锋胜负未决进为声援待其既回以为翼卫彼若紏聚余孽追袭我军张安合大同之兵专为殿后宣府官兵相机为援我虽退而兵渐増彼既逺而势自屈前军劳而退则先行使无系累后军逸而回则殿后使有余力如此布置较之先年出境部分疎逺孤兵无继迄无成功者不同彼既千里趋利日乆疲敝闻我倾其巢穴必自遯归我腹里之兵蹑之中路之兵刼之沿邉之兵又夹而邀之彼恋巢之心既胜欲战之志不坚必然溃败比至套中见其妻孥伤残禠魂破胆振中国之威泄生民之愤安邉制敌之计莫快于此昔者孙膑直走大梁而解邯郸之围攻其所必救古人遗法具在顾用之者何如耳但兵贵神速机防先露进止之间不容发若待临期奏请定夺诚恐缓不及事如蒙乞勅兵部详议倘有可采作急行臣及延绥镇巡官宻切会议相机而动必期成功若套人势重兵力不敌或贼营迂逺势难轻进机无可乘照常战守不敢轻举妄动以贻后艰等因具本该通政使司官奏奉圣旨这本所言御敌方畧兵部便看了来说钦此钦遵抄出送司案呈到部看得陜西等处总制都御史杨奏称敌众频年入冦未尝一遭挫衂以此志益骄横恣行侵掠沿邉地方尽被蹂躙今冬河冻入套若再拥众内侵差人出境宻切哨探贼营逺近多寡欲要会合主客官军部分将领驻札要害选锋潜行直捣其巢待敌闻知遯归又令腹里按伏官兵追击夹攻使其进退惊惶坐见疲敝以致邉患永絶如止在套驻牧不敢倡乱及兵力不敌贼营险逺仍前照旧战守因反复问难备陈方畧仰冀圣明采择施行一节为达众近年以来动辄深入腹里残害我生灵致劳官军西征北战曽无虚岁罪恶已盈神人共愤今河冻入套则窥伺固庆等处之谋势恐难免今都御史杨虑其将来为患不巳邉境无时可宁欲要紏集大兵乘间扫穴其所以振惊毡裘之心发舒华夏之气诚足为快及照奏内区处事宜亦既周悉详其论议似可求成但兵贵出于万全事须图厥所终虽取子必入虎穴尚有遗谋而探珠幸值龙眠亦为危道今逺离邉城悬军敌境少有蹉跌闗系非轻况临机制变非臣等所能遥度合无本部仍铺马赍文本官将奏内事情再加详议审已量敌长虑却顾如果事机可乘筭无遗策兵力可胜保无后艰听依原拟径自施行大兴神武之师用纾疆场之患若是哨探不的险逺难进彼无可图之衅我有自危之形只合振扬军威激励将士候彼深入分兵邀击以期成功务须不见是图为谋孔臧以副重托毋得率意轻动致有疎虞仍行大同等处总制都御史刘宇及宣大二镇镇巡官员各将游竒官军整点齐备候陜西总制有事征调即便依期督发前去共济邉务毋得迟延悞事自干宪典縁系总制官员奏议出境剿冦事宜及奉钦依这本所言御寇方畧兵部便看了来说事理未敢擅便正德元年十二月初九日本部尚书阎仲实等具题本月十一日奉圣旨是阃外之寄卿等所专出竒制胜事难遥度务要计出万全以除邉患毋致疎虞钦此钦遵拟合通行除外合咨前去烦照本部题奉钦依内事理钦遵施行

　　一为遵明诏更置将官以苏乆疲邉人事

