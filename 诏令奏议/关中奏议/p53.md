<!-- { "loadSidebar": true } -->
　　题为经理要害邉防保固疆场事据镇守宁夏总兵官都督佥事李祥呈抄蒙臣钧帖前事会同镇守太监葛全巡抚右佥都御史刘宪副总兵都指挥佥事卫勇备行各该营堡及宁夏等四卫催促原拟官军扣期赴工及择本年三月二十七日卯时本职亲诣告祭破土四月初一日于本镇横城兴工筑打邉墙縁由到臣案查先于正德元年十二月初九日钦奉勅先因花马池等处邉防乆弛勅尔用心整理近该尔会同议处各项事宜甚为周悉足见体国安邉至意勅至尔即照兵部会议过事理于去年赈济官银内动支十万两招商纳米以备食用一应合用工料预为措置停当待相应时月督同各该镇巡官将延绥定邉营迤西至宁夏横城宁塞营迤西至定邉营并横城迤北至黒山营各处邉墙壕堑陆续兴工修筑髙厚挑浚深阔原无墙沟去处一体修浚墩台暖铺小堡待前项工程稍缓以次修举其余悉依原拟施行勅内该载未尽者听尔从宜区处事完之日将修过工程用过钱粮数目造册奏缴尔建此大议受兹重托必须殚心竭力务求事可功成一劳永逸人无嗟怨宼絶窥觎朝廷免西顾之忧邉民享太平之乐毋或虚费财力自贻咎愆钦此钦遵正德二年闰正月内行据镇守宁夏总兵官都督佥事李祥镇守延绥总兵官都督佥事张安并各路分守叅将等官阎纲叶椿等各呈称在套敌众俱各过河去讫套内并无声息縁由前来臣会同巡抚陜西右副都御史张泰巡抚宁夏右佥都御史刘宪议照应修工程自宁夏横城起至延绥定邉营迤东石涝池宁静墩界止邉墙三百余里连壕堑共该六百余里原拟人夫九万余名若一并起派上工诚恐督工官员顾理不周致令茍且疎畧合将应起人夫分为两班毎班做工一百日头班自三月初一日为始至六月初十日止次班自六月十一日起至九月二十一日止各工完疎放并会行陜西布政司先支去年赈济官银八万两运至庆阳府寄库出榜招商上纳夫粮给领官价以备人夫食用及会委都布按三司官左叅政唐锦舟副使王寅都指挥房懐专理其事外续因西安平凉固原一带地方乆旱无雨人心忧疑暂且停止自本年二月十九等日以来各该地方时雨连降田野沾足麦苗长茂秋田下种人心已安又经行令宁夏镇巡衙门择日祭告及先起头班宁夏本镇平凉庆阳固原一带军民人夫兴工修筑去后今据前因查得应起军民人夫两班共八万名民夫西安府二万二千名凤翔府五千名平凉府五千六百名庆阳临洮二府俱三千五百名巩昌府九千名共四万八千六百名军夫宁夏三路一万六千五百五十名陜西都司所属卫所并护卫羣牧操牧等所一万四千八百五十名共三万一千四百名比之原先拟奏之数减去一万名每班各做工三个月头班四月初一日为始至六月终疎放次班六月初一日为始至八月终疎放每夫日给口粮食米一升五合仍令户内量贴盘纒银多不过二两随带供送前来以补口粮不及每夫十名共备车一辆装载煤炒器具每二名出■〈席〉一片椽一根到彼列车为营覆以椽■〈席〉用蔽风雨又遵照题奉钦依事理将汉中府卫栈道之外地方不起人夫量征夫价运送工所买办蔬肉每月犒劳二次仍支茶马项下官银二百两行令陜西布政司置买药饵选取医生分派各委官处遇有人夫疾病即为拨医给药调治及查得合用拨木臣于去年已经差拨靖边卫官军于本处雪山采打共三十余万俱运至修邉处所墙完就为修盖营房暖铺等项取用及照延绥宁塞营起至定邉营止共该添造墩台一百四十二座筑打铲削邉墙壕堑共三万七千二百六十丈五尺行准巡抚延绥右副都御史文贵会同镇守太监刘保总兵官张安钦遵题准事例起倩本镇东西中三路歩军土兵备御军人延绥榆林三卫抽选屯丁舍余并延安一府所属州县民夫俱于本年二月十九日动土兴工分派地方陆续筑造其宁夏横城以北至黒山营邉墙壕堑待前项大工就绪之后地方无事本镇军夫次第修理再照套内虽称哨无敌众但恐贺兰山后之敌窥知修邉或有扎筏渡河之谋不可不防又经行令宁夏镇巡官摘拨官军二千员名听叅将阎纲管领于墙外架梁防护又摘拨一千员名听恊同都指挥保绩管领于墙内巡逻策应及延绥地方巳该巡抚都御史文贵议行副总兵姜汉量领兵马架梁防护各待工完通将修过工程用过钱粮数目造册奏缴外臣闻之易曰王公设险以守其国诗曰城彼朔方古之帝王制御四夷未尝不以险固城守为务今花马池一带邉备疎畧地里平漫大敌每从此拆墙深入抢掠自花马池灵州直抵固原平凉田不得耕畜不得牧生理萧条日甚一日皇上轸念邉方命臣经理臣罄竭驽钝建此大议兴此重役一劳永逸诚非得已但兴工之初动劳军民难保无怨若惮劳恤怨不行趂时整理诚恐向后边寇仍前拥众深入侵扰则平庆临巩固原靖边等处军民不免重遭冦掠西安凤翔等府地方贼虽难到征调军马合用粮草浩繁穵运转输势所不免破产陪纳困苦转甚今修浚前项墙堑每班不过一百日之工诚使邉墙完固向后敌众不敢轻犯人民安业在邉者不被抢掠在内者不须穵运受百日之劳而享百年之利得失利害较然可知夫凡民不可与虑始而可与乐成人臣不难于论事而难于任事况以佚道使民虽怨不恤但恐傍观坐谈之人既不虑地方安危又不知事情本末且谓后来干系非已所当辄生异议轻为挠沮邉防大计付之若何仰惟圣谟渊深成命已定必无是事此臣私忧过计犬马惓惓一寸之忠也臣近患目疾痰疾日乆未痊已经具本陈情俟命外縁大工既兴合当奏报为此今将经理处置畧节縁由并祭告破土兴工日期具本谨具题知

　　一为遵明诏更置将官以苏乆疲邉人事

　　题为遵明诏更置将官以苏乆疲邉人事准兵部咨该本部题该臣题前事本部看得臣奏称查勘过洮岷河州西固阶文等五处地方宻迩诸番叛服靡常原设守备官员难以裁革但守备洮州都指挥赵宁岷州都指挥阎缙俱各不职欲要革罢另行推用一节縁前项各该地方守备官员既该总制官员勘称裁革不便合无依其所奏本部行移本官除将赵宁行令替职阎缙令回原卫仍另推相应官员前来上请简用其余俱各照旧存留守备其称各官家属众多未免分外供应甚又肆意侵渔潜交番贼诚为贻患地方相应禁治亦合通行本官转行前该守备各官今后跟用家人止许存留十数名在彼其余俱发回原卫不许仍前多带以致供应太繁军士受害及敢有侵克交通等情听总制巡按等官指实叅奏拏问决不轻贷等因具题奉圣旨是钦此钦遵备咨到臣除赵宁行令替职阎缙令回原卫其余守备官员俱各照旧存留仍通行严加禁约但有多带家人扰害地方及有侵克交通等项情弊指实叅奏拏问外窃照岷州洮州二卫设在万山之中极邻番境守备将官抚驭番敌操练军马保障地方闗系不轻前项不职官员既革罢代之者若非从公慎择其人不无仍蹈故辙贻患生弊博访得守备阶文署都指挥佥事张镐京营恊赞见在陜西听用署都指挥佥事杨义俱明敏疏通长于抚驭堪以守备岷州平凉卫指挥使赵文西安左卫指挥佥事杨宏俱老成练达熟知番情堪以守备洮州如蒙乞勅兵部再行访察如果各官才有可取合无奏请于张镐杨义内擢用一员守备岷州地方赵文杨宏内擢用一员守备洮州地方各照例请勅行事庶几兵民不至受害番夷可保无虞縁系该部题奉钦依行令推举守备官员事理未敢擅便谨题请旨

　　一为衰病乞恩休致事

　　奏为衰病乞恩休致事臣年五十三岁由成化八年进士任中书舍人歴升山西陜西按察司佥事副使太常寺少卿南京太常寺卿弘治十五年十二月内钦升都察院左副都御史督理陜西马政寻兼巡抚陜西地方正德元年正月内荷蒙皇上简命总制陜西等处邉务续蒙圣恩升本院右都御史臣禀赋素弱血气早衰中年以来耳鸣如蝉目眩生花元气受亏火邪乘之痰晕呕逆时作时止腰膝无力行立艰辛去冬十一月间前徃宁夏花马池等处阅视邉兵两目为风沙所伤回至环县赤肿疼痛不能视物彼因敌众在套又自念奉勅经理邉防责任重大不敢求退巳于今年正月内具本乞取医士前来随军治疗前疾痊可誓竭驽钝以图报称闰正月间敌众出套军马掣散回营臣亦暂回平凉整理马政兼治前疾日复一日病势愈増两目转加昏眊行立欹侧渐成痿软近又加患心疾梦寐不安神爽飞越稍劳思虑怔忡不巳縁臣受恩如天欲报无地方图经营士马修饬邉防使敌众不敢侵犯军民得安生业以少酬覆载生成之德奈何器质庸凡行能浅薄崇阶厚禄踰分过量事权太重力不能胜是以不为造物所容未老而衰百疾并见若非急求休致实恐不得生还乡里再念臣原籍云南安宁州人臣父景任广东化州同知致仕贫不能归寄籍湖广巴陵县臣年一十二岁以明经童子举于朝臣父母偕来京师臣举进士未一年臣父病故贫不能归葬又依臣姊氏卜葬于直隶镇江府丹徒县地方臣无子以云南堂兄之子绍芳为嗣寄籍丹徒看守臣父母丘茔臣之一身旅寓漂泊踪迹孤单深虑却顾益难自处岂可乆贪荣利驱巳衰之筋力犯不知止之戒乎况今达众逺遯河套肃清军情稍缓至于经理花马池一带邉防事宜合用人夫钱粮器具等项臣巳区画停当若责成陜西延绥宁夏三镇巡抚官员依拟整理自足济事臣孱躯病体委的不能支持是以昧死沥血上陈哀悃伏愿皇上弘天地之量寛雷霆之诛悯臣衰病察臣诚欵放臣回还丹徒县致仕居住使得与田夫野老歌咏太平或前病稍痊将以暮年余力教乡人子弟惟忠惟孝以为他日効用之地所以仰酬朝廷旷荡之恩者庶几其在此也臣不胜陨越俟命之至縁系衰病乞恩休致事理未敢擅便谨具奏闻伏候勅旨

　　一为谢恩事

　　奏为谢恩事准吏部咨该臣奏为衰病乞恩休致事奉圣旨卿尽心为国多効勤劳方切委任而乃累陈有疾恳求休致特兹俞允给驿回去病痊之日有司来说起用吏部知道钦此钦遵备咨到臣除望阙叩头谢恩钦遵回还外伏念臣本庸愚荷蒙圣朝作养甄拔歴官中外有年近者复蒙皇上授以崇阶委之重任涓埃无补盛满难堪方图鞭策驽钝不意病疾纒绵昧死陈情乞容休致仰荷圣慈矜允天语褒嘉既许其给驿还乡又期其病痊起用天地之恩至深至厚豺獭虽微亦知报本回乡之后若病候稍康则残喘余生皆陛下之所赐也惟当与田夫野老咏歌舞蹈祝万年之圣寿乐四海之治安臣不胜感激仰戴之至縁系谢恩事理为此具本谨具奏闻

　　一为经理要害邉防保固疆场事

