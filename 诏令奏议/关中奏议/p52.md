<!-- { "loadSidebar": true } -->
　　吏部覆本部送于吏科抄出总制陜西延宁甘肃等处邉务兼督理马政都察院右都御史杨题查得臣钦奉勅先因花马池等处邉防乆弛勅尔用心整理近该尔会同议处各项事宜甚为周悉足见体国安邉至意勅至尔即照兵部会议过事理于去年赈济官银内动支十万两招商纳米以备食用一应合用工料预为措置停当待相应时月督同各该镇巡官将延绥定邉营迤西至宁夏横城宁塞营迤西至定邉营横城迤北至黑山营各处邉墙壕堑陆续兴工修筑髙厚挑浚深阔原无墙沟去处一体修筑墩台暖铺小堡待前项工程稍缓以次修举其余悉依原拟施行勅内该载未尽者听尔从宜区处事完之日将修过工程用过钱粮数目造册奏缴尔建此大议受兹重托必须殚心竭力务求事可功成一劳永逸人无嗟怨寇絶窥觎朝廷免西顾之忧邉民享太平之乐毋或虚费财力自贻咎愆钦哉钦此钦遵会同巡抚陜西右副都御史张泰巡抚延绥右副都御史文贵巡抚宁夏右佥都御史刘宪行令陜西布政司支取去年赈济官银十万两招商纳米以备食用一应合用工料预为措置待黄河开消之后哨探套内无贼起倩军民人夫先将原拟延绥定邉营迤西至宁夏横城邉墙壕堑三百余里分工修筑挑浚宁塞营迤西至定邉营延绥镇巡官一并兴工其横城迤北至黒山营墙堑待前项工程就绪宁夏镇巡官一体修筑整理及照依原拟会委陜西布政司左叅政唐锦舟陜西按察司副使王寅陜西都司军政掌印都指挥佥事房懐专莅其事务期一劳永逸潜消敌人窥伺之心以为腹里人民经乆无穷之利待事完通将修过工程用过钱粮造册奏缴外臣会同巡抚陜西右副都御史张泰议照前项经理要害邉防工力浩繁事体重大非旬月之间可以责成必须假以岁年从容区画则事集而人不告劳事干各镇若无三司重臣专理诚难就绪但陜西地方政务繁冗布按二司官员各有专职今虽暂委各官管理其原管事务又令别官带管未免顾此失彼况工程皆在沙漠邉逺之地必得有精力有巧思不避艰险能耐劳苦之人庶可倚托切见近年巡抚大同右副都御史刘宇修理邉墙奏保郎中李惟聪升授按察司副使提督工程事完改选縁今经理邉防事体相同臣等愽访得西安府同知张敏平凉府同知岳思忠巩昌府同知张檄陜西苑马寺寺丞朱璜俱通敏老成精勤强干歴官陜西年乆熟知地方事情相应举用如蒙伏望圣明轸念邉方大计全陜军民安危所系乞勅吏部再行访察合无比照大同事例于张敏岳思忠张檄朱璜四人中定拟二员上请量升陜西按察司佥事职衔专令提督修理前项邉墙壕堑墩台暖铺营堡待原拟工程通完之日本司有缺具奏补缺管事如本司无缺起送改除如此则邉方大计既可责成而别项政务亦不妨废实为便益等因具本该本部官钦奉圣旨吏部知道钦此钦遵行间随该巡抚陜西等处地方右副都御史张泰亦题前事通抄送司查得布按二司自天顺年以后添设官员俱奉钦依裁革讫今该前因案呈到部看得都御史杨题称各处邉墙壕堑经理要害工力浩繁要将西安等府同知张敏等并苑马寺寺丞朱璜四人中定拟二员量升佥事专令提督一节縁前项邉方工力委的重大相应专官管理但今添设官员俱奉钦依裁革所据前项官员似难添设为此合咨前去烦照原拟会委左叅政等官唐锦舟等着令专一提督修理其各官原管事务径自责委相应官员带管施行

　　一为器使将才以修戎务事

　　兵部覆该本部送于兵科抄出总制陜西延绥宁夏甘肃等处邉务兼督理马政都察院右都御史杨题臣惟三军之命实系于将而战守之将其用亦各不同今之叅将分疆画地各守一隅所谓守将遇警固未尝废战而其用则先于守今之游击随贼声势徃来策应所谓战将所至固未尝无守而其用则专于战守将之务修车马备器械据要害固封守明斥堠谨禁防冦至而先为之备不必求取战功求无所失而巳若游击之官披歴荆棘眠宿霜露非身先士卒不足以鼓勇齐力非躬冒矢石则不能解围溃坚虽谋勇贵乎兼济而常以勇为主是二者固未始不相通而目前之用则先其所急切见分守延绥东路右叅将都指挥佥事时源性资果敢胆气猛厉惯经战阵骁勇着闻今分守一方虽亦未尝废事使当游击之任冲锋破敌是其所长延绥游击将军都指挥同知戴钦性资明爽才识疏通晓畅邉情熟闲戎务今为游击非无可取若居分守其所建立必有过人且人才难得用违其长虽能者无以自见随才器使则天下无不可用之人况延绥惯战精鋭之兵东西应援必得骁将领之而神木孤山一带营堡宻迩河套敌众遇冬首先窥伺分守得人有不战自屈之势如蒙乞勅兵部再行访察如果臣言可采合无上请将时源改充游击将军戴钦改任分守叅将各换勅行事则此二人者易地而居各当其才战守之寄两有所托待其劳效显著主副将官之基未必不由于此等因具本该本部官钦奉圣旨兵部知道钦此钦遵抄出送司查得先为黜不职以御边冦等事该巡按陜西监察御史燕忠题称分守延绥东路右叅将乌铭纵贼长志贻患地方要行提究选官更替等因该本部依拟推举得指挥姜汉时源俱各相应题奉孝宗皇帝圣旨是时源升署都指挥佥事充右叅将分守延绥东路地方钦此又为缺官事照得延绥缺游击将军该本部推举得都指挥戴钦乌铭俱各相应等因题奉圣旨是戴钦着充游击将军钦此已经通行钦遵去后今该前因案呈到部看得陜西总制都御史杨奏称分守延绥东路右叅将时源性资果敢骁勇素着长于征战延绥游击将军戴钦才识疏通晓畅邉情长于分守欲将各官随才更调一节既该总制官员议奏前来必其考验有素叅酌停当合无依其所奏将时源改充游击将军戴钦改任分守叅将候命下之日各换勅赍令各照今任地方行事仍行总制及各该镇巡等官转行各该一体钦遵施行縁系总制官员奏要更调将官及奉钦依兵部知道事理未敢擅便正德二年二月十三日本部尚书阎等具题本月十五日奉圣旨是时源改充延绥游击将军戴钦改分守延绥东路叅将都换勅与他钦此钦遵查得延绥游击将军原拟责在统领原选游兵三千操练听调务要律己奉公抚恤军士图树功名以副委用如或贪黩偾事罪有所归仍听总制镇巡等官节制延绥东路叅将责在操练军马修理城堡遇有贼冦即便相机剿灭凡事须听总制镇巡等官节制案呈到部拟合通行除外合咨前去烦为查照钦遵施行

　　一为经理要害邉防保固疆场事

