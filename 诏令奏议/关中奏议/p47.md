<!-- { "loadSidebar": true } -->
　　兵部覆该本部送于兵科抄出总制陜西延绥宁夏甘肃等处邉务兼督理马政都察院左副都御史杨一清题照得黄河将冻敌众虽未见入套备御之计在我不得不严看得延绥定邉营迤西直抵宁夏灵州地方广袤平漫无险可据邉墙低薄壕堑淤塞不堪保障敌毎从此拆墙深入陜西环庆固原地方抢掠上厪九重宵旰之忧臣切详敌众频年犯顺其气方张不曽遭挫必无惩戒然其志已骄其欲无厌天实怒之今岁若复不肯悔祸决当重遭殛罚臣受命总制各路兵马谨当申严号令分布主客官军扬兵耀武以伐其谋于未入之先出竒设伏以乘其弊于将归之际然须脱畧常法随事达变乃克有功且善战者必知分合善守者必审常变我邉兵患于备多将病于权分各据利便自分彼此机可乘而不乘兵当合而不合其轻率寡谋者则又知常而不知变徃徃堕其计中以致我武不扬寇氛日肆职此之由今将沿邉至腹里分为四路以定邉营花马池兴武营灵州一带为藩篱以石沟盐池韦州萌城山城一带为门户以固原黒水口镇戎所西安州海剌都一带为庭除以安定会宁静宁隆德平凉一带为堂室行令延绥副总兵姜汉统领竒兵游击将军戴钦统领游兵及暂委绥德卫指挥蓝海管领土兵各限十一月初一日起程游兵于花马池营驻札竒兵暂于定邉营驻札土兵暂于宁塞营驻札宁夏副总兵卫勇统领竒兵官军于兴武营都指挥韩斌统领土兵于清水营亦限十一月初一日到彼驻札敌果入套西行延绥竒兵那至花马池量分于安定栁杨二堡土兵那至定邉营量分于盐场三山等各聨络驻札与分守叅将叶椿阎纲恊同都指挥保绩等振扬威武并力防御以壮藩篱宁夏总兵官李祥统领战锋竒正官军先期于灵州驻札有警那至石沟分守宁夏西路叅将冯祯统领宁夏中卫广武营选锋竒兵官军前来鸣沙州陜西游击将军陈善领兵于韦州环庆守备都指挥姚震领兵于山城各驻札以严门户镇守陜西署都督佥事曹雄统兵于镇戎所调度固原靖边兰州一带主客官军以保庭除仍预行甘肃游击将军徐谦统领甘凉游兵并千户鲁经土兵各于庄浪操候河套有警调至安定会宁与甘凉备御下班官军并谋齐力以守堂室前项分布既定沿邉守将严谨斥堠多差夜不收逺为接哨沿邉多设塘马但有套敌烟尘消息或走回人口供说即便传塘走报邻境官军堤备敌果近邉各该主客官兵分据要害占守水头从宜阻遏冦小至则击之不可轻进逺追仍要互相应援不许自分彼此如敌大至切勿与之争锋各取便敛入城堡以避之待其拥众深入延绥游竒土兵宁夏副总兵都指挥韩斌等枝人马各袭踪而进若犯固原陜西游兵即便掣回应援李祥卫勇冯祯韩斌等各领兵于红寺儿堡按伏姜汉戴钦蓝海等兵各于韦州盐池石沟按伏环庆官军移至萌城各休兵秣马以逸待劳曹雄相机调遣腹里官军据险以扼其冲张疑以分其势一面驰报安会静隆官军坚壁清野勿露形迹多用乡导指引藏兵于崖窑堡洞险要阨塞之处伺彼分散抢掠出其不意发兵击之敌既不得逞必将遁去曹雄陈善重兵冲其腹心又与徐谦游兵俱袭踪而出比至红寺儿石沟盐池等处延宁环庆官军分据营盘待其前锋稍逺先后掎角夹而攻之陜西主将游兵出其后背奋而逐之昼则选锋以截其路夜则衔枚以刼其营彼深入疲弊又腹背受敌必然大遭挫衂若犯环庆则延绥游竒官军掣至红德堡山城会合陜西游兵寻袭截杀倘或事情紧急都督曹雄领兵自三角城沙井沟而出宁夏主副将官兵马掣至萌城甜水堡以遏其破丧西走之势敌既败走其气巳夺诸军仍蹑其后并力追剿至邉墙而止沿邉主兵将官阎纲保绩等以逸待劳或邀其中或截其尾以我四路应敌之兵当彼千里趋利之众岂有善归之理如此庶可振我国之威禠敌人之魄为今之计似不出此然兵无常形敌有万变随机运用难以预度因时制宜又在各官再照延绥游竒土兵既皆掣至西路其中东二路城堡空虚倘敌乘隙而入为患非轻已行延绥镇巡官照例征调大同游竒官军先期于交界去处驻札敌果入套调来中东二路应援截遏如是敌众俱在迤东近邉拆墙谋犯延绥地方即将本镇游竒兵掣回若事情紧急宁夏陜西游兵俱应调去策应临期斟酌定夺凡客兵所至之处在陜西地方悉听署都督曹雄节制在宁夏地方听总兵官李祥节制在延绥地方听总兵官张安节制俱不许偏执违抝致悞事机除通行各该将官查照依奉施行及行陜西巡抚都御史张泰前来固原庆阳随宜驻札防御臣遵照钦奉勅旨徃来环县韦州居中调度外等因具本该通政使司官奏奉圣旨兵部知道钦此钦遵抄出送司查得先为预防边敌事该大同镇巡等官与总制都御史刘宇奏本部议得即今氷冻已坚敌众势必入套乘间为侵窃恐难免合无铺马赍文陜西等处总制都御史杨宜当先其未发行令各镇镇巡等官督属各要用心操练人马振扬威武使先声有以夺敌之心如果侵犯迹露即便奬励主客官兵随宜调度何将使领某军何军使屯某地何地为寇所必入当严兵以遏之何路为敌所必归当按甲以邀之务在计出万全事无一失大挫其锋图成伟绩下以副三邉之望上以纾九重之忧毋致疎虞有孤委任已经题奉钦依行令钦遵去后今该前因案呈到部为照边烽不靖动肆凶残每冬渉氷入套辄便深入陜西腹里地方抢掠沿邉军民连遭荼毒今总制都御史杨愤彼猖獗之甚因画战守之谋叅详奏内事宜其为计虑亦既周悉本部难再别议但兵贵有名事当持重合无请勅一道仍铺马赍付杨务要仰思分阃之责俯念穷邉之忧凡有益于安攘悉依原拟随宜调度惟在先事而备好谋而成使我国之威大振敌人之魄尽禠若彼潜伏河套不窥我邉亦毋轻易出兵以开邉隙仍行各该镇巡等官各要同舟共济并力恊谋如大功克就则升赏不遗倘事机有悞厥罪惟钧縁系议剿边敌及奉钦依兵部知道事理未敢擅便正德元年十二月十八日本部尚书阎仲实等具题本月二十日奉圣旨御防边患应悉依杨一清筹策调度恁部里便上紧差人铺马里赍文与他知会钦此钦遵拟合通行为此除外合咨前去烦照本部题奉钦依内事理钦遵施行

　　一为预计兵机事

