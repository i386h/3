<!-- { "loadSidebar": true } -->
　　题为比例列衔支俸以便行移事据分守固靖环兰等处地方叅将署都指挥佥事刘文呈前事切照本职原任陜西都司庆阳卫指挥同知推选延宁地方把总管事节该钦奉勅谕升署都指挥佥事守备固原地方后充宁夏游击改任分守叅将钦遵任事外伏念本职一介草茅叨任重地敢不努力图报将来縁分守地方广阔军民杂处凡百文移与都布按三司有行奈本职俸衔仍在原卫带支各司文移不肯径行却由卫所转行以致躭延往往误事且本职系陜西省镇属卫指挥滥任本镇叅将况庆阳原卫又系叅将所辖地方环庆守备亦该提调凡本卫一应公文呈行彼处守备开列本职职名属卫未免轻视比与延宁甘肃隔镇地方分守副叅游击事体不同及查得先任固原守备署都指挥佥事杨宏陈善并固靖游击陶文及延安卫带衔都指挥阎武俱在本都司列衔支俸今本职既授都司署职叨任分守叅将责任颇重俸衔不蒙开列行事有碍如蒙轸念地方冲要事体重大乞赐转达准于都司列衔支俸庶使文移便于径行本职得以展布为此理合具呈伏乞照详定夺施行等因到臣行间随据陜西游击将军署都指挥佥事夏钦亦呈前事看得分守固靖环兰等处叅将署都指挥佥事刘文所呈乞要都司比例列衔支俸一节切縁本官既授都司署职又推任叅将分守地方比与杨宏陈善等事体相同闗系尤重况庆阳卫系其所辖环庆守备又其统属一应文移开写本官名衔委于名分不宜行事有碍及照署都指挥佥事夏钦原系西安前卫指挥后升署都指挥佥事推任宁夏游击将军因病革回本卫带衔闲住近该臣奏荐兵部题奉钦依奉勅充陜西游击将军縁西安前卫亦有游兵选拨官军追补马匹俱与本卫有行文移往来亦多不便如蒙乞勅兵部查照前项事例将刘文夏钦俱准于本都司列衔支俸将官之体势稍尊得以尽心举职下人不敢轻视不致违误军情重务矣縁系比例列衔支俸以便行移事理未敢擅便为此具本顺差承差杨鸾亲赍谨题请旨

　　一为军务事

　　题为军务事案照先准兵部咨为设总制以图两全事该本部题内开跟随书掾头目家人聴从选带仍具奏闻等因节该奉圣旨是钦此钦遵备咨到臣除头目另行外为照臣一到陜西地方即该题奏各项事情及发属文移浩繁縁未奏讨书掾缺人书写访得直隶镇江府丹徒县省祭官任汉本府两考役满吏李棠俱各写字端楷谙晓行移巳经行令该府取具备细脚色开送跟随前来书办及具题去后续准兵部咨该本部覆题奉圣旨是准照例奏带应付钦此钦遵外续又据书办吏李棠呈为给由事开称以农民充镇江府吏两考役满给由间蒙臣行取前来书办又蒙本府给与给由批申赴吏部投下诚恐违限日久乞要容令赴部给由等因为照本吏一向在于军门书办今要容令赴部给由相应准送但三边军务浩繁案牍填委縁未奏讨书掾一应文移俱系省祭官任汉与本吏经手书办若容令前去未免缺人应用况系题奉钦依选带人役巳将本吏原领本府批申顺差承差赵祯咨送吏部照收候合无将本吏准作提督军务官员下书掾之数就准当该惟复止作办事随准吏部咨称看得吏典办事役满方拨当该此系照旧例今李棠既系奏带人数合无准作办事于例相应咨烦查照施行等因到臣除将吏李棠准作办事在于军门书办外今照臣奉勅行取回京所据原奏带省祭官任汉办事吏李棠相应起送吏部聴用查得节年提督官员奏书掾事毕回京多得沾被恩典省祭官或不拘年限就与选用掾吏可不待补办就拨当该今省祭官任汉办事吏李棠跟随臣巡歴各边沙塞戎马之区涉歴艰苦一年之间书写案牍文移无时休息及查得任汉亦系省祭十年之上巳该行取之数如蒙乞勅吏部查照节年提督官书掾事例将任汉就为收选李棠就拨当该庶使将来从事军门者有所劝勉而不惮勤劳矣縁系节奉钦依选带书掾比例选用收拨事理未敢擅便为此具本顺差承差杨鸾亲赍谨题请旨

　　一为荐举旧任官员以慰人望事

　　题为荐举旧任官员以慰人望事臣闻兵有先声而后实然不独兵也凡为政者先声有以动人则不令而自行不言而自信得效速而成功易矣陜西旧任台察藩宪等官才贤最多清议所归舆情所属岁不乏人除巳在显位及见任台端者不敢论荐外博访得浙江左布政使今守制孙修督储有精勤振厉之风持宪有严明刚果之誉四川按察使今守制王廷相山西提学副使今归养刘天和山西按察司副使陈轼山东按察司副使整饬徐州兵备赵春俱曾按治陜西地方皆能弹压势豪肃清风纪剔除奸蠧而不蹈苛察之弊激扬清浊而不失老成之体至今官吏惮其风采兵民望其复来臣得之闻见如此如蒙乞勅吏部再为查访合无待孙修服阕遇有陜西三边巡抚缺员早为推用其王廷相等四员遇缺推补藩宪之长以为登用之阶不独慰一方军民之望而凡为臣者皆有所感慕兴起矣臣今老病衰残方上乞骸之疏窃念用人为当今第一急务荐贤为大臣第一职业故不敢隠蔽而冒昧一言然亦不敢泛及他省官员者恐知之未真或于民情土俗有不相宜耳伏惟陛下裁察縁系举荐旧任官员以慰人望事理未敢擅便为此具本顺差承差杨鸾亲赍谨题请旨

　　一为献愚忠以答圣眷事

　　题为献愚忠以答圣眷事伏念臣章句孱儒栁蒲弱质遭际盛时久尘仕籍既废而兴任毎兼乎文武求退而进位乃躐乎台衡顷当近幸干纪之时获遂山林优老之愿驽骀久病岂有意于腾骧朽木不雕分宜供于釜爨恭遇新皇御极图任旧臣改授今官俾总边镇伏读制词屡有寛朕西顾之忧之谕夫主忧臣辱安敢避难用是扶疾以起千里遐征诚愿以其力之所能为者图报圣恩于万一也迩者遽蒙召还内阁之命屡疏悃诚未荷俞允进退维谷不知所为仰惟陛下应运挺生代天化育日新庶政而机柄独操器使羣材而权度在巳虞舜之好问好察知何加焉大禹之克俭克勤徳斯懋矣嗣位以来五年于兹敬天法祖爱民勤政日有孳孳不自暇逸然而求治之心徒切至治之効未弘臣窃观正徳年间干纲下移权奸窃柄始则刘瑾中而钱宁后乃姜彬海内骚然几成大乱陛下起而振之政务归于内阁裁断出于宸衷近臣非惟不能与力亦且不敢与闻是宜天人协应海岳效灵奈何近岁日蚀地震旱干水溢之灾层见迭出至于物异人妖有近代之所罕闻者圣徳清明岂宜有此皆臣下奉职不效之过也臣年老久衰非但乞骸且将就木既不能仰承圣眷任事供职若终无一言以去则上负恩私下干物议其罪莫可自赎矣谨以今日至切至要者疏为五事为陛下陈之倘蒙留神览观俯赐施行于治道不为无补臣虽屏居田野与世长辞复何憾哉然此特其大要耳若夫陛下有爱民之心而民未阜康有任官之诚而事多茍简兵政宻矣而夷狄不免于侵凌法令彰矣而奸顽未见其惩艾其它弊政尚多臣昏眊之余不能尽述陛下责公卿之所有事责台谏使得尽言必有陈其颠末以俟采择者矣臣不胜拳拳爱君体国之至除患病乞休另行具奏外縁系献愚忠以答圣眷事理谨题请旨
　　计开
　　一曰圣学臣惟人君一心万化之本原也然方寸之微而众欲攻之茍无诗书理义以维持之百凡声色货利狗马竒珍之物游观畋猎骑射俳优之技与凡异端邪术之流投间抵隙皆足以动揺吾心而谗谄面谀之人又从而从谀之日积月累几何不荡荡然而陷溺于物欲之中乎既为物欲之所溺则于天下之事安能真知其是非得失之所在务决去而必得之哉此谓讲学所以为人君图治之第一义也臣窃闻陛下在藩邸时恭穆献皇帝专教之读书令纪善伴读等官诵说经史一切玩好俱不令至前一切憸人俱不得在侧故幽潜之徳孚于上下恭黙之化洽于臣民嗣位之初首开经筵祇循旧章选择儒臣日侍讲读又闻命内阁取尚书以俗说训释且为韵语以便讽咏至于无逸洪范等编尤加研究书史之外凡百玩好悉无所用天下之人皆谓仲虺称成汤不迩声色不殖货利周公旦称文王不敢盘于游田以庶邦惟正之供陛下盛徳何以加诸是虽天性髙明而献皇帝之善教有足征矣臣愚窃谓帝王之学与书生异不必求诸文辞之幽深不徒事夫章句之寻摘要在继其功得其要而巳经筵有定期然仪卫森严势分隔越恐讲官不得効其忠日讲乃帝典然往年或废于寒暑或阻于风雨所谓一暴十寒之弊或不能免焉书曰惟学逊志务时敏厥修乃来诗曰日就月将学有缉熈于光明所谓时敏者谓勉于学如有所不及也所谓缉熈继续光明无少间断也臣昔官京师毎见旧时讲官其进讲也摘取书中好语稍有嫌忌者即不以讲且其所讲不过随文释义不能推广言外之意以开圣聪又或于讲终献谀佞以骄上心臣知今日必不为此伏愿经筵之余退朝之后日御文华殿命官进讲仍乞降之霁色接以温言令其从容开说不许嫌忌其讲经也各发明身心义理之大要其讲史也务推演兴亡治乱之大原所谓必求诸道于焉能自得师因而推及今日之政事某事有合乎古某事当用于今某事善可为法某事恶所当戒陛下凝神定虑黙识深思闻圣贤义理之论譬犹学近其人监古人隆替之原设若身处其地有所疑必形诸顾问有所得必措诸躬行如此则讲读之制不虚行讲读之官不虚设心常在于诗书理义之中百凡外物自不能夺之本源澄澈而物理自明推之仁民爱物而无不通放之家国天下而无不凖致治之大本实在于此易曰正其本万事理大学曰其本乱而末治者否矣伏惟圣明留意
　　二曰圣政自古三公论道六卿分职我圣祖稽古建官以政事大权分任六部即六卿分职之意我太宗皇帝始设内阁简儒臣居之以备顾问职论思资望深者荐加师保职衔以辅养君徳翊赞化猷即三公论道之意列圣相承皆不时召见部院大臣面议政务日与内阁之臣裁决可否金匮石室之藏不可见其见于御制五伦书及故大学士杨士竒李贤等所著三朝圣谕録天顺日録等编君臣答问俨然唐虞都俞吁咈之风百余年来政事修举道化隆洽实由于此至于台谏论列事情天下方面官述职来京亦得入觐天颜面承清问不惟周知事之利弊亦得考见人之贤否逮至宪庙稀接大臣而上下之情始觉疎逺我孝宗皇帝弘治十三年以后时召大学士刘健李东阳谢迁并尚书马文升刘大夏都御史戴珊等谘访政务面赐裁决昌大休明之气象至今思之正徳年间视朝稀阔大臣不复接见以此威福之权下移近幸纪纲法度几于荡然天启圣皇诞膺寳厯积年弊政刬除无遗废黜奸佞登崇俊良嘉靖之治号为中兴今天下之政务必由六部拟议必由内阁皇上总揽干纲万几独断近臣不敢干预可谓千载一时矣但内阁之官自经筵日讲之外未闻时时接见六部等衙门官未闻召对商髙宗之命傅说曰朝夕纳诲以辅台徳又曰若作酒醴尔惟曲蘖若作和羮尔惟盐梅尔交修予夫既不得常接天颜则交修无所用其力纳诲辅徳亦或托诸空言及其久也壅蔽之患生窃弄威福之人或由是出矣臣愿陛下退朝之暇进讲之余不时召见内阁重臣将一切机务面议可否取旨裁决六部都察院等官凡章疏之上并台谏之臣有所论列亦乞时赐宣召面加质问聴其尽言不许忌避庶几朝无失政国无隠奸非惟大臣不敢欺蔽行私怠忽荒政而陛下亦得以明习天下之事矣
