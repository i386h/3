<!-- { "loadSidebar": true } -->
　　题为申明勑谕陈言邉务以御寇患事该户部议覆查照先年旧规通将纳银事例并革不开中马匹俱听环灵兵备官督同原管盐场通判等官从公召商照依原定自变量开中马匹先尽甘肃次及延绥又次宁夏轮管相兼西宁洮河茶易马匹兊给应用周而复始着为定例及称见今延绥邉情未宁合无并行各镇通融扣算量其邉务缓急大小俱听见差经略三邉军务衙门随宜处分不必拘执原额事宁之日轮中备奉遵依间续准本司延绥管粮佥事张宏闗奉巡抚延绥地方都察院右副都御史姚谟札付内开召到商人杨腾霄等四十四名纳完上中马一百六十二匹共该盐一万四千六百引縁由前来又准陜西布政司照会将填完正徳十年商人张大海等纳完盐引一万四千三百三十七引正徳十一年商人刘镇等纳完盐引一万四千三百三十七引正徳十二年商人豆达等纳完盐引一万四千三百三十七引并杨腾霄等前项引目各赍领到道俱经封发行仰庆阳府转行管盐通判李敏忠查照上年事例相兼放支仍纳新课去后其正徳十三年见今陆续止召纳过二百一十引赴布政司填给引目外其余至今未见上纳节经催行庆阳府督纳间今蒙前因随拘原告商人并节年商人张大海李镕等到道审据各执称各商大池自弘治十二年起小池自正徳元年起俱至嘉靖元年止在池引目约有二十余万俱未闗支为因连年冦患及天时旱涝盐路不通及节次事例不常分派股头不定况且复能支出前引抑又勒纳新课以此坑陷资本纒延不絶守候日乆困苦难堪等情张矿等一起则告要仍前随到随支不论诸引之新旧李镕等一起则告要照旧挨年挨名不分股头之三七大抵年名在前者利于挨次而原拟随支者惮于分股各惟图便己私不顾纷更盐法俱难准聴但勒纳盐课一节中间商人资本有昔丰今啬守支有昔旺今衰必使其举贷以纳于情不堪若令其转易而支在法有禁委的官商两未为便益且今在池未放盐引既多再欲设法另召商人必少欲要暂停新课以疏通旧引不无亏损额课迟误邉储合无将在池盐引自正徳七年以前俱为旧引正徳八年以后俱为新引新旧平分各为五分股头两股各挨年挨名止论盐引数目不拘商人多寡相兼放支如上名不到下名挨放其新课合无将正徳十四十五十六年嘉靖二年三年俱免开中自嘉靖四年起不拘是否旧商每引照弘治十二年事例纳银一钱七分量加三分共二钱或照近例仍纳三钱五分俱于本道报名发庆阳府收取实收类赴布政司填给引目取自闗放暂准于鳯汉二府地方与河东盐相兼发卖限二三年或五年候前项旧引尽絶至四年分起止挨年挨名放支不必分拟新旧股头仍照原拟于平庆地方发卖永为定规不许再生异议变乱庶几盐法不致纷更而商情亦为便利矣呈乞照详定夺等因具呈到臣查得弘治十八年间臣巡抚陜西议奏灵州盐课司大小盐池所产盐斤与解池相类不劳煎煮不烦人力为利甚博取之无穷旧例止是召商中纳马匹分给邉镇骑操后因各邉交争互取多寡不均故有间年关领之例又因中马之人势嘱贿通滥收不堪马匹不得实用故有收价解邉之例毕竟为马而设未尝别用后因放盐委官作弊多端奏添陜西按察司副使一员在于庆阳驻札职虽整饬邉备实兼督理盐法弘治年间宁夏镇巡衙门先因修理河渠借去弘治十四年十五年二年盐课后因措置粮草借去弘治十六十七十八年三年盐课河渠工程既未就绪仓场粮草亦未充足而盐马之制遂废私盐盛行奸豪得利弘治十五年间该总制尚书秦纮题准于庆阳府添设通判一员兼理盐课将红徳堡批验所移改庆阳府听环庆兵备提督弘治十八年以后引目送监收通判开放每引收银四钱五分准装盐五石或六石银两分发庆阳固原官库分送各邉买马续该苑马寺卿车霆奏要増灵州盐课纳银给买边马兵部题奉孝宗皇帝钦依陜西茶盐易马备邉系是旧制今后不许别项奏讨钦此钦遵行臣查处臣督同兵备副使燕忠髙崇熙等亲诣盐池查勘二池盐利委有余饶今将大池増一万五千引小池増三万引每引纳银二钱五分照盐一车以六石为则外有多余依律掣垫至固原庆阳二盐厂缷所每引仍照旧收卧引银一钱通共每引得银三钱五分每年该银二万七百六十余两傥遇旱涝盐生不及或邉报紧急盐路不通除旧额课盐外新増盐课明白除豁不可胶于一定岁岁取盈行盐地方许于鳯汉二府通行与河东盐相兼发卖两不相阻其弘治八九年以前中马盐引久弊多莫可查考所宜一切革罢弘治十三年以前召中商人彼皆奉例纳银输官后因宁夏借课躭迟数年怨声载道合准相兼支放新引七分旧引三分弘治十四年以后宁夏所借若有未支未中之数年分已满中间势豪之人展转影射难再复支未中引目陜西截取开中庶几物论称平所收盐引银两俱送庆阳固原官库寄放听庆阳兵备兼理盐法副使及固原兵备副使提督稽察如遇各边缺马听臣斟酌通融给发买马支用不必拘定间年之例等因具题荷蒙武宗皇帝俞允举行彼时盐法流行所得盐银数多未及二年臣谢病回还自此之后各该衙门节有论奏正徳三年戸部题准灵州盐课解送太仓以备紧急支用各邉缺马奏请定夺其后巡抚陜西侍郎冯清奏准将正徳七年以前至元年盐引暂且停止正徳八年九年盐课俱借与甘肃上纳粮料草束完足赴场随到随支正徳十年以后照旧新引七分旧引三分兼放轮解各邉买马籴粮正徳十二年督理甘肃军饷右侍郎杨旦奏准将十二十三年盐课俱听甘肃召商报中粮草备用事寜照旧买马是年巡按御史师存智题准将十四年分盐课除供邉外量留一半补给韩府禄粮十三年镇守延绥太监许全奏准除正徳十四年引盐一半补禄米其余并十五年分尽数归本镇买马其十六年以后三邉照旧轮给正徳十六年兵部议准先该臣处置牧马茶马盐马实济邉用合行巡茶御史查照开中马事宜次第举行是年御史王杲奏灵州盐法大壊欲行设法召中收价买马均给三邉户部题奉钦依这地方盐课着巡茶御史查明数目将各奏年分未开未闗并未捞的照例停止钦此嘉靖二年户科给事中王瑄奏处邉储户部议得灵州盐课停革买马専一召商报纳粮草二十年来事例纷纭更革不一盐法为之大壊无益邉储有亏马政所以近时议者多欲革去纳粮専令中马不为无见臣窃惟灵州大小盐池盐法祖宗朝本供各邉买马之用后因中马有弊改议纳银轮发各邉买马立法未尝不善奈何正徳年间当事者各出意见奏行新例纷纭变乱新旧混淆弊端百出后任者不体前官之意新纳者罔念旧商之苦以致各年各项报中俱未支掣完足盐引堆积多至二千余万商人亏陷资本节次召中并无一人报纳却乃搜刷旧商勒报新课监禁棰楚如追逋负在情与法俱不相应夫天地自然之利人自失之而徒为奸人私贩之资深为可惜查得近该户部题奉钦依革去纳银専令中马固系旧例但先年中马弊多始改纳银且各镇官员趋向不同行事亦异如是禁防疎阔或因将官之要求或徇势豪之请托将中下不堪马匹揑作上等支盐一百引以致物议沸腾若欲于腹里地方纳马解邉则秣饲属之何人运送不胜其扰似皆未便臣愚以为不若仍纳银两解边易马则事省人便官商两为有益且如盐马旧例上马一匹给盐一百引中马一匹给盐八十引二池旧课止有一万四千三百三十七引尽纳上马止该马一百四十三匹兼纳中马大约不过一百五十余匹正徳元年臣召报纳过七万二千五百引每引价银二钱五分共得银一万八千一百二十五两每马一匹用银十两可买马一千八百一十二匹正徳二年臣召纳未完去任今查纳过盐三万八千七百引每引价银如前该银九千六百七十五两以后年分多者万余两少亦不减数千两嘉靖元年延绥超前召报纳马止是一百六十二匹较其所得多寡之数昭然可知致将正徳十四年十五十六三年俱误召纳今据副使髙公韶所呈在池未放盐引既多欲再设法另召商人必少欲暂停新课以疏通旧引不无亏损额课迟误邉储一节查得节年报纳商人岁月既多头项不一中间展转影射冒支盗卖等弊难保必无本当通行革罢但念各商俱已奉例出其资本助我邉储官本失信商则何辜况前商既已失利后商愈加疑阻谁肯以固有之财而希觊必不可得之利哉缘前事该部已经题有明命臣当具奏上请定夺乃敢施行但六七月间正在放盐之际诚恐又误一岁额课已经遵照钦奉勑谕便宜处置事理札仰副使髙公韶备云出给告示晓谕自正徳元年以前盐引俱各革罢不许放支仍令将引目赴官投告烧毁若仍留在身以图影射许各项商人并邻佑里长旗甲首告拏问治罪自正徳二年至正徳十二年止俱为旧引正徳十三年见开未完并以后年分开中者俱作新引另召不拘新旧商人许令告报每引照正徳元年事例纳银二钱五分到于缷盐处所仍纳卧引银一钱愿中商人俱于环庆兵备处报名银两发庆阳府收贮取实收类赴布政司填给引目下池旧引三分新引七分俱挨次开放止论盐引数目不拘商人多寡如上名不到下名挨支每引照盐一车以六百石为则外有多余依律掣垫追问去后近据副使髙公韶呈称示出之后召纳过盐引一万一千余引作正徳十三年之数余尚召纳未完臣闻之先正云法立而能守则徳可久业可大天下之事皆然如总制尚书秦纮等先年所拟循而行之于三邉马政实有裨益惟是接管官员専务更张以致法无定守官无依据每更一官辄奏改一例出于己者患其不多出于人者惟欲其止行之未久他官相继又复如是且纳银纳马所取既殊买马买粮所用各异乍行乍革倐旧倐新规近利以失大信前车之覆后车之戒宜商人之不乐从也但前此纳银各该衙门往往借取别用有妨马政见今三邉多警正在缺马之际如蒙乞勑户兵二部查议合无依臣所拟将正徳元年以前不拘纳马纳银商人一切革罢将引目赴官投告烧毁正徳二年起至正徳十二年止俱为旧引正徳十三年见开未完并嘉靖二年三年接连嘉靖元年之后者俱作新引正徳十四十五十六三年已有嘉靖元年阻隔不必开中徒为紊乱烦扰每盐一引照正徳元年事例纳银二钱五分到于缷盐处所仍纳卧引银一钱共每引得银三钱五分以旧额盐课计之可得银五千余两较之纳马已是三倍况新课之数又未可预料乎原中商人俱于环庆兵备处报名银两发庆阳府收贮取实收类赴布政司填给引目下池旧引三分新引七分俱挨次开放止论盐引数目不拘商人多寡如上名不到下名挨支照盐车石及多余掣垫等项俱照旧施行所收银两仍照例正徳十三年为始先延绥次及宁夏次及甘肃轮年解发前去専备买马不许别项支用若别镇果有邉情紧急听提督总制衙门如无提督总制听巡茶御史各通融派给仍乞天语丁宁着为定例毋再纷更庶成画一之功以济邉方之急再照灵州二池夏秋之间水面凝结如雪如霜随取随足十余万之课亦不难办但地邻邉境或声息紧急盐路不通又或旱涝相仍盐花不结照臣先年议奏新课明白除豁不可胶于一定岁岁取盈但行盐地方旧例止在平庆一府及宁夏等卫榆林宁塞营迤西城堡似乎太狭盐生者多民食者少盐商何从售卖而私贩固未尝絶以此尚书秦纮御史王错先后具奏俱要将灵州盐课与河东行盐地方相兼发卖正为此也合无今后每年旧额盐课一万四千三百三十七引之数断不可少其新増盐课不拘多寡尽数捞办支掣以池内无盐之日为止其行盐地方除西安延安等府照例严禁外许暂于鳯汉二府地方与河东相兼发卖两不相妨待三年之后旧引支尽盐法疏通照旧施行实为便益縁系分理盐法事理为此具本谨题请旨
