<!-- { "loadSidebar": true } -->
　　题为荐贤为国事臣惟今天下邉镇皆有武臣以总戎事要害重地则挂印充总兵官然必用巡抚都御史一员赞理紏察之文武并用犬牙相制立法之善度越前古奈何近年以来邉备渐弛兵威不振以致敌势骄横民遭荼毒有识之士痛心切齿陜西各邉士马臣所亲阅其间堪战之兵数非不多而练兵之将实不多见大抵以军法则不严以军令则不明以军容则不整以军威则不扬无事则玩愒相安遇警则仓皇失措窃恐他镇亦或相类如是而望敌人慑服邉境肃清不可得也若此者盖不独将官之过而凡为巡抚者有厚责焉今之巡抚非不极一时之选但人才难得而邉镇巡抚得人尤难且近代用人未免较其年劳限于资格舍是则躁进之门寖启失人之弊转甚若以年资待常格以不次拔异等二者并行而不相悖庶几真才出乎其间邉事可从而理臣又思得近年邉事之废皆起于因循成于姑息而极于蒙蔽必用刚明果断尚气节轻富贵之人庶几頺惰之俗可矫软美之习可变诞谩之风可除兹当太平全盛之世贤俊林立随取随足不可谓无其人但臣局于职守闻见有限臣所知者陜西按察司副使王云凤以儒饰吏正而不迂以刑弼教刚而不虐有凛然不可犯之风有介然不可夺之操陜西行太仆寺卿王琰耿介自持言笑不茍为户曹而执守素着司马政则卿寺生风养病吏部文选司郎中张彩懐抱磊落才识疏通生长西方素谙邉事顷者一遭言论毅然求归杜门却扫无复仕进之意即此一节可激頺懦此三人者王云凤王琰皆陜西属官张彩陜西乡宦故臣知之为真使当邉镇之寄授巡抚之任必皆有虎豹在山之势窃念荐贤为国非为私也但臣任总戎务不敢出位而思故以职业所及者言之况以人事君大臣之责举尔所知求贤之要臣虽无状承乏重位茍有所见岂敢缄黙伏望圣明察臣朴忠恕臣僣妄乞勅吏部询之舆论如果王云凤王琰张彩材有可取遇有各邉巡抚员缺照例推举上请简用必不负朝廷任使而愚臣尸素之罪亦将藉是以少逭万一矣縁系荐贤为国事理谨题请旨

　　一为乞恩停免进贡红花以恤邉兵事

　　工部覆都水清吏司案呈奉本部送于工科抄出钦差总制陜西延绥宁夏甘肃等处邉务兼督理马政都察院左副都御史杨题行据镇守宁夏总兵官右军都督佥事李祥呈行准镇守都知监太监葛全手本查得宁夏城并中卫所种进贡红花空闲地三顷三十亩逓年额拨空闲余丁老幼一百名播种浇灌水利立夏之际乞讨冬操余丁一百九十名薅鉏至六月终花蘂开绽一时急不能摘恐被雨水日色淋晒不便先尽种花余丁一百名并乞讨余丁七百九十名次第采摘约二十余日花蘂开放将尽疎放每年采过鲜花洗晒每五斤八两做干花一斤弘治十七年分收过红花一千四百零二斤弘治十八年分收过红花一千五百五十二斤今正德元年收过一千二十五斤俱遵照钦依事理差的当人员给脚力管送赴京进贡交纳等因及查得本职处接管进贡红花宁夏空闲地三顷四十二亩额拨空闲老幼余丁一百三名春初耕种浇灌立夏乞拨冬操余丁八百名相兼种花耘鉏六月花开次第差拨余丁八百名挨次采摘二十余日待花开尽疎放弘治十七十八二年共收干花一千八百八十五斤一两七钱进贡外今正德元年收过红花七百七十斤二两七钱亦照钦奉勅旨差官管送进贡交纳等因开呈到臣案查先为前事访得宁夏镇守衙门逓年采摘进贡红花拨用官军数多恐有别项私役情弊已行查报去后今据前因切照惟正之供在圣王不能废毕献方物亦臣子所当为宁夏镇守太监总兵进贡红花未知起自何年及称节奉钦依事例各该官司亦无案巻可查以臣度之既不经由司府卫所衙门又无额征一定斤数其非任土常贡明矣先年或以其土产之良暂时取用又恐喜事贡谀之辈倡而为之逓年相承以为故事夫红花之为物取之以供服用固非竒技淫巧之比但播种浇灌薅鉏采摘之役拨用军丁动以千计前项查报犹恐未的经该人员藉是以耘种私田营干私事者难保必无计其所进之数两镇守衙门每岁共不过二千余斤装盛柜扛差官赍进起拨车辆人夫宁夏距京师几四千里未免骚扰驿逓中间指称盘费打点等项使用莫可查考利之归于官者甚少害之及于人者实多且宁夏地方孤悬河外与敌为邻在先年间邉境宁谧年榖丰登军有余力似不为虐近年以来山后之敌不时窥伺河套之敌乘冻侵扰按伏截杀征调无休正兵兼有守墩守墙守堡之劳余丁又有修邉修渠修坝之役加之频年荒旱衣食不继屯粮重大输运孔艰原领军伍凋耗居半逃者未复存者又逃不得巳而抽选招募求以实邉所得不偿所亡空虚转甚陜西各镇邉兵未有若宁夏之最贫且弱者将来事势臣切忧之及今正宜多方寛恤扶衰补羸以图元气之复一切不急之务似应停止臣切惟圣明轸念邉镇重地岁发帑藏之银易买粮草马匹不知若干万两前项红花京师所值价银不过数百余两若蠲每岁数百两之银寛每岁数千人之役所失者小所得者大亦何足惜如蒙乞勅工部查议合无将宁夏镇守太监总兵进贡红花特降德音停免额拨播种余丁听当别差果有钦奉先朝着为常贡勅旨亦乞暂停三五年以恤边兵用成损上益下之美且免假公营私之弊所谓寛一分则受一分之赐邉人云霓之望此其一端也等因奏奉圣旨该部知道钦此钦遵抄出送司案呈弘治十四年为进贡事该镇守宁夏太监张僴署都督佥事郭鍧各题节奉勅谕朝廷公用红花今民间艰难不欲科买勅至即依永乐年中量拨老幼余丁责令老成清正官员提督于空闲田地内布种俟收成后差的当人官给脚力管送赴京交纳钦此钦遵照得今年本镇河套大势敌众俱在邉外下营不时拆墙出没又沿途人车扛抬运送接逓繁多疲劳已甚若照常年进贡诚恐中途不便如蒙圣恩愍念邉方多事民夫困苦乞将该进红花待候声息稍寜差人进贡俱节奉孝宗皇帝圣旨是钦此钦遵案呈到部臣等看得左副都御史杨题称宁夏两镇守衙门毎岁所进红花共不过二千余斤播种浇灌薅鉏摘采之役拨用军丁动以千计装盛柜扛差官赍进起拨车辆人夫宁夏距京畿四千里未免搔扰驿逓中间指称盘费打点等项使用莫可查考利之归于官者甚少害之及于人者实多兼且地方孤悬河外与敌为邻近年以来山后之贼不时窥伺河套之冦乘冻侵扰按伏截杀征调无休正兵兼有守墩守墙守堡之劳余丁又有修邉修渠修坝之役加之频年旱荒衣食不继屯粮重大输运孔艰原额军伍凋耗居半及今正宜多方寛恤扶衰补羸一切不急之务似应停止又况邉镇重地岁发帑藏之银易买粮草马匹不知若干万两前项红花京师所值价银不过数百余两若蠲每岁数百两之银寛每岁数千人之役所失者小所得者大乞降德音停免额拨播种余丁听当别差果有钦奉先朝着为常贡勅旨乞暂停三五年以恤邉兵一节切照宁夏系要害邉镇况近年以来兵荒交集所在军民艰苦万状正宜寛恤以保邉防本官亲歴其地不为无见今虽查有先年勅旨亦不系常贡之物其染造衙门所用自有河南等布政司去处岁办输纳并不缺乏伏望皇上轸念邉防俯从本官所拟将前项红花永蠲进贡以苏军困如果用度浩繁着令该衙门计出臣等斟酌腹里出产地方从宜科买以足原数仍将原种红花地土行移户部改为屯田征收子粒少济邉储原拨军丁悉令各还卫听当别差如此庶供应不失邉困少苏便益縁系停免进贡红花以恤邉兵及奉钦依该部知道事理未敢擅便正德元年十月十三日本部尚书曽鉴等具题次日奉圣旨红花照旧进钦此钦遵拟合通行除外合咨前去烦照本部题奉钦依内事理钦遵施行

　　一为应诏陈言原情宥罪保全将官等事

