<!-- { "loadSidebar": true } -->
　　户部覆该本部陜西司案呈奉本部送于户科抄出钦差巡抚陜西等处地方兼督理马政都察院左副都御史杨一清题节据整饬固原环庆等处兵备陜西按察司副使髙崇熙燕忠各呈缴查勘过沿边仓场粮料草束银两数目文册到臣案照先为前项地方节被敌众侵犯城堡抢掠人畜恐后动调军马防御遏截未审沿边一带仓场粮料草束有无积蓄充实可勾屯聚主客兵马几个月支用已经札仰各官查勘的确数目备造手册呈报去后今据前因查得各该边仓粮料草束委俱缺少如固原兰州俱系总会屯聚军马去处见在仓粮固原州止有九千二十一石九斗九升一合本处主兵共三千五百员名每月该支粮三千六十石兰州见在粮一万二千八百二十石一斗八升本处主兵官军旗校共六千四百余员名每月该支粮四千三百石俱仅可供三个月之用倘若添调客兵将何支给其余仓分或有粮无料无草或有料无草无粮或有草无粮无料或粮料草束俱缺有者仅支主兵不见赢余无者目前告急后将何望及查得陜西布政司官库银止有五万两固原州仓先该总制尚书秦纮奏开引盐收银一十三万八千七百九十余两近该巡抚都御史孙需行令兵备等官支出招商籴买粮草然分散城堡数亦不多且陜西天下要害之地固靖等边又陜西要害之地八郡数百万生灵之命所系而缺乏至此今虽烽火少息套贼去留犹未可测纵使河开过套将来事势尤有可忧盖自弘治十四年大举抢掠之后彼既闻知设有总制大臣将以为修筑边墙増兵増粮事事有备以此小王子大众不曽过河止是火筛等枝入套近日贼人分散丑类潜谋剽掠随处拆墙填沟如蹈无人之境各该大小领军官员拥兵坐食未闻运一方畧以挫其锋时有奸细潜出内地觇我虚实恐其蔑我无能知我无备将来纠合羣酋乗冻度河大举深入势须征调延宁凉荘官军以为内援若不先事储蓄临期缺乏未免穵运劳民贻患地方诚非细故臣惟圗事于平时者易应变于仓卒者难先年陜西为因不曽先事储蓄及至入套以后动调军马奏开课盐不知若干万引运送官银不知若干万两举行纳银冠带等项事例所得又不知其几何待其出套师旅既罢仓库一空徒为乗时射利者之地而民遭戹运转输之苦至于阖门逃窜逮今比屋萧然生理未复向使比岁以来兵连祸结内变将作不知何以为计言之可为寒心边报稍息上下相安遂谓无事储蓄之策废而不讲顷者敌复入套烽火告急会计所储在在不足相顾骇愕仰给朝廷幸而敌人悔祸逺遯设或潜伏河套经年不出乗秋大举长驱深入纵然不惜府库之财以充供军之费而地方所出有限仓卒亦难办给此皆失于先事储蓄之过也且如每草一束平时价不过二三分遇急收买至七八分一钱而无措每粮一石平时价不过五六钱遇急转输民至费银二三两而不足此理明甚人岂不知其因仍玩愒良亦有故今之士夫任耳不任目恶闻人善而乐谈人之过失寜仓卒而劳费人无非议平时招籴増粮増草则羣而哗之以为多事甚则疑其因以为利用是凡厥有位卑者矜矜自保茍免罪责尊者循循度日坐待升迁有能实心为公家任事者寡矣臣闻昔者尚书周忱巡抚江南十有八年一应钱粮任其通融区画致有红陈贯朽之积百姓赖之至今以为美谈彼固多才非当时委任之専且久何以至此使周忱官于近时以若所为不三二年非被排而去则循次而升矣臣窃恐议者因见延寜小捷地方稍靖遂置边储于度外万一有警又将贻后时之悔深虑却顾不得不极言之查得先年户部拟奏充实边储事件非止一端虽出一时权宜中间有益无损经久可行者亦多至于开仕途滥进之门为罪人幸免之地所益者小所伤者大茍非门庭之敌亦正不须如此若发京师帑藏之财虽失居重驭轻之宜终成损上益下之美但京师储蓄有限各边仰给无穷恐非可继之道求其获利多而取效速者莫如开中引盐为便盖榷盐之利本为助边果能絶私贩之阻滞杜权贵之请求则生生无穷何忧不给伏望皇上俯念陜西关中重地边储缺乏太甚所宜急时预处乞勅户部合无于陜西开中两淮等运司常股存积等课盐百余万引及今招商于夏秋收成之后籴买粮料草束查拨固靖兰州环庆各该边堡屯驻军马缺乏去处上纳仍要斟酌事情缓急如果盘踞在套尽收本色量寛斗头使人乐趍不许嫌避误事若无紧急事情又当酌量年岁丰歉年丰有收则广为招籴不厌其多如岁歉收薄则量收一半本色以防目前之急仍存一半银两以为来岁之圗免以不赀之财坐为营利者所得其它充实边储事宜择其有益地方无损治体者为之大要使边仓各有二三年之储则遇警不至于告乏布政司常有数十万两之积则临期尚可以有为此在巡抚督同布政司官通融处置次第举行应具奏者具奏定夺居常勿习于玩临事勿伤于急则事集而人不及知不必取旦夕之盈为张骇之举重费其力以资势利此愚臣迂腐为兵事谋兼为民事谋为治体谋之惓惓也巡抚本股肱之臣又得假便宜之柄何事不可为亦存乎其人耳茍非其人当易其位既授之任当责其成任者不疑疑者不任居其位弗事其事则将焉用彼相矣臣本菲才不堪负荷已尝具本辞免未奉允命然堂堂天朝岂无真能为巡抚之人陛下慎择而専委之久任以责其成不使有掣肘之虑如是而奉职不效不能先事预处以致临期失错重则身伏斧锧轻则名削仕籍彼亦何所辞避哉等因具本该通政司官于奉天门奏奉圣旨户部看了来说钦此钦遵抄送到司案查先该本部右侍郎顾佐题称蒙差前往陜西三边整理粮草乞要查照先年事例运送银两开中引盐召纳粮草运赴各边紧要缺粮仓场以备急用及本部近日奏开纳银冠带赎罪等项事件行移巡抚衙门举行等因本部查照议拟开中淮浙河东运司盐课共一百万引运送折粮等项银共三十万两举行冠带等项事例催征拖欠粮草子粒悉听右侍郎顾佐会同彼处巡抚都御史整理如有不敷星驰奏来再行区处接济等因具题奉圣旨是钦此钦遵巳经通行去后今该前因案呈到部看得巡抚陜西都御史杨一清奏称陜西地方固原兰州环庆一带粮草缺乏要开中两淮等运司盐百余万引召买粮料草束查拨各该边堡屯驻军马缺乏去处上纳一节縁本部近因侍郎顾佐奏请开盐一百万引送银三十万两举行事例催纳拖欠等项通行陜西各巡抚等官公同整理计此时方纔到彼正是议处之际数月之后自有成效无忧匮乏今本官又奏要开中盐引本难准拟但边方积蓄以预为先以多为贵若趂今套贼逺遁年岁颇收不行先事广储倘紧急调集军马仓卒何以为备岂可因延寜小捷地方稍靖遂置边事于度外哉合无依其所拟再将两淮运司弘治十五年分常股盐一十二万一千二百四十八引十六年存积盐一十二万八千七百五十二引两浙运司弘治十六年分常股盐一千八百六十八引一百五十二觔十七年分常股盐一十三万三千八百九十六引一百三十二觔四川盐课提举司弘治十五年分额盐五万引长芦运司弘治十六年分存积盐三万六千一百六十一引常股盐二万八千七十三引一百二十六觔共盐五十万引本部行移整理粮草本部右侍郎顾佐并奏带郎中吕贤陈策及彼处巡抚都御史杨一清等将先今二次开去引盐并运去银两定立斗头召商籴买若有不足再查灵州并西漳二县变买盐课银两一并召买仍要斟酌地方缓急积蓄有无如某处粮料有余草束不足则先整理草束如某处草束有余粮料不足则先措置粮料某处系紧要急缺在所当先某处系颇缓稍充在所当后年丰有收则尽数招籴本色不厌其多年歉薄收则量收一半本色以防目前之急仍存一半银两以为来岁之圗务使处置停当边储充实缓急有备斯为得策事完通行造册奏缴仍造青册一本送部查考其开去引盐合用勘合底簿并流通文簿差官驰驿前往南京户部印编完备勘合径送陜西布政司收候纳获仓钞至日辨验填给其底簿并流通文簿转发各运司并提举司收掌如遇各商赍到勘合比对字号相同照例支给縁系预处边储以备紧急供饷及奉钦依户部看了来说事理未敢擅便弘治十八年三月十六日本部尚书韩文等具题本月十九日奉圣旨是着各官上紧趂时整理务要处置停当边储充实毋致临时缺乏钦此钦遵拟合通行为此除外合咨前去烦照本部题奉钦依内事理钦遵施行

　　一为更替守备官员以保障地方事

　　兵部覆职方司呈奉本部送兵科抄出巡抚陜西等处地方兼督理马政都察院左副都御史杨一清题照得陜西固原环庆俱系紧关要害之地而固原土汉杂处内有监牧马匹所系尤重守备官员必得其人则缓急可倚地方无虞切见守备固原都指挥佥事苗英骑射虽长才非统驭事多利巳人心不服近日敌众入境抢掠屡有可乗之机俱被失悞守备环庆署都指挥佥事刘雄年老志衰闻敌怯懦以致下人玩慢威令不行所据各官若不早为更替向后有警必然悞事贻患非轻如蒙乞勅兵部合无将苗英退回原卫闲住刘雄行取回京仍于陜西都指挥中推举谋勇素闻曾经荐举者上请简用作急前来守备操练军马防御边境地方幸甚其各官失事情罪通候查勘明白另行具奏定夺等因具本该通政使司官奏奉圣旨兵部知道钦此随该守备环庆署都指挥佥事刘雄奏为年老官员不堪任职事弘治十二年十二月二十一日奉勅命臣守备环庆等处地方钦此除钦遵任事外切縁臣先因弘治十四年大举深入骚扰环庆固靖等处地方抢掳臣统领人马节次出战往来追赶截杀睡卧冷地又被天降猛雨淋漓寒暑不均致生疾病调治稍可近于弘治十八年正月二十四日忽又得患风病左瘫右痪见今睡床不能动履臣见年六十一岁例该革退縁臣系军职守备地方领军官员诚恐误事如蒙准奏伏望皇上轸念边方重务乞勅该部推举精壮骁勇官一员前来任守环庆地方容臣回家养病等因具本该通政使司官奏奉圣旨该部知道钦此钦遵通抄送司案呈到部看得都御史杨一清所参守备固原都指挥苗英才庸贪利环庆署都指挥刘雄衰老怯懦俱各不堪守备要于陜西都指挥指挥中推举谋勇素闻曽经荐举者前来更替一节窃照固原环庆地方要害所系诚非庸劣老病之人所宜居守既该巡抚官员查叅前来而数内刘雄亦自陈老疾求代相应更换合无通准所奏本部仍行都御史杨一清行令固原守备都指挥苗英环庆署都指挥刘雄各还原卫致仕另将应袭儿男保送替职所据各该守备员缺候命下之日本部就于彼处相应官员内推举上请简命二员请勅前去各令代替守备前项地方縁系更替守备将官及奉钦依兵部知道该部知道事理未敢擅便弘治十八年三月二十日本部尚书刘大夏等具题本月二十三日奉圣旨是钦此钦遵拟合通行除外合咨前去烦照本部题奉钦依内事理钦遵施行

　　一为推举领军官员事

