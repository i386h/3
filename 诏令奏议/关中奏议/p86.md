<!-- { "loadSidebar": true } -->
　　题为擢用繁难府分正官以从民便事准吏部咨文选清吏司案呈奉本部送吏科抄出该臣题前事照得陜西平凉府所属三州七县地薄粮重民少差多田无丰厚之获岁多霜雹之灾逃移者无顾恋而不归见在者坐包陪而亦困内而宗室繁衍岁増祭葬圹价不下千百余两外而节被敌骑深入杀掳人口抢掠头畜殆尽举目萧然加以畨汉杂处盗贼不时窃发敌众在套馈运自不容缓臣观天下郡县地方雕敝生民困苦未有甚于此也其府州县正官必得精敏强干之人乃克有济近年铨选官员因见时势难为或到任未久而求去或中途托疾而不来或忧愤成疾而物故或告辞不允而逃归其在任者不过延捱月日茍图餬口上司比较钱粮俛首受责一闻考察黜退欣然而往夫人之情既入仕途岂不思久任以规取利名哉盖亦有甚不获已焉者矣今本府佐贰及州县正佐缺官甚多除另行具奏外而知府乃一郡之领袖尤在得人查得本府自知府安惟学陈逵之后未有歴任至三四年者非改调则黜退近日知府孙聪到任未及一年又以养亲告回致仕百务废弛拖欠积年邉粮一十七万有余官吏师生廪粮经年不得支给所辖驿传马驴夫逃亡大半传舍几空使客经过或致稽延累臣受命提督邉务钱粮重事因无正官难以责成闻升有知府窦明未知何日到任臣窃谓此等知府必得曽歴邉方习险难耐劳苦者超常格而用之庶肯勉修职业若照常例推升未曽到任先已灰心安能望其举职窦明虽有才能曽任京堂未歴艰苦用之腹里固有余裕处之斯地恐亦难堪节据平凉县里老耆民魏庆蒙钊等平凉府县儒学廪増附学生员李文缙谢经等及致仕省祭等官连名告保本府同知任守徳刚介自守不为势利所怵欲将本官奏请升任知府小民得安等情臣因询问本官民情邉务随事应答俱有条理及查本官系山西灵石县人歴任河南获嘉县保定清苑县知县推升山东东平州知州任内节经巡抚等官保举及又博访得庆阳府宁州知州王旸由进士歴任今宁州废弛已久本官莅事以来政务以渐修举吏民畏服此二官者委的精勤强干堪宰烦剧且年劳俱深亦堪擢用乞勑吏部再为访议合无将新任知府窦明改任腹里地方仍于任守徳王旸二人内择用一员升任平凉知府则人才器使不致于枉用小民称便得藉以聊生不胜幸甚等因奏奉圣旨吏部知道钦此钦遵抄出送司查得陜西平凉府知府先经推升南京户部郎中冯裕后访得本官事故未任又经推升池州府同知窦明续又访得冯裕无故起程赴任去讫已将多余窦明调补鳯翔府知府讫今该前因案呈到部看得平凉府知府已经升补冯裕赴任外所据奏保任守徳等难以覆奏合咨前去烦为知会等因备咨到臣照得平凉府委系临邉险艰要冲之地节年知府俱不得人以致百务废弛人民困苦奸弊横生钱粮负欠数多新除官员往往畏难多不赴任其赴任者又多不能展布臣深念时势之难勉从士民之愿因见本府同知任守徳及访得宁州知州王旸才力有余奏乞于各官内择用一员升任极知僭踰但地方安危所系职业相闗诚非得已今准前因内开平凉府知府已经升补南京户部郎中冯裕切思本府缺官将及一年其冯裕未知何月日升补至今尚未到任恐亦畏险惮难不肯前来或别有事故亦未可知见今西北二邉各有大敌警报知府百责所萃政务浩繁似难久待除王旸已经升任外如蒙乞勑吏部再为议处合无准将本府同知任守徳升任知府以从民愿以济时难其冯裕该部别为查处实为便益縁系擢用繁难府分正官事理为此具本顺差舎人张琥亲赍谨题请旨

　　一为紧急声息事

