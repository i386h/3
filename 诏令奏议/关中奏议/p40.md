<!-- { "loadSidebar": true } -->
　　兵部覆该本部题先该总制陜西延宁甘肃等处边务兼督理马政都察院左副都御史杨一清题据委官陜西布政司管粮右叅政安惟学陜西按察司管屯佥事胡经呈各准本司咨闗抄蒙臣案验会同分守分巡闗西河西二道右叅议张勋副使邢义佥事郝本宁夏领军都指挥使刘端勘议过花马池一带边防应合经理事宜开具会呈到臣查得节该钦奉勑若敌众出套军情稍宁即便经畧沿边花马池等处一带边防用心设法整饬保固疆埸钦此钦遵续准兵部咨为大势敌众拥众入境官军对敌解围事该本部议拟行臣督同宁夏镇巡官将花马池地方上紧用心设法经畧务使兵力充实威武振扬用防将来入侵之患以副三边委任之责等因具题奉圣子是花马池系要害地方累年整饬边备缘何仍前疎畧动辄失利着杨一清好生用心整理务要停当钦此钦遵备咨前来伏念臣本菲才谬膺重托夙夜兢惕不遑宁处切见陜西各边延绥城堡据险宁夏甘肃河山阻隔寇虽侵犯止在本境为患犹浅惟宁夏花马池至灵州一带地里寛漫城堡稀疎兵力单弱一或失守乗势拆墙而入其所利不在宁夏而在腹里必将犯我环庆侵我固原深入我平鳯临巩等府州县其间土汉杂处倘兵连祸结内变或因之而作根本动揺诚非细故此所谓膏肓之疾腹心之害也成化初年河套一带彼时未有边墙恣肆出入后该巡抚宁夏都御史徐廷章等奏修今边墙二百余里开浚沟堑一道延绥地方边墙壕堑又该巡抚延绥都御史余子俊修浚完固彼知不能侵犯遂不复入套者二十余年世平人玩边备稍疎墙既日薄沟又日浅弘治十四年由花马池拆毁边墙入寇内郡戕败我士卒鱼肉我生民得志而去始蔑我边墙为不足畏连年拥众拆入我军动辄失利先该宁夏镇巡等官太监张僴总兵官郭鍧都御史王珣等节经议奏要将旧边墙帮筑髙厚边堑挑浚深阔又节该提督军务都御史史琳等建言要于花马池韦州设立营卫摘拨腹里官军防守兵部奏行总制尚书秦纮勘处本官泥于所见止添修四五小堡及于靖边至环庆地方挑穵边堑一道七百余里自谓可以阻遏保障工完回奏讫弘治十七十八二年冬间复行大举仍自花马池清水营拆墙深入抢掠前项边堑营堡不能捍御阻遏及又将清水营城堡攻陷花马池官军残害上厪宵旰之忧特命愚臣整饬经理臣虽闇劣歴官陜西有年敌情边事颇尝究心但腹里频年旱荒仓廪空虚馈饷不继达众动号数万倐聚忽散出没不常未至而广征士马则徒费刍粮既至而调兵应援则缓不及事纵使大兵既集务速则彼或不来持久则我师先老恐终无以伐其深入之谋沮其方张之势尝闻防边之计莫危于战莫安于守前人经画具在巳经选委西安左卫指挥佥事杨宏平凉府同知岳思忠前去各该地方约会分守花马池叅将阎纲恊同分守兴武营都指挥保绩守备灵州都指挥焦洪查勘计处续据各官将勘处过应该帮筑边墙添设卫所等事会呈前来为照事体重大未经镇巡三司官员详议难便定夺又经行委布按二司叅政安惟学等会同守巡等官覆勘再议去后今据前因臣恐坐谈不如亲见本年五月间自庆阳环县歴延绥定边宁夏花马池兴武清水营直抵灵州一带边墙城堡墩台逐一躬亲阅视及将原勘议事情会同巡抚陜西都御史张泰巡抚延绥都御史文贵总兵官张安巡抚宁夏都御史刘宪总兵官李祥巡按陜西监察御史邢缨面议所见所处大抵畧同臣广集众思兼收羣策叅酌损益始有定论其大要有四修浚墙堑以固边防増设卫所以壮边兵经理灵夏以安内附整饬韦州以遏外侵当务之急莫先于此但修边一节陜西各该地方财匮民劳兴此大役必多异议然利害有重轻闗系有大小土木之害较之抢杀为小动揺之患比之劳费为大大事可成则小费不足计逺効可图则近怨不足恤此臣区区犬马一寸之忠也且今河套即古朔方之地唐张仁愿摄御史大夫代朔方总管筑三受降城置烽堠千八百所自是突厥不敢踰山牧马朔方无警岁省费亿计减镇兵数万受降逺在河外古之举大事者未尝不一劳而后永佚类如此受降据三面之险当千里之蔽国初舍受降而卫东胜巳失一面之险其后又撤东胜以就延绥则以一面之地遮千余里之冲遂使河套沃壤弃之边外深山大沙势顾在彼而宁夏外险反南备河此陜西侵掠之患所以相寻而莫之能解也兹欲复守东胜因河为固东接大同西接宁夏使河套方千里之地归我耕牧开屯田数百万用省内郡转输斯为上策顾今之力有未能未敢议及使敌人不恒入套或如近年入而遄出犹可支持万一拥众在套经年不出则陜西用兵殆无虚日八郡之人疲于奔命民穷盗起虽有智者不能善其后矣及今将延绥宁夏一带边防设法整饬来则有以待之虽不得为上计犹愈于无策然边防既固虽中人可守敌人闻知或数十年未敢轻犯馈饷可省休养生息于十数年之后东胜之议未必终不可复天祚皇明其将有待于他日乎世之论边事者或专主于战伐臣亦非敢忘战者方将搜选官军策励将士修车马备器械储糗粮明斥堠若使今冬复来侵犯仰仗神武之威谨当督率诸将恭行天罚雪耻除凶臣之志也以身徇国臣之分也成功在天臣不敢必凡所当为臣不敢避今首以筑墙挑堑为言宜必増兹多口但受恩深重自当为国逺图今年套内无警腹里有秋人民稍安正可以有为之日失此不为纵今目前无事后患有所不免臣何敢幸一时之安而委患于他人哉所有应合经理边防事宜条具于后伏望圣明俯垂省览乞下兵部会同大臣科道计议倘有可采上请施行仍乞降勑陜西延绥宁夏三镇抚臣与臣同心恊力及时经理专委都布按三司堂上官各一员总莅其事工完通将修浚边墙壕堑添设卫所城堡起倩过人夫支用过银粮数目画图贴说造册奏缴等因具本该通政使司官奏奉圣子该衙门看了来说钦此钦遵抄出送司查得先为大势敌众拥众入境官军对敌解围事该本部议行总制都御史查照节次奏行事理督同宁夏镇巡官员将花马池地方上紧用心设法经畧烽堠不明作何整理军伍不足作何辏调务使兵力充实威武振扬用防将来入寇之患以副三边委任之责等因正徳元年二月二十八日题奉圣子是花马池系要害地方累年整饬边备缘何仍前疎畧动辄失利着杨一清好生用心经理务要停当钦此巳经通行去后今该前因案呈到部看得陜西等处总制都御史杨一清奏称花马池一带地方俱系紧要处所边防既疎势难阻遏一劳永佚所宜急图因条陈帮筑边墙添设卫所等六事乞要勑令廷臣会议施行一节缘系经理边务事体重大臣等委难定拟合无依其所奏本部会同府部等衙门各堂上官并掌科掌道等官将本官所陈事件逐一从长计处停当明白开奏以俟圣裁等因题奉圣子是这边防重事你毎便会议停当来说钦此钦遵臣等会同太师兼太子太师英国公张懋吏部尚书焦芳等议得花马池东西一带地方敌众频年谋侵内地皆从此入盖由墙薄沟浅既无以慑其轻犯之心兵寡力分又无以遏其遽来之势今总制都御史杨一清所奏后开六事谋虑既周区画尤当诚于边防有益理合逐一议拟开立前件上请伏乞圣明裁处及照前项边务事体重大倘蒙俞允俟命下之日请勑各该总制并镇巡官员依拟施行缘系会议总制官员议处防边事宜及奉钦依是这边防重事你毎便会议停当来说事理未敢擅便开坐正徳元年九月二十一日本部等衙门尚书等官许进等具题次日奉圣子是都准议行钦此钦遵除外合咨前去烦照本部等衙门题奉钦依内事理钦遵施行
　　计开
