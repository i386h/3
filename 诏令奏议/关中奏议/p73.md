<!-- { "loadSidebar": true } -->
　　题为钦奉事嘉靖四年五月十六日钦奉勑近该巡抚都御史王荩奏称延宁所属花马池定边营一帯地方接连河套地形寛漫见今敌众在套驻牧号称八万有余旦夕大举入冦亦未可测乞勑各边镇巡等官早为防御及要分调兵马及差官处置粮草无非先事预防之意朕以欲专提督之任兹特降勑谕卿宜即严督陜西延宁甘肃各该镇巡官通将副叅游击守备守巡等官查照先今事理各要操练军马齐整器械谨斥烽堠坚固城堡各于敌众经行去处申严号令加谨堤备多差乖觉夜不收逺为哨探有警则星驰传报收敛人畜坚壁清野互相应援不许因循怠忽自分彼此致误事机其分调兵马俱依荩所拟仍要酌量军数多寡地里逺近务俾战守两无所失缓急不致误事及将听探敌情的确消息星夜差人具奏以凭议处卿威名着闻敌所慑服朕方倚赖以纾西顾之忧尚其勉之故勑钦此钦遵案查先为调度边兵以防敌患事行据延绥宁夏陜西各镇总兵官都督彭楧种勋郑卿节次呈报查探套众近边声息前来已经行仰各官查照原行差人哨探套人多寡逺近回报如果众多行令游击将军张凤统领游兵于花马池营驻札游击将军刘渊统领游兵于定边营驻札副总兵赵瑛统领竒兵暂于宁塞营住札若哨探前敌有西行之势游兵二枝俱于花马池副总兵赵瑛移于定边营各住札量分人马于安定栁杨等附近城堡宁夏副总兵刘玉统领竒兵于兴武营游击将军周伦叅将苗銮于红寺儿韦州盐池石沟等处住札总兵官种勋待有的确警报统领正兵于灵州住札与各该守备等官各按兵秣马以逸待劳加谨堤备如敌大至即便会合截杀相机应援去后续据延绥总兵官彭楧宁夏总兵官种勋节次将本镇各路敌兵近边縁由具呈到臣看得各镇所呈节据各堡夜不收爪探套内敌众新行踪迹多至二三百道少则百十余道或自西而东又或自东而西其数亦必不少及宁夏走回男子王巴圗尔供称在套敌众一万内有三个头儿一个济农一个纳延说要过河与黄毛达子雠杀一个阿克塔布哈说要先抢汉人等情縁今黄河开消已乆要抢汉人之言或恐是真窃料此敌频年得利不曽遭剉必无惩戒今虽不露大众形迹夏秋之间乗机大举入寇不可不防又经申明行仰各镇总兵官转行各副叅游击把总坐堡守备等官照依原拟分布按伏防御若果敌众向西切近定边营花马池境外必有深入之意延宁竒游等兵除游击刘渊已该山西偏头闗调去应援外其余将官各照原行按伏听调不许自分彼此陜西主将督令守备等官各领兵驻札要害地方防御臣于固原庆阳居中调度及具题外今奉前因臣钦遵帖行陜西延宁甘肃各总兵官郑卿彭楧种勋姜奭转行各该镇巡官并副叅游击兵备守巡等官各遵照钦奉勑内事理操练军马齐整器械谨严烽堠坚固城堡各于敌众经行去处申严号令加谨堤备多差乖觉夜不收逺为哨探有警星驰传报收敛人畜坚壁清野互相应援不许因循怠忽自分彼此致误事机除待各镇探听边情的确消息呈报至日另行具奏外今将钦奉到勑书及督行过各镇将官縁由先行奏报为此具本专差承差席宗吉亲赍谨具题知

　　一为查报边情事

　　题为查报边情事臣节该奉勑将探听边情的确消息星夜差人具奏以凭议处钦此钦遵查得嘉靖四年六月十二日据延绥游击将军都指挥使张凤呈为声息事本职调统本部官军前来原拟定边营住札防御本年六月初七日辰时据三山堡西平三墩爪空夜不收王安驰报本日夘时分瞭见境外敌众一百余骑从北骤马前到本墩西空拆墙得报一面督令定邉营把总指挥魏锟帯领本管官军顺边堵截归路本职统率本部官军趋进邀击驰骋将近前寇已拆墙二处进入边里簇立窥见官军合兵来勇急从原口遁去欲要追逐縁地方平漫恐中诱计督军砌完墙口收兵回营防御外呈报施行等因又据宁夏游击将军都指挥佥事周伦呈称该分守东路右叅将都指挥佥事刘谨手本差夜不收哨探得离边一百五十里地名大沙子见敌众二簇约有四十余骑往东行走又红泉地方见敌五十余骑往西行走又该协同分守兴武营署都指挥佥事吴云手本差夜不收哨探得离边九十里地名喜鹊湖等处俱有敌众新行踪迹又该守备平边城以都指挥体统行事指挥使史经呈差夜不收哨探得地名千家村苦水河有牧放牛羊一千有余石觜儿沙沟有青白马三百余骑帐窠七座圏子河有敌众帐窠一十二座牛羊马匹四五千有余住牧等因本月十四日又据延绥总兵官署都督佥事彭楧呈为查探声息事开称节据中东等路黄甫川等堡把总千百戸等官沈杲等呈及准分守东路右叅将署都指挥佥事黄宰分守西路左叅将都指挥佥事袁聪手本各差夜不收哨探得各边外地名南城离邉二百三十余里有敌众接连下营账房二十余顶敌众一千有余牛羊马匹三千有余及红城子磪臼滩等处俱有敌众营巢账房牛羊马匹数目不等在彼住牧榆林岔九股水等处俱有敌新行马踪或二三百道或百十余道黑石磕石山儿等处俱有敌众或一二百骑或四五十骑往来行走等因本月二十日又据镇守宁夏总兵官署都督佥事种勋呈为走回男子供报大敌住套事嘉靖四年六月十三日据宁夏卫指挥使司申据守堡百戸丁勇呈送走回男子二名到卫审得一名金佐供年二十二歳系甘州中护卫前所崔百戸下军人金龙戸内余丁正徳十一年失记月日在庄生理被敌抢去一名金保松供年二十歳亦系本卫军人金龙戸内余丁正徳十五年失记月日在盐场堡地方大沙沟打草被人抢去住内营内听放牛羊使唤有小十王下敌人三万余骑去年冬里未到套内住坐佐等思想家乡各偷马一匹骑走四昼夜到边收送前来据供备申各呈到臣为照前项敌众自嘉靖三年十一月内延绥地方据套中走回男子路驹等供报小王子叔叔台吉领一枝精兵敌人四万哥哥吉纳领一枝精兵敌人四万共八万余多踏氷过河在套住牧等语守臣上闻仰厪宵旰之忧节奉勑旨督责各该镇巡加谨堤备又命愚臣提督三边军务节制调遣臣钦遵于四月初一日到于陜西地方节次差人赍文前去各镇查探声息及分布副叅游等官各于要害地方住札操练防守听候调遣今经两月有余不见大敌近边间有拆墙进入及边外行走或二三十人或七八十人多则二三百人但自延绥东路黄甫川起至宁夏灵州地方千有余里无处无敌帐窠火光络绎不断牛羊头畜散被原野新行马踪在处数百余道东西行走向往不一查得先据宁夏守臣呈称据走回男子王巴圗尔供称在套敌众一万余骑一说要与黄毛敌人雠杀一说要先抢汉人今走回男子金佐等又称小十王下敌人三万余骑在套住坐等情相度事势原报八万之说初亦不虚二月河开半已渡河今在套者当亦不减数万分散固少辏合则多切料敌人奸谋不露大众形迹乗间俟时大举深入亦未可知况沿边直抵固原一帯自春徂夏乆旱不雨边草不茂马匹臕息尚弱以此未敢长驱近日雨泽颇足青草长茂入冦之举旦夕难测且套内地方广逺差哨人役不过百里其二三百里之外消息岂能尽知縁此敌频年犯顺罪恶贯盈臣仰仗皇上天威谨当督率将士扬兵耀武以伐其谋于未入之先出竒设伏以乗其弊于将遁之际虽不敢为穷兵黩武之举亦欲收执讯获丑之功但克敌固资乎兵养兵必资乎食腹里地方近日盐商报中委官易买稍足供应惟是沿边一帯甚为缺乏且如宁夏沿边花马池兴武营清水营一帯及中路灵州小盐池韦州等处俱系紧要该屯兵马地方查得花马池见在料豆一千二百六十八石约量可勾本城主兵马四百六十匹三个月支用若添客兵马三千匹止勾一十二日支用草五万八千六百余束可勾本城主兵马四个月支用若添客兵马三千匹止勾五日半支用兴武营粮三千二百四十八石约量可勾本营主兵二个月支用若添客兵三千员名止勾一个月零六日支用料八千六百二十九石三斗除主兵外若添客兵马三千匹止勾三个月支用草四万二千三百六十束除本营主客外若添客兵马三千匹止勾一十四日支用清水营粮米全无料四千八百五十三石八斗原无主兵马若添客兵马三千匹止勾一个月零二十五日支用灵州粮一千五百四十一石二斗可勾主兵二十一日支用若添客兵三千员名止勾一十三日支用料一千二百四十七石四斗约量可勾本城主兵马四个月支用若添客兵马三千匹止勾一十二日支用草六万二千四百八十七束约量可勾本城主兵马五个月支用若添客兵马三千匹止勾一十九日支用其余营堡粮料各不满千石草不满万束或有粮无料或有料无草小盐池韦州尤为紧要小盐池料三千一百三十二石约量可勾本营主兵马数月支用若添客兵马三千匹止勾一个月支用草一万七千一百五十束约量可勾本营主兵马数月支用若添客兵马三千匹止勾五日支用韦州料豆全无粮止有一百三十一石二斗草止有三千三百一十九束若调客兵马三千俱止勾一日支用缺乏至此可谓极矣且本边亦有年例银两亦曽报中引盐不知前该镇巡等官所干何事倘果大敌侵犯会调延绥陜西游竒兵马截剿每枝各有三千将何支费臣节经札仰宁夏管粮佥事刘淮令其转呈巡抚衙门近方发银差官分投籴买若敌人稍缓事或可办倘旦夕入寇断然失误供应及查得延绥各路粮料草束亦多无积而甘肃一镇尤为匮乏臣前所上疏欲乞开中淮浙等运司盐一百万引乞发官银五十万两盖不专为陜西为宁夏为延绥为甘肃也至今未奉明旨今将查探过套人声息縁由遵照钦依奏报伏望圣明轸念边方事重乞勑戸部将臣前所乞请盐银早为照数给发以济各边急用仍乞勑下宁夏新任巡抚等官将沿边一帯仓场粮料草束上紧督处务令充实以备调兵庶几藩篱可固根本不揺臣愚幸甚兵民幸甚缘系遵照钦依探听边情奏报事理为此具本顺差承差席宗吉亲赍谨题请旨

　　一为回贼出没事

