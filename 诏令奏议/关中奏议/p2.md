<!-- { "loadSidebar": true } -->
　　题为起送别用官员事节该钦奉勑谕各该寺监官员有阘茸不职者尔即具奏黜罢或起送别用钦此钦遵切照陕西行太仆寺管辖卫所营堡数多其少卿例该每年巡歴点视比较官军骑操马匹及禁革奸弊陕西苑马寺卿少卿等官职専督责监苑官军孳牧马匹即今朝廷兴举马政前项官员必得才力素优实心干事之人乃克有济臣切见陕西行太仆寺少卿李宗商谨畏有余才力不逮到任未久臣尝委令行事虽性能执持而事不达变人心不服陕西苑马寺少卿徐文英虽有才干疎散不拘到任二年因见衙门久废将马政置之不理坐视卿李克恭纵情壊事全不匡正所据各官当此纪纲大壊之余责其作新振举终难济事但人才难得取其所长犹可别充任使除遵照勑谕行令各寺将各官起送前赴吏部奏请别用外縁系起送别用官员事理谨具题知

　　一为修举马政事

　　兵部覆车驾清吏司案呈奉本部送于兵科抄出督理马政都察院左副都御史杨一清题臣受命以来夙夜孜孜不遑宁处深惧奉职不効以负陛下登简作兴之意博采羣言讲求孳牧事宜颇得其槩臣尝考之载籍唐初鸠括残骑仅得牝牡二千匹肇自贞观讫于麟徳四十年间至七十万余匹垂拱以后马耗太半开元初稍稍修复始二十四万至十三年乃四十三万议者谓其监牧之置得其地监牧之官得其人而牧养之有其法也今其地固陕西之地当时领牧事者张万岁王毛仲之流耳窃意生当熙洽全盛之朝名为儒者其所建立岂宜出张万岁王毛仲之下然稽之事势实有不同唐都闗中所置八坊四十八监初在岐豳泾宁间后分析列布河西丰旷之野繇京度陇跨陇西金城平凉天水数郡即今西安凤翔平凉巩昌临洮诸府之地员广数千里其间善水草腴田皆隶之故其马蕃盛如此我朝定都北京永乐四年以陕西地宜畜牧乃诏开设监苑其始规画亦甚宏逺与唐制无大相异苑马寺所辖六监每监辖四苑威武监所辖武安隆阳保川泰和四苑在平凉府开城隆徳二县地方同川监所辖天兴永康嘉靖安胜四苑在开城县及庆阳府安化县地方熙春监所辖康乐凤林香泉会宁四苑在临巩二府陇西会宁狄道金县地方顺宁监所辖云骥升平延宁永昌四苑在延安府保安县及庆阳府安化县地方盖亦跨陕西数郡二千余里之地后皆革去止存长乐灵武二监又革去弼隆庆阳安边三苑今见存牧地在开城通渭二县地方者不过环数百里又有卫所屯田及王府功臣草场参杂其间况原设牧军数少臣故谓事势不同者此也然不以供京师以供陕西各边战士之用宜无不足惟监牧非人牧养无法坐是颓废上厪宵旰之忧臣窃谓西安凤翔诸内郡编戸日繁版籍巳定固难别议临巩二府土旷人稀原设监苑处所必有空闲不耕之地宜修复者谨当深察利害徐议可否及马政一切事宜应施行者径自施行应具奏者具奏定夺外今将切要二事先行条具上请乞勑兵部覆奏行之臣不胜幸甚为此开坐具本该通政使司官奏奉圣旨该部看了来说钦此钦遵抄出送司案呈到部看得都御史杨一清奉命修举马政于废坠之后首奏后项二事俱系紧要事宜理合逐一议拟开立前件伏乞圣明裁处縁系修举马政及奉钦依该部看了来说事理未敢擅便开坐弘治十七年正月初七日本部尚书刘大夏等具题本月十四日奉圣旨准议钦此钦遵拟合通行除外合咨前去烦照本部题奉钦依内事理钦遵施行
　　计开
　　一增种马以广孳息查得永乐四年开设监苑衙门兵部节奉钦依事例上苑牧马一万匹中苑七千匹下苑四千匹当时种马及后来孳生数目虽不可考而原拟养马定规却是如此臣今遍歴两监六苑酌量草场广狭军额多寡戸口盈缩事势难易议处得开城苑原额恩队军人四百四名安定苑原额恩队军人二百六十五名俱草场寛阔水泉便利地宜畜牧堪为上苑使官得其人政令修举各牧养万马诚不为难广宁苑原额恩队军人二百一十八名后因添设固原州卫草场地方多占修城郭及拨为屯地万安苑原额恩队军人虽止九十四名草场亦颇寛阔俱堪为中苑黑水苑系甘肃苑马寺迁拨恩军一百六名草场逼窄清平苑原额恩队军人一百三十三名地狭土瘠人无生业俱止可为下苑前项苑分恐不能遽如原定养马之数大要开城安定二苑俱可牧马一万匹万安苑可牧马五千匹广宁苑可牧马四千匹清平苑可牧马二千匹黑水苑止可牧马一千五百匹通计六苑除每岁给军骑操外可常牧马三万二千五百匹足勾陕西三边之用国初之盛谅无以逾此然欲广孳息必先多蓄种马种马既少则孳生遽难收効查得各苑见在马二千二百八十匹堪作种者止有一千三百余匹臣今将倒失亏折马匹随宜追补及弘治十六年分茶易种马通止可勾三千匹必须增置七千匹共种马万匹以两年一驹计之五年之内可勾前数将来孳息牝复生牝驹复生驹源源不息数十万匹之数可计岁而得矣及看得西宁洮河等卫茶易畨马以之给军骑操固济边用以之作种则风土异宜孳牧多损养马军人甚以为累必须收买内地马匹易于牧养成効可圗且西人以畜牧为生要在不亏其直自然乐售考之周官马质掌质马量三物盖三代盛时民有余畜者官以价直易之养之闲廐之中以备不时之用意正如此臣钦奉勑旨虽许其设法增添但陕西地方军民迩年以来困于抄掠困于岁饥困于转输困于修筑公私匮竭帑藏空虚别难措置查得弘治二年为因种马数少兵部奏准将太仆寺收贮马价银一万二千两送发陕西布政司勑巡抚督令布按二司官员收买种马二千匹发寺牧养合无比照前例支取太仆寺马价银四万二千两差官作急赍送陕西布政司交割听臣督同都布按三司官于平庆临巩等府卫地方官员军民之家收买堪以作种好马七千匹派发各苑孳牧趂时搭配羣盖依例科驹如有倒失亏欠随即追补不许似前玩慢以致逋课数多自取罪责前项太仆寺储蓄银两本为济边之用且如各边奏讨银四万两不过收买战马四千匹较之孳牧之利何如暂费而大蠲惟陛下裁之
　　前件查得弘治二年本部奏给太仆寺银两请勑陕西巡抚官收买种马事理与今所奏相同今都御史杨一清备查各苑地亩军人马匹数目斟酌土地之宜计扣孳牧之利详细平正俱系确论既欲责其成功必须备其种马所据奏讨收买种马银两相应准理合无本部于太仆寺收贮马价银两依数支出四万二千两用木鞘装盛沿途应付车辆拨军防护差官送去陕西布政司交割仍照旧例请勑都御史杨一清择委都布按三司亷能官员分投前去腹里各该产马地方两平收买堪以作种好马七千匹行令陕西行太仆寺委官印烙派给各苑军人喂养依时搭配羣盖孳牧其中收买分拨孳牧追陪与凡一应事宜悉听本官斟酌裁处所委官员敢有不行用心故违误事者亦听本官叅奏拏问仍将买过马匹毛齿领养军人姓名造册缴部以备查考
　　一增牧军以便畜养切照陕西苑马寺两监六苑原额养马恩队军人共一千二百二十名见在七百四十五名在逃事故等项四百七十五名纵使勾补完足数亦不多且如每军一名照例养马十匹亦不过一万二千二百匹夫犬马待人而食若不增置牧军则畜养乏人难收蕃息之効查得养马恩军系先年将各处有罪人犯发充队军例于各卫丁多有力军人内选拨縁陕西各该卫所行伍空虚征操备御尚且缺人似难额外增补况各苑天气髙寒地土硗燥生理素少又鲜有居室多在崖窑堡洞住坐腹里军人解补者随到随逃不安其业马政废弛亦多由此访得各府卫州县百姓军余多有逃来各苑地方潜住年久不当差役又无官司管束查考往往别生事端及至被人告发却行调躱因无戸籍无凭挨捉岁复一岁为数渐繁夫物聚则必争争则易于生乱今不为之所将来恐贻他患此等流民论法俱该问罪发遣回还原籍当差但念其故乡生计巳失无可复之业而此地依栖既久有可恋之资必尽法处之非死则散而为盗耳若编为养马军人给拨草场地土使之往牧则官有畜养之役民无驱逐之苦且其耐贫寒习畜牧比与新拨队军万万不同公法私情似为两便欲通行查拘编发诚恐愚民无知畏惧罪责惊扰藏匿急难济事臣巳经遵奉勑谕便宜处置事理出给告示晓谕但有逃来潜住人民许其赴官投首与免治罪量其人丁多寡给与草场地土领养官马依例科驹就近编入该苑籍册内带管及行守备固原都指挥佥事苗英固原州知州岳思忠查访招谕去后续据逃民赴臣投首情愿养马者巳及百名之上俱暂收发各苑听候给地领马外近访得前项逃民节年多有投在平凉各郡王将军中尉等府及仪宾之家跟随使用娶妻生子出入府第生事害人官司莫能禁治有告发者各府辄称先年收买家人不肯归断縁王府招集外人明有禁例况陕西地方军民疲困巳极戸口凋耗日甚若奸顽之徒躱重就轻一槩似前投托影射愈加靠累见在军民如蒙乞勑该部查议宗室收买家人有无事例果于礼法有碍乞行臣委令分巡分守等官通查平凉各郡王将军中尉等府及仪宾之家并楚肃二府马营草场庄所家人除例应得者不动外但有收集各处逃来军民投托作为家人者着落地方火甲邻佑人等访报捉拏到官审问明白编发监苑养马军人一体分拨草场地土领马耕牧若有占恡藏匿各辅导官及仪宾叅奏治罪逃民及拨置主使旗校人等俱照例问发边卫充军如此既以增公家畜牧之人又以杜私门招集之衅其于朝廷大体军国重计俱有禆益仍乞查照永乐年间发充恩军事例今后北直隶山东河南山西陕西法司问拟人犯有例该边卫永逺充军者俱发陕西都司转解陕西苑马寺编发各苑永逺牧马连原额及新収发军人共及三千名之数具奏停止另为施行以三千之军人牧三万之种马孳息既广戸丁亦增不出十年数十万匹之盛不难致矣臣愚所见如此未知是否惟陛下察之
