<!-- { "loadSidebar": true } -->
　　一复马夫旧例查得洪武年间旧例在外司府州县官员俱有钦给马匹佥选中等三丁民戸毎马一匹定拨十戸计人丁三十丁出备草科轮流养马如马倒死就令各戸买补行之百三十年并无别议后因不才贪官需索马夫供给数多弘治七年该御史建言兵部奏准比照柴薪皂隶定议出银则例毎戸四两十戸共银四十两给与各官自行买马及雇人餧养弘治十四年间又该给事中建言本部奏革去银二十两毎戸出银二两共银二十两仍送各官自买草料餧养马匹如有倒死申禀上司支给在库官银买马是皆因时救弊之术未为不善奈何新例既行所得银两收为囊橐中物谁肯支用且买草籴料纷纷与市廛交易亦多不便至于餧饲未免属之在官之人孰肯雇役久之有马不复爱惜马死不复买补人夫有抬轿之劳驿马有借骑之劳不借之驿传则借之里甲甚至又令里甲置买伞轿鞍辔及出草料餧马者比比有之弊端横出盖至于今而诸司之马廏空矣近又许令无马者支给在库银两买马于是乞讨之移文相望而买马者十无二三在官之出给无穷而在民之劳费如故本以息民而反病民本欲省费而反増费乃知我祖宗之良法美意不宜轻议变更盖不但此事为然耳况凡厥有官亷者恒少不亷者恒多彼诚亷官必不需索马夫银物彼诚不亷所取正亦不在马夫而巳需索马夫财物当坐赃罪彼犹不知警畏而谓擅骑驿马私借里甲马匹有禁足以保其必不犯乎徒失朝廷优礼臣下之意而顾有损于官民无益于政体迩者陜西山东等处巡抚官各尝具奏乞复旧规该部以行之未久难又更改臣窃谓一法立一弊生因时制宜更之以复祖宗之旧无所不可此亦皇上初政率由旧章之一端也除陜西司府州县官员前项弊端臣通行严加禁约访察外如蒙乞敕兵部从长议处合无仍照洪武年间事例通行南北直隶并浙江等十三布政司将各官骑坐马匹定拨中戸十戸每户三丁共三十丁就令轮流在官餧养马匹置买鞍辔若马匹倒死各丁自行买补官有事故升调去任前马收存新官骑坐此外但有一毫科索马夫财物等项许巡抚巡按访察轻则报以不谨重则叅提问罪罢黜如此官民实为两便
　　前件查得在外司府州县官每员拨市民三十丁买马餧养以备官员骑坐此是洪武年间以来旧例近因言官建议更改纳银令其自行养马法屡变弊愈滋本欲息民而反病民本欲省费而反增费诚如本官所言者合无本部通行各该巡抚巡按将纳银事例革去悉照祖宗旧例辏拨市民三十丁置买马匹鞍辔轮流餧养如马倒死就令各丁买补旧官去任前马存留新官骑坐敢有余外需索马夫财物分毫许被害之人指实具告巡抚巡按官处应拿问者拿问应叅奏者叅奏施行
　　一定支应则例查得陜西镇守太监处每日京兆驿支应银八两四钱以一岁计之该银三千余两镇守总兵处毎日支应银五两六钱以一岁计之该银二千余两通计二处岁该银五千余两买办油盐酱醋柴炭所费未必如是之多况不时之需又有不在此数者乎以此该驿站粮价银之取较之旧时其多数倍所司累欲裁减掣肘中止访得各处镇守衙门该驿支应轻重多寡不一然亦无有如陜西京兆之多者陜西往年支应亦无此数不知添自何时恐日后恃为合得月増岁益民何以堪且陜西三边经费所出大半仰给西安州县兵荒之余奄奄喘息苛征浮费此其一端既往不须深究方来当为之所除行陜西布政司查禁裁省外诚恐各处亦有此弊轻重不均亷贪莫辨民受其患不独陜西为然如蒙乞勑该部查议各处镇守太监总兵等官除本等廪给外应否折支调和蔬菜柴炭油烛等项价银若干如果相应合无定与则例通行遵守使亷者有养赡之资贪者无渔猎之害敢有慿藉骄横仍前额外势逼威索者听巡抚巡按指实纠举如此则站价可减民困少苏地方幸甚
　　前件查得祖宗旧制差使大小官员经过者日支廪米三升有事地方者日支米五升连下饭油酱等项俱在其内近年各处镇守内臣或称日用不足别加柴肉盐酱等项者然亦未闻有如陜西前项之甚必是先该司府州县驿递不才官员止知承奉小人不顾小民患害日増月益以致如此况日逐使客数多总计费用无算该驿库子必至破家陜西连岁天灾此其咎征一端也今该巡抚官奏发相应查处合无本部移咨陜西巡抚都御史并行巡按御史行令所属州县驿递衙门今后本省镇守内臣除本等廪米五升外毎日猪肉不得过五斤鸡不得过二只柴七十斤炭二十斤油一斤盐酱各一椀烛三对小菜三様若是逐日供送劳攘十日半月总计听从其便所司敢有仍前分外剥民脂膏曲意谄奉者许巡抚巡按官严加访察拿问黜罢仍通行各处巡抚巡按查勘凡有不遵祖宗旧制滥取害民之事务要禁约改正若旧能遵守成法不许因此仿效分外加増其余公差官员人等并奏带头目等项该支廪给口粮悉遵旧制而行

　　一为地方事

　　戸部覆云云看得督理马政都御史杨一清所题事件系隶各衙门掌行拟合通行除外合就开咨前去烦为径自查照施行
　　计开
　　一稽考军卫钱粮据陜西按察司提学副使王云鳯呈查得陜西西安左等卫除额设正军之外有曰寄名舍余冬操夏放毎年自十月至来年二月毎日口粮一升每月食粮三斗小月二斗九升若有骑操马者食粮一石本色六斗折色四斗毎年布二疋绵花一斤有曰抽选武备常操舍余有马该粮一石本色六斗折色四斗布一疋花一斤无马止食粮六斗有曰旧招募义勇毎月食粮四斗有曰招募土兵即新招募义勇每年冬操毎月食粮三斗自十月起至次年三月止布一疋有曰屯军有马食粮一石本色六斗折色四斗布二疋花一斤八两无马每月食粮四斗毎年十月起至次年二月止布一疋花一斤八两有曰起调护卫遗留余丁内投充常操者食粮一石本色六斗折色四斗备冬者每年十月起毎月本色粮四斗至次年二月止中间又有逃而复回回而不行投首当差却收粮而又逃者有死而勾补补而不当原差食粮于别项下者其寄名屯军御冬备边者十月内起身赴边之日随身毎日行粮一升五合在卫月粮就该截日住支头绪繁多未易悉数虽有智者莫能卒解因此久惯识字人等及本所掌印千戸遇闗支粮赏造册之时作奸百端或将无马混作有马或将冬操槩为常操或将寄名并屯军赴边之后不行住粮及逃故不除姓名暂除旋揑见在并诡名重名等项毎年一卫盗支粮千余石布千余疋军士头绪毎卫亦不尽同陜西共该四十余卫所其弊殆不可胜计上司官员若非因人告发安能得其肯綮间有知者又因人众往往置而不问即今在在仓库空虚此亦所致一端近将查出盗支识字人役并卫所及该仓官吏治罪监追若不专官管理则民日饥而士终不可饱粮日进而仓终不可实及官军俸粮折色钱钞马价均徭赃罚银物预备仓粮并马匹草料其弊类此合无差委按察司管屯官员兼管稽考所属各卫所月粮布花马匹草料及马价钱钞均徭赃罚银物预备仓粮等项一应钱粮奸弊仍于本官勑书内载入以便行事则每年当得数万钱粮于侵盗之手军足食而奸弊革矣等因具呈到臣案查近该臣访得西安在城三卫官军俸粮布花及在库官钱多被经该官旗军吏人等盗支盗卖侵克数多积弊有年干碍人众难尽稽考巳经札委按察司提学副使王云鳯会同管屯佥事胡经吊取近时巻簿查究呈来施行去后续据各官会呈查出盗支仓粮二千三百五十二石八斗一升七合折银一百三两一钱七分三厘七毫铜钱八万九千九百二十六文折色铜钱三千二百三文钞三千五百一十贯侵克赏赐冬衣布花大布七百五十四疋折花银三十二两七钱三分此外侵欺科敛求索局骗枉法等赃不止一端且据一时巻簿所查尚有此数岁复一岁所侵盗不知几何近而省城附郭卫分尚有此弊逺而在外及各边卫所其为弊不知几何是皆百姓膏血之余军士不得实惠而徒为奸人渔猎之资深可痛恨夫利之所在人必趋之钱粮出纳之际奸弊易生固不止军卫为然而军卫为尤甚如前各项军人头绪如此之多该闗粮赏则例不一至于备边轮戍之数逃故不常该闗该扣日异而月不同以至积年旗吏夤缘为奸不才官员通同作弊势使然也此非细心稽查何由知其详悉布按二司巡守管粮等官政务繁多案牍填委不无顾此失彼副使王云鳯所呈欲委按察司管屯兼管稽考所属各卫所钱粮奸弊不为无见窃恐此弊不独陜西为然天下卫所大抵相同如蒙乞勑该部详议合无通行南北直隶及各按察司各委管屯官员兼管稽考所属各卫所月粮布花马匹草料及马价钱钞均徭赃罚银物预备仓粮等项一应钱粮奸弊仍于本官勑书内载入以便行事其马价均徭预备仓粮赃罚银物等项钱粮俱委经歴专一经手经歴缺官知事署印带管经歴知事俱缺从管屯官暂委别卫首领官或文职杂职官管理不许本卫径委千百戸镇抚等官每年终将稽考查过军卫钱粮奸弊拿问过人犯开报巡抚巡按用以验其职业修否其巡守管粮等官仍要照旧询访稽考若有奸弊径自施行亦不许恃有管屯官专管推托不理如此则弊端渐革军食稍充而军人不得肆志稔恶矣等因备咨送司案查先为缺官事准吏部咨该本部题准巳经照例请勑一道付佥事胡经亲赍前去陜西按察司到任专一提督陜西都司所属各卫所管屯官员人等务要及时耕种完足屯粮禁革奸弊去后续为分巡事该陜西按察司奏称甘肃地方添设佥事一员请勑往来甘肃等六仓并行都司广盈库监督收放钱粮禁革奸弊兼管屯田水利三年一换该本部题准又经请勑一道驰驿赍付佥事官员钦遵于甘肃等六仓管理粮储兼管水利并提督陜西行都司所属甘州一十五卫所屯田务要仓粮无弊水利疏通屯粮及时子粒完足各仓收粮官攅人等有弊各卫所管屯官员军士耕敛失时以致仓粮有亏子粒拖欠屯军失所水利壅滞应拿问者就便拿问应叅奏者具实叅奏去后今该前因案呈到部看得都御史杨一清奏称陜西西安在城等卫官军俸粮布花及在库官钱等项多被经该官吏人等盗支盗卖侵克渔猎积弊有年非止一端又恐此弊不独陜西为然天下卫所大抵相同要行详议通行南北直隶及各按察司各委管屯官员兼管稽考所属一应钱粮奸弊仍于本官勑书内载入以便行事及各卫所钱粮俱委经歴知事掌管不许本卫所径委千百户等官一节深为有见合无依其所奏将各处管屯官员各另请勑一道将各该卫所月粮布花马匹草料及马价钱钞均徭赃罚银物预备仓粮等项钱粮奸弊俱令兼管稽考不独屯田水利官吏旗军人等有犯不分军政掌印管屯管仓应拿问者听本官径自拿问应叅奏者叅奏拿问其马价均徭预备仓粮赃罚银物等项钱粮俱委经歴专一经手经歴缺官知事署印代管经歴知事俱缺听该道守巡并管屯官选委别卫首领官或文职官管理不许本卫径委千百户镇抚等毎年终将稽考过军卫钱粮提问过人犯数目开报巡抚官验其职业庶钱粮易于查考奸弊易于革除缘系专官稽考军卫钱粮事理未敢擅便正德元年二月十八日本部尚书韩文等具题次日奉圣旨是钦此钦遵拟合通行为此除行都察院转行浙江等十三按察司并南北直隶地方各管屯副使等官将原领勑书差人径自具奏更换外合行备由移咨前去烦照本部题奉钦依内事理钦遵施行

　　一为地方事

