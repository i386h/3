<!-- { "loadSidebar": true } -->
　　兵部覆准吏部咨该本部送于吏科抄出总制陜西延绥宁夏甘肃等处边务兼督理马政都察院左副都御史杨一清奏准兵部咨为经畧边务事该本部题该兵科都给事中艾洪等题臣等窃见敌势大张边事孔棘陜西宁夏等处官军巳被其挫衂隆徳会宁等县地方俱被其抢掠肆无忌惮直至秦州西南等处约有三百余里之逺国步艰难人心危惧殆如一髪之引千钧势不可救药道路传闻畿甸惊惧十分紧急危及宗社且大势敌众在王府衙下驻札声势聮络火光相望逺近不一传闻宁夏分守东路右叅将霍忠人马约有七百余骑俱被损折无遗参将王戟所领土兵中途偶遇敌众又被杀伤数多总兵官曹雄人马约有五百俱被残灭仍将曹雄围困在红城子畧无一人一马救援势甚猖獗人颇怆惶镇巡匿不以报地方失陷咎归于谁万一不虞延及宗社虽万死何赎等因该本部覆题奉钦依行巡按御史查勘奏报备咨到臣照得先因敌众大举深入静宁会隆地方抢掠臣不能阻遏巳经具本认罪续蒙圣恩命臣总制陜西延绥宁夏甘肃等处边务兼督理各该地方马政自度不堪负荷恐误大事又经具本辞免俟命待罪间今准前因查得前项敌众弘治十八年十二月二十一二等日到镇戎所黒水口等处札营答话要抢各苑官马声言要抢秦州等处直到陜西地方因见固原一带人畜俱巳收敛遂从地名须弥寺口进入西南抢掠臣与镇守署都督佥事曹雄按兵瓦亭堡彼时陜西官军俱巳分布在外曹雄止领西安等卫官军指挥王昭等六百员名臣领平凉卫官军指挥赵文等四百员名随即差人分投征调延绥游兵土兵河西左副总兵鲁麟土兵及本处各路按伏官兵指挥李佐郭遡等前来策应截杀二十三日亥时得报达众巳到隆德县地方相离瓦亭五十里臣与曹雄计议若径过隆德下六盘山则平凉华亭泾州一带人民俱遭残害蔓延难制二十四日寅时臣等率领前项官军急趋隆德本日巳时到县据土民向导报称大势敌众俱在旧隆德县地方及地名王府衙等处下营抢掠本日午时曹雄统领官军王时赵文等九百员名前去截杀臣止留一百余员名与本县乡导民壮二百名拒守本城前哨敌骑到于县西大路神林堡地方闻官军在隆徳地方遯归大营抬营西走且行且掠不复分散臣见曹雄孤军恐堕诡计不次催调各枝官军及赏募土人往来军营左右探看消息故其进止臣皆知之二十六日探知郭遡所领土达八百余名巳调到曹雄军营臣心稍安时敌西向会宁臣恐其从西路出境而延绥人马仍来固原缓不及用臣急还固原各镇官军尚未调到连夜差人阻回行令前去盐池石沟中路邀击二十七等日仍从西安州地方陆续出境曹雄领兵袭至韦州移文会合延宁诸将官于盐池石沟归路按伏邀击又挑选陜西各枝官军三千员名俱听游击陈善调度与各路将官会兵截杀时固原城中俱无见在人马臣调取广宁黒水等苑操兵三百余名就将本苑孳生官马暂与给领骑坐随臣前去镇戎所红古城等处以助声势不料各镇将官心力不齐因见形势重大莫敢发兵正徳元年正月初三初四等日敌众从原拆墙花马池清水营等处出境去讫查得官军节与交战止是豫旺城抢杀爪探夜不收军人共十一名靖边干盐池地方阵亡官军一十八员名此外并无亏折各州县抢杀人畜巳经会行分守分巡官查勘的数至今尚未造册回报惟万安苑地方抢去官马人畜委官查报前来俱节经具题外窃照陜西入境敌众近据走回人口传是和硕托罗该等枝虽未的知若干委的势甚猖獗其在静宁隆徳抢掠之时委的营垒聮络火光相望曹雄领兵不及千数入山追袭数日之间道路阻絶人情汹汹咫尺莫能相保节调各镇官军路逺难以猝集固原平凉止隔三程尚有传言官军被围杀伤损折者盖出于亿度者之言彼时臣恐逺近惊疑以此连日冒险往来视若无事以安人心曹雄孤军寻袭邀夺盖亦慿藉崖寨之险兼藉土人为之向导土人亦仗官军声势遇辄敢相拒敌敌众见所在寨堡俱有人拒敌将谓处处有军以此昼夜抬营西行不肯久停内地若知我军虚实成败利钝诚难逆覩后因出境官军掣回俱得保全识者以为天幸非人力也其称抢至秦州一节当时入境委的躧问秦州地方道路相传不为无据缘前项情形巳蒙钦命锦衣卫千户屠璋前来访探及行巡按监察御史勘报当得其实至于花马池之事非臣所能悉知伏念臣身为抚臣受恩深重不能先事设策致敌入境抢掠流言传闻震惊朝野上贻宵旰之忧罪诚万死莫赎分宜明正法典以谢地方岂可复加之重权以来物议臣是以昧死沥血再陈恳悃伏愿皇上弘天地之量寛雷霆之威鍳臣先后认罪辞免实情早乞罢归田里别选相应之人以居总制之任则边事有托地方无虞不胜幸甚等因具本该通政使司官奏奉圣旨该衙门知道钦此钦遵抄出用手本连抄送司查得先为乞恩认罪罢黜以谢地方事该巡抚陜西都御史杨一清奏奉圣旨杨一清巳命总制彼处边务着尽心供职以图后効不必引咎求退该部知道钦此巳行本官钦遵去后今该前因案呈到部看得都御史杨一清奏称敌众入攻之时声势甚大人情震恐前项传言盖为有据但官军苑马虽幸保全而先事失防岂容辞责乞要罢职放归一节为照前项敌众当时拥众深入贪得非小本官分布将士振扬威武而又身率余卒拒守孤城用能扼彼猖獗之势保我军民之众功亦可嘉今又深自引咎力求罢归尤见不失为臣之义况查有前奉钦依事理难准所奏合无本部仍行本官仰思圣明委任之意逺効前哲许身之忠照旧用心供职务期边备修举戎兵简练使外畨寒心而地方安堵缘系总制官员自劾求退及奉钦依该衙门知道事理未敢擅便正德元年五月初八日本部尚书刘大夏等具题次日奉圣旨是杨一清巳有前旨了着用心整理边务以副委任钦此钦遵拟合就行为此除外合咨前去烦照本部题奉钦依内事理钦遵施行

　　一为处置招募土兵事

　　兵部覆该本部送于兵科抄出总制陜西延宁甘肃等处边务兼督理马政都察院左副都御史杨一清题案查先准兵部咨为预防边患事该本部题看得往年敌众河开之后俱各出套即今谲变非常事势难料若果在套潜住未免肆意侵掠为患不巳况陜西一带岁遭大歉民财巳穷合用军马除本省三边之外别处客兵决难轻动况彼处土人生长边方材力勇劲便于战斗若欲鼔舞用命必须激之以利故云重赏之下必有勇夫合无本部于太仆寺寄收马价银内借支五万两差官赍送陜西听都御史杨一清支用或随势给赏得用官军或悬利招募本处土人务使精壮之民皆占行伍之籍勇敢之士悉为麾下之兵凡可以激励各项之人使之杀敌以取功利者悉听从宜处置必能得其乐于用命振扬军武以御边寇再照陜西延宁官军舍余土民人等或恐未知朝廷赏罚条格不肯尽心用命合将近年题行宣大二镇军务相应事例通查行移彼中镇巡等官掲示一应人役务使遵信庶几随地寓兵不假别项调遣等因题奉圣旨是钦此钦遵备咨前来巳经通行备由出榜张挂晓谕去后续准兵部咨为经畧边务事该本部题该兵科都给事中艾洪题称敌势大张边事孔棘要行差官会同各镇巡官从公多方招募土人本部议拟覆奏节该奉圣旨招募土兵不必差官只着总制并巡抚官随宜设法整理钦此钦遵窃照近日戎心骄横大非昔比今虽出套过河至冬难保不来侵扰纠合团聚动称数万我军寡少以一当十不敷征战若欲逺请京兵委的徒劳无益本镇各路兵马虽可调用然倐来忽去踪迹无常缓不及事惟招集乡兵随处可备调发节该科道言官建议往往以招募为言盖深有见于此但往年陜西延宁各镇招军升官颇来物议以为不得其用缘此等边民有勇善斗恐初招之时不曾精核既招之后不曽操练是诚有之岂得一切以为无益如延绥土兵二千近来东西征调与游竒二兵无异去岁大同之援亦尝斩获首级明効可征先该臣奉命经畧陜西边务曽经札仰各兵备官晓谕土著之人有膂力胆气者报名在官自备弓弩器械遇敌入境抢掠随便于崖窑堡洞阨塞路口埋伏邀击后大敌拥众内侵原招土人斩获首级报官虽止八颗其在山射击死伤数目实多俱被钩駄残毁随即抬营遄归不敢久住未必不由于此但所招止就各居住堡洞防御邀击其报効随军剿杀人多不肯应募盖因节年军舍抽选既无遗力土人招集又多失信以此人不乐从今虽兵部题有钦依事例着为升赏条格然其间事情犹有当酌处者臣有所见不敢自隠其愚谨用条陈于后如蒙乞勑兵部详议如或可采奏请施行庶几人心乐从应募日广乡兵可集军势自扬其于御戎大计不为无补等因具本该通政使司官奏奉圣旨兵部知道钦此钦遵抄出送司案呈到部看得总制都御史杨一清所奏备言外畨骄横之极土兵济用之効因而条陈四事俱系防御要务理合开立前件议拟上请伏乞圣明裁处缘系总制官议奏边务及奉钦依兵部知道事理未敢擅便正德元年七月初一日本部尚书许进等具题次日奉圣旨准议钦此钦遵拟合通行除外合咨前去烦照本部题奉钦依内事理钦遵施行
　　计开
