<!-- { "loadSidebar": true } -->
　　兵部覆题该本部送于兵科抄出巡抚陜西等处地方兼督理马政都察院左副都御史杨一清题臣巡歴陜西沿边军卫城堡阅视军马多非素练之兵或弓矢器械之不习或坐作进退之不知其间勇徤壮丁又多困惫身无完衣而备冬人马狼狈尤甚询其所以盖因近年领军官员以操练为故事以科敛为得策遇冬主将巡边各枝各队辏办银两官则或马或币献其所有军则或粮或草任其侵克至于河开将放每军敛银一二钱谓之卸甲驿站所过料草不支本色谓之打干头目虚张声势打点过送以为孝顺将官佯若不知端居坐受以为当得承应不及而棰楚随之钱物到手则诸事不问故凡把总管队等官但知媚上岂复顾下但求免祸岂暇恤军以致军日贫马日耗武备日弛职此之由去冬河套侵犯势甚危急镇守武安侯郑英统兵固原不闻扬兵耀武之谋仍为克科聚敛之举夫三军之命皆系于将驱冐水火蹈白刃之人而夺其衣食戕其肌肤使之怀愤积怨深入心骨仓卒遇敌其不涣然离散者几希矣况望其捐躯效死以成尺寸之功哉臣观陜西武臣非无善战之人沿边营伍亦多敢死之士要在主帅得人智者效谋勇者宣力士气自倍兵势自张今郑英所至边官解体上下离心勇气索然怨声载道夫将官如有折冲御侮之才摧坚陷阵之勇则贪可使诈亦可使如往时刘寜辈既取其长当弃其短若郑英素无谋勇闻敌怯懦弘治十四年闻大举之敌侵犯固原婴城自保不敢出战彼时到镇未久犹为可辞去年十二月及今年正月残寇累次侵掠不闻设一筹策运一方畧所至则征兵自卫坐费刍粮以致敌骑出入自由如蹈无人之境所谓有是病而无是徳者将安用之传曰君不择将以其国与敌也朝廷柰何以全陜重地而畀之斯人不早为易置择人而任之待其偾事贻患虽置之重典亦无益矣臣窃闻近日声势猖獗尤非前比冬间如不悔过逺遁必又踏冰入套臣受命经畧练兵蓄粮信赏必罚作新士气访用人材愚臣事也若拥众内侵总率官军冲锋出战乃将官之事臣本书生安能办此已将应设逰击縁由具奏但主将之任尤为机要所关查得先该总制尚书秦纮奏称传闻敌众要从延绥西路入抢西安府地方欲将西安四卫原拟固靖备冬官军暂留一半在西安府城内与延宁二边备御下班官军行令郑英严谨操练候将来相机战守以保人民一节正恐伊巡边有害无益故为此言以阻其出耳不然岂有身为主帅専守一镇城之理况敌众欲寇西安必由环庆固原而入延绥相离地逺山川阨塞岂能飞度所谓因噎而废食者此论是也议者或又欲于固原添设副总兵一员提调各边人马然既有镇守主将又添副总兵不无官多人扰且副总兵既以提调各边人马为职则主将徒拥虚名置之无用亦恐未通但固靖环兰紧隘地方数多若得常守之将委的事有统纪武备自严军威自壮臣广询愽访熟虑深思诚得易置相应镇守主将一员就于固原常川驻札则官不加多事为有益伏望圣明念全陜疆土之重悯生民涂炭之急乞勅兵部议拟上请合无将镇守陜西武安侯郑英行取回京别推骁勇知兵善抚军士在内如都督杨玉神英辈在外如吴江曹雄辈将官一员镇守陜西等处地方节制诸军常川固原驻札提调防守遇警往来各边统率官军尽力剿杀则边方可保无虞边方安则腹里安矣陜西城内自有镇守巡按都布按三司官员臣今往来经畧以后巡抚未免多住镇城不待将官保障如果事情十分寜息边方无事主将仍回镇城驻札另行具奏定夺臣于郑英素无睚眦直以地方安危所系利害切身若因循隠黙忌避不言则欺君负国之罪万死莫可自赎等因具本该通政使司官奏奉圣旨兵部知道钦此钦遵抄出送司查得近该镇守陜西地方武安侯郑英奏伏念臣本一介菲才荷蒙先帝圣恩不以为愚不肖授以藩镇之寄自臣到镇以来迨今四载夙夜忧遑莫能补报臣见年五十七岁筋力巳衰况旧患痰疾因去岁边方侵凌骚扰钦奉勑谕随宜策应钦此钦遵正臣子効劳之时臣疾虽在身待报躬亲统兵往来截杀但边地风寒致将前疾举发至今用药调治百无一効又加半身顽麻不能骑射若不辞解兵柄缘臣所守实为三边根本重地倘遇有警恐悞朝廷大事如蒙伏望圣恩悯臣在边染疾容臣回京调理另推谋勇将官前来代臣管事臣干冐天颜不胜战栗之至等因具本该通政使司官奏奉圣旨兵部知道钦此钦遵议奏间今该前因案呈到部看得巡抚都御史杨一清奏称陜西地方军务废弛镇守官员不堪厥任诚恐临期悞事要将武安侯郑英行取回京别推骁勇知兵官一员前去更替镇守陜西地方専在固原驻札及武安侯郑英亦自奏患不能骑射乞要回京调理縁关中系国家重地主将实官军司命况近来情势比昔不同万一冰冻入套必须防御得人合无俯从所奏将郑英取回候命下之日本部就将杨一清所荐官员另行议拟奏请简命一员前去代替郑英镇守陜西令其常在固原驻札抚安军士遇警剿杀防守地方不许仍往省城复蹈前辙縁系更拟将官及奉钦依兵部知道事理未敢擅便弘治十八年十月初四日本部尚书刘大夏等具题本月初五日奉圣旨是郑英取回京钦此钦遵拟合通行为此除外合咨前去烦照本部题奉钦依内事理钦遵施行

　　一为慎固地方以遏边人事

　　兵部覆该本部送于兵科抄出巡抚陜西等处地方兼督理马政都察院左副都御史杨一清题准兵部咨前事该本部题该宁夏镇巡等官太监葛全都御史刘宪等各题称陜西逰兵三千员名已经革去逰击将军合无仍设将官统领前来两界韦州往来驻札外可以策应花马池内可以保障固靖等处地方等因该本部看得未审前项人马见今改调何处应用合行臣查明定夺等因题奉钦依备咨到臣查得先该总制尚书秦纮奏于环庆固原等处添设逰击将军弘治十七年九月间该巡按陜西监察御史季春奏要裁革兵部依拟题准行移陜西镇巡等官行令逰击将军都指挥杨敬照旧回司所统逰兵俱令掣回原营以后地方如或多事仍该复设逰兵另行具奏定夺等因备咨前来巳经钦遵将原选逰兵掣回原营间续因边报拆墙进入韦州螺山住牧侵犯固原环庆军马不敷镇守武安侯郑英随将前项逰兵调取前来分委都指挥陈善黄正管领防守后日事寜仍照原拟掣回臣接管巡抚受任经畧因虑前项地方委的人马寡少敌情难测原选逰兵若尽数掣散有警急难收拾除西安等卫及环庆官军掣回原营外其洮岷河临四卫官军又经委官重复挑选精鋭人马共一千一百员名暂委都指挥管领策应荘浪见在兰州地方驻札又于洮岷秦平等卫原拟备冬官军内挑选一千余员名委官管领操练聴调正虑河套为患逰击之官恐当复设故为先事料理一旦用之但得统领之人兵可立集不然直待敌至方议设官有官方议选军经时累月缓不及事臣之鄙见如此今寜夏镇巡等官太监葛全等所奏要将陜西逰兵三千员名仍设将官统领一节盖亦以为陜西逰击当设又因裁革未久故为此言以俟庙堂采择臣请究竟本末言之寜夏花马池兴武营清水营直抵髙桥儿等处地方乃河套出入之门户然彼之所入虽经于寜夏而其所利则在于腹里寜夏如能捍御使之不敢拆墙而入则腹里可以无患但恐地方散漫墩堡稀疎士马单弱不能遏其方张之势彼既拆墙进入必将抄我环庆犯我固原深入我安会静寜隆徳诸处内有监牧马匹尤为素所窥伺加之土汉杂处易于生变一失保障则根本动摇故延寜为手足之疾其祸速而小环固乃心腹之疾其祸迟而大尚书秦纮原拟推选宿将充逰击将军操练军士用防不虞深为有见但当时委任非人致招物议又因边事稍寜议者遂谓官多人扰奏行革罢未及两月潜师窃发分抄边鄙无处宁帖守备等官各有信地彼众我寡徒闭垒以自全分疆画界至相望而不救于是众论嚣然盖谓逰击不当革逰兵不当散方议奏复而边情已寜矣臣谓兵无常形事有万变因时制宜固难执一奏设逰击者乃安内攘外之图奏革逰击者亦省事惜费之意也今敌得志而骄冬间难保不入河套万一拆墙深入数必不少陜西逰击将军似当复设随处应援截遏以安人心且诸镇一体如大同逰兵应援宣府延绥逰兵应援大同寜夏逰兵应援延绥则陜西设有逰兵既可保障内地亦可为延绥寜夏紧急之援不为无益既设之后不宜亟罢庶使事有定规人有定志但添官非难得人为难任非其人平时恣为剥削临事安可倚仗非惟来议者之口抑且坏地方之事博采得守备固原署都指挥佥事陈善老成歴练惯战知兵平时抚士有方遇敌当先不怯且歴官年久山川道路险易熟谙使当折冲御侮之任则兵将相知地利人心两得可责成功如蒙乞勅兵部再行详议如果陜西逰击相应复设合无将陈善奏请充逰击将军将原选见在官军二千员名聴其统领仍在庆阳驻札不拘环庆固原靖边兰州等处但有紧急声息往来应援截杀若尚在河套不曾拆墙进入照依寜夏镇巡官所拟前去韦州等处与延寜逰兵掎角并力防御倘或大同宣府一有紧急延绥官军调去城堡空虚地方有警聴各该镇巡官行臣处相机调发前去策应前项官军缺少马匹于各监苑补赔倒失亏欠儿扇马内给领不必照依各镇抢兑以致损此益彼两相妨碍以后如果各处地方寜息秋夏时月将官军放回原卫休息遇冬征调聴用永为定规不必暂设亟罢使人怀茍简事无成效若任非其人访有贪污怯懦实迹巡抚巡按官指实劾奏革退别选相应之人代补及照固原地方最为要害守备官员不可暂时缺人如臣言可采陈善果蒙委用就乞于陜西武臣曾经举保堪用官员内推选一员代替守备庶几地方有托缓急不至悞事等因具本该通政使司官奏奉圣旨兵部知道钦此钦遵抄出送司查得陜西固原等处逰击先该巡按陜西监察御史季春奏称官多人扰本部巳经依拟奏革续该寜夏镇巡等官奏要将革退逰兵照旧设官统领以备内外策应本部又经议奏行令查勘去后看得巡抚陜西都御史杨一清奏称勘报前项逰击将军应该复设縁由所言地方利害兴废始末议论详悉事体明白及处置该集逰兵该用领兵将官俱各停当况今寜夏见报边情紧急用人预备合无准其所奏请勅原拟都指挥佥事陈善充逰击将军名目统领前项逰兵三千员名専在环庆固靖等处往来截杀仍聴镇巡官员节制调度此后尤须守法奉公正巳率下慎终如始以副委任合用符验旗牌照例请给差人賷去本官应用其固原地方今既拟令镇守武臣常在彼处驻札所据陈善守备员缺不必再补合止行令都御史杨一清径自照例选委堪用都指挥或指挥一员在彼备御縁系添设逰击官员及奉钦依兵部知道事理未敢擅便弘治十八年十月初八日本部尚书刘大夏等具题本月初九日奉圣旨是钦此钦遵拟合通行除外合咨前去烦照本部题奉钦依内事理钦遵施行

　　一为传报声息预防边患事

