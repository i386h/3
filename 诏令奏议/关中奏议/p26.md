<!-- { "loadSidebar": true } -->
　　兵部覆该本部送于兵科抄出巡抚陜西等处地方兼督理马政都察院左副都御史杨一清题据暂署守备兰州地方兰州卫指挥佥事陈松呈云云等因节呈到臣照得镇守太监刘云武安侯郑英俱在陜城臣看得兰州地方自本年五月十一日以来传报荘浪红城子炮火柴堆声息络绎不絶访得敌众俱在荘浪后山伏同儿水彬草沟等处札营节次入境抢掠因是近来荘浪人马寡少动辄失利以此彼势愈张我威愈挫况与兰州壤地相接无关隘沟墙之限荘浪既巳被抢萧索虎狼无厌之欲必将窥伺兰州已将原奏留甘兰二卫官军李勤等摘拨分布河北地方东路盐场堡西路■〈釒敖〉子坪二处按伏防守遇警截杀但■〈釒敖〉子坪旧无城堡盐场虽有旧堡不曽修盖房舍不堪屯军又经行令兵备守备等官量起本处军民人夫筑打■〈釒敖〉子坪城堡一座及于盐场堡修盖官厅营房以便官军屯住及又遵照节该钦奉随宜斟酌调度成命行委都指挥黄正管领洮岷临河等卫官军一千员名前去庄浪暂聴分守叅将苏泰调遣杀敌指挥郭遡督率所领土兵亦于兰州驻札随其声势所向往来应援外縁荘浪虽系甘肃所辖而与陜西腹里声势相倚臣实不敢顾此失彼但往年荘浪红城子力足捍御北人不敢越境南侵则兰州似为腹里今荘浪巳不能支众刼肆行剽剠无忌根本喉襟之地所系尤重若彼窥觇纠结日久不退则陜西官军急当内防势恐不能分兵外援且秋冬将临北方大众难保再不入套前项郭遡黄正所领军马乃固原环庆釒关御敌之数又当先期掣回休息养其鋭气以挫敌锋臣又切思荘浪之人横遭兵祸巳非一日访得前项敌众初本不多近来鸠集丑类日渐繁伙恒在荘浪凉州地方明水湖等处住牧假我逋降为之乡导不时突出钞掠声东击西倐来忽去委的难以堤防其势非大遭挫衂则不肯逺遁将来勾引羌戎寜夏陜西二镇皆受其毒不止荘浪之害而已夫田中之禽利用搏执圣王所不得巳如蒙乞勅该部详拟合无行甘肃镇巡等官行令逰击率领所统逰兵或再推骁勇都指挥一二员摘发甘州各卫招募土兵舍余军余等项二三千名前来荘浪红城子协同叅将等官战守以纾地方目前之急其陜西发去官军取回固原环庆等处以备北人入套之谋再乞预行寜夏甘肃陜西守臣密切会议若是今冬宁谧不入河套明年春二三月草枯马弱之时遣人哨探住牧处所的确诸镇各选精兵甘肃官军自荘浪凉州分道并进以杀其势寜夏军马出其后背以邀其归陜西官军自兰州掎角而入以防其冲突必痛加诛剿以泄数年兵民之愤一劳永佚计无出此舍是弗圗因循玩愒茍度岁时如养痈疽不施针砭使其日渐溃蚀虽有知者不能善其后矣此事重大必仗庙堂成算询谋佥同乃可举动愚臣一人之言岂可自以为是但承乏经畧调度之任有所见闻不敢自黙等因具本该通政使司官奏奉圣旨该部知道钦此钦遵抄出送司案查先为敌众拥众犯边缺兵战守事该分守荘浪地方左叅将苏泰奏称敌众节次犯边兵力寡少乞要增兵战守等因本部已经议拟题奉钦依备行陜西镇巡官将声息少缓地方或附近各卫官军内辏拨精壮一千员名委官管领前去荘浪听调杀敌指挥郭遡原管土兵一千员名领去兰州地方驻札以便荘浪固原两处策应续该巡抚甘肃等处地方右副都御史毕亨奏为易将官以安边境事该本部议拟题准将副总兵把琮改调荘浪逰击将军徐谦带领所部逰兵常在庄浪驻札聴把琮调用俱经通行去后今该前因案呈到部看得都御史杨一清所奏极言河西敌众屡为荘浪之害又虑冬临河套入寇固原环庆所当戒严计处各镇分设防御之兵甚为得策除逰击将军徐谦领兵荘浪驻札已有前议外合无依其所拟本部一面铺马賷文与都御史杨一清径将所属郭遡等原领兰州等处策应军马掣回聴其调用一面賷文甘肃镇巡等官查调各卫招募土兵舍余二三千推委谋勇都指挥一二员带领前往荘浪红城子等处随同副总兵把琮等防御中间事宜或有未尽未允亦要从长议处以固地方其称今冬宁谧不入河套欲候明春草枯马弱之时密会三镇诛剿明水湖等处积年犯边之敌尤见经畧深逺但事干重大难以遥度而甘肃寜夏二镇守臣未经谋议恐亦各有所见况掩袭境外之敌必须兵马加倍精强将帅谋勇兼济方能措手一或言动欠密事机先露恐难成功合无仍行陜西并甘肃寜夏镇巡等官密切移文会议从长再加斟酌如果此举有利无害询谋佥同时势可乗不贻后艰会同奏报相机举行务要计出万全以期克捷如果事有异同难便轻举或别有安边良策亦要明白回奏縁系守臣建言边务及奉钦依该部知道事理未敢擅便弘治十八年十一月十二日本部尚书刘大夏等具题本月十三日奉圣旨是钦此钦遵拟合通行除外合咨前去烦照本部题奉钦依内事理钦遵施行

　　一为急缺领军官员事

　　兵部覆该本部送于兵科抄出巡抚陜西地方兼督理马政都察院左副都御史杨一清题臣受命经畧巡抚节奉钦依或广收人物以资其方畧或重悬爵赏以鼓舞人心等因备咨前来为照御戎莫急于练兵练兵莫先于选将将非其人兵虽众不足恃将得其人怯可化勇弱可化强广收人物诚备边第一义也况今北人得志而骄冬深难保不入河套近日环庆地方节次传报炮火声息防御不可不严陜西各该守备将官皆新任可用但各有信地难以摘拨至于管领备冬官军及召募土兵民壮等项调遣委用不可缺人本处都指挥把总指挥等官才局虽有可观多是不曾经战倘或敌众大举侵犯使之冲锋破敌恐未必能近该臣奏保缘事都指挥乌铭充军指挥杨宏荷蒙皇上湔洗杨宏重罪止降二级聴臣随宜委用天地再造之恩凡为武臣孰不感激思奋但乌铭兵部题称已经奏取赴京难又别为定夺及又博访得先任花马池叅将西安后卫指挥马隆兰州卫指挥同知杨义俱各熟闲戎务谙晓边情先年惯经战阵比之新进未试者不同亦该本部奏取京营领军去讫且京营领军所系尤重臣何敢以一方之事致妨天下大计但京师人材所聚如乌铭辈必多大同宣府声息巳寜陜西之患方自兹始况此三人用之陜西则地利素知人心素服不违其材可责其効若领京营士马恐亦无以逾人伏望圣明垂念关中三边根本之地防御事重用人为急乞勅兵部合无将乌铭马隆杨义三人仍发回陜西聴臣随宜委用统领备冬官军及土兵召募义勇民壮等项并力剿杀或分守要害或策应各边有功具奏推升误事责不轻贷待后陜西地方寜靖大同宣府声息紧急京营领军缺官该部移文行取仍督发前去应用等因具本该通政使司官奏奉圣旨兵部知道钦此钦遵抄出送司查得先为军务事该巡抚陜西都御史杨一清奏奉钦依事理咨送马隆等前来又该本部议拟题奉钦依将马隆杨义俱升署都指挥佥事与乌铭协赞鼓勇等营去后今该前因案呈到部看得都御史杨一清题称要将乌铭马隆杨义发回陜西聴其委用统领备冬官军及土兵等项堵截剿杀待后京营领军缺官仍督发前来应用一节照得乌铭等先因宣大二镇声息紧急故将各官取来聴候领兵即今二镇稍寜况陜西地方目今河冻正系敌众侵犯之时用人尤为紧急相应准其所奏除数内马隆巳该本部题奉钦依充四川叅将协守松潘地方去讫所据乌铭杨义合无着令驰驿前去都御史杨一清处聴调领兵若后京营要用另行具奏行取各官务要竭忠奋勇图立后功以副举用之意缘系奏讨领军官员及奉钦依兵部知道事理未敢擅便弘治十八年十一月二十二日本部尚书刘大夏等具题本月二十二日奉圣旨是钦此钦遵拟合通行除外合咨前去烦照本部题奉钦依内事理钦遵施行

　　一为预防边患以保固地方事

