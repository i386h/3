<!-- { "loadSidebar": true } -->
　　题为回贼出没事嘉靖四年六月十八日据分守凉州地方右副总兵署都指挥佥事周尚文呈为回贼出没官军追敌斩获首级夺回人畜事本年六月初一日寅时据黄城儿夜不收蔡俊水磨沟夜不收胡俊各报五月三十日寅时爪见本沟马迹一路约有八九十余骑往东行走髙透朶鸾口低透井儿沟金塔寺据报三处不知从何山口出没差人分投爪哨传谕收敛及整兵堤备间本日辰时据在城南门楼直日军人刘兎儿走报瞭见城南土山墩举烟二把烧柴堆一座本职实时举号统领在城马队官军千总指挥徐威等四百名出城迎火追袭间随据金塔等山口石觜儿墩爪哨夜不收易奴儿驰报本日夘时分有回贼一百余骑从南山沟突出扑到把截营地方四散抢掠彼有本营马哨夜不收康咬儿赴城驰报被贼邀截射死官马抢去本役取路来报本职急督官军骤马先去追赶传令千总指挥唐佑管领步军继后本日午时追到地名大水脑天池地方一百五六十里赶上前贼迎来对敌职督官军止有三百余员名奋勇一齐扑斫向前就阵斩获贼首一颗夺回连鞍战马一匹射死二匹贼见官军势猛各将原抢人畜尽行丢弃四散败走上山军赶上岭其贼遇髙且战得平且行又追三十余里彼此中伤人马数多欲再深追况彼山险树林稠密官军马匹一时奔驰一百八九十里贼逺马促又临敌境恐堕奸计当差夜不收萧住儿跟袭前贼向往收军回到原夺人畜天池结营歇马随据千总指挥徐威呈称查得斩获前项首级一颗夺获贼马一匹夷器盔甲等物一百九十六件副及被抢男妇三十八名口夜不收一名牛驴九十二头只射死军人邹升等马五匹走死孙成等马三匹射伤吴安等马二匹射伤军舍魏祥等七名俱轻伤据此至初二日掣军回城整兵堤备及将斩获首级器械发仰凉州卫官库收贮马匹拨人寄养俱候明文施行夺获人畜着令指挥王宪等查给失主认领及委官前去贼经地方查勘此外再有被敌抢杀人畜体勘明白径自通行开报外呈乞施行等因到臣为照前项回贼近于本年五月十四日侵入永昌地方被守备官马云督军追杀斩获首级三十六颗夺获战马夷器等件已经具题外今尚不知悔祸逺遁又侵至凉州大水脑天池等处显是此贼因去岁侵犯甘肃地方不曽大遭挫衂遗留丑类伏我近边意在窥伺我人畜妨我耕作虽是不敢深入终亦被其挠害副总兵周尚文虽称督兵逺追止是斩获首级一颗夺获战马夷器及夺获被抢人畜不能痛加诛剿况中间隠匿不报情弊难保必无除行甘肃镇巡官行委巡守等官查勘的确具奏及行各该主副叅游守备操守等官俱要用心防范整兵秣马若复仍前侵掠即便会合截剿务使挫衂逺遁勿令贻患地方外縁系回贼出没官军追敌斩获首级夺回人畜事理为此具本顺差承差席宗吉亲赍谨具题知

　　一为敌众出没计处用兵机宜事

　　题为敌众出没计处用兵机宜事嘉靖四年六月初四日据分守庄浪等处地方副总兵都督同知鲁经呈为敌众出没事开称本年五月十四日等日节据松林墩等处夜不收蘓钦等报于寡妇沟等处爪探得敌众或三五十骑或百十余骑或五六百骑或在边外住牧或穵壕入境扑捉差哨人役节报前来为照敌人乆在五方寺为窠近日那在芦塘等处住牧分遣轻骑瞧扑应哨人役及声言要寻西海敌人意在纠合入寇旦夕难测除谨斥堠整兵堤备外縁本城兵马数少不敷分布而镇羌岔口尤为冲要已将缺兵縁由累行甘肃镇巡衙门议处至今未见明示倘敌万一纠犯临期误事非轻今照甘肃游击严铠统兵见在庄浪乞要暂留并力截杀及将已到边守御兰州中护等卫官军照例分发一千前来镇江岔堡防守等因据此又据分守凉州地方右副总兵署都指挥佥事周尚文亦呈前事开称本年五月初一日据报红寺儿地方敌众三十余骑穵壕进境官军追至乱壕子追见前敌原路奔走袭踪前至干湖地方南北沟内突出伏贼三四百骑与官军对敌中伤敌众人马数多方纔退走后追至壕边沙窝又有伏贼三百余骑聚集攻敌因见游击将军严铠统兵前来贼出境去讫查得征伤军人李保儿等六名射死军人何达等马九匹走死于定等马六匹射伤尤旺马一匹收获达箭三百三十五枝等因各呈报到臣为照前项边敌数亦不多各官虽称出兵追截不闻斩杀之功反将军人射伤及射死马匹中间隠匿别情难保必无已经行仰副总兵鲁经周尚文等各整搠兵马严斥烽堠加谨堤备果有侵犯即便督率官军奋勇力战毋得撄城自守残害地方亦要相机而行知彼知己不可轻进穷追被其引诱游击将军严铠既见在庄浪暂留在彼并力截杀若凉州声息紧急亦要领兵前去策应其备御兰州中护等卫官军如已到边查照旧例分发镇羌岔口二堡防守外照得前项敌众自正徳三四年间被小王子人马雠杀残败遁往河西庄浪凉州苏海圗斩石峡明水湖扒沙一帯潜藏住牧时出剽掠阻截道路敌伤官军臣起废西征复总制陜西军务之时建议欲调集大兵痛加诛剿彼时规置已定惟候成命不意旋即奉勑取回兵部题奉钦依行令甘肃镇巡官整理縁兹事重大岂甘肃一镇所能了办因循养患十有余年敌既那营窃伏西海逼胁楚逊阿敦各处敌人乌合为巢歳复一歳丑类渐繁乃敢寇我洮河深入松潘地界自是虎踞青海蚕食属番遂酿成甘肃陜西腹心肘腋之患去年冬间被回贼惊散一半越往官路之北被各镇官军相遇斩杀数多其大营仍在西海剌剌山江零口住牧虽未见侵犯而祸胎实深除督令各该守臣哨探寻袭计处方畧另行具奏外其在北者多不过一二千俱系精兵十可当百因无老小栖止不定自今春以来多则五六百骑少则二三百骑或在庄浪五方寺尖山芦沟或在凉州松山芦塘等处声东击西或出或入河西卫所官军防御三处敌人无所不备无所不寡经年累月不得觧甲若不先其所急早为祛除縁前贼切近腹里恐其寻抢月乆野无所掠水桥结冻之后将有窥伺兰州靖边之谋彼处军马数少不能支持乘虚而入则会宁安定狄道金县地方难保不遭抢掠臣愚欲趂今与西海敌人离析之时量调陜西延绥精锐兵马五六千名与庄浪凉州副总兵游击等官会合寻袭痛加诛剿以除门庭之害则西海敌众闻之亦将禠魂破胆有不战而走之势区区回贼又不足忧也但今河套情形未定沿边腹里俱未敢掣兵又庄浪一帯仓场粮草处处空虚方为逐渐经理须待套中无警粮草有积方可举事然兵贵神速机难预定必待临期奏请非惟缓不及期且恐事机先泄如蒙圣明裁处乞勑兵部计议倘此言可采乞早行臣密会各该守臣不拘何月日相机取便行事俟大兵既集询谋佥同因而扑剿西海之贼至期计处定夺务在计出万全若无可乘之机或军马钱粮未备照常战守不敢轻举妄动以贻后艰縁系敌众出没计处用兵机宜事理未敢擅便为此具本谨题请旨

　　一为乞留方面贤能官员共济时艰事

　　题为乞留方面贤能官员共济时艰事照得陜西地方乃边境之枢衡中源之鎻钥北有河套之敌警报无时西有回贼之寇奸谋罔测比年以来旱霜之灾变相仍摽掠之疮痍未复民穷财尽盗贼因而窃发文恬武嬉边务日加废弛虽镇之以抚臣巡之以台察然催征钱粮修饬边备拊循凋瘵招抚流亡必在二司得人庶可倚赖近年升补官员或惮地方之险逺而不来或取便道以还家而延住官多虚位事无统纪即今河西闗南二道俱缺分巡官员其见任贤能者又或迁转无常更代不一如右布政使郭韶右叅政潘埙皆乆任兹方足堪付托循资各已升去臣所知者尚有数员若又升迁别任新任官员纵有才能事体未即周知人心何所系属如按察司按察使袁摈廉公有威刚明克断副使陈鼎翟鹏才畧足以济变威惠足以服戎副使髙公韶韩士竒以慎密持官守以平易得众心佥事桑溥政严明而执守坚定性聪察而听断如流之数官者年劳渐深臣虑其升迁别省缓急无可倚赖事闗地方休戚不容隠黙其它年资尚浅升迁未及者不敢槩陈如蒙伏望圣明俯念陜西三边重镇用人为难乞勑吏部采臣所言叅之舆论待本省员缺将各官奏请简用如本省无缺暂留照旧任事免升别省地方待其绩效益彰特加超擢各官既得以罄其才愚臣亦得以资其用不胜至愿缘系乞留方面贤能官员共济时艰事理为此具本谨题请旨

　　一为急缺管粮方面官员事

　　题为急缺管粮方面官员事照得陜西布政司管粮右叅政姚文渊近日闻母丧丁忧回籍去讫所有员缺未曽铨补切縁陜西八府民屯钱粮外供陜西固靖等边及延绥宁夏甘肃三镇官军之用内则秦韩肃庆等王府禄粮并官吏师生俸廪等粮皆所仰给因是前官玩慢不肯及时催征以致仓廪空虚中外困竭臣初到陜城查得各府拖欠未完各边民粮共一百四十九万六千四百三十四石马草一百九十五万八千八百八十八束已经具奏续到平凉府查得韩府各郡王将军中尉郡县主君仪宾自正徳四年起至正徳十五年止共欠本色禄粮三十一万一千三百七石七斗又欠折色粮二万六千七十五石其余未经查报不知的数及据西安左等四卫官军告称正徳八年起至嘉靖四年三月终止共拖欠本色月粮四十二万四千八十石折色三十一万六千六百九十石三斗平凉卫官军共欠节年本色月粮六万七千八百一十四石四斗折色粮六万三千五百一十九石三斗及据固原兵备副使成文呈查得所管固靖甘兰等卫所累歳拖欠官军月粮共二十八万九千九百九十九石二斗五升其余卫所拖欠应支粮数亦多类此每遇上司到彼諠攘诉告百十成羣人心穷廹盖不得已节奉明旨督催巡抚官极力处补不及十之一二臣观天下各镇十三省地方险逺要害无如陜西之难公私匮乏亦无如陜西之甚近得叅政姚文渊到任未及数月巡歴催督不避艰险催完逋负十余万石臣方仗其有为不意忽以丁忧去将来升补官员未知何方恐其到任稽迟虽各行令巡守官督理终非专职不能尽心所事博访得西安府知府赵伸由兵部职方司郎中升任今职到官方及二年政誉甲于诸郡查据陜西按察司开报本官才能异常当繁剧而有余力公廉服众合士民而无间言巡守等官开报所属贤能官员俱在优选臣尝听其议论察其设施委的才足济时力堪举剧付以督储之任必能修举职业振起颓废若谓其年资尚浅臣以为求称繁难之任不须常格之拘且本官先任兵部车驾职方二司郎中若稍迟不升则叅政之官亦所当得如蒙乞勑吏部再行访察合无将本官升任陜西布政司右叅政督理粮储屯种赍凭令其到任管事庶使官不乆旷事得早完縁系急缺管粮方面官员事理未敢擅便为此具本顺差承差席宗吉亲赍谨题请旨

　　一为斩获犯边敌众首级事

