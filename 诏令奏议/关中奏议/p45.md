<!-- { "loadSidebar": true } -->
　　题为应诏陈言原情宥罪保全将官以励人心事行据整饬固原等处兵备陜西等处提刑按察司副使髙崇熈呈抄奉臣札付前事依奉亲诣孔坝沟杨琳交战去处拘集地方知因人李通杨鉴等前来审据李通等供称弘治十四年间七月内巡抚御史周季麟在于固原驻札闻知敌众侵犯韦州地方随差陜西都司都指挥佥事杨琳率领官军九百九十四员名前徃黒水口按伏截杀本月二十四日杨琳据夜不收马黒儿走报敌众进至打狼川本日至午时敌众万余先巳攻围镇戎所彼时杨琳以众寡不敌与随征西安左卫指挥朱鼎等议要仍驻黒水口以避其锋有朱鼎等回说若不进兵被周都堂打一百也只是死不如进战便死也有名杨琳当即发军本日未时分行至孔坝沟率遇大势敌众约五六万骑连山遍野满川前来迎敌占在四面髙岗将官军围在沟南两阵相离不上三十余歩杨琳在中军发放如今彼众我寡且又陷在死地须是大家力战求生当令指挥朱鼎妙龄武臣许庆千户杨玺各分一面督军当先对敌因是两镇相近矢无虚发战至戌时官军死者三百余人敌众死者亦有百十余人官军在前者奋死力战在内者挤■〈扌匝〉不得展手彼时心慌目乱莫辨谁何直至昏晚罢战敌众俱在周围札营又值夜雨如注不息至天明二十五日军火器具皆湿又复交锋彼说不要杀了只与我马罢官军叱骂固拒舍死力战至已时官军死者又约三百余人敌死者亦有八九十人俱在沟中重迭枕藉敌见朱鼎妙龄武臣许庆杨玺善战当先雠视四面攅合拥挤向前将朱鼎等钩搀下马俱支解讫杨琳与见在中伤官军三百余员名各中鎗箭血流模糊俱在死尸内掩藏敌退方纔走出回城今蒙审供是实等因备供具呈到臣案照先准兵部咨该本部题该贵州道监察御史杨仪题称弘治十四年七月内陜西敌众大举入攻直抵固原卫葫芦硖口官军莫敢当锋都指挥杨琳提一千之弱兵当十万之强敌奋不顾身输心死战人疲力竭矢尽手空致伤官军数多事非得巳彼时居民赖以逃避敌众多被杀伤其抵敌之勇亦为可嘉比之闭门不出临阵在逃怯懦无为者万万不同要乞免其充军或降级或立功或复其旧官戴罪出征等因具本该本官题奉孝宗皇帝圣旨兵部看了来说钦此钦遵抄出送司案呈到部看得充军都指挥杨琳先该大理寺少卿何钧等官叅称轻率交锋全军覆败问拟斩罪后以总制尚书秦纮奏称彼众我寡情有可矜钦蒙寛宥止着充军续该会官议奏奉钦依免解配所送秦纮处听用征战前后俱据各官所奏议处情法似已两尽今御史杨仪又奏前因縁杨仪系耳目官员生长邉方反复恳言必有所见合无本部仍行巡抚都御史杨亲诣杨琳交锋去处拘集地方知因之人详究始末斟酌情势如果杨琳彼时功罪相当难以成败例论前项节次议处未当其情备细从实奏报以凭定夺若是情法已是两尽止令可图后功听其查照原拟从宜委用俟其立有功勲另行奏请升赏等因题奉钦依是着从实查勘明白来说钦此钦遵备咨准此巳经札委整饬固原兵备副使高崇熈前去彼处拘集地方知因之人从公体勘具实回报去后今据前因照得臣自领马政改巡抚及今总制邉务乆驻固原弘治十四年敌众入侵官军失事情由广询愽访知之颇悉近又亲诣孔坝沟杨琳交战去处拘集住人相度形势审勘至于再三看得杨琳以寡御众奋死对敌又值夜雨如注弓矢铳炮火药俱湿不堪使用官军虽多损折敌众亦多杀伤阻遏抗拒至于一日夜之乆不但山野居民得以逃避而固原各城堡官军闻警戒严方得保全不然地方之患尤有不可言者较其功罪似亦相当且孔坝沟南至黒水口三十余里北至镇戎所仅七八里彼时黒水镇戎俱有按伏人马而镇巡重臣又在固原驻札相去不逺初传敌众攻围镇戎人心震恐杨琳领军急趍而进意欲与镇戎所主客官军合兵拒守且料固原援兵必至不期未到镇戎骤遇强敌外无救援只得奋勇对敌事势至此无可奈何比之怯懦逗遛者委的不同以此总制尚书秦纮监察御史杨仪先后论辩而杨仪之言尤为激切盖以近日各邉将官动以杨琳借口宼至则婴城自守杜门不出坐视深入不交一矢以图全军致令敌骑蔑我无人肆行无忌戕害生灵抢掠头畜其数无筭元气为之萧索流弊至此故欲寛彼覆军之罪用励敢战之人臣闻胜负兵家之常成败利钝诚难逆覩古之名将不能保其无败若使沿邉小大将官咸懐以身徇国之忠遇敌量力以战不先为退怯纵不能保其常胜亦岂得全然无功彼既知我处处有敢战之兵未必不少沮其方张之势故欲正朝廷之军法则杨琳之罪不可恕而前项议处巳是从寛欲振今日之頺风则杨琳之情有可矜而言官论列不为无见况其数年以来械系之苦戌役之劳饥寒迫身窘辱巳甚原情度势委的人共惜之如蒙乞勅该部通查杨琳始末事状及各官奏辩縁由再为详议具奏伏望圣慈察功过于心迹之中惜人材于成败之外特降恩典或量为降级或限年立功以为将官敢死奋勇者之劝如此则战将生气而边敌不足忧矣縁系言官奏辩保全将官又该部题奉钦依着从实查勘明白来说事理未敢擅便为此具本顺差承差姚达亲赍谨题请旨

　　一为急缺领军官员事

