<!-- { "loadSidebar": true } -->
　　兵部覆该本部送于兵科抄出巡抚陜西地方兼督理马政都察院左副都御史杨一清题据整饬固原等处兵备陜西按察司副使髙崇熈呈称固因环庆靖边兰州地方俱系紧闗要害去处先年被敌众入境蹂践不止一次后因深入得利不曽遭挫势愈猖獗今冬或又踏氷入套则前项地方难保不遭其害见今战守之具虽已次第修举但急无相应领军官员各该守备各有信地其往来截杀随机应援必得骁勇善战之人缓急乃可倚仗访得縁事神木叅将陜西都司都指挥佥事乌铭骁勇过人惯经战阵先问充军后留固原总制衙门听调杀贼西安左卫指挥使杨宏韬畧熟闲亷谨可取此二人者俱曽守备固原甚得人心当此多事之秋使功不如使过若将二人矜原其罪使之领军备御截杀必能忘身徇国着立竒功且使将官平素操持学好之人知所激劝兴起本职叨任兵备地方安危所系不敢缄黙呈乞具奏定夺等因具呈到臣查得乌铭先充延绥东路叅将后被神木县申该巡按御史燕忠参称畏缩提问未结杨宏先任西安左卫指挥使被荐守备固原以都指挥体统行事弘治十四年敌众大举侵犯抢杀军民丁口数多问拟守备不设充军后该总制尚书秦纮论奏兵部等衙门题奉钦依免发配所送秦纮处听调杀敌及查访得乌铭杨宏俱曽守备固原军民信服与所呈相同照得臣受命经畧边务巡抚陜西地方节该兵部题奉钦依或广收其人物以资其方畧或重悬爵赏以鼓舞人心等因备咨前来夙夜竞惕往来各边城堡讲求战守事宜尽臣之心不敢有遗虑竭臣之才不敢有遗力顾本书生不谙军旅惟在广搜人材庶可兼收羣策况边敌形势近益骄横罔所忌畏无厌之欲草枯河冻之时难保不再入套陜西官军多勇徤可用惟在统领得人见今都指挥指挥中求如乌铭之有勇善战杨宏之知兵练事者诚不易得乌铭被叅不知其详闻之舆论似无根据若杨宏之事臣所深知弘治十四年大举入边号称数万彼时固原无沟墙险阻之隔不能阻遏况花马池一带地方主客兵马营垒聨络固原等处文武重臣节钺并临俱不能遏其方来之锋截其既归之路而独以守备不设之罪坐一杨宏在法相应原情未协虽经总制尚书秦纮论辩荷蒙恩旨免发配所听调杀敌但彼乃统驭之才非匹夫之勇终身听调亦恐无功使当运筹折冲之任必当有以自赎臣闻古之名将以败北之余成克捷之勲者甚多未尝终身弃絶况当紧闗用人之际使功不如使过诚如副使髙崇熙所言如蒙伏望圣明轸念边事至重用人为急乞勅兵部查照尚书秦纮所论乌铭杨宏事情再行访察计议当此与民更始之日合无特降纶音湔洗録用乌铭暂复原职于固原等处领军防御截杀杨宏比照花马池叅将马隆等事例量为降级听臣委用随军杀敌有功一体升赏彼蒙天地再造之恩必能効死竭忠而边臣闻之知朝廷爱惜将材亦皆有感发兴起之志矣臣又窃思比岁申严军法凡失机者罪不赦所以振起颓纲作新士气臣何人斯乃敢妄言独念此二人者委的才有可取情有可矜此外踪迹相同者虽多类皆常流臣不敢泛举等因具本该通政使司官奏奉圣旨兵部知道钦此钦遵抄出送司查得先为去不职以御边冦等事该巡按陜西监察御史燕忠题称分守延绥东路右叅将乌铭纵敌长志贻患地方要乞行提究问选官更替该本部查议相应提问前项员缺照例于相应武职内推举二员上请简用等因节该奉孝宗皇帝圣旨是钦此又为保全将材等事该总制尚书秦纮题称访得分守延绥东路縁事参将陜西都司都指挥佥事乌铭才有可取此时正当用人若使朝廷失此良将诚可惜也等因又为军务事该太师兼太子太师英国公张懋等题节该奉圣旨将官堪以领兵管操的兵部还多方访举五六员来看钦此该本部从公访举得陜西都指挥乌铭等俱各生长边方曽经战阵堪以领兵管操合无本部铺马賷文前去各该镇巡官员星驰差人行取各官给与明文令其驰驿前来以慿奏请委用具题奉圣旨是钦此又为私役军人滥给驿传回还原籍等事准都察院咨该钦差大理寺等衙门少卿等官何钧等会勘问过固原地方失事縁由开称指挥杨宏犯该守备不设被敌侵入境内掳掠人民者律减等杖九十免杖充军本院会同兵部详议杨宏委的过多功少难准折赎具题节该奉孝宗皇帝圣旨杨宏编发边卫充军钦此钦遵备咨送司巳经将杨宏编发山丹卫充军去后续为陈言边务事该总制尚书秦纮题称查勘过指挥杨宏平素操履公亷军民信服失事之愆不全由于本犯乞要从寛且称褒死可以励生使功不如使过等因本部议拟具题奉孝宗皇帝圣旨是杨宏免解配所送秦纮处聴调杀贼钦此已经通行钦遵去后今该前因案呈到部除乌铭已该本部奏奉钦依行取来京听用难又别为定夺外所据杨宏原系西安左卫指挥使为事问发充军该总制尚书秦纮奏留在于军前听用人数今都御史杨一清又奏前因前后论荐彼此相符必是本官原问充军未得其情所负才调堪济边事伏望皇上俯察二臣论荐之言比照情轻律重之例将杨宏斟酌情罪特赐定夺候命下之日本部行移都御史杨一清随宜委用调度杀敌仍转行杨宏务要仰思録用之意勉图补报之忠若果建功边境保障地方非特前愆可赎而升赏亦有期矣縁系巡抚官员保用为事充军将官及奉钦依兵部知道事理未敢擅便弘治十八年八月十九日本部尚书刘大夏等具题本月二十日奉圣旨是杨宏免充军照原职降二级听杨一清随宜委用钦此钦遵拟合就行为此合咨前去烦为查照施行

　　一为谨服用以崇圣徳事

　　工部覆都水清吏司案呈奉本部送于工科抄出钦差巡抚陜西等处地方兼督理马政都察院左副都御史杨一清题弘治十八年五月初七日奉司礼监印信揭帖本年四月十六日本监太监陈寛等于干清宫钦奉圣旨恁司礼监写帖子去说与陜西镇巡等官刘云等知道今该内织染局奏行彼处变染各色银鼠皮如帖到日尔等即便责委髙手人匠如法染造务要颜色鲜明该用物料从宜处置毋得指此扰民有了差委的当人员管送前来毋得违悮钦此钦遵本监今将奉到旨意事理备云前去陜西镇巡等官太监刘云等钦遵施行随该内织染局印信揭帖计开賷去染造各色银鼠皮拾柒様柘黄玄色真紫大红深青福靑明黄鹅黄鹦哥緑栁靑翠蓝栁黄桃红天靑明緑墨緑出炉银等因奉此除遵奉外臣仰惟皇上仁覆寰宇视民如伤一命令之颁未尝不寓恤民之意故今变染银鼠皮张数亦不多在物不为费于人不为劳且有不得指此扰民之谕盖日月之明洞见万里恐彼假公营私之人不能无指一科十之弊故耳然臣区区一寸之忠所患有不在于劳费者臣惟自古明王慎徳服食器用必循常度不贵异物作竒技淫巧者有罚所以谨好尚为天下先也为治莫大于礼礼莫明于服服者身之章视食与器为尤重天子之服自祭祀朝享至于燕闲皆有成式制皮为裘取其轻暖而巳若银鼠之皮变染一十七色何所取义黄帝尧舜垂衣裳而天下治以五彩彰施于五色作服未闻一十七色也传曰红紫不以为亵服恶其间色不正且近于妇人女子之服也臣观一十七色之中类多不正至于出炉银极矣臣愚不知祖宗朝有此服色制度否若创自今日无关名分之等威又非黼黻之絺绣徒伤竒巧以累俭徳臣窃为陛下惜之此举诚出宸衷亦偶未之思耳然恐喜事贡谀之辈争为异色异服矜竒衒巧或自兹始其所关系甚不细夫人君一身风化本原于凡事之营为物之创造有不合于礼不当于义者天下化之其端甚微其流渐不可遏况陜西三边根本重地顷属兵荒民穷财尽陛下盖尝捐内帑以纾外患不经之费加之此地尤非所宜道路相传恐将来源源不巳闻者以为忧且织染有局天下之良工萃焉染造之艺非陜人所长臣惧无以称旨稽之典礼叅诸时势无一而可臣是以冐昧上言伏乞圣明干断合无将前项银鼠皮张不必变染已变染者差人賷进不必再发更乞明示徳音服色宜遵常制今后有以竒技淫巧动上心者悉屏弗用仍置之于法使天下之人知朝廷不作无益不贵异物恭俭之徳有光清明之治无损岂徒陜西一方人民之幸哉臣叨任抚巡与闻兹事心有未安不敢自隠干冒天威无任陨越待罪之至縁系谨服用以崇圣徳事理未敢擅便等因具本该通政使司官于西角门奏奉圣旨银鼠皮已染的未染的都着送赴来京该衙门知道钦此钦遵抄出送司案呈到部拟合通行为此合咨前去烦照奏奉钦依内事理钦遵施行

　　关中奏议巻四

　　●钦定四库全书

　　关中奏议巻五

　　（明）杨一清 撰

　　○巡抚类

　　一为易置主将以保固地方事

