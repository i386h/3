<!-- { "loadSidebar": true } -->
　　题为边务事照得本年十二月二十日以来边人拥众大举深入抢掠声言要抢各苑官马自豫旺城至黒水口处处有兵聮络结营本处官军数少固原备御官领军五百名在石硖口红古城按伏指挥任玺管领备冬马步官军九百余员名在豫旺城按伏指挥郭遡管领土达八百有余并新任游击陈善调集游兵纔得二千余员名在于镇戎所俱被拦路阻截不相应援臣与新任镇守署都督曹雄闻得巳入静宁隆德会宁等处恐其东冦平鳯实时提兵西上臣在隆德驻札曹雄领兵随路剿杀追截本月二十四日已屯聚于隆德县西三十里因见我兵奄至退回大营缘曹雄所领官军纔得九百余员名巳差人乗夜间道调取陈善郭遡会合并量掣兰州守把河桥官军李佐等前来策应各该将士感恩图报人懐鬬志但彼众我寡以一当百未敢必其成功查得先为预防边患以保固地方事该臣题称宁夏花马池兴武营直抵髙桥三百余里地方在北即为犯我边境之门户葢寇之所入虽由宁夏而其所利实在腹里宁夏边墙如能捍御则腹里可安枕而卧傥一旦折墙而入必以精骑守所入之路缀我官兵使不敢南则腹里安危所系至重彼既深入剽掠方张之势恐非陜西官军所能当必藉诸边镇游兵协力捍御然欲成克捷之功必在乗其既弊而于中路击之为便该本部覆奏查得先该宁夏镇巡官太监葛全等题为大寇入套请兵防御事本部议得合无铺马赍文与宁夏太监葛全总兵官李祥都御史刘宪一面选差乖觉夜不收逺为哨探一面严督副总兵卫勇叅将霍忠恊同保绩守备焦洪都指挥韩斌等各用心设策整■〈木朔〉人马随宜按伏以逸待劳本部仍行延绥守臣令叅将王戟统领土兵前往花马池游击将军姜汉统领游兵前往定边营曹雄统领竒兵前往宁塞营各要星驰前去秣马按伏听候有警并力截杀及行巡抚陜西都御史杨一清公同固原新任镇守将官斟酌形势计议方畧分布腹里人马据要防守督调本处游兵相机策应等因题奉钦依通行钦遵及看臣所奏与前项议奏之意大畧相符合无行移延绥镇守等官转行副总兵游击等官查照先今事理如果巳西行本镇别无声息陜西来调兵马即便依期前去布分防守不许迟延误事自取罪尤仍通行陜西宁夏延绥镇巡等官俱要恊心运谋相机而动务使功成万全事无一失图免陜西腹里之害用纾皇上西顾之忧毋得秦越自分坐观成败以孤委任等因题奉圣旨是便行与各官着同心恊力相机防御不许自分彼此致误事机钦此钦遵本年十二月二十一日备行到臣切缘宁夏镇巡等官与臣先后论奏之意正恐大敌入套窥伺腹里宁夏地方军马寡弱不能捍御故乞早调延绥游竒兵马叅将王戟土兵并力布置按伏保固边墙不令入境及查得先于本年十一月十七日据定边营把总都指挥阎纲呈据走回男子张智说称达众四营约有二万入套要抢固原等情巳经具题及行延绥巡抚都御史文贵催调游兵并行宁夏巡抚都御史刘宪转行各边遇有入套声息差人飞报去后本年十二月十三日臣差人于花马池等处探问并无原拟延绥人马到边想因延绥游竒兵叅将王戟土兵俱自大同初来未得休息且恐原奉旨意公文到迟又各该将官新旧交代事势使然决非敢为延缓又查宁夏花马池等处亦不曽传报在套近边的实消息今前项大寇忽然拥众拆墙突入腹里巳遵照成命急调延绥游兵土兵前来截杀及中路邀击之议通行赍文延绥副总兵姜汉宁夏总兵官李祥等会合行事但道途阻滞文移往来彼此抵牾事势可否犹未可知臣切详此时巳逼新春尚在腹里恐渡河不及其志必将恃其大众潜伏套中夏秋草饱马肥时月又谋入寇纵使出套过河冬间必复踵袭故智且陜西地方兵苦于各边之备御民疲于三镇之转输竭中土之力以供外边为其能为我藩篱也今花马池大敌临边通不知觉虽有如无何所倚仗将来之事臣实忧之至于用兵机要似不出臣前所拟奏但事闗各镇若无总制重臣居中调度则甲可乙否终难济事议论多而成功少无怪乎其然也伏望圣明垂念西土重地乞勑多官会议简命在廷威望素着大臣前来总制陜西延绥宁夏甘肃等处军务授以便宜赏罚之柄臣等各镇巡三司以下官员悉听节制无事在于庆阳驻札有警前去环县韦州等处居中调度各路将官用命者赏不用命者罚如身使臂如臂使指孰敢延缓以失事机如巳经出套速就经畧花马池一带边务设何筹策可以保固边境使全陜西生民不致频年大遭荼毒实宗社万亿年无疆之休也臣备员巡抚不能遏其深入之机又论列不早致有今日若复不言后患恐不止此臣不胜待罪俟命之至缘系急处边务事理未敢擅便谨题请旨

　　一为敌人拥众大举入境事

