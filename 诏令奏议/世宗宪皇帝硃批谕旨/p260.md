<!-- { "loadSidebar": true } -->
　　圣鉴事窃查钱粮仓储最关要【臣】到任两月以来屡檄饬查据司道府直隶州申覆细爲查对多不符合皆以钱粮之欵项繁多完欠出入一时不能画一无凭核实开报则是必待奏销后始有册籍可以稽查如果挨年奏销亦必于次年五月方知上年确数而况陜省自雍正四年至今不行奏销已三年矣倘内中有那新掩旧以完作欠出入混淆借名影射等何由查防今【臣】辗转思维行令各州县立一印信月报于每月初三日将前月征收解支各项开列欵目塡注细数造具四柱印单径报【臣】衙门查考其一切正杂新旧钱粮俱有欵额每月将征存解支四柱细数开报委员拆并盘验便难掩饰惟仓储陈陈相因粮数繁多非彻底盘量虚实难知今现在委员分头处处盘量但盘淸之后若不立法令其按月开报恐窦复生今令照钱粮报单欵式每月将额征民屯本折若干支兵起解若干取获批收月日出粜者银存何处已借者按例催追一切数目俱令开明申报使之不能欺隠便易盘查再课税赢余未必全数实报恐有不肖之员或稍报些微外博无隠之名内侵赢余之实至牙帖虽由布政司颁发然州县之滥给地棍之朋充剥民膏而渔利者恐复不少也今并令行月报之法则纲举目张明若列睂便易稽查夫毎月将仓库各项使之和盘托出自当触目儆心知所顾忌并行各该管道府直隶知州俱各造送月报以防州县之揑开俾道府州亦得勤于察查【臣】复按月报各单细加磨对并密委贤员不时稽察如此则盘查严密而于钱粮仓储不无裨益矣是否可行伏祈
　　皇上睿鉴训示谨
　　奏
　　所奏未尝不是但汝甫经到任一切未能洞悉现在又値大兵出口军需事冗如此急遽办理殊觉太骤果具有烛奸厘弊心力盍且密察暗访胸中一一了然无疑之后方徐徐次第施设不但不被人欺亦可自免乖谬之咎于汝陛辞时朕经切谕似此举动毫无从容气象爲汝甚忧之查郎阿和平稳妥事事与之商酌而行不可自恃臆见以求速效
　　雍正七年七月初九日西安巡抚【臣】武格谨
　　奏爲奏
　　闻事窃【臣】来陜时蒙
　　圣主知遇之隆不以【臣】谫劣
　　恩命提拨将军常色礼【臣】钦领
　　训旨谨志肺腑到任以来凡将军一切事务无一不随处留心【臣】闻得将军与副都统办事各执已见不能和衷因此【臣】面问将军常色礼据云西安八旗原设先锋二百名嗣经陆续挑选增添统计前后共有六百名然先锋每月钱粮仍照兵丁二两之数支给雍正元年年羮尧传
　　旨将八旗先锋每名每月加增银一两经原署将军伊
　　理布代兵丁具
　　题谢
　　恩在案今副都统琢鼐以爲续添先锋名数过多应酌议裁减但兵丁内惟先锋最爲紧要况蒙
　　皇上恩赏钱粮已经
　　奏谢不便请裁等语【臣】对常色礼云当查明添设先锋缘由与副都统等斟酌办理不必固执又常色礼向【臣】云副都统苏穆尔济谢
　　恩折子蒙
　　皇上硃批训旨西安驻防事务俱着照宁夏将军席伯之所行办理钦此我遵
　　旨要将宁夏所行之例传谕八旗因同副都统等商议据苏穆尔济琢鼐二人云宁夏例佐领等官街上遇见将军副都统俱下马站立今应传谕西安八旗佐领等亦照宁夏之例下马再者西安有临潼汤泉应将旗下妇女坐汤一事永行禁止如有违禁纵容妇女坐汤者将伊夫男并伊长亲严行治罪我因回云佐领等官路遇将军副都统下马之处自有一定仪注不便拘定照宁夏之例应照仪注定例遵行再妇女坐汤一事原因有病方去坐汤若无病而妇女出外游玩自应严行禁止今不行分别槪行严禁似属未协除此二事之外一切事务俱遵
　　旨照宁夏之例多冩告示传谕八旗告示业已写就琢鼐苏穆尔济云不将此二事叙入我们不放官衔因二人意见不同是以告示至今停搁等语【臣】对常色礼云伊等虽各执意见自应遵
　　旨一面办理一面密
　　奏不宜停搁细看将军【臣】常色礼与副都统【臣】琢鼐等彼此不能和衷办事恐于地方无益谨缮密折奏
　　闻伏祈
　　皇上睿鉴谨
　　奏
　　此所奏已悉又张正文与常色礼较论收马之处爲何隐而未奏
　　同日又
　　奏爲奏请
　　睿裁事窃【臣】细査各州县存仓粮石有兴安州于康熈四十五年江水泛涨冲塌城垣房屋漂没各项仓粮共六千四百四十九石零前抚【臣】鄂海以此项漂没粮石皆兵丁积蓄之需不便亏缺
　　题请令官绅士庶不拘多寡尽力捐输按年咨部足额停止在案现在按限每年咨报但自四十五年
　　题请捐补以来至今二十余载止捐过粮共七百九十余石尚亏欠粮五千六百五十余石零若听从民便捐输防无完补之理若严催劝捐又恐不肖官吏借名勒派伏思我
　　皇上念切民生凡有利益于地方者不惜数百万帑金恩赐蠲免今此数千石之粮【臣】愚以爲似可不必劝官绅士庶公捐以致积岁累年有名无实徒使仓储虚悬【臣】查陜省现动五分耗羡发各州县采买粮石存贮社仓兴安州漂没之粮应否竟动五分公项买补足额以免催捐之累以实仓储之用谨密折奉
　　闻伏祈
　　皇上睿裁施行谨
　　奏
　　此奏是候朕另有谕旨
　　闻尔嬾接属员倚信所用堂官其人虽无勒索情弊每虚张威势惹人厌憎汝等督抚大吏若深居髙拱怠于接见属员则断不能无忝封疆之任况尔于汉字文檄未谙土俗民情未悉如又不谦恭延访虚衷博采何以知利弊之应兴应除何以知有司之某优某劣且上下情意旣不浃洽诸事何由斟酌损益所难者守令分治各地相隔辽远不便常时调至相商耳岂有到门守候致令空回之理观汝大有亡而爲有虚而爲盈骄矜自是不称厥职光景现在事务不悉心向是当处讲求惟以搜剔已往苛刻爲事是乃所以自误也嗣后当平心静气谦虚下人随办随学今奉朕如此训诲倘仍不返省已过竭力改勉则诚爲辜负简擢一无用之物矣况堂官之称朕经屡禁督抚不许复用何得重蹈故辙观尔自到任受事以来所奏所办率多任性自用无非一已之粗浅识见而已至于朕所敎导者一事未能遵行得无将朕之训旨尽皆遗忘乎试将日前于陛辞时数次所奉之旨以满文备悉録出赍呈朕览
　　雍正七年闰七月二十日署理总督【臣】查郎阿西安巡抚【臣】武格谨
　　奏爲回奏事窃【臣】等前奏委署试用人员一折于雍正七年七月二十一日奉到
　　硃批谕旨【臣】等跪读之下仰见我
　　皇上详愼用人务期至当【臣】等才识粗鄙不计事之可
　　行与否冒昧陈
　　奏实属草率今奉
　　谕旨训示【臣】等恍然省悟惟有细心斟酌因材任使务
　　期吏治民生均有实济以上副
　　圣主诲勉之至意理合缮折回
　　奏恭缴原奉
　　硃批伏祈
　　皇上睿鉴谨
　　奏
　　汝不计事之可行与否冒昧草率犹幸于朕前陈奏尚可蒙朕训谕令汝恍然省悟若任此粗鄙孟浪强不知爲知之心措置地方事务恐属员未必尽情直言规谏汝等也其害可胜言乎朕昨批谕武格折内有凡事必须了然明白胸有成竹之后方徐徐次第料理如此急骤恐有乖舛之训诚不谬矣不宁惟是卽此朕前孟浪陈奏观之地方上必有区处不协事件宜详加体察更正不可粉饰自欺致令有所贻悮至于统率属员之难再经几时益当洞然明白是乃苦事非荣事也所以圣人有爲臣不易之语非明达公忠之贤臣不可与言此不易二字愼爲之总之若不虚已广谘断不能有所长进也试行看
　　同日又
　　奏爲回奏事窃【臣】前奏设立月报淸查钱粮仓库一折于雍正七年七月二十一日奉到
　　硃批【臣】跪读
　　圣训感悚交集【臣】质本庸愚遇事急遽未能详悉慎始
　　岂能措置合宜今蒙
　　圣恩高厚谆切训诫皆由
　　皇上爱【臣】之深望【臣】之切务使【臣】小心谨愼不至欲速误事实【臣】之所感泣铭心而不敢不痛加改勉者也【臣】钦遵
　　训旨嗣后凡事当密加察访会同署督【臣】查郎阿细爲商酌次第举行不敢自恃臆见以求速效致有贻误理合缮折回
　　奏所有奉到
　　硃批一并恭缴谨
　　奏
　　应痛加改勉与否在汝之扪心自问也
　　同日又
　　奏爲据实陈情仰祈
　　睿鉴事雍正七年闰七月十三日赍折家人回陜【臣】跪
　　读
　　硃批谕旨感惧惶悚无地自容谨将
　　陛辞前数次所奉
　　训旨恭録满文另折敬呈
　　御览外伏读
　　谕旨以【臣】懒见属员擅用堂官上厪
　　宸衷【臣】不敢不据实陈情【臣】谬膺封疆初任外吏地方




　　踈懒也再【臣】深虑堂官滋况钦奉






　　饬者甚多从不敢瞻顾狥情伏思【臣】至愚极陋一无知能仰沐
　　皇上天恩洊歴封疆重任所恃以仰答
　　圣明者止此一点微忱不敢因循游移此实【臣】之下情
　　也今蒙
　　圣主垂念敎训【臣】自当钦遵凛志平心静气谦虚下人
　　随办随学以仰副我
　　皇上属望之至意谨缮折奏
　　闻恭缴
　　硃批谨
　　奏
　　能否钦遵凛志须看汝祖父之积德曁汝之福量何如亦非朕所能强者
　　同日又
　　奏爲奏
　　闻事窃【臣】前奏将军常色礼与副都统琢鼐等不能和
　　衷一折奉有
　　硃批【臣】伏查大兵西征摘发西安驻防八旗马九千匹每马一匹照例价银八两在司库给发将军副都统分给八旗官员买补后据八旗官员买到马匹内有骒马将军副都统騐收时常色礼要将骒马一并验收副都统张正文云我已传谕所管汉军不收骒马常色礼云若不收骒马兵丁等如何担得起张正文云我不收骒马情由将军不妨具奏因而彼此较论后八旗满洲蒙古汉军已将骒马一例验收矣是以【臣】不敢具
　　奏兹奉
　　谕旨下询【臣】谨缮折奏
　　闻并缴
　　硃批奏折谨
　　奏
　　凡有奏闻当尽情无隠若藏头露尾或于事中择一二件或于言中择一二句巧爲陈说以作曾奏过三字地歩朕所深恶者汝此奏卽系不尽情之一端也志之戒之
　　雍正七年九月初三日西安巡抚【臣】武格谨
　　奏爲恭缴
　　硃批奏折事雍正七年八月二十三日奉到
　　硃批谕旨四折【臣】跪读
　　圣训不禁感激涕零悚愧交集窃【臣】至愚极蠢事多孟
　　浪蒙
　　皇上天恩不加谴责乃谆切
　　训诲反覆开导使【臣】得以悔悟修省【臣】感戴
　　皇仁凛遵
　　圣训惟有刻自改勉事事体察小心谨愼虚已学习勉
　　効驽骀以仰副
　　皇上勉励之至意所有奉到
　　硃批四折【臣】谨缮折恭缴伏祈
　　睿鉴谨
　　奏
　　修福作孽俱在尔自爲朕何能强之使然耶
　　一六月大旱督抚率同各官在龙神庙祈祷雨泽正斋戒禁屠时将军常色礼屡请两院吃肉颇有物议又巡抚于斋所坐间向署督谈及五月十三牛肉之美言之津津吩咐县官八月丁祭必要肥大之牛闻者莫不掩口又斋戒时院署仍要鹅鸭等物时百姓望雨甚急谓官员并不诚心祈祷大有谤言此固小疵但地方大吏一举一动万耳万目观瞻指摘大吏等任性而行信口而谈自难免于万口之訾议也
