<!-- { "loadSidebar": true } -->
　　旨事泉州府海防同知胡宗文自雍正九年六月到任以来办事勤敏稽查海洋出入船只实属尽心又能与提标五营将弁和衷共事因伊母年余九旬老病龙钟不能迎养该同知思母情切上年秋间具详请休【臣】等以厦门海口要缺不易得此熟悉事宜之干员是以不允其请今接署提督将军【臣】阿尔赛札知该同知思念伊母情甚廹切若能到家一看心可稍慰等语是该同知思母至情未尝少释欲使专心办事难以遏抑其情【臣】等查胡宗文系江西金谿县人距闽不逺若给假三个月到籍省视即便回任其泉州同知印务暂行委员代理不用交盘于公事不至贻误而该同知母子至情得以稍慰感激
　　天恩愈图黾勉供职矣但外官无告假省亲之例理合
　　具折奏
　　闻洪恩出自
　　皇上非【臣】等所敢擅请伏乞
　　睿鉴批示遵行谨
　　奏
　　览奏巳悉候另有谕旨
　　同日又
　　奏为实陈冐荒积弊恭请
　　圣训事窃照劝谕垦荒一案仰防
　　皇上天恩新垦者分别水旱寛其陞科之限隠匿者准
　　令自首立有免罪之条
　　浩荡恩纶百姓感戴踊跃首报【臣】到闽后办理过自首竝劝垦田地六百一十顷零又台湾田园一百七十五甲零俱经
　　题报在案今查有建宁府属之建阳一县其钱粮缺额縁由独与各属之欺隠在民者不同查该县于康熈元年十七年两次报荒共免银一万一千六百余两米一千三百七十余石除实在荒田应免外内有乘机揑报荒田冒免银五千八十余两米六百二十余石乃当时官吏作弊多开冒免欺隐全不在民至康熙二十五年知县李六成恐致败露始将此冒免银米二项匀入有田之戸毎田二十亩匀减银二钱三分二厘米一升五合名曰匀荒在当时以为官吏脱侵帑之罪百姓沐减赋之恩而不知正供有亏百姓实负冒免之愆迄今垂五十年田更数主愚民罔识从前流弊竟视现今减少之数为向来一定之额矣今【臣】旣经查出欲照现今自首之例令民首报实无原荒可首之田惟有速令将现在田亩照从前匀减之数毎亩加增使复原额庶
　　国课无亏科则不紊民亦何辞但通县粮户乆输私减轻粮一旦骤复原额力有不支咸具呈吁请寛限【臣】查该县岁征额银止三万五千余两若将此匀荒银五千八十余两一年全复细察民隠艰难似属实情可否仰邀
　　皇上天恩准令该县粮民将冒免银米自雍正十二年为始在于限年垦复案内分作三年报陞照数复还全额【臣】大书告示宣播
　　皇恩数十载冒免负罪之民尽沭
　　皇上如天之徳矣至从前冒免之官民歴年乆逺物换人非查其巻案尽皆散失可否无容追究抑或容【臣】具夲
　　题防求
　　皇上特旨从寛
　　洪恩出自
　　皇上【臣】谨会同总督【臣】郝玉麟据实
　　奏请伏乞
　　皇上恩赐批示遵行谨
　　奏
　　冒荒隠赋至如许之多诚为积弊虽云年乆物换人非旣经查出岂可糢糊了结自应具疏题请照增复额将始而捏报继而匀减及歴任失察各员一并详防候朕另降谕旨寛免处分方属合宜但此意不可预为宣露也
　　雍正十二年四月初八日福建廵抚【臣】赵国麟谨
　　奏窃惟【臣】之事
　　君凡家务琐屑本不当轻凟
　　圣聪但以现任官而与属员联姻又不敢不为据实奏明【臣】大小亲属十余口俱在闽署儿女长成婚姻之事在籍无人料理布政使刘藩长虽籍系山西现今家在山东济南府洛口居住与【臣】家相去一百余里今春因将【臣】女许与刘藩长之子为室至一切公事【臣】仍秉公办理留心考核稽察以尽职守断不敢因联姻娅徇私废公稍存瞻顾党比之心有负
　　皇上委任之隆恩也为此恭折奏
　　闻谨
　　奏
　　联姻何妨但须防嫌别微纤毫不被人检点方为善处亲戚之间也
　　雍正十二年九月二十五日福建廵抚【臣】赵国麟谨
　　奏闽省百姓仰頼
　　皇上洪庥连岁雨旸时若今年早稻丰收分数巳会同
　　督【臣】郝玉麟缮折奏
　　闻兹八九月内连得时雨【臣】因公出郊随便查看晚禾靑葱遍野畅茂可观疉据各县禀报雨水亦极霑足禾苗俱各秀发民情欢庆米价照前毎石九钱至一两零数分不等竝不髙昻台湾地方亦据报称七八月内得过透雨数次田禾杂粮均属有济理合将近日雨水晚禾情形奏
　　闻以慰
　　圣怀伏祈
　　皇上睿鉴谨
　　奏
　　览全闽雨旸调顺晚禾畅茂情形遥顾海疆曷胜慰悦雍正十三年五月十五日安庆廵抚【臣】赵国麟谨
　　奏窃【臣】到任两月细查通省吏治经督【臣】赵恩整顿年余各有条理【臣】当依其纲领节目相助有成至有应行损益事宜【臣】详细斟酌随时具
　　奏查【臣】衙门设有各项效用人役共八十余名内有马兵拨充者三十七名步战兵拨充者十七名守兵拨充者十一名俱系两营将官选送在辕伺候差遣遂不隶营管辖亦不随营操演歴任相沿已乆但【臣】标两营额设马步守兵七百七十四名除营员亲丁公粮一百二十四名外只实存营六百五十名若再拨充辕役六十五名未免营伍单薄且不随营操演技艺亦多生疎今【臣】逐一考验悉令归营以实军伍内有老弱及技艺不堪者革退另补而效用人役另行召募以僃差遣庶营无旷伍之兵辕无冒饷之役与营伍实有裨益再司库钱粮竝歴年积欠现在逐一稽察理合一倂具折奏
　　闻伏祈
　　皇上睿鉴谨
　　奏
　　览奏知道了廵抚身膺封疆重寄武僃为第一要政若漫不经心训练无术及或自诿于不谙即属有忝厥职至于钱谷刑名案件尤当精勤察覈期于弊絶风清勉之
　　同日又
　　奏窃照蝗蝻生发民瘼攸关【臣】四月到任之初即严饬各地方官于草泽低洼之处预先留心防范嗣据霍邱县报称该县姚家草场并八里塘两处有蝗蝻生发泗州报称该州重冈山并临淮集生蝻如席及桌大小不等旴县报称该县砖坝地方生蝻如席大三五处灵璧县报称该县闫家桥胡家庄雅庙台青庄湖等处各生蝻零星不成片段【臣】即飞饬各文武员弁作速扑捕去后今据霍邱等四州县俱结报立即扑捕净尽无遗竝无伤损禾稼恐厪
　　圣怀理合具折奏
　　闻谨
　　奏
　　僃御蝗灾惟有尽力扑捕使之消灭而已别无良法朕歴谕甚晰谅汝自必稔闻也倘若稍涉懈慢致令生翅飞腾则贻患不浅愼之毋忽
　　雍正十三年六月十九日安庆廵抚【臣】赵国麟谨
　　奏为奏
　　闻雨泽事窃照安庆地方自五月十三日以后一月无雨【臣】于六月初九日虔诚步祷祈求曾经
　　奏明在案自六月初十以来日有雨泽皆逺在四郊之外至十七日午时起雷雨大作歴未申酉三时查四郊得雨三四寸不等皆已霑足再查通省得雨各州县据报自六月初二三四及初十等日亦有得雨霑足亦有得雨一二寸及三四五寸不等其中尚有未将得雨时日报到之处【臣】查上江早稻已将收完其有陂塘潮润之处全无损伤惟山田缺雨之处收成稍减至中晚二稻中稻种植甚少适当少雨之时不无减损晚稻正在秀茂得雨滋润甚属有益目下天气氤氲尚有雨泽之象除现在飞查外理合先将近日得雨情形具折奏
　　闻伏祈
　　皇上睿鉴谨
　　奏
　　览奏得雨地方尚属多寡不齐夫应
　　天以实不以文修省宜诚不宜伪察士庶之豪强害民者抑而惩之摘牧令之阘茸玷职者斥而去之检政刑之寛严失当者举而更张之能使舆情顺于下自必
　　天和感于上不此之务而惟祈祷是恃无怪乎杳然弗验也
　　同日又
　　奏为奏
　　闻事夲年五月二十七日据桐城县举人方道章等告钱洛访陈觐文等冒塜盗葬藐法抗断等情具呈到【臣臣】行县吊阅原巻查系雍正三年间方姓有道官山三百余年之祖坟被钱洛访冒任已祖竪立新碑陈子竒亦认己祖盗葬两塜而钱陈两姓又称实系伊等祖墓彼此讦告不休至雍正八年始经知县倪大成察访勘审阅方姓宗谱印契有凭钱陈两家毫无确据随断钱去碑断陈迁塜在案【臣】思案经十年断而不遵今又具控到【臣】非系该县从前审勘不公必系山界有相错不清之处随委桐城令汪振甲同试用官王朴前去查勘绘图送阅忽钱陈两族及事外之吴大桂王天次等率众拦阻不许该县勘绘抛掷石块擒殴方姓之人复掷毁该县汪振甲之帽不法已极正在饬府拏究又据报六月十六日棍徒粘帖罢市凡近陈子竒住居街道铺面皆惊恐关闭查上江风习动辄聚众行凶粘帖罢市目无法纪实为地方风俗人心之害非严加惩治不足以消顽悍之习【臣】现在檄饬按察使刘柏严拏为首之人究审按拟另
　　题外理合先具折奏
　　闻伏祈
　　皇上睿鉴谨
　　奏
　　抗官藐法之习自应彻底穷究尽法惩治岂可一日姑容但须虚公讯鞫务得其情倘该令徇私纳贿有以激成亦当严防示惩勿因恐长刁风一语遂置贪官汚吏于不问而使百姓含寃莫雪也此谕亦令赵恩知之雍正十三年七月初三日安庆廵抚【臣】赵国麟谨
　　奏为恭报雨泽事窃照安属已未得雨情形【臣】于六月十九日奏
　　闻在案今安庆府城六月十七日得雨以后今二十九日又得甘霖大沛歴巳午二时四郊霑足再查通省州县自六月十一十七八二十三四二十七二十九等日有得雨一次二次三次者共五十三处其六月初十以前已经得雨之各州县今又据报有得雨霑足亦有报得雨一二寸及三四五六寸不等又前
　　奏未报得雨州县今据陆续报到有连得大雨霑足者有得雨一二次及一二寸至五六寸不等者惟来安一县曾否得雨尚未报到现在饬查其得雨稍迟及未甚透足之处中稻未免枯稿【臣】已行布政司饬县劝民改种荞麦杂粮其牛力籽粒不足者动公项助给今七月初三日又得隂云密布细雨霑濡将来雨泽似尚可望通省米价照前平减不昻相应一并具折奏
　　闻伏祈
　　皇上睿鉴谨
　　奏
　　前折所批省身心察吏治明刑愼罚除暴安良等谕最为切要汝曾身体力行否耶抑或视为具文虚应故事耶不然何以雨旸至今尚未时若也敬之勉之
　　同日又
　　奏为奏
　　闻事窃照上江地方山深谷邃多有藏匿私铸钱文之处【臣】到任严行通饬查拏在案今访有池州府属铜陵县之大通镇等处竟有棍徒私铸小钱贩往湖广江西发卖又据按察使刘柏密禀前来【臣】现在密行该地方文武官弁前往严拏务获究出同伙窝贩从重究拟并密咨湖广江西二省一体查拏外理合先具折奏
　　闻防祈
　　皇上睿鉴谨
　　奏
　　严拏究惩纎毫毋涉疎纵















　　硃批谕旨巻二百六
<史部,诏令奏议类,诏令之属,世宗宪皇帝硃批谕旨>
　　钦定四库全书
　　硃批谕旨巻二百七上
　　硃批史贻直奏折
　　雍正七年正月二十日吏部左侍郎仍兼管户部侍郎事【臣】史贻直谨
　　奏【臣】奉
