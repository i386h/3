<!-- { "loadSidebar": true } -->
　　命以来日夜恐惧因思督【臣】鄂尔泰公忠为国识见深逺又闻伊抱病【臣】向在黔藩任内凡大小事务无不承督臣剀切指示今署司查核交代册籍尚需时日【臣】随星赴滇省请商海疆一切要务自【臣】到滇督臣病已全愈诸凡事宜承督【臣】谆谆开导明白讲论受益实多【臣】即回黔于九月初六日起程赴粤东新任讫再【臣】自黔起程至滇沿路禾稻畅茂硕大坚实问诸民苖佥云数十年未有如此丰盛【臣】目睹丰亨景象不胜踊跃欢忭之至合并奏
　　闻谨
　　奏
　　览奏知道了当夙夜省察竭力黾勉照鄂尔泰之居心以居心效鄂尔泰之行事以行事则来必不虚负朕期望委任之恩也勉之勉之
　　雍正九年正月十二日广东廵抚【臣】鄂弥达谨
　　奏为奏
　　闻事窃【臣】荷防
　　圣恩廵抚粤东已入境到任日期具疏
　　题报在案【臣】仰体
　　圣主轸念民生至意于湖南广西经由地方访问湖南今嵗春间觉雨水过多而秋成倍于徃年广西亦属丰收米价甚平【臣】抵任后行查粤东秋收据布政使彚报各属收成八九十分不等米价每石四钱五六分起至六钱七分不等年登大有万民熙皥【臣】睹此升平景象不胜懽忭之至惟勤宣
　　圣天子保赤之深仁使海疆黎庶返醇归朴共乐圣世以仰副
　　皇上爱养元元之
　　圣心【臣】谨缮折奏
　　闻谨
　　奏
　　览奏俱悉尔初抵任即值嵗熟米贱之时原属可庆然当倍加寅畏不可少有肆志
　　雍正九年二月初十日广东廵抚【臣】鄂弥达谨
　　奏为敬陈粤省情形仰祈
　　睿鉴事窃查粤东山海交错素多盗匪或啸聚山谷或勾连蛋艇人少则暮夜偷窃人多则白昼刦抢甚至百十成羣私挖山矿一经官弁查拏輙行拒捕致伤兵役其有嗜利恶徒争攘私矿竟成仇敌命盗多由此起从前各官因循故习凡遇案件半多讳匿半由外结因而法令废弛风俗日壊种种积习难以枚举【臣】于抵任后一靣与文武诸臣和衷办理严饬地方有司协力整顿每于亲审案件内核其情罪可恶者即痛加惩处事事执法究拟近见若軰稍有畏惧又查广东地方土豪恶棍在在皆有若不尤甚者重惩儆众余恶仍然玩法而罹重罪者反多今访有潮阳县恶棍蘓阿武东安县恶棍严选乳源县恶棍叶聨芳并其子叶清诚恵来县恶棍黄髙飞家藏军器窝匿盗贼欺压良懦动辄杀人奸淫诈伪无恶不作叶聨芳黄髙飞现今拏获发审其蘓阿武严选二犯现在宻拏但弋获到案若待提齐受害质证则由县府司到【臣】辗转审解未免躭延嵗月况伊等积恶数十年党羽数百人受累者不啻千百家若辗转质解受害之民拖累甚众且恐疎脱【臣】愚以为此等豪棍人人切齿一经审明即应提至市曹杖毙示众庶不法之徒闻风敛迹即受害者之寃抑亦得早伸矣再【臣】思凡事必当探本穷源源清则流自洁粤东无产无业之民甚多查髙雷亷等府地广人稀必须设法调剂使其衣食有借方望风俗还醇【臣】现在饬查实在荒地水利并保甲练总等项俟查明确实如何料理之处悉心妥议另
　　奏外所有地方情形合先具折奏
　　闻伏乞
　　皇上睿鉴批示遵行谨
　　奏
　　访拏豪恶最尤者惩一警百固属善举但一经审明即提至市曹杖毙示众之论当极加详慎恐该有司未必尽属公明其中倘有错误或致寃抑所关岂浅鲜哉雍正九年三月二十二日广东廵抚【臣】鄂弥达谨
　　奏为请定保甲练总功过以期盗息民安事窃照弭盗之法保甲最善【臣】到任后饬令各属印官亲身编点有地方辽濶者即于
　　命徃试用人员遴委办理渐告竣然保甲既清而村长保正练总三项尤为保甲之要查从前村长惟论年齿保正则按年轮当练总则闲汉充数迨后地方有司凡遇勾摄人犯来往公务以及护送均于保正练总是累遂视为苦役各皆告退即有存名亦皆无頼包当日求有事而巳【臣】查粤属各乡有大姓小姓之分大姓则户口数千余丁小姓乃杂姓附居遇事惟大姓是听今拟以大姓户内择言行公正之贡监立为乡长令其稽查本家以及附居杂姓随时劝令务本力农不得游手好闲倘有违犯许即禀明地方官就近查究拟役满考职在籍选之吏员遴当保正使之盘诘匪类擿伏指奸倘有滋事许地方官不时申究再就于武生乡勇中择有力而嫺武艺者以充练总无事则廵逻防范有事则协力救援倘有偷安多事许保正就近禀究若不立以功过予以劝惩恐任事不力拟于三年之内一乡之中地方宁谧无出境为非者乡长贡生咨部以敎职即选监生已考职者即以应选之职衔即用其未考职者给以八品顶带以示鼓励保正查其考职年分咨请先用练总补伍食粮遇有外委把总缺出选择挨补如三年之内有藏奸纳匪犯案一次者乡长保正练总各行记过至有三犯乡长革去贡监保正革去职衔练总责革一切徃来公务永禁不得滥役如地方官因循庇护纵奸殃民查确纠叅庶责有攸归法无寛纵而盗风或得以少息矣为此具折陈
　　奏伏乞
　　皇上睿鉴施行谨
　　奏
　　此奏甚不合宜其乖谬处曷胜批谕
　　雍正九年七月十五日广东廵抚【臣】鄂弥达谨
　　奏为奏
　　闻事窃查硫磺一项乃配造火药所必需前据洋行商人陈崇义赴布政司呈报大西洋部多牙国夷商荣贻观来广东岙门生理住家发夹板船徃吕宋国贸易顺便带买硫磺约八百担装回岙门今知例禁向商人求议每担价银四两伍钱情愿易换水硍等情经司议详准其照价易换前来【臣】查硫磺系违禁之物不便听夷商自行变卖再查贵州运粤水硍原系变售抵帑之项今易磺变价事出两便且本省旗标各营现需制造常存火药所需磺斤已经督【臣】郝玉麟具
　　题委员在于仁化地方设炉煎熬今既有此项磺斤自应留用仁化县设炉煎熬之处停止如此一转移间不特无采办之烦亦免匪类潜藏致生事端之虑【臣】即批司准行在案又恐该夷商磺斤贩卖外国随与布政司商酌即面询该夷商吕宋每年所出磺斤之多寡据称约畧不下有数万余斤当即谕令所出硫磺切勿卖与外国年年运至粤省内地通知洋商具禀藩司动支司库公项银两收买或尔等需用他物照尔等所用给发该夷商欢忻踊跃而去嗣后每年所买磺斤除粤东应用外余磺存贮行内知防隣近各省令委员赴粤采买价归还原项以免贩卖外国之弊事关夷商带运违禁之物理合具折奏
　　闻伏乞
　　皇上睿鉴谨
　　奏
　　如此权宜通变甚是
　　同日又
　　奏为奏
　　闻事窃查粤东今嵗自春徂夏雨旸时若早稻丰收晚禾播种山区海甸咸歌大有讵五六月间霉雨连朝潦水陡涨据肇属之四防县报称该县属内大小围基皆属穏固惟大兴一围系顶溜之处旧有石窦一座于六月初三日潦水骤至漫溢围顶冲动窦石缷开窦傍围基近围田亩鱼塘被水浸溢等情【臣】闻报即飞饬肇罗道张渠支领司库公项银两购备木石赴大兴围相度情形星夜抢修一面委员协同地方官查勘抚恤又据雷属之遂溪县报称五月十三日大雨昼夜县属低洼田禾间被浸溢民房亦有倾倒又据广属之增城县报称六月十二三等日大雨至十四日山水涨发当水房屋多有倾倒低洼处所田禾被淹又据恵属之长寕县报称六月十三日风雨彻夜溪水陡发城外当山水冲溜处草房倒塌者多人口俱皆安全各等因具报前来【臣】俱委员给银令其赍徃被水等处防同地方官分头查勘如有田禾浸淹者饬令设法疏濬无力播种者借给谷种民房冲倒者查明无力穷民酌给修葺完好毋致失所现在据报水已退消民皆安业恐厪
　　圣懐合縁由缮折奏
　　闻谨
　　奏
　　皆縁平日不行预备临时又不慎防以致如此亟当勘明已冲者力督抢修被淹者加意抚防可也
　　雍正九年八月二十四日广东廵抚【臣】鄂弥达谨
　　奏为奏
　　闻事窃惟粤东风俗浇漓向多贪诈近来仰赖
　　皇上徳化渐摩沦肌浃髓海隅苍生皆巳感格即甲胄之士亦能见利思义如右翼镇标右营辞粮兵丁髙洪才者雍正八年十一月初十日早有江西窰匠遗一布袋在韶州府南门河边适髙洪才渡河见而拾取开视内贮银一十一包共重九十一两五钱当有民人潘得用在彼浣衣见拾维时洪才拾金不昧随即邀同得用徃凂关帝庙僧人翠云书写招帖遍访原主比原主慌忙寻觅洪才核对银数相符即原银给还丝毫不染虽尔时洪才仅询知其为江西窰匠不复问其姓名但拾银之后有书写招帖之僧人翠云已属确证且伊从前曽拾银三次皆给还原主金有等收明凿凿观其平日之亷洁则今日之还银自非虚揑据布政司详据县府转据士民举报前来【臣】随给匾额表扬并通行阖属晓示使人人则效处处观摩仍饬该县立碑传后以示鼓励外【臣】不敢壅于上
　　闻谨防同督【臣】郝玉麟合词具
　　奏伏乞
　　皇上睿鉴谨
　　奏
　　该部议奏
　　同日又
　　奏为奏
　　闻事窃【臣】猥以菲材荷防
　　皇上隆恩简畀封疆重寄莅任以来无时不仰体圣心以察吏安民为念今查按察使黄文炜居心坦白办事勤谨人尚明晰操守亦好粮驿道陶正中办事谨饬才具亦优广南韶连道李可淳人尚明白办事小心但稍欠淳朴肇罗道张渠才其优长办事勤谨再加歴练即成有用之才髙雷亷道毛世荣谨饬吏治尚欠熟练恵潮道刘运鲋为人老实才具平常吏治甚属不谙不宜外任海南道王璠谨慎安静足供厥职盐法道冯元方办事勤谨才亦可观尚堪供职广州府知府吴骞才具明敏办事歴练韶州府知府陈鸿熙才具明敏办事勤慎肇庆府以同知衔管知府事刘正远为人老实才具平常勉强供职潮州府知府胡恂敏防练达实系干员髙州府知府张兆鳯为人诚实办事勤慎雷州府知府叶思华才具平常办事尚勤亷州府知府刘梦正小心谨慎尚能供职琼州府知府宗思圣才具颇优操守亦好恵州府知府吴简民南雄府知府潘思榘看来人俱明白到任未乆尚须试看直罗定州知州王植人尚直朴但办事少欠歴练连州知州陶徳焘人尚明晰办事谨慎理猺同知厐屿才具优长实系能员潮州府同知龙为霖实心办事不避繁难实属干济之员南海县知县刘庶才具明晰操守亷洁办事歴练署乳源县事州同应陞王元枢为人耿直颇有胆气奋力办事才具亦优【臣】查官员之贤否关乎民生之休戚谨闻见最确之各员出具考语先为奏
　　闻其余各员【臣】察试续陈伏乞
　　皇上睿鉴谨
　　奏
　　汝既非明敏出众之资又未具有超卓之见甫经到任席尚未暖何能如许属员一一俱已闻见最确耶此奏殊属草率轻忽亦可谓不自量无耻之至
　　同日又
　　奏为请
　　防事窃【臣】到任后查阅【臣】标所属左右两营兵丁技艺生疎且多疲弱甚至甲械旧壊不全队伍亦不整齐【臣】遂逢三八日期亲督操演竭力整顿谆切告诫立以赏罚其老弱不堪者革粮另募有军械不备者【臣】即捐给陆续添补目下队伍技械稍有可观惟是营中公费无借恐日乆仍至阘茸查粤东各营每兵百名俱留粮三分以充公用故营中一切公务得以有恃惟抚标从前未经议及是以公事多有掣肘而兵丁需用军械遂不克及时整理今【臣】仰体
