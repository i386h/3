<!-- { "loadSidebar": true } -->
　　旨问你这话你须将此段情节据实回奏谢赐履又即跪奏前语且云即今年羮尧在杭两月【臣】不曾与彼往来一次各官民所共知等语【臣】未敢深信其言连日细访杭城官民皆云是日法海去而年羮尧来是实在杭州未见有往来之迹为此具折
　　奏覆【臣】谨
　　奏
　　观谢赐履是一庸懦贸贸无知之人但犹属谨愼操守或有可取耳
　　同日又
　　奏为遵
　　旨回奏事窃查防理湖州府知府印务钱塘县知县杨梦琰【臣】到任后即细加访问皆云操守好办事去得惟性情有偏执之处及见其人明白亦肯任事但以知县骤陞知府系格外殊擢所以风励合省属员关系非小【臣】初到浙江惟恐知之未深俟【臣】再加试看一两月果系实心任事不致改操之人方敢据实保奏【臣】谨
　　奏
　　此人声名既优居官必有可取汝当留心斟酌如堪保荐即具本题奏
　　同日又
　　奏为遵
　　旨访问事窃【臣】到浙后访问杭州各官民将军鄂弥逹织造孙文成等在杭行事若何据云俱无放纵扰害之处至宁波提督杨长春杭州官民皆云待兵虽寛而兵丁亦不敢纵肆九月十二日杨长春到杭州恭请
　　圣安【臣】因恭传
　　圣谕教训杨长春敬谨领
　　旨自必倍加小心整饬营伍再温州总兵边士伟据众论云素性不好但居官亦无劣迹湖州副将穆廷弼【臣】亦未见其人访得汉仗弓马好居官平常理合据实回
　　奏【臣】谨
　　奏
　　知道了所奏皆公闻得穆廷弼人甚平常再加访察的确更奏以闻
　　同日又
　　奏为清查浮派等事窃【臣】于九月初八日遵例放告有盐商汪与韩等呈前事内称甲商浮派盐规银三十余万两等语【臣】未即究理先传杭州府县官问明缘由据钱塘县知县杨梦琰禀称本年六月间巳有商人方东升等告发此事经前抚院法海批发布政司转发仁和钱塘两县问供据原告方东升坚称甲商吴文啓等强派盐规银三十万两据吴文啓供认只派银二十七万两零是实其二十万两零系盐政衙门使费等供在巻时值法抚院奉
　　旨进京后闻盐院谢赐履与各商人讲明又闻人言谢盐院巳具折奏明是以此案未结等语今又据呈告前来未知从前盐臣曾否
　　奏明【臣】无从查照理合奏
　　闻伏乞
　　皇上睿鉴【臣】谨
　　奏
　　此事谢赐履并未奏朕所告浮派盐规三十万两系何年分某盐臣任内之事详查奏闻
　　同日又
　　奏为遵
　　旨回奏事窃【臣】蒙
　　皇上面谕闻浙江火耗加重须查明是何缘由或有司自行加增或奉上司之命可明白奏闻钦此仰见我
　　皇上念切民依无逺弗照【臣】到任后即钦遵查访皆云浙省火耗向与各省不同各省有至加一加二者惟浙江向例大县每两六分小县八分前署抚【臣】石文焯提解火耗银二分有司各官遂有借名增加者今细访各州县虽名为八分一钱实则巳在一钱之外甚至有一钱三四分不等【臣】现在严行查禁外理合据实回奏【臣】谨
　　奏
　　不可存代庖之念推诿泛视亦不可过为裁减无余致令后之实授其任者诸事难办酌中合宜而为之雍正三年十月十七日署理浙江廵抚印务吏部侍郎【臣】福敏署理杭州将军印务长史【臣】鄂弥逹谨
　　奏为请严挐逆党以彰
　　国法事九月二十八日申刻
　　钦差闲散内大臣都统拉锡到杭州赍捧
　　上谕鎻挐年羮尧钦此钦遵【臣】等即于是夜同都统拉锡传唤年羮尧到【臣】弥逹衙门【臣】敏宣读
　　上谕即时鎻挐看守【臣】敏恐伊家财产有藏匿遗漏之处立即亲自同内监二人赴年羮尧家内查点将内外各房门一一封闭守至天明与拉锡等面同逐件查点攒造总册会疏具
　　题外又【臣】等公同搜查年羮尧内室并书房橱柜内书信并无一纸随将伊家人夹讯据供年羮尧于九月十二日将一应书札尽行烧燬等语及问年羮尧供词无异至拉锡起身之后【臣】等再加细搜粗重家伙于乱纸中得抄写书二本书面标题读书堂西征随笔内有自序系汪景祺姓名【臣】等细观其中所言甚属悖逆不胜惊骇连日密访其人至十月十六日始知汪景祺即钱塘县举人汪日祺【臣】等一面饬令地方官将伊家属封鎻看守一面唤伊近房族弟翰林院编修汪受祺问其去向据称汪日祺现在京师礶儿胡同居住我若欺妄不行实说甘与日祺同罪等语取具亲笔供单存案【臣】谨将逆犯汪日祺所撰书二本封固恭呈
　　御览伏祈
　　皇上立赐严挐正法以快天下臣民之心以褫将来恶
　　逆之胆【臣】等受
　　恩深重义不与逆贼共戴天日为此缮折密
　　奏伏乞
　　皇上睿鉴施行【臣】等合词谨
　　奏
　　若非尔等细心搜检几致逆犯漏网其妄撰妖辞二本暂留中摘欵发审尔等凡经目睹之人当密之勿得泄露
　　雍正三年十月二十四日署理浙江廵抚印务吏部侍郎【臣】福敏谨
　　奏为恭报通省年成米价事窃【臣】查浙江通省年成米价其杭嘉湖三府早稻丰收前经缮折奏
　　闻外至九十两月天气晴明晚稻收成更好目下米价每石一两内外又宁绍金台衢等府收成俱好米价亦只一两至一两一钱不等温处等府收成尤好米价只八九钱现今百姓安和地方宁谧理合据实具
　　奏【臣】谨
　　奏
　　阖省丰穰时和民安朕懐曷胜忻慰
　　同日又
　　奏为遵
　　旨回奏事窃【臣】面奉
　　上谕命【臣】试看防理湖州府印务之钱塘县知县杨梦琰居官如何之处据实回奏钦此【臣】前以初到浙省惟恐知之未深不敢冒昧保荐巳经折
　　奏容【臣】再加试看今【臣】细看该令实系操守廉洁实心办事之员【臣】到浙两月以来凡有差委事件皆能料理清结均无错误人实可用不敢有负
　　圣恩再此外各官或有才无守或有守无才惟杭州府知府魏定国操守好办事勤敏询之合属官民皆无异论此二员者【臣】所深信不敢隐蔽理合据实具
　　奏伏乞
　　睿鉴【臣】谨
　　奏
　　杨梦琰朕原有旨命尔保题实授今其时矣其钱塘县缺若有人地相宜之员亦一并题奏
　　雍正三年十一月二十七日署理浙江廵抚印务吏部侍郎【臣】福敏谨
　　奏为奏
　　闻事窃查藩库钱粮例应亲身盘查【臣】于十月中饬取欵册查核据布政使佟吉图册开地丁关税等欵正项钱粮旧管银六十九万四千二百二十五两新收银四百二十一万二千八百六十六两开除银二百七十六万四千一百三十一两实在存库银二百一十四万二千九百六十两又册开杂项钱粮共存银六十五万三千四百一十六两以上正杂钱粮通共存银二百七十九万六千三百七十六两【臣】随于十月二十日亲到司库按欵抽兑俱系照数实贮并无缺少所有盘过藩库实在钱粮理合奏
　　闻再前抚【臣】法海
　　奏明抵充公用之盐规马械等银据藩司呈报本年盐规银七万八千九十两巳经盐道收过银一万八千三百两现在催解司库又本年马械银七千一百九十八两内据完解银二千八百七十两零除动用外实存库银一千四百五十两零又雍正二年提解二分耗羡银六万一千四百四十八两零内巳完银四万一千五百四十一两零除动用外实存库银一万八千七百九十五两零又雍正三年二分耗羡银六万一百六十三两原请为积储僃赈之需今据报仅收存库银六千八百八两余俱现在严催未据完解以上各欵亦经验兑无亏合并陈明伏乞
　　皇上睿鉴【臣】谨
　　奏
　　尔自抵浙以来所奏数事暨料理一切案件俱中肯綮朕甚嘉悦特晋德一事应如是奏因朕另有所见故降严旨实无责尔之意接到部文不必疑惧也赍奏数折除发部议外余留中矣行将召尔回京相见匪遥知之雍正三年十二月二十二日署理浙江廵抚印务吏部侍郎【臣】福敏谨
　　奏为奏
　　闻事雍正三年十二月十八日
　　钦差奏事员外郎觉罗石麟到浙江拘挐曹涛安当即并伊胞弟曹人表一并挐获随差委千总王瑄把总高陞押解赴京交部外所有房产人口什物当经查明造具清册此外有无寄顿年羮尧财物饬令地方官严加搜查另行奏
　　闻【臣】谨
　　奏
　　此一要犯恐其知风逺飏故遣石麟前往密拏今巳就获深惬朕懐
　　雍正四年十月初十日署理湖广总督印务都察院左都御史【臣】福敏谨
　　奏为恭谢
　　天恩事窃【臣】至愚极陋蒙
　　皇上格外洪恩不次任用今复蒙
　　天恩命【臣】驰驿到楚署理总督印务【臣】于九月十九日自京起程十月初八日至汉口地方接印所有入境接印日期恭疏
　　题报外伏念【臣】才劣任重不胜悚惧惟凛承
　　圣训钦奉遵行所有奏折更乞
　　皇慈垂悯愚昧
　　御批指示俾得知所遵循以圗仰报
　　天高地厚之恩于万一【臣】不胜感激之至【臣】谨
　　奏
　　应如是奋勉力图报称若因暂行摄署以五日京兆自居而诸事诿卸则负朕之信任矣勉之
　　同日又
　　奏为钦奉
　　上谕事【臣】于九月二十八日到河南省城廵抚田文镜
　　出城恭请
　　圣安【臣】即恭传
　　上谕汝所办理之事皆是所以累次加恩若一有偏执便不能皆是朝廷虽欲加恩亦不可得乃知臣道之克尽君恩之常保皆由于凡事之合宜而不执也汝宜深体此意当据田文镜回奏【臣】蒙
　　皇上洪恩委以重任复蒙
　　圣谕谆谆教训【臣】虽愚昧亦知感激不敢稍执偏见凡
　　事务求合宜庶几仰报
　　皇恩等语【臣】复钦遵
　　谕旨向按察使魏定国开归道杨梦琰云直隶总督李绂来京面奏魏定国杨梦琰系诚实之人恐与田文镜不能相合
　　皇上闻奏甚是不喜葢凡为臣子之道务须絶去偏党和衷共事不可误信人言致与上司参商即或意见稍有不同亦须委曲周旋诚心商酌方能有济何得以此龃龉不合致妨公务
　　皇上命我切嘱汝二人自后有则改之无则加勉当据
　　二人回称我等本系微员蒙
　　皇上殊恩超擢显任何敢妄信人言致与上司参差今后益当勉力絶去偏私凡事皆与廵抚商量务求至当以图报
　　天恩等语为此具折奏
　　闻【臣】谨
　　奏
　　田文镜懋勉公忠克尽厥职朕命尔传旨褒奬以揄扬其美尔何得将朕谕顚倒错乱向伊宣此一篇训饬之旨大非朕意殊属谬甚莫非忘记耶
　　同日又
　　奏为钦奉
　　上谕事【臣】于十月初八日至湖广省城抚【臣】郑任钥恭
　　请
　　圣安【臣】随敬传
　　上谕郑任钥陛见时陈奏议论俱有可观到任以来所办之事甚是平常须竭力自勉不可安于因循有负委任至意当据郑任钥回奏【臣】蒙
　　皇上天高地厚之恩虽捐糜顶踵难以报称奈才识短
　　浅力不从心又蒙
　　圣主不即罢斥赐之教训【臣】非木石岂不感激自今以
　　后惟有恪遵
　　圣训竭尽驽骀稍报涓埃等语【臣】伏覩郑任钥为人虽少觉迟缓然其居心行已尚知自爱一闻
　　圣谕愧悔无极我
　　皇上时加鼓励尚可膺一方之任也理合据实奏闻【臣】谨
　　奏
