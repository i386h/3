<!-- { "loadSidebar": true } -->
　　江省民食所资由海贩运诚恐奸徒于米禁之后转求豆粒杂粮致有私贩偷漏之弊应令东省查明某府州所属可由内河行走某府州所属必由海洋贩运除内河行走者听其自便其必由海运者应令地方海口各官查明商客船户姓名年貌船只字号梁头丈尺豆货数目出口月日径行详咨江省海关并一面详明【臣】廵抚衙门移咨江省海关于进口时查验明白咨覆东省互相稽察等情咨商到【臣臣】即密同布政司郑禅寳确查情形查得东省登州莱州青州沂州等府所属州县卫濵海之处距内河甚逺必由海道前抵江南各海口私贩米谷出洋久经严禁惟青白二豆素资江省民食不在禁例今江南严行米禁或恐东省豆货出海乘机偷漏亦未可定自应设法稽察惟是所议详报移咨之法窃思豆船出口一遇风顺数日即抵江省该州县卫等若将径申江省海关之文由内地铺司递送非经月不能送逹其详明【臣】廵抚衙门之文由济南转咨江南道路更逺逐铺传递动至月余恐豆船不能在江省海口守如此之久且各属豆船络绎出海若令每船具详亦觉不胜案牍之繁【臣】再四筹画拟于详文之外另设给票之法嗣后各海口豆船出口该管之州县卫设立两联印票一为照票一为存查票上开明商客船户及舵工水手姓名年貌籍贯船只字号梁头丈尺豆石数目出口月日一样两张每年按月编定十二字号月月更换于票之连缝处编定号数竝于票内一体编列一切数目年月上用印钤葢每船截给照票一纸毎发一号即于票尾将从前出口豆船挨书三号开明某号某客某船户载豆若干石于某月日出口前赴江省是此号船只一到从前三号有无到口一览便见即可借此稽查毎船除给照票之外该州县卫另缮騐文将票内所注字样照式开叙径详江省海关封固密钉一并交与船户赍赴海关交投竝将照票呈騐海关监督查勘文票人船豆石一一相符准其上税进口即于照票上塡明该商船到关日期查勘相符缘由用印钤葢给与船户持回回时呈送该州县卫缴票销案各该州县卫缮给船户文票每满一月彚查各号照依票内所注字様挨号造册申送到【臣臣】即咨送两江督臣衙门发下海关与原文核对再查豆船一项由东省贩运江南者尚少惟江南贩货来东发卖之后即买青白二豆带回江省者十居六七此项船只系江省查明出口之船来往贩运例不饬禁嗣后东省州县卫亦用两联印票之法如式塡写二张将照票截给江省船户仍具文径详海关并给船户赍投照前查验验毕之后即将东省所给照票收存海关按月报送两江督臣衙门咨回东省由【臣】廵抚衙门转行各属查对销案以上船只倘验对票册之时人船豆数不符察出影射偷漏情弊彼此咨明严拏究治如有后船已到而前船经久不到者一并咨行两省沿海各口逐一查究如此立法则豆船往来两省互有稽查奸徒无由滋弊船户商人亦不致有稽滞之累矣【臣】浅陋之见分别置议业经密覆署两江督【臣】赵宏恩公同斟酌听其核奏请
　　旨画一遵行事关愼重海防稽察豆货所有【臣】密议咨
　　覆情由理合僃述
　　奏明伏祈
　　皇上圣鉴谨
　　奏
　　详览筹议如此立法虽属妥便或恐其中仍有隐弊未能周察无遗既经移咨江督赵宏恩俟伊核奏到日再为酌定规则可耳
　　雍正十二年九月二十四日山东廵抚【臣】岳濬谨
　　奏为恭报东省各属秋成分数仰祈
　　圣鉴事窃查东省今岁二麦丰收夏秋以来又得雨泽渥沾秋禾极其茂盛兹当收获之期【臣】行令布政司飞饬各属将秋禾收成分数据实具报去后兹据该司彚报到【臣】伏查东省八府四州所辖各属收成十分者共四十四处九分者共四十一处八分者共二十七处七分者共六处不惟原阜膏腴之野十分丰登而卑洼沙鹻之区亦随处有获即新垦之荒地凡有种植悉皆收成至于枣栗柿梨以及棉花之属结实繁盛咸资食用之需现在三农乐业比户盈寜有以仰副我
　　皇上念切民依之至意所有东省收成分数理合据实奏报伏祈
　　睿鉴谨
　　奏
　　览奏秋成分数齐鲁编氓汔可小康朕实为之额手称庆也
　　同日又
　　奏为恭读
　　硃批敬陈下悃仰祈
　　恩鉴事窃据布政使郑禅宝敬录
　　硃批谕旨内开
　　奏为东省秋成大有连庆丰登仰慰
　　宸衷事雍正十二年八月初三日
　　奏十六日奉到
　　硃批今岁麦禾齐登非系朕之敬勤所致亦与汝辈无渉乃督臣王士俊之忠诚感蒙
　　上天鉴照而然耳何以言之如云朕德所致则应直省皆同如云汝等之功则王士俊未督东省以前不应水旱频年相继也试观田文镜抚豫时心力充足诸务妥协而年岁之丰遂为天下所莫逮后命兼督山左老病之余精神衰耗汝辈属员不无朦混一切吏治逈不及前而两省之灾眚遂亦屡见洊臻此非彰明较着之徴验也欤朕临御寰区十二年来灼见汝辈抚藩大吏政之美恶休咎攸分实捷如影响思之而不悚然惧惕然励可乎汝等每以地方雨旸归美朕躬夫用人之贤否关朝廷之得失其间功之与过朕固不能辞然为官择人朕为政莅事临民则汝为政设汝等不肯竭忠尽职朕有何术以仰邀
　　上天之眷佑耶观汝此奏大有矜肆之意朕甚忧之葢恐上天许王士俊之是则必责汝辈之非汝辈之是非朕尚
　　歴歴见闻况
　　天地神明之无微不照乎一切处其愼为之举一念当仰首上视行一事即扪心俯思审义利于俄顷之间辨公私于毫厘之际忘身体国克己勤民直省大吏若咸能如是朕可保薄海以内溥沐
　　浩荡洪慈一如东省今岁之优渥也将此谕与两省督抚司道共观之钦此钦遵赍送到【臣臣】跪读之下仰见我
　　皇上指示周详告诫明切
　　髙厚生成有加无已伏思【臣】荷蒙
　　恩擢授以封疆重任
　　皇上之所简注即
　　上天之所照临忠勤则克荷
　　天慈怠废则有干
　　天谴每念地方之丰歉实由吏治之是非是以一谷未尽登场不敢信秋成之全获一处未曾申报不敢量此邑之有收即今各属丰登咸称康阜亦必念从前何以歉薄今岁何以盈寜愧【臣】平日之感召无由即思督【臣】王士俊之忠诚上格断不敢妄矜
　　天佑稍萌一毫肆满之心伏绎
　　硃批恐
　　上天许王士俊之是则必责汝辈之非【臣】虽至昧至愚跪
　　读至此倍怀凛惕惟有防奉
　　训旨时时以
　　天地神明昭昭朗鉴为念务期竭抒忱悃尽职奉公以仰
　　答
　　圣慈谆训于万一耳所有微【臣】跪读
　　硃批感激悚惶情由理合缮折具
　　奏伏祈
　　皇上圣鉴谨
　　奏
　　朕此篇批谕实有所见云然须身心体验潜喻黙防方见不诬非泛泛寻摘于字句之间所可得而解者也敬之愼之勉旃勉旃
　　雍正十三年二月初九日山东廵抚【臣】岳濬谨
　　奏为遵
　　旨拣送农民赴粤仰祈
　　圣鉴事雍正十三年正月初八日准户部咨开内阁钞出广东督【臣】鄂弥逹等折奏粤省开垦请
　　敕下山东河南二省选善种旱田者二十人给与口粮路费来粤敎耕布种其给过银两统俟到粤补还等因奉
　　旨交与王士俊岳濬照鄂弥逹等所请办理钦此钦遵移咨到【臣臣】遵即饬司转行各属拣选农民送验去后随据布政司详据济南府歴城县德州等处挑选各农民申送前来【臣】亲加逐细查验选得素习农业善种旱田之王存得等十名堪以赴粤但查东省至粤水陆各程共计四千六百余里农民等离乡逺渉路费口粮固宜按程量给即行装家口亦应体恤周资【臣】随逐一酌量所需路费口粮以及办装安家等项共计银一百七十四两零即于司库公用银内动支分给仍照粤省督臣等原
　　奏咨明银数解还补项已将各农民专差伴送于二月初六日起程赴粤所有遵
　　旨办理拣送农民情由理合缮折具
　　奏伏祈
　　皇上圣鉴谨
　　奏
　　孟子云上农夫食九人则是众口所赖者惟此一夫今离乡逺出所给银两办装可矣养家之资或恐不敷耳雍正十三年四月二十五日山东廵抚【臣】岳濬谨
　　奏为恭报省城得雨日期仰祈
　　圣鉴事窃东省二麦当兹初夏正在吐华结穗而春间所种杂粮均需雨泽今于四月二十三日省城得有大雨自戌时起至二十四日丑时止入土七八寸透地霑足随据济南府歴城县申报前来【臣】复亲诣四郊查看二麦俱已秀穗得此雨泽沾濡渐可结实而布种之豆谷髙梁菜棉花等项亦加滋长土膏渥润徧野菁葱农业有资民情欣惬除现在檄查各属得雨日期分寸俟报到叧折具
　　奏外所有省城得雨情形合先缮折
　　奏报伏祈
　　皇上圣鉴谨
　　奏
　　闻东省暮春以来雨泽歉少正尔厪念今览此奏朕怀曷胜欣慰
　　雍正十三年七月二十七日山东廵抚【臣】岳濬谨
　　奏为恭报东省各属秋成分数仰祈
　　圣鉴事窃查东省秋禾今嵗五月以内雨泽叠霑至六七等月各属报雨虽皆有霑被而日期早晚不齐凡得雨均调之处秋成丰熟有十分九分八分不等间有雨潦涨溢以及得雨稍晚之处每县髙洼牵算收成亦有七分六分不等兹据布政司将各属秋成分数彚报前来【臣】查八府四州所辖各州县收成十分者共三十一处九分者共五十四处八分者共一十七处七分者共十处六分者一处至于枣栗杮梨以及棉花等项悉皆结实繁盛足资食用之需百谷顺成三农乐业有以仰副我
　　皇上念切民依之至意所有东省收成分数理合据实奏报上慰
　　圣怀伏祈
　　睿鉴谨
　　奏
　　秋成分数以手加额欣悦览之夫节和则年丰民安斯物阜大抵天时人事黙感潜通未有无因而至者际斯丰亨善应愈当儆惕身心省察吏治不可纎毫渉于矜肆也
　　雍正十三年八月初五日山东廵抚【臣】岳濬谨
　　奏为恭报东省得雨日期仰祈
　　圣鉴事窃东省各属秋成分数经【臣】查明具折
　　奏报値此节交八月民间收获之地布种二麦正需雨泽随据兖沂曹三府所属之峄县郯城定陶郓城等县报于七月十六十九等日得雨入土三寸至七寸不等又据登州一府所属州县及莱州府属之胶州平度等处报于七月二十日得雨入土三寸至五寸不等今省城于七月二十六七八等日连得大雨透地霑足复据各属先后报到如济南府所属十六州县兖州府所属十六州县卫所东昌府所属十六州县卫青州府所属十二县卫武定府所属十州县沂州府所属七州县泰安府所属七州县曹州府所属十一州县均报于二十五六七八等日得雨入土五六寸不等又据莱州府所属之平度州潍县二处报于七月二十六日得雨入土四五寸不等查通省各属州县惟登莱二府距省道逺有尚未报到之处其余悉经得雨乗此土脉滋润民间得以及早耕犂布种二麦于农田甚有裨益所有东省各属得雨日期理合恭折
　　奏报伏祈
　　皇上圣鉴谨
　　奏
　　山左地方今岁雨泽甚属均调此奏欣悦览焉












　　硃批谕旨巻二百一下
<史部,诏令奏议类,诏令之属,世宗宪皇帝硃批谕旨>
　　钦定四库全书
　　硃批谕防巻二百二上
　　硃批郭鉷奏折
　　雍正六年三月十九日广西布政使【臣】郭鉷谨
　　奏恭请
　　皇上圣安
　　朕安
