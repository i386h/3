<!-- { "loadSidebar": true } -->
　　防议覆事窃照兵部议覆原署广东抚【臣】傅泰
　　奏请民间所用刀鎗马义概令报官刋刻姓名一案奉
　　防此本内所议刀鎗马义俱令刋刻姓名及取具两邻保甲互结存案之处似属纷更民间未免扰累且恐奸猾之徒私藏器械而良善之民畏惧盘查不敢存留转无御盗之具着郝玉麟鄂弥逹王士俊各抒己见悉心酌议具奏钦此钦遵转行到【臣】仰见我
　　皇上保护安全立法务期详慎之至意【臣】伏查粤东地方依山濵海民间御盗防家必资器械除律载应禁军器不许存留私用外其余刀鎗马义为类不一俱不在禁限之内比戸皆有非如鸟鎗本系应禁民间可以不用责令其按照尺寸报官錾字者比是以刀鎗马义良善之民有之犹可共相抵御奸恶之徒舍之即不克以逞凶原不在于有无刋錾名姓也
　　皇上睿鉴至明其刀鎗马义等械刋錾姓名之处似应停止惟令各该地方按照甲册将某某戸内实有刀鎗马义及合式刋字鸟鎗等械不拘何项悉令自行开注门牌甲册之内练保查明彚册报官存案如有遗失亦即据实呈明于门牌甲册之下分析开除以慿察核如此则民间捍御有资有司稽查有据而无所纷更扰累矣抑【臣】更有请者鸟鎗火药定例綦严自应立限查缴但粤省地方如猺排黎峝等处有难槩论者従前失察鸟鎗之例止于罚俸一年地方官尚畏避处分即有鎗礮犯案皆不叙入以求免罪今降调处分更重其为规避之计更当益甚立法犹未尽善应否再为分别如命盗案内有擅用鸟鎗人犯州县官即据实叙招开报并无隠讳或经别县审明追缴者将失察之地方官仍照従前定例予以罚俸处分倘有明知案内私用鸟鎗人犯不行叙入追缴希图隠讳经上司察出开报职名者亦照讳盗之例降二级调用如此则失察之咎平日既无可寛讳报之条事后处分严切各官自必实力查追不敢姑容狥縦矣除详督抚二臣转请代
　　奏外理合缮折奏
　　闻谨
　　奏
　　题到之日有防
　　雍正九年四月十一日广东布政使【臣】王士俊谨
　　奏为奏明事窃潮州镇【臣】马纪勲于本年二月钦奉
　　谕防命往肃州军前办理军务奉文到日潮州隔越省城千有余里【臣】素知马纪勲清苦一应军装盘费或恐不能措置以致有误行期【臣】随经飞饬潮州府知府即速资助离潮赴省时遇督臣在省【臣】即先为面禀督抚二臣筹画伏查西北等省凡有奉差办理军务之员皆沐
　　皇上天恩赏借本任俸薪与随丁粮饷今马纪勳奉命前往其家口仍留在潮亦赖俸薪以资飬赡适马纪勲差役到省借司库银二千五百两以办军装督抚饬议【臣】议于司库公用银内暂支银二千五百两俟其到省即可制备起程复虑长途用度不足【臣】又另与督抚二臣各帮盘费银五百两当经督抚允议借支迨马纪勳于二月二十五日抵省【臣】即如数兑交二十七日随即驰赴军前矣至暂支公用银二千五百两马纪勳愿于应得俸饷内分限四年扣还呈请督臣檄行査议详明咨部在案应否
　　赏给出自
　　天恩理合恭折
　　奏明伏乞
　　皇上睿鉴谨
　　奏
　　马纪勲所借银两不必仍令扣还即将此防传谕督抚可也
　　同日又
　　奏为密请
　　圣裁事窃照直省将军督抚提镇标兵特荷
　　皇上天恩次第赏给银两营运生息为伊等吉凶用度之费务使公平办理均沾实恵此诚旷古未有之
　　殊恩【臣】前后接奉督抚二臣檄行钦遵
　　谕防陆续动支司库银共一十二万两为将军督抚提镇标兵生息之用伏查广东一省通计驻防额设并新添水陆兵丁共七万五千八百七十一名内将军标驻防旗兵共六千五百零七名并照部文开列督抚提镇标兵共二万五千七百五十一名已领帑银生息赏给外尚有水陆协标营塞兵丁四万三千六百一十三名未防
　　赏给【臣】查伊等分防设汛有戍守之劳窘廹尤堪悯恤
　　似应恭请
　　敕下督抚提镇诸臣将现赏帑银之内一体通融匀给


　　项俱经啇人借领行盐按月二分行息彚交盐道转缴其各镇有议开典当者有议置买田园者有议借给盐啇者有议屯积货物者迄今啇议未定【臣】思兵丁平时粮饷之外或有吉凶需用无所取办毎至加五六七八负债填偿计及有借当还必力加撙节不敢妄费今以生息为其分内所应得一遇吉凶事务必有不当用而用者并有可以不领而领者甚至希图多领不遂而反生怨望或营运偶缺不足支应而归咎于人者皆事所恒有【臣】不揣愚昧熟思审处与其营运以待将来之赏给莫若将前项帑银分贮各标营公所凡有兵丁吉凶要务许令五人互结出具保领以四两五两为率准其借用毫不取利仍于月饷内按季分扣归


　　既免营运而多筹画之烦在兵得沾余润而无转贷之苦恵均利溥帑项自可常存无缺矣防【臣】就粤言粤是否有当伏乞
　　皇上睿鉴谨
　　奏
　　览
　　雍正九年五月初六日广东布政使今陞湖北廵抚【臣】王士俊谨
　　奏为
　　圣恩委任愈隆【臣】心恋
　　主愈切恭恳
　　陛见敬抒诚悃事窃【臣】一介庸材九年外吏受
　　恩日深思慕日甚于上年恭请
　　陛见未防
　　俞允中怀迫切感恋难名兹复叨防
　　圣恩用【臣】为湖北廵抚闻
　　命战栗感激涕零不知所措伏思楚风劲悍素称难治诸凡整理措置【臣】才识短浅何以设施允当虽力图犬马之报不敢丝毫少有怠安第未亲奉
　　圣眀训诲示【臣】规则知所法守深恐有负我
　　皇上委任盛心【臣】现在钦遵
　　谕防俟新任藩司【臣】杨永斌抵粤将一应经手正杂钱粮并地方公务交代眀白随即起程外仰恳
　　天恩准【臣】赴京
　　陛见俾得仰觐
　　天顔跪奏一切稍遂数年恋
　　主之心且获只聆
　　圣训更知楚境吏治民风之要矣为此恭折陈
　　奏【臣】无任瞻恋依驰激切待
　　命之至谨
　　奏
　　有防命尔来京陛见矣
　　同日又
　　奏为恭报早禾秀茂米价平减事窃照本年粤省三春足雨早禾栽插以时立夏之后更复雨旸时若髙下田禾现在吐秀成实畅茂倍于往年米谷时价较春间更为平减查各府州属毎米一石自三钱八九分起以至五钱五六分不等转瞬早稻登米价更当平减闾阎足食共庆丰亨是皆我
　　皇上徳洋恩溥泽徧寰区之所致【臣】覩此大有景象惟
　　倍切冰兢敬迓
　　天庥永永无极谨
　　奏
　　览奏粤省雨泽霑足米价平减朕懐深慰
　　雍正九年十月十二日湖北廵抚【臣】王士俊谨
　　奏为密请
　　圣裁事窃查直省奉行秋审定例毎年五月内将各州
　　县
　　题准部覆在监人犯提解到省经督抚司道等官公同察审具
　　题是皆钦恤深恩务求平允之至意【臣】自初任祥符以及在粤六年毎当秋审届期一切人犯府县并未覆加察核无论路途逺近俱将监犯预为佥解臬司衙门在途往返则有脱逃疎纵之虞到省寄监复有拥挤薰蒸之患炎暑易生疾病瘐毙恒至多人迨秋审之日总以各案原招为主未尝逐名将原犯情节再行翻驳【臣】思
　　题逹重案当州县承审之初一有未协府司院再三驳审及成招之后觧府觧司觧院业已几经审勘然后详请具
　　题列入秋审者盖欲察其情罪之轻重分别情实缓决可矜三项
　　防遵行也是则秋审之案惟察原招之有无遗漏以定爰书非谓其情罪尚有可疑必须调犯亲审者可比可否仰请
　　圣恩嗣后毎逢秋审责令州县将各犯原招细加覆勘分别轻重详府覆核由府彚册详报司院聼届期在省公同察勘原招详加区别或有县府所定不符者院司改正具
　　题不必尽将监犯觧省以致有脱逃病故诸庶几仰副我
　　皇上如天好生之徳于无极矣是否允当伏乞
　　睿鉴施行谨
　　奏
　　览所论奏殊失轻重之宜秋审系国家大典循行已久何必复议更张
　　雍正九年十二月初六日湖北廵抚【臣】王士俊谨
　　奏为恭报湖北现今米价事窃査楚省本年时值丰收仰赖
　　皇上福庇人民安业三冬天气晴暖麦苗早巳吐青省城汉口米价亦无増减询据布政使徐本开报各府州属米价毎石自七钱五六分起至八九钱一两以及一两五六分不等俱系市斗之价比仓斗较大民间俱云丰收之后米价亦平【臣】惟详加劝谕务令加意节俭爱惜米谷丰年愈谨盖藏以期克副我
　　皇上子恵元元之至意耳为此具
　　奏伏乞
　　睿鉴谨
　　奏
　　览奏湖北米价情形朕曷胜额庆
　　同日又
　　奏为仰体
　　皇上敬陈
　　睿鉴事窃查山东被水之民防我
　　皇上特颁谕防令于所致之处查眀留飬动用存公银两给以口粮资其路费毋使一夫失所
　　皇恩浩荡实为从来所未有东民闻风感泣顶戴无已【臣】由河南一路经过于信阳州以南见有大小男妇陆续来楚者询系山东郯城沂州等处人民居多据伊等称被水之后即覔食外方原不知本省有遣官赈济之
　　皇恩及到江南庐州等处俱有地方官日给口粮因彼处柴草腾贵闻得湖广丰收所以来此就食眀春仍要回去耕种营生等语【臣】随饬令所过州县凡遇东民到境务必仰遵
　　谕防加意抚恤给以口粮路费安顿得所兹【臣】抵任半月有余据江夏县陆续报到东民共五百六十余名口汉阳县报到东民三百六十余名口黄陂黄冈应山监利等县共报到东民一百一十余名口俱各随到随即安顿寺院庵堂分散居住各给口粮盐菜不致缺少【臣】又捐银两制备棉衣按名给领目下尚有续到者虽未有定数自当料理妥协令伊等不致失所待至新年资给回乡不误耕作所有楚省安置东民情节理合具折陈明伏乞
　　睿鉴谨
　　奏
　　能仰体朕心将隣省灾黎如是抚恤周到甚好
　　同日又
　　奏为据实陈奏事窃查湖北八府一州民风剽悍而武汉黄安荆襄等府又素称多盗【臣】到任伊始见楚省一切情形有不得不急为整理者如弭盗莫先保甲乃【臣】自入楚境所过乡村市镇问以保甲而门牌甲册多未举行即州县民壮止供差遣之役操练竟为虚设甚而汛防疎懈千把竟不带刀兵丁亦无整束是以缉捕不力窃刦频闻此保甲民壮废弛之咎所急当整理者一也至如府州各县承办案件向皆疲玩相仍命盗不加确审实情未得朦混招详以致徒事驳查二限满犹未审结【臣】检查旧巻不下百余件甚至互相标榜茍且偷安大関政体此吏治因循之咎所急当整理者二也再如楚省士风向多浇薄汉口一镇骡行客店半皆无赖青衿局骗吞啇尽属著名劣监教官不为约束有司不为严究猫鼠同眠优劣不分此士习颓靡之咎所极当整理者三也又如【臣】经过道路若黄梅县之白湖镇三省通衢堤废不修应山孝感黄陂汉阳等县之杨店滠口汉镇等处俱系官啇大道而路径低洼缺陷难以驰驱正道两傍均未开沟种树行旅商贾苦于跋渉此道路不修之咎所急当整理者四也其他水利堤工是否完固社仓积谷是否无亏【臣】俱现在逐一清査通盘办理而督【臣】迈柱适于【臣】到任之日即往襄阳料理凉州军务未及面商一切俟其回署即当和衷斟酌实心整饬总期有益地方不敢少存意见之私亦不敢稍有扶同之上欺
