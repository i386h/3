<!-- { "loadSidebar": true } -->
　　详览所奏俱属公当
　　同日又
　　奏为整葺营汛以资防御事窃照设兵原以衞民故于水陆隘口及冲要之区各建汛地每汛拨兵五名常川防守盖造营房以为栖止筑立墩台以资瞭望今查江南地方营房卑隘墩台圮毁且有倒塌无存就寺庙以栖身者防御废弛莫此为甚【臣】蒙
　　皇上恩命暂署两江督篆莅任以来案牍纷纭现在次第办理而盗窃案件详报累累虽疎于防范文武均有处分而汛守廵查消弭不可无法则修理营房墩台责令汛兵廵缉实为弭盗之急务也但向来修理皆责成州县迩来州县已定养亷竝无余资可以捐助茍且因循势所不免【臣】于五月内赴常州会审与苏州抚【臣】尹继善当面商酌共图整理以期一劳永逸闻下江等府有无碍公项可以动给随令司府等确查明白据实开报以便按照水陆汛地估计修造俾沿途营房墩台焕然一新汛兵栖身得所责其殚力廵查复委营员往来察其勤惰以定赏罚如此则壁垒坚而军威壮宵小于以潜踪矣但【臣】系初到未能确指何项可以动支除俟司府查明及估计工料到日另行会
　　题其上江各属营汛现在檄行司府确查有无公项可以动支修理俟查覆到日再行具
　　奏外理合缮折
　　奏明谨
　　奏
　　整葺营汛之请甚是凡地方应行事宜毋因暂署而延缓推卸髙其倬赴任为期尚早
　　雍正八年九月二十日都察院左都御史仍暂署两江总督印务【臣】史贻直谨
　　奏恭请
　　皇上万安
　　朕安朕躬已全愈安和如旧矣谕汝知之
　　同日又
　　奏请分首府之属县改隶别郡以均繁简事窃【臣】籍隶溧阳县地居大江之南僻处东偏向隶江宁府属建置己久【臣】何敢冒昧陈请以滋更张但【臣】生长于斯素知江宁府之管辖溧阳在府有鞭长不及之虞在县有公务迟误之咎今蒙
　　皇上殊恩畀署江南总督印务【臣】不敢因溧阳系【臣】祖
　　居本籍辄为避嫌不言请为
　　皇上敬陈之伏查江宁一府所辖八县而上元江宁句容江浦六合等五县地当冲要庻务殷繁守斯郡者即才具优长已虑汲深绠短况尚有溧阳溧水髙淳三县钱谷刑名一切事件悉资料理势难兼顾此江宁府之不宜多辖属县也再查溧阳县距府二百七十里由县至上兴埠水路小河沙浅舟楫难行由上兴埠陆路经溧水县山路更属崎岖且非驿递通衢是以公文上下与夫解粮解犯等事俱系绕道而行素称不便一有紧急公务每至呼应不灵此溧阳之不宜隶于江宁府也【臣】又查该县志书汉时原系镇江府旧属今镇江一府止辖丹徒丹阳金坛三县不若江宁八县之多况溧阳至镇江府城路程较之江宁更近四十里且系内河水路一舟可达递送公文押解粮犯深属便易又不若江宁之水陆间隔也【臣】请将溧阳县改隶镇江府则江宁无鞭长不及之虞溧阳免公务迟误之咎矣是否可行【臣】未敢擅便伏乞
　　圣恩批示容【臣】另疏具
　　题抑或即将【臣】折
　　敕部议覆恭候
　　皇上睿鉴施行谨
　　奏
　　交该部议奏矣
　　同日又
　　奏为请定沿江汛兵替换之期以杜贿纵事窃查兵丁廵哨本有替换之例如出洋廵哨官兵则系四个月一换贴防松江等处海汛官兵则系六个月一换往来更替立法尽善惟沿江塘汛兵丁从未据各属具报换班之期其以一兵久防此汛可知在汛既久似宜熟知江面情形与夫盗贼出没之处盐徒窝顿之区发纵指示旦夕可得矣乃【臣】访闻塘汛之兵惯通匪类以捕盗为名受其贿不惟纵盗而更且为盗以诘私为事艳其利则不但纵私而更且贩私其故皆由于久在汛地从无替换上司之查察置若罔闻匪类之行踪往来甚密所以失事之案甚多弋获之犯无几【臣】再四思维惟有定限轮班不使之久于此地则彼初到汛地未能辄与盗通及至稍稍通熟又已将及班期是兵尚无暇致其贿盗亦未肯以重贿而买此将去之兵也【臣】请嗣后定以六个月一班每汛照应拨马歩名数遴选精壮之兵轮流替换该管将僃将换过之处开具塘汛地名兵丁花名册报督抚提镇查考其间倘有违犯即将该管将僃
　　题防议处似此定限轮班不但可杜贿纵之弊而退汛归伍之兵亦得随操考验于营伍不无裨益是否可行伏乞
　　皇上批示遵行谨
　　奏
　　候交髙其倬再加酌议具奏有防
　　雍正八年十月二十二日都察院左都御史仍暂署两江总督印务【臣】史贻直谨
　　奏为被水人民赈恤得所仰慰
　　圣懐事窃查上江夏间秋禾被水除泾县等二十一州县凤阳等二衞勘不成灾外惟有宣城旌徳铜陵懐逺建平五县被灾六七八九十分不等蒙
　　皇上天恩特谕【臣】等动支帑银确查赈济【臣】遵即会同安庆抚【臣】程元章按照被灾分数酌量发银委员往赈矣又奉
　　恩防有应免钱粮之处即着晓谕停征将应免数目确查奏闻又奉
　　恩防被水州县之漕粮按成灾分数蠲免又准部咨动用存仓捐积米石煮赈三月【臣】又与抚【臣】会商令成灾与不成灾各州县衞将存仓米谷一体减价平粜兹据各属禀称灾民俱各安居复业欢声雷动感颂
　　皇仁现在市集米粮充积米价不昂民无艰食再查下江被水之邳州等十八州县淮安大河二衞内惟邳州宿迁桃源清河海州沭阳睢宁七州县被水为甚【臣】与苏州抚【臣】尹继善一据各属报到即便委员分头确查水中堤上露处穷民先行开仓赈恤其离城遥远运米不及者【臣】等各捐养亷银先行赈给以济燃眉随即钦奉
　　恩防着清查钱粮侍郎马尔泰等动支藩库银数万两速行赈济今年额征钱粮悉行蠲免巳经完纳者准作明年额征之数又奉
　　恩防大口每月给米一斗五升小口减半两月之外加
　　增一个月又奉
　　恩防允【臣】所请将盐义仓米谷拨运减价平粜如有仓
　　谷不敷之处即动拨赈济又奉
　　恩防漕粮按成灾分数蠲免【臣】又准抚臣咨会三路合算计共大小灾民五十一万三千余口已于司库动拨银一十八万两解赴河道库交収听散赈大员就近拨领济用又除仓粮足资僃赈州县外宿迁县拨米八千石徐州邳州各拨米六千石沭阳沛县各拨米五千石海州寳应各拨米四千石桃源丰县各拨米三千石山阳砀山各拨米二千石俱赴盐义仓领运僃赈髙邮州拨米一万石邳州拨米八千石宿迁沭阳海州徐州寳应桃源山阳清河各拨米五千石安东兴化丰县沛县萧县砀山各拨米三千石盐城拨米二千石俱赴盐义仓领运减价平粜又据各州县详请将捐贮社仓谷石借给贫民又河工海塘等处大兴修筑少壮穷民皆得赴工力役糊口其房屋倒塌之处又经给价安顿是以今岁淮扬等处被水特甚而灾民尚不至流离失所俱得安堵宁家上下两江先经被水现在涸出之地俱已布种二麦以待春収查两淮盐场本年六月二十一二等日海潮涨漫被淹经【臣】会同盐臣发仓赈济减价平粜现在会疏具
　　题亦俱安居复业煎盐办课如故合并缮折奏
　　闻仰祈
　　睿鉴谨
　　奏
　　览奏朕心为之少慰
　　同日又
　　奏为奏报江西全省秋収丰稔仰祈
　　睿鉴事窃查江西一省隔属遥远【臣】虽时加察访僃悉今岁夏秋以来雨旸时若年谷顺成然未敢冒昧具
　　奏【臣】飞行确查兹据江西布政司详报秋収分数到【臣】并称全省地方无分髙下晚禾成熟近又连日晴霁皆已収获登场童叟欢呼载道妇子共乐盈宁【臣】覆加查核无异理合缮折奏
　　闻谨
　　奏
　　据奏江西全省丰収朕欣悦览焉
　　雍正八年十一月十五日都察院左都御史仍暂署两江总督印务【臣】史贻直谨
　　奏为奏
　　闻事窃照上下两江被水各州县蒙
　　皇上天恩发帑赈济贫民得所经【臣】缮折具
　　奏今查下江邳州等十八州县被水人民及衞属军户于八月十三日赈起至十月二十六日两次共赈过大小口五十七万三千七百七十二名共赈过银一十七万八千九百七十九两四分再房屋被水冲倒者共八千一百九十四户每户酌给修葺银四钱共给银三千二百七十七两六钱已经赈竣两月至奉
　　防加赈一月口粮业经侍郎【臣】马尔泰等奏明在于冬末春初再行给发被赈之男妇老幼莫不欢呼载道安居乐业如常市集米价亦平麦苖现已长发雨旸时若理合再行奏
　　闻臣又访得淮扬一带地方民间广开烧锅将各项粮食蒸酒发卖以致耗费米粮未免贫民艰食【臣】饬令将烧锅暂行停止俟来岁丰収之后许开烧庶几粮食益见充盈于民间大有裨益再者江省今歳因夏间雨水过多湿热薰蒸倍于往时【臣】霑染潮湿现在遍生疮疥肢体臃肿虽于办事无妨但痛痒交加行走拜跪颇觉艰苦【臣】受
　　恩深重即小疾防疴亦当渎奏于
　　君父之前理合一并奏
　　闻谨
　　奏
　　俗云疥癣之疾何足介意内有所积湿热因此尽可发出目下虽觉转动不便却于身体有益也
　　同日又
　　奏为奏
　　闻事雍正八年十一月十二日据江宁县禀称本月初十日有李国辅投帖要防当即接见帽戴蓝顶据称北直永平府卢龙县人癸巳科进士雍正七年十一月奉
　　防引
　　见共有五十七名拣用二十四名山东发往八名山西发往八名浙江发往八名我系发往浙江试用上元县县丞李恩系我同宗故来拜五月内到江宁奉
　　防密查典铺利息轻重今查江宁典铺利息甚轻我欲具折回奏等语具禀到【臣臣】思李国辅既系癸已科进士奉
　　防引
　　见命往浙江试用自应给有部照定有限期岂得绕道逗留竟至一年之久尚不赴浙即据称奉
　　防密查江宁典铺利息轻重此事亦属易查何庸自五月留住至今半年方得查访明白且又公然拜往该管之地方官将奉
　　防密查之事向人泄漏迹其行事大类招揺诈骗之徒除一面行文江宁按察司将李国辅暂行拘留并密咨浙江督【臣】李衞查明有无奉到李国辅等
　　命往浙江试用之
　　防逐一究讯外为此缮折奏
　　闻请
　　防伏乞
　　皇上睿鉴批示遵行谨
　　奏
　　便实系命往试用人员亦岂有谕令密察典铺之理乎明属诈骗复有何疑
　　雍正八年十二月二十八日都察院左都御史【臣】史贻直谨
　　奏为恭谢
　　天恩并陈下悃仰祈
　　睿鉴事本年十二月二十六日督【臣】髙其倬抵江宁【臣】
　　出郊跪请
　　圣安督【臣】髙其倬口传
　　谕防尔到江宁传防与史贻直令其回家度岁过新正初五以后起身进京钦此【臣】跪聆之余感戴
　　天恩沦肌浃髓何敢不踊跃只遵惟是【臣】于雍正六年
　　十一月间奉
　　差出都迄今已逾两载违侍
　　禁廷从无如是之久依恋之切无时不萦系于心兹督【臣】髙其倬已抵江宁【臣】惟愿早觐
　　天顔以遂瞻依下悃若回至溧阳往返辄须数日家乡再一担搁必致迁延时日【臣】在外多住一日京师即迟到一日犬马恋
　　主之念实难一刻自安现在将总督印务移送督【臣】髙其倬并将地方事务逐一交代明白【臣】即于十二月二十九日自江宁起程赴
　　阙恭请
　　圣安所有【臣】不回溧阳度岁情由合先缮折奏
　　闻为此恭谢
　　天恩谨
　　奏
