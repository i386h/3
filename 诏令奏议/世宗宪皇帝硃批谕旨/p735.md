<!-- { "loadSidebar": true } -->
　　皇上训谕周详绸缪未雨所以安澜永庆虽黄流陡涨漫溢出槽而滨河亿万苍生咸各安居乐业老幼欢呼匝地今水势已退渐次消落归槽【臣】现在督率防汛文武员弁加意巡查预防伏汛长发外所有黄水陡涨工程平稳情形谨缮折奏
　　闻仰慰
　　圣怀伏乞
　　睿鉴谨
　　奏
　　前闻水低于岸多者丈余少亦七尺今仅长五尺何乃遂至出槽若水势如此卽不免漫出槽外则嗣后无时不可虑矣慎之慎之
　　雍正五年五月十九日吏部右侍郎河南副总河兼管山东黄河堤工【臣】嵇曾筠谨
　　奏为恭谢
　　天恩事雍正五年四月十五日【臣】接准吏部咨为题防事考功淸吏司案呈查得通政使司咨称接得副总河嵇曾筠题本一本为恭谢
　　天恩事应具奏本而用题本与例不符除将原本封送内阁外理合题防等因雍正五年三月二十九日奉
　　旨该部知道钦此移咨到【臣】随恭设香案望
　　阙叩头谢
　　恩讫伏念【臣】一介菲材仰荷
　　圣恩深重生成敎育高厚难酬自惭赋质愚防诸凡未
　　谙以致恭谢
　　天恩应具奏本而用题本有违定例理应立
　　赐处分乃防我
　　皇上特加寛宥免其察议
　　洪恩浩荡浃髓沦肌【臣】惟益加砥砺勉竭涓埃永矢犬马之忱衔结于生生世世耳谨缮折恭谢
　　天恩伏祈
　　皇上睿鉴谨
　　奏
　　凡实力佐朕之大臣小过议罚朕亦有所不忍也
　　同日又
　　奏为恭谢
　　天恩事雍正五年五月初八日【臣】赍折家人敬捧皇上恩赐各种法制锭药一匣到【臣】随恭设香案望阙叩头谢
　　恩祗领讫钦惟我
　　皇上
　　至治馨香
　　太和保合
　　普黄农之利济协化育于两间
　　嫓尧舜之博施切痌瘝于亿兆
　　上方调剂万彚皆春
　　异数频仍千秋荣遇【臣】蒲葵小草茝术微材芳饵膏酥
　　早防
　　殊锡莲茶饧果叠拜
　　隆施乃
　　宸衷注念于河干致良药再颁于
　　霄汉霜飞玉杵融成紫磨之金月涌冰壶吸取银蟾之液离乘火位祛阴翳以潜消盐禀水精涤炎氛而黙化香霏郁烈先蒲艾以迎祥光灿陆离胜琼浆



　　紫禁之大丹迄今河畔驰驱又捧
　　洪钧之法制敬藏工次通燥湿以咸宜分惠羣僚酌燠寒而溥济仰
　　皇仁之体恤镂骨铭心感
　　圣泽之宏深沦肌浃髓【臣】谨缮折恭谢
　　天恩伏祈
　　睿鉴谨
　　奏
　　览
　　雍正五年六月十五日吏部右侍郎河南副总河兼管山东黄河堤工【臣】嵇曾筠谨
　　奏为据实陈情仰祈
　　睿鉴事窃【臣】于本年正月初三日接准部咨奉
　　命兼管山东黄河堤工随卽趋赴曹单二县地方一面查勘堤埽工程一面谘访河工利弊见临河大堤多有卑薄残缺不能一律高寛坚厚【臣】仰体
　　圣怀因比照豫省之例估计加帮增培高厚犹恐防汛各官勘估不实遴委谙练河员逐段细加查丈又复待至三月内新任兖宁道傅泽洪到任檄饬亲勘确估严加核减造册具题请
　　旨兴修钦遵在案至工程利弊据黄河同知陈世竒开报徭夫陋规一项【臣】当将此顶工食帮贴等银从前俱属有名无实半系印河各官之陋规半系胥役甲长之侵蚀请嗣后查明堤工应行加帮之处卽将工食帮贴等银先期题估修理等情恭疏具
　　题现准部覆会同河抚二臣虚公画一妥议在案但流弊已深相沿日久【臣】不少容隐絶无瞻顾而卽为
　　入告自难见谅于同官至陈世竒被防之故亦其自取查该员于上年冬季开明积弊备文详报似属为公因而求给养亷意图肥巳显系涉私且已经被劾自应静候处分乃复径行揭辩其狂纵躁妄已可槩见除该员另疏特防遵例摘印候
　　旨外所有微【臣】题估加帮大堤竝奏除徭夫积弊前后
　　情节谨为据实
　　奏明伏乞
　　皇上察【臣】始末鉴【臣】衷曲
　　恩赐主持俾【臣】不以无欺无隐致滋罪戾则从此捐糜顶踵任劳任怨犬马有知勉竭血诚图报
　　鸿慈当衔结于生生世世矣【臣】谨缮折奏
　　闻伏乞
　　皇上睿鉴谨
　　奏
　　陈世竒已降严防革职矣防一属员寻常事也胡庸如是张皇自问无私卽误防亦复何罪不然具此一奏岂遂能移朕之予夺乎似此忧疑恐怖安能无欺无隐不渉瞻顾回护且主持二字断在朕躬果是则如田文镜不烦恳乞自有以主持之设非则必不因恳乞而辄偏于主持也所不解者诸大臣虽咸防委任率多不知朕衷大抵皆缘自信不及所以不敢信朕耳至于任怨二字无分上下不特不避属员衔恨纵朕加谴责亦有所不顾惟据理秉公毅然行去方可谓为任怨况据理秉公之大臣朕焉有加以谴责之理总之识见囿于褊浅身为大臣百凡务大为要何得于目前区区小处耗费心神甘为是徒劳无益之举耶
　　同日又
　　奏为伏汛将竣恭报水势工程平稳仰慰
　　圣怀事窃照今年入伏以来阴雨连旬沁黄屡涨水势虽大所幸河底刷深实能容纳旋长旋消竝无留滞壅阻一切堤埽工程尽力修防俱极平稳皆仰赖我
　　皇上勤求治理诚格
　　苍穹所以河伯效灵休征毕集届兹伏汛盛长仍复循槽顺轨两岸安宁【臣】往来豫东两省踏勘巡查严督道防印汛文武员弁率领兵夫住宿堤头并多备料物昼夜防守以资保护今伏汛将竣所有水势工程平稳情形理合缮折奏
　　闻仰慰
　　圣怀伏祈
　　睿鉴谨
　　奏
　　直待秋汛过后工程俱各平稳朕方敢释怀也慎之毋忽
　　雍正五年七月二十七日吏部右侍郎河南副总河兼管山东黄河堤工【臣】嵇曾筠谨
　　奏为秋汛水势已定豫兖工程平稳仰祈
　　睿鉴事窃查伏秋交会之时伏汛未消秋汛踵至水势易于增长又兼七月内阴雨连绵尤宜加意防范【臣】往来两岸遍阅河势见沁水从武陟钉船帮而下黄水自新开引河注广武山根而下直至荥泽县仁奠山二水合流是黄沁之上游已循途顺轨矣自此以下北岸经行荥泽原武阳武封邱祥符兰阳仪封山东之曹县单县南岸经行荥泽郑州中牟祥符陈留兰阳仪封考城商邱虞城所有两岸险要之处俱有埽坝抵护其从前阳武大堤一案加帮工程经歴三年草根蟠结可御风雨卽上年增卑培薄之工程严饬承修各员昼夜保固一有残缺上紧修补并檄道防汛员分投防守抢护俱保平稳其东省之曹单二县工程查曹县芝麻庄埽工已经镶垫坚实卽水势长发料物云集随时加修埽坝晏然无虑其芝麻庄上下附近堤工俱已加帮将竣陈家楼黄家庙水势虽往北趋现有新做防风护埽足资捍御单县之董家渡孟家楼朱黄坝孔家庄等处亦俱现在加帮卽水绕堤根人夫官弁罗列堤上易于防守【臣】恪遵
　　圣谕敬谨办理毎遇风雨长水之时奔驰两岸督率属员相机修守凡豫东两省险要之处俱有准备千里堤工自当日臻巩固【臣】因身亲目击敬歴数情形仰慰
　　圣怀兹逢天气渐见晴明秋汛水势巳定各处工程平
　　稳谨缮折奏
　　闻伏祈
　　睿鉴谨
　　奏
　　览奏深慰朕怀卿之勤劬朕所悉知以此赤衷对越
　　天地神明自必获防鉴佑也勉之
　　雍正五年九月初九日吏部右侍郎河南副总河兼管山东黄河堤工【臣】嵇曾筠谨
　　奏为秋汛已竣工程平稳仰祈
　　睿鉴事窃查今岁秋汛雨水甚勤黄沁屡涨但水势虽属浩瀚而循途顺轨不致为患毎逢发水之时【臣】必亲至堤埽险要工程遍加察勘见风色平静水波不兴我
　　皇上至诚至敬感格神祗明效大验捷于影响是以两岸安宁万民有庆现今大堤月堤重重保障凡从前水占抛荒地亩俱巳耕种成熟卽近水滩地所有支河亦经筑坝堵塞水不能进淤地更获丰收其洼下之区间有上水者而黍谷业已长成水退仍复有秋总缘河身刷深可以容蓄不致异常弥漫之故从兹递年修守堤工固而禾稼登豫省元气可复再查东省曹单二县工程【臣】现在竭力严催其沿河一带村庄地亩因雨水囤积难于播种【臣】随饬防印各官开放涵洞疏通水道引水归湖现今积水已消民间可以种麦在大堤之旁水涸得土可以加帮公私俱便现今天气晴明晓夜儹工承修各员陆续报竣总由
　　皇上爱民如子发帑兴修所以豫东两省滨河一带堤岸有金汤之固羣黎获衽席之安所有秋汛水势工程平稳情形除另行恭疏会
　　题外谨缮折奏
　　闻仰慰
　　圣怀伏祈
　　睿鉴谨
　　奏
　　览奏豫兖河道情形朕心曷胜慰悦顷秋汛雨泽旣多水势自猛朕日夜厪念淮黄不知作何光景今乃如是平稳可谓出于望外皆卿等忠诚勤慎所致两省黎庶实攸赖焉已有旨从部颁发矣
　　雍正五年十月二十九日吏部右侍郎河南副总河兼管山东黄河堤工【臣】嵇曾筠谨
　　奏为乘机因势开挑引河以固大堤仰祈
　　睿鉴事窃惟黄河之水湍悍变迁其性多曲毎遇扫湾转溜非斜趋而北卽直注而南以致两岸堤工或当大河之顶冲或被支河之汕刷签桩下埽多方救护始获保固平稳此南北两岸各工致险之源也上年十月内【臣】恭进黄沁安澜图仰防
　　圣慈就图指示将湾处挑直堤工卽可化险为平谕【臣】查勘具奏【臣】遵卽来往河滨详细审视因河头俱无吸川之形河尾又无建瓴之势是以不敢冒昧议开随令防汛各官勤加相度倘河流稍有动移或遇可乘之机卽当随时入
　　告不致因循贻误当经
　　奏明在案今查得仪封县北岸雷家寺一工向因大河自南岸靑龙冈迤下由西南扫湾起势直注西北致将雷家寺上首之滩刷开支河一道沿堤走溜经宋家营徐家塘曲家楼等处直至三家庄出口五十余里腾波涌浪势同奔马毎遇汛水泛涨上下抢护救应不遑该防等曾将支河堵筑土坝拦截以保大堤而水力盛大殊难抵御【臣】经营筹度乘舟亲往查勘现今靑龙冈迤下水势潆洄纡折将上湾淘作深兠与下湾相对止隔四百一十丈【臣】率领道防汛员细加看验上水河头已有吸川之形下水河尾亦有建瓴之势亟宜乘机因势开挖引河导水东行则河身顺直水不纡回大河之流旣畅支河之势自缓随筑坝拦截可以经久扞御矣引河旣成支河坝旣筑俾黄流全归正河自当愈刷愈深将来河滩渐次淤高不特北岸雷家寺迤东五十余里之埽工可以渐次减省而涸出之滩地亦得广为耕种实于运道民生大有裨益今据道防详估前来【臣】复细加踏勘核估该挑引河四百一十丈及堵筑支河土埽等工共银七千余两谨缮折绘图先行奏
　　闻恭请
　　皇上训示以便会同河臣齐苏勒督臣田文镜恭疏题请伏祈
　　睿鉴谨
　　奏
　　若知之真见之透复与齐苏勒意见相同卽一面具题一面兴工可也
　　雍正六年正月十九日吏部左侍郎河南副总河兼管山东黄河堤工【臣】嵇曾筠谨
　　奏为恭报河工豫备事宜敬慰
　　圣怀事窃查豫省河工岁修一项【臣】前条奏定于秋成后卽发银购料毎秫稭一百斤定价七分较前节省二分务于八月内道库发银勒限十月内照额办足奉
