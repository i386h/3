<!-- { "loadSidebar": true } -->
　　上谕事窃【臣】凛遵
　　圣谕将河南山东回空粮船于十月十五日前催过临清闗【臣】随严饬各员分路逐节挨催从前所过船只已经具折
　　奏明今据临清闗委员报称各省回空尾帮船已于本月十三日全数过临清讫通计过船五千零九只【臣】仍委游击傅为斗等星夜催出东境赶赴新运所有尾帮全数过闗日期理合奏
　　闻【臣】谨
　　奏
　　览奏朕甚嘉悦此番催趱粮艘之兵弁察其最服劳奉公者当量加奬赏以鼓励将来
　　雍正二年十二月初一日山东廵抚【臣】陈世倌谨
　　奏为恭报得雪日期事窃东省防
　　皇上敬勤昭格雨时若十一月十七日省城得雪寸余其济南东昌兖州各府属州县俱报得雪相同又二十七日晚至二十八日同云宻布洒雪缤纷【臣】委员四乡查看各得雪三四寸又登州府所属各州县十一月初六初七及十一十二等日各报得雪四五寸不等而宁海州文登县得雪至一二尺此诚来嵗丰稔之兆理合恭报上慰
　　皇上宵旰勤民至意【臣】谨
　　奏
　　冬雪如此可谓应时之瑞但百凡只宜据实无隠若稍渉粉饰以图迎合不特于国家治理毫无益处且令天下后世窃笑我君臣为何如耶勉之慎之
　　雍正二年十二月初八日山东廵抚【臣】陈世倌谨
　　奏为
　　圣徳优容如天【臣】心惭感无地谨具折
　　奏谢
　　天恩事窃【臣】家人生事一案因奉
　　圣谕严切【臣】恐惧忧惕适调任布政使博尔多入京引见【臣】以同年旧好乞其代【臣】奏明惶恐负罪下情本属
　　愚昧私见兹博尔多传
　　谕防
　　皇上圣慈曲赐保全令【臣】嗣后小心谨慎毋得妄行【臣】
　　本一介昬愚毫无知识防
　　皇上天恩数月之内自词臣擢任封疆似此
　　隆遇实出
　　圣明特逹之知【臣】外任未谙屡蹈愆尤又防
　　皇上时加训谕格外矜全是【臣】之身命始终曲成皆頼圣主恩施【臣】万不敢妄行自干严谴【臣】唯有勉竭驽骀
　　捐糜顶踵以冀仰报
　　髙厚之恩于万一而已【臣】谨望
　　阙叩谢
　　天恩【臣】谨
　　奏
　　知道了实心敬信朕之训诲而改过自新或冀善全始终若疑信兼半志虑不纯恐将来噬脐莫及也今在祸福岐路之间在尔审择而行之

　　硃批谕旨巻二十四上
<史部,诏令奏议类,诏令之属,世宗宪皇帝硃批谕旨>
　　钦定四库全书
　　硃批谕旨巻二十四中
　　硃批陈世倌奏折
　　雍正三年正月二十一日山东廵抚【臣】陈世倌谨
　　奏为钦奉
　　上谕事窃【臣】接准部咨奉
　　旨道府同知通判州县等官有才干素着亷洁自持者密封保奏二员仰见我
　　皇上鉴别人材鼔励官方之至意今查有招逺县以知州管知县事冯庆长原任云南永平县知县以卓异荐举【臣】观其操守亷洁辧事勤敏鱼台县知县刘元勲遇事勇为不避劳苦操守俱好委系贤员谨据实保
　　奏再查【臣】属新分直隶知州各缺有人缺未宜者现在遵例遴员调补此二员系奉
　　旨宻封保奏未敢遽题可否一并题补引
　　见伏
　　皇上批示遵行【臣】谨
　　奏
　　应保奏者遵旨宻奏应题补者仍行题补两不相妨也此奏是何意见殊不明晰
　　雍正三年二月十五日山东廵抚【臣】陈世倌谨
　　奏为恭报东省雨泽事窃山左各属仰頼
　　皇上福庇正月以来虽雨之大小不同通省俱已溥徧而二十三四两日雨尤霑渥青莱登三府报得雨八寸有余济兖东三府报得雨四五寸不等现今小米毎仓石七钱及七钱五六分麦子毎仓石一两零五六分不等所有雨泽均调民间乐业情形理合恭报上慰
　　圣懐【臣】前奉
　　谕旨催漕兵弁最服劳奉公者令【臣】量加奬赏【臣】随查明催漕勤劳马歩各兵俱照伊一月钱粮赏给深为鼓舞合并
　　奏明【臣】谨
　　奏
　　据奏雨泽情形实慰朕懐更当懋勉吏治以敬迓
　　天庥
　　雍正三年三月二十八日山东廵抚【臣】陈世倌谨
　　奏为遵
　　旨议奏事窃【臣】防
　　皇上发下条奏一折为从前被灾时百姓轻价所卖田
　　土许其一年内回赎縁由奉
　　旨令【臣】详细筹画与两司秉公宻议具奏钦此【臣】去年到任时见有具呈请将被灾时卖出之田准听回赎【臣】恐复业穷民无田可耕俯仰何頼因查如有逃荒时贱卖田土除已造房屋坟墓者不许取赎外其余准听回赎【臣】通行未久即有卖田之人逃出未归而他人冒赎者有数十年旧卖之产并非
　　荒年所卖亦借端争赎者且有田经转卖辗转回赎者奸徒唆讼因而讦告纷纷【臣】复经饬禁在案兹奉
　　谕旨【臣】随与两司秉公宻议得山左田土典者可以回赎卖者向无回赎之事其被灾时所卖之田现在定期听其回赎至冬月即行停止似可无庸更定回赎之令复啓奸民争讼之端【臣】等谨据实回
　　奏伏乞
　　圣鉴【臣】谨
　　奏
　　田土特令回赎殊啓争端条奏原不妥协尔等所议甚是当顺民俗不可强更之也
　　同日又
　　奏窃查现任兖运同知杨三炯系浙江绍兴府人乙酉科举人熟谙河务才守俱优署峄阳县县丞黄士瑞系江南淮安府人实心办事甚属勤劳查鱼台县知县刘元勲【臣】现题补濵州知州员缺
　　旨引
　　见如防
　　皇上简用伏乞
　　圣恩准以黄士瑞补授鱼台县知县员缺实于河漕有益再泇河通判胡琮声名狼藉怨声载道【臣】谨据实奏
　　闻【臣】谨
　　奏
　　照该抚所请如杨三炯推陞他省员缺时着留山东对品补用黄士瑞补授鱼台县知县胡琮着革职该部知道
　　同日又
　　奏为奏
　　闻事窃山左交春雨泽均调麦苖滋长经【臣】具折奏报迨至二月中旬以后济兖东三府属雨泽稍缺





　　同扑捕务尽其余并未报有生蝻之处再沂水县盗犯孔林等越狱一案除当时拏王四秃子一名外未者八名【臣】随遴选干捕给以重赏责令宻拏兹获张四回子一名又获盗首孔林一名其余现在分差宻拏又孔林原案内有未获逸盗三名今并拏获王二保马思全二名及别案有名大盗马三一名俱发按察司研审具
　　题外合并奏
　　闻【臣】谨
　　奏
　　此数名大盗内查其情罪尤可恶者当指名另题立置重典
　　雍正三年四月十五日山东廵抚【臣】陈世倌谨
　　奏为
　　圣敬感孚甘霖连沛事窃山左济兖东三郡入夏以来
　　雨泽愆期上烦
　　圣心轸念竭诚祈祷
　　天心昭格随据报到兖州府属之邹县阳谷东昌府属之莘县朝城观城范县莱州府属之掖县平度州登州府属之黄县俱于初三初四日各得雨二三寸不等胶州濮州日照福山各得雨四寸蓬莱得雨五寸十一日徳州临清各报得雨三寸其济南府省城一带于十三日夜间自亥逹旦大雨透地四野霑足十四日复得大雨据近省之长清禹城齐河济阳各报得雨五六寸不等此皆实由
　　皇上诚敬感格
　　天心黙佑俾耕作有资农民安业【臣】不胜庆幸俟各属报
　　到得雨分寸另行恭
　　奏外所有省城一带十三十四连得大雨縁由谨先奏
　　闻上慰
　　圣心【臣】谨
　　奏
　　知道了一切奏报只宜据实若有纎芥隐讳即属欺蔽也戒之
　　雍正三年四月二十三日山东廵抚【臣】陈世倌谨
　　奏为甘霖叠沛遵
　　旨奏
　　闻事窃山左各属报得雨日期分寸经【臣】具折恭报今又据济南府属之厯城平原邹平青城临邑徳平陵县商河章邱齐东肥城长山淄川等十三县各于四月十四五等日得雨三四五寸不等兖州府属之滋阳曲阜阳谷东平汶上东阿平隂夀张宁阳鱼台金乡等十一州县各于四月十三四及十七等日得雨四五六寸不等东昌府属之聊城冠县莘县邱县舘陶茌平堂邑博平清平临清高唐等十一州县各于四月十三十七等日得雨三四六寸不等青州府属之益都髙苑博兴诸城防隂沂水临淄等七县各于四月十四五十八等日得雨二三五寸不等泰安州及所属之莱芜新泰长清等县各于四月十四及十七八等日得雨二三五寸不等濵州及蒲台阳信等县各于四月十三日得雨二寸曹州济宁州钜野县各于四月十七日得雨五寸以上报到得雨分寸虽多寡不同而甘霖连沛麦穗得以坚实秋禾皆可播种民情欢悦此皆
　　皇上诚敬感孚所致再【臣】接准户部咨文钦奉
　　圣谕因山东三月内雨泽稍缺恐粮船浅阻【臣】即遵旨严饬文武官弁往来河干竭力催趱查今嵗重运漕船前据兖宁道报称运河浅处已督令印河各官添筑草坝设立挨排蓄水啓闭不致阻滞嗣得雨之后水势添长浮送有余共计南漕船只过台庄闸者至四月十六日己有二千三百一十七只其余衔尾遄行合并奏
　　闻【臣】谨
　　奏
　　阅此奏大似粉饰之词朕屡屡切谕诸凡惟宜据实直陈今仍如此是何意耶
　　登莱道徐徳俶在尔属员中其官声究系何等也闻伊于封祭
　　海神时恐龙神来朝随有氷雹伤损禾稼因书龙王免朝四字以示之人言如此迂呆云云观其举止乖张莅任临民必不妥协宻行确访奏闻
　　雍正三年四月二十九日山东廵抚【臣】陈世倌谨
　　奏为遵
　　旨奏明事窃【臣】据提塘康永泰禀称奏事大人防全张
　　文彬石麟传
　　旨着山东提塘写字与廵抚问四月十七十八日有无得雨情形并蝗蝻如何之处具奏钦此仰见
　　皇上宵旰焦劳无时不以民依为念【臣】查四月十七十八日各属报到得雨者已于二十三日缮折奏
　　闻今又据兖州府属之邹县等县东昌府属之濮州等州县青州府属之日照等县莱州府属之胶州等州县济宁州属之郓城沂州属之郯城曹州属之定陶等各县俱报于十七十八等日得雨三四寸至五六寸不等其未经报到者俟到日另行奏
　　闻再蝻子生发之处除莒州沂州郯城费县滕县阳信
　　海丰七州县【臣】已奏
　　闻外又据东平汶上髙苑博兴乐安夀光霑化蒲台等八州县报有蝻子生发一邑之中或有三四村庄或有零星亩段【臣】接报即委文武官弁驰往协同该地方官尽力扑捕现据报有已捕尽者有己捕至八九分六七分者大槩通省报有蝻子生发者十之一二【臣】严饬地方官亲身督捕自不至蔓延为害谨据实奏
　　闻【臣】谨
　　奏
　　知道了蝗蝻之害非旱涝可比确然可以人力胜之惟看捕之勤与惰耳加意严饬扑灭为期
　　雍正三年五月十一日山东廵抚【臣】陈世倌谨
　　奏为奏
　　闻事窃山左雨水情形经【臣】节次具折
