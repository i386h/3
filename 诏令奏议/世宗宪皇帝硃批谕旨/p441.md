<!-- { "loadSidebar": true } -->
　　添设营汛朕原有防不可惜费但数千里生苗地界内设汛弹压恐武弁中未必能尽得其人而用之倘因些小事故激成事端所关甚钜恐将来不胜其料理当熟思万全妥协而为之不可因目下之恭顺而必其蠢顽之不复作也朕意可相其险隘苗界与内地相连处多设兵以镇抚为上此朕遥度之意卿就近亲视情形自有定见朕所谕者正恐因目下情形有误久逺之规画也悉心筹画料理不可视为轻易夫顽苗之反覆何能保其必无但须先事图维预为防范可慎重为之
　　同日又
　　奏为
　　奏明事窃照川贩勾通黔棍畧卖民间子女向来文武各官惟利无事并不实力拏惩而差役兵丁遂尔得钱纵放互相容隐以致毫无顾忌汉夷并遭其毒且窜入苗寨勾结为非靡恶不作实为黔省之害自雍正四年发兵擒勦长寨顽苗拏获积年贩棍李竒等【臣】亲加严审定拟
　　题请正法之后虽稍知敛形然终未絶迹揆厥由来盖縁承审各官或因伙犯未获或因供证未明借故拖延因循悬搁虽有一二完结率多草率了事奸恶之徒嗜利忘身不无仍踵旧习【臣】复屡行严饬缉拏所有报获各起谨摘事由逐条具
　　奏
　　一起川贩王之竒等查王之竒于雍正六年九月初二日同伙黄兆戎黄兆策至贵州凯里附近之昻欧寨时值官兵勦抚生苗之竒贪得银两代充细作至凯里探听兵马告知苗头阿扛等率众堵截隘口经凯里兵丁拏获
　　一起川贩张之臣等查张之臣同弟张之相贩骡来黔卖得价银路遇未获之卢世臣商为人贩于雍正六年十二月十五日至世臣之兄卢现正家买得苗女又有未获之贩棍陈老三等与卢现正亦各贩苗女希图同徃四川发卖在途被获经平越县审出各情被贩苗女十二名口给还亲属讫
　　一起黔贩陈金保等查陈金保于雍正六年十二月十九日诱骗苗人阿讲卖与髙枧地方夏家又有苗人阿王即系阿讲之弟与伊妹夫阿徃商谋将阿讲子女亦卖送与夏老五家经都匀府拏获详报
　　一起黔贩刘之汉等查刘之汉同子刘正及伙党戎师兵戎师奭并未获之戎老二川贩熊佩武贩卖苗男妇女于雍正六年十二月二十九日潜徃四川转卖经平越营防兵躧踪拏获解县讯供究明详报
　　一起川贩梅廷现等查梅廷现与戴志善并未获之梅两素于雍正六年十一月初三日来黔欲买马匹路遇夏老五邀同贩人各买得男女徃川转卖复回买马有窝犯黄灿知情容隐经麻哈州差役人等拏获解官讯明详报
　　一起黔贩李老满等查李老满与骆天正胡思学并未获之万显云共谋兴贩齐至镇逺居住之王腾蛟家歃血结盟于雍正七年二月初一日遇买牛苗子二人遂取其银两诱徃岩洞捆带徃川路经塘汛被石阡防兵盘获解官讯供具报
　　一起川贩周世隆查周世隆与黔棍谢圣选等贩卖子女雍正七年二月十八日藏匿于凯里所属之川岩山洞被苗首报汛兵前徃拏获解交清平县讯供详报
　　一起黔贩杨老么等查杨老么与未获之余成龙等伙贩苗男苗女藏于清平县属之狗窝地方雍正七年二月十七日被防汛弁兵拏获并获窝家华文秀移县详报
　　一起黔贩杜焕如等查杜焕如与周世蕃于雍正七年二月十六日同遇窝家陈老二等勾引贩卖苗男苗女经麻哈州土官拏解该州详报
　　一起川贩黎尚文查黎尚文与张明仪到黔卖花于雍正七年正月二十六日商同未获之关子招转托希惟勲引卖苗妇苗女被麻哈州差役拏解讯供详报
　　以上十案情事虽有不同罪恶实皆显著此外仍有旧案数起亦未便竟置不究【臣】现今在黔自应就便速行审结业经严行贵州按察使勒限催提审拟招解【臣】即亲审勘定具
　　题请
　　防分别正法发落庶现犯者得以伏辜未发者知所惩儆而积案亦得清结至于各种贩棍原即系汉奸伙同苗狆则残害汉民伙同汉民则愚弄苗狆其行踪诡秘半潜住于山硐石窟密箐深林【臣】现又通饬文武各官令砍伐林箐堵塞窰硐并严加防范实力巡缉外合先
　　奏明伏乞
　　圣主睿鉴【臣】谨
　　奏
　　好此辈当尽法处之再严加访缉务令此风尽息方可
　　同日又
　　奏为军田加税难完仰请
　　圣恩寛免事窃查贵州省军田一项原系前明屯卫军
　　丁管业粮赋差徭较民田独重自
　　本朝裁汱卫所改设州县后军丁之名已经革除其向编屯粮仍照旧输纳因此田受之于官例不买卖或有军丁故絶遗产无归或有子孙困穷私相典当此纷争占夺讦讼不休所由来也【臣】前于雍正四年到黔时前布政使申大成即有加征税银之议【臣】以军田名色虽由官授然子孙相承已三百余年原与已业无异且粮赋最重几倍于民田若更每亩征税五钱恐不可必得反多扰累议遂中止迨申大成内调入欵条陈部议准行【臣】恐已见未确不敢执谬随经转饬遵行在案今【臣】因公来黔据军民人等纷纷呈诉虽恐长刁风仍行批饬而留心访察复面询司道府县各官知军丁先代受田因明时随征有功分给土地计军一户授田十八亩除上纳屯粮嵗丁外一切差役皆军户应承在当时已不免苦累故虽田本膏腴难以割弃而故军子孙欲脱重赋转售于人者已十分中之八九申大成谓故军子孙坐享无价之田独不念该军户等累代累世之应差纳粮犹不足抵十八亩之田价乎是所见之小矣至谓百姓顶买军田利其价贱者按民间置产必核算籽粒除算钱粮然后合其利息照值论价此各省皆然查贵州军田一亩自一斗五升起至三斗七升科则不等嵗丁在外是便以一亩之价买得民田二亩之田而应纳钱粮已以一亩可抵民田二亩之赋故虽军田赋重而未便骤议轻减者实亦于轻重之中仍权量平准也今若每买田一亩再征税银五钱合算毎户十八亩而应完银九两虽据称有十余万之虚名料难完数千两之实数究于民生无益更于
　　国赋何补相应仰恳
　　圣慈将申大成条议新増税银一项准
　　赐豁免凡田土授受悉照常例投税印契从前私相典当者并令首明完税补给契纸准其管业如有豪强侵夺及仍敢隐漏者严加惩罚庶讼端可除规条画一而民无观望军无借称即清理田亩一案亦可渐次就绪矣谨缮折
　　奏伏乞
　　圣主睿鉴施行【臣】谨
　　奏
　　所奏是已交部议覆申大成真庸愚小人也
　　雍正七年六月十八日云贵广西总督【臣】鄂尔泰谨
　　奏恭请
　　皇上圣安
　　朕躬甚安好向来朕甚畏暑今嵗都中盛热而总未觉苦饮食起居更好谕卿慰念卿好么
　　同日又
　　奏为恭谢
　　圣恩事雍正七年六月初六日【臣】赍折家奴防
　　恩赏银十两驰驿赍囘
　　御赐【臣】各种锭药一匣纱羽洋席芭蕉堆绣各种宫扇共六柄一匣画扇四匣素扇二匣各种香囊共二十七匣桂花雕香一匣黄红络手串四匣各种香药扇坠四匣抵贵阳【臣】随郊迎至公馆恭设香案望
　　阙叩头谢
　　恩祗领讫敬启折扣跪诵
　　硃批朕躬甚安好今嵗饮食肌肉更觉増长健壮卿好麽钦此又敬闻择吉遣师先期告
　　庙颁
　　勅大礼既成
　　天日晴和气象舒畅
　　圣驾大阅官兵人人感奋懽声雷动【臣】不胜忻忭不胜踊跃再云南大理府同知佟世防回任过黔【臣】敬询
　　圣安据佟世防传示世防跪辞之际奉
　　皇上面谕佟世防你再细看看朕身体精神可好世防回奏
　　主子圣躬精神甚是安好随防
　　谕防你就将朕身体精神这般安好回去告诉总督鄂尔泰教他放心以前朕闻得他因办事过于忧劳以致身子气弱甚不放心教他此后惟遇要大事亲身料理然亦不可过于忧思凡夜晚办事最是伤人务教他善体朕谕以仰副垂注至意钦此【臣】尔泰敬聆之下仰窥
　　圣慈气咽泪流莫能自解伏念都俞喜起古已称难如【臣】遭逄更何伦比洵以臣子之名实兼受



　　务当凛体
　　训谕节慎自爱万不敢于无关要事积忧躭劳以致
　　复厪
　　圣虑谨此缮折恭谢
　　圣恩伏乞
　　圣主睿鉴【臣】谨
　　奏
　　览卿奏谢矣
　　同日又
　　奏为新开水道并兴修陆路事窃惟边境之大防莫重于苗猓而穷荒之大利莫急于舟车查滇黔两省崇山复岭鸟道羊肠旁逼夷巢中通一线因舟车之难至致商贾之不前是以开辟近百年而犹无殊草昧其各郡县内地原不无大小河流可疏凿以资灌漑亦縁半由苗界出入遂因循至今【臣】自叨奉
　　简命虽已遍访熟筹思欲开修而苗疆未靖凶顽未除
　　虑有阻挠故不得不缓待今仰赖
　　圣主仁威强梁者就擒良懦者归化业已粗定只须抚绥若不及时兴举以计久长恐日后不无懈弛又将观望【臣】故于去嵗冬月即遍饬估勘以便次第料理所有疏濬云南府之滇池海口及金汁等六河并自阿迷州直达粤西大河等縁由前经【臣】折
　　奏荷防
　　硃批有何可谕可谓超羣拔类之办理为从来封疆大臣未举之善政也朕为滇南赤子曷胜庆幸凡此等有利于地方民生之事若有应动正项者只管奏请不可瞻顾竭蹶从事钦此【臣】伏读之下不胜惭悚不胜踊跃务当竭力尽心期于有济断不敢少有瞻顾以上负
　　殊知并负滇黔赤子已耳兹于五月二十三日据云南广南府贾秉臣等覆称职等奉委开河随同各委员沿江查勘源发于澂江流达于粤闽内有巨石间阻疉滩陡险相传汉唐迄今未曽开凿职等详看形势初甚以为难乃不数月而工己告竣自阿迷州以下一千五百里至剥隘之水道已通八达河而土黄一百六十里之旱路亦修整平坦可行车马是不特东西两粤片帆可至将来通商竝可达吴楚等情【臣】随饬令多造鳅船麻阳船并于楚省雇募熟练之匠工水手前徃广南教习彼地民人打造撑驾复缮刻告示饬发滇黔粤三省地方官遍行晓谕使各商贾知徃来贸易之便其所费工价俟该府等开报到日【臣】即照数捐补縁去嵗【臣】有余剰存司养廉银五六千两可以充用竝非敢小见竭蹷从事也又据粮道黄士杰覆称海口子河由清水闸新村大闸开通泻入大河水势俱己畅流可无壅滞之虑现值农忙已暂时停工俟秋成后再开修下截其盘龙江金汁银汁宝象马料等六河俱己疏濬深通凡各河闸口俱饬巡水人役用闸板启闭以资分灌民田现在逺近俱己得水等情此【臣】前
