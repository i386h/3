<!-- { "loadSidebar": true } -->
　　皇上硃批【臣】奏折钦奉
　　谕旨勉之愼之朕晨夕之间无时不萦念于黄河两岸也钦此窃照本年伏汛黄河水势颇大沁河更甚托赖
　　圣主福庇
　　天神黙佑豫省两岸工程修防平稳业经恭疏
　　题报在案近查仪封兰阳祥符三县所筑堤工因大雨冲刷水沟残缺之处甚多各员钦防
　　圣恩俞允暂留本任三月俱为切已工程自当竭力补修不致推诿观望【臣】现在委员严催勒限修理再查江南邳州所属南岸朱家海于六月十五日漫溢闻大溜由宿迁虹县泗州而达洪泽湖其缺口
　　迤下正河淤浅而漫溢处所又未成河形水势散漫下流未能畅泄诚恐上游之水或有停蓄【臣】念伏汛虽过秋汛踵至急须先事预防现在武陟各处险工俱经竭力下埽加镶次第催儹告竣【臣】卽亲查两岸相机料理秋汛事宜凡堤上雨淋残缺躬自督催填补应加筑子堰之处卽行抢筑应加修坝工之处卽行抢修务期一律完固以保安澜理合恭折奏
　　闻上慰
　　圣怀伏祈
　　睿鉴谨
　　奏
　　近因畿辅一带地方秋雨连绵朕甚为豫省堤工忧之切须加意防护毋致疎虞
　　雍正三年九月十九日副总河兵部左侍郎【臣】嵇曾筠谨
　　奏为秋汛巳过工程平稳据实陈奏上慰
　　圣怀事窃照本年伏秋二汛大雨频仍黄沁水涨较甚往年凡遇顶冲扫湾处所水与堤平致多危险幸防我
　　皇上明烛机先预发帑金俾【臣】相机料理获资捍御仰
　　见
　　皇恩浩荡
　　睿鉴照临靡不洞悉周详矣今查风狂雨骤之际水势汹涌工程之最险者南岸则郑州之余家庄薛家寨林家庄祥符之程家寨姜家庄考城之缕水堤虞城之待宾寺刘家口潘家庄等处北岸则武陟沁河之西坛大虹桥阳武之大宾周家庄熊家庄鴈李等处其时在工大小各员并効力等官莫不感激
　　圣恩竭力用命而其中冒雨冲风奔驰防应往来巡察昼夜靡宁者则管河道副使佟鎭礼部堂主事朱藻归德府知府祝兆鹏也不避风雨驻宿堤头奋勇争先督率抢护者则上南河同知拖克拖海下南河同知刘永锡上北河同知潘尚仁沁河通判李世杰署归河通判胡琰也各抢各工早夜修防雨淋日晒足不离堤者则郑州知州高文恺考城县知县高镗虞城县知县唐绥祖武陟县知县靳树贤阳武县知县鲍学沛也以上各员所辖工程虽当极险俱保平稳其余各属亦俱修防罔懈惟兰阳仪封两县因水涌浪急人力难施民堤漫溢致将大寨板厰后大堤各漫塌十余丈仰赖
　　圣主福庇水势渐减官民鼓舞竭力争先俱不旬日而合龙竣事但板厰大寨漫口俱用夹土坝堵筑诚恐未能坚固当同河臣齐苏勒面商加筑戗堤以为捍卫【臣】亲身督儹一律高寛务保无虞除严饬道防印官将凡有应行修补之工逐细勘估具详【臣】覆加亲勘明确会同河抚二臣
　　题估外今因
　　钦差学士【臣】何国宗等查看漳衞二河将次到豫【臣】于
　　九月二十日迎至衞辉恭请
　　圣安会议漕运事宜理合
　　奏明仰慰
　　圣怀为此谨
　　奏
　　所奏俱悉在工大小各员奋勇效力虽属可嘉但今岁堤岸两处漫塌不便加恩议叙仍命伊等勤慎供职能保明岁工程无虞自有优典下颁也
　　雍正三年十月初二日副总河兵部左侍郎【臣】嵇曾筠谨
　　奏为谨陈豫工情形仰祈
　　睿鉴事窃照豫省堤工年久废弛防我
　　皇上轸念运道民生不惜帑金大加修治一切明险之工俱已加帮高寛足资捍御惟外有民堤月堤之处当时原估之员从愼重钱粮起见旣有重门可恃暂缓加帮俱未入估卽间有估修者亦不过毎丈加土两三方畧补残缺但民堤筑自民间卑矮虚松非若大堤之高寛坚实而月堤亦多年不修单薄颓圯均难足恃查豫省堤工毎因民堤成患如本年仪封县之大寨兰阳县之板厰皆民堤先溃致漫大堤卽前年中牟县之杨桥十里店亦俱因民堤漫开可见暗险之工因有恃而失所恃前车可鉴急应为绸缪未雨之计也又查加帮大堤原估之时工程绵远俱未测量地势之高下而槩行估计是以毎有间段高低未能一律今秋水涨其地本高者堤亦高水不能漫至低处水平堤顶危险非常随于堤上加筑小堰暂为抵御亦非长久之道此皆实在情形【臣】往来巡视目击心儆者也【臣】仰体
　　皇上慎重河防至意不敢茍安目前草率从事谨委谙练河员逐细算估【臣】再行覆勘明确与河抚二臣会核
　　题请兴修以期永远无虞上慰
　　圣怀理合先行
　　奏明伏祈
　　皇上睿鉴谨
　　奏
　　此论似属有理但当加详加慎再四斟酌方不被人检点也
　　同日又
　　奏为敬陈下悃仰祈
　　睿鉴事窃臣猥以菲材荷防
　　皇上天恩擢用管理豫省河务自雍正元年六月内到
　　豫钦防
　　皇上念【臣】贫乏
　　恩赏银两臣举家顶戴今在豫二年有余惟存敬事后
　　食之心早夜刻苦自励以求
　　上苍鉴怜得保堤工永固上慰
　　圣怀则【臣】愿足矣何敢计及身家但副总河有巡查两岸工程稽查钱粮之责出门车马船只幕宾书吏从役饭食及纸张等物俱不能无费【臣】谨守俭约勉力支持今则日给不敷拮据尤甚伏恳
　　圣主洪慈赏给养亷俾薪水无缺则自今以后食德飮
　　和皆出自
　　皇上天恩之所赐也【臣】不胜感激惶悚之至为此恭折
　　沥陈下悃伏祈
　　皇上睿鉴谨
　　奏
　　据实陈情嘉悦览之养亷之需安可一日缺乏但应取给何项朕未悉其宜密以奏闻候酌定有旨
　　雍正三年十一月二十六日副总河兵部左侍郎【臣】嵇曾筠谨
　　奏为奏
　　闻事窃照豫省料物全借秫稭而秫稭系八月内收获不比江南芦苇至霜降后开采购办稍迟诚恐价渐昂贵【臣】随一面饬行管河道通融河银酌给各防预备一面会同河抚二臣恭疏具
　　题请拨银五万两嗣准部覆奉
　　旨依议速行钦此钦遵当于十一月初九日据布政司移解河库银五万两除拨还河库归款外余俱陆续酌量找发现据各该防分投采买运贮工所争先恐后务期岁内办全无误下年之用理合
　　奏明上慰
　　圣怀谨
　　奏
　　据奏办料各员争先恐后甚善但须运贮在工者委无虚揑方收实效也
　　雍正四年三月十三日副总河兵部左侍郎【臣】嵇曾筠谨
　　奏为恭报桃汛平稳仰慰
　　圣怀事窃照今岁立春以来天气融和水势微长至淸明以后发水二尺有余因两岸滩地俱高桃汛虽届不致出槽一切堤工俱极平稳奉
　　旨增卑培薄等工业经飞饬防印各员择险先修【臣】亲自往来催儹所有岁修埽坝工程亦俱上紧修防【臣】凛遵
　　圣训惟有战兢惕励尽心竭力逐一相机办理不敢稍误今于三月初七日遵照部文自兰阳起程前赴彰德府等处会同
　　钦差内阁学士【臣】何国宗等幷抚臣田文镜勘议漕运河道泉源事宜俟会议事竣仍星驰兰考一带督工料理谨将桃汛水势工程平稳情形据实奏
　　闻上慰
　　圣怀谨
　　奏
　　凡事毎成于难而败于易人情多慎于危而忽于安毋因桃汛平稳遂尔稍渉疎慢须保固数年河底日渐刷深永无出槽之虞方可释怀也
　　雍正四年四月十六日副总河兵部左侍郎【臣】嵇曾筠谨
　　奏为报明立夏以后黄水长落情形仰祈
　　睿鉴事窃照今岁自桃汛以来水势平稳至四月初六七等日甘霖叠沛河水渐长一尺有余业经
　　奏明在案【臣】正在兰阳仪封地界督工据汛弁报水自初十至十二日共长七尺只缘连雨三日凡伊洛纒涧竝丹沁诸水一时齐下是以黄流骤涨出槽漫滩直注堤根荷防
　　皇上隆恩谕令增卑培薄现在择险先修凡系紧要处所及时赶筑官弁夫役云集堤岸齐心抢护两岸皆保无虞今幸天气晴明水已消落堤工平稳【臣】惟有钦遵
　　谕旨竭力殚心矢勤矢愼董率属员兵夫加谨防护保
　　守仰报
　　皇上简任之恩于万一耳所有黄水长落情形理合据
　　实奏
　　闻伏乞
　　睿鉴谨
　　奏
　　览奏黄水长落情形知道了今岁入夏以来雨泽颇饶一切堤工倍加小心守御毋忽
　　雍正四年五月二十八日副总河兵部左侍郎【臣】嵇曾筠谨
　　奏为恭报五月内工程水势平稳情形仰祈
　　睿鉴事雍正四年五月初四日【臣】接到
　　皇上御批【臣】恭报水势奏折钦奉
　　硃批谕旨跪读之下仰见
　　皇上轸念河防谆谆诰诫【臣】惟有凛遵
　　圣谕倍加小心奔驰巡察以求保固无虞今查新估增卑培薄等工其至险至要之处如兰阳县之板厰仪封县之大寨杨家桥堌阳堤祥符县之靑谷堆瓦子坡程家寨商邱县之蔚家洼杨家堂虞城县之刘家口凡系临河外越堤工【臣】俱往来亲督昼夜催儹完固皆已有重门保障其余亦不时查勘严饬上紧修筑至考城县支河六道【臣】亲往外滩相度形势率领通判叶光会知县高镗等驻工催儹尽行堵塞大堤又用埽镶护足资保固所有岁抢工程业已分投儹修仍多积料物以备抵御且临河越堤抢筑之后堤内滩地二麦全收百姓欢呼
　　万岁喜出望外其堤外被水穷民亦皆赴工觅食现在各处秋苗盛发水势随长随消工程平稳此皆我
　　皇上敬
　　天勤民休征协应之所致也所有五月内工程水势情形
　　理合奏
　　闻恭慰
　　圣怀伏祈
　　睿鉴谨
　　奏
　　前月下旬霖雨叠沛直隶大小河道一时骤长势甚汹涌朕顾念中州深为悬切览奏曷胜慰悦敬之慎之雍正四年六月二十九日副总河兵部左侍郎【臣】嵇曾筠谨
　　奏为恭报六月内工程水势平稳情形仰祈
　　睿鉴事雍正四年六月十五日【臣】从仪封县北岸渡河查勘南岸一带堤工行至荥泽县地方接到
　　皇上御批【臣】恭报五月内工程水势奏折钦奉硃批谕旨跪读之下仰见我
　　皇上宵旰精勤靡刻不以中州河道上厪
　　宸衷【臣】菲材薄植钦承
　　简任惟有凛遵
　　圣训矢勤矢愼愈加奋勉以期保固平稳查自六月以
　　来雨泽频施河水屡长幸赖
　　皇上福庇各处堤埽工程俱已有备所以六月内水势
　　虽长而循途顺轨竝未泛涨【臣】受
　　恩深重値兹泛水届临心神悚惧尤宜竭诚办理卽溽暑烈日狂风骤雨中亦必毎日巡查务期两岸周遍幷严饬防泛员弁俱住宿堤头督率兵夫昼夜防守儹工该员等亦皆踊跃感奋遵行弗懈至于各工明险之处【臣】已屡次经营相度修理完固卽极不经意之地以及凡民堤之畧有关于大堤者尤必细加踏勘防范周密弗使稍留罅隙致有疎虞今伏汛已经过半工程甚是平稳此皆我
　　皇上念切民瘼勤求治理以致
　　河神黙佑两岸安澜所有六月内工程水势平稳情形理合奏
　　闻伏祈
　　睿鉴谨
　　奏
　　今岁甫交夏令卽覩淋潦景象朕深怀隐忧不料大雨时行之际乃更如是晴霁实甚为庆幸但近年来秋汛毎盛于伏汛惟当慎之又慎方免意外之虞河身较前稍觉刷深否
　　雍正四年八月初一日副总河兵部左侍郎【臣】嵇曾筠谨
　　奏为恭报七月内工程水势平稳情形仰祈
　　睿鉴事雍正四年七月十七日臣查工至考城县地方
　　接到
