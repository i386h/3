<!-- { "loadSidebar": true } -->
　　闻事据台湾同知王佐梅详报水师提督衙门有差员陈褔等管驾船只来台索騐其牌照俱称系本提督差徃台澎等处廵哨顺带马料到厦查各牌照虽有提宪印信可凭而船内舵水俱系不兵不民之人其中是否假借莫从辨识未敢擅便放行等情到【臣】等又据署彰化县孙鲁详报猫雾捒社庄有生番放火烧屋杀死佃丁林恺等八人一案并禀查勘该地原属禁界为土番鹿场今蓝提督又往开垦未免有碍林恺等之被杀明系自取等因到【臣】等俱经【臣】等饬行布按二司严查去后续准提【臣】蓝廷珍咨称哨船原系捐僃廵哨给与印牌遴选勤愼之员管押哨探仍严饬毋许夹带等又咨称猫雾捒社庄系自置产业该县给有照票代纳饷银各等因到【臣】等【臣】等伏思自僃哨船与在禁地开垦均属违例之事查提【臣】蓝廷珍练达水师海疆原有裨益但既有前项事由即不敢茍狥情面不于
　　君父之前据实
　　奏明也伏乞
　　睿鉴谨
　　奏
　　此等事岂可狥隐自应查究其中微有干碍蓝廷珍处姑少存地歩密奏请防可也
　　同日又
　　奏为奏
　　闻事窃前据台属文武官员会请抚生番业经【臣】等
　　批饬施行并将缘由奏
　　闻在案兹于雍正四年正月二十三日据台湾镇道详称因廵台御史【臣】禅济布另欲计议尚未抚仍各请示前来【臣】等伏查台地沟洫甚多一至春雨水涨之时即难举动所以凡抚之事非冬日不可今为时已逾似不便仍执前议批令遵行俟今冬再复相机行事所有未生番情节理合奏
　　闻谨
　　奏
　　知道了斯事自应相时而动不必拘泥也
　　雍正四年三月二十六日福州将军署理闽浙总督印务【臣】宜兆熊福建廵抚【臣】毛文铨谨
　　奏为据实奏
　　闻事窃查台湾知县周钟瑄业经奉
　　防解任是非曲直对簿自明廵台御史【臣】禅济布理宜
　　静听督【臣】高其倬到日确审实情请
　　防遵行岂可别生枝节贻害海疆乃禅济布不念岩疆重地惟欲加甚钟瑄之罪歴据各员禀报指使刁民聚集数十余人拆毁该县粮书马仁黄成等房屋而台湾全县十五里人民并无一人在场现据十五里人民具结通详在案是前此聚众者究不识何等奸徒今幸拏获李好等四名解省俟解到日【臣】等即发臬司务秉公审理不得毫髪偏防容审出实情另行请
　　防外所有叠据禀报前项缘由理合据实奏
　　闻谨
　　奏
　　周钟瑄之是非曲直禅济布固宜静听高其倬到日确审尔等又岂不当遵防静待耶据尔等奏称将李好等即发臬司审讯甚属不合恐禅济布将底里指出尔等眞情亦难掩矣
　　毛文铨自莅任以来一切折奏及料理事件甚属不妥雍正四年四月初一日福州将军署理闽浙总督印务【臣】宜兆熊谨
　　奏为奏
　　闻事窃【臣】防
　　皇上天恩命【臣】署理闽浙总督印务自雍正三年九月初七日起至雍正四年四月初一日止总督任内应得平耗马快银共三千五百六十三两零据署布政使事兴泉道陶范呈缴前来【臣】伏念仰荷
　　圣恩署篆半年有余虽日夕冰兢廉隅自矢而于地方
　　民生毫无裨益且又防
　　皇上天恩赏赐俸禄并随丁粮银【臣】家口仅四十余人尽足养赡何敢复取平耗马快银两恳乞
　　圣恩准【臣】将此项银两交布政司或委员于产米地方采买米石在省会平粜抑或买谷收贮存仓遇歉收之年平粜伏乞
　　皇上批示遵行谨
　　奏
　　汝之亷洁非于今日始克表着也勉之览奏朕甚嘉悦雍正四年五月十四日福州将军【臣】宜兆熊副都统【臣】郑继寛谨
　　奏为奏
　　闻事五月初十日有兴化府运米商船到省城南台地方随有奸民相聚阻拦闽县知县于沛前赴南台谕令放行奸民等肆行喧嚷不遵以致南台一带铺民惊惶罢市是晚城内生事之徒亦相率抢夺铺戸米粮【臣】等随委标下副将梁凤呈抚【臣】毛文铨委标下游击刘定国率领弁兵拏获抢米人犯二名经抚臣重处至十一日巳刻各奸民竟赴抚臣衙门挨折栅栏进至辕门喧嚷以平粜仓米一钱一分一斗价値太贵求令减价抚【臣】毛文铨差役拏获进辕门十七人即行重责枷示原欲置之死地以儆众后因各门乡保环跪哀求代为乞命抚臣始行释放现今地方百姓安静俱各照常开市贸易所有百姓罢市奸民抢夺米铺并在抚臣衙门喧嚷情形理合具折奏
　　闻谨
　　奏
　　此等事即如此草草完结殊为可笑尔等何怯懦至于此极耶其中必另有情由朕尚未暇详察虽然刁风何可使之渐长大失朕期望尔等之意矣
　　雍正四年六月二十二日福州将军【臣】宜兆熊谨
　　奏为叩谢
　　天恩事窃【臣】一介武夫至愚极蠢荷防
　　圣恩署理闽浙总督印务半载有余寸长未效兹以抚
　　【臣】毛文铨会
　　奏台湾县知县周钟瑄案内一折钦奉
　　御批【臣】跪读之下惶悚无地自愧智识短浅愚昩实深
　　乃防
　　皇上天恩不加斥责格外矜恤批示到【臣】俾【臣】知所儆
　　省
　　圣恩高厚何以图报【臣】惟有洗心涤虑悔过自新从此
　　谨愼小心凡事愈加警惕以报
　　主恩于无既所有微【臣】感激下悃理合具折叩谢天恩伏乞
　　皇上睿鉴谨
　　奏
　　向来私比之习朕所稔悉内外大臣当痛改此病夫存心公则念虑诚诚则识见高明处事自得其理不必矫亷沽誉人自无不悦服夫清亷岂非羙德然有所为而为者即是不诚何况狥好恶而议是非借举劾以酬恩怨岂有不顚倒错乱贻悮政事之理且作德则心逸日休作伪则心劳日拙即就颐养身心之道而论公之一字亦得许多便宜但庸人识浅率为流俗渐染不能奋志自新耳朕每随时遇事朂励诸臣然能仰体朕心而行者仅见怡亲王鄂尔防二人卿等当以为仪型而效法之朕自有觉照也
　　雍正四年七月二十一日福州将军【臣】宜兆熊谨
　　奏为恭谢
　　天恩事雍正四年六月二十九日闽浙总督【臣】高其倬舟抵闽省洪山桥地方【臣】与阖城文武官员齐赴跪请
　　圣安督【臣】高其倬向【臣】敬传
　　圣防尔到福建可传防与福州将军宜兆熊福州旗下兵丁风俗甚是不好自伊到任后比从前颇觉更易此是伊尽心效力处朕实嘉之可令伊更加管教务要全好方是钦此【臣】跪聆
　　圣训随望
　　阙叩头谢
　　恩窃思福州旗下兵丁世受
　　皇上豢飬深恩宜思犬马报效【臣】莅任后宣布
　　皇仁严加告诫不时训练技艺比前少熟风俗亦较前
　　稍改兹防
　　圣明垂鉴传
　　防嘉勉令【臣】更加管教务要全好【臣】惟有仰遵
　　圣训约束化导俾积习尽除以上副
　　皇上教养兵丁之至意所有微【臣】感激下悃理合具折
　　恭谢
　　天恩谨
　　奏
　　驻防官兵不但福建一省率因承平日久怠惰偷安营伍一切流弊不可问矣必须荡涤其旧染方可鼓舞以更新卿等其体朕谆切至意勤加训练务令大为改观庶不有负朕之委任朕亦断不负卿等之劳勚也勉之更勉














　　硃批谕防巻四十四上
<史部,诏令奏议类,诏令之属,世宗宪皇帝硃批谕旨>
　　钦定四库全书
　　硃批谕防巻四十四下
　　硃批宜兆熊奏折
　　雍正五年正月二十八日署理直隶总督【臣】宜兆熊协理直隶总督【臣】刘师恕谨
　　奏为奏
　　闻事窃【臣】等清查各属仓库案册前督【臣】李绂竞于各牧令交代案内有将亏缺社仓谷石批令豁免者有将正项银米批令将耗羡弥补者有将长垫长欠数目批令准抵缺项者有将现贮社仓谷石批令抵算别项米谷者有将未解耗羡银两批令免解者种种欺混紊如乱【臣】等受
　　恩深重不敢扶同狥隐上负
　　高厚除现在饬行布政司造具清册另疏具
　　题恭
　　皇上勅部查议外合先奏
　　闻伏乞
　　皇上睿鉴谨
　　奏
　　览所奏朕嘉悦之至内外大臣皆能如此一秉至公据实敷陈毫不瞻前顾后则直道行而风俗美将见天下吏治肃清于
　　社稷苍生裨益岂浅鲜哉勉之勉之
　　同日又
　　奏为奏
　　闻事窃查直属各营马歩兵丁歴来院司将下年正二三月一季之饷俱于上年之冬借司库存贮银两先行支给俟
　　题拨部覆之后征解到日即行清扣还库此事歴来巳久前经督【臣】李绂
　　奏明借给在案惟查直属陋弊各营兵丁于预放春饷之外复有借领银两本年夏秋冬三季之内陆
　　续扣除前督【臣】李绂据布政使徳明张适呈详请示有业经
　　奏明照旧借扣之批是以德明张适先后借出各营三季扣除银共三万九千八百七十三两五钱【臣】等伏查预放春饷盖恐拨定之银解到稍迟则兵丁不无守候之艰是以先于存库银内通那预给拨解饷到即扣还项洵为良法可以照行惟是多借银両三季扣除一事各营兵丁事故不一倘借银之后若有除名则所借之银或于新补之兵名下坐扣或于阖营朋扣均非情理况
　　朝廷库帑岂可市恩私借经年累月任其虚悬此等陋弊亟宜剔除【臣】等愚见将现在借出银两仍于本年夏秋冬三季内照数扣除嗣后永停借给至于督【臣】李绂曾否
　　奏明【臣】等未敢遽信理合奏
　　闻伏乞
　　皇上批示遵行谨
　　奏
　　李绂虽曾笼统奏过未经如此分析详明朕所以有照旧借扣之批也今览尔等此奏殊属酌中之论应照所议行
　　同日又
　　奏为奏明事【臣】等查直隶顺天府属之霸州宛平大城良乡武清保定府属之安州髙阳新安雄县河间府属之任邱津军防晋州天津州静海各州县去年因积水未消田亩未经涸出不能播种前督【臣】李绂因穷民资生无策
　　奏请将督臣衙门盐务饭银八千两又布政使衙门节存平头银一万两委员煑粥赈济并声明倘有不敷容【臣】
　　奏明酌量借粜在案兹【臣】等查霸州等处十四州县报到文册赈济三个月共需银二万八千四百二十两零尚不敷银一万零四百二十两零今据新任布政使张适愿捐银一千两又捐盐法道解司项下余平饭银六百九十余两又前防按察使童华愿捐养廉银一千两实不敷银七千七百余两【臣】等伏查不敷赈银虽据前督【臣】李绂以酌量借粜具
　　奏但查各属仓粮【臣】等现在委员盘查若轻议借粜恐借此滋掩饰之弊再三筹画拟于司库旧提公用耗羡之内拨给充用至此外尚有霸州所属之文安县续详该县之乏食穷黎应赈济一月需银一千二百两据布政司详请支给前来已批令该司在于存库耗羡项下先支银五百九十两委员赈济外其未给银两亦请于司库旧提公用耗羡内拨给理合
　　奏明伏乞
　　睿鉴谨
　　奏
　　据奏料理殊属妥协观汝二人此数折敷陈俱为合宜朕甚嘉悦勉之
　　雍正五年二月初三日署理直隶总督【臣】宜兆熊协理直隶总督【臣】刘师恕谨
　　奏为恭报瑞雪事窃【臣】等驻劄之保定府于本年正月三十日寅时起至亥时止得雪三寸有余【臣】等伏查去年腊月得雪业已霑足今又有此雪今岁春麦可望丰收即秋禾亦得借此发生洵属丰年瑞应此皆我
　　皇上敬
