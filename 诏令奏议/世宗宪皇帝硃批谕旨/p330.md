<!-- { "loadSidebar": true } -->
　　皇上硃批训谕词严义切敎诫周详【臣】跪读之下感激涕零惟有敬志于心朝夕黙诵时时警惕以为终身之戒庶不负我
　　皇上训勉之洪恩于万一耳所有奉到
　　硃批理合恭缴谨
　　奏
　　近日尔之声名虽无甚不好处较前志操则大为不如甚不敷朕所望勉之愼之
　　陜西兰州按察使【臣】李元英谨
　　奏为奏
　　闻事窃【臣】沐
　　皇上天高地厚之恩凡关系通省事件无论所管与非所管均当时刻留心细加体察谨以时下所闻并臆见所及不揣冒昧僃悉陈
　　奏一估拨之例宜为画一也查甘省估拨定例于九十月间将本年额征粮石估拨次年兵食先为报部次年照数支散又因甘省营驿岁需粮五十六万余石而每年额征粮止有四十九万余石每于本色之外约估折色此例行之已久惟是州县营汛多寡远近总无一定章程以致胥吏作奸上下其手竟成锢习每于估拨之时州县营汛纷纷营谋以求各遂其私【臣】查雍正二年间曾奉部文令将兵粮秉公拨定画一造册报部永为定例嗣经前任布政使傅德以甘省非他省可比防混咨覆至今舞弊如故以【臣】愚见仍请将州县额征之多寡与营汛之远近逐一计算定为某州县应拨某营汛若干俱为画一以定章程永远遵守每年奏销不得增减改易如此则积弊可除似于仓谷兵民均有裨益矣一均丁之法宜加详议也【臣】见甘肃奉行均丁之法有与他省似同而实异者盖他省则以本州本县之额丁均入本州本县之地亩原额仍无增损小民自乐输将今甘省均丁则不按地亩止按通省额征银粮通计合算每银九钱零毎粮九斗零摊入一丁额征多则摊丁亦多额征少则摊丁亦少以致各州县有比原额多增至二三千两不等者毋怪乎纷纷具呈以为均丁之不公也推原其故因甘省州县中有粮少丁多者若就本州县均摊诚恐粮额少而载丁过重是以泥于通融之说不复详议但查甘肃州县其粮少丁多之处有产有丁现在完纳者已居其六七无产有丁艰于完纳者止居其二三若以二三分之穷丁归入六七分之粮戸仍无过多之处况查甘省地多粮少如有余剩穷丁卽就本地近报开垦犹未陞科并所有熟地未经报粮之戸均摊则有地者不蹈隐粮之咎而无粮者免受空丁之累一举而两得矣以上拨粮均丁二事原非【臣】之职任然所闻如此敢不据实奏
　　闻伏候
　　圣主睿鉴谨
　　奏
　　旣知成法滋弊善政失宜何不言之于早今见钟保如此因而弄巧舞智以表已长殊负朕恩总之于朕前逞一毫机巧作用皆属自害之道若不能眞实克已奉公而惟欲假公以济私祸一及身追悔莫及虽前车覆辙歴歴可鉴而内外臣工竟不省悟悛改朕实不解也愼之愼之
　　陜西兰州按察使【臣】李元英谨
　　奏为奏
　　闻事窃本年十月初十日布政使钟保革职奉抚【臣】石文焯委【臣】暂为代理随于十月二十八日钟保送到交代册籍【臣】逐一查核除现存库银九十八万余两照数查收外尚有借支银六百万余两其中疑项混杂种种不清虽非钟保之侵蚀而实系钟保朦混接受于前又为遮饰于后以致库项无着与侵盗钱粮者何异【臣】若再因循怠玩漫不稽查不特上负
　　圣主天恩卽【臣】犬马本心亦觉自负今【臣】按欵清查每遇一事必详究其根底两月以来亦不过仅得十分之三四其余未清之项甚多尚湏逐一清查谨先将查出各欵情弊及其中备细縁由另具清单恭呈
　　御览谨
　　奏
　　刑名旣不能秉公料理钱粮何能彻底清查所具清单朕总未览一字
　　陜西兰州按察使【臣】李元英谨
　　奏为恭缴
　　硃批事窃【臣】质本庸愚才复驽钝荷蒙我
　　皇上天恩遇事敎诫虽以【臣】犬马无知亦觉深自省悟【臣】前奏拨估兵粮并人丁归并二事复蒙
　　圣训谆切【臣】跪读再三仰邀
　　天地之恩愈切悚惶之念自今以后惟有益励初心奋
　　勉办事断不敢始勤终怠有负
　　高厚洪恩所有奉到
　　硃批理合恭缴谨
　　奏
　　恩已负矣何云不敢有负此皆积隂功卖法徇私之报应不知尔将如何底止也
　　硃批谕旨巻七十九
　　钦定四库全书
　　硃批谕旨巻八十
　　硃批赵本奏折
　　雍正六年二月二十六日云南按察使【臣】赵本谨
　　奏为恭谢
　　天恩叩请
　　圣训事【臣】于雍正六年二月初八日接奉部文知照奉旨云南按察使员缺着贵东道赵本补授钦此【臣】闻命之下随恭设香案望
　　阙叩谢
　　天恩卽具详署贵州巡抚祖秉圭特疏代
　　题讫伏思【臣】一介菲材至愚极陋由江宁府同知历陞至云南按察使
　　圣恩浩荡感激难名卽捐糜顶踵不足以仰报殊恩但滇南为边疆要地臬司为刑名总滙职任綦重【臣】才庸识浅惴惴难安叩请
　　圣训指示官方俾【臣】得以遵守竭尽驽骀矢公矢愼庶
　　无负
　　皇上简畀洪恩于万一耳谨
　　奏
　　但能矢公矢愼朕更有何训示耶勉之勉之鄂尔泰可为封疆大臣之标准尔为属员若能法其居心之半则一生用之不尽矣
　　雍正七年六月十九日贵州按察使【臣】赵本谨
　　奏为请禁书吏抽改案件之弊以清吏治事窃【臣】前歴任各省多有蠧书奸吏抽改案件之弊为害匪轻【臣】叨防
　　圣恩陞授云南按察使每遇接见属员之际莫不谆谆
　　以此告诫今更防
　　恩将【臣】调补贵州按察使伏思臬司一官为刑名总滙其中有厘奸剔弊之处须殚心筹画方为有益查民间词讼控告到官一经批断则事经立案官僃稽查原以昭
　　功令而清案牍乃有一种蠧书奸吏往往与讼棍刁民串通作弊或乘官更吏代之际将已未审结案巻内有要紧批词详文看语任意抽换删改甚至并将全案藏匿使接任官无巻可稽以便棍徒翻控辗转拖累【臣】请嗣后令直各省有司于每房书吏各给印簿二本分注已未完结将一应
　　钦部案件以及批发自理各项巻宗注明某年月日奉批某件准理某件逐细登明已结者将案内要紧批饬看断摘录某事之下毋许洗补潦草以杜改换增减之弊其未结之案另行分析注明不时禀阅以便按期审结每于新旧交代之时卽将此号簿案件并入交代册内加结转详该上司以便日后稽查抑【臣】更有请者奸胥多于正署交代之际凡遇前官任内有限期将届案件势必详防迟延彼因受贿嘱则朦隐延搁及限期巳逾惟官罹防处而彼则优游事外【臣】请嗣后凡有逾限案件除该管官照例防处外其经承书吏如有朦搁以及受贿抽匿改换等弊照例加等治罪如此不惟书吏知儆而吏治益清矣谨
　　奏
　　该部议奏
　　同日又
　　奏窃【臣】防
　　皇上隆恩司臬滇黔清查各案见两省事件仇杀刦掳命盗等案多由外结至督【臣】鄂尔泰莅任以来区画周详凡有大案始行详报无如各州县故习因循未能尽行振肃提查原案往往不全甚有并原案俱无者总由舞文之吏暗通讼棍抽换文书久成积习若此弊得除不但各衙门案巻易于清理而盘踞之积蠧其伎俩自无所施矣又【臣】歴任各省恭遇
　　万寿圣节元旦冬至等日行礼坐班所见仪注不一往往僣越不伦卽上司属员于公处接见亦无一定之规以致体统全无凡此相沿之陋习皆当仰邀
　　干断勅部严定处分者也以上二事各具折奏
　　闻外盐政诸务亦经缮折条奏但折内只言其官买余盐以杜贩私之弊而其中尚有相因可行之事如海边范堤外之地与高宝兴泰之湖田皆可徐议开垦者也范堤向时近海目今自堤至海有远至数十里及一二百里者其南至江口北至黄河中间延袤千里之远弃为斥卤者久矣灶戸从前俱在范堤以内近日迁移近海其旧时场灶之地并为人所侵占而堤外沙地更无人垦种总因贩私之利过于力作而外地棍徒勾引为匪以致农民不务本业相习成风其高宝兴泰一带地处卑下湖水涨发便有淹没之患卽雨水稍多往往浸漫为忧有妨耕作其间居民借水患为名公然以私贩为业皆由于近海之射利旣多而民顽所以土旷也【臣】近因在滇署理驿盐道印务亲见督【臣】鄂尔泰就各井灶定买余盐之法裕课杜私行之有效因思两淮场灶若照滇井所行经营课帑可十倍于滇省况余盐旣归官买则贩私之弊自然永絶顽梗之民无所争利而董劝可施势必尽归于力农勤作则久荒之地土无不开垦矣至于官收官卖之盐觔自场灶运至州县必须舟楫细查河身故道疏通开濬以利搬运而高宝兴泰之水借此相度以泄其势凡水之就下者莫不直达于海则久淤之湖田不但免常涝之患竟成膏腴之产卽涸出之地亩又可开垦以成田矣但事关重大其中原委尚须面行陈
　　奏如以【臣】言可采求
　　命【臣】引
　　见其中先后缓急理财用人凡一切事宜皆得以尽其所欲陈尚有歴任数省所见利弊俱可竭【臣】愚衷以敬陈始末为此缮折谨
　　奏
　　亟当努力效法鄂尔泰之居心本领才情原不可勉强此衷则何难效法之耶凡人莫不各具识见率因根本处立心差谬故一切智力皆汨没不能发露偶遇一二事机理稍契又非过则不及所以诸凡作用只觉智力不逮殊不知于根本工夫未到也但得本何愁末勉之条奏三折留中内如盐务一款江省之利弊岂止于此不得其人饶多良法美政何由施设若得实心任事明体达用之臣地方上类斯诸务自应思及其谋猷方畧未必不胜汝之所奏也直省一切吏治大抵皆然引见面奏徒付空言亦复何益除非命汝亲往经理试行所言但朕于汝之立身行已尚信不及命汝司臬滇黔原欲令汝亲近鄂尔泰熟悉其居心行事庶几观感奋勉国家将来得一可用之人今江苏正在清查新旧钱粮案件大吏亦何暇兼顾此举姑将汝所奏与该督抚商酌看再抽改案巻一折朕览之颇觉有理只恐繁碎难行现发廷议又严肃仪注一奏甚是但若遇谨饬守礼上司不待朕谕自能整肃若遇放荡不检之辈卽逐细注定典则亦不过视为片纸虚文耳朝廷殿陛之间设立御史正色纠察尚有失仪者何况颁行一篇仪注而欲其必不阳奉阴违得乎且此非吏治民生之要务国家体统尊严不专在此果能大法小廉纪纲井井内外臣工皆实心奉公绝欺蔽耻容黙法令必行恩膏下逮四海黎庶无不心悦诚服如此殊胜徒然外貌恭敬也然亦不可置之不讲此奏朕酌量有谕但不以为要务耳嗣后汝再有奏折交大学士张廷玉处为汝转奏特谕
　　同日又
　　奏为报明事窃查贵州地方今春雨旸时若春花大熟所有大麦小麦荞麦燕麦菜子蚕豆豌豆等项现据各府州县报称春收九分十分不等目下稻田又已尽行栽插秋禾俱各秀发丰年有兆民情欣悦又【臣】曾任滇省往来之人不时询问俱云云南春收颇好雷鸣田徧行栽插秧苖秀发亦有丰年之庆再【臣】上年恭遇
　　万寿圣节亲见庆云昭回旣知广南府三环映日之祥近闻云南府五云捧日之瑞此皆由我
　　皇上勤民至意感召
　　天和庥征屡见是以顽梗之苖疆旣抚则师徒无事雷行未疏之水道将通则商贾自然云集滇黔两省愈见物阜民安时和岁稔诚永永无疆矣【臣】亲见嘉祥不胜懽忭合据实奏
　　闻谨
　　奏
