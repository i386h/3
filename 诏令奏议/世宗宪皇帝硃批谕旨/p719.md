<!-- { "loadSidebar": true } -->
　　此仰见
　　皇上慎重方面为一郡之表率
　　特于部院保举人员内拣选酌用【臣】系外吏何敢妄防一言但泉州府系福建第一紧要之缺所属山海交错兵民杂处非老成干练之人不足以副此任鄂善在浙臣因其人颇聪明彼时可以就近管束曾经声明保
　　奏请用为乍浦理事同知荷防
　　圣恩俞允后经随带进京引
　　见令臣教导成就又縁与乍浦副都统傅森言语不相和协并闻其酒后未能谨慎是以请调改用杭州今虽阅歴数年差改前习但得内地安静府缺与上司相近地方尚可黾勉供职如于泉州紧要重地独当一面恐少年髙兴恃才任性人地似未相宜【臣】与伊父鄂密达共事数年从未敢隐蔽其长亦不肯讳言其短俱有先后原折题本可据此件毫无所用爱恶之处实縁身受
　　皇上厚恩偶遇稍有关系之事若不据实
　　奏明于心何以自安伏乞
　　睿鉴或于相称别缺知府调补则该员既得成全以报殊恩而地方亦防得人之福矣谨
　　奏
　　所见是泉州府缺因鄂善系廷臣保荐之员一时未暇详审人地遂降防以之补授今览奏方始忆及已另谕该督郝玉麟酌调矣




　　硃批谕防巻一百七十四之十四
　　钦定四库全书
　　硃批谕防巻一百七十四之十五
　　硃批李卫奏折
　　雍正十一年正月十五日直隶总督【臣】李卫谨
　　奏为恭缴
　　御批附陈交代起程事窃【臣】自进京叩觐
　　天顔十有余日荷蒙
　　皇恩得以亲承
　　圣训跪聆至理开导愚蒙使茅塞心胷畧有牖啓感戴欣忭莫可名言【臣】随于十二日出京星驰回保十四日将紧要案件料理交代十五日送印后即起程赴浙所有上年冬月先后两次奉到
　　御批原奏折七件理合恭缴其中直省应行查办事件以及邪教为首之人均有就获解到者俱面与署协二【臣】唐执玉顾琮言明原委斟酌料理容【臣】回任后逐一查明分晰覆
　　旨至【臣】属员各有官守不敢多带查清河同知杨灏于工程熟练人亦明白有才此时本管河务无事暂行带往于夏汛之前即可囬任两无岐误幷旧有直督衙门笔帖式二员内随去玉麟一人稍供沿途差遣之用相应一幷附折陈明伏乞
　　睿鉴为此谨
　　奏
　　浙省各员均系旧属其才具谅所素悉可以任意指挥
　　直隶属员似不须带往若既束装在道则亦巳耳雍正十一年四月十七日直隶总督【臣】李卫谨
　　奏为甘霖大沛四野霑足恭折
　　奏报上慰
　　圣怀事窃照直隶西南各属地方冬春雪雨畧少皇上敬
　　天勤民防诚祈祷巳于三月二十六等日得有时雨而圣心惟恐未能普徧屡颁
　　谕旨动支各县存谷拨运北仓米石减价平粜将旧欠
　　钱粮
　　特命缓征恤刑慎狱平允矜全浩荡
　　洪恩有加无巳今保定府一带于本月十六日申时起浓云密布雷电交作初犹随下随止是夜子时大沛滂沱纒绵稠密直至十七日已时渐住而彤云深厚看来所及广逺除别属各县现在飞查续报外【臣】差员四郊履勘髙下田亩俱各透足从此麦秋两熟可望丰收农夫鼓腹称庆欢声载道此诚
　　皇上实心实政征应感孚呼吸可通捷于影响亿万苍
　　生皆蒙
　　福佑【臣】等文武各官曷胜欣忭之至为此先行缮折奏闻伏乞
　　睿鉴谨
　　奏
　　保阳一带得雨情形以手加额览焉
　　雍正十一年四月二十日直隶总督【臣】李卫谨
　　奏为奏
　　闻事窃【臣】于回京入境之初途间即闻有旗人白二邪术惑人在涿州发觉查拏逃遁未获【臣】料其必于水路及屯庄口外潜踪以避耳目凡遇文武属员即密令彼此知防上紧设法务获奸宄以除民害今据天津县知县徐而发禀称本月十六日差役在该县地方王家庄饭铺内见有买酒之人形迹可疑随同昌平州差役盘诘拏住讯据自认系白马亮即赵鸿亮现巳拨兵护解来保等因【臣】随靣谕窦啓瑛差员星飞迎去沿途小心看管押解到日究审外事关
　　特旨严拏要犯理合先行
　　奏报谨
　　奏
　　此犯就获甚属可嘉该县令及捕役人等亟应从优奬赏以示鼓励
　　雍正十一年五月十五日直隶总督【臣】李卫谨
　　奏为敬陈管见恭请
　　睿裁事窃查直隶近年于提标宣化镇张家口龙门独
　　石等营添兵五千四百名此诚
　　国家慎重边防储僃劲旅深谋至计【臣】又何敢妄议惟是浅陋之识营伍重费饷糈多一兵必实在得一兵之用方为有益今闻从前因急于足数所收新兵其中虽有壮健勇干之人亦有软弱油滑懒学技艺者此等人在营亦算一兵若欲望其遇事调遣勇敢向前恐不易得而官兵俸饷米折马干以及买马制械等项即雍正十年一岁而论巳在藩库支给过银二十二万五千七百余两尚有建造营房共约需银十万两嗣后有闰无闰计算饷米十七八万余两岁岁皆有钱粮关系不可不为筹及况前项兵丁防守地方者少存营操练者多原僃调遣之用又【臣】标奉
　　旨募兵二千名在保训练现在详慎选择精壮者充伍若再于提标所添一千六百名内挑留一千名宣镇所添一千五百七十名内挑留一千名将此四千人仍在三处各加训练使成精鋭即有调遣亦可敷用应否趁此营房未经建造之时仰请
　　特遣大臣前往防同该提镇将所招新兵逐一详加选择其软弱无用之人即行开粮归农其精壮堪用者于沿边各口路营堡原额兵少之处将巳添者酌留若干未添者拨增若干务使处处严密至于内地各营亦有兵额不敷防范难周之处俱应查明分别多寡量为増补其余皆可裁汰一转移间通省皆得整齐调遣仍无贻误庶几均收实用饷不虚糜仰惟
　　皇上圣明自有髙逺卓识出于寻常万万者【臣】浅陋愚昧偶有所知据实陈明如或可行容【臣】防商提镇诸臣撙节匀派妥协分晰具题伏候
　　睿鉴训示方敢钦遵办理谨
　　奏
　　另有谕旨颁发候示到遵行
　　雍正十一年六月初六日直隶总督【臣】李卫谨
　　奏为遵
　　旨覆奏事本月初四日戌刻接到大学士鄂尔泰张廷
　　玉寄信蒙
　　皇上以江南副将李涟是否克胜温州总兵之任询问及【臣臣】遵查得李涟老成勤谨歴练营务诚如圣谕尚堪擢用但系北方之人未嫺水师若在陆路简地总兵似可胜任温州闽浙接壤山海交错一年两次出洋督廵防哨若总兵官于海靣船务未谙则差遣兵弁未免阳奉隂违不能稽核虽现今洋道宁谧【臣】实未敢深信其人地相宜此温州镇员缺恐致犹烦
　　圣心再四筹酌查有陈伦烱世习水师歴任有年前因台湾要地不便移动今思水师总兵原难多得若闽省欲求一好副将转移之间谅不至于乏人是否可用恭
　　睿鉴钦定谨
　　奏
　　台湾要地陈伦烱何可移动卿意中既无胜任之人另旨命浙闽督抚选举耳
　　同日又
　　奏为愚衷难遏冒昧渎陈仰祈
　　睿鉴事本月初三日接准部文
　　廷议勇健营兵丁一事【臣】查此挑汰骄悍不法兵丁给与路费口粮止于递回原籍不行治罪其支领过饷米
　　恩赏银两等项槩不向本人名下是问此诚
　　国家寛大洪恩伊等尚有何辞而不乐从惟是前项兵丁原系十八省督抚挑送今发回三百二十九名存留一千二百二十五名则此十八处之各府州县皆有其人伊等回家之后彼存留兵丁之父兄妻子见伊等回来骨肉团聚又未追其领过银两而已之夫男兄弟身既逺离乡井又因借支僃办出口物件即奉有
　　廷议部文将其养赡家口钱粮全行扣除将谓国家赏罚不公傥或十八省之人纷纷传论有关
　　圣主多年政治声名且此犹就在内家属而言至留调军营之兵丁等闻知发回之人转得受用而已身在外家口有此艰难情状必将志气隳頺减其勇往之心定议大臣岂不计及于此无非始终欲实前言之不谬【臣】不知其是诚何心又如各省督抚挑送不慎追赔领过钱粮等项咎实难辞【臣】于浙省发回共有五名应赔不过数百余两但各省尚有多者即如直隶一处而论汰回四十四名应追赔数千余两巳故署督唐执玉虽无功绩足録今现累及子孙固其自取但上年在京勇健到齐时交【臣】管理操演技艺曽靣奏内有软弱不堪之人请遣大臣挑选去留当蒙
　　皇上令【臣】与栢之蕃细加考騐【臣】等遵
　　旨逐一考騐分别等第将软弱老病者共挑出三百三十六名发回各本处内惟湖北湖南广西三省多皆软弱不堪毫不知技艺之人【臣】等以本案原奉有通行
　　明旨倘以不应选送之人草率塞责将来考騐之日将该督抚从重议处钦此【臣】等不敢徇隐回奏时将此三省列为末等声明指防经大臣
　　廷议止于请
　　旨饬行伏思除广西边省人材本质平常且离总督驻劄遥逺情尚可原若楚人素称剽健湖北又系督抚同挑即湖南起送亦必经由武昌为大臣者岂不寓目而如此藐视玩忽且两省二百二十人中竟有不堪至九十六名之多较之今番在陜挑回非因软弱塞责而贻累子孙者其过孰重孰轻乃置从重议处之
　　明旨于不问而但以饬行二字了结又不将支过饷银等项议令赔还恐将来封疆大吏遇事渐行躱闪推诿实有关乎风气人心不浅也【臣】愚以为在陜汰回不法兵丁所得过
　　皇赏各项银两于各督抚罚赔之外仍应于本犯名下照数勒追赏给本省军前出兵勇健家口其湖北湖南督抚及广西廵抚将软弱无用之人滥送塞责虚糜公帑亦应一例追出还项庶持法公平政令画一以昭
　　圣朝荡平正直之治人心更加悦服矣【臣】明知此奏结
　　怨更深于己大有不便然身受
　　皇上天髙地厚之恩至深极重用敢冒昧密陈伏祈圣明鉴察谨
　　奏
　　所论固是然其中亦有差谬之处览奏知道了
　　雍正十一年六月十五日直隶总督【臣】李卫谨
　　奏为敬陈地方控制事宜恭请
　　圣训指示遵行事窃惟设官分职自应因地制宜更须随时筹画从前直隶地方水利不修民间田庐时多淹浸蒙
　　皇上念切痌瘝
　　特命贤王徧歴畿甸相度经营改设河道分为四局各任督理工程责成既专宣防得法八年以后河流安轨农工聿兴淤垫渐巳疏通规画臻于美善今又特设河臣二员总成于上印河各官趋事于下近日之各河道较前逐渐不同事务稍简则地方控制事宜似又当因时斟酌而就近兼理者矣查直隶全省州县一百四十余处守廵止有霸昌口北二道霸昌自归幷通永所属共辖二十六州县虽刑名分于四路同知而督缉之责与夫一应钱粮出入销算盘查俱由该道管理鞭长不及每致率漏而口北道又止督催宣化一府钱粮刑名缉捕等事除张家口同知承审之案其余俱非经管他如天津河间南北要冲河海交滙官疲役玩盗炽民刁保定正定永平地广人繁旗民杂处边闗隘口是处险要知府之上均无道员稽督而更有最切要者顺广大三府为
　　畿南重镇界连晋豫山左旧有之大名道业巳裁汰【臣】自抵任以来稔知三府广袤窎逺无大员统辖久欲
