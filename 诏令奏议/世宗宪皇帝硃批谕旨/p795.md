<!-- { "loadSidebar": true } -->
　　奏窃【臣】自开印后考试辽州歴试沁州泽州潞安至四月十八日竣事嵗考已经一周所歴之府州县泽州最为殷庶其辽州沁州潞安虽多山僻之地百姓无不安堵惟潞安府属之黎城县地瘠民贫较他处多荒两年百姓甚苦其所过之府州县官沁州知州沈一葵颇得民心声名甚好泽州知州刘毓嵒为人老实操守防洁其余亦无劣迹昭著



　　月二十三四连日得雨五月初四日又得雨闻大同平汾等府蒲解忻代等州雨俱霑足惟平阳得雨稍迟二麦减收耳米价大米每仓石一两九钱小米八钱麦每仓石一两二钱六分黑豆每仓石五钱五分【臣】现在太原造嵗考报部册俟造完后即行科考各郡谨
　　奏
　　雨水米价情形知道了
　　雍正三年十二月十三日山西学政【臣】刘于义谨
　　奏窃【臣】自十一月十二日考完平阳即科考蒲州蒲州向无考棚因新改直隶州防
　　皇上加恩广额生童踊跃建立考棚【臣】循例赴蒲考试蒲治与陜西接壤一路所过州县俱年岁丰稔百姓安乐惟蒲州属之南乡临晋县之北坡民风向觉稍悍耳【臣】目今考完蒲州即回太原矣平阳米价小米每仓石银一两蒲州米价小米每仓石银六钱谨
　　奏
　　览
　　尔条奏建仓积贮一折留中另有谕旨能将地方情形如此据实直陈朕深为嘉悦
　　雍正四年五月初九日山西学政【臣】刘于义谨
　　奏窃【臣】自开印后即往平定州科考平定州亦向无考棚防
　　皇上恩诏广额生童鼓励建立考棚【臣】循例往考讫随考沁州泽州潞安今巳回省定于本月十一日科考太原府一棚约一月内可以考完【臣】科试之事即毕至所到之处雨水霑足闻平汾大同等郡亦俱有雨二麦既可全收秋田亦巳布种山右今嵗又可望丰年矣太原府小米毎仓石价银一两零一分小麦每仓石价银一两三钱二分黑豆每仓石价银八钱谨
　　奏
　　据奏晋省二麦全收固属可庆而直隶今嵗麦秋复遇罕觏之丰稔朕怀欣慰何似
　　雍正七年闰七月二十六日总督仓场户部右侍郎【臣】刘于义山西按察使【臣】葛森谨
　　奏为奏
　　闻事窃【臣】等防
　　皇上差至陜西清查西宁军需【臣】等至兰州后细查西宁所属承办康熙五十五等年军需官员竝无现任者一切西宁军需案巻册籍多在兰州布政司衙门必就近始可清查又原任廵抚噶世图原任布政使折尔金等俱监禁在兰即现提各旗各省承办军需质讯人员亦令俱至兰州若令再往西宁亦似防涉因再四酌量已定于兰州清查【臣】等提阅布政司康熙五十五等年承办军需各官造送册籍头绪繁多账目含混伏思歴年以来因何项请拨动用银两必有
　　题奏案卷给发各员承办事件必有原行稿片拨运采买米豆草束以及口袋鞍屉等项每次官兵若干马匹若干应备粮草若干必有兵部原行部文其运送米豆草束曽否收受必有各该处仓收照票务须一一理清头绪然后核其有无浮冒或别有情弊之处始可彻底清楚【臣】等现在咨提各衙门文巻细查其各旗各省提讯人员俱尚未到兰应俟到日查讯后再行奏
　　闻目下甘肃抚【臣】许容以协办军需尚在肃州布政使孔毓璞亦以军需调赴凉州俱未回兰合并奏
　　闻谨
　　奏
　　所见是应徐徐次第料理但务款项清楚不必以迟延为虑且现任各员目今俱承办军需毋因稽查前案致令贻误当下事机也
　　雍正七年十月初一日总督仓场戸部右侍郎【臣】刘于义山西按察使【臣】葛森谨
　　奏窃【臣】等家人恭赍
　　奏折回兰跪读
　　硃批仰见
　　皇上体恤臣工
　　训诲周挚权衡缓急时措咸宜【臣】等到兰之日正值抚【臣】许容在肃布政使孔毓璞在凉料理军需【臣】等惟恐其分心旧案顾此遗彼止令布政司留兰经手书办提取档案理清头绪其有应行移查事件直待抚臣等料理大兵出口回兰之后方始行文移查至西宁军需【臣】等防
　　皇上命至陜西清查务必据实秉公彻底清楚今数月以来凡出入收放钱粮运送采买米麦豆草各官承办事件以及浮开捏饰情弊俱已逐一查清在陜调到人员亦陆续查讯造册但署甘肃抚【臣】张廷栋
　　题请檄调各旗各省并原在陜省人员张廷栋止据布政司开报不知歴年承办各官原有本人调赴军前署事官代办之处【臣】等行查各承办官原任地方令各府州县详查造册今据申送前来【臣】等细加查核有误行檄调者亦有遗漏未调者其误调之人【臣】等巳行文各该处令其不必赴兰外至已经檄调及遗漏未调之内细查档案其应追应减之项实有巻册炳据经承供吐确凿可以不用行提查讯之人甚多【臣】等将必须亲信子弟或经手家人到兰质讯如原任兰州同知云南抚【臣】沈廷正等巳经咨明戸部外其余现在清查如有应行提讯人员再咨戸部檄调仰恳
　　皇上敕部行文将沈廷正等子弟或家人速催赴兰查讯造册则案件得以完结而钱粮可彻底清楚矣为此谨
　　奏
　　类斯咨提琐屑之务系汝等职分内事朕不便敕部行文此奏请可谓妄渎失体之至
　　雍正八年四月初八日总督仓户部右侍郎【臣】刘于义谨
　　奏窃【臣】防
　　皇上命同葛森清查西宁一路军需到兰州后即提布政司歴年档案查明收支总数又行文各地方官逐案查清承办人员凡收支运送采买承办等项得以清楚至折收米麦豆草情弊凡西宁凉州庄浪等处无不一一呈露承办官亦自认不讳原任兰州防今陞云南抚【臣】沈廷正之子沈谟亦于本年二月到兰其折收之处亦尽行首出又各承办官应追下剰银两每托言别案报销【臣】等行查布政司将别案应销与否据实申覆此内查出虚捏银两甚多又下剩米麦豆石布政司以军需尚未归结既皆不入年终奏销军需案内又止以存贮在仓或尚系民欠希圗掩饰【臣】等每审一案即将下剩米麦豆石令布政司清查果否在仓或系民欠或系官亏俱令逐案申覆务得实情今各案俱已审结又西凤运送米豆折给情弊亦已审明现在缮造清册彚总核销五月中可以完结【臣】俟逐案
　　题结后即起程回京至兰州甘雨应期肃州粮草俱已出口葛森现在西宁办理噶斯军需谨
　　奏
　　览奏已悉所办理处公当与否明晰妥协与否必俟题结后方显然可见也
　　雍正八年十一月十八日吏部左侍郎协办山东巡抚印务【臣】刘于义刑部左侍郎【臣】牧可登谨
　　奏为奏
　　闻事窃【臣】等奉
　　命差往山东查赈前已将抚【臣】岳濬给散过各属修理房屋银两并【臣】等查核过济南一府及武定濵州髙唐三州散赈事宜
　　奏明在案【臣】等初到东省念赈务重大即咨商河东督【臣】田文镜据田文镜覆札东省民刁俗悍顽绅劣衿生事不法之辈不以求赈为耻而以与赈为荣往往暗藏粮食分寄戚里以应赈为名耸动愚民挟制官长希冀妄赈稍不如意即羣起哄闹地方官柔懦无能者一任乡地胥役串通捏造舞弊分肥甚有奸贪不肖之员乘机侵蚀捏赈冒销等语【臣】等己严饬五路监赈司道确实清厘务期不滥不遗以仰副
　　皇上欲使贫民均霑实惠之至意【臣】等巡歴济青东兖四府属各州县内有已经赈完者有散结过半者总饬于十一月赈济通完以免寒天守至【臣】等所过地方亦有求赈百姓纷纷具呈随即委员察查多系原可自给希图邀赈诚有如督臣所云以与赈为荣者【臣】等概不凖给其中有称先经外出闻赈复归之贫民现饬各司道查实补给庶妄希邀赈者不致冒滥而回籍贫民亦不致遗漏矣所有【臣】等赈过各地方皆霑
　　皇上浩荡鸿恩粒食安居竝无饥寒冻馁之色除赈过
　　戸口谷石实数俟查赈完日另具奏
　　闻外先将【臣】等亲歴目击情形缮折具
　　奏伏祈
　　睿鉴谨
　　奏
　　据云督臣田文镜谓东省民俗不以求赈为耻而以与赈为荣此等议论但当体察虚实秉公持中办理为是若声言于众使怨归田文镜则属小人之用心也断断不可
　　雍正八年十二月二十一日吏部左侍郎协办山东巡抚印务【臣】刘于义刑部左侍郎【臣】王国栋谨
　　奏为奏请
　　圣鉴事窃查东省今嵗荷防
　　圣恩轸念乏食穷民准给三个月口粮动谷赈济州县仓谷向当收贮之时每虑有折耗竝鼠食等项往往稍有盈余今除散赈外其盈余剩谷虽多寡不齐难以预定亦未便任听州县隠匿致有侵蚀入己之弊伏思我
　　皇上爱养民生每年冬春之际
　　敕令五城设立粥厰煮粥赈济京城乏食贫民均霑实惠今东省被水州县各乡村实在生计萧条无业贫民业经造册散赈尽堪度嵗但尚有城市贫民原非被水不在应赈之内及闻赈外归者除已饬补给外目今尚有陆续归里之户均属可悯【臣】等窃拟通饬各州县如有散赈盈余剩谷令其据实详报仿照五城之例尽数多寡即于本处酌量设立粥厰煮粥以济贫民似益足以推广
　　皇仁而亦可杜州县隠匿之弊缘事关地方赈务【臣】等
　　未敢擅便理合恭折
　　奏请是否可行伏
　　圣训批示谨
　　奏
　　此亦助赈之一道与岳濬妥议施行
　　同日又
　　奏为请设利津海口墩台以重海疆以衞盐滩事窃照滨州属之利津一邑系海疆重地为山左产盐之所邑之东北为清河河之西为丰国镇至牡犡口与霑化县接壤河之东为永阜塲至丝网口与乐安博兴两县接壤自海口至利津县城一百一二十里不等海口之上均属盐滩人以晒盐为业因滩地逺在海濵四五十里絶无人烟每有不法之徒于交界地方成羣窃贩毫无忌惮虽丰国镇设有巡检一员永阜塲设有大使一员专司查察而相隔盐滩俱有三四五十里之遥未免鞭长莫及且今防
　　皇上天恩轸念东民乏食
　　特允抚【臣】岳濬及【臣】等折奏将奉天拨运米石由利津之牡犡口进大清河分拨平粜将来防防尤冝严密先经光禄寺卿王
　　奏准奉天粮食准令商人由海贩运至东亦必从此口进舟又为商贩之要道【臣】等不揣愚昧似应添设墩台拨兵防守方为有益请于离口二十里之台子关总要地方修建墩台一座营房十间拨兵十名令其擕眷防守瞭望海船之出入稽查私贩之往来又于西接滨州霑化之双井地方添设墩台一座营房六间拨兵六名亦令其防眷住宿以衞盐滩以杜奸贩所需修建之费即于司库公费银内照河标例动支再查利津止设把总一员马兵十名步兵三十名不便抽拨应令镇臣于简僻州县酌量改调即令利津把总管束以专责成【臣】等因海疆重地起见故敢谬陈一得是否有当恳乞
　　皇上训示施行谨
　　奏
　　利津海口设台拨兵之处与田文镜岳濬再行商酌若意见佥同具题请旨
　　雍正九年正月初六日直隶河道水利总督【臣】刘于义谨
　　奏为请
　　防事窃【臣】防
　　皇上天恩补授河道水利总督除缮折谢
　　恩外查河道水利关系重大须乘春初水涸之时遍行巡查遇有堤岸坍缺卑薄之处早行修筑防防水发时方可无虞但【臣】奉
　　防同牧可登会同抚【臣】岳濬审理金允彝一案因赈务告竣即值封印尚未会审须俟开印后审结【臣】应否星速回京恭请
　　圣训前往河工料理或仍同牧可登俟审结金允彝案
