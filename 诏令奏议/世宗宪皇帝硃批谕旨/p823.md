<!-- { "loadSidebar": true } -->
　　奏逹等情具呈前来【臣】查郭传世从前两次随征效力熟悉边务实属才有可用之员今呈请再赴军前情词恳切理合据呈缮折上
　　奏可否将郭传世给咨引
　　见发往军前委用伏乞
　　皇上批示遵行谨
　　奏
　　郭传世无庸来京引见径由该省发往军前效力将伊呈内情节一靣咨部存案一靣寄字与汝父酌量差委于大兵凯旋之后分别劳效多寡奏请叙用可也雍正八年二月初二日山东廵抚【臣】岳濬谨
　　奏为祥云献瑞万姓欢腾据实奏
　　闻以昭
　　圣德事雍正八年正月初九日据登莱青道孙兰芬呈报雍正七年十二月二十八日亥时仰见西北五色祥云缭绕碧空明如日照等语【臣】以地近海隅或霞光时有焕发是以未敢冒昧遽行奏
　　闻当即飞饬沿海文武官弁并确询地方居民详悉具
　　报以凭据实核
　　奏去后随据登莱二府文武官弁各报称雍正七年十二月二十八日夜彩云旋绕灿烂光华起于海中之长山岛歴亥子丑三时久而弥显老幼欢腾等情并准登州鎭【臣】曾谟咨防到【臣】伏查雍正七年十二月二十八日二更时分西北祥光自海中长山岛而升五色辉煌歴亥子丑三时午夜昭回中宵焕彩万目共覩众口同词洵为亘古希闻生民仅见之盛事皆由我
　　皇上治隆化洽昭格
　　天心是以有此嘉祥显应也【臣】谨据实缮折奏
　　闻伏祈
　　皇上圣鉴谨
　　奏
　　海云献瑞适阅费金吾折而未见汝奏意谓汝或另具题本是以于伊折内批谕具题到日有旨也此事本属寻常无庸夸诩若尚未缮疏竟行停止为是
　　雍正八年三月二十二日山东廵抚【臣】岳濬谨
　　奏为奏明事窃【臣】于本年三月十七日起程赴青业经
　　奏明在案今【臣】于十九日到青适値
　　钦差都统【臣】拉锡尚未起行随带【臣】往看新建营房基址一带平衍地势高阜实属相度得宜复准御史【臣】偏武咨取银二万两【臣】即于司库照数动支委
　　员解交偏武查收其现在到工各员亦即令其赴偏武处听派委并严饬各员务须精白一心勤愼任事以速大工【臣】随于二十日由青前赴庙工所有微【臣】到青情由以及赴曲日期理合奏明伏祈
　　皇上睿鉴谨
　　奏
　　览奏知道了拉锡此番筹画措置俱甚协当
　　又请检发人员一折业巳交部照汝所请行矣雍正八年四月初六日山东廵抚【臣】岳濬谨奏恭请
　　皇上圣安
　　朕安汝父统兵塞外托赖
　　上天祐庇士卒和辑汝父平善特谕知之
　　同日又
　　奏为恭报雨泽仰祈
　　圣鉴事窃查东省今嵗入春以来髙原下隰土膏滋润二麦悉皆茂盛秋禾俱已播种春夏之交尤资霖雨今【臣】于三月二十二日自青赴曲二十五日途次泰安天降雨泽不急不骤丝丝入土计深五寸二十八三十日【臣】在曲阜又叠沛甘霖计深四五寸不等【臣】恐通省或尚有未经霑足之处即于二十五日飞檄通查旋据济南府之歴城等州县报称于三月二十五等日得雨三四寸不等复据兖东登莱青五府以及泰安等九州所属各报同日得雨四野均霑等情【臣】于三十日冒雨起程至四月初四日回署所歴地方青葱遍野夏麦秋禾益觉畅茂发生野老村农欢声载道所有东省得雨縁由竝【臣】回署日期理合缮折呈
　　奏伏乞
　　皇上圣鉴谨
　　奏
　　甘雨应时深慰朕念以手加额览之
　　雍正八年五月初一日山东廵抚【臣】岳濬谨
　　奏为恭谢
　　天恩事本年四月二十一日【臣】赍折家人回济捧到【臣】
　　恭请
　　圣安奏折钦奉
　　硃批朕安汝父统兵塞外托赖
　　上天祐庇士卒和辑汝父平善特谕知之钦此【臣】随恭设
　　香案望
　　阙叩头谢
　　恩讫伏思宣力疆圉乃人臣之大义
　　加恩无已实
　　圣主之洪慈去歳【臣】父奉
　　命出师防
　　皇上念【臣】父子之情令【臣】赴陜逺送俾得一家团聚一路追随稍伸乌鸟之私固已衔感无地今年【臣】父
　　逺驰塞外家信难通【臣】正念【臣】父在外之安否复蒙
　　皇上于万几之余曲体下情
　　批示【臣】父平善使【臣】为子之心得以少慰【臣】跪诵之下不特【臣】感激涕零即【臣】举家无不感激涕零【臣】父子蒙
　　髙厚之恩至于如此【臣】虽生生世世捐糜顶踵亦莫能
　　仰报万一矣【臣】谨缮折叩谢
　　天恩伏祈
　　皇上圣鉴谨
　　奏
　　今年暂停进朕与两路大将军有靣商机宜即日宣召汝父来京汝不必深为系念也
　　雍正九年二月初八日山东廵抚【臣】岳濬谨
　　奏为东省车兵悬额未补谨陈末议仰恳
　　圣鉴事窃东省抚鎭各营于雍正七年五月内奉旨挑选车骑营兵二千名派往北路出师钦遵派往在案伏查东省左控海疆右临漕运路通九省水陆交冲登兖两鎭竝抚标马歩兵共一万六千六百八十二名除各员亲丁名粮之外实在马歩兵共一万五千二百六十四名缘地方辽濶汛务殷繁各路散防仅供差拨派往北路车兵二千名又经按营抽拨十分之内挑去一分有余是以汛广兵单不敷差遣因查出征车兵各本名岁支粮饷荷蒙
　　圣主恩慈准其按季支领养赡家属俾无内顾之虞【臣】
　　仰体
　　皇仁岂敢轻议募补而营伍闗系甚重又亟需补足原额【臣】再四筹画莫若将该兵子弟谕令各家报明该管鎭将择其壮干者暂令顶补充伍俟大兵凯旋之后本兵回营仍将前项暂充之子弟俟有开除名粮即准拔补以示鼓励既不烦另给钱粮又寸以共资防护实为一举两得倘该兵竝无亲子弟侄无可顶补可否念营伍为重另募乡农添补足额仍恳
　　恩准另给歩粮暂资口食俟本兵归伍停其支给即将新募之人与暂充之该兵子弟一体粮拔补虽增给粮饷所费稍多而兵额无悬实于营伍地方大有裨益再查两鎭兵丁俱系督臣管辖且直隶河南山西各有车兵均未酌补非【臣】一隅之见所敢臆论但【臣】身居东省目睹情形不敢不据实密陈上渎
　　宸听倘【臣】言可采仰祈
　　皇上特颁谕旨将东省原拨车兵分别补充以实营伍并恳免将【臣】折发部不使【臣】显蹈越爼之愆益戴
　　圣恩于无既矣为此缮折密
　　奏伏乞
　　皇上圣鉴谨
　　奏
　　营伍汛防关系封疆要务言所当言何为越爼已另有谕旨矣
　　雍正九年五月十五日山东廵抚【臣】岳濬谨
　　奏为仰恳
　　圣恩简擢标员以重职守事窃【臣】标两营将弁虽非防守汛地而统兵千名自当愼重武僃不时训练以壮戎行但从前怠玩成习积久废弛【臣】自涖任以来留心整饬督令将弁加谨操练近日兵丁稍有纪律而【臣】标中军游击一员综理营务兼有稽察关防锁钥等事职守尤重必得熟练营伍办事谨饬之员方能胜任今中军游击程简具详乞休经【臣】騐实
　　题报亟请
　　简补【臣】查有高唐营守僃刘屏藩为人勤愼甚能操练营伍弓马汉仗均属可观【臣】所素知据实保荐傥蒙
　　皇上天恩将刘屏藩陞补【臣】标中军游击实于营伍关
　　防均有裨益为此缮折具
　　奏伏祈
　　皇上睿鉴施行谨
　　奏
　　刘屏藩着来京引见该部知道
　　雍正九年六月十八日山东廵抚【臣】岳濬谨
　　奏为遵
　　旨据实覆奏仰慰
　　圣怀事雍正九年六月十五日接到大学士公马尔赛等寄信内开雍正九年六月初十日奉
　　上谕近日京师亢旱朕心甚切焦劳闻山东地方五六月间雨泽亦少不知近日如何着廵抚岳濬据实奏报从来蝗蝻之生往往由于水潦之地存留鱼子及水退之后次年雨少又加烈日蒸晒所留鱼子遂变化为蝗此古书之所载亦土人之所知者朕曾切谕地方官民留心防遏今思山东州县上年有被水之区若因鱼子存留酿成蝗蝻之害不可不防之于早也畧有萌动之机以人力制之尚易若因循瞻顾必至难于扑灭为害甚钜小民怠惰偷安又恐践踏禾稼未免扑捕逡廵不可不明白晓谕竝饬地方有司实力奉行以副朕为民防患之至意等因钦此【臣】跪读之下仰见我
　　皇上宵旰焦劳轸念民瘼
　　指示明切筹虑周详伏查东省五月内雨泽稀少高阜之地稍欠滋润然民间收获二麦利于随收随晒不致蒸湿生芽皆以晴霁为幸惟交六月以后禾黍正当长发之时民情望雨甚切【臣】先期饬查各属随据各州县节次报到初一初三初四等日得雨者七处初六七八等日得雨者三十八处自二三寸至四五寸不等又十二三四等日重云四布雨势甚寛济南得雨巳透各属报雨每日约有十余处悉称四野霑足统计六府九州惟东昌一府濮州东平两州从前得雨甚少直至十三日以后始报均霑通省雨泽巳徧可无干旱之虞至于水潦之地鱼子易化蝗蝻为害甚钜【臣】于五月初间严饬各州县文武官弁留心探访但有蝻子萌动一靣尽力搜捕一靣具禀飞报以凭委员协捕勿使蔓延昨闻东平州安山湖内鱼子蒸化似蝻非蝻虽据土人称为青头螂竝非蝗虫种类不害田禾但恐此种变化不常仍饬地方官尽行扑灭此外州县竝无蝻子生发询之土人皆云因去年冬雪甚厚是以蝗蝻絶迹以上俱系东省现在情形足以上舒
　　睿虑【臣】仍凛遵
　　谕旨加谨饬查断不敢玩忽因循有负
　　圣主谆切训示之至意所有东省业经得雨及竝无蝻
　　子生发之处理合遵
　　旨据实
　　奏覆伏祈
　　皇上圣鉴谨
　　奏
　　据奏既无蝗蝻之害又无干旱之虞山左民生今岁渐有起色矣朕实喜出望外
　　同日又
　　奏为谨陈东省严缉盗案情形仰祈
　　圣鉴事窃查东省去秋各属被水成灾计八十余处自八月以至今年四月州县报盗甚多伏思东省时经灾歉愚民易于为非其中有本地不法凶徒乘机倡率而外省积匪亦复潜入境内纠合成伙亟宜严捕首恶以杜奸萌【臣】一靣檄饬州县实力廵缉仍挑选干练捕役捐给工食设立赏格发按察司衙门凡遇要凶盗密遣搜捕节次报获通查东省各州县盗案获犯者什之六七俱饬确审定拟缉拏逸犯其外省逃盗陆续被获者如曹县则拏获河南宝丰县行刦王世太家积盗郭二又拏获江南沐阳县行刦钱铭家盗犯郭萝卜头子峄县则拏获邳州行刦周瓆家盗犯周起林等四名钜野则拏获河南信阳州商邱竝江南萧县惯盗刘天章等十二名单县则拏获行刦河南商邱县徐棠家盗犯赵玉等十八名恩县则拏获山西平遥县行刦梁琦家越狱盗首魏二即魏文英以上



　　奏再查东省自五月以后二麦丰稔秋禾滋茂现在奸匪潜消地方寜谧合并
　　奏逹伏祈
　　睿鉴谨
　　奏
　　为政之道自省乃第一要务加意愼勉毋或少懈雍正九年七月二十一日山东廵抚【臣】岳濬谨
　　奏为恭报东省雨泽溥遍禾谷茂盛上慰
　　圣怀事窃查东省各府州属俱于六月内得雨霑足惟聊城堂邑等十四县尚未溥遍嗣据聊城堂邑等县连日报到悉于六月二十九三十日七月初一二初九初十十一二等日得雨二三寸至尺余不等【臣】已先期飞饬各县竝委试用各员分乡确查一经得雨劝民及早补种晚豆荞麦其无力买种之家遵
