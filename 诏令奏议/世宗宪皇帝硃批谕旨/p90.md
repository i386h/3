<!-- { "loadSidebar": true } -->
　　件一经发觉即行通报批审如内有富户人等为之谋主者除治罪外即借此押移内地不许容留在台多事并嗣后聚众刦杀案内有富户为之谋主者除治罪外即抄没其家如此渐渐行之则人


　　皇上宻谕数事【臣】现在钦遵宻访俟毫发无疑即口授
　　【臣】子毛宗仪缮折具
　　奏合先奏
　　闻谨
　　奏
　　所奏皆中肯綮殊为可嘉何烦朕再谕但期言行相符实力举措以奏成效耳
　　雍正三年十月二十五日福建廵抚【臣】毛文铨谨
　　奏为再行具折奏
　　闻事窃【臣】前
　　奏海闗糖税前抚【臣】黄国材自行收用一事【臣】再四细查乃系各省商民往台湾贩买黒白糖觔仍回各省货卖由厦门挂号按船收取名曰验规故毎船一只纳银一十六两二钱非照糖觔上税因前折尚未分晰故再具折奏
　　闻【臣】访得此项银两有云商客情愿即在台湾完纳如果就台湾完纳则船只尚多不止五六七百即毎只十六两二钱之外犹可量増资助台饷有云前项船只亦有不甚情愿者其説不一故【臣】未敢冒昧现在饬行细查容俟毫髪无疑即便举行伏乞
　　皇上睿鉴谨
　　奏
　　宜查访的确详审斟酌而行
　　同日又
　　奏为奏明养亷事窃【臣】廵抚衙门向有布政司羡余银五千两马械银一千九百余两税羡银一千两及【臣】标亲丁银九百九十余两今自海闗归于巡抚又増火耗一项查海闗收税歴分三等大商船厦门等处加二泉州等处加一小商船及渔船无耗每嵗约有二万两上下【臣】闻黄国材即以此项耗羡及布政司衙门羡余等项作一切公用销除【臣】查廵抚衙门虽有公用然亦未必竟湏如许且国材尚有糖船验规又收各属节礼【臣】防
　　圣恩虽一字亦不敢欺瞒今【臣】到任方新海闗税羡实有若干容俟一年之后共计收得若干一应公私用度约得若干另折奏请
　　圣裁至于闗上书办廵役人等各有饭钱【臣】亦准其照旧收取恐一经裁减反致别生巧攫之门合并奏
　　闻伏乞
　　皇上睿鉴谨
　　奏
　　所奏甚是知道了
　　其橄榄木且缓起觧朕谕部另有咨文行知
　　同日又
　　奏为仰请
　　圣恩事窃查福建一省处于山海之间民情刁悍不但性好抗粮习娴争讼抑且动輙操戈羣相鬬杀而沿海各县更多偷越外洋恣行刦掠苦害商民若非清亷强干之员塞其作奸之路扼其走险之途则钱粮抗欠讼狱繁兴以及外洋盗案势必日甚日深查通省九府一州一十六同知通判六十一县现在出差事故府防县共缺官一十五员其余杂职亦共缺官二十五员其间虽选补有人而迄今终未到任者总因数千里程途不能一时得至故也况【臣】细访各属不称职者颇有其人势湏防劾以肃官方将来即有接踵到任之员亦必有接踵去任之员是缺者终缺咸在邻封选委伏查闽省各府州县多属沿海未免顾此失彼仰乞
　　皇上天恩于各省到部应选应补同知通判知县内共拣选十员速发来闽庶得随时委用于地方实有裨益理合具折
　　奏请仰祈
　　圣鉴谨
　　奏
　　吏部速议具奏
　　同日又
　　奏为奏
　　闻事窃【臣】莅任后节据漳浦营县各报称本年九月二十日酉刻漳浦县城内有奸徒一名黄尾者门首忽插榕树青枝为记适漳浦营功加官蔡隆及马兵黄进二人巡查地方见之因形迹可疑遂将黄尾拏获解赴该营中军守备成伟转报该游击李彪该游击一面带兵廵逻一靣即委守备成伟知照文员会审讯据黄尾供称有一涂廷向伊云今晚有匪类进城抢夺富户你家门首插了榕树青枝就可免抢夺等语并供伙犯游跃徐恺寜涂法涂蒲程实昻仔并涂廷等遂差兵丁前后拏获复据徐恺寜供出林昂为首又徐貌一名又有名陈镇者家中现藏旗一面鼓锣各二靣单刀两把又据兵役拏到陈镇搜出单刀鸟鎗木棍腰刀复据供出伙犯林穆等十名防集于周招家中又据兵役拏获林昂一犯讯据供称伊系做医生度活因林棍家中有厦门逃来流匪吴通陈罔二名请医治刀伤即商量入伙实系林棍为首林棍是个监生旗布器械都在他家众人在周招家等语即据兵役拏获林棍及徐貌现解漳浦县收审各等因到【臣臣】查林棍等聚众制械欲进漳浦县城抢刦富户实因厦门匪类郭兴等一案所以闻风而起若不从重究处何以慑怖奸人之胆幸所获已多奸徒四散逃亡人心大定【臣】现同署督臣星饬确审审明后【臣】愚以为此案奸徒虽聚众商谋抢刦然实未上盗似与厦门郭兴等公然杀害官兵者不同【臣】欲商同督提二臣将内为首及藏械藏人者即在该地杖毙抄没其家外其余伙犯严行枷责仍按轻重分别永行禁锢看守是否可行伏乞
　　皇上天恩指示谨
　　奏
　　此案断不可寛纵俾匪类漏脱贻害良民不特有违国法亦系大损阴徳事也此等纵虎归山之假仁慈胸中万万存不得但以严而不枉为要特谕
　　雍正三年十一月十九日福建廵抚【臣】毛文铨谨
　　奏为遵
　　防宻奏事窃【臣】防
　　皇上靣谕确查福州将军宜兆熊居官之处【臣】到任后将伊从前及现在所行之事细细留心访察宜兆熊居官和平行事醇正操守亦甚亷洁每年所随丁饷银除捐造盘鎗火药欓木旗纛并买稲谷及供给清书义学外尚剰银五六百两又访得宜兆熊若有用度不敷之处前任督【臣】满保抚【臣】黄国材各有些微帮助【臣】访查确实理合据实宻
　　奏伏乞
　　皇上睿鉴谨
　　奏
　　因伊美逾寻常朕竟至于难信所以谕汝访察今览汝奏果不谬矣可喜可喜
　　同日又
　　奏为遵
　　防覆奏事窃【臣】防
　　皇上面发福建邵武府光泽县卓异知县吴堂又福州府照磨陞授陜西布政使照磨王家埏奏折二件
　　命【臣】查明具奏钦此【臣】查据吴堂奏称光泽山稠地褊竟有无田而顶虚粮者縁民间卖田豪家乗急抑勒缩少粮数方肯售买延至田又转售粮则仍留原户【臣】设法免徴节省垫解仍劝民间山脚水濵稍可砌成田之处匀补虚粮等语查开垦之田例应造报题达陞科岂容别抵虚粮况凡买地抑勒卖主少过钱粮者皆豪恶所为今若将开垦之田代其匀补则嗣后豪恶益无忌惮今惟应通行各属确查所辖凡有虚粮各令受业之人照数收回输纳所有砌成田匀补虚粮之处不便准行又据奏称大户包揽众小户钱粮藐不完官恃衿成党县官容之则亏课治之则招怨等语查闽省恶衿包揽甚多【臣】现在严行厘剔州县各官专司钱谷若以招怨为忧何事不成姑息嗣后如有实心为公不畏强御者【臣】即行
　　奏荐庸懦无能者【臣】即当防处则地方頽败之风庶几得以少变焉又据王家埏奏称闽省山多田少田不多垦米不足用仰请
　　皇上勅谕殷实之家预发谷种牛具撘盖草房招徕穷民在于山海边隅之地尽力垦成熟照例陞科各分籽粒等语查垦荒山荒地例应地方官设法借给牛种如令有力之家预发则有力者悉属豪强一经预发日后成田无穷抑勒佃户势不能堪况撘盖草房闽省尤为首禁葢虑山海之区不法之徒栖息为非故也亦不便准行理合查明具
　　奏伏乞
　　睿鉴谨
　　奏
　　凡有条奏朕皆发与尔等封疆大吏斟酌其可否自当如此据实奏覆岂可将就阿顺以贻误地方耶
　　同日又
　　奏为奏
　　闻台湾情形仰祈
　　睿鉴事窃查台湾府逺处重洋之外凡居彼地之人为习俗所移最易生事又有生番之患查生番杀害人民歴年不一而足即本年亦三四见矣然推原杀害人民之故悉由被杀之人自取夫生番一种向不出外皆潜处于伊界之中耕耘度活内地人民或因开垦而占其空地闲山或因砍木而攘其藤梢竹木生番见之未有不即行杀害酿成大案者为今之计惟有清其域限严禁诸色人等总不许輙入生番界内方得无事【臣】已檄行道府移会营员务令逐一查明在逼近生番交界之间各立大碑杜其擅入但地方辽濶走险之徒必有百计图维而偷入其中者恐亦未能尽絶至于招抚生番一事地方各官亦有被不肖熟番所欺有以熟作生者在内然此系风闻之事虚实尚未分明但既得此言不敢不据实陈
　　奏伏乞
　　皇上睿鉴谨
　　奏
　　此论甚当从前严禁时颇属平静后因蓝廷珍图小利起见遂遗此害也
　　同日又
　　奏为再折奏
　　闻仰祈
　　睿鉴事窃查厦门流匪郭兴等漳浦县流匪黄尾等二
　　案俱经【臣】前后具折奏
　　闻除黄尾等恭
　　御批到日【臣】等审明后即钦遵发落至于郭兴等一案【臣】初到时访闻有营兵在内今查案内之犯吴垒一名系水师提标左营兵丁续获陈地并未获官勇等二名系台湾水师营兵丁其余有无现在细查另容宻
　　奏伏乞
　　皇上睿鉴谨
　　奏
　　此等事件只宜从严慎毋丝毫欺隠为要外无别谕也
　　同日又
　　奏为奏
　　闻事窃闽省藩库钱粮据布政使【臣】秦国龙造册请盘前来经【臣】逐一细盘并无亏空查秦国龙才虽中平而监守库藏尚属谨慎至于兑收各属钱粮毎百两原有加平三四五钱不等放饷时在外各标镇协营并无加平短少数十平中间有一二平短少钱余然非国龙有意为之也其在省将军督抚各标毎百两歴来各加三钱国龙均照旧例而行今兑收各属钱粮【臣】只令每百两加平一钱放饷时除将军督抚诸臣各标仍令毎百两各加三钱外其余各镇标协营务弹兑画一理合一并奏
　　闻谨
　　奏
　　秦国龙老成人也朕可以保其操守
　　同日又
　　奏为奏
　　闻事窃【臣】接准部咨钦奉
　　皇上特防将福建盐政
　　命【臣】管理窃【臣】自莅任以来即闻人言借借咸云福建盐政败坏不堪并称虽曽加课终属虚名经【臣】具折奏
　　闻【臣】今再四访查始得其详盖縁闽省田地甚少穷民倚盐为生者不可胜数如延建邵等府一切委官运卖凡有余沥悉为弁员人役所有失业之人无所仰赖此造言生事之所由来也至于所称虽曽加课终属虚名之处又因前督【臣】满保将雍正元年九月奉文起至十二月底止并雍正三年正月起至六月底止徴收一应课银槩増入雍正二年之内报作赢余夫元年并三年徴收之一应课银总属
　　朝廷国课盈此即绌彼此终属虚名之言所由来也【臣】思措置之方必于
　　国计民生两有裨益方能经久查兴泉道陶范于盐政甚为练达人亦老成【臣】现与再三斟酌务求公私均利分别
　　奏请施行【臣】恐新任运司景考祥未能一时即有条理欲暂留陶范在省协办半年或十个月再令回任理合一并
　　奏明仰祈
　　圣鉴谨
　　奏
　　甚好满保盐务内之弊端虽毫末亦不可代为隠饰必尽情剖露方是
　　再者景考祥非朕信用人也观其言行似非诚实倘有不妥处据实奏闻
　　同日又
　　奏为遵
　　防宻奏事窃【臣】防
　　皇上面谕确查前任督【臣】满保前任抚【臣】黄国材居官之处【臣】到任后即细细留心访察查满保自雍正元年以前地方事务不甚整理各官中有逢迎合意者虽有遗误亦不切究至于操守闻做巡抚时甚好一陞总督后即变节不堪不但保题委署及年节间属员餽遗概行接受即伊母亲生日亦勒令各属送礼自
