<!-- { "loadSidebar": true } -->
　　闻查按察使刘藩长操守清防爽直不欺办理案件亦勤但刑名尚未熟谙多有过寛处【臣】现在与之讲究自能臻于中正粮储道张廷枚自办铜回任以来察其办事勤慎才有可观而操守亦正兴泉道朱叔权近来服官渐已老成办事亦能详慎现在办铜俟回任再加试看福州府知府高元昆办事练达克副首郡之任兴化府知府苏本洁原系才能之员因其有病调任简缺今已痊愈现在差委办铜泉州府知府孙鲁老成练逹但于泉郡最要之缺稍有不胜今荷
　　皇上圣明仍调为汀州原任业已人地相宜延平府知府王辂到任未乆居官颇好现在办铜俟回任再观后效邵武府知府任焕办铜甫经回任观其办事诚实克称厥职为此谨
　　奏
　　知人则哲非易事也岂可自信所见言其必然须当随时随事访察方不被属员欺诳
　　同日又
　　奏为奏
　　闻事雍正九年十二月二十四日台湾北路营地方大甲西社番突集番众杀伤兵役已将事发奔逃之淡防同知张章会疏
　　题叅在案适镇【臣】吕瑞麟游廵至彼闻变即驻兵半线地方调度擒拏【臣】随与督【臣】刘世明熟商飞檄台湾文武各员相机勦抚兹据陆续报称正月十七日率兵擒拏逆势不支遁入大山恃险抗拒二月初二日进山捕焚其寮穴积贮二月二十日鎭【臣】吕瑞麟亲自率兵廵哨凶番仍潜伏肆拒又逼勒大甲东等社助伊为逆等因如此小丑为日已乆未得除尽净者乃縁山势险阻深林密箐我师不能深入乆留之故今吕瑞麟现集兵弁约有四千分道围困用计进取兼欲调用水沙连社番为内应此虽以番攻番之计但番心叵测稍不得心应手恐反无益有损所以【臣】与督【臣】刘世明商同檄止之矣【臣】因逺隔重洋闻信毎在兼旬之后行军机宜随时不同未便遥制掣肘巳谆嘱廵台二御史臣相机熟筹而行【臣】与督臣仍一面飞探确音会同防酌务出万全所有现在情形合先具折奏
　　闻谨
　　奏
　　将此折附于请安函内而函面标题奏折二件亦可谓不达礼体不敬之至矣
　　同日又
　　奏窃查福州府仓有前任革职知府胡承谋霉变搀杂谷十二万七千余石经从前
　　钦差广东抚【臣】杨文干查防着落胡承谋名下易换好谷还仓迨后数年未据领换霉烂日甚若再不及早料理仓储终无弥补之日【臣】到任后即将设法变粜等因具折奏
　　闻奉有
　　硃批谕旨【臣】随谘商同城文武各官并传同胡承谋之子胡先扬公同试验因此谷霉变已乆碾米不足成数核算得霉米一石三斗方抵好米一石议定照此数折算发粜今已陆续粜卖幷搭放兵米完讫其价银现在贮库俟今岁早晚二禾登场之候委员领银押同胡先扬到隣近丰收地方采买好谷还仓如买补不敷原霉谷石着落胡先扬并毛文铨各名下照数追赔除银谷细数另咨戸部查核外理合先将变粜完竣縁由具折奏
　　闻谨
　　奏
　　此事当速行料理者乃迟延至今料胡承谋父子业将所有宦资隠匿无踪矣而毛文铨又应赔之项甚多坐落于伊名下有何裨益耶
　　雍正十年四月十九日福建廵抚【臣】赵国麟谨
　　奏窃查闽省春间雨水调匀业经【臣】具折奏
　　闻目下正值布种稻秧之时又连得透雨田水霑足可以及时布种民情甚为欢悦通省二麦现在丰熟渐次登场近据漳泉二府属县报称二麦俱有十分收成民食大有接济是以通省米价不致腾踊其收成分数容报齐另折彚
　　奏至【臣】前豫筹青黄不接之计因通饬劝谕有余谷之家暂为积贮留至夏间发粜今据各府陆续报到通共劝贮谷四十余万石将来随时通融平粜可无欠缺之虞再四月初五日省城内外十余里之地雷雨之中带有冰雹外郡龙溪福安二县据报亦微有冰雹俱于田苖农事全无妨碍所有三月以来雨水麦收米价情形理合具折奏
　　闻上慰
　　圣怀谨
　　奏
　　据奏闽省雨水霑足二麦丰熟米价甚平朕心深为慰悦
　　雍正十年五月初二日福建廵抚【臣】赵国麟谨
　　奏窃查闽省采办铜觔向买洋商现铜部价之外尚须帮贴银三千余两雍正八年上运铜觔委粮储道张廷枚承办当发部价四万一百九十三两零又给公费项下帮贴银三千五百两因是年苏州无现铜可买该道募商出洋采办以致有误起解例限奉文议处旋即办齐解部交完掣批在案今据张廷枚详称承办八年上运铜觔共领价贴银四万三千六百九十三两零因铜觔不能按期交纳价値可以节省现在余剩银四千六百六十七两零据实详报到【臣臣】查泉州府治城垣雍正七年五月内蒙
　　皇上俞旨将董永芠婪赃家赀解徃修理钦遵在案迄今止准部咨坐扣银三百六十八两零不敷费用再漳州府城垣该府张嗣昌现在竭力设法兴修但工程重大力量不继又福清闽清二县城垣亦有残缺之处经藩司确估详请尚在无项可动仰恳
　　皇上天恩将此节省四千六百六十七两零又张廷枚九年米折盈余一千三百十九两零幷李玉鋐八年米折盈余一千六百二两零共七千五百八十八两零
　　俯准动支修理数处城垣之费容【臣】渐次料理报竣【臣】因城垣为滨海地方紧要公事现有节省银两若不及早修理日乆更觉费力是以冐昧奏请伏乞
　　皇上睿鉴谨
　　奏
　　所奏是应动支修理者
　　雍正十年五月二十五日福建廵抚【臣】赵国麟谨
　　奏为恭报台湾南北二路安定情形事窃照大甲西番作歹经台湾镇【臣】吕瑞麟同台湾道倪象恺带领兵壮抚兼行已将胁从之朴仔篱等社先后就抚续有鳯山县南路奸民乘机聚众杀伤官兵经陞任陆路提【臣】王郡亲率弁兵逐解散经【臣】具
　　奏在案今南路奸匪陆续拏获究审现在严缉首犯吴福生等到日即可定案所被焚抢之居民亦现在行查抚防不致失所其大甲西番亦向鎭道具呈投诉起衅之因乞怜全命向后不敢作歹愿为
　　圣世良番等语当有土官率领全社男妇老幼四百十九名造册就抚现在一面安顿一面查讯实情究出首凶定拟仍于各庄紧要之处安兵防防俟耕种收成之后掣回外所有南北两路安定情形相应具
　　奏以慰
　　圣怀谨
　　奏
　　览奏台郡南北二路安定情形朕顾虑之念释矣
　　同日又
　　奏窃照闽省仰沭
　　皇上福庇二麦丰收据各属陆续报到收成分数泉漳二府十分者居八八九分者居二福兴二府福宁一州十分者居六八九分者居四延建邵汀四府广种稻谷二麦稀少亦皆有七八分收成値此青黄不接之时民食大有接济上游春间雨水稍多无碍自四月至今通省雨旸时若早禾茂盛可期大有台湾向不种麦四月间亦连得透雨禾苗俱已布种各府米价照常理合缮折奏
　　闻上慰
　　圣怀伏祈
　　睿鉴谨
　　奏
　　览麦收分数并早禾雨水情形不禁额手为闽民称庆也
　　雍正十年闰五月二十四日福建廵抚【臣】赵国麟谨
　　奏本年五月十二日【臣】准礼部咨议覆湖北抚【臣】王士俊条奏各省乡试外五所停委夲省佐贰等官即将掣得内帘所余之进士举人留用并将各省学习进士与调取隣省之进士举人一体分掣内外帘官等因【臣】查乡试内帘考官关系綦重向于闻调之日即应回避不见亲友沿途遣官押送以防弊窦今学习进士究与现任官不同焉保其平日无与本省士子认识往来之事【臣】准咨之日即将在【臣】衙门学习进士五名加谨关防幷饬行布按二司一体收入内署愼密居住外但嗣后若永以为例恐日乆弊生在学习进士等自以为将来必作考官而不肖士子亦知此辈为必操衡文之柄豫先夤縁亦未可定科塲为取士
　　大典杜弊之法不可不严请
　　皇上特降谕旨嗣后各省学习进士止令其作外帘五所之用不必与外省调来之进士举人同掣内外帘官其外省应调之进士举人仍照雍正五年奉
　　上谕议定之数调取一转移间于科场不无少补理合
　　具折
　　奏请伏乞
　　皇上睿鉴施行谨
　　奏
　　防闲学习进士所论固属有理然今岁系创行之初何暇夤縁自各奉法惟谨况掣签后始分内外似难预作弊窦场期在迩不便更张俟乡试之后或于今冬明春具疏题请发该部确议再定
　　雍正十年七月二十九日福建廵抚【臣】赵国麟谨
　　奏窃闽省自春夏以来雨旸时若二麦之后早稻又得丰收此皆仰荷我
　　皇上敬
　　天勤民精诚感格所致兹于六月间福宁州地方及福州府属之连江罗源二县沿海田畆因湿热薰蒸有数处忽生小虫细如虮虱或白或緑或在苗叶或生根内早稻成熟无碍晚禾恐有损伤【臣】闻报飞
　　即差员协同地方官竭力设法捕除一面防诚建醮祈祷幸頼
　　圣主福庇未几即得连朝风雨虫自消灭幷为雨水荡涤罄尽禾苖黄者复青萎者尚可补种且一邑之中不过数处一处之内不过数坵竝无妨害上游雨水颇多溪流亦大但随长随消地方安堵米价平减理合一幷
　　奏明上慰
　　圣怀谨
　　奏
　　虫不为灾雨不致涝乃转歉为丰之征也朕怀曷胜欣慰
　　雍正十年九月十三日福建廵抚【臣】赵国麟谨
　　奏窃【臣】于八月初六日入闱监临凡中一应事宜敬谨办理其提调监试曁供事文武员弁皆实心勤愼稽察谨严三场肃静毫无弊端二十二日接到礼部咨奉
　　旨晓谕考官所拔之文务令雅正清眞理法兼僃虽尺幅不拘一律而支蔓浮夸之言所当屛去特谕钦此【臣】即转行内帘主考同考各官遵照俱各欢欣踊跃愈加敬愼较阅精细选拔至九月初十日始克竣事揭晓榜发之后多积学单寒之士众论咸孚此皆我
　　皇上道隆徳盛人文化成实学昌明故士子皆能和其
　　声以鸣
　　国家之盛闽省如此天下可知【臣】不胜踊跃懽忭之至谨
　　奏
　　览奏知道了
　　大凡务虚文者动輙落于浮夸不实之咎岂可以一省而概论天下耶汝言过矣夫诚乃文章之本吏治即文章之体未有离本舍体而更有文章也此等虚伪习气皆缘薰陶渐染乆不自觉又未经人勘破书生辈惟知寻章摘句而已本体何由而悟无怪乎天下眞儒寥寥竟将文章一道几类二氏之敎像语言若似乎与诚相背与吏治为无涉之物矣岂先圣往哲立言垂敎之意哉非朕于一言数字之间过于苛细搜求葢防微杜渐恐汝循此谿径酬应事务流而不返终无实际故从而提撕儆觉俾一归于诚而不渉于虚加勉吏治而不崇尚浮夸之意耳毋得错会
　　雍正十一年六月初四日福建总督【臣】郝玉麟福建廵抚【臣】赵国麟谨
　　奏窃照闽省二麦丰收雨水霑足【臣】等已经奏
　　闻在案自四月迄今通省雨旸时若早稻畅茂目下现在成熟较往年更觉丰稔据近省各属报到有十分之数仰蒙
　　皇上福庇俾海疆屡庆丰年民情不胜懽欣感激其收
　　成细数容俟全属报齐另
　　奏外谨将早稻丰收大槩情形先缮折奏
　　闻伏乞
　　皇上睿鉴谨
　　奏
　　览奏早稻成熟海疆黎庶深有頼矣不禁以手加额望闽欣庆
　　雍正十二年三月初一日福建总督【臣】郝玉麟廵抚【臣】赵国麟谨
　　奏为请
