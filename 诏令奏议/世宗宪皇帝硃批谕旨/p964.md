<!-- { "loadSidebar": true } -->
　　谕旨着左都御史徐本即由安庆前赴浙江会同程元章严审定拟具奏钦此徐本于三月初一日道经江宁【臣】将前后获犯姓名缘由一一详细吿知但徐本既经起程赴浙若各犯由江宁转解恐致迟滞
　　今据该臬司呈请就近解浙【臣】即行知在案再匪类斋堂即罗敎大成敎久奉
　　谕旨查禁今黄森官等斋堂为匪事发该地方文武官
　　员漫无觉察【臣】现在严查合并陈明
　　一匪类为
　　国家大蛊【臣】凛遵
　　圣训时时宻饬三省文武设法访察不敢稍懈近又于江西奉新县盘获道人朱一如号长珍头留长髪随带药包形迹可疑即于药包内搜出伪造逆书一本等物已将该犯解交南昌府收审兹据署南昌镇总兵陈王章于该府处钞录伪书呈送到【臣臣】不敢隠匿谨将原本原单一并封呈


　　一江西驿盐道魏锡祚患病情由【臣】先经奏
　　闻今于三月十一日据该道详称脾胃虚弱语言蹇澁势难办公请解任医治等情前来除批藩司照例取结会
　　题外【臣】查该道管理通省驿盐事务兼廵瑞袁临三府地方实属要缺该省知府中才守兼优可信者


　　奏诚恐道篆委署难以得人伏乞
　　皇上迅赐简补实有裨益谨
　　奏
　　览
　　同日又
　　奏为奏
　　闻事窃照雍正元年江西万载县有温上贵谋叛案内余党龚永锡等未获【臣】到任后即檄行江西按察司移行文武各衙门于棚民州县重悬赏格选差兵役不时勒缉勿因通缉年久之案漫不经心倘有实心办事之员留心宻获自当
　　题请议叙以此鼔励文武属员在案兹于三月十四日据江西署布政使宋筠等禀称二月二十五日有驻劄铜鼓营同知谭士法盘获温坤生讯供据称有原犯叛案温上贵之族弟温廷瑞现在山口地方谋为不轨其劄付印信自新昌天寳乡沈子荣家发来沈子荣系大将军军师系温老二名淘濵温庭奉等在山口背后夜聚晓散操演武艺置造器械给坤生千总劄付一张铜印一颗伊不肯受黑夜逃来并已经拏获温淘滨温庭奉温廷瑞三犯等情到【臣】除飞檄宻拏伙党并究追印劄器械外【臣】查铜鼓地方系宁州山僻之区与瑞州府属之新昌县袁州府属之万载县俱系接壤之地棚民杂处因温上贵谋叛之后添设游击同知各一员以资弹压今据禀称该同知谭士法盘获之犯现在确查俟详覆至日如果情实【臣】另疏
　　题请议叙并将失察各员一并查防庶功过分明人人咸知鼓励儆惕矣合并陈明为此谨
　　奏
　　蔓草不除逢时勃发严饬搜缉务净根荄毋使一匪漏网
　　雍正十二年三月二十六日署理江南总督印务【臣】赵恩谨
　　奏为据实奏
　　闻事窃【臣】赴任时闻署江西南昌总兵陈王章声名平
　　常一面留心确访一面恭折陈
　　奏荷防
　　皇上硃批【臣】愈加秉公访察复宻询署布政使宋筠饶九道刘均粮道高鋭原署南赣镇江宁副将康华龄等各禀相同谨胪列奏
　　闻
　　一陈王章每次
　　奏折私派所属各营帮给盘费每营每次缴银三两五两不等系中军游击史节文发札催缴据建昌营游击桃敏口禀相符并称现有史节文原札存据
　　一陈王章遇镇营马步兵丁缺出不即通报亦不拔补空出粮饷扣缴入已兵丁因而生怨该镇及该中军衙门经管各书识皆知确数有署布政使宋筠禀帖可据
　　一陈王章平日收受属员礼物令属员代买防縀米麦芝蔴磁器等项俱由洪鼎臣经手中军史节文亦知确数据副将康华龄面禀相符
　　一陈王章滥准义合戏班挂总镇牌名上年有戏子李景悦等诱赌经署南昌府事同知髙以静查拏详报乃陈王章谕令守备王锡圭説情有髙以静可证
　　一陈王章于地方民事混行干预文职贤否亦复议论每在廵抚前议论某官好一得廵抚之言即背地市恩宻为转吿希图酬谢与瑞州府知府杨廷翼等聨络一气作威作福据署布政使宋筠道员髙鋭禀覆相同
　　一陈王章废弛营伍贪利务外其职分应办之事转多玩误如玉山匪类散卖伪劄既经拏获更有伪劄伪印盟布确据而江西省城又有罗敎大成敎斋堂等事俱经拏审在案陈王章既经失察于前又复狡辩于后查匪类为
　　国家之蛊陈王章于此等大事竟毫不经心但以取利为急弥缝为务可谓防心负
　　恩之至者也【臣】查陈王章心术巧诈品行不端恣意贪婪毫无顾忌先因广信营防将张福详揭勒借餽送等款革职治罪防
　　皇上格外寛宥暂令署理镇务自当痛改前非竭诚报效以赎前愆乃复益肆贪劣实属下愚不移凡江西赴考营员及文职进见经【臣】询及无不吞吐其词半隠半露则是西省员弁人人畏惧面誉背恨怨声沸腾诚恐贻误地方关系匪轻谨据实陈
　　奏伏乞
　　皇上睿鉴施行谨
　　奏
　　防奏甚当有旨谕部矣
　　同日又
　　奏为恭请
　　圣训事窃【臣】赴任之时目击江宁省坞闲泊各项差船塞满河干细查档案愽询众论知省坞额设黄快沙宣便民中划等船于雍正六年通查各省站船多设案内议裁三十七只现尚存船二百四十二只湖北武昌现今仅存差船五十只江宁省坞虽属四通八逹差使较繁但存船竟至五倍湖北为数未免犹多及查省坞近今每年应差一切船只多则一百二三十只少仅百只以内况一差未必即需一年之乆则是各项差船半属空设闲泊河干坐糜工食查沙船内现有三十三只已值小修便民座船共有三十七只亦届拆造又有快中船十二只划船一只行驶实俱迟笨无益差使似均可即为裁去酌量变价舵水人等令各归农易业停支工食以上裁船八十三只目下即可节省修造银一万六千三百七十八两又每年可节省舵水工食一万一百余两以后每遇小修中修大修拆造可省万两及二三万两不等余船一百五十九只照旧存留应差无误再各船每遇派差等项向有通帮捐贴之事今船既裁减帮贴未敷拟于裁减银内每年仍酌留二千余两拨补以免苦累【臣】现在檄行司道详
　　题但是否有当理合先为具折陈
　　奏伏乞
　　皇上训示遵行为此谨
　　奏
　　节省浮费自属善举具疏题请可也
　　同日又
　　奏为据实奏
　　闻事窃【臣】于赴任时道经江西地方因吏治废弛留心访察闻得瑞州府知府杨廷翼贪汚残酷狡诈乖张假公济私作威作福【臣】始以各府贤否询署布政使宋筠禀称杨廷翼操守心术难以深信【臣】复宻询饶州知府青阿立袁州知府薄履青各具印禀种种款迹适粮道髙鋭赴淮进见时【臣】宻行询问据高鋭面禀亦复相符【臣】问司道因何早不揭防髙鋭回称各人意见不能画一容俟事竣回江与司道宻商如伊等不揭则本道一人印禀揭报等语【臣】现在宻谕各府再行确访果否相符有无别项款迹外【臣】查抚【臣】谢旻在任四载政勤守洁安静和平惟误认巧诈以为能员有累公明之望实因杨廷翼侫口巧于弥缝防蔽兼之自恃前任广东罗定州任内经前督【臣】孔毓珣以贪赃防革又得现任知府人多畏怯逡廵江西一省吏治营伍败壊废弛未必不由陈王章杨廷翼二人所误谨将青阿立薄履青印禀钞录恭呈
　　御览容俟各府覆到【臣】再加详细确查如果众口佥同即行严防以昭劝惩【臣】不敢容隠理合先行奏
　　闻谨
　　奏
　　杨廷翼屡负朕恩殊属可恶具疏严防毋少寛假
　　同日又
　　奏一江宁省城水道淤塞火患时作【臣】已委员并动公项将官沟水塘疏濬深通又劝民间各将私沟逐细修刷使积水畅流总归外河以免湿蒸成疾其救火器具除各官原设之外亦示劝民间各设水桶不时贮水以冀有备无患又米粮杂货行贩人等动辄收费敛钱传单齐行高擡市价商民俱累【臣】已严行示革竝拏恶棍枷示又各寺院僧人停歇外客尚属衣食之计但每每出入酒馆揽事过钱殊属不法【臣】亦严行摘禁又苏州向为造卖赌具之地【臣】严饬府县今已拏获数家现在严究并令再加徧查理合一并
　　奏明
　　一江南江西州县有图书里书区书册书公正更有里差地差坐差副差虎踞都图各掌一方包侵钱粮飞洒税赋且册匿私家父故子顶世代流毒弊难悉数【臣】访闻既确随严示彻底革除令将册籍旧票追存官署或交户房兼管或募淳良经理竝令不时察查一有弊窦即行革惩其征收钱粮照旧刋发滚单滚催竝令州县明白开导小民使知踊跃输将间有衿棍抗欠然后摘拘比追法因人施权自官出至已革书差仍逐名取保如原管钱粮不清底册不全或弄巧阻挠即行严拏监比重究理合陈明谨
　　奏
　　好竭力整理务使弊絶风清
　　雍正十二年四月十六日署理江南总督印务【臣】赵恩谨
　　奏一上江之颍州亳州夀州宿州及灵璧凤台二县素称盗薮而为商民之大害者尤在淮河一带要路盖缘此河夏秋水发寛至二三十里冬水归槽两岸涸出十里内外竝无民居又鲜营汛故凤台界内之髙望寺胡家集等十数村庄居民率多盗匪其中邓平孙刘等姓族人尤多不法除已添塘汛并前抚【臣】徐本饬设保正族长外【臣】现又极力谆饬文武弁员不时稽查并令将不事生业之辈敎以耕织免其游惰又将盗贼窝家赌博等罪名摘叙讲解使其咸知为匪之罪谋生之安以靖地方
　　一凤阳府属宿灵虹三州县及泗州各属小患疉见固由于沟洫未通隄堘未修更由于河道淤塞【臣】到任检查档案宿州灵璧现议筑隄虹县则请濬谢家沟河道而泗州又以壑邻详阻委凤阳道李如兰踏查议修安仁等闸又据粮道王恕禀称开通小河疏睢入黄则四邑永无水患等语所见各异【臣】查此事既为凤阳一带百姓田庐所关亟宜办理但非勘騐确切未便即为举行即専就四邑情形定论亦恐未为稳妥正在筹画拟议之际三月二十六日大学士【臣】嵇曾筠祭扫祖墓亲至江宁【臣】见嵇曾筠备叙
　　圣恩感激涕零凡讲至
　　国计民生之事无不开心见诚剀切商酌【臣】以宿灵虹泗水患之事筹虑嵇曾筠详晰讲议俟河工事务少暇亲身查勘通加相度期于地方民生有益以广
　　皇仁等语应俟勘明商定另行奏
　　闻以上二件乃系上江紧要之事合并备细
　　奏明谨
　　奏
　　览奏俱悉凡综理一切政务无论钜细咸宜敬慎尽力为之不必胸中先存轻重大小之念若祗以此二件谓为紧要之事则其余政务皆系不紧要极易措办者乎是固不然即以此二件而论于未经措办之前视为重大难理则先有所恐惧忧患心已不得其正以不正之心经营国计民生讵能筹画协当耶志之
　　雍正十二年五月初一日署理江南总督印务【臣】赵恩谨
　　奏窃【臣】钦奉
　　硃批汝等汉军习气每多行不逮言如田文镜心口相符者甚属寥寥果能照依到任以来所奏措诸实行不徒托之空言则岂但朕与汝君臣二人之福乃
　　社稷苍生之大幸也钦此【臣】恭读未竟感激涕零钦惟皇上民胞物与宵旰焦劳无刻不以
　　社稷苍生为念普天胥庆率土均沾【臣】防
　　圣恩特拔于赵氏败类之中
　　命署重任涓埃未报虽防顽不灵之至亦未有不敬捧硃批而愈加心动神惕者大凡人之才能固有等次而




