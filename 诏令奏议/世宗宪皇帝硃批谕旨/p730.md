<!-- { "loadSidebar": true } -->
　　闻事窃【臣】查勘堤工于六月二十二日至祥符县南岸时値学臣岁试开封府属闻封邱县生童不肯应考随查询缘由知因该县唐绥祖以所属堤长工险汛水正当长发亟需抢筑一时募夫无多暂令各社添雇夫役不分儒宦戸一体均出征收钱粮亦不分儒宦戸槩用滚单挨催以致生童啧有烦言又细访封邱东西两社该县以西社连岁歉收毎田四顷雇夫一名东社上年有收毎田二顷雇夫一名至催征钱粮亦于东西分别缓急其形迹未免偏向生童等浅见较量怀怨益甚是以学臣岁试之时止有西社生员二十三人听考东社竝无一人应考甚至抢擡童生卷册欲借多人附和希图仍分儒戸名色不与齐民一例纳粮当差视其举动殊属要挟官长究其隐微实由性愚见小所致嗣经抚学两臣出示晓谕文童已于本月二十五日考试讫生员亦陆续齐集递呈求考但事因雇夫催粮起见以致罢考有干
　　功令除抚臣会同合词具
　　题外【臣】谨将查访缘由据实奏
　　闻伏乞
　　睿鉴谨
　　奏
　　朝廷设学士子读书原期明理达义性愚见小者流何自而来耶是所谓五谷中之荑稗四民中之虫蠧若于此稍渉袒庇不行执法究治则亦非孔氏之徒矣雍正二年七月二十二日副总河兵部左侍郎【臣】嵇曾筠谨
　　奏恭请
　　皇上圣安
　　朕安
　　所奏堤工一折竝安澜图一切规画悉合机宜朕展阅之际忧怀业已释半仍留中细览卿其更加详慎勤督修防以期克底一劳永逸之效
　　同日又
　　奏为钦奉
　　上谕事雍正二年七月初四日【臣】于武陟工所跪接皇上谕旨钦奉
　　硃批前已有旨谕石文焯矣其共相勉力以保固秋汛钦此钦遵又于本月初十日抚臣石文焯钞录钦奉
　　皇上硃批堤工平稳大慰朕怀六月初间京城四日夜大雨张家湾一带水长数丈堤岸几处溃决朕为豫省拳拳在念无日不神驰于黄河南北两岸将半月余矣仰托
　　穹苍垂悯河灵黙庇伏汛竟保无虞朕心欢畅笔不能宣兹秋汛在即更宜预事绸缪竭力防御再加以忠诚之心上格
　　神明佑助今岁得保安全迨秋冬之际相度水势之趋向培补堤岸之卑薄谨守三二载正流日渐通畅水由地中行将来永庆安澜上可释朕躬宵旰之忧下可免亿兆昬垫之苦是全頼卿等实心任事服劳尽瘁之力耳克勤克慎毋怠毋忽将此谕亦令齐苏勒嵇曾筠知之钦此【臣】伏读之下仰见我
　　皇上注念河工时勤
　　睿虑本诚敬以格
　　苍穹是以伏汛安流工程平稳复
　　谕勉【臣】等竭力保固秋汛【臣】惟有敬体
　　皇上训示忠诚二字竭尽愚忱修理防护诚如圣谕谨守三二载正流日渐通畅水由地中行将来永
　　庆安澜上以释我
　　皇上宵旰之忧下可免亿兆昬垫之苦目下正当秋汛
　　黄水时有长发钉船帮
　　御坝秦家厰一带工程【臣】督率在工员弁昼夜修守不敢稍懈其两岸险要处所势不容缓者巳经会同河抚两臣估计
　　题请一面饬令防印各官多备料物召募人夫加谨办理至秋汛后水势旣定凡应行培补事宜再为详加相度以次条
　　奏所有钦奉
　　上谕缘由理合具折奏
　　闻伏乞
　　睿鉴谨
　　奏
　　今岁豫省安澜之庆实出望外可见诚之格
　　天感神犹如立竿见影也不敬不慎得乎勉之
　　雍正二年九月初一日副总河兵部左侍郎【臣】嵇曾筠谨
　　奏为恭报秋汛情形工程平稳仰慰
　　圣怀事窃照入秋以来黄水叠长【臣】夙夜氷兢凛遵皇上训谕敬谨修防两岸堤工徃来巡视遇有危险处所即饬加谨保护查南岸郑州之蓝家屯薛家寨中牟县之拉牌寨穆家楼司家口祥符县之老君堂瓦子坡一览台北岸阳武县之大賔鴈李祥符珠水牛赵封邱之小桃源兰阳县之四门堂耿家寨仪封县之堌阳堤三家庄等处皆因民堤浸溢流至官堤水势几与堤顶相平当经飞饬印河各官竭力抢护得保无虞惟归德府属之虞城县于八月初四日因黄家庄民堤漫溢将待賔寺迤西大堤漫决丈余幸内有月堤为重门保障得以捍御水势竝无泛溢该县令钱啓心等捐办料物率领人夫奋力抢筑随即于八月十五日堵闭完工【臣】复亲驰查勘无异当此秋汛异常泛涨大堤以内毫无伤损南北两岸胥庆安澜皆赖我
　　皇上福德盛隆至诚感召是以
　　河伯着灵堤工保固除目今霜降届期【臣】循例会同河抚两臣另疏
　　题报外所有【臣】查看秋汛情形工程平稳缘由理合缮折具
　　奏恭慰
　　圣怀谨
　　奏
　　节令巳届霜降堤工幸保平稳朕悦怿之怀笔不能悉
　　此皆卿等勤慎率属一诚感格
　　神明之所致何乃归功于朕耶
　　同日又
　　奏为钦奉
　　上谕事雍正二年八月十二日【臣】于武陟工所跪接皇上硃批【臣】恭请
　　圣安奏折曁钦奉
　　上谕奏折奉有
　　硃批谕旨窃照黄河两岸一切修守事宜仰赖皇上指示周详是以伏秋两汛水势虽长皆幸保固平
　　稳钦承
　　谕旨诚之格
　　天实如立竿见影不敬不慎得乎勉之钦此【臣】跪读之下倍增凛惕惟有益励愚衷加谨修防殚补偏救弊之忱图一劳永逸之效以仰副
　　圣主训勉之至意于万一耳所有奉到
　　硃批缘由谨具折奏
　　闻伏祈
　　睿鉴谨
　　奏
　　朕与卿等交相儆勉方期有济耳
　　雍正二年十月初二日副总河兵部左侍郎【臣】嵇曾筠谨
　　奏为
　　万寿昌期日近微【臣】恋
　　主情殷敬效
　　嵩呼兼陈蚁悃事窃【臣】生逢
　　圣世受
　　恩最深奉差在外一年有余身覊工所心恋
　　阙廷雍正二年十月三十日恭遇
　　皇上圣诞【臣】分宜趋侍鹓行随班拜舞祗缘加帮两岸
　　工程堤长帑多实系
　　国家万年巩固之基【臣】往来督催乘此天气晴和上紧儹筑未敢擅离职守惟有恭设香案遥望
　　九重敬祝
　　圣寿无疆伏念长至以后节气沍寒难施畚锸河务稍
　　暇一切应行善后事宜必得面请
　　圣训方能恪守遵循仰祈
　　天恩允【臣】所请于腊月初旬俾得单骑减从赴京陛见往返祗须一月工程原可无误而犬马恋
　　主愚忱亦得借以稍慰矣【臣】未敢擅便谨具折奏闻恭候
　　皇上敕旨遵行谨
　　奏
　　岁暮天寒何必徒劳往返据云长至以后畚锸难施正当乘时督运料物不应远离工所况各项事宜俱经谕明已可次第遵循亦无觌面请旨之处陛见之行今冬且止
　　雍正二年十月十八日副总河兵部左侍郎【臣】嵇曾筠谨
　　奏为钦奉
　　上谕事窃查豫省两岸加帮堤工目今天气晴明人夫辏集【臣】往来催儹并委防汛各官及挑选效力人员协同州县分投帮筑现在报竣之处已多雍正三年所需岁抢修料物趁此年岁丰收民间秫草堆积之时及早购办先事预防方无贻误【臣】巳严催各防县据实估计造册会
　　题一面先行管河道酌量给发银两乘时采办以便于岁前挽运其仓头口引河业经冲刷深通水势顺流自西东注而北岸钉船帮秦家厰一带俱巳淤成滩地播种麦苗【臣】因查勘应行培补疏濬事宜乘船来往见两岸居民咸欢呼踊跃歌咏
　　光天化日顶祝
　　万寿无疆【臣】目覩民情安乐益赓
　　圣泽高深不胜忭舞之至理合具折奏
　　闻伏祈
　　睿鉴谨
　　奏
　　引河深通秦家厰一带淤成滩地各情形诚堪欣幸此奏与在廷王大臣共阅亦莫不羣然称庆一应善后之防勉为之
　　雍正二年十一月初三日副总河兵部左侍郎【臣】嵇曾筠谨
　　奏为谨陈管见仰祈
　　睿鉴事一查豫省修筑堤工之定例毎土一方给银一钱二分内除加一节省外实给银一钱零八厘【臣】恪遵定例批令管河道照数给发在案但细加采访平易工程毎方九分六厘可以敷用似应于扣存加一节省之外再扣加一节省留存河库作正项支销倘有难做之工及取土甚远并买土抢险者责令管河道亲加察核酌量加增庻帑项不致虚糜而工程亦免误累矣
　　一河工钱粮不比州县黄流泛涨呼吸变迁有昔险今平今平忽险者有突遇危急所用银两浮于原估之数者亦有不及题估而急需儹做难缓时刻者事当仓猝势若救焚不得不多用料物金钱移缓就急竭力抢护以保运道民生若执一而不变通则该管各官恐有赔累或致临事畏缩贻误非小【臣】愚以为凡一切工程或有昔险今平者据实扣除或有今平忽险及水势汹涌抢救银两浮于原估者据实题销如有紧急险工难缓时刻者一面题估一面通融接应惟在临时相机修防管河道严加察核毋许冒破庻紧急工程不致坐失机宜矣
　　一柳枝荻苇为河工第一要料豫省堤园柳株岁久瘿枯更兼连年险工取用采伐殆尽【臣】查黄河两岸濵河处所多有新淤滩地尽可种植柳枝荻苇可否行令地方官逐一淸查其未经陞科之滩地或有种荻一顷或有种柳千枝实能成活济工者验实详报咨部官则给予纪录民则给予顶带荣身则人皆踊跃二三年间荻柳蕃盛而岁修购料银两可以渐减矣至现今一切堤占地亩并取土挖废坑塘合无仰请
　　圣恩俯赐循照江南之例俟堤工告成之后行令地方官逐细查丈蠲除钱粮亦留以栽柳种荻则所产愈广在
　　朝廷普寛大之恩小民免虚粮之累而物料所出当不
　　减于正供所入矣
　　一豫省原额堡夫因【臣】上年奉差到工往来堤上见其踪迹寥寥有名无实且不谙签桩下埽是以议请裁去循照江南之例添设河兵驻工防护庻为有济荷防
　　皇上圣明特谕调拨江南河兵来豫修守随经河臣齐苏勒抽调十河营兵一千名千把总六员赴豫当同【臣】等择其险要之处分派安插讫但归德府属考城商邱虞城三县不敷分拨原未安兵今値冬季裁去堡夫则兵夫俱缺乏人防守似应再于南工调兵二百名分令驻防庻工程大有裨益矣以上各条【臣】一得之愚不揣冒昧具折奏
　　闻是否可行伏祈
　　皇上训示谨
　　奏
　　九卿速议具奏其中堡夫一节前议原未周详再加斟酌妥确奏闻
　　雍正三年正月初四日副总河兵部左侍郎【臣】嵇曾筠谨
　　奏为运河畅流漕艘遄进谨据实奏
　　闻仰慰
　　圣怀事窃照漕运上关
　　天庾必须儹行无阻方获依限抵通豫省漕粮连年迟
　　滞致厪
　　宸衷【臣】防
　　皇上天恩任使驻劄河南逐细查勘知运河有浅澁之处亟须设法疏通随以谨查丹卫之源流等事折奏奉
　　旨九卿詹事科道速议具奏当经九卿等议覆奉旨依议速行钦此钦遵于雍正二年十一月二十二日接准部文遵卽移咨直督豫抚会同查议在案今仰赖
　　圣主福庇百灵效顺运河水势经冬畅流所有一切泉源俱委官查察不敢阻遏而开归道沈廷正亦率领办漕各官踊跃趋事克副冬兑冬开之期各帮粮船于上年十二月二十七日尽数催出衞辉府境今巳从濬县汤阴内黄一路衔尾前进较之往年甚早【臣】复飞饬沿途印汛各官因地制宜刨浅筑坝竭力催儹务期通行无误合先具折奏
　　闻恭慰
　　圣怀谨
　　奏
　　览奏运河畅流豫省漕艘巳于岁底尽数出境较之往年实属遄速不但朕怀深为慰悦卽在廷诸王大臣亦皆欢忭之至
　　同日又
　　奏为钦奉
