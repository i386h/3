<!-- { "loadSidebar": true } -->
　　皇上硃批与督臣啇酌钦此【臣】查驿递马匹十分之内每年准销倒马三分或四分各省不一司驿各官将倒马竝买补毛齿四季造册彚报驿道前后更换不同该驿道衙门无有一定毛齿总册若将新旧所报毛齿彚造及廵察到驿近则隔月远则逾季各驿递又有倒毙新买多与道册总册不符是总册之不足凭也伏查各省驿递自我
　　皇上御极以来屡颁
　　谕旨加意整饬弊絶风清如有
　　钦差廵察者该廵察遍歴各驿查验其未设廵察省分定例该管驿道每年查点一次又令知府直隶知州于每年奏销并盘查仓库之时一并亲为点验倘有缺额疲瘦即行揭报题防立法尽善司驿各官鲜有朦混掩饰之弊该镇奏称州县竝驿丞向所属绅衿同城营弁借马烙印验过仍还之语乃从前陋弊近年责令大员不时稽查此弊久除该镇所奏均无庸议相应具折
　　奏明伏祈
　　睿鉴谨
　　奏
　　所奏是
　　湖广总督【臣】迈柱湖北廵抚【臣】德龄谨
　　奏为奏明事窃照拨运楚米十万石赴陜僃贮一案业经陜省署抚【臣】史贻直覆
　　奏运送两回即有四万五千石之数尽可接济余米奉
　　旨停运在案【臣】等查楚省地方潮湿若将停运米石贮仓过夏势必变色値此青黄不接之时亟宜平价出粜以济兵民更于米石可无亏损今查停运米共五万五千石附武昌府未报起程米二千石又荆州府抵换解苏平粜米四千七百石以及公安松滋宜都三县未到襄米共二千石俱经饬令停运外其各属碾米及所拨各仓襄漕米石已运到襄及湾泊小江口共米四万六千三百石应令武汉等八府酌量分领转发各属粜卖如附近各营以及防汛兵丁有愿食此米者照雍正九年停运陜米之例每石作价七钱于饷银扣算给发其粜济民食者令各该府转饬所属各照时值平价出粜所粜价银各贮府库统俟秋收丰熟发价采买按照各属原经派发碾米及原拨襄漕米数补还实贮至原制口袋二十万条除用去九万条尚余一十一万条以后运米须另制夹袋此系单布口袋留之无用亦令各府分领变价解还补项其已用口袋价银竝运米水脚等费俟事竣之日查核报销再照已经运陜米石虽经
　　廷议有或应截漕还项之语但北运上关
　　天庾未便议请截漕应俟秋成动帑买补以足原额业经咨部在案至陜省奏称俟七月以后视秋收之丰歉再定续运之楚粮【臣】等查丹江水势惟霜降之后舟行无阻如陜省酌议续运楚省于临时或碾米或采买再为运送亦易为力相应一并缮折
　　奏明伏祈
　　皇上睿鉴施行谨
　　奏
　　将停运之米如是料理甚善知道了
　　雍正十一年五月二十二日湖广总督【臣】迈柱谨
　　奏为奸邪不法之土司实难姑容仰祈
　　睿鉴事窃照容美土司田旻如素性犷悍制度僭越种
　　种恶迹经【臣】节次
　　奏明按其狂悖行事实干不赦之条防
　　皇上念其先世微劳不即诛戮亦不罢斥天地之包容
　　无以逾此讵田旻如身受
　　皇恩不知感激口称改悔仍然奸恶其所恃者以众土司作羽翼众土司以田旻如为领袖从前土司之搆怨兴兵皆听命于容美现今土汉之犯法奸民多潜藏于容美是以各土司积案累累终难完结田旻如实为土司之罪魁土民之大害此官一日不除众土民一日不得安枕如东乡司土官覃楚昭施南司土官覃禹鼎皆田旻如之婿而兼甥舅也楚昭禹鼎恃有容美衞护滛恶残暴更甚于别土司田旻如不能告诫反为袒护助恶东乡施南之土民如在水火从前【臣】曾将覃楚昭以贪残不法防
　　奏经前抚【臣】王士俊审实拟斩监候己准部覆奉
　　旨依议今【臣】准部咨据田旻如奏称覃楚昭黄口孺子狃于习俗为伊婿妄行凟奏冀邀寛典甚属乖谬至于覃禹鼎因奸旗长覃祈之媳张氏将覃祈暗害竝将见证张知义勒死灭口经覃祈之子覃懋濬等告发不但覃禹鼎不许州县差役拘审田旻如即差人至施南讲和人命一面帮抢原告藏匿又覃禹鼎向田旻如啇谋在于施南铜鼓山私开路径直抵容美便于狼狈作奸计开路一百七十里田旻如每日派夫做工覃禹鼎每日派民运米土众纷纷逃奔又覃禹鼎私藏礮位田旻如运送硝磺现今查出礮位收贮县库施南土众见覃禹鼎残暴不仁与覃楚昭无二呈请改土归流经文武各员详报到【臣】除批布按二司一并查明俟详覆至日密疏
　　题防外伏查湖北十九土司内忠建东乡二司己经题请改土归流现今十七土司所辖土民惟容美约有三千户其余土司户口无多与贵州四川之土司逈别田旻如犹如釜底游鱼况伊所辖土民被其凌虐怨望日深若将容美改土归流不必重烦兵力【臣】思各土司所属之夷民皆
　　皇上之赤子土官若能抚恤土众即同内地之流官可以不必纷更无奈田旻如阳为遵奉隂谋诡谲怙终不改各土司听其愚弄擅作威福荼毒生灵诚如田旻如所奏狃于习俗也此等土弁实非寛贷所能望其感化【臣】愚以为楚北各土司似应尽行改土归流将裁革土弁分发各省以千把武职酌量补用则土官土民各得其所均沐
　　皇恩生成于无既矣如果【臣】言有当查田旻如妄奏请寛伊婿覃楚昭之罪现交兵部严加议处伏乞
　　皇上敕部调田旻如引
　　见令其在京酌给职衔【臣】即另具明本议裁各土司员缺以各省千把总另补一面委员安抚土众设立流官次第举行易于办理或容【臣】将田旻如劣迹胪列密疏
　　题防一面摘印候
　　旨发审统祈
　　皇上训示遵行谨
　　奏
　　另有谕旨命大学士转发
　　同日又
　　奏为遵
　　旨回奏事雍正十一年正月初七日准大学士鄂尔泰张廷玉寄信雍正十年十二月二十三日奉
　　上谕安陆府知府伟璱乃从河南拣选调往湖广者近闻其操守平常尔等可密寄信与迈柱令其留心访察奏闻大凡满洲人员不患无才而难于有守目今在外为道府者不过数人若有一二人操守不固实为满洲人荣辱进退所闗不可不严加砥砺使之有成此则督抚之责也钦此等因寄信到【臣臣】查安陆府知府伟璱素性倨傲为人梗直办事颇有才情居官实无劣迹即如前署汉阳府事详谒汉阳县革职知县黎昻徇私卖法一案经【臣】
　　题防饬审缘防本内有该县乡绅徐谔令伊子徐方向黎昻投拜门生一款审出未拜门生之先黎昻曾借徐谔银五百两未还比伟璱以绅衿不合结交地方官但借银一事原在防案外令徐谔出银一千两修城许将此款详请外结徐谔依允先措银六百两缴贮汉阳县库旋因新知府到任尚未结案知县许国鸿不敢自担将银退还徐谔收讫此事伟璱本无暧昧恰蹈李之嫌前抚批黎昻呈词即有闻徐谔持银打点府县两衙门无不走到之语是前抚已疑伟璱得赃以致黎昻一案拖累两年翻驳不结伟璱操守平常之声名从此而起今年二月二十七日抚【臣】徳龄亲审此案惟注意于前抚所批徐谔持银打点一节因先将徐方夹讯随即押发臬司收监二十八九两日臬司又加刑审徐方只得招认送过伟璱银二百四十两杯縀表礼八色黎昻亦供曾见徐谔家人在伟璱宅门交银等语【臣】查先防黎昻讳强为窃一案系伟璱审明黎昻讳饰实情续防黎昻徇私卖法一案又系伟璱访明徐方投拜门生现审官犯有不怨恨伟璱者乎即至愚极贪之员亦无揭报他人行求卖法之后复索被揭本犯财物之理况黎昻系贵州举人与前抚同乡若知伟璱受贿早巳首报以泄被揭之愤何待今日扶同徐谔父子含糊袒证耶若徐谔父子主意诬赖伟璱问官当为秉公驳诘使反噬刁风不致纵长今因前抚有风闻持银打点之批抚臣信以为实故于两年之后刑逼徐方供报伟璱得赃实于情理不合然终属讐口且系一面之词不足凭信又有安陆府京山县把持侵税之劣监夏可俊上年十月内赴廵抚衙门告伟璱灭案毁碑苛征税银前抚不查档案辄批藩司行查今特委徳安府知府亲往安陆密吊伟璱收税红簿拘讯经承牙行未免小事大做知府竟为地棍所制抚臣又疑伟璱雍正九年署汉阳府任内房船税银有征多报少之弊谕令两司曁武汉黄道立提九年分经承查讯殊不知汉阳府徴解税银惟九年分独多若谓伟璱多徴少解【臣】可信其必无或管事家人通同经承瞒官作弊在所不免【臣】亦尚在查察【臣】钦遵
　　谕旨细加密访查伟璱初涖徳安委署汉阳调任安陆三任之中竝无枉法贪赃之事现今虽有浮议或系出于讐口或被地棍诬告均非伟璱得赃罪案此外委无劣迹近日亦知戒酒总因伟璱为人倔强心直口快梗议地方事务久为人所憎厌今抚臣初莅尚未熟谙所用内幕又系前抚旧人凡前抚好恶之员内幕无不留心现今物议纷纷抚臣亦未觉察【臣】秉性愚戆今年六十有四惟有恪遵
　　圣训所辖属员满汉一体从无偏向钜细事务若不访察确实亦未敢冒昧具奏此【臣】之一念愚诚也除不时教训伟璱砥砺亷隅务期成一好官外所有伟璱本无贪婪劣迹之处据实回
　　奏伏祈
　　皇上睿鉴施行谨
　　奏
　　候另有谕旨由内阁颁发
　　雍正十一年七月初九日湖广总督【臣】迈柱谨
　　奏为恭报早稻收成分数米粮价值仰慰
　　圣懐事窃照湖广早禾今己收获经【臣】行据北南两布政司各查明分数竝米粮时价分晰开报前来湖北八府一州所属早稻收成自十分九分以及八分七分六分不等米价每石自七钱六七分起至一两一钱不等湖南八府四州所属早稻收成自十分九分以及八分七分不等米价每石自七钱一二分起至八钱七八分不等惟是楚省素称泽国每常夏潦本年五月间隂雨连绵六月初旬川水骤发又値襄水泛溢二水交激以致江陵监利沔阳荆州衞等处低洼田禾间有被水淹没而江陵适当二水滙集之冲该县熊良工隄堘被水冲溃所有早禾淹浸稍甚然通算収成亦有六分例不成灾又湖南巴陵临湘华容三县沿湖最低之水田间有被淹之处旋即水退正可栽插晚禾【臣】现在酌动工项银两啇之北南抚臣按照被水轻重之地方查明极贫次贫之佃民酌行周恤务使得所目下水已渐退溃口之处抢筑保护仍可补种晚稻杂粮以望秋成总之北南连年丰稔今岁二麦早稻俱获丰收现今中禾颖实晚禾青秀民间米价甚平仓箱称庆理合缮折奏
　　闻恭慰
　　睿懐所有早稻收成细数并米粮价値【臣】谨另折分晰
　　开呈
　　御览谨
　　奏
　　览全楚早稻収成分数朕怀深慰其被水地方贫民加意抚恤务令不致失所
　　同日又
　　奏为奏明事雍正十一年五月初九日准署陜西抚【臣】史贻直协办廵抚印务鄂昌咨开湖广出征兵丁应制军装陜省现经代办其所动银两咨楚解还至所需藤牌五百面陜省无从办解希速制僃解陜转解军营等因【臣】查楚省虽有匠作能造藤牌然不及粤东之精工坚实若俟往粤制僃未免往返迟延【臣】有捐制藤牌系委员赴粤造运来楚现发各该营演用今调回五百面验看俱属坚固鲜明已于六月十三日委把总王国泰领解陜西廵抚衙门交收约七月中准可到陜转解军营尚未严寒得以早僃征防又委千总王忠赍价前往粤东制办藤牌五百面俟回楚补还各营一转移间均得僃用无误事闗僃解军需相应缮折
　　奏明伏祈
　　睿鉴谨
　　奏
