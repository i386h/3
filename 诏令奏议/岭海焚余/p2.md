<!-- { "loadSidebar": true } -->
　　臣伏见陛下杀逃官一、贪官二，特颁圣谕严于雷霆、而辄中止。臣以为陛下此举，杀与不杀，两失之矣。陛下欲杀人，当与大臣议可否；其难其慎，定而后行，一成而不可变。今令出于独断、议屈于群挠，不可杀而欲杀之，是陛下轻人命也。当杀而不得杀，是陛下失主权也。陛下一举事而始不慎、终不信，一之已甚，而又至再，使四方观听妄有揣摩。陛下用刑如此，何以用兵；立法如此，何以立礼！愿深维往失，益毖将来；言而不行宁不言。臣远臣，蒙陛下奖其敢言不敢不言，以负陛下；干冒宸严，无任陨越。
　　●辞礼科给事中疏
　　为明主有如天之度、微臣有匪石之心，恳辞科衔，仍赴军前以举初志事。
　　顷臣席藁具疏，辞泉州知府之命，激切之际，语不择音。伏蒙圣慈，不加显戮；旋接邸钞，以臣停刑一奏，破格擢臣礼科给事中。臣搥心雨泣，陛下至虚至明之衷，何人不可用、何事不可为，臣虽肝脑涂地，何以仰酬特达之遇！然臣闻之，不夺人之亲者，明主之仁也；不夺人之志者，亦仁主之明也。臣窃自维人臣之义与人子之心，就监军而辞郡牧；盖欲舍安土而履危疆，非敢薄外官而希清秩。臣六年进士、五月知州、三载林泉，甫期苫块匍匐，得再见汉官威仪。服阕之后，赴部补官，不过一知州耳。考满给由，循资内转，不过一员外郎耳。昨蒙钦改京衔，于臣本来已为速化；今骤居封驳之司，以礼名官，即当以礼自守；夺情而为知府与夺情而为礼科，贤、不肖之相去，其能以寸乎！且使天下之人，谓臣薄知府而不为、慕礼科而遽拜，仍居禁近、不履疆场，口舌得官，矫情钓利；是清昼攫金而笑投金于暮夜者也。伏乞陛下收回成命，臣仍遵前旨，为忠义营监军；必不得已，愿受职方副郎之衔，以昭陛下能受直言破格用人之美，于臣足矣。且陛下改臣为知府与改臣为礼科，皆非初命。臣规陛下以信，臣不敢自失其信；臣事北下以礼，愿陛下亦用臣以礼。谨沥朴诚，仰祈俞允。
　　●奖忠讨逆疏
　　为奖忠讨逆，以申大法事。
　　臣伏见北天之堕，四海碎心。安皇定位，仿唐、宋以六等定罪；而奸臣窃柄，政以贿成：颠倒轻重，徒修门户之怨。于是，宵人踊搤，谓节义可以不立、叛逆可以不耻、寇雠可以不雪、法纪可以不设；浸淫丧心，而以天子为奇货，与犬羊为市。此皆受朝廷之厚恩，高冠长剑者也。使江左复沈、瓦解土崩，由于国是不定。今陛下赫然欲兴高皇帝之鸿业，则忠逆之分数、赏罚之权衡，宜别有振作，不在遣将出师之后。臣愚谓奖忠义者，先贱而后贵；讨叛逆者，先贵而后贱。此激发摩厉之权，不可易也。臣所见山阴儒童周卜年，未登黉序，身任纲常；虏令既下之日，慷慨赋诗，投于东海。三日之后，乘潮而归；衣裳不改，面貌如故。当特祠表扬，以答其精爽；而后及于生员王毓蓍、潘集。推而上之，同知王道焜、参议马鸣霆、沈胤芳外臣也，行人陆培小臣也，巡抚祁彪佳、左都御史刘宗周、吏部尚书徐石麒，自有应得恤典矣。夫受恩深重，之死靡他，有心者自知引决；若偷生可以无罪，而能杀身成仁，非有殊褒，不足发忠义之气。臣尝语人曰：吾辈不能力卫封疆，而使郑遵谦倡义、周卜年等死节，自当巾帼而葬。此非私言也。若杭州之陷，则有钱塘县知县顾咸建从容就刃；临安县知县唐自彩举义谋泄，为虏所支解；徽州之陷，推官温璜手刃妻子女五人，然后自杀；宁国之陷，原任山东巡抚丘祖德起兵以图恢复，临阵被擒，虏得而脔之，其子丘萃同时就死；苏州之陷，有徐汧、盛王赞；松江之陷，有葛麟、卢象观；扬州之陷，有何刚、施凤仪、吴尔埙：岂非秉彝之好、气义激扬，位无尊卑，不谋而合哉！夫犬马犹知故主、匹夫匹妇尚矜名节，乃有累朝元老，漏尽钟鸣而独拜虏廷，深相结纳。如礼部尚书姜逢元者，援虏婿为同宗，受宴受币；持虏旗、张虏示，挟虏卒以归绍兴，骄其邻里；且为其子姜天枢乞盐运使、孙姜希辙乞内院，于腥风膻雨中极膏腴清华之秩，为墦间垄断之谋！此而不诛，何以谢高皇帝？又如吏部尚书商国祚，摇尾乞怜于逢元以希引进。臣不识国祚一旦入地，已非夭亡；而甘心负国，遂至于此！推而下之，姚应嘉、金兰等之辫发从胡俗也，陈之遴、钱■〈施，冉代也〉等之勾引陷桑梓也；钱震泷之跪门求用为贝酋所斥也，傅岩等之受伪官招摇外任也。
　　如臣乡缙绅，其洁身自全者颇少。此曹平时剥民误国，惟患官不高、富不极；一日祸变，上之不能自裁，次之不能举义，下之不能捐财力以佐军兴。若王师至，而犹不能反正内攻以赎罪。即留此不义种类滓秽天地，何所用之！宜命督师照李晟复京事，即行显戮，以张天讨。若郑之尹已渡江见虏，剃发而归，有子遵谦倡义大功；宜削其官而赦其罪，使人谓干蛊之子可以保全其父，既以教忠，可以教孝。斯法与情两协者也。故臣谓奖忠之典宜厚于韦布，其自一命而上亦分内耳。讨逆之法宜严于甲科，其自贡监杂途以下即难民耳。臣所未闻未见，皆可类推。陛下如以臣言不谬，通行申饬，严赏罚以正国典，一贵贱、先后间，而大圣人之作用见矣。臣草疏毕，复思威庙蒙难，文武大臣宜走宫门护圣驾，仿嵇绍死乘舆之前、今或从容官邸以图自尽者，忠矣，犹未正也。故御史王章以巡营之责，力与贼抗，胁降不屈，被害于阜城门，独以正死。此部议谓二十四人中死尤称烈者，照殉难巡按张铨例，当赠兵部尚书，而靳而不予。其子官生之栻从义师江上，颇着英称；今间关阙下为父请命，部覆未上，困顿旅次，求一故人衣食且不可得。夫光时亨之子，尚蒙陛下垂怜；王章之子，岂可拘以常格乎？丘祖德之弟丘祖浚，九死一生，陈其兄侄死节状；两人皆刚年有才略，并望陛下亟为录用。用一忠臣之子弟，已足激发人心，而维持名教；况于有用之才耶！伏乞圣监施行。
　　●陛辞忠告疏
　　为恭绎圣谕未尽之言，谨附同朝忠告之谊，仰祈申饬文武群臣共图实政事。
　　臣承恩命即赴江干，誓死诘戎，余非所问。顾于召对之次，圣怀洞达，无不悉之情；退而思维，通夕不寐。以陛下大有为之君，而天人交处于不足，群臣苟有良知，皆当引罪请死；奈何呼之犹不应乎？臣观古之集大业者，上作志则下作气，上作气则下作力。今中兴之计，陛下勇决，而群臣出以从容；即亲征一行，陛下自然，而群臣类于勉强。其诸因循苟且，未易尽陈；两京积习，牢不可破。陛下至于作力矣，群臣且有未能自见其志者；是臣所终夜永叹也。李纲之于宋，挠之不听、折之不从；高宗决意弃之，而成偏安。郭子仪之于唐，无事则就闲、有急则赴难；肃宗未尝决意用之，而亦成再造。今封疆之臣，言及于内；而纶扉之地，制不及于外矣。其最可惧者，武人得操政府之权，台谏尚有私门之谒；邪正各具汇征之势，群臣亦存联络之形。其最不可长者，易于言君而难于言臣，易于言相而难于言将，易于言功而难于言过。其最不可不戒者，不奉令而奉意，不畏理而畏势，不争军功而争官体，不断实事而断空言。大臣既未有胆识能为陛下决大疑、定大计，动人于千里之外；而小臣复少死职之人，若有微示重轻，以分趋待向，则陛下必独立于朝廷矣。且即使趋向不回、轻重不失，訑訑沓沓，待挽推。若天下之事惟陛下事，而群臣无所与焉，几何而不败。凡人之心，分而为十分，用其半于公、用其半于私，此今之所谓贤者也。然而用五分之私，足以集十分之害；用五分之公，不足收一分之利。凡人之力分而为十分，用其半于缓、用其半于急，此今之所谓中行也。然而用五分之急，仅足乘三分之势，用五分之缓，常足失七分之机。今何时也，陛下为孤君、群臣为危臣，不言忧乐，而呼吸判存亡；不言得失，而造次争生死。如今群臣曰：吾能拜犬豕，则可。若犹未敢为此言也，岂可呼之而不应哉！臣今日行矣，臣知陛下苦衷，敢以此为同朝告。其所以告陛下者，陛下固能容之，亦曰轻信人者，必轻疑；轻出言者，必轻改；慎报故人之德，勿多假以重权；偶开使过之门，勿屡干以清议。盖用百君子未易成功，而用一小人即能致败。爱民贵乎不扰，今且有十年九牧、一事两行之烦，虚受视乎能行，仍恐有说而不绎、从而不改之病。此区区之愚，终欲自献。若夫驻跸不可久、出关不可迟，惟愿毅然决计，勿复以建宁为天兴而已。幸陛下与诸大臣留意。
　　帝览疏，命翰林缮写于文华殿屏障间，俾君臣交儆。郑芝龙以为同于市朝之挞，欲车裂金堡而后已。从此崎岖闽、浙，无一步不践危途矣。
　　●论马士英不当复职疏
