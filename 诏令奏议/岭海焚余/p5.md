<!-- { "loadSidebar": true } -->
　　职浙江杭州府仁和县人，由庚辰进士，选授临清州知州；兵荒灾疫，誓不催科，居官五月，投劾而归；廷臣交荐，蒙先皇帝起用，不赴；既而圣安御极，奸臣窃柄，自以麋鹿之姿，终于山野。不幸南畿再陷、武林失守，职避地禹航，潜结乡勇，与镇臣姚志卓协谋抗虏。复城之后，虏乘虚焚瓶窑、入石濑，职几死虏手。弃家渡江，见镇臣方国安于舟中。国安轸其流离，犹欲为职遣兵迎取家属；职谢之曰：但愿明公灭虏，使余生得见汉官威仪；若贱眷私事，不敢仰烦公旅。时姚志卓复趋余杭，职即挈渔舟赴小亹，与郑遵谦共图恢剿之策。维时于颍、章正宸、熊汝霖、钱肃乐、祁熊佳、马晋允、王绍美等，每握手论心，未尝不为职歔欷叹息也。职以皇上正位已久，而亲征之驾迟回不发；徒步入关，慷慨请师。旋以直谏受知，特加科衔。初蒙面谕，再荷温纶，不容不拜；遂赍敕书、将印赐郑遵谦，即监其军事。职惟大敌在前，九矢难折；分则虏操渔人之功，合则我得御侮之谊。且秦、楚犹可同仇，岂一家遽分胡、越！星赴江干，言传天眷。遵谦祗受，亦曾飞启上闻。职观事势颇有异同，义不以一身之去留，而开官家之嫌隙国。卧疴斗室，稍俟痊可，即移御营复命。此职服官出处、闽越去来之大概也。比见镇臣方安、王之仁斥职为叛逆，指职为奸细；职以抗节孤臣，弃一家、出九死，以奉王室，心迹洞然，可以不辨。顾谓职以百口保黄澍，招引入浙江，上烦殿下令旨，俾遵谦缉解法司究问。夫黄澍降虏，天下共知，职仗义之人，岂为不义者左袒哉！先是，皇上登极之后，赐澍手敕，赦其前罪，会立功自赎；此豁达之度，颠倒群材之大略也。澍拜敕即拜两疏，愿挈上江以归本朝；并合胡腾蛟、通刘弘起，规取中原，冀湔前慝。此亦用间之际，招来反侧之大机也。时群议持疑，职适论列封疆数事，谓李佑贼将，当阵生擒李愬，不特违君相之命，且拂将士之心而用之。今澍自来投款，无用多疑。澍既不至闽、又不至浙，我之所费，仅一敕书耳。而圣谕亦谓黄澍已失身虏中，果为虏用，何难明目张胆，岂必定为细作。今日之过，朕与尔分之。此职拜疏所谓陛下信澍固当用，疑澍更当用。此是兵机，非众人所解者。夫兵不厌诈，使澍稍怀犹豫，则一纸诏书，适足以发狡虏之猜忌；黄澍不为屠肆，即为俘囚矣。篰枣画龟，所以杀野利天都之具；职岂遂真保澍之人哉？夫逞一时之忿，不顾其理之安，以公议定是非则可，以私憾决生死则不可；即伏澍怙终之案，为职异日杜幸生之端则可，若造乌有之词为殿下今日张拒闽之帜则不可。职为皇上近臣，非虏官、非寇官，且衔命而来，以奖郑遵谦倡义之烈；非通虏、非通寇，较其局面不过如王景亮之至方国安军中耳，在遵谦无缚职之理。若谓监军奉何主之命，则起义复奉何主之命？职所奉者，皇上之命；即使敌国之衅遂成，职当以为而不可者，谢奉使无状之罪于皇上耳，岂可委君命于草莽哉！且无论职为皇上持大体，不区区争一监军。即毅然视事，则职固高皇帝之义臣，并非皇上之私臣；即郑遵谦为皇帝之义兵，亦非殿下之私兵也，岂得名之为非类乎！职赋性狂直，一论王期升、再论马士英、三论彭遇颽，宜其来国安之憎。而郑遵谦又为江上诸臣所侧目而欲甘心者，则借澍以陷职、借职以陷遵谦，亦势之所必至。究竟职伏尸流血，不死于封疆而死于门户，不死于黄澍，而死于遵谦，众射之的也；宁特霜飞六月、冤塞贯城而已哉！谨详列职所受诬宜辨者，惟殿下与诸臣虚公以断之，职不胜幸甚。伏候令旨。
　　●岭海焚余卷中（永历戊子十一月止庚寅正月）
　　仁和金堡道隐父着
　　●时政八失疏
　　为中兴之根本在朝廷、经国之规模惟法度，谨论时政八失，仰祈圣断，亟行厘正事。
　　臣闻天下有道，以理驭势；天下无道，以法徇人。谋国者类以国家之变乱，听其凌夷，而不知以纲纪之凌夷，酿成变乱。尔者殷忧启圣，薄海向风。臣职不献谀，未敢为中兴称贺也。祖法不守、人心不正、国是不定、主权不争，虽使宋得偏安、汉规一统，恐有不能终日之势；而况丑虏尚骄，内变不弭乎？夫知药病即药，以弦易韦，非有甚难之事也。臣请不避斧钺，以时政八失，一为陛下陈之。
　　一曰朝政不宜独专也。臣谨按祖宗设官，特尚严密，虽阁臣不摄部务；其摄部务者，变也。至于文武之职，截然不紊。文安侯马吉翔护陛下于险阻之中，积有功勤；赏以通侯，谁曰不可！前者阁衔之加，吉翔陈谊力辞，可谓有体。然辞阁衔而不辞阁权，得毋避名而居实乎！勋臣有事则挂印专征，无事则理京师戎务。其不侵文臣之官者，制之也；其并不掌卫臣之事者，尊之也。吉翔督理京营仍管锦衣卫，则已自亵矣。复参预机务，是内阁也；主会推大僚，是六部、都察院也；章奏进止悉在其门，是通政使、六科也；诰敕经其看详酌定，是翰林院也；出入内廷、口传天语，是司礼监也。举天下人之分理而一人任之，三百年无此法，三百年亦未尝有此人。权震世者，主危；威震主者，身危：度亦非所以爱吉翔也。
　　一曰勋封不宜无等也。思恩侯陈邦傅攘反正之伐，遂晋上公，已为江、粤诸勋所笑；一旦世守，颛恣罔行。臣察浔州奉旨，则居守耳。以居守之旨，行世守之敕可乎？有此敕是交通干乱政之禁，无此敕则矫诏犯不道之诛。且朝廷颁赏，自有常经，功不一人渐，何可长使；封疆可以割裂，则天子将为寄生。是可忍也，孰不可忍也！
　　一曰罪镇不宜久纵也。闯贼郝永忠本我寇雠，暂归绦索，未尝与虏一战；而震惊乘舆、戕贼内地，顷且残靖州，逐勋镇矣。陈友龙反正之后，有力恢宝、武之功；而永忠遍布流言，谓勋辅腾蛟令其报仇，欲以离义士之心、败督师之望。永忠杀虏不可、事主无能，势且白头作贼；而敕旨呴濡，如奉骄子，使得借朝廷之刀杀朝廷之人，跋扈神飞，忠贞体解。陛下一诏削其官、声其罪，使天下知其为国法所不赦。即奔逃斧钺，亦必有斩木揭竿，为万姓雪愤者；永忠特献忠之续耳，陛下何惮而不为也。
　　一曰中旨不宜频传也。臣闻辅臣票拟不当上心，驳改再三，竟传中旨。不知所谓中旨者，果出自陛下之意乎？祖宗朝军国万几，上每日御文华或在暖阁召诸大臣面决可否，即庙算确有禀成，而票旨仍归阁下，所以防在旁之奸、绝丛神之借也。今外廷之臣，脂韦多而骨鲠少；大之不能引烛焚诏，小之不能叩阍力争。如果出陛下之意，何不以一切庶务听各衙门率由旧章；而重大机宜，会辅臣上前公议，取自圣裁，务求至当。陛下既有忧勤之实，且得以长料事之智，益知人之明；奈何使天下之人，一疑其斜封墨敕、一疑其口敕处分也。夫用人而传中旨，虽君子亦谓之进自他途；行政而传中旨，虽良法亦等之出于私意也。
　　一曰贪墨之风不宜自内廷始也。纳饷得官，殃民蠹政，陛下既不能禁之于外矣，亦宜谨之于内。乃一朱议■〈氵充〉也，明旨业云抚按交参，赃私狼藉；而听其输饷，令都察院严追进解。未几，命以监司推用矣；未几，复补平乐知府矣。使■〈氵充〉议而贤者，则无赃可追；议■〈氵充〉而不肖，仅有罪可赎。语云：子之不欲，虽赏不窃。今遂赏其窃矣，然则输饷有异于分赃乎？都察院非追赃之官，平乐府非赏赃之地；是一举而三失也。朝廷不以正率，安能中饬群工；即日下哀痛之诏，何益于民生吏治耶！
　　一曰调停之术不宜自言路终也。言官者，是非可否所从出也。天子曰是，言官曰非；大臣曰可，言官曰否：天子但有一是一非，必无两可两否。言官固未尝无功罪也，潘世奇之与吕尔玙，一旨而得两非；吴其雷之与谢昌，三疏而未尝存一是。此亦一是非，彼亦一可否；显示以不明不白之状，而隐示以一轻一重之权，则阴阳消息之祸，必有不可胜言者矣。夫使言路可以调停，则天下复有何事可容分别？此固巧于立仗马寒蝉之榜样者。臣不愿为陛下听之。
　　一曰义兵不宜概行摧折也。天下之以起义冒官而行私者多矣，然在朝廷，自有机权以鼓舞开其先、以察核谨其后耳。秦皇四海既一，且以销兵生草野之心；今强虏未殄，每见归农之令，将无早计乎？道路争传揭示通衢谓「破家起义，全发隐山」八字，见之欲呕。以臣虚公之论，行己各有经权，彼此不容偏废。凡为国家矢报，智以济忠者上也，愚以成忠者次也。其中破家起义，亦有有用之才；全发隐山，不过无用之士。然揆之名教，未为得罪，亦何至于欲呕哉！夫出于一己者，仅天理之存亡；传之四海者，即人心之向背：不可不慎也。
　　一曰奉使不宜滥及非人也。声教既阻，文告为先；荆棘少通，使命特重。或以一人规一路，或以一路规四方：朝望既轻，首尾皆断。今负贩之夫，苟且得官，皇华载道。顷闻恭慰山陵，令江右赍奏通判吴之俊加以部曹，附便前往；此何等大事乎？南都可往，自有亲臣、大臣；如不可往，复安用此！谓陛下轻天下可也，倘谓陛下轻祖宗可乎？周鼎瀚以小人之尤，不容于朝，姑为昼锦之计；而明旨令以原衔颁敕，辱朝廷而羞当世之士。夫四方以二祖、列宗之歌思，望翠华于两粤如在天上，未尝敢有轻陛下者；奈何用匪类以自轻也。
　　以上八失，更仆难终。臣姑举一二，以概其余，亦不能为诸大臣解矣。夫经营虽当草昧，而侥幸不可中兴。且今日之朝廷，非有余力能致天下之死命也。所恃而存者，一代之祖功宗德、千秋之圣教王章耳。使祖法不守，例皆不守；人心不正，言皆不正；国是不定，事皆不定；主权不尊，名皆不尊。先事不图、当事不执、过事不挽，一任其势之所至，而奉身以听之而已矣。此于私甚便，于国家之存亡，臣不知其何如也！愿陛下赫然干断，下臣疏公议；如臣言不当，则治臣之罪，以谢诸臣。倘谓杞人之忧，可佐薪胆于万一，改弦而张之，朝政一新，观听皆动；既往之病，即见在之方。区区朴忠，稍可自尽；死职蒙祸，素不敢辞。惟陛下垂察。臣无任激切待命之至。
　　●辞署印疏
　　为微臣未信而谏，方候处分；不可则止，义难就列。恳辞印署并请褫斥，以安愚分事。
