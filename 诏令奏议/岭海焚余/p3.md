<!-- { "loadSidebar": true } -->
　　臣伏见陛下复马士英官，设为功罪以相准，其所为功，与士英无与，且皆不得已而为之辞者也；其所为罪，犯二祖、列宗、天下人之怒。陛下不得私赦士英，使人谓陛下轻祖宗、安皇帝、太后而重郑芝龙；首反居下、足反居上，臣未见其可。人有钦酖而死者，必覆其余沥－－士英，安皇帝之余沥也。北京未复，用一士英，而失南京；南京未复，用一士英，必并失福建。岂有以宗社存亡，徇一勋臣之情面者！且士英之功罪，不待辨而决之。芝龙非遂倒视黑白；其所为此，特欲使陛下失人心耳。若曰借以收方国安，则国安之忠、不忠，故不在士英之用、不用也。陛下能自强，谨持理法以御下，则拔扈者必臣；不能自强，倒持理法以听下，则臣者亦必拔扈。今使人臣内外比周，挟勋镇之兵威以胁朝廷，使不得不复其官。士英已无人臣礼，陛下亦安得而臣之乎！今即使士英能复南京，还安皇帝、太后，犹无以偿东南百万生灵之命。陛下日言爱百姓，而先庇一害百姓之人；日言报祖宗，而先纵一覆祖宗社稷之贼：无以自信于天下。至谓舟中一见，能识真人；倘有疑陛下利安皇帝之亡而归功于马士英者，则岂可哉！臣愚昧不能多举远事，即如鲁藩复用士英督师浙东，万口号为翻板弘光。臣诚不忍以陛下圣明，再蹈此辙，取笑四海，贻讥万世。敢进其狂直，止此过举。若夫士英之罪，虽虏寇亦能知之，无俟臣言；陛下勿忧其北走胡而为此羁縻也！臣缮疏甫毕，陛下仍用彭遇颽为佥都御史；马士英、王期升、彭遇颽皆用，是悬榜而招小人矣。小人何尝无才，但能亡人国耳。期升曾经臣论列，犹以远臣谏，不敢未信而多言；遇颽经臣面奏，是以谏臣谏，不得听：则陛下未为能纳忠、臣未为能尽职也。陛下未为能纳忠，臣生有余媿；臣未为能尽职，臣死有余罪。臣闻谏臣之道，后事而争之，不如先事而止之。臣窃幸有先事之止，不烦补牍而遂以因循，贻后日之争。若屡翘陛下之失，以便其沽名责直之私者，非臣愚所敢出也。乞削臣科衔，以为溺职之戒。臣不胜陨越。谨昧死具奏，伏候圣断。
　　●先事陈情疏
　　为谨陈江东之变局，并剖微臣之素心；恳祈圣断，亟赐处分事。
　　臣以十九日至温州，与督抚臣鸣俊定临江进讨之计。辅臣议抵金华，即遣中军都督佥事郑有亮监军、光禄寺少卿朱子觐率兵直走临安，与忠武将军姚志卓合，以窥杭州之西北。一面速请圣驾出关，镇定异萌；一面调兵征饷，陆续接济。臣即从台州，径赴忠义营矣。臣自惟受陛下特达之知，初无一语欺饰，以负天地；而事会所遭，辄不从心，迹涉于欺，言皆成罪。不得不先事以告陛下者，遵谦两迎大驾，力主开诏，其归向不可谓不笃；今闻受鲁藩义兴伯爵；诸人俱拜，势不独异。即揆之功名之心与危疑之情，羁縻瞻顾，未能遽绝，皆宜有之。臣至军前，可令立缴藩篆。然陛下之驾不出三衢、督师之兵不临江上，即遵谦独奉正朔，而二心之群横截于中，声息不得相通、缓急不能相救、此曹不敢夺遵谦之兵，其以断遵谦之粮也有余矣。遵谦若舍杀虏之初心，返戈内向，即为不义；若坐而待毙，是不死于虏，而死于高皇帝子孙之手也。臣至军前，亦即可通启鲁藩、驰檄文武诸臣，反复劝戒，以明大义。然陛下之驾不出三衢、督师之兵不临江上，臣与遵谦共奉正朔，此曹不敢杀臣之身，其以阻臣之行事也亦有余矣。臣若遨游于二帝之间，即为不忠。若中道自弃，一事不成，是向以朋友之谊，犹可展手足；而今者奉天子之命，并不能置笔舌也。臣已与辅臣鸣俊约矣，今当与陛下约：二月为期，投应不至，而鲁藩拒命、道路阻绝，遵谦之营不能自拔，则臣先事之陈，不啻再四，臣即束身以奉使无状，自拘于司败耳。若夫欺君之罪，非臣所敢任也。臣之心迹，至明至白；其修晰陈事，至真至切。伏惟圣监。
　　●缴敕印疏
　　为微臣奉职无状，束身归朝；恭缴敕书、关防，伏候圣断处分事。
　　臣以正月十八日至忠义军，恭颁恩命；镇臣郑遵谦率诸将士踊跃拜受，即拟遣子懋绳、左翼总兵官洪声督兵迎驾，有定议矣。先是，遵谦为江上诸臣所齮龁，屡有夺粮之衅，一军嗷嗷已几两月，行粮未措，遣发维艰；而会稽县库额征之饷，复为方国安中军藩封定南伯俞玉者劫去。遵谦不得已躬自入城，稍示弹压。田仰、客凤仪共挟私隙，列阵藩宫、伏兵殿侧，袭杀遵谦，断指伤臂，劫掠居民，几成大变。遵谦归，迅连章纠之，格而不下。此则遵谦孤危内变，未知死所之势也。臣甫至台州，陈函辉密启鲁藩，欲杀臣矣；既至绍兴，环起而攻者，谓臣藐视监国，抗不受官。今既入闽，乃复至浙，摇动人心；而方国安、王之仁等复为王期升、马士英修怨，遂借黄澍一案，指臣为虏谍，欲立杀臣而后已。臣窃惟王之仁，故无足怪。国安即欲杀臣，则请命于陛下耳；乃假手鲁藩，此何为者也，遂具启稍明出处本末，而束身归期，恭听圣断。此一举也，国安语御史陈潜夫：若臣不入闽则已；如果入闽，必甘心于臣。臣谓犹有朝廷，则臣有罪，自死于天子之鈇钺，宁有死于强臣之刀锯者乎！顾臣反躬自思，臣之罪，臣自知之；亦何必诸臣箝网四张也！臣以缞绖不祥之身倡义余杭，与姚志卓同败，而终不能与姚志卓同功；上之不能死节以教忠，次之不能守制以教孝，冒昧行间，往来闽、越，有何实效裨益国家！即以直言，蒙陛下不世之知，亦口舌得官耳；乃碌碌道途，未能了郑遵谦一事，并不可谓之说客：是臣之罪也。臣徒以力请亲征，结怨勋贵。今黄道周既败于前，郑鸿达复退于后；四方为之丧气，万乘不可轻行。臣业已欺江东父老，而又不能荷戈先登，与健儿争一击之长；乃类于贼虏贻君父，是又臣之罪也。臣初谓江东可以坐定，浙西可以力复，杭州可以间取，义师可以驱策。今事机既失，关外动摇；仅一督抚坐镇三衢，为已坏之封疆收拾残局，尚恐不支。若臣敢为大言以欺陛下，是又臣之罪也。顾犹有可解者曰：愚若黄澍者，陛下虽经赐敕，澍虽经拜疏，然举国持疑，即愚人亦知扪舌；而臣谬为反间可、用招来可，必澍之反正。今未有期，设令溘先朝露，则澍终为叛臣、终为党纵，圣明矜察，不投三至之杼，臣亦何面目舍圜扉之外以为居、斧钺之外以为命乎；且使天下之人，谓陛下弘奖人才，每多破格；而猥蒙宠遇如臣者，使悍将奸党得借题修却侮辱朝廷，伤圣世平明之化而玷陛下知人之明。此尤臣所刺心扼吭而不欲生者也。谨恭缴敕书一道、忠义营监军关防一颗，席藁于衢州旅舍，伏候宸断处分。倘蒙圣明念其无他，不加显戮；乞削臣原官，予以应得之罪。臣即远御魑魅不敢忘死，以图报圣恩于万一。至若郑遵谦效忠原切，实势多乖；所积猜嫌，半因归命。今声灵未及，逃死为难；更望圣慈多方矜拯，臣无任激切待命之至。为此具本，端差臣标中军参将龚朝植恭捧敕书、关防缴进，并赍奏以闻。
　　●再请终制疏
　　为再申终制之请，仰恳天恩俯遂愚诚事。
　　臣两具疏辞职，未蒙圣慈放免。臣以分属小臣，不敢迁延道途，屡渎天听。臣奉差宜复命，特监雪谤宜谢恩。且出十死一生，宜稍尽犬马恋主之私。谨趋行在，于本月十五日见朝讫。臣虽一介志存名节，忆当筮仕之初，见先臣黄道周论杨嗣昌根本已坏，节目何施。臣读其言，每为叹服。今即国当奇变，不主故常；然与郑遵谦、姚志卓等戮力疆埸，于心差安、于义差合。兹备员禁近，始于倡义，终于持禄；已亏名教，实负本心。此臣区区深以惕息。臣伏读圣旨：墨缞随驾征讨，正合金革之礼。非不知仰借明纶，可自解免。顾臣力请陛下出关，而臣乃复入闽矣；虽不得已，亦心伤焉。疆圉孔棘，庙算成艰。幸浙、幸虔，尚无定画；为征、为讨，当在何时。在陛下可以万几周六合，原非虚文亲征；而臣不过以一身治一官，何必虚文随驾。伏乞陛下特允臣请，许于服终供职，使臣进退无媿大伦。此尤朝廷克谨民彝之务，臣不独为私请也。
　　●三请终制疏
　　为忧时虽不敢辞、陈力尤无所据，冒罪终请，仰祈圣监事。
　　臣两疏终制，天语弥切，谕以时事安危之机、君臣相救之义，与国家两全之礼。臣伏读感泣，苟具心胸，何忍言去。臣闻时平则贵能让，世乱则贵能任；以今观之，容有未然。今天下不乏能任之人也。撰敕铸印，惟见才多；课职献功，惟见才少。夫乘危急之秋袭取功名，斯已薄于君臣矣。复使不肖如臣者，开一夺情视事之端，利禄撄心，薄于父子，亦何取如此人而用之！且使臣能操戈杀贼、力御疆场，国尔忘家，未为不可。今懦而无武，不金不革，于礼安居！若乃入垣办事，责在建言，而朝廷纳言之途未尝不广，大小诸臣工师技艺人皆得言，言皆得见；即臣横被知遇，以直言而授谏官，非为谏官而始直言也。然则今天下所少，亦不在言；所少者，择言之识与能行其言之才耳。臣即黾敏图报，于实效空言，两者无一而可，而徒有薄于君父之愆。此臣所为不忍言去，而终不敢不辞者也。夫训士以勇，贵在知方；观人以使，本先有耻。臣岂独为一身爱名节哉！愿陛下深察，曲全臣志！至于遵旨候对，臣诚欲稍毕其区区之意；苟片语有裨，亦恋主微诚所不能自已者。臣不胜恳切待命之至。
　　●极陈时事疏
　　为危亡之形日迫、补救之术全疏，恳乞速定庙谟，无狃积习以蹈覆辙事。
