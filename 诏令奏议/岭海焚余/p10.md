<!-- { "loadSidebar": true } -->
　　臣幼读汉史，见范滂就谳之词曰：使善善同其清，恶恶同其污。又曰：身死之后，愿埋滂于首阳山侧；上不负皇天，下不媿夷、齐。臣反复斯言，每为陨涕。滂处汉世之末流，终以身徇清议；况人臣服官死谏，岂复望有完生哉！臣万里孤身，立朝五月，所得罪人间者亦已多矣。顷有张载述论臣等廷辱辅臣，陛下特与申饬；圣意和而正，益以媿臣心之褊而激也。虽然，言官而至于廷辱辅，臣岂得已欤！夫今之所谓辅臣者，是非不在心胸，羞恶不登颜面；虽弹文日上，顽梗如前。臣不得已，而以口舌补笔墨之穷，与廷臣共听。譬之唤死，不免号咷，何暇计旁观之惊咤耶！若乃载述参臣之指，原未尝为辅臣泄愤也。载述寄食中官，呈身废督；所促膝屏语画策噬人者，不过缘景监求见耳。其上书也，外不由通政使，内不由文书房；伏阙之时，头未抢地而疏已在中官之手矣。苟欲为正人、立正言、行正事，安得有此奥援哉！今之欲处载述与贺康年等者，有所甚怜甚爱而不欲急其处之也。若无可奈何而为之辞，则其未至于处臣等者，赖陛下之圣明也。色斯举矣臣，敢不仰体宫府内外同谋合手之苦心乎？夫为言官，近而得罪中贵、远而得罪强勋，大而得罪政府、小而得罪诸不逞之徒，亦可告无罪于高皇帝矣。宋仁宗既谪唐介，犹遣中使护送，不欲有杀谏臣名；则陛下容臣休致，亦所以自全圣度也。如其不尔，臣善善恶恶，本自天生；日在班行，遇事即发。廷辱辅臣，正未有艾；申饬不已，必至处分。水尽路穷，到头一着，归骨于首阳侧，与范滂执手，终为陛下盛德之累；陛下复何乐有此臣耶？臣无任激切待命之至。
　　●驳何吾驺疏
　　为辅臣急不择音，顽谗无状；谨据实驳参，仰请圣裁立赐处分，以正告天下后世事。
　　盖臣阅辅臣何吾驺辨疏，不胜小人无忌惮之叹也。奸邪窃弄威福，欲蔽主聪而杀谏官者，止讪上一语耳。臣固不惜堕其彀中，而陛下圣度如天，则已宽臣法外矣；臣复何言！然用舍者，一时之政；是非者，万世之公。吾驺敢与臣辨，臣安得不与吾驺辨！请就其言一一而驳之。
　　其一曰：吾驺自叙入朝本末，则勋臣李成栋待之良厚矣。然成栋待之厚、吾驺报之薄，何哉？吾驺曰：勋臣归来，必挥刀斩之。斩臣乎？斩吾驺也。其不斩所厚之吾驺明甚，则是斩臣也。以臣所见闻，成栋父子皆明于大义而能守礼者。当陈邦傅请臣监纪时，且为臣不平。今以得罪吾驺，遂挥刀而斩言路。斯言也，成栋不受也。夫吾驺在五羊求成栋荐首辅，成栋不行；欲先处科道官而后入朝，成栋又不听：人能言之。此成栋所有之美也。无故而斩侍从之臣，此成栋所无之恶也。吾驺重于掩成栋所有之美，而轻于加成栋所无之恶；岂非相报之悖哉？且臣固非畏刀者。朱敕发于票拟之前，从无此事；吾驺来，而始有之。旨由内意，吾驺自与臣言而自讳耶？然则不用吾驺，本出圣断；真圣断也。无端污蔑，谁使转圜；真转圜也。是征实之言，非架空探问之言也。吾驺而不通内，岂内通吾驺欤？
　　其二曰：所在生戎，戎生于吾驺耳。臣以礼科兼职方出监忠义军，准道以职方加吏科；臣受主知，准道席父势。臣入浙东，撄鲁藩之锋，百折不回；准道省城到任，出入陈兵，勒公祖父母官行属礼：不可同年而语。涂炭几多、武断几多，岂无款状！臣亦未能操刃及此；而吾驺舐犊，遂肆狂鸣；人莫知其子之恶也。
　　其三曰：包凤起废人，臣等言之。若准道去冬欲以凤起为惠潮巡抚矣，同官丁时魁曰：是有足疾。准道拂然曰：古不用孙膑耶！臣等以为废人，而吾驺父子欲奉为车中谋主；兵威既张，恐非朝廷之外势！上公世爵，颁自吾驺，谁敢吝者？又无论其败，乃公事矣。
　　其四曰：伍瑞隆通书在未反正之前，一语定案；吾驺得毋徼幸否？若在既反正之后，吾驺未必发觉之。臣廷诘吾驺曰：公欲借伍瑞隆以洗刷一身名节则可，欲借瑞隆以株连毛毓祥则不可。吾驺曰：何敢株连！言犹在耳，毓祥分房不搜准道卷，致落孙山外耳，罪不至死。臣非为瑞隆故出者，吾驺必欲为毓祥故入，可乎？吾驺残很，何殊盗跖！臣若归骨东陵，则入吾驺世界，方将刽臣肝而脯之；如往首阳，必无劈魄之祸也。
　　其五曰：睚眦必报，此吾驺昭性也。张尚不予敕印、王者友不予札付、毛毓祥予严旨无不可者，皆获罪吾驺为不可耳。臣等成履霜之渐，不谓吾驺坚冰遽至也。门墙贿赂，谆切不忘，亦吾驺师友之厚；然曾念君臣义薄耶？思文皇帝遇吾驺以非常之宠，而白莲间道弃之如草芥。今思文安在？频行赐凤起剑，不足博颡上之一泚，而忍于陛下之前夸张无恧，难矣哉！
　　其六曰：吾驺持辅臣式耜疏，谓如此则干碍多人，此不可饰说也。吾驺虑今日干碍之多人，独不知当日干碍之一人乎？臣劾吾驺，不求助于式耜；就事论事，何用挑激！可谓臣挑激式耜矣，臣不乃挑激陛下乎？
　　其七曰：吾驺既已自供矣，若处康年，即如处我。吾驺变其语，不能变其意也。不处康年，则大小文武为吾驺用者，正不乏人。臣责其发踪护持，而乃云苦苦相向，亦情馁而气尽矣。
　　其八曰：士大夫品行，不因爵寿而高。黄士俊在佟虏坐中，见先臣子壮极刑；四十三年状元及第而不早死，真不幸耳。后与吾驺携手，同来为国贼乎！臣裁书抗虏，远迩传诵，见奉明纶宣付吏馆；臣且耻于自言。乃谓久染虏氛，性情心术俱变耶？臣腹中何有，稍有忠义二字；若叩头养甲，满口老爷，此则吾驺之礼义逊让也。臣为太祖、高皇帝而骂之，何体面之有？
　　其九、其十，吾驺之理自屈，而臣辞原不穷也。吾驺既来辨，定不去三寸面皮，裹以十重铁叶；不如付之不见不闻。今亦知为羞辱不堪耶？可与减一重矣。乃又谓何足累人耶？此又加十重矣。待得皇上恩予一言，自可立去；此贾以道「朝廷许我以不死」之故智。陛下天德宽弘，待大臣有礼；摘牙牌而请出，必不忍为！若欲待吾驺自去，则谁为吾驺可立去之日者；吾驺可谓有定见、有定守矣。当吾驺召对，矢日指天，初不邀臣旁质；然臣不幸而侍班，遂窃闻之，同朝之臣皆闻之。说谎寒盟，吾驺终不能逃鬼责，其尚可恨人非耶？吾驺曰：惟乞皇上允臣一去。吾驺下笔，几许徘徊。又曰：逼逐士俊以及臣吾驺。吾驺下笔，又几许悲愤。吾驺不与臣言去就，臣则与吾驺言去就者，吾驺勿厌臣也。整饬内阁，臣无此语；然吾驺谓三百年来何尝许科臣入阁整饬。臣谓三百年来，不曾有此内阁，即不可无此科臣，臣不整饬，谁整饬之？若臣不愿掌印之心，犹夫吾驺不欲出直之心；坚持则一，特净秽不同耳。臣在延平，奉旨掌兵科印，臣具奏力辞，内有「兵科印信见有本科，臣万翱可以署掌」之语。然允臣辞而不允翱署，仍以礼科右给事中孙昌祖掌印者，此吾驺首揆柄政之所为也。翱参论吾驺，则本科不当掌印；臣参论吾驺，则本科始当掌印乎？吾驺一身之事，而颠倒任意若此，为公乎？为私乎？臣不屑辨。惟陛下简会臣疏，立赐处分；若不治吾驺之罪以谢天下，即治臣之罪以谢吾驺。其是非自在万世，臣能信之耳。臣无任激切待命之至。
　　●再辞印务疏
　　为微臣甘领忤旨之罪，必不受踞印之名；席藁控辞，伏候严谴事。
　　臣以血证再辞印务，未蒙谕旨。继有何吾驺论臣踞印，臣复具辞；奉旨：兵垣重任，金堡着殚心料理，不得屡辞。该部知道。钦此。臣惊惧拊心，不胜陨绝。臣本一冷面，不耐热官；当同官丁时魁题署之际，面辞书辞，真心苦口，至今可覆。时魁责臣既已服官，不应避事；两奉明旨，义不可逃。今且病矣，吾驺谓臣掌印，致谢元汴不能安其位，是臣逐元汴，为同官所嫉也；谓臣一手把定，枢臣曹烨畏而不较，是臣侵部权，为烨所容也；谓部司诸臣皆含愤不平，是臣凌轧，为同朝所怨也。臣性至戆，遇事即发，不能一刻待。臣性至躁，意有不快，如在沸汤焦火之中，不能一朝居。臣性至洁，不受人一语轻薄：辱臣品行，如挞之市朝；摘臣心胆，不能一日苟活。臣为吾驺所污蔑而腼颜署印，岂复有人理哉？凡人苦欲为官，下者求利、中亦求名。臣半生自爱，彷佛中人。五载无家，孑然块处，衣服饮食皆故人所周恤；而掌印以来，工食纸札，多方称贷。极穷之官，为印所累；极热之印，遇臣而冷：有何可恋，必欲踞之。吾驺以小人之心，度君子之腹；妄意此中或可啜汁，旁猜元汴恨不分甘：听之可羞，言之可鄙。吾驺死不出内阁，臣生不入兵科；人品不同，行藏各异。百叩天恩，准臣谢事。倘匹夫不夺之志终不见原，臣亦惟有停钞、惟有封印。误封疆是臣死罪，抗君父是臣死罪；臣宁毕命北司、断头西市，掌印之事，断不为也。臣草疏甫毕，闻吾驺已蒙面而入直矣；陛下敕中令吾驺调理一二日，吾驺乃自病自起耶？三百年来，有此奉鸿胪寺便宜入直之内阁哉？吾驺明欺陛下必赐优容，笑骂由他、好官还我，固已肺肝尽坏；岂有面目堪施比于老臣一死报国途中日看三台者！丧心无耻，殆为过之。朝廷适当中厄，出此穷奇；使一代纶扉，万年遗臭。吾驺谓臣天性出口唾骂；臣不幸生如此时、见如此人、作如此事，虽欲不骂，不可得矣。伏望陛下赐臣严谴，永不与吾驺比肩事主；虽长逝九原，亦为目前干净之鬼，何乐如之！臣无任泣血恳祈席藁之至。
　　●三辞印务疏
