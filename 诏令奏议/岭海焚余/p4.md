<!-- { "loadSidebar": true } -->
　　臣至行在九日矣。自去冬陛辞，迄今八阅月，所见所闻，有君无臣。犹之乎前虚文盛、实事衰，犹之乎前营私殖利；犹之乎前处堂之嬉，朝不知谋夕；犹之乎前而兵愈单、饷愈匮、封疆愈蹙，陛下之志愈狐疑而无所倚仗。今恢复之说，几成梦呓。陛下无谓前此规画，遂足扞御。今虏以精骑三千直叩关门，能必一丸泥封其险乎？万一不能，御营之兵既弱且少，八闽人情脆而喜变，储无宿粮、守无宿备。陛下无谓诸高冠长剑者皆可以共生死，凡群集阙前以陛下为利之所在者，异日必以为害之所在，而去之惟恐不速。今即借端速引，而亦有所不知也。陛下虽武，谁与婴城！内备既不可恃，外援可待，能如宋高仓卒之际介马疾驰，虏追及于瓯止矣。今舍闽则广，广不可则海，此有异南宋崖山之辙耶。陛下一动跸，则闽兵亦各归其家；幸虔既不可旦夕安，幸楚又不可旬日至，能如羽林神策以死卫蜀道梁洋之难乎？万一又不能，陛下何所税驾？今士之勇怯，战者不知；备之缓急，守者不知；道之险易，走者亦不知。苟且，无事则铺张中兴、粉饰太平而已。其稍有知者，第抚膺顿足以为无可如何。呜呼！可为寒心，一至于此。愿陛下明敕群臣竭心致思。国至于将亡亦宜忧，人至于将死亦宜悟。有能任虏之不至，至而战必胜、守必固者若而事、设有不幸，能收余烬以为再举者若而事。能者可者竭蹶而行，犹恐其不及；勿徒以一会议塞责，勿徒谓某处有某督抚、某处有某勋镇，某勋镇已晋封颁印、某督抚有尚方加敕，可以无恙塞责，庶几殷监浙东。百有一济，宗社臣民，不胜大幸。臣三辞不允，两候不对，自伤无以解圣明宵旰之忧。臣之来不为偷安，臣之辞职亦不为逃死。臣之迂愚，以为不莅职而死，异日见高皇帝于天上，或无误国之诛；见先臣于地下，亦冀免忘亲之罪耳。并祈圣监，终赐曲全。
　　●请决策出闽疏
　　为罪言日滋，野谋徒切；再竭狂瞽，以尽寸心事。
　　臣伏睹陛下以南宋败残之终局，为本朝恢复之始基；践祚一年，蹙国百里：此人谋不臧，而所处之地失也。自古中兴之君，未有不于死中再生、亡中再存者。五胡相残，晋始安枕；兀术再窘，宋高徒以楚蜀长淮尚为藩扞、两河忠义日扰腹心，麤以称臣结其苟且。今燎火在胸、安翔在步，愿陛下尽弃天子之文，躬行将帅之实；设令遂返天兴，此由泉州港自谢女峡迁于硐州，至崖山旧路也。陛下既不屑为，岂可坐困延平，待其自毙。今诚能大戒文武，声言复浙，为汉使者晨入韩信之军直走湖南，奖率锐师竟捣荆、襄，招来兖、豫，中原豪杰群起相应；逆虏闻之，以为陛下必天而下，必不敢取我，弃尾自丧首脊：此上策也。简阅忠义，移跸虔州，疏通江、广，兼顾闽、浙；丁魁楚等后劲于南雄、万元吉等前茅于建抚，急呼楚师为之连臂：此中策也。乘水兵之出并势出关，抚慰溃散合为一路，与虏浪战，胜不虚生、败亦不徒死：此下策也。若往来延、建，观望经时，幸虏之不来，而虏必来；冀关门之可守，而关门必不守。轻骑叩城，避不暇走：是为无策。愿陛下熟计之。当今之时，犹有称王者之师，宜万全八闽之地为根本者。今直有王者，未尝有师。度之时势，万无一全，而空饰观听；恐贼已入门，犹传呼拜客，如北京故辙，可为痛心！且有闽饷一百二十万，守关门而不足，何与于进取；即有闽兵数万，求一战而不可得，何益于胜负之数。陛下岁余所多者天子之名，未能报雠雪耻之过耳。其实与凤阳蒙难同一寄生，谁为根本，惟陛下深思之。臣二十二日具「危亡之形日迫等事」一疏，尚未得旨，貌言皆华，苦言皆逆。然时事至此，安敢不言！幸无以霁颜，文其充耳；臣即获罪，稍慰此心矣。
　　●终请守制疏
　　为言官有不得不尽之职掌，行己有不得不守之廉隅；誓死陈情，终乞守制事。
　　臣四请终丧，未蒙俞允。前以国事日坏，义不忍默；拜具「危亡之形日迫等事」一疏，奉旨：奏内满纸忧危，惜无实着！金堡果有救时经济，着即条议来，以凭委用。该部知道。钦此。臣汗浃于背。窃叹票拟大臣，何谅臣之厚而待天下士大夫之薄也。陛下御极一年所矣，所言者匡复、所筹者兵饷、所进退者人才；即当路诸人，受恩深重，忧国奉公，自其分内。岂臣不至，片纸亦无忧危；岂臣不言，满朝遂无实着。且抱术救时，宁甘怀宝！岂臣职在进言，无容论而不为；诸臣道在立功，顾当存而不论乎？夫责臣以实着，此试可之至断也；期臣以救时，此虚受之盛心也。顾令臣条议，孰敢不议；而谈及于委用，又何疑臣之薄哉？臣闻之，言而求利与言而求名皆有道，所号为小人。臣通籍七年，居官者五月耳。苟非虏踞桑梓，谊不厕身仕途。且以终制力辞，虽奉严纶，臣行臣志，未始到任。若才开口论事，便谓有所要求，则台省遂成由窦之径，封章皆为攫位之媒。臣非未受主知，何必建言求用；如以竞进之心，待忧危之志，人生品行存者几何？且使九重之上，疑谏臣论列本非爱君，不过窃利图荣；岂特沽名卖直，是范镇所谓陛下有纳谏之资而大臣进拒谏之计者也。君子卷石以避不肖之名，小人必攘臂而争不肖之利，则国家污隆、人才消长，分于是矣。臣虽愚陋，亦当为一身爱此名节，为言路守此纪纲；岂容混迹掖垣，复为忠臣孝子所笑！伏乞陛下立削臣官，以存君父之大防，以别言功之实效。至于臣弱植之衷，本无经济；即有条议，不合时宜。顷于未奉旨之先，已具「罪言日滋」一疏；倘蒙圣监，聊尽蒭荛，亦不敢再有建白以蹈尚口乃穷之戒。
　　●请处分疏
　　为恳恩特赐处分事。
　　臣窃见辅臣曾樱奏，内称平国公郑芝龙所最恨者臣堡，以上布其言于后殿，同于市朝之辱；可权处分，以示慰安之意。抑何忠于陛下而深爱臣也。臣自去冬十一月十七日陛辞之后，千风万波；即方国安之欲杀臣，明云平、定二侯有书与之，臣不敢深言。今合辅臣之言，则已较然矣。陛下不即处分，恐异日有甚于陛下之处分者；臣即不敢避祸，然于国体则愈损矣。臣本无才术可以裨益圣朝，倘如辅臣之议一处分而可使无兵有兵、无饷有饷，苟利社稷，死且不辞。臣复何惜此官，不以仰慰宵旰。且臣受陛下深知，即形迹日疏，而神志相照；用臣有经，舍臣有权。愿陛下无惜一臣；即有严遣，无殊于锡命也。并乞勿下臣章，别赐指挥；恭候圣断。
　　附刑科给事朱奏单
　　同官金堡原在制中，平虏侯臣每对人切齿而谈其隐，益有深意存焉。皇上用之扈驾，则愈见参差矣。若遽处分，又于国体有损；不如令之终丧，庶几两全而无害。
　　圣旨：金堡准守制去，服满候用。
　　堡于终丧，盖四请而不得，乃得之于朱君；其所以得之者，曾也，亦郑也。使堡终为人子，其锡类也大矣；能无感乎！
　　●一上鲁藩启
　　为祖仇不可忘、家难不可构，请持理势之平、崇仁让之美，以定中兴一统之计事。
　　职以书生，弃家抗节。始与姚志卓会师余杭，继与郑遵谦同盟江上；马晋允谬列职名，蒙殿下职方正郎之加。职不受而入觐请师，遂以直言受知，衔命监军。职非轻殿下而不臣、私皇上而效命也，职闻天下之大，非一身所能为；一家之仇，非二心所能报。
　　一矢可折，九矢不可折：虽夷狄犹能言之。职等倡举义旗，初非为殿下争天子，亦非为皇上定诸侯，直欲为高皇帝二百余年摧荡廓清之功雪恨耳。计高皇帝在天之灵，与其两孙相持，不如一孙独任；计诸臣所仰体高皇帝在天之灵，与其两主相衡，不如一主独令。昔更始称尊，刘演止居大司马之位；湘阴继统，刘崇亦守节度使之官。演岂甘以贤让不肖，崇岂甘以父让子哉？恐一家之中，有二天子，即外患得以相乘也。今且无论帝王之名与先后之序，殿下以侄事叔，则今上既非湘阴殿下以贤事圣，则今上并非更始。即上表称臣、拜疏迎驾，岂遂为屈己乎？古今事势，略有监观。有以诸侯为天子者矣，未有已为天子因一诸侯不顺，而遂自贬为诸侯者也。然则两大相抗，必至于离；两离相戹，必至于败：使狡虏得乘瑕观变，坐而收渔人之功。谁为高皇帝不孝之孙？谁为高皇帝不忠之臣？恐殿下与文武诸臣，不得辞其责矣。殿下至仁至让，职所深知；顾使轻薄险躁之徒，扼腕抵掌而张拒闽之声。宁有江东十万之师，合之未足以退虏；而用绍、宁、台三郡之众，分之又足胜皇上者！诗云：兄弟阋于墙，外御其侮。今当御侮之时，而自启阋墙之衅，此亦与诸臣忘家报国之初心自相刺谬也。殿下诚能排群议以奉一尊，异日光复二京、祗谒寝庙，皇上之功不过汉光武，而殿下之德乃过于周文王；厚实不亏，而显名烂焉，即皇上亦安能屈殿下哉？职奉天子之命而来监军，固不容郑遵谦不纳。倘谓职非殿下之臣，难与共事；职仰体皇上亲睦之谊，必不以去就开争端。如以职挟持异说摇动人心，将甘心于职；职固高皇帝之忠臣，亦非今上之私臣，弃此七尺如脱敝屣。事后反观，则合。今日佐命诸人，无有如职之能爱殿下、敬殿下者；惟殿下少垂察焉。
　　●再上鲁藩启
　　为守义不可以逆诬、奉使不可以威屈，敬陈立身本末；仰祈睿照，以定天下万世公论事。
