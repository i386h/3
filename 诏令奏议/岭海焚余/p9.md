<!-- { "loadSidebar": true } -->
　　臣窃惟孙可望等革心效顺、同仇讨虏，朝廷待之有恩，固可以收其功；而御之有体，乃足以服其心。先经廷臣会议，后臣与枢臣曹烨再奏，亦既详且尽矣；滇抚杨畏知、寺臣袭彝复有所请，臣以为不可徇也。徇其请，而适不足以服其心。吾惟明理而守法而已矣。何谓理与法？夫本朝无所为异姓王也，开国则中山等、靖难则河间等，皆追封耳。可望归命本期，而一旦听其擅大，陛下且不可变祖制，臣等又安敢亵主威！乃有为之说者曰：哈密之忠顺、金忠之忠勇，王非乎？臣请折之曰：此夷狄也。国家因其夷狄之俗而王之耳。可望方愤夷狄之横，而欲为中华雪耻；且悔僭窃之非，而欲以正义扬名。彼将俨然自任昭代功宗、天朝男子，而以一字虚称弃之夷狄，朝廷不忍也。则有为之说者曰：南安不下亦封，今以六诏版图归我何如？臣请折之曰：此亦一夷狄也。且我取陈氏之安南，可望取我之云南，事固不可同年而语。则又有为之说者曰：我无以制彼之自王也，不如因而予之。臣请折之曰：我无以制彼之自王也，彼既自王矣，又何贵于我之予之。彼思为我之人，宜守我之法；如不欲守我之法，是终不欲为我之人耳。今日不能制其自王，异日岂能制其自帝耶？则又有为之说者曰：彼且起而与我为难奈何？臣请折之曰：彼与我为难已数十年矣，我与虏为难，彼复与我为难。我能制虏，何忧于彼？我不能制虏，彼且为虏所制矣。夫张献忠川中败死，可望由黔入滇，乘沐天波、沙定州之斗，以收渔人之利；借我土地养兵蓄锐，不虏仇是求而与我为难，其曲在彼，我何虞焉！则又有为之说者曰：彼既称王久矣，恐其未能自贬。臣请折之曰：尉佗自称南越武帝矣，汉太宗玺书一至，而撤黄屋左纛、去帝号；前史两美之。可望诚贤者，以假王而易真公，正即为贵；如其不尔，李自成称万岁，犹然盗赋也。起居服食，拟于王者，英雄所不道。若复恋此区区，则奄六诏而有之，此间乐不思蜀矣；为我讨虏，不亦欺乎？则又有为之说者曰：朝廷发十万之众，未必遽定云南；今无亡马遗镞之费，而以全滇归，奈何效印而不予？臣请折之曰：豫国公金声桓、惠国公李成栋，皆挈全省以归我者。二臣不求王，我亦安得而王之。则又有为之说者曰：二臣者，我之臣也；彼固我之敌也。臣请折之曰：彼非我之臣，独非我之民乎？且李自成，亦我之敌也。则又有为之说者曰：自成之罪，浮于献忠；赤心穷而归我，不如可望。臣请折之曰：赤心初就抚，不过赐将军印耳。三年与虏抗战，自侯而公，非骤进者。可望桓圭，乃在初锡，朝廷未尝无差等也。则又有为之说者曰：彼方欲为我出兵，如是则不出矣。臣请折之曰：可望公，则不肯出兵；可望王，则我又不愿其出兵也。且无论就抚之李赤心、反正之金声桓等，则何以处夫百折不回、誓死沙场之从龙诸勋镇乎？使可望临之以王，诸勋镇必解体；是我得一方之兵而失四方之众也。川中之众数十万、黔中不下千万、楚中百余万，合江、粤之众亦百余万，皆以一王散之。倘有兵强马壮、援例而请者，遥制朝权，封王不已，必九锡；九锡不已，必禅让，即拱手而以社稷予人矣。可望方欲为我成再造之功，而乃为我酿覆亡之祸，可望亦安之乎？可望启而不奏、名而不臣，其意非能相下者。臣忝列兵桓，不能稍佐庙谟、除残戡乱，以致国势凌夷，不尊不敬，与文武臣工罪皆万死；岂可遽谓鸠形已化，漫然听之。此固可耻而不可喜、可吊而不可贺之时也。愿陛下严谕诸臣，裁之以正，一意战守；无为其所挟持，使远迩传笑，宗社幸甚。若曰我未能制之，姑羁縻而徐图之，则又不可。陛下下诏曰：可望诚能刓命，当受我上公之赏；不者听之。帝王举动，光明磊落，不伏疑根，以待远人，臣因是而深叹今日将相之卑也。庆国公陈邦傅身受国恩，不思裹革，一传寇警，遂谓事在呼吸，力请王封；何其怯也？大将不战，且当贻之巾帼；况主款耶！古亦有汉相威仪，能使单于生畏；今闻滇差谢恩，辅臣何吾驺、黄士俊越位而与之揖，可谓不纪矣。然则所谓将相者，一畏虏、二畏寇、三畏兵，惟不畏祖法、不畏清议耳；损威辱国，亦愿陛下切责而深戒之。臣无任激切惶悚待命之至。
　　●劾何吾驺疏
　　为遵旨特参大奸大诈之辅臣以请政本，以绝乱萌事。
　　臣待罪谏垣，前于召对面陈大臣不公不法；臣等列款纠参，不敢避污蔑之罪。钦蒙圣谕：如有大奸大诈，尔等据实参来。天言凛凛，明于霜日；臣而容隐，斧钺难逃。臣谨按辅臣何吾驺，性本贪邪，才兼凶狠；弃君卖国，人得诛之。陛下以典宜求旧，嘉与维新；臣亦姑置不言，徐观其后。而吾驺习与性成，教亦不善；入直未久，罪非一端。臣请为逆折其锋，与众共弃；惟陛下垂察焉。
　　臣窃观古来奸臣乱政，未有不内外交通者。当吾驺卷土重来，已有报复立威之议，赖勋臣李成栋持正不从而止。吾驺遂与内臣夏国祥等深相结纳，凡其所憎者，先发朱敕明示处分，而后票拟应之。此报彼施，有如桴鼓。每一旨出，吾驺必曰：此内意也。夫内意岂非中旨之别名乎？陛下方切责群臣言中旨，而乃听吾驺称内意。陛下试思之，不用吾驺，本出圣断；未几而有「无端污蔑」之谕。果谁使陛下为此转圜哉？则吾驺交结近侍，挟制外廷：其罪一也。
　　吾驺身既辅政，其子准道循例违避矣。乃指称沿海盗踪，自请不时驰奏，而明旨一切听之。里海外洋，岂无将吏养奸窝贼；甚在乡绅，又安取此奉诏生端为者。吾驺当思文朝以准道为职方加吏科，借募练士兵之名，为涂炭枌榆之计。今复踵事，而匿其迹。父既把握朝权，子亦武断乡曲：其罪二也。
　　包凤起为吾驺门生，本一废人，无足轻重。非关刖足，自假长缨；欲呼吸山海，以张兵威而成外势，使廷臣无敢抗衡，伪谓雄关策应耳。上公世爵，颁母姑待；斯旨何来，有识怪叹！吾驺营窟于朝，准道营窟于家，凤起营窟于外；羽翼已成，矰缴难及，岂云谋国专以行私：其罪三也。
　　刘起凤原非钦犯，其伍瑞龙通书在未反正之前。吾驺藉之湔除旧染，已属不伦；而又用以驱除宿憾，吹陈出新，巧排机阱，第使茅毓祥为游釜之鱼，不难纵林中柱为出狎之虎：致羊城诸镇啧有烦言，谓朝政乖张，移书臣等。此吾驺威福自操，生杀在手；未酬私怨，先失人心：其罪四也。
　　张凤翼千金旧债，违众论而得温纶；御史王者友驳之详矣。包宣有何才望，协司职方；而以香火门墙，屡蒙风节之奖，乃得罪吾驺者。假公修郄，一意摧残，虽使片语快心，无不乘权逞技；使举朝之士，裹足而立：其罪五也。
　　绍武一案，圣德已宽。顷留守辅臣式耜请论顾元镜之罪，不过以天经地义，信史宜存；未尝片语株连，示人不广。而吾驺虑阻所亲起用之路，持之不下；词臣刘湘客，再争而后得旨。吾驺敬君父不如其敬乡党，而爱陛下之元辅不如其爱陛下之寇雠：其罪六也。
　　宪臣袁彭年秉正嫉邪，不为吾驺所用，遂嗾台臣贺康年极言丑诋。彭年求去，士论不平；吾驺语人谓：若处康年，即如处我。不惟阴为发踪，抑且显作护持；只手障天，未鸣先斥：其罪七也。
　　黄士俊以含饴弄孙之际，坐待钟鸣漏尽；吾驺入朝则挟之为伴宾，入直则视之如幕客。凡毛毓祥、贺康年等票拟，皆吾驺授以意中，驱其笔下；而士俊承颜望气，假手借刀，谁谓同侪乃如走狗。又不时言官拦路，大内通神：其罪八也。
　　大臣闻言，轻者谢过，重则乞骸；所以养廉耻、厚风俗也。吾驺惟知趋热，不惮死权；以三寸面皮，裹十重铁叶。笃生耐弹之体，既已顽钝不灵；坚藏反噬之机，时复爪牙尽露。四维不张，五经扫地：其罪九也。
　　昔之爰立者，或简在宸衷，采诸人望。吾驺缪当推毂，实可弯弓。众所同疑，已亦不信；立誓以坚一人之心，约法而动群臣之听。君子无欺，或谓鸣鸠可化；小人有命，悬知破獍难驯。大权才握，故态俱萌；说谎欺君，寒盟卖友：其罪十也。
　　至于以香山为郿邬，则守将范承恩等敕中布置家门，多于防维辇毂；以谪官为监谤，则行人方诈亨等旨内手驱小吏，先已目射大僚。朝廷官赏，供吾驺呼鹰牵犬之用，则陈凯、李权联疏并进，总以今年之荐牍，酬去岁之弹章；封疆援剿，值吾驺证龟指鹿之余，则杨钟、王沁红本遍搜，几以去岁之弹章，累今年之荐牍。此又吾驺纯灰三斛不可洗涤之肝肠自然形现，不觉伎俩之至于斯也。盖诚如圣谕所云大奸大诈，不独臣等所指不法不公。若其从前流恶，东海无波；天下万世，唾弃有口：又无俟臣拾牙后之言，为几先之论矣。伏乞陛下赫然一怒，明正吾驺之罪，诞告四方，使知圣人英断迥出寻常；政本不摇，而乱萌坐绝。是臣所力挽于道消、道长之介者。愿陛下勿视为偶然殿上之争，中兴幸甚。臣无任激切待命之至。
　　●论张载述疏
　　为微臣殿上之争，总为国是；奸党袖中之疏，原出私门：不敢再有多言，特请俯容休致事。
