<!-- { "loadSidebar": true } -->
　　本月本日准太常寺少卿管吏科都给事中事丁时魁咨移：为印务事。该本寺科题前事，奉圣旨：李用楫以原官署掌礼科印务、金堡以原官署掌兵科印务，该衙门知道。钦此。臣小臣也，例不当辞；然臣谏官也，前月二十七日具有「中兴之根本在朝廷等事」一疏，迄今十二日矣，未奉圣旨。夫使臣言而当，则朝上而夕报可，陛下之德也；臣言而不当，则朝上而夕议罪，亦陛下之威也。今迟之又久，徘徊而不下，岂陛下未能径行其意耶？抑将漫无可否，仍出于调停，欲臣自食其言也。陛下未能径行其意，而臣立于朝危矣；臣自食其言，而又立于朝耻矣。然则臣方将求去之不暇，而暇于署印乎哉！除臣将移来兵科印信并红本八封移咨吏科别题外，谨具奏恳恩辞免，并请旨褫斥。臣无任战悚待命之至。
　　●中兴四议疏
　　为八闽之事权当一、三吴之声气宜通，江楚以合而为功、秦豫以分而握胜；请弘庙略，自执中权事。
　　，窃惟天下之势，奋于西北，而苓于东南。今乘舆越在端水，尾不可以起脊；虽运会日新，譬之散钱，未见能贯。夫耳目不限一隅，而精神周于六合；使英雄竞起，咸仰圣天子明见万里之威，然后可以一大统。陛下不以臣不肖，俾承乏兵垣。其筹画固与中枢相表里，则在兵言兵，不敢以刍荛自慝也。
　　古之有天下者，横戈跃马以争中原，则八闽、两粤，无暇顾盼；乃者警跸所在，即八闽得为两粤之轻重。勋臣李成栋以全力下虔，期会章门；而偏师驻于潮、惠，则欲使海波不惊，亦宜有将伯之助。臣昔事思文皇帝矣，郑芝龙欲以私憾杀臣，而臣独知其子赐姓成功朴忠勇敢，气志过人；顷闻血战三年，不视芝龙一字。盖匪躬之忠、干蛊之孝，未有若是兼至者也。臣察闽中，兵非寡弱，直以兵不一将、将不一心，彼此相顾，无由独发。陛下何不下特诏，一以其事责之成功，使得合将士之涣散、戢宗藩之觊觎，陆以通入浙之关，水以断窥粤之路；即自温、宁以抵东莱，悉有奇兵并捣之用。此当议者一也。
　　三吴为财赋奥区，贤士大夫之所聚；倡义之烈，及今未散。陛下慎选大臣勋德才望足以服人心而操大柄者，命之督师，南京未复，则可以宣布威灵，奋扬旗鼓；已复，则可肃清宫禁，只谒园陵，经理征输，疏通师旅。然后开府维扬，合山东而恢河北。此当议者二也。
　　湖南诸勋曹志建、赵应选等既至衡阳，宜以一往之锐，竟出茶陵，与豫章合势；湖北诸勋马进忠、张广翠等直走武昌，三路建瓴，不期可会。然后督辅腾蛟居中节制，仍于武昌谨备行宫，以待驻跸。此当议者三也。
　　制辅胤锡已合夔门之兵矣，臣窃意李赤心十一部出河南，而谭文等分兵助川督出陕西，易地则无功也。夫吴三桂之据长安也，必得一当，以报我矣；起而与李赤心为仇，则势不可以速下。胤锡之调度，故已得宜；然后镇襄阳，以结三川、秦、豫之局。此当议者四也。
　　夫如是囊括四海之概，陛下已运之掌上矣。陛下整肃禁旅，朝夕组练，亲御甲胄，由楚以规西北。此大圣人之所为，一统之全局也。由江以奠东南，此中材之所为，偏安之半局也。陛下缅思二祖、列宗之鸿功，知必不以中材自画矣。愿与大臣议之。焕大勇于天章，授神谟于薄海，使阃外文武如奉进止于御前；异日报功阙下，若曰臣等禀朝廷部署，不敢踰越尺寸以得致此耳，天下其中兴乎！伏惟陛下裁察。
　　●奖恤义将疏
　　题为阐明义将生死忠功，敕部改正，分别奖恤事。
　　臣办事垣中，接到红本内兵部右侍郎摄礼部事臣曹烨题覆「监军御史米琦行间诸臣劳瘁已极等事」一疏，奉圣旨：是。副参游击都司张宗友等各员名，准原衔实授，给以部札。姚启虞着授副总兵都督签事，给与钦札。该部知道。钦此。其张宗友等系米琦标将，臣不与知；至姚启虞兄弟倡义本末，臣见在辰溪，知之最详，不敢不据实入告也。今年三月六日，协镇辰常署正总兵都督同知姚启虞与其弟启唐起兵浦市。至闰三月下旬，启唐赴四都调援；而辰虏尽锐来攻，启虞力战，为炮所伤，舆归即死。启唐自外至，以三十人搏虏败之，遂以副总兵代领其众，大小二十余战，杀虏数千；其与诸将绝指誓天，感有风雹之变。臣曾以铙歌十首勉励之；其一曰：截指盟心质上皇，此心不变变阴阳；黑风五月如拳雹，稍答将军气似霜。盖庶几白虹贯日之遗矣。臣自八月出山，遂与启唐不相闻问；然每饭未尝忘也。顷接督臣郑逢元一揭，极口南宁侯张先壁之功。然以臣所知，五寨司伪虏不满五百，诱其降而杀之，而动称鏖战；真满镇臣林得胜扎龙门溪一月，不战而返沅城。今捷功累累，而兄弟血战之姚启虞等，绝不挂齿牙。阃外之臣既无公论，则朝廷安得尽知；而君门万里之谤，乃归于天子。臣窃痛之。惟御史米琦独为表章；然远在常、武，第知启虞之起兵，不知其战死、亦不知启唐之能继兄之志若此也。伏乞陛下敕部改正，启虞宜特加优恤；启唐宜特赐敕书奖劳，并给与协镇关防，使得奉皇仁而率将士。臣敢以罪坐举主之例，保此虎臣。
　　●劾徐心箴、吕尔玙疏
　　题为枢属败行有素，台班非类当锄；据实纠参，以肃官方事。
　　臣与兵部车驾司郎中协理职方臣徐心箴，曩在延平，曾识一面。丙戌十一月，臣至衡阳，则闻有兵部大堂徐心箴在焉；臣窃骇之。间与衡人言，此司官耳。衡人不信，以为彼见有堂印给札为市，日日鼓吹送人；臣益骇之。意岂思文皇帝当仓猝之际，别有殊擢；抑心箴于仓猝之际，攫堂印而来也。以十行向心箴请札，得而观之，则车驾司印而用紫粉以愚人者；臣不觉失笑。夫士君子即当穷途，可为乞丐耳，何至为游棍耶！今者臣赴行在，有语臣：心箴每为旧文选张佐辰过付者，有谓其在职方勒索多端者。臣且唯唯，不敢否否。夫心箴不难以假印为市，则其得真印而用之伎俩可知矣；心箴不难与文选相通，则其操职方之权而自为之伎俩又可知矣。四方多事，枢属为行间之望，非精心敏手、廉洁无私者，不足胜任；心箴不宜久溷此坐也。自弘光以来，有职方如狗之诮；皆人累官，非官能累人。近且有薄职方而不为者；监军辄加台衔；即系勋辅督镇所题在外者，犹当特加澄汰。若十三道御史，岂可乱厕匪人耶？吕尔玙锦衣书办，臣姑不为已甚之求；然其假冒举人，经宪臣袁彭年所驳，则昭然耳目。乃不自引去，豸冠就列；臣不知其何以得，又不知其何以无失也。臣忝署兵垣，则兵部之不肖者，臣不能容。至御史虽为总宪属官，而互纠载在宪纲；且同居言路，则其不肖者，臣又不能容矣。用敢据实入告，伏候干断施行。
　　●论票拟党庇疏
　　为党庇成风，纠弹无补；再疏参驳，特请威断，以申国法事。
　　臣前具有「枢属败行有素等事」一疏，奉圣旨：据奏徐心箴衡阳鬻札，事属骇闻；着自行回奏。吕尔玙前疏引病请去，已有旨了。该衙门知道。钦此。臣庄诵之下，不胜感、不胜叹也。从来科道官纠劾大僚，言在必行；而宜稍存大体者，或以引病请去，为之解嘲。若日已有旨，则科道官之纠劾，并为后时与多事矣。臣何人也、尔玙何人也，且无论以仁杰之袍、赌昌宗之裘，志士犹为怏怏；即尔玙一窃位小丑，其有罪，朝廷竟去之耳。何待其请，亦何论其病，又何得以曾经引请宽其议论之条；臣姑不置辨。乃恭绎明旨，所云前疏引病请去者，似尔玙亦久出班行矣。臣至行在四十余日，表着之间，尔玙在焉；会推之际，尔玙在焉：是尔玙未尝去，亦未尝病也。何时卧疴？何时勿药？何时挂冠？何时赐环？既已有旨，即都察院当覆耳。宪臣袁彭年于何时具题请留？尔玙于何时谢恩回道？若云有旨未覆，则尔玙所引之病可以自痊，而所请之去兼可以自住；此直谓之蔑旨耳，岂得谓之有旨哉！夫尔玙出入马吉翔之门，凶锋满手；潘世奇一参，而堂官奉旨反严于属官，则臣今日安敢多求。所可叹者，尔玙俨然就列，则为猴官之柱史；尔玙即飘然去位，仍是兔脱之台臣。且臣责在发奸而弹文所及，无救于尔玙举人之假，更无损于尔玙御史之真；法度凌夷，莫此为甚耳。嗟乎！神羊之角，竟借狐狸；不仅识面无惭，抑亦呈身自喜。使堂覆而可无可有，即属官将自去自来，则有一尔玙而都察院衙门可废也。当臣未参之先，尔玙不难等明旨如弁髦；及臣已参之后，明旨反借尔玙为铁券。且以大臣去国之词为小人逋逃之礼，白简既已无灵，青蒲何当再伏！则有一尔玙而臣等六科衙门可废也。金吾之线索如前，豸绣之衣冠如旧。辅臣笔下，局蹐私人；天子诏中，周旋幕客：则有一尔玙而内阁衙门亦可废也。伏乞陛下赫然一怒，立褫尔玙之官，仍令法司究拟其假冒举人、交结权门之罪，庶国法伸而官邪知戢矣。其徐心箴既奉自行回奏之旨，自当俟其有无支饰，另本题参。臣无任激切待命之至。
　　●请覃恩应得诰命疏
　　题为补陈服官履历，恭请应得敕命事。
　　臣堡浙江杭州府仁和县人，由庚辰科二甲进士，初授山东东昌府临清州知州；升兵部职方清吏司员外郎，钦改礼科给事中。今蒙圣恩升本科右给事中，署兵科事。臣通籍十年，立朝无几，虽未效涓埃，而艰虞万状；前不具述，盖自乙酉起义，弃家以来，迄今五载矣。陛下龙飞，臣方守制，未敢入觐。及武攸之变，辰沅继陷，抗节于腥风膻雨中，一时比之谢源明；而谓臣拒虏书，亦过于谢枋得。然幸已不死，何可言忠！乃臣不能不疚心于臣之不孝也。臣幼而丧母，长服父训，禄养不逮，抱恨终天；甫襄窀穸，而虏骑蹂杭；仓卒起兵，时与愿违，流离数十里外，不得一攀墓前宿草。犹忆臣父易箦之际，以寡嫂幼弟丁宁相嘱，而今不能顾矣。为本朝义臣者，丑虏指名逆贼钞没田庐、株连亲族，臣不知兄弟妻子逃死何方，兄弟妻子亦不知臣偷生何地。臣孑然一身，寄食故人。再见日月，得如杜甫奉墨制归羌村，恐无此福；亦恐五世嵩楸鞠为茂草，黄沙白骨，雪涕无从。每一念及，肠为之断！然则忝列侍从，勉效尺寸，以慰先人；非邀陛下宠遇，何以雪微臣之罪也。臣于隆武元年、二年两遇覃恩，以拮据疆场，仅得一请；方候用宝，而延津变起，诰轴遂失。察于往例，亦应补结。臣虽流落五溪，未能执鞭策从陛下于险阻；然悲笳鼎沸，四顾侏■〈亻离〉，日以中国之衣冠，洒大明之血泪。今匍匐趋朝，后臣而至者，如同官洪梦栋等皆以获叨大典，则臣又似有应得之恩未敢擅请。并望陛下推两宫孝养之怀，悯臣万里哀思，弘开锡类；臣且得藉报所生，陨首结草，益知所以自矢矣。臣无任激切恳恩之至。
