<!-- { "loadSidebar": true } -->
　　臣等两次上殿面奏及具劄子奏状论列乞重行黜降干当皇城司并前月十八日夜内宿臣寮已施行外唯杨怀敏独防寛宥寻奉中书召臣等传谕圣防兼不以臣等所言烦渎曲加诏谕足以见圣眀开纳之量寛臣下进越之罪固宜退伏以听命安可更频干聪明自取罪戾然臣等以国体人情酌之不可便已须当复陈夫人主所以享有天下之重葢由法令等级明辨使人不敢陵犯然后极其尊尔故法令行则朝廷以之强法令偏则纪纲以之紊自昔治乱虽殊莫不由此阶也至于宫闱之变下人輙敢谋乱者前代间防有之皆由人君失德所致且陛下仁厚之德抚恤禁旅未尝以喜怒妄行刑诛虽甚无识宁不爱戴今卫士持刃直入禁庭欲陵犯乘舆是匹夫而有窥伺之意皆由有司不举职法令寛纵所生也为大臣之计宜为陛下深责有司失举之罪用行法令如杨景宗等并当诛戮以谢天下若以其过非自取止可贷其正坐并宜流窜以戒不职今杨景宗等旣以轻罚杨怀敏独又聊行降黜葢两府大臣以陛下左右之人不能坚执祖宗之法以避怨怒若当贼发之际怀敏能指挥众人于后殿即时捕获以此论功乃可赎罪今贼已入禁庭两夕之间陛下被此震惧固亦甚矣怀敏纵有先报之効其可赎失察之罪乎且以人主之尊寛一懐敏之罪固亦细事茍于事体无伤臣等何必苦更论列所惜者朝廷典法无逺近无亲疏当一而行之乃允众望况有司失察之罪无大于此其可贷乎太祖皇帝朝元舅杜审肇知澶州只坐界内河决免官归私第太宗皇帝朝楚王宫火灾废楚王元佐为庻人以怀敏职在近侍孰与元舅诸王之亲以怀敏失察贼乱孰与误河决火焚之僃利害大小较然可知而审肇元佐重责如彼怀敏之寛假如此伏望陛下举祖宗之法以塞公议正左右之罚以示无私不惜一懐敏慰中外臣子之望则天下幸甚臣等论列此事今已数四在于言责固亦无负然喋喋未已者葢忠义之心不胜感愤兹事体大若遂不言恐于圣德无益由臣等之罪也兼臣今日上殿再有奏陈已防圣防开允伏乞速赐施行【庆歴八年闰正月上】
　　上仁宗论卫士之变乞责降杨怀敏
　　吴　奎
　　臣窃见自行春令以来连隂不解此洪范传所谓皇之不极时则下人有伐上者今卫士之变起于肘腋頼宗庙神灵陛下仁圣即时擒获然流闻四方惊骇羣聼不祥之甚也传称主忧臣辱陛下此日可谓忧矣未知任其辱者果何人邪臣闻干当皇城司六人其五已被谪独怀敏尚留外人咸谓陛下私近幸而屈公法臣窃为陛下痛惜之况中外传闻获贼之际陛下宣令勿杀而左右輙杀之裂其支体此必有同谋者恐事露泄而杀之以灭口不然何以不奉诏也【庆歴八年二月上时为监京东排岸司】上仁宗论禁中内臣坐甲　　何　郯
　　臣伏闻禁中自盗发以来逐月分布内臣坐甲宿直以至伐木拆屋缮修垣墙増置闗键其于僃豫之方固亦甚至然臣以事体酌之恐为陛下计者误也夫体有尊卑事有小大尊者系于君卑者系于臣君而尸小事则失所称臣而专大名则非所宜以人君之举所务必博大所谋必经逺崇位号以习民之奉修政刑以防民之逾不废礼以杜僭偪之萌必行法以除暴乱之本使迩莫敢犯逺莫敢陵如此则等威辨而上下无邪心然后知天子之所以尊也今夫卫士生变事出非意皆由朝廷恩过而不知感官司令寛而不能禁也为今之宜其在一震威怒以示诛罚正大法以絶其慢举大刑以讨其奸斥邪伪附下之先絶其萌芽究贼乱犯上之徒务去其根本不恕无良而与众弃不漏有罪而示之公法令旣行纲纪旣正以此御下孰敢不防虽不増宫闱之警而其僃修不加省户之卫而其守固与夫区区从细末之事者不同年而语矣臣况闻陛下从顷年来过自警戒中宫之乐工已尽罢后苑之猎具已尽除其于谨天戒以饬圣躬虽诗书所称遇灾修德之君逺不能逮然于禁防之设所举者近而所忽者逺所谨者小而所遗者大臣窃惑焉伏乞圣慈以臣愚言命公卿大夫当廷公议一举法令威刑之柄以除邪伪贼乱之阶庻主威益尊国命益振内患旣弭外虞自除则天下幸甚【庆歴八年二月上时为侍御史知杂事】
　　上仁宗论步直兵士作过　　钱彦逺
　　臣风闻嘉庆院见制勘军头司歩直兵士等拟欲作过及于皇城内搜获先埋藏器仗者窃以军头司在崇政殿横门之南与军器库相连最爲近密其兵士日逐随本司臣寮出入甚熟而敢兴意外幸頼宗庙威灵先事败露今已下狱推劾臣虑其人等凶党结连人数众多或自来通行饮食之人心内自疑别生他变所系极大伏望圣慈特降指挥令制勘院先且疾速根究枝党如有姓名画时追捕入院并器仗所埋藏经歴地分人贠节级数目立具奏闻使中外闻之所贵禁卫安贴凶党尽去
　　贴黄臣近曽以连隂奏密状伏乞严赐指挥宿卫谨选左右御小人以深遏恶原今来兵卒等果有结连欲乞更赐指挥宿卫禁门倍加严整【皇祐元年八月卫士王安与其党相恶寘刀衣箧中从干当引见同杨景宗入禁门既为阍者所得景宗輙隐不以闻寻置制勘院推勘彦逺上此奏时知誎院】
　　上仁宗论歩直兵士作过【系第三状】
　　钱彦逺等
　　臣等风闻制勘院见勘军头司歩直兵士拟欲作过事虽一时狂妄之谋然迹其造恶本心为人臣者所共切齿况兵刃之属已藏在皇城门幸頼祖宗威灵上天豫垂变戒故先事败露傥因循未彰惊属车之清尘臣谓虽赤其族不可塞责今旣下狱推劾縁所系至大颇揺人心传闻四方震骇物听奸豪小人从而扇惑故根究枝党必须尽具案行罚不可缓不尽则他变生少缓则妄意起且昨来殿中亲事官作过之时法稍寛舍推索凶党不尽故此軰忲习乃复有此结连益大于前今若复用轻典臣虑后来之虞寒心疾首伏望圣慈以祖宗社稷自重不用一时恩贷特降指挥令制勘院疾速推究元谋头首及枝党等急行圎结公案申奏其应作过人并乞族诛于都市以示四方庻小人少戒建威消萌在此举矣兹事尤不可缓望特留圣意
　　贴黄其兵刃经歴门戸埋藏地分亲事官长行人贠及监门内臣乞早令制勘院先具当日人数姓名申奏乞更不令宿卫免别生他事其人据唐汉之法皆合诛戮今来乞并行决配逺恶州军庻中外整肃愿以昨来亲事官法寛为戒【皇祐元年八月上】
　　上仁宗论歩直兵士作过【系第四状】
　　钱彦逺
　　臣伏以王者任宗庙社稷之尊身系天下安危故必严宿卫盛宫室重门道以谨他虞是以法至重禁至密葢将遏絶乱源防微杜渐深计逺虑而爲祖宗社稷之本也故唐太尉长孙无忌误带刀至上閤而监门校尉不觉察有司处以死刑我太祖皇帝尝以内酒坊在厚载门外逼近宫掖而中夜遗火凡自监官至工匠斩五十余人讫太祖一朝内中无遗火者此法行刑重而人畏古今之成効今风闻制勘院所勘得怀器刃入皇城人主名应门戸地分干系亲事官人贠节级将欲断遣次窃缘所怀器刃已入皇城虽其人结连虚实未辨而门卫地分晏然不知则国家以重粮温衣养之何用本以御捍意外而耳目之前上下公然畏避权势轻弛法禁不行讥察况昨来内中亲事官作过之时由断遣稍轻是致小人惯习复有此事不轻上系宗庙社稷岂得复惜此数十兵卒而不思后患伏望圣慈察安危本末应制勘院所勘到不觉察怀刃入皇城把门及地分亲事官人贠兵级等乞不以常法断遣其本处正管门戸地分兵级并乞刺配沙门岛其余干系人贠兵级并乞刺配广南逺恶州军所贵臣子益励忠孝之心使小人自此戒惧【皇祐元年八月上杨景宗责授左监门卫大将军均州安置】
　　上仁宗论歩直兵士作过【系第七状】
　　钱彦逺等
　　臣等今月二日准宰执请赴中书奉传圣意以皇城军头司臣寮行遣并依法者伏以法者缘人情而生较其大旨止欲防微杜渐禁民爲非尊君卑臣归于至正然有情重法轻情轻法重者故酌重轻而处刑柄在人君专之非所司可得而议是以两汉有决事比若今之用例本朝断罪有敕旨所以压天下公议戒小人妄意而今来宿卫下卒挟刃直入禁门虽其谋别有所在縁去便殿内閤才百十歩藏之累日上下一无觉察此爲人臣者所当共怒安可本司官属过止罚金而云法当然尔甚失天下之望且昨来亲事官作过之时由用法太寛牵于权幸人情不塞羣小人无所戒惧遂致小人复思遂其狂计交防之卫行若坦途事旣暴露方贷以寛典诚陛下至仁至圣欲全羣臣奈宗庙社稷之重天下臣子之心何谨按尚书云威克厥爱允济爱克厥威允防功说者谓威刑能克胜所爱近则人惧而事可济办若威刑而爱近所惑则人怠而事无成功此圣人眀训治国家大要是岂乐用严酷哉葢所虑者逺今若以近臣而轻其罚恐非威克之道臣虑今之议论谓此事与亲事官作过时不同言彼则挟刃逾屋此唯埋藏意在诬告他人不当爲例甚不然也且王者设门禁列宿衞重其刑严其制者先虑其事也必若俟挟刃逾屋而后罚无所济也且刃已入门则萧墙之内其忧不细安得忽畧后患而徇一时之谈臣等忠义愤发外采公议咸以爲未当故不避再三上渎天聼人臣之节死而后已伏望陛下览尚书威克之义思祖宗社稷之重以亲事官作过时罚轻为戒其皇城军头司臣寮并依臣等前后累状重行黜责所贵厌快人情允恊公议
　　贴黄宿卫之制唯门禁最重葢以出入所自今刃巳入而云未曾作过故用轻典且门禁之失唯论入与未入岂系作过与不作过者乎且国朝自祖宗以来凡用法皆有司铺条临时勑旨裁轻重而断遣故有特勒停者冲替者未得与差遣者就移监当者此皆法外行罚岂可有如此事而本司臣寮并止依轻法也【皇祐元年八月上】
　　州郡兵
　　上真宗乞江湖诸郡置本城守捉兵士
　　王禹偁
