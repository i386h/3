<!-- { "loadSidebar": true } -->
　　臣闻自古致天下治与乱者大纲不出用谀佞谠直之人二端而巳谀佞者进则人主不闻有过惟恶是为所以致乱也谠直者进则人主日有开益惟善是从所以致治也此乃人主致治乱之大略焉臣自离朝廷退居林下时亦仰知朝廷所为大率谀佞者竞进谠直者多处于外虽有在朝者盖恐触忤奸佞亦皆结舌不敢有所开陈又闻近日中外或有事绪上挠圣怀而忠义之士但仰屋窃叹不见有闻于上者致陛下不得知而又更张之此实非朝廷之福也惟愿陛下开众正之路杜羣枉之门讲求善政变祸为福俾天下受赐坐致太平此老臣有望于陛下其间事目甚多亦不敢妄有条列但举其大要惟圣君留神而择焉不尔即恐浸渍渐深祸乱将至则于时益烦宵旰之忧而亦无所济矣老臣犬马区区之志略陈其端伏望圣慈无少忽而深思之力行之乃天下之幸宗社之福也【元丰六年闰六月上时以司徒使相致仕疏奏上语辅臣曰富弼有疏来章子厚曰弼言何事上曰言朕左右多小人子厚曰盍令分析孰为小人上曰弼三朝老臣岂可令分析王安礼曰弼之言是也罢朝子厚责安礼曰右丞对上之言失矣安礼曰吾侪今日曰诚如圣谕明日曰圣学非臣所及安得不谓之小人子厚无以对】















　　宋名臣奏议巻十五
<史部,诏令奏议类,奏议之属,宋名臣奏议>
　　钦定四库全书
　　宋名臣奏议巻十六
　　宋　赵汝愚　编
　　君道门
　　用人四
　　上宣仁皇后论察贤佞之说　王岩叟
　　臣闻治天下者不患乎无贤而患乎有而不能用用而不能尽而使小人间之以乱其治尔盖小人之杰者皆有材可称有能可喜修威仪正顔色饰辞令与贤并进于前谁非贤哉此人主所宜察之而勿误也臣以谓旁求素履而深考之博采公议而审观之则贤佞可得而分矣臣请详道所以察贤佞之说陛下垂聦明以听焉幸甚贤人之所为其进也难其退也易利之所在不竞也势之所居不趋也言行则惴惴以留而色不骄言不行则迟迟以去而色不怨以百姓之安为乐而不以巳之安为乐以国家之危为忧而不以身之危为忧矫世厉俗有所不为以触忌也而不变犯顔逆鳞无所不尽以婴祸也而不悔不蔽天下之善不隠天下之恶专以不欺事其君执德秉义终始如一不观当时之所好恶而顺之此所谓贤者也陛下试持此以取之而天下之贤有不为陛下所得者臣不信也佞人之所为无定志也无定言也上所欲为则为之不惜其君之过举也不防其民之后害也进人不以为国家而以为巳谋事不以先社稷而以先身天下有疾苦而不以告也天下有善良而不以闻也怀禄耽宠人情之所共厌而不自知也前日以为是后日以为非而不愧也然而自古中材之主未尝不为所惑者其巧言可听其令色可恱仁人君子之朴讷非所敌尔此所谓佞人也陛下试持此以照之天下之佞人有不为陛下所见者臣不信也孔子曰知仁勇三者天下之达德伏惟太皇太后陛下知足以知之仁足以守之勇足以行之惟知之益深守之益固行之益笃以终之而巳延登忠贤以辅成主上之圣德放远佞柔使不为清明之瑕天下幸甚社稷幸甚【元丰八年九月上时为监察御史】
　　上哲宗论求贤当去六蔽　　王岩叟
　　臣伏观自古治世天下之人安乐无事日跻于仁夀之域而不自知者人主清心以照理至诚以用贤之效也事莫不有理也心清则理自见天下未甞无贤也诚至则贤自来恭惟陛下临政逾年是非不能惑于听邪正不能乱于前不劳聦明而万事皆理者心清以照之也惟是人材得之未多朝廷之间除授之际常觉艰难不称盛时之事可为陛下惜耳陛下勿谓天下之贤尽于此也而得贤之心足勿谓虽有贤者不易致也而求贤之心倦陛下内笃此诚以自厉外勑同德协心之臣以求之臣以谓无不得贤之理然古有六蔽焉不去之则众贤终不可尽得臣请为陛下道其理略有私意则为蔽执偏见则为蔽局于褊心则为蔽喜于附已则为蔽有自贤之心则为蔽简贵自居而不与物亲则为蔽此求贤之所难陛下不可不知也愿陛下深诏执政大臣使上同陛下清心至诚之美而儆戒六蔽之患则天下之贤无逺近无隐显皆将得之为朝廷用以贤继贤宗社之福生灵之幸与天壤相等矣臣不胜愚忠【元祐元年十月上时为左司諌】
　　上哲宗乞审于进贤果于去奸
　　王岩叟
　　臣伏覩陛下即位之初首副天下之望用司马光执政信行其言以革天下之弊惟光忧国爱民之诚心信于上下信于内外故陛下一用之而天下之心安四夷之心安而陛下之心亦安今不幸光薨臣知陛下之心漠然矣臣窃闻百姓相与忧曰吾君能不忘光之言乎求其而用之使持循其法乎又忧曰奸人无乃复将为朋动摇正论以欺吾君乎无乃竞为身谋不防国家之急以病吾民乎谁复以吾君之心为心以吾民之意为意夙夜尽瘁以遗其身如光者乎吾君方倚光以圗治而天遽夺之其何意耶臣愿陛下益厉乃心益谨乃事益重所付不可泰然以忘忧也今宜先有以释民之忧而安其心者惟当果于去奸审于进贤二端而巳尔夫大忠在朝奸人虽未去犹有所忌而不能为也光薨奸人今不可少留矣此臣之所以言陛下当果于去奸也朝廷轻重天下安危生灵休戚在用人而巳今天下将观陛下用人以卜否泰此臣之所以言陛下当审于进贤也去奸进贤皆能有以协天下之望则百姓复何疑而忧哉惟陛下圗之天下幸甚
　　贴黄自古人臣因妬贤嫉能之心而遂害国事者无世无之臣观光之贤上则见信于陛下下则见信于百姓人人自耻以不及也臣恐此后必有妬光者隂以妄言毁短光之所为以踈陛下之心俟间隙一开则将入其邪说行其奸谋以坏善政此陛下不可不察也臣平生未甞与光交接又未甞受光恩非私于光也惟恐小人或误陛下耳今天下事大定矣民心安且乐矣此治道之成而圣功之着也惟在陛下持之益坚信之益笃勿有所移则天下幸甚中外之人皆望大礼后罢张璪辈二三邪佞无状之人何意璪辈未去而先失一忠臣此中外之心以为叹恨之深者也今因璪辈自有请愿陛下早赐从之别命忠贤以重朝廷以为国家倚赖以慰服天下之心尤不可更容迟乆玷辱庙堂使苍生失望四夷不安也【元祐元年九月上时为起居舎人】
　　上哲宗乞亲贤踈佞坚其始终
　　梁　焘
　　臣闻天下治乱在贤佞而人君之道以用人为先得之贤则君德清明政由忠厚百姓和乐四夷賔敬而朝廷尊安矣故治之所由兴者在此甚可爱也失之佞则君德蔽蒙政由烦苛百姓怨郁四夷骄侮而朝廷危辱矣故乱之所由起者在此甚可畏也自古帝王莫不知之然得之贤人常少而失之佞人常多其故何哉盖始终之势异而谨忽之心殊也夫治乱之作当其防时间不容髪至其着也判如霄壤之异人君者所宜深戒早辨谨持而不失毫厘也贤人之事君也主于尽忠尽忠则不欺不欺则至公至公则言有所拂事有所违人君者初则亲之终则踈之方其急于求治之时责其尽忠励其不欺行其至公虽有所拂违而必喜之及其乆也习于既安而或怠于为治以既怠之心处拂违之间故终有所厌而又踈之也贤人踈则佞人乗隙以入矣佞人之事君也主于不忠不忠则忍于欺罔欺罔则为私为私则言皆谀恱事皆柔从人君者初则远之终则比之方其急于求治之时唯知佞人之善惑聦明也必严思虑以待之及其乆也习于既安而或怠于为治以既怠之心处谀从之间故终有所爱之而又比之也与贤人俱时有以忤其意然而卒至于治与佞人俱莫不得其所欲然而卒至于乱此治乱之相去甚近而甚着则尧桀之分霄壤不足以侔其远矣惟大圣人为能广其聦明谨其好恶峻其去取坚其始终收天下之忠立天下之公成天下之治举以此也恭惟太皇太后陛下以大公至正制臣下皇帝陛下以至仁纯孝承祖宗亲用忠贤风节颇厉踈斥奸佞朋党渐消清明之德日以尊忠厚之政日以修和乐兴于百姓賔敬见于四夷太平之功指日可待矣诚愿陛下自强刚德如天不息必使怠惰之意不少动于清察两端之倾危排根而去之明一忠之静正举而进之将令风俗纯厚朝廷尊安近者献其忠远者扶其公仰跂仁祖之治不难及矣惟圣心少加思焉臣愚不胜惓惓尽节幸陛下裁纳【元祐元年九月上时为右諌议大夫】
　　上哲宗乞以善利二者别邪正之臣
　　朱光庭
　　臣闻自古治天下之先务唯别邪正之臣尔正臣进则天下入于泰邪臣进则天下入于否然则何道而别之在善与利之间也正臣一意在善务引君以当道故尽忠尽公未甞不敬邪臣一意在利茍患失之故为佞为欺无所不至恭惟陛下天纵至圣明目达聦灼见正臣之在善日寘诸朝审知邪臣之在利远之于外臣愿陛下坚持此志毎用人之际以善与利二者之间常加明察使正臣日进而邪臣永退则天下何患乎不奉也【元祐元年上时为左司谏】
　　上哲宗论大臣以兼容小人为寛渐致邪正
　　不分　　　　　　　　　范祖禹
　　臣闻邪必害正正必去邪自古以来未有邪正并立而可以为国者也虽尧舜在上未甞无小人唯能使小人不胜君子所以治也虽桀纣在上未甞无君子唯使君子不胜小人所以乱也在易内君子而外小人其卦为泰泰者通而治也内小人而外君子其卦为否否者闭而乱也天下治乱未有不由君子小人君子在位必无恶政小人在位必无善政圣人为天下唯能使小人外而不内在野不在位而巳非能使天下皆无小人也陛下自初临政以辨别君子小人为先登进忠良斥退邪恶以致今日之治所进所退天下之人皆以为然虽举十六相去四凶不过如此也而比年以来大臣以兼容小人为寛好恶不明邪正不分所引进者不尽得人夫今日之省寺他日之侍从也今日之侍从他日之辅弼也宰相岂能使之终身不进乎周公作立政以戒成王自准人缀衣虎贲趣马小尹左右擕仆艺人表臣百司皆勿以憸人其惟吉士夫憸人在上位则害政事在下位则害风俗大则倾覆邦国小则戕败善朝廷之内何官可不择人也邪人得志则正人不安正人不安则国无善政宰相以进贤退不肖为职而邪正不分岂不负国书曰惟说式克钦承旁招俊乂列于庶位此相之事也臣伏望陛下戒饬大臣各以公心求贤多引鲠正之人以重朝廷无使小人在位为他日之患以副陛下至诚求治之意【元祐四年四月上时为起居舍人】
　　上哲宗分别邪正条目　　　范百禄
　　臣愚窃以为分别邪正自古所难惟察言观行考其事实所谓正直之人或天资亮直或家世忠义或有志报国或自立名节所谓奸邪之人或逢迎上意或希合权贵或性识颇僻或兾望宠利凡此二端其情非一不可遍举今辄防其条目如后
　　导人主以质直使之虚中听纳则为公正
　　导人主以谄谀使之讳过拒諌则为奸邪
　　导人主以德义则为公正
　　导人主以功利则为奸邪
　　导人主以尊宗庙敬祭祀则为公正
　　导人主以简宗庙略神只则为奸邪
　　导人主以亲睦九族惠养耆老则为公正
　　导人主以踈薄骨肉弃老遗年则为奸邪
　　导人主以恭俭清浄奉循典法则为公正
　　导人主以骄侈放肆不顾旧章则为奸邪
　　导人主以稼穑艰难惠及鳏寡则为公正
　　导人主以轻鄙农事不防惸独则为奸邪
　　导人主以柔远息兵则为公正
