<!-- { "loadSidebar": true } -->
　　臣闻汉拜韩信举军惊笑蜀用魏延羣臣觖望盖冨贵易为善贫贱难为工也北齐叚孝元云持大兵者如擎盘水倾在俛仰间一致蹉跌求止岂得哉魏元忠曰今朝廷用人取将门子弟亦有死事之家而防抽擢者此本无干略赵奢之子括少时学兵法以天下莫能当尝与其父奢言兵事奢不能难然不谓为善其毋问奢何故奢曰兵死地也而乃易之赵若以为将破赵军必此儿也后果有长平之败而赵遂弱今不预选将以备不虞临事而遣是易之之甚也古者命将君跪而推毂曰阃以内寡人制之阃以外将军制之又赐以斧钺使得专政且用兵之道主于威而辅以权变若不得专则威挫而权变滞矣且君不可制况令阍寺之贱监督之使举动不舒羁于俯仰而望成其功虽甚愚者亦知其难矣古之试良将者亦问以防夏商时只命六卿未闻卒然命介胄武夫可以集事者也王者治天下唯二柄文武之谓也大槩文以餙治平而武以靖祸乱然亦交相为用故孔子曰有文事者必有武备国家文既冨矣武未甚备臣请为陛下陈之臣闻歴世为天下所患者外夷狄而内奸雄三代以降歴秦与二汉南北十朝唐及五代其危亡宗社无不出乎夷狄与奸雄也今北敌结好西戎请吏誓若皎日藏在天府夷狄之患姑未虑也若夫奸雄则无世不有但观世事何如尔政教宣逹民心和乐天时丰茂国用充实则奸雄不得志于是蓄锐而退或在畎亩或在商贾或在戎卒或入仕宦或薄防四方政教亏损民心离贰天时凶杀国用蹙乏则奸雄得志乗衅而动出农贾奋戎卒弃仕宦起薄防横戈一呼羣怨啸聚陵斥郡邑揺乱区夏小则有割据之患大则致倾亡之祸然御之有备救之有术未始不由兵也兵之胜败国之存亡未始不由将也将得其人则安国常安危国复振失其人则安国致危危国遂灭故孙武曰将者人之司命国家安危之主也司马法曰将不预设亡以应卒太史公曰且欲兴圣统惟在择任将相鼂错曰君不择将以其国与敌也伏惟陛下承累圣之业抚乆安之运谓兵已戢谓将无用谓天下不足忧臣甚惑焉故敢以上之四事为请昔者庄宪太后称制明不外照蔽于近习庻政大扰纷然无纪庄宪既徃陛下一更大变逐宦寺罢女谒邪路既絶羣纲渐整求谠直之士纳諌诤之説臣谓革庄宪时弊事则美矣若夫绍祖宗之遗范考治世之徽烈则陛下试自审政教果无亏损者乎此一也国家用度至广规求无节赋税过太半之暴徭役有竭作之苦民本无求于公盖自出货力耕田凿井以养父母妻子而百计敛之攘肌刺骨及有不足窘于饥冻则未闻开仓廪以赈防不惟赈防无所又从而鞭扑以求苛残之赋纵或假贷多不及时皆流徙饿殍之余是有假贷之名而无其实四方愁怨别求生路则亿兆民心果无离贰者乎此二也前二年江淮虫旱水泉皆竭民十死八九今年京东京西河北河东闗右两川虫旱一如江淮但死者差少然至今未息是举海内尽罹其害荒险之极近世以来未之有也城邑虚废荆棘徧野物价翔贵人无谷色天时如此陛下以为果无凶杀者乎此三也古者国有九年之蓄曰足无六年之蓄曰急无三年之蓄者谓国非其国今天下郡邑除备邉数郡其余率无三年之蓄甚者不能备一二年国家居常小有费用必命主计者斡旋移用始可以足今年京东大歉发使诣江淮括三十万粮以赈之江淮凶歉固已最甚彼自不足安有羡利以及于他哉今幸天下寜敉无干戈之费但赈救饥殍尚已求谷于空虚之地若不幸干戈蹔扰举十万之众日费千金即不知使执事者何从而得之国用如此陛下以为果无蹙乏者乎此四也臣谓四者既如是则隙开衅露今之奸雄已得志矣但未动尔设或一旦有出畎亩舍商贾奋戎卒弃仕宦起薄游乗凶荒之嵗率怨咨之民屯结山林焚荡邑屋陛下直于此时始欲遣卒命将御宿谋之冦驱不教之士当必死之锋臣为陛下危之万一西北二邉弃信叛约奸雄侮于内夷狄挠于外虽伊吕复生臣恐亦不能为陛下计矣为今之计莫如选将预备之今选将之道虽粗有律令或列制科或设武举然皆法度龌龊必未能致特起之士何则应制科者必乐为贤良方正材识兼茂耻为将帅邉寄之名盖今人重文雅而轻武节也又考试者欲使难其对必求艰奥烦碎之事为问故令所习不专为有用之学既又限以日刻责以文多设有应者视日足文之不暇其暇究极韬略运动谋猷哉武举者蹶张驰射侪于卒伍所得庸妄鄙浅固不敢望得异士但稍能警励有亷耻则焉肯为卒伍之事乎臣不知国家立此二道姑欲示风采耶必欲得将帅耶示风采则可如必欲选竒杰为将帅藩翰四方则非臣所知陛下求相臣即自布衣考文艺试于州县然后升之朝廷列于台省馆阁及羣有司验其行实才効为最者则擢之为相至于求武臣自三班及诸军叙补崇者为歩骑都督殿前帅以至登枢府亦自有次第二者颇为得术而独于将帅不知术焉岂不谓名武臣者便可为将帅焉茍如是卒然委以重兵托以安危则丘明所云可为寒心贾谊所云可为痛哭者也臣请诏近位及藩镇大臣于文武官中各举明兵法有威果习练武略堪任将帅者一二人仍请不限品秩不责罪过限品秩则下位有才者遗矣责罪过则负谴有才者亦遗矣爵禄妄髙龌龊守细行者于事无益于急难无用既而召置阙下量与迁擢随其品位任于边塞重难之地使其磨励且以观其能否焉或有警急则取之有处遣之不疑与夫临事而命命而不果夐相远也虽然备今一时之用则有余必欲垂永久为不易之制臣复有愚策宜于太公庙建置武学许文武官与白身嵗得入补聚自古兵书置于学中纵其讨习勿复禁止朝观夕覧无一日离乎兵战之业虽曰不果臣不信也夫习武者读太公孙吴穰苴之术亦犹儒者治五经舍之则大本去矣今陛下设制科武举求将帅之才而反禁其所习之书令学者何所师法若禁其所习而兾其所立是由緤韩卢而求其获绊足而望其骋也不亦难乎且国家所禁者葢恐生变臣歴观自古倡乱如秦末陈胜吴广及隋末十余軰皆倔起农亩而卒乱天下其凶谋奸计盖顺民好乱之心尔岂尽晓兵法哉况虽欲禁止今蓄书之家往往皆有假使处私室熟习如韩彭苏李陛下何由知之是禁之适足自禁不能禁人不若不禁之愈也必未能行于天下且可行于学中亦命杂读史传令愽知古今胜败之势以辅助兵术昔晋文公谋元帅以郤縠説礼乐敦诗书乃命将中军汉明帝时期门羽林之士悉令通孝经孙权谓吕蒙蒋钦曰冝学问自开益蒙曰军中日苦多务不及读书权曰孤岂用卿治经为博士耶渉猎见往事尔蒙乃就学自余儒将固亦不少焉兵术既精史传既博然后中年一校三嵗大比当杂问兵术史传之策才者出试之不才者尚许在学是国家常有良将布于四方夷狄奸雄知我有大备安敢轻动动则威之军志所谓无恃其不来恃吾有以待之又曰不战而屈人兵此其要也【景祐元年上时通判绛州】
　　上仁宗乞诏陜西等路奏举才武
　　富　弼
　　臣伏覩载籍自古取士无如本朝路狭三代以往不复纪列两汉而下歴南北朝及隋唐十余代取士之法各有科条大率如贤良孝亷孝弟力田明经秀才进士唐又添制举五十余科此外又许藩镇辟召及诸色人荐举亦许自荐拜官歴代求人唯务广博所以天下懐才抱器之士无不牢笼收尽为朝廷之所用也国家取人唯有进士明经二科虽近设制举亦又取人不多是三者大抵只考文辞念诵而已天下之士有大才大行而赋性不能为文辞就举试者率皆遗之臣窃思近年数牓以来放及第者如河北河东陜西此三路之人所得絶少者何葢此处人物禀性质鲁不能为文辞中程试故皆老于科至死不能得一官岂三路之人独不乐富贵哉葢求之而不得也今纵有稍在显官者亦不过三五人而已此数路之人虽不能为文辞若其大才大行及强悍奸雄则诸路不及向时天下无事则此等人或在屋或在农亩或在商贾或在僧道屈伏不能有所为但怨望思乱而已今元昊冦边西陲用武覆军杀将中外震恐兵寡粮匮调发无所当是之时乃此等人踊跃快意皆欲助贼为患或更有盗贼屯聚则为之倡首惊刼州县自图冨贵之时也其间忠义者尚思因时驻屯而愿为朝廷之用者然朝廷至今未悟不加搜访臣恐为他人所得则中国处处皆为敌国也臣伏见汉髙祖作歌曰安得猛士兮守四方武帝又亲作诏令州郡察吏民举可为将相及使絶域者唐髙祖亦勑闗内河东诸州召募勇敢以讨吐蕃此皆前王所行而有济时用者也臣又见朝廷向来所用之人多至败事虽切求人未见可者陛下勿谓在官皆人杰而民间无复有人臣欲乞条列名目如临难不顾勇敢絶伦武足安邉才任将帅武艺超众智谋宏逺并可使絶域之列十余条特降手诏下陜西河北河东京东京西路转运使副提防刑狱及诸州长吏仰依上项名目察访举奏不拘人物不限人数能作文字者即试以防问勿限字数不能为文者但令直说事状或口陈方略亦许诣阙自荐仍各量给装钱如审知可用即文武资中随其所欲量髙下补授如此必然得人伏縁太平已久武人在显位者或以恩泽进或以年劳陞自余门防杂调皆是常人不闻自孤寒中才武擢用臣所以谓非常人多在民间自是不求或求之不至若果行此必非虚设今嵗或有贡举兼之不妨若贡举权罢独行此诏亦不失人【宝元二年上时知諌院】
　　上仁宗乞选边上有智勇人与讲说兵书
　　范仲淹
　　臣窃闻国家置武学以来若未有人习艺或恐英豪隐晦耻就学生之列傥久设此学无人可教则虑外人规觇谓无英材于体非便欲乞指挥国子监不须别立武学之名如学生中有好习兵书者令本监官员保明委是忠良之人即宻令听读臣窃见邉上甚有弓马精强谙知邉事之人即未曽习学兵书不知为将之体所以未堪拔擢欲乞指挥陜西河东逐路经略司于将佐及使臣军员中防选识文字的有机智武勇久逺可以为将者取三五人令经略部管诸司参谋官员等密与讲说兵书讨论胜策所贵边上武勇已着之人更知将略或因而立功则将来有人可任即不得虚张多放人数【庆厯四年上时为参知政事】











　　宋名臣奏议巻八十二
　　钦定四库全书
　　宋名臣奏议巻八十三
　　宋　赵汝愚　编
　　儒学门
　　学术
　　上仁宗乞删去九经正义中防纬之文
　　欧阳脩
