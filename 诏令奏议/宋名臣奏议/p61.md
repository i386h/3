<!-- { "loadSidebar": true } -->
　　臣伏见天下以水灾奏者日有十数都城大水天雨不止所谓水不润下也传曰简宗庙不祷祠废祭祀逆天时则水不润下陛下恭事天地神祗肃只祖宗山川之祀罔不秩举至于号令必顺天时也非废祭祀也非不祷祠也然而上天出此变者晓谕陛下以简宗庙乎陛下即位以来虚副贰之位三十五年矣臣近奏择宗子贤者优其礼数试之以政以系天下人心竢有圣嗣复遣还邸及今两月余不行正谓简宗庙也此变所以发也伏惟陛下深念宗庙之重必有副贰以臣前所上章降付执政大臣速为裁定以塞天变【嘉祐元年六月上时知谏院】
　　同前　　　　　　　　　李大临
　　臣窃以比来大雨入都门坏庐舍溺人民祖宗以来未之有也谨按汉书五行志曰简宗祀不祷祠则水不润下今朝廷祭祀非不恭时享非不至而反谓简慢者何皇嗣未立主鬯有阙故也夫水万物之本太子天下之本今天下之根本未立上天深示灾变伏望陛下鉴天之戒早择储嗣以前定天下之心古者天子即位必有储副以受宗庙易曰主器者莫若长子又曰明两作离大人以继明照于四方是天子必有储副而天下获安今储副未定祭祀防废故天之示变深切着明也伏乞陛下无逆天时为社稷苍生留意焉臣之朴忠忧国大计昧死以闻【嘉祐元年上时为秘阁校理】
　　上仁宗乞立太祖太宗之曽孙
　　吴　奎
　　臣闻王者以社稷为本宗庙为重社稷必有奉宗庙必有主今陛下在位三十四年而嗣续未立天地祖宗开发圣意不然何故陛下无大过朝廷无甚失辄降如此之灾异乎在礼大宗无嗣则择支子之贤者汉成之于哀帝孝和之于安帝皆兄弟之子也若以昭穆言之则太祖太宗之曽孙以近亲言之则太宗之曽孙陛下所宜建立用系四海之心者也陛下春秋犹盛竢有皇子则退所为后者颇优其礼于宗室臣子之心谁曰不然陛下勿听隂邪巧计以误大事假如仓卒之际柄有所归致社稷宗庙不血食书之史册为万世愤臣不愿陛下以圣明之质当危亡之比也此事不宜优游愿速裁定定之不速必有奸人隂贼其间然亦不独陛下之过辅弼之臣未闻力争致宗祀无本郁结羣望感召沴气毒流天下所宜深罪推之咎罚无大于此【嘉祐元年上时知制诰】
　　上仁宗论根本未建【系第二状】
　　司马光
　　臣先于六月十九日辄以瞽言干犯圣听伏地倾耳以俟明诏于今月余一无所闻陛下寛仁不加诛于狂愚之臣然亦未赐采纳臣窃自痛人品猥细言语吃讷不能发明国家安危大体致陛下轻而弃之此皆臣之罪也虽然臣性诚愚位诚贱而意诚忠语诚切愿陛下不以人之愚贱而废忠切之言少留圣心于宗庙社稷之至计则天下幸甚窃以国家者政有小大事有缓急知所先后则功无不成议者或曰当今之务大而急者在于水灾泛溢是大不然彼水灾所伤不过汚下及滨河之民若积雨既止有司少疏而塞之则民皆复业岂能为国家之患哉又曰然则在于谷帛窘乏是又不然夫以四海之富治平之乆若养之有道用之有节使良有司治之谷帛不可胜用也岂能为国家之患哉又曰然则在于戎狄侵盗是又不然夫戎狄侵盗不过能惊扰邉鄙之民若御之有道备之有谋可使朝贡相继岂能为国家之患哉以臣之愚当今最大最急之患在于根本未建众心危疑释此不忧而顾忧彼三者是舍其肺腑而救其四肢也不亦左乎借有髙才之臣能复九河之道储九年之食开千里之邉而本根未建犹无益也况复细于彼三事者乌足道哉今陛下圣体虽安四方之人未能遍知尚有疑惧者陛下不以此时早择宗室之贤者使摄居储副之位内以辅卫圣躬外以镇安百姓万一有狂妄之人出于意外喧哗惊众虽知万全无虑然亦岂可不过为之防哉臣窃意陛下圣智聪明洞照安危防虑巳定而尚宻之未欲宣示于外审或如此亦恐不可何则今天下之人企踵而立抉耳而聴以须明诏之下然后人人自安又何待而密哉若以储副体大非造次可定者或且使之辅政或典宿卫或尹京邑亦足以遏祸难之原靖中外之意今安危之机间不容发日失一日贵在及时而朝廷置之意外不为汲汲朝夕所议大抵皆目前常事非甚大而急者臣恐髙拱雍容养成国家之患从而理之用力难矣此臣所以日夜区区寝不能安食不能饱不避死亡之诛进言不已者也伏望陛下察其愚衷特赐详择臣前日所奏及今状内事理稍有可施行者乞决计而速行之以安天下元元之心然后理臣僣妄建言之罪不敢辞也【嘉祐元年八月上时通判并州】
　　上仁宗论彗出主兵乞速定大议【系第七状】
　　范　镇
　　臣伏见五月二十四日昏时二星相继西流一出天江一出天市出天江者主大水出天市者主散财当是时朝廷不知观天之变以图消复又不为防以备其灾才及一月而都城大水居民室庐及军营漂坏者不知几十万区大变之不虚发也如此近日以来彗星出东方孛于七星其色正白七星主急兵白色亦主兵天意若告陛下将有急兵至欲陛下与大臣相救儆惧以求消复之术不可晏然复如前日也陛下自正月不豫至于今二百余日既已平复然羣臣稀得进者又不与语天下大计天下之人其心皇皇所以感动上天之变也方此时岂无乗间观衅起为盗贼如大水之入都城者乎陛下即位三十五年以纳谏为徳以畏天为心至于小小论议未尝不虚懐开纳今乃宗庙社稷之至计反拒谏而不用违天而不戒乎臣职当言不敢爱死黙黙以负陛下陛下以臣言为然乞以臣前所上章与大臣速定大议以臣言为不然乞加臣万死之罪何者陛下素有纳谏之美因臣奏疏使陛下有拒谏之名臣更不敢复奉朝请谨闭门以待万死之罪【嘉祐元年八月上时知谏院】
　　同前【系第九状】　　　　　　范　镇
　　臣伏见天禧三年六月彗星见未几而册陛下为皇太子方是时真宗皇帝只有陛下一人天下人心已有所系然真宗皇帝遽立陛下为皇太子者欲预定其分以塞觊觎之路也非私于陛下也为宗庙社稷之计与天谴之变皆当然也今陛下未有皇嗣天下人心无有所系故天初见流星继以大水告陛下以简宗庙之罚陛下君臣不知觉悟故天出彗以告陛下而陛下君臣晏然复如前时此臣当言之责所以恐惧而待罪也初流星示变时大臣岂意必有大水乎及大水入都城大臣亲领徒役以捍水患今大水巳定而不知致大水之本本由简宗庙而不为宗庙计故天又出彗也彗之变主急兵大臣又不知先定大计以备兵变及兵如水之至而后亲捍之虽勤劳如捍水之时亦无益矣陛下为民父母视民有厌溺之患又忍使遭戮辱之祸而不为宗庙社稷计以答天谴乎【嘉祐元年八月上】
　　上仁宗乞早定至防【系第三状】
　　司马光
　　臣先于六月十九日八月一日两曽上言乞择宗室贤者进而用之盖以上则辅卫圣躬下则镇安百姓迄今未闻圣朝少垂采聴臣诚愚昧不达国家髙逺之意若臣所言非耶当明治其罪以示天下若其是耶亦谓圣心不宜弃忽岂可直以臣之愚贱不察其言若投羽毛于沧海之中杳然莫知其所之岂疎逺所望哉臣不胜愤懑敢复剖析肝胆陈布以闻虽抵罪万死亦无怨悔臣闻书曰逺乃猷诗云犹之未逺是用大谏凡国家之在于乐因循而多忌讳不于治安之时豫为长逺之谋此患难所从而生也窃观汉室以至有唐简防所载帝王即位则立太子此乃古今不易之道也其或谦逊未暇则有司请之所以尊宗庙重社稷皆国家莫大之庆未闻人主以为讳恶也及唐中叶以来人主始有恶闻立嗣者羣臣莫敢发言言则刑戮随之是以祸乱相寻不可复振殊不知本强则茂基壮则安此乃国家所当深鉴而不足以为法也今天下之人上自公卿下至庶人茍有知识忠于国家者其心皆知当今之务无此为大无此为急而各畏忤旨之诛莫敢进言臣独不敢爱犬马之躯为陛下言之陛下岂可不少留圣意而聴察之耶臣尝厯观春秋以来迨至国初积一千六百余年其间天下混一内外无患兵寝不用者不过四百余年而巳至如圣朝芟夷僣乱一统四海内平外顺上安下和使在朝在野之人自祖及孙耳目相传不识战鬭盖自上世以来治平之乆未有若今之盛者也臣窃见国家于州县仓库防粮尺帛未尝不严固扃鐍择人而守之况如是融明闳茂之业岂可不谨择亲戚可信可任者使助陛下守之乎此则贤愚之人所共为陛下重惜者也陛下当此之时頥指如意不早决至防以固万世不拔之基独不念太祖太宗跋履山川经营天下真宗宵衣旰食以致太平之艰难乎此臣所以夙夜遑遑起则思之卧则梦之感叹涕泗不能自已不避烦渎之诛再三进言者也或者谓臣身贱居外而言朝廷之事侵官也臣愚以为治古谏诤无官自公卿大夫至于庶人百工商旅蒙瞍刍荛无有不得言者所以达下情而察国政也若置官而守之非其官者皆不得言则下情壅而不通如是则国家虽有迫切之忧行道之人皆知之而在上者莫得闻也此其为害岂不深乎况臣食陛下之禄于今三世先臣以廉直恬退特为陛下所知擢自孤微升之侍从此恩之重子子孙孙何时敢忘而又陛下向以水灾亲下明诏延访中外勤求得失臣独何人身逢盛际舍此大节隠而不言其余琐碎何足道哉抑又闻之元后作民父母陛下臣父也安有为人之子见危而不告其父乎伏望陛下察臣区区之心不为私其一身不惜少顷之间取臣前后所奏略赐省览其中万一茍有可施行者乞以陛下之意防而行之宣告中外使逺近涣然无复忧疑则自然神灵恱于上而灾异伏众庶恱于下而奸宄消至于草木昆虫靡不防被其福其为功业岂不盛哉夫时者难得而易失惟陛下早留神详察【嘉祐元年九月上时通判并州】
　　上仁宗辞侍御史知杂事乞定大议【系第二
　　十状】　　　　　　　　　　范　镇
　　臣待罪中防除知杂御史七降圣防臣虽甚愚知陛下必以臣言为是然乆而不知决者窃恐左右近习以为陛下已安不用为此以惑陛下是皆佞邪无识之人不可不察古人所谓小人爱人以姑息者正谓此辈臣愚谓陛下既安尤当为之以答天意天意报贶必防子孙无疆之庆此天人相与之际必然之理愿陛下黜小人姑息之浅见察臣之至言则大臣不敢畏避必能尽力辅佐陛下以为宗庙之计臣前后上章凡十九次窃恐留中大臣不得尽见今具録进呈乞付中书枢密大臣同共参议有异议者乞与臣廷辨谓臣不然即乞明加臣罪解臣言责臣之至情尽在于此
　　贴黄臣窃闻臣所上文字只降中书而枢密院絶不与议伏縁兹事体大乞以臣前后所上章疏降付中书枢宻院令中书枢密大臣同共平章【镇至和三年五月初建议至嘉祐元年十一月凡二十状竟辞言职不就】











　　宋名臣奏议巻三十
　　钦定四库全书
　　宋名臣奏议巻三十一
　　宋　赵汝愚　编
　　帝系门
　　皇太子下
　　上仁宗乞因兖国公主出降选立皇子
　　欧阳修
