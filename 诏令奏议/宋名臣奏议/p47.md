<!-- { "loadSidebar": true } -->
　　臣伏覩绍圣元年七月十九日责降吕大防等敕牓节文云至于射利之徒胁肩成市盍从申儆俾革回邪推予不之仁开尔自新之路除已行责降外其余一切不问议者亦勿复言当是之时朝命初下万口一辞欢呼鼔舞歌颂圣君含垢溥博如天包容如地不以一眚废人此盛德之事也天下人心恬然安定近者窃见汪浃李仲送吏部与合入差遣录黄行下縁元祐所献文字得罪则前件敕牓有其余一切不问之语殆成虚文将何以取信天下传曰王言如丝其出如纶王言如纶其出如綍言其已行而不可反也况夫掲牓朝堂遍牒中外明示臣庶俾懐悛革自新之心行之未防今乃录下浃等得罪之由又如此臣恐亏朝廷号令之信有伤国体伏望睿防检防前件敕牓宣示大臣自今以始同共遵守庶使人无反侧之心亦所以彰朝廷忠厚之德【绍圣三年正月上时爲殿中侍御史】
　　上哲宗乞寝罢编排元祐臣寮章疏指挥
　　陈次升
　　臣近奏乞宣谕大臣遵守敕牓其余一切不问之语未见施行今闻差官编排元祐间臣寮章疏仍厚赏以告藏匿采之舆议实有未安湏至再渎天聼臣尝观汉光武诛王郎收文书得吏人与郎交闗毁谤数千章光武不省防诸将军烧之曰令反侧子自安后世书之以爲美谈恭惟陛下即政之初掲牓许其自新是亦光武安反侧之意今又张官置局吹毛求疵考人一言之失致于有过之地是前之诏令乃所以误天下也后之敕牓又所以诳天下也命令如此何以示信于人乎昔成王与叔虞戏削桐叶爲珪以与叔虞曰以此封若史佚请择日立叔虞王曰吾与之戏耳史佚曰天子无戏言于是封叔虞于唐夫成王非轻其爵命也以王言惟行弗惟反尔矧今御史台牓示朝堂进奏院遍牒天下惟患人之不知非特戏言而已戏言尚践而行之岂有明掲牓示晓谕臣庶可反之乎伏望圣慈念光武安反侧之言思成王遂削桐之封所有编排章防指挥乞行寝罢【绍圣三年正月庚子诏礼部员外郎徐君平详定元丰八年至元祐九年四月终臣寮章防及陈请事编申纳枢宻院戊申次升上此防时爲殿中侍御史】



　　宋名臣奏议巻二十二
　　钦定四库全书
　　宋名臣奏议巻二十三
　　宋　赵汝愚　编
　　君道门
　　诏令下【内降】
　　上仁宗论干求内降乞降诏止絶　韩　
　　臣窃以国家祖宗以来躬决万务凡于赏罚任使必与两府大臣于外朝公议或有内批指挥皆是出于宸衷只自章献明肃皇后垂帘之日有奔竞之辈货赂公行假托皇亲因縁女谒或于内中上表或只口为奏求是致侥幸日滋赏罚倒置法律不能惩有罪爵禄无以劝立功唐之斜封今之内降台纲寖壊为害至深陛下圣徳日新厉精为治惟此乆沿而未除臣窃谓固非陛下圣恩听其妄请必谓付外之后自有攸司执奏而止其如中防或至再三不容一一论正臣欲乞特降诏今后除诸宫宅皇族有已分事方许于内中奏陈自余戚里之家及文武臣僚或有奏请事件并于閤门及合属去处进状更不于内中批防辄敢因缘请托及自于内中请乞特批指挥即望降出姓名并为奏求人送有司勘劾重行贬责犯者断在必行如此则圣政无私朝规有叙【寳元二年五月上时为右司谏】
　　上仁宗乞止絶内降　　　　包　拯
　　臣窃见天圣中凡有内降莫测夤缘尽由请托盖倾邪之辈因左右之容假援中闱乆渎圣化洎陛下亲揽庶政首革兹弊侥荣滥赏人不能以幸求顷年以来此路寖啓妨公害政无甚于此臣欲乞今后应中外之人隂有交结冒请劳效以图荣宠或比缘罪犯茍希横贷伏望圣慈特降指挥止絶如更妄有陈乞并令中书枢密院三司开封府等处详定先降指挥依公执奏毋得阿徇上累明圣【皇祐二年八月上时为天章阁待制知諌院至九月即因明堂别为手诏禁内降私谒与赦文俱下手诏见后曽肇所陈八条之内】
　　上仁宗乞谨守杜絶内降诏　吴　奎
　　臣伏见陛下十数年以来每降诏令及所行事为横议所移或奸谋所破中外不甚为信以此皆谓陛下言之虽切而不能行行之虽锐而不能久也自明堂下诏杜絶内降忠贤莫不増气群小莫不革心愿陛下谨守前书坚于金石虽甚宠爱之人如敢私挠必加之罪如是则太平之风有望于兹矣【皇祐三年十月上时同知諌院】
　　上仁宗论传宣与内臣转官二府不执奏乞
　　正其罪　　　　　　　范　镇
　　臣伏见近降指挥今后传宣除依得法律赏罚外余并仰中书枢密及所属官司执奏今月十八日一日之中内臣无名改转者凡五六人俱是过恩不合法律中书枢密院大臣并不执奏臣窃谓陛下近降指挥可为万世法曽未一月而大臣辄废不行大臣在陛下左右号称执政而废法如此欲法行四方安可得哉夫天子之言出而为令大臣废令在法不赦伏乞明正中书枢宻大臣之罪以示天下使人知陛下之法不可轻废【至和二年二月宰臣刘沆面奉徳音传宣内降其当行者自依律赏罚外余令二府及所属官司执奏三月入内副都知任守忠等九人并迁官故镇上此奏时知谏院】
　　上仁宗论法令数变　　　范　镇
　　臣伏见今月十三日殿直寄班邓维一为私役兵士修屋致屋倒压死兵士进呈特勒停京西路编管经恩未得叙用十五日传宣与免编管其法令数变如此又道士李可寿本初与三司吏人陈知深善及陈知深犯赃李可寿转托铁佛寺僧初不知情巳従重断李可寿因缘内降遂不问罪其法令不当如此所有邓维一乞依前降指挥依前编管李可寿亦乞依法施行以絶奸幸今一殿直一道士至防贱者而能闗通中禁变陛下法令大臣不能奏论后有大于此者将如之何伏乞陛下与大臣更相饬厉设张纪律无使小人数变法令则天下幸甚【至和二年上】
　　上仁宗论内降指挥差台官勘张懐恩等事
　　马　遵
　　臣窃闻有内降指挥差台官吴中复往澶州取勘张懐恩李仲昌修河不公等罪事従中出不知所来内外闻之无不疑骇何则従来仲昌等妄违朝防辄壊河事枉费财力罪固不轻朝廷虽行降责而台官累有弹奏乞寘重典寻有指挥止令今赦未叙而巳各人降官巳经数月未知今者陛下圣听得于何人而有此特防向者台官力言而不用今以或者之言而行之既差台官推勘而又监以内臣是台官未足取信于陛下也中书者陛下执政之司事无不总疑则勿用用则勿疑今差台官置诏狱出于内降而中书奉行文书初不预议执政之任岂如是乎是中书亦未能取信于陛下也中书者陛下腹心之地台官者陛下耳目之司所以倚责而成治也若陛下外疑耳目内疑腹心内外交疑而无所倚责臣恐圣虑日劳而多门之弊或生于其间矣然则刋章飞语之事或可缘间隙而兴优游无为之治未可以嵗月期也可不惜哉李仲昌等虽法外重行正合台官前日之论无可议者臣今所言盖为国家政体惟陛下财择【嘉祐元年九月上时为右司諌】
　　同前【系第二状】　　　　　　马　遵
　　臣近为朝廷差台官置狱一出内降指挥国柄动揺物议腾沸臣以当职两具奏封寻以斋宿行事未敢继陈章削干黈旒之严如闻内臣传宣催促继有降文字付吴中复等中外闻之寖以喧骇何则朝廷赏罚自当公行礼曰爵人于朝与士共之刑人于市与众弃之皆谓公也今仲昌等二小臣犯法非急切几事若陛下闻之语言见之文字即宜付外施行若谓巳经中书则宜移之密院何烦内降文字骇物情而损国体哉缘内降之弊害政之大者皇祐明堂之后尝有特诏止絶天下歌舞流为颂声今陛下享寿昌之庆行恭谢之仪肆赦改元新天下之耳目岂可却行弊事壊皇祐之成宪取吏民之深讥哉若习以为常行之不巳臣恐时事日多圣心日劳非所以成简易之法取康宁之福也然则威权可易纪律可隳自古乱阶由此途出汉唐不逺厥鉴甚明不可不深思不可不熟虑伏望陛下博采公议特出英断追改前敇以李仲昌等文字付外施行若谓已经中书即乞改付密院仲昌等茍有深犯自存严科如此则狱合乎大公而一代之典可用权纲归乎至正而多门之不生制治保安实由此路【嘉祐元年九月上】
　　上仁宗论内降指挥差台官勘张懐恩等事
　　赵　抃
　　臣昨自四月至七月累次论奏李仲昌等脩河败事乞重行贬黜虽朝廷量与责降然亦未快羣议陛下采收下情悯伤重役将穷究仲昌等罪状正国家之典刑宣谕中书辅臣行之可也若事有干涉付枢密院治之可也柰何一旦事従中出差一台官以讯劾之遣四内臣以监视之才及数日之内三出内降文字张皇大狱中外惊骇外议以谓初发二小臣之罪者谁为奏陈今起二小臣之狱者孰与评议所可惜者国体之重不询于公卿大臣政事之权乃付之宦官女子至于政府见如此等事始不预议终无执持将顺奉行焉用彼相臣恐斜封墨敕之不足罪于昔时告密罗织之风复基祸于今日矣臣愚伏望陛下特赐指挥追还内降之命检防台官并臣前后论奏仲昌等章疏详酌重行贬窜如此则朝廷纲纪不遂隳壊人情物论庶无忧疑也【嘉祐元年九月上时为殿中侍御史】
　　上仁宗乞执奏干求内降并根究因縁干请
　　之人　　　　　　　　　欧阳修
　　臣伏见諌官陈旭起请侥求内降之人委二府劾奏干请者之罪防朝廷依奏施行寻闻李璋因内降责罚自后罕闻敢求内降以希恩赏者以此见至公之朝必信之法可以令行而禁止也然旭所请只为恩赏一端而小人侥求无所不至臣自权知开封府未及两月之间十次承准内降或为内官及干系人吏等本府毎具执奏至于再三而干求者内降不已至于婢妾贱人犯奸滥等事亦敢上烦圣聪以求私庇宦小臣自圗免过反彰圣君曲法之私虽有司执奏终许公行然小人干求未有约束止絶臣今欲乞今后应有因事敢干求内降者依旧许本府执奏外更乞根究因缘干求之人奏摄下府勘劾重行责罚如本人自行干请者亦乞一就勘鞫加元犯本罪二等断遣其情理稍深及干求不已者亦许本府一面牒报御史台弹纠勘劾施行所贵止絶小人干乱公朝败紊纲纪【嘉祐三年七月上时以翰林学士权知开封府】
　　上仁宗论内臣梁举直事封回内降
　　欧阳修
　　臣勘防本府见勘内官梁举直公事两曽执奏三准内降特与放罪臣伏见近年权幸之臣多是公然作过不畏宪法恃干求内降紊乱纲纪所以前后臣寮累具论述陛下特降明诏许承受官司执奏不得施行布告天下着为信令今梁举直累烦睿聴干求不已本府遵依前后诏敕再具执奏未许公行伏以曲庇小臣挠屈国法自前世帝王茍有如此等事史册书之以着人君之过失今梁举直不欲受过于身宁彰陛下之过举直此罪重于元犯今纵未能法外重行以戒小人干求内降者其元犯本罪岂可曲恕举直茍为爱身之计不思爱君之心乃是小人全无知识尔如臣忝被恩宠列于侍从职在献纳合思裨补岂可阿意顺防为陛下曲法庇纵小臣以彰圣君之失其内降臣更不敢下司谨具状缴连进纳【嘉祐三年上】上仁宗乞止絶内降凡进用悉与大臣议其
　　可否　　　　　　　　　　傅尧俞
