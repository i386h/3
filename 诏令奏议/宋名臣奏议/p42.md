<!-- { "loadSidebar": true } -->
　　臣伏闻隠忧而道着功成而德衰渉难则思深而图全居安则志满而自逸上自三王之世两汉之主拨乱者咸臻于至治忧勤者多致于中兴荒滛怠政丧乱相随晋魏巳降虐懦无纪臣不敢远引古义愿以唐事明之文皇开基武定大难招吁羣儒确论理体阅弓矢则知政教之微谕金冶以来献替之道房魏诸贤夙夜尽瘁贞观之风终始无玷洎于髙宗借此治平性务寛简事稽裁决外纲隳而无忌远黜内嬖盛而二张用事许李谄上祸厉是阶二十余年变周因武至于明皇治乱尤异开元之治内难方平乆在民间深知国害滥官弊事思尽革去故任姚崇宋璟为相庶务毕举遂致化成天宝之后听断稍怠宠幸勃兴竒巧厌溺夷入乱华威不克爱故因林甫国忠盗位纲条不修以至奔幸此三王事迹一时鉴布在书传可得知闻皆由世乱则思于恭勤时平则败于逸乐势使之然由来者渐故易曰亡者保其存者也乱者有其治者也诗曰靡不有初鲜克有终传曰有始有卒者其惟圣人乎伏惟陛下纂绍宝图务敦渊静韬晦英谋竭伸孝爱而内闱辅政朝制弗经宦寺弄权海宇侧目女谒交驰大道不行而陛下山藏无遗日覆不昭洎庄宪上仙万几独断躬亲大政励精为治投阉寺之臣党罢内降之私恩升擢正臣黜退窃位每旦听政旧邦惟新庭宇再清幅贠忻戴将以执之若金石行之为軏輗希陶唐之风袭文景之迹为一代之宏规冠千篇之良史岂不大哉比及周岁颇异曩时内宠艳兴中宫倾易杨尚恃恩权势特盛事由请行言自政出君子小人腹诽窃议幸赖陛下神明义防废黜外宫虽谨正家之道未遑经国之宜功业弗彰简编安在恭闻昔者太祖应天奋陆救生民于涂炭太宗耀德开基平列国之干戈真宗修文守位下武和戎崇儒议礼封禅告成神德圣功形诗播乐三朝盛事万祀流光今陛下自干蛊十年岂常专巳讙言三载足以变风未闻可乆传被无穷累嵗巳来和气稍郁水旱相仍螽螟屡生粟麦不登田畴几废九夏多寒三冬无雪星变上天河决东郡疾病流离生灵困惫民乏兼日之食廪无卒嵗之储既庶而富曷其若是正当不足之时岂曰无为之化陛下不可谓时无兵革乃号太平政奉简书便为端拱窃恐祸生所忽亡有其存渐至陵夷无时逸豫有唐天宝可谓覆车前春伏见诏书布下毎旦亲政故天下之民谓吾君为忧勤率仁之化翘足可待去秋以圣体愆和臣心啓沃爱君有从宜之制双日伸不坐之请交泰之诚遽臻有喜宴安之戒岂可为常且一月之中适减其半庆辰嘉节休沐受厘三分之日复废其一是则一岁之中率无百余日视事宰臣上殿奏可待对止余数刻天下万务得不旷哉虽云汉帝五日一朝则有伏蒲入閤据厠与语示无间也唐制三日一坐则有便殿更畨浴堂延对信不怠也今退朝之后深宫之中侍左右者刀锯亏残之余恱耳目者绮罗艶冶之色扄钥九重呌阍千仞宸禁昼严乗舆天远固未见欵召名臣清问外事询祖宗之纪纲质朝廷之得失徒修简易之名未益承平之化臣恐其未可也况今之政失于寛而蔽于姑息今之士弛于务而幸于因循是养其惰也夫天下之本者在民民之豪者皆兼并而贫者无置锥之业天下之大者在兵兵之下者负饥寒而骄者不敢役郡守县令臧否无别冗食万千蠧耗靡穷邪佞退而复兴忠諌黜而未用此害之大者也设欲止之于未发救之于将然莫若振纲举目杜渐防微勤俭为先刚断为急权之一去安可再得岂宜崇尚寛大自从清宴若谓怡神养性之方且非耄期倦勤之际臣复以为不然也今陛下春秋鼎盛气志如神释习常之弊加致治之心勤禹汤克巳之规敷文武立教之旨振三祖之基为百世之法则垂鸿自我岂不盛欤愿因岁首正朝之始霈然下令诞告多方毎旦恭巳辨色居位推择大臣讲求古道降以温顔俾之极论精思品藻督责贤否外则逐刺史县令无状老懦贪残之辈以利于民内则罢公卿大夫不才谄佞诡诞之士以肃于朝掖庭之中简去幽旷以来锡羡之庆宦寺之内抑损重任以防昵近之私发号施令必审其有害赏功罚罪必思其未平则可使教敦于上民恱于下足以招天地之恊气致国家之丰隆皆目前可见之事惟陛下力行而巳三王为可侔十圣未足拟何为恃当年而乐自足哉臣迹甚孤危言无忌讳妄陈愚瞽甘俟诛夷然念优处宪台过受丰禄恩自上隆食出民力岂可偷安不思尽节茍一言而万死实以为荣干犯天威臣无任激切待罪之至【景祐元年十二月上时为监察御史里行】
　　上仁宗乞勿以治平自怠　宋　绶
　　臣闻自古守成之君率皆兢畏不忘顾省何者虑人心逸于乆安而患害生于所忽故常立防于无事之始销变于未萌之前若事至而应不已殆欤臣愿饬励羣司交修庶职勿以治平自怠勿以纎微不谨则可以保至尊而享洪业也又窃思驭下之道有三盖临事尚乎守当机贵乎断兆谋先乎密夫惟能守则奸莫由移断则邪莫由惑密则事莫由变是三者治乱安危之所系愿陛下钦之念之至若朝务清夷深居闲燕亦愿陛下爱养玉体节宣所以顺四时声味所以调六气勿至伤过乃克和平自然拥百灵之休享无疆之福岂不善哉【景祐元年十二月上时为参知政事】
　　上哲宗论成于忧勤失于怠忽
　　彭汝砺
　　臣伏惟自古天下废兴存亡见于书者甚备其成未尝不以忧勤其失未尝不以怠忽陛下即位莅政其仁民爱物之心发于诏令见于行事厚矣日月益乆然终不能近古殆诚意未加而已听言之道必观以事今察于天地常寒星变河流未塞察于财用公私殚乏浮费益滋察于有司因循茍简之弊日甚察于风俗防耻忠厚之风几丧役法既变民人益困边备寖弛夷狄方侮选举法坏士迷所向而进言者曰今大安且治是非欺即谀天下大器置之安则安置之危则危安危之几一朝一夕一言一动之间而巳盖自古人主飨国既乆无至诚恻怛之心上下媮安趣过目前緜緜延延日月以甚固虽无恶政虐刑加于百姓而天下未尝不乱此不可不察也陛下因仁民爱物之心加之以至诚在所可为而必断在所可法而不惑在所可听而必从在所可改而无咎如此则百官有司莫不奋励承诏灾异弊病非所患矣臣虽不肖犹日夜洗心以俟故以至诚之论终之【元祐四年上时为中书舍人】
　　上哲宗论太平百年所当戒惧
　　彭汝砺
　　臣学不烛于理又不稔熟于时事虽冒昧自竭亦自知其无所补也臣窃念三代之盛莫如周周之盛莫如成康昭不克继至穆几于亡宣王中兴然巳不纯于文武矣髙祖取秦为汉一传而有吕氏之变文景之际盛矣而亦有七国之乱武帝好大喜功兵出无虚岁海内为之骚然光武再有天下号令温雅政教宣昭其克继者显肃而巳肃以下无讥焉神尧之功不及汤武太宗之治几于成康至髙宗孱弱武后专制明皇之兴又不克终唐日微矣下至五代中国裂为六七及真人出四海一而圣圣相续太平逾百年矣自三代以还未有如今日之盛也然万物之变尝相往复治则有乱之几安则有危之几则近时之旱荒凶札盗贼兵革亦数之所自有也观之天变察之人事稽诸往古验之来今以今天下之势可以为大安亦可以为危可以为大治亦可以为乱惟愿陛下加谨焉臣之不肖自顾无益陛下事陛下审察大臣以与政事选简忠直以当言路庶几利害邪正不壅于闻听而天下终保于治安也臣不胜拳拳之至【元祐四年五月上时为中书舍人】
　　上哲宗论守治至难　　　　梁　焘
　　臣过被圣恩驱策得侍清光亲闻德音要使静而不扰安而无危内惠中国外绥四方日隆广问未甞不及政事之得失臣同天下庆幸陛下聦明可谓知要矣如君臣同德共行此道数年之间必复见仁宗至治之时比观朝廷之事似未副圣明之本意者臣甚惑之岂大臣不能将顺德美究宣睿泽以广为宗社长乆安宁之计欤或者圣意稍怠奸人伺隙得进邪说以乱聦明欤臣早防知遇擢在言路纳忠补报难同众人不忍不为陛下一言也愿陛下察臣之志少加听焉臣闻论者曰致天下之治难守天下之治易臣独曰致之为易而守之为难也盖自古人主图治之初莫不急于求贤渴于闻諌得一善惟恐未能行见一不善惟恐不能去潜心于万事幽微之无形用意于众人思虑之不到兢兢业业不敢暇豫终至于安乐而无事此天下之治所以致之为易也亦既治矣而放其心气日益骄志日益怠谓贤者得矣而忽于求谓善言尽矣而厌于听谓事之防者为不足虑谓患之隠者为不足防奸生而不察祸萌而不悟故终致于败乱而莫之救此天下之治所以守之为难也易曰君子安不忘危治不忘乱又既济卦之象曰君子以思患而豫防之盖安有危之理治有乱之机既济而犹思祸患之潜伏此皆圣人戒惧于治安无患之时者也恭惟陛下临御七年于今进贤去佞恊天下之公兴利除害同百姓之欲刑罚清平赋敛均节奸宄已销兵革略戢岁物丰穰民力寛暇可谓有治之渐矣守而勿失治道可成正是两宫持守至难之际也恭惟皇帝陛下进学不倦临政不忽无宫室之好无声乐之玩无佛老之惑无用武之蔽所以守之者有道矣恭惟太皇太后陛下仁敬明谨济以大公判别谗邪裁抑侥幸听防之间事理常尽照临之下物无徇情此尧舜之用心也而臣之区区尚以为忧者窃恐陛下以未成之治为已大治以小康之俗为可乆安苞桑之虑日懈于心朽索之畏不及于前盖积累而成者为至难怠忽而败之者为至易臣区区之忠盖已面陈伏望陛下不以臣言为愚审思而力行之臣屡蒙圣恩降旨开纳臣未敢以为喜书曰知之非艰行之惟艰又曰戒哉儆戒无虞愿陛下必行可听之言儆戒无虞之事延洪无疆之休天下幸甚
　　贴黄窃以政事之本在于用人朝廷人材纯一则政事自然安静但君子在内小人在外即是泰道如君子小人混而为一则泰道何縁得成君子小人不可并用犹冰炭之不可同器一长一消自然之理也此在人君常用意于进君子退小人则治道可成而天下受泰矣伏望圣明留意于此夫小人而无材者虽无足畏然亦不可也小人之性喜于嫉善良为朋邪是不材者使之得路必又将引用小人之有材者以济其奸终为国家之害此其不可用也决矣愿陛下察之窃以臣之为道在于尽忠忠之为字谓中心一则为忠也中心二则为患矣夫臣下有爱君忧国与上同德同心而能奋然当怨排难无虑顾室家之忧者可谓中心一矣陛下察其有是心矣岂不为忠也可踈之乎臣下有外示爱君忧国而其中不与上同德同心不肯当怨排难但务收恩买誉切切于营私者乃中心二也陛下察其有是心焉岂不为患可亲之乎此用人之要也伏望深留宸念【元祐六年十二月上时为翰林学士】








　　宋名臣奏议巻二十
　　钦定四库全书
　　宋名臣奏议巻二十一
　　宋　赵汝愚　编
　　君道门
　　听断
　　上英宗乞裁决几务　　　　司马光
　　臣闻王言惟作命不言臣下罔攸禀令陛下以明德令望龙飞受命四海之内延颈倾耳渇闻圣政自践阼以来于今五月而陛下深执谦逊端拱渊黙羣臣奏事一无可否中外之情深为郁悒向者犹谓圣体未安今御殿听政巳遵旧式出入起居皆复常度而独于万几未加裁决臣窃惑之诗曰弗躬弗亲庶民弗信弗问弗仕勿罔君子臣愚伏望陛下凡两府及羣臣奏事稍留神省察询访利害议论是非可则行之否则却之使四方翕然瞻仰圣德亿兆羣生不胜幸甚【嘉祐八年八月上时知諌院】
　　上英宗乞博采羣言伸以义断
