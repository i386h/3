<!-- { "loadSidebar": true } -->
　　臣近闻朝廷于在京及诸路广招禁军其灾伤之处又招饥民以充厢军臣愚以为国家从来患在兵不精不患不多夫兵少而精则衣粮易供公私充足一人可以当十遇敌必能取胜兵多而不精则衣粮难赡公私困匮十人不足当一遇敌必致败北此利害之明有如黒白不为难知也是以太祖之时天下兵数不及当今十分之一而犹日加选练简去羸老专取精锐故能征伐四克混一区夏自景徳以来中国旣以金帛绥懐戎敌不事征讨至今六十余年是宜官有余积民有余财而府库殚竭仓廪空虚水旱小愆流殍满野其故何哉岂非边鄙虽安而冗兵益多之所致乎此乃天下共知非臣一人之私言也庆歴中赵元昊叛西边用兵朝廷广加召募应诸州都监押募及千人者皆特迁一官以此之故天下冗兵愈众国力愈贫近嵗又累次大拣厢军以补禁军之数即自系籍之兵已为不少矣何苦更复直招禁军及招饥民以充厢军臣不知建议之臣曽与不曽计较今日府库之积以养今日旧有之兵果为有余为不足乎此葢边鄙之臣庸愚怯懦无他材畧但求添兵在庙堂之臣又恐所给之兵不副所求他日边事或有败阙归咎于已是以不顾国家之匮乏只知召募取其虚数不论疲软无所施用此羣臣容身保位茍且目前之术非为朝廷深谋逺虑经久之画也谚曰多求不如省费此言虽小可以喻大今以十口之家衣食仅足一旦顿増五口必不能赡若不顾囷中之粟箧中之帛所余几何而唯冗口是贪能无穷匮乎国家之势何以异此羣臣旣不能爲陛下忠谋陛下又不自以为忧则谁当忧之臣恐边臣之请兵无竆朝廷之募兵无已仓库之粟帛有限百姓之膏血有涯不知国家长此沉瘵何时当瘳乎臣又闻即日灾伤之处军无见粮煑薄粥以饲饥民犹不能给况刺以为兵将以何物养之终身乎且畎畆农民止因一时饥馑故流移就食若将来丰稔则各思复业今旣刺以为兵是使之终身失业也于官于民皆为非便谋策之失孰甚于此臣愿陛下断自圣志速降指挥应在京及诸路并宜罢招禁军但选择将帅使之训练旧有之兵以偹御四夷不患不足其灾伤之处州县不得妄招饥民以充厢军但据所有斛斗救拯农民俟向去稍丰使各复旧业则天下幸甚臣自陛下践祚以来不自知其狂愚见朝廷政令有未便差除有未当屡献瞽言浼渎天聼陛下未尝为之变一政令改一差除如臣者亦可以不言矣然犹区区献言不已者诚耻居位而不言不耻多言而见厌也【治平三年正月上时知谏院】
　　上神宗论拣禁军　　　　　司马光
　　臣窃闻道涂之言未审虚实或云朝廷欲拣在京禁军年四十五以上微有疾病者尽减下请给并其妻孥徙置淮南以就粮食若实有此议臣窃以为非宜何则在京禁军及其家属率皆生长京师亲姻聨布安居乐业衣食县官为日固久年四十五未爲衰老微有疾病尚任征役一旦别无罪负减其请给徙之淮南是横遭降配也诸军之内沙汰甚多必恐人情惶惑大致愁怨虽国家承平无事纲纪具张此属恟恟不安亦无能为患然诏书一下若万一有道路流言惊动百姓朝廷欲姑务省事复为收还则顿失威重向去无以复号令骄兵若遂推而行之则众怒难犯专欲难成意外之变不可不防梁室分魏博之兵致张彦之乱此近事之可鉴者也故臣愿朝廷更当深思熟议未冝遽下此诏也夫水未至也而虚为之防水虽不至亦无所害谓水不足忧而不为之防一旦水至则防无所及矣故君子贵于思患而豫防之也且国家竭天下之财养育兵士本欲偹边陲今淮南非用武之地而多屯禁兵坐费衣食是养无用之兵寘诸无用之地也又使边陲常无事则已异日或小有警急主兵之臣必争求益兵京师之兵旣少须使者四出大加召募广为拣选其数倍多于今日所退之兵旧兵尚请衣粮未去而新兵更添衣粮是弃巳敎阅经战之兵而收市井畆之人本欲减冗兵而冗兵更多本欲省大费而大费更广窃恐非计之善者也臣愚愿朝廷且依旧法每嵗减禁军有不任征战者减免充小分复不任执役者放免百姓听其自便在京居止但勿使老病者尚占名籍虚费衣粮人情旣安于所习皆无怨嗟国家又得其力用不虚设冗兵旣去大费自省在理甚明于事爲便臣偹近臣兹事系国安危不敢不言【熈寕二年上时为翰林学士】
　　上神宗论冗兵　　　　　　陈　襄
　　臣观治平二年天下所入财用大数都约缗钱六千余万养兵之费约五千万乃是六分之财兵占其五禁兵之数约七十万一夫钱粮赐予嵗不下五十千则七十万人有三千五百万缗之费厢军之数约五十万一夫钱粮赐予嵗不下三十千则五十万人有一千五百万缗之费则是厢禁共费五千万矣惟余一千万以偹国家百用之费今若裁损厢禁人数五分之一则可以减钱粮之费一千万以助县官用度比之常嵗倍増其数百度经费有二千万足以赡给有余矣况艺袓朝中外之兵止一十二万眞宗之时三十余万章圣之时已号为多然不过五六十万人大抵兵贵在强不在众今若选拣精悍之士而去其懦弱羸老者凡五分之一则犹有九十六万精兵不为不足矣【熙寕二年上时知谏院】
　　上神宗论兵制不宜遽有更易
　　文彦博
　　臣向因进对防询及兵民利害臣与吴充即时畧具大旨上对然而天威之下顷刻之间固未详悉臣退而复思自陛下临御以来焦劳庻政以兵者大事尤所垂意三四年前枢宻院检録得开寳初至治平中内外兵马大数颇详偹遂议酌中定为永额比至道前即差多方庆歴中即颇减内壮根本外防边除去冗留精适用省费搜补训练皆有条理又以三路邻于边境进有属户蕃兵弓箭手之以至次边州军尽置义勇缓急调发以应征防若守处之得冝经久必无阙事兼向时诸路郡县额外増置弓箭手亦欲防虞盗贼如此纲纪臣已谓深恊方今之宜颇得偹预之理设有未至或有废坠即当弥缝振举之可也恭惟太宗之定天下也止用此兵真宗仁宗英宗之守天下也亦用此兵累圣相承而无异道歴年弥久而无异法故臣以谓协当今之宜得偹预之理有未至而废坠者弥缝而振举之可也今陛下以睿圣之德承祖宗隆盛之业中原之人不识兵戈者几百年歴观前古至治未有如此之安且久也故生齿蕃多愈于二汉封疆广逺过于三代所谓民不改聚地不改辟施之仁政而不烦扰则太平之効又何加焉陛下必欲舍此而别求治道以致太平更易兵制以张威武固非臣愚所及况臣偹位枢府所主惟兵不能上副盛意委曲经画尸禄之责所不能逃伏望圣慈察臣前后累上章奏听解枢机之重柄并还将相之印绶得以散秩俾守外郡从愚臣知止之分全朝廷退人之礼臣久防天地之恩敢忘犬马之报窃谓兵民犹水水能载舟亦能覆舟禁暴戢兵武之七德不戢自焚自古所戒凡更制维御之方深愿谨之重之区区之诚庻补万一【熈寕四年上时为枢宻使】
　　上神宗谏用兵　　　　　　张方平
