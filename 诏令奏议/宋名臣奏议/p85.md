<!-- { "loadSidebar": true } -->
　　上仁宗论水灾　　　　　欧阳修
　　臣伏覩近降诏书以水为灾许中外臣寮上封言事有以见陛下畏天爱人恐惧修省之意也窃以雨水为患自古有之然未有水入国门大臣奔走淹浸社稷破坏都城者此盖天地之大变也至于王城京邑浩如陂湖冲溺奔逃号呼昼夜人畜死者不知其数其幸免者屋宇摧塌无以容身缚栈露居上雨下水累累老幼狼藉于天街之中又闻城外坟塜亦被浸注棺椁浮出骸骨漂流此皆闻之可伤见之可悯生者不安其室死者又不得藏此亦近世水灾未有若斯之甚者此外四方奏报无日不来或云闭塞城门或云冲破市邑或云河内决千百歩濶或云水头髙三四丈余道路隔絶田苖荡尽是则大川小水皆出为灾远方近畿无不被害此陛下所以警惧隠恻至仁之心广为谘询冀以消复窃以天人之际影响不差未有不召而自至之灾亦未有已出而无应之变其变既大则其忧亦深臣愚谓非小小有为可以塞此大异也必当思宗庙社稷之重察安危祸福之机追已往之阙失防未萌之患害如此等事不过一二而已自古人君必有储嗣所以承宗社之重而不可阙者也陛下临御三十余年而储嗣未立此久阙之典也近闻臣寮多以此事为言大臣亦尝进议陛下圣意久而未决而庸臣愚士知小忠而不知大体者因以为异事遂生嫌疑之论此不思之甚也且自古帝王有子至三二十人者甚多材髙年长罗列于朝者亦众而为其君父者莫不皆享无穷之安岂有所嫌而斥其子耶若陛下鄂王豫王皆在至今则储宫之建久矣世之庸人偶见陛下乆无皇子忽闻此议遂以云云尔且书曰一人元良万邦以贞盖谓定天下之根本上承宗庙之重亦所以絶臣下之邪谋自古储嗣所以安人主也若果如庸人嫌疑之论是常无储嗣则人主安有储嗣则人主危此臣所谓不思之甚也臣又见自古帝王建立储嗣既以承宗庙之重又以为国家美庆之事故每立太子则不敢专享其美必大赦天下凡为人父后者皆被恩泽所以与天下同其庆喜然则非恶事也汉文帝初即位之明年羣臣再三请立太子文帝再三谦逊而后从之当时羣臣不自疑而敢请汉文帝亦不疑其臣有二心者臣主之情通故也五代之主或出武人或出夷狄如后唐明宗尤恶人言太子事羣臣莫敢正言有何泽者尝上书乞立太子明宗大怒谓其子从荣曰羣臣欲以汝为太子我将归老于河东由是臣下更不敢言然而汉文帝立太子之后享国长久为汉太宗是则何害为明主也后唐明宗储嗣不早定而秦王从荣后以举兵窥觊陷于大祸后唐遂乱此前世之事也况闻臣寮所请但欲择宗室为皇子尔未即以为储贰也伏惟陛下仁圣聪明洞鉴今古必谓此事国家大计当谨重而不可轻发所以迟之耳非恶人言而不欲为也然朝廷大议中外已闻不宜久而不决昨自春首以来陛下服药于内大臣早夜不敢归家饮食医药侍于左右如人子之侍父自古君臣未有若此之亲者也下至羣臣士庻妇女婴孩昼夜祷祈填咽道路发于至诚不可禁止以此见臣民尽忠防陛下之德厚受陛下之防深故属陛下之虑远也今之所请天下臣民所以为爱君计也陛下何疑而不从乎中外之臣既喜陛下圣躬康复又见皇子出入宫中朝夕问安侍膳于左右然后文武羣臣奉表章为陛下贺辞人墨客称述本支之盛为陛下歌之颂之岂不美哉伏愿陛下出于圣断择宗室之贤者依古礼文且以为子未用立为储也既可以徐察其贤否亦可以俟皇子之生臣又见枢宻使狄青出自行伍遂掌枢宻始初议者以为不可今三四年间外未见过失而不幸有得军情之名且武臣掌国机宻而得军情岂是国家之利臣前有封奏其説甚详具述青未是竒材但于今世将率中稍可称耳虽其心不为恶不幸为军士所喜深恐因此陷青以祸而为国家生事欲乞且罢青枢务任以一州既以保全青亦为国家消未萌之患盖縁军中士卒及闾巷人民以至士大夫间未有不以此事为言者惟陛下未知之耳臣之前奏乞留中而出自圣断若陛下犹以臣言为疑乞出臣前奏使执政大臣公议此二者当今之急务也凡所谓五行灾异之学臣虽不能知然其大意可推而见也五行传曰简宗社则水为灾陛下严奉祭祀可谓至矣惟未立储贰易曰主器莫若长子殆此之警戒乎至于水者隂也兵亦隂也武臣亦隂也此推而易见者天之谴告茍不虚发惟陛下深思而早决庶几可以消弭灾患而转为福应也臣伏覩诏书曰悉心以陈无有所讳故臣敢及之若其他时政之失必有羣臣应诏为陛下言臣言狂计愚惟陛下裁择【至和三年七月上时为翰林学士】


　　宋名臣奏议巻四十
<史部,诏令奏议类,奏议之属,宋名臣奏议>
　　钦定四库全书
　　宋名臣奏议巻四十一
　　宋　赵汝愚　编
　　天道门
　　灾异五
　　上仁宗论水灾【系第二状】　　欧阳修
　　臣伏覩近降手诏以水灾为变上轸圣忧既一人形罪已之言宜百辟无遑安之意而应诏言事者犹少亦未闻有所施行岂言者不足采欤将遂无人言也岂有言不能用欤然则上有诏而下不言下有言而上不用皆空文也臣闻语曰应天以实不以文动民以行不以言臣近有实封应诏窃谓水入国门大臣奔走淹浸社稷破壊都城此天地之大变也恐非小有所为可以消弭因为陛下陈一二大计而言狂计愚不足以感动聴览臣日夜思惟方今之弊纪纲之壊非一日政事之失非一端水灾至大天谴至深亦非一事之所致灾谴如此而祸患所应于后者又非一言而可测是则已往而当救之弊甚众未来而可忧之患无涯亦非独责二三大臣所能取济况自古天下之治必与众贤共之也诗曰济济多士文王以宁书载尧舜之朝一时同列者夔龙稷契之徒二十余人此特其大者耳其百工在位莫不皆贤也今欲救大弭大患如臣前所陈一二大计既未果为而又不思众贤以济庶务则天变何以塞人事何以修故臣复敢进用贤之说也臣材识愚暗不能知人然众人所知者臣亦知之伏见龙图阁直学士知池州包拯清节美行着自贫贱谠言正论闻于朝廷自列侍从良多补益方今天灾人事非贤罔乂之时拯以小故弃之遐逺此议者之所惜也祠部贠外郎直史馆知襄州张瓌静黙端直外柔内刚学问通达似不能言者至其见义必为可谓仁者之勇此朝廷之臣非州郡之才也祠部贠外郎崇正院检讨吕公着故相夷简之子清静寡欲生长富贵而淡于荣利识虑深逺文学优长皆可过人而喜自晦黙此左右顾问之臣也太常博士羣牧判官王安石学问文章知名当世守道不茍自重其身论议通明兼时才之用所谓无施不可者凡此四臣皆难得之士也拯以小过弃之其三人者进退与众人无异此皆为世所知者犹如此臣故知天下之广贤材沦没于无闻者不少也此四臣者名迹已着伏乞更广询采亟加进擢置之左右必有禆补凡臣所言者乃愿陛下聴其言用其才以济时艰尔非为其人私计也若量霈恩泽稍陞差遣之适足以为其人累耳亦非臣荐贤报国之本心也臣伏见近年变异非止水灾谴告丁宁无所不有董仲舒曰国家将有失道之败而天乃先出灾害以谴告之不知自省又出怪异以警惧之尚不知变而伤败乃至斯言极矣伏惟陛下切诏大臣深圗治乱广引贤俊与共谋议未有众贤并进而天下不治者此亦救灾弭患一端之大者臣又窃见京东京西皆有灾伤并当存防而独河北遣使安抚两路遂不差人或云就委转运使此则但虚为行遣耳两路运使只见河北遣使便认朝廷之意有所轻重以谓不遣使路分非朝廷优防之急者兼又放税赈救皆耗运司用物于彼不便兼又运使未必皆得人其材未必能救灾防患又其一司自有常行职事又岂能専意抚绥故臣以为虚作行遣尔伏乞各差一使于此两路安抚虽未能大段有物赈济至于兴利除害临时措置更易官吏询求疾苦事既専一必有所得与就委运司其利百倍也又闻两浙大旱赤地千里国家运米仰在东南今年灾伤若不赈济则来年不惟民饥国家之物自此阙供此不可不留心也窃以三司今嵗京师粮米已有二年准偹外有三百五十万余石未漕之物今年东南既旱则来年少纳上供此未漕之米诚不可不惜然少辍以济急时亦未有所阙欲下三司勘防若实如臣所闻则乞量辍五七十万石给与两浙一路令及时赈救一十三州只作借贷他时嵗熟不妨还官然所利甚大此非弭灾之术亦救灾之一端也臣愚狂妄伏望圣慈特裁择【至和元年七月上时为翰林学士】
　　上仁宗论灾变宜使儒臣据经义以言
　　刘敞
　　臣伏以圣王所甚畏事者莫如天所甚聴用者莫如民是故观天意于灾祥察民情于謡俗因灾祥以求治之得失原謡俗以知政之善否诚少留意则皆粲然矣前古贤圣之君莫不循此以导其下忠信之臣莫不縁此以讽其上上下相饬而自天祐之窃见朝廷每有吉应嘉瑞则公卿称贺至于灾异非常可怪之事则寂然莫有言者虽归美将顺臣子之常操而于儆戒吁俞理似未尽陛下复不自延问以求天意恐非所谓小心翼翼昭事上帝聿懐多福者也臣愚以谓五经灾异之说最深最切凡四方所上竒物怪变妖孽沴疾有非常可疑者宜使儒学之臣据经义传时事以言若其言是可以当天意若其言非足以广圣聪如近日雨雪骤寒人有冻死者此亦灾变之一端矣唯聪明睿智忧深思逺顺时谨防不可不虑也臣忝近列愚不能通古今窃观前世商髙宗周成王畏天威享福祚之益诚愿陛下留意于此不胜区区【嘉祐四年上时知制诰】
　　上仁宗论日食遇阴云不见乞不称贺
　　司马光
　　臣准太常礼院公文司天监奏今年六月朔太阳交食臣伏覩近世以来每有日食之变厯官皆先具月日时刻及所食分数奏闻至日或为阴云所蔽或所食不满分数公卿百官皆奏表称贺以为大庆臣愚以为日之所照用徧华夷云之所蔽至为近狭今若太阳实亏而有浮云翳塞虽京师不见四方必有见者此乃天戒至深不可不察臣闻汉成帝永始元年九月日有食之四方不见京师见谷永以为沈湎于酒祸在内也二年二月日有食之四方见京师不见谷永以为百姓屈竭祸在外也臣愚以为永之所言似未协天意夫四方不见京师见者祸尚浅也四方见京师不见者祸寖深也日者人君之象天意若曰人君为隂邪所蔽灾异明着天下皆知其忧危而朝廷独不知也由是言之人主尤宜侧身戒惧忧念社稷而羣臣乃始相率称贺岂得不谓之上下相蒙诬罔天谴哉又所食不满分数者厯官术数之不精当治其罪亦非所以为贺也伏望陛下明敇有司若六月一日果有日食之异或四方见京师不见或所食不满分数皆不得奉表称贺以重皇天之怒则天下幸甚臣职在礼部掌羣臣庆贺章表不敢不言【嘉祐六年五月上时为起居注判礼部是嵗果大雨不见日食不复称贺自后遂踵以为例】
