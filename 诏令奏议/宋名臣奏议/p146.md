<!-- { "loadSidebar": true } -->
　　臣伏覩临遣使臣循行郡国臣窃谓人主宅中国居法宫而使幽遐异域风謡习尚寃隐沉抑无一不陈于前者其道何哉托聪明于臣下故也人主知其所托之难明赏罚以驭之赏罚既明则臣下不敢蔽欺而聪明无所壅也今天下之俗至有钜室富家兼并货财作为奢靡超逾法制交通大吏欺轹愚弱而贫者父子转流阙养生送死之具不幸孤独废疾不得终其天年州县吏眎而不能掩遏豪猛矜哀穷厄而又侵牟渔夺不识休已或愚缪昏耄无所是非或依倚权势壊裂公法其焯然有状可指数也监刺之官大率以寛纾含隐为良即发一奸赃众輙指目以是须其自败乃始纠擿或有所私虑垂败之人亦加意覆藏使得脱去甚哉蔽防如此监司之设仅与无同欲百姓之无害其可得乎吏之茍偷姑息寖以成俗顷年遣使安抚诸郡比其还奏荐举虽多而蠧暴不察是徒取善誉而空厥职也夫收材选能诚为治之首务然恶吏不除穷民不恤有使之出不若无出之愈徒使郡国之民交口而议曰是举也特与被遣之人为劳进梯级耳岂有意于吾民哉臣窃见汉武帝遣谒者博士分行天下存问孝悌力田鳏寡孤独赐帛有差独行君子遣诣行在而治苛举奏又唐太宗遣杜淹廵闗内诸州出御府金赎贫民男女自卖者还其父母其后又遣褚遂良等二十人以六条廵察四方黜陟官吏臣详观古之遣使皆务恤穷民除恶吏举材能收滞逸而已请令使者所至之郡存问乡里其孝行着闻及年八十九十以上鳏寡笃疾依汉故事量予布帛即贫无所养而有男女僦佣于人偿其余直而追还之若为僧尼僧年四十尼年三十以下并除其籍而归养更无此等子孙官给糇粮责任亲党邻里养之以没其齿孤独者戒勑所养之家务全其生寃结无告使者择吏而治其曲直力行笃学衰老沦滞表之以劝风俗郡县吏治绩可称条列其状显褒其尤者贪墨腥闻即令责讯材不任职于其职之相伦者易之或虽洁廉而违法惨刻及年七十以上昏老而不知退者咸以名闻愿一切罢之其官吏贪墨因使摘发监司之官素所不纠随而坐之即使者不纠异日倾败事在使者循行已前并使者坐之伏惟陛下垂意生民而恩泽未大洽于下者盖督责官吏未尽其道也方使者之行幸严赐告谕令其毕力推扬徳音以致于下究悉利害庶有补于政治勿徒使郡县供具吏民遮列道途迎候往来重为此纷扰也狂愚之言愿陛下省览财择天下幸甚【康定二年正月上时为馆阁校勘】
　　上仁宗乞置诸路按察使　欧阳脩
　　臣伏见天下官吏员数极多朝廷无由徧知其贤愚善恶审官三班二部等处又只具差除月日其人能否都不可知诸路转运使等除有赃吏自败者临时举行外亦别无按察官吏之术致使年老病患者或懦弱不才者或贪残害物者此等之人布在州县并无黜陟因循积弊官滥者多使天下州县不治者十有八九今兵戎未息赋役方烦百姓嗸嗸疮痍未复救其疾苦择吏为先臣今欲乞特立按察之法于内外朝官自三丞以上至郎官中选强干廉明者为诸路按察使请令进奏官各録一州官吏姓名为空行簿以授之使至州县徧见官吏其公廉勤干明着实状及老病不才显有不治之迹皆以朱书之又有中材之人别无竒效亦不至旷败者以墨书之又有虽是常材能专长于一事亦以朱书别之使还具奏则朝廷可以坐见官吏贤愚善恶不遗一人然后别议黜陟之法如此足以澄清天下半嵗之间可望致治只劳朝廷精选二十许人充使别无难行之事【庆厯三年五月上脩时为知谏院自建此议然朝廷重于特遣使未即行也参知政事贾昌朝前为御史中丞尝言转运使朝廷责以按察官吏能否而使名未正于是参取脩议诏诸路运使副并兼按察使副今辖下州府军监县镇官吏姓名置簿亲掌録其功过若绩效明着及显有不治者逐旋以闻外其称稍着廉勤及仅免败阙者即每至年终攅写附递以闻并须尽公摭实如能称职别加进用傥务因循亦严行黜降提防刑狱虽不带此使名并当准此】上仁宗乞置诸路按察使　　欧阳脩
　　臣曽上言为天下官吏冗滥者多乞遣使分行按察昨日窃覩降敇下诸路转运使司令兼按察使窃以转运使自合按察本部官吏今若特置使名更加约束则于常行之制颇为得宜必欲救弊于时则未尽善且臣初乞差按察使者盖欲朝廷精选强明之士切闻朝议以所选非人故不遣使今所委转运使岂尽得人乎其间昏老病患者有之贪赃失职者有之此等之人自当被劾岂可劾人其间纵有材能之吏又以斡运财赋有米盐之繁供给军须有星火之急既不暇徧走州县专心察视则稽迟卤莽不能无之故臣谓转运使兼按察使不才者既不能举职才者又不暇尽心徒见空文恐无实效在于事体不若专遣使人伏自兵兴累年天下困弊饥荒疲瘵既无力以振救调敛科率又无由减省徒有爱民之意絶无施恵之方若但能逐去冗官不令贪暴选用良吏各使抚绥唯此一事及民最切茍可为人之利何惮选使之劳况自今年累遣安抚岂于今日顿以为难今必恐三丞至郎中内难得其人即乞且依前后安抚于侍从臣僚台官馆职中选差十数人小处路分兼察两路其侍从臣僚仍各令自辟判官分行采访用臣前来起请事件施行其转运兼按察使若能精选其人亦乞着为今后常行之制臣伏思从来臣寮非不言事朝廷非不施行患在但着空文不责实效故改更虽数号令虽烦上下因循了无所益今必务日新求治革弊救时则须在力行方能济务臣所言者生民之急务也天下之利也不但略言一二以塞言责而已伏望留意详择【庆厯三年五月上】
　　上仁宗乞置诸路按察使　欧阳脩
　　臣自初忝谏官于第一次上殿日曽建言方今凋残公私困急全由官吏冗滥者多乞朝廷选差按察使纠举年老病患赃汚不才四色之人并行澄汰仍具呈按察之法条目甚详如臣之议本欲使使者四出而天下悚然知朝廷有赏善罚恶之意然后按文责实其恶者黜其善者升中才之人尽使警励凡臣所言者皆所以救民急病澄革四十年蠧弊之事若非遭逢圣主鋭意求治之时上下力行之不可也柰何议者惮于作事唯乐因循祗命诸路转运使兼其职寻亦再具论奏其论格而不行按察空文遂至寝废生民蠧病日益可哀伏见陛下圣徳日新忧心庶政近发手诏督励宰辅然天下之事积弊已多如治乱丝未知头绪欲事事更改则力未能周而烦扰难行欲渐渐整缉则困弊已极而未能速効臣谓如欲用功少为利博及民速于事切则莫若精选强干朝臣十许人分行天下尽籍官吏能否坐而升黜之如臣前所陈然后可臣闻治天下者如农夫之治田不可一槩也蒿莱芜秽久荒之地必先力行芟辟然后以时耘耨今特遣之使如久荒而芟辟也转运兼按察乃以时而耘耨者尔寛猛疾徐各有所宜也汉之刺举唐之黜陟使考课使之类每嵗遣出祖宗朝亦有考课院盖按察升黜古今常法非是难行之异事也方今言事者多以髙论见弃或以有害难行如臣所言只是选十余人明干朝臣察视官吏善恶灼然有迹易见者着之簿籍朝廷详之黜其甚者耳臣自谓于论不迂行之有利无害然尚虑议者未以为然谨别条具冗官利害六事以明利博効速而可行不疑伏望圣慈特赐财择如有可采乞早施行一曰去冗官则民之科率十分减九臣伏见兵兴以来公私困弊者不惟赋敛繁重全由官吏为奸每嵗科率一物则贪残之吏先于百姓而刻剥老缪之人恣为羣下之诛求朝廷得其一分奸吏取其十倍民之重困其害在斯今若去此四色冗官而代以循良之吏事随便宜絶去搔扰使民专供朝廷实数科率免却州县分外诛求故臣谓于民力十分减九也比于别图减省细碎无益者其利博矣二曰不才之人为害深于赃吏国家之法除赃吏困民先发者乃行之其它不才之人大者壊州小者壊县皆明知而不问臣谓凡赃吏多是强黠之人所取在于豪富或不及贫弱不才之人不能驭下虽其一身不能乞取而恣其羣下共行诛剥更无贫富皆被其殃为害至深纵而不问故臣尤欲尽取老病缪懦者与赃吏一例黜之三曰内外一体若外官不澄则朝廷无由致治今朝廷虽有号令善者降出外方若落此四色冗官之手则或施设乖方不知朝廷本意反为民害或留滞废失全不施行而又无纠举多作空文若外边去却冗官尽得良吏则朝廷行下之令虽有乖错彼亦能回改或执奏更易终不至为大害是民之得失不独上赖朝廷全赖官吏善恶以此而言冗官岂可不去四曰去冗官则吏员清简差遣通流今天下官有定员而入仕之人无定数既无退黜冒滥者多差遣不行贤愚同滞每有一阙众人竞争得者无廉耻之风不得者腾怨嗟之口滥官之弊近古无之今若择四色冗官去之则待阙之人可无怨滞五曰去冗官则中材之人可使劝惧今天下官吏岂必尽是不才盖为朝廷本无黜陟善恶不分若见国家责实求治人人旌别则中材之人皆自勉强不敢因循虽有贪残亦须敛手六曰去冗官则不过朞月民受其赐方今朝廷虽有忧念恤民之意然上下困乏必未有余力广恵及民若但去冗官则民受速赐盖臣尝见外处州县每一缪官替去得一能者代之不过数日民已謌謡今若尽去冗滥之吏而以能吏代之不过朞月民必受赐此臣所谓及民速于事切者也【庆厯三年五月上】
　　上仁宗论台官所言按察使不当
　　欧阳脩
　　臣伏见台官上言意谓按察使等所奏之人多不实或因迎送文移之间有所阙失挟其私怒枉奏平人朝廷都不深思轻信其説臣闻降此约束日夕忧嗟窃思国家方此多事难了之时正当责人展効之际奨之犹恐不竭力疑之谁肯尽其心昨大选诸路按察之初两府聚防数日尽破常例不次用人中外翕然皆为一时之极选凡被选之人亦各负材业久无人知常患无所施为一旦忽防擢用各思宣力争奋所长不唯欲报朝廷宁不更希进用岂可顿为欺罔便徇私情料其本心必未至此茍或如台官所説则是两府聚防数日选得不公之人或其不至如斯何必更加约束窃以任人之术自古所难能力主张犹或有沮者何况过生疑异使各心阑如此用人安能集事况按察之任人所难能或大臣荐引之人或权势侥幸之子彼按察使下当怨怒上忤权势而不敢避者只赖朝廷主张而已今按察者所奏则未能行沮毁者一言则便加轻信皆由朝廷未知官吏为州县大患而按察可以利民委用之意不坚故毁谤之言已入也所可惜者自差诸路按察今虽未有大效而老病昏昧之人望风知惧近日致仕者渐多州县方欲澄清朝廷自沮其事臣欲乞圣慈令两府召台官上言者至中书问其何路按察之人因挟私怒茍有迹状乞下所司辨明若实无人乃是妄説其近降劄子乞赐抽还不使四方见朝廷自沮按察之权而为贪赃老缪之吏所快【庆厯四年七月上脩所指台官即包拯也拯议见监司门】
　　上神宗论不必每事遣使　孙　觉
