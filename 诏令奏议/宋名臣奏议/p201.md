<!-- { "loadSidebar": true } -->
　　臣在病假中闻朝廷议贵妃事累具劄子论奏数日间留中不降今制命已出必不可更生议论但臣愚深为圣朝惜此一举欲望陛下特降诏防申谕四方言前追册之命止旌褒贵妃生前勤效若挺身以卫宸极割臂以书奏章之其将来防葬次第宜减损正礼务从简易至于诸般遗赏恩例并须一一检寻国家故事施行如此则尚可以稍救前失惟新圣德方今自秋不雨终冬无雪春阳浸逺粟麦未敷人心皇皇疾疫相继灾异之大莫甚于此陛下恤民劳忧国力答天意顺物情在此行也臣不胜拳拳之至【至和元年正月上】
　　上仁宗乞免读温成哀册　　孙　沔
　　臣今月十七日午时授勅差读温成皇后宝及哀册文寻令本院检讨前典见景德四年中书劄子葬章穆皇后时读哀册文差翰林学士起居舍人李宗谔及诸般行事尽差两制官又检景祐四年中书劄子葬庄惠皇太后时读哀册文差知枢宻院韩亿今防勅差臣摄侍中中书令不敢推避縁比来追諡温成已于礼未协颇兴物议更僣太后之尊仪并以两府躬执其事恐于义不便臣自十一月至今凡七日不获进对不曽亲奉德音又不预礼官参议窃恐异日有辨论得失为圣朝之阙是上下相防无一士建明以达神聪臣实耻之况两制官不少速乞改差庶遵旧制所有今来差摄侍中中书令勅二道未敢奉行【至和元年正月上时为枢宻院使诏不许辞免翌日执防立柩前具言故事如此使孙沔读则可使枢宻副使读则不可遂置防而退宰臣陈执中取而读之】
　　上仁宗论温成立忌　　　　刘　敞
　　臣伏闻勅防为温成皇后立忌礼官请对不许臣窃惑之凡朝廷常务百司小事犹当上稽旧典下探众论何况宗庙大礼至尊至重岂可以一时之宠独决圣心义有僭失贻笑万世亏损盛明悔不可追今议者乃云有邪臣宻啓惑圣聪导陛下以非礼劝陛下以拒谏若此无实尚非美事设有其实罪亦大矣当伏两观之诛以谢天下且自太祖以来后庙四室皆陛下之妣也犹不立忌奈何以温成私昵之爱变古越礼则是贵妾于妣尊嬖于嫡上无以事宗庙下无以教后嗣恐祖宗神灵不乐于此非陛下奉先思孝之意也昔成汤改过不吝故称圣王格于皇天愿陛下毋笃于嬖近之宠毋安于邪佞之说毋变先帝之旧典毋枉宗庙之正礼回易意虑割情去私询于司存追寝过命使万万亿年无复讥议天下幸甚臣以无能沗备儒馆礼乐之失臣得预焉【至和元年正月有司请立温成忌敞上此奏时直集贤院】
　　上仁宗论为六后立小忌　　孙抃等
　　臣等昨闻朝廷欲为后庙四室并章惠皇后各立小忌已具劄子论奏至今尚未降出臣等伏覩太祖太宗真宗三朝故事皇后不【阙】　室者皆不立忌此国家大典礼大制度陛下不可不遵守且孝惠孝章淑德章懐章惠是陛下三世尊属别庙崇奉多厯年所即未尝有此拟议今因循之间遽尔更改中外闻听咸谓陛下因温成而遂追及先朝诸后布之诏命则取四方之讥书之史防则贻万世之诮陛下临御天下逾三十载圣功神德卓若尧舜今忽録此一事遂成非错俾盛美光大有愧于畴昔陛下安忍如是欲望特降圣防集百官议定然后行下制勅所贵礼典详协以顺天人之心【至和元年正月刘敞蔡襄争温成立忌事不听于是并孝惠孝章淑德章懐章惠皆立忌抃时为御史中丞上此奏寻诏罢立忌】
　　上仁宗论温成皇后防葬官妄兾改迁
　　范　镇
　　臣伏见前月六日月入南斗月属隂南斗主爵禄天意若告陛下将有隂小人干冒爵禄者而欲陛下谨爵禄也近日以来在外传闻皆谓温成葬事将毕石全彬以下及诸工巧人公然扬言妄兾迁改陛下不可不祗畏天戒以固拒之也夫爵赏之出本于庆嘉如縁温成葬事而施爵赏是以庆嘉而幸温成之丧也天意人情俱为不可而外议如此纷纷臣若不先事建言万一有此而后论列是徒暴朝廷之过于中外而事为无益也【至和元年九月上时知谏院】
　　上仁宗论温成圹中不当以锦绣珠翠金玉
　　备焚瘗　　　　　　　　范　镇
　　臣窃闻温成皇后圹中皆以缕金为饰又以锦绣珠翠金玉衣服什物以备焚瘗者甚多此等事于死有益于生无损　不可为况于死无益而于生有损乎古先圣贤丁宁以戒厚葬者其思虑至深也今圹中之饰已然之事不可改已其锦绣珠翠金玉之物以备焚瘗者愿发明诏一切停减以代下户租赋非惟上益圣德亦为温成皇后遗惠之无穷也【至和元年十月上】
　　上仁宗乞不临幸温成祠庙　欧阳修
　　臣伏见今月八日圣防踈决禁囚特行减降及军士各有特支陛下圣慈本以兴国寺奉安真宗皇帝御容有此恩防而中外之议纷然不一皆为正月八日是温成皇后周年故有此特支踈决又见圣驾朝谒万寿宫又云温成画像在彼所以圣驾亲临自去年追册温成皇后之后朝廷每于典礼过极优崇遂致议者动皆疑惑今又闻来日圣驾幸奉先寺酌献宣祖皇帝外议喧然又云温成皇后祠庙在彼伏以陛下圣德仁孝本为祖宗神御以时酌献不可使中外议者谓陛下意在追念后宫宠爱托名以谒祖宗亏损圣德其事不细臣欲乞明日幸奉先寺酌献毕更不临幸温成祠庙以解中外之疑以止议者之说臣职忝侍从无所禆补闻外人议论不敢不言不惟臣有爱君之心合具陈述陛下举动为万世法亦不可不谨【至和二年正月上时为翰林学士辛未上幸奉先寺朝谒宣祖神御殿遂不复入温成庙致奠】
　　上仁宗乞议温成庙裁损其制
　　韩　维
　　臣闻忠臣不为畎畆之逺而辍其图报之心圣主不以刍荛之贱而易其纳善之虑故下靡不尽之情上无或遗之防臣位虽微贱然以讨论载籍参议典礼为职窃不自薄有爱君之言惟陛下少加听览臣伏见国家为温成皇后立庙备三献官设五时之祭金石牢具一侔宗庙臣上求礼经下寻本朝故事皆所未有不知当时谁为陛下谋此者臣闻孝惠皇后太祖皇帝之正配也其没也即陵建殿嵗时所祀不过常馔而已其后方得列于皇后别庙元德皇后真宗皇帝之母也其没也别庙而祭自尔羣臣请升祔者相继先帝谨重其事不敢即从至于十年而后许之今陛下一旦奉嫔御之主庙而乐之与祖宗等稽于先王之礼则不合求之本朝之事则非故搢绅之士无所诵说下民观之不知所化甚非太祖真宗谨重典礼之深防也伏惟陛下即位以来凡所兴造必问其遗训而咨于故实稀阔盛事靡不毕讲今又将以孟冬吉时亲祼宗庙循大祫之礼盖祫者序昭穆正尊卑之祭也所宜罢黜不经昭示大顺以成祀典之美而陛下以奉祖宗之礼而臣妾亦得享之非所以致隆极广孝恭也臣愚以为宜以此时发德音诏有司使议温成皇后之庙有不如礼者一皆裁去以明陛下不私后宫专奉祖宗之意使圣朝典制幽昧复光宗庙神灵懽欣顾享此盛德之举也陛下不可不留圣意焉昔汉文帝幸上林袁盎引却慎夫人坐以明妾主之义前史书之烂然不妄今崇建庙祏甚于上林之坐僭拟祖宗非特妾主之别陛下圣德过于汉文无使愚臣不得申袁盎之志
　　贴黄陛下若以温成皇后乆在左右不忘轸悼则嵗时遣宫嫱内侍厚加祭奠亦足致其恩意何必僭用礼典取议后代此于温成后非有所益而于圣德为损不细陛下即位以来动循礼典未尝有此过举臣愿陛下特奋神断使有司得从改正以全盛德之美臣父子受国厚恩实欲以少伸补报幸不以臣位下而弃其言也【嘉祐四年上时同知谏院】
　　上仁宗乞议温成庙裁损其制【系第二状】
　　韩　维
　　臣所领职以同知礼院为名礼有不正知而不言则负朝廷所以命臣之意而失臣所以事上之礼也故敢不避诛殛而言臣诚见温成皇后庙乐牲器僭比祖宗稽之礼经则先圣之所不道质于故事则本朝之所无有臣窃闻其时臣下有以唐武惠妃事上惑圣明者惠妃之没虽尝立庙然至乾元之后祀享即絶自当时已知其非礼岂足为圣朝法哉臣近奏疏愿因亲祫宗庙特诏有司裁损其制以全陛下广孝爱礼之美封章奏御累日寝而不下臣窃惑之陛下无谓数楹之屋两簋之器施之未损于治盖圣人所以异等威明风教以观示天下者礼存之于此也如不以臣言为信则并臣前章付中书门下使大臣参议事有可采乞早赐施行【嘉祐四年上】上仁宗乞改温成庙为祠殿　吕公着
　　臣伏见故追尊温成皇后于城南立庙四时孟月祭奠以待制舍人摄事牲币祼献登歌设乐并同太庙之礼盖当时有司失于讲求非有典据昔商宗遭变饬已思咎祖已训以祀无丰于昵况以内宠列于秩祀非所以享天心奉祖宗之意也欲乞改温成庙为祠殿嵗时只遣宫臣行事荐以常馔以明祀事有渐【嘉祐七年正月上先是谏官杨畋等上言洪范五事传曰简宗庙则水不润下去年夏秋之交乆雨伤稼澶州河决东南数路大水为灾其七庙之享必有失于顺者惟陛下积思而矫正之于是诏太常礼院检详郊庙未顺之事公着时为礼官乃上此奏及议三圣并侑诏下两制详翰林学士王珪等议曰惟亲亲以享亲仁之极也亲不可以僭故庙止其先今后宫有庙欲以广恩也而适所以僭乎享亲请如礼官之所议诏改温成庙为祠殿嵗时令宫臣以常馔荐之】





　　宋名臣奏议巻九十四
　　钦定四库全书
　　宋名臣奏议巻九十五
　　宋　赵汝愚　编
　　礼乐门
　　諡法
　　上仁宗论夏竦不当諡文正
　　司马光等
　　臣等伏覩故赠太师中书令夏竦以旧在东宫特赐諡文正臣闻大戴礼曰諡者行之迹也行出于己名生于人所以劝善沮恶不可私也臣等叨预礼官諡有得失职有当言不敢隠黙谨按令文诸諡王公及职事官三品以上皆録行状申省考功勘校下太常礼院拟諡讫申省议定奏闻所以重名实示至公也陛下圣徳涵容如天如地哀愍旧臣恩厚无已知竦平生不恊众望不欲委之有司槩以公议且将揜覆其短推见所长故定諡于中而后宣示于外臣等谓犹宜择中流之諡使与行实粗相应者取以赐之亦非羣臣所敢议也今乃諡以文正二者諡之至美无以复加虽以周公之才不可兼取况如竦者岂易克当所谓名与实爽諡与行违传之永乆何以为法伏以陛下睿智聪明烛见微逺如竦所为岂不素闻乃欲以恩泽之私强加美諡虽朝士大夫畏竦子孙居美仕不敢显言四方之人耳目炳然岂可揜蔽必曰夏竦之为如是而諡文正非以諡为公器也盖出于天子之恩耳此其讥评国家之失岂云细哉臣等所以夙夜惶惧不敢避诛戮之辜报雠之祸狂僭妄言正为此耳伏乞陛下留神幸察改赐一諡庶恊中外之论以为万世之法臣等无任恳欵悚惧之至【皇祐四年七月上时同知礼院】
　　上仁宗论夏竦不当諡文正【系第二状】
　　司马光等
