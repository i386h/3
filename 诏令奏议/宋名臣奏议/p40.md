<!-- { "loadSidebar": true } -->
　　臣伏覩元丰八年八月二十四日敕中书省检防今年六月二十六日巳降诏书应中外臣僚民庶并许实封直言朝廷阙失民间疾苦自降诏后虽有奏到文状数尚不多犹虑臣庶未尽奏陈八月二十三日三省枢宻院同奉圣旨令开封并诸州军各于要閙处出牓晓示如有所见疾速依前降指挥奏陈仍自元降诏书到后一百日外不在収接之限须至论奏臣窃以自古以来甚盛德之朝必兼天下之智以为聦明中庸曰夫妇之愚可以与知及其至也虽圣人有所不知焉诗曰先民有言询于刍荛故敢諌之鼔进善之旌诽谤之木皆所以通治道而来諌者也固未甞限以日月伏覩六月诏书俾天下臣庶并许实封直言此盛德也必使知无不言而言无不尽然后与諌鼓善旌谤木之设初无以异若乃上之治底于无为下之人至于不议然愽访之道不可少废况圣政日新方欲闻所未闻岂可于求言之始为日月限哉欲望圣慈复诏天下臣庶依今年六月诏书并许实封直言更不限以日月如此则舆情尽达朝政常无壅塞之弊而圣治可不劳而成矣
　　贴黄所有昨来天下臣庶所言事臣未审朝廷曽与未曽采择施行臣窃以谓执政大臣日以賛襄为事窃恐不能究观天下直言章奏臣今欲乞将降诏后来并今后再许天下臣庶所言事并奏两省官参详内有可以施行者即具事状条列闻奏取自朝廷指挥所贵下不徒言而上収实用【元丰八年上时为右正言】
　　上哲宗论为君难不可不求言
　　范祖禹
　　臣闻禹戒舜曰后克艰厥后臣克艰厥臣政乃乂黎民敏德舜曰俞允若兹嘉言罔攸伏野无遗贤万邦咸宁稽于众舍巳从人不虐无告不废困穷惟帝时克后克艰厥后者知为君难也臣克艰厥臣者知为臣不易也君知为君之难则不可不求言于臣臣知为臣之难则不可不极言于君如此则政乃治黎民化之敏于为德矣君知为君之难此孔子所谓一言而可以兴邦也不知为君之难则所乐者惟其言而人莫敢违也夫为人君出言不善而人莫敢违此孔子所谓一言而丧邦也舜知此故答禹曰信如此则嘉言无所隠伏人臣得行其言则天下之士愿立于朝故野无遗贤贤人皆在朝则万国咸宁矣人君能尽天下之善言不遗天下之贤人又动必稽于众舍巳以从人故能不虐无告皆得其所不废困穷皆得其养惟帝尧能之禹以道陈戒故以此告舜舜以尧为法故以此荅禹其要在于听言用贤从众爱民而巳臣今日所讲孟子不敢劝齐王发粟以救饥则与此正相违齐王为民父母坐视齐国饥馑其民将转死沟壑而孟子不敢复言譬之冯妇搏虎岂得嘉言无所伏哉臣观齐王不忍一牛之死以羊易之非无仁心也然而不能推爱牛之心而爱民见牛将死则知爱之见民将死则不知爱是以民饥而不救此所以为不仁也齐人无以仁义与王言者孟子非尧舜之道不敢陈于王前孟子见之时少齐人见之时多譬如萌生之物一日温之十日寒之虽欲其生岂可得哉此所为不智也齐王不仁不智由不能听言用贤也昔仁宗谓辅臣曰如闻州郡甞于夏秋之际先奏时雨霑足稼穑登茂后或灾伤畏罪不敢以闻使民不得免赋租甚非长吏爱民之意乃着令不罪州郡吏而听除民租又有奏水灾过实者有司请加之罪仁宗曰州郡多奏祥瑞至于水旱之灾或抑而不闻今守臣言垫坏官私庐舍意亦在民岂当加罪也仁宗圣心恤民如此若使孟子遇仁宗之时岂有不言者哉臣愿陛下以舜禹之言为法以仁宗之心为心以齐王为戒知为君之难不可不求言求言不可不访问使嘉言日闻贤人日进则四海生民幸甚仁宗故事伏乞常留圣览【元祐七年七月上时为翰林学士】
　　上徽宗论求言之诏未及旧弼
　　陈　瓘
　　臣窃覩陛下近因日食诏许中外臣民实封言事天下之忠必自此而进矣然而求言之诏普逮于臣民而乞言之礼未加于黄耉窃虑耆德故老乆去朝廷或在谪籍或巳得谢忠于徇国意欲有言泛然应诏则非旧弼之体密贡封事则有彊聒之嫌若非圣问俯及隆谦示敬则黄耉之言或不乐告是以周家忠厚尊事黄耉秦穆改过复询黄髪诗书所载圣主之所宜行也愿因侧身惧变之时明示养老乞言之礼必有嘉谟来助初政格王正事无先于此伏望陛下上禀慈闱议而行之天下幸甚【元符三年三月上时为右正言】
　　上徽宗乞罢编元祐臣僚章防
　　曽　肇
　　臣待罪右省伏见置局编元丰八年五月巳后至元祐九年四月十二日终应干臣僚章防及申请事件以给舍都司郎官兼领自绍圣二年冬置局至今巳及五年据本局人吏称巳编写一千九十册投进又各写浄册纳尚书省门下省讫见今书写枢宻院中书省浄册未曽申纳续准中书省送下章防约五百余件见编次臣以职事须至论列窃见祖宗以来臣僚所上章防未甞置局编写盖縁人臣指切朝政弹击臣下皆是忘身为国不顾后祸朝廷若有施行往往刋去姓名只作臣僚上言行出文字所以爱惜言事之人不欲暴露使招怨怒若一二编録传之无穷万一其人子孙见之必成深隙祖宗以来未甞编録意恐在此今所编録既非祖宗故事又有限定年月且元丰八年四月巳前上至国初元祐九年四月十二日巳后下至今日章防何为皆不编録而独编此十年章防耶臣所未谕臣愚欲乞指挥将见写枢宻院中书省浄册量留书吏立限催促修写了当外其续送到章防更不编録只送中书省上簿收管其余编节杂写人等并各放罢所贵朝廷事体均一不至多留人吏枉费请给【元符三年四月上时为中书舍人初绍圣二年十二月诏给舍都司官自元丰八年五月后至元祐九年四月十一日终应干臣寮章防及申请事件逐名编修写成册申纳三省后三日章子厚言三省巳得防编元祐以来臣寮章防及申请文字密院亦合编许将奏上乞便施行上从之置局凡五年至是始以肇言而罢】
　　上徽宗乞至诚终始纳諌　　　邹　浩
　　臣伏读虞书见舜命羣臣作股肱耳目而戒之曰予违汝弼汝无面从退有后言夫面从以成其违者是谀也后言以指其违者是谤也二者非事君之道也有虞之臣皆大贤岂不知之舜且以此戒焉是知拂心忤意非人臣之所乐在于人君有以导之而巳此帝舜之圣所以为万世法也臣愚切观陛下即位以来宪天聦明首辟言路旋因日食亟降诏书咸使纳忠无有忌讳言果当理欣然听从増秩赐官风动天下故虽踈远刍荛之贱莫不鼔舞遭遇思日罄竭以补初政之万一而况股肱耳目之寄又安有不尽其忠者乎帝舜之圣今复见于陛下然臣观唐太宗乃近古明君魏郑公且曰陛下贞观之初导人使諌三年以后见諌者恱而从之比一二年勉强受諌而终不平质以其详悉有据验太宗悟曰非公无能道此者人苦不自觉耳于是知纳諌固难而谨终尤为难也子思曰诚者物之终始也不诚无物伊尹曰终始惟一时乃日新彼太宗闻之而悟真大过人者顾不能持以至诚日新无敝使郑公不得而窥焉则其去舜也远矣陛下方稽古以御今如太宗之事亦愿取以为鉴以隆太平之伟绩臣又伏思上书之人所言不一其泛论大体指陈邪正如此者自可留之禁中以备观览至于陈述利害事干有司者即乞降付政府委官看详有可施行旋具闻奏此则圣诏之出不为空文施之国家固非小补唯陛下留听【元符三年四月上时为中书舍人】上徽宗乞法英宗旌赏直言　曽　肇
　　臣伏见陛下发德音下明诏使人直言无有所讳此尧稽众舜好问之盛德先王立谤木諌鼔诗人询于刍荛之谊也天下幸甚臣窃以谓陛下恻怛询访之诚心既巳形于号令则其于开导奬激使人乐于尽忠献纳亦须有术况诏书巳有其言可用朕则有赏之文则宜实其言以信天下臣伏闻治平四年英宗皇帝践祚之初即求直言寻又下诏上书人所陈政体时务材识出众者命官特加甄擢其次则赐诏书奬谕布衣即令有司召问条对有理量材録用当时咨谋劝诱如此其详至有朝上书暮召对者是以四方万里人人奋励争竭腹心唯恐在后神宗皇帝广览兼听片善必收寸长必録斟酌损益以修政事故熈宁元丰十九年间百度修举功崇业钜虽聦明睿智出于圣性亦虚心采纳羣言之助也臣愚伏愿陛下明谕辅臣讨寻治平四年之令举而行之其上书言事有合圣意者速加旌劝则远近闻之孰不感激智者效其计忠者献其诚陛下不出戸庭而海内之情毕闻于上不胜幸甚【元符三年上时为左正言】
　　上徽宗论太学生不当以言事殿举
　　邹　浩
　　臣准中书省刑房送到録黄一道为太学生张寅亮等妄言裁减皇太后园陵浮费各殿一举事臣寻观寅亮等所上书其言狂谬固当惩戒以示天下縁士大夫巳在选擢而详练滋乆者尤有不能体悉朝廷用意之深况山野一介布衣之贱乎陛下察其无知特从轻典又且追改屏出学押出门指挥则是寅亮等固已在所矜容矣止殿一举诚不为过但近年以来言路壅塞为时大弊自陛下劝奬开导始克通达世以相贺获仰太平今寅亮等若未免殿举窃恐自此以后人复畏避不敢献言天下之事无由周知亦圣政所当深虑者也传不云乎乌鸢之卵不毁而后凤凰集诽谤之罪不诛而后良言进臣愚亦愿陛下以此赦之而已所有録黄臣未敢签书行下【建中靖国元年三月上时为中书舍人】
　　上徽宗论太学生不当以言事殿举
　　上官均
　　臣闻圣人择狂夫之言好问至于刍荛者乐于闻善也诽谤之罪不诛者欲以来直言也盖君臣之势隔如霄壌进言直则有犯分之嫌持论髙则有出位之罪畏嫌避罪则爱身者熟视拱黙而不敢论矣政事有阙偷安固禄而不敢论则九重之奥万事之机安得闻欤贾山有言人主之威非特雷霆势重非特万钧开道而求諌和顔色而受之用其言而显其身士犹恐惧而不敢自尽况震之以威压之以重岂有不摧折者如此则人主不得闻其过失矣圣人知尽言之难也故赏諌臣以厉谀恱之臣贷狂直以开正直之路使工诵箴諌瞽诵诗諌公卿比諌士传言諌庶人谤于道商贾议于市所以集天下之善而成巍巍之功也自陛下即位之初开广言路虚怀开览择其可用者赐官増秩以奬其言四方之士欢欣鼔舞人人出其所长发其所蕴露章抗防几无虚日陛下神明天纵道术精微固所自得至于政事之臧否人臣之邪正法宫之奥纎悉洞照者殆亦收览众言之助也臣以为进士殿举比士大夫贬官非轻罚也张寅亮等踈愚狂瞽诚不识朝廷忌讳然志非怀邪比庶人谤于道可也今被之以重罚疑非陛下开广言路之意臣窃妄度陛下圣度容纳非加怒于无知之小臣特以其言有及执政之意言涉犯分故稍正刑罚以明上下之体然四方之远难以戸晓必以为陛下前日许中外之人得上封事既招其来又罪其言前日赏之今日罪之妄意朝廷有厌言之意自中人以下安宠顾利政事之有阙往往趦趄畏缩而不敢正议矣且加罪一二进士固未足惜窃恐沮直臣之气钳多士之口自此始矣臣以为狂言犯分贷而不罪其为害轻诛责贱士以沮直言其为害大臣愿陛下揆之圣心权其轻重更加矜容以称陛下初政之意以解四方之疑天下幸甚【建中靖国元年二月上时为给事中】
　　上徽宗乞养直臣以素　　　江公望
