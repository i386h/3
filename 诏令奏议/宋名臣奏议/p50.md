<!-- { "loadSidebar": true } -->
　　臣以驽蹇之质再为諌官陛下宠禄之优责任之重夙夜震恐不遑宁处思极竭愚忠以报塞万一顾琐琐细务皆不足以烦渎圣听窃以国家治乱本于礼而风俗之善恶系于习赤子之啼无有五方其声一也及其长则言语不通饮食不同有至死莫能相为者无他焉所习异也至于古今亦然有服古衣于今之世则骇于州里矣服今衣冠于古之世则僇于有司矣衣冠乌有是非哉习与不习而已矣夫民朝夕见之其心安焉以为天下之事正应如此一旦驱之使去此而就彼则无不忧疑而莫肯从矣昔秦废井田而民愁怨王莽复井田而民亦愁怨赵武灵王变华俗效胡服而羣下不悦后魏孝文帝变胡效华俗而羣下亦不恱由此观之世俗之情安于所习骇所未见固其常也是故上行下效谓之风薰蒸渐渍谓之化沦胥委靡谓之流众心安定谓之俗及其风化已失流俗巳成则虽有辨智不能谕也强毅不能制也重赏不能劝也严刑不能止也自非圣人得位而临之积百年之功莫之能变也周易履之象曰君子以辩上下定民志故天子之令必行于诸侯诸侯之令必行于卿大夫士卿大夫士之令必行于庶人使天下之势如身之使臂臂之运指莫不率従诗曰勉勉我王纲纪四方此礼之本也昔三代之王皆习民以礼故子孙数百年享天之禄及其衰也虽以晋楚齐秦之强不敢暴蔑王室岂其力不足哉知天下之不已与也于是乎翼戴王命以威懐诸侯而诸侯莫敢不従所以然者犹有先王之遗风余俗未絶于民故也其后日以衰薄下凌上替晋平公之世鲁子服囘如晋还谓季孙意如曰晋之公室将遂卑矣六卿强而奢傲将因是以习习实为常能无卑乎其后赵魏韩氏卒分晋国习于君臣之分不明故也降及汉氏虽不能若三代之盛王然犹尊君卑臣敦尚名节以行义取士以儒术化民是以王莽之乱民思刘氏而卒复之赤眉虽羣盗犹立宗室以従民望王郎矫托名氏而燕赵响应董卓之乱袁绍以诛卓为名而州郡云合曹操挟献帝以令诸侯而天下莫能与之敌自魏晋以降人主始贵通才而贱守节人臣始尚浮华而薄儒术以先王之礼为糟粕而不行以纯固之士为鄙朴而不用于是风俗日壊入于偷薄叛君不以为耻犯上不以为非惟利是従不顾名节至于有唐之衰麾下之士有屠逐元帅者朝廷不能讨因而抚之拔于行伍授以旄钺其始也取偷安一时而已及其久也则众庶习于闻见以为事理当然不为非礼不为非义是以在上者惴惴焉畏其下在下者睽睽焉伺其上平居则酒食金帛甘言屈体以相媚恱得间则铦锋利刃很心诡计以相屠脍成者为贤败者为愚不复论尊卑之序是非之理陵夷至于五代天下荡然莫知礼义为何物矣是以世祚不永逺者十余年近者四五年败亡相属生民涂炭及大宋受命太祖太宗知天下之祸生于无礼也于是神武聪明躬勤万机征伐刑赏断于圣志然后人主之势重而羣臣慑服矣于是剪削藩镇齐以法度择文吏为之佐以夺其杀生之柄擥其金谷之富选其麾下精锐之士聚诸京师以备宿卫制其心腹落其爪牙使不得陆梁然后天子诸侯之分明而悖乱之原塞矣于是节度之权归于州镇员之权归于县又分天下为十余路各置转运使以察州县百吏之臧否复汉部刺史之职使朝廷之令必行于转运使转运使之令必行于州州之令必行于县县之令必行于吏民然后上下之序正而纪纲立矣于是申明军法使自押官以上各有阶级以相临统小有违犯罪至殊死而后行伍之政肃而士用命矣此皆礼之大节也故能四征不庭莫不率服汛扫九州以陟禹之迹至于真宗重之以明徳继二圣之志夙夜孜孜宣布善化销铄恶俗以至于今治平百年顽民殄絶众心咸安此乃旷世难成之业陛下当战战栗栗守而勿失者也臣窃见陛下有中宗之严恭文王之小心而小大之政多谦逊不决委之臣下诚使所委之人常得忠贤则可矣万一有奸邪在焉岂不危甚矣哉古人所谓委任而责成功者择人而授之职业丛脞之务不身亲之也至于爵禄废置杀生予夺不由巳出不可也洪范曰惟辟作福惟辟作威臣之有作福作威害于而家凶于而国威福之柄一失于人而习以为常则不可复收矣此明主之所谨也又顷以西鄙用兵权置经略安抚使总一路之兵得以便宜従事及西事已平因而不废其河东一路总二十二军州向时节度使之权不能及矣唐始置沿边八节度亦如是而已以其权任太重故后世有跋扈之臣洛诰曰毋若火始焰焰厥攸灼叙弗其絶言谨其微也又将相大臣典诸州者多贵倨自恃转运使欲振举职业往往故违戾而不肯従夫将相大臣在朝廷之时则与转运使名位固相逺矣及在外为知州则转运使统诸州职也乌得以一身之贵庇一州之事转运使不得问哉汉刺史以六百石吏督察二千石岂以名位之贵贱哉又自景祐以来国家怠于乆安乐因循而务省事执事之臣颇行姑息之政于是胥吏驩哗而斥逐御史中丞辇官悖慢而废退宰相卫士凶逆而狱不穷奸泽加于旧军人骂三司使而法吏以为非犯阶级疑于用法朝廷虽特诛其人而已停之卒复收养之其余有一夫流言道路而为之变令推恩者多矣凡此数者殆非所以习民于上下之分也夫朝廷者四方之表仪也朝廷之政如是则四方必有甚者矣于是元帅畏偏裨偏裨畏将校将校畏士卒奸邪怯懦之臣至有简省教阅使之骄惰保庇羸老使之繁冗屈挠正法使之縦恣诋訾粟帛使之愤惋甘言谄笑靡所不至于是士卒翕然誉之而归怨于上矣彼既为之则此效之下既言之则上従之前既行之则后袭之茍彼为而此不效下言而上不从前行而后不袭则怨怒聚于其身而祸乱生矣长此不已日滋月益民之耳目习而安之此有以异唐之季世乎后魏孝明帝时征西将军张彛子仲瑀上封事欲抑损武人不预清品羽林虎贲千余人焚彞第杀彛父子官为收捕凶强者八人斩之其余大赦以安之懐朔镇人髙欢时奉使至洛阳见之归而散家财以结客曰朝政如此事可知矣于是始有飞扬之志由是观之纪纲不立则奸雄生心矣夫祖宗苦身焦思以变衰唐之俗而陛下髙拱熟视以成后魏之风此臣之所以为陛下痛惜也臣愚以为陛下当奋刚健之志宣神明之徳凡羣臣奏事皆察其邪正辨其臧否熟问深思求合于道然后赏罚黜陟断而行之则天下孰不旷然恱喜诗曰君子如怒乱庶遄沮君子如祉乱庶遄巳盖言无所臧否之为患大也经略安抚使有征讨之事则置之无事则当废之傥未能变则军事迫急不暇奏知者使专之可也其余民事皆委之州县一断于法或法重情轻情重法轻可杀可徒可宥可赦并听本州申奏决之朝廷何必出于经略安抚使哉转运使规画号令行下诸州而诸州违戾不从者朝廷当辨其曲直若事理实可施行而州将恃贵势故违之者当罪州将勿罪转运使将校士卒之于州县及所统之官或公卿大臣有悖慢无礼者明着阶级之法使断者不疑将帅之官有废法违道以取说于下归怨于上者当随其轻重诛窜废黜公正无私御众严整者当量其才能擢用褒赏如是则上之人难动而下用命矣上之人难动而下用命此所以尊朝廷也上下已明纲纪已定然后修儒术隆教化进笃厚退浮华使礼义兴行风俗纯美则国家保万世无疆之休犹倚南山而坐平原也【嘉祐七年六月上时以天章阁待制知諌院】
　　上神宗论以质厚徳礼示人回天下之俗
　　彭汝砺
　　臣闻天下之事其出无穷而相寻于无所终始者疑若甚劳而古之人君乃至于无为能得其本而已以四方爲逺故所正者惟京师以一国为大故所正者惟其家以万民为众故所正者惟百官又以国家百官之富为不可胜治也故所正者惟其身而已所守者约而所施者博此古之要道也陛下有仁孝之行恭俭之德至诚恻怛之心至于此不难也而臣自京师观之淫丽之文胜淳厚之朴防诞谩之风长正信之俗微非所以示逺方也自宫邸观之公侯放于奢淫而不禁妇妾习于侈靡而不严非所以示国人也自官府观之相尚以取誉相引以趋势相倾以就利为上者残其下为属者恃其长非所以示万民也陛下欲为汉唐则固轶于汉唐矣欲至三代而于此未正焉臣以为未也盖古之人修身以正天下而其俗既成之后虽抱衾之贱妾知自克以义而非止于闗雎之后妃也虽衰世之公子笃于信厚而非止于麟趾之盛时也虽江汉之匹夫皆知无思犯礼而非止于京邑之近也虽牛羊之贱吏皆知有所不忍伤而非独公卿大夫之贤也以古准今何其寥寥也敝亦必有在矣陛下诚反而思之其躬行之未笃欤其昔者奢侈之敝因循而未革欤亦教之未至而制之不严欤所求于士者止以语言而不以徳欤所取于臣下者急于功利欤不然何风俗之难回也陛下有圣人之才有崇髙富贵之资嚬呻俛仰再抚四海之外无为而巳为之无不可至也臣观四方之人其语言态度短长巧拙必问京师如何不同则以为鄙焉凢京师之物其衣服器用浅深濶狭必问宫中如何不同则以为野焉以此知能以质厚示之则无不従而质厚也异时皇族未尝知经术也及陛下以经术造之而莫不欲知经术异时士人未尝知法律也及陛下以法令进之而莫不欲言法令以此知能以徳礼示之则无不従而为徳礼也夫天生蒸民有物有则所谓质厚徳礼皆其所固有者也因性之所固有而顺导之盖无难焉在陛下加之意而巳君子之徳风小人之徳草草上之风必偃此无足疑也小臣以防逺妄及陛下之家事以卑职妄及百官之嗜好以圣徳之广渊而道寻常之务以圣学之日新而言已尘之迹虽臣亦自知其疎濶也考之于古窃以为庶几焉惟陛下念之【熈宁九年十月上时为监察御史里行】
　　上哲宗论帝王之治必先正风俗
　　苏　辙
