<!-- { "loadSidebar": true } -->
　　臣闻国家之兴必先于纲纪号令所出必正其源流古者以四海之广万务至众専巳临断虑其阙失故羣司设官以相维制示至公于天下也唐制凡有制敕命令则中书宣行进内画可以付门下门下审省申覆以付外施行若有不便并令封駮改正今之官诰编书三省官位各结题年月则皆古之制也国朝淳化中始自枢宻院分出银台通进二司兼领门下封駮事令两制已上主判凡制敕有所不便者准故事封駮张咏向敏中咸领此职此时宣敕无不经歴门下近年以来旧制坐废唯选人黄甲犹准故事其余宣敕百无一二到彼则是官有封駮之名曽无改正之实臣今欲乞凡有宣敕除处分边事机宜依旧实封入逓祭祀行事敕仍旧差人送付本官外其余迁免官资升降差遣及断遣刑名改更敕令应是告身宣头敕牒并令中书枢宻院准故事进内发付门下封駮司审省申覆如有授官非称断刑失中但未便于事者则令封駮改正如此则官司之守各有纲条诏令所颁克正根本纪律可振无有过举矣其门下封駮司乞差刚正公平大臣主判庶其举职无可畏避【庆厯四年上时知諌院】
　　上仁宗论舍人不得申请除改文字
　　王安石
　　臣等准今月八日中书劄子奉圣防今后舍人院不得申请除改文字窃以为舍人者陛下近臣以典掌诰命为职除改乃其职事所当参审若词头所批事情不尽而不得申请则是舍人不得复行其职事而事无可否一听执政所为自非执政大臣欲倾侧而为私则立法不当如此前日具论其故兾防陛下省察而至今未奉指挥臣等不知陛下以为是而不改乎将不必以为是而特以出于执政大臣所建而不改乎将陛下视臣等所奏未尝有所可否而执政大臣自持其议而不肯改乎为是而不改则臣等考寻载籍以来未有欲治之世而设法蔽塞近臣论议之端如此者也不必以为是而特以出于执政大臣所建而不改则是陛下不复考问义理之是非一切茍顺执政大臣所为而巳也若陛下视臣等所奏未尝有所可否而执政大臣自持其议而不肯改则是政已不自人主出而天下之公议废矣此所以臣等惓惓之义不能自已者也臣等窃观陛下自近嵗以来举天下之事属之七八大臣天下之人初亦翕然幸其有为能救一切之然而方今大臣之弱者则不敢为陛下守法以忤谏官御史而専为持禄保位之谋大臣之强者则挟圣防造法令恣已所欲不择义理之是非而谏官御史亦无敢忤其意者陛下方且深拱渊黙两听其所为而无所问安有朝廷如此而能旷日持久而无乱者乎自古乱之所生不必君臣皆为大恶但无至诚恻怛求治之心择利害不审辨是非不早以小失为无伤而不改以小善为无补而不为以阿谀顺已为恱而其说用以谅直逆已为讳而其言废积事之不当而失人心者众矣乃所以为乱也陛下以臣等所言为是则宜以至诚恻怛欲治念乱之心考核大臣改修政事诚欲改修政事则今月八日指挥为当先改矣若以臣等所言为非则臣等狂瞽不知治体而诬谤朝廷政事当明加贬斥以惩妄言之罪而别选才能通达之士以补从官臣等受陛下之宠禄典领朝廷职事不得其守则义不得不言而朝廷以为非也则义不敢辞贬斥伏乞详酌早赐指挥【嘉祐六年六月上时为知制诰】
　　上英宗乞知制诰详择人材　张方平
　　臣伏以知制诰之职所以代王言为诰令由此召入禁林充学士非才誉充洽何以当其选比来朝廷率以体例次补日近诰命或有鄙浅为口实前代国家有事之际或以单札之辞折冲千里之外使三军感励万方恱劝背逆凶丑或以革心夷狄异类或以向化故知文辞书命有足以助国威宣王泽也祖宗之世有自州县之职拔处词禁有自两禁黜为管库者葢唯才而是用岂为人而择官其修起居注史馆修撰即次除知制诰之资序也今朝士不修亷耻至冒宪章法座之前辄自干请窃谓若此除授宜详加推择必其人流才地词学器识他日可以备大臣之用而后擢处其职文物盛于本朝光华照于天下使名器以重陛下以隆天下幸甚【治平元年上时为翰林学士】
　　上英宗论吕诲等勅不由封駮司
　　韩　维
　　臣昨日闻御史知杂吕诲等以言事被黜至今不见敕至封駮司访闻乃是中书直封送本家臣窃以封駮司给事中之任也凡制敕必由此而下有所不便得以封还论奏古今之通制也今罢黜御史事闗政体而遂不使有司预闻纪纲之失无甚于此臣伏思王者建立官局张设法度择人守之所以防检缪失共成治道而朝廷自壊其法不知为此将以何利也伏望圣慈指挥中书追诲等敕命令由本司使臣得申论议以正陛下之官法【治平三年正月上时知制诰兼通进银台司兼门下封駮事】
　　上英宗论吕诲等勅不由封駮司
　　韩　维
　　臣近以御史知杂吕诲等降黜敕命不由门下封駮司直送本家尝具论奏乞追还以正官法至今累日未见施行臣伏思古者并建庶官各有法式所以共成治体逺防祸败虽王者不得而私也况大臣乎淳化中命枢宻直学士向敏中张咏防检看读发放敕命其实封敕文并仰中书房印押下送向敏中等看读防检了却实封发放祖宗所以审重号令防检缪失如此其至今朝廷一旦骋私意以壊圣王之法快目前而忘后世之虑独何谓也方今官失其法人怠其职百事隳废日就衰靡臣愚窃谓宜有以力振頽敝而陛下君臣方共为此事臣窃为国家忧之伏望圣慈以臣此奏并前所上章早付中书施行臣懦不能为陛下守官伏待谴黜【治平三年正月上】
　　上英宗论吕诲等勅不由封駮司
　　韩　维
　　臣近以降黜吕诲等敕命不由银台司累具论奏今又闻罢傅尧俞等敕亦是直送本家臣窃以法制者天下之公器非天子所得私而有臣下所不敢辄废也故法有不便事则易之未有设而不行者人有不称职即去之未有存而不用者也陛下才毕亮隂即降诏戒厉臣下曰内外因循惰职者众未闻推利及民尽心忧国者又训以易虑孳孳各修厥职诏下以来未及一年不闻羣司有所进益而公卿大臣乃自壊法度违戾诏文臣虽区区为陛下爱惜此事章三四上不防省察京都之内禁门之中尚且如此而欲以风劝天下推利及民岂可得哉孟子有言曰有官守者不得其职则去有言责者不得其言则去今有言责者既不得其言而去矣不得其职者尚且胡顔茍处乎况臣两还诏防今又不能仰遵圣训为官守法罪戾仍重岂可久玷侍从尚窃封駮之名伏望圣慈特赐罢黜所有银台司等职事臣更不敢佥书见居家待罪【治平三年正月上】
　　上神宗论司马光告勅不由封駮司
　　吕公着
　　臣近为降下司马光等告敕到封駮司寻以为不便遂具封駮闻奏窃知已直降光等告敕付閤门臣伏以祖宗置封駮之职葢以朝廷政令不能一　一尽当故使有司得各竭其意以补阙遗臣既缪当官守茍有愚见诚不敢自黙以失祖宗置司之意是以即有论列今来朝廷既以臣言不当自当显行黜责其所降敕告亦须经由本司盖臣虽可罪而此职终不可废若因臣一言不当遂使今后封駮之司不复能举正职事则是祖宗法度由臣而壊伏望圣慈正臣封駮不当之罪特加显黜以振纲纪【治平四年九月上】
　　上神宗论差提举常平官勅不由封駮司
　　李　常
　　臣伏闻近差诸路提举常平广惠仓臣僚敕防不由封駮司中书以为系是举差臣窃以为过矣国朝因唐故事置门下封駮司自是非机宻宣敕皆使详读然后颁下其或失当得以厘正所以谨出制命之意亦已至矣故祖宗以来多选方正望重之臣典领是职縁于朝廷所补非轻其为责任甚重今遣使四出得兴置利害举察州县使事之重与监司略等而不付之有司参考能否堕废纲条理实未顺兼封駮之任虽人主亲所选任皆得以其职言今日举差臣所未谕臣恐朝廷典则寖得縁事废紊伏望圣慈特赐指挥并依旧制庶命令所加务于详审有司职业贵以修举【熈寜三年二月上时为右正言】
　　上哲宗论除吕公着文字不经书读
　　范纯仁
　　臣伏以近除门下侍郎吕公着文字不经臣书读尚书吏部亦将不经门下省文字直行虑别有被受按门下省缴覆中书省録黄枢宻院録白有与侍郎妨碍或系亲戚并贴黄奏知欲今后侍郎两贠皆合避亲或妨碍及独贠除依旧奏知外许令给事中系书缴覆【元祐元年闰二月上时为给事中诏令别出画黄送门下省仍今后急速不系利害文字不过门下省并闗门下省照防施行】上哲宗缴駮安焘除知枢宻院　王岩叟
　　臣伏以左司諌之职属门下省近防本省批状差兼权给事中给事中职当论駮臣虽暂权义难茍且今日伏覩画黄除安焘知枢宻院公议不允臣不敢放过门下縁过门之后即是施行既已施行益难追改据焘不才无补陛下而玷处庙堂坐尸厚禄考之物论谓当置之散地别进贤才今乃超迁緫领机务位愈髙而徳愈不类任益大而才益不宜必恐多致人言上烦圣听臣所以辄先封还乞陛下更加裁虑或陛下必怜其人未欲遽行罢免则愿且勿陞其位但令与范纯仁并为同知院可也臣亦再三为陛下思之唯如此颇为易处伏望圣慈恕臣疎虞僣易之罪察臣区区爱国之心特垂采纳
　　贴黄臣防陛下任之言责唯愿陛下无一毫差错臣始心安若闻一人有议朝廷除用未当则如臣之身自有过失所以不避烦渎一一进言幸陛下省纳使臣得尽其愚以图补报焘之阘茸不才终不是当大任之人候陛下别得贤才即宜罢免以协公言【元祐元年闰二月上时以右司諌权给事中】
　　上哲宗论安焘勅命不送给事中书读
　　王岩叟
　　臣两次论駮除安焘知枢宻院敕命久之不下意谓圣慈巳赐开纳今窃闻巳有指挥门下省更不送给事中书读令疾速施行臣闻命皇恐不知所容陛下必以臣为违拒睿防遂一面施行臣仰惟国家置官司正要上下相闗防相审察唯恐有失误所以重审之至况给事中喉舌之任若不由过则不成命令何所不可臣违君之命至于再三虽陛下优容未加诛戮臣自知罪不容矣然臣少而读书本学事君之道今不敢不以所学事吾君也臣位可夺也而守官之志不可夺也身可忘也而爱君之心不可忘也守官之志可夺则陛下今日虽喜臣从命后日将不复信臣矣爱君之心不忘则陛下今日虽未亮臣后日将复念臣矣陛下聦眀照防岂不察臣之所以区区效愚忠而不巳者为陛下耶臣自为耶每与大臣结怨仇而不避者为国计耶为身耶陛下欲人阿意顺防则易欲人抗言执议则难臣不为易而为其难亦何心哉但恐因臣不能为陛下守职事而获沮抑则人人务为其易非朝廷之福也古人有言曰赏当贤则臣下劝罚当罪则奸邪止此国家之大柄而人主不可以不谨也陛下一日逐章子厚于汝州可谓罚当罪矣一日擢范纯仁为执政可谓赏当贤矣然安焘之进则未见其当此臣之所以当力为陛下言也陛下曰必行之臣曰必不可行则是以臣抗君也宜乎死有余责然臣言之不巳为之不疑者以臣职当然也守职而不敢旷乃所以奉陛下也
　　贴黄臣岂不知即时奉行上则可以顺陛下之意下则可以恱大臣之心顺陛下之意是臣之志也然国体之所深系恱大臣之心非臣之志也况公议之所不与臣但知以守官尽臣职不敢将职事作人情若少为俯仰便失忠义欺明主误朝廷是臣负天下国家为罪大矣此臣所以冒犯天威再三论列兾陛下开纳也【元祐元年闰二月上】
