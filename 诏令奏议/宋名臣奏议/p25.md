<!-- { "loadSidebar": true } -->
　　臣闻基厚者势崇力大者任重故功徳之殊垂光锡祚舄奕繁衍乆而弥昌者盖天人之理必至之符然生民以来能跻登兹者未有如大宋之隆也夫禹之绩大矣而其孙太康乃坠厥绪汤之烈盛矣而其孙太甲既立不明周自后稷十有五世至于文王而大统未集武王成王始收太平之功而康王之子昭王难于南狩昭王之子穆王殆于荒服暨于幽厉陵夷尽矣及秦以累世之智并天下然二世而亡汉定其乱而诸吕七国之祸相寻以起建武中兴然冲质以后世多故矣魏之患天下为三晋宋之患天下为南北隋文帝始一海内然传子而失唐之治在于贞观开元之际而女祸世出天寳以还纲纪微矣至于五代盖五十有六年而更八姓十有四君其废兴之故甚矣宋兴太祖皇帝为民去大残致更生兵不再试而粤蜀吴楚五国之君生致阙下九州来同复禹之迹内辑师旅而齐以节制外卑藩服而纠以绳墨所以安百姓御四夷纲理万事之具虽创始经营而弥纶已悉莫贵于为天子莫富于有天下而舍子传弟为万世防造邦受命之勤为帝太祖功未有髙焉者也太宗皇帝遹求厥宁既定晋疆钱俶自归作则垂宪克绍克保世靖民丕丕之烈为帝太宗徳未有髙焉者也眞宗皇帝继统遵业以涵育生养蕃息齐民以并容徧覆扰服异盖自天寳之末宇内版荡及眞人出天下平而西北之虏犹间入闚边至于景徳二百五十余年契丹始讲和好徳明亦受约束而天下销锋灌燧无鸡鸣犬吠之惊以迄于今故于是时遂封泰山禅社首荐告功徳以明示万世不祧之庙所以为帝真宗仁宗皇帝寛仁慈恕虚心纳谏审注措愼规矩早朝晏退无一日之懈在位日乆明于羣臣之贤不肖忠邪选用政事之臣委任责成然公听并观以周知其情伪其用舍之际一稽于众故任事者亦皆警惧否輙罢免世以谓得驭臣之体春秋未髙援立有徳付畀惟允故传天下之日不陈一兵不宿一士以戒非常而上下晏然殆古所未有其岂弟之行足以附众者非家施而人恱之也积之以诚心民皆有父之尊有母之亲故弃羣臣之日天下闻之路祭巷哭人人感动歔欷其得人之深未有知其所繇然者故皇祖之庙为宋仁宗英宗皇帝聪明睿智言动以礼上帝眷相大命所集而称疾逊避至于累月自践东朝渊黙恭谨无所言议施为而天下传颂称说徳号彰闻及正南面勤劳庶政毎延见三事省决万机必咨询旧章考求古义闻者惕然皆知其志在有为虽早遗天下成功盛烈未及宣究而明识大略足以克配前人之休故皇考之庙为宋英宗陛下神圣文武可谓有不世出之姿仁孝恭俭可谓有君人之大徳悯自晚周秦汉以来世主不能独见于众人之表其政所出大抵踵袭卑近因于世俗而已于是慨然以上追唐虞三代荒絶之迹修先王法度之政为其任在已可谓有出于数千载之大志变易因循号令必信使海内观听莫不奋起羣下遵职以后为羞可谓有能行之效今斟酌损益革兴坏制作法度之事日以大备非因陋就寡拘牵常见之主所能及也继一祖四宗之绪推而大之可谓至矣盖前世或不能附其民者刑与赋役之政暴也宋兴以来所用者鞭朴之刑然犹详审反复至于缓故纵之诛重误入之辟盖未尝用一暴刑也田或二十而税一然嵗时省察数议寛减之宜下蠲除之令盖未尝加一暴赋也民或老死不知力役然犹忧怜恻怛常谨复除之科急擅兴之禁盖未尝兴一暴役也所以附民者如此前世或失其操柄者天下之势或在于外戚或在于近习或在于大臣宋兴以来戚里宦臣曰将曰相未尝得以擅事也所以谨其操柄者如此而况辑师旅于内天下不得私尺兵一卒之用卑藩服于外天下不得专尺土一民之力其自处之势如此至于畏天事神仁民爱物之际未尝有须臾懈也其忧劳者又如此盖不能附其民而至于失其操柄又怠且忽此前世之所以危且乱也民附于下操柄谨于上处势甚便而加之以忧劳此今之所以治且安也故人主之尊意谕色授而六服震动言传号涣而万里奔走山岩窟穴之氓不待期会而时输嵗送以供其职者惟恐在后航浮索引之国非有发召而籯赍橐负以致其贽者惟恐不及西北之戎投弓纵马相与祗服而戯豫东南之夷正冠束衽相与挟防而吟诵至于六府顺序百嘉鬯遂凡在天地之内含气之属皆裕如也盖逺莫懿于三代近莫盛于汉唐然或三四世或一二世而天下之变不可胜道也岂有若今五世六圣百有二十余年自通邑大都至于荒陬海聚无变容动色之虑萌于其心无援枹击柝之戒接于其耳目故曰生民以来未有如大宋之隆也窃观于诗其在风雅陈太王王季文王致王迹之所由与武王之所以继代而成王之兴则美有假乐鳬鹥戒有公刘泂酌其所言者盖农夫女工筑室治田师旅祭祀饮尸受福委曲之常务至于兎罝之武夫行修于隐牛羊之牧人爱及微物无不称纪所以论功德者由小以及大其详如此后嗣所以昭先人之功当世之臣子所以归美其上非徒荐告鬼神觉悟黎庶而已也书称劝之以九歌俾勿坏盖歌其善者所以起其向慕兴起之意防其怠废难乆之情养之于听而成之于心其所劝帝者之功美昭法戒于将来圣人之所以列之于经垂之为世教也今大宋祖宗兴造功业犹太王王季文王陛下承之以德犹武王成王而羣臣之于考次论撰列之简被之金石以通神明昭法戒者阙而不图此学士大夫之过也盖周德盛于文武而雅颂之作皆在成王之世今以时考之则祖宗神灵固有待于陛下臣诚不自揆辄冒言其大体至于寻取称本隐以之显使莫不究悉则今文学之臣充于列位惟陛下之所使至若周之积仁累善至成王周公为最盛之时而泂酌言皇天亲有徳飨有道所以为成王之戒盖履极盛之势而动之以戒惧者明之至智之尽也如此者非周独然唐虞至治之极也其君臣相饬曰兢兢业业一日二日万几则处至治之极而保之以祗惧唐虞之所同也今陛下履祖宗之基广太平之祚而世世治安三代所不及则宋兴以来全盛之时实在今日陛下仰探皇天所以亲有德飨有道之意而奉之以寅畏俯念一日二日万几之不可以不察而处之以兢兢使休光美实日新嵗益闳逺崇侈循之无穷至千万世永有法则此陛下之素所蓄积臣愚区区爱君之心诚不自揆欲以庶几诗人之义也惟陛下之所择【熈宁三年闰九月移知沧州过阙上殿】
　　上哲宗乞讲筵开陈祖宗故事
　　丁　隲
　　臣伏见本朝祖宗之德具在方威明仁厚不惟有益于当时皆可为法于后世窃惟陛下即位以来首延儒臣侍讲禁中如论语孝经皆圣贤之言行固足以啓沃上心导明睿性臣愚欲乞既讲罢经义更以祖宗故事一二端为陛下开陈仍乞晓谕侍讲臣僚豫先编叙六圣典故可以取法于后来者以备讲筵听纳庶几前圣后圣所为所行如合符节威明仁厚之徳源源相继天下幸甚【元祐二年上时为右正言】
　　上哲宗乞法仁宗五事　　　范祖禹
　　臣掌国史伏覩仁宗皇帝在位四十一年丰功盛徳固不可得而名言所可见者其事有五畏天爱民奉宗庙好学听谏仁宗能行此五者于天下所以为仁也陛下嗣位于今八年昧爽而听朝旦书而讲学风不易寒暑不倦可谓勤于进徳矣然而天渊黙圣度髙逺中外之人未知陛下睿意所好如仁宗之五者见于天下羣臣虽欲少裨万一亦无所自而入方今四海颙颙想望太平臣愿陛下深留圣思法象祖宗日新辉光昭示所好以慰荅羣生之望则天下幸甚【元祐七年三月祖禹进读此奏毕又言臣观仁宗毎因事示人好恶皇祐中杨安国讲直哉史鱼邦有道如矢邦无道如矢君子哉蘧伯玉邦有道则仕邦无道则可巻而怀之仁宗曰蘧伯玉信君子矣然不若史鱼之直据孔子之言则史鱼不若蘧伯玉之君子仁宗之言人君之言也人君惟欲臣下切直故言蘧伯玉不若史鱼以开臣下切直之路由是天下知仁宗好直不好佞此圣人之大徳也如此之臣愿陛下以仁宗为法上然之】
　　上哲宗乞专法仁宗　　　　范祖禹
　　臣伏覩陛下近者郊见天地雪止风和景气清霁神祗飨荅福应尤盛侍祠之臣以为前后未有都城之人瞻望玉色欢呼洋溢皆云陛下克仁宗臣观天意人心如此实宗社无疆之福也然臣愚窃以圣人福至而益戒则能长享其福誉美而副之以实则能永保其誉惟兢兢业业不自暇逸乃可以荅天休众之所欲因而从之乃可以副民望若一有满假之意则今日之福乃他日危乱之基也不能副之以实则今日之誉乃他日怨诽之端也故臣愿陛下既受天福又获民誉益思戒慎唯勤修徳修徳之实唯法祖宗恭惟一祖五宗畏天爱民后嗣子孙皆当取法惟是仁宗在位最乆徳泽深厚结于天下是以百姓思慕终古不忘陛下诚能上顺天意下顺民心专法仁宗则垂拱无为海内晏安成康之隆不难致也臣承乏史官尝采集仁宗圣政得数百事欲乞撰录成书上进少资睿覧监观成宪皆举而行以副羣生之所愿则天下幸甚【元祐七年十二月祖禹时为翰林侍讲学士寻采集仁宗圣政三百二十七事编录成书名曰仁皇训典凡六巻上之自绍圣以后章蔡倡为绍述之说而祖宗之法尽废兹不复载详见新法门】










　　宋名臣奏议巻十二
　　钦定四库全书
　　宋名臣奏议巻十三
　　宋　赵汝愚　编
　　君道门
　　用人一
　　上眞宗乞用宿旧大臣以小人为戒
　　谢　泌
　　臣伏覩诏书以近日不逞之徒所陈述者皆闾阎猥媟之事臣闻古先哲王询于刍荛察于迩言者盖虑视听壅蔽故采此以达于物情亦罕闻用其言不察其实而遽行其事也易曰小人勿用必乱邦也先朝时侯莫陈利用陈廷山郑昌嗣赵赞之徒喋喋利口人心惟危頼先帝圣聪寻各诛剪然为患已深矣此皆陛下备见之也自陛下临御以来尽去此辈是以天下咸知日月之明乾坤之大诗云靡不有初鲜克有终望陛下行之乆而惟新唐明皇初用姚宋则治晚用林甫国忠则乱此亦望陛下深加圣虑臣闻工欲善其事必先利其器古者辅圣帝佐明王建万世之基立不防之防者必倚老成之人至于成康刑措盖从周召之谋文景清静亦用萧曹之画明皇太平复是姚宋之防夫精练国政斟酌王度未闻市井之徒尘走之吏可当其任也陛下深察前古用小人则乱用大臣则治然后小人不敢萌心而大贤得以毕力也【咸平元年上时知虢州】
　　上仁宗乞令韩琦范仲淹更任内外事
　　富　弼
