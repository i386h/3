<!-- { "loadSidebar": true } -->
　　臣伏见本朝宗室旧有召试出身之令及熙宁初始命宗子出补外官分事任列于有职之臣此诚天下至公盛徳之事祖宗所未尝有至陛下已自得之加以圣泽涵育宗英众多当此之际有司不能宣徳明恩建白所职请广选举以协随时之义少佐当宁勤求之意而牵常抱俗取过目前则素餐窃位于何塞责昔汉之取人不限踈近而宗正有郡国岁计上籍之文刘向以宗室髙才进对待诏唐宗正寺岁送进士二十人与国子监京兆府相此李程李肱皆为举首虽复继周而下去古已久未可以谕当世然取其稍近古今者或可施行今宗正寺侍祠之外专掌玉牒属籍而不豫荐士在于圣时窃恐臣之本职有所未称谓宜具为条统俾诸教官依国子监外官学例为课试法每遇秋试许就宗正寺投状锁试别立人数颇示优异着为格令俾其竞劝贤戚并用纪纲四方何独棫朴之雅乎凡天下事皆如权衡重于此则轻于彼矣宗室之间自有考校贤者获升不肖者退抑分当裁损必无觖望夫亲贤兼进布列中外以镇安四海为磐石之固与愚智混淆聚于一处徒殚禄廪而无所事者不可同日语也【元丰元年五月上时知宗正丞】
　　上神宗乞特燕宗室以齿　　黄履
　　臣闻常棣之诗曰傧尔笾豆饮酒之饫兄弟既具和乐且孺盖言安宁之时有礼有仪然后能不失其亲族之心也伐木之诗曰既有肥羜以速诸父又曰笾豆有践兄弟无逺盖言以礼着诚每有隆而无杀也司仪曰王燕则诸侯毛中庸曰燕毛所以序齿盖言燕之以齿而孝悌之道达矣臣伏覩陛下之于宗室以爵贵之以禄冨之以诗书礼乐教之以忠孝仁义成之可谓得亲叙之道矣至于与羣臣同戚休而有暇乎饮食燕乐则亦未尝不使之与也然而特燕以齿犹未之讲恭惟万机之暇诚一行之以为太平盛事盖亦美矣【宁六年上时知太常礼院】
　　上哲宗乞早安存遭火灾宗室
　　王岩叟
　　臣窃闻日近宗室火灾炽大延及至广颠沛仓皇不知所舎寓于佛寺暴露庭庑一无壅蔽都人观望亏损事体极不为便料圣恩已加存抚不待臣言然臣闻听所得思虑所及不敢遂黙此诚陛下所当留念伏望睿慈严敕有司速寻可居之地早令安处以昭陛下救灾恤难笃于宗族之仁心以示陛下禁非防邪护惜国家之大体【元祐元年三月上时为左司谏】
　　上哲宗应诏论宗室二事　　王岩叟
　　臣前日伏听徳音以旱暵为灾忧劳恻怛发于至诚引咎自责惟恐有所不及令臣等讲求阙失以应天变臣敢不极尽思虑冀补万分惟陛下察其愚而怜其志幸甚
　　一王者之道以笃亲亲隆仁爱为先也臣闻宗室不系赐名授官孤遗之家二十余户六十余人全无禄食朝夕不能自存将有流落之忧京师士民无不伤之皆言虽为踈逺终是祖宗苖裔国家于事体合有处置不当便若路人视而不恤闻昨因人言已送礼部立法今将半年不见了当独困穷势何可待臣谓此事若执政大臣留意须防之间可以裁定伏望陛下批降指挥更不下礼部只令执政速议可行之法早使宗支霑被圣泽以成王室之美
　　一昔者世居不道自取诛絶固无足哀然世之仁人君子亦欲陛下有以施厚恩崇盛徳臣不忍不言按汉景帝二年吴楚七国宗室遂除其籍至武帝元光二年复七国宗室絶属者厯代以为汉武之美今天下皆曰世居之恶非若七国武帝之仁非及陛下犹能复七国之籍使上属于宗室臣以谓縁世居絶属者愿陛下亦许复之庶防一开幽郁有感至和臣不胜愚忠【元祐元年四月上时为左司谏】
　　上哲宗荐令畤　　　　　苏轼
　　臣闻之诗曰怀徳维宁宗子维城宗室之有人邦家之光社稷之衞也周之盛时其卿士皆周召毛原非王之伯叔父则其子弟也逮至两汉河间东平之徳歆向之文天下以为口实而唐之宗室武畧如道宗孝恭文章如白与贺者不可以一二数而以功名至宰相者有九人焉自建隆以来累圣执谦不私其亲干国治民不及宗子虽有文武异才终身不试神宗皇帝实始慨然欲出其英髦与天下共之故增立教养选举之法行之二十年出入中外渐就器使未见有卓然显闻称先帝意者夫岂无人盖朝廷未有以大耸动之耳臣伏见左承议郎令畤事亲笃孝内行纯备博学经史手不释巻更事通敏文采俊丽志节端亮议论英发体兼众器无适不宜臣甞见其所著述笔力雅健博贯子史盖清庙之瑚琏明堂之杞梓也使其生于幽逺犹当擢用而况近托肺腑已防试用者乎伏望圣慈特赐考察召致馆阁养其髙才而遂其贤业以风动宗室观示海内成先帝之意不以臣人微言轻而废其请也【元祐七年五月上时以龙图阁学士知颍州】
　　上哲宗论宗景以妾为妻　陈次升
　　臣风闻有防判宗司济阳郡王宗景妻亡立侍姬杨氏为正室者切以宗景身居尊属职在判宗一有动作皇族取则今若以杨氏为妻在卑者必以为尊在幼者必以为长岂惟名分紊乱不足以表仪宗室其在人情亦有未安兼宗室嫁娶于条必须一代有官其进纳术工商杂之家皆不许为亲杨氏起于卑微若为正室未审果不戾于上条乎求之礼经考之条法皆未为允昔齐桓公霸者耳葵邱之防盟誓之戒犹曰无以妾为妻况明天子在上礼义法度之所自出而宗藩大臣廼尔传之天下书之典策其于圣朝宁不为累伏望睿防降付有司考求礼法如有违戾即乞改正施行不胜幸甚【绍圣二年十二月上时为殿中侍御史】
　　上徽宗乞不根治蔡王之狱　江公望
　　臣闻天下之理有隙则物皆可入故圣人涂隙于未开之前有迹则瑕皆可指故圣人泯迹于未形之际物皆可入则亲者离矣瑕皆可指则疑者实矣在物之理虽甚踈逺者尚且如此矧闺门之内骨肉之间其可不察耶臣访闻蔡王指使列况告邓铎者有不顺之语浸淫恐行及蔡王矣开封府已行根治臣闻之骇汗流浃惊悸不自持岂有孝治之世太平之时廼容衔私怨逞不轨谋离间陛下骨肉之亲者乎象之于舜焚廪浚井其逆心已萌矣舜未尝藏怒宿怨卒封之有庳而富贵之唯恐不得象之心也至魏文帝褊忿疑忌一陈思王且不能容故有煮豆燃豆萁相煎何太急之语为天下后世笑岂不思兄弟人之大伦也有手足相捍之亲有首尾相应之义有埙箎之和有友于之乐故孔子有以不间父母昆弟之言为孝盖亲隙不可开隙开则言易乖离疑贰之迹不可显迹显则事难磨灭陛下得天下天人归之也章子厚甞帘前持异议已有隙迹矣蔡王出于无心年尚少未达祸乱之萌故恬不为恤陛下一切包容已开之隙复涂已显之迹复泯矣恩意渥缛观陛下之情已不失兄弟之欢矣与夫区区未能忘天下操心自狭者不啻相十百矣伏望陛下勿以暧昧无根之言置诸至亲骨肉之间俾陛下有魏文相煎太急之隙而忘大舜亲爱之道岂治世之美事也伏望陛下宻语所司凡无根之言勿形案牍捶楚之下何求弗得一有浸淫旁及蔡王之语不识陛下将如何处之莫若略治所告之人粗见嫌怨情状并流之岭表以示天下神器非人心天命弗得非口舌强力可争也以示天伦之爱虽天下莫之夺也虽善为间言莫之离也傥形案牍有瑕可指一入胷次终身不忘虽父子之间尚未能磨灭况兄弟乎迹不可泯隙不可涂则骨肉离矣陛下将何道以治天下也蔡王万一防犯雾露之疾神考在天之灵岂不知之陛下将何面目见神考于太庙乎书曰克明俊徳以亲九族九族既睦平章百姓诗曰刑于寡妻至于兄弟以御于家邦故至徳要道足以风动天下未有不自亲者始也伏望陛下厚而勉之【建中靖国元年七月上时为左司谏】上徽宗论宗子有文行才术者乞加旌别
　　仲涣
　　臣伏覩方今宗室蕃衍陛下亲叙族属教养作成于兹有年才能并出咸拭目以幸千载之遇然混于常例格于铨选有志于事业者不为不多若不特加旌别无以昭示激劝欲望圣慈特降睿防应宗子有文行才术名实显著者许本司具以名闻断自渊衷不次陞擢庶使人人奋励以副陛下乐育之意【宣和二年六月上时知大宗正寺】















　　宋名臣奏议巻三十二
<史部,诏令奏议类,奏议之属,宋名臣奏议>
　　钦定四库全书
　　宋名臣奏议巻三十三
　　宋　赵汝愚　编
　　帝系门
　　公主
　　上仁宗论福康公主选尚乞依五礼之名存
　　其物数　　　　　　　吴　奎
　　臣闻古者婚姻始用行人告以夫家采择之意谓之纳采问女之名归夫庙卜而获吉以告女家谓之问名纳吉今选尚一出朝廷不待纳采又公主封爵已行诞告不待问名而卜之若纳成则既有进财请期则有司择日宜稍依五礼之名存其物数俾知古者婚姻之事重而夫妇之际严如此则亦不忘古礼之义也欲俟公主出降日令李玮家主婚之人具合用鴈币玉马等陈于内东门外以授内谒者进入内中付掌事者受之其马即不入【嘉祐二年同宋敏求韩维上奎时判太常寺敏求维知礼院】
　　上仁宗论皇女生疏决赐予　刘　敞
　　臣伏见今月二十八日疏决在京系囚虽恩出一时然在外羣情皆云圣意以皇女生故施此庆泽恐非王者之令典也去年闰月已曾减降尚未半年复行此恩传称民之多幸则于国不幸一岁再赦好人喑哑前世明君贤臣论此详矣虽成事不説臣愿朝廷戒之又闻多作金银犀象玉石琥珀玳瑁檀香等钱及铸金银为花果赐予臣下自宰相台谏皆受此赐臣谓无益之赐无名之赏殆无甚于此若夸示奢丽为世俗之观则可矣非所以轨物训俭也宰相台谏以道德辅主为职柰何空受此赐曾无一言焉遂事不谏臣愿陛下戒之伏惟皇天开祐圣德故后宫有多子之祥陛下当明谨政令深执恭俭以答上天之贶建无疆之基不宜行姑息之恩以损政体出浮冗之费以隳俭德臣虽鄙贱窃独惜此故敢触冒陈闻唯赐裁幸【嘉祐四年四月上时知制诰】
　　上仁宗论兖国公主议行册礼胡宿
　　臣今月二十一日草福康公主特进兖国公主制窃闻议行册礼然于事体颇有未便祖宗以来公主长主未有行此礼者昔汉明帝封皇子悉半诸国明德马皇后曰诸子食数县不已俭乎帝曰我子岂敢与先帝子等也唐正观中太宗长乐公主将出降帝令有司资送倍于永乐公主魏徴曰不可引汉明帝之言为对且曰天子姊妹称长公主加长字是有所尊崇或可情有浅深无容礼相逾越太宗然其言入告长孙皇后后遣使赐徴金帛陛下即位以来累曾进封楚国魏国二大长主亦不曾行册礼今施于兖国公主是与大长公主相逾越兼以贵主之故贤妃亦防殊典有旨令进纶告不行册礼是母子之间一行一不行礼意尤不相称书于史册后世将有讥议必谓陛下偏于近情亏圣德之美臣愿陛下采汉明之言开文皇之听遵祖宗旧典如国朝公主曾行此礼行之粗且无嫌如其不曾则宜且罢臣以陛下好忠谏纳至言臣职在论思不敢缄默【嘉祐六年六月上时为翰林学士】
　　上仁宗论召还兖国公主宅内臣
　　司马光
