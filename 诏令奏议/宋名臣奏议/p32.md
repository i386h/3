<!-- { "loadSidebar": true } -->
　　臣闻近者召对臣僚虽或疎逺防贱陛下亦霁天威赐以清问此固圣主好问尽下推诚不疑甚盛之徳也或闻进对之间陛下时时论及人物上自两府大臣下至台阁新进使之区处题品此虽陛下欲广其聪明不専一人之言以为信但欲周知羣下之智能长短情状曲折然臣窃以谓知人尧舜所难孔子亦曰不如乡人之善者好之其不善者恶之得对之人未必皆贤而公其好恶就令才识可采亦未必尽知人之明问荅之际陛下不能不防见圣怀流俗之情多事容悦度所喜者饰其贤观所恶者诋其丑或陛下少加酬对必漏其所言大臣闻之必怀顾虑小臣闻之必事朋党臣以谓人主不得不知羣臣之忠邪人才之髙下茍于侍臣从官之中忠信笃实而好恶不私材资敏明而鉴裁不者时赐考察参伍其人亦不至于失士【熈寜二年十月上时为右正言供谏职】
　　上神宗论不当遣张载按狱　程　颢
　　臣伏闻著作佐郎张载徃明州推勘苖振公事窃谓载经术徳义久为士人师法近侍之臣以其学行论荐故得召对防陛下亲加延问屡形天奬中外翕然知陛下崇尚儒学优礼贤俊为善之人孰不知劝今朝廷必欲究观其学业详试其器能则事固有系教化之本原干政治之大体者傥使之讲求议论则足以尽其所至夫推按诏狱非谓儒者之不当为臣今所论者朝廷待士之道尔盖试之以治狱虽足以见其钩深练覈之能攻摘防击之用正可试诸能吏非所以尽儒者之事业徒使四方之人谓朝廷以儒术贤业进之以狱吏之事试之则抱道修洁之士益难自进矣于朝廷尊贤取士之体将有所失伏乞朝廷别赐选差贵全事体【熈寜二年闰十一月上时为监察御史里行】
　　上神宗论御臣之要　　　吕大防
　　臣伏见陛下求治之意可谓至矣四方孤逺卑贱之吏或一善可称或一词可録不问其秩之髙下皆传召而见之燕闲从容尽其所蕴圣心退托犹以为未至又诏百官之在朝者各封上其所欲言而以次对于廷下自尔以来且将数年伏惟陛下观天下之人才不为不多而阅天下之事理不为不众矣然人才多则贤不肖并进而难知事理众则可与不可杂至而易惑恭惟圣鉴之明固无遁照然区区之愚窃谓古今人主之临涖动则皆称御盖天下者车也羣臣者马也法度者辔防也要在人主善御之而已御得其要则车安而马习辔缓而防简御失其要则车危而马敝辔急而防烦人主之所以贵要者无他在此而已臣愚以谓御臣之要必先退纎柔而进朴直略言词而责行实然后为得臣窃见近年被召见用之臣其善事固不少矣而以浮辩巧説而进者或有之臣窃原其理盖有二途或以一切逢迎徼幸速进及考其成败则不足经逺或援引古义以证巳见不度宜适而谓今世可行者虽所以言者异而败事蠧理其害则同此陛下不可不熟察也自古虽圣人在上未尝不以巧言为戒者盖美言之于人易而难察易聴而难行故虽尧舜在上亦以巧言令色为畏以静言庸违为患以壬人防説为忧况其下者哉以此论之故宜专进崇实忠良之士以奉成圣化虽言有怫戾行有简直乍若不合者亦在陛下容养而成就之汉武帝爱司马迁严助之才华而尊汲黯卜式唐太宗好许敬宗李义府之文章而信任王珪魏徴此明主之鉴有以区处之矣以陛下之文明致治将跻于二帝三王之盛而知人之辩必不在汉唐二主之后也【熈寜三年上时直舍人院】
　　上神宗乞谨好恶重任用　　刘　挚
　　臣窃以为治之道唯知人为难盖善恶者君子小人之分其实义利而巳然君子为善非有心于善而唯义所在小人为恶颇得依真以售其伪而欲与善者混淆故善与恶难为君子小人之辨而常至于不明世之人徒见其须防而不能覆其久也故君子常难进而小人常可以得志此不可不察也恭惟陛下承百年太平大有为之防寤寐人物不次而用至于今日未见卓有功状可以补国利民仰称诏防而中外颇有疑者此何谓也岂所以用之者或未能尽得其人欤臣且以将命出使者言之其规画法度始皆受之于朝廷也一至于外则大异矣兴利于无可兴革故于不可革州县承望奔命不暇官不得守其职业农不得安其田畆以掊削民财为功以兴起刑狱为才陛下振乏均役之意变而为聚敛之事陛下兴农除害之法变而为烦扰之令守令不敢主民生灵无所赴愬臣以谓此等非必皆其才之罪特其心之所向者不在乎义而巳赏之志毎在事先公之心毎在私后故颠倒缪戾久无所成其能少知治体有爱君之意出忧国之言者皆无以容于其间是故今天下有二人之论有安常习故乐于无事之论有变古更法喜于敢为之论二论各立一彼一此时以此为进退则人以此为去就臣尝求二者之意盖皆有所是亦皆有所非乐无事者以谓守祖宗成法独可以因人所利据旧而补其偏以驯致于治此其所得也至昧者则茍简怠惰便私胶习而不知变通之权此其所失也喜有为者以谓法烂道穷不大变化则不足以通物而成务此其所是也至凿者则作为聪明弃理任智轻肆独用彊民以从事此其所非也彼以此为乱常此以彼为流俗畏义者以并进为可耻嗜利者以守道为无能二势如此士无归趋臣谓此风不可寖长东汉党锢有唐朋党之事盖始于斯在易之象以君子道长小人道消为泰小人道长君子道消为否曰惟君子为能通天下之志书曰皇建其有极又曰无有作好遵王之道无有作恶遵王之路记曰一道徳以同俗又曰舜执其两端用其中于民今天下风俗可谓不同情志可谓险阻而消长之势可谓不明矣臣愿陛下虚心平聴黙观万事之变而有以一之其要在乎谨好恶重任用而巳尔前日意以为是者今求诸非前日意以为短者今取其长稍抑虚哗轻伪志近忘逺幸于茍合之人渐察忠厚谨重难进易退可与有为之士抑髙举下品制齐量收合过与不及之俗使防通于大中之道然后风俗一险阻平民知所向而忠义之士识上之所好恶无有偏陂莫不奋迅而愿为之用则施设变化惟陛下号令之而已臣谓方今之政无大于此惟陛下幸察【熈寜四年六月上时为监察御史里行】
　　上神宗乞叅举才徳之士　钱勰
　　臣闻天下之治有因有革祖宗遗徳在人法度明备此陛下之所宜因而世习久治随以生此当今之所宜革也伏惟陛下操大有为之志而当不可不为之时凡所以不惮更张而务以兴利除害尧舜文武之用心也臣窃尝深计熟虑当今之宜其先务之要不过择人而巳今陛下先器能而后履歴惟材是举可谓急于择人矣然臣尚虑有所献者以谓人才不悉同而所用有宜适用不尽其才则虽才且无益多才而不涉道则为患大于不才惟道徳规矩之士而其才足以经济世务者此自陛下所宜养育成就以待非常之用者也自余百执事之任有才智通敏可以办集事务而不能深知礼义之科指者此足充繁使而不可居内外表率之官而抱公守道难进易退之士虽无敏捷趋走之便而堪属大事者此居内可备顾问而居外可为表率臣愿陛下叅举才徳各尽其用必使有徳者先进而有才者佐之俾上不失经国之体下不失便民之利以陛下至明不惑之资洞见情伪器而使之天下幸甚【熈寜四年八月上时为三司盐鐡判官】
　　上神宗乞召对之人量加试用
　　刘孝孙
　　臣伏见陛下讲修众务防拔人材虽毫善寸长毕防收采英识睿鉴前古罕及然其间有召自遐逺使之对扬天资髙明圣问宏奥幽仄之士乍对清光举动语言过于兢畏偶有罢去能无沮伤盖其始召也皆以为荣及其罢去也不胜其辱况士人或縁臣僚荐举或为朝廷所知比之辈流必有可采茍就其材器各加试用不惟不沮伤其志是亦陛下覆载涵育之徳也【熈寜五年三月上时为御史】
　　上神宗乞广收人才　　　吕公着
　　臣伏覩近诏举才行堪任陞擢官窃观陛下自临御以来虚心屈已以待天下之士士之起草茅由小官而超至显近者不可胜数然犹孜孜以求贤为急诚欲广收人才无所遗弃臣伏思自昔有为之君不借贤于异代然唐虞之际亦称才难则世固未尝乏贤而人才亦不可多得今陛下降由中之诏非徒为虚文也中外所举盖百有余人虽不尽当诚叅考名实而试用之宜有可以塞厚望应明指者臣又窃详今日诏意谓乏才然数年以来天下之士陛下素知其能尝试以事而中就闲外者尚多恐其间亦有才实忠厚欲为国家宣力者未必尽出于迂濶缪戾而难用也汉武帝时公孙初举于朝以不称防罢后再以贤良举帝以亲擢为第一不数年间遂至宰相由是观之人固未易知而士亦不可忽何则昔日所试或未能究其详数年之间其才业亦各有进惟陛下更任之事以观其能或予之对以考其言兼收博纳使各得自尽则盛明之世无滞才之叹不胜幸甚【熈寜十年十一月上时自河阳召赴阙提举中太一宫】
　　上神宗乞选用前日议论之人不终遗弃
　　吕公着
　　臣闻臯陶陈谟以知人为难孟子论道以知言为要所谓知人则哲能官人何忧乎驩兠何畏乎巧言令色孔壬者知人也诐辞知其所蔽淫辞知其所陷邪辞知其所离遁辞知其所穷者知言也故曰帝王之徳莫大乎知人而成败之机在于察言是以尧舜在上明目达聪询四岳以难任人命纳言以堲谗説使恶直丑正者不能乱天下之俗服谗搜慝者不能迁人主之意然后四门穆穆而朝廷清明权归于上而天下无事臣向防陛下擢在枢府中谢曰不敢缕陈细务辄论及判别忠邪之道尝谓陛下励精为治十年不懈小大政事日欲増葺而朝廷之间邪説尚胜大抵小人之害君子必求要切之语以中之使之不能自解方朝廷修改法度之初凡在朝野孰无论议陛下圣度兼包岂尝记録而小人贼害指目未巳茍昔有异同之论而今不为言者所容则必指以为沮坏法度之人不可复用非陛下加意省察则端人良士遭排格当时粗陈此语陛下颇赐开纳近日除顾临开封府推官程颢判武学缙绅闻之皆以为颢昔任御史尝有所言陛下不以为过有稍用之意朝廷用人不终遗弃必料传之四方士人无不欣仰然命下数日复因言者而罢去则知臣前所陈者其风犹未殄也臣实不佞尝为一二识者私道陛下盛徳窃以为陛下春秋鼎盛履崇髙之位操生杀之柄而记人之功忘人之过极天地山海之量此羣下所以爱戴而人人愿立于朝也小大之臣虽奸回颇僻如邓绾者犹降责不逾年遽复侍从授以方面则是盛明之世本无弃絶之人邪正贤不肖亦未易以一言而定也臣愚以谓今日公卿士夫尝于朝廷法令有所可否然其爱君许国之心愈久而益明者甚众其唱和雷同承迎附防而奸言污行卒为陛下所照者盖亦不少然则人固未易知而士亦不可忽也况如颢者陛下早自知之其立身行巳素有本末讲学论议久益疏通且其在言路日时有论列皆辞意忠厚不失臣子之体使得复见用于圣世其奋身报国未必在时辈之后兼所除武学差遣亦未为仕宦之要津而小人龂龂必以为不可者直欲深梗正路广沮善人其所措意非特一二人而巳臣区区所虑者谗説殄行之徒日以炽盛则守正向公之士愈难自立其于圣政不为无损臣受恩与常人不同茍有所当言不敢顾避缄黙以负陛下优遇惟陛下幸察【元丰元年上时为同知枢密院事】
　　上神宗论自古治乱在用谀佞谠直之人
　　富　弼
