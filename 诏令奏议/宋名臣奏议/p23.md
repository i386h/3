<!-- { "loadSidebar": true } -->
　　臣向防召对便殿亲奉徳音以为凡在馆阁皆当为深思治乱指陈得失无有所隐者是以臣每见同列未尝不为道陛下此语非独以称颂盛徳亦欲朝廷之间如臣等辈皆知陛下不以疎贱间废其言共献所闻以辅成太平之功业然窃谓空言率人不如有实而人自劝欲知陛下受其言之实莫如以臣试之故臣愿以身先天下试其小者上以辅助圣明之万一下以为贤者卜其可否虽以此获罪万死无悔臣伏见中使传宣下府市司买浙灯四千余盏有司具实直以闻陛下又令减价收买见已尽数拘收禁止私买以须上令臣始闻之惊愕不信咨嗟累日何者窃为陛下惜此举动也臣虽至愚亦知陛下防心经术动法尧舜穷天下之嗜欲不足以易其乐尽天下之玩好不足以解其忧而岂以灯为悦者哉此不过以奉二宫之欢而极天下之养耳然大孝在乎养志百姓不可以户晓皆谓陛下以耳目不急之玩而夺其口体必用之资卖灯之民例非豪民举债出息蓄之弥年衣食之计望此旬日陛下为民父母惟可添价贵买岂可减价贱售此事至小体则甚大凡陛下所以减价者非欲以与小民争此豪末岂以其无用而厚费也如知其无用何必更索恶其厚费则如勿买且内庭故事毎遇放灯不过令内东门杂物务临时收买数日既少又无拘收督迫之严费用不多民亦无憾故臣愿追还前命凡悉如旧京城百姓不惯侵扰恩徳已厚怨讟易生可不谨欤可不畏欤近日小人妄造蜚语士人有展年科场之説商贾有京城榷酒之议吏忧减俸兵忧减廪虽此数事朝廷决无然致此纷纷亦有以见陛下勤恤之徳未信于下而有司聚敛之意或形于民当责已自求以消谗慝之口而台官又劝陛下以严刑悍吏捕而戮之亏损圣徳莫大于此而又重以买灯之事使得因縁以为口实臣实惜之方今百冗未除物力凋弊陛下纵出内帑财物不用大司农钱而内帑所储孰非民力与其平时耗于不急之用曷若留贮以待乏絶之供故臣愿陛下将来放灯与凡防观苑囿宴好赐予之皆饬有司务从俭约顷者诏旨裁减皇族恩例此实陛下至明至断所以深计逺虑割爱为民然窃揆其间不能无少望于陛下唯当痛自刻损以身先之使知人主且犹若此而况于吾徒哉非惟省费亦且弭怨昔唐太宗遣使往凉州讽李大亮献其名鹰大亮不可太宗深嘉之诏曰有臣若此朕复何忧明皇遣使江南采防防汴州刺史倪若水论之为反其使又令益州织半臂背子琵琶捍拨镂牙合子等苏许公不奉诏李徳裕在浙西诏造银盝子妆具二十事织绫二千匹徳裕上疏极论亦为罢之使陛下内之台谏有如此数人者则买灯之事必须力言外之有司有如此数人者则买灯之事必不奉诏陛下聦明睿圣追迹尧禹而羣臣不以唐太宗明皇事陛下窃甞深咎之臣忝备府僚亲见其事若又不言臣罪大矣陛下若赦之不诛则臣又有非职之言大于此者忍不为陛下尽之若其不赦亦臣之分也【熙宁二年十二月上时直史馆权开封府推官】
　　上宣仁皇后乞崇俭戒奢　　范祖禹
　　臣伏以祥禫将终即吉方始服御器用内外一新奢俭之端皆由此始臣愚以为珠玑金玉之饰锦綉纂组之工凡可以荡心悦目者不宜有加于旧増多于前也皇帝方向儒术亲学问睿质日长圣性未定覩俭则俭覩奢则奢陛下所以训导圣徳者宜动皆有法不可不谨也自古圣帝明王莫不以俭为美徳侈为大恶帝尧所居之室土堦三尺茅茨不剪舜称禹曰克勤于邦克俭于家孔子曰禹吾无间然矣菲饮食而致孝乎神恶衣服而致美乎黻冕黻冕祭服也伊尹曰慎乃俭徳惟懐永图言俭之可以长久也文王卑服即康功田功周公戒成王以先知稼穑之艰难凡此皆陛下所宜日以启迪皇帝之志者也东汉明徳马皇后常服大练左右但衣布帛无香薫之饰欲以身率下前史以为美谈臣窃惟陛下圣政度越前古必不使明徳马后专美汉朝若崇俭敦朴饬正后宫以辅养皇帝之徳使目不视靡曼之色耳不听淫哇之音非礼不言非礼不动则学问日益圣徳日隆此宗社无疆之福也孔子曰少成若天性习贯如自然老子曰不见可欲使心不乱古语有之曰贵不与骄期而骄自生富不与奢期而奢自至夫少习俭约长犹侈靡少习侈靡长将若何今天下之大生民之众系在陛下陛下俭于上则百姓富于下陛下奢于上则百姓贫于下比年以来天灾流行年谷不熟国用虚乏百姓困弊幸赖陛下勤恤民隐存养休息视之如子有所不便辄弛禁以利民民方有乐生之意小康之望当今之务宜痛为节约昭示俭朴以率天下自古为国未有不先俭而能致四海富实者也汉文帝身衣弋绨慎夫人衣不曳地帷帐不得文绣以示敦朴为天下先景帝遵业务农训俭以雕文刻镂伤农事锦綉纂组害女工下诏戒之故太仓之粟陈陈相因红腐而不可食都内之钱贯朽而不可校称贤君必曰文景以比周之成康及其衰微民心思汉而不能忘以文景恭俭徳泽及民者深也臣愿陛下上观帝尧舜禹文王之法考伊尹周公孔子之言下视文景之效则皇帝少而习之长而安之唯知俭约不知侈靡他日海内富庶自今日俭徳为之始生民之类受陛下之赐岂有穷极哉臣窃闻奉宸库已取珠子至六十斤戸部已用金至三千六百两不为不多矣臣所以先事而言者恐増加无已滋长侈心也唐太宗问禇遂良曰舜造漆器禹雕其俎谏者十余人何也遂良对曰奢靡之始危亡之渐也漆器不已必金为之金器不已必玉为之古之诤臣必谏其渐若事已横流则无所谏矣是以纣为象筯箕子叹曰为象筯必为玉杯因思逺方珍怪之物而御之矣舆马宫室之渐自此始不可救也古之人见微而防患如此唐明皇开元之初悉取珠玉锦綉服玩之物焚之于庭以示俭徳及其末年犹以穷极奢侈天下败乱今臣区区之愚窃以皇帝即吉之始若一开侈靡之端恐后日奢费之无已也故愿豫为之防止于未然臣愚不识忌讳惟陛下裁赦【元祐二年四月上时为著作郎兼侍讲】
　　上哲宗论龙船费用　　　陈次升
　　臣伏闻金明池所造龙船费用万贯不少肆为侈靡穷极工巧必非陛下之意也臣观书之称禹曰克勤于邦克俭于家以禹之徳非无可称也而所称者勤俭而已盖以有天下非不足于财也而必啬于用者欲示敦朴以先天下故也恭惟陛下躬不世之资袭祖宗之庆勤俭过于夏禹天下所共仰有司不能宣明陛下徳意所造不乗之舟其费如此而防幸之日天乃大风岂非爱佑陛下而使觉悟有司之过乎兹事已往虽不可救亦足以为来者之戒伏望圣慈今后如有兴造乞敕有司无令过度庶免亏损陛下俭素之徳不胜幸甚【绍圣四年三月上时为殿中侍御史】
　　上徽宗论翫物害治　　　　江公望
　　臣闻理无隐而不彰事无晦而不显言君子之枢机故不可不谨居其室出其言善则千里之外应之况其迩者乎居其室出其言不善则千里之外违之况其迩者乎惟君为风下民为草草上之风未有不偃者也故有所不言言无不彰有所不为为无不显君唱之下民未有不应者也陛下居九重之中可谓崇深閟逺臣民耳目之所不接一有出言未尝不彰一有所为未尝不显盖民离之则愚合之则神合众论则崇深閟逺者皆得而知之皆得而议之臣侧闻陛下迩来政事之暇蓄能鸣善鬭之禽笼竒羽佳喙之鸟以资赏翫之习使诚有之亦未足以害治也然臣读书至于五子之歌知太康之失邦不过内作色荒外作禽荒而已所谓禽荒不必驰骋畋猎然后为荒也心有欲而不禁则志荒志荒则政怠矣昔唐太宗之时一台使有讽李大亮以名鹰为献而大亮密表以陛下絶畋猎久矣求鹰必非陛下意而太宗悦其正谏宗遣使求防防鸂于南方而倪若水上言以贱人贵鸟非所以望陛下而宗赏其説向使二君纵欲而无度拒谏而不改岂复有贞观开元之盛治乎若以为资房闼之悦岂不闻华阳后樊姬之所为乎秦王好淫声而华阳后为不听郑卫之乐楚庄好畋猎而樊姬为不食鸟兽之肉口非恶味也耳非恶声也抑所好以率二君于无过之地尔中宫淑质徽音母仪天下未闻有过举事出于陛下为之中宫当以华阳后樊姬之事以相警戒矣若事出于中宫以资戯乐陛下当以关雎求贤葛覃尊傅以相规正故刑于二女所以为大舜刑于寡妻所以美文王欤惟陛下财幸【建中靖国元年七月上时为左司谏】
　　上徽宗谏猎　　　　　　江公望
