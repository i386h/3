<!-- { "loadSidebar": true } -->
　　臣伏思国家以仁思被冒天下祖宗重用刑辟陛下丕承谟烈宪章大备轻重得宜上自朝廷下及州县遵守条诏无有违者虽笞杖之责不合法令未尝辄行其已断之狱犹加审察官司纵出者坐罚深故者或至废斥而不用臣尝谓自尧舜以来经史所着用刑详谨未有及我朝之仁恕平允者也惟论决重辟犹不以时而议者未尝及之诚恐亦为圣世当行之一事臣愚戆不识大理故敢以前古之説言之传曰赏以春夏刑以秋冬是以三代之时春夏未尝行诛杀也史载秦世四时行刑王莽盛夏杀人是皆讥其虐政也汉制断狱报重常尽三冬之月盖不于阳盛之时絶生命所以协天意助人情也东汉以后或行或否近世遂废而不举其説盖患囚系之淹乆耳臣以谓狱官按鞫茍有连逮不以轻重追呼参验动渉嵗时未尝以淹乆故释而不问也臣愚欲望圣慈参酌古义采用周汉诏天下狱囚自非恶逆以上决不待时外其余众罪并俟秋冬论决免当温和之日而有愁痛之声亦足以成圣朝仁防之美也且无知之民轻犯刑网杀之为可矜贷之为废法万一待决逾时或遇恩降得从末减是陛下不废法而全人命者多矣恩威并行民知畏爱上当天心感召和气诚太平之髙致也【熈宁元年上时知审刑院】
　　上神宗论重辟数多　　　　吕　诲
　　臣闻先圣立法明刑者非以为治将以救衰乱之俗也然世轻世重因时之齐其非齐杀以止杀故犯治则重犯乱则轻斯驭威辅正之大要也降及三代称治莫盛于汉唐髙帝约三章之始人心忻慰逮文景有刑措之风比隆成康贞观中断死刑二十九人开元中五十八人得为兴隆之盛矣我朝兴运一百余年累圣继述仁德纯被四方无事刑未至清天圣中嵗计重辟数千而后有増无减汉唐之天下亦今之天下汉唐之官政亦今之官政断狱繁简何其辽哉臣窃以古之新一号令必示于人俾其知禁命一官守必先风教今之所理与古相反夫训道不明则愚民陥焉人有过教未施而刑已加焉欲迁善逺罪而道亡繇也任刑之失正在于此加以赋敛日急力役日烦山泽之利笼入殆尽生齿之聚游手过半时丰储嵗食者百无一二不幸水旱相继流徙无定其等死则何所不至非不忌法势使之然也矧闾井之人有不事事者悉皆循习以为常州县熟视而不为除去奸吏养之以济恶一有败露抵法者皆良民平时诱胁之致职捕冦者罪尔朝廷推恩与时涤荡毎嵗曲赦三年大霈防活者虽众自新者无几重辟安得有少衰也观今之用文大率生刑入于重死刑出于轻犯笞杖者在民则或黥或配在官则冲替停任皆出特防犯绞斩则遂成疑狱奏谳既上则例皆曲贷舞文者附防其事出入死生在于掌握使幽寃无以诉刑之不清殆为此也廷尉天下取平之地今又欲以谋杀通守惠奸长恶莫斯之甚王符曰贼良民者莫大乎数赦孔明相蜀不赦而国治王通谓无赦之国其刑必平数子者皆知识几深通乎世务岂无好生恶杀之意盖知辅政之道本于无刑矣独唐太宗用是而治尝诏侍臣曰我有天下以来絶不放赦令四海安静非常之恩也贞观之刑不得不简此其明效矣臣伏望陛下至明烛理盛德图新摠覧权纲钦恤刑典法网宜疎略使之易避禁防宜髙峻使之不越风俗大化属于循吏号令谨于反覆律文戒于揺动凡有赦恩无失有罪唯有诖误与之原免仁慈如是而推广则天下之讼必清重辟之奏必简太平之治不难成矣狂愚所虑仰副明诏唯圣智详择海隅幸甚【熈宁二年上时为御史中丞】
　　上神宗论肉刑　　　　　　吕公弼
　　臣伏见韩绛尝奏乞用肉刑今日陛下亦以为然绛又言假如折一支去一指有何不可况尧舜尚用之此徒信古之论不适时变自汉文感一妇人之言罢肉刑而天下归仁逮今千余年一旦暴行之骇四海观听况古虽有肉刑之法在尧舜之世亦未尝行之书曰象以典刑流宥五刑尧舜之世用流以寛五刑也若四凶者止于流则五刑无所施焉臣愿陛下上法尧舜下体汉文无取迂儒好古之论陛下病今之犯刑者众臣愿审择守臣宣布惠爱使民各得其所则民不犯上矣今不究其本而徒更其刑辟臣恐民心一骇而动后虽欲全抚之未易安也【熈宁二年五月上时为枢宻使】
　　上神宗论近嵗刑狱枝蔓　　文彦博
　　臣窃见近嵗以来中外刑狱颇有枝蔓淹延大暑盛寒缧系囹圄其间岂无寃滞感伤和气朝廷毎至盛夏必行踈决或水旱为灾原减轻系此圣慈钦恤之至也然守臣狱官鲜能上副陛下之意有伤仁厚之化夫刑者所以辅教圣人不得已而用之故三王任德不任刑以德为阳居大夏生成之时以刑为阴居大冬不用之处所施轻重昭然可知臣不敢以经史逺事言之窃以唐之宪宗号为中兴任德任刑颇得其理尝谓宰相曰于頔懐奸劝朕任刑欲朕失人心也且圣人感人心而天下和平人主而失人心邦本何由宁固臣以谓今之牧守监司宜得明惠厚重之人宣布朝廷寛大之泽施岂弟之政变刻薄之风则太平之隆可垂拱而致【元丰三年九月上时为太尉开府仪同三司复判河南】
　　上哲宗乞遵祖宗旧制降诏恤刑
　　范祖禹
　　臣近准中书省録黄节文尚书省检准元祐敕诸狱暑月五日一次汤刷枷杻其罪人以时沐浴五月二十五日奉圣旨令刑部遍下诸路开封府界今后毎嵗暑月依上条施行者臣检防祖宗旧制毎嵗冬夏降诏恤刑自太宗皇帝雍熈三年以来累圣遵行未之有改至熈宁二年编修中书条制所奏委逐路提防刑狱司毎嵗于四月十月检举牒逐州长吏讫奏臣窃惟祖宗钦恤庶狱特从朝廷降诏盖当盛暑大冬之月使普天之下至于海隅狴牢囹圄之中皆知圣主深居九重而悯念及之此所以为仁恩也今令刑部遍下诸路虽重于提刑司检举然州县奉承宣布及书之史册犹未若恤刑之诏臣窃惜之欲乞依祖宗旧制令学士院毎嵗冬夏降诏仍自今年十月为始以副陛下恤刑之意【元祐五年六月上时为给事中】
　　上哲宗乞用中典勿尚严刑为威
　　范祖禹
　　臣窃以先王钦恤庶狱务在于寛刑期无刑盖非得已也国家一祖五宗以圣继圣以仁继仁哀矜于民率用中典此所以祈天永命垂百三十年太平之本也臣伏覩陛下圣性仁厚有尧舜成康之质比闻有司奏狱多务从寛臣愿陛下长守此意操之勿失有劝陛下严刑峻法以威肃四方者宜拒而勿听陛下为民父母海内皆赤子也人君之势其尊如天其不测如神谁敢不畏何患威之不立而必严刑以肃之惟陛下圣意专主于寛仁如天地之涵养万物则刑罚庶可清省矣臣久侍经幄无所裨补今将逺违左右思所以助陛下施阴德益福祚结人心者莫先于此故不敢不言伏望陛下深留圣心天下幸甚【绍圣元年四月上时出知陜州自宣仁上仙熈丰余党复用尽变更元祐政事欲以严刑峻法防害忠良祖禹逆知其意故临去上此防】
　　议狱
　　上仁宗乞今后详审庶事毋轻置诏狱
　　吴　育
　　臣闻先王凝旒黈纩不欲闻见人之过失有犯典宪即属之有司按文处断情可矜者犹或特从寛典如此则恩归主上而法在有司人被诛殛死亦无憾祖宗以来不许刑狱司状外求罪是以人人自安近传三司判官杨仪下狱自御史台移勘都亭驿械缚过市万目随之咸共惊骇不测为何等大狱及文案具乃止坐请求常事非有枉法赃贿又传所断罪名法不至此而出朝廷特防恐非恩归主上法在有司之意也且仪身预朝行职居馆阁任事省府使有大罪虽加诛斩自有宪章茍不然者一旦至此使士大夫不胜其辱下民轻视其上非所以养防耻示敦厚也自古刑狱滋彰之时诛家防族寃枉大半大抵雷霆方震人莫敢言有司以深就深各图自免或因而为利以希进取使君恩不得下逹人情不得上通感伤至和灾变百出陛下为四海爱戴之主忽使道路之口纷纷窃议朝廷之士人人自危此臣所以深为陛下痛惜之也若仪罪未断臣不敢言今事已徃且无救解之嫌止祈圣神此后详审庶事毋轻置诏狱具案之上自非情涉巨蠧且从有司论谳不必法外重行如此足以安人心静风俗养亷耻召和平天下之幸也【庆厯八年上时知陜州】
　　上仁宗乞发遣亲事官吴清等照证公事
　　傅尧俞
　　臣近曽上言乞发遣亲事官吴清等赴开封府照验张文政公事至今未防施行臣窃思之深为不便岂有报人杀人不从对辨狱词未尽寃抑可虞固非陛下仁恻恤刑之素意也臣伏料陛下非惜此数人但欲知外事恐沮塞之今后不敢报耳以臣所见实未为得若付之所司辩其是否而赏罚之则实事日闻于陛下惟虑言者多耳傥但纵之使言一切不问则以赇结之者有罪不发以事忤之者无过被报虽刺告盈前于陛下何益适足以烦刑禁而揺善良之心况今吴清等事与前后不同本属城南地分乃报城东公事事实当赏吴清等而罪城东探报之人事虚则吴清等岂得免责茍罔辩是非荡无拘检臣恐此曹过防优假因势作威诬防平民渐不可长必有谓若沮此曹则陛下无由知外事者以此误陛下幸深思臣言则事理可见伏望早赐指挥发遣免致淹延刑禁且长小人之权臣不任恳激之至【嘉祐六年十月上时为殿中侍御史里行】
　　上仁宗乞发遣亲事官吴清等照证公事
　　司马光
　　臣等伏以祖宗开基之始人心未安恐有大奸阴谋无状所以躬自选择左右亲信之人使之周流民间宻行伺察当是之时万一有挟私诬枉者则鈇钺随之是以此属皆知畏莫敢为非今海内承平已逾百年上下安固人无异望世变风移宜有厘革而因循旧贯更成大乃至帝室姻亲诸司仓库悉被此属量其过失广作威福私受货赂所爱则虽有大恶掩而不问所憎则举动言语皆被捃摭臣等尝病国家择天下英才以为公卿大夫而犹不可信顾任此厮役小人以为耳目岂足恃哉今乃妄执平民加之死罪使之幽系囹圄横罹楚毒幸而不自诬服仅能辨明若更不听有司诘问元初廵察之人少加惩诫臣恐此属无复畏惮愈加恣横使京师吏民无所措手足岂合祖宗意哉【嘉祐六年十二月上时为谏院】
　　上神宗论监司官所在多起刑狱
　　张方平
