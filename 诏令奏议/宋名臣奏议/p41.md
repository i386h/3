<!-- { "loadSidebar": true } -->
　　臣闻汉武帝杀人如薙草而汲黯数以直见不少降帝终下之黯在朝淮南之谋为寝一戆直之臣甚微而朝廷轻重系焉是以养之不可不隆听之不可不察去之不可不谨今朝廷以言得谴不过黜官去国而巳然未闻有汲黯之切直何也盖养之不素未必充其才既充其才遇之未必尽其礼礼或加厚听之未必察其情去之未必当其罪以人君之威逐一小臣不啻若怒飇之振槁翩翩然径逝矣而不知适以资防谄嗫嚅相贺之语也伤君之明丧臣之直无甚于此自昔人君之明广大度以优容虚诚心而延伫推内恕以假借忍难行而听纳所以养成人臣之直故其进諌也无首防之疑谋有批鳞直前之勇气事无不闻理无不尽上无过举下无逆情奸人破胆黠吏缩手民贼屏迹国狗希鸣蹇直之气日益尊矣故曰茍得其养无物不长茍失其养无物不消陛下德度宏愽出于天性羣臣进諌涉狂未甞诛戮复加优赉天下之士孰不欲为陛下尽忠况在言责者乎传曰兴王赏諌臣逸王罚之信斯言也然臣闻唐太宗贞观之时导人使諌三年之后諌者恱而从之又一二年勉强受諌而终不平盖受难堪之言常在于慷慨愿治之初必厌于翫习巳安之后汉武帝刚忍之主也而有容直之得唐太宗强明之君也而卒有怠惰之失相去逺矣惟陛下览焉【建中靖国元年五月上时为右司諌】
　　上徽宗乞辟众正之路开不讳之门
　　李　光
　　臣闻帝王之美莫大于询谋治安之时尤先于警戒歴观前世有为之君虽聦明有余而切直之言不絶于耳虽天下大治而几微之念不忘于怀恭惟陛下以睿智寛仁之资膺祖宗积累隆平之业劳心求治几三十年华夏乂安天地交泰符瑞之应史不絶书所谓太平盈成之期实在今日陛下所当忧勤宵旰虚巳以听纳羣臣所宜精白勉励夙夜以戒近嵗以来士大夫狃于因循安于宠禄谀佞成风至妄引荀卿有听从无諌诤之说以杜塞言路多士盈庭莫敢开说是陛下有容纳之德羣臣进拒絶之计朝政之阙失臣下之奸邪生民之利病海内之休戚何由尽闻乎古人有言堂上远于百里堂下远于千里门庭远于万里盖言壅隔之祸深也臣愚伏望陛下博延羣臣明诏天下辟众正之路开不讳之门使忠良蹇谔之士有所规益而谠言进倾邪谗巧之徒不壅塞而下情通实天下幸甚【宣和六年闰三月上时为司封员外郎王黼见其奏而恶之送吏部差知阳朔县】
　　上徽宗论学校谤伤事　　许　翰
　　臣闻万人所聚必有公言传曰防民之口甚于防川大决所犯伤人必多是以监谤而衰周乱禁言而强秦亡无逸之训曰小人怨汝詈汝则皇自敬德不啻不敢含怒此防川而导之之术也昔者郑人游于乡校以议执政之善否或谓子产盍毁乡校子产曰其所善者吾则行之其不善者则改之是吾师也毁之何为国家自王安石持矫拂世俗之说流弊至今其患可见陛下方将公听并观力矫此弊优容受纳务尽羣情前日宰相呉敏留李邦彦止是避嫌分谤因以镇抚士民而或者未达其心谓为力排公议或私相讥谤责臣不言臣谓但使朝廷德日以胜则此等疑论自当衰熄窃闻台臣论奏学校谤伤宰相等事臣恐陛下遂行其言则将使忠骾杜塞讥毁不闻朝廷蔽蒙复如前日此乱亡之机也不可不审伏望圣慈勿下其奏以来四方之言而通天下之志【靖康元年二月上时除御史中丞】
　　上钦宗乞官陈东还呉若旧职
　　余应求
　　臣仰惟陛下圣度如天容受忠谠之言未甞少拒虽舜之好问禹拜昌言不过是也又取其尤者而爵赏之导人使言凡有知识孰不竭愚毕虑以贡刍荛之万一哉近者太学生陈东首为忠言献之阙下皆国家大计人所难言奸佞恶之肆为浮言以误天听学官承指几欲屏斥非赖圣明献忠者身几危矣太学生呉若数上书议论不挠言事者以为鼓唱诸生是致朝廷亦行罢黜如此则何以来天下之言伏望睿断赐东一官还若职以昭陛下容受忠谠之心【靖康元年上时为监察御史】
　　上钦宗乞官陈东　　　　　陈公辅
　　臣窃惟陛下临御之初诏求直言而太学诸生皆上封事陛下不倦听览又从而官之如张炳雷观是已古者听纳之君虽尧舜禹汤不能过也然诸生窃有疑焉以谓陈东之书远胜炳观陛下不官东而官此二人非唯诸生不平炳与观亦固厚顔矣臣窃思之陛下必谓东不当伏阙上书以致百姓纷乱夫东固未甞与百姓也李纲之罢东以忠义感奋恐其言不能上闻故率诸生伏阙争之不谓是日百姓亦来臣询之诸生皆曰方李邦彦等退朝百姓皆诟骂东与诸生力遏之既而百姓諠哗东皇恐忧惧面若死灰遽欲退避而百姓遮拥求出不得然则东岂有意率百姓为乱哉臣观东非唯学问淹该善论天下事亦忠诚奋发之士陛下若用之于朝必能有为议者又谓东书深诋李邦彦而大臣有庇邦彦者不欲陛下官之如是则陛下欲以公议用人大臣以私意沮之也安能免人之言哉臣愿陛下不惜一官以劝尽忠之士以慰太学诸生之心实天下幸甚臣职在言责茍有所闻不敢黙黙惟陛下察之【靖康元年上时为右司諌】











　　宋名臣奏议卷十九
<史部,诏令奏议类,奏议之属,宋名臣奏议>
　　钦定四库全书
　　宋名臣奏议巻二十
　　宋　赵汝愚　编
　　君道门
　　勤政
　　上真宗论勤政　　　　　　韩　援
　　臣伏覩近诏举行转对在外文武羣臣未预次对者各许上章奏事此盖陛下克勤念虑旁采刍荛幅员之间蹈咏斯极伏惟陛下膺运图大握枢御极行一事必遵典礼发一言必访古今三载遏密之中过形哀毁万机听览之后未尝怠遑每春泽稍愆宿麦未秀必亲临祠观备荐萧芗减御膳以焦劳走使车而旁午并祷羣望尽降五刑昭感上穹必获嘉应虽有祲沴安能为灾然臣輙以葑菲窥测苍昊退循僣越难避鼎镬死罪近者微有亢旱颇伤稼政天其或者得无以太祖太宗二圣在天陛下春秋鼎盛兆民乐业万国来王万一圣心忽生骄佚故暂加灾眚以儆睿聦昔魏徴对唐太宗曰贞观之初闻善若惊五六年间犹恱以从谏自兹厥后渐恶直言此盖讥其渐怠于政也则知勤俭难守骄佚易生人之常情也宗开元十五年以后深居髙视倦于临御内宠嫔嫱外事征伐连起诏狱无辜诛夷遂至大盗猖獗中原板荡盖亦升平之后骄怠致然也臣伏覩先帝福祚延洪享国长乆孜孜勤俭未尝一日旷于万机自端拱以来益励精为理臣尝权盐鐡判官得与本使上殿奏事一日先帝从容谓臣等曰大凡于职不可不勤朕毎见殿庭兵卒能剰扫一席地剰汲一瓶水必记其姓字夫如是则有以见先帝勤劳庶政片善无遗愿陛下守太祖之丕图遵太宗之遗训兢兢业业无怠无荒臣又闻之图治者在乎远佞人杜谗口书曰圣谗说殄行震惊朕师诗曰取彼谗人投畀豺虎臣观今日朝廷自公相以下悉皆方正无邪佞之徒然事生隐微宜防未兆以陛下聦明神智必无骄佚之虞然愿罔倦烛幽勿使小人乘间而进日谨一日虽休勿休居安虑危在治防乱则天下幸甚【咸平三年十二月上时知兖州】
　　上真宗乞恭勤守治　　　陈　充
　　臣窃以古先哲王嗣守大业远则汉武帝近则唐宗英智天资聦明神授虽茂功克建而至德未周盖以享国年深在位时乆倦于勤俭或至怠荒不恤民人多耗国用子孙继统无以取法令德方策布翰无以备书大猷览其始终良可叹惜恭以皇帝陛下君临寰宇富有春秋无一日晏坐朝无一时倦听政言必合道动必由礼无声伎之好无畋游之娱未尝兴土木之功未尝纳珍竒之贡训练士卒也务宁边鄙不衒于武威编修典籍也用广采掇思益于文德巍巍然荡荡然信无得而名者矣方今天下庶官钱谷刑狱兵农赋租咸遵诏条悉协程式至使小有壅遏自可惩革如人之腠理平适肤革充盈偶生微疴不患难疗臣以为方今天下但恭勤而守之足彰社稷之庆黔黎之幸也然则日谨一日虽休勿休存诸格言斯用垂训伏虑陛下以时当宁泰情有变迁安居九重倦览万务近习可畏闲邪颇难尚书曰惟王不迩声色道德经曰驰骋畋猎令人心发狂史记曰由余见秦宫室大奢叹曰使为之则劳神矣使人为之则苦民矣尚书曰珍禽竒兽不育于国四者人君之大戒也其或小人乗此而竞进圣治因兹而阙修则追思汉武帝唐宗英智聦明而至德未周以为前鉴乃小臣之所以爱君者也周易曰天行健君子以自强不息夫天道运行无有止息是以四时推移万物生成也圣人之道宜取法上天勤而不息是以政教克举华夏以宁者也臣伏读敕命朝廷之阙遗朕躬之过失并形封奏得以指陈今者朝无阙遗君无过失豫伸忠欵必恕罪尤愿陛下长采斯言静思阙义治不忘乱安不忘危则九夷向化百世受祉无出于斯而巳矣至如指一小事以为利济陈一短见以为周通臣所不为也【景德三年上时以刑部贠外郎直昭文馆】
　　上仁宗乞毎旦亲政振举纲目
　　孙　沔
