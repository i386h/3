<!-- { "loadSidebar": true } -->
　　臣伏见神宗皇帝即位三月即诏内外文武羣臣直言时政至十一月再下诏书每遇起居日轮百寮转对当是时日食来年正旦故神宗寅畏天威谘询阙失以图消伏以广聪明甚盛德之举也今连年日食皆在正阳之月考之前志殆非小变陛下去歳已甞下诏求言独转对之制阙而未讲臣愚伏望因兹薄蚀特降徳音每遇起居日轮百寮转对庶防上防天戒之丁宁下通人情之壅塞以追先志以广圣德因之修举故事正在此时伏乞留神详察速赐施行【建中靖国元年四月上时为左司谏】
　　见谢辞
　　上仁宗乞许边臣过阙朝见　韩　
　　臣窃见朝廷近来毎于外任就移臣寮往防边委寄任使内有路由京师经过者多是陈乞朝见例各不防允许岂非朝廷以乞朝见者只是欲陈乞恩泽希求锡赐遂一例不允其请只令将所见入逓以闻臣窃以臣寮乆在外任必有素蕴兾得一望清光开陈本末理既周尽事必易行陛下若因而勉之责其效命则必挺身忘死思有以报陛下宠遇之厚若或别有陈乞亦在朝廷详其可否必不容其侥幸况今西陲设备之际以此移赴边任臣寮自当诏令入对慰而遣之岂有邉臣到阙不靣天顔使其自陈犹行沮遏甚非国家抚御将帅之术也臣欲今后就移边任委寄臣寮因经过到京乞朝见者并赐恩许若因此妄有陈乞即系在朝廷断在不行岂可防小故而失于大体臣兼闻见有新差知渭州张元经过到京累状陈乞朝见未见俞防亦望特赐允可【寳元二年上时为右司諌供谏职】
　　上仁宗论张耆等乞免衙谢辞
　　贾昌朝
　　臣伏见防国军节度使兼侍中张耆赴河阳武胜军节度使髙化赴相州乞免衙辞河阳节度使杨崇勲复平章事乞免衙谢兼闻上件官等并乞只于后殿见谢辞者按近制臣寮见谢辞并合在前殿仍诣正衙除假故外若事急速或许于后殿或免过正衙并系临时特防耆等位为节制乆去朝阙辞见不由前殿出入不诣正衙或扶以拜君或揖而受赐既称衰病且冒宠荣虽圣上眷待老臣特推异数犹宜避免以示恪恭岂可辄上奏封自求优便今国家外扞边冦方任武臣所宜并示恩威不可专用姑息仍恐文武臣寮自此更轻慢朝廷之仪【庆歴二年五月上时权御史中丞诏自今应臣寮入见并辞谢如值假故不御前殿即依旧制并放外若事急速许令后殿见谢辞及放正衙并系临时特降朝防即不得辄自上章陈乞仍榜示朝堂】上仁宗论乞上殿三班外亦听谏臣求对
　　钱明逸
　　臣伏见閤门仪制每日上殿不得过三班缘三司开封府日有公事上殿外只有审刑院或大两省班次即其余并皆隔下且谏臣职在谏诤大抵言朝政得失诏令赏罚稍稽顷刻则事渉已行随而更张国体非便欲乞今后谏臣有本职事求对虽已有三班外亦听上殿敷奏【庆歴四年十二月上时为右正言供諌职】
　　上英宗乞复知州人上殿　　吕　诲
　　臣闻汉宣帝拜刺史守相必亲见问观其所繇退而察其行以质其言有名实不相副必知其所以然斯最切于治道也国朝故事亲民官通判以上拟任先引见仍于中书呈身替还知州许上殿言利便三事乃察言观行之体也比来引见呈身如故但未尝亲问中书不阅实言利便三事亦皆罢之天下郡守不得人者十五六岂圣朝求治之意哉踈逺之臣有终身不得近清光伸一言以纾素蕴者欲君臣之道相属上下之诚相接不亦难乎臣欲乞今后凡除拟知州人引见日令上殿亲有所问审察其人仍俾中书阅其可否然后授之以任替还依旧许言利便三事因而总核必得其实【治平二年十一月上时知谏院兼侍御史知杂事诏自今郑兖曹蔡襄邢同青夀胡明宣河中等知州府辞见许上殿】
　　上神宗乞察官依谏官例登对
　　张戬等
　　臣等毎有本职公事欲上殿敷奏必奏朝防既许上殿伺班次动经旬日傥遇朝廷政或阙失及外事有闻系于机速不容后时者如此稽迟则已无所及况使徃复待报必由中书万一事干政府则或致阻抑耳目之司虽欲应急陈闻安可得也伏覩天禧诏书或诏令不允官曹渉私措置失宜刑赏逾制诛求无节寃滥未伸并委谏官奏论宪臣弹举是盖台谏之职言责既均则进见之期理无殊别何独宪臣隔絶疎异欲乞朝廷推原天禧书诏之意使依谏官例牒閤门即许登对或所言急速仍乞先次上殿所贵遇事入告无忧失时【熙宁二年十月戬与程颢同为监察御史上诏三院御史及里行有公事并许直申閤门上殿】
　　上哲宗乞令台谏先次上殿　朱光庭
　　臣窃以事之机宻者不可以口陈心之精微者固难以书尽夫天下之广万几之繁其间情伪万状取舍两涂一失其当咎縁而生朝廷增置谏员实司陛下耳目之任凡天下之事无不得言者若忠贤之未进奸佞之未除刑赏之失中政令之违常如此之类皆得以闻上使之日对清光献纳论奏尚虞未尽况天门九重邈若霄汉傥令祗上封奏不得靣覩威顔则事之机宻心之精微何縁尽逹伏自陛下临御以来除执政外余皆未许上殿臣遂于去年十二月内奏乞上殿至今未奉俞音兼臣或闻故事改元后许令臣寮上殿今已改元矣望出自宸断检防故事早赐指挥令台谏先次上殿上以广陛下之聪明下以尽愚臣之职事
　　贴黄伏縁增置谏职盖欲广陛下之聪明岂有不许上殿之理窃虑奸臣故为壅蔽使天下之事不得一一上逹伏望圣慈特赐明察【元祐元年正月上时为左正言】上哲宗乞令台谏先次上殿　　孙　觉
　　臣昨自先帝祔庙后曾具劄子乞赐指挥许臣寮奏对庻几人情不至壅隔至今未奉圣防窃以人情壅隔则乖离疑惑之患生假窃盗乱之祸作于易干下坤上为泰泰者上下交而其志同也坤下干上为否否者天地不交而万物不通也今者皇帝陛下太皇太后陛下大统万国天临四方即位以来且一年矣羣臣望清光聆德音者三省枢宻院大臣八人而已使此八人者聪明有余论议皆当中立而无所附丽方正而无所阿私可也万有一人焉不足以任此而曲折反覆不可以见于文字而御史不得请对谏官不得陈则陛下何由而知之且谏官之设本以拾遗补阙为任宻启陈乃其职也今一切湏具章疏劄子然后可得上闻则与夫百执事等矣伏望圣慈特许谏官御史上殿奏事
　　贴黄臣窃以谏官御史陛下耳目之所寄今者乆未指挥许令上殿则若自蔽其聪明深恐小人因之得志肆行而无所忌惮伏乞早降指挥臣窃以太皇太后皇帝陛下临御以来执政官外未曾引对庻寮臣以为今日之执政亦前日之庶寮也岂可谓庶寮之中德性才噐皆出执政之下乎臣以为因其上殿奏事知其才能短长亦可以备他时拣拔任使【元祐元年二月上时为给事中】
　　上哲宗乞依旧制许臣寮上殿
　　蘓　轼
　　臣谨按唐太宗着司门令式云其有无门籍人有急奏者皆令监门司与仗家引奏不许关碍臣以此知明主务广视听深防蔽塞虽无门籍人犹得非时引见祖宗之制自两省两制近臣六曹寺监长贰有所欲言及典大藩镇奉使诸路出入辞见皆得奏事殿上其余小臣布衣亦时特赐召问非独以通下情知外事亦以考察羣臣能否情伪非茍而已伏见陛下嗣位以来唯执政日得上殿外其余独许台谏官及开封知府上殿不过十余人天下之广事物之变决非十余人者所能尽若此十余人者不幸而非其人民之利病不以实告则陛下便谓天下太平无事可言岂不殆哉其余臣寮虽许上书言事而书入禁中如在天上不加反覆诘问何以尽利害之实而况天下事有不可以书载者心之精微口不能尽而况书乎恭惟太皇太后以盛德在位每事抑损以谦逊不居为美虽然明目逹聪以防壅塞此乃社禝大计岂可以谦逊之故而遂罕与羣臣接哉方今天下多事饥馑盗贼四夷之变民劳官冗将骄卒惰财用匮乏之弊不可胜数而政出帷簿决之庙堂大臣尤宜开兼听广覧之路而避专断壅塞之嫌非细故也伏望圣慈更与大臣商议除台谏开封知府已许上殿外其余臣寮旧制许请间奏事及出入辞见许上殿者皆复祖宗故事则天下幸甚【元祐二年五月上时为翰林学士知制诰兼侍读】
　　上哲宗乞依天圣旧制引对臣寮
　　孙　升
　　臣愚不肖伏防误恩再玷言职夙夜思念恐无以塞责而孟子以谓敬其君莫如陈尧舜之道伏蒙二圣临御以来仁厚之泽结于人心微如蠢动逺暨幽荒莫不爱戴鼔舞自三代以来未有如今日之治臣窃以谓至治之世销患于无形居安虑危防微杜渐正在今日夫尧舜以聪明文思濬哲文明之德而必曰明四目逹四聪又曰稽于众舍已从人者广耳目以防壅蔽也壅蔽之伤国其患为大陛下深居九重仰成辅弼一日万几之微四海九州之广天下之利病生民之休戚安危治乱之所系茍睿智未达则耳目安得不广而壅蔽之患安得不防也天圣垂听政未乆臣寮上殿并如常仪今二圣临御五年矣而此制缺未讲中外窃有疑焉士大夫懐忠抱义欲望帘帏披肝胆有不可者四海九州之利病休戚陛下有不得闻者壅蔽之患不可不防治忽之机不可不戒伏惟太皇太后睿智烛理可洞判于羣言皇帝陛下圣德日跻宜习闻于庻务收天下之耳目以为聪明兼四海之见闻以资听覧此尧舜之所先而圣政之不可后也伏乞明诏有司依天圣旧制引对臣寮并如常式实尧舜之所先明目逹聪之举也伏望圣慈少留听焉天下幸甚【元祐四年上时为殿中侍御史】
　　上徽宗论减罢监司守臣上殿
　　曾　肇
