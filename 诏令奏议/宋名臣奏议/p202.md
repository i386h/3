<!-- { "loadSidebar": true } -->
　　臣等近以故赠太师中书令夏竦赐諡文正辄有奏陈乞赐改更至今未奉俞防臣窃以凡为人臣受禄不必多居位不必高茍当官不言则刑戮之人也是以夙夜惶惧不敢黙黙伏惟陛下不以鄙贱而忽其言臣等窃迹諡法本意所谓道徳博闻曰文者非闻见杂博之谓也盖以所行所学不离于道徳也靖共其位曰正者非柔懦茍媮之谓也盖诗云靖共尔位好是正直也今竦奢侈无度聚敛无厌内则不能制义于闺门外则不能立效于边鄙言不副行貎不应心语其道徳则贪滛矣语其正直则回邪矣此皆天下所共闻非臣等所敢诬加也陛下乃以文正諡之臣等戆愚不达大体不知复以何諡待天下之正人良士哉且陛下所以念竦如此之厚者以竦尝为东宫之臣故也向者东宫之臣死而得諡者非一陛下未尝亲有所定至于竦独不然岂非知竦所为不合众心耶陛下必以竦为正直无疑则何不委之有司付以公议然则陛下揜覆其短适所以彰之也陛下念竦不已则莫若厚抚其家至于諡者先王所以劝善沮恶非供恩泽之具也议者将以諡为虗名何害借人臣等请试言其害凡国家所以驭臣下者不过祸福荣辱而已为善者生享其福死受其荣为不善者生遇其祸死防其辱天下虽欲不治安何可得也如有不令之臣生则盗其禄位死则盗其荣名善者不知所劝恶者不知所惧臧否颠倒不可复振此其为害可胜道哉虞书曰兢兢业业一日二日万几孔安国传曰言当戒惧万事之微夫事之方微治之易絶及其既着谁得治之况天下之人皆知竦为大邪陛下虽諡之以正此不足以揜竦之恶而适足以伤国家之至公耳且諡法所以信于后人者为其善善恶恶无私也今以一臣之故而败之使忠良隽杰之士防美諡者后世皆疑之则諡法将安用哉臣等所以冒犯天顔区区不已与人父子为怨者诚惜国家沮大法不可因循亏废也伏惟陛下怜察少加采择特依前奏所陈改赐竦諡天下幸甚臣等不胜惶恐待罪之至【皇祐四年七月上奉圣防改諡文荘】
　　上仁宗请諡陈执中荣灵　　韩维
　　臣闻尊卑亲踈贤不肖之辨所以立人伦也礼者所以维持人伦使不斁败之具也朝廷之位庙寝之制车服之数金石爼豆之容皆有章也章不眀则尊卑亲踈贤不肖纷乱而人伦斁矣故有天下者不可不先礼也窃见国家受命百年而郊庙之位尚有未正朝廷之仪尚有未尊祭祀婚葬车服之等尚多不备所以然者患在弃礼而任人情也夫礼所以撙节人情使一于正今任人情而废礼是以民俗无羞恶之风士大夫寡亷逊之节礼制虽繁而下不率法禁滋宻而奸不胜盖有当先而后冝兴而废者矣伏惟宋至陛下比之于周成康之世也方当修起废坠兴造礼乐以成一家之制典章之有失者此臣所以不得黙也臣闻温成之防陛下疑所以处中夜令就宰相陈执中第问之眀日遂发防而下礼之大不可者有四夫皇仪殿者先帝先后之所尝治防也虽宫禁给使之人知其不当处之而处之矣大不可一也皇后者上配宸极天下之母也位号至重岂容僣渎中宫在上而发殿廷且以后礼送之大不可二也乐禁之内大祀用乐者备而不作大祀者非天地日月则宗庙社稷也而杀厌其礼大不可三也殿而不庙不备四时之享者奉孝惠皇后之礼也孝惠皇后者非太宗之正配也犹以为未足而立庙用乐遂与祖宗等大不可四也别庙四后章惠皇后不立忌日乆矣縁此而立之事巳施行頼陛下圣眀采谏者之言而复止不然此又不可一也臣伏思温成皇后虽追位号其实陛下之后宫也今以尊奉后宫而渎臣主之分杀天地之祀僣祖宗之礼窃计此非陛下本意何以言之臣伏见陛下谦俭寅畏谨于事神笃于奉先祠享常礼之外过自抑损以极孝恭不冝有此盖当时臣下莫为陛下正言者陈执中位居师长曽无一言之补夫为国谋事而至于渎臣主之分僣祖宗之礼可谓乖戾矣生既窃陛下之爵位以厌其欲若死又得美諡以成其志是执中终始获幸而独留非理之名使后世有以议陛下也臣不胜愤懑谨因其家请諡责其大节之失加以荣灵之諡言其宠禄则厚而令名不立也其义欲使天下知为臣当尽忠事君当以礼又使阿谀窃位之臣知生虽茍一时之荣而死不免万世之戮不然议虗名将朽之骨臣何独为此区区也且諡者周公所作万世之公法也臣之所言天下之公议也陛下宠待大臣亦已至矣而使有司得以万世之公法天下之公议贬之亦天下之至公也伏惟陛下幸听臣言以成天下至公之法岂不大哉臣备位礼官凡仪典之遗阙得以讨论又大臣之薨卒者得秉笔为议以美恶諡之皆臣之职也义有所在不忍缄黙【嘉祐四年四月上时知太常礼院先是维议曰执中幸得以公卿子遭世承平因缘一时之言遂至贵显皇祐之末天子以后宫之防问所以祭之礼执中位为上相不能总率羣司考正仪典以承荅天问而治防皇仪非嫔御之礼追册位号于宫闱有嫌建庙用乐逾祖宗旧制遂使圣朝大典着非礼之举此不忠之大者闺门之内礼分不眀夫人正室踈薄自绌庻妾贱人悍逸不制丑声流布行路具知此又治家无足言者夫宰相者所当秉道率礼以弼天子正身率家以仪百官执中不务出此而方杜门深居谢絶賔客曰我无私也我不党也岂不陋哉谨按諡法宠禄光大曰荣不勤成名曰灵执中出入将相以一品就第可谓宠禄光大矣得位行政不为不逢死之日贤士大夫无述焉可谓不勤成名矣请合二法諡曰荣灵】
　　上仁宗论陈执中不当得美諡
　　韩　维
　　臣近与孙抃等议故太师侍中陈执中之諡论有异同遂具状中书门下臣以为朝廷且将复下有司使议执中所以得諡恭之状然后决其是非遽闻降敇考功諡为恭字臣伏思之不胜皇惑臣以荣灵諡执中者正谓责其废礼不恭失为臣之节而朝廷遂用恭法此臣不得不惑也臣闻孟子曰责难于君谓之恭谓以难行之道进于君而勉之也孔子曰恭近于礼逺耻辱也盖礼之意非恭不立而恭不近礼适足以招耻辱也书曰官师相规工执艺事以谏其或不恭邦有常刑此言治古之世自公卿大夫以至百工各以其职谏有不如此谓之不恭也执中备位宰相遭眀主以仁恕临下赋事行政惟大臣是咨惟古训是式前代人君之所难陛下皆易之此诚人人自竭尽之秋而执中内怀阿倚援不正之説僭渎大礼尚不能成眀主之所易可谓责难乎陛下中宫在上而妃嫔之没治防发册近在殿中此虽宫省使令之人犹知其不可执中尚不能及使令之所知可谓近礼乎有司上孝惠祠殿之礼不享不乐罢斥其议而遂僭祖宗之制执中表帅羣臣纵不能复治古各以职谏而首自乱礼此又常刑之所不赦也且恭之法曰不懈于位夫位以宅才才以治事茍事之不治虽修洁其衣冠荘严其色辞终日危坐无少懈之容何益哉执中犯不恭者三而顾以恭为諡如此则諡法可废而官守无用也夫设法而至于可废命官而同于无用臣愚不识朝廷处此于义何当伏望陛下亟诏有司格勅未行复令礼官得尽諡恭之説然后并以臣议下尚书都省集百官参定臣论有少屈退伏妄言之诛诚无所恨【嘉祐四年四月上时知太常礼院】
　　上仁宗论陈执中不当得美諡【系第二状】
　　韩　维
　　臣近两上章论故太师侍中陈执中不当諡恭字至今未防朝廷俞允窃闻敕在考功有司以不应常法未即奉行臣敢复进其愚説臣闻圣人治天下所以得人而用之其大法有五士之处也则教育之其将进也则辨论之其已任也则校其功罪以升黜之既没也又作史以纪其善恶制諡以着其贤不肖所以教育奨劝耸惧者如此故士之为善也固其逐恶也力在上者摠其才而用之此天下之所以治也后世茍简教育辨论之法既荡然矣作史制諡止以备官而不责其实至于升黜则非有成法可考或举或废各因其时在上者方患才之难得官之不修不知所以教育奨耸惧之法不立也臣请以执中一事眀之夫执中问学之不讲义理之不达而遂至贵显此教育辨论巳废之騐也既位宰相首乱国典渎尊卑亲踈之义而优防受宠以一品自终此升黜不行之効也今臣区区欲加公议于已然之后而同寮不以为得朝廷不以为善径黜其论曽不少加参考此又备官而不责其实也所未知者但史官耳若史官又废其守则是圣人之法都尽矣方今风俗頽弊百职隳惰谓宜力加振肃以消因循之弊而乃夺有司之职使不尽其法退至公之论使不极其理臣恐非朝廷之福也伏望陛下观圣人制法之意鉴后世茍简之弊察当今之所宜急使有司不失其职公论得有所立非臣之幸实天下幸甚【嘉祐四年四月上】
　　上仁宗以议諡不合乞罢礼院
　　韩　维
　　臣近议故太师侍中陈执中之諡者盖悼典礼之沦斁愤臣节之不立伤官法之乆废区区之心实欲以此少佐治体一奏议而见黜三上章而不报此皆在臣愚论议浅薄不足以感动天听臣既不能为陛下守职而尚窃俸入以礼官为称臣实耻之伏望圣慈特许罢臣礼院除一外任差遣庻图民政上报国恩【嘉祐四年四月上】
　　同前【系第二状】　　　　　　　　韩　维
　　臣近以守官无状尝具奏乞除一外任差遣未奉圣防不敢自安臣诚至愚岂不知循徃旧之迹则易处附众多之议则见从持寛假之计则寡怨然而不为者盖以为所守者朝廷之官不敢缘私而废所论者圣人之法不忍与俗而迁今臣既不得少伸所职而尚冒居其任则是臣于官有不能守之罪于义有不能去之责伏惟陛下爱飬臣下全其名节幸哀狂愚使有自处之地臣不胜至愿【嘉祐四年四月上】
　　防典
　　上仁宗乞录用刘平石子弟　苏舜钦
　　臣近到阙闻黄徳和以退军及妄奏刘平石元孙叛逆朝廷已从军法处分然刘平石元孙以血战防没死于贼手初朝廷未能辨眀即时以兵卒监围其第及徳和既已伏辜二族未沾恩泽迁延累日人颇疑惑古者舍爵防勲贵其速也此虽败衂是亦勤劳于时伏望陛下断自睿意诏有司于西郊备礼致祭陛下出素服西向举哀故礼云君有忧则素服哭于库门之外赴车不载櫜韔盖古者义也即日降册追赠赙其家族爵其子弟使死者有知岂无冥助生者怀感必当尽忠烈士义夫闻之震激人人思为陛下用也刘平石子弟虽不识闻其颇知边事用敌西防必有成功况国耻家讐异于他将则吴用子胥唐拜田布即其义也【康定元年四月上时知长垣县还到阙】上神宗乞录用魏元成裔孙　韩　琦
　　臣读唐史见魏元成之辅太宗能尽忠切谏卒致贞观之治所以后代欲治之主知纳谏为先是其功不止一时而实及百世此其裔孙乃夷民伍又本家见执前来州县判慿得免差役今乃一刺义勇一充衙前真可怜悯欲乞朝廷特与家长道严一官仍免本戸差役庻使为臣者闻异代忠贤之后犹防奨录则今日能忠于朝廷者诚有所也兼臣据魏道严赍到逺祖处哲洽官诰二道处哲乃元成之孙洽乃重孙今道严等乡里在臣官下既再有叙陈合具敷奏【熈宁元年上时以使相判相州】
　　上哲宗乞推褒吕诲　　　　刘　挚
