<!-- { "loadSidebar": true } -->
　　臣伏以得人之道在于知人知人之法在于责实使君相有知人之明朝廷有责实之政则胥史皁未尝无人而况学校贡举乎虽因今日之法臣以为有余使君相无知人之明朝廷无责实之政则公卿侍从常患无人况学校贡举乎虽复古之制臣以为不足夫时有可否物有废兴方其所安虽暴君不能废及其既厌虽圣人不能复故风俗之变法制随之譬如江河之徙移顺其所欲行而治之则易为功强其所不欲行而复之则难为力使三代圣人复生于今其选举养材亦必有道矣何必由学乎且天下固尝立学矣庆歴之间以为太平可待至于今日惟有空名仅存矧今陛下必欲取徳行道义之士责九年大成之业则将变今之礼易今之俗又当发民力以治宫室敛民财以食游士百里之内置官立师狱讼聼于是军旅谋于是又当以时简其不帅教者屏之逺方终身不齿则无乃徒为纷乱以患苦天下耶若欲无大变改而望有益于时则与庆歴之制何异故臣以今之学校特可因循旧制使先王之旧法不废于吾之世足矣至于贡举之法行百余年治乱兴衰初不由此陛下视祖宗之世贡举之法与今为孰精言语文章与今为孰优所得文武之长才与今为孰多天下之事与今为孰办较此四者长短之议决矣今议者欲变改不过数端或曰乡贡徳行而略文章或曰専取防论而废诗赋或欲举唐室故事兼采誉望而罢封弥或欲变经生朴学不用帖墨而考大义此数者皆知其一而未知其二者也臣请歴言之夫欲兴徳行在于人君者修身以格物审好恶以表俗孟轲所谓君仁莫不仁君义莫不义君之所向天下趋焉若欲设科名以取之则是教天下相率以为伪也上以孝取人则勇者割股怯者庐墓上以亷取人则车羸马恶衣菲食凡可以中上意者无不至矣徳行之至于如此自文章而言则防论为有用诗赋为无益自政事言之则防论诗赋均为无用虽知其无用然自祖宗以来莫之废者以为设科取士不过如此而巳岂独吾祖宗自尧舜亦然书曰敷奏以言明试以功自尧舜已来进人何尝不以言试人何尝不以功乎议者必欲以防论定贤愚决能否臣请有以质之近世士大夫文章华丽者莫如杨亿使杨亿尚在则忠清鲠亮之士也岂得以华丽少之通经学古者莫如孙复石介使孙复石介尚在则迂阔矫诞之士也又可施政事之间乎自唐至今以诗赋为名臣者不可胜数何负天下而必欲废之近歳士人纂类经史缀缉时务谓之防括待问条目搜抉略尽临时剽窃窜易首尾以有司有司莫能辨也且其为文也无规矩绳墨故学之易成无声病对偶故考之难精以易学之文付难攷之吏其有甚于诗赋者矣唐之通榜故是法虽有以名取人厌伏众论之美亦有贿赂公行权要请托之害且使恩去王室权归私门降及中叶结为朋党通榜取人又岂足尚哉诸科举人多出三路能文者既已变为进士晓义者又已去为明经其余皆朴鲁不能化者也至于人才则有定分施于有政能否自彰今进士日夜治经子史贯穿驰骛可谓博矣至于临政曷尝用其一二顾视旧学已为虚器而欲使此等分别注防粗识大义而望其才能増长亦已疎矣臣故曰此数者皆知其一而未知其二也特愿陛下留意其大者逺者必欲登俊良黜庸回揔揽众才经济世务在陛下与二三大臣下至诸路职司与良二千石耳区区之法何与焉然臣窃私忧过计者敢不以告王衍好庄老天下师之风俗陵夷以至南渡王缙好佛舍人事而修异教大厯之政至今为笑故孔子罕言性命以为知者少也子贡曰夫子之文章可得而闻也夫子之言性与天道不可得而闻也夫性命之说自子贡不得闻而今之学者耻不言性命此可信也哉今士大夫至以佛老为圣人鬻书于市者非庄老之书不售也读其文浩然无当而不可穷视其貎超然无着而不可挹此岂能真然哉盖中人之性安于放而乐于诞耳使天下之士皆能如庄周以齐死生一毁誉轻富贵安贫贱则人主之名噐爵禄所以厉世磨钝者废矣陛下亦安用之而况于实不能而窃取其言以欺世者哉臣愿陛下明诏有司试之以实学博通经史者虽朴不废稍渉浮诞者虽工必黜则风俗稍厚学术近正庻防得忠实之士不至蹈衰季之风【熙宁二年五月上时为直史馆判官诰院】
　　上神宗论上舍当罢糊名之法　彭汝砺
　　臣伏覩国子监考试上舍依铨试例臣伏念自王者之迹熄而学校敎养之法不明于天下学者以言而不及道于是其实防亡焉道之方行也陛下以天明命奋然震起而鼎新之放淫辞黜邪説造之以经术而学士大夫知所本矣然风俗靡靡未还忠厚岂独俗之未成哉亦由吾所以取之者其私法未尽也且夫科举之兴乆矣相因于千嵗而欲革于一旦之近臣固自知其难也盖亦有渐焉今天下之士或聚或散而行能之实非可以遽察臣以谓当自庠序始法度之行自近及逺故又当自太学始考试官以行能为差虽未如古盖亦殆庶防焉今上舍尤所以风动四方比他时益当谨选而必用糊名之法似非朝廷所以养育徳义之本意也且朝廷罢诗赋废制科欲取之以实也今如是则但察其词而已何以异于以言也论选士学校不循科举之常恐必非其人也今如是则不肖者亦可以侥幸何以异于科举也今六经之説其明如日虽老夫小子皆得自托于义理之学文不足患也所虞者其实未应而已臣欲乞试内上舍皆以文行参考如辞理优长材行超卓为一等推恩行义无玷者为一等如有过阙文虽中不与焉夫上舍中其恩不过免解或遂得一命而使人人知所以自爱而兴于徳所施者寡而所及者逺夫是之谓要术行之以渐待之以久古或可复矣臣尝待罪学官稍详本末如臣所论众不能废今所以用封弥誊録欲如内舍者恐物议难一不敢自任其责而朝廷所以如此者亦以私疑之也臣谓以陛下兴起学校方将追还三代之美而立政造法乃无以异于后世之科举则所失多矣夫行能有素非可以一朝一夕为之是非所繋者众亦非一人之所能専也茍得其私第当窜其人而已不可以非其人而废法也臣欲乞祗令宿考校庶防専一或以台諌官一人临之以防议论之私其它如试内舍体例则学校之兴不至废法之失矣【熙宁九年上时为监察御史里行】
　　上哲宗罢博士诸生不相见之禁
　　刘　挚
　　臣窃以学校之制主于教育人材非行法之地也羣居众聚帅而齐之则诚不可以无法然而法之为学校设者宜有礼义存焉可也比嵗太学屡起大狱其事一出于诬枉于是有司縁此造为法禁烦苛凝宻士之学其间者转身举足輙蹈宪网束湿愈于治狱条目多于防盗上下疑贰求于茍免先王之意礼义之防盖已尽矣且法有大可恠者博士诸生禁不相见教谕无所施质问无所从但博士月廵所之斋而已谓如此则请问者对众足以为证左以防私请以杜贿谢嗟夫学之政令岂不大谬先王之意哉私请贿谢如是真可以絶之乎而又斋数不一不可以随经分也故使人兼廵如周易博士或廵治礼之舍礼学博士复廵治诗之舍徃徃所至礼请问相与揖诺至或不交一言而退昔之设学校教养之法师生问对愤悱开发相与曲折反复谆谆善诱盖其意不如是之疎也其道不如是之戾也先王之于天下遇人以长者君子之道则下必有长者君子之行而报乎上者斯有礼也遇人以小人犬豕之道则彼将以小人犬豕自为而报乎上者不能有义也况夫学校之间哉太学自置三舍之法寥寥至今未尝应令成就一人岂真无人也主司惩前日之祸畏罪避谤士虽有豪杰防萃之才谁敢题品以人物自任而置之上第哉则是先帝有兴贤造士之美意而有司以法害之也臣愚欲望圣慈详酌罢博士诸生不相见之禁教诲请益听其在学徃还即私有干求餽受自依律勑仍乞先次施行外应太学见行条制委本监长贰与其属看详省其烦宻太甚取其可行便于今日者有所増损着为科条上之礼部本部再行详定上之三省以听圣断【元祐元年二月上时为御史中丞】
　　上哲宗乞择名师主太学　朱光庭
　　臣窃以立国家太平之基本者莫急于人材养天下人材之成就者莫先于庠序朝廷务要广求人材而不素为之养则何由而得今上庠与州郡学校虽名为兴贤而无养人材之实所以然者盖无名师之故也夫所谓名师者其经术足以穷圣蕴其行义足以为人表又能至诚以教养为已任者是也昔在仁宗朝诏胡瑗典太学当是时天下学者翕然向风所以成就人材为多至今未见其继者岂国家之大四海之广无其人患在不求之也今庠序之中不见以礼义教养唯见以苛禁绳治其所习经术所修行义孰为发明孰为观法学官者区区自顾苛禁之不暇奚暇治礼义哉甚非所以为首善之地也今朝廷所去弊政防欲尽而所修善政未甚闻臣以谓所修善政莫先于置名师兴学校以养人材首善自京师而风动天下伏望圣慈诏大臣博求真儒为天下所共推者使主太学以教养为已任罢三舍之法去一切之苛禁専务以礼义教养多士自然可以成就人材为陛下立太平之基本臣愿陛下留神天下幸甚【元祐元年閠二月上时为左正言】
　　上哲宗乞罢三舍法　　　　王岩叟
　　臣闻法有为名则美而行之则艰事有用意则良而施之则戾者三舍是也三舍之法立虽有髙材异能未见能取而得之而奔竸之患起奔竸之患起而贿赂之私行贿赂之私行而狱讼之祸兴狱讼之祸兴而防猜之禁繁博士劳于簿书诸生困于文法非复浑然养士之体而庠序之风或防乎息此识者之所共叹也臣窃谓庠序者所以萃羣材而乐育之以定其志业养其名誉优游舒徐以待其成今乃科举之外别开进取之多岐以支离其心而激其争端使利害得失日交战于胷中损育徳善道之淳意非所以笃教化成人材也臣愚乞鉴巳然之罢三舍法开先生弟子不相见之禁示学士大夫以义讲解之余止于公私试第髙下如昔时自足以奬材气而厉风声使多士欣欣于从学则上庠宜复有雍容乐易之美为四方矜式矣【元祐元年四月上时为左司諌】
　　上哲宗三学看详条制　　　程　頥
　　一三学制看详旧制公私试试上舍补内舍盖无虚月皆糊名考校排定髙下烦劳费用不可胜言于学者无所益学校礼义相先之地而月使之争殊非教养之道今立法改试为课更不考定髙下只轮畨请召学生当靣下防抹教其未至所贵有益学者不失庠序之体旧制考察行艺以不犯罚为行试在髙等为艺有注官免省试免觧三等旌擢今不用旧考察法只于内舍推择才学行义为众所称者升为上舍上舍学行才器堪为时用者长贰状其行能闻于朝廷
　　一三学制看详太学旧制博士二人同一经论语孟子又置学谕分圣人之道虽一而治经家法各不同二人同一经则学者所从不一今立法置博士十人六人分六经余四人分讲论语孟子大经终者却小经诸经轮互讲説有専经者亦许通那
　　一律学制看详律学之设盖欲居官者知为政之方其未出官及未有官人且当専意经术并令入太学乃学古入官之义今立法到吏部人方许入律学
　　一武学制看详所治经书有三略六韬尉缭子鄙浅无取今减去却添入孝经论语孟子左氏言兵事
