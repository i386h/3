<!-- { "loadSidebar": true } -->
　　臣伏见仁宗皇帝在位四十二年屡下诏书约束臣下干求内降令中书枢宻院如内降与臣寮迁官及差遣者并具条执奏以闻推劾干请之人明正其罪下御史台閤门牓谕仍着为法皇祐二年因祀明堂肆赦尝谕辅臣曰比有贵戚近习夤縁请托以图内降虽颇抑絶然未免时有侵挠可于赦文中禁止之庶澄清宿示信天下时辅臣对以载之赦条恐未尽圣意乃别为手诏与赦书同降盖仁宗之仁如天于人之欲有不能违然一切徇情则侵紊纪纲亏损刑政故令执政大臣具条执奏人主致恩人臣守义上下维持交相儆戒又令推劾干请之人明正其罪则人自不敢因縁请托故一时朝廷号令肃清间有干请之人辄为諌官御史所劾仁宗虽有不忍人之心而终不至于优柔牵制者其术盖出于此也恭惟陛下天姿寛仁正身率下论者谓有仁宗之徳夫寛则无所不容仁则有所不忍臣愚窃虑内外之人因此有干祈陛下虽正身于上而迫于请祷无以却之执政大臣又或不能一一执奏日积一日则侵紊纪纲亏损刑政其为祸患有不可胜言者矣臣愚伏愿陛下监观仁宗所以防制左右杜絶恩幸之意特下诏书戒饬内外之人不得干求内降如有内降指挥非宪章所存者令执政大臣具条执奏推劾干请之人明正其罪仍责諌官御史常加觉察牓谕朝堂着之于法使内外明知圣意所在如此则圣治日新朝无粃政小人安分于私室请谒不行于公家以成陛下寛仁之徳以称陛下正身率下之意垂之万世贻训子孙岂惟天下之幸实社稷无疆之福也惟陛下裁择【元符三年十月上时为翰林学士兼侍讲】
　　上徽宗乞今后内降所属无得辄受
　　任伯雨
　　臣闻外议皆言近日内降颇多下至僧人恩泽开封府大理寺所勘公事往往指挥释放此言虚实虽未可必万一果有而陛下不知则九重深逺诈传敇命俯仰之间所系不轻若止因左右恳求陛下寛仁不得巳重违其意则干乱政刑此风不可滋长且鸿都卖爵墨敇斜封皆出汉唐季世不可不戒昔仁宗庆厯亦尝有之宰相杜衍不肯奉行毎积至数十即面缴纳仁宗尝谓侍臣曰外人秖知杜衍封还内降不知朕以衍不肯而拒之者过于封还也又尝内降开封府吏扈玉迁职一等尚美人遣内侍韩从礼传教防免工人市籍府判庞籍奏其事仁宗立命杖韩从礼诏今后内降无得辄受以此观之所司守法自当执奏臣伏愿陛下降臣劄子付三省宻院指挥所属去处今后内降无得辄受此亦仁宗皇帝故事如此则侥幸干求庶几息矣【建中靖国元年上时为右正言】
　　上钦宗论御笔中防　　　　余应求
　　臣伏覩近年以来凡有中防皆降御笔施行期限严促稍有稽违寘以不恭之罪三省有司奉行不暇虽有违戾法宪前后重复者不敢执奏或被受即行不申三省事之甚微亦烦宸翰其始因中人领事内中奏陈而为之其后士大夫倚中人以进欲兴功利而于法不可者亦为之最后执政大臣或行事有戾于法或差除不允佥议或爲亲知私谒干请者亦为之由是号令日紊纲纪日壊矣夫三省宻院是之谓朝廷陛下与谋议大事出命之所也人君择贤而任之固当委以庶事若宰执不才易之可也岂有自揽细务悉降御笔而可以为治哉陛下初政清明委用宰辅宜无此弊然窃闻尚有臣僚直达奏陈内中批降施行者此与前日御笔何异哉臣以谓内侍与臣僚所陈献利害措置事宜皆可付三省枢宻院商议进呈取防而行庶几不戾于法宪不惑于异同人主大权不移于下可以杜多门之政可以絶近习侥幸之原政事之大无先于此惟陛下裁择【靖康元年上时为监察御史】
　　上钦宗论御笔手诏不由三省而下者取防
　　方行　　　　　　　　许　翰
　　臣闻天下之法当与天下共之有司守之以死虽天子不得而私也而后天下之大公始立比年以来有司阿意挠法以徇一时是以条约文具而不守伏愿陛下明诏内外今后指挥若有害事病民违戾条制并令有司具条执奏御笔手诏不由三省而下者官司被受审覆取防乃得施行必使法严信如四时而后令一而民定可以立政矣【靖康元年二月上时为御史中丞】





　　宋名臣奏议卷二十三
<史部,诏令奏议类,奏议之属,宋名臣奏议>
　　钦定四库全书
　　宋名臣奏议巻二十四
　　宋　赵汝愚　编
　　君道门
　　风俗
　　上仁宗论谨习　　　　　　　　司马光
