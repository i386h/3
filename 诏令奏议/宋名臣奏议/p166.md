<!-- { "loadSidebar": true } -->
　　臣窃观陛下自初即位忧勤庶政率祖宗故事诏百官以起居日转对德音丁宁为首务者补圣躬之遗阙箴时政之靡臧斥有位之阿私纠在朝之朋比推至诚来谠议追夏禹拜言之美此甚盛德非羣臣所能当然自降诏书四年于兹转对者固多矣未闻有一言能开悟圣听一事有推行于时者岂言尽不足采其事皆不足行邪昔之人君有谋事而当羣臣莫能及退而有忧色曰以吾议于朝而羣臣莫能及吾国其殆哉今在廷之臣言事四年而卒无可采者其为朝廷所宜忧逺矣使万一其言有可収録而不见省焉则所以丁宁而求者恐至诚之道也陛下万几之繁百官封事固难悉覧顷令馆阁臣寮分阅属近臣看详而搃择其可否此乃陛下谨于听纳不以独见为明然议者犹以为可否羣臣之言当在人主宜非臣下所得预也今又不然罢近臣看详而悉付中书执政之大臣中书执政之大臣未必得暇尽覧则属之掾属掾属又未必能详择乃间委外廷之臣使之可否迭为重轻羣臣诚浅薄不足以仰望清光在陛下听言之体为轻矣古之圣王询于刍荛而择狂夫之言者岂谓刍荛狂夫其虑有过于圣王哉所以博询兼听而来善言者也夫善言者非言之为难得其所以言为难也故信而后谏可以言而后言诚使自处如此者转对于廷其言有深切至当而陛下听覧有所未至例出其封章可否于公府之掾属下及外廷之小臣则彼以为愧悔莫甚为后来者孰肯励精竭诚输切至之言哉且人臣进言莫不希人主一省而有惧后患之心如知陛下不必亲覧而悉送中书则孰补圣躬之遗阙箴时政之靡臧知其言必暴于公府掾属外廷之臣则孰敢斥有位之阿私纠在朝之朋比若是则诏书所求者殆为虚语耳伏望陛下收百官所上封章取其补圣躬箴时政斥阿私纠朋比者留中采择须付外者刋其姓名自余建言功利非干大体者择两制近臣看详可否其言果有便利于时者付中书施行使中外旷然知陛下前日之诏书出于至诚虽小善毕来而无所厌薄则必有忠诚切至之言继此而言矣臣疎愚不识忌讳惟陛下留神裁察【熈宁四年上时为史馆检讨知太常礼院】
　　上哲宗乞复转对　　　　　曾　肇
　　臣伏覩令文臣下得言时政阙失公私利便者臣闻帝王即位之初必有以顺天下之心答中外之望其为之有序在知其要而已伏惟皇帝陛下仰承顾命而履天下之尊太皇太后陛下俛徇权宜而议军国之务此正华夏蛮貊洗心注目颙颙观听之时也端本谨始实在今日臣愚輙不自揆敢布腹心伏惟留神听察幸甚臣伏覩先帝嗣位以来忧勤恭俭日谨一日神功圣德充塞天地固非臣言所能髣髴也陛下继之承之任大责重然四海之广万事之烦亿兆之众不可家至而人接之则欲逹天下之情成天下之务岂有他哉在广言路尔言路广则人人得尽其情人人得尽其情则上无不闻之事下无不通之志政令之得失百姓之休戚羣臣之忠邪贤不肖虽在四方万里之外陛下不出户庭不降几席可以周知而备见矣然后察政令之得者则力行之弥纶未至者则损益之百姓之所愿欲则与之百姓之所疾苦则除之显忠而去邪任贤而退不肖夫然故上泽得以下及下情得以上闻百官有司奉法遵职贵者不以崇髙而敢肆贱者不以踈逺而敢欺陛下深处法宫之中端拱无为而天下治矣夫任已聪明则其察愈详其蔽愈甚因众之聪明则所视者逺所听者周故先王设进善之旌立敢諌之鼔陈诽谤之木又使瞽献书师箴防赋蒙诵工谏近臣尽规亲戚补察彼岂聪明之不足哉知任已不如任众也舜之继尧所守一道然舜初受命则辟四门明四目逹四聪以谓继治世者耳目尤不可以不广故也三代以还咨询访纳固非一途然近世之所尝行祖宗之所已试则命百官转对实今日之要务也昔唐太宗初即位延见羣臣或论徃古成败或究民间利病每言及稼穑艰难则上下相规务遵勤俭言及闾阎疾苦则君臣感叹议息征徭故能创业垂统成贞观之治下至代宗每于紫宸听朝常限三人奏事敢言者赏其尽规不言者责其隠黙故陆贽以谓谏虽未从且不深忤情茍有阻终获上通周世宗即位之始亦延羣臣使陈当世之务故能外强兵威内修政事而显德之政独髙五代先帝熙宁之初亦诏百官咸以次对故事不逺行之非难此臣愚惓惓所以有望于陛下也今学士大夫布满周行人有所懐皆愿自竭但虑询求之末广听纳之未至尔陛下沛然发德音下恻怛之诏使之极言无有忌讳则孰不踊跃奋励各罄所知以补聪明之万一哉陛下察其言之当者纳之用之而劝之以赏言而未当或过于讦直者寛裕包涵而不加以罪非但举空文循故事而已如此则四海之内知陛下有好问之美有听言之实忠谋谠论日闻于上而阿谀壅蔽之私不得行矣天下之情孰有郁塞而不伸天下之务孰有怠废而不起者哉故臣愚过计以谓今日之要务未有易此者也至于广収骨鲠敢言之人充耳目之任敇左右侍从之官责以论思献纳是皆朝廷之所素讲不待臣言而悉者也伏惟圣虑深逺无所不周如臣贱微不识大体顾以世荷国恩兄弟皆蒙先帝不次收采不胜犬马之私贪于自効愚者千虑兾有一得冒进狂瞽干犯典刑惟陛下察其用心而赦其僣易不胜幸甚【元丰八年四月上时为户部郎中】
　　上哲宗乞审议转对之制　　范百禄
　　臣恭闻太祖皇帝建三年诏自今毎五日内殿起居翰林学士及文班常参官转对并湏指陈时政得失朝廷急务或刑狱寃滥百姓疾苦咸采访以闻事有要切者许非时诣阙上章不得湏次对既又命尚书省集官议其可者而行之为民求治之心可谓至矣眞宗皇帝诏有司録转对章防一本留中听言择善之志可谓勤矣祖宗之于转对其勤且至如此今一歳之中视朝有数臣寮转对者毎次二员凡不过十余人借使人悉知而言言皆见用亦不过十数事耳臣窃惟太皇太后陛下皇帝陛下固常有太祖为民求治之心眞宗听言择善之志然于此事今昔有异心迹未侔补阙拾遗必在旁通于众志博覧兼听未能全美于前闻臣虽甚愚窃惜言路之未广而恐人情之恬黙茍有所闻则积为蔽塞伏愿陛下法尧之询于众蹈舜之取诸人使四目尽明庶言必逹则时政之得失可以周知朝廷之急务能无小补刑狱寃滥百姓疾苦必无壅于上闻而有禆于圣德矣孔子曰四方有败必先知之斯可谓民之父母茍不周谘于人言物论何以臻兹伏望宸慈诏执事审议转对之制率由太祖眞宗之旧章则天下幸甚【元祐六年八月上时爲翰林学士兼侍读】
　　上哲宗乞诏天下皆得直言及百官次对
　　曾　肇
　　臣闻自昔有为之君欲以収揽威柄修立政事一新海内之耳目则必公听并观大开言路使朝廷得失民情利病百官忠邪贤不肖毕闻于上然后虚心审察揆以古谊参以时变出于天下之公而无悖于前可施于后者则断而行之出于一人之私而于前为无稽于后为有者则绌而不用以此经纶天下之务酬酢万物之变故能所为必成所欲必获古之兴王所以功施一时泽及后世未有不出于此者伏惟皇帝陛下躬至德开大明方且夙寤晨兴以总揽权纲更革时为志然后发德音下明诏使人人得直言时事无有所讳以广聪明以通壅塞正在此时而中外寂然未闻有所谘访此臣之所未喻也论者或曰方今宇内无事朝廷清明陛下循守旧章足以称治尚何事于言哉臣窃思之斯言过矣何则舜之继尧无异道也方尧老而舜摄固也辟四门明四目逹四聪及其命九官则天地人神草木鸟兽之政无所不举而终之命龙作纳言盖虽舜之盛德又当极治之世所以通天下之情者犹不敢不以言为急又况德未臻尧舜之盛世未若唐虞之治者乎惟是臣下用事则或蔽于自私而恶闻其过于是多为关防杜塞言者指鲠言正论为矫激以循黙取容为忠厚此则任事者之所便非朝廷之忠计也昔汉宣帝之初上书者皆为二封领尚书者先发副封所言不善屏去不奏及魏相执政白去副封然后天下之情无不上闻宣帝所以知人疾苦成中兴之功魏相所以总领众职号称贤相者能去壅蔽故也陛下无有为之志则已茍有志焉而不广开谘询访纳之路臣未见其可也臣愚欲愿陛下明诏天下皆得直言又诏百官使以次对谕以至诚求助之意责以尽忠无隠之谊其言而有益则不惟纳用且加以赏言而亡益则一切包容置而不问如此则逺近之人知陛下有求言之实有听言之明孰不感激奋励应上之求哉虽然四海之大士民之众不必人人皆知义理方陛下虚已下问之时岂无乘间投隙以奸言私说惑乱圣听者此则在陛下听纳之际有以辨之而已孔子曰将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈孟子曰诐辞知其所蔽淫辞知其所陷邪辞知其所离遁辞知其所穷孔孟所以知言用此而已盖人之以言接于我者不能使之齐而能使吾不为彼之所惑者辨之有道故也辨之有道则虽奸言私说杂陈于前安能移我之意哉茍畏其惑乱而遂废谘询是何异忧噎而废食也臣愚待罪从官转徙五郡道路传闻皆谓陛下圣质髙明济以果断其志将以有为于天下日夜倾耳以听德音而乆之未有所闻辄因赐对首敢以是为献伏惟留神采择【绍圣元年閠四月上时除知杭州过阙】
　　上徽宗乞修转对之制诏百官民庶极言时
　　政　　　　　　　　　　曾　肇
　　臣伏读诗书见周成王即政之初咨嗟求助至于再三羣臣进戒亦皆至诚恳恻无所讳避然考其时犹在除防朝庙之后及康王嗣立自乙丑至癸酉才九日而君臣更相训告如恐不及夫诗书所载固非空言而康王累然在防服之中上下相饬如此其急岂非天位至重守之至难祗畏恐惧尤在其始故虽宅忧之际虚心纳善亦不敢以已乎恭惟皇帝陛下聪明防俭天质夙成孝友慈仁形于言动自出居邸第虽未有所施为而天下称颂以为贤主及践阼数日弛张废置出于独断者莫不曲尽物情大慰民望则又天下欢呼以为英主此诚宗庙社禝之福夷夏生灵之庆也然臣以谓四海之逺非一人视聼之所能周万几之众非一人思虑之所能给必湏合天下之目为之视合天下之耳为之听合天下之心为之思虑如是则陛下不视而明不听而聪无思无为而天下治矣夫为此者非他在开言路而已言路开则上无不闻之事下无不逹之情以之振举敝壊蠲除疾苦考覈能否判别忠邪唯陛下之所欲为无施而不可也昔者以舜继尧所守一道然犹明四目逹四聪及禹继舜亦拜昌言在汉宣帝始亲政事则诏民上书去其副封以防壅蔽唐太宗初即位孙伏伽以小事谏太宗厚赐勉之以诱言者至于本朝可谓平治而祖宗以来数诏百官使以次对神宗举而行之于熙宁之初以兴起事功为后世法臣愿陛下逺观舜禹成康之所行近迹神考之故事修转对之制下不讳之令明诏百官下及民庻使得极言时政无有所隠然后陛下择其善者而行之且报之以赏大则加以爵秩小则予之金帛其言不足采若狂妄抵牾者一切置之不以为罪庻以鼔动天下敢言之气纾发郁堙壅塞之情当今先务无大于此愿陛下亟行之【元符三年二月十九日上时为中书舍人】
　　上徽宗乞因日食命百官转对
　　江公望
