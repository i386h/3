<!-- { "loadSidebar": true } -->
　　臣窃闻近日内降指挥枢密院除何诚用带御器械寻有臣僚上言遂罚诚用事有不便諌臣输忠天髙聴卑遽行追寝上下之分交得中外之心相庆然臣犹有所未谕者伏以内降之名古今以为非是陛下不窒其源乃制防检付之有司既而辄复违之须人言而后止在纳諌之美则旷古无并于刚一之徳固未为増益伏望自此凡左右敢以私事干陛下者乞従睿断根逐严加贬责果陛下所欲进用者不必従中降防于视朝之际与大臣公议可则行之不可则罢之不使如诚用事数暴于人听则陛下日月之明无分毫之累矣臣孤拙无状荷陛下任使思以尘露粗裨海岳幸不以人废其言深留圣虑则不胜幸甚【嘉祐六年十一月上时为监察御史里行】
　　上哲宗进仁宗朝戒饬内降诏书事迹乞禁
　　止请谒　　　　　　　　曾　肇
　　臣伏见太皇太后陛下皇帝陛下自临御以来正身率下杜絶请谒裁抑恩幸凡自内出无非徳政未尝以私挠公以人乱法亲戚近习敛袵安分退就绳墨朝廷清明纪纲肃然论者以谓秦汉以来母后共政未有若斯之懿非二圣一心秉谊克已何以致此谓宜终始守之贻则万世而近日以来颇有干求内降特与差遣者虽其事至微未足仰累二圣大公至正之盛德然窃恐侥幸之人乘间伺隙转相拔援烦渎圣聴虽二圣天地之度坦然无私但虑左右干祈迫切不免曲徇其意杜渐防微宜自今日此臣之惷愚窃抱惓惓爱君之心倾竭肺肝庶有补于万一也臣窃观前史伏见仁宗在位四十余年下诏书约束臣下干求内降令中书枢宻院如内降与臣僚迁官及差遣者并具条执奏以闻推劾干请之人明正其罪下御史台閤门牓谕仍着为法丁宁恳至出于诚心当时羣臣亦每以禁止内降为言辄见纳用故一时朝廷号为肃清虽间有干请而不能亏损圣政者上下维持之力也大抵人情茍务便私乐于侥幸此门一开浸滛不止始自一二至于三四至于五六渐无纪极则国家名器繇此轻矣朝廷百度繇此隳矣其源至小流弊至大此臣之所大惧不得不为陛下极言之也且朝廷爵禄有限人之私欲无穷茍不持之以公因缘请托将至于不胜其烦陛下亦将厌之矣伏望圣明不以臣言为狂妄试加省察若有人材可用或聨近亲出自圣意欲与恩泽者自可明谕辅臣度其所宜公行除授其余一切禁止无得私请仍诏辅臣如有内降与臣僚迁官及差遣者并执奏以闻推劾干请之人明正其罪下閤门御史台常加觉察牓谕朝官使人明知上意如此则圣徳日新朝无粃政邪枉之门塞公正之路开逺继祖宗之明实社稷无疆之福也臣备位侍従以论思为职窃有所懐不敢隠黙谨并录上仁宗朝缘内降戒饬诏书事迹凡八条别为一通伏乞置之座右少助省览【元祐三年八月上先是内降左班殿直钱珏特差干当牛羊司内殿崇班刘言特差干当翰林司肇上此奏时为中书舎人诏书八条具列于后】
　　天圣九年十月诏曰朕遵列圣之谋荷慈宸之教于兹八载虽至小康而搢绅之间名节罔励致台文之上奏谓吏议之不容矜劳者掠巳以近名希进者行险以徼宠诋诬执政干挠有司分屏翰者或奏请之靡厌主按察者或寛縦之为得贪而无耻姑务营私老而非贤曾不知退繇防耻之未饬致风化之靡醇临朝以思于朕何望用稽彛训申儆羣伦茍少冒于官箴将自投于公宪布告遐迩体朕意焉侍御史知杂事刘随言近年内外庶官多营求内降公行请托至有涕泗上前以希恩泽者请指其事以申戒之故降是诏
　　明道二年四月诏比来臣僚宗室外戚命妇多以进纳为名干祈恩泽自今非着例一切罢之凡表奏毋得缘亲戚投进禁中事有传宣令有司实封覆奏内批改官及与差遣未得即行委中书枢宻院审取处分天下毋得创修寺观所进乾元节香合及山仪并停罢惟功徳表疏听附驿以闻例有赐者令内东门司取防
　　康定元年十月诏如内降指挥与臣僚迁官及差遣者并令中书枢密院具条执奏以闻
　　庆厯四年十二月諌官余靖言太常博士王翼西京按事回上殿求改章服请自今臣僚入对有辄求恩泽者令有司劾其罪从之
　　庆厯六年四月权御史中丞张方平言中书枢宻院比嵗以来除授多预批圣防俟半年或一年后与转官或改职且迁除之体率有常规若因劳赏擢之不次孰曰不然事出侥幸纵赊嵗月曷厌羣议譬之贾人交易于市作为契券立时待价非惟滋长滥恩实亦有亏治体请自今文武官辄依前比而希迁改者并明行责降従之
　　皇祐二年九月赐中书门下诏曰朕躬庶政之机持大公之柄而比有憸幸肆兴妄圗或违理觊恩或负罪希贷率求内出间亦奉行蠧政亏风莫斯为甚虽屡颁于诏约曽未絶于私求兼虑臣庶之家贵要之列交通请托巧诈营为隂致货赇宻输珍玩夤缘结纳侵挠权纲矧宗祀之防成属祥厘之均被嘉与中外绌此非宜勉于自新以底于治自今内降指挥仰中书枢宻院并所承受官司执奏毋得施行敢以货赂结托贵近者令諌官御史劾奏之先是上谓辅臣曰比有贵戚近习夤縁请托以图内降虽颇抑絶然未免时有侵挠可于赦文中禁止之庶澄清宿弊示信天下辅臣等对曰陛下躬行大祀以新庶政辟至公之路杜私谒之蹊实天下幸甚然载之赦条恐未尽圣意上乃别为手诏与赦同降
　　嘉祐二年八月知諌院陈升之言比日内降营求恩赏者多虽许执奏而有司时有奉行自今请令中书枢密院推劾以正干请之罪从之
　　嘉祐二年十月镇海军节度观察留后李璋罚铜三十斤初璋求内降转官而为知諌院陈升之引近诏劾奏也
　　上哲宗论李倬妄干求内降挟私罔上
　　刘安世
　　臣近以干当内东门李倬得内降指挥欲置啓圣下院常住白地以为坟茔而众僧列状陈诉以谓倬之所请皆非白地事属欺罔不可滋长遂具论奏乞行按劾比闻已有朝防前降指挥更不施行而倬挟私罔上之罪未覩推治窃縁赏罚之柄实系国体欲使信于天下要在行以至公议有未安固难缄黙再黩宸听必冀开纳臣窃谓倬陈请之日若使陛下知其竹林园木万数浩瀚生者有居室死者有坟墓必不至徇其私谒轻降玉音良由倬志在茍得荧惑天听致朝廷命下之日违咈人情存者不得宁其居葬者不得安其地玷累盛徳咎皆自倬书曰宥过无大刑故无小盖偶然罣误情在可矜虽曰大过亦可全宥其或心无忌惮故犯典刑事虽细微必寘于法此乃三代尧舜以来不易之道也今倬妄干中防饰诈欺君罪实故为情无足恕万一圣度赦而不诛臣恐异时更有甚于此者然则何以诘之伏望陛下心存去恶事戒履霜无牵近习之私不惑众多之口罢倬近职付之有司劾其诞谩重行降黜庶使纲纪修举奸邪知畏【元祐四年上时为右正言】
　　上哲宗论李倬妄干求内降挟私罔上【系第二状】
　　刘安世
　　臣近尝论奏李倬挟私罔上侥求中防乞付有司按治其罪今已累日未覩施行检准元祐编敇节文传宣或内降若须索及官司奏请虽得防系元无条制者并随事申中书省枢宻院覆奏取防臣窃谓倬之所请出于一时固非常法若执政承受上件圣防自合依条覆奏或再得指挥许令施行亦合子细契勘有无违碍今倬志在茍得罪实欺君三省奉行初不勘当使国家命令之下违咈人情生者不得宁其居者不得安其地原倬之犯虽无足赦亦大臣奉法不谨之过也臣谓祖宗以来亦有内降之事茍人情有所未便公议有所未安当时辅弼往往执而不下着之信史皆可稽考臣窃谓人主之徳多尚仁恩或有请求难于面折但以其奏付之外廷若大臣守法而不回则私谒虽多而无患盖不违其请足以示圣王之仁断之于公足以严朝廷之政如此则恩归于上而法行于下矣臣愚欲望陛下威克厥爱逺自近先正倬罪以示无私然后明敇三省枢密院今后内降指挥并令勘当若于法无违于民无害仍烦覆奏方得施行所贵纪纲全宻杜絶侥幸【元祐四年上时为右正言】
　　上哲宗论内降乞有司执奏　李常
　　臣愚不佞熈宁中常预编中书条例伏见仁宗皇帝屡诏中书欲令内降三省执奏及未得便令行下如此之指挥不一臣方是时窃怪诏防重复如此细详仁宗圣意盖为非时内降亦有不得已而出者正赖臣僚执持覆奏以拒止之也又窃见杜衍为宰相凡内降积至十数连封而面还之仁宗尝谓諌官欧阳修曰外人只知杜衍封还内降吾居禁中有求恩泽者毎以杜衍不可告之而止者多所封还也其助我多矣伏以太皇太后陛下皇帝陛下临御以来内降恩泽几于屏絶一以至公待天下未尝以私恩加亲党内外臣庶之所共知而歌咏矣近日李倬乞买白地事臣窃料陛下以白地为小事或不得已而许之事无小大孰为得已要在有司执守法度如杜衍之事仁宗可也臣以谓遇人以恩者人主之事也守法尽公者人臣之事也人主之恩有不得巳而降防臣下可不守法度而执奏耶买白地事曽不闻反覆执奏而遽行之曽不根究为何地而遂不省察也今据僧人所陈乃有坟墓及竹木园菜圃李倬妄以为白地固当深治凡今后可不务于惩止哉伏望圣慈特诏有司应内降并须反覆执奏或理当奉行必先取索圆备详究可否于诏条无害于物情无妨乃得行下如此则人主之恩自全而臣下独当执守之责矣【元祐四年上时为御史中丞】
　　上徽宗论内降指挥不可直付有司
　　曽　肇
　　臣伏见陛下即位以来更张政事除民疾苦开广言路收拔滞淹毎一令之出内外无不驩呼相庆以至未明求衣辨色临朝躬亲听断夙夜不懈推今日欲治之心为之不已太平之功指日可待然臣窃有所见不敢缄黙臣待罪右省伏覩内中时有批降指挥除付三省枢宻院外亦有直付有司者虽陛下睿明必无过举然忖之事体终有未安盖帝王号令不可轻出必经中书防议门下审驳乃付尚书省施行不经三省施行者自昔谓之斜封墨敇非盛世之事神宗皇帝正三省官名其意在此臣愚伏愿陛下凡有指挥须付三省枢宻院施行更不直付有司以正国体其三省枢宻院若奉内中批降指挥亦须将前后敇令相防审度可否然后行下不可但务急速奉行以为称职盖三省枢宻院皆执政大臣陛下委以平章政事之人其任非轻不同胥吏但以奉行文书为事帝王号令务要简大若夫立法轻重委曲关防皆有司之职非人主之务书曰文王罔攸兼于庶言庶狱庶慎惟有司之牧夫盖谓此也至于内外臣寮干求内降恩泽侵紊纲纪増长侥幸以陛下明圣必不容许臣亦不复以为言更愿陛下戒之谨之严行杜絶无使小人乘间得入天下幸甚【元符三年上时为中书舎人】上徽宗乞法仁宗下诏禁絶干求内降
　　曽　肇
