<!-- { "loadSidebar": true } -->
　　臣比奉使河北伏见河北连嵗招兵未已皆是坊市无赖及陇畆力田之人冒为军营子弟诚是军营子弟则今日诏下明日便当投牒岂有及今一年尚未尽至其为坊市无赖陇畆力田之人明矣况今田甚旷民甚稀赋役甚重国用甚不足所以然者正由兵多也先朝用兵时兵才四十余万今不用兵而兵已倍之臣不知大臣以何见而为此议也必以为备契丹也今塘水东西三百余里多于先朝也嵗予金缯五十万礼聘又十余万亦多于先朝也以多于先朝之塘水多于先朝之金缯以备契丹而与之和也宜省兵以息民而益多兵以困民者臣所以深惑也契丹自知顾塘水之限贪金缯之利而不敢动者五十年于今矣方契丹贪利而不敢动之时其民宜富贵而反日以困国用宜饶足而反日以蹙此无他兵多而民稀田旷与赋役重也使契丹而有一日之警将何以继之哉大臣终不知念此而但以多兵为有备此臣所以深惑也今契丹五十年不敢南入为冦者贪金缯之利厚也就使弃利为冦则大河以北妇人女子皆是乗城之人其坊市无赖陇畆力田者又将焉往况契丹贪利而不敢动而预畜养之以困斯民乎夫取兵于民则民稀民稀则田旷田旷则赋役重赋役重则民心离寓兵于民则民稠民稠则田辟田辟则赋役轻赋役轻则民心固与其离民之心以备契丹契丹未至而民力已先困国用已先匮孰若固民之心以备契丹契丹虽至而民力有余国用有备其利害若视白黑若数一二大臣以为难者臣所以深惑昔汉武以兵困天下者用兵以征匃奴欲以得所欲也今陛下以兵困天下者不用兵以至是也非以快所欲也何苦而为是乎五口一家尚知量入以为出况天下大计其可以不校出入其可以无经制乎臣伏见今之世有失入徒罪若流若死者陛下必加罪有司其在选人必加停殿后虽用之不得迁改此所以见陛下防民之心至矣今大臣举天下之民而困之岂特失入徒流死罪之比而陛下略不加问是舍所大而急所细也臣愚岂得黙焉陛下诚能罢今招兵勑大臣使具太祖时赋入若干兵若干官若干太宗时赋入若干兵若干官若干真宗时赋入若干兵若干官若干陛下天圣中赋入若干兵若干官若干约今赋入之数兵数官数酌取中道立为经制以赋入之数十分为率以七分给郊庙宫省诸费三分留备水旱及缓急非常为之十年仅可以言治古者国无九年之蓄曰不足无六年之蓄曰急无三年之蓄则国非其国今自京师至天下州郡大率无二年之蓄边城甚者或三数月耳不幸有连二年之水旱将何以养此兵乎此兵不足以养则其忧不在契丹也此臣所谓言责也陛下所宜留念大臣所宜尽心悉力之时也伏乞下臣章中书枢密大臣并臣前奏看详若不以臣非才而信用其言先罢招兵然后量今天下赋入以为国用使上下寛裕非独臣之幸也乃天下之幸也【至和二年五月上时知谏院】
　　上仁宗论益兵困民　　　　范　镇
　　臣窃闻契丹新立其叔领兵盘旋山后召不肯赴深恐边臣縁此张皇更请益兵今河北河东养兵三十余万五十年矣又益以义勇三十万是常有六十万兵积于两路正为缓急非常而塞下每一小警即奏疏旁午以揺朝廷者亦五十年矣庙堂议臣边鄙谋将中外狃习安为故常所以兵益多粮益困国用益不足而不知所以营救此臣恳恳而不能已也今义勇三十万为稍近古禁兵三十余万皆仰县官就三十余万中半皆老弱怯懦老弱怯懦之人遇敌则先自败亡非独先自败亡适所以为骁壮者之累是骁壮者不可不拣练而老弱怯懦者不可不抑去也骁壮者不拣练则兵殆老弱怯懦者不抑去则费广费广则民罢民罢则不自爱养殆兵以卫不自爱之民臣恐朝廷之忧不在塞外而在塞内也臣窃计虑契丹新主嗣立遂定则与故主无殊盟好亦必坚久就使其叔争立国中有变待蕃汉懐服其势不五七年不得平定朝廷乗五七年之间惩前之失谋拣练骁壮抑去老懦使民力得纾国用得饶以待冦至必胜之道也古人请十万众横行匈奴中今以六十万众重之以髙城深池惴惴常恐不足者殆将相不任责也陛下诚能専责将相委以经略非特边鄙无事将见天下得复太平也臣愿勑大臣平章如不以臣愚而废其言必有万一之补【至和二年八月上时知谏院】






　　宋名臣奏议巻一百二十
　　钦定四库全书
　　宋名臣奏议巻一百二十一
　　宋　赵汝愚　编
　　兵门
　　兵议下
　　上仁宗论兵九事　　　　　蔡　襄
　　臣近上国论要目十二篇以谓当今之急务彊兵爲第一事富国为第二事欲修治道自此而始兵不彊则国不富国不富则民不安是故始于彊兵而终于安民本末之论也彊兵之说如何一曰消冗谓兵不可以暴减当有术以消之二曰选择谓老弱疾病不堪战阵之人即拣择而去之三曰省兵谓不应置兵处与置之过多者则省之四曰训练谓兵虽少壮而训练不得其术与不教同五曰立法谓兵絶无统制故不可用用之则败此五者偹修则兵少而精矣少则财用饶财用饶则国冨矣兵精以战则胜以守则固而兵彊矣其说皆世人常论也然而行之则为治道之始不行则爲天下大患是世人之常论乃当今之急务臣故谓之第一事一事中书不与知兵增兵多少不知也枢宻院要兵则添财用财用有无不知也管军将帅少兵则请増不计校今日兵籍倍多何故用之不足也三司但支办衣粮日日増添不敢论列谓兵非职事也四者各为之谋以至于此若通而为一则可以计校兵籍多少财用有无不至于冗臣欲乞招置増添兵数枢宻院中书共议之先令三司计度衣粮如何足用管军毎乞増置必须诘问其所少之因必不得已方可具奏如此谨重乃省兵之一端也
　　一事近年置诸路安抚钤辖添屯禁军自亰西江南东西广南东西两浙福建等驻泊禁军皆是北人南方水土异冝水行不知舟檝之利山行不堪阻阨之险一往三年死亡殆半其不便一也只如差二万人驻泊及至当替又湏二万人常湏四万人可了办以此屯戍之多军还到营未及三两月又复出军不惟道路劳苦妻孥隔濶人情欝结其不便二也今欲除亰东淮南外诸路钤辖安抚司所管驻泊禁军其年满量留合要人数差补外并只放还本营更不填阙或问南方难用北军祖宗平定南方尽是北军今来何故难用曰祖宗之兵诛讨大计未有不从中出兵今者南方但当作御盗贼之计若御盗贼诸路各有招置禁军练习精熟可以驱使贼势大者暂遣北军不为失策此省兵之一端也
　　一事陜西河东自庆歴巳来用兵之际置寨栅数多所以添兵寨栅本以通粮道防耕农非有益于攻守今当先去无用寨栅或只量留兵卒随冝罢遣以寛难置粮草之费亦省兵之一端也
　　一事防边兵卒老弱病患先须拣选若在边鄙不唯虚费粮储兼亦不堪战鬭千兵若有百人老弱遇敌而先奔即是千人皆废如此为患须至选拣马有不堪入阵者而为患与老弱之兵同陜西河东方今无事时若先选拣不唯训练精熟仓卒有偹大可减省粮草以寛国用
　　一事或曰招置土兵如前日陜西弓箭手之只给与田不费衣粮于事为便且如河北招置土兵为害深矣士兵一人可给戍兵三人兼又父子相承未尝出城骄蹇难动故曰为患深矣河北义勇十九万人昔年差防人情惊动今耳目巳熟但湏整缉训练缓急得力于其间更选强壮湏及十万人不费衣粮可与土兵相制屯戍之兵可减也
　　一事养兵之费禁军一兵之费以衣粮特支郊赉通计一岁约费钱五十千厢军一兵之费岁约三十千通一千一十八万余人一岁约费四千八百万缗此其大较也若减禁军十万嵗减缗钱五百万减厢军十万嵗减缗钱三百万欲减禁军先减屯戍欲减厢军先减纲运此其要也
　　一事诸路厢军一指挥有六七百人检寻旧额并无条制葢年嵗旣逺亡失旧文今若朝旨诸军指挥并将校以下不得过五百人旧额不满五百人即依旧额今日以前有剰者并令依旧及五百人一依今来指挥辄敢额外添人并以违制论不在去官原赦之限
　　一事禁军指挥近年添置军额名目数多指挥将窠虽全兵卒只有三二百人虚费将窠请受今若逐路军额先与条约谓若兵士三百人即有将窠三十人见在人数巳多者仍旧或移补别军及三百人更不补填渐可并省也
　　一事欲减厢军先减纲运今天下无名纲运最为枉费兵士边郡兵官替移迎送还厢军动皆数百人多者至千人自来明有条制州郡皆以人情不敢禁约此一事也南方替罢官贠近由江浙逺自湘潭一舟十人至二十人一嵗往还京师可了一次一舟之费小者五百千大者七百千所载官物不过数千缗之直衣粮所费几何此二事也天下州郡自太平以来廨宇亭榭无有不足毎遇新官临政必有改作土木之功处处皆是不惟枉费财用必湏多役兵卒此三事也天下持送官物入京如牛皮兵器之多由陆路若委本路转运司不急用者罢省之或令水路可以减省兵役此四事也养兵挽舩不若和雇则止于程限之资养兵则终嵗给之其费必倍此五事也大要举此五事严与条约厢军可省矣【治平元年上时三司使】
　　上英宗乞罢招军　　　　　司马光
