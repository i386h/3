<!-- { "loadSidebar": true } -->
　　臣闻昔先王之为国也其所以緫领而维特之者可谓备矣九州四海之逺所君者一人而巳以为不足也则分天下之士为公侯伯子男凡五等也犹以为不足也则列天下之国为属长连帅卒正者凡七等也犹以为不足也则并诸侯之国而为之伯者二人也上下相维若网之在纲而天子总方国之逺制于一堂之上诸侯厥角稽首以听号令循法度若指之应臂其有不率则其长得而治之然又以为未足也于是冇廵狩焉至于其邦问百年者就见之命太史陈诗以观民风命市纳贾以观民之好恶命典礼考时月定日同律度量衡礼乐制度衣服正之而有黜有流有诛有赏此诸侯所以谨度而民莫不安也自侯国之废学士之言不及此矣今天下县有令郡有守列郡有提刑有转运有发运所治者财谷而已事有不与也有安抚钤辖有总管经略所制者兵而巳而民事或不与也夫以古之侯国其德之所以相长者如此之众而今之郡县所以总领者如此之约而任之未必当责之未必久此无恠乎天下之未治也臣欲乞因今之所谓安抚钤辖而以重臣任之稍重其任使职司皆得以统摄而一道之利害黜陟皆得以安抚领使如古之州伯也三嵗遣近臣出使以尽民间之祸福利害而察百官之贤智愚不肖使如古之廵狩也如此则逺近内外无有不安者矣【熈寜十年上时为监察御史里行】
　　上哲宗论祖宗不任武人为大帅用意深逺
　　刘　摰
　　臣昨者去年十一月二十四日访闻有防除刘昌祚知渭州臣窃闻刘昌祚尝以小功先朝用之管军知延州中外不以为允先朝升遐召入宿卫物议稍以慰惬今者渭州之命羣议复骇臣窃闻祖宗之法不以武人为大帅专制一道必以文臣为经略以总制之武人为总管领兵马号将官受节制出入战守唯所指麾国家承平百有二十余年内外无事以其制御边臣得其道也臣尝伏念御边御戎深得上防所以遗后世者久而不可以改此其一也唐先天开元中薛讷郭元振张嘉正张说李适之等自莭度入相李林甫疾儒臣以边劳至大任欲杜其渐以固其权说明皇曰以陛下雄才国家富强而夷狄未灭者由文吏为将惮矢石不身先不如用蕃将彼生长鞍马矢石间陛下用之必尽死力明皇然之以安思顺代李林甫领节度擢安禄山髙仙芝等为大将林甫利其蕃将无入相之资故安禄山得兼三道劲兵卒称兵荡覆天下唐室遂防臣窃谓祖宗之法不任武人为大帅用意深逺非浅见者所能测之如昌祚人材未为难得诚使卓然过人可以付属而祖宗之法由此废矣伏愿选内外文臣从官可以守边者使之即守则祖宗之法常存而不废不幸后世有引此时为比使武人帅边而不虞之祸如前世之甚者岂可不预防其渐乎【元祐元年正月上时为侍御史】
　　上哲宗论帅臣当使便宜行事　孙　觉
　　臣窃闻陜西诸帅臣皆朝廷夙所选擢及被邉稍有警急事事闻于朝廷从来仓猝又须应副臣恐委任帅臣之道为未尽也臣以为诸路帅臣之中唯陜西五路朝廷之所留意万一有警帅臣自有所处则朝廷无事矣今御帅臣之法太急不敢以便宜行事故帅臣凡邉事不以大小悉闻于朝廷臣谓宜稍略其法使帅臣便宜于边境之间然后责以边事事之小者不以闻于朝廷稍习用祖宗御邉帅之道则帅臣悉心朝廷无事矣贴黄臣闻定州韩忠彦时有请于朝廷不敢以邉事为任帅臣之中不任责朝廷又不责之如此则帅臣虚设矣【元祐二年上时为给事中】
　　上哲宗论不可以走马一言轻易元帅
　　王岩叟
　　臣伏覩初六日除目延安赵卨太原滕元发皆进职臣当行制忽得指挥收还臣不知所以固巳疑之今日乃以頴昌范纯仁易元发窃闻用本路走马奏章遂有此除臣谓朝廷进退大帅固当重谨不可轻用一人之言而行之或其言出于爱憎喜怒之私意而欺罔公议岂不损主上之明误国家之事果若可疑自当令本路监司公共体量信如其言行之未晚况闻元发在河东颇有显效为士大夫所称按本路每嵗入秋即自近里州军发马兵徃戍河外渉春乃还坐耗刍粮于难得之地不知几万计前此帅臣度知无事未有敢不遣戍者去秋元发独能不遣为国惜费其利甚博盖其明见事机以身任责故为之不疑众论莫不嘉元发有大帅之畧臣计陛下必不知之知之宜不遽易也今言者蔽其所长而不以告摘其所不足而暴之则其爱憎之情自巳可见夫有显效不録而阴言亟行四方闻之又谁为陛下尽心者既以走马一言易元帅元帅将人人畏惮此曹有不自保之忧此曹将人人侵侮其帅有骄横之势陛下不可不察也此风浸长非朝廷美事昔季布为河东守孝文尝召至京师留邸一月而罢还布进曰臣待罪河东陛下无故召臣此人必有以臣欺陛下今臣至无所受事罢去此人必有毁臣者矣陛下以一人誉召臣一人毁去臣恐天下有识者闻之有以窥陛下孝文谢焉臣愿陛下思季布之言察元发之事勿蹈孝文之失以为识者叹惜臣愚忠不胜惓惓
　　贴黄一元发不足惜所惜者朝廷进退帅臣之事体尔如臣言可采伏望指挥少留告命速诏大臣别加详议施行陛下以方面属人毁誉之听不可不审善恶之实不可不考若其人材略足以当事虽小有疾苦何害于卧理如其无能虽壮安用【元祐五年五月上时为中书舍人】
　　上哲宗请于监司中养才以备将帅
　　范祖禹
　　臣窃见朝廷常患将帅难得其人仁宗时每帅臣阙或自禁近除授试之藩阃然后大用外任则都转运使待制杂学士可用者常数人未尝言乏才由朝廷养之有素也将帅之选多出于监司先自逺路渐擢至京东西淮南其资望最深绩效尤著者乃擢任陜西河东河北三路及成都路自三路及成都召为三司副使其未可辍者或与理副使资序自副使出为都转运使夫自初为监司至三路及三路副使者其人年劳巳深资歴已多防邉山川道路甲兵钱谷皆所谙知故帅臣有阙可备任使中才之人亦能勉强自王安石用资浅之人为监司使之推行新法是故才与不才两皆废坏而资序一切不用二圣临御以来又未尝以逺近为之资序每邉帅有阙则不知可用者为谁由朝廷养之无素也臣愚欲乞复祖宗时用监司之法邉臣有阙于此选授则可用之才必多矣今监司或初除即与近路及三路自三路却迁之逺地则人情巳不乐在三路者或乆而不迁其才能资望又不足以当邉帅之任此所以人才常乏也今若复祖宗之法其提防刑狱转运判官亦择才能者与诸路更互为之使徃来出入于三路者常多则知边事者必众矣【元祐六年十一月上时为翰林学士】
　　上徽宗论西北帅不可用武人　任伯雨
　　臣风闻外议皆言朝廷以西北诸帅阙人议欲益以武臣纷纷累日事虽未详臣为諌官敢不先虑万一果如此行今日虽未有害异日便为祸阶此唐室方镇之患所由起也唐自开元以前诸边帅多用儒将缉绥怀附内外帖然及李林甫为宰相欲久其位恶儒臣有劳入为辅弼乃建议悉用蕃将武人遂召禄山之乱肃代以后大盗略平武夫悍将皆巳有功强藩巨镇以次分授既有其土地又有其人民又有其甲兵重权在手唇齿相依跋扈自恣遂不可制终唐之世以此乱亡本朝太祖太宗时四方未平西北未服乃用武臣分主要地时势所系不得不然及至大宗以后迤逦悉用儒将至于并邉小郡始用武人此祖宗深思逺虑鉴唐室藩镇之弊以为子孙万世之计也今若因阙帅臣遂用武人自此以后人人皆有作帅之望茍其才不相上下功不相先后有得有不得则内有怨心外有惭色悻悻不服以朝廷轻巳及其临事岂肯用心如其巳得则位尊权重侈然自大有贪功名之心则生事邀功有黩货财之心则侵剥夷汉跋扈骄蹇不循法度朝廷若不体问则飬成其恶为祸愈深若便体问则畏祸惧罪必不顺命或有移徙非其所欲则胁众留巳以干朝廷从之则损威违之则生乱彼此视效结党相芘伸缩进退莫不掣肘翫习既久人人以为当然则方镇之患自此成矣况朝廷阙帅自可于省寺卿少郎官外路转运使副有才望资序深者权试其才平时守边若无大事万一不任亦止一时外患若用武臣渐成方镇之势则国家内患非止一朝一夕之故也或谓朝廷盛强虽用武臣未必为患前此间有武臣为帅矣臣谓不然且前此虽有乃卓然有才非同辈所敢比者是以人不侥幸且规事建议必图万世之固预防未然之祸方林甫建议不用儒将岂知后世有方镇之患耶臣愿陛下深思逺虑鉴前代之事遵祖宗之制审所处置以安万世无穷之基天下幸甚【建中靖国元年上时为左正言】
　　上钦宗论四道置帅　　　胡安国
　　臣准中书省兵房送到録黄一道臣僚上言天下之势治平则宜重内遭变则宜重外乞分置四道帅臣以都緫管为名付之一面为卫王室御大敌之计以臣愚见自古及今内外之势适平则安偏重则危昔东汉季年王室多故刘焉建议以为四方兵冦由刺史威轻宜改置州牧及焉求益郡刘表出襄阳袁绍得冀曹操取兖争相割据自此不复有王室矣唐僖宗时黄巢入冦用髙骈为都统意令讨贼及巢入长安诏骈举兵而骈恃甲兵财赋之强终不奉诏自太祖鉴观前弊削夺藩镇之权行至于今州郡太轻理宜通变然一旦遽以数百州之地二十三路之广分为四路各统一面事得专决财得通用吏得辟置兵得诛赏其事权太重又非特州牧之比也使此四人者果能尽忠君父心在王室仓卒之际合从救援则固善矣假令万一抗衡防扈号召不至如刘焉表操绍髙骈之所为又何以待之乎五大在边古人所戒以身使臂于理乃宜臣之愚计欲乞只据见今二十三路所置帅司选择重臣付以都总管之权专治军旅之事毎嵗终按察其部内或有警急京城戒严即各帅所属守将逐急应援如此则既有拥卫王室之势又无尾大不掉之虞一举两得伏望圣慈更赐裁酌特降圣防施行【靖康元年九月上时为中书舍人】







　　宋名臣奏议巻六十五
　　钦定四库全书
　　宋名臣奏议巻六十六
　　宋　赵汝愚　编
　　百官门
　　奉使
　　上仁宗乞戒谕所遣使推扬徳音悉究利害
　　蔡　襄
