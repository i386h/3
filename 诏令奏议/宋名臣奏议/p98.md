<!-- { "loadSidebar": true } -->
　　贴黄臣所奏为言赤气事按前汉五行志谓之赤眚乃灾异之变唐世屡有此异史臣具载其状亦谓之赤祥臣推考象乃阳不制隂下干上之证【建中靖国元年正月上时为右正言时辅臣对垂拱殿上曰元日之夕有赤气起东北弥亘西方久之中出白气二及赤气将散复有黒祲在其旁灾变之来甚可惧也尚虑天文官掩匿谀顺不以实言遂申敕之乃谓于法主暴兵因顾知枢宻院安焘曰逺则邉塞近则内郡皆宜严视兵防以谨天戒辅臣皆顿首曰敢不奉诏门下侍郎李清臣曰从前多恶闻灾异故史官或不敢奏今陛下畏天象戒惧如此天下之幸也】
　　上徽宗论赤气之异【系第二状】　　任伯雨
　　臣伏见今月初一日夜赤气未半月果有皇太后上僊之祸其为灾变亦已明矣今来亳州兖州河中府奏言因建置道场获此祥应且赤气所起天下皆见如何敢移易方位增添景象公肆欺谀以愚羣聴窃以天人之际道固幽逺灾祥之出殆不虚示岂佞夫纎人败坏大体诡词异説指灾为祥以轻侮天命幻惑人主若縦而不治则奸谀相师此风不可滋长伏愿陛下严赐黜责以戒百官【建中靖国元年正月上】













　　宋名臣奏议卷四十四
<史部,诏令奏议类,奏议之属,宋名臣奏议>
　　钦定四库全书
　　宋名臣奏议卷四十五
　　宋　赵汝愚　编
　　天道门
　　灾异九
　　上徽宗论建火星观以禳赤气
　　任伯
　　臣闻天人之交不啻影响灾祥之来必有象故格王先正厥事而圣人惟能畏天尝闻修德以弭灾未有因祈禳而消变六经所载百世可知臣风闻近日内臣打量太一宫侧欲建火星观以禳赤气之异臣始闻之深所不信亦既累日传者益众臣为諌官当救其源闻虽未详敢不先事犬马之心懐不能巳窃以陛下躬道徳生知之资膺天人共与之运然即位以来灾异屡降盖天之于人君犹父之于其子爱之深则教之至数有灾异或者欲陛下戒惧以谨厥初欤陛下固宜小心修徳克已正事谨按洪范以五事配五福而说者谓视之不明是谓不哲时则有赤祥陛下当益广聪明判别贤佞揽权纲以信赏罚专威福以察功罪使皇明赫赫事至必断则乖异之象转为休祥昔太戊有桑楮之祅髙宗有鼎雉之异皆能寅畏克正厥事成中兴之功延过歴之年盖未闻劳人费财留心土木也若使修徳之效不及祈禳则圣人六经何独不载又若祈禳有感修徳不应则无私上天乃可私祷人之所欲天必从之天岂厉民以求报哉陛下必若建此臣窃妄计其费不下百万矣陛下取之有司耶则帑藏空虚经费不足取之有司必且不办取之内庭耶则括刷内庭亦已廹矣河北一路物贵人饥前年至今流移满道朝廷熟视无力可救与其捐所急以事无用孰若缓所用以恤所急如此则所费有名所惠成徳人人鼓舞天下相庆皆以陛下损已便民道光前古人心恱而天意得矣赤气之异岂不转而为祥哉臣伏愿陛下逺稽格王仰测天意畏之以心谨之于事不泥世俗之论罢去祈禳之役则人情自孚上穹昭荅矣【建中靖国元年正月上】
　　上徽宗论月晕围昴毕　　任伯雨
　　臣先曽论湟州事乞陛下俯稽众议早定弃守之防又曽论赤气事乞陛下仰推天变豫防夷狄窃发之虞天道幽逺理难取必方此恐惧以俟妄言之罪乃今月初八日夜伏见月晕围毕昴谨按汉志曰毕昴天街也其北为胡其南为汉而参为赵魏之郊昔汉髙帝七年月晕参毕遂有平城之围以此观之象不虚示必有可考夫以陛下躬尧舜之资乘千载之运小心顺帝动无过举而天象屡变其故何也盖天心深忧陛下欲陛下畏惧修省先事为备故变之来并在数月推考众皆为兵应虽非谆谆理不虚示臣谨为陛下先论湟州次论陜西五路终论河北略具画一如后
　　一湟鄯二州罝勒斯赉地罝氏世効忠顺有功朝廷为国家兴国在真宗时继迁为冦罝氏之兵牵制卒使兵败困于六谷朝廷以其功大封武威郡王及康定宝元元昊不顺又常出兵以助中国仁宗再封武威王自是凡有夏贼之虞罝氏必为中国之助朝廷所以无熈河陜西之忧者以罝氏为藩篱也前年因瞎征窃据失国出走王瞻胡宗囘乘彼之乱妄称纳土杀降攘货自去藩屏覆军杀将失信夷狄朝廷一切不治其罪既巳弃鄯湟独尚留不惟孤絶地不可耕馈粮艰阻势难独守亦恐罝氏衘怨结连夏贼或势力微弱为所并自此西方吐蕃诸族必尽服属夏贼益彊国家边面益广由成文龙直抵蜀道悉隣西贼之境盖不啻五千余里其为国家之患岂特一州之地陜西嵗失买马之利而已哉臣愿陛下更详前后臣庶所论湟州弃守利害如不可守先下手诏选命边帅一员令于境上召兴扬斡与大小咙赞等喻以前年边臣生事非朝廷本意斩王瞻于境上黜宗囘于逺方还其湟州择所当立之酋责以如祖宗以来世守忠顺则费财逺守自开边面之虞庶几息矣今不早定去取设若力屈不守覆军杀将挫损国威又欲如前年置而不问耶昔泸州边事韩存宝止以不即追乞弟神宗命斩于边上王瞻之罪盖不止百倍于存宝故必斩首始足以息边人之寃愤矣
　　一臣闻往者朝廷许于诸路进筑人人务深入虏界多筑堡砦以希功赏故不复计势之险易地之逺近守之可否兵广财屈为国疮痍舍可守之疆城不毛之地规难臣之虏防既练之师且夷狄之性贪而怙乱侵其土地彼巳不分建立城砦又非所欲今日纳欵特以力困耳彼其为心亦岂不一日思有逞哉逺不过三五年近不出三嵗天时人事必有边警且闗中嵗歉贵巳六年矣去年虽丰物价至今犹倍于平日不独粮食殚窘加以财用匮竭官员俸给累月无支诸军料钱往往并月平居如此万一有事无以应副财竭兵乱理有必至臣愿陛下特下手诏严敕诸路帅臣俾其各画地图指陈攻守之防盖新筑城砦仅全旧有堡砦渐废欲新旧并守则财力不支欲舍旧守新则馈运滋逺地理滋逺则鏬隙必多鏬隙既多则救应必难万一冦至虏众限隔内外暌阻首尾不应则堡砦逺者不特无益适足为患故臣愿陛下敕帅臣新旧堡砦何者为可守何者为可废何者可以兼存何者可以兼罢俾之直论不得观望成败之际严立刑赏然后下两府大臣公共参议万一异议俾任其责如汉武之责王恢自然不敢逞其私意矣昔仁宗尝御龙图天章阁以西方多故将帅不得人令具数以对况今日边事之重大臣于此可以悉心公论矣
　　一臣闻前日河北水灾居民流移自永静以北居民所存三四自沧州以北所存一二其他郡大率此千里萧条间无人烟去年虽丰无人耕种所収苖稼十不一二河北朝廷根本宻迩彊敌居民流散仓廪空虚城郭不修甲兵不利万一有警何以为计今朝廷虽行鬻爵以佐用度纵使多鬻所得有几又地土不耕収获至寡虽鬻爵入粟势岂赢余取之本路无由仰足臣愿陛下力节浮费痛减用度废内帑之积募人漕东南之粟诱民归业课农力耕宻敕监司牧守缮器械修城垒拣选将领训齐卒伍虽为无虞常若有待盖赤气之起月晕所主赵魏之郊不可无备此天象之变可质而知也又闻前年水灾流民有入北界者幽蓟之间往往刺之为军中国虚实彼固知矣北主老病比年转甚嗣子鸷猛性颇好战谲诈为心难以信结万一乘我无备有所趦趄则国家预备之防安可缓哉此人事可质而知也昔真宗尝谓辅臣设险兴功守边之利茍渐为之害莫大焉祖宗之事足以为法矣国家太平百五十年财用雕竭无甚今日昔仁宗积之数十年而神宗用之哲宗积之十余年而绍圣耗之陛下适承雕耗之后逺无熈宁之富庶近无绍圣之蓄积去年哲宗山陵甫毕今日太后园陵又作既建西宫又飨明堂支用之广不可胜计陛下方事节俭痛加约损经费常用尚恐不足以此事势岂宜更有边事伏愿圣慈留神采覧更俾二府大臣公共论议毋使偷安以幸无事臣孤贱谫才误蒙陛下擢置言路小大之事知无不言出于爱君不暇他恤惓惓之心不胜千万贴黄臣伏以今日西人虽已欵塞湟州虽已固守万一忽有边警不知朝廷指凖何处钱物应副乞令二府预议国家湟州嵗费三百万贯不知自得湟州巳因事发怒刺数千人为兵更乞朝廷密赐审察虚实不可不虑【建中靖国元年正月上时为右正言】
　　上徽宗论日食赤气之异　曽　肇
　　臣伏见陛下即位之初首罢后苑工巧之技放免京城末作之人数百家使得衣食其业又罢皇城司探报公事以省刑狱滋彰之敝又罢逺方収买明珠翠羽之宫室服玩滛侈过甚者屏而弗御数日之间内外欢呼震动都邑既又振防滞淹申理无告流放窜逐皆得生还増耳目之官以广视听下不讳之诏以开言路仁心仁闻洋溢方外逺夷闻风咸知敬慕宜其上应天心和气充塞灾害消弭符瑞日臻而乃连年日食皆在正阳之月今嵗正旦赤气亘天变不虚生必有所自意者陛下简俭清静之化或衰于前而宫室服玩之侈声色技巧之好或萌于心欤抑刑狱滋彰之敝复生而闾里有不安者欤不然则朝廷上下忠邪贤不肖未辨而政令赏罚有未当欤抑左右前后有阿谀壅蔽切弄威福之人而四方万里衘寃失职之民有不得伸者欤此宜陛下反复循察一日三省万一有纎毫之失固当痛自克责改过不吝使皆无之犹须戒谨乎其所不覩恐惧乎其所不闻博延忠良使之交儆庶以荅塞天变转灾为祥至于备边鄙之虞防奸宄之发在于今日皆不可缓然萧墙之内则所当先未有腹心和而四支有疾朝廷正而四逺不治者也在昔太戊以桑楮武丁以鼎雉中兴商邦宣王以旱菑中兴周室天人相与之际敏于影响灾异之来未必不为福也董仲舒所谓天心仁爱人君欲止其乱廼出灾害以谴告之不知自省又出怪异以警惧之尚不知变而伤败乃至推此言之今日之变岂非天意欲以觉悟陛下増益圣徳以为宗庙社稷无疆之福哉此诚陛下正心诚意恐惧修省之时也若夫避殿损膳寛宥缧系此特歴世相承以为文尔非应天之实也惟陛下不以臣言为狂妄深思而力行之天下幸甚【建中靖国元年三月上时为翰林学士】
　　上徽宗荅诏论彗星四事　毛　注
　　【大观四年五月二十二日诏曰朕以寡昧获奉宗庙顾徳弗不足以仰当天心彗出东方兹为大异永思厥咎朕甚惧焉自五月十八日避正殿损常膳许在京任职侍从官直言朝政缺失朕虚心以改庻以迎休嘉之应焉】
