<!-- { "loadSidebar": true } -->
　　臣今月十六日延和殿引对不识忌讳妄有论奏已甘诛夷而陛下不以臣狂妄特赐听览更防圣慈擢为谏官令臣不受告先次供职顾臣之愚何敢辄当此选臣已一面具状辞免然臣以昨来所言有未尽者今辄敢冒死再为陛下陈之臣初谓上皇之怒得于道路传闻未必的也故不敢深以为言及闻圣语乃知陛下实有此疑夫为人之子若果贻父之怒其可一日安乎宜陛下之所以忧也臣闻帝王之盛莫加于舜舜之言曰惟不顺于父母如穷人无所归故人悦之好色富贵皆不足以解忧唯顺于父母然后可以解忧且以瞽瞍之顽而母嚚象傲为舜者亦难堪矣舜终能使瞽瞍底豫而天下化者以尽事亲之道而已然则陛下以舜为非可乎况上皇以上圣之资有天下之大兴事造业二十六年实聦眀睿智之主陛下茍能如舜之孝宁不足以感动其心而释其怒哉臣愿陛下用臣所言急遣重臣前路奉迎如李纲固可委矣更得一二人节次前去陛下感泣面谕使其上体圣心至诚委曲为陛下言之臣料上皇必无甚怒乃若所改之事如放宫人拆苑囿减玩好之具省应奉之物此自是陛下宫中所不用者若龙徳宫别有所须且当许以一面旋行措置陛下若以奉亲故薄有所费百姓知之亦岂敢以为非乎上皇久之视陛下自奉如此养亲如此亦必自感悔不复过当矣至于其他改更政事但当遵依上皇去年十二月罪已诏书尽与推行亦可以慰四海之望更在宣谕臣僚行移文字回避语言免有指斥以防奸人得以借口而激怒也臣又恭闻圣语谓皇后亦怒意欲先还禁中理防数事此一时躁忿之言陛下未有以解之耳妇人从夫岂有上皇既处龙徳而皇后得居禁中邪若果先还臣固尝面奏陛下当出郊奉迎和容逊辞以理开晓皇后若当此礼方欣慰不暇岂复有怒心哉若夫圣虑所疑恐上皇还宫左右奸邪去之未尽或尚有蠧国害民侵挠朝政于人情有不可从之事处之为难臣谓此不足忧大臣台谏当任其责若陛下任用大臣得人台谏称职皆以公心直道持纪纲守法度上下内外无所不理虽陛下不可得而私况上皇乎若是则陛下不妨以孝而隆私恩徳也金人侵犯而陛下威徳兼隆宗社复安上皇既归而陛下至诚笃孝父子无疑自古帝王盛徳有加于此乎此臣所以为陛下喜也伏惟圣意勤勤始终如一当使四海生灵受福无疆岂不盛哉【靖康元年三月上时为左司谏】








　　宋名臣奏议巻十
　　钦定四库全书
　　宋名臣奏议卷十一
　　宋　赵汝愚　编
　　君道门
　　恭俭
　　上仁宗乞罢雇珠玉匠　　　庞　籍
　　臣近者伏见传降圣旨差雇玉工真珠匠小臣疎贱不知所造服用然而职在耳目之官茍有愚见不敢缄黙恭惟陛下自纂位以来积徳修道日谨一日近无耽好之玩逺无追求之劳古之圣明未易能过然今水旱相仍公私俱困北有林胡之抗敌西有元昊之凶狡尤宜恭俭齐纪律惜国用以丰实制兵威而震耀臣愚以谓不急之服玩近奢之器物悉宜屏絶以劝天下书曰不矜细行终累大徳礼曰无作淫巧以荡上心愿陛下视珍奇为弃物以奢侈为覆车昧死渎圣唯俟罪戾【明道二年上时为殿中侍御史】
　　上仁宗封进草子乞抑奢侈范仲淹
　　臣昨到太平州界体量安抚本处检防广徳军判官钱中孚当涂县主簿兼嘉祥县尉温宗贤等状称往诸乡检旱窃见贫民多食草子名曰鸟昧并取蝗虫曝干摘去翅足和野菜合煑食别无虚妄者臣窃思之东南上供粮米每歳六百万石至于府库物帛皆出于民民于饥年艰食如此国家若不节俭生灵何以昭苏臣今取前件草子封进伏望宣示六宫藩戚庶抑奢侈以济艰难仍乞密下裁造务后苑文思院粮料院捡祖宗之朝每嵗用度之费数目比于今时则奢俭自见伏望圣慈特降进止则天下幸甚【明道二年七月上时为右司谏江淮南体量安抚】
　　上仁宗论宫中所费宜取先朝为则
　　庞　籍
　　臣伏见连年灾异天久不雨臣谓弭灾消祸在朝廷自修比年费用奢广仓廪出纳不严内中须索既多有司以凭由除破无縁钩较虚实臣窃为凡乗舆所用宫中所费宜取先朝为则今宿师西鄙力战重伤方获功赏而内官医官乐官无功时享丰赐故天下指目谓之三官愿少裁损无厚赉予专励战功强寇不足平也【康定元年五月上时为陜西转运使】
　　上仁宗谏猎　　　　　　何　郯
　　臣窃以古者天子具四时之田所以讲威武而勤逺略不徒事逰戯而翫小娱载之防书具有典法前日伏闻法驾将猎近郊中外之人聴者颇惑良以去嵗车驾已尝出畋羣臣抗言随即停罢忽兹再举未谕圣心伏以陛下继统以来动遵法度不喜弋猎不数豫防恭俭之风足迈前古而今之举事固必有因岂陛下以宇内有年方隅无事故于农隙以讲武经欲为都邑防观之盛乎抑有献议者谓田猎之事具有礼文行之以时盖举坠典则向者谏止之言不足顾乎若圣意果然如是先定则非愚臣之所敢议也然其中事有切于利害者尚可得而言焉恭自真宗皇帝即位之后遂下诏书罢放五方鹰鹞猎事不讲逾四十年校聨之籍率非宿时士卒久不便习其事官司又不素详其义仓卒而行必多旷阙窃闻去嵗乘舆之出往返甚劳一日之间殆驰百里而又兵卫不肃警跸不严从官不及侍行有司不暇供亿逮于暮夜始入都门此岂非士不习其事官不详其仪而致然欤而况以骑乗而有疾驰之劳在原野而弛严卫之备或御者蹉跌变生衔橜愚民迷误犯及车尘臣子之罪将何赎焉虽则仁圣之资固有神灵之卫然不可不备非常且西北二隅变故难测岂无奸伪杂于稠人广众之中由是而言益当深虑传曰千金之子坐不垂堂矧于万乘之尊乎贾谊曰射猎之娱与安危之机孰急今不猎猛兽而猎田彘不搏强寇而搏蓄兔翫细娱而不图大患非所以为安也伏望陛下罢省出防无重过举遵烈考诏书之防念前人警诫之规优防养神乐过从兽拱揖在御虑无乘危则宗庙生灵实有庆赖臣职当言责理合开陈防逃严诛贵少云补【庆厯七年三月上时为殿中侍御史先是上再畋近郊南城之役卫士不及猎而归夜有雉殒于殿中占者以为不祥是月诏将复出谏者甚众郯上此疏明日有旨罢猎】
　　上仁宗论乞悉罢燕饮安神养气
　　司马光等
　　臣等窃见今嵗以来灾异屡臻日食地震江淮腾溢风雨害稼民多菜色此正陛下侧身克已未敢擅去之时而道路流言皆云天子近日宫中燕饮微为过差赏赉之费动以万计耗散府库调敛细民况酒之为物伤性败徳禹汤所禁周公所戒殆非所以承天忧民辅养圣躬之道也陛下恭俭之徳彰信兆民议者皆以为后宫奢纵务相夸尚左右近臣利于赏赉陛下重违其请屈意从之夫天以刚健为徳君以正固为事奈何徇后宫左右之欲上忽天戒下忘民病中不为宗庙社稷深自重惜臣等愚惑窃为陛下不取伏望陛下当此之际悉罢燕饮安神养气后宫妃嫔进见有度左右小臣赏赉有节及厚味腊毒之物无益奉养者皆不宜数御以伤于和乃可以解皇天谴告之威慰元元穷困之望保受命无疆之休也【嘉祐六年八月内上时知谏院】
　　上神宗论百姓侈靡乞身先俭约
　　刘述
　　臣窃观方今天下之事可谓困之极矣如久疾之人肢体羸苶气息奄奄不能自持所可恃者脉理未惫而已诚得良医而救药之辅其气血调其饮食时其寒温庶防可以复全也陛下有明徳嘉道孳孳庶政医之良者也所谓辅其气血者轻徭薄赋以寛民力以固民心俾无怨畔是也调其饮食者道民务本教之俭约虽有水旱之困而无捐瘠之患是也时其寒温者为择良守宰以抚绥之利有可兴者兴之害有可去者去之是也百姓习于久安竞以侈靡相尚居处服用率多僭差婚姻丧葬不计其费而以不若人为耻因而破产者有焉其致非他由禁令不设故也管子曰仓廪实而知礼节衣食足而知荣辱若禁令不设人得自恣则仓廪奚由而实衣食奚由而足欲望其知礼节荣辱不可得也教化之行率自上起臣愚欲望陛下躬行节俭以化天下臣闻太祖皇帝常服澣濯之衣乗舆服用皆尚质素寝殿设青布苇宫闱施布幕无文锦之饰尝出麻履布裳以赐左右曰此我旧所服者也真宗皇帝甞谓辅臣曰国家所务俭约为先当须节用爱人以富庶天下张齐贤对曰书称大禹克俭于家老氏三寳俭居其一上好俭则国有余财下不僭则家有賸赀如此则天下自然富夀矣大哉圣人之徳皆能抑情损欲而以身率人也如是经曰下之事上也不从其所令从其所好上好是物下必有甚者也臣固愿陛下躬行节俭以化天下也至于赐予之事非有功徳可以激劝于人者不可轻为也昔韩昭侯使人藏弊袴侍者曰君亦不仁矣弊袴不以赐左右而藏之昭侯曰非尔所知也吾闻明主爱一嚬一笑嚬有为嚬而笑有为笑今夫袴之与嚬笑逺矣吾必待有功者而与之善哉人君之不妄赏人也如是古人有言曰人主不妄赏非徒爱其财也赏妄行则善不劝不妄罚非徒矜其人也罚妄行则恶不惩赏不劝谓之止善罚不惩谓之纵恶在上者能不止下为善不纵下为恶则国法立矣陛下诚能以身先之然后敕下有司设为科条以絶僭侈之弊仍戒饬长吏使传谕朝廷之意务崇约素以厚风俗若是则民之生业日益厚矣虽遇水旱之困而有储蓄以御之矣民财既充国用复省则徭赋之事自然轻薄矣兹实太平之基而万世之利也在陛下勤而行之固而执之耳臣不胜惓惓之愚【治平四年上时为御史】
　　上神宗论买灯　　　　　　苏轼
