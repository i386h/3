<!-- { "loadSidebar": true } -->
　　臣伏覩两浙转运司飜録三月十九日诏敕节文以今春大旱应中外文武臣寮并许实封言当世切务者窃念臣近以直言极谏登科防擢不次敢自缄黙茍养资格谨条方今急政要事水旱原本少尽千虑之得臣闻天地有常数隂阳有常度当进退盈虗之际两适均等则气和气和则风时风时则万物育矣然隂盛则水阳盛则旱二者自然之理故阳主徳隂主刑德不可以独任徳过则弛刑不可以专任刑过则惨天之爱物甚矣春夏生之必秋冬以节之所以相为表里而成嵗功求其端正其本系人之事故在易之泰曰后以裁成天地之道辅相天地之宜言泰极则安而无节无节则过其害犹不及也惟元后辅相而裁成之在春秋鲁僖公之三年春王三月夏四月两书不者以僖公能克已求过放佞臣理寃狱精神感天不雩而故显书不雨以旌之此圣人精防极致谓天人相与应如影响俾人君戒之谨之之防也伏自陛下即位二十余载内无声色之娯外无畋渔之逸外戚近侍循循守法未有专权之失前嵗地震起雄霸沧登旁及荆湖幅员数千里虽往时定襄之异未有大于此者今复大旱以臣愚料之非他也盖天警陛下尔诚以国家备冦之术未尽要牧民之吏未尽良天下之民未尽安上天垂意陛下欲因而大治故先出灾异告焉陛下知天戒所在因而修之则宗庙社稷之钜福茍简忽大事规规求亡用之言唯减常膳避正殿臣愚谓非应天以实不以文之意臣愿为陛下别白明之臣前所谓御冦之术未尽要者夫西北二虏者我之坚敌天性骜悍以战鬬为生业非可与以首争首校一旦之命且古之所谓夷狄言语衣服殊于华夏其来不过驱略老弱畜产故诗曰薄伐猃狁至于太原逐去则止今北戎据幽燕山后诸镇元昊盗灵武银夏皆我之州郡其衣冠车服子女玉帛与汉同欲加以日夜伺我间隙収我亡叛迹其深心非止敺略畜产而已往时元昊负固不服朝廷责战甚速出入五载邉臣未有效首虏者而天下已骚然困矣下及牛马诸畜皆残衂罢极他物可知暨纳欵锡命亦朝廷不得已而为之纾一时之患可也我当按甲蓄威节财啬用讲过救失论长短利害以困虏而臣见自元昊之降上下安然器械城壁治葺稍缓主兵之官备邉长吏皆以次补用不复铨择士大夫髙冠侈服耻言军旅臣惧一旦北虏负恩乗利送死西结元昊两道并来则国家之力未易支也臣尝中夜以思寒心疾首臣惧如景祐康定中待元昊之谋则殆矣北虏土地广甲兵壮凶党多非元昊比也臣愿陛下无轻待焉事不预备不可应猝此陛下宜深留意而又湖广一道蛮獠绎骚闻其戕害劫掠生民流离调发督敛军须百出而置之不问但责一二儒生非有竒蕴秘略但能治文书办期防深可叹也亦用兵三年未闻尺寸之效嵗月持久其忧不细惟陛下以此三方之急因天戒之明命大臣讲长久之计以安元元性命天下幸甚臣前所谓牧长之吏未尽良者大凡生民之命舒惨休戚系之刺史县令虽远近闲要有郡县大小然耕田凿井出租税皆陛下赤子茍守吏之失则一方受弊旦夕利害切于身饥寒偪于内彼不起为盗贼则当危苦愁厄而死危苦愁厄之气所以致水旱臣伏见江淮诸郡地近京辅皆国家之外府而守吏年七十者十率三四往往耳目昏惑神明耗竭罢癃俯伛唯以圭田稍食为意纵有心力克壮者则倚其年齿陵轹吏民夫长吏执千里之柄而昏惑耗竭则必输其柄于下吏下吏操刺史之威而殴良民无所不至甚于长吏之自贪也江淮一方计之尚或如此况天下僻左之地乎况县令之猥众乎臣愿陛下悉按其门阅功状命之纳禄致仕优赐子弟官秩俾之自养精择天下长吏此根本之论也议者将云国家惠养老臣不当如此谓之曰古之养老盖赐珍膳财帛岂任之以政事且陛下胡忍此老眊百十辈而不忍天下千万人受其弊愿陛下思之臣前所谓天下之民未尽安者臣闻隋唐之制有赋租庸调四者之入自杨炎变两税法天下称便自五代迄今敛名杂出两税之法渐弊民已竭力供矣加以非时配率和市举放利尽归官而主计之司不复设轻重均输之法乗用兵之急唯督取诸路缗钱之用速济经费至专遣内使四出趣廹郡国承望风防竭取乃已殊不知钱者以通流移用则利入公上民得资贩今四方之钱月取嵗输一去不复故天下之民嗸嗸商贾失业酒商筭课入益亏此盖专取缗钱之过平日已嚣嚣苦不足况能御水旱在先朝时常患其若此有三説之法俾商人入粟邉郡而受盐茗杂物于内郡邉食不复给缗钱则天下之货通矣其三説之法副在有司朝廷逮事先帝诸臣皆能言之陛下举而行之然后诏主计者讲利害轻重之术不许专取缗钱于诸路俾百姓息肩易曰何以聚人曰财所以感人心而天下和平矣再念臣身逺虑浅实縁陛下诏防而言之故安危之语无所隠避伏愿陛下不以人废言不以治忘乱降意才杰谨明赏罚庶几灾异消释导迎善气天下幸甚【庆厯七年四月上时知润州】
　　上仁宗论旱灾得　　　包　拯
　　臣窃见冬春以来天下旱干为虐而陛下避殿彻膳累下诏书勤求直言踈理刑狱寛省民力虽古之圣帝明王责躬罪已无此之甚焉故诏音所至甘泽随降和气应于上民心悦于下天意圣徳合若符契当上穹眷佑之如是则陛下尤宜励精求治以荅殊贶臣闻法令者人主之大柄而国家治乱安危之所系焉不可不谨縁近嵗以来赏罚之典或尚因循且人知法令之不足信则赏罚何以沮劝乎昔唐文宗问宰臣李石天下何以易治李石对以朝廷法令行则易治诚哉治道之要无大于此伏望陛下临决大政信任正人赏者必当其功不可以私进罚者必当其罪不可以幸免邪佞者虽近必黜忠直者虽远必收法令既行纪律自正则无不治之国无不化之民在陛下力行而已【庆厯七年上时为戸部判官】上仁宗荅诏论星变　　　文彦博等【诏曰朕据宸极之尊托亿兆之上懋谨盈成之戒岂忘励翼之怀然而监于猷为未臻古治动于精祲靡致善祥比来星文屡有谪见夙夜畏肖匪敢寜居盖虑徳政阙修刑赏差滥人有寛滞而无控雪之路民已匮困而无寛恤之实官局具设而职务或弛典章备存而纲纪不振科役烦重肆成暴刻军政简堕莫为经制教令轻出有所未安贤智在下遗而弗举奸幸妄求而不抑惠泽旋壅而不流有一于兹足戾和气朕深惟庙社之重祗荷祖宗之休钦畏天民询敕人事嘉与近辅交修儆阙庻答灵戒以底休平宜令中书门下枢宻院将此十二条于军国庻务中推求实事有合更张振举者宻具条上朕当悉心详究即议施行咨尔股肱咸体予意】
　　臣等各以非才忝居大任不能裨补圣政燮和隂阳以致星文屡有变异下饬人事上贻圣忧陛下曲示包容未赐罢免责以来效使之极言诏防丁宁睿思寛大跪受伏读兢慙失图恭以陛下尧舜用心禹汤罪已钦若天戒増脩圣政弭灾召和宜集休应圣诏曰徳政阙修刑赏差滥臣以谓刑不为贵近而屈赏不可侥幸而求则无差滥矣刑赏不滥则徳政自修又曰人有寃滞而无控雪之路民已匮困而无寛恤之实臣以谓人有寃滞必由郡县及按察之司节级陈诉若犹未伸又许检鼓挝诉固无壅遏之理然更须州郡官吏常得其人为之伸理则民无寃滞矣今冗费无艺国用窘乏故嵗一不登下民艰食虽欲恤之而力不足也若减不急之务罢无功之赏及兵籍官吏之浮冗者稍澄汰之则庻几国用不乏可以有恤民之实矣又曰官局具设而职务或弛典章备存而纲纪不振臣谓为官择人不使侥幸者求而得之久于其任考其殿最而升黜之无使屡迁速易不为茍简之政则职务焉敢废弛祖宗之法备在典册举而行之似若甚易但不为权幸所挠则为至难茍上下一意守兹典章坚如金石行此号令信如四时则纲纪振矣又曰科役烦重而肆成暴刻军政简惰而莫为经制臣以谓前之所谓减不急之务罢无功之赏澄汰兵吏之冗则国用不乏国用不乏则可以省科役之烦重州郡官吏常得其人虽有科役亦不至于暴刻矣谨择将帅稍假威权抚安士卒不务姑息勿使贵臣骄将挠于其间则军政自肃而有经制矣又曰教令轻出有所未安贤智在下遗而弗举臣以谓令出惟行谨乎始出出而不谨故行之未安近嵗以来兹弊颇甚由议臣轻建言而须必行行之无效而终无责或虽有嘉谋而事无近效人之多言横为沮议朝廷不能持之故多中变条其事状比尤繁举贤任官宰相之职宰相不能悉知其人但当谨择台省长官及州县大吏使如近制各举所知庻几无遗才矣又曰奸幸妄求而不抑此至今之所患臣等尝议之矣又曰惠泽旋壅而不流臣以谓朝廷推防靡不下究然恐郡县之吏不称朝廷之意或逋负之物合除而未除流窜之人可释而不释如此者更宜申明圣诏曰将此十二条于军国庻务中推求实事有合更张振举者宻具条上朕当悉心详究即议施行有以见陛下求治之心勤切之至所恨臣等空踈不能上副好问虽然敢不罄竭愚短粗有所裨然今所陈乃其大略盖虑繁词终成虗语徒烦睿鉴无补大猷臣等欲将十二条事日举一两条细述合更张振举事件逐时面奏委曲敷陈所冀言之必行行之必当斯亦舜禹臯陶吁谟都俞之义也臣等不胜区区
　　举行十二条事件
　　圣诏曰徳政阙修刑赏差滥臣等近奏以谓刑不为贵近所屈赏不为侥幸所求则无滥矣臣等请举一端如往年苏舜钦刘巽以进奏院赛神輙用官钱即皆坐除名去年曽奭宋永宗赛神亦用官钱其罚当与舜钦辈均而曽奭等止停见任近日史昭文等以不觉手下人吏取受梢场钱物冲替未得与差遣寻有监梢场官阎继隆等却为昭文所发亦是不觉察专典取受一例冲替而昭文即时却令与差遣其同事冯经亦连茹牵复而继隆等冲替如故盖昭文曽奭辈以亲近而从轻罚舜钦继隆等以踈逺而受重责又去年亲事官作过皇城司官吏当坐重责然皆是近臣贵戚止于降秩补外才逾年即皆复职或更迁官往年张沔以保州及李事降黜数经大赦至今未复旧职言体则皇城司事为重议罪则张沔等辈为轻升擢弃废理似未均不惟刑罚失平实恐贵幸壊法臣等以谓今后用法理当振举更务均平赏典之滥则如近日司天监周琮李用晦止以选课日辰便乞转官任子医官别无劳绩妄乞额外转迁如冯潘象苏惟和沈遇明之辈頼陛下圣防皆与裁抑然未悉如先朝之制及前后条贯更欲申明遵守
