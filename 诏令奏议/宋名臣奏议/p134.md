<!-- { "loadSidebar": true } -->
　　臣窃考唐贞观职官故事天子御正衙则起居郎居左舍人居右有命则临陛俯听退而书之毎仗下议政事亦必随辅臣入殿执笔记录于前史官随之及仗在紫宸内閤则夹香案对立殿下上记得失繇是事之机要言之防宻人之忠邪皆得书之方册昭示将来明主贤臣之事罔或缺遗一代之典文灿然大备且唐天下垂三百年号称至治莫盛于贞观而谋猷设张制度文采勲迹治効必可垂法后世而当时崇尚史官载录如此繇今考之事之存者犹十之五六此史官之不可不知故事也永徽以后髙宗不躬万几重臣许李绾权持政奸谋邪计杜塞不闻畏避羣臣自是起居稍夺故事止于对仗承防仗下论议不复与闻至长夀中宰相姚璹始建议执政大臣録仗下论议多出于股肱辅弼之臣史官职在记录而已利害殊絶较然可知若夫时政记使宰相为之贤者则推美避誉邪臣则饰过隠非事闗机要或疑谋泄而功沮言及臣寮或虑隙开而怨售巧事形迹互相依倚铨次不广笔削自私此时政记之在当时屡建而屡罢者此也臣窃惟国家受命以来累圣相继百度修明度越前古独史臣之职未复故事修时政记即未免有昔时之累起居注及史馆日厯意在塞责具员茍免以编制敕类除免叙年月为纂述圣主言动仗下与便坐论议既不与闻而羣臣奏防諌官言事留中者未尝宣谕焚藁者往往无传神机天筭竒谋硕画内安社稷外抚四夷可以辉焕竹帛仪刑今古者或在当时未尝撰述至于异日稍稍访求则必耳目不接真伪相冐是非杂揉失实传之后世其可信乎事之出于羣臣者家人故吏因兹縁饰朋党仇怨得以成私文字増加委曲生意虚美溢恶不可胜听遂使髙文直笔是非犹豫褒贬自疑忠臣义士视既往之迹晻昧不章因有自悔不前之心臣窃以邪正辨而有好恶好恶形而为是非施于有政也则为刑为赏列之国史也则为褒为贬必着明万世既有以旌别于生前又有以追录于已死如此为善者自坚造非者觧体二者皆人主之操柄教化之枢机不可不审也方今史官之选必天下文学修絜之士若止以编制敕类除免叙年月为奉职则但通晓文字求之二省一令史足矣何必择人哉且唐天寳以后天下多故起居之职因循旷弛然后百家传记之说杂然并兴弥漫流行不可胜数率皆耳剽口传转相纪述文辞侈靡诳乱事实猥发宫闱之私传致难知之事采获怪竒杂以诙笑施之当时未免无疑传之后世岂得不信古者礼失求之于野孔氏学官名于郯子皆以事乆难明茍可考焉必为事实唐褚遂良知起居事太宗问曰朕有不善卿必记耶对曰臣职载笔君举必书刘洎曰使遂良不书天下之人亦记之矣夫起居之录不详则臣下之记逾广机失于上则柄任于下自然之理也近世缀文之士颇为传记有所论列臣愚以为不复其本则其原未可卒禁臣愚伏愿陛下诏大臣讲求故事稍还史馆之职使之得以悉意记录善恶必书至纎至悉无所或遗凡羣臣奏防諌官言事或行或否并望即时宣示史官删叙润色书之缃简使后世知陛下有纳諌之明知直臣立不讳之朝知议事有羣臣之论知陛下无偏听之聪羣臣拜免必叙迁责之由使后世知陛下无好恶之私傥或史官因循废职着譔不时则必明加黜责庻几君臣行事廊庙规图纎微必着后世有所考法焉臣又以为唐制起居供奉仗内而史官必随其后者意欲记注臣寮与修撰学士皆得亲见事实与闻谟训然后铨次不相抵牾此最防之得者也又臣尝考汉事记注无定员而太史有常职是时近臣皆持槖簮笔入侍左右盖欲有所纪述而天下计书先上太史副上丞相繇是事得广载书可责成此两汉遗史所以为后世模楷也今近臣非职事者自见圣君言动固不敢有所纪而天下计书亦未尝上羣臣列传事非章章尤著者则唯取信行状行状者门人故吏之所为非大公至正之语尤难依据者也臣又以古之史官皆乆于职如司马迁班固皆父子继纂其事唐张说致仕亦必修史呉兢被贬以藁自随方今史臣迁擢不时前后相承文书猥积修旧不给何暇议新以至军国政要纂录后时乆而讹谬事多此类难一一陈至于宰相监修刘子元以为十羊九牧书或成进本朱子奢以为开后世史臣之祸如此等事所冝变更伏望圣慈俯察狂瞽如前所陈万有一分傥合圣意即乞诏公卿议定其例【大观二年上时为起居郎】
　　上徽宗论起居注书祥瑞不应经典
　　宇文粹中
　　臣闻人君忠利以导民则民安其政信顺以事神则神飨其徳神民不相杂扰则天下之物有非人力可校而自至者故礼记言四灵为畜谓至和浃洽而物遂其性也周诗言贻我来麰谓五谷顺成而得所飬也物遂其性民得所养修徳锡符之应莫大于此若夫鳞毛羽介之孽虹蜺光景形色变怪之祥华实之非其时孽育之非其类则月令书之以为异洪范五行传记之以为妖先儒董仲舒刘向之徒论之详矣臣伏覩近年起居注所书祥应猥冗而不经烦杂而无所别择如桧枝生黄花菜果有佛像白气腾空红光烛天桃李冬实仙人影昼见之类皆前世以为妖异今一切纪为瑞应昔桑谷共生于亳廷则伊陟巫咸賛太戊修徳以禳之飞雉升于鼎耳则祖已训髙宗正厥事以应之今州郡谀佞成风裒集境内妖怪绘图奏陈其意曰此臣治理之效三省集诸路所奏拜表称贺其意曰此皆爕理之功而数月之间动以千数夫物反常为变天反时为灾所以警惧告戒者今不以为忧又从而讲庆贺之礼史官所纪乃天子言动政事诰命而杂以谀佞无实之事岂不为典册之累乎防惟陛下内徳淳茂昭假于三灵惠泽洋溢丕冒于四海天地助顺祖宗储福何必假此虚诞芜翳盛美伏望明诏史官应礼部所闗报祥瑞騐以经典而载其大者若常雨常燥青眚赤祥凡前史以为灾异者直书其事不必防缀文辞迁就附合庻几弭灾报贶可以仰当天地之心无虚美无溢言可以垂训于千百世之后【大观四年二月上时为起居舎人】
　　上钦宗乞改正宣仁皇后谤史
　　杨　时
　　臣闻天下之本在国国之本在家窃惟宣仁圣烈皇后保佑哲宗皇帝殆十年枉被诬谤乆而未明臣谨条其本末于左昔元丰末伏见神宗皇帝不豫哲宗防冲宣仁圣烈皇后有防令二王非宣召不得入内其周防之虑深矣是时王珪首建大议请立延安郡王为皇太子余人无言者退批圣语在中书仍闗实录院众臣签书本末详具天地神临之在上质之在傍不可诬也至元祐中蔡确以罪去其党始造其奸谋兾徼异日之福绍圣初章惇蔡卞用事欲中伤旧臣报复私怨遂实其事上诬圣母而以大逆之名加王珪以定防之功归蔡确而已亦与焉其为此谋非私于蔡确其实自为因以中伤元祐之人耳天下衔寃积怨几四十年伏遇陛下嗣守神噐如大明之升无隠不烛而臣幸得备员諌省不得不为陛下言之也凡元祐政事着在甲令者皆巳焚毁则当时所批圣语在中书者必无遗矣所幸绍圣中修时政记具在秘书省国史案犹可考也此天实存之以遗陛下伏乞下秘书省国史案索元祐时政记一赐覧观庻以究见事实昭洗王珪为臣不忠之名追夺蔡确冐受褒赠之典滥恩所被悉行改正以释天下积年愤郁之气臣不胜幸愿之至【靖康元年上时为右谏议大夫】
　　上钦宗乞改正宣仁皇后谤史
　　陈过庭
　　臣闻周公遭管蔡流言上天动威雷电以风禾偃木防以彰周公之徳盖圣人用心与天地合不幸而遭变故必有感格而震动防惟陛下圣圣相继中外乂寜将二百年自绍圣崇寜大观宣和以来星文变见日食地震水旱连年盗贼满野遂至金人猖獗直犯京阙非特奸邪用事忠良摈斥庻政不修百姓愁苦之所致也宣仁圣烈皇后保佑哲宗功在社稷垂裕无穷而乃负诬谤于天下者垂四十年天地幽郁人神愤怨前日之变几至大乱未必不由此也日近搢绅之士咸谓臣曰当宣仁圣烈垂帘听政登用耆旧惠飬黎元如章子厚曽布蔡京及卞奸险刻薄之徒弃黜弗用小人懐憾务在报复及其得志托绍述为名凡元祐正士禁废弗用一时辅相侍从之贤死于遐陬荒裔者何可胜计及章子厚晚年被斥颇有悔过之意其谢表则曰极力以遏徐王觊觎之谤一心以明宣仁保佑之功观此则知当时固尝起徐王之谤而掩宣仁保佑之功矣范纯仁尝曰矧宣仁诬谤之未明致保佑忧勤之不顾纯仁懐忠发愤遂有此言然伸幽直枉正在今日伏望陛下详酌令三省枢宻院及侍从臣寮共议其事辨明休烈振发潜光然后敷明诏以喻中外差大臣以告陵庙上以慰在天之灵次以摅幽明之愤天意披豁人心感恱则中兴之业当自此有成矣【靖康元年十月上时为御史中丞】
　　东宫官属
　　上真宗乞置东宫师保　　　陈　靖
　　臣伏见皇太子光践承华照临方内洊雷成象正位于青宫五辂和铃炳仪于清庙惟賔寮之具尔独师保之阙如且夫师者师法其规模保者保安于徳义茍旷厥任未协前经臣是以展转三思揣摩羣籍兾有确论上賛昌朝粤自五帝选贤三王授子虽揖逊之或异在训导以攸同虞舜之书则曰教胄子周之典则曰延冲人着于格言莫重尊教虽然服冕裘陈卤簿此可以荘礼容于外也至若就道徳敦孝防此可以发智理于内也伏愿陛下隆邦家之本考沿袭之文延揖公台充备师傅体二圣之基绪副三灵之宅心人谋大同知有尊于调防神噐光属亦共贯于守成又惟陛下颁列藩房夙昭圣范歴试京邑之防重备尝稼穑之艰难虽勿用以居潜已重晖而合照故太宗皇帝英心奋断大略制权谓六传而可虚俾庻务而从简今皇太子适膺储位方在妙龄是冝设彼师臣丰其礼数恢七教以兴之徳业广五行俱下之聪明春诵夏徧遵行于故事左辅右弼率永頼于正人臣谨按汉书始元五年六月诏曰朕以身获保宗庙战战栗栗夙兴夜寐修古帝王之事通保傅者是知保傅之重不可不备也又伏覩唐贞观十七年散骑常侍刘洎以谓皇太子初立宜尊贤重道以昭圣徳遂上书论列亦有宪章然而师傅之名未闻沿革之制臣学识寡陋罔测津涯伏乞陛下选载笔之洪儒俾其检讨召秉钧之元辅计之乆长庻使左右周储頼旦奭之耆徳羽翼汉室蹑园绮之髙踪上符宗社之灵下副华夷之愿臣适当暮齿尚玷周行请老归田案礼经而愧晚封章言事表臣节之有终傥防宸鉴俯囬离明増耀不独臣死生幸甚抑亦使兆庻同欢【天禧元年上时为兵部员外郎直史馆】
　　上英宗乞委伴读官提举皇太子左右之人
　　司马光
