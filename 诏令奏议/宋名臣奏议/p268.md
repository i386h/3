<!-- { "loadSidebar": true } -->
　　臣伏以体国经野王者保邦之制也易曰王公设险以守其国又曰重门击柝以待暴客传曰僃豫不虞古之善教也自唐广眀之季天下乱离各据城垒缮治兵甲豆分割七十余年太祖潜跃之初则复关南平淮甸受禅之歳再驾伐叛取庸蜀下荆湘克番禺讨金陵是十分天下而有其七矣太宗纉嗣洪业克辑大勲平定并汾怀来闽越天下一家无不臣妾当时议者乃令江淮诸郡毁城隍收兵甲彻武僃者三十余年书生领州大郡给二人小郡给五人以充常从号曰长吏实同旅人名爲郡城荡若平地虽则尊京师而抑郡县强榦弱枝之术亦非得中道也臣比在滁州值发兵挽漕闗城无人守御止以白直代主关闭城池旣圯器仗不全及徙维扬称爲重镇乃与滁州无异尝出铠甲二十副与廵警使臣蹶弩张弓十损四五葢不敢擅有修治又地湿曝凉为难上下因循遂至于此今黄州城雉器甲复不及滁扬万一水旱为灾盗贼窃发虽欲御僃何以枝梧臣按司马迁天官书云天运三十岁一小变一百年一中变五百年一大变此常数也古圣知其如此设僃以待之虽变不乱国家以建隆甲子歳下西川甲午歳复乱三十年之应也当时西川止益梓睂遂有城可守惟郭载弃而先走为贼所据余皆固守无城之处悉爲贼据此有僃之明効也陛下纉服二圣恢隆长世必有非常之制改辙更张因时立法固无拘执太祖削诸侯防扈之权不得不尔太宗平伪国夷妖巢本以杜觊望之术法乆则弊生救弊之道在乎从宜汉髙惩暴秦郡县之失封建其子弟及七国势强文景乃行削夺唐德宗乗安史厌兵遂有贞元姑息之政宪宗覩齐蔡巨猾遂有元和讨贼之议葢见几而作爲社稷逺图疾若转规不可胶柱今江淮州郡大患者三城池堕圮一也兵仗不全二也兵不服习三也今濮贼之兴慢防可见望陛下特行神断参之妙筭如且因而修治不欲张皇凡江浙荆湖淮南福建等郡约民户众寡城池大小并许置本城守捉军士不过三五百人勿令差出止于城中阅习弓剑渐葺城垒缮治甲胄郡国张御武之僃长吏免剽畧之虞【咸平三年十二月上时知黄州先是濮州有盗贼入城畧知州王守信监军王昭度禹偁闻之以为国家武僃不修故盗贼窃发近辅因有此奏】
　　上仁宗乞东南诸郡募兵以防冦盗
　　冨　弼
　　臣闻天下大器也非法制网罗不可以守矣生民重畜也非智力控御不可以保矣是故先王兢兢业业日谨一日唯恐失大器而防重畜也臣伏见西戎僭叛屡冦边境本道不足以支朝廷悉发京东京西淮南江南荆南湖南两浙福建广南东西凡十一道兵以屯闗中十一道兵素寡弱又罹此调发故闗中得之未足以充而十一道之兵已尽矣朝廷独念京东隣河朔京西次闗陜此二道不可以无僃遂遣使阅乡民俾习武以代军兵东南九道则不之省臣未谕也伏思朝廷用度如军食币帛茶盐泉货金铜铅银以至羽毛胶漆尽出此九道朝廷所以能安然理天下而不匮者得此九道供亿使之然尔此九道者朝廷所仰给也固宜保守之今尽取其兵是不加保守一日乘虚盗起梗其津要则京师无故而坐困矣凡奸贼好窥觊者无世不有今西鄙用兵天下兵与将皆集于西方力必不能及他道则就无僃而作焉以臣观此九道州军或一豪杰率数十夫伺州官朔望行香毕集持锄防白挺羣呼奋击可尽杀之谁复御者然后开府库复刼取豪家物散施召募必应者如云一日可得千计鼓行而前处处无兵又城垒不修诸郡县镇所至必防俟奏至朝廷即时发兵亦不减三两月方至则其徒必及万数何可破邪臣又虑陛下以谓巨冦必不能猝至臣不敢逺稽前古畧引隋唐以来东南爲冦者以明之隋大业年中刘元进起余杭朱爕管崇起吴各拥数十万冦江浙诸州朱粲起谯郡拥兵数十万冦宏起鄱阳萧铣起罗县各众数万攻防诸郡唐咸通年中桂林戍卒五百人杀其将以判官厐勋为都头剽掠湘潭后防徐宿等州又干符年中海贼王郢江贼柳彦章各聚徒数万余光化年中鲁景仁起连州黄岫起桂阳沈行收起邵阳各拥兵万余攻本郡邑杀戮守长其甚盛者则江西钟傅广南刘隐湖南马商福建王潮皆割据焉臣谓东南九道负山阻水为冦者足以倔强故自古为冦渊薮唯王者能镇抚之则冦不能生于其间不然则乱之必矣今九道大小一百三十余郡若毎郡皆宿兵固不可得也臣欲乞于九道中择要害约十余郡如泗扬升吉潭荆桂广福杭越之按地里相去均者于本处募兵大郡五千小郡三二千以多补少不过四五万人以东南百三十郡之富岂不能赡养哉训为精兵勿复差役毎郡置二督防专领之毎道别置一都防经畧之九道又置一总管者居中以节制之如此则欲爲冦者知朝廷有僃岂不顾惮耶设有盗起则发兵有所济师有地乗其未甚炽而扑灭之不爲难矣臣前所谓天下生民宜网罗而控制之者以此道也臣伏念京东京西虽置乡兵而军兵絶寡亦未见乆安之理夫乡兵无营垒散处村堡又各持兵仗其部伍上下终不得如军兵之肃也或因饥馑为奸桀倡之安能使必不为盗又宜得军兵两相制御况山东自古尤多冦盗隋大业年中韩进甄寳起济北张金称起清河窦建德格谦孙宣雅起渤海孟襄杜伏威起齐逐郡各拥众十余万人刼掠诸郡唐干符中王仙芝起濮州聚众亦十余万转攻河南十五郡以至黄巢起宛朐拥众百万防覆两京横行天下虽然观其初起草莾葢亦甚微当时制御失策遂至滋蔓今亦乞择要害数郡募兵立帅如东南之制则可无虞矣议者或谓财用不足恐难成此夫以天下安全之业尚患财窘而不能立乆长之防不幸小有冦聚则如之何伏惟陛下以宗社为忧以生民为念裁制私欲损节横费则数万之众不日可募此无疆之基也【康定元年十月上时知制诰】
　　上仁宗论不当明言体量州县酷虐军人
　　欧阳修
　　臣等风闻朝廷近降指挥与诸路转运使令体量州县官吏酷虐军民者臣料朝旨如此必是因韩纲酷虐近致光化兵士作过故有此指挥窃以昨来光化兵变虽因韩纲自致其如兵亦素骄处置之间须合中道韩纲自当行法骄兵亦合讨除如此两行方始得体今若明行号令徧约官吏则骄兵增气转更生心长吏畏避无由行事其所降与转运司文字切虑朝夕之间传播中外扇动羣小引惹事端然已失之令旣不可追伏乞速降指挥与诸路转运使令密切禀行不得漏泄所贵别不生事【庆歴三年上时知誎院】
　　上仁宗论州郡武僃　　　　张方平
　　臣前在谏院累曾论郡县武僃所陈意见朝廷未加精察比来军兴多事赋役烦数顾亦天幸而屡有年奸游之民犹聚为盗至拥旗鼓入城邑杀官吏堂堂无所惮不幸而荐饥民稍艰食势必羣聚蜂起为盗或数辈匿村闾至聚吏兵千计县乡为之残敝而不能时擒即气熖稍盛兵连祸结岂在戎敌也汉唐之时未尝无四夷之患至或长驱而犯宫阙然无害于根本之固及黄巾巢贼竟以大坏天下国家创艾五代之乱藩镇不得擅兵常番禁旅外屯州郡乃自近歳悉还戍边其州郡兵之壮者亦率防选配诸禁卫所余乃罢弱羸卒供杂役使官吏从而已岂知执兵之事今愚细之民知窥此隙故昨王伦等贼起沂州并淮渡江歴数千里若蹈无人之地乃始下京师之甲而趋蹑之使民间而有奸桀岂不生易朝廷之心欤伏以先朝置诸道提举兵甲司所以专督盗贼抑有经逺之旨粗存方面之制比来忽畧颇爲虚名今能稍付事权自可外张形势计诸藩郡有兼提举兵甲处其为要地自用重臣镇守自余地望稍轻亦领此名者不过七八诚选用有风望方畧之士以任长吏各于本路除钤辖或都监一贠量其路分轻重提封近逺约置兵之数令于本郡及所部州军见兵中选取壮强集成指挥因昨所置武卫为名而廪给之若见兵籍取不足则令招募及数明降朝旨更不拣选调发赴边亦不得輙差逺出内有逃亡随即收捕所有器甲必令精良毎道选差班行使臣一两人或令长荐举比监押廵检资序专管教阅若所部郡县有冦盗结集之处即量事势发卒赴应使之统领追捕其所部州军都监监押廵检县尉诸督盗官吏令得察亷其能否勇怯以闻而升黜之若所部郡县强恶奸蠧之民得以检察追逮按情科罪移配逺方若贼羣党稍众钤辖都监亲督吏卒防合掩杀自余赏罚科条更自朝廷比议指挥如此则不惟壮郡县武僃抑稍复方镇事体庻以式遏冦虐消除暴害【庆歴五年上时为翰林学士】
　　上仁宗乞拨并诸路军额放停老弱
　　钱彦逺
　　臣伏以今天下兵卒最爲冗多较于祖宗三朝数増十倍然皆老弱羸怯混淆其间堪战精锐百才三四而国家竭民力以赡之日困一日何以取济其已在军籍者诚未可立行措置求折衷之策则莫若窒其源本欲乞天下除禁军巳有指挥住招填外余诸路本城不系披带诸军且未得招填其有名额空存而人数不满一百者并拨并入本州诸军及遇防选半粮剰员之时并委自逐州当职官吏审验六十五以上如堪执役即且存留七十以上一例放停不得窃主恩而爲已惠收小人之妄誉所有在京除见干当职事文武官吏合依勑破兵士当直外并不得妄作名目占留陈乞在他干当见有者仰逐处一面抽下其本城诸军及三年逐州具计减得多少人数今来约合留多少人数申奏委大臣议定经乆措置所贵军政益修国财稍给禁军若乆不招填又恐不可乞以即今见在为额转旋防去老弱者招少壮者填之【庆歴八年八月上时为右司谏】
　　上仁宗论増置土兵　　　　孙　抃
　　臣伏见兵家征行守御之法其所用士旅以知人情者爲先熟地里者次之谙土风者又次之何则知人情则强弱先辨熟地里则险易先知谙土风则寒暖先僃故临事也便而取効也速是以所安者平原易地置之险阻则惧矣所习者大陵髙阜移之谿防则危矣古圣贤确论皆然国朝有天下所置州郡必招置本土人充军或三两指挥名额各异比年以来逐处凡有缓急此等人号为得力非他知人情熟地里谙土风故也然而军数寡少月给微薄防托之际事功难集臣欲乞应沿边州郡密迩蕃夷部落谿防去处元有本土军分者望朝廷相度稍益其数目量増其请受以时而练习之一则团结部伍渐成次第隣近蕃夷冦贼不敢作过二则衣粮差足可以收其尽瘁之报【皇祐五年上时为御史中丞】












　　宋名臣奏议巻一百二十二
　　钦定四库全书
　　宋名臣奏议巻一百二十三
　　宋　赵汝愚　编
　　兵门
　　民兵上
　　上眞宗论防集强壮　　　　田　锡
