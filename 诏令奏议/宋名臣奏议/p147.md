<!-- { "loadSidebar": true } -->
　　臣闻朝廷务一切更制庶事将多遣官出诸路以集之臣窃以为过矣本朝承百年之弊事有偏而不举溢而不救者不可胜数将欲变而新之则在张其纲纪正其法度择羣材而付之若事事遣使凡皆出于朝廷则臣恐不尽事情而又生劳扰之弊也臣窃以诸路使者多是朝廷素所选擢久更任使幸以成法授之必能集事其间或有缪懦不才不胜任者自可换以才吏若又难得职任相当者则若近嵗权发遣及副使判官之类或召至京师或朝廷临遣使其法度出于一而议论精详则自集事矣或诸路使者不可多置不足以分干庶事则听其辟举属吏若近者发运使之于东南则人知朝廷所以付畀之意而务竭其力今不择才否一切遣使代治其职则庸者得以偷安而才者不劝矣【熙宁二年十月上时为右正言谏院供职】
　　上神宗乞重使者之任　　　周　尹
　　臣伏见朝廷近年遣使出外大则察访制置小则干当公事逺至兼两路近亦十数州窃原其意岂非以天下至广人情万殊髙拱深严不能周知夫事物风俗之变环顾僻逺不能亲谕以徳意志虑之详临遣轺车旁午道路盖欲其宣布上泽考正法度讲求民瘼推行美利击奸暴振滞淹甄别贤才澄清风俗此尧之聪明舜之考绩文王之忧勤而陛下之求治也然将命之人间或不称所选烦苛掊刻失于大体所至郡县惟纠擿簿书小失刋正吏文空言变更已成而妄作聪明摧辱监司而自为威重听任失实措置乖方期防之严甚于星火以致职司謟事官吏惊忧一方骚然不敢安处有识闻见为朝廷深惜殆非所谓肃肃王命仲山甫将之皇皇者华言逺而有光华之义也近闻朝廷察访体量干当公事等官内有任意违法者许本路监司觉察闻奏必以使者不职如前所陈故行约束不令过当然王人衔命乃为外司检察本末倒置非所以尊大朝廷也臣愿陛下重使者之任谨选而时遣之非素有才行晓知民务之人不以将命非废置利害闗于要切之事不以轻出无令使者为监司所议庶几君命不辱国体増重崇忠厚之化革偷薄之风【熙宁九年三月上时为侍御史】
　　上神宗论遣使之烦　　　彭汝砺
　　臣闻人君有视听之明而不足以周于物有仁民爱物之心而不足以达于天下于是遣使焉将使以兴利也非智不足以知之非仁不足以行之将使以除害也不忠则不能无诈然则遣使亦重事也今诸路有都转运转运发运提防刑狱提防常平市易而逐司各有官干当内有司农市易将作军器兵部其出使者或三四人或六七人而朝廷特遣之使又皆不与此比所遣既数而所与反多不审小人因縁附托得摄尺寸之柄而乗权势于一日作为威福以迫蹙州县将迎少失则发剔微细而吏无容足所如程以阉人将命而很虐悖慢虽近臣往往屡见其为奸利暴于民言独不知有以告陛下未也如张靓异时号竒俊其在两浙阿附挠法丑迹今已见矣如张谔判司农使其属按开祥一日罢去者八人而奏报之妄十几六七至今留滞未决如军器监以选人张杲计置皮角而所至凌轹蹂践郡邑为之纷然陛下之徳恵未施而怨讥先满于道路朝廷之事未集而威令遂轻于天下以此知使事非可轻也且古者遣使虽数然传记考之如大小行人训方氏撢人之属其所职各一事未有预黜陟予夺如今之易也今司农寺属官所至皆得检法而其类尤为横逆臣闻先王之使人其大小轻重各因其才而已少年吏更渉未几又非有过人之智而委付如此必不克堪矣臣伏思朝廷逐路有职司数人皆为陛下布宣徳意以诏于民者也今遴选其人可以任朝廷事矣国家改为之始青苖之令未行农田差役之事未正故须专使如将作补全城壁军器计置皮甲亦皆至遣官今事且就绪使职司遣人足矣职司不能集责之可也何用纷纷如此也其他亦申勑所司审出其属庶几吏得自尽其力无使国家威令顿轻于天下也【熙宁十年三月上时为监察御史里行】






　　宋名臣奏议巻六十六
　　钦定四库全书
　　宋名臣奏议巻六十七
　　宋　赵汝愚　编
　　百官门
　　监司
　　上仁宗论转运得人许自择知州
　　范仲淹
　　臣窃见古者内置公卿士大夫助天子司察天下之政外置岳牧方伯刺史观察使采访使统领诸侯守宰以分理之内外皆得人未有天下不大治者也今转运按察使古之岳牧方伯刺史观察采访使之职也知州知县古之诸侯守宰之任也内官虽多然与陛下共理天下者唯守宰最要耳比年以来不知选择非才贪浊老懦者一切以例除之以一县观一州一州观一路一路观天下则率皆如此其间纵有良吏百无一二是使天下赋税不得均狱讼不得平水旱不得救盗贼不得除民既无所告诉必生愁怨而不思叛者未之有也民既怨叛奸雄起而收揽之则天下必将危矣今民方怨而未甚叛去宜急救之救之之术莫若守宰得人欲守宰得人请诏二府通选转运使如不足许权擢知州人既得人即委逐路自择知州不任事者奏罢之仍令权擢幕职官如是行之必举皆得人凡擢入者必俟政绩有闻一二年方真授之虽以精择尚虑有不称职者必有降黜直俟人称职而后已仍令久其官守勿复数易其有异政者宜就与升擢之若然官脩政举则天下自无事矣朝廷唯总其大纲而振举之可也【庆厯三年二月上时为参知政事】
　　上仁宗荐张昷之等九人可充转运使副
　　富　弼
　　臣近曽两奏乞令中书枢密院通选诸路转运使副令逐路转运选辖下知州逐州选部内知县县令若此三种官一一得人则天下自然无事朝廷不劳而治矣然欲知民细微利病须要好县官欲得好县官须先择好知州欲得好知州须先择好转运使副欲得好转运使副须是辅弼大臣用心至公精加拣选亲戚故旧者不得盖蔽可去者必去之仇讐疎逺者不得抑塞可用者必用之去之者勿避其怨谤用之者勿求其感激不邀恩于已不推过于人若能如此则天下贤者才者可以尽为朝廷之用何患不得诸路转运二三十人而已伏縁国家之事莫非至公须是辅弼大臣用心精选当黜则黜则退黜之人以谓朝廷公行自然无怨人既无怨事乃平贴若有大臣不存公共之心推过与人则退黜者以谓朝廷本不退我只是某人私相见排遂生怨怒架造谗谤君听既惑事乃破壊此于朝政为害之大者也今既委逐路转运使副升黜一路知州其权甚重其事亦大须是有才识能分别善恶仍须推心至公而行事果敢然后可当转运之任今逐路见任及新差下未到任转运使副共二十八员其间的有才识能分别善恶推心至公行事果敢者无三两人而已其余虽别无显过可黜柰何碌碌常才缓急无用其间亦有作过之人但未败露或已败不行若不更张必难集事臣今来于众论得九人皆谓堪充转运使副可以委付选择辖下知州必得尽公不负朝廷差委谨具名次如左
　　三司盐铁副使张昷之
　　知杂御史鱼周询
　　史馆修撰王质
　　知谏院王素
　　三司判官沈邈
　　知潍州董储
　　江南东路提防刑狱杨纮
　　权三司判官杜杞
　　权三司判官燕度
　　右九人皆搢绅之选今来且充诸路转运久而皆可拔擢任使更乞令两府同共铨量施行内董储是宰臣晏殊逺亲然其人实有才用但年齿稍髙而心力不退不可以大臣亲嫌而废也臣又虑诸处见任转运使副例各未满或别无显过恐中书以谓替罢无名臣今欲乞特降诏书告谕天下备陈转运使职任非轻自来有失精选致职事废弛物论大以为非昨据枢密副使富弼上疏乞澄汰天下不才转运使副使下中书枢密院令同共用心推择中外有才识堪任转运使副臣寮今据两司条奏到某人已下若干人堪充转运使副已今差赴逐路充职干当务在称职以副朝廷委任之意又据两司条奏到见任转运使副某人以下若干不闻显効并仰中书门下就便别与差遣若降此诏告谕天下则退者以两府公黜自当无词进者以两府选差孰敢不勉如此行遣不是无名使天下之人耳目一变谓朝廷进善退恶政令清明守官者各知恐惧不敢因循岂不美哉岂不善哉【庆厯三年上时为枢密院副使】
　　上仁宗论转运所按吏不必更令提刑体量
　　欧阳脩
　　臣近见淮南按察使邵饰奏为体量知润州席平为政不治及不教阅兵士等朝廷以饰为未足信又下提刑司再行体量臣窃以转运提刑俱领按察然朝廷寄任重者为转运其次乃提刑尔今寄任重者言事反不信又质于其次者而决疑臣不知邵饰果是才与不才可信与不可信如果才而可信则又何疑然又不知为提刑者其才与饰优劣如何若才过于饰尚可取万一不才于饰见事相背却言席平为才邵饰合得罔上之罪矣若反以罪饰臣料朝廷必不肯行若舍饰与席平俱不问则善恶不辨是非不分况席平曽作台官立朝无状只令制勘亦不能了寻御史中丞以不才奏罢朝廷两府而下谁不识平其才与不才人人尽知何必更令提刑体量然后为定今外议皆言执政大臣托以审谨为名其实不肯生事而当怨须待言事者再三陈状使被黜者知大臣迫于言者不得已而行只图怨不归已茍诚如此岂有念民疾苦澄清官吏之意哉若无此意是好疑不决则尤是朝廷任人之失自去年以为转运使不察官吏特出诏书加以使名责其按察今按察使依禀诏书举其本职又却疑而不听今后朝廷命令谁肯信之凡任人之道要在不疑宁可艰难于择人不可轻任而不信若无贤不肖一例疑之则人各心防谁肯办事今邵饰言一不才显者所贵朝廷肯行然后部下振竦官吏畏服今反为朝廷不信却委别人则饰之使威谁肯信服饰亦慙见其下今后见事不若不为不独邵饰一人臣窃闻诸处多有按察官吏皆为朝廷不行人各嗟慙以谓任以事权反加沮惑朝廷之意不可谕也伏望圣慈特勑其邵饰所奏特与施行今后按察使奏人如不才老病灼然不疑者不必更委别官示以不信所贵不失任人之道而令臣下尽心【庆厯四年上时为右正言知制诰供谏职】
　　上仁宗乞监司不用苛细矫激之人
　　包　拯
　　臣窃见诸道转运司自兼按察及置判官以来并提防刑狱等体量部下官吏章疏相继颇伤烦碎兼闻审刑院大理寺日近奏按尤多倍于往年况无大段罪名并是倚摭微累不辨虚实一例论奏孤弱无援者则按以深文权势豪猾者则纵而不顾内则徇一身之利以殖其私外则窃振职之名以图其进効尤无耻唯恐不及至有公清守节之人或不曲事左右为众所嫉者即被诬罔造成其罪遂使守节之士或负终身之玷可不痛惜哉且治平之世明威之君必务徳泽罕用刑法故董仲舒曰阳为徳为春夏当和气发生之时隂为刑为秋冬在虚空不用之处以此见天任徳不任刑也王者亦当上体天道下为民极故不宜过用重典以伤徳化昔秦法网凝密动罹酷罚下不堪命卒致溃乱老子曰其政察察其民缺缺其政闷闷其民淳淳愿圣明鉴于此言而无忽焉方今民力凋残国用窘迫若乃专用刻薄好进之吏则民不聊生窃恐非国家之福也虽朝廷累降诏命约束罕或遵禀此弊不去为患寖深欲望圣慈宣谕执政大臣应转运提刑等并令精选防干中正之人以充其职苛细矫激之辈屏而不用天下幸甚【庆厯四年七月上时为监察御史里行】
　　上仁宗论转运使选用责任考课三法
　　陈升之
