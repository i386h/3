<!-- { "loadSidebar": true } -->
　　臣谨按礼丧服斩衰父传曰为父何以斩衰也父至尊也诸侯为天子传曰天子至尊也君传曰君至尊也先王制礼以君服同于父皆斩衰三年盖恐为人臣者不以父事其君此所谓管乎人君也自上世以来未之有改至汉文帝遗诏始令吏民三日羣臣三十六日而除后世又为易月之制二十四日而大祥三日禫而释服丧纪之数尤薄于汉焉自汉以来不唯人臣无丧君之服而人君遂亦不为三年之丧唯晋武帝以防素终三年其羣臣多以为非盖谄谀之人习于流俗而不知礼也唐之人主无有为三年服者而三百年间诸议者亦未尝及之盖世无达礼之士而人不知事君之义也唯国朝自祖宗以来外廷虽用易月之制而宫中实行三年之服且易月之制前世所以难改者以人君自不为服故也今君上之服已如故典而臣下之礼犹依汉制是以大行在殡而百官有司皆已复其故常容貌衣服无异于行路之人无哀戚思慕之心岂人之性如此其薄哉由上不为之制礼也夫衰麻哭泣孝子仁人之所以表其衷也贤者无服则无以致其哀不肖者无服则遂忽而忘之是以礼义偷薄忠孝陵迟则由无以广其情也素冠之诗刺不能三年盖为是矣具其礼之失者臣请得以悉陈之今羣臣易月而人主实行丧制故十二日而小祥朞而又小祥二十四日而大祥再朞而又大祥夫练祥有不可二也既以日为之又以月为之此礼之无据者也古者再朞而大祥中月而禫禫者祭之名也非服之色也今乃为之惨服三日然后禫此礼之不经者既除服矣至葬而又服之盖见梓宫不可以无服也祔庙而后即吉才八月矣去山陵未乆也而遽纯吉无所不佩此又礼之无渐者也臣伏见先帝之丧自三月十三日服至二十八日而除羣臣衰麻才十六日遗诏易月因袭故事已行之礼不可追也臣愚以为过山陵宜令羣臣朝服如今日而未除衰至朞而服之渐除其重者再朞而又服之乃释衰其余则君服斯可也此非有所难行唯存其衰麻而已今之冠服非古之制也至于禫不必为之服唯未纯吉以至于祥然后无所不佩则三年之制略于古矣夫衰裳不可以服勤断以日月而易朝服以治事诚是也然既葬而遂除之臣窃以为太早矣孔子曰丧事不敢不勉又曰上好礼则民莫敢不敬伏惟皇帝陛下圣政之美四方风动上顺天意下顺人心书曰今王嗣厥德罔不在初于以革千余嵗之弊正一代之礼教使天下知君臣之义其于风化非小补也如以臣言为然乞下有司考正其礼臣又闻俭葬者圣哲之训也奢葬者世俗之失也宋华元厚葬其君君子以为不臣汉世山陵多藏金宝故有张释之之言刘向之论世所明知也武帝在位嵗乆茂陵中物无所容霍光不达大体以厚葬为爱君无所减损从而益之故西汉之末唯霸陵独全葬之厚薄祸福可睹矣臣诚知国家山陵送往俭于前代然犹以为言者欲于俭约之制损之又损使天下知其中无所有见其中无可欲则万世之利也臣昔者伏见仁宗皇帝葬于昭陵有缄封皮匣纳之方中者甚多皆出于禁中人莫得而知也臣愚以为如此之无益于先帝切恐防袭故事犹或藏之推此以损之必犹有可省也昔周太祖将终戒世宗曰昔吾西征见唐十八陵无不发掘者此无它唯多藏金玉故也我死当衣以纸衣敛以瓦棺勿作石羊虎人马唯刻石置陵前云周天子平生好俭约遗令用纸衣瓦棺嗣天子不敢违也汝或违吾不福汝周祖生于五季之末非有前圣之识而其葬乃如太古此其智贤于秦始皇逺矣近事不逺即本朝所代也臣以为周祖惩唐奢葬故以俭薄矫之然以天子之丧而几于臝葬则太陋而不可以为继今唯于俭制之中加损约焉可也臣顷在书局未尝敢越职言朝廷得失今非职而言者窃以先帝之服臣子所同也先帝之葬四海所共也臣身服先帝之服预先帝之葬知其不合于礼而不言忧其或过于厚而不以告臣所不能已也臣尝采唐事为唐鉴数百篇欲献之先帝属先帝不豫未及上其中一篇论厚葬一篇论丧服辄不自揆谨録上进庶几观古以知今少禆万一焉干冒旒扆臣无任惶恐俟罪之至【元丰八年六月上时为秘书省校书郎】
　　上哲宗论司马光薨乞罢紫宸殿称贺
　　吕希纯
　　臣谨按礼记檀弓卫有太史曰栁庄寝疾公曰若疾革虽当祭必告公再拜稽首请于尸曰有臣栁庄也者非寡人之臣社稷之臣也闻之死请往春秋书仲遂卒于垂壬午犹绎万入去籥仲尼曰非礼也卿卒不绎以此见古之人君闻大臣之丧虽宗庙之祭皆废今来宰臣司马光其薨适在明堂散斋日内严父配天国之大典固不可废至于御楼肆赦恐亦难罢唯是紫宸殿受贺一节縁是庆贺之事比之宗庙之祭为轻方圣情轸悼元臣而羣臣拜舞称庆恐于礼义人情未为宜称所有今来礼毕紫宸立班伏乞圣慈特赐详酌指挥【元祐元年九月上时为太常丞】
　　上哲宗论除丧不可特置一宴
　　范祖禹
　　臣伏见今月一日以后羣臣累拜表请听乐所请愈数而批答愈缓以此见太皇太后陛下皇帝陛下仁心孝性深逺无穷发于至诚有所未忍今已批答允许臣窃恐有司请置宴乐不敢不先言之臣愚以为居丧则行丧礼在吉则行吉礼除丧之后如遇吉礼即可听乐不当特置一宴以开乐为名君子之于丧服以为至痛之极不得已而除之若以开乐故特设宴则似除服而庆贺非君子不得已而除之之意也臣伏请虽至七月其开乐宴亦更不作唯因事则听乐庶合先王礼意贴黄如以臣言为然乞候有司奏请只作圣防指挥【元祐二年六月上时为著作郎兼侍讲】
　　上哲宗论除丧不可特置一燕
　　程　颐
　　臣伏覩有司排备开乐宴臣备员劝讲职在经义辅导人主事有害义不敢不言夫居丧用丧礼除丧用吉礼因事而行乃常道也今若为开乐张宴则是特为一喜庆之事失礼义害人情无大于此虽曰故事祖宗亦不尽行或以故而罢或因事而行臣愚窃恐祖宗之意亦疑未安故也自古太平日乆则礼乐纯备盖讲求损益而渐至尔虽祖宗故事固有不可改有当随事损益者若以为皆不可改则是昔所未遑今不复作前所未安后不得复正朝廷之事更无损益之理得为是乎况先朝美事亦何尝必行臣前日所言殿上讲说是也故事未安则守而不改臣前言冬至受贺表是也臣前后累进狂言未尝得防采用而言之不已者盖职之所当不敢旷废伏望圣慈特赐听纳自中降防罢开乐宴直因事而用于义为安【元祐二年七月上时为崇政殿说书】
　　上哲宗乞以魏王之丧罢秋燕
　　苏　轼
　　臣近准钤辖教坊所闗到秋燕致语等文字臣谨按春秋左氏传曰昭公九年晋荀盈如齐卒于戏阳殡于绛未葬晋平公饮酒乐膳宰屠蒯趍入酌以饮工曰汝为君耳将司聪也辰在子夘谓之疾日君彻燕乐学人舍业为疾故也君之卿佐是谓股肱股肱或亏何痛如之汝弗闻而乐是不聪也公说彻乐又按昭公十五年晋荀跞如周葬穆后既葬除丧周景王以賔燕叔向讥之谓之乐忧夫晋平公之于荀盈盖无服也周景王之于穆后盖朞丧也无服者未葬而乐屠蒯讥之朞丧者已葬而燕叔向讥之书之史册至今以为非仁宗皇帝以宰相富弼母在殡为罢春燕传之天下至今以为宜今魏王之丧未及卒哭而礼部太常寺皆以为天子絶朞不妨燕乐臣窃非之若絶朞可以燕乐则春秋何为讥晋平公周景王乎魏王之亲孰与卿佐逺比荀盈近比富弼之母轻重亦有间矣魏王之葬既以阴阳拘忌别择年月则当准礼以诸侯五月为葬期自今年十一月以前皆为未葬之月不当燕乐不可以权宜郊殡便同已葬也臣窃以陛下笃于仁孝必罢秋燕不待臣言但至今未奉防挥縁上件教坊致语等文字今合于燕前一月进呈臣既未敢撰亦不敢稽延伏乞详酌如以为当罢只乞自陛下圣意施行更不降出臣文字臣沗备侍从叨陪讲读不欲使人以丝毫议及圣明故不敢不奏【元祐三年八月上时为翰林学士兼侍讲】











　　宋名臣奏议巻九十三
　　钦定四库全书
　　宋名臣奏议巻九十四
　　宋　赵汝愚　编
　　礼乐门
　　丧礼下
　　上仁宗论张贵妃丧礼过制　孙　沔
　　臣最处孤迹特荷圣恩如遇有闻事干大体不敢隠黙自求安全茍狂言有所开悟虽诛责亦足补报窃见贵妃夭亡上心感悼欲加异礼尤宜节情史笔一书后世为戒故不可不谨也臣虽叨近班莫闻中议实有所疑合具陈奏庶几更资讨论免贻中外之议
　　一皇仪殿乃祖宗太后权厝之所今迁妃子在内恐非一品所宜必是仓卒之间礼官之失又闻诸宫之亲朝夕聚众缞裳千人号泣逾月且正寝至近在上全无避忌何僣如是使魂而有知必不得安况凶秽之气干犯尊严尤为不便惧知礼者传笑四方更乞酌其旧典速行迁殡庶协中道
　　一恭德之諡盖礼官务取美名以奉上意未暇开陈恐成败事至于三朝圣后以孝以章皆以后来孝思尊易諡法今贵妃便以恭德为号实可惊骇详稽前志无此失礼何况因情自我为缪必致起谤上玷圣明唯乞审议免贻后诮至于郭氏张氏二后并无諡号前规尽在速乞削去恭德二字
　　一园陵监防使窃见郭后张后并在奉先殡盖于体不宜起陵议葬于西京今以贵妃特欲兴陵之役未知以何名择地而为制度人臣岂敢尽言况今经冬无雪数千里灾旱加之疾疫是四方多虞之时宜且静以镇之若役万兵之众费百万之财于国赋民力实为大损不若便俟丰年徐议其制臣前日闻宰臣初议殡于普安院最为得体
　　臣愚钝少文乆守外方不尽知朝廷体要闻有识者皆以奉贵妃之议太过盖佞人阿防不以直道禆圣意将以服劳而求爵赏尔况礼不自天降地出在于人情而已茍得其中则为后世令典朝家延洪庆基百年中外无患难者盖仁义深而礼法正尔陛下当为祖宗惜之伏望迁妃子之灵出皇仪殿罢哭泣之仪去恭德之号省园陵之名然后重加详酌所贵中礼天下幸甚干凟天威难避诛责臣不胜惶惧激切之至【至和元年正月贵妃张氏薨上悲悼不已谓左右曰昔者殿廷徼卫卒夜入宫妃挺身从别寝来卫又朕尝祷雨宫中妃刺臂血书祝词外皆不得闻宜有以追贲之入内押班石全彬探上意请用后礼于皇仪殿治丧诸宦官皆以为可入内都知张惟吉独言此事须翌日问宰相既而太常寺翰林学士承防王拱辰知制诰王洙等皆附全彬议宰相陈执中不能正遂诏近臣宗室皆入奠于皇仪殿移班慰上于殿东楹时辍视朝七日命参知政事刘沆为监防使全彬及干当御药院刘保信为监防都监凡典礼皆全彬与沆合谋处置而洙等奏行之沔上此奏时为枢宻副使】上仁宗论张贵妃追册皇后　孙　抃
　　臣伏见贵妃薨逝陛下以数年内助之益议欲追册后諡举行园陵号名既崇事体尤重参较礼典颇未合宜况自去年秋冬至于春首雨雪不降粟麦未敷必虑百司难为供应伏望陛下先诏大臣商防次命礼官议定然后施行所贵圣朝事典动有根据亦所以惜人力而答天意【至和元年五月癸丑追册贵妃张氏为皇后赐諡温成抃上此奏时为御史中丞】
　　上仁宗论温成防葬宜减损正礼
　　孙　抃
