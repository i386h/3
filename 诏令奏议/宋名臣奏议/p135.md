<!-- { "loadSidebar": true } -->
　　臣伏见陛下差直史馆王陶充皇子伴读秘阁校理孙思防充本位说书此诚国家之首务圣哲之逺图然臣闻三代令王置师傅保以教其子又置三少与之燕居至于左右前后侍御仆从之人皆选孝悌端良之士逐去邪人毋得在侧使之日见正事闻正言然后道明而徳盛心愉而体安福被兆民功流万世此教之所以为益也今陶等虽为皇子官属若不日日得见或见而遽退言语不洽志意不通未尝与之论经术之精微辨人情之邪正究义理之是非考行已之得失教者止于供职学者止于备礼而左右前后侍御仆从或有佞邪防巧之人杂处其间出入起居朝夕相近诱之以非礼导之以不义纳之以謟谀济之以诈伪虽皇子资性聪明端慤难移然亲近易习积乆昜迁謟谀易入诈伪易惑如此则虽有硕儒端士为之师傅终无益也臣闻孟子曰虽有天下易生之物一日暴之十日寒之未有能生者也吾见亦罕矣吾退而寒之者至矣又曰一齐人傅之众楚人咻之虽日挞而求其齐言不可得也臣愚伏望陛下多置皇子官属博选天下有学行之士以充之使毎日在皇子位与皇子居处燕逰讲论道义耸善抑恶辅成懿徳其左右前后侍御仆从亦皆选小心端慤之人使所属官司结罪保明然后得入仍专委伴读官提举觉察若有佞邪防巧之人诱导皇子为非礼之事者伴读官紏举施行即时斥逐不令在侧若皇子自有过失再三规诲不从者亦听以闻如此则必进徳修业日就月将善人益亲邪人益踈天下之幸也大理评事赵彦若者孝友温良谨洁正固博闻强记难进易退国子监直讲李寔好学有文修身谨行秘阁校理孟恂清纯岂弟始终如一此臣之所知也伏望陛下择此三人及广求其尤以备皇子官属臣推心尽忠不敢形迹僣越妄言伏俟谴谪【嘉祐八年五月上时知谏院】
　　上英宗论淮阳王当且设师友未冝建置僚属翊善王陶等宜先正职任
　　吕　诲
　　臣伏覩淮阳郡王宫置翊善侍讲等官又闻翊善王陶等请郡王当拜礼者臣窃思之盖名有不正礼固失冝敢不论列上禆宸听今王出閤仪非开府当且设师友未冝建置僚属国朝至道元年中书奏案唐文宗朝李石言太子有侍读诸王亦有侍读无隆杀之礼请改为奉诸王讲读皇侄皇孙是环卫之职请以教授为名从之先帝为夀春郡王命张士逊崔遵度为友至天禧中士逊为諌议大夫兼太子庶子诣资善堂参见犹令升阶列拜自是始有跪受之礼事体甚明臣欲乞朝廷先正陶等职任名位既正礼分自安又况郡王年已长立当早出閤以奉朝请如此开府建官翊善侍讲自为僚属于礼冝矣【嘉祐八年九月上时同知諌院】
　　上英宗乞选置頴王府官属　吕大防
　　臣伏覩皇子頴王以元子之重防年盛徳出閤开府二年于兹虽陛下圣心谦逊未遑正位东宫而社稷之本天下之望实有系焉至于师友寮宷冝用道徳英俊一时之贤或以方严见惮或以行义可法庻可以行辅导之职发挥皇子聪明仁义之姿歴观前古未尝不谨于此故在虞则有夔周有周召史佚太颠散冝生闳夭汉则有留侯四皓二踈石奋丙吉韦元成邓禹桓荣晋则有山涛张华王导贺循皆以元臣巨儒辅正储贰故踈广言于宣帝曰太子国储副君师友必天下英后张佚言于光武曰为天下立太子则冝用天下贤才此可见其遴选之意所以重国本而尊宗庙也窃见近除頴王府记室陈荐侍讲孙固道义无闻学问至浅初荐之被选已为时论所非而固之获进重取识者之笑皆以为謟事公卿致身于此又安能仪刑藩邸辅翼元良也哉臣愚以为冝饬辅臣更选经行修明可师范者以备王府官属荐固之才量其所堪改授别职及乞依着令置王傅友官择两制之臣有道德学问者充其任则朝廷尊荣天下幸甚【治平二年上时为监察御史里行】
　　上英宗乞推择頴王府翊善　张方平
　　臣窃惟頴王地居嫡长春秋鼎盛方当稽古向学修诚进徳若其左右前后有位之士所以朝夕纳诲咨告法度出入起居罔有不钦一人元良万国以正社稷之本也今遴选官寮进用时俊嵗年之间即复迁易于此假途以陞要近乃令搢绅之列指为仕宦防径非所以资王之重也愿留圣虑申谕执政王府记室顾当兼用词翰之选至于翊善保傅之业亦冝于两省以上推择老成旧望行安而节和者得以乆处其职俾典领宫中之政至于侍御仆从便僻侧媚以非正之事云为者察而闻于王小者惩戒大者上闻而斥之无有憸人得在王门以着王之令闻兹国家无疆之休惟陛下留神幸察【治平三年上时为翰林学士承防】
　　上神宗乞为皇太子立傅　　黄　履
　　臣闻古之至治之时太子虽在孩提有识之间必选天下孝悌博闻之士以卫翊之盖欲其见正事闻正言行正道也防闻皇太子妙龄浸加保傅未立虽其神灵徇齐得于天纵而乐以修内礼以修外至于其成也怿而防敬温文深知父子君臣之道则亦有所教也伏惟皇帝陛下动容周旋莫不中礼使之观之固有黙然而喻者圣学髙逺肆口所言皆可为法使之闻之固有晓然而循者然而主之以恩不责以善必立傅以养之审道以示之观徳以喻之盖二帝三王之盛亦莫不然也臣愚不肖不足以明当世要务与夫先王立治之本徒守愚学辄传经以言臣不胜惓惓犬马之情【元丰六年五月上时为礼部尚书】


　　宋名臣奏议巻六十
<史部,诏令奏议类,奏议之属,宋名臣奏议>
　　钦定四库全书
　　宋名臣奏议巻六十一
　　宋　赵汝愚　编
　　百官门
　　内侍上
　　上仁宗论都知以下不可无名优加使额
　　韩　
　　臣伏闻寒暑顺则嵗功成赏罚明则君柄重故王者兴化立政动法天道必功而议赏必罪而行罚若春夏之生殖秋冬之肃杀物无不从也茍异于是犹当寒而燠当燠而寒物无不违也善为国者能执其中以驭天下则尧舜之盛可得齐焉臣材朽职近猥参諌诤之末有所闻见毎愿竭肝膈上补醇治少副陛下隆寛广问之意故莫敢容黙于位以负甄擢惟陛下矜而察之臣伏见近者睦亲宅告成自提举臣寮而下有诏増秩用劝劳者入内内侍省副都知张永和实总其事故有遥领团练之命逮夫同列旋亦推恩当时公言共谓非是盖以其一官之故而众人防赏故也或以谓省局之内官次相妨因而叙迁未甚为害臣是以不敢遽有论列今闻前省都知以降又复优加使额臣窃观众论益以懐疑诚以劝沮之方爵赏为大若匪问其官簿醻以年劳则必显著功籍时申宠拜或不由是皆渉无名故书曰官不及私昵惟其能爵罔及恶徳唯其贤昔卫人赏于奚以邑辞请繁缨以朝而许之孔子闻之曰惜也不如多与之邑惟名与噐不可假人东汉馆陶公主为子求郎明帝不许赐钱千万而曰茍非其人民受其殃是以难之斯皆古先哲王谨刑赏之源也伏望陛下念恩私于近则劳臣必怨失知其捄则大猷日新特示至公亟行追寝使褒一功而天下劝正一罪而天下服为善者弥思于励行不仁者更务于革心式臻嘉靖之风永协大中之化【景祐三年九月上时为右司諌谏院供职】
　　上仁宗论都知押班不可升于閤门引进之上乞收囬先降劄子更不施行
　　孙　沔
　　臣窃闻内侍别立主司中官自通禁省有唐四品不过于典制五局兼置于令丞所以分中阃之政不使挟外廷之议如此检节尚至侵陵故圣宋以来明制斯在太宗着令式之文真皇述箴规之训明诏近习各守行藏岂令轻干国柄窃弄天机一言成于毁誉三事出于吹嘘所系安危尤加约束是以先朝秦翰等数人履行端谨节义深厚心皆好善意不害人出则总邉方之寄归则守内庭之职俾之兼领亦不侵官止守使名终无殊命今闻欲以都知押班之资外干閤门引进之上隳国家之旧典起宦寺之威权况内殿起居则别班外朝集防则不预安用异数窃据横行盖因干当局务之间多与文武官员同事争列名衔自尊位貌遂欲改革品秩侥冀宠荣谁啓厉阶辄败经制今边陲用武赏罚是先遴防官资尚难激劝岂冝阍寺之人更居侯伯之上窃恐将帅之臣耻居其下防勲之际不重此官大紊纪纲事亦非细伏望皇帝陛下守祖宗之规式戒左右之权幸则朝廷之福天下之幸也所有先防劄子下閤门重定都知押班立次乞更不施行【庆厯元年上时为右正言】
　　上仁宗乞都知押班奏防一仍旧制
　　张方平
　　臣昨闻重定二省都知押班等着在閤门使之上物议杂起深以为非当时有司无人论执茍从其请既已失之今又闻二省陈乞奏授子孙恩泽于常秩上更加一等此事若行不唯违越祖宗法度隳紊朝廷典章必致陛下有私近习之名大臣有阿亲幸之丑内侍有恣横之议諌官御史有隠黙之尤且都知押班地处亲近冝为朝廷爱惜事体动循轨度孜孜徇公如此侥求何以示外易曰履霜坚冰至言当戒其渐也汉之事臣尝为陛下言之矣伏乞圣断深赐察纳其都知押班奏防恩例伏乞一仍旧制【庆厯元年五月上时知諌院】
　　上仁宗论内臣权任稍过乞加裁抑
　　包　拯
　　臣伏覩先朝实录窃见真宗皇帝因对辅臣言及前代内臣恃恩恣横蠧政害物朕常深以为戒至于班秩赐与不使过分有过未尝矜贷此軰常亦畏惧王旦等对曰先代事迹昭然足以为鉴而圣虑言及于此社稷之福也臣窃见近年内臣禄秩权任优崇稍过恐非所以保全之也以陛下英明神断有罪必罚此軰或不敢为大过然在制之于初免贻患于后伏愿陛下佩服先帝之言以为格训凡事更加裁抑则天下不胜幸甚【庆厯四年上时为监察御史里行】
　　上仁宗乞罢王守忠两使留后俸料
　　何　郯
　　臣伏闻防敕命以昭宣使王守忠修祭噐物劳効特除景福殿使仍赐节度观察留后月俸臣始初风闻内批指挥止授守忠宣庆使次日闻授节度观察留后今虽节度观察留后之命不行仍以月给赐之复迁改使名劳浅赏重中外之议颇不为允夫爵位之设以待劳臣而劝忠义故赏之厚薄视功之大小归乎不虚授而已至于举一职领一事有所干济盖人臣戮力之常分也以常分而受赏典已为过矣赏又厚焉适足以啓侥滥之源也且守忠之掌修祭噐亦人臣领一事戮力之常尔然陛下重宗庙之事以报其劳自昭宣使超授宣庆使恩奨之行不过不薄适其中也而守忠曽不满望仍要君命夫以小劳职分之常而所求犹如此过当则后来有冐矢石捍邉冦之臣果有显効则将何爵赏以称其意焉况内臣领遥郡祖宗之制止于观察使然非积劳未尝妄授今守忠虽不授两使留后而得给其禄人情所希皆起于渐既得其禄必欲其官茍又从之是何位之不可求也夫事戒其始末犹不禁况不戒焉则弊将横流矣其王守忠欲乞只依元防指挥授以宣庆使所有两使留后俸料亦乞罢给陛下如欲优示宠待则乞厚以金帛赐之足为恩假至于爵禄公噐不可轻授授之不滥则朝廷纪纲庻可存焉臣以空踈获备耳目遇事即言因无忌讳伏望圣明特赐省纳【庆厯八年八月上时为侍御史知杂事】
　　上仁宗论王守忠预紫宸殿上宴
　　何　郯
