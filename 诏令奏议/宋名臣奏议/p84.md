<!-- { "loadSidebar": true } -->
　　圣诏曰人有寃滞而无控雪之路臣等以谓人有寃滞必由郡县按察之官节级陈诉若未伸雪又许检鼓院挝诉计无壅遏之理今欲更敕约转运提刑司凡有理诉并令仔细究详如事理稍涉寃枉即选官就近覆勘勿令烦扰延及贫穷无辜圣诏曰官局具设而职务或弛典章备存而纲纪不振臣等以谓官得其人职务自举选才任官止是臣等之责若官须择人不甚拘以资地事须责实当时校其殿最三载考绩必行黜陟百官脩方孰敢懈弛臣等请略举其弊只如省府之官及外计之任近嵗以来迁改颇速有如假道岂暇举职所以务为一切茍简之政而职业不脩臣等欲乞更颁诏敕约束中外之官必须二年之外方许迁替考其殿最而升降之若特敕擢才则不在兹限所谓典章者朝廷之大法祖宗之旧制举而行之执而用之岂有纲纪不振哉盖近嵗以来縁贵幸之臣堕大法壊旧制者多矣臣等略举其尤者祖宗之制官有定员今员外而置官者多矣如干当皇城军头司及医官使副之比是矣又俸禄之法各有定制等级赋与固不可差今则有任观察使而请留后俸者如此之其徒实繁臣等欲乞今后更不溢旧额而置官逾本官而受俸一守祖宗旧制不为贵幸所侵则纲纪振矣乞特颁一诏处分
　　圣诏曰贤智在下遗而弗举臣等常谓举贤择才辅臣之职辅臣不能悉知众才惟当谨择台省长官州郡大吏使如近制各举所知庻几无遗才矣然臣等敢不益励憃愚博求才智将期得士之美上副任贤之心
　　圣诏曰奸幸妄求而不抑臣等以谓近日贵戚医工卜祝及诸司人吏因縁请托妄述防劳希求内降如此之尽守条制一切裁抑则官邪之蹊可以渐塞
　　圣诏曰惠泽旋壅而不流臣等尝谓凡有推防靡不下究犹恐州郡之吏不称朝廷之意或逋负之物当除而未除流窜之人可释而未释臣等欲乞应经前年大赦合放负欠物色如省司以未见保明文字州郡以未受朝省指挥至今尚行催理者令速勘依赦蠲除编配之人除属拣选路分外有已经量移情理轻者令具元犯奏闻看详依赦释放
　　圣诏曰民已困匮而无寛恤之实又曰科役烦重肆成暴刻臣等以谓国用窘则科役烦科役烦则民困匮民力既困国用自乏虽欲恤民不可得已臣等请言其国用窘乏之由恭惟祖宗以来置兵与吏及赏赉赐予皆有定制量入以出故财不屈乏自康定用兵之后添募新兵几四十万数年以来虽逃亡减废之外犹不减三十万余每嵗所费衣粮钱物等共约三千万贯匹两石束赐赉之数不在焉兼自庆厯二年后来添给二防金帛每嵗共四十余万匹两加以频遭水旱复除租赋则国用不得不窘故国用窘则科役烦科役烦则民力困今将恤民之困穷寛民之科役正在省冗费而已省冗费之大者在减冗兵臣等已尝奏述欲于今冬别立拣兵之格宻降付逐路转运使俟至春首依常年例计会帅臣同共依新格择选必甚减得冗费其次则罢不急之土木停无功之赐予抑侥幸之求请省员外之冗官衣服用度务崇质素多方节约诸事简俭年嵗之间渐期足用国用既足则科役不烦科役之不烦则是恤民之实矣圣诏曰军政简堕莫为经制臣等尝谓谨择将帅不务姑息勿使贵臣骄将害之军政自肃矣圣诏曰教令轻出有所未安臣等尝谓谨乃出令令出惟行若轻出之必有未允则数易屡改此为政之大弊若近日钱令盐法为弊不细而建言者谋之不臧未尝有责此所以致轻改作而易受弊也往年建言诸州招刺义军去嵗却拣配诸军人心骚然其始不能详谨致不数年便有改易臣略举此数条盖事之稍大者也【皇祐元年上时为昭文馆大学士中书门下平章事】
　　上仁宗论水灾　　　　　呉　奎
　　臣窃见近嵗以来水不润下盗贼横起皆隂盛所致陛下寅畏天命宜格善祥而反应以灾沴其故何哉夫帝王之美莫大乎进贤退不肖贤者进则君子各以升而阳胜阳胜而善祥可致也不肖者退则小人各以伏而隂亏隂亏而灾沴可销也今天下之人皆谓之贤陛下亦知其贤然不能进天下之人皆谓之不肖陛下亦知其不肖然不能退重以内宠骄恣近习回挠夷狄桀骜奸邪交伤隂盛如此宁不致大异哉且朝廷之过常在乎无事之时因循而不为有事之后颠沛而失错中外臣寮平时建一防举一官虽有可取皆沮抑而不行又从而媒孽谓之生事如河北河东盗贼行路之人皆已传布大臣不以为事至执通判伤廵检然后仓皇于数路之间移易官守立重赏以募之不亦晚乎事将有大于此者将如之何幸陛下留意【皇祐三年八月上时知諌院】
　　上仁宗论天久不　　　　刘　敞
　　臣伏以古今之通义主逸而臣劳陛下亲听万几日昃不倦与羣臣等勤矣今又闻以天久不之故降服彻膳躬自暴露夜辄升坛祷祠达旦不寐此则圣躬之劳过于羣臣羣臣实未有及陛下者也臣窃闻之不胜其忧且水旱之数未可前测设复弥月连旬不如圣意陛下何能专以万乗之体为羣臣代劳哉如令万一冒风寒霜雾之苦有所不怡陛下当使谁受其责而宗庙社稷之忧独在陛下陛下不可不自爱也诗书百家圣贤精论皆曰人者天地之心人和则天地之和至矣近者大赦恩及四海解宿逋裁减常税宥过除罪与之自新徳厚如此和气宜应而愆亢尤甚者臣之愚窃意今日政事所褒进所刑罚所施舍所废置犹有未合人心不当天意者故令隂阳否隔也陛下诚少加圣防延问正直日新其徳则和气可致时可望何必降服彻膳躬自暴露涉风寒霜雾之险増宗庙社稷之忧非计之安者也陛下视羣臣百姓如子羣臣百姓望陛下如父父以子将失所之故深自克责不避灾疾而子方晏然自若不可谓孝臣虽贱切不胜犬马之心又以谓救旱之术在彼不在此故敢冒昧陈闻惟陛下裁择【皇祐四年上时知制诰】上仁宗论水旱乞裁节国用　　范　镇
　　臣窃闻陛下每遇水旱或时灾变必露立向天痛自克责尽精竭虑无所不至尧舜用心亦不过是然愿陛下稍推广之推广之术在于使官吏称职民力优裕而已今民力困甚而朝廷取之不已是官吏不称使陛下忧勤于上而人民愁苦于下也伏见国家用调责之三司三司责之转运使转运使责之州州责之县县责之民至民而止民竭其力以佐公上而用犹不足则怨嗟之气干戾天地此水旱灾变所以作也愿陛下推前忧勤之心明诏中书枢宻大臣使考求祖宗朝及天圣中兵数与官吏之数与天下赋入之数斟酌损益立为条章上下遵守则国用有常而民力有余陛下虽髙拱深居无所事而天地之和至矣又何忧水旱灾变之患而自克责如此其劳乎臣居常念此至熟今防陛下选任不敢不自竭尽然亦不敢逺引前古难行之事所陈惟祖宗时及天圣中陛下躬亲之政伏惟留神采择【至和元年八月上时知谏院镇后有三疏具兵制门】
　　上仁宗论黒气蔽日及风寒暑变异
　　范　镇
　　臣伏以去冬多南风今春多西北风乍寒乍暑欲不又有黒气蔽日此皆人事之所感动也黒气隂也小人也日阳也君象也黒气蔽日者隂侵阳小人惑君也欲不者政事不决也陈执中为相不病而家居者百日矣陛下以御史之言决一婢死而欲退宰相为是即乞速退执中以解天意以御史之言为非乞敕执中起视事无使天意久不决也寒暑者赏罚也乍寒乍暑不当赏而赏不当罚而罚也邓保吉有过于法不当为内侍都知邓宣言不歴邉任于法不当为内侍都知押班未几又改官石全彬不当为观察使为观察使未几为内侍副都知其余攀縁改迁皆不应法律是不当赏而赏也陛下有防不应法律赏罚听中书枢宻大臣执奏而中书枢密大臣不执奏是当罚而不罚也冬而多南风春而多西北风皆逆气也风主号令主思虑陛下思虑若为小人所惑而号令数变易也天变之发或发于未然之前或发于已然之后皆所以觉悟人君也君脩人事以应天变则灾异可为福祥也陛下如欲应乍寒乍暑之变莫若追还邓保吉等过恩而明正中书枢宻大臣之罪也陛下如欲应欲不之变莫若速定陈执中进退之势以决中外之惑也陛下如欲应冬多南风春多西风之变莫若精其思虑而不数变号令也凡此皆古圣贤通天人之术着乎经史使后世为人君者视之以奉天为人臣者法之以事君者也非臣之臆説也陛下无以臣非才废臣所陈先圣贤之言则臣之幸也非特臣之幸也天下之幸也社稷之福也惟妖星之变及今一年臣消息所未知也今春诸路无麦苖禾种不入而山东尤甚山东盗所起处万一盗起陛下将何以待之妖星之变殆恐为此此臣所以居言责之地而不得黙黙也臣四嵗而亡父七嵗而亡母今食陛下之禄父母之养为不及已其所可为者合忠孝一意以事陛下耳若于此时畏避而不尽言则臣负不忠不孝之罪于陛下也【至和二年三月上时知谏院】
　　上仁宗论水旱之本　　　　刘　敞
　　臣伏见城中近日流民众多皆扶老擕幼无复生意问其所从来或云久旱耕种失业或云河溢田庐荡尽窃闻圣慈悯其如此多方救济此诚陛下为民父母之意足以感动羣心臣犹谓但可寛目前之急而已非救本之术也譬如良医疗病必先审其病源病源不除彊食无益今百姓之病已可见矣父子兄弟不能相保鳏寡孤独不能自存彊者流转弱者死亡所以致此者其源在水旱也所以致水旱者其本在隂阳不和也所以致隂阳不和者其端在人事不修也然则三公之职主和隂阳而议臣之任主明天人陛下何不责三公以其职使之陈隂阳不和之理询议臣以其学使之述天人相与之际参之圣心以观今日政事若陛下所委任皆已得人所施为皆已应天则水旱者盖无妄之灾不足忧矣若天人之际少有不合岂得安然坐视其病心知其源不思救之哉臣言似迂其理实切今羣臣为陛下谋者不过煑粥粜米名为救济其实亦欲欺聪明自解免而已非谋国之体也又今天气当暑反寒率多常风泽愆候秋成不可必愿陛下速思所以救其本者召致和气无令圣心重増焦劳则天下幸甚【至和二年上时知制诰】
　　上仁宗论水旱之本　　　　范　镇
　　臣伏见今嵗无麦苖朝廷为放税免役及以常平仓军食仓拯贷存防之恩不为不至矣然而人民流离父母妻子不能相保者平居无事时不少寛其力役轻其租赋嵗虽大熟使民不得终嵗之饱及一小歉故虽加重施固已不及事矣此无他重敛之政在前也今特一谷不熟耳而流民如此就使九谷皆不熟朝廷将如之何臣窃以水旱之作由民之不足而怨民之不足而怨由有司之重敛有司之重敛由官冗兵多与土木之费而经制不立也又闻许汝郑等处蝗蝻复生蝗蝻之生亦由贪政之所感也天意以谓贪政之取民犹蝗蝻之食苖故频年生蝗蝻以觉悟陛下也春秋鲁宣公十五年秋初履畆冬蝝生説者以谓縁履畆而生此所谓贪政之感也国家自陜西用兵増兵以来赋役烦重近年不惜髙爵重禄假借匪人转运司复于常赋外进羡钱以助南郊其余无名敛率不可胜计此皆贪政之发发于掊刻暴虐此民所以怨也所以干天地之和也水旱之所作也臣前所言官冗兵多民困者屡矣未防报下伏乞陛下敕大臣检臣前所上章考今官数兵数与赋入之数立为经制又罢土木之费使民得足食而少休则天地之和至矣古人言太平者止于民之足食也今诚能立经制省官与兵节土木之费使民足食陛下髙拱深居而太平坐致顾陛下责任大臣如何耳【至和二年四月上时知谏院】
