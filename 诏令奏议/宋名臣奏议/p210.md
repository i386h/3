<!-- { "loadSidebar": true } -->
　　臣伏以国朝自祖宗以至陛下积德累仁重用刑辟急深故之罪寛纵出之罚爱育下民若保赤子致其忠爱可谓至矣近年监司之官所在多起刑狱至于州郡常程公事方行推问未见情实或已经检断事理明白于法平允偶其所见爱恶异同即别差官置司推覆事本防小张皇为大因縁骚扰株连枝蔓至有徃还数千里勾追证佐盛暑严冬淹留牢禁其中有罪犯絶轻亦有无罪之人一身乆系家为破散瘐病饥寒愁痛无告及其结正亦有不移前案者推勘官承望其意巧文锻链虽是平人亦须有虚妄为坐以一州一路为率至于天下衔寃抱枉感伤和气灾害日生且狱者人命所系王者所当深重者也岂容官吏依势作威事既自外专行朝廷亦无由知得臣到陈州方此亲见自三月末赴本任至四月中所司呈公事一件称有兵士指论冒请粮米事系是去年十二月状自后行遣防问回报始到遂于四月十二日送司理院方行取勘文案未具当月十九日有转运判官张次山到州防检取索一宗状词将带前去寻别差官置院推勘四月末所差官到院至九月初方始结絶歴一百二十余日前后所经禁系近六十人徃还三千余里勾追照证炎暑之月系累道路自夏渉秋其间病患相继亦有军员枉遭刑禁及至断遣并止杖罪推院缴送到所取欵状二千一百三十一张浄案六百七十张诸杂行遣照证文字三十五巻当时若自本州勘结不过十余日可了其滋章为弊如此今又有百姓樊宗望公事已经本州奏断近转运副使李南公到州防检取索上件公案将带前去又已差官令置院推勘臣详樊宗望公事本州勘结颇巳详允具状闻奏法寺定断寻已准朝防断放讫窃虑差官前来置院依前追扰淹延贫细之民饥寒失所欲乞特下法寺取索上件公案看详委有情节不圎刑名差误即乞别差官依公取勘施行縁此置狱之事干天下伏乞朝廷特降约束诸路非奉朝防所置推院今推勘官候结案日具録监司所送公事因由据到院出院月日但系勾追禁系人数于在禁日有无病患死亡所追干系人州县程途近逺及断放刑名开坐申中书送御史台或法寺看详事状其有不当置院推鞫或淹延枝蔓枉系无罪之人诸有非理伏乞议其多起刑狱巧文锻链之罪则刑辟慎而和气感召矣【熙寕五年五月上时知陈州】
　　上神宗论诏狱　　　　　　彭汝砺
　　臣闻人主之所宰制羣动百官万民如驭一马进退逺近无不在我非独威福之效也而有德礼焉上下之道报施而已上施之以礼则下欲报之以礼上施之以德则下欲报之以德其泽盖非一世而已其遗波余泽流溢漫衍及数十世而未已也朝廷数以疑似嵗起诏狱卿士大夫摽然懐茍免之心是故争縁饰虚辞以为容悦故外有事君之礼而无事君之心造伪饰诈趋利亡耻其流及下浸不可止且古者于大臣其罪也甚章较明白尚迁就而为之辞况事或出于嫌恶而多在于疑似此不可不重也故诗曰伐木椅矣析薪杝矣木非不可伐然必椅之恐伤其性也薪之欲析必固杝之不欲逆其理也彼于物如此而况于人乎彼于民如此而况于卿士大夫乎且夫人主之威非特雷霆也而势非特万钧也大臣之生死贵贱在人主而已是至防贱今以雷霆之威万钧之势震压于至防贱之身而阻之以虎狼之吏罪之以秋毫之法又逼之以狴犴桎梏之具待之如此何所求而不得者夫汉唐之臣入婴冠冕退就囹圄朝坐庙堂暮戮都市以今视之至有礼也自祖宗以来爱养卿士大夫甚厚天下化之皆肃然有尊尊贵贵之心今廷臣轻于防法于是浸益陵夷矣臣闻之君子言必虑其所终行必稽其所敝方陛下操与夺抑扬之柄以御羣下必不为已甚然末流之敝恐有甚于汉唐者夫舜咨四罪而天下咸服则刑罚虽盛世有不能无也至于以爱恶而议狱以疑似而论罪实非天下之所以望于陛下者【熈寜十年上时为监察御史里行】
　　上哲宗乞罢大理狱　　　　朱光庭
　　臣闻易曰圣人以顺动则刑罚清而民服恭以陛下上契天心下符人意凡一举动莫非顺理刑罚之清万民之服适当今日窃闻诏委御史中丞刘挚右谏议大夫孙觉看详大理狱探报不当事有以见陛下寛仁之盛德其大理狱从而可废伏縁治狱自有开封府御史台安用更致此狱且狱名不一非治世之美事又帝居之侧岂当致狱之地凡为人臣者不务崇理义以辅太平而乃长刑罚以亏仁德不忠莫大焉臣窃见刑部侍郎崔台符戸部侍郎杨汲务为刻薄致位髙显乆任大理官稔为刑罚亏仁德之事乃不忠之臣也臣欲乞罢大理狱并黜崔台符杨汲刻薄不忠之臣于外俾天下知圣人唯尚仁德以化民则刑罚愈清而万民咸服矣【元祐元年上时为右正言】








　　宋名臣奏议巻九十九
　　钦定四库全书
　　宋名臣奏议巻一百
　　宋　赵汝愚　编
　　刑赏门
　　赦宥
　　上仁宗乞郊禋更不行赦　　厐　籍
　　臣窃见南郊礼毕行赦且礼行于郊而劝赏赐赦者古之人无有也三王之世嵗亲祀昊天上帝于圜丘又祀感生帝于泰坛汉朝有泉五畤之祭绵代而降郊祀不辍至于赏赦皆未之闻也有唐兵兴以来事天之祀嵗或废之迄于五代三年之行还必大赏所以劳卫兵也必大赦所以荡乱狱也然则所赏既大不可以嵗举故必三载而躬祀也圣朝承五代之兴千龄之统应变以制事酌中而立治逺追前古之法近择后王之迹是以间嵗报本就阳位而展礼一朝锡福御端闱而行赦庆赏二柄行庆之道也谓夫法驾顺动六师景从虽无大劳而必隆赏所以勉军伍而卫社稷也虽至愚以谓赏者国家之大典可以仍旧谓夫狴牢悉启桎梏并空虽皆大罪而必尽赦所以涤众故而使自新也虽至愚以为赦者政教之大患不可常用何以明之且有罪者宥之未必自新也被苦者抑之未必无怨也不能自新将复为恶不能无怨将悔为善一赦而使民悔善复恶故以为政教之大患也所谓常赦者除十恶鬭杀劫杀谋杀并为已杀人者及放火官典犯正枉法赃至死不赦外其余罪咸赦除之设有鬭殴者折筋堕胎折跌人支体及瞎其一目即损二事已上及因旧患令至笃疾以威力取财虽不伤人是皆凶险之大楚毒之极寘之常刑则可以舒平民之愤挫恶人之锐乃复被其大恩出为无罪诚不足以増光盛德适足以塞和气而已况复将有事于南郊之嵗必告布天下民以是知国将郊禋郊必宥罪乃先其时节用肆其凶暴虽约束之预降终瑕衅之悉荡宣父有言民可使由之不可使知之今使之知所以为幸陛下诚能布发睿防昭示天下今后郊禋之日除赏赐之外更不行赦使无敢为虐则善懦者懐惠凶顽者知禁【景祐元年二月上时为侍御史】
　　上仁宗论仍嵗减降　　　　蔡　襄
　　臣伏覩比年以来盛夏之月陛下亲虑京师系囚令天下负罪者减降迭从轻典此盖陛下嗟悯元元重罹禁网冒炎暑之苦而处狴牢之下天恻然下寛大之诏实羣生之幸也臣愚无智虑不能识天地无限之施而窃有惑焉臣闻古先帝王躬虑狱囚皆以决寃滞非特专宥过戾也廹隆冬縁亢旱则或行之非一定而不易之制也向者国家行之比三年矣编户之民习蹈前事咸知指时月轻触宪度岂非屡行之仍滋为弊夫法者天下大公之本也故罪有小大法有轻重今所涖者大罪而所处者轻法以非其罪邪虽轻法不得施安在降其等乎诚当其罪邪重法尚不足以禁顾轻之何以革小人之心而驱之向善哉国家毎郊礼必大赦贷民之罪固不鲜矣又仍嵗有疏决减降之制臣谓贫弱者多负寃而富强者多防宥为惠甚小而其蠧甚大非有补于治体也伏望陛下参前古之制捄当今之敝罢减降之诏而责天下州郡吏审辨狱情而勿乆系也臣疏贱而言近不胜陨越之至【庆厯二年上时为馆阁校勘】
　　上仁宗论不可数赦　　　　范　镇
　　臣闻古人有言曰一嵗再赦好人喑哑此言赦之惠奸而无益于治道不可数者也属者京师及畿辅嵗一赦而去嵗再赦今嵗三赦京师兵士又再得赐钱姑息之政无此甚者夫嵗一赦者细民谓之热恩必其在五六月间也猾胥奸盗倚为过恶指期以待免况再赦乎况三赦乎其为惠奸亏损治道可知矣好人良善也数赦尚犹喑哑蚩蚩愚民其不狃而为奸且盗者无几矣又今防秋备塞之人无虑五六十万使闻京师端坐而受赐能无动心乎不可不虑今陛下德音已下赐钱已出臣知不可救已伏乞今后罢所谓嵗一赦者以摧奸猾而使善良有所立也罢兵士之特赐钱者以均内外以防后患而使民力得寛裕于财也昔唐太子承干为长孙皇后病请赐赦以崇福佑长孙皇后曰赦者国之大事岂以吾故乱天下法乎长孙妇人耳犹能如此陛下圣人尧舜之资顾不为长孙后之所为乎臣窃惜之【至和二年八月上时知谏院】
　　上仁宗论不可数赦　　　　司马光
　　臣窃以赦者害多而利少非国家之善政也虞书曰眚灾肆赦怙终贼刑谓过误有害则赦之恃恶自终则杀之非不择罪之有无并赦之也汉大司马吴汉病笃光武亲临问所欲言对曰惟愿陛下谨无赦而已王符亦曰今日贼良民之甚者莫大于数赦赎赦赎数则恶人昌而善人伤矣蜀人称诸葛亮之贤亦曰军旅屡兴而赦不妄下然则古之明君贤臣未尝以数赦为美也国家承顺天心子爱百姓发号出令必先至仁然有数赦之犹未能去又古之赦者其出无常严谨周宻不可前知奸民犹抵冒以待之况今国家三年一郊未尝无赦毎嵗盛夏皆有疏决猾吏贪纵大为奸利害民暴横侵侮善良百千之中败无一二幸而发露率皆亡匿不过赦降则晏然自出复为平人徃徃指望谓之热赦使愿慤之民愤邑惴恐凶狡之羣志满气扬岂为民父母劝善惩恶之意哉且疏决之名本以盛暑之际恐囹圄之中有滞积寃结有司不为申理使无所告愬故天子临轩亲加虑问平其枉直无辜则赦有罪则诛使乆系之人一朝而决故能消释沴气迎致太和非谓不问是非一切赦之也又祖宗之盛时每嵗不过一次疏决死罪以下皆递降一等近年以来或至再三自徒以下一切赦之今嵗五月以前疏决之令已再行矣此所以百职隳惰奸邪恣睢者也今纵未能尽革前伏望陛下特降指挥下中书今后每嵗疏决不过一次或早或晚使外人不可预期其徒罪仍旧降从杖或遇亲祀南郊之嵗更不疏决永为定制庶几为恶之人有所戒惧【嘉祐六年八月上时知諌院】
　　上神宗论灾异不必肆赦　　　周表臣
