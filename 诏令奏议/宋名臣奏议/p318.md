<!-- { "loadSidebar": true } -->
　　臣伏见熙延两路与夏国所划封疆至今未决外议谓朝廷务在息兵失于欲速故狂冦要索日益滋彰虽圣朝怀来四夷固为上策若边臣不究利害但务委随则国体事机不无亏失何以言之自二圣临御之始夏人来朝继而秉常讣哀干顺嗣立使者往返五六贾贩贸易随已丰富虽修好甚恭盖亦为自资之计耳在朝廷固宜开纳容彼自新然于处画土疆未经决议当徐观向背以察奸谋而朝廷即遣使人往加封册欲速之意为贼所窥果致侮慢使人不即称谢起兵入冦延渭被残反覆不恭宜在诛絶后日复有所请但可一委边臣与之要约示以闲暇使望望焉唯恐朝廷之拒而不纳也则轻重之权岂不在我乎所谓要约者凡疆界之地与夫后日之可虑者皆当条画具尽必使异日莫得而变也事既审决边臣始以谢罪请盟之状闻于朝廷然后明诏中外贷其既往之罪听其乞盟之请归吾陷贼之人赐汝既许之地如是则朝廷之体岂不甚尊而制冦之策岂不甚简欤昨不为此计而闻其有请即许造朝此又欲速之意为贼所窥者也使人既至朝廷凡朝夕议论往复酬对寜不知皆庙堂谋臣之言乎是顾接太重而许可太轻此又欲速之意为贼所窥者也朝廷既许以陷虏之众易新造之垒人有品色多寡之异地有形势远迩之差约当素明谋当素定必皆着见于书然后受人割地两相付与而彼尚何能为乎今谋不素定约不素明彼以疲残百余人塞命而已我乃不复较问亟以四垒付之则彼计固已行矣闻四垒付之即已平彻而熙延二境始议画疆固不晚乎欲速至是其理固然外议但见朝廷旌赏边臣窃意朝廷谓事已平无足虑者岂以其目今贡奉不爽谓其无事乎彼贡奉不爽者是复为贾贩计耳恐不足恃也前日事之已然者固不可追今日事之可为者若审计而徐图之未晚也如闻夏贼于塞门金城之地重有邀求之请声言与西隣为合从之谋将以动我外议恐朝廷不以为重而轻弃之信如是则欲速亦已甚矣朝廷所以谓金城塞门为不可弃者非以两孤垒之为利也谓其形势险阻足以藩篱边徼土田沃壤足以赡给边兵也利害所系它垒莫比故独不在给赐之限今画疆之议乃欲茍目前之小休弃形势之要地舍数千戸已耕之土断数百里斥堠之冲屏蔽无余出门遇敌道路梗塞运饷难虞孤垒仅存我将安用譬犹欲保一身而捐去四体是大不可也然则前日诏旨所不予之地徒虚名耳且彼之所求我必与之臣不知真足以厌其所欲而不为他日之患乎失要害之地济无厌之求亏国体势堕贼计谋养虎开端不可不谨臣伏思边隅设警迨今十有余年不为不乆也朝廷不惜十年之费不惮十年之劳而务为坚守者何哉为形势人民惜也今日之议信如所传是能乆而不能近也前日诸路大举虽覆巢之计尚能为之今安以待敌而屑就如此是能大而不能小也能大而不能小能乆而不能近弃前功于垂成开后艰于不测臣切为朝廷惜之臣愿朝廷舍其浅近计于乆长其所取予并以元降诏书从事如其偃蹇置而不问但饬边吏严备如昔希功造事则固所不可防边待敌则宜无甚难以区区内乱之小羌尚能与中国乆抗乎期以嵗年决可竟事在朝廷不惑而已臣闻自陜以西议者靡不知此而莫有为朝廷言者是亦以出位为诫耳虽朝廷前此议论边事专委鄜延它路边臣无得干预而臣任忝帅寄职在论思今以所得众人之论妄进狂说则亦未为出位也伏惟圣心采择不胜大幸【元祐五年七月上时为环庆路安抚使】
　　上哲宗论地界　　　　　　苏　辙
　　臣前后四次论熙河处置边事乖方乞移范育种谊差遣至今未蒙施行然臣前论止言见在措置之非未及已往根本之失若黙而不言切恐圣明尚有未烛再三烦渎罪合万死臣切观朝廷指挥方夏人猖狂冦钞未已则务行姑息恐失其心及夏人恭顺朝贡以时则多行邀求茍欲自利以此凡所与夺多失其宜何者元祐三年朝廷遣使往赐策命而夏人公然桀傲不遣谢使再遣兵马蹂践泾原朝廷方务遵养不复诛讨于四年始复遣使奏乞以所赐四寨易塞门兰州朝廷虽不听其所乞然即为改易前诏不俟分画地界先以嵗赐予之仍令穆衍以三省枢密院意旨开喻来使及言所纳永乐陷没人口既经隔嵗月或与元数不同并许据数交割及所立界至虽有自来远近体例或山斜不等不许边臣固执争占凡此三事皆夏人奏请之所不及而朝廷迎以与之者也鄜延路乞依夏人所请用绥州旧例以二十里为界十里之间量筑堡铺十里之外并为荒闲近黄河者仍以河为界朝廷一一听之臣切见先朝分画绥州之日界至远近责令帅臣相度保明往反审覆乃从其说今所画界首起鄜延经涉环庆泾原熙河四路朝廷更不委逐路审覆即以延安一路所见便利指喻夏人号令一布无由复反至今夏人执以为据此则臣所谓朝廷方夏人猖狂冦钞未已则务行姑息恐失其心者也至于熙兰所请欲以兰州黄河之北二十里为界臣切谓过河守把势已艰难侵占蕃地理尤不可仰料朝旨必不敢依唯所言定西通西通渭等城外弓箭手耕种地远者七八十里近者三四十里不可以二十里为界边臣虽为此说然议者或谓兰州每遣弓箭手耕种此地辄为夏人所杀若言已耕者则弓箭手必有名籍所得租课嵗入几何二说相违理难遥度要须以此先与夏人商议各从逐路之便不可以二十里一概许之朝廷既失先事筹量及号令已行乃欲追悔先后皆失遂生厉阶而熙河帅臣与其将佐乃敢不朝旨于元请之外修星舒智古二寨二寨既于元丰五年废罢具载九域图志见今无使臣兵马住坐而妄谓夏人旧系守把朝廷从而助之以九域图志为差误以吏部见差管干二寨弓箭手道路巡检使臣为守把臣谓茍以此诳惑中朝士人可耳若欲以此塞夏人之口而伏其心恐未可也此则臣所谓朝廷方夏人恭顺朝贡以时多方邀求茍欲自利者也然臣切妄料朝廷之意星舒智古二寨必难再修定西通西通渭三寨二十里以上界至亦无以取必于夏国盖朝廷嵗赐既于无事之时空以与人及此缓急无以为重所谓差之毫厘缪以千里也然则地界之事要必相持不决遇有朝贡使介复来秋冬之交贼马肥健时出冦略受侮夷狄何时已耶如臣愚见欲乞检会前奏移降育谊置之它路别择名将谨守大信且修边备本路疆界之议实非见今守把者可推以与之以信前约其他则令推公心各具长乆计条列闻奏然后朝廷择而行之则煕河尚可得而安也今臣观朝廷初无定议方熙河边衅之作也急召帅臣寘之戸部及臣言赏罚失当则急复遣育还帅熙河至如种朴本与育谊共造边隙今乃移朴泾原独留育谊若以召育为是则今遣之为非矣若以移朴为当则独留育谊为失矣政令如此终安适从徒遣孙路穆衍之流往彼相度朝廷大计岂可取决衍等之口万一败事虽戮衍等何补于国臣前上言唐李徳裕议讨刘稹同列有异议者徳裕请曰有如不利臣请以死塞责今中外皆谓守信固盟中国之利若大臣有欲专任育等不顾边患者臣愿陛下以徳裕之请要之若能如此即用其计事定之后案行赏罚今臣言巳竭势不能回不审陛下尝以臣前说要之否边事至重安危未可知唯陛下留神而已臣以孤忠误蒙拔擢不敢不尽所怀以孤任使然触犯者众死有余责【元祐五年八月上时为御史中丞】
　　上哲宗论不可失信夏人　　苏　辙
　　臣闻善为国者贵义而不尚功贵信而不求利非不欲功利也以为弃义与信虽一快于目前而嵗月之后其害将有不可胜言者矣昔晋文公围原命三日之粮原不降命去之谍者曰原将降矣军吏曰请待之公曰信国之宝也民之所庇也得原失信何以庇民所亡滋多退而原降晋荀呉围鼓鼓人或请以城叛呉弗许左右曰师徒不勤而可以获城何故弗为呉曰吾闻诸叔向好恶不愆民知所适事无不济或以吾城叛吾所甚恶也人以城来吾独何好焉使鼓人杀叛人而缮守备三月鼓人请降使其民见曰犹有食色姑脩而城军吏曰获城而弗取勤民而顿兵何以事君呉曰吾以事君也获一邑而教民怠将焉用邑鼓人告食竭力尽而后取之克鼓而反不戮一人以世俗言之此二人者可谓踈于事情而怠于功利矣然要其终文公以霸天下荀呉以强晋国则信义之効见于乆远如此臣切观朝廷之所以御西夏者可谓异矣方元祐三年既受册命不肯入谢再以大兵蹂践泾原大臣畏之明年遣使请以所许四寨易兰州塞门朝廷虽不许大臣务行姑息不俟其请而以嵗赐等事许之一嵗所赐凡二十万夏人仰以为命虽以一嵗之入易兰州塞门可也而奈何与之盖自失嵗赐以来朝廷荡然无复可以要结夏人者然此既往之事臣不复追咎矣顷者夏人既得嵗赐始议地界朝旨许以见今州城堡寨依绥徳城例以二十里为界十里外量置堡铺其余十里为两不耕地约束既定大臣中悔又欲堡寨相照取直议犹未定而熙河将佐范育种谊欲于见今城堡之外更占智古星舒二堡大臣侥幸拓地之功不以育等为非从而助之寻为夏人所破所杀兵民皆不敢以实闻继修城门再被焚毁其事至今未定然夏人迫于内患不敢坚抗朝命许以照直为界其言犹未絶口而大臣又悔欲以堡铺之外对留十里通前共计三十里此命既出有识之士以为失信太甚非中国之体若使边臣稍知义理必不忍自出反覆之言以彰不信幸而夏人终以内患未解不欲违拒黾勉从之十里之地得之不足为强失之不足为弱虽小人以为得计而君子谓之失策何者要约未定今嵗已添屯重兵前后十将有余十将之众凡五万人使五万人西食贵粟其费已不赀而夏人顺否又未可必虽复暂顺要之乆远不信朝廷为患何所不至然此亦既往之事臣复何言哉臣之所忧但恐大臣狃于小利睥睨夏国便利田地贪求不已访闻近遣穆衍与边臣计议既欲取智古星舒两城一带良田凡数十里又欲与秦鳯路陇诺城与熙河路定西城照直地仅一百里规画极大闻者惊愕若此谋复作夏人不堪其忿窃出作过我曲彼直何以御之且先朝用兵所得四寨朝廷犹务息民弃而不惜况于其余何足计较在兵法有之曰有其有者安贪人有者残又曰利人土地寳货者谓之贪兵贪兵者破今之所为正犯此禁臣切怪大臣皆一时儒者而皆弃所学贪求茍得为国生事一至于此外人皆言前后计画皆出种谊谊本小人安知大虑而举朝廷以从之乎要之不出数年此患必见患至而后言言虽易信而已无及矣伏乞陛下以社稷生民为念断之于心止其妄作则天下幸甚
　　贴黄添屯数目臣见陜西转运使李南公言自元祐以来朝廷不起边事凡自前边臣欺罔杀略熟户计级受赏卤掠财物私自润入及边民幸于扰攘买贱卖贵如此等事皆不得为故上下鼓唱愿有边衅凡此皆奸人自作身计非国之利也今星舒智古等处良田实西边第一等膏腴岂我独知以为利而夏人不知耶彼知爱之则不免于争争端一起则兵革不息此正堕边臣之奸计矣臣访闻夏国柄臣梁乙逋者内有簒国之心然其为人狡而多筭寛而得众方欲内安豪酋外结朝廷竢内外无患然后徐簒取之所以朝廷近日打量地界前后要求反覆而乙逋一一听从盖见议地界止于二三十里之间于彼国不系利害故也今朝廷若见其易与因而别有大段求索使彼不能堪忍或至忿争兵难一交必非朝廷所愿至此而后返欲求和则所防多矣【元祐五年十二月上时为御史中丞】
　　上徽宗论进筑非便　　　　范纯粹
