<!-- { "loadSidebar": true } -->
　　臣近闻有圣旨令召前管干兖国公主宅内臣二人复还本宅臣与杨畋龚鼎臣同有论列以为非宜未防允纳臣闻父之爱子教以义方弗纳于邪公主生于深宫年齿幼穉不更傅姆之严未知失得之理臣谓陛下宜导之以德约之以礼择淑谨长年之人使侍左右朝夕教谕纳诸善道其有恃恩任意非法邀求少加裁抑不可尽从然后慈爱之道于斯尽矣此二人向在主第罪恶山积当伏重诛陛下寛赦斥之外方中外之人议论方息今仅数月复令召还道路籍籍口语可畏殆非所以成公主肃雝之美彰陛下义方之训也臣实愤悒为陛下惜之伏望圣慈察臣愚忠追止前命无使四方指目以为过举亏损盛德非细故也【嘉祐六年十一月上时同知谏院】上仁宗论兖国公主宅内臣　司马光
　　臣光曾上言为前管干兖国公主宅内臣等过恶至大乞不召还近闻传宣入内内侍省令押上件内臣梁怀吉赴公主宅依旧干当外议喧哗无不骇异臣闻太宗皇帝时姚坦为兖王宫翊善王有过失坦輙尽言谏正王及左右皆患之左右教王诈疾逾月不朝太宗甚忧之召王乳母入宫问王起居状乳母曰王本无疾但以翊善姚坦检束太严王举动不得自由郁郁成疾耳太宗怒曰朕选端士为王僚属固欲导王为善今既不能纳用规谏而又诈疾欲使朕逐去正人以求自便其可得乎且王年少不知出此皆汝軰教之耳命捽至后园杖之数十召坦慰勉之太宗非不爱其子也诚以爱之则莫若纳之于善若纵其所欲不忍谴诃适所以害之也齐国献穆大长公主太宗皇帝之子真宗皇帝之妹陛下之姑于天下可谓贵矣然献穆公主仁孝谦恭有如寒族奉李氏宗亲备尽妇道爱重其夫无妬忌之行至今天下称妇德者以献穆公主为首献穆公主岂不知其身之贵哉诚以贵而不骄然后能保其福禄全其令名故也臣谓陛下教子以义宜以太宗皇帝为法公主事夫以礼宜以献穆公主为法则风化流于四方声誉施于后世今陛下曲徇公主之意不复裁以礼法使之无所畏惮陷入于恶触情任性以邀君父憎贱其夫不执妇道将何以刑四方之风垂后世之则易曰家人嗃嗃悔厉吉妇子嘻嘻终吝此言家道严不可专以恩治也伏望陛下斥逐梁怀吉等复归前来贬窜之处其公主左右之人欲使陛下召还梁怀吉等者皆教导公主为不善之人也悉宜治其罪而逐之别择柔和谨愿者以补其缺仍戒敕公主以法者天下之公器若屡违诏命不遵规矩虽天子之子亦不得而私庶几有所戒惧率循善道可以永保福禄不失善名不然众人所云甚可畏也【嘉祐七年十月上时同知谏院】
　　上仁宗论主壻无过被谴臣有罪得还
　　傅尧俞
　　臣伏闻差驸马都尉李玮知衞州事事出仓遽惊骇物听皆云李玮素行循谨不闻有过一旦忽然斥逐居外梁怀吉本以罪谪非时召还朝廷事体乖戾为甚惟李玮夫妇之际外人非所晓知在陛下父子之间贱臣不当开説然主壻无过而被谴臣有罪而得还使万口籍籍传相讥议非所以日新天德光裕时政者也恭惟陛下选玮尚主之意盖以宠荣舅家用报章懿皇太后顾复之恩耳当时天下闻之莫不感叹凄恻相劝以孝今闻者未达陛下之心不得不为惊骇况诸主以次成长举动尤宜重伏望陛下屈意深念不使怀吉徼幸以严后戒不使李玮危疑以全初宠精择宫嫔以道理磨切贵主则陛下之孝心増广贵主之浮谤将息区区之心冀陛下加察【嘉祐十年二月上时为监察御史里行】
　　上仁宗论兖国公主入居禁中　司马光
　　臣窃闻驸马都尉李玮出知衞州兖国公主入居禁中玮所生母杨氏归玮兄璋之宅其公主宅祗应人等悉令散遣外议籍籍无不怪愕伏以陛下始者追念章懿皇太后选玮使之尚主欲以申固姻戚富贵其家今以公主之故使李氏母子离析家事流落大小忧詟殆不聊生岂始所以结婚之意哉近者章懿太后忌日陛下阅奁中之故物思平生之居处独无雨露之感凄怆之心乎臣愚以为陛下宜且留李玮在京师其公主宅祗应人等除作过者逺加窜逐出外其余并令如旧储偫什物皆按堵不移以俟岁月之间徐以义理晓谕公主庶几囬意易虑率德遵礼复归本宫则中外之情无不释然公主必无复归李氏之志者则今日致此众议纷纭烦渎圣听皆由公主纵恣胸臆无所畏惮数违君父之命陵蔑夫家岂可使李玮独防斥逐出外而公主爵邑请受全无贬损非所以示天下至公之道也【嘉祐七年二月上有旨公主降封沂国】
　　上哲宗论罢黜韩嘉彦　　彭汝砺
　　臣闻治国者自家始治家者自夫妇始夫夫妇妇天地之道也隂阳之义也夫妇之分不正欲其家治家之政不行欲其国治未之有也周之王姬下嫁于诸侯车服不系其夫犹执妇道以成肃雝之德诗人美之曰曷不肃雝王姬之车言王姬车服之盛宜以贵骄人而犹执妇道乃所以为美也其事在下然本乃在乎上故其诗曰平王之孙齐侯之子惟有平德故其人化之而有所不能逾惟有齐德故其人畏之而有所不敢违周之盛盖始乎此夫妇父子君臣其义一也今嘉彦以不能下长公主而废是妇得以胜其夫矣妇得以胜其夫是子可以胜父臣可以胜君其源一开其流有至于不可塞此不可不谨比闻朝廷无故而除三团练今又以私事而窜一都尉人皆以为政在房闼矣赏罚天之命也故虽朝廷之大人君之尊有不得而专之者天命何在至公而已诗曰无曰髙髙在上陟降厥士日监在兹事至微者天犹监之况其大者乎此不可不畏或曰皇帝陛下仁孝深至出于天性内思所以致皇太妃之敬外思所以致长公主之爱故有此行遣臣闻以道事其亲之谓孝以义爱其骨肉之谓仁今使妇得以防其夫则人伦悖于上风俗坏于下必非皇太妃所欲为者也今虽能逐韩嘉彦然使谤议归于朝廷讥诮行于后世所谓爱之适所以伤之也夫妇之情贵贱一也故虽有朝夕之小隙实未伤终身之大爱此惟陛下有以矜而察之而已夫天下至大一安一危指顾之间而已今陛下不欲拂于亲而安行之大臣不敢拂陛下而顺承之如此欲安天下国家未之有也惟陛下谨之毋忽【绍圣元年春正月上时为吏部侍郎】
　　郡县主
　　上仁宗论李绶冒国亲事　包　拯
　　臣窃闻旧开矾铺进纳授官人李绶男与故申王宫承俊为亲将就婚中外传闻莫不骇愕检防御史台编敕节文应皇属议亲并令其门阀次第委宗正寺官审覆须的是衣冠之后非阘冗庸贱之伍富商大贾之门差渉不实防赦不原其罪仍仰抨弹之官常加采听又太常礼院敕大宗正司奏不是工商技俳之家听许为亲其李绶男正碍条制窃以伉合之序贵于匹敌氏族之选属在名胜盖礼教之重所宜谨严人地之华必资参择按李绶阘冗之余轩裳所絶向缘进纳已滥宠恩岂可更冒渎国婚尘鄙公族使天支之季下偶非汨紊国制亏损朝美臣请罢其婚姻别求德阀仍乞申命有司今后国亲并须依敕选定【皇祐三年上时知谏院】
　　上神宗乞郡县主祗于见任文武官中选择
　　为亲　　　　　　　　刘　述
　　臣窃以方今之患在乎官冗官冗由乎入流之众所以贤不肖混淆耗蠧帑廪而困弊生灵者也今不早为裁节日引月长将如之何伏见皇族郡县主出嫁其夫并白身授殿直内有阎闾之人但富于财者往往认他人三代有官职者冒为婚姻紊乱国经尘秽天属莫斯为甚近制亦许就文资恩泽参以士人渐复唐制亦捄弊之一端也以臣愚管见今后欲乞祗于见任文武官寮中元非进纳出身者选择为亲内京朝官武臣与不隔磨勘特转一官幕职官三考以上于铨格不妨磨勘者与转京官州县官令録资序与两使职官判官簿尉斋郎监簿之与初等职官该説不尽者乞从朝廷比相度指挥所冀稍塞滥源渐清仕缀【熙宁元年上时为侍御史知杂事】
　　上仁宗乞详定袒免亲婚姻条贯
　　彭汝砺
　　臣十二月论石有隣与宗室议婚事后所闻益众乃知上下安于此久矣而臣亦惑之不敢复置论体问宗正司条制虽言袒免亲不得与非士族之家为婚然不知如何遂为士族又有不得与诸司出职工商杂进纳恶逆为婚之文止絶于缌麻亲以上则既容袒免亲与工商进纳杂为亲矣以进纳者为无碍则虽恶逆者亦可也臣伏思积厚者流长源逺者泽厚盖以其有所自也天子之所亲推而上之至于七世而不忘则推而下之至于所逺亦不可以不称也今宗室虽系袒免亲然皆出于祖宗而同系于国体乃使汚秽荒逺皆得以货取此非所以为祖宗光荣也今士大夫之族议亲非以德望则犹以门阀或匪其耦则一族以为羞焉况于人君哉夫豪商大贾以财擅于乡今输金至三千及五千缗入为助教监簿而窃士族之名又捐数千缗求为宫亲而遂得列为官戸窃宠蠧国依威陵弱岂止为国辱哉臣今欲乞详定袒免婚姻条贯惟陛下念之【元祐三年上时为起居舍人】






　　宋名臣奏议巻三十三
　　钦定四库全书
　　宋名臣奏议巻三十四
　　宋　赵汝愚　编
　　帝系门
　　外戚上
　　上仁宗论杨景宗恣横不恭　韩　琦
　　臣厯观方牍槩见后党率从凭藉罕务检修是故抑其势则获安纵其欲则招祸矧属圣神御宇慈爱及亲既务全恩诚宜杜渐臣窃以新授成州防御使杨景宗起于寒悴本无勲绩特缘戚里遂冒贵阶荐警盗于列城复总戎于要地肆情犯法所在奏论矜贷实多豪暴无改近者庄惠皇太后上僊乗驿归阙所宜哀号夙夜以极追怀而乃未及解装遽思广第丁谓故宅昔已赐给制度宏壮宇室延袤都畿之下鲜克伦比况乎左右民舍已从安处一旦骤令移徙不容寻卜所居遂至毁击闾阎惊驱老幼悉令暴露咸使怨嗟复闻近于殿廷恣其忿诮辄成喧厉必达圣聪恭惟密禁至严清光甚迩臣下所履局为常在于宫掖之间犹无畏忌使之州郡之内孰遏侵陵茍不举劾其非诫勉于后是使无知之性且谓恶终可为若奉防庄惠梓宫祔于陵寝谅彼往来之际曷俊骄横之心必将动致张皇过求供亿以至还奉朝请列居职任寖为小过谓亲宠而不问稔成巨慝岂宪律之当舍是则有渐而故滋其蔓推恩而不保其终徒恻上仁足伤醲化臣欲乞诏下有司明按其罪或屈法以俾之向善或申罚以惩其不恭尽系宸少塞舆议臣猥参谏职但罄所闻固不敢乗隙以倾人相时而言盖欲陛下全外族而隆孝治存国体也【景祐三年十一月上时为右司谏供谏职】
　　上仁宗论张尧佐不当与府界提防
　　余　靖
　　臣窃闻巳降敇命差职方员外郎张尧佐提防府界诸县镇公事外议皆言尧佐识见浅近依托后宫嫔嫱之势已得内降指挥改赐章服又从内批与省府差遣大臣依违不能坚执遂与府界提防伏惟陛下损节浮费放减后宫絶斜封之官无私谒之宠此皆日来亲行至美之事安得更使人言籍籍如此臣深为陛下惜之大凡嫔御亲姻但多与财帛足表恩意至如尧佐进士出身自当随其才望与之差遣何必躐等待之以腾物议府界提防比省府判官固是降等其如吕公弼亦是辞三司判官就此差遣未及半年早已迁陟议者不论其才但言是故相之子所以进用太速将来尧佐若循此例升进外议亦只谓是斜封私谒之窃恐上累圣德若陛下必欲爱之不若与有职田一近郡正以表陛下屈已从人之德于尧佐资序亦无所损也【庆厯四年三月上时为右正言供谏职】
　　上仁宗论后族戚里非次改官　何　郯
