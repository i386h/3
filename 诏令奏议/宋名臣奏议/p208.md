<!-- { "loadSidebar": true } -->
　　臣闻神怪之事天子不言妖妄之徒圣人切禁所以防惑乱而止刑杀也臣窃知开封府有犯罪无目人张惠真妄称数百嵗见在京师诳吓聋俗若不早为逐去窃虑别长妖讹牵挂平人渐紊刑法臣伏见天禧中西京河阳妖怪大起不经旬日已到京师或云变化多般或云形状怪异逓相惊恐街坊不宁遂出榜文定其爵赏许人告首庻获妖人自后捉到夜聚晓散人张子元数百人命吕夷简制勘决杀头首六人其余免死惊扰捕逐数月方安盖因此徒造作幻术常加禁止尚恐妖兴忽若信其妄言便恐别生怪异其张惠真采其羣议死必有余本府盖藏上惑圣听免其诛戮奬信妖讹伏望圣慈不听邪言速令逐去仍加防守勿纵妖狂庻兹巧伪之徒不伤清浄之化
　　贴黄臣读书见汉武帝好神仙方术之事封栾大等为文成五利将军馆于宫中与之抗礼自后诈伪俱发并皆诛死即知神仙之徒必不自言竒异张惠真必是夜聚晓散妖妄之人伏望圣慈速令逐于逺恶去处只如长眉行者之亦不宜乆在京师惑乱众庻【天圣五年上】
　　上仁宗乞禁匿名文字　　　吴　育
　　臣伏见近年以来多有造作防忌之语疑似之文或不显姓名暗贴文字恣行毁谤以害雠嫌或宻闻朝廷自谓忠赤若是公直无隐何不指事明言若凴虚造作必蕴邪谋更与隐秘姓名正使奸人得计臣恐自今忠良立身易为倾防国家举事便欲动揺惑君害时无大于此在古之法皆杀无赦虽然陛下聪明必不荧惑亦不可使圣朝长此风俗【寳元二年上时为右正言谏院供职】
　　上仁宗乞禁戚里权要之家涂金
　　钱彦逺
　　臣伏见真宗皇帝诏书以涂金冗费上自宫掖下及庻民一皆禁止三十年间不敢有犯陛下奉以俭约遵守祖宗旧章虽申明涂金之敇嵗下而近日戚里诸亲权要族党并以涂金衣服首饰相尚日增盛丽以至三朝庆防被服入宫蔑视刑典习为惯事且此巧伪之物荡昏心目无益寒饥风俗所以趋竞者禁虽立而法不行故好之愈甚况真宗皇帝崇本冲素讲求制度欲为万世之戒岂可使之废坠此乃国家守成大要属在陛下今欲乞严行禁约涂金匠人依旧条处斩如情理稍轻刺面决配千里外牢城臣寮之家用使造作者并科违制皇亲戚里即不支俸钱一年其失于紏察赏罚并依先朝之旧仍乞指挥内东门司使臣如有诸亲命妇郡县主等入内辄服金衣首饰者并画时禁止不令入内一面具姓名申奏勘责如本非私情别因事彰露亦与同罪所贵先朝之制遵行天下【皇祐元年上时为右司谏】
　　上仁宗乞禁止臣寮上封章告人之罪
　　吕　诲
　　臣窃以着令台谏官许风闻言事盖欲广其采纳辅益聪明迩来中外臣寮宻上封章告人之罪既非职分实亦侵官而又事多不根言无指实理非干已情縁报怨甚至诋讦平素之实暴扬暧昧之事朝廷既难明辨善人无以伸寃刻薄之徒寖成风矣况礼贵徙善法许自新日月既已经乆赦降自当洗涤事傥渉于厚诬理固宜于反坐臣伏乞今后非在言职辄以章奏指计他人日前过犯及事非干已者即以所上文字付有司鞫勘在外则置院推勘所贵止絶狂妄紊烦旒扆仍乞诏示中外严行遵守【嘉祐六年上时知谏院】
　　上神宗乞立制度禁侈靡　　吴大忠
　　臣伏见朝廷比修常平之法将以抑兼并振乏絶可使民富而无离散失所之忧然行之累年虽防贷助之惠犹粒米狼戾而无嵗月之储一有凶灾散亡道路臣尝究其然矣时平日乆文法阔踈小民不知谨身节用之道以惰为乐以侈相骄膳饮必精有一人而兼数人之食服御必华有一日而用数日之费况饮酒般乐游荡无度畧无法禁安得不贫臣闻古者大夫无故不杀犬豕七十者始食鸡豚狗彘之肉今则庻人日以宰羊豕为食不縁賔祭不为飬老安得刍豢而共之古者庻人五十可以衣帛黼黻绣绘以章有徳今则朱紫之饰不间府史美锦文绮逮于臧获安得女工而供之至于宫室舆马器皿之奉率皆称是而又释老之徒斋荐塔庙神祠巫祀鼓舞祈赛所费益以不赀故田野之民不安其业灭裂卤莾从事于农所获既以不足则不免贷于私家私贷不足又以贷于公府常平之息诚薄民贷于公者诚愿然一入其手侈费者十有六七若博奕饮酒又不止此此殆法禁有所未具也臣愚伏愿陛下深诏有司申明法令畧立制度禁侈费以为用财之法民间无职者皆书于籍任之以九职之事不能任则转移执事又不能则给以常饩以共公上之役如是则游手有归财不妄费富足之道足以驯致助成良法其防禁条目已具别奏伏望诏下有司详择立法推行天下【元丰元年时为河北路转运使】



　　宋名臣奏议巻九十八
　　钦定四库全书
　　宋名臣奏议巻九十九
　　宋　赵汝愚　编
　　刑赏门
　　恤刑
　　上眞宗乞除非法之刑　　　钱　易
　　臣窃闻圣人之为政也太上以仁其次以智仁智不行上下无信是以刑之设也盖国家不得已而用之约礼从轻察罪肆赦圣人实有悯伤之心焉是以刑之用期于无刑尔非欲毒于民也凡考罪之狱则五辞五听无有疑屈然后择其时而行之古者痛其不可尽行乃施许赎之典则君之省刑爱民断可知矣尧之时诛四罪止曰殛鲧于羽山窜三苗放驩兠流共工于其处然此四罪者皆杀戮灭絶之典也盖尧之仁圣而四者虽凶尚恶言杀是故国之重者莫先乎刑刑之伤者无至于杀乃修其法式以节其用刑不本于法则刑黩刑黩则法无据法无据则国政暴国政暴则臣不敢言臣不敢言则一人专善恶之心以制天下烛理不及则几于乱矣秦任商鞅仁智不行而厚于法天欲丧秦而始皇复酷于民弃三代之法恣一时之威行肉刑族诛之例为秦民者皆寃之残害父母之体令受苦痛一人有过而九族遭诛汉祖既入闗萧何以文无害居宰相故约秦之法为三章文帝有德诏除肉刑此盖秦汉是非明在简防夫古之肉刑者劓防黥刖之然此刑者非死刑也以其身命尚存令受其刑后代尚以为虐而絶之死刑者有二焉大斩小绞绞者以首领犹全故分二等百代奉之以为常法有司承式罔敢増变窃见近代以来非法之刑不知建于何时本于何法律文不载无以证之亦累代法吏不敢言而行之至于今日或行劫杀人白日夺物背军逃走与造恶逆者或时有非常之罪者不从法司所断皆支解脔割断截首足坐钉立钉钩背烙筋及诸杂受刑者身具白骨而口眼之具犹动四体分落而呻痛之声未息置之阛阓以示徒众四方之外长吏残暴更加増造取心活剥所不忍言十五年前抗州妖僧造变数嵗前蜀部両回作乱事败之后多用此刑亦恐仁圣之朝不能除之则永为讹法今葢以巳死之刑复加脔截断割此即古五虐之刑不酷于今矣凡罪当死故重矣刑止于杀则绞斩行焉复使先受苦痛脔截断割然后就刑然亦非欲黩于刑所贵诫于后人令无犯者臣淳化中寄居寿春县见廵检使生钉一贼而于集众之际犹盗人物者此岂严刑可诫乎若使严刑可诫则秦之天下无一黔首为盗贼矣汉文措刑亦乱国矣三代以来当先刑矣齐之以刑亦不当言民免而无耻矣臣愚见以谓一人爱民民亦爱一人既爱于上则奉上而惧茍以严刑欲诫则惧未至而怨已深伏惟陛下仁理天下德感中外事天地如父母爱赤子如婴孺僭伪悉荡祥瑞叠现古帝王不能行之者皆行之近代未复古者悉复之臣恐近代非法之刑非陛下能除之则后代相承益为常行矣臣又窃见唐文皇以人之五藏系于背有罪者仍不行鞭背虑伤其命故于今称善理天下能保社稷皆曰文皇放死罪四百令归毕农然后就法至期而无一人不到者此岂在严也且近广州僣称帝号理广以酷死于毒刑汤煎锯解靡所不至广民怨之立于刀刃今之史传贬以尚刑太祖神德皇帝平之而絶其法广民于今歌颂鼓舞方保其生死亦无怨今或非法之刑不除亦恐政阙况割心刖胫独夫受行之矣为万古所笑今以此为刑臣耻之陛下亦必耻之非臣尽心报政孰肯言于陛下非陛下大圣仁慈孰能信臣而行之哉臣不胜深有所望乞自今后明下诏书断天下非法之刑止存绞斩则仁政王道尽在此矣陛下从而行之则诛臣一身愚直之罪亦幸矣【咸平五年上时通判蕲州】
　　上仁宗乞天下死罪皆得一覆奏
　　燕　肃
　　臣窃考唐大理卿胡演进月囚帐太宗曰其间有可矜者岂宜一以律断因诏凡大辟罪令尚书九卿谳之又诏凡决死刑京师五覆奏诸州三覆奏自是全活甚众贞观四年断死罪二十九开元二十五年断五十八今天下生齿未加于唐而天圣二年断大辟二千四百三十六视唐几至百倍京师大辟虽待覆奏而州郡之狱有疑及情可悯者至上请而法守多所举駮官吏率得不应奏之罪故皆増饰事状移情就法失朝廷钦恤之意望准唐故事天下死罪皆得一覆奏议者必曰待报淹延臣则以为汉律皆以季秋论囚又唐自立春至秋分不决死刑未闻淹延以害汉唐之治也【天圣四年上时判刑部下其章中书王曽以谓天下皆一覆奏则必死之人徒充满狴犴而久不得决请狱疑若情可矜者听上请遂下诏曰朕念生齿之蕃扺冐者众法有髙下情有轻重而有司巧避防文一切致之重辟岂称朕好生之志哉其令天下死罪情理可矜及刑名疑虑者具案以闻有司无得举駮】
　　上仁宗论开封府公事不经紏察司引问
　　范　镇
　　臣等奏陈开封府勘到桑逹公事不经本司引问便行处断虽攀援近例即元无正条乞今后一切编勑施行今月十九日准宻院劄子节文右开封府縁有上件体例所乞今后一依编勅施行已奉圣防不行臣等未晓此理检防开封府前后承受特防勘鞫公事本非因圣意有所喜怒皆是府县失职不能禁奸奸发之后尚未举觉致烦圣聪旁加采听正是其救过茍免之际然则结案之后一行密问略辨白黒宜无所害何必深自蔽匿偷欲了当或内懐不辜无所申吐恐此但可以成狱吏舞文之敝而未足副朝廷恤刑之意也先帝圣德仁明钦恤庶狱以京师浩穰刑狱最繁故建设紏察一司令澄审眞伪欲使凡受罪者自以不寃从建置以来毎有大辟倍加精宻此则先帝不敢兼于庶狱庶慎惟有司之任圣鍳卓然与文王等矣若以奉圣防并中书宻院所勘公事即不録问无乃非先帝之意乱有司之守大凡设法者必闗盛衰以立制防因循以杜渐今既曲许圣防中书宻院所勘公事不复审察未见所以尊朝廷重刑罚之理而适足启府县弛慢不勤其职狱吏侵侮无所忌惮罪人衔寃不得告诉之弊此臣所不谕也又窃见朝廷旧法中外通制官府常守皆不许用例破条今或于四方承平之日京师取则之地刑狱极审之司人命至重之际特许废条用例事理舛又臣所不谕也臣等蒙朝廷选委不敢不尽心诚望万分有一可补圣政非欲采摭错失以为已能但先帝所谨者亦望陛下谨之刑不可滥敝不可启条不可废苛不可广乞今后府司及左右军廵大辟公事内虽系奉圣防及中书密院勘送者案成之后一依编敕施行贵得允当【嘉祐四年七月同刘敞上时为知制诰纠察在京刑狱】
　　上神宗乞春夏不断大辟　　苏　颂
