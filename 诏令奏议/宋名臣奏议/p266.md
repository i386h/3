<!-- { "loadSidebar": true } -->
　　臣闻好兵犹好色也伤生之事非一而好色者必死贼民之事非一而好兵者必亡此理之必然者也夫惟圣人之兵皆出于不得已故其胜也享安全之福其不胜也必无意外之患后世用兵皆得已而不已故其胜也则变迟而祸大其不胜也则变速而祸小是以圣人不计胜负之功而深戒用兵之祸何者兴师十万日费千金内外骚动殆于道路者七十万家内则府库空虚外则百姓穷匮饥寒逼迫其次必有盗贼之忧死伤愁怨其终必致水旱之报上则将帅拥众有防扈之心下则士众久役有溃叛之志变故百出皆由用兵至于兴事首议之人防谪尤重葢以平民无故縁兵而死怨气充积必有任其咎者是以圣人畏之重之非不得已不敢用也自古人主好动干戈由败而亡者不可胜数臣今不敢复言请为陛下言其胜者秦始皇既平六国复事胡越戍役之患被于四海虽拓地千里逺过三代而坟土未干天下怨叛二世被害子婴就擒灭亡之酷自古所未尝有也汉武帝承文景富溢之余首挑匈奴兵连不解遂使侵寻及于诸国嵗嵗调发所向成功建元之间兵祸始作是时蚩尤旗见长与天等其春戾太子生自是师行三十余年死者无数及巫蛊事起京师流血横尸数万太子父子皆败班固以为太子生长于兵与之终始帝虽悔悟自克殁身之恨已无及矣隋文帝旣下江南继事夷狄炀帝嗣位此志不衰皆能诛灭强国威震万里然而民怨盗起亡不旋踵唐太宗神武无敌尤善用兵旣已破灭突厥高昌吐谷浑等犹且未厌亲驾辽东皆志在立功非不得已而用其后武氏之难唐室陵迟不絶如线葢用兵之祸物理难逃不然太宗仁圣寛厚克已裕人几至刑措而一传之后子孙涂炭此岂为善之报也哉由此观之汉唐用兵于寛仁之后故其胜而仅存秦隋用兵于残暴之余故其胜而遂灭臣毎读书至此未尝不掩巻流涕伤其计之过也若使此四君者方其用兵之初随即败衂惕然戒惧知用兵之难则祸败之兴当不至此不幸每举輙胜故使狃于功利虑患不深臣故曰胜则变迟而祸大不胜则变速而祸小不可以不察也昔仁宗皇帝覆育天下无意于兵将士惰媮兵革朽钝元昊乘间窃发西鄙延安泾原麟府之间败者三四所防动以万计而海内晏然兵休事已而民无怨言国无遗患何者天下臣庻知其无好兵之心天地神谅其有不得已之实故也今陛下天锡勇智意在富彊即位以来缮甲治兵伺隣国羣臣百寮窥见此指多言用兵其始也弼臣执国命者无忧深思逺之心枢臣当国论者无虑害持难之识在台諌之职者无献替纳忠之议从微至着遂成厉阶旣而薛向为横山之谋韩绛效深入之计陈升之吕公弼等隂与之协力师徒防败财用耗屈较之寳元庆歴之败不及十一然而天怒人怨边兵背叛京师骚然陛下为之旰食者累月何者用兵之端陛下作之是以吏士无怒敌之意而不直陛下也尚頼祖宗积累之厚皇天保佑之深故使兵出无功感悟圣意然浅见之士方且以败爲耻力欲求胜以称上心于是王韶搆祸于熙河章惇造衅于横山熊本发难于渝泸然此等皆戕杀已降俘累老弱困弊心腹而徒取空虚无用之地以为武功使陛下受此虚名而忽于实祸勉强砥砺奋于功名故沈起刘彛复发于安南遂使十余万人暴露瘴毒死者十而五六道路之人毙于输送资粮器械不见敌而尽以为用兵之意必且少衰而李宪之师复出于洮州矣今师徒克防锐气方盛陛下喜于一胜必有轻视四夷陵侮敌国之意天意难测臣实畏之且夫战胜之后陛下可得而知者凯旋防奏拜表称贺赫然耳目之观耳至于逺方之民肝脑屠于白刃筋骨絶于餽饷流离破产鬻卖妻男薫眼折臂自经之状陛下必不得而见也慈父孝子臣寡妇之哭声陛下必不得而闻也譬犹屠杀牛羊刳脔鱼鼈以为膳羞食者甚甘死者甚苦使陛下见其号呼于挺刃之下宛转于刀几之间虽八珍之美必将投筯而不忍食而况用人之命以为耳目之观乎且使陛下将卒精强府库充实如秦汉隋唐之君旣胜之后祸乱方兴尚不可救而况所在将吏罢软凡庸较之古人万万不逮而数年以来公私窘乏内府累世之积扫地无余州郡正税之储上供殆尽百官俸廪仅而能继南郊赏给乆而未办以此举动虽有智者无以善其后矣且饥疫之后所在盗贼蠭起京东河北尤不可言若军事一兴横敛随作民穷而无告其势不为大盗无以自全边事方深内患复起则胜广之形将在于此此老臣所以终夜不寐临食而叹至于恸哭而不能自止也且臣闻之凡举大事必顺天心天之所向以之举事必成天之所背以之举事必败葢天心向背之迹见于灾祥丰歉之间今自近嵗日蚀星变地震山崩水旱疠疫连年不解民死将半天心之向背可以见矣而陛下方且断然不顾兴事不已譬如人子得过于父母惟有恭顺静思引咎自责庻几可觧今乃纷然诘责奴婢恣行棰楚以此事亲未有见赦于父母者故臣愿陛下逺覧前世兴亡之迹深察天心向背之理絶意兵革之事保疆睦邻安静无为固社稷长久之计上以安二宫朝夕之养下以济四方亿兆之命则臣虽老死沟壑瞑目于地下矣昔汉祖破灭羣雄遂有天下光武百战百胜祀汉配天然至白登被围则讲和亲之议西域请吏则出谢絶之言此二帝者非不知兵也葢经变旣多则虑患深逺今陛下深居九重而轻议讨伐老臣庸懦私窃以为过矣然人臣纳忠于君因其旣厌而止之则易为力迎其方锐而折之则难为功凡有血气之伦皆有好胜之意方其气之盛也虽布衣贱士有不可夺自非智识特逹度量过人未有能勇于奋发之中舎巳从人惟义是听者也今陛下盛气于用武势不可囘臣非不知而献言不已者诚见陛下圣德寛大听纳不疑故不敢以众人好胜之常心望于陛下且意陛下他日亲见用兵之害必将哀痛悔恨而追咎左右大臣未尝一言臣亦将老且死见先帝于地下亦有以借口矣惟陛下哀而察之【熙寕十年上时为宣徽南院使检校太傅东太一宫使此疏实蘓轼代作】
　　上神宗论养兵　　　　　　吕大忠
　　臣闻天下之患终在腹心而始在边鄙边鄙之患轻在御敌而重在养兵汉以匈奴千里转饷而天下困唐以藩镇耗竭国用而人心离则是今日养兵之弊终为他日腹心之大患不可不察也夫养兵所以制敌将使边鄙安靖而腹心受其赐也今养之太冗而处之无法朘削腹心以供其费而犹不足虽能胜敌无所用之况不能胜者哉虽然边不可不防兵不可不养弊之甚者则宜更之患之大者则宜消之必使天下井牧其地伍两其民无事则耕有事则战是臣之愿也未可遽行如汉之屯田唐之府兵亦足为善法而不能尽用则今日养兵终危道也危道之中又有甚焉以疲弱失教之兵置之极塞不毛之地日耗贵直之粟嵗劳挽馈之力防小至则不足与校而强校之防大至则不能以支更求益兵而申其致师之计则是以有限之财供无涯之费非徒费也又将起腹心大患岂非危道之甚者邪为今之计亦可以回顾少思而去其太甚者矣臣谓今日之寨户近于屯田今日之义勇近于府兵如广募而精教之以销禁兵之弊一寨戸之勇过于禁兵十人五义勇之费不敌禁兵一人以此校之养兵大费已省其半矣臣又闻自古及今有一国当一边一州当一道者禄赏自足未闻取备于内也秦汉之际一燕一代自当匈奴本朝之初庆州姚内斌雄州李允则自当一道此无他兵精而无冗食也时使而不久戍也岩险其垒而不多留兵也通其互市以致州粟也多置屯田以息逺饷也广募土人以减禁旅也冦不至则吾戒疆吏毋轻犯以致敌也冦旣来则吾饬守将不与其幸胜也冦将退则吾度其盛衰虽空垒以之可也事既寕则吾计曲直虽益兵而报之亦可也凡此者虽非先王之法不犹愈于今日之弊哉以臣之愚虽不足以权大事欲望圣慈试以臣言叅问边臣许其极论是非覆奏如以为非则是边臣欺罔陛下终不能销天下腹心之患或以为是则愿陛下不惮一时之劳尽讲遗法而行不三四年国力民心庻可苏矣臣无状奉使以挽馈为职不能广谋财利以应一切之急而言及养兵之弊人皆以臣为不善避嫌独臣之愚志安社稷不忍缄黙以自取容也【元丰二年上时为河北路转运判官】








　　宋名臣奏议巻一百二十一
<史部,诏令奏议类,奏议之属,宋名臣奏议>
　　钦定四库全书
　　宋名臣奏议巻一百二十二
　　宋　赵汝愚　编
　　兵门
　　禁衞
　　上仁宗论京师衞兵单寡　　张方平
　　臣伏以京师本古之陈留郡天下四冲八逹之地自唐室以前尝为重藩五代朱温始封梁王后因其宫府定而为都五姓相承共十一帝四十九年乱亡之速自古无有抑由都城四向无险阻之形藩篱之固逼近戎敌方镇握彊兵于外乗禁卫之虚弱本末倒置也国朝太祖皇帝深虑安危之计始削诸节度之权屯兵于内连营畿甸又修治西京宫室葢有建都之意然利于汴渠漕挽之便因循重迁先帝通好北戎即叙西戎尔时可以减戍消兵致生民于富厚矣太平三十年使军士坐费仓库以困天下非不深思逺谋也知祖宗本意依重兵而为国势不可去也近昊贼犯边渐发禁兵西屯四路在京军旅所留无几今又北防事衅已萌两敌合从人心揺动外有武帅分摠兵而宿卫之师日益单寡尾大不掉根虚必揺势之当然不可忽也愿留圣虑为社稷计京都宜常宿重兵以封殖根本且乞勘防见在指挥人数若果阙少请从内出金帛召募材力训齐教练必须精锐以充禁卫无更外屯夫猛虎所以百兽伏者以其爪牙利也若虎而去其爪牙则犬豕鹿麋皆可以相狎兵卫者国之爪牙也足兵足食乃可以威服四方弹压奸乱矣【庆歴元年上时知谏院】
　　上仁宗论卫士之变乞黜责皇城司及当直
　　臣寮　　　　　　　　　何郯等
　　臣等伏闻今月十八日夜崇政殿前宿直皇城司亲事官四人殴打人贠至死并刼取库兵縁上殿屋惊动御寝其罪人除捉获及伤死外余党二人二十日捕获之时称被众人争夺致死捉获一名虽覩勘断讫所有当职臣寮或闻已传宣释放传之中外颇骇羣聼伏缘殿廷所置宿卫本为人主预备非常今卫士自生变故所爲凶悖意不可测兼后来所获余党走入最为要害仍闻累传圣防令未得杀死而全不依禀葢是本管臣寮惧见捕获之后勘鞫得情理深切所以容纵手下众人殴死以圗灭口欲轻失职之罪情状如此理无可恕太祖皇帝朝酒坊火发本处兵士因便作过太祖皇帝以本坊使副田处岩等不能部辖并处极法今乗舆咫尺贼乱窃发凶恶之状无大于此而居职者旣不能察举当宿者又不即擒捕未正典刑何塞公议深恐朝廷威令从此寛弛伏乞断自圣意特降指挥将应系干当皇城司及当夜宿直臣寮并等第重行黜降用振威罚所贵禁近之司不敢旷慢【庆歴八年闰正月上时为侍御史知杂事】
　　上仁宗论卫士之变乞责降杨怀敏
　　何郯等
