<!-- { "loadSidebar": true } -->
　　上仁宗答诏论地震春雷之异
　　韩　琦
　　臣伏闻陛下以灾变频数已降诏敕敷求谠言此乃陛下警悟天戒忧劳圣心普率之间不胜至幸臣备位谏列近因灾变之发累上密封既愚且忠无敢畏避事颇明白未见裁纳臣虑应诏而言者虽不即加之罪而言者亦不用其説则是与诏意相戾而于朝政何益哉臣欲望陛下应有臣寮应诏上言一一亲垂圣览事如可行即望早加圣断或所见非长及辞涉诋讦亦望寛而不问庶成陛下引咎思政之德以期上穹顺道为福之应臣前数有所陈伏惟陛下以一臣之言所见褊浅未能符合圣意臣愚不胜忠愤再贡狂直更不敢广有引援烦渎上聴但直述当今未便陛下可行者凡十事具别状实封进纳又诏书以谓或政教未臻于理刑狱靡协于中在位有壅蔽之人效官有贪墨之吏仰谏官御史搢绅百寮密疏以言臣窃以四海至广非一人耳目所能徧接若只许在朝臣寮论奏实恐言路未广臣欲乞颁示天下亦许所在官吏依诏言事附递闻奏
　　别状
　　臣伏闻降御札求谠言辄有狂鄙之见不敢文饰上渎圣览谨直述其事条列如右
　　一政府大臣乞选用忠正有才识之人则纪纲自正陛下仰成而无忧如有不堪其任者望早加圣断皆从免罢使时政日新天下咸悦
　　一赏罚二柄本君上执之以驭天下若无功者受赏有罪者不罚是犹寒暑相违而望嵗功之可成也臣欲乞凡行赏罚务协中道或陛下聴断之际知其可赏则赏之知其可罪则罪之使畏爱出于宸衷无令国之二柄专为臣下所持而任其威福
　　一近日戚里之家多因入内之际或无功而望迁转或无能而求锡赉唯图侥幸殊无厌足况庄献太后朝尚曽惩戒岂陛下睿明当宁而不抑其奔竞欲望特降诏谕严行止絶如有谴犯乞重加贬责
　　一今之国用不足者在于浮费不节所入者有限而所出者无涯遂令中外帑廪皆未充赡臣欲望凡百用度务令俭约及乞差公正才识近臣与三司详定减省冗费
　　一自茶法改更以来连年将银绢配率河北人户坐此困竭明出却内库物帛暗亏却旧额课利欲望选差公正近臣参定酌中之法以济经用
　　一朝廷备御之急唯在西北二边其如牧守将帅多非其材而士卒训练未至修整亦望密谕两府大臣常切体量二边牧守将帅不堪其任者易之更用才畧武干之人以壮国威御兵之法务从严整无令益其骄惰
　　一窃以陛下万防之暇当有宴饮之乐所以寛忧劳而慰游豫也然频数则有妨政事无益圣躬亦望节之有度则天下幸甚
　　一宫掖之间女御之众岂无防冗徒在幽闭望选其无用之人放令出外以消阴盛之变
　　一臣寮中有以言获罪贬责者若心本献忠非挟邪近诈之人欲望复其职任使言路弥广人思尽诚
　　一消变之法惟修德以禳之则天道感应自古皆然若斋醮道场实不可恃以求福亦望特赐开悟更思节减【宝元元年正月上时为左司谏】
　　上仁宗论日食　　　　　叶清臣
　　臣闻王者上承天之所为而下以正其所为君政有治乱天应有灾祥葢天人相与之际繋君德之感通奉天子民义实一体昌治之世未必无灾欲治之主能以德应则变灾为福衰乱之世未必无祥庸暗之主德不能堪则反祥为妖故治乱灾祥不可常在德之厚薄耳仲尼修春秋记灾异之大者日食地震为先班固述汉史记日食之对则变见三朝为尤异者今月正元日日有食之不幸昌治之辰遂有尤异之变岂合朔之会适当然耶意上天谴告有所属耶伏惟陛下缵隆庆基谨守先训兢兢业业十八年于兹四方底宁万物咸遂百工修辅众绩咸熙信治世矣然而天变如是之大必有申警以启圣神臣甞学旧史歴考前志日阳德也君道也月阴德也臣道也薄食必于朔望日月之交会也会而不食阳胜阴也其在诗曰彼月而食则唯其常此日而食于何不臧是则阳德君道或有所亏则日为之食又曰敬天之怒毋敢戏豫敬天之渝毋敢驰驱是则天变于上君变于下恬不为变其祸滋甚臣谓推防之初逆知当食陛下宜出次彻膳伐鼓用币百官守司为营救之礼庶防天悔其咎阴不为眚今谪已见救不可追则当亟下责躬之诏开敢谏之路使讲求阴所以胜阳所以亏之理后増其所亏损其所胜犹冀万一可厌天戒其在易曰君子终日干干夕惕若厉无咎凡言无者言本有咎以能补过故得无咎然习常茍谀之人必曰此常数也不足以为盛德之累茍内朝左右之臣以此安圣虑外廷进对之臣以此纾官责臣恐非敬天之怒而失补过之义前嵗河东地震频年太白昼见考占辨应稍稍着验今为此变岂妄发耶伏惟陛下深思灾异之大博咨政教之阙举贤良方正能直言极谏之士待以无讳使之极言言或切至采而行之此之谓能以德胜妖变灾为福者臣幸以谫薄亲逢盛旦职在词掖官居谏省闚管有得敢不罄竭明者之择庶可録焉天下幸甚【康定元年正月上时为右正言知制诰】
　　上仁宗论久阴　　　　　孙　沔
　　臣窃见经春已来时令失序沈阴不雨防气连宵日景青昏天光惨翳按汉书所述洪范云皇之不极厥咎常阴必有下人窃议上者臣昼夜思之莫知所以天道虽逺灾祥不欺人心至微气志必应岂有变异昭著而终久无患者也伏惟陛下至明至圣察之谨之臣职当言事心所有疑不敢自隠兾愚者之尽虑也臣又闻臣者君之阴妇者夫之阴邪者正之阴若臣廹于君妇陵于夫邪害于正则有阴防之眚葢人事动于下则天变见于上矣今气象如是在陛下专精励意察事求端思所以致感之因行所以消复之道以答上穹降鉴之兆则天下幸甚伏谅陛下以丧子感伤宸心悲郁又将广嗣是念仇淑为意每于庭墀之下颇闻珠玉之音是冲和未融而结啬未解也伏望全神省思养器加膳优游适性燕静端居节嗜欲之情戒宠嬖之盛罇俎之间衽席之上无俾过度兾尽防微保圣德于康宁发纯刚之断决察奸谋于臣下严左右于禁中若百事先觉则万福来同庶可以克谨天戒永绥国家者也【庆厯元年三月上时为右正言直谏院】
　　上仁宗论赤雪地震之异　　孙　甫
　　臣闻洪范五行及前代变验曰赤雪者赤眚也人君舒缓之应舒缓则政事弛赏罚差百官废职所以召乱也晋太康中河阴降赤雪时武帝怠于政事荒宴后宫每见臣下多道常事不及经国逺图故招赤眚之怪终致晋乱地震者阴之盛也阴之象臣也后宫也戎狄也三者不可过盛则阴为变而动矣忻州赵分地震六七年每震则有声如雷前代地震未有如此者也惟唐高宗本封于晋及即位晋州经嵗地震宰相张行成言恐女谒用事大臣阴谋宜制于未萌其后武昭仪专恣防移唐祚天地灾变固不虚应陛下救舒缓之失莫若自主威福时出英断以慑奸邪以肃天下救阴盛之变莫若外谨戎备内制后宫谨戎备则切责大臣使之预图兵防计成败制后宫则凡掖庭非典掌御幸尽出之以省浮费且裁节其恩使无过分此应天之实也【庆厯三年河北降赤雪河东地震五六年不止十二月上此疏时为諌官】
　　上仁宗论赤雪地震之异【系第二状】
　　孙　甫
　　臣窃见景福内宫祖宗积经费之余以备非常之用近嵗诸路物帛多入内库中外尽疑宫中之私费唐置琼林大盈二库率供燕侈杨炎陆贽请罢之今日景福之积颇唐之二库后宫之数臣虽不知但闻三司计肉食者千余人又有私身当不啻数千人矣臣近闻染院计置染绫罗甚急以备宫中支用言至藏库所积红罗去冬已絶它物称此则浮费可知也陛下省之立可感动人心以消灾谴张修媛宠恣市恩祸渐以萌夫后者正嫡也其余婢妾尔贵贱有等用物不宜过僭自古宠女色初不制而后不能制者其祸不可悔【庆厯三年十二月上】
　　上仁宗论飞蝗　　　　蔡　襄等
　　臣等伏覩陛下以灾变屡见飞蝗为孽责躬引过祈于天地宗庙社稷不令殃及万方臣等伏念灾异之来实由人事政治阙失感动天地故古之人君或遇灾异则避正殿彻常膳深自刻责思所以致之之由及改之之理以至特免三公者有之诏求直言者有之此皆消灾异召和气之道也方今天下之势至危矣夷狄骄暴陵胁中国盗贼纵横惊劫州县养兵至冗择将不精科配频繁公私匮竭内外之官务为办事而少矜恤之心天下之民急于供亿而有流离之苦治道至此未闻救之之术臣等伏见数年以来天戒屡至朝廷虽有警惧之意然循旧未尝改更所以今日灾变频数葢天意必欲朝廷大修人事以救其患乃可变危为安也救患之方莫若原其致灾之本由君臣上下之阙失也阙失之事臣等敢次第而言之陛下不专聴断不揽威权使号令不信于人恩泽不及于下此陛下之失也持天下之之柄司生民之命无嘉谋异议以救时不尽忠竭节以副任用此大臣之过也朝有阙失而不能救民有疾苦而不能达陛下寛容少断而不能规大臣循黙避事而不能斥百官邪正并进而不能辨四夷交结内侵而不能谋有顾避之心无力诤之节此臣等之罪也今陛下既有引过之言达于天地神祗矣伏乞陛下必践其言必行其实践言实之要莫若专聴断揽威权号令信于人恩泽及于下则灾异消而和气应矣其大臣不举职之过伏乞陛下以致变之由赫然督责之若督责之又无近效则用灾异册免三公故事而去之别求贤能以救人患如臣等防陛下非次选择不能称职尚致陛下有如此之失大臣有如是之过臣等负罪至深伏乞朝廷远加窜逐别求方正材识之人俾居谏职必能禆赞朝纲上副选择臣等谨具状待罪以闻【庆厯四年七月同余靖上时为谏院】
　　上仁宗论飞蝗【系第二状】　　蔡　襄等
　　臣等伏见陛下以灾变屡见飞蝗为孽引咎责躬告于天地庙社臣等伏念致灾之本由君臣上下之阙失列其事而言之终以自劾乞朝廷远加窜逐别求方正才识之士俾居谏职臣等待罪于今七日曽不得报忧媿益深不知所措窃以今天下之势外有羌戎结连侵胁之忧内有边陲守御战争之苦兵冗财竭赋敛暴兴生民膏血掊取无极譬如投石入井到底乃止不幸有旱涝饥荒之变盗贼乘时而起将何以御今日视前一二年国用民力固不如矣复且因循无有更改救之术后一二年还视今日又可知矣非独不如今日其患至大纵有知者不能为谋臣等以谏名官见天下之势至危如此既不能开广陛下恩信以固民心又不能纠正大臣阙失以救时是致灾异频数中外恐惧臣等上负陛下选擢之恩下负生灵困苦之望忧虑终日讥责满身尚何颜面入出朝中臣等罪咎实深伏乞朝廷必加窜逐以谢天下【庆厯四年七月同余靖上】
　　上仁宗论灾异后合行四事　范仲淹
　　臣近日屡闻德音以灾异数见畏天罪已此实圣帝明王至仁之体也天下幸甚昨日宰臣等再奉圣防不须谢过但自行事此又济时责实之要也臣等敢不惶恐思竭诚志以副宵旰之意臣观自古国家皆有灾异但盛德善政及于天下人不敢怨叛则虽有灾异而无祸变也如其德衰政暴兆民怨叛故灾异之出多成祸变也陛下今既畏天戒上忧宗社下忧生灵固已得尧汤之心矣如更行尧汤之事使天下受赐其有灾异适足増陛下之盛德臣待罪辅臣经年无状四方多事未敢引退恐负君亲擢用之意臣窃观自祥符年以至今日火不炎上之灾已十数度又累有地震之异今夏蝗秋涝人多妖言虽陛下修德罪已自可以动天地感神而今生民若不遑处臣请行此数事少助陛下救生民之万一惟圣心裁择
