<!-- { "loadSidebar": true } -->
　　臣闻言天下之难言者不敢冀必然之听未必听而不可不言者所以尽为忠之心况臣遭遇圣明容纳谏诤言之未必不听其可黙而不言臣伏见自去嵗以来羣臣多言皇嗣之事臣亦尝因灾异窃有奏陈虽圣度包容不加诛戮而愚诚恳至天听未回臣实不胜爱君之心日夜区区未尝防此思欲再陈狂瞽而未知所以为言今者伏见兖国公主近巳出降臣因窃思人之常道莫亲于父子之亲人之常情亦莫乐于父子之乐虽在圣哲异于凡伦其为天性于理则一陛下向虽未有皇嗣而有公主之爱上慰圣顔今既出降渐踈左右则陛下万机之暇处深宫之中谁可与语言谁可承顔色臣愚以谓宜因此时出自圣意于宗室中选材贤可喜者録为皇子使出入左右问安侍膳亦足以慰悦圣情臣考于书史窃见自古帝王虽曰至尊未尝独处也其出而居外也不止百司公卿奏事而巳必有儒臣学士讲论于闲宴左右侍从顾问语言其入而居内也不止宦官宫妾在于左右而巳其平居燕寝也则有太子问安侍膳于朝夕其优游宴乐也多与宗室子弟懽然相接如家人计其一日之中未尝一时独处也今陛下日御前后殿百司奏事者往往仰瞻天顔而退其甚幸者得承一二言之德音君臣之情不通上下之意不接其余在庭之臣儒学侍从之列未闻一人从容亲近于左右入而居内则至于问安侍膳亦阙于朝夕则陛下富有四海之广躬享万乘之尊居外则无一人可亲居内则无一人得亲此臣所以区区而欲言也伏惟陛下荷祖宗之业承宗庙社稷之重皇子未降储位久虚羣臣屡言大议未决臣前所奏陈以谓未必立为储贰而且养为子既可以徐察其贤否亦可以待皇子之降生于今为之亦其时也臣言狂计愚伏俟斧【嘉祐二年八月上时为翰林学士】
　　上仁宗乞择亲贤优以封爵使入侍禁中
　　吴　及
　　臣闻帝王之治必隆骨肉之爱而以至亲夹辅王室诗曰怀徳维宁宗子维城故同姓者国家之屏翰储副者天下之根本陛下以海宇之广宗庙之重而根本未立四方无所系心上下之忧无大于此谓宜发自圣断择宗室子以备储副以服属议之则莫如亲以人望言之则莫如贤兼亲贤然后优封爵以宠异之选重厚朴茂之臣以导之听入侍禁中示欲为后使中外之心悚然瞻望曰宫中有子矣陛下他日有嫡嗣则异其恩礼复令归邸于理无嫌于义为顺弭觊觎之心属天下之望宗庙长久之策也【嘉祐三年二月上时为右正言谏议供职】
　　上仁宗乞表异亲贤巩固王室
　　包　拯
　　臣伏读前史见圣王之御天下也初纂大业即建储贰盖所以安亿兆危疑之心絶中外觊觎之望乃有国之常典而厯代所遵守者也伏自陛下绍隆丕绪已逾三纪仁孝恭俭之徳格于上下孜孜求治未甞一日少怠兹固羣臣仰望清光之不暇但以东宫虚位日久天下之心忧危至切虽前后臣寮论列者多矣卒不闻有所处置未审圣意持久不决者何也夫万物皆有根本而太子天下之根本也根本不立祸孰大焉今既皇嗣未降亦当采诗人磐维之义固天下根本之地不可忽也臣愿陛下特出宸断宻与执政大臣协议精择宗室中亲而有徳望众所推重者优以封爵置在左右日加训诲仍与增补寮属选用厚重方正之士令就禁邸谕以善道益其闻见如此则不唯表异亲贤抑亦巩固王室可以挫奸雄观望之意也竢皇嗣诞育则以优礼而进退之此亦古今之通义陛下何惮而不为哉伏覩艺祖以艰难得天下以圣继圣传于陛下垂及百年陛下岂可不念祖宗之业当传之无穷若乃徇目前之适忽经久之策必稔祸于将来恐非社稷之福也陛下得不留神而熟虑乎臣以踈外之迹累当言责之任今陛下以臣愚直擢在宪府若畏罪不言是上孤陛下委用之意臣不忍为惟陛下审其当否断而行之则天下幸甚【嘉祐四年六月上时为右谏议大夫权御史中丞】
　　上仁宗乞择艺祖太宗子孙立为皇子
　　张　述
　　臣读书为儒厯览经史而效官州县唯有忠义常尽瘁于职业自登朝列伏见皇嗣未立中外忧之十余年间已五次上书所言皆指陈宗庙社稷可安可危之事自知卑微天听髙邈伏虑衡石程书之时不足感悟宸听又恐言词激切触犯忌讳为左右隐蔽臣伏念三圣寳位传付陛下陛下在位既四十年未有继嗣陛下曾不细思之耶若子细思之则忧宗庙社稷俾继嗣不絶矣若未子细思之耶不当因循委顺天命一祖二宗传付陛下寳位欲其宗庙社稷世世嗣续不絶则陛下方为孝矣臣愚敢引杜太后之言庶激切感悟陛下之心杜太后临终以艺祖得天下谓无长君所以艺祖得之艺祖奉杜太后之言所以不忍传之子而传之太宗是也向使世宗在位更十数年少帝嗣位艺祖岂得有应天顺人之事乎陛下当思之陛下昔诞育豫王若天意与陛下则今已成立矣近闻一年中诞四公主若天意与陛下则其中有皇子矣上天之意如是陛下合当悟之陛下在位四十年当其安宁万岁时宜审择艺祖太宗贤子孙且立为皇子但且异其爵位试之官政系天下之望陛下详察有贤徳可以传付则立之所以谨重大事俾宗庙社稷得其主矣而况天地之大五行休王皆有数在天地之中固不可逃其数也一旦卒有万一不可讳仓皇之际危急之间寳位神器而欲使宫闱左右中官两府递相观望而一言谋之岂陛下之心轻祖宗之基业如是之易也当陛下安康之时不能择而为之欲至仓皇之际顾令左右取次谋之此陛下不谨重三圣之基业同寻常之事尔夫继嗣有贤有不贤则朝政有治有乱宗庙社稷有安有危陛下之心固亦知之矣今陛下在位岁久万机之政稔闻熟见但欲凝神渊黙垂拱仰成威福赏罚虽曰出自朝廷即陛下不专于巳赏罚不专于巳而威福渐移于下臣愚实忧之书曰惟辟作福易曰其所由来者渐矣履霜坚氷至葢言渐之不巳则东汉陵夷之祸复见于今矣臣愚生不能有益圣世所以吐肝沥胆触犯忌讳狂言僣説庶有感悟陛下之心若有所感悟而能择继嗣绍隆宗庙社稷俾世世祭享不絶臣虽赴鼎镬万死之日犹生之年而名不朽挂于忠义之列所求遂矣【嘉祐六年六月上时为职方员外郎提防淮浙铜场】上仁宗乞罢祷祠立副君　　胡　宿
　　臣被防令为青词祷诸陵山川以求储嗣臣闻汉文帝二年有司请豫建太子是时文帝已有元子犹对有司称楚王吴王淮南王皆秉徳以陪朕何为不豫哉太祖皇帝感昭宪太后遗言舍魏王而立太宗自开辟以来神武英断未有如太祖皇帝陛下必待圣嫡然后拟议非居安思危之道愿察宗室敦厚慈仁可以为副君者立之则储贰之分定天下之心安矣欲望圣慈特赐睿断臣不胜区区之情【嘉祐六年上时为翰林学士疏奏遂罢祈祷】
　　上仁宗论皇嗣如已有所属乞宣示中书宻
　　院奉行　　　　　　　韩　
　　臣窃见近岁以来内外忠孝之臣以陛下临御四海已四十年而皇嗣未育天下无所系心不避重诛继有论奏乞于宗室中择幼而可教者权为嗣陛下慈仁崇俭冠絶今古天监至明非晚必生圣子以为庙社无疆之庆至时宗室中权为嗣者优加职秩使之退就宫邸诚善议也臣愚窃怪陛下何疑而不行之然兹事至大当独断于圣心虽至亲至近之人不可预议如陛下素有所属已得其人则望宣示中书枢宻院使奉而行之以慰中外之意若谓贤愚难审选择当谨则臣曾乞于内中建学取宗室中幼而谨厚勤于为学者置于内学陛下每于听断之暇或休假之日亲幸学舎观其道业进退应对长短不年岁间陛下必尽知其能否然后圣虑取其可属者权而命之则无不当矣臣防陛下非次拔擢使待罪宰相思有以报上而事无重于此者故昧死尽言惟圣度寛纳则天下幸甚【嘉祐六年闰八月上时为首相面谢日即奏此疏】
　　上仁宗乞检防至和中三状早赐施行
　　司马光
　　臣先于至和三年通判并州事日曽上言乞陛下早定继嗣以遏乱源当是之时臣防逺在外犹不敢隐忠爱死数陈社稷至计况今日侍陛下左右官以谏诤为名窃惟国家至大至急之务无先于此若舍而不言专以冗细之事烦渎圣聪厌塞职业是臣怀奸以事陛下罪不容于葅醢伏望陛下取臣向时所进三状少加省察或有可取乞断自圣志早赐施行如此则天地神祗宗庙社稷羣臣百姓并受其福唯有陛下一言而已【嘉祐六年闰八月上时同知谏院光既具劄子复面请之上时简黙不言虽执政奏事首肯而已闻光言沈思良久曰得非欲选宗室为继嗣者乎此忠臣之言但人不敢及尔光曰臣言此自谓必死不意陛下开纳上曰此何害古今皆有之因令光以所言付中书光曰不可愿陛下自以意谕宰相】
　　同前【系第二状】　　　　　　司马光
　　臣近于前月二十六日上殿敷奏乞检防臣在并州所奏三状早定继嗣事陛下圣意昭然即垂听纳凡所宣谕皆非愚臣所能及此乃天神地祗保佑皇家实万世无疆之休也臣谓陛下朝夕当发徳音宣告大臣施行其事今将近一月未有所闻岂陛下以兹事体大精选宗室未得其人将左右之人有所间沮荧惑圣听臣皆不得而知也臣闻为人后者为之子也着于礼律皆有明文汉孝成帝即位二十五年年四十五以未有继嗣立弟子定陶王欣为太子今陛下即位之年及春秋皆已过之岂可不为宗庙社稷深思逺虑哉况今亦未使之正东宫之名但愿陛下自择宗室仁孝聪明者养以为子官爵居处稍异于众使天下之人皆知陛下意有所属以系逺近之心俟他日皇子生复使之退归藩邸有何所伤此诚天下安危之本愿陛下决意而速行之【嘉祐六年九月上时同知谏院光既上奏且面言臣向者进説陛下欣然无难意谓即行矣今寂无所闻此必有小人言陛下春秋鼎盛子孙当千亿何遽为此不祥之事小人无逺虑欲令仓卒之际援立所厚善者尔唐自文宗以后立嗣皆出于左右之意至有称定防国老门生天子者此祸岂可胜言哉上大感悟曰送中书光至中书见琦等曰诸公不及今议异日夜半禁中出寸纸以某人为嗣则天下莫敢违等皆唯唯曰敢不尽力】
　　上仁宗乞鉴东汉之祸蚤立皇子
　　陈　洙
