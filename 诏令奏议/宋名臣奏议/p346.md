<!-- { "loadSidebar": true } -->
　　臣观春秋传曰兵犹火也弗戢将自焚老氏亦曰以道佐人主者不以兵彊天下其事好还国家自熈宁间王韶建开邉之説王安石主其议遣将用兵无嵗无之泸南广南勤师逺伐至崇宁以来尤甚西开青唐以及夏国南筑谿洞以及丹州西南则建祺祥等州皆不毛之地非人之境而驱赤子防锋镝死者不计其数生者竭其膏血凡五十余年而又王黼童贯合谋以弃契丹百年之好约大金以墟其国是以上帝震怒祸我国家金冦慿陵莫之能御屠戮士庶攻防城邑长驱于中原问罪于都城亲王宰执为质敌国犹荡揺边疆搏噬不巳我师之出无不败衂蹙国防气失威损重此岂非所谓弗戢自焚其事好还乎陛下践阼适于斯时宵旰焦劳未见于效盖天怒未觧人力岂能胜哉然天之与人相去虽逺其应甚迩今欲上觧天怒当修人事以应之书曰惟先格王正厥事此先王修省以应天觧上帝震怒之道也臣观今日祖宗寛大之政泯灭而未举王安石刻急之法为害而未除法度未得其正也士大夫之欺罔诞谩尚循旧习骄奢贪鄙曽不少悛风俗未得其正也事未见功赏已骤至及其败事罚不加焉赏罚未得其正也阉官近习犹执事权颉颃恣睢无所忌惮任用未得其正也昔之叨冒恩宠者未加镌削懐才抱器者陆沉州县爵禄未得其正也昔之侥幸富贵者一毫不取火耕水耨者困于重敛赋敛未得其正也数者不正岂所谓正厥事乎伏望明诏三省凡是数者悉反之正庶几人事修而天意得震怒一觧妖气自销坐致太平増光祖烈【靖康元年十月上时为侍御史诏令三省照应施行】


　　宋名臣奏议巻一百五十
