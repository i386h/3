<!-- { "loadSidebar": true } -->
　　臣尝于史册之间考前世已然之事盖有眞朋党而不能去亦有非朋党而不能辨者此实治乱消长之机不可不察也东汉之衰奸人先以党事诛戮禁锢天下之贤者而在朝皆小人也故汉以之亡此所谓非朋党而不能辨者也唐之季世牛李之徒迭进相毁巧诈倾覆而善人君子废斥无余其所用者皆庸鄙不肖也故唐以之乱此所谓眞朋党而不能去者也盖君子之进则至公引类以报国小人之进则狥私立党以固宠虽世主深疾臣下之背公成朋而小人窥见间隙闭匿其私阳若可信反指君子引类之公为有党党之与类相似而不同是非虚实间不容发辨之不早遂生乱阶此正人所以常被诬而小人所以常得志也祖宗逺鍳歴代之审择耳目之官所以开众正之路塞羣枉之门而近日士论稍有朋党之迹深恐奸人乘主上冲防陛下委任大臣之际阴引邪慝渐斥端士孤朝廷之势而蔽人主之聪明盗刑赏之柄以快羣小之私意此弊浸长非国家之福也臣愿陛下深覧前史之戒念终如始奬借台諌以养多士敢言之气庶能破奸邪之谋而消未形之变天下幸甚【元祐四年上时为左谏议大夫】
　　上徽宗论不可去元祐之党　陈　祐
　　臣面奉圣防计防左正言任伯雨同商量论列宰臣韩忠彦援引元祐臣寮事勘防元祐臣寮刑部岑象求贾易工部丰稷赵叡太常张耒杨康国吏部黄庭坚晁补之考功刘唐老司勲陈察人才均为可用特迹近嫌疑而已今若论列付之三省不免改易既非利害所系徒有分别党类之名天下之人且妄意朝廷逐去元祐之党复兴绍圣之政事异论蜂起爱恶相攻必复为异时之患目今绍圣人才比肩于朝一切不问元祐臣寮才十数人便辄攻击是朝廷之上公然立党也【元符三年十一月上时为左司諌】
　　上徽宗乞戒朋党之弊　　　商　倚
　　臣尝闻自古朋党之论既起未有不为朝廷患臣不敢逺引汉唐败乱之迹为今日戒臣窃观绍圣元符间朋党之说互作岂朝廷所欲为哉亦有倾危变诈之士日以飞箝捭阖为术奔走一二权臣之门陈谋献计以意求合务希宠利遂使搢绅之祸几半朝廷而班列为之一空五六年间海内多故君臣无闲暇之日此陛下所亲见也伏自陛下即位以来治尚简静以与天下休息更革庶事唯务便安进用羣臣不间新旧任贤以勿贰去邪以勿疑由是朋党之论不攻而判天下士大夫始得安枕而寝比下明诏以谓为政取人无彼时此时之别又以建中靖国元年为纪年之号则陛下切于致治之意盖可见矣然臣窃闻近士人中或有乗时射利之徒伺府第出入权门或巧缔防言以中人或妄生虚誉以举类或倡异同之论以潜惑上听或腾反覆之说以阴动柄臣或执异见欲以混淆人物之正邪或骋曲辩欲以变更朝廷之好恶假浮议以夺正任私意以乱公转是作非驾虚为实岂顾纷纭之害理唯期恊附以进身党与渐成必壊风俗不行禁饬曷底静安臣愿陛下听覧之际圣虑先及仍诏中书门下特行戒励及出榜朝堂庻以少慰中外士大夫危疑之心知朝廷深恶朋党之弊使善人君子可以存立则大中之道何患不建惟陛下察之【建中靖国元年九月上时为殿中侍御史】
　　上钦宗论朋党宜辨之于早　余应求
　　臣尝观李德裕李宗闵各分朋党互相倾轧因小以至大因私以害公终成牛李之祸文宗患之而不能去每叹曰去河北贼易去朝廷朋党难臣谓君子小人其势不两立犹如氷炭薰莸之不可并也故君子得位则斥小人小人得路则排君子势之必然无足怪也唯明君能辨其人为贤为不肖其事为公为私其言为实为诬其心为忠为邪则君子小人自判而朋党不足患矣文宗暗君也不知察此而患不能去之岂不谬哉国家自元祐绍圣以来起朋党之论几四十年然犹假政事之异同以名之也近歳尤甚不问人之贤否防罪何如凡为执政所引用者皆指为某党故有蔡党王党之目更相非毁迭为进退不复顾国家之大体唯恐其党之不进也又其甚者蔡京一门父兄子弟之间自分党与果何理哉此弊不除为患甚大陛下禀英睿之姿奋刚断辨忠邪进贤退不肖必无疑贰此君子道长而小人退听之时也自今羣臣谁敢为党者然而考之师言揆之物情咸谓一二新进大臣与前此用事者议论不能无不恊趋向不能无少异已有分争之语暌间之迹浸浸不已怨隙日深非特不能用心辅陛下惟新之政臣恐小人之党日盛而君子独立寡助朋党之祸又甚于前矣伏惟陛下辨之于蚤壊植散羣无使滋蔓不胜幸甚【靖康元年上时为监察御史】
　　上钦宗乞分别邪正消除党与
　　杨　时
　　臣尝考汉唐之所以亡其始皆自于朋党善乎欧阳修之言曰始为朋党之论者谁欤甚乎作俑者也真可谓不仁之人哉所谓一言防邦者其是之谓欤自蔡京用事始进朋党之说以斥逐异已者使无敢言然后得以肆意无所不为驯致前日之祸上皇晚悟其非以搢绅贤能防于党籍形之诏防而追悔不及此陛下之所宜深监而奉承之者也近闻士大夫间复有为朋党之说以欺圣听者或指为蔡党或指为王党或指为李党夫以二十余年之间而是数人者实秉国政天下之士不仕则已其仕于朝者皆其荐引也非蔡则王非王则李若尽指以为党而逐之是将空国无人矣此言果行则搢绅之祸未有已时而国之安危未可知也然臣窃谓所以致党论之兴者抑有由矣蔡京之罪甚于王黼而李邦彦动为身谋首画遁逃之计割地捐金质亲王以主和议罢李纲而纳誓书其误国亦与京黼不殊今王黼伏诛而京父子止窜湖外邦彦犹未黜责公议未厌此论者所以疑有其党也臣伏望睿断取京父子与邦彦大正典刑投之岭海庶允公议其间为蔡氏邦彦所用之人当一视之察其贤而用不贤而去分别邪正消除党与则天下幸甚茍无事实概以党附为言者是必奸人欲中伤善类不可不察也朋党之祸昔人论之多矣唯欧阳修所撰五代史书其言最为详切谨録进呈伏乞详覧【靖康元年上时为右谏议大夫五代史书已见前范纯仁缴奉】












　　宋名臣奏议巻七十六
　　钦定四库全书
　　宋名臣奏议巻七十七
　　宋　赵汝愚　编
　　百官门
　　转对
　　上英宗乞令朝臣转对　　　司马光
　　臣窃见祖宗之时累曾令朝臣转对或遇灾异更广求直言眞宗咸平景德之间询访尤切其诏书云渉诋讦者固可优容乏词藻者许其直致是时羣臣上书言事者日不下百余封毎戒敕閤门令疾速进入诏枢宻直学士冯拯陈尧叟令详定以闻所以然者不唯考时政之得失亦以观羣臣之能否也是故太宗时得防凖眞宗时得张知白皆上书言事骤加擢用后为宰相俱著名迹景德元年六月内出朝士邉肃等二十四人姓名令于崇政殿引对在外者驿召赴阙其后稍稍进用多为名臣此皆近事可法者也陛下践阼未乆羣臣能否恐未徧知欲乞依祖宗旧制每遇内殿起居日常令朝臣两人转对其余在京及外处臣寮有欲上书言事者所在官司皆不得壅滞彼必欣然承命各竭所懐然后陛下亲加省覧必有所得若上书者稍多陛下不能一一徧观即乞择近臣识虑明逹用心公正者二人先次看详但求道理切当不取文辞华美分为数等各以贴黄节出事宜置之于前然后奏御陛下更以圣意择其善者特令引对靣加询访若实有可采其所言之事即为施行仍于禁中籍记姓名毎遇有重难公事试委之干办俟果有防效乃加进用如此则天下之才尽在目前可以器使虽尧舜之世嘉言防攸伏野无遗贤亦不是过也不然若但循故事止作虚名所上之书未必省覧虽复省覧亦无施设则无益于事不如不为也【治平二年上时知谏院】
　　上英宗乞降诏令臣寮各上封事及依次转
　　对　　　　　　　　　　范纯仁
　　臣近日曾上封奏乞降诏令两制及三司副使已上臣寮逐员各上封事及诸司主判常参官等依次转对至今不防施行伏惟陛下临御方初天下延颈企足观望圣化正宜博覧羣防通逹下情使四方之利病必闻羣下之能否皆见然后可以布顺民之政恢太平之风固不当以听覧为烦而以多言为厌也况自古昔有敷奏以言之法官师相规之诫瞽为诗工诵箴大夫规诲士传言皆所以深采羣言禆助时政之道也近世则有百寮转对之法本朝累圣悉曾行之非臣至愚独有是説伏望圣慈体明目逹聪之道念羣情壅蔽之弊将臣所奏付中书门下检防施行则天下幸甚【治平三年上时为殿中侍御史】上神宗乞因转对召访以事阅其能否
　　杨　绘
　　【治平四年十一月四日诏曰朕惟眇德初践丕图欲跻方夏于已安浩若巨川之未济聪明所及固不能烛万事之防夙夜虽劳将何以救羣元之失茕然在疚殆此淹年頋善化以寖微惧皇猷之弗嗣遂縁象纬之发钦承谴告之仁气焰感通阴阳愆缪星文屡变地震不宁切闻成王畏天之明深嘉大禹拜言之美咨尔羣辟夙夜公朝特举旧章俾从转对尚虑盈庭之士未知侧席之懐宜立明科庶来谠议其或补朕躬之遗阙箴时政之靡臧斥有位之阿私纠在朝之朋比述为邦之急务贡御敌之密谋通人情壅蔽之端救民力困穷之弊以至台省之职崇严而吏道日滥赋入日增而国用日亏或变风俗之浇讹或駮刑名之得失或议当今之所尚或陈徃事之可惩号令有所未孚恩泽有所未究并宜极论式副明多文者无阔于事情寡词者直述而已播告中外咸体至懐其令御史台毎遇起居日令百寮转对】
　　臣窃以人君之所难者其惟知人乎人藏其心非察其言之可采必观其行必试以事然后其才能可得而用矣虞书曰万方黎献共惟帝臣惟帝时举敷纳以言明庶以功车服以庸此之谓也恭以百寮转对不行者十数年陛下即位首复其事此真明目逹聪兼视广听之术也然而止取其名乎将取其实乎如取其名则书之史册传之四方亦足以为美矣如取其实则今之转对者前一日入奏于上閤至其日再拜于上前而退则所奏之事有可采者或假手于人若因而进用之则伪滥者何由而旌别乎欲乞先观其言设有可采即于转对之时召而访以事阅其能否眞伪之状既审其可用仍未可以言而遽进之先命之以事而观其才用之实而擢于位如此则敷奏以言明庶以功车服以庸之典复仃于今日【熈宁元年上时知諌院】
　　上神宗乞收百官转对封章留中采择
　　王　存
