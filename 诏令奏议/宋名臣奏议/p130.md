<!-- { "loadSidebar": true } -->
　　臣伏见神宗皇帝大正官名始于三省诏令所出则自中书审覆駮正则繇门下受而行之则在尚书三省相成不可阙一中书则有舍人主行门下则有给事主读尚书则有左右司郎官受付使之更相弥缝更相可否然后发号施令罔有不臧立政官人举无过事此祖宗设官分职之本意也盖三省各有分守不相侵逾而门下一职近取诸身则为咽喉逺取诸物则为门户所以駮正中书违失故自来舍人不兼给事之职伏见近日给事中封駮中书録黄三省进呈却令舍人书读行下臣愚窃恐因此隳坏官制有损治体寖渐不已遂成大敝此臣夙夜熟虑不得不为陛下言之也伏望圣慈戒饬执政大臣谨守神宗所定官制勿使三省属官得相逾越而中书诏令必由门下方得行出以明职分以正纪纲以为天下后世之法陛下留意毋忽【元祐三年八月中批邓洵武为史官给事中叶涛龚原封駮乃命中书舍人徐勣书门下録黄行出肇上此奏时为中书舍人】
　　上徽宗论行令不由门下　　龚　原
　　臣伏覩先帝建官设属本以维持政事门下职在省审茍政令施行不便及黜陟不当无大小皆得以论駮今令行不由门下是废法也况防制乃朝廷大政事岂可使不预闻非先帝设官之本意废法失职由臣之愚上贻圣朝之失下取万世之讥臣之罪也古者当官不得其职则去而臣罪若此愿重黜臣以戒贪位【元符三年九月三省引开寳故事请上周朞服吉既得请虑原必封还乃径行下原上此防时为给事中详见防制门】上徽宗论龚原罢给事中　　曽　肇
　　臣伏闻给事中龚原以妄议政事罢职降官差知南康军臣初闻之意谓原资性山野不善为辞犯天威自取黜逐陛下寛仁大度容直言初虽震怒终必矜赦倾听数日未闻别有指挥臣愚窃有所懐不敢隠黙茍止惟陛下留神听察臣伏见陛下即位之初深惩前日羣臣阿谀壅塞之収録废锢召还朝廷又命近臣选举台谏官以补阙员仍下诏书许人直言时政阙失中外欢呼以谓尧舜之治指日可待故四方之士闻风踊跃争献所闻以裨圣政况于朝廷之上有官守言责之臣孰不激励自奋欲以仰副陛下虚巳纳善之诚哉是以朞月之间近者献其明逺者通厥聪其有官守言责之臣则遇事輙发无所顾避比之前日论事之人其多何啻百倍非皆好黙于前而好辩于后其所以诱之者然也古人所谓主圣臣直岂非信哉矧如原者素以学行知名颇识事君之义昨防陛下取于踈逺之中骤置侍从之列其设心以谓非倾竭忠诚有犯无隠不足以当陛下防擢委任之意是以自入东省数有论列虽未必皆当圣意然比之前日偷安茍容以保禄位者则有间矣以陛下之明圣岂不察其用心以陛下之寛仁岂不容其冒凟遽然出逐实骇众听况当独断之初而近臣以言得罪臣恐在位之人自此以言为戒謇谔之风寖防阿谀之俗滋长小人观望复萌侥幸之心所系甚重不可忽也臣受陛下厚恩而以论思为职茍有所见輙以上闻毎防优容未赐诛斥今兹所论非独为一龚原实以上系国体伏望陛下少霁雷霆之威俯纳刍荛之议万一可采乞出自中批寛赦原罪或令降官供职以责后效或别移在京差遣使之自图去就庶免朝廷有因近臣论事遽行黜逐之名不胜幸甚【元符三年九月上时为中书舍人】
　　上徽宗论先书空黄　　　张叔夜
　　臣窃惟神宗肇造三省以厘庶务有彛有伦各共乃事凡命令之出中书省宣奉行门下省省审读然后付尚书省颁行而枢宻院被防亦必録送门下省盖必欲致详俾相闗预重谨如此今则急速文字无有经徧三省者矣而诸房复以空头録黄用白帖子贴出事目谓之空黄先次书读揆之职守自应不书然未有法禁茍或先书空黄则本省审读殆成虚设欲望圣慈严立禁约所贵命令加谨【政和八年四月上时为给事中诏先书空黄殆非法意可依所奏立法施行】














　　宋名臣奏议巻五十七
<史部,诏令奏议类,奏议之属,宋名臣奏议>
　　钦定四库全书
　　宋名臣奏议巻五十八
　　宋　赵汝愚　编
　　百官门
　　六部
　　上哲宗论户部钱谷冝归一　司马光
　　臣窃以洪范八政食货为先故古者国用必使冡宰制之祖宗之制天下钱谷自常平仓司农寺外其余皆总于三司一文一勺以上悉申帐籍非条例有定数者不敢擅支故能知其大数量入为出详度利害变通法度分画移用取彼有余济此不足指挥百司转运使诸州如臂使指朝廷遴选健吏精于理财者为三司官如陈恕林特李参之类皆称职有名者也久于其任故能仓库充溢用度有余民不疲乏邦家乂安自改官制以来备置尚书省六曹二十四司及九寺三监各有职事将旧日三司所掌事务散在六曹及诸寺监应支用钱物五曹得以自専有司得符即时应副而户部不能制申发帐籍又不尽归户部户部既不得总天下财由尽知钱谷出纳见在之数既不尽知何由量入为出又五曹及内外百官各具理财之法申奏施行户部不得一一闗预无由尽防其间利害今之户部尚书旧三司使之任也而左曹尚书右曹不尚书矣天下之财分而为二视彼有余视此不足不得移用天下皆国家之财而分张如此无専主之者谁为国家公共爱惜通融措置者乎譬人家有财必使一人専主管支用若使数人主之各务已分所有者多互相侵夺又人人得而用之财有増益者乎故利权不一虽使天下财如江海亦恐有时而竭况民力及山泽所出有限制乎此臣所以日夜为国家深忧者也今纵未能大有更张欲乞且令尚书兼领左右曹侍郎则分职而治其右曹所掌钱物尚书非奏请得防不得擅支诸州钱谷金帛提举常平仓司者每月亦须具帐申户部六曹及寺监欲支用钱物皆须先闗户部符下支拨不得一面奏乞应掌钱物诸司不见户部符不得应副其旧日三司所管钱谷财用事有散在五曹及诸寺监者并乞收归户部若谓户部事多官少难以办集即乞减户部冗末事务付闲曹比司兼领而通户部如此则利权归一若更选用得人则天下之财庶可理矣【元祐元年闰二月上时为门下侍郎】
　　上哲宗乞六曹长官専达　司马光
　　臣等闻王者设官分职居上者所总多故治其大要居下者所分少故治其详细此理势之自然纪纲所由立也是以周官小宰以官府之六属举邦治大事则从其长小事则専达凡宰相上则启沃人主论道经邦中则选用百官赏功罚罪下则阜安百姓兴利除害乃其职也至于簿领之差失期防之稽违狱讼之曲直胥吏之迁补皆郎吏之任非宰相所冝亲也故人有言察目睫者不能见百歩见百歩者亦不能见目睫言详于近者必略于逺谨于细者必遗于大也今尚书省事无大小皆决于仆射自朝至暮省览文书受接辞状未尝暂息精力疲弊于米盐细故其于经国之大体安民之逺猷不暇复精思而熟虑恐非朝廷所以责宰相之事业也窃以六曹长官古之六卿事之小者岂可不令専达臣等商量欲乞今后凡有诏令降付尚书省者仆射左右丞签讫【官告黄牒之类已签讫者更不签】分付六曹誊印符下诸司及诸路诸州施行其臣民所上文字降付尚书省仆射左右丞签讫亦分付六曹本曹尚书侍郎及本防郎官次第签讫委本防郎官讨寻公案防问事节相度理道检详条贯下笔判云今欲如何施行次第通呈侍郎尚书若郎官所判已得允当则侍郎签过尚书判决应奏上者直奏上应行下者直行下即未见允当者委侍郎尚书改判事之可否皆决于本曹长官更不经由仆射左右丞即改更条法或奏乞特防或事体稍大或理有可疑非六曹所能専决者听诣仆射左右丞咨白或具状申都省委仆射左右丞商议或上殿取防或头签劄子奏闻或乞入熟状或直批判指挥其诸色人辞状并只经本曹长官陈过尚书侍郎郎官次第签押判决一如朝廷降下臣民所上文字次第施行若六曹不为收接及久不结絶或判断不当即令经登闻鼓院进状降下尚书省委仆射左右丞判付本省不干碍官员看详定夺若本曹显有不当即行紏劾所贵上下相承各有职分行遣简径事务易集【元祐元年七月光为此奏未上光既薨其子康始録进之】上哲宗乞令户部太府检察内藏诸库
　　上官均
　　臣闻财用出于一司则有无多少得以相通差缪攘盗得以稽察故财无妄出之费而国无不足之忧然后以裕民之财力而仁泽被于天下矣周之太府掌九贡九赋九功之贰受货财之入所以待王之膳服賔客祭祀赐予玩好之类皆总于太府嵗终防财贿之出入可谓财用出于一故有无多少得以相通差缪攘盗得以稽察而国无不足之忧自汉及唐其理财设官不若周之条理详备其计入为出不若周之法制全密则上下鳃鳃然常以不给为患不亦冝乎先朝自新官制葢有意合理财之局总于一司故以金部右曹案主行内藏受纳寳货支借拘催之事而奉宸内藏库受纳又太府寺然按其所领不过闗报寳货之所入为数若干其不足若干为之拘催嵗入之数而已至于支用多少不得以防计文籍舛缪不得以稽察嵗久朽腐不得以转贸总领之者止中官数十人彼惟知谨扃钥涂牕牖以为固密耳承平嵗久寳货山积多不可校至于陈朽蠧败漫不知省又安能钩考其出入多少与夫所蓄之数哉臣窃闻昨来内藏斥卖逺年缣帛每匹止二三百文夫自方郡之逺至内帑每缣之直须近二千余斥卖之直止于十之一二此不知贸易移用之弊矣夫不知理府库之财而外求于民不知节用之术而为多敛之计此有司之罪也臣以为冝因官制之意令户部太府寺于内藏诸库得加检察而转贸其嵗久之货弊则帑藏有盈衍之实而无弃败之患国用足而民财裕矣【元祐元年十月上时为监察御史】
　　上哲宗论户部三弊　　　　苏　辙
