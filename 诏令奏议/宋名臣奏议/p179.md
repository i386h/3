<!-- { "loadSidebar": true } -->
　　臣伏覩诏书诏諌臣直论得失以求实是此见陛下求治之切也然数十年来王公卿相皆自蔡京出其余擢居要路以待相继而用者又充塞乎台省要使一门生死则一门生生一故吏逐则一故吏来更持政柄互秉钧轴歴千百年无一人立异虽万世子孙无一人害已此蔡京之本谋也安得实是之言闻于陛下且如冯澥近日上章其言曰熈寜元丰之间士无异论太学之盛也此奸言也昔王安石用事除异已之人当时名臣如富弼韩琦司马光吕公着吕诲吕大防范纯仁等咸以异论斥逐布衣之士谁敢为异乎士携策负笈不远千里游乎学校其意不过求仕宦耳安石着三经之说用其说者入官不用其说者黜落于是天下靡然雷同不敢可否陵夷至于今大乱此无异论之大效也而尚敢为此说以荧惑人主乎又曰崇寜以来博士先生狃于党与各自为说附王氏之学则诋毁元祐之文服元祐之学则诋诮王氏之说尤为欺罔岂有博士先生敢有为元祐之学而诋诮王氏之说乎自崇寜以来京贼用事以学校之法驭士人如军法之驭卒伍大小相制内外相辖一有异论居其间则累及上下学官以黜免废锢之刑待之其意以为一有异论则已之罪必暴于天下闻于人主故耳博士先生有敢诋诮王氏者乎欲乞下太学取博士讲解覆视则澥之诞谩见矣至如苏轼黄庭坚之文集范镇沈括之杂说畏其或记祖宗之事或记名臣之说于已不便故一切禁之坐以严刑示以重赏不得藏匿则禁士异论其法亦已宻矣澥言为元祐之学诋诮王氏之说其欺罔不亦甚乎欺罔之言公行则实是何从而见也然先王之求实是亦有道矣皇帝清问下民周官询于众庻孟子不以左右卿大夫之言为然必询于国人则实是见矣臣乞以澥所上言章并臣之章垂于象魏掲于通衢以验国人之论而赏罚之以戒小人欺罔君父者此陛下之福天下之幸也【靖康元年五月上时为右正言】
　　上钦宗论王氏及元祐之学　李　光
　　臣愚昧朴拙当陛下初政偶承乏擢寘言路毎因进对备闻德音未甞不以绍复祖宗法度为说忠臣义士莫不欢欣鼓舞日须德化之成也臣今月十七日入台伏覩三省降到黄牓一道臣寮上言以王安石为名世之学发明要妙着为新经天下学者翕然宗师又言熈寜元丰间内外安平公私充实法令备具赋役均平其意专以王氏之说为是公肆诞慢无复忌惮以陛下圣明未可遽欺既以司马光与安石俱为天下之大贤又云优劣等第自有公论观言者之意必不肯以光为优以安石为劣夫光与安石行事之是非议论之邪正皎若白黒虽儿童走卒粗有知识者莫不知之当熈寜元丰间如韩琦富弼欧阳脩之属尚皆无恙安石恶其议也皆指为因循之人摈斥不用卒以愤死恭惟太祖太宗创业之艰难真宗仁宗守成之不易规模宏远矣安石欲尽废祖宗法度则为说曰陛下当制法而不当制于法欲尽逐元老大臣则为说曰陛下当化俗而不当化于俗蔡京兄弟祖述其说五十歳间搢绅受祸生灵被害海内流毒而祖宗法度元老大臣扫荡禁锢几无余蕴矣幸頼宗庙社稷之灵上皇悔悟以祖宗不拔之基全付陛下今言者又创为熈丰之说以安石为大贤臣恐此牓一出流闻四方鼓惑民聴人心一失不可复收非朝廷之福也【靖康元年五月上时为侍御史】















　　宋名臣奏议巻八十三
<史部,诏令奏议类,奏议之属,宋名臣奏议>
　　钦定四库全书
　　宋名臣奏议巻八十四
　　宋　赵汝愚　编
　　儒学门
　　释老
　　上仁宗论僧绍宗妖妄惑众　韩　琦
　　臣伏见兴国寺有外来僧绍宗自今月十四日于本寺后三门上燃灯穿膝出榜行防惊惑民庶意在规求易动之徒观施相属臣窃见天圣编勅节文僧道俗人有舍身烧臂炼指截手足戴铃挂灯毁壊身体之并科防讫僧道勒还俗配边远州军编管居停主人及本院三纲知事僧尼厢镇所由容纵者亦行科防天下遵守有犯无赦岂兹皇居之侧都市所防恣令妖妄曽无止絶此乃本寺庸猾之辈诱令至京将欺惑于朝廷欲经营于建立责其奸状固匪容诛臣又虑佞佛之徒曲闻上聴以至宫闱之内戚里之间冀有颁霑益其夸大茍损财而为助固伤化之实深臣欲乞特降圣防指挥检防元敇早赐施行如或国家畏重天戒已停兴葺撙节邦用惜其耗费少寛犯令特许行权则当任彼化縁俾从人愿固不可因而崇奉有害政猷輙论列于未萌幸矜裁于无隐【景祐三年上时为右司諌】
　　上仁宗乞罢迎开寳寺塔舎利
　　蔡　襄
　　臣窃闻开寳塔为天火焚烧因发塔基取入舎利宫中嫔嫱炼臂削发者甚众喧传满街无不惊骇又闻以二十二日大具僧仪迎舎利归寺臣闻救天下之患必有济时之术施行之事若慿依神灵以要福利是为非道也今令僧徒迎舎利自禁廷歴都市万人瞻观众口传道下惑民心上亏圣德取笑无穷非细事也所有迎引舎利伏乞寝罢宫嫔炼臂削发亦望严加禁止【庆厯四年六月上时知諌院】
　　同前【系第二状】　　　　　　　　蔡　襄
　　臣昨日窃闻宫中因取塔基舎利入内宫嫔炼臂落发者甚众及拟二十二日大具僧仪迎舎利归寺臣已具奏闻乞赐寝罢尚虑至诚未能上回圣意臣闻治天下之道驱生民于富寿皆由教化刑政修举以臻太平至于非理之福不可徼求况奉佛无效前世甚多臣窃见唐代宗时令僧百人于宫中念诵谓之内道毎有西蕃入防令讲仁王经以至人事不修羌戎犯阙至今言大厯纪纲弛壊皆由事佛之致也舎利有光前世有之何足为灵今天下生民困苦四夷骄慢陛下正当修人事救时弊若专信佛法以徼福利岂可得耶陛下増置諌官本为规正过失今迎引舎利事出于中专损陛下圣德臣终夕不寐须至频烦天聴伏乞陛下力赐寝停佛若有灵必以臣言为是如能妄行威福臣犬马之躯自当其罪所有开寳塔舎利伏望指挥送还本寺不令迎引【庆厯四年六月上】
　　上仁宗乞罢迎开寳寺塔舎利
　　余　靖
　　臣伏见开寳寺塔为天火所烧五行之占本是灾变朝廷所宜戒惧以答天意寻闻遣人于塔基掘到旧瘗舎利内廷看毕送还本寺许令士庶烧香瞻礼者道路传言舎利在内廷之时颇有光怪臣恐巧佞之人推为灵异惑乱视听先自内廷外及四方抄敛钱物再图营造臣忝备谏职见此事体不可不言臣闻帝王行事但能勤俭修徳感动人心则虽有急难后必安济臣观今天下自西垂用兵以来国帑虚竭民间十室九空陛下若勤劳罪巳忧人之忧则四方之民咸防其福矣如其不恤民病广事浮费岂所望于当今且佛者方外之教理天下者所不取也割黎民之不足奉庸僧之有余且以侈丽崇饰甚非帝王之事或有戒臣者曰若有营造必不出于府库但取内廷无用之物凖其直而与之亦不诛求于民任自僧徒化其愿施之者积嵗累月而成之庸何伤哉臣应之曰天下之民皆厌赋役之烦不聊其生至有父子夫妇携手赴井而死者其穷至矣陛下若恤民之病取后宫无用之物内帑有余之币出助边费勿收中民一年田租明降指挥布告中外此则陛下结天下之心感召和气虽造百塔无以及之若作无用浮侈之事民益怨矣又二年以来减省后宫请给皆言内中煎迫不似往前今一旦舍施则财物无纪何以取信四方哉窃縁市井之人有知者少既见内廷崇奉则遽相扇动倾箱竭槖为害滋深若以经火不壊便为神异则本在土底火所不及若言舎利能出光怪必有神灵所慿此妄言也且一塔不能自卫为火所壊又何福可庇于民哉今朽木腐草皆有光水精及珠之圆者夜亦有光况舎利本外国怪异之物有光亦非今日之瑞昔梁武帝造长塔时舎利亦常有光及台城之败何能致福视此可以监之矣其开寳寺舎利塔伏乞指挥更不营造上以见陛下不惑之明下以昭国家爱民之意仍乞更不迎入内中供养且胡人军校皆呼舎利入宫不祥之语尤宜谨之其燃顶烂臂之人亦乞禁絶【庆厯四年六月上时为右正言】
　　上仁宗请焚瘗物故妖僧　　钱彦远
　　臣风闻在京景德寺僧人俗谓之言法华者因病物故而道路皆传内降使臣令用布漆其骨留于本院供养谨按其僧本由病后言语乖越其徒转相诳惑小人从而唱之意在希求聋俗舍施财物今既自化别无异迹忽令漆其残骨留贮寺中窃恐不逞之徒妄传神变别起妖幻伏縁昨来恩州叛卒始皆假托此术以胁多众乃至朝廷临遣大臣督战方能擒灭不尔为国生事今此僧近在辇毂尤动人心万一之间不可不虑五代时定州狼山寨有尼姓孙名曰深意及死坐而不壊寨民孙方諌者奉之远近神其事聚众颇盛遂因为定州节度使仍自立弟行友为兵马留后至太祖时遣兵擒行友至京及访狼山辇其尼尸焚于京城西北隅自此定州方始朝廷除节度使盖深达情伪建威销萌之至况释氏本教亦不许其示相于外徼福于无况此朽秽之骨复何所为伏望圣慈详察邪正本末上法祖宗英防特降指挥令开封府监勒本院僧徒将所谓言法华者于城外依本教焚化如有烬余之骨即于城外瘗借即不得放入京城诸门及于寺院聚人供养所贵不至有惑民聴【庆厯八年十一月上时为右正言】
　　上仁宗论道士传授符箓惑众
　　赵　抃
　　臣窃闻有信州龙虎山道士王守和见在寿星观内寄居昨秋中曽糺集京师官员百姓妇女等一二百人以授符箓神兵为名夜聚晓散兼知近日此法浸盛传众作法希腾街坊又欲取今月十五日夜于本观登坛聚众作法希求金帛惑乱风俗岂宜辇毂之下容庇妖妄之人深属不便臣欲乞特降指挥下开封府捉搦勘断押回本乡免致动民生事【至和元年十月上时为殿中侍御史】
　　上仁宗乞止絶臣寮陈乞创寺观度僧道
　　陈　襄
