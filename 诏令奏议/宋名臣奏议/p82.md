<!-- { "loadSidebar": true } -->
　　一委天下按察使省视官吏老耄者罢之贪浊者劾之昏懦者逐之是去谬吏而纠慢政也至于激劝善政之术即未着明其官吏中有畏上位之威希意望进或矫修防节而争为猛政求集事之名者务为暴敛求尽分之称者专用深文政尚虚声人受实资产竭于科率举动触于刑宪生民困苦善人嗟痛此天下怨叛之本也秦以天下怨叛而亡汉以救秦之而兴臣请诏诸路按察官除常程纠察举荐外于辖下知州知县县令中别选洁已爱民显有善政得百姓心如倚父母者各具的实事状举三两人与改官再任或陞陟委用如此则天下官吏知陛下忧赤子之心各务爱民求理不为苛政足以息生民之怨叛也如所举不实仰御史台弹奏当议重行贬黜
　　一天下官吏明贤者絶少愚暗者至多民讼不能辨吏奸不能防聴断十事差失者五六转运使提防刑狱但采其虚声岂能徧阅其实故刑罚不中日有枉滥其奏按于朝廷者千百事中一二事耳其奏到案牍下审刑大理寺又只据按文不察情实惟务尽法岂恤非辜或无正条则引谬例一断之后虽寃莫伸或能理雪百无一二其间死生荣辱伤人之情实损和气者多矣古者一刑不当而三年大旱着于史防以戒来代非虚言也况天下枉滥之法宁不召灾沴之应耶臣请诏天下按察官专切体量州县长吏及刑狱法官有用法枉曲侵害良善者具事状奏闻候到朝廷详其情理别行降黜其审刑大理寺乞选辅臣一员兼领以谨重天下之法令检寻自来断案及旧例去其谬误可存留者着为例册
　　一今诸道常平仓司农寺管辖官小权轻主张不逮逐处提防刑狱多不举职尽被州府借出常平仓钱本使用致不能及时聚籴每有灾沴及其遣使安抚虽民委沟壑而仓廪空虚无所振发徒有安抚之名且无救恤之实又国家养民之政本尚务农因民之利而利之则朝廷不劳心而民自养之矣臣请选辅臣一员兼领司农寺力主天下常平仓使时聚籴以防灾沴并诏诸路提防刑狱今后得替上殿并先进呈本路常平仓斛防数目方得别奏公事移任者亦须依此发奏后方得起离仰司农寺常切纠举及委辅臣等速定劝农赏罚条约颁行天下
　　一天下茶盐出于山海是天地之利以养万民也近古以来官禁其源人多犯法今又絶商旅之路官自行贩困于运置其民庶私贩者徒流兵稍盗取者绞配嵗月千万人罹此刑祸是有司与民争利作为此制皆非先王之法也及以官贩之利较其商旅则増息非多而固护之未能革者俟陛下之睿断尔臣请诏天下茶盐之法尽使行商以去苛刻之刑以息运置之劳以取长久之利此亦助陛下修德省刑之万一也【庆厯四年上时为参知政事】
　　上仁宗论定襄地震孟夏雷未发声
　　李京
　　臣伏以陛下因天之戒恐惧修省避正殿减常膳故精意感格日当食而隂云蔽亏虽商太戊之桑楮并生宋景公之荧惑退舎无以异也然臣区区窃有疑者自宝元初定襄地震壊城郭覆庐舎压死者数万人殆今十年震动不已岂非西北二虏有窥中国之意乎二月雷发声在易为豫言万物出地皆悦豫也八月收声在易为归妹言雷复入地避羣隂之害也今孟夏雷未发声岂非号令之不信乎愿陛下敇邉臣备夷狄戒辅臣谨出命以厌祸于未形又尚美人弃外馆多年比闻复召入必有假媚道以蛊惑天意者宜亟絶之苗继宗嫔御子弟乃縁恩私为府界提防宜割帷薄之爱重名器之分庶防不累圣政【庆厯五年四月上时为言事御史】
　　上仁宗论地震　　　　　张方平
　　臣伏见诸路地震自荆湖川峡山东河北陜西至于岭表相继未止比者忻州地震于后兵难及今适当此际登莱山崖摧圮灾异所示恐不徒然歴考前志之言葢地主阴阴者臣道也民也夷狄也推之今日凡任内外之重即无权彊之臣则今事之可忧者外备蛮夷而内抚民尔西北二虏朝廷以为大患故于守御素为用心至如湖湘之间蛮徭作梗一方涂炭七年未解近日冲突稍及岭外如或不即平殄事亦不可轻忽而又南海交趾气焰渐张路接邕容颇连溪峒南方之事理须经畧昔唐室之盛屡有中原之难蕃戎再入京城而王室寻复宁定至懿宗时安南都护李瑑失于抚御蛮冦侵扰遂致用兵度支困于馈食方镇疲于更戍因而有徐州厐勋倒戈之变天下縁此以至危乱则知事甞起于细微祸常成于所忽也至如京东西两路中国根干畿甸屏蔽缓急所资常须安静以镇天下然每患冦贼渊薮其中所幸嵗得丰穰必不大至连结若因之以边警加之以饥馑法不胜于奸宄乱必始于乡闾何以言之自庆厯初遣朝臣分往京东西路等招刺彊壮弓手宣毅军俄又聴其佣人自代于时臣知谏院固争此事朝议已行不为停罢今民力所以大困国用所以一空葢由此一举之失也其诸州宣毅悉聚游惰不逞之民非有材力技勇之所程选也后縁光化军贼窃发朝廷条约失体姑息过当如养骄子转生怨怼臣比在审刑诸州奏到宣毅兵士文案无月不有大则谋官吏劫仓库小则谋欲劫民户入山林多至三五十人少亦一二十数以告赏之科重故有谋辄被告发闻虽教阅乃同儿戏无益军器坐竭官私不征不役居惟念乱脱乘衅间必有应响之势此其乱阶一也初防定彊壮已屡经教阅抢刀弓弩各常学习及后招刺之时既聴佣人充代而其彊壮本身并无身力例各不劭农业遂乐惰游搅扰里闾侵凌细弱趋坑冶以逐末贩盐茶而冒禁傥縁凶歉搆扇流民结为盗贼必先此唐之黄巢尚让由此起者此其乱阶二也又京东西之民多信妖术凡小村落辄立神祠蚩蚩之氓惑于祸福往往奔凑相从聚散递相蔽匿官不得知惟知畏神不复惮法寖使滋蔓恐益成俗汉中平元年黄巾贼天下同日起凡三十六万众各有部帅由积妖而成也晋卢循辈乃歴代常有此事此其乱阶二也所谓地震之异傥在民与蛮夷此其最可虑者潭州刘夔清素士也恐非应务之才邕桂长吏尤宜推择才略宣毅冗兵渐谋消汰之术民之先在彊壮籍者其干法冒禁谓须别立峻防颇闻民间犹多当时所教兵仗亦合严降约束收纳入官村落神堂令所在毁拆密加察捕民之习妖者此亦思患豫防之大畧伏冀采纳施行【庆厯六年十月上时为翰林学士权御史中丞】






　　宋名臣奏议巻三十九
　　钦定四库全书
　　宋名臣奏议巻四十
　　宋　赵汝愚　编
　　天道门
　　灾异四
　　上仁宗荅诏论旱灾　　　钱彦远
　　【庆厯七年三月诏曰朕临御以来于今二纪夙夜祗惧不敢康寜庶合治平以至嘉靖自去嵗冬时雪已愆今春大旱赤地千里百姓失业无所告劳朕思灾变之来不由他致盖朕不敏于徳不明于政号令弗信聴纳失中俾兹眚灾下逮黎庻天威震动以戒朕躬大惧不能承宗庙之灵负社稷之重苦心焦思惶悸失图是用屈已以谢愆省躬而上叩不御正殿不举常珍外求直言以答天谴冀髙穹之降鉴闵下民之无辜与其降疾于人不若移灾于朕庻用感格以底休成自今月十九日后只坐崇政殿仍减常膳应中外文武臣寮并许实封言当世切务三事大夫其协心交儆辅予不逮】
