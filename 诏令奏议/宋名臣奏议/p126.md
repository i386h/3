<!-- { "loadSidebar": true } -->
　　贴黄张庭坚送吏部若陛下见其欺诬朋附出自圣意则庭坚不敢逃其罪若非出自圣意止是三省伺陛下之意遂再三取防重行用以恐胁台諌则此事不可不察言官畏三省非国之福也【元符三年十二月上时为左正言吏部寻以庭坚通判陈州庭坚谢表云防不外宣命从中出又云罪所自来独臣心之了了不知竟坐何事】
　　上徽宗论除授台諌三省不得进拟
　　陈次升
　　臣窃以祖宗以来台諌阙员诏近臣荐二员召对便殿去取选任一出上意报政大臣不得干预葢台諌官所以司察大臣过失若出大臣则朋附之人至忠谠之路塞明主虽欲明目逹聦虚心聼纳嘉谋嘉猷何縁而至哉近者监察御史阙二员命翰林学士御史中丞共荐六人今闻所召者一人而已未审出于陛下之意耶复出宰执之意耶若出陛下之意则可然未应祖宗故事若出宰执进拟则权归大臣朝廷阙失谁复拟议此源既开臣恐异日台諌皆出大臣之门而陛下孤立矣书曰惟辟作福维辟作威传曰庆赏刑威曰君愿陛下念兹今后近臣奉诏荐举台諌官并湏引对亲阅人材去取独出圣断庶不废祖宗故事台諌得人【建中靖国元年六月上时为左諌议大夫】
　　上徽宗乞重惜宪台之权　　陈尧臣
　　臣闻天下所恃以安者朝廷之纪纲纪纲所恃以立台諌之风采若台諌有所拘忌受制于人而风采不存则朝廷莫之紏弹容奸于国而纪纲以壊是故人君借之事权不系于官长不拘于大臣飬其志气不挫于权豪不畏于强御虽其人未必皆贤其言未必皆当许以风闻而贷其不实之愆纳以虚懐而开其敢言之路岂徒然哉凡欲以破奸雄之胆救陵夷之患也唐文宗曰御史台朝廷纲纪台纲正则朝廷正朝廷正则天下理杨玚曰紏弹之司若遭恐胁以成奸人之谋御史台固可废矣臣惟方今天下平治固无奸臣之足虑然间有擅权挟宠之徒肆为败俗乱常之恶孝不足以移忠功不足以掩过内恃强援奥知以脱常刑重宪恬然自得莫敢谁何蔑视风宪之官不翅奴仆之役若非处以私人终必视为仇怨然虑其攻巳则先设隄防以拒其来闻其有言则广行营救以反其罪不挤以今事则必中害以他非不谓在昔与我为雠则曰于今与谁为党或以离间其君臣为辞或以踈隔其恩戚为语指切直者为沽名谓纳忠者为讪上巧言令色千计百端是致发意欲弹者改迁抗章才及者贬窜前者沉滞流落而不其生后者惴恐忧思而深以为戒忠义风采消委始尽台臣虽备位名存实亡臣愚以谓恐非朝廷之福乃者官吏猥冗财费浮滥绍述失其本意纪纲浸以隳弛而霜台坐视不发天下恨之逮至陛下独奋离明断以干健减罢裁抑一遵熈丰之旧继又废黜拱黙选任防臣中外方且鼓舞然未闻有所建明或即旋行迁易天下疑之夫弹劾之职纪纲所系当急先其大者譬如捕盗先其渠魁去草急在根本今使置其大者而言其小者是犹舍渠魁而攻疲羸留根本而摘枝叶适以激其怒而滋其萌是岂除恶务本之意乎臣恐天下纷纷籍籍者特未定也故台臣屡遭恐胁则奸回无所畏惮就有特然奋励众必为之寒心知其必蹈祸机而谓不若且已虽因时薄有所弹终不敢直肆其説至使明目张胆之士化为结舌钳口之流臣恐自是积习成风人知畏避遂致奸臣欺蔽君上纪纲既紊何所不为且奸人始兆在紏劾而非难其恶巳成虽鈇钺而何及故治国家者平时宜有直言敢谏之士则悠乆庶无奸谋指鹿之臣今陛下仁天广覆智烛旁临赏罚如寒暑号令如风雷所以举直错枉防微杜渐者固不患不至所患者奸回植党牢不可破或左右先容或前后救援不能无误闻聼至有逆已行之命或方颁而旋改沮必罚之威或朝黜而暮陞蠧国害民之事或遏而复炽欺公罔上之人或沮而复起国是动揺人心惶惑其根原有在于强援奥知之间而已夫击搏之任岂人乐为公议所在有不得巳人孰不欲保其父母妻子孰不愿享其冨贵安荣何事而取怨于权臣犯顔于人主邪聼言之道当以事观茍惟在已无愆则于人言何恤安用预设隄防茍唯事干国体则亦何党何雠奚事广行营救臣愿陛下深惟此理上体祖宗之成宪下为万世之来规重惜宪台之权优飬直士之气使奸回必劾而无遗罪戻必罢而无赦止其防备之私絶其救援之弊明出诏令应今后凡台臣有所论列职非三省而輙出位谋政与夫干请私谒拯奸防恶巧为粉饰者寘之重辟庶使奸无所縁纲纪一正天下幸甚【宣和二年十月上时为御史诏所陈甚当出榜朝堂及吏部】
　　上钦宗乞监察御史言事　　　胡舜陟
　　臣窃以御史耳目之官以言为职故监察御史自唐以至本朝皆论政事击官邪正与殿中侍御史同元丰绍圣着在甲令至崇宁间大臣营私欲其便巳遂变祖宗成宪使人君无兼听之明而南台御史始有不言事者名存实亾害治尤甚今多事之时以开言路为急伏望睿防下本台令増入监察御史言事之文以复祖宗之制【靖康元年二月上时为监察御史诏依祖宗法】
　　上钦宗论贬逐台諌乞不施行日下出门指挥
　　李　光
　　臣伏覩前諌议大夫唐重等五人与郡日下出门流传四方士论惊骇陛下新即大位开懐听纳之初宜优容直言礼遇臣下今重等备员台諌不知所论何事既令日下出门议者遂致纷然造饰语言称师论十事孙觌李擢等攻击宰执縁此被逐葢朝廷未甞降出得罪之因宜其纷然有以议陛下也重等既各与便郡如同棣和皆天下膏腴处正使自择不过此耳何至廹逐使之仓皇若此哉臣伏见祖宗朝斥逐言官虽逺在岭外未有日下出门者熈宁中王安石为宰相急于行法恶人之议巳始有此行遣后来蔡京王黼用事欲行巳私循用此例縁此言路塞絶岂可施于今日艰难之时哉伏望特降睿防将日下出门指挥更不施行庶令般挈家属收拾行李以示陛下优纳之意【靖康元年三月上时为左司諌】
　　上钦宗乞内中置籍録台諌章防
　　程　瑀
　　臣闻君犹心也宰执犹之股肱台諌犹之耳目耳司听目司视视听不废运用股肱无为于中而治者此心所以为真君也人君亦何为哉相与论治道者台諌也相与行治道者宰执也天下之事不过利与害台諌曰是宰执曰非人君察焉果非也过在台諌不在宰执若以是为非则宰执何所逃罪哉宰执曰利台諌曰害人君察焉果害也过在宰执不在台諌若以利为害则台諌何所逃罪哉万几至防吾之所以用聦明者特在于审是与非辨利与害此以一应万之要也茍不能致知乎此使是非利害灼然胷次则真赝不分朱紫混淆劳精疲神于末流天下之治不可兾矣葢人非尧舜不能举事皆善防计其善而悦人讃已是谓求謟谀而成暗昧昔诸葛亮当主防国新之际独总朝政顾何所頼于羣下一旦发教乃谆谆力求转相违覆以补旷败太宗贞观之治庶几成康一时辅拂亦少贬矣甞谓执政曰朕常恐因喜怒妄行赏罚故愿公等极諌公等亦宜受人諌不可以已之所欲恶人违之使宰执能以此待台諌人君能以此待宰执天下之治不难图矣朝廷之上事无过举则台諌何所复言及其有言必与朝廷违异乃所以相成也唯朝廷不以异巳为嫌而事求其当则天下幸甚本朝之盛无逾仁宗稽考治迹葢周成王汉文帝不足进焉宰臣则前有王曽李迪后有韩琦富弼执政则有欧阳脩范仲淹之徒由今视之其人何如哉然当时诸臣深逹治体朝廷之上既已务和而不务同至于台諌有所论列不以人微而易之不以意异而诎之唯是之从而不嫌议不出已亦不难于改过从善当时议宰执以为奉行台諌文书是不知此乃诸臣深逹治道用心过人者洎王安石用事已来专以摧折台諌为事然当时人材承累朝飬育而砥砺名节之风不衰论议风生以斥逐为荣未为安石下也至蔡京用事师法安石而残狠过之议已者置之死地台臣引用私党借为鹰犬搏噬正士创置官司冗滥蚕食而諌省列位寝阙弗补恶政弊事流毒四方陛下既亲见之临御以来防逺谠直之士布在台諌虚巳聼纳下诏敦谕是诚有意祖宗之治矣然以臣观陛下葢喜受人言而未可谓之善用言葢喜纳人諌而未可谓之能从諌何者用言从諌必深思而熟计之当理则行不俟旋踵若受而不能用与不受同实无益也三代以降能用言从諌者无如汉髙祖唐太宗葢髙祖智畧初无逾人奋布衣取天下未甞画一谋出一计唯其善用羣防非独张良陈平之腹心外如郦食其娄敬之徒一言合理信用不疑此所以成帝业太宗胁父杀兄以就大事其天资何如哉唯其乐闻已过有諌必聼始也孙伏伽之徒赏之使言乆之得魏徴徃徃谕意于言辞顔色之表不待力争强辩此所以躬平祸乱而坐致太平人主诚欲聼言纳諌以二君为法可矣陛下天性元良忧勤庶事聼言纳諌宜无艰者顾尚有愧于二君臣知其由矣陛下以沉晦为事而有累于明以柔逊为事而有累于断明与断两未见焉而大臣承蔡京余风不能以韩琦富弼诸人之心为心故台諌章防或沮格而不行或稽留而不下未阅数月已有挤防之事如余应求陈公辅者踪迹孤外志操凛然金防在郊京师震恐之时抗章乞对慷慨论事防陛下延问开纳防过之后擢为台諌士大夫方庆言路得人而应求等亦感激奋励知无不言正道少伸邪人侧目一旦论事稍渉嫌疑陛下未能洞察执政因而挤之是何异蔡京所为哉覆辙在前不惮蹈之亦可哀矣夫任耳目以广视聼将以运用股肱今也壅蔽耳目有伤害之者矣陛下将谁与为治乎臣闻真宗时常诏谕諌官御史各令举职仍令中书籍记其言事行与不行嵗终具奏葢非特稽所言当否用以知其人亦以防壅蔽之患伏望陛下特赐举行仍内中创置台諌章防文籍随所上録之聼政之暇雍容观鍳不唯裨补治道因考其事有合行而稽留未进呈者时与督责执政庶几耳目股肱之任不至偏废而治道可望在明断而行之臣备员諌省赐对之初巳恳恳为陛下言之伏望曲留圣心天下幸甚【靖康元年六月上时为右正言】
　　宋名臣奏议巻五十五
<史部,诏令奏议类,奏议之属,宋名臣奏议>
　　钦定四库全书
　　宋名臣奏议巻五十六
　　宋　赵汝愚　编
　　百官门
　　给舍上
　　上太宗论封駮故事　　　　柴成务
　　臣等昨奉敇命差臣等同知给事中事制敕如不便依故事封駮臣等寻检防到门下省故事并合起请事件具劄子进呈缴送付中书续准敕命自今后应除职官勲爵不以废置封赠并下画敕其刑政损益并起请厘革制置公事并不正宣宜令魏庠已下到省详依令敕施行駮正追改者臣等考求旧典具有明文封谓封还诏书不即行下駮谓駮正台议然后奏闻盖王者谨出令重改作之制也今若诏书已行方勒追改稽诸故事颇异前闻而况设官居方是为着位职司其事必有正言茍名实之相违虑典章之斯废诏敕轻行之失请以近事眀之中间窃覩敕下西路厘革青白盐法又覩差使制置江湖诸茶盐皆闻妨害公私寻并停罢比行追改已紊成规葢于经度之初而阙讨论之理臣等欲乞起今后除职官勲爵不以废置封赠秪下画敕外其有上章起请厘革制置公事并望且下中书议其可否议定令门下省审覆奏请付外施行公当者量与旌酬妄诞者明加惩戒赏罚并举浮竞悛心如此则诏敕无追改之名官曹有陈力之地稍符典故用叶弥纶【淳化四年六月上时同知给事中事】
　　上仁宗乞宣敕并送封駮司审省
　　余　靖
