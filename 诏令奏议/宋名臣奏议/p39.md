<!-- { "loadSidebar": true } -->
　　臣先于三月三十日上言乞下诏书广开言路不以有官无官之人并许进实封状仍颁下诸路州军于要閙处出榜晓示鼓院检院州军长吏不得抑退臣昨奉圣防令入见于今月二十三日到京蒙降中使以五月五日诏书赐臣看阅臣狂瞽妄言曲荷采纳岂独防臣之幸抑亦天下之幸此乃圣主之先务太平之本原也然臣伏读诏书其间有愚心未安者不敢不冒万死极竭以闻窃见诏书始末之言固尽善矣中间有云若乃隂有所怀犯非其分或扇摇几事之重或迎合已行之令上则观望朝廷之意以徼幸希进下则衒惑流俗之情以干取虚誉审出于此茍不惩艾必能乱俗害治然则黜罚之行是亦不得巳也臣闻明主推心以待其下而无所疑忌忠臣竭诚以事其上而无所畏避故情无不通言无不尽今诏书求谏而逆以六事防之臣以为人臣惟不上言上言则皆可以六事罪之矣其所言或于羣臣有所褒贬则可以谓之隂有所怀本职之外防有所涉则可以谓之犯非其分陈国家安危大计则可以谓之扇摇机事之重或与朝防暗合则可以谓之迎合巳行之令言新法之不便当改则可以谓之观望朝廷之意言民间之愁苦可闵则可以谓之衒惑流俗之情然则天下之事无复可言者矣是诏书始于求谏而终于拒谏也臣恐天下之士益箝口结舌非国家之福也又止令御史台出榜朝堂自非趋朝之人莫之得见所询者狭伏望圣明于诏书中删去中间一节如臣三月三十日所奏颁布天下使天下之人晓然知陛下务在求谏无拒谏之心各尽所怀不忧黜罚如此则中外之事逺近之情如指诸掌矣【元丰八年六月上时过阙未入对遂拜门下侍郎】
　　上哲宗乞删去求言诏书中六事
　　韩　维
　　臣近者伏覩传録到朝堂所出榜文开示大信招来羣言皆前代帝王之髙致而方今朝廷之急务天下幸甚然臣尚有疑者若乃隂有所怀至不得巳也七十五字非元谕圣防之本意似増饰而为之者何则前云至于拂心逆耳犹将欣然容而不拒且以赏罚劝之后所云则异于此矣又以黜罚惧之且机事之重何害宻言已行之令容有未知朝廷之意茍善何恶其观望流俗之言必浅自可以勿听借使有犯此四禁者亦未至拂心逆耳犹在欣然容之之列岂可便行黜罚若此言出于陛下则是诏文前后自相违戾疑误观者若出于臣议论则是违异圣意巧为辞说以惧来者隂成其邪志也古之求言必曰毋有所讳又曰毋悼后患今则多设防禁又以黜罚惧之是人有所讳而悼后患也古之为民者宣之使言下至道路刍荛亦见收采今则出榜止于朝堂降诏不及诸道既古义亦非旧体恐非所以推广圣德普及于遐逺开辟言路不间于幽侧也此事若不改正臣深恐自今圣德渐成壅蔽臣在先帝朝尝奉圣防以灾旱撰责躬求直言诏下之日都人欢恱甘雨亦降不数日奸人希宰相意上惑圣聴别作一诏盖掩前诏之美庇防新法之失人情疑惧遂不敢言前诏但成虚文而巳今榜后之意颇亦之此事于国体不小伏望陛下深察此而痛絶其端特作圣意批降指挥令刋去此七十五字只以榜前所云别撰诏文徧颁天下使万方之人豁然知圣人乐善好谏之心披云雾而覩青天白日岂不快哉岂不大哉【元丰八年六月上时知陈州过阙留侍经筵初哲宗即位下诏曰盖闻为治之要纳諌为先朕思闻傥言虚巳以聴凡内外之臣有能以正论啓沃者岂特受之而已固曰不爱髙爵重禄以奬其忠设其言不当于理不切于事虽拂心逆耳亦将欣然容之无所拒也若乃隂有所怀犯非其分或扇摇机事之重或迎合巳行之令上则观望朝廷之意以徼幸希进下则衒惑流俗之情以干取虚誉审出于此而不惩艾必能乱俗害治然则黜罚之行是亦不得已也顾以即政之初恐羣臣未能徧晓凡列位之士宜悉此心务自竭尽朝政阙失当悉献所闻以辅不逮宜令御史台出榜朝堂光等上疏争之于是始改前诏今备録于后朕绍承燕谋获奉宗庙初揽庻政郁于大道夙夜祗畏不敢遑寜惧无以章先帝之休烈而安辑天下之民永惟古之王者即政之始必明目达聦以防壅蔽敷求傥言以辅不逮然后物情徧以上闻利泽得以下究诗不云乎访予落止此成王所以求助而羣臣所以进戒上下交儆以遂文武之功朕甚慕焉应中外臣僚及庶民并许实封直言朝政阙失民间疾苦在京于登闻鼔检院投进在外于所属州军驿置以闻朕将观览以考求其中而施行之】
　　宋名臣奏议巻十八
　　钦定四库全书
　　宋名臣奏议巻十九
　　宋　赵汝愚　编
　　君道门
　　广言路下
　　上哲宗乞诏内外百官条陈本职及所经歴
　　利害　　　　　　　　　　范纯仁
　　臣伏覩六月二十三日诏书应中外臣僚及民庶并许实封直言朝政阙失民间疾苦者有以见圣心求治之深也臣虽至愚不敢泯黙窃以陛下方啓重熈之运布日新之政天下之人翘首以望至治固未覩阙政之可陈也所谓民间疾苦则陛下临御之初聊整数事而百姓鼔舞欢呼者是也盖近在畿辇之下事理着明者陛下得熟闻而更之其在僻远幽微者则陛下莫得而闻矣固宜明诏求之广也然中外臣民犹未能深副圣意极有所陈者盖民庶之愚虽有疾苦不能自言唯举人胥吏有能言者又以利害不切于巳而不言也臣僚则亦有不能言者矣或有所畏避而不言者矣有踈远而谨静者矣有怠于忧国爱人者昔未尝言而今愧于言矣如此者皆不言也傥非陛下深诏执事及羣有司使各罄其所闻自陈于上则惧圣诏将为空文而天下之情终不能尽也盖向来朝廷修立法度付之有司以施于天下固欲便民而益国也如慈父寄食哺儿意岂有不善哉而哺者无爱儿之心不量饥饱多少之节曰唯知哺之而巳不恤其他则儿不病而死者几希矣今吏人行法者不恤民之利害恶欲曰唯知行法而巳不恤其他则宜其百姓疲弊而无告也然则郡邑之弊守令知之一路之弊职司知之茶盐利害民兵刑法差役之弊提其局及受其害者知之边防之弊守边者知之伏望陛下特下明诏内则敇六曹四司九寺三监三师百司外则敇监司提举提防边臣牧守以至令佐监当曹掾各使条陈本职及所经歴之利害无或隠蔽曰某事利人益国可以兴行某事烦密劳费可以简省某事蠧害公私可以整革限一月内闻奏亦可因其所陈略知其人之才识然后陛下参命近侍与大臣审择而行之流为霈泽被于万方如此则朋献兆庶绩咸熈尧舜三代之政可不劳而成惟陛下留神省察特赐施行则天下幸甚【元丰八年六月上时知庆州】
　　上哲宗论民封事乞降出施行
　　司马光
　　臣伏见陛下诏开言路至今巳涉旬月必有臣僚民庶上言朝政阙失民间疾苦奏状巳多未见有付外令三省或枢宻院商量施行者如此则徒烦听览何所裨益昔汉昭帝时吏民上书言便宜有异輙下杜延年正处复奏先帝初即位诏中外上言得失亦令臣与张方平同详定选择可取者与元奏状同进入内或降付三省枢密院施行臣窃计今来臣民所上文字其间是非臧否虽错杂嘉谋长策不可谓无以睿明所烛谅毫髪无遗岂可一槩弃置全不采用欲乞选其可从者降出施行或以万机之繁未暇遍加省览即乞依臣前奏降付三省及执政官分取看详择其可取者用黄纸签出再进入或留置左右或降付有司施行【元丰八年七月上时为门下侍郎】
　　上哲宗乞早施行四方所言疾苦事
　　王岩叟
　　臣伏以陛下忧四方之疾苦而恻然下诏使人人得以自言甚盛德也四方之人承诏鼓舞争以其情赴愬陛下延望至恩有逾饥渇臣窃谓陛下不问则已问之则必行之问而不行不若不问之为愈也盖既问之则人人有必期惠泽之心或议者以谓事大而未敢决害小而不足行日复一日养患益深恐非陛下所以憯怛求言之意且惧四方之人谓陛下以空言恱之后日别有命令不肯取信朝廷此陛下临政之初不可不谨者万邦观政在此一时伏望特留圣念早敕施行以副天下朝夕之望【元丰八年上时为监察御史】
　　上哲宗论看详臣民封事乞留备规戒或议
　　施行　　　　　　　　司马光
　　臣闻舜明四目达四聦王者视四海之内皆如户庭闾阎之间皆如指掌然后能治其天下恭惟太皇太后陛下深居九重皇帝陛下富于春秋四海之广大闾阎之微隠未尝身亲而目覩也非采听臣民之言虽以天纵睿智之性何由知之陛下近诏天下臣民皆得上封事言朝政阙失民间疾苦仍降出令臣与诸执政官看详其第一次降出者三十三巻臣谨与诸执政选择其中除无取及冗长之辞外其可取者已用黄纸签出进入讫伏乞陛下取签出者更赐详览或留置左右以备规戒或付有司商议施行如此则忠言日进聦明日广诚生民之厚幸社稷之盛福也向者执政请听臣僚上殿陛下谦退以为国家政事多未习知臣僚欲言事者自有章疏何必上殿今臣民章防举集于前若非陛下勤加省览则朝政阙失民间疾苦何由上闻国家政事无时而习知也其间亦有一事而众人共言者臣亦重复签出盖欲陛下知天下所共患众情所同欲也夫为政在顺民心民之所欲者行之所恶者去之则何患号令不行民心不附国家不安而名誉不荣哉惟陛下断志而力行之耳【元丰八年八月上时为门下侍郎】
　　上哲宗乞养诚心以来諌　　王岩叟
　　臣伏以社禝有安危天下有治乱羣生有忧乐系人君措之何如尔夫以一身之寡而应万机之繁以九重之深而察万里之远非諌诤以寄聦明于万有使人人为我视物物为我听则何以遂羣生之乐成天下之治保社稷之安哉然聴谏非难来谏为难来谏非难在诚心以好之诚心以行之而已矣百姓至愚也诚心则可以感四海至广也诚心则可以达神至幽也诚心则可以通天地至大也诚心则可以动而况于其余乎人主茍诚心于好諌而诚心以行之则天下之人皆愿以诚心告之惟恐其后尔惟恐其不至尔好名之君盖亦未尝不自以为好諌也然天下之善不至于前而天下之美不归焉者何也无诚心以将之也无诚心以将之者患在蔽于有所偏好尔有所偏好则小人得乗间以进而君子之论远矣小人固亦自以为能諌也特顺其所好而补助之以为说岂諌也哉然其君自以为忠于我而日加亲近曽不知所以说巳而成已之恶也君子之于諌直拂其意以攻其偏好而勉之于大道然其君或以为异巳而恶之甚者至以为谤巳而害之此安危治乱忧乐之所以分也臣以谓养诚心有道守之以至静处之以至虚持之以至平行之以至公而不置毫厘他意于其间则诚心得矣诚心得则明明则是非不乱而忠邪判矣忠邪一分天下之治可坐而致也伏惟皇帝陛下始初清明圣德方进愿养诚心以来天下之善不立偏好以杜小人乗间而使君子之论日闻于前天下幸甚社稷幸甚【元丰八年九月上时为监察御史】
　　上哲宗乞于求言诏书内除去限百日指挥
　　朱光庭
