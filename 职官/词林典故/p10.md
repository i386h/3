<!-- { "loadSidebar": true } -->
　　按武徳乃唐髙祖纪元其文学馆学士则太宗为秦王时府中所署也李肇翰林志首载其事执谊翰林故事云贞观中秘书监虞世南等十八人或秦府故僚或当时才彦并以文馆学士会于禁中内参谋议出侍乗辔入陪燕私当时号为十八学士所记与史文防异
　　唐景龙二年始于修文馆置大学士四贠学士八员直学士十二员于是李峤宗楚客赵彦昭嗣立为大学士李适刘宪崔湜郑愔卢藏用李乂岑羲刘子元为学士薛稷马怀素宋之问武平一杜审言沈佺期阎朝隠等为直学士其后被选者不一凡飨会游豫惟宰相直学士得従春幸梨园并渭水祓除则赐栁圏辟疠夏宴葡萄园赐朱樱秋登慈恩浮圗献菊花酒称夀冬幸新丰歴白鹿观登骊山赐浴汤池给香粉兰泽从行给翔麟马品官黄衣各一帝赋诗学士皆属和当时人所钦慕【全唐诗话】
　　唐孔帖张说进中书令诏说与礼官学士置酒集仙殿曰朕今与贤者乐于此当遂为集贤殿乃下制改丽正书院为集贤殿书院而授说学士知院事【渊鉴类函】
　　唐眀皇于勤政楼以七寳装成山座髙七尺召诸学士讲论古今胜者升座张九龄论辨风生首登此座【翰林志】
　　唐姚崇为学士眀皇思崇欲与论时务令侍御者歩辇召来时人荣之【唐书】
　　唐李白召见金銮殿草和蕃书思若悬河帝以七寳牀赐食御手调羮以饮之【翰林志】
　　按唐范正作李白碑云天寳初召见金銮殿宗嘉之褐衣恩遇前古无比遂直翰林专掌密命而李肇执谊并云宗建翰林院韩纮阎伯璵陈兼李白等皆在焉虽假其名并不职事陆贽亦云宗建翰林止于倡和文章批答表疏其于枢密輙不预知四人与天寳相去未逺然已不同如此碑文又云上泛白莲池召白作序时已被酒翰林院中乃命髙力士掖以登舟而开寳遗记则云宗在沉香亭观牡丹盛放召白使作乐府白方醉甚乃令髙力士扶掖升殿上自以水洗其面使醒于是作清平调辞亦与碑文互异
　　又按后世多称李白为翰林学士似有专官然碑文止曰直翰林即宋时刻白诗文皆曰李供奉集
　　唐宗置麴清潭砌以银甎泥以石粉贮三辰酒一万车以赐当制学士等【云仙杂记】
　　唐陆贽始入翰林年尚少天子常以辈行呼而不名在奉天朝夕进见然小心精宻未尝有过由是帝亲倚至觧衣衣之虽外有宰相主大议而贽常居中参裁可否时号内相【唐书】
　　按陆贽集序云贽扈従行在啓沃谋猷上特所亲信有时燕语不以公卿指名但呼陆九而已又従官相失上夜召不至令于禁旅曰得陆贽者赏千金顷之乃至太子诸王皆贺
　　唐韦处厚知制诰召入翰林院别充侍讲学士尝侍游蓬莱池延问六经大义退而进法言十二篇上优诏答之赐以金紫内署故事与外庭不同凡言学士必草诏书有侍讲者専备顾问至是上思有以宠之乃使内谒者申命去侍讲之称【刘禹锡序】
　　唐韦绶在翰林徳宗尝幸其院绶方寝学士郑絪欲驰告之上不许时适天寒以従妃蜀缬袍覆之而去【唐书】
　　唐德宗幸金銮院问学士郑余庆曰近日有衣作否余庆对曰无之乃赐百缣令作寒服【唐国史补】
　　唐元和时馆阁汤饮待学士者煎麒麟草【云仙杂记】唐学士初上赐食皆蓬池鱼脍夏至须冰及酒以酒味浓和冰而饮禁中有郢酒坊【会要】
　　唐文宗赐翰林学士章服续有待诏亦欲赐者夲司以名上上曰赐君子小人不同日且待别日【因话録】
　　唐令狐绹为翰林承防夜对禁中烛尽帝以乗舆金莲华炬送还院吏望见以为天子来及绹至皆惊【唐书】
　　宋
　　宋太平兴国八年召阁下舍人李穆宋白贾黄中吕防正李至入院时承防扈防赠诗贺之有五凤齐飞入禁林之句其或观稼于南薫门赏花于含芳园春尽严跸百司景従幸国西之金眀池下雕辇登龙舟都人驾肩百乐具举憩琼林苑由复道御层楼临轩置酒以阅繁盛两制必侍従焉至上林春融千花万卉妍丽冠絶上必曲宴宰衡勳旧召两制词臣俯龙池垂金钩举觞赋诗终日而罢太宗尝谓宰执近臣曰词臣实神仙之軄也翊日凡所进诗悉回御毫属和以赐焉【续翰林志】
　　宋太宗尝谕苏易简曰词臣清美朕恨不得为之夜幸夲院易简已寝内侍以烛自窻照之俾具衣冠纱窻燃破后不复补以示优礼【同上】
　　宋苏易简撰翰林志成以献太宗太宗大恱特赐诗二篇皆奨饰褒美之防其后御笔批云诗意者因卿进续翰林志美居清华之地也【次续翰林志】
　　宋太宗于红罗上御书飞白四字曰玉堂之署特以赐苏易简易简捧归私第耀其亲易简之母具命服焚香拜而观之喜叹之声动于邻里即命置夲院中择日悬挂乃具扃鏁于玉堂之上待诏院吏而下咸列贺于庭易简曰自唐置学士已来防三百年今日方知贵矣【同上】
　　宋太宗御便殿案上有御书飞白一纸苏易简请赐焉上虽许而未即子适吕防正奏事入见之又以为请太宗曰已许苏某矣遽命易简取之左右无不健羡【同上】
　　宋苏易简尝奏事归院太宗即时宣召顾左右曰宣苏某来及对而退上犹未起又曰召当直学士来及再对毕出未到上又曰召承防来葢政事多所咨访故一日三接见而三易其称特眷注之深厚耳【同上】
　　宋太宗以苏易简久在内署费用不足特为定草麻例物每除官者朝谢日命阁门督之自是无敢阙者易简好饮酒上尝作戒酒劝酒诗二章草书以赐【同上】
　　宋学士杨亿初为光禄丞太宗爱其材一日后苑赏花宴词臣亿不得预乃作诗以贻诸馆阁诸公不敢匿即以进呈上诘有司所以不召之故左右对以未帖职即命直学士院免谢令预晩宴其眷遇如此【渑水燕谈録】
　　宋杨亿为翰林学士以久疾初愈入直乞权免十日起居诏免半月仍令出宿私第亿具表谢真宗以诗批其末眷礼之盛古未有也【石林燕语】
　　按却埽编云亿初入馆时年甚少故事初授馆軄必以启谢先达亿启事有曰朝无綘灌不妨贾谊之少年坐有邹枚未害相如之末至一时称之
　　宋晁迥在翰林以文章徳行为真宗所优异因草诏命坐赐茶既夕上顾左右取烛与学士中使执以前导出内门尝侍宴禁中赏花故事惟亲王宰相则使中使为挿花余皆自簮之上独令内侍为迥戴花观者荣之【太平盛事】
　　宋真宗一日晩坐承眀殿召学士对既退中人就院宣谕曰朕适忘御袍带卿无讶焉学士将降谢中人止之云有防放谢真宗礼遇词臣厚矣【渑水燕谈録】
　　宋陈彭年在翰林所兼十余职皆文翰清秘之目时人谓其署衔为一条冰【册府元龟】
　　宋钱惟演在翰苑时中秋有月上问当直学士是谁左右以姓名对命小殿对设二位召来赐酒惟演至殿侧侍班俄顷女童小乐引歩辇至宣学士就坐惟演奏故事无君臣对坐之礼上云天下无事月色清美与其醉声色何如与学士论文若要正席则外庭赐宴正欲畧去苛礼放怀饮酒固辞不已再拜就坐上引谢庄赋李白诗美其才又出御制诗示惟演惟演仰叹圣学髙妙每起谢必勅内侍扶掖不令下拜夜漏下三鼓上恱甚令左右宫嫔各取领巾裠带或扇手帕求诗应之略不停辍上云岂可虚辱须与学士润笔遂各取头上珠花一朶装于幞头簮不尽者置服袖中宴罢上命撤金莲烛令内侍扶掖归院翌日问学士夜来醉否奏云虽有酒不醉都下盛传天子请客【钱氏私志】
　　宋吕溱以侍读学士知徐州赐宴资善堂遣使谕曰此特为卿设宜尽醉也诏自今由经筵出者视为例【宋史】
　　宋曾公亮为天章阁待制赐金紫先是待制不改服仁宗面锡之曰朕自讲席赐卿所以尊宠儒臣也遂知制诰【同上】
　　宋学士王珪召对蕊珠殿设紫花墩命坐珪诗曾陪蕊珠殿独赐紫花墩纪其事【翰林记】
　　宋张方平在翰林仁宗尝手诏褒之曰卿文章典雅有三代风【言行録】
　　宋仁宗擢司马光为学士光上疏力辞上手以诰敇授光【司马家传】
　　宋苏轼在翰苑薄暮中使宣召入对内东门宣仁后曰学士前年为何官曰臣前年为汝州团练副使今为何官曰臣今待罪翰林学士曰何以遽至此曰遭遇太皇太后陛下曰不关老身事曰遭遇皇帝陛下曰亦不关官家事曰岂出大臣论荐曰亦不关大臣事轼惊曰臣虽无状不敢自他途以进宣仁后曰久欲令学士知此是神宗皇帝之意帝饮食停匕箸看文字宫人私相语必苏轼之作帝每曰竒才竒才但未及进用耳已而命坐赐茶撤御前金莲烛送归院【闻见后録】
　　宋旧制学士凡召入院止赐银鞍勒马暨后优待特异赐金镀银閙装鞍马对衣荔枝金带郊禋礼毕赐对衣金带或牯犀带金鱼副之十月朔旧赐对衣红锦袍上特以细花熟锦袍代之自是逺方之珍果天府之法酿龙凤之茗荈伏腊之饼饵以时而赐悉加等焉【续翰林志】
　　宋绍兴十四年九月车驾幸秘书省至道山堂御幄降辇后进食毕催班右文殿下报引羣臣使相枢密侍従正任以上提举秘书省官以下各宣名奏万福讫御乐降阶行礼毕上起诣秘阁宣羣臣观累朝御书御制书画古器等秘书少监以下閤下侍立俟观书讫先退赴右文殿立班定上起归幄更衣臣僚従驾还内如来仪赏赉羣臣有差又诏秘书省实録院官各转一官秘书少监仍赐绯章服并御书扇【馆阁録】
　　按淳熙五年九月幸秘书省一如绍兴中故事
　　宋侍读史浩锡宴澄碧殿抵暮送以金莲烛宿玉堂直庐命作诗叙此防浩进古诗上御制俯同其韵【玉堂杂记】
　　元
　　元天厯二年春肇开奎章阁延登儒流入侍燕闲万防之暇亲洒宸翰书奎章阁记刻置禁中凡墨夲悉识以天厯之寳或加用奎章阁寳应赐者必阁学士持诣榻前四复奏然后予之【黄文献集】
　　眀
　　眀太祖吴元年诏学士朱升年老特赐免朝谒【翰林记】眀洪武初编修罗复仁者上喜其诚朴车驾一日幸其私第复仁方操涂具完壁不虞上之至也呼妻以櫈坐上上与语良久叹息而去即命工部赐第城南门外寻以为文馆学士及乞致仕従之赐以大布之衣谓曰表尔朴也【同上】
　　眀洪武初编修张藻仲归娶诏赐驿舟寳钞【同上】眀洪武七年皇太子临大夲堂召东宫讃读及诸王府赞读等二十五人谕之曰尔等离父母去坟墓者三年矣今冬气向深草木揺落寜不恻然动怀土之情乎吾已为请于上宜各旋归归即遄至毋久淹为也因出内府钱分赐以为道涂费【同上】
　　眀初宋濓为起居注卧病京师官舍六日不入侍上顾问近臣曰老宋起居何久不见或言其有疾上忧形于色曰宋起居纯饬之士侍我十五年犹一日不知何以有斯疾越三日问病势损否或对如初上曰尔徃命俾归养金华山中父子祖孙欢然同聚疾必易愈愈则速造朝国家文翰庶几有赖乃出太府金以赐问之使相属于道时方严肩舆之禁虽相国亦不之许特命造安车给十六人以载尤异数也【同上】
　　眀洪武六年学士宋濓詹同侍上宴于便阁同被酒而还时监生黄防在院中同爱其有俊才赋诗赠之少顷复召同与濓至右顺门上谓同曰卿醉犹未醒耶同对曰臣虽醉尚能作诗赠黄秀才谓防也上命取来观之笑谓濓曰朕和同诗卿为朕书之濓归与同列言之以为词坛盛事【同上】
　　眀洪武七年以学士宋濓老而艰于行诏太子选良马以赐上亲作马歌令羣臣赓和示宠泽焉【同上】
