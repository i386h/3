<!-- { "loadSidebar": true } -->
　　以上各条均系厯年办理水师缉捕章程是否有当伏乞训示遵行于嘉庆四年正月二十五日恭折覆奏二月十四日奉到御批览奏俱悉总在汝等平素留心训练整饬营伍以卫生民朕曾于甲辰年随驾南巡至杭营伍骑射皆所目覩射箭之虚发驰马人堕地当时以为笑谈此数年来果能训练乎至于洋盗尤宜严缉总当力禁海口出洋贩船内如米豆铁器等项洋盗无所接济自然涣散矣勉为良臣以副委任特谕钦此又于弭盗之法贵□先清其源句旁奉御批此语是钦此又于若无岛岙居民接济米粮句旁奉御批是极钦此又于查拏严紧渐知守法句旁奉御批确否钦此又于不分畛域遇盗上下兜擒句旁奉御笔密圈又于现在仅有蔡牵一帮句旁奉御批此贼务获钦此又于似可毋庸常川添设重兵句旁奉御批是钦此又于虚糜粮饷句旁奉御批原令汝等相度办理朕非必欲行也钦此又于未便将贩货之船一律禁止句旁奉御批是惟应严加查察犯禁之物耳钦此又于民情均多未便句旁奉御批是极钦此又于似可毋庸更张句旁奉御笔密圈又于升任黄岩镇孙全谋句旁奉御批此人实好钦此又于接任黄岩镇岳玺句旁奉御批此人亦好钦此又于定海镇李长庚句旁奉御批不知其人遇便实奏钦此又于温州镇林起凤句旁奉御批不知其人遇便实奏钦此又于缉捕洋盗章程单内奉御批所办俱是惟应实心实力莫作空谈钦此又于严禁米石出洋句旁奉御批最要钦此又于偷漏硝磺火药出洋济匪句旁奉御批更要钦此又于严禁私贩铁觔铁器出洋句旁奉御批最要钦此又于保甲之设原以□民□而稽流匪句旁奉御批最好总在得人钦此等□于嘉庆四年二月十五日奉文行司 

　　●治浙成规卷八 

　　臬政四 

　　◆臬政四 

　　赦前犯事逃亡罪止杖徒者免其缉拏如自行投到交保通详议结毋庸禁押 
　　闽浙办理洋面捕盗事宜各条章程 
　　盗案俱归上盗地方参缉船户在别邑呈报者就近讯供移解 
　　定海县悬海村庄团练乡民防御洋盗酌给鸟鎗沿海各邑情势相同者听该守令议禀 
　　挑夫中途换担窃逃押令牙店及原保夫跟寻逾限不获先着全赔重大货物着牙行添雇夫头跟随 
　　严肃吏治各条 
　　厝棺被窃仅止撬缝凿孔及烧煏成洞抽取衣饰并未显露尸身一并免参 
　　洋面失事案件推诿迟延申明定例分别勘讯详参 
　　各属报窃赃内洋钱定价六钱 
　　词状被告干证佥发差票细心核删不许牵连妇女多人 
　　严禁书差门丁传词坐承坐差等弊 
　　严禁民间失窃诬指教供搜赃以杜滋扰 
　　盗贼当赃不许典铺掯留拖累事主 
　　免死发遣改回内地人犯酌拨署内当差俾免逃逸章程 
　　缉捕章程 
　　粮船归次防范水手滋事章程 
　　零星贩私再犯三犯分别治罪 

　　○赦前犯事逃亡罪止杖徒者免其缉拏如自行投到交保通详议结毋庸禁押 

　　署浙江按察使司秦　为详请宪示饬遵事本署司伏读嘉庆元年恩诏兵民有犯巳发觉未发觉巳结未结咸赦除之有以赦前事告讦者以其罪罪之钦此是无知犯法之民均得仰沐维新之化恩至渥也所有人犯在逃未得完结之案实包括于未结之内如逸犯应得之轻罪确与赦款相符则本犯幸邀旷典巳为无罪之人若一概仍行饬缉州县必勒比其差役差役势将向犯属族邻追求踪迹或索盘缠官即严加约束亦难保不致滋扰无辜事中生事除罪在军流以上及情节未明罪名难定并例应参缉者仍应照案缉拏外其应拟杖徒以下轻罪人犯事在嘉庆元年以前逃亡者确核案情明白实应援免并无应追之赃亦无应改之事并无户婚田土尚须究问之项即使就弋不过虚拟罪名仍行释放似可免其缉拏以省族属人等株累核与赦前事不许告讦之义亦属相通此等轻罪免缉人犯如或自行投到该州县查明确与赦款合符应随时通详议结将人犯交保候示彼既得邀恩免罪毋庸因其投案复置诸缧绁之中若所犯罪名及应否援免尚须斟酌者仍应照常禁审如此分别办理庶例得赦除之轻罪人犯与常犯有所区别而案牍亦归简易是否可行伏候宪台训示饬遵本署司屡奉委署臬篆凡遇案内轻罪逸犯事在赦前者声请免缉俱蒙允准各属获有应行援免人犯亦无不立催速结惟是逐案请示似不若详明宪鉴立定章程俾各属均可遵守闾閰永沾恺泽于无既矣等情嘉庆四年九月二十九日详十月十六日奉宫保协办大学士总督闽浙兼署浙江巡抚阁部堂书　批如详通饬遵照仍候阁督部堂衙门批示缴十月二十六日奉宫保内大臣协办大学士兵部尚书总督闽浙部堂书　批如详通饬遵照仍候抚院衙门批示缴 

　　○闽浙办理洋面捕盗事宜各条章程 

　　奏为钦遵谕旨悉心筹议洋面捕盗事宜恭折覆奏仰祈圣鉴事窃臣等先后承准廷寄内开嘉庆四年八月初六日奉上谕御史黄照条奏立法防御沿海盗刼一折据称福建商船载货至数千担者请照两广之例准令携带礟位器械以资拒盗令滨海州县每年亲到村庄稽查保甲将福建渔船之双桅双篷者悉令撤去使不得远适大洋通贼获利各泛有能拏获盗船者如无失主具领请将船并货照例赏给其商船被刼不行救护及隐匿不报者照例治以纵贼之罪每年当三四等月南风盛发时令各省镇将弁兵于盗船出入要隘分布堵截至九十等月北风盛时则截其归路等语所奏于洋面捕盗事宜似有所见着传谕闽浙江南广东山东各督抚将该御史条奏五款悉心妥议是否可行据实具奏原折并着抄寄阅看钦此遵旨寄信前来臣等诡读之下仰见我皇上周谘博采期于绥靖海疆之至意臣等遵将该御史黄照条奏五款就闽浙两省地方情形及历办章程悉心筹议为我皇上陈之 
　　一该御史奏称向例商船不许携带鎗礟器械恐其藉此为匪又虞在洋被刼转资贼用自乾隆五十六年四月内两广督臣福康安酌定章程一折经奉上谕内海商船亦准带礟时系广东奉到廷寄并未通行现在福建省船仍沿旧例不准携带但商船既有本县牌照又行户连环保结行户皆有身家畏法之人决不滥保匪徒又自例禁以来洋盗鎗礟火药器械甚多并非刼自商船徒令无礟械之商民听其肆掠臣愚以为厦门货船如贩艚艍仔二种载货无多向系小家行户保结不足深信应令其同帮之船连环互保毋庸给予礟械其大家行户保结之商船载货至数千担者每船水手数十人自洋盗肆刼以来商船出洋皆候风汛结帮而行合数船之人不下数百若每船准令携带数十觔重礟四位酌添水手四名各带防身器械即遇盗船商民顾惜资本生命又有礟械协力拒鬬盗亦难以得志所带礟械注明船照内出入口时守口官弁按照查验遇有歇业换主照数缴官以备拨用等语臣等伏查出洋巨舰载货至数千担之多不但贩货商人资本丰厚即船户成造工价亦须数千金断无通盗济匪之理若给予礟位器械俾有自卫之具实足以捍御盗匪前据福建升任臬司刘烒奏请将闽省商船梁头在一丈三尺以上者照广东商船之例给予礟位器械钦奉谕旨敕交臣书　汪　等核议业经遵旨会议请如所奏办理所有浙江省商船名目虽与闽省不同而大小相等应请照福建臬司所奏梁头在一丈三尺以上者一体准给礟位器械梁头在一丈三尺以下者概不准给以示限制仍于礟械之上镌刻船户姓名将礟位火药器械数目注明船照内出入口岸时责成守口员弁核照查验遇有歇业换主照数缴官如有隐匿不缴或私行制造并未镌刻姓名者一经口岸查出即照夹带军器律治罪 
　　一该御史奏称沿海村庄旧有保甲但保甲之行地方官不过循例出票胥役人等派收陋规造册详报并未实力奉行充甲长者非懦弱无能则狥庇贪纵于缉匪安良之道毫无实际应请令濒海州县每年亲到村庄稽查一次甲长务择乡邻所畏服者充役甲内有交通洋匪及私出行刼确有凭据许其即行禀拏如有扶同狥隐及分赃受贿等弊一经发觉分别治罪等语臣等伏查保甲为弭盗之良法历经办有章程近年以来接水消赃各犯多有甲长指引捕获者是保甲之法巳有成效兹该御史奏称甲长务择乡邻所畏服者充役甲内有交通洋匪及私出行刼确有凭据许其禀拏如分赃受贿扶同狥隐分别治罪等语自属核实之意应如所奏办理惟所请濒海州县每年亲到村庄稽查一次其意似密而实疏查每年稽查一次为时甚暂奸匪闻知地方官将至本村何难预先躲避不若责令于因公下乡之便出其不意随时抽查窝藏者猝不及防逋逃者急不及避如有来历不明之人立即究问庶匪徒无所逃遁而不行举首之甲长亦无可狡饰臣等惟有督率各州县实力奉行不使虚应故事以收实效 
　　一该御史奏称海滨渔户素资网罟之利向时远出捕采皆所不禁或不得鱼偶亦为贼自盗船肆刼以来若辈通贼获利倍于捕鱼遂相率为之其船向泊海边并不报官查验立桅扯蓬往来自便或去而不来或来而复去且与盗船多同乡里或系亲戚尤难究诘名为渔船实则无形之盗也此而不除盗船根株断不能绝请将福建渔船小者毋庸置议其大者带有双桅双篷悉令撤去桅篷使不得远适止在海边捕采朝出暮归责成澳甲随时稽查有擅带桅篷者即禀官究治澳甲隐匿不禀一并严究则声息不通盗匪势孤不能猖獗等语臣等伏查定例商渔船只不分单桅双桅悉从民便造船时呈明州县官查取澳甲族邻各供结方准成造报县验明印烙字号姓名然后给照仍令一年期满赴原籍换照逾限不换不准出洋是以闽浙两省渔船俱准用篷桅盖缘海面与内河不同舟行必藉风力若如该御史所奏尽将篷桅撤去渔船断不能出洋采捕查两省沿海贫民藉捕采为生者不下数万家一旦绝其生计窃恐所谓无形之盗将尽驱而为盗矣查此项渔船向来责成各汛口员弁实力稽查出口时验明有无夹带淡水食米及违禁器械进口时查明鱼腊之外如有别项货物即根究来历以杜消赃之弊臣等到任后复督饬稽查防范甚属严密似不必因噎废食所有该御史奏请将渔船撤去桅篷之处应毋庸议 
