<!-- { "loadSidebar": true } -->
　　巡抚部院熊　宪牌为遵旨议奏事准江西抚院吴　咨开乾隆三十二年七月初二日准湖南抚院方　咨开据湖南按察司呈详该本司查得近奉新例前奏改发新疆人犯内有一十六条今议仍发内地此等人犯如有脱逃被获仍将该犯请旨即行正法等因通行各府州遵照在案但查例内内部未经分晰指明之处似应先行请示以便将来遵守查乾隆二十八年十一月内刑部咨覆安抚托　通行各省嗣后遇有发遣新疆之犯于起解地方即将递发巴里坤伊犁以及乌鲁木齐等处字样于咨封之外大书填注以便查照俾得加意堤防等因在案今停发新疆一十六项人犯如有脱逃被获仍应照新疆脱逃治罪自应仍于发递咨封之外大书填注某犯系例应发新疆今仍改发某处字样俾沿途查照一体堤防现在本省照此办理但恐邻省办理未能画一似应分咨照办俾得互相堤防相应详请核咨等情到院据此除据详咨明刑部外相应咨会为此合咨贵部院烦请查照并希转咨前途各省一体照办转饬施行等因到本部院准此除行臬司移行知照外相应咨会为此合咨贵部院请烦查照转饬前途各省一体照办转饬施行等因到本部院准此除移咨前途一体遵办外为查新疆人犯是奉新例改发该司只请给发兵牌不请给咨文兹准前因合行饬遵备牌仰司查照黏抄来文事理即将发遣新疆今改发云南两广军犯该司拟定解赴某省抚院衙门酌发某府州县似应仍请给发咨牌以凭于咨封之外照例大书填注毋违等因奉此遵行在案 

　　○解犯镣铐酌定觔两数目不许轻薄 

　　浙江按察使司欧阳　呈为详请批示饬遵事查得递解人犯各属每以镣铐轻薄勒掯留难拒不接收互相刁顿经前司李　于一件详请咨明事案内通饬务照江省例置备镣重二觔四两铐重一觔四两刊凿县名遵照办理乃各属仍不遵办以致彼此混争兹据杭嘉湖三府议请遵照前定觔两每县制备镣铐各五副刊凿县名呈府验发如遇接递人犯查有镣铐轻薄者将本县合式镣铐加添一副转解下递县分交卸将所添镣铐给还原解带回缴储等情奉批速核详夺等因本司查镣铐一项原因递解人犯中途恐致疏虞而设前司仿照江省之例定有一定觔两而各属藐不遵循任意擅用轻薄镣铐致启刁掯推诿之端殊乖政体必须立定章程以专责守应如该府等所议通饬各属每县制备镣铐各五副镣重二觔四两铐一觔四两毋许意为轻重刊凿县名呈府验发备用如遇重罪人犯查有镣铐轻薄者即将本县合式镣铐加添一副解至下递县分交卸之时即将原添镣铐给还原解带回缴储并于转解文内注明系某县加添不得掯留字样下递之县照此接办如有将上递加添镣铐掯留不听带回及藉称镣铐单薄留难不收致犯疏虞者即将留难不收之县严揭请参毋许再行混用轻薄镣铐松锁细炼倘有不遵经首先接递之县查明更换许该县将镣铐详送解犯县分本府验明立提经差重责并将该县记过饬偿换备刑具价值如此则起解接递各有责成可免懈忽诿误之弊而重犯亦不致疏虞矣是否有当拟合详候宪台察核批示以便通饬遵照办理并请咨明邻省一体照办实为公便等情于乾隆三十三年二月二十四日奉巡抚部院熊　批如详通饬遵照办理并候咨明邻省一体照办仍候督部堂批示缴又奉宫保总督部堂崔　批如详通饬遵照仍候抚部院移咨邻省一体照办此缴 

　　○浙省仿照江南改定办理积匪章程 

　　浙江按察使司曾　为遵批议覆事查浙省向来办理积匪章程窃盗初犯行窃四案以上计各案赃皆十两以上者照例拟遣乾隆三十三年三月内经前署司议详行窃在五案以上各案赃皆不及十两及行窃六案以上各案赃皆不及一两俱行拟遣至行窃四案内有一案不及十两及行窃五案内有二案不及一两减等拟徒又行窃四案内二案不及十两及行窃五案内三案不及一两酌加枷号等因在案今查江省从前办理初犯同时并发至六案以上者拟遣嗣因立法过严蒙江督宪高　批准吴臬司议详积匪之徒如纠伙结党飞檐走壁及一夜连窃等项与积猾条款相符者概行拟遣等因并不分别次数本司伏查办理积匪若不分别次数赃数恐州县无所适从反至畸轻畸重而江省办理初犯虽无分别次数明文其于赦后复犯统计行窃一二三次共有十案或七八案而现犯之案必计赃罪应徒流者方照积猾问发则办理初犯自可类推浙省自应仿照办理但必罪至徒流方拟积猾似觉稍宽本司悉心酌核嗣后窃盗初犯同时并发五案赃皆十两以上及六案七案赃皆一两至十两者俱拟徒罪若六案七案赃皆十两以上者拟遣八案赃皆一两至十两者拟遣其有行窃十案以上者不计赃数多寡槩行拟遣其罪不至徒而案数稍多者酌加枷号至窃盗再犯前经本司议详若行窃四案赃皆十两以上并行窃五案赃皆不及十两及行窃六案赃皆不及一两者悉照初犯例拟遣如前后行窃四案计赃皆不及十两即拟满徒内有一二案不及一两拟以枷号其前后行窃五案虽计赃皆在一两以下亦拟满徒在案今查江省从前办理再犯前后共计四案三犯前后共计三案拟徒如再犯前后共计五案三犯前后共计四案拟遣嗣经吴臬司酌减赦后犯案窃贼其甫犯一次者虽同时并发数案仍照初犯律计赃杖剌二次犯者同时并发一案至三案仍照窃盗再犯例计赃杖剌加枷其案数稍多者照积匪减等拟徒其赦后复犯统计一二三次之案已有十案或虽不及十案巳至七八案而现犯之案计赃罪应徒流者拟遣等因详蒙江督宪高　批准在案是江浙办理再犯亦属互异本司悉心酌核嗣后窃盗再犯统计前后共窃四案赃皆十两以上者拟徒五案六案赃皆一两至十两者亦拟徒罪五案六案赃皆十两以上均行拟遣七案赃皆一两至十两者亦拟遣罪其前后行窃九案以上者不论赃数多寡亦俱拟遣再查浙省各属办理再犯率多意为轻重如本年三月内余杭县审详贼犯马君显行窃杜方氏家一案该犯前后共犯三次一次在赦前二次在赦后该县因其屡次行窃拟以城旦奉宪台批驳经前署司议详嗣后办理三犯之案内一次在赦前者照再犯递加枷号其二次俱在赦前者仍照初犯依律断决等因详蒙批允在案应再通饬各属嗣后赦前之案照例不得□□□窃盗三犯应遵照定例计赃问拟□□江□议□□□之徒如纠伙结党飞檐走壁及一夜□□□□不计次数概行拟遣此系定例现在遵办应再□饬各属嗣后如有弋获此等积匪非寻常鼠窃可比者到官审实不论初犯再犯赃多赃少曾否刺字概行拟遣以安闾阎至积匪案内随从伙犯有情节果轻者应遵照乾隆二十五年刑部议覆江省苏升司原奏减等拟徒再查江省现定章程贼犯供认行窃而查无事主又起无赃物或亲属相盗及行窃无人看守之物概免并案计算等因查贼凭赃定若查无事主又无赃物则虚实未分至亲属相盗迥非凡人可比其行窃无人看守之物亦与入室行窃有间以故例不剌字原有区别江省既不并计浙省应请照办以上各条本司参核江浙二省现办章程折中定议是否允协拟合详候宪台核示遵行等情乾隆三十三年七月初九日奉巡抚部院觉罗永　批如详通饬遵照并刊入治浙成规循照办理仍候督部堂批示缴 

　　○窃贼三年无犯隆冬免其拘禁 

　　署浙江按察使粮储道徐　为报明事看得临海县旧贼朱阿佩刃伤捕役应顺一案查朱阿佩前虽犯窃久已结案现未复犯因系旧贼差捕勾摄管押匪房本非有罪之人应照拒殴追摄科断应如所拟朱阿佩合依官司差人勾摄抗拒殴差伤至内损吐血以上加二等律应于刃伤人杖八十徒二年上加二等杖一百徒三年即请定驿发配折责摆站应顺奉票往拘并无需索情事徐用邦亦非白役均毋庸议抑本署司更有请者一应窃贼犯事发落之后例责地保收管稽查如果改过自新不复再犯理应听其安业营生若必于年底逐名拘案禁押反失其谋生之策而胆玩捕役明押暗纵更不无串窃情弊今查朱阿佩自乾隆二十一年行窃遇赦之后计今已十有余载既无复犯之案乃必年年拘禁匪房致伊畏累拒捕滋生事端律例内原无必应逐年羁押之文乃系外省防杜匪窃不得已而酌行之法本署司管见应请量加变通嗣后以三年为期如三年内新犯贼匪案结之后恐其鹰眼不能遽化隆冬岁暮正宵小窃发之时应仍照旧拘禁过岁以杜匪念其三年以前之旧匪事隔日久既无再犯之案免其拘禁以省拖累如该犯在外仍行偷窃事发之日惟有尽法重惩并将原保人一体究责以示儆戒是否有当理合附详等由于乾隆三十五年六月十二日奉署巡抚部院熊　批朱阿佩如详杖徒仰将该犯发车厩驿折责摆站限满递回安插先取驿收送查至隆冬岁暮拘禁旧贼原为杜匪而设据请窃贼三年无犯免其岁暮拘禁亦系省免拖累起见但此辈贼匪难保其旧习竟不复萌若因三年内幸无破案遂任其自便是否于地方有益仰再会同藩司妥议另详仍候督部堂批示缴又于七月二十日奉宫保督部堂崔　批仰候抚部院批示余照行此缴各等因奉此该按察使郝　会同布政使富　会查得临海县旧贼朱阿佩刃伤捕役应顺一案前经署臬司徐道核拟转详并附请隆冬岁暮拘禁旧贼以三年为期如三年无犯免其拘禁以省拖累蒙宪台以此辈贼匪难保其旧习竟不复萌若因三年内幸无破案遂任其自便是否于地方有益批饬会同藩司妥议另详等因仰见杜匪安良之至意本司等遵查窃贼本非善类诚难保其故智不萌是以向有隆冬禁押之一法但政贵可行法宜有制向来窃盗再犯或行窃案多有钉带铃枷充警之例如三年无过即准开释今隆冬岁暮禁押旧贼若不定以年限则若辈岁受拘累之苦竟无底止自新无路转不免终身为匪亦于地方无裨徐署司议请三年内新犯贼匪案结之后恐其鹰眼未化仍照旧于隆冬时拘禁过岁其三年以前之旧匪既不再犯免其拘禁如敢仍行偷窃一经发觉尽法重惩并将原保人一体坐罪俾知改过无犯者得为良民怙终不悛者难逃法网似属可行缘奉批饬会议是否有当理合会详伏候宪台察夺示遵等情于乾隆三十五年八月二十一日详奉署巡抚部院熊　批如详行缴 

　　○海洋偷抢匪犯分别拟罪条议 

