<!-- { "loadSidebar": true } -->
　　浙江布政使王亶望详为捐修工程事查得宁波府属之奉化县古方桥横跨大江上达台闽下通宁属商旅往来络绎不绝实为要津至紧工程其桥计长二十六丈二尺六寸宽二丈二尺桥门五座共有四墩两堍水势冲激工程浩大前据士民自愿捐修原估需工料钱八千余串文今已捐足署该县唐宇霦并不经手银钱俱系董事公同绅士经收经放甚为公允本司查古方桥乃通津要路本邑士民既情愿乐输以成善举自应听该邑绅士商民赶紧造完以利行人以免舟渡风浪之险惟查前奉准工部咨军机大臣议覆苏抚庄有恭奏请借动公项二十二万两将松溇二江工程挑浚官吏并不经手钱粮固难责令代造销册董事不谙工程则例请照借帑事例免令造册之处应如庄　所奏准照乾隆十八九年该省借帑事例免其造册毋使胥役藉端滋扰俾小民实受其益俟命下臣等交部行文各省一体遵照可也等因乾隆三十年十二月十九日奉旨依议钦此钦遵通行遵奉在案今古方桥原属士民自捐自修系董事严瑞隆等同奉化县绅士自行办理此项桥工告成之日遵照定例免其造册报销惟令将捐银各绅士民姓名折报按其银数多寡分别给匾奖励其余一切钱粮出入等事听该士民自为经理毋庸该县官吏胥役经手致滋扰累如此则要工可以速竣行人得资利涉共沐宪恩于靡既矣伏候宪台察核示遵除呈抚督宪外为此备由伏乞照详施行今呈送　桥图一张乾隆三十八年四月十八日通详四月二十五日奉浙江巡抚部院三　批据详已悉仍候督部堂批示缴图存又于五月二十二日奉到闽浙总督部堂锺　批据详已悉仍候抚部院批示缴图存 

　　○收买小钱毋许假公济私滋扰闾阎 

　　凡小钱每觔大钱壹百文应善为晓谕按数收买净尽毋许假公济私滋扰闾阎 

　　浙江等处承宣布政使司为遵旨收买小钱详请通饬以便遵照以免扰累事伏查乾隆三十四年六月十八日奉上谕江浙等省搀用儇薄小钱在小民彼此交易原难一一加之搜剔其钱行铺户乃钱所汇集之处应设法查办若将所有小钱竟行勒令交官致伊等资本有亏如照小钱分量折中定价按数收买入炉镕化其法最为两便但不可使吏胥人等从中舞弊而闾阎亦不致滋扰等因钦此嗣经前抚宪永奏定每小钱壹觔给大钱壹百文自应按觔易换乃署萧山县知县萧超羣自详亲入典铺账房搜剔出小钱数百文又于两铺民收租米钱内剔出古钱数拾文将各铺户店伙拘讯详革监生复于农忙之时勒拘佃户审讯古钱来厯违例扰民当蒙宪台严批申饬并蒙抚宪宪台札饬萧超羣在萧办理各件详案种种不妥即速撤回等因当经本司撤回即详员接署并请将萧超羣剔出小钱古钱按觔易换其各铺民佃户即行省释等因经本司另详蒙宪批省释在案惟查小钱古钱自蒙圣主准令按觔易换大钱以后铺户小民资本无亏且得免于后虑莫不踊跃交官易换其中城乡铺户远近不一忙闲不等零星陆续并积赴官易换诚如宪谕商民自无不乐从惟应善为晓谕即可收缴尽净原无事于搜查致有骚扰今萧山县既巳办理失当致民情不安恐他处亦复效尤以致小民畏累不前转致存留迟换甚而书役藉端图诈入室搜查酿成事端致干查参大有未便相应详请宪台通饬各属令其善为晓谕使民乐于交官自可收买尽净毋许假公济私滋扰闾阎理合具详伏候宪台批示遵行除详抚督宪外为此备由惟祈照详施行乾隆三十八年五月三十日浙江布政使王亶望通详六月初五日奉兵部侍郎浙江巡抚部院世管佐领三　批据详已悉该司仍先通饬各属一体遵照妥办并候本部院给示晓谕务期持之以久收缴尽净毋使稍有懈弛致干严例未便仍候督部堂批示缴七月初七日奉宫保尚书闽浙总督部堂世袭一等轻车都尉锺　批如详行仍候通饬各属一体遵照并候抚部院批示缴 

　　○市廛牙铺居民戥秤尺斛斗升听从民便永禁官为验烙以免扰累 

　　浙江等处承宣布政使司详为请禁扰累市廛以安民业事据余姚县详称请颁火烙下县以便吊取各牙应用斗斛尺秤当堂较烙等情本司查乾隆二十八年户部议覆条奏内称国家之法制有常而市肆之物情不一苟不揣本而齐末虽意在画一而有转滋扰累者今据御史吴绶诏以京城市用升斗有关东门面等名色大小悬绝多寡参差奏请悉令改照官仓定式一律较定将原有斗升勒限缴销臣等随行顺天府尹按市集实在情形详确查覆据称京城市用升斗有以捌斗作壹石者名曰卫斛有以伍斗作壹石者名曰关东斗各铺中或照卫斛或照关东斗或照仓斗出纳各从其便其肩挑小贩俱就居民自置柳木升斗酌量大小交易虽其中式样参差然升斗大则价增升斗小则价减核之官斗折中计算大抵不甚悬殊厯来沿习已久俱各相安等语臣等覆查市集所用升斗既系有各项名色厯来民间使用相安已久并非铺户创设自可听从其便况权度量衡皆属国家定制即如京城钱行有库平市平南市西市诸名色总以钱平之大小定钱价之低昂通融经理与升斗事同一例势有不能尽归画一者若如该御史所奏悉照官仓定式较定升斗呈验烙印给发交易其门面升斗等项限日缴销如有隐匿从重治罪不第京城内外所有米粮行户一时骤令改易事涉纷更且验烙官斗辗转领给徒启吏胥需索之端于实政殊无裨益应将所奏之处毋庸议等因在案本司伏查京师为首善之地其斗斛戥秤俱系听从民便各省自应遵仿办理诚如大部所议升斗大则价增升斗小则价减其余各件亦复相同总以戥秤斛尺之大小定价值之低昂其事最为平允若如该县所议逐件验烙不特吏胥得以藉端滋扰即地棍亦得借以图诈且地方官公务殷繁一邑之大四境之广市廛之多牙铺居民之众其戥秤尺斛升斗何止百千万亿若逐一亲较则日不暇给若仍委之书吏则以大为小以小为大其弊不可枚举甚而入市搜寻查无烙痕辄行图诈其害有不可胜言者是名为便民实以扰民大部洞烛其弊久经严驳不行近据属县往往以验烙申请虽经本司随时驳饬但未经详明永禁终恐潜滋暗长流弊难除是以本司详明宪案仰藉霜威永除民累应请嗣后浙江省各府属州县悉照京师城市之例凡民间戥秤尺斛升斗悉从民便毋庸官为验烙如此则奸胥无滋扰之端阛阓享安居之乐矣是否有当理合具详伏候宪台批示遵行除详抚督宪外为此备由呈乞照详施行乾隆三十八年六月十四日浙江布政使王亶望通详六月二十二日奉兵部侍郎浙江巡抚部院世管佐领三　批如详通饬遵照仍候督部堂批示缴又于七月二十五日奉宫保尚书闽浙总督部堂世袭一等轻车都尉锺　批如详通饬遵照仍候抚部院批示缴 

　　○申明署员食俸定例 

　　浙江等处承宣布政使司为申明食俸定例详请宪示以便遵行事案查乾隆二十四年江苏布政使常亮条奏署员支俸章程一折经户部议覆内称查署事之员衔缺有大小各异任事有久暂不同是以向例俱系支食本任俸银署任俸银扣解司库今若如该布政使所奏各就署任关支俸银则其间有本系小衔委署大缺者支剩银两必须仍解司库若本系大衔委署小缺不敷银两又将详请找给不惟于事无裨抑且徒滋案牍且其间若有暂行委署之员忽于署任扣支忽又改归本任朝夕纷更造报又难清楚应将该布政使奏请之处毋庸议等因在案是现任小衔之员署小衔之缺及现任大衔之员署小衔之缺均食本任俸银亦罚本任俸银如现任县丞署知县应仍食县丞本任俸银若现任同知署知县亦食同知本任俸银是也又调补调署升补升署之员一面题咨一面先令署理升调之缺其应食俸银旧例必俟奉到准调部文具报到任之日方准住支原任俸银起支新任编俸其暂往先署者亦不得支食新任俸银也又乾隆三十三年浙江省因试用知县商文超暂署嘉兴府通判出差员缺请支俸银咨请部示奉准户部议覆内称出差员缺额俸既有原官支食若再行议给署俸是一官两俸殊与定例未协通行各省将试用候补人员委署无员之缺者照例准其支食俸银外其暂行委署出差员缺者嗣后概不准其另行支给等因在案又乾隆三十四年两江总督兼管江苏巡抚高　咨请部示经户部议覆内称接署之员止应论其该缺有员无员办理未便以出差不复回任即以额设缺俸混行支给等因驳饬亦在案是试用候补人员凡署有员之缺概不准其支食俸银如署无员之缺乃得支食署缺俸银也至于现任知县暂行委署别缺州县印务以及现任丞倅县丞经厯等官暂行委署州县印务此等人员俱系现任各有本任编俸按品支食无论委署出差遗缺及署升调事故空缺均止应各按该员本任编俸支食其署任编俸或听原官支食或作空缺造报均各另有定例载明未便错误支食也至现任有缺人员暂行委署别缺所遗本缺另委候补试用人员署理其所署即属有员之缺部议所谓有员之缺例不准署员支食俸银者是也则是凡署印之员如系候补试用之员署有员之缺不准支俸惟署无员之缺乃准支俸至于现任之员署理别缺者不论久暂远近亦不论以小衔署大缺以大衔署小缺总应各支该员本任俸银不支署任俸银厯来部议甚明并未歧误自应遵循办理以归画一乃各属署员未能深悉定例往往错引具详以致案牍滋繁应请嗣后悉照定例办理仰请宪台察核批示以便通饬各属一体遵照办理以免歧误是否如斯伏候宪台批示遵行除呈抚督宪外为此备由呈乞照详施行乾隆三十八年闰三月二十三日浙江布政使王亶望通详四月初一日奉兵部侍郎浙江巡抚部院三　批查厯来食俸章程如本员系有任之员无论所署之缺空缺实缺均止支食本任不支署任若系无任之员遇署空缺方准支食例义甚明如详通饬一体遵照并候督部堂批示缴　又于四月二十八日奉兵部尚书闽浙总督部堂锺　批如详通饬遵照仍候抚部院批示缴 

　　○修署银两按食廉全半分别坐扣 

　　署员支食养廉有全支半支不支之分别其修葺公廨银两亦按全支半支及不支分别扣收 

