<!-- { "loadSidebar": true } -->
　　浙江按察使司台　呈详为访拏积匪事案奉宪批本司呈详永嘉县事主刘宗乐等家被窃获贼朱文友等一案议拟由奉批仰即照拟另叙简详呈请核发缮清详咨枷杖犯人徐世魁等照拟先行发落刺臂等因奉此除经转饬温府县先将枷杖犯人徐世魁等照拟先行发落外遵即核叙简详理合送候宪台核发以便缮清详咨至该犯认窃陈宗浩等九案未便并叙入详致滋繁冗是以于详内核作另结抑本司更有请者窃盗计赃论罪律应以一主为重虽有积匪猾贼同时并发多案总应以窃赃最多之一案备叙审供从复位拟成招其余赃少罪轻者自应逐主分案拟详而于本案招内止将各案另详拟结缘由摘叙事主姓名失窃月日估赃总数应拟罪名以数语简括声明庶为允协乃浙省各属所办贼案招详将各犯历窃多案并审并叙统入一招之内以致案情繁冗错杂难以核详咨题殊非招案体裁先经本司饬令各属务各分案办理在案讵意玩不遵奉即如此案暨日前钱邑张敏占等案仍将多案并叙一招其招册厚至一二寸不等稽核简叙甚为费力除再严行通饬各属自后凡遇获贼到案认窃多家无论赃数多寡总须分案通详其罪止杖笞之案即于通详文内照例议拟先请核结止于行窃赃重之案从重按拟具招解勘毋许仍前多案并叙一招致难核办如再有故违除驳饬另叙并将该县详请记过外合并附陈伏候察夺等情于乾隆二十一年十月二十七日详奉巡抚部院杨　批仰即照缮棉册详咨余已悉缴册并发分巡杭嘉湖道觉罗永　呈禀窃照浙西三郡接壤江苏地处冲要水乡四达盗贼易于潜藏闾阎难获安枕更因盗风日炽积匪渐多引诱纠合滋蔓无忌以致随地肆窃报案频闻上廑宪怀念切民瘼据报严饬比缉本道遵奉督办亦殚心竭力虽据各属时有报获之案究未能拔本塞源以冀尽绝根株本道伏查定例除强盗抢劫拒捕等条立法严明各属现皆遵循无庸置议外查寻常窃贼拏获到案原应分别初次刺臂再犯刺面三犯按赃多寡仍行刺字分别拟以军流缳首者葢欲令贼犯有所记认犯案易于查拏亦便于定拟并使匪类咸知屡犯重罪有所儆畏法至善也本道虽莅任日浅祗因报窃甚多加意留心查察见近今各属获贼从无究报三犯之案岂各犯果皆初犯再犯乎皆由州县官簿书事繁视发落贼犯为无关紧要一任胥役朦混率结文内虽声明刺字不过虚应故事日久遂无从辨别幸漏法网居多再查定例积匪猾贼不论曾否刺字发边卫充军故凡获贼到案必究问有无别窃即所以察其是否积贼也今查各属呈报窃案每有供出三四案五六案不等皆以同时发觉并赃论罪以一主为重拟结第思贼既屡窃即系积匪仍照常科断殊不足以惩创奸顽但未明立章程定以供窃几案为积贼亦未免各属办理参差本道管见应请嗣后贼犯应行刺面刺臂发落者必须该印捕官眼同深刺若私毁灭迹照例枷责如果三犯必按律究拟毋稍宽纵倘阳奉阴违将应行刺字者任意疏忽即以遗漏刺字揭报应照三犯定拟者曲为宽宥即以故出人罪请参再获贼到案讯明虽系初犯未经刺字但其恣肆迭窃怙恶不悛凡供窃四案以上计各案赃皆在十两以上者即照积匪猾贼发遣定拟将见远逐一贼则少被一贼之害庶积贼日渐消除地方可冀宁谧本道为靖匪安民猛以济宽起见肃此具禀是否有当仰祈宪鉴倘蒙可采恳赐通饬祗遵等情于乾隆二十一年七月初五日禀奉宫保总督部堂喀　批仰按察司查议通详仍候抚部院批示缴又奉巡抚部院杨　批浙西杭嘉湖三府属地方窃劫频闻皆由地方文武玩纵之故今该道所禀分别刺字毋许疏忽及照积匪猾贼定拟之处亦例应如此办理仰按察司即通饬遵照办理倘有任意疏忽玩纵即查明揭报题参毋稍宽贷至地方文武平日阘茸贻误并不查缉以致盗贼肆行大为民害者该民亦即特揭严参以儆玩愒不得少为姑容致启废弛之渐仍候督部堂批示缴 

　　○酌定缉捕事宜 

　　浙江按察使司台　呈详为檄饬提比等事查得满贯窃案赃数繁多消变匪易果能勒捕上紧缉拏原不难于立时获破无如各该州县在承缉之员畏顾处分尚知实力督缉而接缉之员则以例无议处莫不因循怠忽以致巨贼漏网弋获无期若不严定章程诚无以示惩创兹奉督宪以满贯巨案本员于限内去任接任之员应如何勒限饬缉逾限不获如何记过以儆之处议详覆夺等因当即转行各府查议去后兹据陆续议覆前来本司覆加察核其各该府所议勒限缉拏分别功过之处大畧相同应请嗣后满贯窃案如本员于限内去任其接缉之员亦照承缉之例于到任日为始勒限六个月缉拏赃贼务获究报如已逾限全无弋获者饬记大过二次若首犯未获止获伙犯又未及半者记大过一次但未获者既已分别记过而已获者不予记功无以示劝应请于六个月限内首从全获或获贼过半并获首犯者饬记大功二次或止获首犯而伙犯未获或伙犯获半而首犯未获者各记大功一次倘此案未获而彼案已获准其功过相抵如此庶各上紧严拏不致懈忽似于缉务不无裨益至奉饬本司衙门提比捕役凡管押之经承守提之差役与行刑之皂隶人等向多需索规礼此辈索之县捕县捕索之窃贼势必另偷新赃以应提比之用转致地方愈多失事此弊尤应剔除该司提比之时务须解批一到立刻发落不可迟延仍留心防察毋任司承司役仍前需索滋弊之处查司书司差或藉此需索规礼实难保其必无仰见宪台鉴察周详无微不烛本司现在遵奉凡遇解批一到立提责比发回以杜掯索之弊但此等情弊府厅衙门或亦所不免本司现亦严饬各属一体留心防察实力剔除再嘉府议请各衙门提比捕役本司于三九两月解比巡道正五七十一等月解比该府于二四六八十十二等月解比定期分限不致重迭受责等语本司伏查从前提比之法乾隆十三年详定杖徒小窃专责捕盗同知提比罪至杖流者知府隔月提比赃至满贯及拒捕伤人者本司提比又乾隆十四年详定赃至满贯及拒捕伤人案件本司衙门于春秋两季之底各提比一次巡道于夏冬二季之中将赃在一百二十两以下案件各提比一次府厅衙门仍照旧例汇提通饬遵行由来已久迨至上年六月间复据绍同知议详定以满贯以上者捕盗同知每月提比一次该府两月提比一次巡道三月提比一次本司每两季提比一次一百二十两以下至一百两者该同知亦每月提比一次该府三月提比一次巡道半年提比一次本司免其提比一百两以下至五十两者该同知两月提比一次该府半年提比一次巡道免其提比五十两以下者该同知三月提比一次该府免其提比如能拏获者计其案数分别免比原以捕役惯多玩纵设法勒比不妨过严之意第以通岁而计如满贯以上者同知提比十二次知府提比六次巡道提比四次本司提比二次共二十四次一百二十两以下至一百两者同知提比十二次知府提比四次巡道提比二次共一十八次一百两以下者同知提比六次知府提比二次共八次五十两以下者同知提比四次巡统计司道府厅各衙门共须提比五十四次矣夫州县历年报窃之案多或数百件少亦不下数十件而所设捕役不过数名一捕名下所承缉者各有赃多赃少之案赃多者此捕赃少者亦即此捕也一岁之内各衙门提比至数十余次则分头应比之不暇尚奚暇缉贼乎且解厅未回而本府差提已至解府未回而司道之差提又至窃恐各捕分身乏术而欲责令如期解比势所不能徒滋苦累似乎立法未为尽善此该府所以有分月解比之请也本司管见似不若循旧制畧为变通应请嗣后赃至满贯及拒捕杀伤人者仍照向例本司衙门于春秋两季季底各提比一次一百二十两以下至一百两者巡道衙门于夏冬两季季中各提比一次其一百两以下案件专责知府于春秋两季季中各提比一次五十两以下案件捕盗同知于夏冬两季季底各提比一次俱须开单汇提不得逐案单提至温处金衢台等府距省窵远多至千余里少亦六七百里一经提解奔驰往返逾月经旬恐于缉务反致旷误且此数府赃多重案本属稀少如遇赃至满贯及拒捕伤人之案亦就近归于巡道衙门于春秋两季季底各提比一次免其解司再查盗案承缉官员数参之后即有案缉免参之例原以案经年久犯已远扬侦缉稍难是以案缉免参今捕役承缉窃案若无分新旧一概提比似觉无所分别应请嗣后凡遇大小窃案各衙门提比六次之后则案巳三载之久即责令各该州县自行比缉免其提比如此立法提比不致过烦易于遵守如该州县仍有不依期解比者即照从前详定成例分别记过详参以儆玩违至获贼免比亦为激劝良法自后各本捕名下如能拏获满贯拒捕重案一案司道府厅各免提比一次拏获一百二十两以下至一百两一案道府厅各免提比一次拏获一百两以下一案府厅各免提比一次拏获五十两以下一案该厅免其提比一次如此则各捕皆知所惩劝无不奋往缉贼可收实效矣缘奉前因相应议覆伏候宪台核示饬遵再从前详定缉捕事宜甚多难于稽核转致废弛今本司摘其紧要者汇录一册呈请宪台鉴定以便刊布永远遵守等情 

　　缉捕规条 

　　今附送缉捕规条 

　　一汇单提比之法查从前详定按赃数之多寡分提比之限期原欲使捕役知儆不敢懈弛之意但州县额设捕役仅止数名平时既须巡逻地方而差缉解犯半多外出且有伙盗众多之案即全数管押尚有不敷解府解司解院候审往返动经旬日况各属程途远近不一而各捕名下承缉事件又多若逐案专提应比窃恐此案甫经提比释回而彼案专提之文又至是使捕役仆仆道途虽分身亦莫能应兼之上下盘缠使用费无所出势必纵窃分肥以资酬应是欲使之拏贼而反迫之纵贼若不酌量变通扰累不浅嗣后仍照详定限期本司衙门于春秋两季之底将各属所有应比之满贯拒捕伤人案件无论多寡汇开一单檄行提比该县即将单内各案查明承缉各役姓名拘齐批差解司应比一次巡道衙门亦于夏冬两季之中将各属应比之赃在一百二十两以下案件无论多寡开单汇提解比一次不必逐案专提以省繁扰其府厅衙门仍照旧例汇提毋庸再议至本司衙门为刑名总汇设遇奸杀放火聚众干系城池仓库及江洋大盗等项并连次被窃各重案或捕役怠惰不缉婪贿纵放情弊经事主赴司呈控核其情节必须专檄提究者仍应本司随时专檄提解不在汇比之限如此分别办理庶省陆续提比之□而捕役亦可安心缉捕矣此系乾隆十四年详定 
