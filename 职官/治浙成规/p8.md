<!-- { "loadSidebar": true } -->
　　浙江等处承宣布政使司为湘湖居民事案查乾隆三十三年六月二十三日前经据浙江省之绍兴府知府明禄详称卑府伏查萧山县湘湖自宋季政和年间开浚成湖灌溉九乡田十四万六千亩有零惟自宋迄今已越六百余载之久如果奸民侵占有碍湖身无论其地是官是民均应刬除以复湖身以保水利而察核送到绘图据称居民侵占之处均系沿湖地方今概请拆毁摈逐居民生计攸关不可不详慎查办卑府随于乾隆三十三年五月初八日亲诣萧邑传同各绅士逐细履勘其各居民搭葢房屋并窑座处所均系沿山沿湖一带山零地角与湖身储水之区并无妨碍讯据该居民等佥称生长习业于此或转辗契买或积祖相承实不知始自何年何代即询之原告绅士黄云等供亦相符令其指明金线界限实无从辨色而该窑户等取上烧砖烧瓦随时开浚湖身该绅士等亦称有利于湖并云居民房屋成功莫毁仍请照旧免拆等语诘其因何呈控之由咸称不过欲清厘湖界起见并无别情各等情在案卑府窃思以八十里湖旁之地厯经数百年之久湘湖界址既无可考如果居民搭葢宇舍有碍于湖原不容其久占今履勘之下尚属有益无损遽以绅士一呈即令三百八户顿遭拆毁摈逐失居失业难免向隅之泣在该地居民祖孙父子相安已久并不知始自何年何代今按查鳞册四至以无完粮契据即属侵占亦无从究其始末根由况世远年湮沧桑屡易是否湖身遽难稽考际此升平盛世生齿蕃衍山零地角原不禁民托足谋生卑府管见应请仍从其旧免其拆逐以安民业以杜滋扰所有该县吊到各契均行给还并饬各庄保嗣后如有在于官地界内混行侵占者即行呈县究治永杜后人觊觎之渐庶小民生计有赖永戴皇仁宪德于无既矣如蒙宪允卑府即当出示晓谕居民永行遵守理合勘议具详伏祈察转再查湘湖为萧山阖邑水利攸关但湖塘不高则蓄水不深每年岁修均系填筑土坝并无石坝石闸今询据该绅士等议请增高建筑石闸以资一劳永逸卑府现在筹办俟有定局另行驰禀等情前来据此经前任详驳去后嗣于乾隆三十四年十二月初二日据绍兴府知府张三礼详称卑府备查萧邑湘湖灌溉九乡田亩建筑闸坝以资蓄泄酌定规条俾免侵占近湖居民间有葢造房屋窑舍先经前县宋令据绅士黄云等呈请清厘详蒙宪委南塘通判潘倅勘查明确续据接任萧山县邹令覆加勘丈取结申送潘倅核明移覆随经前府明禄亲勤居民葢造处所均在沿山沿湖一带山零地角与湖身储水无碍议请免拆以安民生复奉批饬作何设法永禁应否酌议佃租再行查明妥议等因遵查湖粮据该绅士等呈称久经摊派九乡田亩完纳似未便再征佃租且一经认佃转致刁徒得以借口填占应请俯如县议毋庸认佃征租等情具详到司又经前任驳令征租修建闸坝去后续于乾隆三十六年十二月二十一日据署萧山县知县安汛详称伏查湘湖周围八十余里三时蓄受诸山之水秋旱放溉九乡之田一十四万六千八百六十亩至湘湖旧基原田三万七千零二亩该粮一千石七升五合以田改湖加派九乡得水之田每亩增米七合五勺嗣是以后先后侵佃亦改正为湖又加派九乡得利之田每亩又加三合统计九乡每年输米一千三百六十五石九斗四升九合志乘凿凿实有可凭者也卑职复又亲诣湘湖逐加查勘册开三百八户亦属确实此外并无另有侵占惟此三百八户之中搭葢瓦草房屋仅止一百三十三间半又窑房二座此外悉属场地空地荒地道路地滩地埂地并湖墈水池各占户门前屋侧闲旷之地并无出产者十居七八核诸潘倅原查册开名目相符是虽列占户之名究无被占之实今若一旦议令按户输纳佃租不持地无出产各户力有未能且恐各户视为输租之产竟同己业将来羣起效尤续添侵占待至查究咸以轮租为辞转得藉为口实于农田水利颇有关碍是以断不可开输租之名正所以杜其续占之路也至闸坝工程久经监生赵鸣鸾独力捐修完整岁修自有塘工捐钱可动而三百八户之中侵占搭葢瓦草房屋者不过十分二三其余悉属门前屋侧废地并无出产之土即搭葢房屋各户俱有本身住房粮产不过门前屋侧旧有湖基占造一间半间而本身屋基均属承粮之产与全行安居无粮之地有间应请仍照卑县清令原详免其刬复拆毁亦不必议令升佃听各绅士查察以垂永久毋庸官为差查致滋民累再湖粮派纳九乡载在县志业经声明毋庸再赘等情到司当经批府查详去后旋于乾隆三十七年三月初六日据绍兴府知府席椿详称遵查萧邑湘湖创自宋季周广八十余里潴蓄诸山之水以灌溉九乡十有余万之田其湖粮加派承荫田亩完纳故志载严禁侵占前府明守之议免拆毁刬复原因日久转辗相售祖父相传一议拆逐小民失居失业蒙前宪俯允明前守所请本属体恤闾阎至意至升佃完租苐虑若辈愚民视为输纳之产效尤续占得以佃租为词纵使他时禁令重申转觉多此枝节是以从前清故令及各绅士均请毋庸佃租以申例禁等情现据署令安汛亲诣湘湖查勘三百八户之内侵占搭葢瓦草房屋者不过十之二三其余悉属门前屋侧废地并无出产之土就其旧有占造一间半间而本身屋基均属承粮之产虽有占居之名并无占居之实万难令其出租至闸坝工程久经监生赵鸣鸾独力捐修完整岁修自有塘工捐钱亦属毋需于此应请俯如该县所议免其升佃早结斯案以免民累等情具详在案又于乾隆三十八年二月初六日本司前护抚篆时因奉旨通查蓄水湖滩一案奉部行查当经本司奏覆内称萧山县之湘湖系宋时开浚成湖周围八十余里灌溉田一十四万余亩湖之周围俱有小山沿山沿湖一带山侧地角旧有居民葢屋居住及烧窑生业者三百八户前因讦讼委员确勘于乾隆三十三年间查明屋宇积祖相承或转辗售卖不知始自何年且系陆地筑室与湖身无碍而挖土烧砖湖面日阔与蓄泄有益当据府县详禀毋庸拆迁在案今钦遵谕旨再行申禁嗣后但许住居岸上不得占垦湖身有妨水利等情具奏于乾隆三十八年三月初九日奉到朱批知道了钦此钦遵在案该浙江布政使王亶望查看得萧山县湘湖系宋时政和年间杨龟山为萧山令时度城西有地一区计田三万七千零二亩四面皆山将山缺筑堤名之曰湘湖三时蓄受诸山之水秋暵放溉由化等九乡之田一十四万六千八百六十八亩零即将湘湖原田三万七千零二亩额粮一千三百六十五石零加派于九乡得水之田每亩分征九合五勺于是九乡瘠地一十四万六千八百六十亩俱成沃壤此湘湖之所由来也迨后沿山沿湖一带山零地角贫民或搭屋栖止或烧传谋生不知始自何年何代皆积祖相承转辗契买葢自宋至今已数百载实不能追溯建自何年未便因民讦讼遽令将旧有之屋拆毁致使三百八户一旦失业失居况于沿山沿湖搭葢宇舍并不有碍湖身斥逐更为非理且湖粮已于宋时入额征收其筑造闸坝又经监生赵鸣鸾独力修成至于三百八户之中所建之屋在自己粮地者居多其在湖侧山畔搭葢瓦草房屋者不过十之二三其余悉属屋侧门前废地并无出产之土诚如各该守令所谓有占地之名而无占地之实自不便令其佃租矣前任欲令完租之议实有难行是以该地方官激切具详也此案自乾隆三十一年委勘起厯经守令丞倅数员先后查明各户并无占垦亦未有碍湖身其言凿凿实有可凭而小民生长习业于此安土重迁自不能舍之而去且自宋迄今厯久相安之民实难以无稽之语追令拆迁纳租以致无辜受累前奉谕旨清查湖滩案内经本司于护抚篆任时奏明湘湖之民三百八户俱系陆地筑室与湖身无碍而挖土烧砖湖面日阔与蓄泄有益□据该府县详禀毋庸拆迁在案今钦奉谕旨再行申禁嗣后但许住居岸上不得占垦湖身有妨水利等情具奏奉旨俞允在案但此案虽曾具奏未经由司专案详明销案今本司备叙厯年委勘审断原委加看具详伏候宪台察核销案如蒙俯允从此小民得安生业住居湘湖岸上无差查之扰有安居之乐永享升平之福共沐皇仁宪德于靡涯矣除详抚督宪外为此备由具申伏乞照详施行乾隆三十八年四月十一日浙藩司王亶望详督抚两院宪四月十八日奉浙江巡抚部院三　批如详销案仍候督部堂批示缴又于五月十五日奉闽浙总督部堂锺　批据详已悉仍候抚部院批示缴　又本司同日随详禀同前事奉闽浙总督部堂锺　批萧山湘湖一事阅禀具见实心办理候核详批发可也仍候抚部院批示缴 

　　○山麓湖塘听民树蓄毋许假公滋扰 

　　山麓湖塘听民种树蓄鱼以收地利如有官吏假公济私召佃取租等事即行详揭请参 

　　浙江等处承宣布政使司为修竣工程详明销案永禁假公滋扰以安民生事除县府原详省繁不录外该浙江布政使王亶望查看得海盐县永安湖堤及支河七十二处业经修理完竣委员验明如式完工在案伏查乾隆三十年十二月内工部咨军机大臣议覆苏抚庄　奏请借帑二十二万两开浚松溇二江董事不谙工程则例免其造册报销等情经部议准免其造册报销奉旨依议钦遵通行各省在案今此案系民捐民修之工应请免其造册报销以省尘牍以结斯案又前据海盐县鲍鸣凤禀称永安湖岸栽种杨柳乌桕及桃李果树分叚召佃管理又令蓄鱼取自然之利按年修补并遴选绅士督率妥办等情伏查乾隆三年钦奉上谕据河南巡抚尹会一奏称种树为天地自然之利臣于上年钦奉谕旨责成乡地老农多方劝谕自桑柘榆柳以至枣梨桃杏之属遇有隙地不可种谷者随宜栽植加意培养已成活树木壹百玖舍壹万有余等语夫农田为生民之本而树木尤王政所先周礼太宰以九职任万民其二曰园圃毓草木可以知所当务矣朕御极以来轸念民依令民时勤树植以收地方以益民生渐臻家给人足之风倘有司袭取虚文不求实政或且刑驱势迫使闾阎未受葢藏之益而已受烦苛之扰此又国法之所不贷等因钦此又于乾隆十一年御史汤　条奏经户部议覆内称山麓池塘种树蓄鱼民间生计所关原不可闲旷废弃如该御史所奏胥役人等觊觎怂恿长官百计阻挠应再通行各省将民间山麓池塘有宜于树蓄之区多方劝谕令其及时种树蓄鱼勿失地力如有胥役人等舞弊阻挠借端索诈等情立即查拏究治该管官失于觉察即查明题参等因奉旨依议钦遵通行在案是劝民种树蓄鱼以收地力久有定例从无召佃官为取租之事且挑浚永安各湖并筑湖堤该地民人共出资数千金即使树蓄有成亦应利归于民今查前任海盐鲍令从前虽有种树蓄鱼召佃取利之语谅系令民自为树蓄以收地利但恐或有如部议所称吏胥怂恿长官借端索诈亦未可定相应详明遵旨劝民树蓄以收地力如有地方官借名召佃修堤假公济私需索烦扰等事即行详揭请参以仰体宪慈惠爱斯民上副圣主轸念民依之至意是否如斯理令具详伏候宪台批示遵行除详抚督宪外为此备由呈乞照详施行乾隆三十八年六月二十六日浙江布政使王　通详七日初一日奉兵部侍郎浙江巡抚部院世管佐领三　批均如详饬遵仍候督部堂批示缴又于八月初四日奉宫保尚书闽浙总督部堂世袭一等轻车都尉锺　批均如详行仍候抚部院批示缴 

　　●治浙成规卷二 

　　藩政二 

　　◆藩政二 

　　清查学田等事严禁凭空扰累闾阎 
