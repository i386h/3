<!-- { "loadSidebar": true } -->
　　浙江按察使司孔　为遵札议禀事乾隆四十四年七月初五日奉巡抚部院王　宪札查治浙成规内开窃盗再犯统计前后共窃四案赃皆十两者拟徒五案六案赃皆一两至十两亦拟徒罪五案六案赃皆十两以上拟遣七案赃皆一两至十两亦拟遣罪其前后行窃九案以上不论赃数多寡亦俱拟遣等因遵行在案查统计前后一说原未明晰即如从前犯窃五案赃皆十两以上拟遣一条假如前犯三案四案罪止杖刺后又复犯一二案即拟遣罪杖与遣轻重悬殊以一二案而加拟重罪似属未协余可类推仰将窃盗再犯加拟徒遣各条再加详核斟酌妥议禀候察夺等因奉此伏查成规开载窃盗再犯统计前后共窃四案赃皆十两以上者拟徒五案六案赃皆一两至十两者亦拟徒罪五案六案赃皆十两以上均行拟遣七案赃皆一两至十两者亦拟遣罪其前后行窃九案以上者不论赃数多寡亦俱拟遣遵行在案兹蒙宪札以统计前后一说原未明晰饬司妥议遵即详加酌核应请嗣后办理窃盗再犯案件毋庸统计前犯之案应以现犯案数为准如再犯三案赃皆十两以上及四案赃皆一两至十两者俱拟徒罪四案五案赃皆十两以上及六案七案赃皆一两至十两者拟遣八案以上不计赃数多寡概行拟遣既于初犯有别而递加亦不至轻重悬殊是否有当理合禀候宪台核示以便刊入成规通饬遵照其洪阿四等一案即照酌定章程另行改办为此具禀伏乞宪鉴等情乾隆四十四年八月二十五日奉巡抚部院王　批如禀饬遵缴等因奉即通行各府饬遵在案 

　　○详参疏防分别府分远近酌定限期 

　　浙江按察使司为通饬事乾隆四十四年九月二十三日奉巡抚部院三　批本司议详疏防限期虽有四个月原应早为出详扣留院司核办地步以便限内具题乃各该州县任意迟延该管知府又不实力督催实属懈弛兹奉宪批定限一月以前送揭到　院本司谨按照各府远近程途酌量定限查杭嘉湖绍四府所属离省甚近详参疏防应于失事之日扣限两个月零二十日由府详揭送司衢宁金严四府所属离省稍远定限两个月零十五日由府列揭详司温台温三府所属离省最远定限两个月零十日由府详司本司均于三月以内转详不准扣除程限倘玩违不遵亦应按照逾限日期分别责惩参处如逾限在二十日以内者饬府就近提承重责逾限在一月以上以致不能限内　题参者即将督催不力之该管知府附揭请参如此立定限期庶不致再有延误是否有当理合具文详请宪台察核示遵以便通饬各属移营遵照等情于乾隆四十四年十月初八日奉批如详通饬各属遵照该司并咨移提镇各协一体饬遵仍候阁部堂批示缴又奉阁督部堂三　批查外洋失事各该州县以谓例得免参是以并不预行查办此系有意怠延歧视非寻常玩忽可比今据详分别远近定以限期议以参处庶可以杜将来仰即通饬遵照仍候抚部院批示缴 

　　○积匪猾贼分别案数定拟亲属相盗及窃无人看守之物免并计 

　　署浙江按察使司为札谕事乾隆四十五年六月十九日奉巡抚部院李　宪札本年五月内刑部奏准嗣后办理积匪猾贼之案如系因窃拟流拟徒逃回释回仍不悛改复连窃至三案以上又初犯再犯之贼如纠伙连次迭窃至六案以上者并虽未纠伙而迭窃在八案以上者均照积匪猾贼例拟遣其并未纠伙窃案数少而情节有类于积猾者即照积匪猾贼例量减一等拟以满徒等因移咨到院当经行知遵照在案查例文内既按其行窃次数以为□而又有纠伙与不纠伙之分如一犯迭窃六案皆系纠伙或迭犯八案皆系独自行窃则按例问拟自可合符设遇有迭窃六案而一二案系纠伙行窃余系独自行窃将以其曾有纠伙之案即照积匪猾贼例拟遣乎抑以其非尽系纠伙仍照初犯再犯本罪科断乎并再犯之贼是否止就同时并发之案计算抑系将初次之案并计合算例内未尽明晰兹当奉行之始引用恐难免歧误合行饬议札到该司即日细绎例文悉心妥议通详察夺如应咨请部示亦即妥协具详请咨再窃案内有行窃无人看守之物及亲属相盗例不刺字之案应否一并计算并即查议附详毋得迟延速速等因奉此该署按察使司盐道陈查得奉准部咨嗣后办积匪猾贼之案如系因窃拟流拟徒逃回释回仍不悛改复连窃至三案以上又初犯再犯之贼如纠伙连次迭窃至六案以上者及虽未纠伙而窃盗在八案以上者均照积匪猾贼例拟遣其并未纠伙窃案数少而情节有类于积猾者即照积匪猾贼例量减一等拟以满徒等因奉行遵照在案兹奉宪札以遇有迭窃六案而一二案系纠伙行窃余系独自行窃即照积匪猾贼拟遣抑以其非尽纠伙仍照初犯再犯本罪科断并再犯之贼是否止就同时并发之案计算抑系将初次之案并计札司查议等因仰见宪台详慎至意本署司伏查迭窃六案之犯内一二案系纠伙行窃余俱独自行窃若论其纠伙则未足六案之数即以纠伙与独窃之案并计又不足八案之数此等人犯应请即照积匪猾贼量减一等问拟至再犯之贼纠伙迭窃六案以上或虽未纠伙迭窃在八案以上若除去初犯止就同时并发之案计算则再犯之贼与初犯之贼计案论罪较少一案似未画一应请将初犯之案并计合算以符例意是否如斯办理毋庸咨请部示伏候宪台衡鉴示遵再行窃无人看守之物系准窃盗论亲属相盗以服制定罪情罪稍轻律皆免剌与以剌字为坐律文原有区别似可毋庸并计合并声明等情于乾隆四十五年十月初十日详奉巡抚部院李　批如详通饬遵照画一办理仍候督部堂批示缴又奉总督部堂高　批仰候抚部院核示录报缴等因通行饬遵在案 

　　○窃盗再犯前犯一次在赦前免其并计仍作初犯又值恩赦准免其罪仍应刺字 

　　浙江按察使司孙　为赃贼败露等事看得镇海县贼犯王小本等行窃事主郑超祖家一案前据该县将王小本等分别审拟枷杖援免由府详司经本司核转奉宪台以倪祥云前次犯窃系在四十五年恩诏以前例免并计此次作为初犯王小本前次犯窃在四十六年照再犯问拟均请援免查与窃盗止准赦免一次之例未符但此等案件各属有照初犯援赦者亦有照初犯论决者办理均未画一批饬确查例载议详察夺等因本司遵查窃盗例准援免一次又窃盗等犯遇赦俱免刺字又窃盗初犯再犯在赦前无论次数援免并计复犯仍作初犯问拟自应核其前犯□否邀恩分别减免如得免并计及曾邀减免之后再犯复遇恩赦均不应再准减免历届遵照原系画一办理本司前详镇海县贼犯王小本倪祥云董阿斗听从未获之李天林行窃事主郑超祖一案计赃一十两查王小本于乾隆四十六年行窃鄞县事主王辅臣等家同时并发酌拟加枷刺臂此次系再犯应加枷号倪祥云于四十二年行窃鄞县事主钱惠周等家杖责刺臂在四十五年二月十四日恩旨以前此次应免并计仍作初犯杖责到官在本年二月二十二日恩旨以前各得枷杖均应援免惟查本年本司核详平湖县贼犯林八张太宝伙窃事主徐裕良家一案张太宝一犯先于三十八年犯窃杖刺发落在历赦以前此次犯窃遇赦前犯应免并计仍作初犯从重照销毁刺字例枷责仍请援免等由详奉宪批林八等如详枷号折责发落刺字援免张太宝补刺销毁之字仍尽本法刺臂余照行等因遵照在案是再犯之窃盗前犯在赦前免计仍作初犯又值恩赦减免其罪仍应刺字今倪祥云与张太宝所犯相同本司前详将仍作初犯之倪祥云照窃盗免刺之例请予免刺核与宪批张太宝之案未能画一应请将倪祥云杖罪援免仍作初犯刺臂王小本系再犯遇赦所得枷杖应与初次犯窃之董阿斗杖罪均照前详援免俱免刺字再倪祥云一犯续据鄞县通详尚有伙同李天林行窃事主缪雨苍一案计赃较重仍应归缪雨苍案完结合并声明缘奉批饬理合查明例案详覆伏候宪台批示通饬遵照再查窃盗遇赦前犯在赦前例免并计仍作初犯而未邀恩之窃盗巳犯两案论决第三次复窃甫经到官尚未定案适逢恩赦自与赦前犯窃并无二致自应照例免其并计但例内并无明文惟查乾隆四十一年曾咨部示内有窃盗人犯于赦前犯窃如系三次犯窃罪止杖流者逢有恩赦即减为杖徒等语是三次犯窃在赦后即得邀免并计而前犯两次巳经论决之犯三次犯窃到官又在赦前即作三犯办理反不得邀免并计且此等三次犯窃之案虽赃不及十两者犹得减徒其在十两五十两以上即应改发拟绞均不得仰邀旷典未免独抱向隅查原奉部示止云三次犯窃罪止杖流遇赦即减为杖徒无十两上下分别援减之文似指第三次之案赃至百两及一百一十两而言非不准免其并计连前犯已决两案并作三犯问拟但究无明文亦查无成案现在奉有恩旨似此之案各属办理未免参差即关出入相应附详统候宪示饬遵等情于乾隆四十九年五月二十八日奉巡抚部院福　批倪祥云如详归于缪雨苍案内完结王小本等枷杖援免俱免刺字即照议通饬画一办理缴 

　　○窃盗例免并计之犯照初犯定罪遇赦分别减免仍应刺字后又复犯照再犯问拟 

