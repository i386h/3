<!-- { "loadSidebar": true } -->
　　浙江按察使司秦　呈详为详请示遵事案据定海县知县宋如林禀称窃奉抚宪颁发海疆营县防捕事宜编查保甲条规并告示银两到县卑职逐条庄诵实为澄本清源弭盗安民之良法自宜次第举行方足以收实效当将奉发告示分发各庄糊板悬挂一面将办理保甲缘由具禀在案现在连日访举各庄堪充保正者俱有其人一俟奉到宪示当即酌点饬充分投遍查不致延误至于海洋防捕事宜更关紧要如稽察渔船查拏偷漏各条皆可随时查办惟团练乡民一条必须因地制宜及早赶办庶免临时贻误查卑县地居悬海附城老岸十八庄要隘已属繁多悬海十五庄孤山穷岛棋布星罗口岸更复不少兼之各处村庄非舟莫渡地势情形实与沿海州县迥不相同且近年盗匪出没靡常往来无定往往乘风突来居民猝不及备即受其殃各处口岸非无营汛防守无如匪徒登岸率皆引类呼朋每至不下数百其间众寡莫敌未免难支在附城老岸一闻盗匪众多犹可带领策应兵勇迅往抵御如悬海孤村事起仓卒实有呼号莫及之苦卑县洋面自嘉庆元年秋间艇匪窜入之际蒙吉升宪念切民瘼谕令各庄民自备农具协同兵勇防守无如农具但能拒盗于登岸之后不能抵御于拢涂之时短兵相接胜负难期庄民因此每多畏葸行之终无所益而各庄民皆思保守身家当时无不赴县请给鸟鎗卑职覩此情形不得不权为酌给随陆续赶造鸟鎗分给各庄乡勇协同防御盗始畏惧数年以来悬山岛屿皆得安宁惟因鸟鎗久奉禁止私藏即经收储县库今自上年十月间卑职会营在岑港地方击退艇匪拏获蓝亚照等九名之后各处居民复虑盗匪登岸滋事未免思患预防并以雇募乡勇御盗官给口粮实多费用而若辈在庄经旬累月亦不能一律安分各皆会同殷耆议立章程自愿挑选壮丁公同请给鸟鎗官为训练以为将来保守地方之计纷纷赴县具呈情甚恳切卑职查鸟鎗为军营利器虽毋许民间私置私藏但定例各省深山邃谷及附近山居驱逐猛兽均准报明地方官详查制给且浙省温台处等属均有酌留防兽鸟鎗实所以因地制宜捍卫地方而设并非一槩禁绝今卑县地方连年被盗扰害自宜暂准给发以安民心正在酌议条款具禀间适奉院宪大人颁行团练条规告示到县分贴之下各庄民求之益切卑职伏读　宪定团练条规本有给予器械贼去收回储库之谕自宜遵照奉行第各处村庄居民贤愚不一如相离海口甚远之处以及居民稠密原有官兵驻守地方一槩不准团练制给鸟鎗外其余庄分作为大中小三等酌定数目暂准给发鸟鎗应用一俟洋面宁靖尽数收缴销毁毋许存留滋事除应行团练各庄先饬遵行外所有给发鸟鎗之处可否遵行理合肃禀等情又据宁波府知府李坦禀称接奉抚宪札开照得编查保甲为稽查奸宄整顿地方要务经本部院酌定条规刊订成书通颁查办仰即转发所属一体实力奉行等因卑府遵即转饬恪遵办理并令将有须因地变通之处并遵宪谕各按地方情形据实摅陈兹据所属鄞慈奉镇象定等县陆续禀复均已敬谨遵办伏思编查保甲实为弭盗安民要务仰蒙抚宪筹定事宜一十二条既属简便易行又蒙代定告示札谕牌照册式并示以应行查禁条款遴选委员捐发银两分别赏罚明示劝惩更为权衡尽善间有临海太平鄞县等处各抒所见肃禀上陈亦无不兼听并观咸准采择仰见善政宜民务求详尽至意卑府查所属六县鄞县拟添查禁窃盗窝家一条又牌式内同居附居之下再分别奴仆雇工二项已奉允行慈奉镇三县咸称谨遵查办不敢疏懈象山一县地处沿海其石浦一处更为洋匪入境要隘必须编查与防御兼施据称务在保正得人层层稽查其办理之法尚属详慎至定海一县孤悬海外洋面繁多岙岛错杂编查防捕尤关紧要据称慎选保正于前举孝廉方正之中令其互相荐举自属人以类求之法据称保正改为柱首名目以示优异查保正改为公正里长已据太平县禀蒙宪允已可毋庸另议惟所请沿海老岸悬海孤村应行团练各庄并请编给鸟鎗以备不虞一节卑府查团练一条虽据太平县禀请停止第立法原在因地制宜经权互用现据宋令禀称该县悬海村庄非舟莫渡地势情形与沿海州县迥不相同盗匪乘风突来事起仓猝海外孤村相距营县较远实有呼号莫及之苦若因给予器械恐致滋事仅令自备农具但能拒盗于登岸之后不能抵御于拢涂之时短兵相接胜负难期庄民因此每多畏葸是以数年以来酌给鸟鎗防御行之颇觉有效现奉大宪颁行团练条规告示到县各庄民求之益切等语卑府查居民贤奸不一立法先期杜弊请停给予器械团练原恐滋事济匪立议非不慎重今定邑情形既与他邑不同而宋令逐层条禀请将器械鸟鎗编立字号火药移营配合秤明斤数设立档册交给公正里长收储给发防闲尚属详细查滋事济匪原恐散而无稽易启作奸贪利之私今责成公正里长则遇有事端一人独当其重在该里长自不敢废法狥私自罹重谴况盗匪猝至动用军火断不能掩人耳目事后开销在文武官弁亦不至为所欺朦苟能稽查周密当不致别有事端此时一经禁止未免海澨民心失所倚恃且事属权宜一俟洋面宁靖即当尽数收缴销毁以杜流弊是否可以俯如所请伏望宪裁所有编查之法各县固责之公正里长卑府则又责之各县里长不得其人咎在各县各县奉行不力咎在卑府惟有严督各县恪遵宪谕力行毋倦不致阳奉阴违始勤终怠以期民无扰累而保甲明若列眉户有稽防而奸宄不容匿迹下安闾阎生计上副绥靖殷怀抑卑府更有请者太平县所禀贤奸榜示社庙凉亭等处一条虽属意在劝惩但孝子顺孙义夫节妇固应宣扬以昭观感若忤逆不孝奸盗诈伪等项一并分列窃恐指发者奸恶不公听讼者见闻未确从中不无屈抑之人即使罪所应得而干犯法纪之徒既经按例惩戒稍有天良自足潜移默化若榜示通衢自知廉耻已丧转恐激之愈甚本身有怨毒难消之恨子孙有百世莫改之羞易启挟嫌讦告之风转失隐恶扬善之道似非仁政所宜其莠民一体榜示之处可否毋庸饬行并望训示缘蒙慈谕得以随时禀请变通合并禀陈等情到司据此该按察使秦瀛查得设军所以卫民捕盗全资兵力祗因兵单汛广权募乡勇以壮声援其中不少滥竽并亦奸良不一均需给其食用未免筹款为难计有团练一法令百姓家自为兵人自为备既符周礼追胥竭作之遗意亦合井田守望相助之成规而农皆为兵兵皆自赋以公正里长统率之所谓他日之伍长两司马即平日之比长闾胥也夫团民必先定其心善事必先利其器兵器中惟鸟鎗最为迅利威力既足以及远其重者一发可杀贼数名若令演习排鎗匪特一可当十村庄得有鎗手众皆恃以无恐战凭勇气偶然有警使鎗手列之前茅则余人各执锄耰皆足为干戈之用老稚齐敲铜器俱可壮金鼓之声洋匪闻风必不敢涉涂登岸倘或有犯亦无不立就歼擒御盗之法莫有善于斯者惟立一法恐生一弊行治法全赖治人里长办理不善安知鸟鎗不用于私鬬或甚至接济奸徒是以本司蓄此一说未即胪列具详亦未先行饬议兹据定海县宋如林以悬海村庄非团练不能御贼非鸟鎗不克安民因地制宜禀词恳至并据宁波府李坦查议周详其所称里长不得其人咎在知县各县奉行不力咎在知府尤为扼要之辞该令既力任地方该守复仔肩督率似行法现有其人揆之鸟鎗定例山陬准酌留以防兽海澨岂不可酌给以御盗事虽比照理实相通在官制给鸟鎗编刻姓名字号移营配给火药均有册档可稽平日密藏于里长之家有事即发事毕即收似不致别生流弊万一事有不戒总惟该县府参处现今艇匪土盗游弈海洋理合核议驰详是否有当伏候宪台鉴示饬遵所有每庄酌定若干杆数及挑取操演各事宜另饬缕悉议详此外沿海各邑如有情势相同官能任事者仍听该守令熟筹议禀务期有利无弊至该府禀称太平县所禀贤奸榜示社庙凉亭等处一条虽属意在劝惩但孝子顺孙义夫节妇固应宣扬以昭观感若忤逆不孝奸盗诈伪等项一并分列窃恐指发者好恶不公听讼者见闻未确从中不无屈抑之人即使罪所应得而干犯法纪之徒既经按例惩戒稍有天良自足潜移默化若榜示通衢自知廉耻已丧转恐激之愈甚本身有怨毒难消之恨子孙有百世莫改之羞易启挟嫌讦告之风转失隐恶扬善之道似非仁政所宜其莠民一体榜示之处可否毋庸饬行并望训示等语查榜列申明本乎前明旧制必官民俱敦直道自可激浊扬清若所云指发者奸恶或不公听讼者见闻或未确不能保无屈抑即不失指奸发伏之平亦何如留不肖自新之路请嗣后确系厯犯有案怙终不悛者照旧列名示戒凡系初犯免其榜示并祈宪训通饬遵照等情于嘉庆五年五月三十日详奉巡抚部院阮　批前据宁波府具禀已批准饬遵矣仰即查明沿海各县如有情势相同应须团练者饬令该府县熟筹议禀一体遵办至榜示莠民一节本未尽善并即通饬各属遵照停止可也此缴又于嘉庆五年六月二十七日奉总督部堂玉　批据议均属妥协仰即会同藩司转饬遵照仍将应给鸟鎗及需配火药各数目并挑取团练各事宜再行悉心核议详夺余已悉并候抚部院批示缴 

　　○挑夫中途换担窃逃押令牙店及原保夫跟寻逾限不获先着全赔重大货物着牙行添雇夫头跟随 

