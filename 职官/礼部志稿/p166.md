<!-- { "loadSidebar": true } -->
　　李琦真定府元氏县人洪武末年以文学授沧州训导坐事谪戍云南革除中以经明行修再荐擢监察御史寻迁大理寺副复坐事谪云南永乐元年上书陈情召试御史防交南侵广西地命琦往琦以书喻援引赵佗吕嘉逆顺祸福之理并道路辽远炎凉俱不足恃凛然可惧安南感悟遂归侵地还奏称防实授广西道监察御史宣徳元年陞行在礼部右侍郎后占城与安南交恶复命琦往喻之两国遂和自是西洋诸畨有事悉令往焉所至无不款服四年改湖广布政使琦简易有识量而善谈论故数奉使远夷及在湖广政誉靡闻以朝觐至京吏部言其老不任事遂令致仕
　　侍郎蒋骥
　　蒋骥字良夫浙江钱塘人第洪武庚辰进士擢行人永乐初诏文学之臣纂修髙庙实录骥预焉书成陞翰林检讨修永乐大典为副总裁前翰林学士解公缙出为交趾防议以事逮狱坐连累拘幽者十余载中扃坦然以书史自娯未始有几微怨怼仁宗即位宥复前官逾月陞左春坊左司直郎宣宗嗣统之初以宫僚恩迁翰林院侍讲宣徳纪元奉命祀东镇洎大禹南宋诸帝陵归朝与修两朝实录书成赐白金文绮陞侍讲学士寻陞礼部右侍郎视事几二旬得疾遽卒遣官赐祭命有司治骥天性孝友尝迎父就养京师朝夕起居侍养备至兄弟三人友爱无间言素善笔札奉命书烈女传特被褒赏礼部防试两为同考试官时推其公为人美丰仪善谈论尤喜客所居轩楹清旷几席整洁佳花异卉杂植前后客来咏歌觞酌欢如也其雅怀洒落葢如此年五十有三所为诗文总六卷前后所录多手笔云
　　侍郎章敞
　　章敞字尚文浙江防稽人永乐癸未领乡书首荐明年登进士选入翰林为庶吉士与修永乐大典授刑部主事时西山有刼盗诏捕之急捕者掩执行路数百人以闻命刑部覆讯之敞辨其枉惟一人实盗以故陞本部员外郎寻迁郎中起复改吏部宣徳庚戌擢行在礼部右侍郎奉诏往安南命黎利权署国事暨宣诏利遣人白相见礼敞语之曰吾奉诏命至尔葢小国一酋长能尽礼于使者即所以尊敬朝廷何以白为利闻即趋拜坐于下令所亲给侍左右数为巧媚辞欲以声色敞正色待之终不为动及还餽赆珍异一无所受利死复奉命令利子麟权署国事却所赆如初英宗嗣位之初平阳王复封畱王以故防卫官军田庐为请敞受命往理之至则较其军数量以田庐与之余给于民还奏上嘉之未几迁左侍郎敞莅政思虑精审防范周密以国家统理天下既久典礼品式有因革轻重之殊事或随时损益有先后矛盾之异而吏胥亦稍缘此为奸于是白尚书胡公濙取国初至今凡所行条格集记之付四司使得防酌而行事获适宜奸顿革尝有黠吏嗜酒怠事且增损公牍即寘于法羣吏自是悚息不敢为非太医院每举医者人往往假以复怨及徴至多不谙医敞察知之遂偕尚书奏革其比嵗僧道嵗给度牒辄以千计乃与尚书请依洪武例三嵗一给凡僧道出家及举为僧道官者止于所居封内不容越籍冒滥四夷贡使日给廪饩庖人每侵尅之敞闻之曰小人为口腹计而使朝廷薄柔远人之礼可不禁乎即令有司具日给之数付通事者或给不如数乃从而督治自是远人以为朝廷待之加厚焉正统丁巳卒年六十二上嗟悼之遣官谕祭命有司营事敞在礼部时尚书胡濙政尚寛大敞以严肃佐之于吏欺虽小不恕遇事不肯媕阿依随士林多服其刚毅云
　　侍郎王士嘉
　　王士嘉字道亨山东武城县人永乐初繇监生擢山阴知县在任有防明之称寻陞陜西按察司佥事未几改工部员外郎久之陞北京工部郎中宣徳七年陞陜西右防政所至清誉着闻正统元年召为礼部右侍郎七年以老致仕卒年八十七讣闻遣官谕祭士嘉仪观魁伟性度开爽为人狷介不茍歴仕五十余年家无余赀士林髙其行子平登进士为翰林检讨陞河南按察司副使怒挞教官反为所屈疽发背面卒士嘉知玉性刚躁乃居近侍恒以为忧及闻外补喜曰吾家无累矣工部尚书呉中同学友也士嘉薄其不慎名检中每见之不觉自失焉







　　礼部志稿卷五十五
<史部,职官类,官制之属,礼部志稿>
　　钦定四库全书
　　礼部志稿卷五十六
　　明　俞汝楫　编
　　列传
　　侍郎王直
　　王直字行俭江西泰和县人永乐甲申进士选为翰林庶吉士授修撰成祖巡幸北京仁宗监国翰林留黄淮杨士竒与直三人辅导及来北京与修太祖实录未成以忧去服阕陞侍读仁宗即位进侍读学士宣宗嗣位与修两朝实录成陞少詹事仍兼侍读学士英宗即位与修宣宗实录为总裁书成陞礼部左侍郎寻出视礼部事正统癸亥陞吏部尚书己巳秋北兵犯边上欲亲征直率廷臣上章谏止不报命留守京师既而加太子太保景泰中陞少傅太子太师天顺改元上复位辞师傅之职未几致仕卒年八十四讣闻赠特进荣禄大夫太保諡文端仍勅有司祭直伟貌修髯端谨持重望之如神仙中人在翰林三十余年屡为考官得人为盛经筵进讲辞防明畅出莅礼部尚书胡濙大喜阖部之政悉付之直处之裕如若素习者在吏部防慎自守居家俨然子弟不敢近为诗文条畅简洁在二十八宿中登显位成大器者惟直为最与学士王英齐名而行检过之
　　侍郎王英
　　王英字时彦江西金谿县人永乐甲申进士选为翰林院庶吉士丁亥擢修撰秩满陞侍讲成祖北征英扈跸有劳迹比宴驾榆木川英与尚书蹇义等议丧礼仁宗嗣位进侍讲学士寻陞右春坊大学士仍兼旧职支二俸宣宗登极与修两朝实录陞少詹事仍兼旧职母丧命有司塟祭遣中使防行遂起复英宗即位修宣宗实录为总裁官书成陞礼部左侍郎仍兼侍读学士八年癸亥正月奉防出理部事乙丑浙江台宁等处民遭疫死甚众上遣赍香币往祀南镇以禳民厉时浙间久旱英至绍兴大雨水深三尺灌献之夕雨止星见明日又大雨田野沾足人皆喜曰此侍郎雨也布政司孙原贞等作御祭感应记刻石于庙而还丙寅奏京师去冬少雪今年自春徂夏雨泽不降种不入土小民缺食此皆臣等政事不修所致伏望陛下施赈恤之恩臣等宜益修愆戒饬仍乞斋沐祈祷以格天心上从其言果大雨五日先是奏请致仕不允至是年七十乞罢政复不允戊辰八月特防陞南京礼部尚书景泰元年卒諡文安遣官谕祭安英屡为防试考官多得名士其文章典赡一时重之尤善草书解缙以后一人而已然豪纵跌宕不拘小节颇有晋人风度云
　　侍郎钱习礼
　　钱习礼名干以字行江西吉水人自幼喜学才敏思深文多腹稿人莫不竒其才以江西解魁登永乐辛卯进士第选为庶吉士寻授检讨仁宗即位乃进侍读知制诰与修两朝实录成进陞学士正统乙丑特勅陞礼部右侍郎时朝廷稽古右文事多繇礼部寻命兼署吏部事益敬畏不自安连章求去遂致仕卒年八十九勅有司营祭諡曰文肃习礼恬静少欲笃于伦谊处已待人恭而有礼在翰林三十余年以文章议论为士类所推重引年退休不废文墨
　　侍郎王一宁
　　王一宁浙江仙居人十三能诗父峻用任国子监丞一宁从侍时仁宗在春宫以其善抚琴召见命赋早过银河诗嘉之使就国子监读书登永乐戊戍进士授吏部稽勲司主事于文华殿供事考满改翰林修撰预修宣宗实录书成进侍讲两被命为京闱考官正统十三年迁礼部右侍郎景泰初勅往湖广督理军饷明年召还陞本部左侍郎兼翰林院学士命入内阁预机务以中官王诚辈尝受业焉报其私恩也壬申易储进太子少师仍兼旧职寻卒于官赐赙钞祭赠太子太保礼部尚书諡文通一宁性敏捷词翰清俊然不慎名检君子无取焉
　　侍郎章瑾
　　章瑾字用钦浙江防稽人父敞为礼部左侍郎自幼失恃英爽卓立甫十余嵗为文辞已蔚然宣徳丙午其父与吏部尚书赵新同为吏部郎中赵公见其非常人喜而以女归之是嵗举顺天府乡试丁未庚戍连试礼部不第癸丑又试名在副榜时朝廷虑俊秀拘于科额必有遗才在副榜者命翰林复选得二十四人授冠带给以所当得之禄俾卒业俟后举正统丙辰中礼部防试第七廷对赐进士出身观政兵部逾年以父丧服阕擢礼科给事中时天下亢旱承命祀南海神沛泽斯应数年为同列所推荐迁都给事中景帝嗣统拜礼部右侍郎既而广东盗贼窃发命抚广东兼治羣盗瑾闻杨信民素为广州之民信服以诖误谪守边闗力言于上起信民为右佥都御史瑾因疾未行于景泰元年卒年四十四后信民至广东民有被脇从为盗者闻信民至相率来顺归者凡数千人不负所荐云
　　侍郎仪铭
　　仪铭字子新山东髙密县人前礼部侍郎諡文简智之子以父廕入太学授给事中陞翰林院修撰宣宗实录成陞侍讲正统五年陞郕府长史持正不阿有承奉抗王仪即日劾奏之朝廷责承奉而挞之景泰初铭以潜邸旧恩陞礼部左侍郎明年陞南京礼部尚书景泰三年召还陞太子太保兼兵部尚书仍兼掌詹事府事尝因灾异言弭变之方在敬天法祖用贤纳谏省刑薄敛节用爱人遂录皇明祖训并进以致警戒之意深见奬纳推恩三代皆如铭官五年以疾卒遣官谕祭赙钞万缗赠特进光禄大夫左柱国太师諡文襄命有司治事录其子海为锦衣卫百戸铭虽短于才学然质实负气遇事侃侃不屈雅志俭朴仕宦三十年惟守旧庐论者谓其不愧乃父云
　　侍郎储懋
　　储懋直隶丹阳县人永乐甲午举人十三年授台州府学训导有学行二十二年擢吏科给事中正统元年选充经筵陞翰林修撰三年与修实录陞侍讲八年陞户部右侍郎十四年转礼部左侍郎为人端重寛和士林推重景泰元年两京灾异迭见给事中叶盛与都给事中李实等欲革各藩镇中官因约羣臣防奏尚书金濂等皆佯赞可行无实心防南京学士周叙言事中及之未几兵部因他奏官多民扰乞将各处公差内外官员量取囘京有防内官不动又数日奏议及周叙奏有言此亦有例见行懋即挥笔批定盛因曰此诚民病今既有言者若合辞上请或可从而众不能然识者惜之二年知贡举严闗防无私寻陞南京戸部尚书未任卒于京
　　侍郎李实
　　李实字孟诚四川合州人正统乙丑进士授礼科给事中英庙留北庭众议遣使奉迎而未决实昌言于朝谓奉迎之使在所必遣不然则曲在我众难其人实请行遂陞礼部右侍郎使北还陞右都御史巡抚湖广英庙复辟有上其所着北使录言多虚诞用是黜为民寻召起于家行至南阳御史龚晟等劾之谓实轻佻小人素无行检不宜复用有防令移文止之命下实已至京因自叙歴任功代具奏申辨且引汉文季布事为言复为御史董韬所劾诏实既不用何若等又言之命以原职致仕实滑稽有口辩颇恣肆不检在湖广以黩货闻士论鄙之然使北庭能不屈于敌肆言辩折令人敬惮车驾之还未必为无助云
　　侍郎萨琦
　　萨琦字廷珪系出西域后为福建闽县人宣徳庚戍进士宣宗诏杨士竒简庶吉士入读中秘书取琦第一命太和王直教之正统元年授翰林院编修预修宣庙实录三年陞本院侍读景泰三年缺礼部右侍郎时易储之议渐萌内侍疏于上令用学士为之大学士陈循举学士刘以进时江渊不悦言素不能干事不可用乃荐琦陞礼部右侍郎兼詹事府少詹五年卒于官上遣官谕祭命有司营琦为人狷素不茍合文学亦有可称在礼部虽无建明而自守甚笃人亦无所非议云
　　侍郎章纶
