<!-- { "loadSidebar": true } -->
　　成化四年四月户科给事中李森言在京三品以上子孙生于贵族鲜克繇礼乞停其入监之例上曰先王之政仕者世禄京官仕至三品以上盖亦积歴久而劳着矣朝廷録其子孙一人入监固未为过矧祖宗明有故事乎李森昧于古训持论刻薄不体朝廷忠厚之意朕所未谕但古者赏延于世所以报有功自今三品以上非歴任年久政绩素著者不许滥叙其子孙庻几人知所劝
　　成化二十一年十月故南京刑部右侍郎陈俨子昶援例乞为国子监生上不许且勑所司今后大臣子孙乞恩入监须审其父祖歴任久而政声著者方许奏闻
　　再赐録廕
　　成化十九年二月监察御史钟同在景泰时以直谏死英宗复位追赠大理寺丞録其长子起为国子监生至是其妻罗氏复自陈贫寠乞以次子越入监上曰同死于忠义先帝愍之虽以防子未足以为忠义之报其再赐越一命仍勑有司月给罗氏米一石以终其身
　　申明廕叙优典
　　成化二十年礼部尚书周洪谟等奏近例文职三品以上歴任年深者得遣一子入监读书后复奉防三品以上官果有政声显著者许一子自陈礼部仍依诸司职掌考试有能通经书大义者方许入监否则发囘原籍为民毋概奏扰伏覩诸司职掌所载廕子之法二品官之子该授六品职三品官之子该授七品职考试本经或四书能通大义者即得授官今乞恩入监者自坐班歴事听选通计十七八年方得授官今又加以考试之严则人皆畏惧不敢乞恩有孤朝廷盛典故自成化三年再开恩例之后迄今一十八年大臣之子入监者不过六十余人乞仍依旧例凡大臣已经考满准给诰命者许一子自陈本部审其子可教者奏请送监作养庻大臣之子均荷造就之典得预叙用之例奏上从之
　　奉使殁者叙廕
　　治七年三月刑科给事中林霄成化中奉诏使暹罗殁于其国至是其子菲援例乞读书国子监以自効上曰以死勤事古人所恤林霄奉使殁于万里之外情亦可悯其子菲奏欲送监读书非寻常滥乞恩泽者比特允之
　　廷议廕叙例
　　正徳六年吏科都给事中杨褫言大臣三品以上三年考满例得廕子近年士风渐靡虽政绩无闻屡被劾者亦自陈乞有伤治体请勑该部于考满时防酌舆论否可取自上裁有被効得实及年逺违例奏扰者治以罪或人品才望素着亦被劾者具实以闻吏部尚书杨一清等议覆自今两京三品以上官考满复职给诰命者本部查其履歴询其行实果堪廕録移咨礼部奏请其曾被劾或虽未被劾而素誉有亏及杂流出身者俱不得与至于身后防恩子孙陈乞者赠官繇本部查议而其諡号葬祭礼部亦须先防本部议其人品资望方与具奏若庸碌无补及屡被劾者俱已之间冇人品才望素着虽尝被劾或因一事之失或出一人之见不致亏损名节者该本各具实奏请定夺见任者不许輙自陈乞其被劾得实去职及故久大臣子孙违例妄奏者罪之议上既得俞防礼部尚书傅珪等奏驳之曰廕子入监葬祭諡号乃本部职掌今欲预定恩廕子考满到部之时先议諡号葬祭于礼部具奏之始与职掌防典并见行事例不合又廕子不许自陈乞与例亦不相同即如其说既经考称复职又已请给诰命则其人之贤可知矣旋又察其歴履询其行实不免有髙下其手之嫌葬祭请諡俱有定法行之已久今必先行吏部防议方与查例不免有往来移文之扰况每遇前项事务必待该司查报至日然后具奏吏部又未尝不与知也其陈乞之举固为可厌必欲一槩禁之似又难行盖春宫侍从者多论功于既没之后不得不陈奉使海外者多非三品之官不得不陈至于补廕之子继嗣之子及三品以上应得恩典而没未久者不得不陈但当罪其违例陈乞者其余事宜仍旧属之礼部其称间有人品才望素着或因一事之失或出一人之见而被劾者该部各具实奏请此虽旧制所无而处置得宜则其可行者也乃从珪所议既而一清又以诸司职掌廕叙列司封部下为言得仍前防适侍郎王琼乞廕子入监吏部为覆请珪复争曰言官建白吏部覆议皆谓大臣不自陈乞琼乃大臣自乞者而吏部又为之请殊戾前奏且礼部掌行廕叙已数十余年莫有非之者何至今日改之且职此条特官廕官非为廕子入监言也岂有国子监既属礼部而其事有不属者乎竟令吏部掌行之是时一清方柄用珪卒为所轧然其是非固自有在也
　　援讲读恩追廕
　　正德十年复廕故礼部尚书兼翰林院学士彭华次子勉肇为国子生先是华嫡孙师丙巳廕为中书舎人至是勉肇复援春宫讲读恩例乞廕特与之
　　廕外补廕
　　嘉靖元年廕礼部尚书刘春子延年中书舎人仍补廕一人入监读书春尝二品满考又为经筵讲官东宫讲读者数年其子主事彭年援例以请故有是命
　　军功后裔补廕
　　嘉靖二年故西华县知县李景以死事廕子子寻死孙熙请补廕礼部议军功无补廕例但事系劝忠似当优处许之
　　补廕二次例
　　嘉靖七年补廕礼部尚书张骏孙张元博俱为国子监生初骏已廕子张珂因乡试中式补廕次子张珩复病故援尚书屠勲廕子中科二次补廕事例以请许之问劳
　　优老臣
　　成化七年八月监察御史梁昉言致仕南京吏部尚书魏骥德望素着白首一节今年九十有八而福履康宁近代罕有宜特加优礼上览奏嘉之特谕礼部曰尚书魏骥年及百龄兼有徳望朕甚嘉悦其即遣行人奉勑存问并赐羊酒仍勑有司月给米三石赡其终身以表朕优老之意
　　优耆夀
　　成化二十二年八月韩王僣奏羣物所千户朱政曾祖信年一百八嵗而终祖全一百二嵗父镛八十二嵗俱正千户致仕一门同享髙夀古今希有诚世之上瑞国之休徴乞赐褒嘉以敦养老之礼上曰老夀之人礼所宜厚矧在一门尤不易得有司宜劳羊酒全阶为宣武将军赐米二石布二疋
　　问劳眉夀
　　嘉靖八年诏书内开文职官员五品以上致仕在家实年六十以上者各进阶一级其二品以上致仕大臣年八十者有司备防帛羊酒问劳九十以上者具实奏来存问
　　嘉靖十八年十二月该浙江绍兴府知府汤绍恩等奏称致仕南京工部尚书陈雍夀跻九十乞要优礼本部查照大学士毛纪例覆题奉圣防陈雍累朝旧臣年登九袠徳夀可嘉赐以羊酒就着浙江廵按御史及门存问仍月给食米二石岁拨人夫二名钦此
　　嘉靖三十三年十月该广东廵按御史郭文周等题称原任南京兵部尚书湛若水学问师古标望絶人致政居家夀跻九十乞要存问本部查照陈雍旧例覆题奉圣防是钦此
　　嘉靖三十八年正月该少傅兼太子太傅武英殿大学士徐等题大学士严年登八十实未常有伏乞圣慈特赐加恩等因奉圣防卿等说的是嵩髙年佐朕愈尽忠勤赞事上竭力匪懈宜有褒嘉着岁支伯爵俸银一百两彩段八表里仍宴于礼部该衙门奉行钦此又该本部题为内阁辅臣跻八十乞加优礼以彰国典事今大学士严年八十岁见居首辅实我皇上眷遇之隆委任之重尤旷古所稀有乃今多歴年所介兹祺夀又熙朝所罕见此岂偶然者哉盖繇上天眷佑我皇上缉熙纯嘏万夀无疆是以有此忠诚不懈夀耉难老之臣光辅圣治真所谓千载一时明良之盛防也等因奉圣防是已加恩奬还赐新钞八千贯羊四只酒四十瓶该衙门知道钦此
　　宠锡
　　赐坐墩式
　　洪武三年七月礼部尚书崔亮奏定皇太子以下及羣臣赐上殿坐墩之制参酌宋典各为等差其制皇太子以青为质綉蟠螭云花为饰亲王亦如之宰相及一品以赤为质饰止云花二品以下蒲墩无饰凡大朝防锡宴文官三品以上武官四品以上上殿者赐坐墩其朝退燕闲及行幸处则中书省大都督府二品以上台官三品以上及勋旧之臣文学之官赐坐者仍加绒剡綉褥命如其式制之
　　教养
　　将胄入监
　　洪武五年上以将官子弟因年少骄佚故承袭者多不称职乃命其子弟年幼者入国子学读书稍长令随班朝参以观礼仪退出令习弓马学武事待其可用然后官之
　　髙丽生入太学
　　洪武五年髙丽王王颛遣密直同知洪师范郑梦周等奉表贺平夏贡方物且请遣子弟入太学其词曰秉彛好徳无古今愚智之殊用夏变夷在礼乐诗书之习故我东夷之人自昔以来皆遣弟子入太学不惟知君臣父子之伦亦且仰声名文物之盛伏愿皇仁察臣向化之诚使互乡之童得齿虞庠之胄不胜庆幸
　　圣公习礼入学
　　成化六年国子监监丞李伸言前袭封衍圣公孔绪自幼失学长而狎近羣小以致干冒刑宪圣明念先圣之裔特寛宥革职为民即令其弟泰袭封恩渥矣然不预教之诚恐复蹈前辙伏望留之京师赐以馆舎俾之随侍班行获覩礼制退则从游太学受教于师儒俟其学成遣归奉祀礼部覆宜准其言留泰在监读书一年然后许归仍给与牙牌悬带朔望并时节随班朝参从之
　　故官子孙入监
　　成化八年礼部以都御史叶盛言奏行天下三品以上故官子孙赴京听防入监既而得防入监者六人余皆吿扰不去礼部不得已乃复请俱遣囘原籍充儒学生教养肄业原系生员者三年舎人五年从提学官考送本部照岁贡生例考试入监上允之至是致仕都御史孙日良之孙鹏等从原学限满赴部如例考试俱入监后来者亦如之
　　琉球陪臣子入监
　　成化十八年琉球国中山王尚真奏乞以其陪臣之子蔡宾等五人于南京国子监读书礼部按洪武永乐宣徳间例以闻上曰海南逺夷向慕文教朕甚嘉之矧在先朝已有旧制其令蔡宾等于南监肄业有司岁给衣服廪馔毋令失所务俾通知中国礼仪永遵王化顾不美与
　　处副榜举人
　　成化二十年丙子礼部言近例副榜举人除歴事外其坐监依亲年三十五以上新举人年二十五以上当授职俱不听告然其中又有愿就职而不得者乞命防试考官多取副榜其不愿者不以年岁为限命仍如上科例从之
　　介胄读书
　　治二年兵部再议给事中王纶郎中陆容所奏在闲侯伯驸马随操读书事请于五军营别立一队以处之悉听提督大臣五日一操每季以兵家诸书并五伦等书呈国子监祭酒司业课其日程令在家诵读季终赴监较騐如有文义未通即为讲解至年三十而止及国公已袭爵而在闲者亦如此例诏可既而礼部以为按季读书肄习太简季终赴监考较太疎请令除该操日外余日每朝后即诣国子监读书习礼其怠惰者具名以闻从之
　　勲冑教读
　　治七年礼部覆奏兵科给事中周旋陈言事请令公侯伯之子应袭者年至十五俱令入国子监读书习礼保举教读须于奏内开称子弟几人吏部仍严加考试年三十以上不系纨绮子弟方与保勘收充三年受职至九年考满有功无过方得陞除不则革职为民从之
　　三氏学生员开贡
　　正徳四年七月三氏学生员顔重礼奏三氏子孙自成化初年开贡迄今顔氏未贡一人乞定为资格以均之礼部覆议以孔氏子孙在学者九顔孟子孙在学者十一若孔氏仍旧三年一贡每及三贡顔孟轮贡一人则均矣上是之且曰轮贡既均其毋令废学当贡者所司仍愼选以充
　　教养三氏子弟
