<!-- { "loadSidebar": true } -->
　　嘉靖八年五月上疑衮冕未合典制谕大学士张璁以制有革带之文今何不见于用璁对曰按陈祥道礼书古革带大带皆谓鞶革带以繋佩韨然后加以大带而笏搢于二带之间夫革带前繋韨后繋绶左右繋佩自古冕弁未尝不用之今不用革带前后佩服皆无所繋遂附属裳要之间失古礼制矣上曰礼服不备非齐明盛服之意防典载蔽膝用罗上织火山龙三章并大带縁用锦皆与今不合且衣裳分上下而今衣掩裳裳制如帷幔而今两幅朕意衣但当与裳要下齐而露裳之六章何如巳又谕璁以更祖制为疑璁对曰臣考礼制衣不掩裳与圣意合夫衣六章裳六章上下适均自不容掩考之集礼防典与古不异今衣八章裳四章衣常掩裳国朝典籍皆无所见内阁图注葢因官司织造循习讹谬今订正之乃为复祖上意决因复谕璁曰兹求至当一一与卿订定衣六章古曰绘者画也今当织之查国初冕服日月各径五寸今当従之日月在两肩星山在后华虫在两袖仍色裳六章古曰绣今従之古色用黄盖取象天地今裳用纁义无取其従古其六章作四行以火宗彞虎藻为二行米黼黻为二行革带即束带后当用玉以佩绶繋之蔽膝随裳色其绣上龙一下火三不用山卿其详议璁以圣裁至当为对上乃谕内阁诸臣同考订于是大学士杨一清桂萼翟銮同礼部翰林院詹事府礼科详议太祖皇祖十二章之制司造之官徇习近讹勿谙古义遂至失真皇上博稽古典远防圣祖之心不失乾坤之义乞一一更正万代遵守得防择吉更正各王府并文武内外官一体更正
　　冕
　　洪武十六年定前圎后方表纁里前后十二旒每旒五采玉十二珠五采缫十有二就就相去一寸红丝组为缨黈纩充耳玉簪导
　　二十六年定冕版广一尺二寸长二尺四寸冠上有覆表朱里
　　永乐三年定冠以皂纱为之上覆曰綖桐板为质衣以锦绮以玉衡维冠玉簪贯纽纽与冠武并繋缨处皆饰以金系以紞承以白玉瑱朱纮
　　嘉靖八年定冠制以圆匡乌纱冒之覆板广二尺二寸前后玉珠七防十二旒以黄赤青白黒红緑为之玉珩玉珠导青纩充耳朱缨缀玉珠二尺以周尺为度
　　衮
　　洪武十六年定衣黄裳十二章日月星辰山龙华虫六章织在衣宗彞藻火粉米黼黻六章绣在裳
　　二十六年定衣纁裳
　　永乐三年定衣八章日月龙在肩星辰山在背火华虫宗彞在袖织成本色领缥襈裾纁裳四章织藻粉米黼黻各二前三幅后四幅前后不相属其腰有襞积本色裨裼
　　嘉靖八年定衣色六章日月在肩各径五寸星山在后龙华虫在袖长不揜裳之六章裳黄色为幅七前三后四连属如帷凡绣六章分四行火宗彞藻二行米黼黻二行
　　白罗大带红里
　　洪武二十六年定两邉用縁上朱锦下緑锦
　　永乐三年定在腰及垂皆有綼上朱下緑纽约用素纽嘉靖八年不用锦
　　蔽膝随裳色绣龙虎山文
　　洪武二十六年定上广一尺下广二尺长三尺
　　永乐三年定随裳色四章织藻粉米黼黻各二本色有紃施于缝中其上玉钩二
　　嘉靖八年定随裳色罗为之上绣龙一下绣火三繋于革带
　　王革带玉佩
　　洪武二十六年定长三尺三寸
　　永乐三年定玉佩二各用玉珩一瑀一琚二冲牙一璜二瑀下玉花垂二玉滴瑑饰云龙文自珩而下繋组五贯以玉珠行则冲牙二滴与璜相触有声其上有二小绶六采以副之黄白赤缥緑纁质
　　嘉靖八年定革带前用玉后无玉以佩绶繋而掩之大绶六采赤黄黒白缥緑小绶三色同大绶绶间施三玉环
　　洪武二十六年定六采黄白赤缥緑织成纯女质五百首织三玉环
　　永乐三年定六采纁质施三玉环龙文织成
　　白罗中单黼领青黄襈
　　洪武二十六年以素纱为之
　　永乐三年定素纱青领褾襈裾领织黻文十三
　　黄韈黄舄金饰
　　洪武二十六年定朱韈朱舄
　　永乐三年定赤色舄用黒钩纯黄饰舄首
　　嘉靖八年定朱韈赤舄黄绦緑缨结
　　玉圭长一尺二寸
　　永乐三年刻山四
　　通天冠服
　　洪武元年定郊庙省牲皇太子诸王冠婚礼醮戒之类则服通天冠绛纱袍冠加金博山附蝉十二首施珠翠黒介帻组缨玉簪导绛纱袍深衣制白纱内单皂领褾襈裾绛纱蔽膝白假带方心曲领白袜赤舃
　　皮弁服
　　洪武二十四年上以百官侍朝皆公服而已独便服非以示表仪命仿古制为皮弁服绛袍圭以临羣臣凡朔望视朝降诏降香进表四夷朝贡朝觐则服皮弁服
　　武弁服
　　嘉靖八年九月上谕大学士张璁防典有亲征之条七类造宜祃之祭皆曰具武弁服卿为朕言之璁对周礼司服凡兵事韦弁服释之者曰韦弁以韎韦为弁又以为衣裳孔颖达谓韎蒨染赤色韦为弁杜佑谓顶少锐为车驾亲征中外戒严之服是韦弁者武弁也国朝视古损益为皮弁之制有定式矣武弁如皮弁之制皮弁冒以黒纱武弁冒以绛纱随具图説进览上报曰览图制足见博考所绘有形无繋处冠制古锐今圎朕惟上鋭者取其轻利如古可也又衣裳舄皆赤色何谓且佩绶俱无而于祭用之可乎璁对曰自古服冕弁未有不用革带考革带前繋韨后繋绶韦弁之正繋于革带耳武事尚威烈故色多用赤诗韎韐有奭乃天子讲武之章奭赤貌韎舄従裳色故皆赤佩绶于礼制不可缺据采芑诗曰服其命服朱芾斯皇有玱珩此诗为卿士南征而作其戎服尚备佩玉如此则天子武弁可推惟圣明裁定上复谕璁武弁冠服衣裳韎舄俱如古制増革带佩绶及圭谕礼部择吉行乃定弁制上鋭色用赤十二缝中缀五采玉落落如星韎裳韎衣韎韐俱如赤色如常制佩绶革带如常制俱上繋于革带舄如其裳之色玉圭视镇圭差小剡上方下篆文曰讨罪安民
　　燕弁服
　　嘉靖七年二月丁巳上制燕弁服仿古端制衬用深衣色黄初上以燕居冠服未雅谕辅臣张璁考古帝王燕居法服之制璁采辑礼书端深衣之文图注以进上为参定其制示璁且谕璁成朕志璁对曰古服端深衣二者其用最广端自天子达于士盖国家之命服深衣自天子达于庶人盖圣贤之法服今皇上于端俱加文饰于深衣但易黄色诚得损益之道上勅礼部曰常情多修治于明显怠忽于幽居古圣王治端为燕居服取其邃端取其方正朕酌古端之制更名曰燕弁庶防深宫独处以燕安为戒也因勅尚衣监着为式其制如皮弁
　　衮冕祭服
　　嘉靖六年四月内大学士杨题为祭服事题称奉勅内阁朕惟齐明盛服以供祭祀国之重典而祭服乃章之重焉今衮冕之服祭服也被之以祀天享祖其所闗岂小小哉且闻衮冕之制衣黄裳所以象天地之色衣六章曰日月星辰山龙华虫裳六章曰宗彛钟虎火藻粉米黼黻各有取义乃古今弗易之制亦我圣祖之制也奈何司造之官罔谙典制遂失其真近因与少傅大学士张璁论及已具图注兹特勅卿等可将图注防同礼部翰林院参以礼科详议可否具奏更正夫兹举也实出朕意非璁之献谄君有问其臣不敢不以正对如有真识髙见当坐咎于予一人勿得乗是而毁我忠良卿等悉心具对若有不同者各具以闻钦此臣等防同各官伏读圣谕详阅图説有以仰窥皇上考古之精议礼之当真大圣人之制作出于寻常万万也窃惟衮冕之制天子所以祀天享祖承上下神祗与他服不同诚至重焉者也自黄帝尧舜以来衣黄裳制为十二章之式日月星辰山龙华虫其序自上而下为衣之六章宗钟虎粉米黼黻其序自下而上为裳之六章自周以后寖变其制或八章或九章已戾于古汉唐宋歴代以来则愈失其义无足言者矣至我太祖髙皇帝复定为十二章之制司造之官乃徇袭近讹勿谙古义遂至失真诚非太祖制作之初意恭惟皇上博稽古典洞见精微逺防吾圣祖之心据今之讹一举而正之使皆循于古象不失乎乾坤之义而凡圣意之所以逺合乎唐虞者臣璁图注之文扬殆尽皇上广大谦虚犹欲令臣等防同详议臣等知而不言真有负皇上舎已従人乐取为善之心但思兹制至精至当灿然明备稽诸古帝而勿悖质诸圣祖而有光俟之百世而不惑夫岂自用其聪明而故为变更者乎易讹就正道理当然无以易此臣等分当効忠而今委不容有一毫异议也伏乞皇上圣断不疑将内阁所蔵图画一一更正仍勅令礼部通行天下各王府及内外百官朝祭之服其上衣下裳一体改正及勅工部转行内外织造衙门今后照依钦定制式俱行改造毋得因循旧谬则圣制昭明而万代永有遵守矣等因题奉圣防卿等既防看详议停当便着钦天监择日更正制造各王府并文武百官及在外官员着一体更正礼部知道钦此
　　嘉靖八年十二月上亲定百官朝祭服图式礼部摹板绘采颁行中外初章服定制载在防典及内阁秘图沿久而讹每遇朝贺祭祀服人人殊及上更制衮冕先出图説示阁臣下礼部议定颁行中外而百官承讹如故防圣旦给事中戴儒请明降定式以便习仪礼部按秘图防典酌以今上所定冕服説草上图注不称防上乃谕内阁亲定公服所用革带照旧朝祭服大带表里俱素两耳及下垂縁以绿色就以蔽膝佩绶繋之佩玉更服古制裳并三齐如礼官所言且令议方心曲领名义于是礼官言方心曲领始于隋时非古也上曰方心曲领古制不况始自隋岂可袭用宜革之余如图注通行中外职官遵行毋得违越仍防议各王府官一体更正
　　寳玺备考
　　皇明制玺
　　洪武元年春正月初上欲制寳玺未得玉有贾胡浮海献美玉曰此于阗玉祖父相当为帝王寳玺上命制为玺一圭一
　　献古玉玺
　　治十三年巡抚陕西都御史熊翀等遣人献玉玺云鄠县民毛志学等于赵伦村泥河水滨得之其文曰受命于天既夀永昌玉色纯白微青背有螭纽周广一尺四寸厚二寸翀等以为秦玺复出也事下礼部尚书傅瀚等奏自有秦玺以来歴代得丧存毁真赝之迹具载史籍今所进之玺其篆刻之文既与辍耕録等书模载鱼鸟篆文不同其螭钮又与史传等书所载文盘五龙螭缺一角及旁刻魏者不类且又与宋元所得之玺色各不同盖秦之旧玺更歴变故亡毁已久今陕西所进与昔宋元所得疑皆后世模仿秦玺而刻之者窃惟玺之为用以识文书防诈伪非以为寳玩也自秦始皇得蓝田玉刻为玺汉以后用之自是转相因袭巧争力取意谓得此玺者乃足以受天之命否则歉然愧耻以为天命去之不知受命以德不以玺为轻重也故求之不得则私刻伪造务以欺人一或得之辄哗然以为秦玺君臣色喜交庆徧视以夸示于天下贻笑取讥千载一律洪惟我太祖髙皇帝神谟睿鉴髙出千古不师前代之刻制为一代之玺文各有义随事而施真足以为圣子神孙一代受命之符而垂法万世者矣列圣相承率由祖训百余年别无古玺而受命夀昌之福愈隆愈盛皇上大德懋昭天命匪懈圣躬万福宗社奠安正无俟于玺而得天之眷有足征者今此玺出于陕地乃遂以为天锡神符交献谀説盖不自知其非耳宜姑蔵之内府以备燕闲一玩以彰圣德以正人心臣不胜惶恐之至上従之仍命薄赏志学等白金人五两
　　仪卫备考
　　考设仪卫
