<!-- { "loadSidebar": true } -->
　　颁诏诸蕃皇帝服通天冠绛纱袍出御奉天殿乐作陞座礼部官捧诏书于宝案前用宝中书省官礼部官同捧至御前呈奏以黄金袱裹置盘中置于案引礼导使者就丹墀拜位典仪赞拜乐作使者四拜兴乐止承制官由中门出至丹陛上曰有制使者跪承制官宣制曰皇帝勅使尔某奉诏往谕某国尔宜恭承朕命宣制讫使者俯伏兴乐作四拜乐止礼部官诣案捧诏降自中陛以授使者大乐振作使者捧诏至午门外置龙亭中侍仪奏礼毕皇帝还宫各司正官一员送诏书出国门外其赐蕃国印绶则曰皇帝勅使尔某国王印尔其恭承朕命如有赐物则并宣之
　　湔除
　　颁行湔除诏
　　每年十二月二十五日钦奉勅书一道湔除在京及南京见在任文武羣臣除赃罪外自本年十二月日以前所犯罪名纪录在官者悉与湔除除誊黄通行外将原奉勅书次日面缴如遇免朝止将书随本缴进本日黎明本部堂上官并仪制司官会同三法司官俱到左顺门司礼监官到各官行一拜三叩头礼跪翰林官以勅立授礼部官各官复叩头礼毕礼部官以勅付仪制司郎中前行各官随后由午门左门出俱到本部设香案于露台上各官望阙行一拜三叩头礼至川堂开勅誊黄颁行各衙门
　　湔除
　　成化元年礼部三法司曰新正在迩万物咸亨在京文武羣臣除罪外自天顺八年十二月二十五日以前所犯罪名纪录在官者悉与湔除俾图自新仍命有司行文于天下诸司
　　纂修备考
　　纂修官例
　　修实录官
　　太祖实录永乐初命曹国公李景隆监修户部尚书夏原吉学士解缙礼部尚书李至刚总裁再命原吉及太子少师姚广孝监修学士胡广杨荣总裁太宗仁宗实録英国公张辅少师蹇义少保夏原吉监修少傅杨士奇太子少傅杨荣太子少保金幼孜总裁太常卿杨溥为副总裁大学士陈山张瑛续总裁宣宗实录英国公张辅监修少傅杨士竒杨荣尚书杨溥总裁少詹事王直王英为副总裁英宗实录会昌侯孙继宗监修少保李贤尚书陈文彭时总裁少卿刘定之吴节为副总裁宪宗实录英国公张懋监修少傅刘吉尚书徐溥侍郎刘健总裁尚书邱濬少詹事汪谐为副总裁孝宗实录初命少师刘健李东阳少傅谢迁总裁吏部侍郎张元祯詹事杨廷和学士刘忠为副再命东阳少傅焦芳王鏊少保杨廷和总裁尚书梁储为副而监修则仍公懋武宗实录则定国公徐光祚监修少师杨廷和少傅蒋冕毛纪少保费宏总裁后廷和冕纪皆去申命宏及少师杨一清少保石珤贾咏而尚书毛澄侍郎罗钦顺为副后增侍郎吴一献皇帝实录定国公徐光祚尚书席书监修少师费宏杨一清太保石珤尚书贾咏总裁
　　嘉靖实录官
　　隆庆元年勅谕太师兼太子太师成国公等曰兹者恭修皇考世宗肃皇帝实录已勅礼部采取事绩命尔希忠为监修官大学士阶春芳朴以勤居正为总裁官礼部尚书兼翰林院学士髙仪为副总裁左春坊左谕徳兼翰林院侍读姜金和等为纂修官于元年六月初一日开馆朕惟我皇考临御天下四十有五年功徳巍巍如天之大固未易以名言然其政令赏罚之施制作文章之盛言为典谟动成规范其事布之天下其文具在有司可得而称述兹命尔等稽古义例纂缉成编以佑后人贻万世其一时吏职之称否臣下之媺恶亦得附见以垂鍳戒尔等宜悉心综理夙夜勤事毋忽以致遗毋夸以失实毋偏以废公毋怠以玩歳殚乃心力用昭一代之令典以觐我皇考之耿光称朕意焉钦哉
　　隆庆实录官
　　万厯元年勅谕太师兼太子太师成国公等曰朕惟帝王继世而兴缵承大业莫不有功徳之实敷布天下亦莫不有纪载之书垂示于后世典谟纪班班可考祖宗列圣代有实录藏之天府洪惟我皇考穆宗庄皇帝渊毅夙成寛仁内植动符天心徳洽民心北狄南夷欵关献馘外宁内戢远至迩安虽临御仅六载而功烈迈轶百王非有纪述不足以彰盛美而播休光尔礼部其遵祖宗故事通行诸司采辑事实送翰林院纂修实录其以太师兼太子太师成国公朱希忠为监修少师兼太子太师吏部尚书建极殿大学士张居正太子少保礼部尚书兼武英殿大学士吕调阳为总裁礼部尚书兼翰林院学士陆树声吏部右侍郎兼翰林院侍读学士诸大绶礼部左侍郎兼翰林院侍读学士王希烈詹事府掌府事礼部左侍郎兼翰林院侍读学士马自强礼部右侍郎兼翰林院侍读学士陶大临太常寺卿兼翰林院侍读学士掌院事丁士美左春坊左谕德兼翰林院侍读申时行右春坊右谕徳兼翰林院侍读王锡爵为副总裁右春坊右谕徳兼翰林院侍读余有丁等为纂修官一应合行事宜悉照例举行钦哉故谕谨按永乐中诏重修髙庙实录布衣陈济与学士解缙等为总裁而礼部尚书李至刚及讲读以下仅为纂修官
　　又按国朝修实录例以内阁大臣总裁而元勲上公一人监修独髙庙实录初以曹国公李景隆监修户部尚书夏原吉副之后睿宗实录复用礼部尚书席公书吏部尚书廖公纪葢特典也
　　又按勲臣三世各再监修国史者英国公张辅子懋曾孙溶文臣再监修国史者夏原吉再总裁国史者三杨刘健张居正
　　纂修事例
　　遣官诣郡县求志
　　永乐十六年六月乙酉诏纂修天下郡县志书命行在户部尚书夏原吉翰林院学士兼右春坊右庶子杨荣翰林院学士兼右春坊右谕徳金幼孜总之仍命礼部遣官徧诣郡县博采事迹及旧志书
　　慎重修牒
　　正徳元年大学士刘健等言玉牒所以纪载宗支乃朝廷重事也今又及十年续修之期乞勅宗人府礼部查照所收文案明白送院续修但宗支日繁所司开送名爵諡号嫡庶行次婚配生卒年月类多阙漏不详或相抵牾虽参互考订终恐不得其真谓宜定着其式移文各王府长史司子女己未请名受封婚嫁薨故之类如式造册奏缴务令考据详审誊冩真正如有茍简错误及视常怠玩者所司参究庶几无误修葺从之
　　更定进玉牒仪
　　正徳元年故事进王牒于文华殿行礼如常仪太常寺少卿兼侍读学士杨时畅以为玉牒所载甚重宜于奉天殿进呈庶尽尊祖敬宗之义上命内阁大学士刘健等与礼部议从其言乃更定仪注行之
　　玉牒事宜图説
　　嘉靖二十四年九月初一日内阁题玉牒事宜礼部尚书严嵩等为照玉牒纪载宗支以垂万世系朝廷重事其制不敢不倍加详慎其旧牒内有事当厘改者理合开具上请臣等看得第一册内例有总图备载天潢世系于首所以表帝王之统合同气之亲也切因世代未远人数未多有纸一面列书代氏而以硃线各系所出之子孙于下但近年以来宗蕃衍已倍于前其数不下累万兹仍用前制不惟纸狭不足备载而字迹微眇硃线纷乱难以寻检不无遗漏混淆之况将来天支万代愈难增续臣等窃意略仿古史世表之法以横格分代数而列书其名氏于上其各派所出子孙则从而逓书于各派之下庶世次不紊一览可见仍余下方以俟后来增入臣等又思得玉牒之脩当以帝系爲宗统其中虽有系长出但不有天命位在藩封如懿文太子秦晋二王不敢以加于成祖之前又有虽系长出但既殇而追受封号如悼恭太子岳懐王哀冲太子虽当以册内载之不敢列于图之前俱所以尊帝统也其无所妨如頴伤等王则仍书之又夀春王熙祖之长子仁祖之兄也南昌诸王仁祖之长子太祖之兄也俱在太祖有天下之后追封为王今靖江王则南昌王之后也以太祖之圣子神孙视之则有堂从之分旧图以列于帝系之前今移置本支之后亦所以尊帝统也以上诸事皆因旧图而少加厘改谨着为帝王世系总表一册上进奉御批卑不可先尊亡不可先存着照今拟用
　　令提学官采辑
　　隆庆元年礼部奏纂修世宗实录事迹令各省提学官采辑编彚赍送史馆免差官采访从之
　　纂修恩例
　　定实录赏格
　　永乐元年上以太祖皇帝实录将成命礼部预定赏格尚书李至刚以修元史赏例进上览之曰此述前代兴亡之迹今朕纪皇考神功圣徳贻范万世岂可比而同之尔拟议非伦矣遂亲定监修官银百两防币六表里织金纱衣一袭鞍马一副纂修官各银五十两防币四表里纱衣一袭催纂兼誊写官银三十两防币二表里纱衣一袭催纂官银二十五两防币二表里纱衣一袭誊写监生生员儒士各银十两钞三十锭防币一表里誊写吏各银八两钞三十锭防币一表里催督誊写者钞二十锭绢二疋办事吏各钞二十锭绢一疋
　　谨按录成监修官总裁官以下与纂修官例有白金防币或罗衣鞍马之赐此外有催纂官誊写官催督官收掌文籍官赏赉有差在局誊写监生生员儒士誊写吏典办事吏典各色人匠皆及之
　　又按录成之后例有迁官其监修总裁加秩则始自正统五年前固无之
　　又纂修官事故去任及监生事故去久近不一陞擢赏赉有差
　　议事备考
　　会议
　　覆奏会议事理
　　治二年刑科给事中胡金言我祖宗成宪或会举官员或会问刑狱或会议政事此固良法美意然而所会举之人所会问之刑容有未能悉当者姑以会议一事言之陛下即位以来用贤纳善出于天性故凢内外臣工交章累疏莫不欲罄一得之愚图报万一言虽未当亦防优纳中间或有勅多官会议者然章下该部必缓至数旬积至数章累至数事然后报于该议者至临议之际诵者不过槩论大畧听者或不能周知其详疏条浩繁坐起疲倦类多迁就莫可致诘或云此见行条例或云此泛言难准甚至以人微而弃其言以势重而附其説谓之会议而乃至于如此岂不有孤陛下采纳之盛心哉乞勅该部此后凢会议章疏须预令会议衙门俱得遍阅事由无拘章疏多寡俱在五日内会议从容论辨各尽所长何者为可行何者为未当不以人废言不以言徇势庶所采者公论而所行者良法下礼部覆奏以为会议旧有成规有半年一议者有半月一议者亦有五日内即议者大要酌事势缓急而为次第也有会一二衙门议者有兼会公侯伯都督并翰林院詹事府国子监十三道御史议者亦因事势轻重而欲各伸所见也况今天下之广建言者无日无之而诸司政务日不暇给若不拘章疏多寡事理巨细俱于五日内议得无讲説太烦有妨政务乎上曰今后有要务关民情者半月内议之若利诸事果应急议者限五日议闻
　　会议先告节畧
　　正徳六年八月监察御史江万实言朝廷凢大事必令会官议拟正欲合众论之公以求事理之当然非素有一定之见岂能决择于立谈之间况窃听于旁者每如堵墙机宻重务不免泄自今凡有会议先具揭帖送与议者至期乃议若事急者本日将议之先亦宜告节畧仍禁诸人不得窃聼庶尽羣见而机事亦宻礼部议从之
　　会议建言
　　凡天下官吏军民人等建言民情每嵗本部议定可否俱赴御前奏过其间可行者移咨该衙门施行若泛言不切立案不行至于天下巡抚官各陈地方利则从各部会议具奏定夺
　　凡朝廷有大事当会议者该部奏请各部都察院通政司大理寺堂上官或掌科掌道官若合会武臣则五府管事官皆预合会儒臣则翰林院詹事春坊司经局及国子监皆预
