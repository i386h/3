<!-- { "loadSidebar": true } -->
　　嘉靖八年定一前期十日太常寺请命大臣一员行礼一前期三日太常寺奏祭祀如常仪一陈设　太嵗神位犊一羊一豕一豋一铏二簠簋各二笾豆各十爵三酒盏三十尊三帛一篚一　两庑月将共四坛每坛犊一羊一豕一豋一铏一簠簋各二笾豆各十爵三酒盏三十尊三帛三篚一一正祭典仪唱乐舞生就位执事官各司其事赞引赞就位典仪唱迎神奏乐乐止赞两拜典仪唱奠帛行初献礼奏乐执事官捧帛爵诣各神位前奠讫乐暂止赞引赞跪典仪唱读祝读讫乐复作赞俯伏兴平身乐止典仪唱行亚献礼奏乐【仪同初献惟不献帛读祝】乐止典仪唱行终献礼奏乐【仪同亚献】乐止掌祭官西向立唱赐福胙执事官捧福酒跪进于遣官右赞跪搢笏赞饮福酒讫执事官捧福胙跪进于遣官右赞受胙讫赞出笏赞俯伏兴平身赞两拜典仪唱彻馔奏乐乐止典仪唱送神奏乐赞两拜乐止典仪唱读祝官捧祝掌祭官捧帛馔各诣燎位奏乐捧祝帛馔官过遣官前讫赞礼毕一祝文维嘉靖某年某月某日皇帝遣某官某致祭于某甲太嵗之神四季月将之神【时维孟春聿新嵗序惟时嵗暮将届新春】特用遣祭以牲帛庶品之仪神其歆此【祭报】诚敷佑康吉尚享一乐章　迎神吉日良辰祀典式陈辅国佑民太嵗尊神四时月将功曹司辰濯濯厥灵昭鉴我心以候以迎来格来歆　奠帛以后俱与神只坛同
　　礼部志稿卷二十六
　　钦定四库全书
　　礼部志稿卷二十七
　　明　俞汝楫　编
　　祠祭司职掌
　　庙祀
　　国初于阙左建四庙徳祖庙居中懿祖东第一庙熙祖西第一庙仁祖东第二庙与主皆南向
　　洪武元年定以四时孟月及嵗除凡五享　二年重定时享春以清明夏以端午秋以中元冬以冬至惟嵗除如旧　三年又定时享仍用四孟月孟春特享于各庙各具礼乐余时俱奉三祖神主合享于徳祖之庙徳祖仍南向三祖以次东西向初献各奏本庙乐亚献终献彻馔还宫同奏徳庙乐　九年始改建太庙其制前为正殿后为殿俱翼以両庑殿九间以一间为一室中一室奉安徳祖帝后神主懿祖东第一室熙祖西第一室仁祖东第二室主皆南向几席牀榻衾褥楎椸箧笥帷幔器皿之属皆如事生之仪及时享于正殿则设徳祖帝后神座居中南向懿祖神座左第一位西向熙祖神座右第一位东向仁祖神座左第二位西向凡座止设衣冠而不奉主又以亲王配享于东壁功臣配享于西壁孟春择上旬吉日孟夏孟秋孟冬俱用朔日嵗暮用除日俱行合享之礼奏徳庙乐罢特享礼及各庙乐　三十一年奉袝太祖神主于殿西第二室南向正殿神座右第二位东向　永乐中定都北京建庙一如南京之制　洪熙元年奉袝太宗神主于殿东第三室南向正殿神座左第三位西向　宣徳元年奉袝仁宗神主于殿西第三室南向正殿神座右第三位东向十年奉袝宣宗神主于殿东第四室南向正殿神座左第四位西向　天顺八年奉袝英宗神主于殿西第四室南向正殿神座右第四位东向　成化二十三年宪宗将升袝而九室已备始奉祧懿祖熙祖而下皆以次奉迁乃奉祧宪宗神主于殿西第四室南向正殿神座右第四位东向治初始即嵗除日行祫祭礼　十八年奉祧熙祖仁祖而下皆以次奉迁乃袝孝宗神主于殿西第四室南向正殿神座右第四位东向　正徳十六年奉祧仁祖太祖而下皆以次奉迁乃奉袝武宗神主于殿西第四室南向正殿神座右第四位东向　嘉靖十年谕礼部以太祖髙皇帝重辟宇宙肇运开基四时享祭压于徳祖不得正南面之位命祧徳祖而奉太祖神主居殿中一室为不迁之祖太宗而下皆以次奉迁每嵗孟春特享夏秋冬合享改择季冬中旬大祫而以嵗除为节祭归之奉先殿特享则奉太祖居中太宗而下以次居左右各设一幄南向奉主于神座设冠服及冩于座之左右祭毕藏之合享则奉太祖居中南向太宗而下以次东西向大祫则奉徳祖于太庙居中南向懿祖而下皆以次东西向其亲王功臣移配食于两庑又以丙辛年孟夏行大禘礼于太庙奉皇初祖南向太祖西向配享　十四年更建世室及昭穆羣庙于太庙之左右其庙制正殿五间殿三间各有门垣以次而南统于都宫太庙専奉太祖居之世室在左三昭之上奉太宗居之题曰太宗庙仁祖昭第一庙曰仁庙宣宗穆第一庙曰宣庙英宗昭第二庙曰英庙宪宗穆第二庙曰宪庙孝宗昭第三庙曰孝庙武宗穆第三庙曰武庙以立春日行特享礼于各庙立夏立秋立冬日行时祫礼于太庙奉太祖南向太宗居东西向稍近上仁宗而下东西序列相向季冬大祫则徳祖居中懿祖熙祖仁祖太祖以次居于左右俱南向太宗而下如时祫之序　十七年改上太宗庙号曰成祖加上皇考献皇帝庙号曰睿宗先是特建世庙以祀皇考后改建献皇帝庙又改题曰睿宗庙特享则于本庙行礼时祫则奉主合享于太庙　二十四年重建太庙成奉睿宗升袝而罢睿宗庙祭殿神主则太祖居中成祖宣宗宪宗睿宗序于左仁宗英宗孝宗武宗序于右皆南向时享于正殿则太祖仍居中南向成祖而下以序东西相向孟春仍于上旬择日孟夏孟秋孟冬仍用朔日俱合享祫祭仍以嵗除日凡□节俱如旧大禘礼亦罢　二十八年奉孝烈皇后祔享太庙藏主献皇后之侧遇享居本次止设位□品而祝不及二十九年奉祧仁宗宣宗而下皆以次奉迁乃奉袝孝烈皇后神主于殿西第四室南向正殿神座右第四位东向祝仍不及　隆庆元年世宗升祔礼部议庙享惟一帝一后后必元配乃奉孝洁皇后祔享而迁孝烈皇后神主于别殿　六年奉祧宣宗英宗而下皆以次奉迁乃奉祔穆宗神主于殿西第四室南向正殿神座右第四位东向
　　庙号
　　洪武元年上髙祖考尊諡曰皇帝庙号徳祖妣曰皇后　曽祖考尊諡曰恒皇帝庙号懿祖妣曰恒皇后祖考尊諡曰裕皇帝庙号熙祖妣曰裕皇后　考尊
　　諡曰淳皇帝庙号仁祖妣陈氏曰淳皇后
　　永乐元年上髙庙尊諡曰圣神文武钦明啓运俊徳成功统天大孝髙皇帝庙号太祖后马氏曰孝慈昭宪至仁文徳承天顺圣髙皇后
　　嘉靖十七年加上髙庙尊諡曰太祖开天行道肇纪立极大圣至神仁文义武俊徳成功髙皇帝髙皇后曰孝慈贞化哲顺仁徽成天育圣至徳髙皇后
　　永乐二十二年上文庙尊諡曰体天道髙明广运圣武神功纯仁至孝文皇帝庙号太宗后徐氏曰仁孝慈懿诚明庄献配天齐圣文皇后
　　嘉靖十七年加上文庙尊諡曰啓天道髙明肇运圣武神功纯仁至孝文皇帝庙号成祖
　　洪熙元年上仁庙尊諡曰敬天体道纯诚至徳文钦武章圣达孝昭皇帝庙号仁宗
　　正统七年上后张氏曰诚孝恭肃明徳仁顺天啓圣昭皇后
　　宣徳十年上宣庙尊諡曰宪天崇道英明神圣钦文昭武寛仁纯孝章皇帝庙号宣宗
　　天顺六年上后孙氏曰孝恭懿宪慈仁庄烈齐天配圣章皇后
　　天顺八年上英庙尊諡曰法天立道仁明诚敬昭文宪武至徳广孝睿皇帝庙号英宗
　　成化四年上后钱氏曰孝庄宪穆惠显仁恭天钦圣睿皇后
　　成化二十三年上宪庙尊諡曰继天凝道诚明仁敬崇文肃武宏徳圣孝纯皇帝庙号宪宗
　　正徳十三年上后王氏曰孝贞庄懿恭靖仁慈钦天辅圣纯皇后
　　治十八年上孝庙尊諡曰建天明道诚纯中正圣文神武至仁大徳敬皇帝庙号孝宗
　　嘉靖二十年上后张氏曰孝康靖肃庄慈哲懿翊天賛圣敬皇后
　　正徳十六年上武庙尊諡曰承天达道英肃睿哲昭徳显功宏文思孝毅皇帝庙号武宗
　　嘉靖十四年上后夏氏曰孝静庄惠安肃温诚顺天偕圣毅皇后
　　嘉靖三年上献皇帝尊諡曰恭穆献皇帝七年加上曰恭睿渊仁寛穆纯圣恭俭敬文献皇帝十七年加上曰知天守道洪徳渊仁寛穆纯圣恭俭敬文献皇帝庙号睿宗
　　嘉靖十八年上后蒋氏曰慈孝贞顺仁敬诚一安天诞圣献皇后
　　隆庆元年上世庙尊諡曰钦天履道英毅圣神宣文广武洪仁大孝肃皇帝庙号世宗后陈氏曰孝洁恭懿慈睿孝庄相天翊圣肃皇后
　　隆庆六年上穆庙尊諡曰契天隆道渊懿寛仁显文光武纯徳孝庄皇帝庙号穆宗后李氏曰孝懿贞惠顺哲恭仁俪天襄庄皇后
　　时享
