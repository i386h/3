<!-- { "loadSidebar": true } -->
　　嘉靖十四年礼官以大行庄肃皇后諡为请上命会官议奏于是文武诸臣及科道等官会东阁集议大学士张孚敬曰庄肃皇后与累朝事体不同其諡册之文止宜二字四字礼部尚书夏言曰今在庙列圣元后俱十二字恐二字四字未称大学士李时曰二字四字太少须得八字孚敬曰礼官谓何言曰请諡者礼官之职定諡者翰林之事今众议未协当请上裁都御史王廷相曰庄肃作配武宗今日之事似应一体吏部左侍郎霍韬曰諡者天下之公非天子自行之宜备陈以请言等乃集上其议因奏曰昔周公之制諡法非使臣议君子议父也葢諡以尊名节以壹惠虽以君父之尊必称天以諡之示不敢私也古人尚质諡法简严故称美之言无几后世帝后之諡始有不一其书者亦臣子尊崇之情所谓以义起者也生今之世则当行今之礼本朝列圣元后之諡皆十二字夫大行盛名帝后嫓美妻以夫尊礼宜与并武宗庙諡既与列圣相同则庄肃諡号似亦不当稍异且今号諡祗以表行尊名为典其于服制有无名分尊卑本不相涉皇上特命会官集议者祗欲考据懿行以定諡尽人道之终始耳非议字数之增减也况二字四字八字之拟于礼无据而十二字之拟似为累朝事例宜今日所当遵者若上册行礼自当别议仪节以避抗尊之嫌奏入上览之不悦曰朕与皇兄义乃手足昔方受命之初犹在藩服有臣子之道今受命即位兹遇皇嫂之丧无有事嫂如事母之礼矧两宫在上而昭圣皇太后有母道所压尤为未便再会官议拟归一以闻于是复集东阁议成国公朱凤等太子太保吏部尚书汪铉等皆曰今日定諡之议圣谕甚明昨礼部惟以庄肃皇后大行固上同于列后若论大分实上压于两宫遽加全礼委于皇上有伦理之嫌今日大行庄肃皇后諡议止宜且据諡法二字以表称懿行俟他日再加徽号以备全典庶几情理两得议上得旨既复议归一皇嫂諡用六字曰孝静庄惠安肃毅皇后数既用半且隂六又合其令翰林院撰册文礼部具仪择日以闻
　　孝洁皇后諡议
　　嘉靖十五年礼部尚书夏言等奏悼灵皇后神主先因祔于所亲暂祔奉慈殿孝惠太后之侧兹三后神主既拟迁于陵殿则悼灵亦宜暂迁奉先殿旁室岁时享祀祀及有祭告祖宗则一体设馔而但不启主匮不见祝称斯为合礼又先皇后正位中宫七年懿行纯徳足以母仪天下其原諡悼灵考之諡法在悼虽协年中早夭之义而灵义有六类非美大之称请下翰林院更议褒称垂示后世上从其言诏改諡曰孝洁
　　陵殿三后称号
　　嘉靖十五年面谕礼卿夏言曰三后神主称皇太后太皇太后者乃子孙所奉尊称今既奉迁陵殿实同帝后之列揆之名实于礼未宜似当更正卿其会翰林院礼科详议具闻至是言等议曰礼天子惟一帝一后配享于庙礼之正也兹三后神主礼不祔庙义当从祧已经圣明定制迁奉陵殿深合典礼但三后称皇太后于奉慈殿乃子上尊号于母孙上尊号于祖母礼也若今日孝肃太皇太后奉迁于裕陵实在英宗睿皇帝孝庄睿皇后之侧孝穆皇太后孝惠太皇太后奉迁于茂陵实在宪宗纯皇帝孝贞纯皇后之侧则当各从夫妇之义而不当仍袭子孙之称臣等据礼佥议请改题孝肃太皇太后神主止称孝肃贞顺康懿先烈辅天成圣皇后不用睿字孝穆皇太后神主止称孝穆慈惠恭恪庄僖崇天承圣皇后孝惠太皇太后神主止称孝惠康肃温仁懿顺协天佑圣皇后俱不用纯字则庶嫡之称有别夫妇之分无嫌而尊尊亲亲之道兼隆而无失矣上曰卿等既会议佥可其如议
　　配享
　　太庙合祭功臣配享
　　洪武四年定太庙合祭功臣配享先是特享太庙命以青布帏列功臣之位于庙庭中俾预配享既而以亲王与功臣分祀于两庑遂罢帏设之次及是合祭上谓中书省臣曰太庙之祭以功臣配列于庑间然合祭之时朕意祖宗之神具在使功臣故旧之没者得少依神灵以同享祀则不独朝廷宗庙之盛典亦以寓朕眷念功臣不忘之意也其定合祭配享之位以闻于是礼官奏凡合祭之时于太庙内为黄布幄殿设两庑中设祖考神位亲王及功臣列于两庑每行礼既奠献祖考则遣大臣各分献两庑制可
　　重建配享功臣位次
　　嘉靖十六年武定侯郭勋请以始祖开国功臣郭英从祀得旨郭英同时赞佐皇祖功臣准配享太庙因命礼部开注功臣位次以闻至是礼部上言祖宗时定列功臣位次皆序封爵首王次公次侯次伯洪武功臣以徐达等自为序永乐功臣以张玉等自为序今观庙庑所列以诚意伯刘基列于六王之次羣公之上似为不伦今因营国公郭英定列从祀之时亦照封爵定列上请圣裁得旨庙中配享与朝廷宴礼相同岂可怀私位次一以爵序
　　各殿室
　　别建奉先殿
　　洪武三年上谓礼部尚书陶凯曰事死如事生朕祖考陟遐已久不能致其生事之诚然于追逺之道岂敢怠忽复感叹曰养亲之乐不足于生前思亲之苦徒切于身后今岁时致享则于太庙至于晨昏谒见节序告奠古必有其所尔考论以闻于是凯奏宋太庙一岁五享宫中自有奉先天章阁钦先孝思殿奉神御画像天子日焚香时节朔望帝后生辰皆徧祭用常馔行家人礼古者宗庙之制前殿后寝尔雅曰室有东西厢曰庙无东西厢有室曰寝庙是栖神之处故在前寝是藏衣冠之处故在后自汉以来庙在宫城外已非一日故宋建钦先孝思殿于宫中崇政之事以奉神御今太庙祭祀已有定制请于乾清宫左别建奉先殿以奉神御每日焚香朔望荐新节序及生辰皆于此祭祀用常馔行家人礼
　　奉先殿祭仪
　　奉先殿成殿建于宫门内之东南向正殿五间深二丈五尺前为轩五间深一丈二尺五寸遂命礼部制四代帝后神位衣冠并定诸祭仪物及常用祝文于是礼部定议每日朝晡上及皇太子诸王二朝皇后率妃嫔日进膳馐每月朔荐新正月用韭荠生菜鸭子鸡子二月水芹台菜蒌蒿子鸡三月新茶笋鲤鱼四月梅杏樱桃黄瓜彘雉五月来禽茄子桃李大麦小麦嫩鸡六月莲子西瓜甜瓜冬瓜七月梨枣菱芡蒲萄八月新米粟穄藕芋茭白嫩姜鳜鱼九月栗子橙小红豆鳊鱼十月山药柑橘兔十一月荞麦甘蔗鹿獐雁十二月菠菜芥菜白鱼鲫鱼其品物太常司官每月奏闻送光禄寺供荐新献新则凡遇时新品物太常司官亦每月奏闻送光禄寺供献其常用祝文正旦曰正旦之吉万象维新追念恩徳不胜感慕谨具牲醴庶品恭率眷属诣庙献祭十月朔则曰时维孟冬气初寒冬至则曰冬至令节阳气初生上元清明端阳中元重阳等节则曰时维某节礼严常祀余并同前
　　奉先殿神主式
　　上将幸临濠谕中书省臣制奉先殿四代帝后神主及龛须精致朕还日视其成礼部遂奏神主之制高一尺二寸阔四寸趺高二寸用木为之饰以金缕以青字神龛高二尺阔二尺趺高四寸朱漆镂金龙凤花板开二窗施红纱侧用金铜环内织金文绮为借从之
　　奉迁三后主于陵殿
　　嘉靖十五年庚午诏礼部防廷臣议奉迁三后神主于陵殿先是上谕尚书夏言曰庙重于陵礼制故严庙中一帝一后陵则二三后配葬今别建奉慈殿不若奉主于陵殿为宜且梓宫配葬而主乃别置近于黜之非亲之也此关典礼其会议以行言既会内阁覆奏上上曰然此与崇先殿不同周人祀后乃始祖之母今奉慈殿但名存耳四时之祭舞乐俱无其会官议闻至是礼部会廷臣上议曰自古天子惟一帝一后配享于庙所生之母别荐于寝身殁而已斯礼之正故礼有享先妣之文周閟宫宋别殿皆此义也我孝宗皇帝于奉先殿侧特建奉慈殿别祭孝穆皇太后后祔孝肃太皇太后近复祔孝惠太皇太后葢子祀生母以尽终身之孝焉尔然礼于妾母不世祭疏曰不世祭者谓子祭之于孙则止明继祖重故不复顾其私祖母也今陛下于孝肃曾孙也孝穆孙属也孝惠孙也礼不世祭义当拟祧若崇先殿之建则陛下以子事考庙当世享故世庙配太庙而作崇先殿配奉先殿而作也义不侔矣臣考宋熙宁罢奉慈庙故事与今事略同但祧义惟适主为重若当时瘗主陵园则袭故人栗主既主乃埋桑主之说而误用之非礼也今圣谕迁主陵庙岁时祔享陵祀如故尤为曲尽非前代所及请即诹日具仪行报可
　　皇后别殿专祀
　　隆庆元年二月礼部言国朝庙制一后配帝其礼甚严如先年孝肃皇太后孝穆太皇太后孝惠太皇太后神主皆祀于别所今孝烈皇后改题神主宜勅所司于大内别建殿宇奉安以副皇上一体孝事之意上命礼部官定议以闻至是上议言列后奉祀别所例有二端非祀于大内之别殿则祀于陵寝然内殿之祀似近而专陵寝之祀稍疎而逺今孝烈皇后以先帝祀之则位非元配太庙祔享之礼固当迁改以皇上祀之则分为母后近方祗奉尊称若使遽迁于陵寝则于皇上追崇之孝臣民瞻戴之情均有未安臣等反复详议惟大内别殿之祀为当疏入得旨俱如议行遂以景云殿奉孝烈皇后专祀
　　罢玉芝宫祀
　　隆庆元年二月礼部言睿宗献皇帝慈孝献皇后既升祔太庙奉祀内殿凡行礼之日已与列圣同临鉴享而复有玉芝宫诸祭祀似为烦数请悉罢之止存日供之膳上谓玉芝祀典出自皇考孝思复命详议以闻于是尚书仪等复言我朝宗庙之常礼如每年四孟及岁暮大祫则止行于太庙大小节辰及列圣考妣忌辰则止行于内殿未尝有并祭者国有大事或告于太庙或告于内殿亦未尝有并告者今于玉芝宫则无所不祭无所不告是列圣皆一祭一告而睿宗两祭两告也其在先帝行之则以为丰于祢未为不可今睿宗于皇上为皇祖凡事必两祭两告则逺而列圣近而先帝皇上将何以处之此所谓礼之难行难继者也至于日供之膳则有可言者谨考南京奉先殿奉太祖以上列祖神位于中迨北京奉先殿成南京奉先殿各祭俱罢而供膳至今不辍葢以奉安神位之所而特存有举莫废之义也今玉芝宫既为睿宗原庙近又设有二圣神位故臣等以为日供之膳宜加旧奉设而悉罢其四时享祫及节序忌辰并有事奉告之祭庶国家之典礼先帝之孝思可以两全上从其议
　　时享
　　酌定时享与陵祭重复
