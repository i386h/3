<!-- { "loadSidebar": true } -->
　　嘉靖十五年建圣济殿于文华殿后以祀先医岁用羊一豕一铏二簠簋各二笾豆各八帛一遣太医院正官行礼　二十一年又建景惠殿于太医院上祀三皇配以勾芒祝融风后力牧而附歴代医师于两庑凡二十八人岁遣礼部堂上官一员行礼太医院堂上官二员分献二殿之祭并以春冬仲月上甲日　一陈设殿中正坛犊一羊一豕一豋一铏二笾豆各十簠簋各二爵三酒尊一帛一篚一祝案一　东配位一坛羊一豕一铏一笾豆各十簠簋各一爵六帛一篚一　西配位一坛陈设同东庑医师十四位僦大季天师岐伯伯高鬼防区俞跗少俞少师桐君太乙雷公马师皇伊尹神应王扁鹊仓公淳于意张机陈设分为三坛每坛豕一笾豆各六簠簋各一酒盏五爵三帛一篚一　西庑医师十四位华陀王叔和皇甫谧抱朴子葛洪巢元方真人孙思邈药王韦慈藏啓子王冰钱乙朱肱李杲刘元素张元素朱彦修陈设同　一正祭赞引对引导遣官至咸济门赞诣盥洗所赞搢笏洗讫赞出笏典仪唱执事官各司其事赞引赞就位典仪唱迎神赞四拜赞引赞陞坛导遣官至中香案前赞跪赞搢笏赞上香赞引引至东香案前赞跪上香讫引至西香案前赞跪上香讫赞出笏赞复位太医院堂上官于两配位香案前上香讫典仪唱奠帛行初献礼赞引赞陞坛引至神位前赞搢笏赞献帛赞三献爵献讫赞出笏赞诣读祝位赞跪赞读祝读讫赞俯伏兴平身赞复位两配位执事自献【两庑仪同正殿】典仪唱亚献礼终献礼【仪亦同初献惟不献帛不读祝】典仪唱彻馔执事彻讫典仪唱送神赞引赞四拜典仪唱读祝官捧祝掌祭官捧帛馔各诣燎位赞引赞礼毕　一祝文维某年某月某日皇帝遣官某致祭于太昊伏羲氏炎帝神农氏黄帝轩辕氏曰仰惟圣神继天立极开物成务寿世福民尤重于医所以赞帝生徳立法配品惠我天民功其博矣时维仲【春冬】特修常祀尚冀黙施防化大着神功深资妙剂保和朕躬期于一世之生民咸蠲疾疚跻于仁寿之域以永上帝之恩不亦丕显欤以勾芒氏之神祝融氏之神风后力牧氏之神配尚享







　　礼部志稿卷二十九
<史部,职官类,官制之属,礼部志稿>
　　钦定四库全书
　　礼部志稿卷三十
　　明　俞汝楫　编
　　祠祭司职掌
　　旗纛
　　洪武元年诏定亲征遣将诸礼仪以为古者天子亲征则类于上帝造于祖宜于社祃于所征之地祭所过山川若遣将出师亦告于庙社祃祭旗纛而后行于是诸儒议上具载大明集礼中今牙旗六纛藏之内府其庙在山川坛每岁仲秋祭山川日遣官祭于旗纛庙霜降日又祭于教塲至岁暮享太庙日又祭于承天门外俱旗手衞指挥行礼永乐后别有神旗之祭专祭火雷之神每月朔朢神机营提督官请祭于教塲今系总督京营戎政官奏请祭毕复命祃祭
　　一斋戒皇帝清斋一日大将陪祭官以下皆如之　一省牲前期二日设皇帝大次于庙庭之东省牲位于南门外前一日导驾官同太常寺卿导驾诣大次皇帝服通天冠绛纱至省牲位廪牺令率其属牵牲自东西行过御前省讫牵诣神厨太常卿奏请诣神厨视鼎镬涤溉讫遂烹牲驾还大次　一陈设前一日执事设神案于庙殿中之北军牙东立纛位西设笾十有二于神位东三行西上豆十有二于神位西三行东上簠簋二于笾豆间簠东簋西铏三豋三于笾豆前俎三于豋铏前香案于俎前爵坫于香案前沙池于爵坫前设酒尊所于庙庭东币篚位于酒尊北爵洗位于尊南御洗位于爵洗南瘗坎于神位西北设席于坎位前上置酒并椀五雄鸡五以伺酧神设御位于庙庭之南正中北向大将及陪祭官从后异等重行文东武西皆北向　一正祭是日清晨建牙旗六纛于神位后旗东纛西皇帝服武弁服导驾官同太常寺卿导皇帝自左南门入就位赞礼唱迎神大乐作太常卿奏请诣盥洗位皇帝至盥洗位搢圭盥帨讫出圭请诣爵洗位搢圭执爵官以爵进受爵涤爵拭爵讫以授执爵官再进爵亦如之出圭请诣酒尊所搢圭执爵官以爵进受爵司尊者举羃酌醴齐讫以授执爵官再进爵亦如之出圭请诣军牙神位前爵币前行皇帝升庙坛乐作至神位前奏跪搢圭三上香奠币三祭酒奠爵出圭乐止读祝官跪读祝于神右讫太常卿奏俯伏兴乐作奏拜兴拜兴平身乐止请诣六纛神位前礼同复位亚献终献不奠帛读祝余皆如之讫赞礼唱饮福受胙太常卿奏诣饮福位奏鞠躬乐作奏拜兴拜兴平身乐止复位赞礼唱彻豆乐作掌祭官各彻豆乐止太常卿奏皇帝饮福受胙免拜赞礼唱陪祭官皆再拜传赞讫赞礼唱送神太常卿奏鞠躬乐作奏拜兴拜兴平身乐止【传赞同】赞礼唱望燎读祝官取祝捧币官取币掌祭官取馔诣燎所太常卿奏诣望燎位燎举执事杀鸡刺血于酒椀中酬神燎半太常卿奏礼毕仍同导驾官引还大次【内设爵洗位涤爵拭爵上香祭酒神前再拜赐胙免拜等仪后并省】
　　祭所过山川仪
　　右与祃祭同但岳镇海渎则用太牢其次用少牢又次用特牲行速止用酒脯仍设笾豆各一笾实鹿脯豆实鹿臡赞以礼官不用太常奠帛行酌献礼无亚献终献祭毕望瘗不用鸡酒
　　仲秋祭仪【洪武二十六年定　霜降同】
　　一斋戒二日　一省牲牛一羊一豕一　一陈设神七位【南向】旗头大将六纛大将五方旗神主宰战船正神金鼓角铳炮之神弓弩飞鎗飞石之神阵前阵后神只五昌等众犊一羊一豕一豋一铏二笾豆各十簠簋各二帛七黒二白五礼神制帛共设酒尊三爵三酒盏三十篚一于坛东南西向祝文案一于坛西　一正祭赞引引献官至盥洗所盥洗教坊司奏乐典仪唱执事官各司其事赞引赞就位典仪唱迎神乐作乐止赞引赞四拜【陪祭官同】典仪唱奠帛行初献礼奏细乐执事捧帛爵进赞引引献官诣神位前奠献讫赞诣读祝位赞跪乐止读祝讫奏乐赞俯伏兴平身赞复位乐止典仪唱行亚献礼奏乐执事官捧爵赞引引献官诣神位前献讫乐止典仪唱行终献礼【仪同亚献唱饮福受胙以下如常仪】　一祝文维某年某月某日皇帝遣具官某致祭于旗头大将六纛大将五方旗神主宰战船正神金鼓角铳炮之神弓弩飞鎗飞炮之神阵前阵后神只五昌等众维神钦天命而无私助扬威武有功国家兹当仲秋谨遵常典特以牲醴遣官致祭神其鉴之尚享
　　岁暮祭仪
　　一陈设羊一豕一果五爵三帛一　一祝文维某年某月某日皇帝遣具官某致祭于旗纛之神维神之灵实壮威武适当岁暮礼宜时祀敬陈牲醴神其鉴之尚享
　　朔朢日祭神旗仪
　　一陈设羊一豕一无帛　一正祭赞引引献官就位赞四拜赞初献礼赞跪赞读祝讫赞俯伏兴平身赞亚献礼赞终献礼赞四拜赞讫焚祝所讫赞礼毕　一祝文维某年某月某日皇帝遣具官某致祭于天威神机火雷无敌大将军之神维神威勇猛厉刚劲精彊訇雷掣电歘火奔风防国庀民厥功显著肃靖凶暴宁谧封疆遇有征讨惟神是赖驱锋遣镝端直竒妙万发万中叠贯连穿破敌致胜如拉枯朽无坚不摧无悍不灭神其蓄鋭毓灵用之则应特以牲品致祭神其享之
　　五祀
　　旧制每岁孟春遣内官祭司戸之神于宫门外道左南向孟夏遣内官祭司灶之神于内府大庖厨前中道南向季夏遣司礼监官祭中霤之神于文楼前西向孟秋遣守门内官祭司门之神于午门前西角楼东向孟冬遣内官祭司井之神于内府大庖厨井前南向俱羊一豕一果品五礼神制帛一岁暮合祭于太庙丹墀之西羊五豕五果品五礼神制帛五遣太常寺少卿行礼今改以时享太庙日祭司户司灶司门司井之神而祭中霤并合祭日期及各遣官仪物并如旧
　　一正祭赞引引献官诣盥洗所洗讫出笏就位赞四拜赞行初献礼赞诣神位前搢笏奠帛献爵【如素祭献茶】出笏复位赞跪读祝讫俯伏兴平身赞行亚献终献礼俱执事者捧爵自跪献于神位前讫赞四拜赞焚祝帛赞诣焚祝所赞礼毕　分祭祝文维某年某月某曰皇帝遣具官某致祭于司戸之神曰职司于戸谨出入之行藏昼开暮阖衞防无私时维孟春谨以牲醴致祭神其鉴知尚享　司灶之神曰日用饮食必资于灶爨有常所神实司之时维孟夏谨以特醴致祭神其鉴知尚享　中霤之神曰室之中霤神司其职居中向明照察无私时维季夏谨以牲醴致祭神其鉴知尚享　司门之神曰职司于门谨出入之行藏昼开暮阖衞防无私时维孟秋谨以特醴致祭神其鉴知尚享　司井之神曰神司兹井源泉清洁其用日新以供饮食时维孟冬谨以牲醴致祭神其鉴知尚享合祭祝文曰维神安养防衞各着厥功兹当岁暮特以牲醴报祭神其鉴知尚享京都祀典
　　按职掌载南京十一庙皆在鸡鸣山之阳后层汉寿亭侯又于都城増京都太仓天妃凡三庙今先京师诸庙而在南京者以类列焉
　　京师
　　北极佑圣宫即真武庙开国靖难神多效灵故祀之每岁元旦圣旦三月三日九月九日每月朔朢日俱用素馐遣太常寺堂上官行礼国有大事则告
　　东岳泰山庙洪武三年春秋合祀于山川坛二十一年后春附祭于郊秋祭仍旧今罢惟每岁圣旦及三月二十八日用牛一羊一豕一果品五帛一遣太常寺堂上官祭于其庙
　　都城隍庙旧从祀于郊坛圣旦及五月十一日遣太常寺官祭于其庙嘉靖九年罢从祀増庙祭一坛每岁仲祭神只日用犊一羊一豕一铏二簠簋各二笾豆各十帛一遣官诣庙致祭国有大事则告
　　京都大仓神庙洪武初建于南京永乐后京师祭如之每岁春秋仲月择日用羊一豕一饼馓果品馒头糕各五帛一遣户部堂上官祭
　　司马马祖先牧神庙国初筑坛于南京后湖并祀今立庙如之每岁二八月中旬择日遣太仆寺官祭
　　济神祠西海子源出西山绕瓮山后东入都城南出玉河入于大通漕渠嘉靖十五年建金海神祠于大内西苑涌泉亭以祀宣灵济之神水府之神司舟之神二十二年改今名每岁仲春秋上壬日用羊一豕一铏二簠簋二笾豆各六帛七遣太常卿行礼
　　灵济宫福州闽县原建宫祀南唐徐知证知谔兄弟永乐十五年上寝疾药罔效祷之即瘳于是建宫京师封金阙玉阙真人十六年改封真君每岁元旦冬至二真君仙妃生辰用帛素羞遣太常寺堂上官行礼每月朔朢本宫住持行礼国有大事则告而福州旧例每六年挂袍太常寺遣官赍送万厯四年奏罢遣官止预行本省如式织造即令布政司堂上官祭告挂换
　　元世祖庙洪武初年建每岁二八月中旬择日遣顺天府祭嘉靖二十四年罢
　　汉前将军汉寿亭侯关公庙旧称寿亭侯嘉靖十年始正今称每岁五月十三日以侯生辰用牛一羊一豕一果品五帛一遣太常寺堂上官行礼国有大事则告宋文丞相祠永乐六年建每岁春秋仲月用羊一豕一果品五帛一遣顺天府尹行礼
　　荣国恭靖公姚广孝祠旧配享于太庙嘉靖九年移祀大兴隆寺后寺燬移崇国寺每岁春秋用羊一豕一果品五帛一遣太常寺堂上官行礼
　　南京
　　北极真武庙每岁三月三日九月九日用素羞遣南京太常寺官祭
　　都城隍庙洪武二年封京都城隍祀之三年正城隍号命从祀于山川坛二十年改建庙二十一年后春附祭于郊秋祭仍旧今罢惟每岁八月祭帝王后一日遣南京太常寺官祭
　　京都太仓神庙每岁二八月十五日遣南京户部官祭天妃宫宫在龙江关永乐五年建每岁以正月十五日二月二十三日遣南京太常寺官致祭
