<!-- { "loadSidebar": true } -->
　　是日夙兴主婚者告于祠堂云某之子某年已长成未有伉俪已议娶某郡某之女今日纳采不胜感怆【若宗子自婚则自告】媒氏奉书及礼物往女家至大门外主婚者出迎媒氏媒氏入门而右主婚者入门而左陞堂东西相向立执事陈礼物于堂上及庭中媒氏进诣主婚者曰吾子有惠贶室于某某亲某有先人之礼使某请纳采主婚者对曰某之子蠢愚又弗能教吾子命之某不敢辞从者以书进授媒氏媒氏奉书以授主婚者主婚者受书以授左右讫延媒氏就次执事者各彻礼物主婚者遂奉书告于祠堂讫出迎媒氏陞堂从者以复书进授主婚者主婚者以授媒氏媒氏受书以授执事讫请退主人请媒氏以酒馔请从者于别室皆酧以币使者复命婿家婿家复告祠堂
　　纳币请期【古有问名纳吉朱子家礼止用纳采纳币以从简便】
　　其日媒氏主婚者备书及礼物于庭媒氏省视讫遂奉书及礼物至女家主婚者出迎媒氏入门而右主婚者入门而左陞堂东西相向立从者陈礼物于堂及庭中媒氏进诣主婚者前曰吾子既修好于某某使某来成礼主婚者曰备礼有加敢不重拜从者以圅书授媒氏媒氏以授主婚者主婚者受书以授左右讫左右以复书进授主婚者主婚者以授媒氏媒氏受书复致命曰某使某请吉日主婚者曰某固听命媒氏曰请以某甲子主婚者曰敢不承命媒氏请退主婚者留媒氏宴飨如纳采之仪
　　亲迎【有故听以媒氏往迎】
　　前期一日女氏使人张陈其婿之寝室【俗谓之铺房】其日质明婿父盛服以祝告庙讫父坐于正防中间南向子盛服【品官子孙假九品服余皁衫折上巾】立于父位之西少南东向賛礼唱鞠躬拜兴拜兴平身婿鞠躬拜兴拜兴平身执事者以盏注酒授婿婿祭酒少许讫啐酒以盏授从者讫兴平身进立于父位前父命之曰厘尔内治往求尔匹婿进曰敢不奉命賛礼唱鞠躬拜兴拜兴平身婿鞠躬拜兴拜兴平身降出乘马以二烛前导至女家司賔延入次是日女父母请亲戚宴女如家人之仪婿至主婚者以祝告于祠堂曰某之第几女将以今日归于某不胜感怆告祝讫出迎婿于中门之外揖婿入主婚者陞东阶西向婿陞西阶进当寝户之前北面执鴈者陈鴈于阶庭【无鴈以他物代】婿曰某受命于父以兹嘉礼恭听戒命主婚者曰某固愿从命賛礼唱鞠躬再拜平身婿鞠躬再拜平身賛礼引婿降阶出至次以俟主婚者不降送婿既出就次女父母盛服南向坐侍女导从女至堂上诣父母前北面立賛者唱四拜女四拜父戒之曰往之尔家毋忘肃恭母戒之曰夙夜以思无有违命诸母申之曰无违尔父母之训賛者又賛四拜女四拜兴讫侍女导从出门陞舆二烛导行婿先乘马还俟于门外妇至门外賛者请降舆妇降舆入门北面立婿出至中门外南面揖妇同入室妇从者布婿席于室东婿从者布妇席于室西賛者引壻妇至席所东西相向賛礼唱拜兴拜兴壻妇皆再拜壻揖妇就坐妇从者举食案置于壻前壻从者举食案置于妇前妇从者斟酒进供于壻壻受盏饮酒壻从者斟酒进供于妇妇受盏饮酒毕从者以馔进壻妇皆馔再饮再馔毕妇从者以斟酒进授壻壻受壻从者以斟酒进授妇妇受同饮毕壻妇皆兴入寝室壻脱服妇从者受之妇脱服壻从者受之壻从者馂妇之余妇从者馂壻之余主婚者礼男送者于外防主妇礼女送者于中堂各如仪
　　见舅姑
　　妇至之明日谒见舅姑其日夙兴盛服立于堂下舅姑坐于堂上舅位在东姑位在西置桌子于舅姑之前家人男女少于舅姑者立于西序侍女引妇立于东阶下賛礼唱四拜妇四拜侍女引妇陞东阶至舅位前侍女以贽币进授于妇妇受贽币奠于棹子上舅抚之侍女引妇降阶北面立賛礼唱四拜妇四拜侍女引妇就西阶下立賛礼唱四拜妇四拜侍女引妇陞西阶至姑位前侍女以贽币进授于妇妇受贽币进奠于棹子上姑抚之侍女引妇降阶北面立賛礼唱四拜妇四拜賛礼唱礼毕舅姑醴妇如家人之仪
　　见祖祢【古者三月而庙见朱子家礼以其太逺改用三日】
　　妇至之明日见于祖祢【无庙者设神位于防事中】设主婚者拜位于东阶下北面壻拜位于后设主妇拜位于西阶下妇拜位于其后亲属拜位各以序分立于主婚者主妇之后其日妇夙兴沐浴盛服主婚者及主妇皆盛服賛礼引主婚者就东阶下位次引主妇就西阶下位次引诸亲及壻妇各就位立定賛礼唱再拜平身主婚者以下皆再拜平身賛礼引妇进诣庭中北面立引礼引主婚者陞自东阶诣神位前引礼唱跪主婚者跪引礼唱上香上香三上香司香者奉香进于主婚者左主婚者三上香讫引礼唱祭酒祭酒三祭酒司尊者以酒进于主婚者之左主婚者祭酒毕引礼唱读祝读讫引礼唱俯伏兴平身主婚者俯伏兴平身引礼引主婚者立于神位之西賛礼唱四拜妇四拜讫退复位引礼引主婚者降自东阶就拜位賛礼唱鞠躬再拜平身主婚者以下皆鞠躬再拜平身賛礼唱礼毕主婚者以下皆退
　　壻见妇之父
　　妇至之明日壻盛服往见妇之父母至大门外立俟賛礼者先入告妇父出迎于大门外揖壻入从者执币从其后妇父陞自西阶壻陞自东阶至防东西相向妇父在西壻在东賛礼唱鞠躬四拜平身壻四拜兴平身妇父扶壻兴从者以币进授壻壻受币进于妇父妇父受币以授左右賛礼引壻入至后堂门外少俟从者执币以从妇母盛服出后堂南向立賛礼引壻入堂前楹北向立賛礼唱鞠躬四拜平身壻鞠躬四拜兴平身妇母答拜讫从者以币授壻壻受币进授妇母之左右讫賛礼引壻出次见妇党诸亲皆如賔客相见之礼妇家设酒馔礼壻各随贫冨之仪
　　飨送者
　　其礼如品官飨送者之仪
　　洪武五年诏古之婚礼结两姓之好以重人伦近代以来专论聘财习染奢侈冝令中书省集议定制颁行遵守务在崇尚节俭以厚风俗违者论罪如律
　　嘉靖八年题准士庶婚礼如问名纳吉不行已久止做家礼纳采纳币亲迎等礼行之所有仪物二家俱毋过求












　　礼部志稿卷二十
<史部,职官类,官制之属,礼部志稿>
　　钦定四库全书
　　礼部志稿卷二十一
　　明　俞汝楫　编
　　仪制司职掌
　　宴礼
　　宴有大宴中宴常宴小宴洪武永乐间两定礼少异而乐半不同至嘉靖间有宫殿落成书成之宴今具列之而歴朝各例附于后
　　大宴仪【中宴常宴附】
　　洪武二十六年定
　　是日尚寳司设御座于奉天殿锦衣衞设黄麾于殿外之东西金吾等衞设防衞官二十四员于殿东西教坊司设九奏乐歌于殿内设大乐于殿外立三舞杂队于殿下光禄司官设酒亭于御座下之西膳亭于御座下之东珍羞醯醢亭于酒膳亭之东西设御筵于御座之东西设羣臣四品以上位于殿内之东西设羣臣酒尊食桌于殿外设五品以下位桌于东西两廊司壶尚食各供乃事引礼引羣臣殿外东西相向立仪礼司跪奏请陞座驾兴大乐作陞座鸣鞭乐止鸣賛引文武官四品以上由东西门入殿中横班北向立五品以下官列于殿外丹墀北向立乐作賛四拜乐止光禄司官进御筵大乐作捧案至御前乐止进花乐作进讫乐止光禄司至开爵注酒捧诣御前进第一爵酒教坊司跪奏一奏炎精开运之曲賛内外官皆跪教坊司跪奏进酒饮毕賛众内外官俯伏兴乐作賛四拜平身乐止賛各就位序班随进羣臣桌防花乐作散讫乐止序班即进羣臣盏第二爵酒教坊司跪奏二奏皇风之曲乐作光禄司官斟酒御前序班随斟羣臣酒教坊司跪奏进酒候皇帝举酒羣臣以次举饮讫乐止光禄司官进汤鼓吹飨节前至殿外鼓吹止殿上乐作羣臣起立光禄司官进汤御前羣臣复位序班即供羣臣汤乐止教坊司跪奏进汤乐作候皇帝举箸羣臣次举皇帝进汤讫賛馔成乐止武舞入教坊司跪奏平定天下之舞舞毕出第三爵酒教坊司跪奏三奏眷明皇之曲乐作进酒如前仪乐止教坊司跪奏抚安四夷之舞舞毕出第四爵酒教坊司跪奏四奏天道传之曲乐作进汤如前仪食毕教坊司跪奏车书防同之舞舞毕第五爵酒教坊司跪奏五奏振皇纲之曲进酒如前仪饮毕教坊司跪奏百戏承应舞毕出第六爵酒教坊司跪奏六奏金陵之曲进酒进汤如前仪教坊司跪奏八蛮献寳进呈舞毕出第七爵酒教坊司跪奏七跪长杨之曲进酒如前仪教坊司跪奏采莲队子承应毕出第八爵酒教坊司跪奏八奏芳醴之曲进酒进汤如前仪食毕教坊司跪奏鱼跃于渊承应毕出第九爵酒教坊司跪奏九奏驾六龙之曲进酒如前仪饮讫光禄司官収御前爵序班随収羣臣盏光禄司官进汤进大膳大乐作羣臣起立进讫复坐序班随供羣臣饮教坊司跪奏进膳食讫賛膳成乐止光禄司官収膳讫教坊司跪奏百花队舞承应舞毕出鸣賛唱撤案序班撤羣臣桌讫光禄司官即撤御案賛宴成羣臣皆出席北向立序班即撤羣臣座殿外官皆诣丹墀北向立賛鞠躬乐作賛四拜兴平身乐止羣臣分东西立仪礼司跪奏礼毕驾兴大乐作鸣鞭百官以防出
　　续定大宴仪
　　是日陈设如前仪驾自右顺门至奉天门丹墀大乐作陞座鸿胪寺官賛拜百官四拜兴平身乐止光禄寺官进御筵内官捧案进膳乐作设案毕乐止内官进花进膳乐作进讫乐止教坊司跪奏一奏上万夀之曲侑食乐作内官斟酒捧爵至御案前鸿胪寺賛跪文武百官皆跪教坊司跪奏进酒鸿胪寺官賛俯伏兴平身乐止賛各就位百官就位簮花讫教坊司跪奏平定天下之舞舞毕出教坊司跪奏二奏仰天恩之曲乐作内官斟酒捧爵至御案前教坊司奏进酒进酒毕乐止殿外汤乐作至殿内迎汤乐作内官捧汤至御案前教坊司奏进汤乐作鸿胪寺官賛馔成内官撤汤乐止教坊司奏黄童白叟鼓腹讴歌承应舞毕奏抚安四夷之舞舞毕教坊司跪奏三奏感地徳之曲乐作进酒如前仪乐止教坊司跪奏车书防同之舞舞毕教坊司跪奏四奏民乐生之曲乐作进酒如前仪乐止殿外汤乐作至殿内迎汤乐作内官捧汤至御案前教坊司奏进汤乐作鸿胪寺官奏馔成内内撤汤乐止教坊司跪奏表正万邦之舞舞毕教坊司跪奏五奏感皇恩之曲乐作进酒如前仪乐止殿外导汤膳乐作至殿内迎汤膳乐作内官捧汤膳至御案前教坊司奏进膳乐作鸿胪寺官賛馔成内官撤汤膳并御筵乐止教坊司跪奏天命有徳之舞舞毕奏缨鞭徳胜蛮夷队舞承应毕教坊司更进致语毕鸿胪寺官复賛四拜兴平身乐止鸿胪寺官跪奏礼毕
　　中宴常宴
　　洪武六年定
　　凡中宴礼仪同大宴但进酒七爵
　　凡常宴同中宴但百官一拜三叩头进酒或三爵或五爵而止
　　嘉靖十年西苑仁夀宫落成宴仪
