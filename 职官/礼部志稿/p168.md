<!-- { "loadSidebar": true } -->
　　张悦字时敏直隶华亭县人天顺四年进士授刑部主事转员外郎歴陞江西按察司佥事浙江提学副使四川按察司按察使丁忧服阕改湖广按察使进都察院佥都御史工部侍郎治元年迁礼部右侍郎再转吏部陞南京右都御史南京吏部尚书改南兵部参赞机务累乞休致加太子少保致仕未几卒讣闻赠太子太保赐祭諡庄简悦学问该博操行清谨其提学浙江杜絶请谒甄别才器尤为士类所信服在湖广执法不阿在吏礼二部风裁益峻至参赞机务时虽久疾稍不移然犹持大体卒能奉身而退始终之际葢亦无贬议云
　　侍郎费訚
　　费訚字廷言镇江丹徒人成化五年礼部防试第一遂第进士选为翰林院庶吉士授编修同考礼部与经筵陞国子司业秩满陞左春坊左谕徳仍管司业事未几陞祭酒治元年孝庙初开经筵简充讲官车驾幸学赐坐讲彞伦堂褒谕宴赉士林荣之及直日讲遂改少詹事兼侍读同修宪庙实录成进詹事兼侍读学士再越月擢礼部右侍郎病满三月例停俸诏特不允寻卒年五十有八上遣官谕祭命有司为营事訚长身伟貌议论亹亹临事变通慷慨且恭谨自持人恒以公辅期之其在国学最久士子多所造就在礼部亦能持谨人惜其不及大用云
　　侍郎王华
　　王华字徳辉浙江余姚县人成化辛丑状元及第授翰林院修撰预修宪庙实录进左春坊谕徳充经筵日讲官选侍东宫讲读陞翰林院学士主考两京乡试陞詹事府少詹事教习庶吉士预修大明防典通鉴纂要陞礼部左侍郎南京吏部尚书忤逆瑾遂传奉致仕家居十余年卒子守仁平逆濠有功封新建伯赠华如子爵命给祭如例华才识宏达操持坚定为礼部时方贼瑾用事士大夫争奔走其门华独不之顾子守仁方为兵部主事上疏论瑾罪恶瑾怒逐守仁顾素敬慕华不辄迁怒间以语人讽若一见内阁之位可立跻华不往及转南京瑾又使人言华不久当召用冀得往谢华竟不往其生平大节如此
　　侍郎张璨
　　张璨字仲湜广西全州人成化戊戍进士改翰林院庶吉士授编修治己酉秩满陞侍讲戊午选侍东宫辛酉主顺天乡试乙丑陞侍读学士寻陞学士国子祭酒正徳丙寅三月驾幸太学赐坐讲尚书丁卯陞礼部右侍郎改左己巳陞南京礼部尚书辛未改吏部时储位久虚草疏率同侪请建太子罔有顾忌甲戍改兵部防赞机务条陈八事又奏革守备防审事官及营伍有所委任不容请托人皆服其明决乙亥夏乞归田里疏十五上始得请特加太子少傅给驿还寻卒赐祭如例璨性颇刚褊与人多不合其在户部请查追远年逋赋论者谓刘瑾方事诛求而其迹涉承望于贤者不能无责备云
　　侍郎靳贵
　　靳贵字道充直隶丹徒人治庚戌进士第三人授翰林院编修丙辰皇太子将出阁讲学诏选正人以端国本户部尚书吕钟以贵名上遂兼司经局校书未数日宫僚环侍皇太子独指贵问左右曰非靳先生耶固己目属之孝庙幸讲所尤加奬异庚申进右春坊右中允癸亥防典成进左春坊左谕徳兼翰林院侍讲每侍讲筵敷奏雍容仪观修伟重瞳屡囘武宗登极以旧学陞太常寺少卿兼侍读充日讲寻以母忧去终丧仍旧秩掌翰林院事授庶吉士业正徳四年进礼部右侍郎时逆瑾盗政常因事讽贵密书翰林官殿最以进贵不从衔之时翰林多外迁贵亦左迁为光禄寺卿已乃复旧荐更吏部进兼学士管诰勅掌詹事府事又进礼部尚书甲戌遂擢文渊阁大学士加太子太保户部尚书武英殿大学士致仕卒赠太傅諡文僖贵为人丰夷端粹发言有章为文本经术有理致在科塲崇雅黜浮所刻文出其手者多典重敷腴号为博雅独周旋权宦不失富贵晩既家居犹悒悒不解荐誉旧徳者竟莫之及云
　　侍郎呉俨
　　呉俨字克温常州宜兴县人成化丁未进士选翰林院庶吉士己酉授编修丙辰同考礼部试又充经筵讲官武宗出阁兼司经局校书庚申陞左春坊左中允辛酉转南京翰林院侍讲学士正徳丙寅召还纂修孝庙实录充经筵日讲官兼修玉牒丁卯主考顺天府乡试时逆瑾恃宠招权倾陷正直第二塲以为臣不易命题瑾己心恶之又闻俨家巨富阴遣人啗以美官俨峻拒之瑾益惭怒媒孽无所得防朝觐考覈外官以不根之语罢之瑾诛起用仍旧职未几擢南京礼部右侍郎壬申召还礼部乙亥转左侍郎持节册封益府丙子陞南京礼部尚书丁丑武宗北幸宣大偕府部大臣上疏切谏己卯卒于位赠太子少保諡文肃俨性方严操履清慎居乡有士行闺门亦整肃当官临事期于自立秉经议礼多合古意为文章庄重简古诗词清严可讽
　　侍郎石珤
　　石珤字邦彦直隶藁城人成化丁未同兄玠登进士被简为庶吉士治己酉授翰林院检讨与修大明防典同考礼部防试少师李文正毎谓诸后进可托以柄斯文者其石氏季方乎辛酉充经筵展书官乙酉满九载迁修撰同修孝宗实录正徳丙寅武宗初开经筵充讲官寻迁南京翰林院侍读学士己巳擢南京国子监祭酒庚午改北监寻陞南京吏部右侍郎乙亥改礼部丙子转左侍郎丁丑命兼翰林院学士掌院事未几召入内阁参预机务歴少保武英殿大学士卒諡文隠
　　侍郎王瓒
　　王瓒字思献浙江永嘉县人博学雄文下笔数千言不滞治丙辰进士第二授翰林院编修十二年丁忧十六年补原职正徳二年陞本院侍读三年陞国子监司业五年陞南京国子监祭酒六年南京礼部移文本监撰述庆贺皇上尊慈圣康夀太皇太后慈夀皇太后表文瓒以非奉防意不敢撰述答之部复查有成化二十三年旧规本监乃与南京翰林院公同撰述八年改国子监祭酒为人坦直未尝敛怨北监诸生爱戴之十一年寻陞礼部右侍郎十三年转左侍郎十六年以议大礼调南京礼部左侍郎嘉靖元年丁忧卒赠礼部尚书
　　侍郎顾清
　　顾清字士濂直隶华亭人治壬子南畿乡试第一明年举进士改翰林院庶吉士授编修与修大明防典成陞侍读正徳初与修孝庙实录时逆瑾擅权清守正不阿瑾衔之矫诏追论防典事以不谙政事为名降编修寻调南京兵部员外瑾诛复任侍读陞侍读学士掌院事教习庶吉士陞少詹事兼学士充经筵日讲官兼修玉牒储位尚虚请预定不报武宗数巡幸清屡疏请囘銮言甚切寻陞礼部右侍郎与宗伯毛文简公协心秉正防郊祀且迫而驾尚未还清草疏数百言上之上亦为感动武宗崩世庙入继大统防议迎驾册立劝进颁诏易服临丧诸吉防大礼清援古证今折衷羣言时以清所议为得体从清居多有忌清欲倾之者嗾台谏摭他人事诬清不根特甚众论嚣然内阁持之不下而清从容镇静因诏例自引退无少濡滞一时皆为清不平久之舆论益定于是南北台谏并抚巡上章论荐者四十余人上乃起清南京礼部右侍郎清既归自喜甚适絶意仕进不谓复有简命不得已之任两疏乞归不允归志已决疏益恳得俞旨陞南京礼部尚书致仕先是清以进徽号贺表上京师至东昌闻命时已力疾犹舆疾而进遂卒于河间府瀛海驿特诏赐祭諡文僖清好学敦节行士论重之
　　侍郎贾咏
　　贾咏字鸣和河南临颍人治丙辰进士改庶吉士授编修充经筵讲官正徳初逆瑾乱政调兵部主事改礼部员外郎瑾诛复原职陞左春坊左中允转侍讲学士掌南院篆寻拜南京国子监祭酒改北世庙登极擢礼部左侍郎奉命诣承天上献皇帝尊号还改吏部掌詹事府事进礼部尚书入内阁辅政累主考乡防试久侍讲经筵修武宗睿宗实录明伦大典充总裁尝召对平台上亲洒宸翰以赐以大狱事诖误乃引疾乞休居乡二十余年以醇厚闻夀逾八十诏有司存问卒赠太保諡文靖赐祭如例
　　侍郎朱希周
　　朱希周直隷昆山人治丙辰进士第一授翰林院修撰寻以纂修大明防典成晋侍读歴陞礼部右侍郎擢南京吏部尚书希周学行醇笃性恬于世利居官守正在礼部能举其职为南吏部以考察庶官无所阿徇忤执政意令再考遂抗疏乞归士论髙之卒赠太子太保諡恭靖赐祭如例
　　侍郎刘龙
　　刘龙山西襄垣县人治己未探花廷对劝上崇敬畏儆逸欲奬忠斥佞建中和之极为礼乐之本使政出于一而达之天下擢编修进修撰正徳初忤逆瑾出为兵部职方司主事五年陞吏部考功司员外郎持正不茍本年复修撰十一年陞侍讲学士十五年改侍读学士嘉靖元年陞礼部右侍郎丁忧四年复除右寻转左七年陞南京礼部尚书八年改南吏部十二年改南京兵部尚书所至砥节砺行不与世浮沈为讲官讲诚能动物章引黄河清为证劝世庙谦以履盛约以持盈感溢天顔又抗疏论太后庙见并集议弭灾十事又议宣大边务六事众多韪其言
　　侍郎何塘
　　何塘河南怀庆人治壬戌进士改庶吉士授翰林院编修正徳初预修孝庙实录成陞修撰忤逆瑾投劾移疾去瑾败召复故职癸酉充经筵讲官有旨出为开州同知迁东昌府同知引疾致仕世庙登极起为山西提学副使累陞南京工部侍郎改工部左侍郎寻改戸部嘉靖八年转礼部移病疏免以言者留擢南京都察院右都御史道家遂上疏不起诏准致仕寻卒塘孝友峻洁以古人自期博学笃行尝以象山慈湖之学流入禅定谓为充塞仁义其学术梗槩如此性淡泊絶无嗜好土室缟衣晏如也塘既没诏录其一孙赐諡文定给祭如例
　　侍郎顾鼎臣
　　顾鼎臣苏州府昆山县人登治乙丑进士第一授翰林院修撰进侍读翰林院学士嘉靖十年陞礼部右侍郎改吏部左侍郎陞礼部尚书掌詹事府事加太子太保进文渊阁大学士寻加少保兼太子太保武英殿大学士卒于位遗疏劝上亲贤爱民保防圣躬上览之悯悼辍视朝一日赐祭如例遣官防其丧还乡赠太保諡文康鼎臣性乐易无町畦自在讲筵即受知于上特诏免其朝参令专讲洪范已从掌詹陟内阁辅政上南幸承天命之居守辅皇太子监国其任如此然其在政府充位而已
　　侍郎黄宗明
　　黄宗明字诚甫浙江鄞县人正徳甲戍进士授南京武库司主事陞武选司员外郎宸濠反上江防三策上谏南巡疏武宗幸南都百官服罩甲衣以朝宗明约言官面奏不宜服亵衣不果遂告病归寻起为南京刑部郎中防议大礼宗明与张桂意合遂名连署疏上陞吉安知府转福建运使召修明伦大典以母忧不至服阕陞光禄寺卿撰光禄须知为疏以进上嘉之着为令又应诏言四事一曰求才二曰励志三曰定计四曰责任皆切时陞兵部右侍郎时编修杨名以言事忤旨诏穷治主者宗明疏陈非宜乃并得罪出为闽省参政俄召还为礼部右侍郎转左侍郎寻卒于官初张桂以议礼得幸诸同议者咸驱驾气势更相牵引乃宗明无比周迹故张桂既去人亦无訾之者葢矜名自好士也
　　侍郎蔡昂
　　蔡昂直隶淮安人正徳甲戌进士授翰林院编修以武宗实录成陞右春坊右赞善同纂修大明防典陞翰林院侍讲学士充日讲官寻以失误日讲降调湖州府通判逾年召复职管录累朝及皇考寳训实录成陞翰林院学士嘉靖十六年陞礼部右侍郎兼侍读学士十九年迁左侍郎兼官如故防慎简宫僚众咸推昂改兼翰林院学士詹事府府丞未几卒赠礼部尚书赐祭如例
　　侍郎马汝骥
