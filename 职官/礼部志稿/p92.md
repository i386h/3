<!-- { "loadSidebar": true } -->
　　五显灵顺庙每岁四月八日九月二十八日遣南京太常寺官祭
　　道林真觉普济禅师庙即寳志公洪武初建塔庙于鸡鸣山上每岁三月十八日用素羞遣南京太常寺官祭祠山广惠庙祀张渤每岁二月十八日遣南京太常寺官祭
　　汉前将军汉寿亭侯闗公庙洪武二十七年自津桥改建于鸡鸣山与真武城隍五显祠山及蒋卞曹刘衞国共称十庙每岁四孟及岁暮遣应天府官祭五月十三日又遣南京太常寺官祭　汉秣陵尉蒋忠烈庙晋成阳卞忠贞公庙宋济阳曹武惠王庙南唐刘忠肃王庙元衞国忠肃公庙五庙祀汉蒋子文晋卞壸宋曹彬南唐刘仁瞻元福寿俱洪武二十年改建岁以四孟朔及除日遣应天府官祭永乐七年进封子文忠烈武顺昭灵嘉佑王忠烈旧庙四月二十八日以生辰加一祭
　　功臣庙洪武二年建每四孟岁暮遣勲戚大臣祭　殿中正位中山武宁王徐达开平忠武王常遇春岐阳武靖王李文忠宁和武顺王邓愈东瓯襄武王汤和黔宁昭靖王沐英　东序西向都指挥使冯国用郢国公佥都督耿再成西海武庄公佥都督丁徳兴济国公都督同知张德胜蔡国忠毅公靖海侯吴祯海国襄毅公平章康茂才蕲国武义公副使茅成东海郡公　西序东向叅政胡大海越国武庄公都督同知赵徳胜梁国公广徳侯华髙巢国武庄公都督同知俞通海虢国忠烈公江隂侯吴良江国襄烈公宣宁侯曹良臣安国忠烈公安陆侯吴复黔国威毅公副使孙兴祖燕山忠愍侯两庑各设牌一总书故功臣指挥千百戸衞所镇抚之灵　又大功坊中山王家庙永乐三年令每岁正旦清明中元十月朔冬至遣太常寺官祭以少牢
　　有司祀典上
　　旧典杂列各处山川土神古今圣贤忠臣烈士能御大灾能捍大患以劳定国以死勤事或奉特勑建庙赐额或沿前代降勑防持者皆着祀典秩在有司不可胜列惟岳镇海渎及歴代帝王陵寝凡遇登极必遣官分投祭告特重其礼故备列之
　　岳镇海渎
　　东岳泰山山东泰安州祭　西岳华山陜西华隂县祭中岳嵩山河南河南府祭　南岳衡山湖广衡州府
　　祭　北岳恒山直真定府祭　东镇沂山山东青州府祭　西镇吴山陜西陇州祭　中镇霍山山西平阳府祭　南镇会稽山浙江绍兴府祭　北镇医巫闾山辽东祭　东海山东莱州府祭　西海山西蒲州祭南海广东广州府祭　北海怀庆府祭　江渎四川成都府祭　河渎山西蒲州祭　淮渎河南南阳府祭济渎河南怀庆府祭
　　帝王陵寝
　　伏羲氏河南陈州祭　娲皇氏山西赵城县祭　神农氏湖广酃县祭　轩辕氏陜西延安府祭　少昊氏山东曲阜县祭　高阳氏高辛氏直滑县祭　尧帝山东东平州祭　舜帝湖广宁逺县祭　夏禹王浙江会稽县祭　商汤王山西荣河县祭　商中宗直内黄县祭　商高宗河南陈州祭　周文王周武王周成王周康王汉高祖俱陜西西安府祭　汉文帝陜西咸宁县祭　汉景帝陜西西安府祭　汉武帝陜西兴平县祭　汉宣帝陜西长安县祭　汉光武河南孟津县祭后魏文帝陜西富平县祭　隋髙祖陜西扶风县祭
　　【有司自祭不在三十六陵内】　唐高祖陜西三原县祭　唐太宗陜西醴泉县祭　唐宪宗陜西蒲城县祭　唐宣宗陜西泾阳县祭　周世宗河南郑州祭　宋太祖宋太宗宋真宗宋仁宗俱河南巩县祭　宋孝宗宋理宗俱浙江会稽县祭　元世祖顺天府祭【嘉靖中罢】
　　凡应祀神只
　　洪武元年令郡县访求应祀神只名山大川圣帝明王忠臣烈士凡有功于国家及惠爱在民者具实以闻着于祀典有司岁时致祭　二年令有司时祀祀典神只其不在祀典而常有功徳于民事迹昭著者虽不祭其祠宇禁人毁撤　三年遣官访歴代帝王陵庙令具图以进　四年遣使祭歴代帝王陵寝始罢天下府州县祀三皇又令歴伐帝王但在中原安养人民者俱春秋祭祀惟逺而在偏方与在中原而昏愚者俱不祭亦不禁樵采　七年令礼部颁祭岳镇海渎仪于所在有司九年遣官行视歴代帝王陵寝凡三十六陵令百步
　　内禁樵采设陵戸二人看守有司督近陵之民以时封培每三年一降香致祭　二十六年定各处圣帝明王忠臣烈士载在祀典不系淫祠者其庙宇陵寝皆要备知其处每年定夺日期或差官往祭或令有司自祭礼部悉理之
　　前代陵寝
　　天顺八年令各处帝王陵寝被人毁发者所在有司即时脩理如旧仍令附近人民一丁看防免其差徭
　　凡神只坛庙
　　嘉靖九年令各处应祀神只帝王忠臣孝子功利一方者其坛塲庙宇有司修葺依期斋祀勿亵勿怠
　　凡靖难间革除被罪诸臣
　　隆庆六年令各地方官查其生长乡邑或特为建祀或即附本处名贤忠节祠岁时俱以礼致祭
　　凡各处乡贤名宦祠
　　万厯二年令各抚按官查勘厘正有不应入祠者即行革黜
　　有司祀典下
　　洪武二十六年着令天下府州县合祭风云雷雨山川社稷城隍孔子及无祀鬼神等有司务要每岁依期致祭其坛墠庙宇制度牲醴祭器体式俱载洪武礼制今列于后
　　社稷【府州县同】
　　坛制东西二丈五尺南北二丈五尺高三尺【俱用营造尺】四出陛各三级坛下前十二丈或九丈五尺东西南各五丈缭以周墙四门红油北门入　石主长二尺五寸方一尺埋于坛南正中去坛二尺五寸止露圆尖余埋土中　神号各布政司寓治之所虽系布政司官致祭亦合称府社府稷府称府社之神府稷之神州称州社之神州稷之神县称县社之神县稷之神　神牌牌二以木为之朱漆青字身髙二尺二寸濶四寸五分厚九分座高四寸五分濶八寸五分厚四寸五分临祭设于坛上以矮桌盛顿祭毕藏之　房屋神厨三间用过梁通连深二丈四尺中一间濶一丈五尺九寸旁两间每一间濶一丈二尺五寸锅五口每口二尺五寸库房间架与神厨同【内用壁不用连】宰牲房三间深二丈二尺五寸三间通连中一间濶一丈七尺五寸九分旁二间各濶一丈于中一间正中凿宰牲小池长七尺深二尺濶三尺甎砌四面安顿木架于上宰牲血水聚于池内祭毕担去仍用盖房门用锁【宰牲房前旧有小池者仍旧制不必更改无者不必凿池止于井内取水】涤牲桶四只寛大可以容牲　祝版以木为之白纸写文贴其上祭毕焚之　祭器牲匣四以木为之朱漆底盖各髙六寸长三尺三寸濶二尺二寸盖两头用铜环二个底两旁用铜环四个笾豆簠簋俱用瓷楪簠簋楪稍大酒尊三用磁尊每尊用盖布巾一酌酒杓一爵六用磁爵铏一用瓷椀香炉二设于坛之左右　案桌神牌案二高一尺一寸濶一尺九寸长三尺三寸边豆簠簋案四髙一尺一寸濶一尺九寸长三尺三寸牲匣案四高六寸濶二尺四寸长三尺五寸祝案一高一尺一寸濶一尺九寸长三尺三寸酒尊案一高二尺七寸五分濶一尺五寸长五尺桌面剜三孔仍用木版一片横装于剜孔之下以盛酒尊爵帛案一髙二尺七寸五分濶二尺三寸长三尺　盥具尊一用瓷瓮酌水杓一盆一锡铜瓷随用帨布一案一高二尺七寸五分濶二尺三寸长三尺　祭物羊一豕一帛一黒色长一丈八尺铏一盛和羮笾四枣栗盐藁鱼豆四韭葅醯醢猪肉鲊菁葅鹿醢或用麂兔簠二黍稷簋二稻粱　祭期每岁仲春仲秋上戊日　献官各布政司及府州县凡遇祭祀随处但长官一员行三献礼余官止陪祭武官并不预祭　仪注正祭前三日献官并陪祭官执事人等沐浴更衣散斋二日各宿别室致斋一日同宿祭所散斋仍理事务惟不饮酒不食葱韭蒜薤不吊丧问疾不听乐不行刑不判署刑杀文字不预秽恶事致斋惟理祭事正祭前一日执事者设香案于宰牲房外赞引引献官常服诣省牲所赞省牲执事者牵牲从香案前过赞引赞省牲毕遂牵牲以毛血少许盛于盘其余毛血以净器盛贮祭毕埋之【其牲须连皮烹熟供祭】　前期执事扫除坛之上下并设献官幕次于中门外执事者依图陈设其日清晨执事者各实笾豆酒尊等器并涤爵【临祭献官免涤】献官具祭服佥祝版于幕次执事者置祝于案置币于篚取毛血盘置神位前牲案下将行礼执事者以牲匣盛牲置于案未啓盖通赞唱执事者各司其事陪祭官各就位唱献官就位赞引引献官入就位通赞唱瘗毛血执事者以毛血瘗于坎遂啓牲匣盖通赞唱迎神鞠躬拜兴拜兴拜兴拜兴平身献官陪祭官皆四拜兴平身通赞唱奠帛行初献礼捧帛者捧帛执爵者执爵以诣赞礼唱诣盥洗所引赞引献官至盥洗所赞搢笏执事酌水进帨献官盥手帨手讫【盥手帨手不赞】赞出笏献官出笏赞诣酒尊所赞司尊者举羃酌酒执事者各以爵受酒赞诣某社神位前引献官诣神位前赞跪搢笏献官搢笏捧帛者跪进于献官之右献官受帛献帛以帛授执事者奠于案执爵者跪进于献官之右献官受爵赞献爵献官献爵以爵授执事者奠于神位前【几进帛进爵皆跪于献官之右奠帛奠爵皆在献官之左】赞出笏献官出笏赞俯伏兴平身献官俯伏兴平身赞诣某稷神位前【仪同上】赞诣读祝位献官诣读祝位赞跪献官跪赞读祝读祝者取祝跪读于献官之左毕兴置祝于案赞俯伏兴平身献官俯伏兴平身赞复位献官复位通赞唱行亚献礼赞引引献官诣酒尊所赞司尊者举羃酌酒执事者各以爵受酒赞诣某社神位前引献官诣神位前赞跪赞搢笏献官跪搢笏执爵者跪进于献官之右献官受爵赞献爵献官献爵以爵授执事者奠于神位前赞出笏献官出笏赞俯伏兴平身献官俯伏兴平身赞诣某稷神位前【同上仪】赞复位献官复位终献同亚献仪通赞唱饮福受胙执事者设饮福位于坛之中稍北执事者先于社神前取羊一脚置于盘执事者于酒尊所酌酒一爵立俟于饮福位之右赞引引献官诣饮福位赞跪搢笏献官跪搢笏执事者以爵跪进于献官之右献官受爵赞饮福酒献官饮讫以虚爵授执事者执事者跪受爵于献官之左以退赞受胙执事者以胙跪进于献官之右献官受胙以胙授执事者执事者跪受于献官之左捧由中道出赞出笏献官出笏赞俯伏兴平身献官俯伏兴平身赞复位通赞赞两拜献官陪祭官皆两拜通赞唱彻馔执事者各诣神位前以笾豆稍移动通赞唱送神赞鞠躬拜兴拜兴拜兴拜兴平身献官陪祭官皆四拜兴平身通赞唱读祝官捧祝进帛官捧帛各诣瘗所献官陪祭官移身分东西立俟捧帛祝者由中道过献官复位通赞唱望瘗赞引赞诣望瘗位引献官至望瘗位执事者以祝帛焚于坎中将毕以土实坎赞引通赞同唱礼毕祝文维洪武某年岁次某月某朔某日某官某等敢
　　昭告于某社之神某稷之神曰品物资生烝民乃粒养育之功司土是赖维兹仲【春秋】礼宜【告报】祀谨以牲帛醴齐粢盛庶品式陈明荐尚享
　　风云雷雨山川城隍之神
