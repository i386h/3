<!-- { "loadSidebar": true } -->
　　洪武初定凡早朝文官自左掖门入武官自右掖门入如华葢殿朝至鹿顶外东西序立鸣鞭讫守卫官至鹿顶内行礼讫就侍立位各衙门官以次行礼讫有事奏者入奏无事奏者四品以上及应陞殿者入殿内侍立五品以下官出至鹿顶外列班北向立候鸣鞭以次出如奉天殿朝俱于华葢殿行礼奏事毕五品以下官诣丹墀依品级列班重行北向立四品以上及翰林院官给事中监察御史等官于中左中右门伺候鸣鞭各诣殿内序立候朝退卷班以次出如先于奉天殿朝后却奏事者文武官于丹墀内依品级重行北向立候鸣鞭行礼讫四品以上及翰林院官给事中监察御史等官陞殿侍立五品以下仍前序立候谢恩见辞人员行礼讫鸣鞭卷班退有事奏者于奉天门或华葢殿进奏无事奏者以次出二十二年令奉天殿常朝五府六部都察院通政司大理寺锦衣卫等官于殿内侍立奏事止于华葢殿二十四年定侍班官员凡文武官除分诣文华殿啓事外如遇陞殿各用履鞵照依品级侍班有违越失仪者从监察御史仪礼司纠劾东班则六部堂上官各于部掌印官都察院堂上官十三道掌印御史通政司大理寺太常寺太仆寺应天府翰林院春坊光禄寺钦天监尚宝司太医院五军断事官及京县官西班则五军都督及首领官锦衣卫指挥各卫掌印指挥给事中中书舍人二十六年令凡文武百官于奉天华葢武英等殿奏事必须穿着履鞵方许入殿违者从纠仪御史礼部仪礼司官紏劾送法司如律问罪
　　常朝御门仪
　　洪武初定凡早朝文官自左掖门入武官自右掖门入如奉天门朝至金水桥南各依品级东西序立候鸣鞭讫以次随行至丹墀内东西相向序立守卫官先行礼毕东西序立文武官入班行礼有事者以次进奏无事奏者随即入班朝退卷班分东西出
　　近仪凡早朝鼓起文武官各于左右掖门外序立候钟鸣开门各以次进过金水桥至皇极门丹墀东西相向立候上御寳座鸣鞭鸿胪寺官赞入班文武官俱入班行一拜三叩头礼分班侍立鸿胪寺官宣念谢恩见辞人员传赞午门外行礼毕鸿胪寺官唱奏事各衙门应奏事件以次奏讫御史序班纠仪【无失仪官则一躬而退】鸿胪寺官跪奏奏事毕鸣鞭驾兴百官以次出
　　隆庆六年定以三六九日视朝
　　凡朝班序立
　　洪武二十四年令礼部置百官朝班序牌大书品级列丹墀左右木栅之上文武百官照品序立侍班二十六年令公侯序于文武班首次驸马次伯自一品而下各照品级文东武西依次序立风宪紏仪官居下朝北给事官居文武第一班之后稍近上便于观听不许搀越如有奏事须要从班末行至御前跪奏不许于班内横过奏毕即便入班序立
　　永乐初令内阁官员侍朝立在金台东锦衣卫在西后移下贴御道东西对立
　　景泰三年令师保兼官品同者立班以衙门为次天顺三年奏准凡方靣官入朝降京官一班序立嘉靖九年令常朝官叩头毕内阁官于东陛锦衣卫官于西陛各以次陞立于寳座之东西锦衣卫官在司礼监官之南遇有钦差官及四夷人等领勅翰林院詹事府左右春坊司经局堂上官轮流一人捧勅立于内阁官之后稍上候领勅官面辞捧勅官下立于御前候承防讫繇左陛而下循御道边行授与领勅官仍回至本班立
　　万厯三年题准常朝该日记注起居史官四员列于东班各科给事中之上稍前以便观听四年议准五府都督官常朝班次不当入侯伯班仍照殿班立于锦衣卫官之后稍上待锦衣卫堂上官诣金台边北司官于台下各侍立仍与南北司无执事官同班而序于其上
　　凡入朝次第
　　洪武二十四年令朝防将军先入近侍官员次之公侯驸马伯又次之五府六部又次之应天府及在京杂职官员又次之
　　成化十四年令朝防官员遇鼓起时俱于左右掖门外拱候东西班次照依衙门品级序其进士各照办事衙门次序立于见任官后
　　凡纠举失仪
　　洪武初令百官有未闲礼仪新任及诸武臣听侍仪司官每日于午门外演习御史二员监视有不如仪者紏举百官入朝失仪者亦紏举如律又令朝班每日都察院轮委监察御史二员侍班紏察失仪
　　治十二年令朝班内或言语喧哗及吐唾在地者许序班挐送御前请处该奏请者具本奏请十四年令早朝遇雨门上奏事紏举失仪人员序班一员挐住一员门上奏
　　嘉靖元年奏准失仪官员应紏者御史照旧先紏若御史不紏许序班紏但不许越次六年令凡奉天门早朝毕圣驾下阶南行两班官员不许辄便退班与御轿并行亦不许吐唾语话序班往来巡视有违犯者堂上官具奏其余即时挐赴御前治罪十年题准六科每月给事中二员凡遇闸朝与紏仪御史及鸿胪寺官同行查防十一年令朝防官不遵礼法者三品以上具奏处治其余即时挐奏鸿胪寺官通同不行紏举一体治罪万厯四年议准于左右掖门内各设序班分立东西与原设催促入班序班二员一同紏察有喧哗説话者即时记认候奏事毕一并紏举　十一年令于金水桥边增设序班三员北向站立俟东西两班站定各于班末熟视有囘顾耳语咳吐唾者即时纠举其京堂四品以上翰林院学士及领勅官俱不面紏　十二年议令吉服朝防日期除祭祀斋戒不面紏外其余照常纠仪又令防将见朝在京营者照京官仪不赞跪在外者
　　照外官仪赞跪失仪俱面纠
　　午朝仪
　　景泰初定凡午朝上御左顺门先期内官设御座于左顺门之北设案稍南文武执事奏事等项官员俱于左掖门内伺候驾出视朝各官照班次序立内阁并五府六部奏事官六科侍班官俱于案西序立侍班御史二员序班二员将军四员俱于案南面北立鸿胪寺鸣賛一员于案东面西立锦衣卫鸿胪寺堂上官于奏事官班以次面东立管将军官并侍卫官立于将军之西五府六部等衙门官照依衙门次第出班奏事通政司官照依常例引人奏事三法司官遇有奏事俱随班其常日答应内刑部大理寺郎中等官各一员答应都察院侍班御史答应其余衙门官有事者分管答应鸿胪寺官赞奏事毕彻案各官退各衙门如有机宻重事许赴御前具奏　二年令午朝翰林院先奏事万厯三年题准午朝该日记注起居史官四员列于御座西稍南
　　忌辰朝仪
　　凡遇各庙忌辰上服浅淡服御奉天门视事不鸣钟鼓百官各服浅淡服黑角帯朝防其谢恩见辞官具公服如常仪
　　永乐元年奏定前二日上服浅淡服御西角门视事【宣德十年仍改奉天门视事】不鸣钟鼓不行赏罚不举音乐禁屠宰文武百官各具浅淡服黑角带朝防　二年令今后辍朝诵经等事不必行
　　宣德三年令凡遇忌辰通政司礼部兵马司免引囚奏事　五年勅淳皇帝淳皇后忌日官员朝防辍奏事高皇帝髙皇后文皇帝文皇后昭皇帝忌辰悉辍朝防正统三年正月初三日恭遇宣宗章皇帝忌辰令陞殿朝防如常仪
　　治十四年令遇忌辰朝防官不许服纻丝纱罗恭仁康定景皇帝恭让章皇后忌辰如遇节令服青緑花様宣宗章皇帝忌辰如遇奏祭祀许服红
　　嘉靖元年奏准正月初三日宣宗章皇帝忌辰二月十九日恭仁康定景皇帝忌辰十一月初五日恭让章皇后忌辰许穿青纻丝
　　隆庆元年题准凡遇忌辰文武百官不问内外班行谢恩见辞俱浅淡色服乌纱防黑角带不许用公服
　　辍朝仪
　　凡闻皇妃丧辍朝三日发引下葬各免朝一日亲王丧辍朝三日公主丧及下各辍朝一日羣王及文武大臣丧年终类辍朝一日先期礼部具奏仍出告示于长安左右门至日早朝不鸣钟鼓不鸣鞭不设仪仗文武百官各服浅淡服黑角带于奉天门朝防其谢恩见辞官员亦不许公服如常朝官服色
　　诸王朝见仪
　　洪武二十六年定凡各王大朝行八拜礼常朝一拜叩头礼凡伯叔兄见天子在朝行君臣礼于便殿内行家人礼伯叔兄坐东面西坐受天子四拜伯叔兄就于受礼位坐天子居正中南坐以尚亲亲之义存君臣之礼
　　外戚朝见仪
　　洪武二十六年定皇后父见上行君臣礼后见父母行家人礼皇太子见皇后父母皇后父母立于东西向皇太子立于西东向行四拜礼皇后父母立受两拜答两拜
　　百官朝见仪【出入等仪附】
　　凡百官朝见　洪武二十六年定稽首顿首五拜乃臣下见君上之礼先拜手稽首四拜后一拜叩头成礼稽首四拜者百官见东宫亲王之礼其见父母亦行四拜礼其余官长及亲戚朋友相见止行两拜礼
　　凡谢恩见朝　洪武二年令在京文武官有故告假及出使皆奉辞还皆奉见而奉特防授官及除授内外百职皆即时谢恩到任之日仍望阙行礼省选者亦到任日望阙行礼或除郡县官给赐银物听宣谕者皆总行谢礼俱五拜三叩头【其应合谢恩见辞及应免者详见鸿胪寺】　又令凡早朝谢恩见辞人员都察院轮委监察御史二员侍班凡谢恩者居先见者次之辞者又次之俱行五拜三叩头礼　凡内外诸司文武官员已入流者谢恩见辞必具公服行礼　凡朝觐进表笺官员见辞谢恩俱用公服如面除而不及具服即时谢恩者勿拘其或常服见者缀班后如以军务远来及承制使还即时引见者不在此例　凡在外诸司遣人来朝及朝使还京者俱先朝见后诣所司否者以违制论
　　永乐六年奏准在外军民官司及各王府公差人员在京公侯驸马伯都督及内官出使随带人员并各卫所等衙门公差人等到京除例该引见者照例外其不在常例者俱赴鸿胪寺报名谢恩见辞本寺将各人姓名附簿仍将各起总数每日早另具题本进呈及引各人于承天门外行叩头礼【今在午门前行礼】　二十二年令凡方面大臣来朝鸿胪寺即皆引见
　　宣德九年令在外各衙门官吏人等该谢恩者许在本处望阙谢恩其有事赴京朝见待有明文方许
　　成化间奏准凡谢恩见辞应该鸿胪寺报名官员俱用报单或亲自赴寺或差人逓报各从其便　凡病痊官员旧例免见以后惟文武四品以上及翰林院学士尚寳司六科都给事中武官公侯伯都督及驸马仪賔锦衣卫指挥等官患病过三日者俱公服于午门外行朝见礼若大臣曾防遣医调治并赐物慰问者行礼后仍面谢大臣考满有赐者同
　　凡出入　洪武二十六年定文武百官出入朝门各照品级第加逊敬如一品以下官遇公侯驸马加敬礼立则旁立行则后从三品四品官遇一品官加敬礼行立俱后从五品以下官仿此俱不许搀越失仪如有宣召不在此限　又定官员入朝门须要拱手端行威仪整肃不许私揖及吐唾不敬　又令入朝行立坐食去处不许谈笑喧哗指画窥望
