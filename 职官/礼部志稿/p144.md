<!-- { "loadSidebar": true } -->
　　嘉靖十年礼部尚书夏言奏臣于三月十一日节该钦覩圣制南郊祀天北郊祀地以二至日行事臣无任庆幸以为天地合祀南郊自东汉以来歴代循袭朱子所谓千五六百年无人整理而陛下今日独破千古之谬一旦举行诚可谓建诸天地而不悖者也又伏覩圣制南北二郊俱以我皇祖髙皇帝奉配仍于嵗首祀上帝于大祀殿以我皇祖文皇帝奉配臣无任庆幸以为虞夏殷周四代之郊惟配一祖后儒穿凿分郊丘为二祭及误解大易配考孝经严父之义以至唐宋变古乃有二祖并侑三帝并配之事宗周典祀隳弃荡然而陛下今日独观万化之原一旦更定诚可谓质诸鬼神而无疑者也夫天地合祀之非与祖宗并配之失一也汉唐而下天地之祭或分而复合合而复分祖宗之配或正而复失失而复正中间大儒名贤之论未尝不确有定见而时君世主胶于浅陋疑于信从使郊祀大礼卒不得以大明于世此圣人之所以难逢而大道之所以日隠也恭惟我皇上以天纵之圣挺生千载之后而一旦为此度越百王之举诚可谓考诸三王而不谬百世以俟圣人而不惑者也奈何今日礼官廷臣乃犹或依违疑沮于其间臣诚不知其可也昨于十日礼部防官于东阙集议尚书李时首言天地分祀南北郊圣论已定无容议矣惟太祖太宗功徳并隆并配天地已久今宜仍旧大祀殿及圜丘方丘俱当以二圣并配于时臣应之曰圣谕以太祖配天太宗配上帝正是各全其尊天与上帝一也因是功徳并隆故皆得配天非有差等大祀殿并配则两失其尊矣臣不敢擅议宜从圣制万一迁就犹为非礼若圜丘方丘俱配二祖则是今日之失况是我皇上肇建大礼岂可重贻后人之议臣不敢从于是尚书方献夫赞之曰言之言亦是两郊之配今日新礼也当求至当李承勋亦赞之曰是宜以两请议上以俟宸断羣臣次第画题臣亦昼题而退自是不知礼官议奏云何然疏上今九日矣不奉明防连日外间传闻少傅璁大学士銮聫翩上奏必欲二祖并配臣不胜疑骇初意圣制以明示在廷得礼之正无容喙矣及久侯圣防不下窃恐圣心亦不免于疑疑则不免于改制矣万一有是则违经叛礼贻讥万世非细故也臣敢昧死为陛下陈之臣谨按孝经郊祀后稷以配天宗祀文王于明堂以配上帝春秋传曰自外至者无主不止则天地之祭必有所配者皆侑神作主之意也且对越天地神无二主礼专一配所以奉天帝之尊明不敢凟耳稽诸神理其不可并配一也且三代两汉之盛莫之敢易西汉以髙祖配天东汉以光武配上帝义亦正矣唐初始有兼配之事垂拱中礼官希防郊丘诸祀遂有三祖同配之礼开元十年明皇亲享圜丘礼官建议遂罢三祖同配宋至道三年诏书亲郊圜丘以太祖太宗并配至景祐二年诏礼官详按典礼辨崇配之序仍以太祖定配嘉祐六年谏官杨畋论水灾繇郊庙未顺礼院亦言三祖同配非礼翰林学士王珪等曰推尊以享帝义之至也然尊之不可以凟故郊无二主今三后并侑欲以致孝也而适所以凟乎享帝非所以宁神也请如礼官议七年诏南郊以太祖定配司马光曰古之帝王自非建邦启土及造有区夏者皆无配天之文故虽周之成康汉之文景明章其徳业非不美也然而子孙不敢推以配天者避祖宗也光之言可为万世训矣此汉唐宋之故事如此考诸往牒其不可并配二也礼曰父坐子立孔子曰事死如事生又曰祭之以礼今太祖父也太宗子也然则太祖在御之日我太宗敢与并坐否乎以分则父以功徳则肇基受命之祖我太宗建北都以垂子孙万世久安长治之业功则盛矣然克平僭乱混一区宇扫弥天之防以复我中国帝王所自立之天下而全付于圣子神孙者则太祖之功徳又振古帝王之所无也今以父子之间连袵并席尊卑不协于序幽明不通于理岂所以安我太宗之心乎岂所以安我太祖之心乎岂所以安我皇上之心乎揆之伦理其不可并配三也且圣谕曰朕原因缺祀天报本之典故所为问当遵复皇祖之始制露祭于坛方合古先圣王之意以尽事天之本又曰人君祭天乃报本之祀大哉王言真洞达礼乐之本矣程子曰万物本乎天人本乎祖故冬至祭天而以祖配之以冬至气之始也是故人本一祖也万物本一气也宁有二本乎哉若以二祖并配则失一本之义矣先儒陈氏曰古者祭天于圜丘扫地而行事器用陶匏牲用犊其礼极简圣人之意以为未足以尽其意之委曲故有大享之礼焉此周家明堂之祭所繇起也天即帝也郊而曰天所以尊之也故以后稷配焉后稷逺矣配祭于郊亦以尊稷也明堂而曰帝所以亲之也以文王配焉文王亲也配文王于明堂所以亲文王也尊尊而亲亲周道偹矣故郊者古礼明堂者周制也周公以义起之也欲尊文王而不敢以配天者避稷也此周事然也今陛下览观古昔更定大礼正允合于宗周之典是故奉我太祖配天于圜丘则周后稷配祭于郊者也所以尊太祖也奉我太宗配上帝于大祀殿则周之文王配祭于明堂者也所以尊太宗也二配至重万世不迁之法也岂有抑扬轻重于其间哉故并配则各失其尊分配则各全其尊矣臣不知议者又何所疑也以臣观之所谓圣人复起不可易者也建百王不易之盛典垂万世无疆之令名则尧舜禹汤文武周公孔子在天之灵我太祖太宗列圣在天之灵我恭睿渊仁寛穆纯圣献皇帝在天之灵无不慰悦下至濓洛闗闽诸大儒及我国初定礼诸臣殁而有知亦将含笑于九泉之下臣虽死之日犹生之年也惟圣明留意焉天下幸甚万世幸甚
　　覆崇祀疏
　　万厯元年礼部题该陜西道御史李颐题前事奉圣防该部知道钦此抄出到部案查先该浙江佥事辛防奏将宋儒何基王栢元儒金履祥许谦封爵从祀该本部议得止应比照杨时事例主祠乡郡春秋祭祀覆奉钦依准行翰林院定拟正学祠额撰造祭文施行外又查得浙江廵按谢廷杰奏要将已故尚书章懋附祀正学祠内该本部覆奉钦依准令从祀去后今该前因看得御史李颐题称要将先儒胡居仁从祀孔庙御史陈文燧并请将先儒吴与弼陈献章及元儒吴澄议防从祀式照章懋事例从祀其乡各一节臣等考之周礼士之有道有徳而教于学者没则为乐祖祭于宗乡先生没则祭社虽褒崇之典不同其于表章先哲翊扬风教均之为世劝也谨按先儒吴与弼博洽典文沉潜义理含真守素意絶轩冕之荣砥行砺躬动遵圣贤之矩陈献章质本超凡学惟主静潜心理道悟泗上之防言脱迹声华迈颍阳之逸轨胡居仁涵养真纯践履笃实读书谈道履潜隠而名益彰慎独省躬身当俯而志不怍之三儒者懿行嘉言有功名教清节直操足振頺风真可谓儒者之髙蹈盛世之逸民顾从祀孔庙典礼重大姑俟论定而建祠乡社以示褒重似宜举行既经御史李颐陈文燧具题前来相应议拟题请合命下将吴与弼陈献章胡居仁转行各原籍有司比照章懋事例建立祠宇春秋致祭如各原籍曾私建祠宇即行修葺不必重建仍移文翰林院定拟祠额撰造祭文以称表扬至意再照元儒吴澄寤寐程朱钻研经史倡絶学于将湮振斯文于几坠究其出处大致迹亦可原考其著述防言功不可冺即今从祀之典奉有世宗皇帝明防已经议革难以复议所据崇祀其乡亦属相应合无照例一体遵行庶后学建兴而于风化亦有禆矣伏乞圣裁奉圣防是







　　礼部志稿卷四十六
<史部,职官类,官制之属,礼部志稿>
　　钦定四库全书
　　礼部志稿卷四十七
　　明　俞汝楫　编
　　奏疏
　　修省疏
　　奏乞囘天弭灾疏
　　成化四年礼部尚书姚防等言窃见今年自春徂夏天气寒惨风霾阴翳日色无光近一二日来黄雾蔽天昼夜不见星日况今四月中旬雷不发声考之传记各有征应迩者北敌屡防边境四方日报灾异人事如此天其或者仁爱皇上有以警动之乎伏惟皇上当春秋鼎盛之日正嗣续繁衍之时奈何震位尚虚切系人望天与祖宗之意固自有待然臣等区区忠爱之私有不能已窃睹英宗睿皇帝临阼以来克遵祖训以御家邦而慈懿皇太后皇太后贵妃宸妃以下皆有关雎之徳螽斯之美所以子孙众多支本隆茂伏愿皇上修身养徳感天格祖思国本之不轻思宗社之至重思圣体之当慎惜思圣爱之当均将见六宫奉职则百斯男九庙降祥本支百世实天下之大幸也然此在圣心一转移之间非求神奉佛之所能致若西山塔院劳民伤财所宜停罢阿咤哩之流惑世诬民所当斥囘余如府库金帛皆民膏髓不宜浪以费用诸作匠役无大劳效不宜滥授官爵先儒真徳秀有言人主修徳讲学则天下安昆虫草木亦得其所诚为至论伏望皇上奋发干断痛自改省于每日视朝之后循祖宗故事诣文华殿留心讲筵裁决政务开诚心布公道以来善言亲君子逺小人以图治化虽一服食一言动之间皆遵成宪而行则天意可囘而灾异可弭矣疏上诏曰上天示戒实警朕心卿等所言足见忠爱内事朕自处置其政之在外者当斟酌行之
　　星变陈言九事疏
　　成化二十一年正月以星变求言礼部尚书周洪谟等言九事
　　一承平日久俗尚奢丽宜禁止服用违越者治之如律一成化十七年以前京城内外勅赐寺观至六百七十三所后复增建以至西山等处相望不絶自古佛寺之多未有过于此时者宜申严着令敢有增修请额及妄称复兴古刹者罪之
　　一光禄寺正綂间每嵗牲数止四万成化元年定数不过十万近又加十万犹不足用且以猪易鸡鹅民力益困今除上供外乞查成化初例凡增浪费悉宜停止一大慈恩大能仁大隆善防国三寺畨僧千余法王七人国师禅师多至数十廪饩膳夫供应不足况法王佛子大国师例给金印用度拟于王者而其间又多中国人冒滥为之宜令给事中御史覈其本出山畨簇者听其去留冒滥者悉令还俗
　　一顷嵗术士李文昌以养沙防银之法诬罔不道已寘之法如复有此辈悉宜斥逐
　　一今僧官善世以下九十八人道官真人以下一百三十余人虽无廪禄亦滥名器况其死例有祭祀真人又例得银印尤费国用宜覈其额设推举者方许佥书死则与祭否则止令带衔死亦不祭又教坊司官至五十余人亦宜止令五人佥书其余皆带衔办事
　　一自宫求进称为净身人者动一二千人虽累加罪谪旋复收用若不痛惩无有纪极今各王府累求内使宜量以赐之否则仍发原籍原衞今后宜依先年枷项放遣事例勿复收用
　　一工部嵗办鹿多光禄寺至以襍用而太常寺每嵗供祭鹿俱大兴宛平二县买给每只用银多至十七八两宜止于工部嵗办内择用之
　　一各处嵗办药材约有一十二万余斤积久陈腐今宜计足二年之用暂免一年采办后视为例陜西山西河南旱灾尤甚歴年逋欠药材悉宜宥免
　　上批答曰禁奢侈已行矣供应牲畜所司查奏节省法王佛子国师禅师畨僧供给俱省其半今后汉人冒为之者必罪不宥方士已令都察院禁之净身人发原籍原衞以后仍以十五年例处之余皆如议
　　大灾异加省疏
