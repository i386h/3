<!-- { "loadSidebar": true } -->
　　嘉靖三十一年十一月内该本部题为申明会议建言事查得大明会典内一欵凡天下官吏军民人等建言民情每嵗本部会官议定可否俱赴御前奏过其间可行者移咨该衙门施行若泛言不切立案不行又一洪武二十四年令在京衙门奉防为格为例及重事须会多官计议然后施行又一欵景泰四年令建言者该衙门详细参看果有利国利民可行则行有假以言事报复讐怨者具奏治罪钦此参详例意前后互凡事体重大及应该议拟裁断着为格例施行者然后多官集议凡建言民情亦须各衙门参详应该会议之事然后本部会官定议非不论小事一该会议及未经各衙门详看而辄会议也近来各处建言有称抚按见行要得久远遵守者则不待议有须行抚按勘报及知的确者则不能遽议有累经题奏钦依着之令甲难以变更者则不当复议若槩行会议似涉泛滥与先后例意不合又照洪武年间有直陈得失无事繁文之式永乐年间有蓦越合干上司径赴朝廷干冒之禁合无今后凡有建言民情本部即行各该衙门参详抚按查勘不能遽议者径行勘覈累经题着令格不当更改或中间稍有损益者径自题覆违式违禁挟讐报怨者径参治罪其事体重大应该议拟裁为格例而一向未经题定或虽曾题定而时异势殊应得更革者然后囘报本部年终会议取自上裁其各该衙门参详过径行径题参等项事件亦随报本部年终具节畧开坐题知庶防会议不滥事体可久等因奉圣旨是钦此
　　会议应与官
　　正綂十年五月礼部言天下诸司官吏军民建言例会廷臣议行窃见宣徳中尚书蹇义夏原吉已解职务特诏与议正统初学士杨士竒杨荣杨溥轮畨会议今士竒荣已故惟溥尚在请学士陈循曺鼐马愉参之上以溥老礼宜优间令循等与议
　　建言
　　禁建言假公营私
　　永乐元年癸丑礼部尚书李至刚上言以为论道经邦必求贤才兴利除害必开言路昔太祖髙皇帝励精图治听纳无遗三十年间化行俗美皇上即位以来悉遵成宪广开言路博采羣谋凡有可行无不听纳然无知小人往往假此为名或搜求细事拑制诸司或懐挟私讐陷害良善或妄称奏疏躱避差徭或驰骋小才希求进用甚者无稽泛言烦渎圣聴虽称兴利除害其实假公营私诚宜榜示天下果有益国便民之事虽百工技艺之人皆许具实陈奏若官吏人等贪汚颠倒曲直酷虐良善及婚姻田土军民役等事必令自下而上陈告若有假以实封建言蓦越上司径赴朝廷干冒者治以重罪上可之
　　寛宥建言得罪
　　正统元年直六安州英山县知县贺完言书曰嘉言罔攸伏万邦咸宁切见各处官吏人等先有上书陈言者本为开张治道及军民利病一时词语鲠直犯冒天威迁降远方及发充军为民以此人多畏罪保禄不肯进言乞取囘量才擢用或仍复旧职庶使下情得以上达上命行在礼部议行
　　参详建言
　　嘉靖三十三年礼部覆通政司议自今凡建言民情本部即行各衙门参详抚按见行小民称便者径行查照遵守应该抚按查勘不能遽议者径行勘覈累经题着令格不当更改或中间稍有损益者径自题覆违式违禁挟仇报怨者径参治罪其事体重大应该议拟裁为格例而一向未经题定而时异势殊应议更革者囘报本部嵗终会议取自上裁其径行径覆径参者亦报部嵗终开具节畧奏闻报可
　　旌表备考
　　旌表总例
　　旌表节孝
　　诸司职掌本部据各处申来孝子顺孙义夫节妇理当旌表之人直府州咨都察院差委监察御史覈实各布政司所属从按察司覈实着落州府县官同里甲亲隣保勘相同然后明白奏闻旌表
　　大明令凡民间寡妇三十以前夫亡守志五十以后不改节者旌表门闾除免本家差役
　　大明会典洪武间诏申明孝道凡割股或致伤生卧氷或致冻死自古不称为孝若为旌表恐其仿效通行禁约不许旌表
　　嘉靖二年奏准今后天下文武衙门凡文职除进士举人系贡举贤能已经竪坊表宅及妇人已受勅诏封为命妇者仍照前例不准旌表外其余生员吏典一应人等中间孝子顺孙义夫节妇志行卓异足以激励风化表正乡闾者官司仍具实迹以闻一体旌表又奏准今后节妇但系风宪官覈实本部虽有病故者亦奏准类奏旌表
　　嘉靖四年二月内礼部题为旌表事查得节年卷内凡节妇该有司具奏到部行勘覈实案候类奏旌表间有覈实到部者或病故不与旌表缘查节妇必须年三十以下守节至五十以上者志行已定方许有司具奏但中间行勘竝风宪官覈实往返经年加之官吏里胥刁蹬又不可以嵗月计也所以一经行勘之后囘文未及到部遂致抱节而死者容或有之此其平生志行坚定不获表彰良可矜恤况奉明诏访求特加旌表无非激劝风俗之盛典也合无今后节妇但系风宪官覈实到部者虽已病故应同见在亦准类奏旌表等因题奉钦依准议行钦此除钦遵外伏覩嘉靖三年四月十九日贞烈诏书内一欵孝子顺孙义夫节妇有司开具实迹奏闻以凭旌表不许里书人等掯勒刁难致令无由上达若守节年久果有贞烈实迹例该旌表而身故者一体奏闻举行钦此钦遵今照各处有司援此将远年已故孝子节妇一槩具奏乞要旌表今若不拘久近则自洪武永乐年间已故孝子节妇皆来奏扰有碍旧例相应再为酌处覆奉钦依今后除正徳十六年以前身故者为旧例所拘仍旧不准旌表其嘉靖元年以后民间果有孝子顺孙义夫节妇未经有司具奏病故者遵照诏书内事理许其一体奏闻举行照例旌表
　　嘉靖十年十月内礼部题为旌表节孝事查得本部节年稿簿内开凡民间孝子顺孙义夫节妇等项见行事例先据有司具奏到部仍行有司覆勘囘文至日复行彼处风宪衙门覈实取具结状到部案候类奏旌表中间多有六七十嵗以上年已衰迈而文移勘覆动经数年宠光未沐已先朝露葢有抱节操行终身不获表异之荣者臣等看得旌表节孝事例实为朝廷激励风俗之盛典所以必行再三覆勘者恐有伪为无非欲考其实耳然至于文移辗转动淹嵗月吏缘为奸恩不下究亦不可不为之所也覆奉钦依今后凡民间孝子顺孙义夫节妇等项但系有司勘实具奏者免其覆勘径行风宪官覈实若风宪官覈实具奏者免其再覈候每季终类奏旌表一次
　　凡节妇等项必系抚按衙门保奏方与覆题旌表其司府州县卫所举奏者俱咨都察院行彼处抚按衙门覈勘取结囘部方与类题其已经奏过应该旌表者付精膳司类给勘合行各该原籍官司照例给与无碍官银三十两令本家自行起葢牌坊除已故不优免外见在者仍照例优免二丁侍养身终之日子孙仍旧当差
　　类表节孝
　　正徳八年二月山东巡按御史张璿奏山东贼所过州县有子救父妇卫夫而死者凡百有十九人宜皆旌表礼部议以人多费广宜准山西例于所在旌善亭侧立石牌二各联书姓名籍贯并疏其孝义贞烈大畧于下仍官给殡殓费他凡被贼处有奏至者皆如例行诏下所司
　　类表贞烈
　　正徳十年二月旌表定远居民方淳妻丁氏等俱不受贼汚而死有司具实以闻礼部议定远兵燹之余公私匮竭立坊于门恐人众不能遍及宜如近例刻石于旌善亭以彰贞烈人给银三两以助殓塟诏可
　　旌孝
　　定旌表孝行例
　　洪武二十七年青州府日照县民江伯儿以母病割脇肉食之不愈乃祷于岱岳祠誓云母病愈则杀子以祀神既而母病愈竟杀其三嵗子以祭有司以闻上怒曰父子天伦至重礼父为长子三年服今百姓无知贼杀其子絶灭伦理宜亟捕治之勿使伤壊风化遂逮伯儿杖一百谪戍海南因命礼部定议旌表孝行事例行于天下礼部议曰人子之事其亲居则致其敬养则致其乐有疾则托之良医投之以善药至于呼天告神斯又恳切之至此为人子所当然也卧氷割股前古无闻虽出后世亦是间见至若割肝残害尤甚且如父母止有一子割肝刲股或至丧生卧氷或至冻死使父母无依宗祀永絶反为不孝之大者原其所自皆愚昧之徒务为诡异以惊世骇俗希求旌表以规避徭役割股不已至于割肝割肝不已至于杀子违道伤生莫此为甚自今人子遇父母有疾医治弗愈无所控诉不得已而割股卧氷亦聴其所为但不在旌表之例诏从之
　　宣徳元年六月旌表孝子权谨等孝行上谕行在礼部尚书胡濙曰孝者人道当然贤智之人不待劝勉中人以下须激励乃能为善旌表之意正如此若权谨则朕所知谨质实人也宜旌之使人人见而思奋其于治道岂不有益
　　例外旌奨
　　嘉靖三十年二月该巡抚宣府右佥都御史刘【阙】直隶巡按御史胡宗宪各题称开平卫军人万国正因母董氏病危割肝救疗母愈身亡乞要旌表本部查有会典不许旌表前例难以题请移咨都察院转行该管衙门径自以礼表异优恤
　　例外不准旌表
　　宣徳元年五月行在礼部奏锦衣卫总旗衡整女母病笃刲肝煮液饮之而痊宜旌表上曰为孝有道孔子曰身体发肤受之父母不敢毁伤剖腹刲肝此岂是孝若致杀身其罪尤大况太祖皇帝已有禁令今若旌表使愚人效之岂不大壊风俗女子无知不必加罪所奏不允
　　旌节
　　守节未旌而没
　　治十六年十一月掌国子监事礼部右侍郎谢铎奏臣祖母赵氏守节四十余年未防旌表而殁请以本身应得诰命移为旌表之恩礼部覆奏上曰赵氏准与旌表铎应得诰命仍给之
　　贞节已故追旌
　　治十七年旌表直隶太仓州民顾妻俞氏贞节旧制节妇已故者不与旌表之列中书舍人顾守元奏臣父弃背时母俞氏年仅二十四嵗遗腹有臣甫及三月臣既生复婴险疾每见臣疾势危迫辄欲自缢保防成立又教诲之臣窃科第以有今日皆母氏力也有司举臣母守节艰苦之状礼部行勘得实例当旌表类奏之际臣母不幸卒于官邸礼部拘例不为覆奏使臣母一生苦节冺灭无闻实为可悯伏乞一体旌表则臣母虽死犹生而臣之志愿亦永毕矣礼部覆奏许之
　　姑妇同旌
　　成化二十一年十二月福建武平县奏本县民王宗安妻钟一娘夫亡守节年已八十有九其子英妻钟妙贤亦守节三十八年礼部奏一娘已老恐以例覆勘而先妇死终不能沾恩乞先旌之妙贤则仍待覈实上以姑妇一节可嘉命俱旌之不必覆勘
　　表四节之门
　　成化二十三年二月桐城县陶氏有妇三世四人夫亡皆守节无二志有司以事闻上曰朝廷旌表节义所以激励风俗然通都大邑有司仅举一二虽所遗者多而亦可见全节之难也今陶氏一家之内三世四妇相继守节葢有所视法而然诚天下所罕有者其即旌表为四节之门不必如例覆勘
　　旌未嫁节
　　宣徳元年九月监察御史尹崇髙奏诸暨县孟氏女蕴许嫁县学生员蒋文朂未嫁文朂充贡入监为御史病卒蕴年才二十号哭归蒋氏执丧三年甘守苦节年已六十乞旌表其门上谓行在礼部臣曰夫死妇守节世恒有之此女但许嫁能执妇礼守志不二可谓贞女人所难能者宜旌表以励风化
　　例外旌奨
　　嘉靖二十九年十二月该浙江东阳县知县郑绮奏称本县民人赵惟机妻郭氏事姑至孝乞要旌表本部查无旌表孝妇事例移咨都察院转行巡按衙门许有司量行旌表以励风化
　　命妇表贞烈例
