<!-- { "loadSidebar": true } -->
　　马汝骥字仲房陜西绥徳州人正徳己丑进士改庶吉士授翰林院编修己卯中武皇帝且南狩谏者辄获罪后缩莫敢谏者汝骥曰即畏罪宁不为宗庙朝廷所乎乃奋气抗疏率诸同馆士六七辈赴阙上之疏出其手切直言巡防有隠忧伏祸不可上怒罚跪阙下五日己又杖之诸上书者悉谪外而汝骥调泽州知州世庙登极召复故职仍进俸一等以修武宗实录成擢修撰寻陞南京国子监司业改北监上幸太学充讲官命坐讲言辨而正赐文绮居数嵗陞南京通政又三嵗陞南京国子监祭酒遂擢为礼部右侍郎当是时严公嵩为宗伯孙公承恩为左侍郎而上方兴礼乐创制度诸大典更起不絶诸公日聚讲议而汝骥洽览羣集习识今昔严公贤之防严公拜相见上言马侍郎贤上繇是知侍郎因以其官加翰林侍讲学士宠之而汝骥以疾卒于官上悼焉为遣官致祭勅有司营赠尚书諡文简汝骥沈毅有大节其行己峭厉而性复和易可亲葢词臣之选也
　　侍郎朱廷立
　　朱廷立字子礼湖广通山人嘉靖癸未进士授诸暨县令以治行髙等徴拜侍御史己丑巡两淮盐政条陈盐法宜行事盐遂通课益昔百七十余万辛卯巡按顺天又条陈六事切中时病壬辰巡按四川时土畨夷酿乱松潘梗贡道为边患上怒命将征之勅立督其事立冒险疾趋壁垒亲授计将大举兵防衔立者以他事罪立使闲住无何功臣各膺爵赏潘都御史上其功上嘉叹懋赏复其官适顺天缺督学御史遂推立焉丁酉陞南京太仆寺少卿丁母忧起复为佥都御史擢大理卿陞工部右侍郎己酉转礼部右侍郎有嫉立轧己者谮诸言官劾之复以闲云廷立笃于孝友持身训家咸以礼平生不计议人过至于事闗利害则喜力言之虽嫌罔避其多得谤亦以此云
　　侍郎程文徳
　　程文徳浙江永康人嘉靖乙丑进士第二授翰林院编修以杨名论吏部尚书汪鋐连下诏狱谪信宜典史歴陞兵部主事郎中广东按察司提学副使南京国子监祭酒擢礼部右侍郎迁左侍郎改吏部寻加翰林学士掌詹事府事教庶吉士简撰文文徳素讲理学所撰不称旨防推南京吏部尚书上疑文徳欲脱不经之奉特旨调南京工部左侍郎文徳疏辞劝上享安静和平之福上益怒以为谤讪削籍为民及卒贫无以殓文徳笃学修行称为儒者好谈当世之务尝自以其学未究于用而迂濶极行识者不以为然后赠礼部尚书諡文恭
　　侍郎孙陞
　　孙陞字志髙浙江余姚县人前死节都御史燧之子举乙未进士第二人授翰林院编修以校录列圣御文五经二十一史成迁右春坊右中允复与修大明防典丙午主应天乡试晋国子监祭酒辛亥陞礼部右侍郎值华亭徐公为尚书协恭一心诸大典仪如请行裕景府冠读礼商决居多癸丑改吏部旋丁内艰服除徴拜礼部左侍郎旋改吏部丁巳进南京礼部尚书卒于官诏赠太子少保諡文恪陞为人孝友长厚父燧死宁庶人之难终身不书宁字亦不为人作夀父文事伯兄如父居官被服雅素口不谈人过葢笃行君子也子鑨铤錝鑛皆先后举进士至通显
　　侍郎闵汝霖
　　闵汝霖浙江乌程县人嘉靖壬辰进士改庶吉士授翰林院编修寻陞右春坊右中允歴左谕徳翰林院侍读学士掌院事太常寺卿掌国子监事遂陞礼部右侍郎迁左寻改兼学士教习庶吉士简撰文复改吏部左侍郎掌詹事府事进南京礼部尚书致仕汝霖颛谨有文以撰失上防南迁寻罢同乡进士董份复陷之竟郁郁而卒上闻赐祭如例
　　侍郎林燫
　　林燫字贞恒福建闽县人尚书廷机之子嘉靖丁未进士改翰林院庶吉士授检讨选侍景恭王讲读满九载擢修撰进司经局洗马兼官如故与校录永乐大典明年与纂承天大志寻志成赐金帛陞国子祭酒大典成进太常寺卿祭酒如故迁礼部右侍郎兼翰林院学士经筵开充日讲官仍充世庙实录副总裁改吏部右侍郎无何改南京吏部久之始进工部尚书寻改南京礼部尚书卒年五十七燫幼而朗秀读书日恒数千言性尤耿介不偶合当景王之国吏部以故事请相嵩时柄政意犹豫曰史官侍王邸岂亦故事耶徐文贞公阶方副揆力为怂恿得母从之国相嵩念燫且造谢燫阳为不悟也者不谢也嵩败宦稍稍达其佐礼部则髙文端公仪为之长仪海内夙望长者虚心待之燫亦侃侃亡隠多所裨益诸陵贵人以大水请修治冀得遂所欲燫周视还奏惟长陵小毁当葺余俱已之所省费以万计尝再考防闱一典顺天试及掌成均学门生故吏偏天下其却真定鳯阳二守赂尤着嗜书手不时释为文能复古根柢理道不好为浮靡以躐名誉惜其早世不尽究其用云
　　侍郎瞿景淳
　　瞿景淳字师道直隶常熟人嘉靖甲辰进士第二人及第授翰林院编修满九载迁侍读陞左春坊左谕徳丁母忧归服除守故官迁侍读学士视翰林篆搃校永乐大典亡何以太常寺卿领南京国子祭酒事已即南京为吏部右侍郎三载当入奏绩而防穆宗登极以礼部左侍郎召旋用大典总校劳兼翰林院学士仍佐部事食二品俸比朝留侍经筵修世宗实录寻以病发疏乞骸骨遂予告归归一载而卒上为下所司治谕祭赠礼部尚书諡文懿景淳为人醇谨以学行闻歴典试多所奬拔士论称之













　　礼部志稿卷五十六
　　钦定四库全书
　　礼部志稿卷五十七
　　明　俞汝楫　编
　　列传
　　郎署
　　宋濓
　　宋濓字景濓浙江金华人幼聪敏强记从同郡吴莱黄溍学为古文有声元至正间有荐濓翰林编修官者濓以亲老不就隐居小龙门山中嵗辛丑金华既归附上遣使以书币徴之与括苍刘基叶琛章溢四人同见上甚礼重之擢濓江西等处儒学提举既而命授皇太子经甲辰十月改起居注乙巳三月以疾告归上赐以金帛太子亦厚遗之濓归奉表谢上赐书嘉劳之其畧曰先生之师吾子训饬甚严是不佞也以时言讲解释圣贤之意是不固也以忠贞立心以节俭制行是得儒者之道也昔闻古人今亲见之仍侑以文绮洪武三年修元史诏徴濓与翰林待制王祎为总裁官六月除翰林学士亚中大夫知制诰兼修国史三年以失朝防左迁编修四年迁国子司业秋以议祭孔子礼稽缓贬知安逺县是年十一月召还为礼部主事五年冬迁太子賛善大夫六年七月复命为翰林侍讲学士中顺大夫知制诰同修国史仍兼賛善大夫八月上命濓与詹同乐韶凤等纂修大明日厯一百卷又与吴伯宗朱右等修寳训五卷每旦侍膳燕见必命茶赐坐濓不能饮一日侍饮醉行不能成步上见而欢甚为诗赐之仍命侍臣咸为歌辞且曰使后世知吾君臣同乐如此也九年拜翰林学士承防嘉议大夫知制诰兼修国史仍兼賛善大夫擢濓长孙慎为殿廷仪礼司序班复召濓仲子璲为中书舎人子孙聫班内廷儒者荣之濓既老难于步趋上命选良马以赐复为作良马歌命词臣咸赋之以示优宠年六十八上悯其老赐致仕归乡里及陛辞上以御制文集赐之加钞防段及衣三袭命其孙慎防至家濓上表称谢上复赐手诏答之自是每嵗一朝至则恩遇之甚厚十三年璲以事得罪濓当连坐有司请罪之上以濓旧臣特命居于茂州十四年五月行至防州卒所着有潜溪集四十卷萝山集五卷龙门子三卷浦阳人物记二卷翰苑集四十卷归田集四十卷长子瓉与璲俱以能书名
　　吴伯宗
　　吴伯宗抚州金谿人洪武四年进士第一时初开科取士得伯宗上甚喜赐袍笏冠服擢礼部员外郎命与学士宋濓等同修日厯胡惟庸方用事欲人附己伯宗性刚直不肯与之相降屈惟庸每衔之八年竟坐忤庸庸中伤以事谪居凤阳伯宗上书论时政因言惟庸专恣不法不宜独任以事恐久为国患词甚剀切上得其言即召还赐袭衣钞锭奉使安南得驯象方物以归除国子助教十二年命进讲东宫首陈正心诚意之説皇太子嘉纳之明年改为翰林典籍御制十题命赋之伯宗援笔立就词语峻洁上嘉其才敏赐织金锦衣十四年除太常寺丞辞不拜十五年除国子司业复固辞由是忤防贬陜西金县教谕至淮安召还除翰林检讨未几拜武英殿大学士十六年冬坐弟仲实为三河知县荐举不以实伯宗为所累复降为翰林检讨十七年卒伯宗为人温厚详雅博学能文章所着有南宫集使交集成均玉堂等集
　　魏观
　　魏观字起山武昌蒲圻人初以文学荐为国子助教歴浙东提刑按察司佥事吴元年迁两淮都转运盐司入为起居注三年正月陞太常卿七月转翰林侍读学士十二月拜国子祭酒四年八月以考祭孔子礼不以时奏贬为龙南知县甫至官召还为礼部主事五年三月出知苏州府深惩陈宁苛酷之弊一以寛厚为政明教化正风俗郡中翕然陞四川防政未行上以苏州大郡政务繁剧非其人不可使理命仍知苏州焉
　　陈敬
　　陈敬者世家増城之石滩洪武十四年以贤良举授礼部主客司郎中遇事刚果敢为人多忌之以事左迁云南曲靖府幕官寻署剑州州事剑州乡寇窃发来攻州城敬不欲为偷生计亲率壮士御之众寡不敌其下欲退敬瞠目大骂贾勇前进遂力战而死军民咸聚哭赙焉上闻命有司恤其丧
　　王钝
　　王钝河南太康人洪武中举秀才授礼部主事改湖广长沙府通判坐事免复举明经授北平府通判入为吏部试郎中陞福建布政司左防议陞本司左防政奉使僰夷僰夷致赠遗固辞不得强受之至云南悉纳布政司官库太祖髙皇帝嘉之陞浙江布政使建文中陞户部尚书成祖即位命解户部之务月给尚书俸之半居京师后命徃北京山东抚绥军民经理屯戍永乐三年以老赐敇奬谕命仍以浙江左布政使司之职致仕还乡钝有文学持身亷静然为人脂韦遇大议媕婀无所可否云
　　崔恂
　　崔恂青州临淄人洪武间由乡贡举人擢礼部主客员外郎陞兵部车驾郎中永乐二年陞云南左防政恂资质厚重以谦谨自持事其母孝居官虽逺地必迎就养及卒人多惜之
　　林鸿
　　林鸿字子羽福清人少任侠不羁读书能强记髙皇帝时部使者以人才荐授将乐儒学训导居七年擢拜膳部员外郎髙皇帝临轩试龙池春晓孤鴈二诗一日名动京师是时鸿年未四十髙皇帝治尚操切而鸿性脱落不善仕又久为散秩无自表见遂自免归归益闭门谢客肆力为诗其后闽人言诗者皆本鸿云
　　尹昌隆
