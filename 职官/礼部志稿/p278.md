<!-- { "loadSidebar": true } -->
　　成化二十二年喇嘛国师扎实巴勒忠鼐奏乞度畨僧礼部欲遵成化二年例以三千四百名数度之上命礼部官督僧録司验其果系畨人者给度毋容冒滥
　　节约畨僧营建
　　正徳十年礼部尚书刘春奏西畨俗信佛教故祖宗以来承前代之旧设主乌思藏诸司阐化阐教诸王以至陜西洮岷四川松潘诸寺令化导夷人许其朝贡然每贡止许数人贡期亦有定限比年各夷僻逺莫辨真伪至有逃移军匠人等习学畨语私自祝髪輙来朝贡希求赏赐又或多创寺宇奏乞名额即为勑赐朝贡不絶以故营建日増朝贡愈广此皆借民财以充宴赏继继不已虽神输鬼运其何能应无穷之用哉乞酌为定例严其限期每寺给勘合十道陜西四川等处兵备仍给勘合底簿每当贡期比号相同方许起送其人数不得过多自后再不得滥自营建则逺夷知戒民财可省诏显庆等二寺及洪福寺以后畨僧来贡者赏赐视寳净诸寺例余如所议行之
　　颁给畨僧诰勑
　　嘉靖二十八年以乌思藏等处畨僧琳沁嘉勒灿等三十八名各袭同师禅师都纲喇嘛职事驳回查勘纳木喀嘉勒灿等三十一名礼部因奏今岁入贡畨僧中多去年已赏今次复来或同一师僧而袭职异名或同一职衔而住坐异地请以后袭诰勑俱开住坐地方及某师某名不得混冒又诸畨节年袭职守候诰勑日乆輙令带原赍诰勑回畨待后入贡之年赴京补给以故诸畨得假借冒顶夤缘行私及今不处则旧诰勑终无销缴之期非但夷情怠玩抑且国体未尊请以后畨僧袭职令将赍来诰勑纳还内府不得如故赍回其新给诰勑速与关领庶絶端又各处畨僧袭职进贡本部立文簿一扇各僧赍到旧给诰勑所载师僧职颁给年月及今袭替僧徒名字住坐地方分别己未领有新诰勑逐一登记备行布政司照式置造如有应贡年分即以前册查对如系年代乆逺果有老疾方得起送承袭如系已袭未领诰勑许起送一二人其余无得滥放报可
　　裁四川畨僧贡人
　　嘉靖四十年四川威州保县金川寺畨僧每三年一贡例用五百五十人其来已乆至嘉靖三十六年礼部据防典中所载永乐初例裁其四百人至是复当贡例该寺演化寺禅师遣都纲畨僧拉喀等仍五百五十人来贡执称自永乐间勑本寺贡方物一百五十分其都纲噶玛拉等寨方物共五百五十分俱认守各山界隘口又系旧数原非后来増添势难减革乞凖如旧守臣以闻只令拉喀等百五十人入京余四百人留境上待命礼部请以防典额内百五十人给全赏余四百人既称各有认守地方亦准给赏于中各减绢二疋诏可贡禁
　　禁纫制违式衣
　　成化七年琉球国使臣蔡璟以织金蠎龙罗不顾匠纫制时锦衣卫校尉有缉获市民与外国人交通者到部鞫之疑其罗出于私交者皆不服及鞫璟固称为其王国受赐于先朝者事闻上命礼部稽旧籍有无礼部云无遂收贮内库仍勑谕其国王知之
　　贡使挟私货
　　成化十四年广西守臣奏称安南朝贡赍装甚多而边境民少不足运送以致搆怨事下礼部议其国朝贡使人多挟私货营利殊为边境之苦乞严加禁约故有是命
　　福建贡夷禁例
　　治十四年琉球国使臣奏守臣虐削事下礼部议令福建守臣今后琉球国进贡方物除胡椒苏木每一百斤准令加五十斤以备折耗畨锡不必加増外其余附带物货召商变卖者不许劝借客商银两及夷商私出牙钱其布政司等衙门市舶太监等官俱不许巧取以困夷人违者罪之着为令
　　译职
　　国子生习译
　　永乐五年癸酉命礼部选国子监生蒋礼等三十八人翰林院习译书人月给米一石遇科令就试仍译所作文字合格准出身置舘于长安石门之外处之
　　选习译书学生
　　宣徳七年选习四夷译书学生初上以四夷朝贡日蕃繙译表奏者多老命尚书胡濙同少傅杨士竒杨荣于北京国子监选年少监生及选京师官民子弟有可教者并于翰林院习学至是选监生王瑄等及官民子弟马麟等各三十人以闻命指挥李诚丁全等教之翰林院学士程督之人月支米一石光禄日给饭食习一年能书者与冠带惰者罚之不通者黜之
　　译字生考试出身
　　正统二年十月行在礼部尚书胡濙等奏四夷舘旧习畨字及新习者六十四人俱照例考试出身次为三等上命一等者冠带为译字官逾年再试得中授职其二等三等及有新习者亦逾年再试遂着为令
　　考试译生赏罚
　　正统三年礼部奏防官试得四夷舘谙暁回回等字官并监生子弟冀舞等三十二人第为三等请定其赏罚上命一等有官者月加折钞米二石无官者与冠带二等三等月减折钞米一石使知自励
　　试译字生三等法
　　正统五年礼部尚书胡濙防官考翰林院四夷舘谙暁百夷等字监生并子弟得十九人为三等以闻上曰一等者为译字官仍加俸钞二等三等者令再习译字俟期年考之
　　以监生入四夷舘
　　景防二年礼部奏近年官员军民匠役之家子弟往往私自投师习学畨字希入翰林院译馆及至考试不惟字画粗拙而且文理不通岂堪为用今后乞依永乐年间例于国子监防选年幼聪俊监生送舘习学三年例应考试中式者授以译字官不中者仍令习学以行再试庶革奔竞之风而得实才之用上从之
　　禁私自习译
　　天顺三年礼部左侍郎邹干等奏永乐年间翰林院译冩畨字俱于国子监选取监生习用近年官员军民匠作防役子弟投托教师私自习学滥求进用况畨字文书多关边务教习既滥不免透漏夷情乞勑翰林院今后各舘有缺仍照永乐间例选取年幼俊秀监生送舘习学其教师不许擅留各家子弟私习及狥私保举上命今后敢有私自教习走漏夷情者皆重罪不宥
　　限译字官生
　　成化二年礼部奏四夷舘译字官并子弟见有一百五十四员今教师马铭又违例私收子弟张睿等一百二十六名教习畨书以希进用欲尽逮问干系人众行请翰林院下四夷舘不许私收教习漏泄夷情上曰四夷舘官员子弟见在既多礼部即防官考选精通者量留余送吏部改外任子弟俱遣宁家今后敢有私自教习者必罪不宥
　　限通事滥进
　　成化八年六月庚申朔礼部言鸿胪寺四夷各国通事额设不过六十人今滥进者数滥额外且国子监监生坐班歴事听选至十四五年者方得授职今各项通事自办事至冠带授职通计正是七年所以启奔竞之风是后通事有缺俱从鸿胪寺查勘如果于例应补具呈本部然后行通事都指挥佥事詹升等从公访保必须精暁译语籍贯明白行止端方身无役玷者具奏送部审考相同方奏送鸿胪寺戴头巾办事六年送部考中然后支米办事三年比考覈身无过犯悮事方送吏部冠带再办事三年比与监生出身年月畧等始令实授序班职事否则径发原籍为民其有事故者如原额不缺亦不准补其丁忧起复到吏部者亦须查有额定实缺选补无则仍令听候如此则事体归一人无滥进矣从之
　　限译字官改任鸣赞
　　治二年礼部奏四夷舘通事序班自有专职近或夤縁改任鸣赞似非设置译官初意自今请勿改任从之
　　申定繙译考选法
　　治三年五月定四夷舘繙译考选之法先是英国公张奏乞选四夷舘繙译子弟监生礼部议行翰林院查处于是内阁大学士刘吉等言推补教师宜听礼部及臣等访举其子弟监生宜因八舘文书繁简为名数多寡令本部选监生年二十五以下二十名官民家子弟年二十以下及有世业子弟繙译习熟者不限年数通选考一百名俱送本院分拨习学仍定为事例子弟务须专习本艺精通译语谙暁畨文以备应用不许假以习举为由别图出身三年后本院同本部防官考试中者为食粮子弟月给米一石又歴三年后仍前防考中优等者与冠带为译字官月米如旧又歴三年防考中优等者授以序班之职其初试不中者许俟三年再试再试不中者许俟六年三试三试不中者黜为民中者食粮冠带除授如例监生初入舘准坐监食粮习学三年考试中者月与米一石家小粮如旧又三年再考中者与冠带九年考中优等者授以从八品之职习译备用其初试再试不中准如子弟例三试不中者仍送还本监拨歴别用其兼习举业者非精通本业亦不许入试庶使人有定志译学可精其八舘名数鞑靼舘监生五名子弟二十五名髙昌馆监生二名子弟八名西畨舘监生二名子弟十五名西天舘监生一名子弟二名回回舘监生二名子弟十名百夷舘监生二名子弟十四名缅甸馆监生二名子弟八名议从之
　　处通事
　　治十五年礼部议得近例鸿胪寺带俸通事者署正典簿等官考满鸿胪寺考劾呈送吏部但通事未授职之前食粮冠俸实授俱从本部考送既授职之后考满不由本部其歴任陞任年月公私过名有无无所于考凡遇大通事缺员难于推举各边差遣难于选择又其间勤惰不别何以激劝今后各官考满请令鸿胪寺考劾呈送本部本部考劾咨送吏部近例南方海外诸国朝贡回者不必差官伴送若原来通事别有事故夷人陈乞不已者本部酌量事势轻重临期奏请差行人一员伴送
　　始设暹罗译字官
　　治十年时暹罗国进金叶表文而四夷舘未有专设暹罗国译字官表文无能译辨大学士徐等以为请上曰既无暁译通事礼部其行文广东布政司访取谙通本国言语文字者一二人起送听用
　　考选大通事
　　嘉靖元年礼部尚书毛澄等奏请考选精通译语熟谙夷情者二员为大通事访保通事属之镇廵官并鸿胪寺掌印官遇奉防宣谕畨人该部各差属官公同宣谕事毕即回以防贿漏得防大通事俱停补余如拟行于是礼部覆议其职事令鸿胪寺官同本等通事掌管从之
　　选补通事法
　　嘉靖元年更定选补各国通事之法除丁忧缘事俱不作缺其见缺十人以上及一国全缺者在外行各边镇廵官每缺精选一人送部在京不必行通事访如四夷舘译字生事例礼部劄鸿胪寺召选真正籍贯俊秀子弟取其印信保结粘连送部覆审相同再行考试每缺精选一人奏送该寺分各国年深老成通事教习如本国无人许其自行从教师受业或令邻邦通暁者教之一年之后同边方访保到部之人通行试以译语上者收补次者缺下者黜退不得妄称守年乆奏告滥收考选之时勘结人员亦不得妄以过犯冒顶之人窜入取罪着为令初通事缺人见任通事访保横行求索视利重轻为出入至是鸿胪寺卿魏境疏其礼部覆议诏从之
　　通事授职后季考
　　嘉靖九年礼部通事言鸿胪寺通事之设视译语生熟为职业修否时加考较立法固善但授职之后如弛季考事体未安请着令通事九年授职并六年者冠带免其季试专取考对以稽职业其未及六年及缺顶补者严考如三次考居下等者奏请定夺报可
　　选四夷舘教师
　　大学士李东阳等言四夷舘教授必畨字畨语与汉字文义俱通方能称职故事于本舘推选或于各边访保务在得人顷来教师多缺宜令本舘提督官从公考试优等送内阁覆试照缺委用仍乞勑陜西云南镇守等官访取精暁鞑靼西畨髙昌西天百夷言语文字兼通汉字文义之人照例起送赴部奏请量授官职与本舘教师相兼教习务使译学有传不致临期误事诏是
　　斥通事妄奏
