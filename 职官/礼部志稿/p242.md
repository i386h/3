<!-- { "loadSidebar": true } -->
　　嘉靖十年河南南阳府黄腾奏嵗运祭祀牛犊日久道逺人畜罢敝贻累贷偿及浙江州县凋瘵不能办纳欲派邻邑礼部言不特河南即真定保定永平河间等郡皆须陆行以达京师今宜俱改收折色如数输入至若和州江浦等处水草便利舟航易达仍旧拣选牛犊四十五只亦足以供大祀余则临时买用其淅川县均派可否当下所司议处从之
　　大祀设小次
　　嘉靖十一年礼部尚书夏言奏古者掌次之法天子祀帝则张大次小次今大次则设矣而小次未备昨年大祀中夜风雪臣等犹且僵立圣躬岂宜冲寒宜作黄氊幄一具备小次之制以御风寒上慰谕允行之
　　严祀事
　　祭祀存心録
　　洪武三年三月己亥命礼官及诸儒臣编存心录上以祭祀为国大事念虑之间儆戒或怠则无以交神明乃命礼官及诸儒臣编集郊社宗庙山川等仪及歴代帝王祭祀感通祥异可为鉴戒者为书以进
　　斋戒文
　　洪武二年翰林学士朱升等奉撰斋戒文曰凡祭祀必先斋戒而后可以感动神明戒者禁止其外斋者整齐其内沐浴更衣出宿外舍不饮酒不茹荤不问疾不吊防不聴乐不理刑名此则戒也专一其心严畏谨慎不思他事茍有所思即思所祭之神如在其上如在其左右精白一诚无须防间此则斋也大祀斋戒七日前四日为戒后三日为斋中祀斋戒五日前三日为戒后二日为斋既进览上曰凡祭祀天地社稷宗庙山川等神是为天下生灵祈福宜下令百官一体斋戒若自有所祷于天地百神不闗于民者恐百官斋戒不致专精则不下令又谓省臣曰朕每祭享天地百神惟伸吾感戴之意祈祷福祉以祐生民未尝敢自邀恵也且斋戒所以致诚诚之至与不至神之格与不格皆系于此故朕每致斋不敢有一毫懈怠今定斋戒之期大祀以七日中祀以五日不无太久大抵人心久则易怠怠心一萌反为不敬可止于临祭斋戒三日务致精专庶几可以感格神明矣太常着为令
　　誓戒仪
　　礼部尚书崔亮奏按周礼太宰祀五帝则掌百官之誓戒大神只享先王亦如之唐制凡大祀斋戒皆前七日集尚书省太尉誓曰某月日祀某神只各其职不共其事国有常刑宋南郊仪注前七日命太尉誓百官于尚书省曰今年某月日皇帝有事于南郊各扬其职不共其事国有常刑元制祀前五日百官于中书省受誓戒今拟大祀前七日陪祀官诣中书省受戒誓曰皇帝有事于某所百官其聴誓戒各其职不共其事国有常刑制可
　　饬牲房
　　洪武三年命礼部改作天地等坛牲房先是上以郊祭之牲与羣祀之牲混养不足以别事天之敬乃因其旧地改作而加绘饰中为三间以养郊祀牲左三间以养后土牲右三间以养太庙稷牲余屋以养山川百神之牲凡大祀牺牲前一月大驾必躬视涤养继命羣臣更日往视嵗以为常
　　铸铜人识斋戒
　　洪武三年上谕礼部尚书陶凯曰经言鬼神无常享享于克诚人谨方寸于此而能格神明于彼繇至诚也然人心操舍无常必有所儆而后无所放耳乃命礼部铸铜人一髙尺有五寸手执简书曰斋戒三日凡致斋期则置朕前庶朕心有所警省而不敢放也
　　考斋戒日期
　　洪武四年礼部奏按歴代祭祀斋戒日期不一黄帝受圗箓斋七日夏禹受山神书斋三日周大祀七日戒三日斋秦凡祭斋三日汉武帝祭太乙甘泉斋一日元帝定斋律祭天地斋七日祭宗庙斋五日唐大祀斋七日中祀斋五日小祀斋三日今拟亲祭天地宗庙斋五日祀日月星辰社稷山川风云雷雨斋三日降香斋一日
　　太子亲王斋戒
　　洪武五年礼部尚书陶凯等奏考之歴代天子祭祀不载太子陪祭之文宋真宗天禧三年郊祀皇太子于正阳门习仪立于御座之西奏告太庙于屏外下马步进至郊坛即遥望壝外下马又南郊卤簿使主署言皇太子从至郊宜用东宫仪仗诏不允其亲王陪祀则与宰相分班行礼今拟凡遇上亲祀皇太子留宫中居守亲王戎服侍皇太子亲王虽不陪祀宜一体斋戒请着为令从之
　　陪祀斋房及省牲冠服
　　洪武六年建陪祀官斋房于北郊齐宫之西南公侯十五间百官十七间乐舞生二十三间复命礼部尚书牛谅翰林承防詹同等议省牲所用冠服同等奏谨按玉藻君皮弁以日视朝遂以食则皮弁似与今常服之服同今中祀既以皮弁行礼则省牲宜用常服
　　斋戒仪
　　洪武六年复命定祭祀斋戒礼仪凡祭天地正祭前五日午后沐浴更衣处外室次日早百官于奉天门观誓戒牌次日告仁祖庙退处斋宫致斋三日行事享宗庙正祭前四日午后沐浴更衣处外室次日为始致齐三日行事祭社稷朝日夕月周天星辰太嵗风云雷雨岳镇海渎山川等神正祭前三日午后沐浴更衣处外室次日为始致斋二日行事凡传制降香遣官代祀歴代帝王并孔子等庙先一日沐浴更衣处外室次日遣官
　　祭期适当圣节
　　宣德元年十二月上御左顺门谓行在礼部尚书胡濙曰明年二月祭先师太社还用上丁上戊日不可改初有言是月上旬祭期适当万夀圣节恐妨行礼请改用中旬上曰此祖宗以来定礼今以为未便而轻改岂诚敬事神之意至是申命焉
　　大祀饬斋戒
　　宣德七年庚午以大祀南郊上御正朝文武羣臣受誓戒礼毕上御斋宫命内官内使各谨斋戒如有饮酒食荤及随侍入坛而唾地者皆罪之令司礼监专纠察縦容者同罪
　　严祀事
　　隆祀南郊
　　宣徳八年正月车驾诣郊坛自祖宗以来皆朝百官后乃行至是上先日谕礼官明旦早行不视朝既至南郊躬诣神厨凡诸祭物一一阅视召太常寺官谕之曰祭物固应精洁典祭之官皆以防诚为本宜秉寅清以率百执事分毫无慢庶几神明有歆享之乐晩御斋宫旗手卫奏请暮夜如故事放烟火不从顾谓侍臣曰朕早来不侍朝之故葢一心对越无暇他及今又暇观烟火乎是晩隂云四合至夕雨雪行礼之际云敛风静星月朗霁天气融和助祭执事咸中礼度上大恱
　　建斋宫以亲祭山川
　　天顺二年上召内阁臣李贤问曰祭山川坛欲以勳臣代之可乎贤曰有故须代但祖训以为不可上曰理当自祭苐夜出至彼无所止宿已命工部郊天地坛建一斋宫矣贤曰须减杀其制可也上曰固然是后日未夕时驾出至斋宫祭毕至明而回
　　严饬百官誓戒
　　治十六年十二月吏科给事中许天锡奏皇上嗣大厯服以来防默体道兢防事天每当郊祀之期殚致精明之徳又恪遵成宪誓戒百官顷年以来文武官员自受誓戒之后往往放慢惰行有斋戒之名无斋戒之实溷凟精禋臣实惧之今王春在迩大礼将兴乞礼部严加禁约违者罪之仍行南京诸司一体遵守礼部覆奏从之
　　大祀亲省牲
　　洪武二年上谓礼部尚书崔亮曰先贤有言见其生不忍见其死闻其声不忍食其肉此人情之常今祭祀省牲于神坛甚迩揆之人心殊为未安于是亮奏考古省牲之仪逺神坛二百步上喜曰必如是而后可也亮复奏大祀之牲上宜躬省若中祀小祀请依旧典令太常卿礼部官省牲上曰朕既斋戒以事神于省牲朕岂惮劳耶于是凡亲祀上皆躬省牲
　　躬祀周天星辰
　　洪武四年五月上躬祀周天星辰正殿设十坛中设周天星辰位中位用牛一羊一豕一太羮一和羮二余九坛各用羊一豕一和羮二每坛笾豆各十簠簋各二酒盏各三十爵一共设酒尊三帛十共一篚俱白色祝一前期斋如朝日仪前祭一日中书丞相常服诣省牲所省牲祭日清晨皇帝服皮弁服就御位执事陪祀官各就位典仪赞迎神协律郎举麾乐奏凝和之曲执事官斟酒于各坛第一行皇帝再拜陪祀官各皆再拜典仪唱奠帛行初献礼皇帝诣盥洗位搢圭盥手出圭诣酒尊所司尊者举羃酌泛齐司爵官以爵受酒捧帛官捧帛以俟皇帝诣周天星辰位位前协律郎举麾奏保和之曲武功之舞皇帝跪搢圭奠帛献爵出圭读祝官取祝跪读讫皇帝俯伏兴平身复位再拜典仪唱行亚献礼协律郎举麾奏中和之曲文德之舞执事者斟酒于各坛第二行乐止皇帝再拜典仪唱行终献礼协律郎举麾奏肃和之曲文德之舞执事者斟酒于各坛第三行乐止皇帝再拜典仪赞饮福受胙皇帝诣饮福位跪搢圭执事者以福酒跪进皇帝受爵饮福酒以爵授执事者光禄卿以胙跪进皇帝受胙以授左右出圭俯伏兴平身再拜陪祀官俱再拜复位典仪唱彻豆协律郎举麾奏雍和之曲乐止皇帝再拜陪祀官俱再拜读祝官捧祝掌祭官捧帛馔各诣燎位典仪唱望燎皇帝诣望燎位各执事官捧帛祝馔置燎所举火乐止太常寺卿奏礼毕其祝文曰维神布列周天各司舍度光烛于下人所瞻仰今季秋之时穹碧澄清万象辉辉朕遵古典躬伸祭祀神其鉴知其乐章迎神云星辰垂象布列穹择兹吉日祀礼是崇濯濯厥灵昭鉴我心谨以迎庶几来歆奠帛云灵驭莅止有赫其威一念潜通幽明弗违有帛在筐物薄而微神其安留尚其享之初献云神兮既留品物斯荐奉祀之初醴酒斯奠仰惟灵耀以享以歆何以侑觞乐奏八音亚献云神既初享亚献再升以酌醴齐仰荐于神洋洋在上式燕以宁庶表微衷交于神明终献云神既再享终献斯备不腆菲仪式将其意荐兹酒醴成我常祀神其顾歆永言乐只彻馔云祀事将毕神既歆止彻兹俎豆以成其礼惟神乐欣无间始终乐音再作庶达微悰送神云三献礼终九成乐作神人以和既燕且乐云车风驭灵光昭灼瞻望以思邈彼寥廓望燎云神既享祀灵驭今还燎烟既升神帛斯焚巍巍霄汉倐焉以适惓惓予懐瞻望弗及
　　太子诸王祀纛
　　洪武七年正月诏太子率诸王诣阅武塲祭旗纛之神为坛七各用羊豕一帛赤色行三献礼是日皇太子及诸王皆具仪卫执事者捧旗纛于马上以序前行至坛皇太子先行礼次诸王礼毕诸王诣皇太子行幕进胙讫奉旗纛还宫
　　亲制乐章
　　洪武八年夏四月皇太子摄祭皇地只于方丘天下山川神只俱更设豋一铏二每位增设酒斚岳镇海渎俱十五天下山川神只俱三十始用上亲制乐章初圜丘方泽乐章俱翰林学士朱升等所撰其文过深而词藻丽遂更制之其迎神曲云仰皇只兮驾来川岳从迎兮威灵备开香烟缭绕兮神临御街渐陞坛兮穆穆霭瑞气兮应结楼台以微衷兮率职幸望圣恱兮心谐但允臣兮固请愿嘉烝民兮永懐奠玉帛云臣奉兮以筐玉帛是进兮嵗奠以常百辟陪祀兮佩声琅琅惟南薫兮解愠暎燎炎兮煌煌进俎云庖人兮浄大烹牲兮气霭而芳以防衷兮献上曰享兮曰康初献曰初献行兮捧觞圣灵穆穆兮洋洋为烝民兮永昌鍳丰年兮耿光亚献云杂殽羞兮已张法前王兮典章臣固展兮情悃用斟醴兮载觞终献云爵三献兮礼将终臣心眷恋兮无穷恐殽羞兮未具将何报兮神功彻馔云俎豆彻兮神熙鸾舆驾兮旋归百神翼翼兮云衣敬奉行兮弗敢违送神云祥风兴兮悠悠云衢开兮民福留嵗乐烝民兮大有想洋洋兮举觞载酒望燎云殽羞玉帛兮瘗坎中遥瞻隠隠兮龙旗从祀事成兮尽微衷感厚徳兮民福雍雍
　　十一月冬至祀
