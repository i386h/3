<!-- { "loadSidebar": true } -->
　　嘉靖四十四年礼部仪制司郎中戚元佐谨题为议处宗藩事宜事臣闻国家极重之势虑不可反天下隠忧之伏谋当预图方今宗藩日盛禄粮不及人皆忧之言官亦尝屡切陈然而卒未闻有善处之防往歳本部防议宗藩条例事有画一之法冒滥不得容其奸宄蠧顿裁时称一快然天潢繁衍而椒聊瓞者不可限也国课有额而歳征难派入者不足供也近因科臣建议事下本部臣系该司职掌也已经通行各藩及两京各衙门人摅所见得具疏请今已及期止有南京礼部一疏稍扩条格略陈其槩而其他亦未有言及之者盖以宗藩事体动闗祖训是以议即窒碍法多掣肘然欲不拂祖训而聊且通融则亦补偏救之法而非拔本塞源之道也谚云扬汤止沸不如釜底抽薪今日之事若非大破常格以处之则将来禄粮必不可支有司必不能给宗藩必不能谋生国家必不能无事不出数年而有祸不可胜言者矣今之议者毎曰祖训在上不可少千而不知祖训之言祖宗未尝拘也故欲议宗藩而各得所当先统观宗藩前后始终不一之故而深察祖宗微意之所在然后可以审其权衡而酌议之耳盖高皇帝雄畧开创首啓宗封众建诸子周错要地如北平天险文皇居之北平东尽诸蕃而西濒大河如大宁辽左上谷云中则辽宁谷代四王为之保塞鴈门南控河上而西扄嘉峪如太原延庆环灵酒泉张掖则秦晋庆肃四王为之屏蔽如内郡诸王亦皆秉钺部兵崇权握势维城维翰棊布星罗此固一时也迨于靖难以后世袭隆平齐谷维哗汉赵旋孽或惩或贷日积猜嫌彛臬益烦兵权尽释朝堂无懿亲之迹府僚无内补之阶情亲而势愈疎养而防滋密此又一时也嗣是而后骄侈渐盈间作不典荒湎谲暴歳无虚牍乱伦逆节屡犯明条法多圜土之收辟有勒尽之惨况乎邸用繁增经制无畧髋髀莫解尾大为虞仁人凄惨而寒心志士痛哭而不足此复一时也其在于今则人多禄寡支用不敷假货掲赏朔食望米以致资身无防日不聊生乃有共蓬而居分饼而食四十而未婚二十载而不食语及中冓则言之丑而不可详殍为道殣则状甚悲而不忍见强梁者弯弓走马白昼抢夺于郊衢柔輭者执捶盖潜身窜入于舆皂此又一时也夫高皇帝草昧之初列建宗子文皇帝靖难之日思鉴前车用意不同各有攸当至列圣以迄于今时移势改恩以义裁其分其理自有不能以曲尽者矣即如高皇帝见超一世岂不知宗人之有今日乎但开国之初固当如是至于世逺亲降因时损益亦待后善继述之主变而通之耳夫国初亲郡王将军才四十九位女才九位至永乐年间增封亲郡王将军四十一位女二十八位其数尚未尽多也而当时禄入已损于前不能全给今二百年来宗支造入玉牒者共计四万五千一百一十五位而见存者二万八千四百五十二位视国初不啻千倍天下王府之禄反多于嵗供京师之米即使尽发上供之输犹不足王禄之半为今之计欲裁宗藩之禄以分给之则各宗所入刻削已尽而且至于无可裁矣欲加小民之赋以周给之则贫民之业诛求已极而且至于无可加矣夫各宗迫于饥寒而吃吃相闻有司苦于无措而遑遑在虑况乎名封婚礼请乞保勘奏报查驳文移展转更有甚不易者以防之乎夫今日之事已为难处十年之后截长补短毎人而生二子又不知其几何人也添一人则添一人之封添一封则添一封之禄此而复益以数千百万禄米国家常赋不足以供岂有神运鬼输之术以济之哉议者曰国课不给稍仿汉家分土之意使各宗人自为养生育多寡皆不必顾则冒滥自絶亦可少苏有司之力为此説者意非不美然以一人论之且如郡王其禄千石倘生十子则毎人而百石三七兼支尚有本色米三十石也又一相传则或生三四子或生十数子则以三十石米而三四十数分之矣又一再传亦复如是则愈分而愈微夫妇臧获少者不下数人朝饔夕餐婚姻死塟其何以赡彼庶民之家亦有薄产而世传不乏者以其各有营业而日生不穷也今宗室坐食自守而欲人自为生臣固知其不能矣臣谓当今国事之极大者莫如宗室天下之大可忧者亦莫如宗室于此而不开之以生路固不可开之以生路而不善通夫祖宗亦不可盍不观诸祖宗朝乎彼国亲王之禄五万复有缎绢茶盐之用亦复万计不数年而止给禄米不给杂用又不数年而减为万石又不能给而代肃辽庆宁国诸王且歳给五百石高皇帝令自已出而前后已如此至永乐禄米日殊秦鲁唐府各五千石辽韩伊府各二千石肃府仅七百石庆府虽七百五十石而郡王常于数内拨给文皇帝去国初未逺而祖训之文亦不尽守之矣况亲王出城嵗时训练搜兵讲武祖训也而靖难以后则寝之郡王子孙任用以官陞转如常祖训也而屡叶以来皆无之则高皇帝祖训列圣已不遵而奉行之矣其在今日事势愈难尚可胶柱而调瑟乎即使高皇帝而覩今日之困如此文皇而遇今日之难为又如此将援照制禄之初而尽给之乎抑通变其术而别为之议乎况封建同姓世世相传此古之所有坐食县官职爵世授则古之所无臣故以为欲善其法必须大破常格不拘祖训各藩封爵不必尽授有不封者士农工商各从其便一切出城越闗之例尽弛其禁使人人得以力业则各宗有谋身之防而国家纾空乏之忧我皇上亲亲之谊亦庶可以善其后矣臣之此议人非智不及此而不敢以闻于上者良以祖训难更又恐出城之禁一开万一有不逞之徒起衅生变则追论首事之臣不免晁错始祸之诛耳又闻高皇帝时平遥训导叶伯臣应诏陈言首请裁抑诸王而上辄大怒被逮死狱其后不数年而亲王之禄亦遂大减是高皇诛其身而用其言伯臣之身虽戮而有功于国则大矣臣于此时无故而发大难之端非不知其事之可危但今日之事国事也人臣之义茍利于国死生以之臣职掌所闗祸福利害皆所不计即使用臣之言而诛臣之身臣无所悔矣谨僭拟数欵开列于左条议上闻伏乞勅下本部通行各亲郡王大集将军中尉从长计议当今各宗子女见有几何各处赋税见有几何自今以后人数向増几何天下民力足能供亿几何各省钱粮尚可加派与否各宗坐食可为乆计与否将臣之所议与相沿之制彼此防酌孰便孰碍何利何害当必有一定之见如于事体人情果为利便即具奏前来聴本部议覆施行至于臣之意见所不及与彼之易地所难行者则化裁通变全在当国者一剂量之耳一限封爵查得嘉靖年间丰林王召瀚奏称宗室之中其难究不必较其妾媵有无止定其子女多少议亲王限以五子之外其余多生者止给冠带荣身并无爵禄令其自行营运或商或农所行从便郡王以三子为例将军以下各随等差已经本部酌议具覆先帝未赐决允遂寝其事臣谓人之子女原有多寡不知限也惟限其生子之数则于人情似为少拂宜乎先帝之未允也然而生不必限封则可限盖帝孙王孙亲疎有等恩数礼秩隆杀有差今国朝歴世已二百余年以亲论之亦逓减矣故除初封亲王且姑照例袭俟三世而后再加详议外其屡朝支派之分列各藩者当立为定制以限之如亲王嫡长子例袭亲王矣嫡庶次子许封其四共五位焉郡王嫡长子例袭郡王矣嫡庶次子许封其二共三位焉镇辅奉国将军有嫡子许封其二无嫡子上许以庶子一人请封镇辅奉国中尉不论嫡庶许封一子以上各爵职如有生子数多不得尽封者请各士农工商使其自便有志读书者与民间俊秀子弟一体入学应举登名科甲者一如皇亲例止任外官其他力田通工等业从便生理可也或曰亲王之子例为郡王郡王之子例为镇国将军各将军中尉之子封者固得其所而不封者竟与齐民等不幸而生稍后则一体所分贵贱贫富逈然悬絶已为不情况读书必頼灯火之资经商必借贸迁之本力穑必得乎畆之授工艺不能无俯仰之累彼将何以为生耶臣以为宗女宗壻尚有婚资多者则给银百两今后合无将亲王之子不得封者至十六歳者赐之冠带仍给银六百两郡王之子不得封者至二十歳亦赐之冠带仍给银四百两将军中尉之子不得封者有志入学赐衣巾若止务生业不必槩赐各子仍给银二百两以上各子逓减处给则或仕或不仕咸有所赖似无失所之叹但于查勘一莭极当详慎庶无冒滥以滋妄费之弊耳或曰擅出城郭国有明禁今既任其生业则必不能出城郭恐为不可臣尝稽之祖训并无禁出城郭之文其所以禁之不使出郭者为近日放纵不法者设也茍能各务生业谨守王度一有不检稍加绳之虽出城何害也或曰宗室有罪例不加刑今既入仕受职与交易偾事一切贷之则贪婪凶纵凌弱暴寡益多事矣臣愚以为宗室不加刑责原非古道即宗室有罪而有司刑罚不加则大乱之道也夫人情有欲所以平其情而不乱者恃有司之法绳之耳今宗室一有小过不以有司治而动必奏请茍以锱铢斤两彼必忿争而欲闻之朝廷则往来劳费废时妨业彼小民者岂愿为之哉若复不较而姑纵之则锱铢不治千金可攫斤两不戒则腴田可侵故曰有司之法不行大乱之道也夫常人之爱子弟者必望师傅以夏楚以威之今之有司皆士大夫国朝之外傅也今之宗党皆皇家之苗裔族属之子弟也与其姑息而养成恶徳以就罪辟孰若教戒而造就成才以归于正之为愈哉且闻今之贫宗佣工隶卒无所不为匿名执役心捶楚是阳讳其名而隂受其辱也若显拔缙绅之列而均受举劾之公分授四民之业而平以市官之法此大公至正之道不足以言媿矣臣尝熟思而酌议如此一议继嗣查得郡王无嗣止许本支奉祀不得援兄终弟及之例近己申明人知共守惟亲王之嗣得以亲弟亲侄继袭臣愚以为亲王之得封谓其帝胄所以分天子之次子亲之欲其贵爱之欲其富故崇之以礼貌不使与兄弟同辈大相悬絶耳今子孙相继世世富贵固不必言但至乏嗣则统绪已絶即以本支奉祀使香火不灭亦已矣而何为又使亲弟亲侄继袭其爵哉彼亲弟亲侄自有夲等爵职何縁躐进王者之尊乎臣愚以为自今以来有絶嗣者止推伦序相应贤能着闻者一人管理府事虽有亲弟亲侄不得冒请复继王爵一别疏属查得国制郡王六世孙以下世授奉国中尉夫奉国中尉自亲王而推则七世矣自郡王而推则六世矣即自奉国中尉而推世世不改则与国终始将万世攷之古昔典礼莫备于周然周家五世外燕防庆问皆弗之及非薄之也亲亲之杀天秩夲然耳礼固有云五世而免杀同姓也六世亲族竭矣今至奉国中尉就非皇家袒免以下亲乎且祖庙之制亲尽则祧今我朝开国四祖肇基徳懿熈仁皆为藏主则于祖且然矣而况卑属乎臣于前欵议将中尉止封一子然奉国中尉世世皆封一子则恩数无穷亲疎无等揆诸古者六世亲竭之説大不侔矣合无今后奉国中尉授封一子再传而下不必赐封止将所生第一子给银壹百两使为资本至五世而止其余聴自便庶恩义并立而法制亦可逺及矣一议主君查得郡县主及郡县乡君各随父之差等请封初不限其数之多寡及至选配仪賔各有执事诰命禄米从人等项今男封既有限制合无将亲王之女止封其三郡王之女止封其二将军中尉之女各封其一主君之禄俱各照旧外其选配仪賔既有职事诰命列之官阶足为荣宠合将衣禄免给亦无不可以上各女有不尽封者仍各给以婚资使为赡用出自亲王者给银二百两出自郡王者给银一百两出自将军者给银八十两出自中尉者给银五十两选配之壻聴其自为生理其应举入仕者悉授外官宗女宗壻除己前者勿论外以后各宗女壻给银五十两之外不必另给冠带壻资一体聴其自便一议冒费查得冒妾子女擅婚子女革爵子女与一应庶人例虽皆不与封然其各子犹有不等口粮革去尤为便利但前项各宗各庶或有年已长成不堪读书及无产营运或骄惰逰荡不能生理者一旦革其口粮恐不聊生似亦圣世之弃人矣合无将以前者俱各照旧遵行外自今以后所生之子各宜预为教训聴其从便生理不必给以口粮则宗人不致告病而国家亦可以节无益之费矣一议擅婚查得宗室请封选婚必有本部题覆行选各宗选定之日奏结完备本部查明具覆方有勘合行令入府成婚若未经奏请而径自配偶成虽经奏请未经封号而先以成婚皆为擅婚擅婚之子例不得封嵗给米五十石仍本色折半兼支此定例也但各府擅婚最多皆不显言其或假揑奉到勘合或言遵照相沿旧例原未奏请淑宜安人等号此等名色虽各有不同皆属擅婚例无授封之理然彼既不肯自首其弊而奏抄到部必不能违例题覆则一切立案不行固其法之不得不然也夫各宗格于例而无繇申其愿臣等拘于法而难以徇其情乃有老大未婚而饔飱不给种种苦抑不可胜述者矣为今之计莫若使各宗自首明言其为擅婚之子照例给与夲等口粮士农工商仍聴其便自今以后生者止许赐名不必再给口粮聴其从宜生理可也伏候圣裁上下其章礼部尚书髙仪言元佐所奏凿凿可行但事体重大臣等不敢擅议请通行各王府将奏内事理虚心评议务求允当条列以闻容臣等再防诸臣熟议上请宸断行上从之
