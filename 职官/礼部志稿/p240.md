<!-- { "loadSidebar": true } -->
　　洪武元年十二月上以太嵗风云雷雨及岳镇海渎山川城隍诸神止合祭于城南诸神享祀之所未有坛壝专祀非隆敬神祗之道命礼官考古制以闻至是礼官奏太嵗者十二辰之神按说文嵗字从步从戌木星一嵗行一次歴十二辰而一周天若步然也自子至已为阳自午至亥为隂所谓太嵗十二辰也隂阳家说又有十二月将十二时所直之神若天乙天罡太乙功曹太冲之类虽不经见歴代用之唐宋不载祀典元每有大兴作祭太嵗月将日直时直于太史院至若风师雨师之祀则见于周官秦汉隋唐皆有祭天寳中又增雷师于雨师之次因升风雨雷师为中祀宋元因之　又按岳镇海渎之祀虞舜以四仲月巡狩而祭四岳东岳曰泰山四岳之所宗也故又曰岱宗南岳曰衡山西岳曰华山北岳曰恒山而未言五岳王制曰天子祭天下名山大川五岳四渎始有五岳之称葢以中岳嵩山并列也又周官小宗伯兆四望于四郊郑谓四望为五岳四镇四渎者江河淮济也四镇者东曰沂山西曰吴山南曰防稽北曰医无闾诗序又曰巡狩而祀四岳河海则又有四海之祭葢天子方望之事无所不通而岳镇海渎在诸侯封内诸侯亦各以其方祀之奏罢封建岳渎皆领于祀官及汉复建诸侯则侯国各祀其封内山川天子无预焉武帝时诸侯或分或废五岳皆在天子之邦宣帝时岳渎始有使者持节侍祠之礼由魏及隋岳镇海渎皆即其地立祠命有司致祭唐宋之制有命本界刺史县令之祠有因郊祀而望祭之祠又有遣使之祠元遣使祀岳镇海渎分东西南北中为五道　其天下山川之祀虞书曰望于山川徧于羣神周颂曰懐柔百神周礼小宗伯兆山川丘陵坟衍各因其方王制凡山川之小者其祭秩视伯男子刘向谓山川能生物出云雨施润泽品类以百数故视伯子男其在诸侯封内者诸侯又自祭之如楚祭睢漳晋祭恶池齐祭配林是已秦罢封建则皆领于祀官焉由汉唐以及宋元岳镇海渎之外又有其余山川之祀不独岳渎也　城隍之祀莫详其始先儒谓既有社矣不应复有城隍故唐李阳氷缙云城隍记谓祀典无之惟吴越有之然成都城隍祠太和中李徳裕所建张说有祭城隍文杜牧有祭黄州城隍文则不独吴越为然又芜湖城隍建于吴赤乌二年髙齐慕容俨梁武陵王祀城隍神皆书于史又不独唐而已宋以来其祀徧天下或锡庙额或颁封爵至或迁就傅防各指一人以为神之姓名如镇江庆元宁国太平华亭芜湖等郡邑皆以为纪信龙兴贑袁江吉建昌临江南康皆以为灌婴是矣张说祭荆州城隍文曰致和产物助天育人张九龄祭洪州城隍文曰城隍是保甿庶是依则前代崇祀之意有在也今国家开创之初尝以太嵗风云雷雨岳镇海渎及天下名山京都城隍及天下城隍皆祀于城南享祀之所既非专祀又屋而不坛非礼所宜考之唐制以立春后丑日祭风师于城东北立夏后申日祭雨雷于城东南以今观之天地之生物动之以风润之以雨发之以雷隂阳之几本一气使然而各以时别祭甚失享祀本意至于海岳之神其气亦流通畅达何有限隔今宜以太嵗风云雷雨诸天神合为一坛岳镇海渎及天下山川城隍诸地只合为一坛春秋专祀上从之遂定以惊蛰秋分日祭太嵗诸神以清明霜降日祀岳渎诸神坛据髙阜南向四面垣围坛髙二尺五寸方濶二丈五尺四出陛南向陛五级东西北向陛三级　祀天神则太嵗风云雷雨五位并南向位皆用太牢一笾豆各八簠簋各二酒尊三帛一乐用雅乐其仪先期一日皇帝服通天冠绛纱袍诣坛省牲诣神厨视鼎镬涤溉至日侵晨车驾至大次皇帝服通天冠绛纱袍侍仪司奏外辨太常卿引诣御位迎神协律郎举麾奏中和之曲太常卿奏谨具请行事再拜陪祭官皆再拜奠帛行初献礼乐奏保和之曲诣盥洗位晋圭盥帨出圭诣爵洗位涤爵诣酒尊位酌醴齐诣风云雷雨神位前上香奠帛乐奏安和之曲祭酒奠爵俯伏再拜次诣五岳五镇四海四渎神位前并如上仪皇帝初献第一坛将半分献行礼诣盥洗所盥帨诣爵所涤爵诣酒尊所酌酒诣各神位前奠帛奠爵再拜皇帝初献礼终诣读祝位跪读讫俯伏兴再拜复位行亚献礼乐奏肃和之曲各坛掌祭官搢笏斟酒于器太常奏再拜行终献礼乐奏凝和之曲各坛掌祭官搢笏斟酒于器太常卿奏再拜饮福受胙太常引皇帝诣饮福受胙位再拜跪搢圭祭酒饮福酒受胙出圭俯伏兴再拜复位分献官陪祭官皆再拜彻豆乐奏夀和之曲掌祭官各彻豆送神乐奏预和之曲皇帝再拜在位官皆再拜望燎乐奏熙和之曲太常卿奏请诣望燎位读祝官奉祝掌祭官奉牌位帛馔各诣燎坛燎毕奏礼毕还大次其乐章迎神云吉日良辰祀典式陈太嵗尊神雷雨风云濯濯厥灵昭鉴我心以以迎来格来歆奠帛云灵旗戾止有赫其威一念潜通幽明弗违有币在篚物薄而防神兮安留尚其飨之初献云神兮我留有荐必受享祀之初奠兹醴酒晨光初升祥征应何以侑觞乐陈雅奏亚献云我祀维何奉兹牺牲爰酌醴齐贰觞载升洋洋如在式燕以宁庶表微衷交于神明终献云执事有严品物斯祭黍稷非馨式将其意荐兹酒醴成我常祀神其顾歆永言乐只彻豆云春祈秋报率为我民我民之生赖于尔神惟神佑之康宁是臻祭祀云毕神其乐欣送神云三献礼终九成乐作神人以和既燕且乐云车风御灵光昭灼瞻望以思邈彼寥廓望燎云俎豆既彻礼乐已终神之云还倐将焉从以望以燎庶几感通时和嵗豊惟神之功　祀地只则五岳五镇四海四渎并列南向次钟山江东两淮两浙江西湖广山东山西河南陜西北平福建广东广西海南海北左右两江山川之神并都各府城隍外夷山川之神皆东西相望位皆用犊一羊一豕一笾豆各八簠簋各二酒尊三帛一乐用雅乐其乐章迎神云吉日良辰祀典式陈惟地之只百灵缤纷岳镇海渎山川城隍内而中国外及四方濯濯厥灵昭鉴我心以以迎来格来歆奠帛以下并同太嵗诸神庚戌命都督孙遇仙等一十八人祭天下岳镇海渎之神人赐冠带及衣二袭白金十两米十五石是日上服皮弁服御奉天殿礼官以香及祝文进上躬署御名以香祝授使者百官公服送至中书省使者就行香用黄金为合以贮之黄绮旛二白金二十五两以供市祭物牲用太牢币各从其方色其祝文　东岳曰惟神磅礴英灵叅赞化育位于东方为岳之首及出肤寸之云不崇朝而雨天下滋于稼苗民赖以生功被于世歴代帝王咸敦祀典或躬临以奉祭或遣使以伸忱朕充膺天命肇造丕基礼宜致祭今国治未周新附未抚或居以圗治或出而视师是用命使以表朕衷惟神鉴焉　西岳曰惟神气应金方灵钟兊位奠于西极屹立巍巍长物养民功被于世南岳曰惟神祝融诸峯奠彼南服崇髙峻极徳配离
　　明长物养民功被于世　北岳曰惟神镇并临代峙立朔方终始隂阳徳着悠久养民阜物功被寰中　中岳曰惟神嵩髙攸宅表此中区四岳依宗羣山环拱养民育物躬被寰中　东海曰惟神百川朝宗涵育深广钟灵坎德润衍震宗滋物养民功被于世　西海曰惟神灏灵所钟道里辽邈坎徳深广润衍兊方滋物养民功被于世　南海曰惟神环兹粤壤物钜灵钟坎德深大离明斯配润物养民功被于世　北海曰惟神防攸司遐逺莫即钟灵坎德奠位隂方润物养民功被于世江渎曰惟神岷蜀发源浩万里朝宗于海坎德灵
　　长润物养民泽被于世　河渎曰惟神发源昆崘亘络中土配精天汉坎徳灵长润物养民泽被于世　淮渎曰惟神源深桐柏演迤楚甸出云致雨润物养民坎德灵长泽被于世　济渎曰惟神沈浸覃懐功配三渎流澄荡浊坎徳灵长润物养民泽被于世　东镇曰惟神镇彼琅琊羣山所仰宣泽布气育秀钟灵生物养民功被于世　西镇曰惟神作镇汧阳羣山所仰宣泽布气育秀钟灵生物养民功被于世　南镇曰惟神作镇防稽羣山所仰宣泽布气育秀钟灵阜物养民功被于世　北镇曰惟神镇彼平营羣山所仰宣泽布气育秀钟灵阜物养民功被于世　中岳曰惟神镇彼霍邑三晋所瞻育秀畅灵奠兹中土生殖庶物功被寰宇余文并同东岳祭毕命鑴于石仍赐守祠者白金十两俾严奉无怠忽
　　定中祀五神仪
　　洪武二年九月乙巳诏以司中司命司民司禄及夀星五神为中祀每神祭用羊豕各一共用牛一命翰林院撰祝文　司中曰惟皇上帝降衷于民神实司之均其禀法予统临天下之初肇修祀事重念兴兵以来损伤甚众神其体天之命多产淳良以厚天下之俗　司命曰乾道变化各正性命惟神正直司其善恶予统临天下之初肇修祀事神其顺天之令赏善罚恶使下民知所劝戒　司民曰上帝好生育此下民亿兆之数神实司之予统临天下之初肇修祀事神其布天之德正直是与　司禄曰天生百谷以养下人惟人之禄神实司之予统临天下之初肇修祀事神其奉天之道俾余年谷丰登生人咸遂　夀星曰天有赏罚神实司之惟神正直善良者必増以夀凶暴者必减其算故上帝任之歴代之所崇祀予统临天下之初考诸旧典敬修祀事惟神无私以鉴以察以体上帝之命
　　享先农合祀诸神
　　洪武三年正月甲子享先农合祀太嵗四季月将风云雷雨岳镇海渎山川城隍旗纛诸神上初以太嵗风云雷雨皆天神以岳镇海渎天下山川城隍皆地只各为坛专祀于国城之南然祭之时日与其品物各不同至是复以风雷云雨岳镇海渎皆隂阳一气流行无间者遂合二坛而一之而増以四季月将旗纛诸神凡设坛十有九太嵗春夏秋冬四季月将为第一次风云雷雨次五岳次五镇次四海次四渎次京都钟山次江东山川次江西山川次湖广山川次淮东淮西山川次浙东浙西福建山川次广东广西海南海北山川次北平陜西山川次左江右江山川次山东山西河南河北山川次安南髙丽占城诸国山川次京都城隍次六纛大神旗纛大将五方旗神战船金皷铳礟弓弩飞鎗飞石阵前阵后诸神各坛之祭皆上躬自行礼先祭礼官奏祝文太嵗以下至四海凡五坛上称臣者请亲署名其钟山等神上称余者请令礼官代署上曰朋友书牍往来尚亲题姓名况神明乎必皆亲署及登坛太常司丞任以忠以实对上曰人臣爱君以道朕之于神惟恐诚敬未尽何敢惮劳汝当悉体朕意后勿复然
　　颁社稷坛制
　　洪武元年己丑颁社稷坛制于天下郡邑坛俱设于城西北右社左稷坛各方二丈五尺髙三尺四寸出陛三级社以石为主其形如钟长二尺五寸方一尺一寸剡其上培其下之半在坛之南方坛周围筑墙四面各二十五步祭用春秋二仲月上戊日各坛正配位各用笾四豆四簠簋各二豋铏各一俎二牲正配位共用羊豕各一
　　定神号
