<!-- { "loadSidebar": true } -->
　　隆庆四年礼部覆山西道御史陈文焕奏近来督学诸臣较士祗尚文艺而不察行检又或假讲学以躐虚声庇非类以示长厚以故士习益壊请严饬天下督学官务遵卧碑勅谕加意整饬试士之时必兼询徳行不得倡为讲学之名长奔竞之习上是之
　　学规
　　颁防学校卧碑
　　洪武十五年命礼部颁学校禁例十二条于天下一曰生员是非干已之大者毋轻诉于官二曰生员父母有过必恳告至于再三毋致陷父母于危辱三曰军国政事生员毋出位妄言四曰生员有学优才赡深明治体年及三十愿出仕者许敷陈王道讲明治化述为文辞先由教官考较果有可取以名上于有司然后赴阙以闻五曰为学之道必尊敬其师凡讲説须诚心聴受毋恃已长妄为辨难六曰为师者当体先贤竭忠训教以导愚防七曰生员勤惰有司严加考较奬其勤敏黜其顽惰斯为称职八曰在野贤人君子果能练达治体敷陈王道许其赴京面奏九曰民间寃抑等事自下而上陈诉不许蓦越十曰江西两浙江东之民多有代人诉者自今不许十一曰有罪充军安置之人毋妄建言十二曰十恶之事有干朝政实迹可验者许宻以闻其不遵者以违论仍命以所颁禁例防勒卧碑置于明伦堂之左
　　学例
　　除黜生追廪令
　　正统四年江西南安府知府林芉言比者提调学校佥事薛瑄建议凡生员疾病不堪教养者罢斥之追偿所给廪米臣窃以谓生徒有志于学不幸而有疾罢之可也至于廪给糜用于累嵗而追索于一朝固亦难矣且使其父兄惩偿纳之患而不能保其子弟之无疾虽有俊秀孰肯令其就学哉上是其言命礼部除其令
　　推广增广生例
　　正统十五年直鳯阳府知府杨瓒言我朝天开景运文教聿兴内建太学以储天下之英贤设儒学以育民间之俊秀府学额设廪增生员八十名州学六十名县学四十名此外聪明之士不得与者入学寄名以俟补增广之缺寄名者既众遇开科之际欲报增广名数已足欲报儒士则有司多方沮抑以此无路出身未免沧海遗珠之叹乞该部通行天下学校今后増广生员不拘额数但系本土人民子弟自愿入学读书聴府州县正官与学官公同考选俊秀者即收作增广生员凡遇开科考其学问优长者许令应试事下礼部议请令如有此等子弟准其入学待缺补充增广从之
　　奏处附学生
　　成化四年兵科给事中陈鹤言礼部奏准天下郡县学校廪增生员俱照旧额而革去附学生员夫地有广狭所生之才有多寡犹十指然不能以一律齐今一概拘以定额不无遗才自今附学生员宜考其文学不必拘其额数民间子弟取其俊秀不必拘其年嵗借曰今之入学者茍徒优免其家差役则不与优免可矣又况提调已有官而又令布按二司兼督之则委任不専何以责其成效事下礼部言古者十五而入大学岂可不拘年嵗其大府州县人才众多之处可以原拟增广附学之外量增二三十名以备补缺至若提调学校之官一时廵歴未易周徧若不许布按二司官提督劝勉学政不无愈废及言生员不许优免差役亦非旧制俱难准行从之
　　免生员充吏调
　　成化五年提调直学校监察御史陈炜奏原奉内生员考试不中者充吏臣惟生员吏典地位悬隔其不中者充吏以辱之是诚激昻振励之良法但其中顽愚不立者反幸此以为进身之阶以致年幼质敏者亦被习移仿效成风恬不知耻乞该部定议今后廪膳生员考退者不分年嵗久近俱免充吏悉发为民礼部覆奏宜从所请上是之命仍追其食过廪米
　　免廪生充吏追廪
　　成化八年七月提调北直学校监察御史阎禹锡奏近例北直学廪膳生员考黜者俱追廪米为民今奉俱充吏请停追廪之例礼部覆奏从之
　　造边方学乐器
　　成化十五年正月廵抚大同右副都御史李敏奏今天下学校俱有乐以侑祭孔子大同虽边方实总镇之所而乐独缺乞照例颁降或容臣制造令诸生习演奏用庶边方之逺得以观圣化之美甲胄之士亦得以习礼让之风上曰国家承平百有余年文教洽于逺迩大同虽边方用武之地诸生诵法孔子与内郡无异文庙侑祭可独无乐乎其亟令有司制造乐器俾本学生员习用之
　　简教职并学生
　　治十七年礼部主事彭缙奏请今后教职正官务选举人有学行者除授令照例防试入选果有异绩许选风宪其训导亦选举人及嵗贡有学行者为之俟有成绩量加擢用及正官到任之后宜令防府州县正官将本学生选访学行分为上中下等俟提学官廵歴至日复加考访于上中二等中取入举其下等则量黜罚之庶实学可得命所司看详以闻
　　考访学行三等
　　治十八年礼部覆祠祭司主事彭缙奏请令天下提学官严加督各学提调正官考访在学生员列为三等以学行兼茂者为上等学不逮行者次之若行不逮学或有行而全无学者居下籍记于公学行有进以次迁之提学官每遇嵗考叅据以为进退从之
　　奏沙汰不可行
　　嘉靖八年八月戊午朔给事中髙金以下诏欲沙汰天下生员因陈其不可遽行者有七大略谓储才贵豫求才贵广地方人才多寡不同附学人数岂可嫌其过于增廪但当责成提学官严加考较以杜冐滥不必尽行此法且言老稚凡庸非尽附学在廪增亦有之今惟沙汰附学未免有偏上责金不奉诏仍令礼部申谕各提学官务遵前诏廪增附学生员一体抡选其附学名额不必视廪增原数许量凖地方人才众寡为差
　　疏止沙汰令
　　嘉靖五年御史杨宜言迩者沙汰生员之令一下而督学使者奉行过刻略无爱惜之意其年少者以文词不工见黜长者以齿迈不容甚则浪据毁誉輙加摈弃沮父兄教子弟之念驱衣冠为田野之佣且史册所载有增广生员增置学舎者矣有沙汰天下僧尼者矣未闻有沙汰生员之名也迹其意指似与祖宗育才之心先王教人之法相背乞下明诏命所司加意作养毋徒以黜退为功上然之下礼部议覆如其言仍请申明祖宗卧碑及今所降谕榜之明伦堂使师生永为遵守毋庸更立条约専事繁苛令题不得破柝经义取之文则当崇雅黜浮而尤宜致重徳行其不率教始与众共斥之庶法令脩明而人才辈出诏从之
　　请禁沙汰生员
　　嘉靖十一年十月内礼部题该吏科都给事中李鳯来等称近来提学官遵奉新例沙汰生员奉行过刻乞要文教悯遗才等因抄呈到部臣等窃惟教化者治世之首务而学校者人才之所出也求之必广而养之以豫故上有随材成就之仁而下无甘于自弃之患古之治朝所以或增广太学诸生或增立学官弟子员书之史册俱为一时之盛事皇上圣徳中兴鋭精教化而建议之臣乃创为沙汰生员之例其提学官承望风防奉行太过将所该管府卫州县学生员或有未经考较輙据一时风闻访察及防名不到等项名目将在学生员不分年少可进及文行无玷之人一概尽行降黜毁誉失真贤否莫辨良才竟遗于寸朽斩伐先逮于萌芽堙塞化源沮防士气深为可惜今据给事中李凤来等所陈实系振举文教爱惜人才至意相应酌拟覆奉钦依通行天下抚按衙门令各府卫州县除经提学官嵗考以文理不通黜退过生员照例罢斥外其奏例沙汰之名一时防名访察遽尔递降黜退者尽行收录造成清册一本新任提学官至日通行起送查明复学肄业嵗考之时与在学诸生一体严加考试如果年力衰迈文词疵谬方行黜退其文学稍通年资可进者一体作养
　　学约
　　申饬抡士
　　宣徳二年行在礼部尚书胡濙言近奉谕学校之官所以立教兴贤必求其实效臣钦遵圣谕以近时学校之官弊天下郡县学应贡生员多是记诵文词不能通经兼以资质鄙猥不堪用者亦多此皆有司不精选择教官不勤教训是以学业无成徒费廪馔今拟令各处巡按监察御史同布政司按察司并提调官教官将生员公同考试食廪膳七年以上学无成效者发附近布政司直发附近州县充吏六年以下鄙猥无学者追还给过廪米罢斥为民其增广生员在京府学六十名在外府学四十名州县三十名县学二十名若民少之处不拘此例凡存留者必选敏聪俊秀能通文理者充数其才质鲁钝容貎鄙陋不通文理者充数其并额外多余俱黜为民不许狥私将有学者黜退无学者滥收其选留在学者务遵洪武中卧碑从师勤学有司一依旧例优免差徭若学舎倾頺即脩理提调官并教官必躬亲激劝严加训诲务在成材以备贡举庶不负朝廷建学育才之意从之
　　学校责提调
　　正统六年十二月山西应州儒学学正叶绶言人才之出本于学校学校之兴系于守令近年以来守令或非其人经年不为防阅朔望谒庙礼毕辄散虽有风宪官提调而里逺或一年一至或半年一至来则生员蹈袭陈言以图侥幸去则废弛如故略无忌惮宜严督府州县官不拘正佐但掌印者即当提调置文簿列生员姓名又立为签不时掲取四五拘至公防稽其所习经书课业或因公暇或因朔望严加防阅验其在否如一月三日不书夘或三次防不至者即皆斥退其提调风宪官按临所至察其防检公勤与劝惩无法者其考满书其职之称否仍禁约府州县官不得接受生徒餽送及旗帐立轴私衙徃来同席饮酒使生员有所畏重而不轻犯其令如此则学官于教法有可施之地生员不致懈怠而勉于进学皆成美材矣又言生员多刁泼奸诈顽狠险僻无亷耻礼义者藐慢师长龃龉教法以为智能乞礼部查洪武永乐间钦定学规事例并戒饬学校条欵备行提调学校御史等官刋置板榜于各处儒学张挂申明禁约永为遵守严加询访先将此等之徒不拘年月深浅一切以罪法斥使在学生员知所敬惧庻防日改月化而皆为贤良矣上纳其言命该部行之
　　修明学政十事
　　成化二年礼部尚书姚防等奏修明学政十事请榜谕天下学校永为遵守
　　一国家设学校陈教条本末具而体用周是即三代六徳六行六艺教人之法也奈何近年以来师道不立教法不行学者因循茍且不知用力于身心性命之学惟务口耳文字之习此人才所以不古若也自今各处提调学校官务须躬亲遍歴督率教官化导诸生选择子弟年十五六以下资质聪明俊秀者方许入学先教之以孝弟忠信礼义防耻俾存其心养其性语言端谨容止整肃次教之以四书本经熟读玩味讲觧精详俾义理透彻徐博之以歴代史鉴防知夫古今治乱之迹又次教之以律令筭法兵法射艺与夫农桑水利等事仍置三等簿籍考騐其徳行优文艺赡治事长者列上等簿或有徳行而劣经义有徳行经义而欠治事者列二等簿经义虽优治事虽长而徳行欠缺者列三等簿嵗课月考騐其所进循次而升之非上等二等不许科贡如有放肆妄诞嗜酒挟妓赌博盗窃出入官府起灭词讼説事过钱包揽物料挟制师长不守学规者悉皆黜退照例充吏为民若提调学校官不行躬亲遍歴严加考选审置等第勉励成效者聴廵按御史纠举拿问奏请降罚
