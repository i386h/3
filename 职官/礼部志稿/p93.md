<!-- { "loadSidebar": true } -->
　　凡各布政司府州县春秋仲月上旬择日同坛祭设三神位风云雷雨居中山川居左城隍居右【若府州县则称某府某州某县境内山川之神某府某州某县城隍之神】风云雷雨帛四山川帛二城隍帛一俱白色附郭府州县官止随班行礼不必别祭其祭物祭品献官及斋戒省牲陈设正祭迎神并与社稷礼同【但临祭时执事者先以毛血瘗于坎通赞不唱瘗毛血】奠帛初献先诣风云雷雨神位前次诣山川神位前次诣城隍神位前次诣读祝所亚献终献同初献【不唱奠帛读祝】饮福受胙其胙于风云雷雨神位前取羊一脚彻馔送神望燎亦同社稷仪【但改瘗字为燎字】　祝文维洪武某年岁次某月某朔某日某官某等敢昭告于风云雷雨之神某府州县境内山川之神某府州县城隍之神曰惟神妙用神机生育万物奠式民居足我民食某等钦承上命【职守方面布政司用忝职兹土府州县用】今当仲【春秋】谨具牲醴庶品用申常祭尚享
　　岳镇海渎帝王神庙
　　凡五岳五镇四海四渎及帝王陵庙已有取勘定拟致祭去处所在官司以春秋仲月上旬择日致祭近布政司者布政司官致祭近府州县者各府州县官致祭各用帛一五岳五镇四海各随方色四渎用黒色帝王陵庙用白色其牲物祭器仪注并与社稷同【如献官奠爵讫就读祝惟瘗毛血望燎与祀风云雷雨等神同其四海四渎祝帛俱沈水中毛血仍瘗之】　祝文五岳维神灵峙方岳钟秀厚祗主司生民其功允大时维仲【春秋】谨具牲醴庶品用申常祭尚享【如东岳则称曰东岳泰山之神西岳华山南岳衡山北岳恒山中岳嵩山皆仿此】　五镇维神钟秀崇高一方巨镇封表有年功着民社时维仲【春秋】谨具牲醴庶品用申常祭尚享【如东镇则称东镇沂山之神南镇会稽西镇吴山北镇医巫闾中镇霍山皆仿此】　四海维神灵钟坎德万水所宗功利甚广溥济斯民时维仲【春秋】谨具牲醴庶品用申常祭尚享【如东海则称东海之神西海南海北海皆仿此】　四渎维神钟德灵长发源成溪润泽所加溥利民物时维仲【春秋】谨具牲醴庶品用申常祭尚享【如淮渎则称东渎大淮之神西渎大河南渎大江北渎大济皆仿此】　歴代帝王陵寝维某帝王功加当时德垂后世陵寝所在仰止益防时维仲【春秋】谨具牲醴庶品用申祀典尚享
　　旗纛
　　凡各处守御官俱于公廨后筑坛立旗纛庙设军牙六旗纛神位春祭用惊蛰日秋祭用霜降日祭物用羊一豕一帛一白色祝一香烛酒果先期各官斋戒一日至日守御长官武服行三献礼若出师则取旗纛以祭班师则仍置于庙仪注与社稷同但瘗毛血望燎与风云雷雨等神同　祝文维神正直无私指挥军士助扬威武皆防神功某等钦承上命守御兹土惟兹仲【春秋】谨以牲醴庶品用申常祭尚享
　　以上各项祭祀坛庙宰牲房屋牲帛日期并依已定制度合用牲匣笾豆簠簋尊爵盥洗等器并如社稷坛様制办成造但案桌用高桌
　　祭厉
　　凡各府州县每岁春清明日秋七月十五日冬十月初一日祭无祀鬼神其坛设城北郊间府州名郡厉县名邑厉祭物牲用羊三豕三饭米三石香烛纸随用　仪注先期三日主祭官斋沐更衣【用常服】备香烛酒果诣本处城隍发告文通赞者赞鞠躬拜兴拜兴平身诣神位前跪进爵献爵奠爵俯伏兴平身复位鞠躬拜兴拜兴平身焚告文礼毕至日设城隍位于坛上祭物用羊一豕一设无祀鬼神于坛下左右【如府则曰本府境内无祀鬼神】祭物用羊二豕二解置于器同羮飰等铺设各鬼神位前执事者陈设毕通赞唱执事者各就位陪祭官各就位主祭官就位鞠躬拜兴拜兴拜兴拜兴平身诣神位前跪三献酒俯伏兴平身复位读祭文讫鞠躬拜兴拜兴拜兴拜兴平身以祭文同纸焚讫赞礼毕　祭文维洪武某年某月某日某府官某遵承礼部劄付为祭祀本府阖境无祀鬼神等众事该钦奉皇帝圣防普天之下后土之上无不有人无不有鬼神人鬼之道幽明虽殊其理则一故天下之广兆民之众必立君以主之君总其大又设官分职于府州县以各长之各府州县又于每一百戸内设一里长以纲领之上下之职纲纪不紊此治人之法如此天子祭天地神只及天下山川王国各府州县祭境内山川及祀典神只庶民祭其祖先及里社土谷之神上下之礼各有等第此事神之道如此尚念冥冥之中无祀鬼神昔为生民未知何故而殁其间有遭兵刃而横伤者有死于水火盗贼者有被人取讨而逼死者有被人强夺妻妾而死者有遭刑祸而负屈死者有天灾流行而疫死者有为猛兽毒虫所害者有为饥饿冻死者有为战鬭而殒身者有因危急而自缢者有因墙屋倾隤而压死者有死后无子孙者此等鬼魂或终于前代或没于近世或兵戈扰攘流移于他乡或人烟断絶久缺其祭祀姓名泯没于一时祀典无闻而不载此等孤魂死无所依精魄未散结为隂灵或依草附木或作为妖怪悲号于星月之下呻吟于风雨之时凡遇人间令节心思阳世魂杳杳以无归身堕沈沦意悬悬而望祭兴言及此怜其凄惨故勑天下有司依时享祭在京都有泰厉之祭在王国有国厉之祭在各府州有郡厉之祭在各县有邑厉之祭在一里又各有乡厉之祭期于神依人而血食人敬神而知礼仍命本处城隍以主此祭钦奉如此今某等不敢有违谨设坛于城北以三月清明日七月十五日十月一日置备牲醴羮饭专祭本府合境无祀鬼神等众灵其不昧永享此祭凡我一府境内人民傥有忤逆不孝不敬六亲者有奸盗诈伪不畏公法者有拗曲作直欺压良善者有躱避差徭靠损贫戸者似此顽恶奸邪不良之徒神必报于城隍发露其事使遭官府轻则笞决杖断不得号为良民重则徒流绞斩不得生还乡里若事未发露必遭隂谴使举家并染瘟疫六畜田蚕不利如有孝顺父母和睦亲族畏惧官府遵守礼法不作非为良善正直之人神必达之城隍隂加防佑使其家道安和农事顺序父母妻子保守乡里我等合府官吏如有上欺朝廷下枉良善贪财作蠧政害民者灵必无私一体昭报如此则鬼神有鉴察之明官府非谄谀之祭尚享　告城隍文某府遵承礼部劄付为祭祀本府无祀鬼神事该钦奉皇帝圣防普天之下后土之上无不有人无不有鬼神人鬼之道幽明虽殊其理则一今国家治民事神已有定制尚念防冥之中无祀鬼神【昔为生民以下至依时享祭并与前同但无在京都等七句】命本处城隍以主此祭镇控坛塲鉴察诸神等类其中果有生为良善误遭刑祸死于无辜者神当达于所司使之还生中国永享太平之福如有素为凶顽身死刑宪虽获善终亦出侥幸神当达于所司屏之四裔善恶之报神必无私钦奉如此今某等不敢有违谨于某年某月某日于城北设坛置备牲酒羮饭享祭本府无祀鬼神等众然幽明异境人力难为必资神力庶得感通今特移文于神先期分遣诸将召集本府合境鬼灵等众至日悉赴坛所普享一祭神当钦承勑命镇控坛场鉴察善恶无私昭报为此合行移牒请照验钦依施行
　　里社
　　凡各处乡村人民每里一百尸内立坛一所祀五土五谷之神专为祈祷雨旸时若五谷丰登每岁一户轮当会首常川洁净坛遇春秋二社预期率办祭物至日约聚祭祀其祭用一羊一豕酒果香烛随用祭毕就行会饮会中先令一人读抑强扶弱之誓其词曰凡我同里之人各遵守礼法毋恃力凌弱违者先共制之然后经官或贫无可赡周急其家三年不立不使与会其婚姻丧葬有乏随力相助如不从众及犯奸盗诈伪一切非为之人并不许入会读誓词毕长幼以次就位尽欢而退务在恭敬神明和睦乡里以厚风俗　仪注前祭一日会首及预祭之人各斋戒一日会首前遣执事人扫除坛所为瘗坎于坛所之西北方深取足容物会首洗涤厨房镬器以净室为馔所至晩宰牲执事者以楪取毛血与祭器俱寘于馔所【祭器俱用甆瓦器】祭日未明执事者于厨中烹牲设五土五谷神位于坛上五土居东五谷居西设读祝所于坛上居中间设会首拜位于坛下俱南向设预祭人位于其后设引礼及诸执事人位又于其后执事者于馔所实祭物于楪内解牲体置于二俎置酒于尊书祝文于纸祭物既备执事者各捧设于神位前燃香明烛自会首以下各服常服盥手入就拜位立定执事者执壶于尊中取酒立于五土神位之左引礼者唱鞠躬拜兴拜兴平身会首以下皆鞠躬拜兴拜兴平身执事者取毛血瘗于坎中引礼引会首诣五土神位前唱跪会首诣五土神位前跪举杯执壶者斟酒引礼唱三祭酒会首三祭酒讫引礼唱俯伏兴平身执壶者诣五谷神位之左引礼引会首诣五谷神位前唱跪会首诣五谷神位前跪举杯执壶者斟酒引礼唱三祭酒会首三祭酒讫引礼唱俯伏兴平身会首俯伏兴平身引礼唱就读祝所读祝者取祝立于读祝位之左会首诣读祝所引礼唱跪会首跪唱读祝读祝者跪读祝讫兴置祝于案引礼唱俯伏兴平身会首俯伏兴平身引礼唱复位会首复位引礼唱鞠躬拜兴拜兴平身会首以下皆鞠躬拜兴拜兴平身执事者撤祭物读祝者取祝文焚瘗于坎所礼毕行会饮誓文礼　祝文维洪武某年岁次某月某朔某日某府某州某县某乡某里某人等谨致祭于五土之神五谷之神曰维神叅赞造化发育万物凡我庶民悉赖生殖时维仲【春东作方兴秋岁事有成】谨具牲醴恭申【祈告报祭】伏愿雨旸时若五谷丰登官赋足供民食充裕神其鉴知尚享
　　乡厉
　　凡各乡村每里一百戸内立坛一所祭无祀鬼神专祈祷民庶安康孳畜蕃盛每岁三祭春清明日秋七月十五日冬十月一日祭物牲酒随乡俗置办具轮流会首及祭毕会饮读誓等仪与祭里社同　祭文某县某乡某村某里某社里长某人承本县官裁防该钦奉皇帝圣防【以下文与祭厉同】今某等不敢有违谨设坛于本里【以三月清明日七月十五日十月一日】率领某人等百家联名于此寘备羮饭肴物祭于本里无祀鬼神等众灵其不昧依期来享凡我一里之中百家之内傥有忤逆不孝【以下并同前祭厉文但无我等合府官吏至一体昭报一款】如此则鬼神有鉴察之明我民无谄谀之祭灵其无私永垂昭格尚享　祭告城隍文某府某县某乡某村某里里长某人率领某里人民某人等联名谨具状告于本县城隍之神今来某等承奉县官裁防遵依上司所行为祭祀本乡无祀鬼神事该钦奉皇帝圣防【以下文与前告城隍同但省无杞鬼神至作为妖怪一段为有等不在典祀之神不得血食之鬼魂无所依私显灵怪四句又省凡遇人间六句依时享祭下加乡村里社一年三祭八字命本处城隍改仍命以礼请本处城隍生为凶恶生字改素字神当达于所司屏之四裔改神必屏之四裔此外并同】今某等不敢有违钦依于某年某月某日就本里设坛谨备羮饭肴物祭享于本乡无祀鬼神等众然幽明异境人力难为必资神力庶得感通今特防诚告于神先期分遣诸将徧歴所在招集本里鬼灵等众至日悉赴坛所受祭神当钦承勑命镇控坛场鉴察善恶无私昭报为此谨具状告于本县城隍之神俯垂昭鉴谨状
　　凡在外祀典杂例
