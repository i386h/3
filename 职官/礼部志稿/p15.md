<!-- { "loadSidebar": true } -->
　　十年正月谕礼部曰朕思郊庙之祀未有不同所以尊事天地祖宗者也惟太庙享祀制宜未称孝敬之情仰惟朕太祖髙皇帝重辟宇宙肇运开基圣德丰隆神功伟盛顾不得南靣居尊甚非所宜当朕圣祖在御徳祖居尊其在今日当以朕圣祖为始祖居始祖之位每嵗孟春行特享之礼自太宗而下并各居一幄而仍同日行礼其夏秋冬三享仍于太祖之室相向行时祫礼如今之制仍季冬行大祫礼以德祖居尊及懿仁三庙合享于太庙亲王功臣俱配食于两庑嵗暮自是节祭归之奉先殿行礼世庙止行四时之享罢嵗暮之祭亦归之崇先殿行礼即择日预告具仪来闻钦哉故谕十三年八月以南京太庙灾召礼部尚书夏言至平台赐之令宣示府部衙门集议重建事宜曰南京太庙或建或弗建宜何所定朕惟太宗既迁北都为子孙万世之业则南京太庙不必重有或谓太祖初定之都子孙当思慕功徳不可废朕则以太祖定北都传已六宗矣能守祖宗洪业传之无穷岂有南北之分也即太宗所定都太祖在天之灵未甞不歆顾于斯且一天下作二主二庙岂合礼与义哉今又谓承天尚有献考庙将非薄祖厚亲欤朕则曰承天之庙孝宗所命建藩旧邸也故不敢去之亦犹南京奉先殿之比与此世庙不同且今南京秪存百官有司不廵幸不举时祀徒有庙社耳此与周家三都三庙之同建者今昔意气不侔也况祖宗神灵惟于子孙是依是凭岂有隔数千里之逺能将朕之诚敬乎今北立万世之业则当为万世之图使其専一于此庶防太祖永歆必不以再建庙为歆也尔诸臣其集议之言退而集廷臣议请以南京香火并于奉先殿其太庙遗址仿古坛墠遗意髙筑墙垣谨同啓闭以致尊严上曰南京香火并进膳之仪礼部查议以闻其原庙址如议筑垣时加廵守并各廨宇永不得修整着为令其在京庙制速处物料择日兴工承天家庙勿称庙可仿奉先殿意曰隆庆殿用别轻重之意十七年十月上以天垂景云躬叩元极寳殿毕诣南郊以恭上上帝尊称预告于天神地祗还御奉天殿谕礼部曰朕以支服借皇考圣母积徳乃大防天眷嗣主华夏十复七载一政无为独怀感戴大造之仁祖本之重可无仰酬于心今乃特竭朕左右谘谋于三五大臣且合词同情闻之臣庶敢以一念之防上报兆命之主兹已同卿等预告于神祗恭取来月朔旦亲率臣民趋诣南郊拜上皇天上帝防号册表于圜丘是午复诣太庙加尊髙皇帝御諡圣号为太祖开天行道肇纪立极大圣至神仁文义武俊徳成功髙皇帝髙皇后慈諡懿号为孝慈贞化哲顺仁徽成天育圣至德髙皇后庶报天报祖之防诚聊以少罄焉尔礼部恭具大仪来闻敬哉敬哉
　　二十一年四月谕礼部曰朕惟三代之礼至周大备后世治不古若乃因陋就简焉朕究览古初斟酌百代惟文武是宪是式故郊正分祝庙隆特享宋儒朱熹所谓大事者朕崇重之惟是季秋大享于眀堂此周礼重典与郊祀并者也数嵗以享地未定特举祭于元德寳殿朕诚有未尽惟兹南郊旧殿原为大祀之所今礼既是正则固搆不当防留昨嵗已令有司悉撤之朕自昨制象立为殿恭荐名曰泰享用昭寅奉上帝之意二十二年十一月谕礼工二部曰朕惟礼时为大祀典国之大事也茍不安于人心终难协夫礼义我家国宗庙之制自太祖肇基之初首肇四亲庙其后更制时奉殷荐同乎一室当其始事岂不博采遐观卒从同堂异室之规以示酌古凖今之义暨我成祖定制于兹庙寝之营率遵其旧百数十年以祫以享缉于纯嘏则有繇然夫萃之为享其则不逺曩因廷臣之议咸称七庙之文是用创兴以从周典乃所司讨论不详区画失当成祖以六世未尽之亲而迁世室不获奉于三昭仁宗以穆位有常之主而移就左营遂致紊于班祔武宗朕兄也不得同为一世顾居七庙之中有妨七世之祀揆之古义斯为戾往者回禄之警天与祖宗实合朕心兹当重建之辰所当厘正以图鼎新又我皇考睿宗庙于都宫之外朕毎事庙中考庙未备岂有四亲之内而可缺考乎虽每于祫祭同享而奉主往来深为凟扰兹礼官等防议欲奉处于孝宗同庙虽为兄弟同世之义然题匾各残终未为妥朕是究是图惟遵先制其永无愆夫礼非天降乃起人情祖宗列圣懽聚一堂斯实时义之为顺者兹当建立新庙仍复旧制前为太庙后为寝又后为祧时祫祭享奉太祖髙皇帝正位南靣奉迎成祖及羣庙我皇考睿宗献皇帝神主俱同堂而序享献既毕则奉列圣主各归于寝庶昭穆以眀世次不紊列圣在天之灵惟忻鉴享而克伸朕瞻事孝享之诚矣可如期兴建尔礼工二部如奉行
　　二十四年六月礼部奏庙工大体已完细节未备乞暂举秋享之礼于景神殿上曰太庙之工尔軰原计以秋祭时可成今既告成更又何待朕虽非长者而自为变诈其何以交于神眀昭穆不序何得成王礼其亟择日安主具仪以上朕疾不能躬事或命太子或命官摄行其仪节一如先庙之旧后所増诸仪悉除之
　　宗室之训
　　嘉靖元年五月上谕礼部曰各王府宗室应奏事情止许啓王代奏不得私自来京先朝眀有禁例近多越闗妄奏甚至子讦其父不遵祖训伤败伦理莫大于是今后违犯者原词一切不行遣官伴送回府止给口粮脚力不许沿途需索轿马供应通谕各王府知之
　　斥斋醮之训
　　嘉靖六年七月上谕辅臣曰朕思每年初度该衙门援例请于朝天等宫建斋以为祈夀福者夫人君欲夀非事斋醮以能致之果能敬事上天凡所戕身伐命之事一切致谨焉则必得夀年长永奚可斋醮为事乎今欲将内三经厰外二寺凡遇景命初度一应斋事悉行革去止着朝天宫建斋醮如故其两宫景命等日皆照旧行夫革三厰二寺之斋者所谓省一分有一分之益存一宫之醮者盖仿春祈秋报之意朕此意欲言之已久而恐人讥朕偏尚特与卿等言之庶见崇正之意
　　黜奉释之训
　　嘉靖八年正月上谕辅臣曰近年内府禁重地累被火烧毁官房数多所致之繇非一前日幸夀所谓虽未必无其实因奉释事为本亦饮酒酣醉所致内府官长随等家多有事此者每作其事朕多闻之夫事佛以求福也而反为灾害惜乎下愚之为也朕故于防内言多而所司为害勿肯及此卿等看其二防稿孰可来行
　　亲蚕之训
　　嘉靖九年正月皇后行亲蚕之礼上嘉纳之谕辅臣曰今日言之奏甚好朕每在宫中恒言及此亦甞谕皇后曰汝但知玉食绣服之充口餙体却不知成此者辛苦万状也又朕每以服上进圣母请尚用圣母谕朕曰吾何德获今日之奉养但我纵服一素衣亦甚爱惜这等黄色锦防湏有时服之岂可轻用朕对奏此袍服慈亲正当尚用何至久服之者不一易之圣母又曰且只说昔日岂有此等衣服固皇帝尊奉亦不敢过用了朕拜奏圣母德庆延于小子乃有今日非圣贤不能念旧日之事今慈意如此子不敢顺承尊训或进一食亦是如此夫圣母性自天成固为来者之法皇后恐不可不使之知农桑勤苦故朕纳夏言所奏可着李时承朕意焉
　　选嫔之训
　　嘉靖十年十二月锦衣卫百户费洪以皇嗣未生请于京城内外慎选淑女以备九嫔礼部请遣官于南北直河南山东广东求之上曰慎选淑女本为广嗣之计朕恐遣官四出重扰百姓又恐不识者谓朕好色苐如洪奏于京城内外选择如果无人再议奏请
　　饬礼之训
　　嘉靖九年二月都察院右都御史汪鋐以风俗奢侈奏请刋大眀令典礼仪定式及皇上新降谕有违令者以法防之上曰礼所以辨上下定民志故官民服饰房舎器用祖宗皆有品第着为定式近者贪官豪民陵节犯分日奢侈尅剥兼并职此之繇其令在京廵城御史在外廵按御史检察不法者具状以闻
　　却贺之训
　　嘉靖七年以甘露降遣武定侯郭勲诣郊坛告谢天地上乃躬谢于廷陛羣臣请贺上谕辅臣曰卿等以上天垂降寳露为朕所致览奏而中惭且愧焉况今灾变屡作民不聊生卿等请贺虽出忠诚苐朕心勿安也卿等可钦承止贺以称朕祗谨天戒之意
　　祈谷之训
　　嘉靖十七年正月行祈谷礼于圜丘命武定侯郭勋代上谕辅臣曰卿等谓祈糓礼宜暂命官具见爱朕至意然朕思大报未亲时又有外臣在故欲躬事耳若论出入大庙丘坛上下自惟礼多但熟思朕既遵复祖制不三五年即偷安自逸且自十三年患咳六旬乃愈三四年间体力复不如故又昨冬连患足疮兼耳鸣心跳神思不爽又不如前气积成痼即今兹恙増甚朕心得有一日之宁乎故朝政之废嵗不及旬日虽此身如逸中心不敢畧怠所感者皇天洪眷太祖圣德故支维之冲君得有此十六及頼卿等竭心以賛耳今朕宜理疾祈糓之典卿勋宜思尽处恭防代朕行礼卿言仍督礼仪勿怠即録付春官及徧示诸司知之
　　祈年之训
　　嘉靖三十年四月设祈年醮典于朝天等寺谕礼部曰四民之中惟农为重而且防苦朕兹为民祈福臣佐君理民不宜欺怠诸司其以实奉行之毋慢
　　祈雪之训
　　嘉靖三十三年十二月以冬深无雪遣文武大臣英国公张溶等祭祷各宫庙是日礼部类奏灾异上曰灾异屡见仁爱下垂朕敢不仰承天意尔内外臣工未宜一以归上湏分理有责若能同寅恤民和乃职岂感动即今祷雪之日为始各青衣办事九日思省以诚勿但日已礼部以祷雪未应请令百官斋戒顺天府官祈祷上曰朕钦天命奉天时事上元膺洪佑不敢自负自兹冬未雪不容不祷朕不敢要速效于神况夏秋雨水过多但五谷之精乃寳也朕诚不可自废今举祈保醮令百官斋戒停常封三日该府率属防祷勿怠
　　册使之训
　　嘉靖二十三年十二月礼部言勲臣奉使册封多不法请防严禁上曰册封大礼命官各宜仰体朝廷亲亲至意遵守礼法约束从人所过不得骚扰驿传还报不得迁延违者听廵按御史举奏
　　掩骼之训
　　嘉靖二十四年八月训礼部朕思京城九门地大人众多有死丧贫难不能塟者或有四方客死不能归者暴露尸体朕体悯焉五城御史其督率各该官役以义地收瘗之
　　恤疫之训
　　嘉靖三十三年四月都城内外大疫上闻之谕礼部曰时疫太甚死亡塞道朕为之恻然其令太医院发药户部同锦衣官以米五千石煑粥疗济用副朕好生之意死者官给蓆藁令所在居民收瘗之
　　建宫之训
　　嘉靖十五年四月上谕礼部曰朕恭建郊坛庙寝所以上事天地祖宗今复思太皇太后二宫我皇祖原未有制今曰清宁者所居虽无其人可无其所是非母后所居也曰仁者夀乃统于乾清宫者非母后之宫今朕拟将清宁宫存储居之地后即半作太皇太后宫一区仁夀宫故址并除释殿之地作皇太后宫一区以备皇祖一代之制亦非妄举已复谕礼部朕恭备祖宗一代之制命建慈庆宫为太皇太后居慈宁宫为皇太后居令工有次苐以慈宁奉圣母章圣皇太后以慈庆奉皇伯母昭圣皇太后一应供张悉取给内府如祖宗例行着为令
　　丧礼之训
　　嘉靖十八年正月上谕辅臣曰朕昨居丧理疾阅礼记檀弓等篇其所着礼仪制度俱不归一又不载天子全仪虽曰三年之丧通于上下而今昔亦自有大不同者朕数有义意在是苐以皇祖所定未有全文每遇帝后之丧亦未免因仍为礼至于冠裳衰绖所司之制亦各不一卿等试与礼官考定之自初丧至除服冠裳轻重之制具为仪节俾归至当于是礼部议丧服诸制奏之上令更加考定画图注释并祭塟全仪编辑成书备览
　　迁陵之训
