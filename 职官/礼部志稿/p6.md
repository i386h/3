<!-- { "loadSidebar": true } -->
　　永乐三年五月上以代宁秦晋永兴高平平阳诸王所为过失日多思豫训戒以全亲亲之义赐书周楚齐蜀等王曰易曰履霜坚氷至孔子释之其所由来者渐矣由辨之不早辨也故凡事虑于未萌则有益论于己然则无及我皇考太祖皇帝创业垂綂为子孙帝王万世之计惟欲本支各尽其道朝廷笃于亲亲藩国重于守法朝廷之纪纲明正亲藩不龃龉于其间藩国之礼节不逾朝廷不苛责于其上恩不至于掩义义不至于伤恩宗社永有磐石之安亲藩同享无疆之福此皇考立法之意亦吾继述之意而诸弟侄之意亦皆然也吾尝思之朝廷不能笃亲亲之道是不孝于祖宗不友于兄弟不慈于子侄弃仁背义咎孰大焉昔建文尝蹈此失矣吾即位以来恒切戒此闲居独处教诏子孙亦惟在骨肉手足之恩不可为非礼苛责之事言出乎口心通乎天地鬼神盖吾躬尝奉藩岂其不能身体其事哉夫为藩国者亦当体朝廷之心而亮其诚天下之事至繁一人之精力有限智识岂能悉周区画岂能悉当若吾于兄弟子侄行有未至亦宜以情恕之比代宁秦晋永兴髙平平阳诸王不亮吾心稍不顺意内懐怏怏或聼小人教诱为非甚者诸怨谤魇镇所为不知不仁固少年寡学之过吾恐伤同气已皆容忍不问然此特私恩耳为君之道必正公义而后有以服天下况法度者皇考之法度吾嗣位而不能守之又何以服天下之心故虽不可亏亲亲之私恩亦不敢废天下之公义夙夜思之事有两难欲直言其故使之图改则恐伤恩欲隠忍不言将来积过愈深理不得容是防之于罪也至此非惟吾心不能自安天下之人亦谓吾徒能爱之而不能敎之养成其过故皆直言以戒之矣虽未能必其不逆于心若有谅吾之意信而从之他日徳成名立享其安乐与国家同久岂不两尽其美哉兹特遣书陈布悃欵继今之后吾惟常念亲亲之恩勿替诸弟侄亦惟常念皇考之法具在各尽其道共保富贵岂有涯哉吾之所言天地鬼神鉴临在上惟宗国诸王亮之亮之永乐三年七月赐书周王橚曰比各府县録周府长史司榜文来奏夫朝廷与王府体不同长史专理王府事岂得遍行号令于封外与朝廷等一家有一家之尊一国有一国之尊天下有天下之尊卑不逾尊古之制也今贤弟居国如诸子擅行号令于国中其亦可乎若奸人造此离间骨肉即具实以闻当防治之如实贤弟所命则速遣人收还仍严戒长史行事存大体毋贻人讥议
　　永乐八年十月周王橚于国中作殿奉祀太祖高皇帝上闻之赐书曰礼支子不祭王国庙祀则肇于始封之王太祖高皇帝之祀朝廷自有宗庙王今祀于国中过矣孔子曰祭之以礼若不得为而为之不可为孝王其审礼而行毋贻物议
　　永乐九年二月勑戒秦王尚炳曰昔周天子遣使赐齐桓公胙且命勿下拜桓公对曰天威不违顔咫尺小白敢贪天子之命无下拜遂下拜登受春秋书以示褒遣使赐晋侯命晋侯受玉惰使者归曰晋侯其无后乎成肃公受脤于社不敬刘康公曰成子惰弃其命矣后皆不得其终春秋书以示戒比屡遣人赍符赴王国王不出迎但令内监取入及出见使者又侮慢不一此皆王不学之过不学何由达礼致王于此者皆长史纪善典仪之失职也其械送京师王自今勉力学问庶防寡过永乐十年二月勑靖江王府辅国将军賛亿曰监察御史言尔交通卫卒以钱贷民多取利息至系人妻孥逼胁鬻居以偿所负古畜马乗不察于鸡豚伐氷之家不畜牛羊百乗之家不畜聚敛之臣国家旧制四品以上官不得与民争利汝宗室之亲乃恣肆如此果尔所为则赴京面陈若左右小人假尔名为之即械送京师永乐元年十月勑晋府长史龙镡等曰朝廷封建亲藩而选贤命材为之辅导兾以賛成徳善不至于有过也古之为人臣者无外交今王府擅与西畨往来又私以车逓送王年少寡学而不知古长史儒者谓不知古乎廷臣皆欲寘汝于法朕恐伤亲亲之意姑宥不问今后慎无复尔戒之戒之
　　永乐十五年十二月勑戒永和王济烺曰凢朝廷仪物制度等差截然不可违越比尔擅造印章僭用龟纽龟纽惟亲王之寳用之尔擅为之越礼分矣以尔年少及念尔父同气之故姑宥不问自今宜谨遵礼法毋蹈前过
　　戒外戚之训
　　永乐二年四月春坊官劾奏中军都督佥事李谅于文华殿早朝百官班退之后谅独进啓事有违礼法请治谅罪上命姑宥之勑谕谅曰朝廷之法公于天下不以亲踈有间朝仪凡百官谒东宫偕进偕退不许独留私见乃谨始防防之道令行之初尔首犯之帝王行法先于贵近朕念亲亲之故曲宥不问其戒之慎之非分之恩不可再得尔其钦哉
　　永乐四年八月赐赵王髙燧曰比闻都指挥欵台乘马过驸马都尉广平侯袁容之门容怒其不下棰楚几死欵台靖难功臣岂当非礼陵辱尔非不知亦不以闻自洪武以来往来驸马之门何尝有下马之令晋王敦为驸马纵恣暴横卒以悖逆灭亡覆辙在前可再蹈乎此书观毕仍以示容其受使令辱欵台之人械送京师
　　廵狩望祭之训
　　永乐七年正月上谓礼部臣曰朕今廵狩盖古人省方观民之意服食之物皆偹以行都无取于民尚虑有司不体朕心妄有科扰使民未见徳而先受害者必不宥之其遣使先谕道途所经及北京所属郡县朕至日止令正官一员朝见毋骚扰百姓
　　永乐七年三月朔车驾廵狩北京驻跸东平州望祭泰山毕顾侍臣曰昔舜廵狩至泰山举祀礼觐诸侯一正朔考制度而已盖欲使天下同风后来秦皇汉武皆生侈心登封泰山建立功徳以夸示后世终不免后世之非议我太祖皇帝一天下立法制五六十年国不异政家不殊俗朕谨遵成宪此行亦惟欲亲廵抚使军民各得其所耳侍臣顿首曰陛下守太祖之法而以尧舜为心天下苍生实受其福彼秦皇汉武何足道哉
　　科试之训
　　永乐二年二月礼部奏请防试选士之数上问洪武中所选几何尚书李至刚对曰各科不同多者四百余人少者三百人上曰朕初即位取士姑凖其多者后不为例又曰学者成材亦难当取其大畧其细如十分中有一二分语疵而不害理亦可偹数然科举是国家取人材第一路不可滥且文体毋尚虗浮惟取朴实
　　永乐十年二月命礼部尚书吕震谕考试官杨士竒金幼孜曰数科士颇多不免玉石杂进今取无过百人其务精择収散木累百不若得良材一株也
　　学校之训
　　永乐二年二月礼部奏北方嵗贡生员入学十年考不中式者例当充吏上曰人心志舒泰则能学四体不劳则能学衣食温饱则能学责人之功当量其力论人之罪当明其情北方近三四年间兵戈扰攘诸生舍俎豆而事军旅飞刍挽粟之劳奔走流离之苦岂暇于学今考不中者可发囬原学补其废学年数以俟再试不中如例处之
　　永乐三年八月上谕礼部臣曰学校育才以资任用太祖高皇帝内设国子监外设府州县学选用师范教育俊秀严立教法丰廪蠲徭期待甚至建文以来学校废弛所司又不督励虗縻廪禄尔礼部宜申明旧规俾师教无阙士学有成庶几国家得贤材之用
　　永乐四年四月礼部言广西嵗贡生员考不中式者二人于法学官罚俸一年提学官当杖上曰逺方之人渐化者浅教道未行不可槩论夫立法虽有定论行法当量人情有定论则民知所守量人情则民用不寃姑宥之生员遣归进学再贡不中式一论如法
　　永乐十年三月云南布政司左参议吕名善言武定寻甸广西三府居民繁庶请设学校从之上谓礼部臣曰学校风化所系人性之善蛮夷与中国无异在上之人作兴之耳
　　永乐十五年三月颁五经四书性理大全书于六部并两京国子监及天下郡县学上谓礼部臣曰此书学者之根本而圣贤精义悉具矣自书成朕旦夕宫中披阅不倦所益多矣古人有志于学者苦难得书籍如今之学者得此书而不勉力是自弃也尔礼部其以朕意晓谕天下学者令尽心讲明无徒视为虗文也
　　育才之训
　　永乐二年六月上命礼部臣曰防试下第举人既多其中必尚有可取者盖虑一时匆猝或本有学问而为文之际记忆偶差遂至谬误或本不谬误而考阅之官神情昏倦失于详审以致黜落此皆可矜其令翰林院出题再试择文词优等者以闻遂得贡士张铉等六十人以奏上召见皆赐官帯命于国子监进学以俟后科且勉之曰士当立志志一则工专工专则业就尔等于学已有根本但更百尺竿头进歩耳后科第一甲人有不在尔曺乎其往勉之
　　永乐三年正月命翰林院学士兼右春坊大学士解缙等于新进士中选材质英敏者俾就文渊阁进其学缙等选修撰曽棨编修周述周孟简庶吉士杨相刘子钦彭汝器等二十八人入见上谕勉之曰人须立志志立则功就天下古今之人未有无志而能建功成事者汝等简拔于千百人中进士又简拔于进士中至此固皆今之英俊然当立心逺大不可安于小成为学必造道徳之防必具体用之全为文必并驱班马韩欧之间如此立心日进不己未有不成者古人文学之至岂皆天成亦积功所致也汝等勉之朕不任尔以事文渊阁古今载籍所萃尔各食其禄日就阁中恣尔玩索务实得于己庻国家将来皆得尔用不可自怠以孤朕期待之意
　　奉先之训
　　永乐五年五月上问侍臣曰闻近俗之严于事佛而简于事亲其失果有之乎对曰间有之上叹曰此盖教化不明之故朕于奉先殿旦夕只谒未尝敢慢或有防恙亦力疾行礼世人于佛老竭力崇奉而于奉先之礼简畧者盖溺于祸福之说而昧其本也率而正之正当自朕始耳
　　祀功臣之训
　　永乐元年十月享太庙毕遣官祭功臣于鸡鸣山庙先是礼部侍郎宋礼言功臣自有庙请罢太庙配享但于本庙祭之上曰先帝所定配享不可罢又曰此皆佐命开国之臣既自有庙俟太庙享毕亦别遣官即其庙祭之于义可也着为令
　　崇儒之训
　　永乐四年三月上幸太学勑礼部臣曰朕惟孔子帝王之师帝王为生民之主孔子立生民之道三纲五常之理治天下之大经大法皆孔子明之以教万世朕皇考太祖高皇帝膺君临亿兆之任正中夏文明之綂复礼乐衣冠之旧渡江之初首建学校亲祀孔子御筵讲书守帝王之心法继圣贤之道学集其大成以臻至治朕承鸿业惟成宪是遵今当躬诣太学释奠先师以称崇儒重道之意其合行礼仪礼部详议以闻礼部尚书郑赐言宋世谒孔子服靴袍再拜上曰见先师礼不可简必服皮弁行四拜礼
　　讲书之训
　　永乐四年四月命礼部遣使购求遗书上视朝之暇辄御便殿阅书史或召翰林讲论尝问文渊阁经史子集皆偹否学士解缙对曰经史粗偹子集尚多阙上曰士人家稍有余资皆欲积书况于朝廷可阙乎遂召礼部尚书郑赐令择通知典籍者四出购求遗书且曰书籍不可较价值惟其所欲与之庻竒书可得又顾缙曰置书不难须常览阅乃有益凡人积金玉皆欲遗子孙朕积书亦欲遗子孙金玉之利有限书籍之利岂有穷也
　　礼制之训
　　永乐元年十月勑礼部臣曰太祖高皇帝临御命所司歴考礼乐制度酌古今上自朝廷下及臣民冠昏丧祭之仪服舍器用之制皆有等差着为定式颁布中外行之久矣朕虑今有司因循茍且奉行弗谨致有非分违法干犯刑宪非朕所以爱民之道尔礼部其以洪武中所定一切制度图示中外俾人知遵守庶几享太平之福
