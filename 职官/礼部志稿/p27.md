<!-- { "loadSidebar": true } -->
　　永乐二年续定　先期三日斋戒遣官祭告天地宗庙用香帛酒脯行一献礼前一日礼部同鸿胪寺官设诏案于奉天殿中设节册寳案于诏案之南节中册东寳西各以次陈列设册寳防舆于丹陛之东尚寳司设寳案锦衣卫设卤簿仪仗教坊司设中和韶乐如常仪至日鸿胪寺设皇太子拜位于丹陛正中设持等官拜位于丹墀内引礼启请皇太子具冕服于文楼下以俟上服衮冕御华盖殿翰林院官捧诏尚寳司官用寳讫礼部官捧执于案执事官行五拜礼毕鸿胪寺官奏请陞殿导驾官前导乐作上御奉天殿乐止尚寳司官以寳置于案鸣鞭文武百官朝服行叩头礼侍班引礼官六人导皇太子繇东阶陞至丹陛赞就位持节等官各就丹墀拜位赞鞠躬乐作四拜乐止传制官跪奏传制俯伏兴繇左门出西向立称有制赞礼赞跪皇太子及持节等官皆跪宣制讫赞俯伏兴平身引礼导皇太子繇殿东门入至册寳案前丹陛行八拜礼毕
　　亲王见东宫　先是内官设皇太子座于文华殿鸿胪寺设亲王世子郡王拜位于殿陛上教坊司设乐锦衣卫设仪仗亲王世子郡王贺中宫礼毕引礼导亲王世子郡王具冕服其未冕者便服序立于文华殿门外以俟导引官导皇太子冕服陞座引礼导亲王世子郡王繇东阶陞乐作就殿陛上拜位乐止赞鞠躬四拜亲王世子郡王皆鞠躬四拜兴平身赞跪亲王世子郡王皆跪鸿胪寺官一人诣殿门外正中跪致词云某王某等兹遇皇太子荣膺册命礼当庆贺致词毕赞俯伏兴四拜乐作亲王世子郡王皆俯伏兴四拜平身皇太子贺兴亲王世子郡王以次出是日皇太子诣武英殿见诸叔行家人礼四拜诸叔西向坐受见诸兄行家人礼二拜诸兄西向立受次日文武百官进表笺庆贺如常仪
　　二十二年十月册立乐设而不作明日奉先殿行礼毕仍诣几筵谒告如常仪【时文皇帝梓宫在殡】
　　宣徳二年续定前期祭告天地宗庙社稷鸿胪寺锦衣卫陈设如常仪上服皮弁服御华葢殿执事官行五拜叩头礼毕鸿胪寺官请陞殿导驾官前导上陞座尚寳司以寳置于案鸣鞭文武百官具朝服行叩头礼左右侍班引礼引正副使入就拜位赞四拜传制官跪奏传制俯伏兴执事官举节册寳案繇殿左门出置御道中传制官繇左门出称有制赞正副使跪宣制曰某年某月某日册立长子某为皇太子命卿等持节行礼赞俯伏兴又四拜礼毕执事官举节寳册置于防舆中黄盖送至左顺门外正副使朝北立内官捧节册寳繇正门入至文华殿内侍引皇太子出迎至文华殿内官以节册寳置于案内赞赞四拜赞宣册赞诣册案前赞跪宣册内官立宣讫赞受册捧册官以册授皇太子受讫以册授内使内侍跪受立于西赞受寳捧寳内官捧寳如授册之仪赞俯伏兴平身复位赞四拜礼毕内官持节繇正门出至左顺门外以节授正副使执礼毕正副使得报持节复命其颁诏如常仪皇太子受册寳毕内使引诣奉先殿谒告如常仪毕内使引皇太子诣皇太后前行八拜礼次诣上前皇后前皆行八拜礼次诣皇妃前行四拜礼毕还宫【时上以皇太子尚幼册使捧册寳至左顺门授内臣捧入免贺】次日文武百官具朝服上表贺陈设如常仪上具兖冕御华盖殿亲王先行八拜礼贺次执事官行五拜三叩头礼毕鸿胪寺奏请陞殿导驾官前导进表行礼如正旦仪亲王于上前行贺礼毕次诣内殿皇太后前贺行八拜礼毕诣皇后前贺行八拜礼毕又诣皇妃前贺行四拜礼皇太后皇后各于内殿皇妃于宫中受内外命妇贺礼外命妇进笺陈设俱如常仪文武百官进笺贺皇太子陈设亦如常仪
　　嘉靖十八年续定前期三日斋戒至日上躬诣南郊以册立皇太子奏告皇天上帝驾回恭诣太庙告闻皇祖命大臣祭告北郊列圣宗庙太社稷帝社稷朝日夕月天神地只行事俱用祭服太常寺办祭品通用酒果脯醢三献上帝皇只加一牛翰林院撰告文圜丘祭告文武陪祀官各具祭服陪拜百官各具吉服并耆老生儒各俱昭亨门外陪拜其分遣祭告北郊等官俱诣圜丘陪拜毕方各诣祭所宗庙祭告文官五品以上武官四品以上皇亲指挥等官六科都给事中俱照例具服陪拜郊庙祭告毕上具常服以册立告闻于母后前期鸿胪寺设节册寳案于奉天殿中节中册东寳西设册寳防舆于丹陛之东教坊司设中和韶乐及大乐如常仪内使设节案于文华殿正中设册寳案于节案前设香案于册寳案前设皇太子拜位于香案前至日锦衣卫设大驾卤簿百官各具朝服入丹墀内侍立上具冕服御华盖殿鸿胪寺官引执事宫进至华盖殿就次行五拜三叩头礼赞各供事鸿胪寺官奏请陞殿乐作导驾官前导上陞座乐止鸣鞭报时鸡唱定时鼓讫唱排班文武百官及生儒耆老人等入班鸿胪寺官赞四拜乐作兴乐止左右侍班引礼引正副使入就拜位赞四拜传制官跪奏传制俯伏兴执亊官举节册寳案繇殿左门出置御道中传制官繇左门出称有制赞跪正副使跪传制官宣制曰嘉靖十八年二月初一日册立元子某为皇太子命卿等持节行礼赞俯伏兴又四拜礼毕执事官举节册寳置于防舆中黄盖遮送教坊司鼓乐前导至文华殿正副使繇中门入至丹陛下停止保姆奉皇太子迎于文华殿门内正副使各捧节册寳置于案节中册东寳西内赞导保姆奉皇太子就拜位赞四拜保姆奉皇太子拜兴赞宣册赞跪保姆奉皇太子跪鸿胪寺宣册官取册立宣于皇太子之左宣讫赞受册捧册官以册授皇太子内侍官跪代受以册授捧册官置于册案赞宣寳鸿胪寺宣寳官取寳立宣于皇太子之右宣讫赞受寳捧寳官以寳授皇太子内侍官跪代受以寳授捧寳官置于寳案赞俯伏兴保姆奉皇太子兴赞四拜保姆奉皇太子拜兴礼毕正副使捧节繇正门出于奉天门具本复命册立之明日上恭诣宗庙捧徳祖神立各庙捧主大臣捧列圣神主奉安毕上具常服率皇后贵妃各具礼服保姆奉皇太子恭行告谢三献如常仪毕上具常服诣母后谒谢皇后率贵妃各具礼服保姆奉皇太子诣上前皇后贵妃俱皇太子行代八拜礼贵妃又代皇太子诣皇后前行八拜礼保姆又代皇太子诣贵妃前行四拜礼上行告谢礼毕御奉天殿颁诏天下如常仪遣官赍捧御书礼物往各王府报知及诏谕朝鲜国是日文武百官上表行庆贺礼仍上表贺皇太后命妇入内贺皇后俱如常仪百官又以是日进笺贺皇太子鸿胪寺官预设案于文华门班首捧笺置于案行叩头礼毕司礼监官捧进
　　皇太子妃册立仪
　　永乐二年定　前一日内官设节册案于东宫内殿设香案于其南女乐于内殿设仪仗如常仪设内赞引礼女官各二人至日正副使等官持节捧册至左顺门以节册授内官入行礼北向立俟报内官持节册繇正门入将至内引礼请皇太子妃具礼服宫人执扇从卫引赞导妃降自东阶出迎于宫门外北至皇太子妃随至拜位内官置节册于案内赞赞四拜赞宣册赞跪女官捧册立宣于皇太子妃之左宣毕内赞赞受册赞搢圭女官取册授皇太子妃皇太子妃受讫以授女官女官跪受于皇太子妃之右内赞赞出圭赞兴赞四拜礼毕内官持节出皇太子妃送出宫门外内官报正副使礼毕正副使复命皇太子妃乃具礼服诣奉先殿行谒告礼如常仪礼毕女官导诣宫门俟上具皮弁服皇后燕居冠服陞座女官导妃就内殿行八拜礼毕出
　　永乐二十二年册立　乐设而不作节册至引赞赞妃就拜位宣册授册毕行四拜礼奉先殿谒告毕诣几筵行谒告礼如常仪【时文皇帝梓宫在殡】皇帝皇后前谢恩礼毕诣皇妃前行四拜礼回宫诣皇太子前行四拜礼毕导陞座侍卫如常仪王妃公主郡王及宫人女官应贺者于丹墀内行四拜礼毕各退
　　亲王册立仪
　　凡亲王册立洪武初皇帝预告太庙及期临轩拜册年幼者则遣官保抱以从事成化末年更定即日告内殿廷遣节使就各王府册立之罢预告临轩之礼
　　洪武三年定　前期择日奏告太庙至日设寳册案五座于殿中寳册亭十座于丹陛上之东皇太子侍立位于御座之东诸王拜位于丹陛上及御座前俱北面其余陈设侍卫执事俱与册东宫仪同是日早百执事各就位鼓三严侍仪奏中严皇帝于谨身殿具衮冕皇太子于奉天门具冕服亲王各具九章冕服引班分引文武百官入侍立位侍仪版奏外办皇帝出御奉天殿尚寳卿捧寳及导从奏乐如常仪鸣鞭司晨报时讫引进四人引皇太子引礼四人引亲王俱繇奉天门东入乐作陞自东陛皇太子繇殿东门入引进立于门外内赞接引至侍立位亲王入至丹墀拜位引礼分立于左右乐止捧受册寳内使繇西陛陞俱入就丹陛立位知班于丹墀中唱班齐赞礼于丹陛上赞鞠躬乐作再拜乐止内赞赞承制讫繇殿中门出立于中门外称有制赞礼赞亲王皆跪宣制云封皇太某为某王某为某王皇从孙某为某王毕赞诸王皆俯伏兴承制官繇殿西门入跪于殿中奏传制毕复位赞礼赞诸王鞠躬乐作再拜乐止赞礼赞行礼引礼引秦王繇殿东门入乐作引礼立于门外内赞接引秦王入至御座前拜位乐止内赞赞跪赞受册寳捧册寳官于案前跪捧册授读册官内赞赞读册读册官跪读册讫以册授丞相丞相搢笏受册内赞赞搢圭赞受册丞相以册跪授秦王捧受册寳内使跪于王西捧册兴立于王西捧册寳官又于案前跪捧寳授读寳官内赞赞读寳读寳官跪读寳讫以寳授丞相丞相捧寳跪授秦王捧受册寳内使跪于王西捧寳兴立于捧册内使之下内赞赞出圭俯伏兴赞复位引礼引秦王出乐作内使捧册寳前导出至殿东门引礼引秦王复位乐止内使以册寳置于册寳亭盝匣中退立于丹陛之东引礼引以次诸王俱入殿受册寳并内使捧受皆如上仪毕赞礼赞秦王以下皆鞠躬乐作四拜乐止内使舁亲王五位册寳亭前行引礼导王俱繇东阶降乐作奉迎册寳官奉迎出奉天门东乐止时齐潭赵鲁四王年幼遣官赍奉册寳授之其仪内赞赞承制官稍前丞相前立于殿西内赞赞丞相跪承制讫读册寳官捧四王册寳俱繇中门出内使舁册寳亭至丹陛中读册读寳官以册寳置于盝匣中执事舁册寳亭前行授册寳官丞相一同繇中陛降读册寳官繇西门入殿复位捧受册寳内使四人繇西陛降从丞相繇丹陛转谨身殿之东进至王宫门外册寳亭暂驻于门外正中内使监官出迎于册寳亭西南跪东北向授册寳官丞相东北立西南向称有制宣制曰封皇子某为某王某为某王毕授册寳官丞相止内使监官迎寳册入宫中授册寳官丞相繇王宫中出至奉天殿前丹墀西转繇西陛陞自西门入殿跪云宣制讫俯伏兴引礼引靖江王至御座前跪受册寳出复位四拜兴繇东陛降奉迎册寳出奉天东门并有秦晋等仪礼部尚书跪奏诏书用寳诣案降捧诏书尚寳卿用寳以诏书置于案礼部尚书跪奏捧诏赴午门开读兴捧诏繇中门出乐作降自中陛授册寳丞相等官繇西门出降自西阶文武百官迎诏书开读于午门外颁行俱如常仪侍仪奏礼毕鸣鞭皇帝兴乐作还宫引进入东门至殿上导皇太子出乐止是日所司备鼓乐仪卫司备仪仗于奉天门西右顺门东伺亲王受册寳毕出至奉天门引礼引亲王诣东耳房伺于中宫行礼内使舁册寳亭东门出繇西道仪仗鼓吹前行送至亲王殿各以序奉安于殿内
　　亲王年幼受册寳仪
