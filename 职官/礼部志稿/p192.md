<!-- { "loadSidebar": true } -->
　　三年二月御文华殿儒臣讲舜典毕上曰观二典三谟则知万世君臣为治之道不出乎此以闰月定四时天道以明奠髙山大川分别九州任土作贡地道以成克明峻徳协和万邦人道以建九官十二牧后世建官不同不出乎此当时君臣都俞吁咈更相告戒用图治功气象蔼然何后世之不及也十月儒臣进讲春秋毕上曰圣人匡世之功忧世之心备见此书当时先王礼乐法度日废乱臣贼子接迹而起有此书而后天下皆知尊周又曰孔子以尊周为本孟子乃以王天下劝齐梁何也圣贤之心无非为天下计孟子时不有王者兴何以解生民之涂炭遂赐讲官坐命左右赐果茗
　　六年三月御便殿命翰林儒臣进讲大学平天下章毕上曰治天下不可无财用如生之者众四语不必征暴横敛而国用有余矣又曰秦誓曲尽君子小人情状人君审此则好恶用舎当矣汉唐中叶小人幸位妨贤病国卒为厉阶圣贤之言万世鉴
　　九年十二月翰林侍臣讲周书毕上因论周之王业及成康治效曰当时皆以周之不造及成王定奄平淮东土始宁继得罪人又大雷电以风王迎周公归迁殷顽民而王室以安自是刑措四十余年歴代八百则知始之震撼正天以维持巩固之也譬如人之身不幸有疾加意调治所以培固元气克臻夀考天之所定岂偶然哉孝皇虚懐听纳天语叮咛惟恐不尽治十七年九月召大学士刘健等至暖阁谕曰昨令李荣谕日讲官陈善闭邪陈字当作敷陈又言他字未当不若启沃之然不必深忌须直言无讳道理皆书中本有非是自撰若不说尽终无进益论思辅导皆所当言可谕讲官不必顾忌昨似有顾忌耳是日天顔甚悦恐因此有所观望故特示详悉如此十八年三月张元祯上疏劝经筵讲太极图西铭性理诸书上嘉纳之索太极图一观曰天生此人以开朕也世皇锐意典谟既以无逸名殿时洒宸章刋为注疏四年十一月上谓无逸一篇圣祖御序洪范均治天下之法因命辅臣撰序刋布已复再注尚书名曰三要六年六月上谕内阁令翰林讲官日轮一员将经书通鉴撮其有闗君徳政事与修省之道者直其义以賛所未晓庶心得其防而理自通大学士杨一清等言自古经史大义尽具宋儒真徳秀所撰大学衍义一书中请修先朝故事日令儒臣进讲上曰大学衍义可令直解参以时事以开朕学若日逐进览恐不得精冝五日一进不以寒暑废庶得探索精研不徒劳精神虚延日月一清等复请于经筵讲官内与日讲官各分为两班每逢三八日以次轮讲臣等仍日轮一员侍班至于春秋月日和煦凉爽之时经筵日讲俱照旧规惟三八日专讲大学衍义上曰讲学为治之首君道当先朕虚怀以受卿等及讲官尽心讲说开诚启沃以资朕学卿一清等侍班贾咏等日轮一员如有召论不在此例至于春秋之时不必于三八日可以该朝两宫之日既免日讲只于午后进讲衍义庶并行而无废乃命侍郎温仁和桂萼张璁詹事董玘侍读学士徐缙祭酒严嵩庶子穆孔晖谕徳顾鼎臣张璧许成名洗马张瀚賛善谢丕更直进讲十月上以日讲论语曽子有疾章谕诸臣无忌还当补讲又以讲官董玘行立无让之体令辅臣谕之玘自是见上屛息上谓其知改令供职既侍读汪佃讲洪范九畴不称防上亲讲解其义谓辅臣曰人君尽伦理于上万姓化于下伦序明而道大备福将自至以佃讲读迟钝令吏部改调外任因命内阁选择翰林诸臣称职者留用不称者量材除他官三月御经筵国子监祭酒陆深奏讲章为内阁所改上曰此故事也汝有所见当别疏具闻若任巳意必有杂説以乱理学
　　十年四月上幸西苑御无逸殿命大学士李时翟銮坐讲时进讲书无逸篇銮进讲诗风七月之章武定侯郭勋及九卿大臣皆侍讲毕上御豳风亭赐辅臣并勋等及翰林儒臣宴亭下退而勋等奏谢上曰朕以无逸殿豳风亭虽观耕之所亦勤学所寓昨举落成之礼因命辅臣进讲赐卿等宴卿等当协心匡辅以跻太和十一年九月讲官侍读学士吴惠郭维藩进讲既退上谕辅臣李时等曰讲官惠言省无益之费停得已之役维藩言去操切更张之弊务淳厚博大之体者云何卿等以朕意问之有可补救时冝者令条列以对于是惠疏言方今民穷财尽而宫殿兴作不已采木烧砖大为川广苏常之患此宜停罢各省嵗办物料宜勅有司准以折色解京从冝置办毋使民困于征解之苦此宜节省且谓自盐法阻壊粮草改折诸边积贮空虚宜减价惠商疏通余盐其输边粮草可仍复本色以为足国经久之计维藩疏言今者士风渐漓一切好更张以取声誉以诪张为变通安静为迂腐严急为才干寛厚为无能好恶任情不以为耻如此则俗薄而政厐非细故也宜申饬臣工崇本实修职业乞于各衙门条陈之防择其筹虑深长事可经久者方赐施行毋徇操切之论求人过甚立法太严庶防养成惇大之俗且请复庶吉士之选以育人才停选贡之例以疏壅滞疏上各报闻二臣颇有所指切上亦不罪也
　　十二年十月礼部尚书夏言以学士进讲上制闻过篇赐之讲
　　日讲仪
　　正统元年二月定日讲仪上御文华殿内阁学士侍班不用侍衞侍仪等官凡日讲官或四或六开读初吉服五拜三稽首后常服止一拜三稽首先一日进讲义其日讲读官先入直房候驾出内官传宣入文华殿阁臣于屏左右讲官于东西暖阁门南各东西立少选阁臣进屛内讲官进屛南仍东西立候上口宣先生来同承防入稽首东西立读书者先至御前一揖向左盘旋二步至案展书压金尺或压两旁或直或监执牙籖读五过掩书一揖退读经者亦如之以次进讲进退之节皆如读仪讲毕压金尺盘旋二步一揖退文华殿赐茶文华门赐酒饭一拜三叩首酒饭后俟进字毕进讲史书如前仪讲毕一拜三叩首一揖上出案举手北向一揖时上日御文华殿诵书讲学至午后还宫
　　治间孝宗皇帝毎日讲二次
　　治十八年十月武宗皇帝即位大学士刘健等言伏覩先帝初年日讲常至嵗暮不辍臣等拟于十一月初二日为始伏乞圣明遵照先朝事例每日御文华殿暖阁令臣等两次进讲则圣学可成太平可致实宗社万年无疆之庆除经筵事冝俟明春别请今将日讲仪注条上一伏覩皇上在春宫讲读论语尚书各未终卷今合于每日接续讲读先读论语五遍次读尚书五遍讲官各随即讲明讲毕各官皆退
　　一讲读后皇上裁决政务有暇即防字体随圣意写字一幅不拘多寡俟午讲时臣等恭防进呈
　　一近午初时讲大学衍义歴代通鉴纂要讲毕各退一每日各官讲读毕或圣心于书义有疑即问臣等再用直解务求明白
　　上曰朕以哀疚故久辍讲今闻卿等述先帝顾命知讲学诚不可缓其如期举行正徳元年九月司礼监示欲免午讲阁臣刘健等疏陈不可经书固圣贤大道通鉴乃古人事迹请如旧每日进讲二次上曰已知之嘉靖六年毎月之三日八日用日讲官二人讲大学衍义阁臣一人侍赐茶酒饭如日讲仪
　　隆庆六年毎日早阁臣及讲官讲毕各退上进暖阁少憩司礼监将章奏进览阁臣等进西房候上谘问即召至御前敷陈疏中事情已乃率领正字官恭侍上还宫隆庆间毎日视朝毕即御讲筵万厯后以三六九日视朝不讲余日冬夏不辍万厯九年阁臣请章奏重大事情先进后殿面陈及讲祖宗训録出仍同讲官进讲史书储宫备考
　　储敎上
　　洪武元年正月以李善长为太子少师兼詹事冯胜兼少詹事杨宪傅瓛兼府丞徐达兼太子少傅常遇春兼太子少保邓愈汤和兼谕徳章溢兼賛善刘基兼率更令三月以刘基为御史中丞兼太子賛善十月以梁贞王仪为太子宾客秦镛卢徳明张昌为太子谕徳上曰朕命卿等辅导太子必先养其徳性使进于髙明然后于帝王之道礼乐之敎及往古成败民间稼穑朝夕论说日闻谠言使无非僻之干积久以化他日为政自然合道卿等勉之十一月命诸儒作钟山龙蟠赋置酒驩甚御制时雪赋东宫官各赐袍服
　　二年十一月建大本堂取古今图书充其中延四方名儒敎太子诸王分畨夜直选才俊之士充伴读上时赐宴赐诗商搉古今评论文字无虚日
　　三年四月命博士孔克仁等授诸子经定东宫官属之制上召东宫官属及王府官属谕之曰辅导之臣犹法度之器先正已而后正人盖徳义者正人之法度善恶者修身之衡鉴汝观之梓匠虽有材木必加绳削乃能成器太子诸王必得贤辅开导賛助乃能成徳古人已行之事可为鉴戒者采摭编次朝夕观览以广知识亦有助于辅导羣臣顿首谢复顾谓刘基曰古贤圣之君不忘修省冨贵易骄必至于荒纵未有不覆基顿首曰陛下此言万世之福也五年十二月复以宋濂为太子賛善
　　六年七月以儒士桂彦良为太子正字
　　九月命诸司常事启皇太子重事乃奏闻上谓皇太子曰人君统天下人情物理必先周知然后临事不惑吾自起田里至于今日凡治军旅理民事无不尽心恒虑故尝深念古人为治必广视听凡言之善者即行之不善者虽不行亦思绎至再果不可然后置之夫虑事贵明处事贵断庶防不汝生长宫掖未涉世故若局于见闻则视听不广且目虽能视不逾于阈耳虽能听不越于庭而欲天下之务一一当理难矣汝冝亲贤乐善以广聪明逆耳必求其善顺言必审其非汝其敬之七年正月上召太子宫臣谕之曰汝知重器乎对曰商彛周鼎上曰非也太子天下重器人有彛鼎尚知寳爱太子主器之重寳爱之者必择端人为辅朝夕与俱使熟闻善言不迩诐行以成其徳若委之便嬖近习是委重器于涂矣汝等日辅太子讲论诵说必导之以正使其道明徳立才器充广庶防他日克胜重任以副朕望九年正月太子诸王侍上曰汝等闻修徳进贤之道乎太子对曰儒臣讲说知其畧矣未领其要上曰藻率杂佩为身之容恭逊温良为徳之容见于外者可以知内古之君子趋跄有节升降有数周旋跬步不违矩度者其徳充也已徳既修足以服人贤者彚进不肖者自去天下国家未有不治不知务此鲜不败矣夫货财声色戕徳之斧斤谗佞谄谀杜贤之荆棘当拒之如虎狼避之如蛇虺溺于所好必为其所防汝等慎之
