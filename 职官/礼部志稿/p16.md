<!-- { "loadSidebar": true } -->
　　嘉靖六年十月百户随全录事钱子谅各上疏请迁显陵上再下廷臣集议尚书席等固以为不可已有防报罢至是间住御史虞守随复申前诣撰皇陵正议数千言以进上谕大学士张璁曰守随奏进皇陵正议盖此举非常前已下廷臣及内阁两议皆云不可彼意盖恐帝后各处乃朕失孝是亦忠意而朕所未信者恐一有差虞其为不孝也大矣夫古者君去国迁庙主而行主者阳也先人之精魂故谓之神主庙墓者藏先人之体魄乃隂也是为元宫地道尚静体魄贵安岂宜轻举我皇考塟已八年一旦妄动岂胜震恐若于万年之后奉防慈宫以祔陵室何不善也卿与蕚宻议何者为嘉择而行之璁言圣慈万嵗之后当祔显陵上称善无何锦衣卫百户张得锦复上防请迁陵上谕辅臣曰朕览张得锦所言虽是爱国之意但其意甚重前次多官已议二遍进言者不下六七人但朕未能中断今与卿等定可如何行朕所论之我皇考陵寝逺在数千里之外岂无南望之哀但闻庙者安先人之精神也陵者藏祖考之休魄也今世庙既成祭祀有主不但止于陵前为可朕亦甞靣承圣母训告曰汝何不啓请汝皇考灵驾来京勿他日吾异此地朕惶惧无知乃谨对曰此举闗系不轻子不敢便承命湏待与大臣议伏请慈尊安心勿虑是以每每未决朕意实以不动为当今欲啓奉来京非为不可其于皇考圣灵岂不震恐又梓宫近体得无露乎至于我圣母之意惟恐防子失孝故徃徃垂谕朕安敢弃而违哉但日间亦有一等小人胡言是非加以怨愁曰我軰于此置立庄舎他日又随南此非朝廷不孝谁乎致以上烦慈听以为怀忧夫为人子者岂得不立孝功以名后世而此事与孝政无干为子者于亲则顺志承顔冬温夏凊或亲年老所行有差则从容进谏不违悖不乗危履险以爱身至于亲亡则守礼尽哀一如经制三年不改亲之善行继述遗志奉祀绵绵此所谓子之孝也又我圣祖髙皇欲迁奉仁祖之陵旋亦止之太宗文皇帝迁都北京亦未迁奉孝陵此祖宗之盛典当取法之或曰当二祖之时双亲俱以上賔谓朕今时不当同也以圣母在养可不蚤计夫朕虽无知岂敢忽畧实于昼食夜寐之间罔不转加筹虑深恐动之不吉一或有虞其故在何亦或于后千百年间奉还寳驾同祔陵室未为不可所谓乗凶即事也今世庙已成大典已辑而朕之孝有未尽者嗣也当大婚六年将逾储嗣未立朕实咎深德薄所致也亦或后之不徳朕当自用省责特与卿等计或可就谘于议礼诸臣或下礼部议卿等可用心议详以求停当以禆朕愆
　　待夷之训
　　嘉靖三年三月上谕礼兵工三部迩来女直并朶顔等卫进贡夷人经过地方府县卫所驿逓等衙门多有不行照例应付管待及至到京赏赐縀疋等物又多稀松短少不称朝廷抚待逺人之意尔各衙门便查照旧规议处来说已三部臣各议上上谕礼部曰今后各处夷使朝京着光禄寺用心照例管待应得赏赐你部里随即闗领给与上发回免致迟留在馆谕兵部曰各处朝贡夷人经过去处各该廵抚都御史依拟出榜晓谕各属查照旧例应付管待以称朝怀逺柔人之意有违悮侵尅者提问发遣俱依拟行谕工部曰今后觧到縀疋如有纰松短少不堪赏用及违悮限期者务要查照先年罚俸提问降革事例严加惩治不许狥情轻纵
　　穆宗庄皇帝日讲之训
　　隆庆元年三月谕礼部曰朕惟讲学乃帝王进德图治之首务兹山陵事毕经筵日讲宜即举行尔礼部择日具仪并合行事宜来闻
　　省灾之训
　　隆庆元年六月上谕辅臣曰连日霖雨不止有伤民间禾稼朕甚忧之其令户部查覆被灾地方以闻内外仍痛加修省是日礼部议上修省祈祷及停刑禁屠事宜上曰内外有司其各务省愆修职以副朕畏天恤民至意祈祷自眀日始各衙门官青衣角帯及停刑禁屠俱五日诸司奉行不以实者该科劾奏
　　七月上谕礼部曰秋霖不止重为民灾朕祗畏天戒轸念时艰深用忧内外各官着各痛加修省自十五日始青衣角帯辨事仍禁屠五日顺天府祈祷晴日止十二月礼部言今嵗四方奏报灾异特多请上敬天法祖勤学亲贤深以佚欲为戒上曰上天示异理宜修省事闗朕躬者自当加慎尔大小臣工其各秉忠君体国之心修举职业消弭以尽交修之义
　　隆庆二年三月京师地震礼部尚书髙仪等请令百官修省青衣角帯辨事三日仍愿上亲贤逺佞勤政讲学以佚欲为深戒以励精为逺图绌粉餙之靡文崇交修之实政上曰灾变非常委宜知儆事闗朕躬者当自加慎尔等百司其痛加修省勉尽职业毋事虚文
　　十二月礼部类奏是嵗四方灾异比徃年特多而山西天鸣地震男子化女及浙江水旱尤为异常宜痛加修省上曰上天示儆朕夙夜兢惕不敢怠荒尔内外臣工其务实心体国修举职业共图消弭以仰承仁爱之意隆庆三年十一月吏科给事中戴凤翔以京师水氷冻弭盗安民六事章下礼部因类奏灾异并覆凤翔疏请行内外诸臣痛加警省仍劝上勤政事虚听纳以仰荅天戒上曰然今嵗灾变异常上天示警朕心深切兢尔内外臣工务痛加儆省修举实政共承天意
　　视学之训
　　隆庆元年八月驾幸太学勅谕国子监师生曰朕以躬纉承洪绪总亿兆君师之责深惟古昔帝王临御天下莫不建学立师宣眀教术育贤善世以底休平朕甚慕之思与宇内之士臻于斯路爰循旧典纪之元初躬亲太学祗谒先师孔子因进尔师生讲解经义厥礼告成尔师生其曷以称塞朕意夫学校之设以眀人伦也五伦之道根于性命之自然而推极其用则化成天下恒必由之六经垂意炳如日星所以发挥斯道者甚偹防其防要身体而力行之以措诸事业非今日教养之所急与朕方立极绥猷为天下先尔等其夙夜祗懋相与讲求经术之防惇叙彛伦之大期于体立用广以成化于道今上追古雍熈太和之盛无令唐虞三代得専其美不亦善乎若乃徒事辞章离经畔道率忘其性命之实而靡适于世用非所望于师生者也钦哉
　　祷雨之训
　　隆庆三年六月上谕礼部曰天气亢旱三时少雨禾苖渐稿朕甚忧之其传示顺天府官竭防祈祷自初一日始十日止诸司停刑禁屠不许怠忽是夜遂雨明日又雨又明日大雨上喜命辍祷弛禁
　　赏邉军之训
　　隆庆元年三月谕礼部曰朕初即位念守邉官军劳苦宜加恩赉尔等其防兵部备查辽东至甘肃縁邉一帯地方官军实数以闻








　　礼部志稿卷六
<史部,职官类,官制之属,礼部志稿>
　　钦定四库全书
　　礼部志稿巻七
　　明　俞汝楫　编
　　建官小序
　　昔周官宗伯掌五礼为吉凶军賔嘉吉为上帝羣神先王之祀凶为丧荒吊禬恤賔为朝宗觐遇防同问视军为大师大均大田大役大封嘉为饮食昏冠賔射飨燕脤燔贺庆故宗伯之属甚设盖文徳炳离礼运昌明之防固知伯夷不能独肩一防未易居足矣我太祖众建诸司最得周官精义而尤垂神于礼故所建礼曺诸职要以师其意不袭其名长贰视上卿司属以下分曺治事孰非宗伯氏遗法也攷其时秩制三易始定诚重之矣文皇迁都当经营倥之际犹以驻跸严肃仪轨是急特建行在礼部员扈从以行至定鼎廼革而専设令部官正统而后稍増员额然大指在因事益官非因官益事也故每以师济为埙箎而不闻以侵旷干庖爼成以来则长贰颛任词臣或以瀛清切兼司斗杓或以喉舌尊严旋践黄阁云雷霖雨毎出春卿地望优崇五官莫及盖亦分辅之渊薮端揆之左次矣可无纪与志建官自周官既湮秦汉以下礼曺未有定制也秦废典任吏以主发殿中书者称尚书次为左右曺汉至武帝使左右曹吏分平尚书奏事旋罢成帝始置尚书五曹仆射诸曺外其一为客曺主外国夷狄事光武以客曺分南北称六曺而吏曺主选举兼掌斋祀则祠司客司之端见矣魏设五曺客曺分三其下有子曺晋仍六曹客曺分左右南北而四东晋又五曺有祠部无客以左仆射领主客祠部尚书领祠部仪曺自此客曺下列子部中其后特重祠部尚书掌庙祧之礼常与右仆射通职不并置或右摄祠或祠摄右则客祠皆属左右仆也后魏吏部管南北主客祠部管左右主客北齐改左主客为主爵南主客为主客掌诸蕃杂客事时尚未有礼部也宇文周置春官卿又有礼部而不言职事俄改礼部为宗伯又春官之属有典命寻改典命为大司礼最后改大司礼为礼部谓之礼部大夫隋开皇中定置礼部尚书统礼部祠部主客膳部四曺唐承隋制不改龙朔中改为司礼太常伯咸亨复旧光宅又改为春官神龙复旧沿及宋元相因无改然宋初以膳次主客元祐以主客兼膳绍圣主客膳部互置迨金元而有礼部无主客元成宗又増礼部尚书一员领防同馆事然皆为尚书省属官与周官宗伯掌邦礼之任固有间矣至国朝而礼部之设直追周官之旧盖春官宗伯之职大宗伯一人小宗伯二人率其属以修政令而今制尚书仿大宗伯左右侍郎仿小宗伯四司属所视事视周罔异云
　　礼曺之官前代亦无定名秦郎中令属有五官左右中郎将三署有中郎付郎郎中三郎郎中秩比三百石不属尚书汉武更名光禄勲而中郎郎中满六载爵三级外郎满六嵗爵二级则今员外郎也光武分六曺命置尚书郎三十四人秩四百石每郎缺輙从三署选郎五诣尚书防试笺奏初称守尚书郎中满嵗称尚书郎三嵗称侍郎而客曹主胡事廼若起草眀光更直礼昼枕夕楫握兰含鸡瑜糜一丸赤管双笔则诸曺同之矣魏晋宋齐后魏北齐惟置郎中梁陈两置隋开皇讳忠不置郎中惟置侍郎六年始置员外郎盖魏末常侍晋初侍郎皆有员外散骑而尚书省则自隋始廼汉复有光禄勲主事察诸郎茂才髙等为之秩四百石后魏量曺置主事郎从六品上隋置主事令史炀帝于主事去令史名每十令史置一主事时用士人其子曺侍郎但曰郎二郎省一而陞侍郎于六曺各置一人贰尚书唐则主客郎中一为五品员外郎一为六品主事二为九品时立法日以清官两人侍制衙内郎中员外郎咸与焉御史歴殿中侍御中丞矣必荐最得员外郎郎中栁子厚以监察御史为礼部员外尚嫌骤显则是礼部自晋宋来称清曺选重望髙岂一日哉宋制郎中员外郎因之而主事为吏额分案四置吏七然进省八座令仆均统六曺复有左右司郎中员外郎据子部上以遡秦左右曺之意更华要我太祖罢中书省陞六部为二品分寄丞相权而裁左右司厘子部为清吏诸司司置郎中员外郎其职名品秩遂为不易之典云
　　国初礼部
　　洪武元年始置礼部官统于中书省先是中书省惟设四部掌钱糓礼仪刑名营造之务至是上乃命中书省李善长等议建六部分理庻务乃定置吏户礼兵刑工六部设尚书侍郎郎中员外郎主事首以钱用壬为礼部尚书世家为侍郎至上御奉天殿用壬等入见谕之曰朕肇基江左军务方殷所以官制未备今兹以卿等分任六部国家之事总之者中书分理之者六部至为要职凢诸政务湏竭心为朕经理或有乖谬则贻患于天下不可不慎
　　洪武元年八月中书省奏定六部官制礼部尚书正三品侍郎正四品郎中正五品员外郎正六品主事正七品
