<!-- { "loadSidebar": true } -->
　　礼部侍郎何宗彦奏为宗社藩封宜有无穷之虑恳乞圣明思维至计屏逐羣小以安宗社以固藩封事臣闻心病者不能缓声事急者不能安言福藩迩来举动外之抚按内之阁部科道诸臣不惮苦争之此实忠于皇上之格言所宜转圜而聴者也顾诸臣之争益力福藩之奏叠来皇上之防愈厉臣待罪春曹与闻藩政异日酿大乱搆深衅不可解免臣罪滋大敢披沥为我皇上陈之自古圣帝明王之治天下必乂安百姓以卫宗社使无土崩鱼烂之虞其众建藩封也必教以义方辅以正人授以节制使乐善循礼世世享食租衣税之利未闻徇情溺爱惟利是务而不顾国家之安危如今日者也盖福王生长深宫贵极富溢岂屑为多寡有无计止縁天下之亡命积猾以之诱内竪内竪以之诱福王而王聴荧矣故请求之牍日新月异竭天下之脂膏不足以填谿壑岂知祸患之中于宗社及福藩者不可救药哉臣谓此辈危宗社者有六害福藩者有二断断乎其不爽也何以言之山东京师左辅也从来易动难安曩时括田令下怨咨之声已不忍闻今承奉门正率百十余人所在驿骚此岂忠于福藩者哉不过假丈量之名田邉之田业外之业可以恣行包占而一切殷实之家可诬以隠漏抗违惟其所渔食耳既夺民之生命亦何所顾忌山东如此河南湖广复然卒致分崩溃烂不可收拾此羣小揺左辅以危宗社者一国家数百万金钱强半出于盐防各有定引各有分地洛阳旧食河东盐以其壤地相接朝发夕至也今改食淮盐逆河而上数千余里又欲开店发卖使河南一府尽食淮盐夫河南既食淮盐河东之盐岂能飞越至于南阳懐庆是河东失三府之分地矣且经繇山东之东兖河东之开归卫等府内竪积猾必多带私盐沿途货卖私引既多正引停格不惟淮扬山东盐法尽壊即山东长芦靡不阻滞正额何以完而经费何以给此羣小壊盐政以危宗社者二京师与敌为隣三军枕戈坐甲以扞牧圉者为得糈计耳前日蓟永饷稍后时环城鼓噪彼时盐政未壊出赋之地尚未经福藩骚扰已缺饷数月几成大变假令盐法又壊山东各省又经数百豺虎择人而食民且不能安居赋且何处出办百万军士岂能腹待死耶轻则脱巾而噪重则勾敌为难不知何以御之此羣小侵邉饷以危宗社者三古者名山大泽不以封良有深意矧晋都根本重地从来藩封未有睥睨重地者知祖宗法度最严不敢以私干也今请芦洲行且请管芦洲之业内竪往来羣聚不逞之徒竞相羶附不曰某处之为利孔也则曰某处之漏正供也金陵之人必不能安枕而卧而高皇帝之衣冠不致震惊不已此羣小窥陪京以危宗社者四自古争衡天下者必据荆蜀以占上防建瓴之势昔人云所守或非人化为豺与狼非虚语也今请故相田产诸蜀盐井羣小之意不过据要路津以括囊财赋或无他虑然一有风尘之警此辈能不易虑乎万一顺流而东则陪京危矣矧牢盆在手易兴呉濞之谋租赋如山庸蹈永璘之辙戒之在小念此寒心此羣小规上防以危宗社者五马周有言自古国之兴亡不由积蓄多少惟在百姓苦乐盖百姓乐国虽贫兴之征也百姓苦国虽富亡之征也今福王鼎建雄藩岂不欲传之世世作圣朝屏翰哉乃孳孳为利请马店请山厰竹木等厰以亲藩尊贵躬为纎啬之谋其防已甚况夺一事之利则百姓失一事之生计夺一日之利则百姓失一日之生计时削月朘吮糠及米挺而走险皆敌国也此羣小失人心以危宗社者六凡此六者事已机芽祸已醖酿茍不改图虽有智者亦无如之何矣夫使有害于宗社而有利于藩封见小遗大犹云不可矧为藩封之害又有歴歴可言者乎有司征租上不敢失正赋下不忍尽民膏况有抚按监司弹压其间催征甚易二万顷田之租可必源源常继也一属内竪管业正租一金必费民十金甚则十金止充各役私槖一金之拖欠如故也不二三年卖妻卖子非死则徙目前利于羣小日后田尽荒芜无人领种再数嵗二万顷田化为乌有若求此辈廉静是穷竒不飱窃脂不肉万无是理此羣小亏额租以害福藩者一古人有曰爱子教之以义方不纳于邪骄奢淫逸所自邪也又曰富不与骄期而骄自至骄不与罪期而罪自至又曰在上不骄高而不危所以长守贵也制节谨度满而不溢所以长守富也圣贤垂训炳若丹青福王之富贵极矣又聴其意之所欲得而即以畀之益以骄志助其邪心一时虽若无伤独不虑时移势易之后乎郑之叔段魏之陈思国家之汉庶人非爱之也适所以祸之也天道亏盈鬼神福谦此不熟思祸可翘足而待此羣小昧大计以害福藩者二夫皇上聪明圣智岂闇于利害兴亡之戒第情重则理蔽爱偏则虑移虽有后衅略而不思虽有格言忽而不信诚当清夜平旦之时以古今事一提衡较之则烱戒了然改弦宜决速究羣小拨置之人速止丈量管业芦洲卖盐故相田产马店诸厰之事则百姓安澜洪基永固不然祸至惙焉嗟何及矣天下之人见皇上于瑞王求遂室家之愿不可得独福藩有求必应有奏必俞遂羣然谓皇上福王之外无亲爱货财之外无政事貂珰之外无信任以皇上英贤冠千古改此何难倘恬然不顾遗讥青史忠荩之心岂忍皇上有此声称哉臣受恩思报不避斧钺之诛以效其愚直惟圣明垂察焉













　　礼部志稿卷四十九
<史部,职官类,官制之属,礼部志稿>
　　钦定四库全书
　　礼部志稿卷五十
　　明　俞汝楫　编
　　奏疏
　　防典疏
　　议覆资防祭塟疏
　　洪治十三年六月礼科左给事中叶绅等上言祖宗以来资防及祭塟之例甚严惟京官三品以上许廕子送国子监读书然非年乆有政绩者不得滥进三品以上三年考满者今日引奏复职明日上章乞恩以致政绩无闻屡经弹劾者一槩此例陈乞甚至有长子死而复乞其次子者一子死而又乞其孙者资防之恩似乎太滥又祖宗以来京官文职四品有祭无塟三品以上始有祭有塟其父母曽受本等封始有之近年以来有本身并父母未经受封又有本身尚存妻室先故者一槩奏请甚至被劾去职及病故年逺者及未至三品者往往并求祭塟误防赐与祭塟之典似乎太轻乞下所司议处礼部覆奏言朝廷资廕之典所以劝忠励孝寓赏延于世之义祭塟之义所以礼遇大臣全君臣终始之义至于官资未及而子孙或得廕叙父母及妻或得祭塟是又或因劳而加报或縁义以推恩皆有大义存焉而不可以为轻且滥者今后文职三品以上考满官请如例许一子或孙或承继之子致送监读书内有未沾一命而死或自以科举出身者仍许一人补廕入监如出身不繇正途或被劾闲住及病故年逺者俱不许预补廕之例其官非三品曽侍春宫讲读辅导有功者殁后子孙乞恩入监本部议请上裁又奉命外国死生王事者常有廕子入监之例其祭塟旧例三品以上官及二品以上父母妻三品父母俱有祭塟四品及父母俱有祭今请着为定例若三品以上官被劾官带闲住者祭塟俱无其三品被劾致仕及在京未及一考者有祭无塟若二品以上妻止授三品封三品父母止授四品者亦止赐之祭四品未考满父母未封四品者亦无祭其赐祭坛数二品者祭二坛加太子少保以上者祭四坛其加太子太保以上及武职大臣祭塟各照前奏定祭数又效劳春宫讲读或常有邉功应沾恤典者亦宜奏请裁决得防太医院官有三品考满无过者亦准照例廕子入监其三品官致仕并在任未及一考病故者仍准与祭塟余从所议
　　諡法疏
　　礼部尚书沈鲤题为循职掌议諡法以肃臣工以光圣化事臣闻帝王之所以劝惩天下者莫大乎爵赏刑威帝王之所以不赏而劝不威而惩者莫大乎諡法是諡法也父不得以私其子君不得以私其臣者也得失一朝荣辱千载虽以褒贬既往实以激劝将来是以自古重之也国朝稽古右文尤严斯典祖宗时文臣得諡者不过数人虽以中书省之尊六卿之贵文章功徳有可纪者亦不得辄諡无他重之也宣正成之间文臣虽往往得諡然名义甚美者或不轻畀以文学直内阁者不皆諡文则慎重之意犹有存者浸淫自正嘉以来以至于今则滥觞甚矣夫京堂三品以上子孙得自陈乞例也而人有醇疵行有巨细乃一切加以美名则是皆善而无恶也生前有未尽之善则改而更諡厚也而行玷缙绅名汚青史者独因循而不易则是有进而无退也此皆臣之所未解也昔我太祖之諡其子也于鲁王而曰厉于伊王而曰荒夫荒厉之非美諡亦明矣我太祖岂不爱其子哉示天下公也不以父子之情而废国家之法也父不得以佞其子而君乃以谀其臣窃以为过矣臣又尝考李唐时许敬宗諡缪萧瑀諡褊缪与褊之为諡人所恶也不敢贷也又尝考赵宋时司马光斥夏竦之邪不许文正韩维定陈执中之议必諡荣灵光与维之在当日仕同朝也不敢私也今日诸臣之諡岂无许敬宗萧瑀其人者在乎当其时能为司马光韩维之直者谁乎国朝人物之盛逺迈唐宋而諡法予夺反太卤莽何以垂训将来光照前古似不可不亟正也至于文之一字所系尤重其大者道徳学问其小者忠信惠礼必唐儒如韩愈宋儒如朱熹始可庶几无媿即不能然亦必其一莭足以当之今不目其善状不耳其风声一经翰苑莫不諡文彼其真文者既无以表其贤而不文者又有所混其不肖是于劝与惩两失之也且如先臣礼部尚书霍韬新建伯王守仁非文学职也而得文之一节与之诚是也如吏部尚书王恕兵部尚书刘大夏不以文名也而有文之实用独靳之何也可文则文何嫌于百僚不可文则不文何择于文学盖古者生无爵则死无諡国朝有諡亦限爵是故凡有爵皆得諡惟其当而已矣其人诚当岂必爵高又岂必文学凡舆论之所推皆可以义起也此隆古之道也臣愿皇上远法隆古近鉴唐宋念褒贬之防不可偏废思名义之重不可轻假慨然独断特下所司一洗冒滥之风永翊清平之治臣愚幸甚世教幸甚
　　禁约疏
　　题禁白莲教拆毁私创庵观疏
