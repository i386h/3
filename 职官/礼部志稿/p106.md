<!-- { "loadSidebar": true } -->
　　隆庆六年以东宫出阁添恊同官五员俳长四名凡圣节冬至正旦行朝贺礼上徽号进实録封颁诏进春进厯遣祭郊祀听受警戒进士传胪及进士上表俱用中和韶乐兼用堂下乐中和韶乐设于奉先殿内先一日于御前奏知如再用即奏云安定不动计用举麾奉銮一员侍班韶舞一员看节次色长二人歌工十二人乐工七十二人　凡朔朢并歳首半月太常寺奏祭祀陞殿俱用堂下乐　凡大祀天地享太庙祭社稷神祗耕耤田幸太学导驾俱用堂下乐堂下乐设于奉天门北檐下计用领乐韶舞等官三员俳长二人色长十二人歌工十二人乐工一百三人　凡大祀庆成圣节冬至正旦大宴俱用丹陛乐侑食乐丹陛乐设于奏先殿前丹陛上计用领乐俳长二人色长二人歌工十二人乐工一百八人侑食乐设于奉先殿内计用唱盏奏乐奉銮等官五员领乐色长四人歌工四人乐工三十一人　凡礼部进表笺及迎诏俱用大乐大乐提调色长一人　凡大祀天地导驾回圜丘出南天门方泽出北天门锦衣衞官奏起辇色长一人唱作乐奉銮一员唱乐奏神欢之曲乐作导至奉天门乐止驾至奉天门堂下乐作驾至奉天殿乐止上易服鸿胪寺官奉请陞殿色长唱作乐奉銮举麾唱乐奏圣安之曲中和韶乐作上陞座乐止鸣鞭致词俟赞礼堂下乐作礼毕乐止赞礼毕奉銮举麾唱乐奏安定之曲中和韶乐作驾兴还至华盖殿乐止计用领乐官五员俳长四人恊同俳长办事色长十二人各色色长八十四人乐工十八拨第一拨一百八人第二拨至十八拨每拨不等大约二三十人歌工每拨十二人　凡太庙时享导驾回上祭毕至庙街门内陞辇锦衣衞官奏起辇俳长唱作乐官一员奏敬祖宗之曲导至午门里乐止计用领乐官五贠俳长十人各色色长四十人乐工四拨每拨一百八人歌工十二人　凡祭社稷导驾回上祭毕至社稷门内陞辂锦衣衞官奏起辂俳长四人各色色长十六人乐工二拨每拨一百人歌工十二人　凡祭山川导驾回上祭毕陞辇锦衣衞官奏起辇色长唱作乐官一员奏乐奏神欢之曲导至奉天门乐止计用乐工十人拨乐章乐器并用人数与郊祀回同　凡幸太学导驾回上幸太学礼毕陞辇锦衣衞官奏起辇色长唱作乐官一员跪奏乐奏神欢之曲导至奉天门乐止上陞座乐作坐定乐止百官行礼乐作礼毕乐止驾还宫乐作至奉天殿乐止计用乐工八拨乐章乐器并用人数与郊祀回同　凡耕耤田导驾回祭先农毕至耤田所戸部尚书捧鞭跪进本司官引装扮里行十八人内村田乐老人四人禾防十四人各念禾词外行七十二人各作乐器撺掇随驾行三推礼毕驾至仪门【嘉靖十年后御观耕台】陞座乐止观三公九卿耕讫本司承应用大乐撺掇百戏院本探子觔斗队舞毕【嘉靖十年更定撺掇百戏俱于宴时承应】本司官跪赞致语驾至殿内陞座进汤进膳俱用乐顺天府官并耆老人等行礼谢恩乐作礼毕乐止次百官行礼乐作礼毕乐止赐百官酒饮复入班行礼乐作礼毕乐止尚膳官进膳乐作进讫乐止百官入席本司官奏一奏进太初之曲进酒乐作进讫乐止进膳乐作进讫乐止本司官跪奏进汤乐作彻汤乐止二奏仰大明之曲进酒进膳进汤乐作进讫乐止皆如前三奏民初生之曲进酒进膳进汤乐作进讫乐止复皆如前彻御案毕乐止百官行礼乐作礼毕乐止鸿胪寺官奏礼毕驾起陞辇仍用十八拨乐工歌工前导起辇色长唱作乐本司官跪奏乐奏神欢之曲导至午门前乐止　凡大宴驾出至奉天门色长唱作乐丹陛乐作驾陞奏天殿乐作鸿胪寺赞百官四拜礼毕乐止光禄寺进御筵乐作内官设案讫乐止进花进膳乐作进讫乐止奉銮奏一奏上万寿之曲侑食乐作斟酒赞跪本司官赞进酒乐止各官就坐奏乐奏平定天下之舞引舞乐工二人舞人乐工三十二人舞毕奏二奏仰天恩之曲侑食乐作奏进酒乐止殿外导汤乐作领乐俳长一人色长四人撺节乐工二十四人殿内迎汤乐作领乐色长二人歌工四人汤至奏进汤乐作赞馔成彻汤乐止奏黄童白叟鼓腹讴歌承应舞念禾词俳长一人歌工四人乐工十五人白叟六人黄童八人舞毕奏乐奏抚安四夷之舞引舞乐工二人歌工四人乐工十七人髙丽舞琉球舞北番舞回回舞各四人舞毕奏三奏感帝徳之曲【今钦定感昊徳之曲】侑食乐作奏进酒乐止奏乐奏车书会同之曲侑食乐作奏进酒乐止导汤乐作迎汤乐作如前奏进汤乐作赞馔成彻汤乐止奏乐奏表正万邦之舞引舞乐工二人舞人乐工六十四人舞毕五奏感皇恩之曲侑食乐作奏进酒乐止导汤乐作迎汤乐作如前奏进膳乐作彻汤膳并御筵乐止奏乐奏天命有徳之舞引舞二人舞人乐工六十四人舞毕奏缨鞭得胜蛮夷队舞人乐工一百四人承应内狮子舞五五人舞毕官二人更迭致语万民安乐天下太平嵩呼万歳再动乐声乐作乐止百官四拜礼毕　凡进士传胪上将陞殿色长唱作乐官一员举麾奏乐奏圣安之曲中和韶乐作上陞座乐止举人行礼堂下乐作礼毕乐止传制黄榜案起乐作至丹墀置定乐止传胪举人行礼乐作礼毕乐止案起乐作案至奏天门外乐止大乐迎黄榜出鸿胪寺官致词百官行贺礼乐作礼毕乐止本司官举麾奏乐奏安定之曲中和韶乐作驾还宫至华盖殿乐止凡进士上表谢恩上将陞殿色长唱作乐官一员举麾奏乐奏圣安之曲中和韶乐作上陞座乐止鸿胪寺官赞百官行常朝礼乐作礼毕乐止诸进士行礼乐作礼毕乐止进表表案起堂上乐作安置定乐止宣表毕进士行礼俯伏乐作礼毕乐止进士行四拜礼乐作礼毕乐止本司官举麾奏乐奏安定之曲中和韶乐作驾还宫至华盖殿乐止　凡庆贺东宫千秋节并朔朢朝叅领乐官五员俳长二人歌工四人乐工四十人　凡东宫冠礼毕宴用七奏乐领乐官四员俳长二人色长四人歌章拍板乐工四人乐工十人　凡庆贺皇太后圣节女乐奉銮等官妻五人提调女乐四人歌章二十四人奏乐一百一十五人　凡庆贺中宫女乐同　凡每日常朝乐工二十八人于午门外御道两旁侍立　凡诸王公主婚嫁本司用大乐前导　凡进实録并纂脩书籍成赐宴礼部俱本司承应　凡进士传胪后例于礼部设宴武举开榜后例于兵部开宴俱本司承应凡四夷人朝贡到京例于会同馆设宴本司承应　凡供应乐器遇有毁坏本司申礼部题请咨工部造办其线等料南京教坊司三年一解南京礼部咨礼部验给　凡御乐库看库人役三年一次佥补每年六月六日晒晾在库袍服
　　乐戸禁例
　　本司官俳色长谙晓某艺于某年月日补充某役俱造文备照如遇官俳色长有缺皆以次选补但系为事革役闲住者再不得补充其本司老疾不堪承应之人放回原籍为民一体当差
　　洪武永乐间令各衙门人指称本司乐户寄附赃物法司不得追取
　　景泰七年议准凡良家女子本司不许买作倡优犯者问拟如律子女发回宁家仍查原系民户今为乐户许令改正其乐户内有愿从良者听其自首与民一体当差
　　治九年议准乐戸家不许容留盗贼及不知来歴之人事发官俳色长俱治罪又令私买私卖良家子女及媒合人等俱于三院门首枷号一个月满日照依律例发落该管色长并邻佑人等不首告者与同罪官俳查提从重问拟【南京及各王府同】十三年奏准教坊司官俳精选乐工演习听用若乐工投托势要挟制官俳及抗拒不服拘唤者听申礼部送问就于本司门首枷号一个月发落若官俳徇情听嘱放富差贫纵容逃躱者叅究治罪革去职役






　　礼部志稿卷三十四
<史部,职官类,官制之属,礼部志稿>
　　钦定四库全书
　　礼部志稿卷三十五
　　明　俞汝楫　编
　　主客司职掌
　　朝贡
　　国初诸番国及四夷土官朝贡具载职掌其后募化者众事例日増土官衙门添设别见兵部而事闗朝贡者附此
　　东南夷
　　见祖训及职掌凡二十国祖训例不征诸夷朝鲜日本大小琉球安南真腊暹罗占城苏门荅剌西洋瓜哇彭亨百花三佛齐浡泥凡十五国职掌所载又有琐里西洋琐里览邦淡巴须文达那诸国与祖训稍有不同
　　洪武初分遣使臣奉诏往谕诸番以平定四海之意多随使来朝贡者八年谕安南髙丽占城等国每三年一朝贡国王嗣立则世见永乐中数有事于西洋遣中使以舟师三万赍金帛谕赐之随使朝贡者十有六
　　朝鲜国
　　祖训朝鲜国即髙丽其李仁人及子李成桂今名旦者自洪武六年至洪武二十八年首尾凡弑王氏四王姑待之
　　按髙丽并有扶舆新罗百济其国分八道洪武二年国王王颛遣使奉表贺即位请封贡物诏封为髙丽国王赐纽金印诏命五年以髙丽贡使烦数谕令三歳或歳一来二十五年李成桂代王氏请更其国号诏更号朝鲜永乐初赐印诰自后每歳圣节正旦嘉靖十年外夷朝正旦者俱改冬至皇太子千秋节皆遣使奉表朝贺贡方物其余庆慰谢恩无常期若朝廷有大事则遣使颁诏于其国国王请封亦遣使行礼其歳时朝贡视诸国最为恭慎嘉靖二十六年特许其使臣同书状官及从人二三名于郊坛及国子监游观礼部劄委通事一员伴行拨馆夫防护以示优异云　贡道由鸭绿江歴辽阳广宁入山海闗达京师又中国漂流人口至本国者量给衣粮送回　先是永乐元年其国王具奏世系不系李仁人之后以辨明祖训所载弑逆事诏许改正正徳嘉靖中屡以为请皆赐奬谕焉万厯三年使臣复申前请诏付史馆编辑今録于后李成桂系出本国全州逺祖翰仕新罗为司空六代孙兢休入髙丽十三代孙安社生行里行里生椿椿生子春是为成桂之父李仁人者京山府吏长庚裔也始王氏恭愍王颛无子养宠臣辛盹子禑为子恭愍王为嬖臣洪伦等所弑仁人当国诛伦等立禑禑嗣位十六年遣将入犯辽东成桂为副将在遣中至鸭緑江与诸将合谋回兵禑惧传位于其子昌时恭愍妃安氏以国人黜昌立王氏孙定昌君瑶诛禑逐仁人已而瑶妄杀戮国人不附共推成桂署国事表闻髙皇帝命为国王遂更名旦赡瑶别署终其身
　　贡物　金银器皿　螺钿梳函　白绵防各色苎布龙文帘蓆各色细花蓆　豹皮　獭皮　人参
　　黄毛笔　白绵纸　种马每三年五十匹近有加贡不在种马之数
　　日本国
　　祖训日本国虽朝实诈暗通奸臣胡惟庸谋为不轨故絶之
　　按日本古倭奴国世以王为姓其国有五畿七道及属国百余时冦海上洪武五年始令浙江福建造海舟防倭七年其国王良懐遣僧朝贡以无表文却之其臣亦遣僧贡马及茶布刀扇等物以其私贡却之又以频年为冦令中书省移诘责自后屡却其贡并安置所遣僧于川陜番寺十四年从其请遣还十六年筑登莱至浙并海五十九城二十年筑福建并海十六城各置衞所永乐初复来朝贡赐纽金印诰命封为日本国王名其国镇山曰寿安镇国之山御制碑文赐之给勘合百道始令十年一贡贡道繇浙江宁波府每贡正副使等毋过二百人若贡非期人船逾数夹带刀鎗并以冦论宣徳初遣贡不如约谕使臣自今贡毋过三船人毋过三百刀劒毋过三十嘉靖六年奏准凡贡非期及人过百船过三多挟兵器皆阻回二十九年定日本贡船每船水夫七十名三船共计水夫二百一十名正副使二员居坐六员土官五员从僧七员从商不过六十人三十年后时入冦掠自是朝贡未有至者
