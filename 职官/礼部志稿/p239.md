<!-- { "loadSidebar": true } -->
　　洪武元年二月朔中书省臣李善长傅瓛翰林学士陶安等进郊社宗庙议先是上礼官及翰林太常诸儒臣曰自昔圣帝明王之有天下莫严于祭祀故当有事内必致其诚敬外必偹其仪文所以交神明也朕诞膺天命统一海宇首建郊社宗庙以崇祀事顾草创之初典礼未备其将何以交神明致灵贶卿等其酌古今之宜务在适中定议以闻至是善长等奏有国大祀曰圜丘曰方丘曰宗庙曰社稷各具沿革以进　圜丘之说曰天子之礼莫大于事天故有虞夏商皆郊天配祖其来尚矣周官大司乐冬至日祀天于地上之圜丘大宗伯以禋祀昊天上帝孝经曰郊祀后稷以配天宗祀文王于明堂以配上帝皆所以重报本反始之事礼之见于遗经者可攷也秦人燔书灭学仍西戎之俗立四时以祀白青黄赤四帝汉髙祖因之又増北畤兼祀黒帝至于武帝有雍五畤之祠又有渭阳五帝之祠又有甘泉太乙之祠而昊天上帝之祭则未尝举行至元帝时合祭天地光武祠太乙遵元始之制而先王之礼变易尽矣魏晋以来郊丘之说互有不同宗郑者以为天有六名嵗凡九祭六天者北辰曜魄寳苍帝威灵仰赤帝赤烟怒黄帝舍枢纽白帝白拒招黒帝协光纪是也九祭者冬至祭昊天上帝于圜丘立春立夏季夏立秋立冬祭五帝于四郊王者各禀五帝之精而王天下谓之感生帝于夏正之月祭于南郊四月龙见而雩総祭五帝于南郊季秋大享于明堂是也宗王肃者则以天体惟一安得有六二嵗二祭安得有九大抵多叅二家之说行之而至唐为尤详武德贞观间用六天之义永徽中从长孙无忌等议废郑议用王肃说干封中复从郑议焉宋太祖干徳元年冬至合祭天地于圜丘神宗元丰中罢合祭哲宗绍圣徽宗政和间或分或合髙宗南渡以后惟用合祭之礼元初用其国俗拜天于日月山成宗大德六年建坛合祭天地五方帝九年始立南郊专祀昊天上帝泰定中又合祭然皆不亲郊文宗至顺以后亲郊者凡四惟祀昊天上帝今当遵古制分制天地于南北郊冬至则祀昊天上帝于圜丘以大明夜明星辰太嵗从祀　方丘之说曰按三代祭地之礼见于经传者夏以五月商以六月周以夏至日礼之于泽中方丘葢王者事天明事地察故冬至报天夏至报地所以顺隂阳之义也祭天于南郊之圜丘祭地于北郊之方泽所以顺隂阳之位也然先王亲地有社存焉礼曰享帝于郊祀社于国又曰郊所以明天道社所以神地道又曰郊社所以祀上帝又曰明乎郊社之礼或以社对帝或以社对郊则祭社乃所以亲地也书曰敢昭告于皇天后土则古者亦名地只为后土也曰地只曰后土曰社皆祭地也此三代之正礼而释经之正说自郑惑于纬书而谓夏至于方丘之上祭昆崘之只七月于泰沂之坛祭神州之只析而二之后世宗焉一嵗二祭自汉武用祠官寛舒议立后土祠于汾隂睢上礼如祀天而后世又宗之于北郊之外仍祠后土元始间王莽奏罢甘泉泰畤复长安南北郊以正月上辛若丁天子亲合祠天地于南郊而后世又因之多合祭焉由汉歴唐千余年间亲祀北郊者惟魏文帝之大和周武帝之建徳隋髙祖之开皇唐宗之开元四祭而已宋元丰中议专祭北郊故政和中专祭者凡四南渡以后则惟摄祀而已元皇庆间议夏至专祭地未及施行今当以经为正拟以今嵗夏至日祀方丘以五岳五镇四海四渎从祀　宗庙之说曰传谓万物本乎天人本乎祖故为之宗庙以享祖考而致其报本之意也徳有厚薄故制有隆杀自天子至官司其制不同周制天子七庙而商书伊尹曰七世之庙可以观德则知天子七庙自古有之不独周为然也若夫太祖百世不迁三昭三穆以世次比至亲尽而迁焉此有天下之常礼也若至周穆王时文王亲尽当祧共王时武王亲尽当祧其以有功当宗故皆别立一庙而谓之文世室武世室亦皆百世不迁汉髙承秦之弊未尝立七庙至太上皇崩始诏郡国立庙而皇祖以上无闻焉惠帝诏有司立原庙又以沛宫为髙祖庙又于陵傍立寝园庙自后每帝輙立一庙不序昭穆景帝尊髙祖为太祖文帝为太宗宣帝又尊武帝为世宗皆世世不毁至元帝始罢郡国庙及寝园庙光武中兴于洛阳立髙庙祀髙祖及文武宣元五帝天子亲奉祀于长安故髙庙祀成哀平三帝京兆尹侍祠又别立四亲庙于南阳舂陵祀父南顿君祖钜鹿都尉曾祖欝林太守髙祖舂陵节侯皆嵗时郡县侍祠至明帝遗诏藏主于光烈皇后更衣别室后帝相承皆藏主于世祖之庙由是同堂异室之制至于元莫之能改唐髙祖追尊髙曾祖考立四庙于长安太宗议立七庙虚太祖之室宗创制立九室祀八世文宗开成中礼官以景帝受封于唐髙祖太宗创业受命有功之主百代不迁亲尽之主礼合祧迁至禘洽则合食如常其后以敬文武三宗为一代故终唐之世常为九世十一室宋自太祖追尊僖顺翼宣四祖每遇禘则以昭穆相对而虚东向之位神宗熙宁中奉僖祖为太庙始祖至徽宗时增太庙为十室而不祧者五宗崇宁中取王肃说谓二祧在七世之外乃建九庙髙宗南渡祀九世至于宁宗始别建四祖殿而正太祖东向之位元世祖中统三年初建宗庙于燕京以太祖居中为不迁之祖至泰定中为七世十室今拟四代各为一庙庙皆南向以四时孟月及嵗除凡五享孟春特祭于各庙孟夏孟秋孟冬嵗除则各祭于髙祖庙　社稷之说曰周制小宗伯掌建国之神位右社稷左宗庙社稷之祀坛而不屋必受霜露风雨以达天地之气凡起大事动大众必先告于社而后出其礼可谓重矣葢古者天子社以祭五土之只稷以祭五谷之神其制在中门之外外门之内尊而亲之与先祖等人非土不立非谷不食以其同功均利以养人故祭社必及稷所以为天下祈福报功之道也然天子有三社为羣姓而立者曰大社其自为立者曰王社又有所谓胜国之社屋之不受天阳国虽亡而存之以重神也后世天子之礼惟立大社大稷以祀之社皆配以勾龙稷皆配以周弃汉因髙祖除亡秦社稷立官大社大稷一嵗各再祀光武立大社稷于洛阳在宗庙之右春秋二仲月及腊一嵗三祀唐因隋制并建社稷于含光门之右仲春仲秋二时戊日祭之宗升社稷为大祀仍以四时致祭宋制每嵗以春秋二仲月及腊日祭之元世祖营社稷于和义门内少南以春秋二仲月上戊日致祭今宜祀以春秋二仲月上戊日从之
　　社坛不屋
　　洪武元年十月壬子先是上尝命中书省及翰林院官议于社稷坛创屋以备风雨至是翰林学士陶安奏考诸礼天子大社必受风雨霜露以达天地之气若亡国之社则屋之不受天阳也今于坛创屋非所宜若祭而遇风雨则于斋宫望祭上是之
　　奏躬祀去烦仪
　　洪武七年礼部奏凡大祀皇帝躬省牲其中祀小祀宜命官省牲又旧仪凡皇帝躬祀入就位时太常司奏中严外办盥洗升坛饮福受胙各致赞词又凡祀各设爵洗位涤爵拭爵饮福受胙初升坛再拜及祭酒唱赐福胙之类俱似烦凟悉宜删去诏从之命着为式
　　定祭祀日期
　　洪武七年命太常卿议祭祀日期于是定议风雷云雨境内山川岳镇海渎皆以春秋仲月上旬择日以祭歴代帝王陵寝仲春上旬甲日祭城隍之神于山川后一日祭社稷之神春秋二八月上戊日祭无祀鬼神春于清明日秋以七月望日冬用十月一日书之于牌依时以祭着为式其祭日遣官监察不敬失仪者罪之
　　增修南郊坛壝
　　洪武二十一年増修南郊坛壝于大祀殿丹墀内叠石为台四东西相向以为日月星辰四坛又于内壝之外亦东西相向叠石为台凡二十各髙三丈有竒周以石拦陟降为磴道台之上硺石为山形凿龛以置神位以为五岳五镇四海四渎并风云雷雨山川太嵗天下诸神及歴代帝王之坛坛之后树以松栢外壝东南凿池凡二十区冬月伐冰藏凌隂以供夏秋祭祀之用其歴代帝王及太嵗风云雷雨岳镇海渎山川月将城隍诸神并停春秋祭每嵗八月中旬择日祭之日月星辰既已从祀其朝夕日月禜星之祭悉罢之仍命礼部更定郊庙社稷诸祀礼仪着为常式
　　堤河神位号
　　正统五年工部左侍郎李庸言固安堤通济河皆已建祠设像而祀典未秩称谓无名请令礼官定议封号太常嵗修时祀事下礼部议尚书胡濙等言洪武中以岳镇海渎封爵不经止称为某岳某渎之神一洗相沿之陋今固安通济无缘复袭缪典至欲秩祀太常则永乐中间濬济宁通漕为万世利其祠庙尚未有常祀今崇报之典不应有加于彼请但于朔望今耆老土人供奉香火其固安堤称为泸沟河之神通济河称为通济河之神于礼为当从之
　　定诸神祀法
　　太常司奏用唐制
　　洪武元年十二月乙酉太常司奏周礼以禋祀昊天上帝又以实柴祀日月星辰以槱燎祀司中司命风师雨师天府若祭天祀司民司禄而献民数谷数则受而藏之汉髙祖命郡国立灵星祠唐制立秋后辰日祀灵星立冬后亥日遣官祀司中司命司人司禄以少牢宋祀如唐而于秋分日祀夀星今拟立秋后辰日祀灵星立冬后亥日祀司中司命司人司禄如唐制为坛于城南上从之
　　访求祀典
　　洪武元年三月丙子命中书省下郡县访求应祀神祗名山大川圣帝明王忠臣烈士凡有功于国家及惠爱在民者具实以闻着于祀典令有司嵗时致祭
　　考羣神古制定祀
