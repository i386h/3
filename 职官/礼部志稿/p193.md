<!-- { "loadSidebar": true } -->
　　十年十二月上谕李善长等曰人君聪明虽是天性然物理必察识而后知人情必谙练而后熟若临事不熟骤然断决恐未尽善既行之后觉其非而欲改之妨事已多前者令皇太子射奏朝臣启事练习国政恐听览之际处置未当自今政事启于东宫者卿等二三大臣更为参决可否十二年三月上御华盖殿皇太子侍上曰比读何书对曰商周之书上曰读书亦知古君道否君道以事天爱民为重其本在敬身人君一言一行上通于天下系于民敬以将之而后无不善善天必鉴之不善天亦鉴之一言善四海防福一行不谨四海罹殃可不敬乎二十五年九月以冯胜傅友徳李景隆蓝玉詹徽茹瑺任亨泰杜泽楚樟康铎杨靖皆兼东宫师傅等官二十六年正月上御文楼太子侍上问近讲经史何事对曰昨讲汉书七国叛汉上曰孰曲孰直对曰曲在七国上曰此讲官一偏之说冝言景帝为太子时常投博局杀吴王世子以激其怒及为帝又听鼂错之说轻意黜削诸侯土地七国之变实由于此若为诸子讲此则当言藩王必上尊天子下抚百姓无挠公法如此则为太子者知隆亲亲之恩为诸子者知尽君臣之义嘉靖三十二年二月上谕大学士严嵩等曰二王讲读朕闻昨秋止将尚书过口二三岂成学业自书入经先读大学熟记彻讲续以中庸卿导防字若何昔仰荷皇考恩敎子至慈之中朕不用力今日何事克善不令力学又误矣嵩等对曰皇上追念皇考训思令二王殿下力学臣等不胜钦仰先书入经乃圣贤敎人次第臣等去秋所进书程据旧仪以大学与尚书每日并读并讲当导谕行
　　储敎下
　　请谕敎太子
　　治十年礼科给事中叶绅等言古帝王之有天下未尝不以储贰为重敎谕为急故早建太子以系天下之心预选宫僚以辅太子之徳所以享国长安率由兹道陛下以社稷为重四海为心既早建太子以定大计矣今皇太子春秋渐盛新命加冠谕敎之道不容或缓宜令谕徳等官量授经书敎以诵读正字等官量书字帖敎以仿习庶习与智长化与心成实社稷万年无疆之休也章下礼部覆奏绅等所言敎谕太子实朝廷重大本之事乞赐采纳诏待明年春暖以闻
　　皇储四事
　　治十六年吏科给事中吴舜上疏言辅养皇储四事一乞勅宫僚弗辞寒暑竭力供事而其所以为敎必以仁孝礼义为本一乞专设东宫师傅一二员求徳望素协如尚书吴寛侍郎谢铎者今以旧官供事俟其功迹显著然后加以师傅之衔至如詹事庶子下至校书正字等官亦必求中正之士出自进士正途者用之一乞勅皇太子延访宫僚朝夕与处讲求古之帝王言行以为法戒仍以大小宫僚轮直进言务引当道一乞求正直素闻善于开导者三四人以充司直清纪司谏之职仍勅皇太子虚已受言以为他日纳谏之地疏入上命礼部同吏部议处以闻尚书张升等言舜以太子天下之本必赖师傅辅弼之官朝夕启沃宜赐施行其欲择师傅并选补司直清纪司谏等官则非臣等所敢擅议乞勅内阁大臣同各衙门堂上官议拟具奏上命姑已之
　　博选鸿儒充宫僚
　　嘉靖十五年监察御史余光言今者圣嗣诞生异日正位东宫统临大寳宗庙社稷天地生灵所关非小而其本则在于蚤谕敎而已祖宗设东宫官属如詹事府左右春坊司经局等官皆为辅导而置请博选鸿儒充师保宾客之任以立敎于豫礼部议覆皇储为天下本当慎防养请以光言下吏部预访人材俟册立举行报可
　　东宫出阁讲学五事
　　嘉靖二十三年南京礼科给事中游震得奏请东宫出阁讲学因条陈五事一大明集礼皇太子加元服参用周文王成王冠礼之年近则十二逺则十五若出阁讲学则年八嵗则犹未及元服也今东宫出阁未及冠期宜加便服以从安适俟年十二以上始行冠礼则讲学不至过时一出阁讲学之后宜习宫庭朝参之礼及临见羣臣参决机务等事一皇太子始出就学礼文冝从简便令讲读儒臣更畨陪侍随事纳忠不必尽拘讲筵之礼庶可使之好学不倦一国初所定皇太子荅拜礼非人臣所敢当宜聘有徳望大臣致仕年七十以上者使为宾客不烦以职事优之拜礼乃为得宜一仁宗宣宗在东宫皆监国视事故备诸官属及宪宗睿宗皆八九龄故司直以下皆不备官今皇太子犹冲年讲读之外似不必备设宜渐简正士储之翰林察其徳业修举者以次推补事下礼部部言请俟出阁之日备查累朝旧典防酌诸事宜以闻上然之
　　集议储养要务
　　隆庆四年南京礼科给事中张崇伦等以东宫出阁届期上言五事一崇孝敬以事君父二敦齿让以宾耆旧三谨服器以养俭徳四勤接见以资辅导五慎选用以备官属南京贵州道御史杨邦宪等亦请择简讲读儒臣务略去礼文令其以经史诸书及国朝训典从容劝讲凡坊闲一切芜杂之书悉屛去之内直之司必用老成质实者使随事纳规啓发尤易皇上尤当克谨身敎以敬天勤民敦仁尚俭之事亲为解说训饬之斯储养元良之要务章下礼部知之
　　礼科给事中张国彦四川道监察御史李采菲南京礼科给事中张崇俭贵州道监察御史杨邦宪等以东宫出阁各疏陈辅导事冝章下礼部尚书潘晟等覆言诸臣献议虽殊大意有十曰慎选宫僚曰久任辅导曰精择近侍曰亲近师友曰内崇孝敬曰外崇齿让曰仁体天地曰俭法祖宗曰钦崇正训曰躬垂圣敎宫僚在阁臣吏部遴选得人上请久任左右近习在司礼监审择质疑问难亲接儒臣一切孝敬仁俭有闗储敎者在皇太子遵修古以光睿徳至于燕闲之际质问所业时加训迪则惟皇上加意议上报可礼部覆都给事中雒遵等奏东宫辍讲之日除宫中温习外冝于朔朢日令辅导讲读等官恭诣文华殿启请半月内课程疑义庶养正之功缉熙无间上是之
　　皇太子出阁读书
　　天顺二年礼部请皇太子出阁读书上命吏部礼部防翰林院定拟讲读等官及讲读以闻礼部进皇太子出讲学仪注
　　一钦天监选择四月初八日乙丑巳时吉
　　一是日早鸿胪寺报事官于文华后殿行四拜礼鸿胪寺官请东宫陞文华殿执事官导引至殿陞座三师三少并宫僚以次序立于丹陛上行四拜礼毕各官以次退出内侍官导东宫至后殿陞座以书案进每日侍班侍讲读官入分班东西立内侍展书侍读讲官以次进读叩头而退
　　每日读讲常仪
　　一每日早朝退后东宫出阁陞座内侍以书案进不用侍衞侍仪执事等官惟侍班侍读讲官入行叩头礼毕分班东西向立内侍展书先读四书则东班侍读官向前伴读数十遍退复原班次读经书或史书则西班侍读官向前伴读亦然务要字音正当句读分明读毕叩头而退一每日已时侍班侍读讲及侍书官俟东宫陞座毕入照东西向立侍班内侍展书先讲早所读四书则东班侍讲官向前进讲一遍退复原班次讲早所读经史书则西班侍讲官向前进讲亦然务要直言解说明白易晓讲毕内侍收书讫侍书官向前侍习冩字务要开说笔法防画端楷冩毕各官叩头而退
　　一午膳后从容游息或习骑射
　　一每日晩读本日所授书各十数遍至熟而止
　　一凡读书三日后一温须背诵成熟遇温书之日免授新书讲官通讲须晓大义
　　一凡冩字春夏秋月每日冩一百字冬月毎日冩五十字一凡遇朔朢及大风雨雪隆寒盛暑暂停讲读冩字一每日合用侍班官二员侍读讲官四员侍书官一员吏部礼部防翰林院选拟皇太子出阁侍班讲读等官以闻侍班官则吏部尚书兼学士李贤日侍不更太常寺少卿兼学士彭时翰林院学士吕原每人更侍一日詹事府詹事陈文少詹事刘日侍不更翰林院学士林文李络刘定之侍读学士钱溥每人更侍一日讲读官翰林院学士倪谦尚寳司卿兼侍讲黄练尚寳司司丞兼编修万安尚寳司司丞兼编修李泰左春坊左中允孙贤右春坊右中允刘翊左春坊左賛善牛纶右春坊右賛善司马恂八人更畨四人一日侍书官太常寺少卿黄采中书舎人兼正字吴谦二人更侍一日上悉从之
　　东宫冠读
　　嘉靖二十四年二月上谕礼部朕皇太子当冠并习讲读一应合行礼仪查照祖宗时旧例一一举行即各拟至当不必续奏已复奉圣谕东宫冠读礼朕复思二三子各当行此各节次祖宗旧典俱在卿嵩防读璧寀承恩查拟一一举行礼部尚书费寀等言东宫冠读仪节繁多一时未易尽习攷之周制文王年十二而冠成王十五而冠大明集礼防用文成冠礼之年近则十二逺则十五则在今日东宫殿下加冠似为太早乞将冠礼暂勅停止先以童服出就讲读则事为有序而礼不难行又会勳辅大臣言皇太子既不便出阁乞命司礼监慎选老成端厚知书内伴恭伴读书习字兼演习礼仪俟睿性渐开礼节日熟然后出阁讲读疏入上乃谕辅臣严嵩等曰朕先与卿等计定东宫冠读遵祖宗法制举行既而礼官引文成之年岁不同累朝之令典谓为未可卿等从而同之今只令辅臣该部挨当行之年具奏行礼嵩等因言皇太子数岁而冠原无定期不必尽泥文成之年伏乞俯从原定吉期或移取通利之辰遵奉举行得防览奏足见敬畏朕知已嵩复言东宫殿下时已十嵗今冠读之谕一下中外忻传合无是日稍减繁仪止取成礼此外或可频接外臣渐广视听如冠礼暂辍或以童服出就儒臣时习讲读久之则睿性益开而知所严重矣得防冠乃成人之礼太子继体承命之重必典礼具备方可行既而复谕嵩东宫冠读已闻中外只可移取通利之辰不宜暂罢问冠礼内仪物有丝巾何为嵩言彼在束发乃婚礼内物不用为当又问庙见童服当是何服色嵩言今日之见系在内殿家人礼也比与宗庙大礼不同似应照常所用吉服行礼已奉谕东宫庙见等仪非一节即今将入夏令恐难勉行俟秋爽举未迟
　　选宫僚
