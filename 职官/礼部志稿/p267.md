<!-- { "loadSidebar": true } -->
　　永乐十六年上以天下僧道多不通经典而私簮剃败辱教门命礼部定通制今后愿为僧道者府不过四十人州不过三十人县不过二十人限年十四以上二十以下父母皆允方许陈告有司行邻里保勘无碍然后得投寺观从师受业俟五年后诸经习熟然后赴僧录道録司考试果谙经典始立法名给与度牒不通者罢还为民若童子与父母不愿及有祖父母父母无他子孙侍养者皆不许出家有年三十四十以上先曽出家而还俗及亡命黥刺者亦不许出家若寺观住持不检察而容留者罪之仍命礼部谕天下
　　不崇佛事
　　宣徳四年四月庆夀寺僧志了奏城西故有万安寺乆废请化縁于民重作之上谕行在礼部尚书胡濙曰化縁者巧取诳夺以蠧吾民不可聴
　　宣徳六年五月行在工部尚书吴中言昨山西代州圆果寺奏本寺是古迹道塲为国祝厘之所旧塔损坏乞役为之上曰卿欲借此永福乎朕以安民为福其止之勿劳吾民
　　宣徳六年九月行在戸部言宛平县民以果园地施崇国寺请蠲其税上曰民地衣食之资乃以赐僧又求免税甚无谓令亟以还民
　　宣徳九年十二月有僧自陈欲化縁修寺祝延圣夀者上斥之既朝罢顾谓侍臣曰人情莫不欲夀古之人君若商中宗髙宗祖甲周文王皆享国绵逺其时岂有僧道岂有神仙之説秦皇汉武求神仙梁武事佛宋徽宗好道效验可见矣世之人终不悟甚可叹也
　　复造册查牒法
　　正统二年行在礼部尚书胡濙等奏洪武间天下僧道给过度牒者令僧录司道录司造册颁行天下寺观凡遇僧道即与对册其父兄贯籍告度月日如有不同即为伪冐迨今年乆前令寝废有忘殁遗留度牒未经销缴为他人有者逃匿军民及囚犯伪造者有盗卖影射及私自簮剃者奸百端真伪莫辨乞自今以后给度牒者仍造册颁行天下寺观以防奸诈从之
　　依钦定额数给度
　　正统五年进士张谏言僧道之数已有定额近因希求请给数千百众奄至京师非寄迹寺观即潜住民间黄冠缁衣布满街市究其所学无益于国而所食悉出于农且今饥馑之年尤宜痛加裁抑甚者其中亦有犯奸及为盗贼者耗损民财伤败风化莫此为甚乞令锦衣卫五城兵马司挨查除原在京寺观者仍旧存留其余悉令勒囘本土如是虽不能遽弭天变而亦可以少苏民困矣事下礼部议僧道依太宗钦定额数给度其恃顽潜隐民间者并罪窝家从之
　　建言黜佛寺
　　正统十四年礼部聴选知县单宇言佛本夷教前代事之俱致祸乱近年以来修盖寺观徧满京师男女出家累千百万不事耕织蠧食于民所以世风壊而人心惑也况所费木石铜铁不可胜计以有用之财为无用之费请拆其木石改造军卫销其铜铁以备兵仗遣其僧尼还俗生理庶几皇风清穆异教不行矣事下所司
　　罪纳贿度僧
　　景防三年治僧録司右善世南浦等纳贿度僧之罪时天下僧童数万赴京度有诏两京各度一千名各府四十名各州三十名县二十名不必查勘稽留左阐教清让等令各僧童拈阄定数逼取银万余两事觉命法司擒治南浦等分授其银欲为掩防朦胧奏乞将天下僧童普度以息争讼于是六科给事中十三道御史劾奏南浦等奸欺四罪礼部奏乞云南土僧不给度僧録司却奏欲给度取利肥已致防充许一也户部奏准令僧童运米实边僧童情愿报効僧録司却奏称其艰难致防免运二也给事中陈嘉猷奏准依旧制查考各僧投文应试僧録司不肯遵依囘申并无一僧投文奏防免考三也恐讦出奸奏要普度暗要人心四也夫前次令其运米则云行童艰难今收度乃得银钜万前次要行查则云无僧今给度则称一县有一百余名八九十名臣等看得南浦等闾阎小辈无赖奸人曩祝发以为僧实逃名而避役不耕不而衣食实四体之不勤不忠不孝而生存诚三纲之莫究饮酒茹荤全无忌惮贪财纵欲略不惭惶俱宜擒送法司明正其罪时礼部尚书胡濙等亦奏各僧官累次进本烦凟其欲普度者特设计为规利之媒其言争讼者特欵词为文奸之术虽名清净秽浊无伦惟号慈悲贪饕无厌况所收之人但取银物或假张作李或称老为少或纵容军囚灶站滥及游手白丁或人不到而借倩代替或捏虚名而货买与人欺君玩法律所难容命法司悉擒治
　　审覈收度
　　景防六年命礼部移文天下今后僧道务要本户丁多本人持行修洁不系军匠盐灶等籍里老保结呈县覆实具申府司类呈该部方许收度如有扶揑诈冐不实者廵按御史按察司将本人并保送佥书吏一体治罪仍勘本寺观原定额数如有不及给与度牒如有数多不与出给从廵按河南监察御史程亨言也
　　僧牒赈饥
　　成化元年命礼部给度牒鬻僧以赈饥民廵抚淮都御史林聪处一万每名纳米一十石南京礼部五千每名纳米十五石其各处僧见在京师者每名纳银五两从监察御史焦显给事中侯祥南京守备官议请也
　　止度牒济赈例
　　成化八年五月总督漕运兼廵抚淮左佥都御史张鹏奏请给僧道空名度牒一万道鬻米济荒礼部尚书邹干言成化二年已度僧道一十三万有竒今未及十年不宜更启其端上曰僧道给度不宜太滥且鬻米之数其得几何而所损于国者多矣其在官吏监生尚不可以为常况此辈乎勿许
　　九月癸巳礼部奏廵抚山东右佥都御史牟俸以山东旱灾奏乞给空名牒十万度僧道取银以助赈济尸部奏行本部出给縁僧道例必十年一度自天顺元年至成化二年已度一十二万二千二百余人今若先期特度于山东则僧道行童必羣聚其地反为掻扰诏不必行
　　禁游僧
　　成化十四年命禁约游僧监察御史陈鼎奏自成化二年起至十二年共度僧道一十四万五千余人而私造度牒者尚未知其数此辈游食天下奸盗诈伪靡所不为使不早为处置大则啸山林谋为不轨小则兴妖言扇惑人心为患非细今苏州等处累获强盗多系僧人乞敕所司禁约礼部覆奏命通天下禁之
　　照年例起送给度
　　成化二十年礼部奏旧例十年一次给度天下僧道今成化二十二年给度在迩除两京并凤阳大龙兴寺大岳太和山龙虎山僧道至期别议宜令天下有司查勘本处额设寺观及见在僧道如额数不足方许起送务加详审如例仍令按监察御史严督毋得冐滥且令各处亢阳为虐来年米价必至腾涌若今僧道羣聚于京恐有意外之虞或暂停止令有司毋辄起送以俟丰年尤便有防额数不足者还照年例起送给度不许冐滥其如所奏禁之
　　预度赈荒
　　成化二十年十二月乙夘预度天下僧道六万人时山西陜西饥许江浙等处愿为僧道者输粟赈济给以度牒已万人矣尸部言陜西饥尤甚乞再度六万人各输银十二两下礼部覆奏僧道十年一度宜以前后所度七万准后二十二年该度之数仍令天下有司照数类送从之七月礼部言成化十二年度过天下僧道一万三千三百四人近陜西山西饥荒已预度七万人银一十二两准作二十二年该度之数视前加至数倍恐各处僧道行童仍前行来京夤縁嘱托乞行沿途闗津严加盘诘而在京廵街御史严督五城兵马察捕照如所奏但不许一槩溷逐
　　该度年例酌处
　　成化二十一年礼部奏成化二十二年例该度僧道两京神乐观该度道童计五百十六人近因山西陜西救荒预度七万人准作改度之数而两神乐观止度一百六十人数实不足临期恐难再请而僧道録司亦称在京寺观俱无田粮银无所措宜移山陜所遗空牒六千均之两京及天下名山两神乐观共増以六百五十人俱免纳粮余皆分与僧道録司及鳯阳大龙兴寺五台太和龙虎三茅四大山银已纳觧部未纳减作五两制可银未纳者俱免之
　　礼部请行给度僧道七万定数于天下大率僧不过五万人道二万人如道数不足即补以僧僧道録官无得纷扰两京神乐观并僧道録司及天下名山七千八百人十三布政司共五万二千人浙江湖广江西四川山东河南山西陜西各五千贵州一千云南二千广东广西福建各三千南直共六千九百苏州七百应天常州松江凤阳州淮安各五百镇江徽州宁国庐州安庆各四百太平池州各三百广徳州二百徐州滁州各一百五十和州一百北直共三千三百顺天真定各五百河间保定永平各四百大名顺宣广各三百五十隆庆州五十诏可
　　惩戒张真人
　　治八年礼部防奏内一条惩戒邪慝真人张元庆乃极刑罪人元吉之子法应流窜冐得袭封世济其恶秽徳昭彰神人共怒是以上天降罚其龙虎山殿宇焚燬殆尽请免其来朝以杜请托之路并勘其罪恶实迹及违制妄造符録请给道童等情加以重罚仍访取本族素有戒行者嗣守其业
　　停十年一度防
　　治九年礼科给事中彭城等奏旧制僧道各有定额府不过四十人州不过三十人县不过二十人槩天下计之其请给者亦不过三万六千余名陛下即位之初凡左道乱正败俗伤化之人一切屏斥天下臣民以为太平盛徳之事复见于今日兹者当十年开度之期各处僧道将复请给臣等查得成化二年给度过僧道十三万二千二百余名成化十二年一万三千三百余名成化二十二年二万四千五百余名前此给度又不知其几何比之旧额已为十倍况今四方灾异流行饥馑荐至若不预为禁约恐逺近效尤为患非细乞敕该部查照旧额将十年一度事例特赐停止通行各处廵按等官清查寺观见在僧道行童除已度者不必追夺未度者额外不许存留悉令还俗正额有缺方许起送赴部考选给度违者仍照先年充军事例发遣南京福建道监察御史洪逺等亦以为言俱下所司知之五月南京大龙兴寺左觉义发直等奏请起送行童给度礼部勘其启衅开端故违成命请寘之法上曰僧道虽额过多但自治年来未尝给度尔等其议处停当以闻不许仍前过滥礼科给事中屈伸极论之工科都给事中柴升亦请勿度僧道俱下其奏于所司礼部议处给度僧道事宜谓我朝给度旧制甚严额数不足则照缺度补无则止诚以此辈食生民奸伪无所不至若不痛加裁抑其将无纪极治年间人民方免兵革僧道尚少故太祖皇帝有三年一给度之制以后日渐増多故太祖皇帝改为五年一度天顺二年因冐滥益甚英宗皇帝复改为十年一度皆斟酌多寡因时制宜初无一定之制况三年所度止三五百人则三十年不过三五千人五年所度止一万人则五十年不过十万而止使此制常行则额数必不过滥皇上曩因左都御史马文升之言停十年一度之例后因本部之请复有预止来京之禁乃者谓自初元以来未经开度方兴允给之念即有过滥之戒仁义并行虽古之圣帝明王曷能逺过伏望仍鉴累朝禁约敕防今次所度名数特赐裁抑或俯从臣等之请定为经乆之计自后或二十年二十五年一次开度当度之年照例施行庶僧道可渐复额内之制而百姓不胥为缁黄之归矣上从之在京准度八千名南京五千名直及各布政司府州县原额有缺照数保送来京仍令礼部防官审验考试非赍有明文及实能背诵本教经典不准收度有扶同作致冐滥者必罪不宥
　　命女冠还俗
　　宣徳四年六月顺天府真元观女冠成志贤等九人请给度牒礼部言太宗皇帝时命尼僧皆还俗今成志贤等亦宜遣还父母家上命遵先朝令仍严女妇出家之禁
　　钦依禁革尼僧
