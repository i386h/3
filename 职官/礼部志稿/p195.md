<!-- { "loadSidebar": true } -->
　　治元年太子太保吏部尚书王恕言臣窃观皇上视学释奠仪注分献官始终不拜恐非礼也臣愚以为分献拜位当在殿陛之下列于陪祭官之前上在殿陛上拜分献官陪祭官俱在殿陛下拜上献爵毕分献官以次诣神位前奠爵讫复退于殿陛下原拜位立定賛送神上拜分献官陪祭官俱拜似为近礼臣读礼记文王世子篇有曰凡始立学者必释奠于先圣先师及行事必以币今皇上嗣登大寳初幸太学即所谓始立学也臣以为释奠当用币爵亦当三献今仪注无献币是行春官释奠之礼非始立学释奠之礼也似为未安或以为旧仪如此臣以为旧仪是当从之或有差误亦当更之以求乎冝不可以讹承讹也礼部覆奏自永乐以来列圣视学祭先师孔子仪注爵止一献无奠帛之礼每年春秋二丁朝廷遣官释奠有奠帛三献爵之仪今恕所奏虽与永乐以来仪注不同然与见行丁祭礼仪无异合增入奠帛三献爵其分献官各就殿陛下与陪祭官俱拜则礼仪全备上曰分献官拜礼准行余惟循旧制三月太子太保吏部尚书王恕言近陈愚见请皇上视太学释奠先师孔子当奠币用乐爵当三献分献官当陪拜伏奉圣防分献官拜礼准行其余仍旧臣窃又以为我朝列圣即位之后所行之礼有一行而不再举者惟耕耤田及幸太学二事然耕耤有奠币三献斋戒省牲之礼何独于幸学释奠而乃不然乎昔太宗文皇帝将幸太学命礼部详议礼仪尚书郑赐言宋制谒孔子服鞾袍再拜太宗曰见先师礼不可简必服皮弁行四拜礼其事载诸五伦书人以为太宗尊儒重道之意超越前古今陛下释奠先师而礼比先农则载诸史册传之万世岂不为盛事哉命复下礼部防议于是礼部及詹事府国子监翰林院春坊等官言礼记曰凡学春官释奠于其先师注云释奠者但奠置所祭之物而已无食饮酬酢等事以其主于行礼非报功也又云凡始立学者必释奠于先圣先师及行事必以币注云诸侯初受封立学行释奠之事必奠币为礼也又云凡释奠者必有合也有国故则否注云凡行释奠之礼必有合乐之事若国有防丧则否又云太学始敎皮弁祭菜示敬道也注云学者入学之初有司衣皮弁之服祭先师以苹藻之菜示以尊敬道艺也盖古者见师之礼以菜为质故始入学者必释菜以礼其先师而学官四时之祭乃皆释奠释奠释菜皆祭之略者也故以行礼而行释奠则无币差厚于释菜之意即今天子视学所行是也以报功而行释奠则有币即今二丁所行是也三代之礼无所于考汉祀孔子未行释奠唐制天子北面跪祭周广顺二年车驾幸曲阜始拜奠祠前宋大中祥符元年幸曲阜谒文宣王庙始鞾袍再拜至我朝太宗皇帝视学躬行一奠四拜之礼尊师重道蔑以加矣列圣相承率循无改至成化元年始加牲用乐虽极尊崇之礼然既非释奠之正又非释奠之全卒至纷纷实繇于此此则所谓有其举之莫之敢废者矣今恕言奠帛三献之礼必须读祝饮福受胙始为全备原无旧典固难以擅行其欲比依先农之祀又系大明集礼所载洪武旧制亦难以擅改宜但于视学之前致斋一日至期加币一段乐设而不作余仍其旧庶防其可上曰尊先师当以礼既成化初年有所举惟孔子前加币用太牢改分献为分奠其余仪物俱从永乐年例行
　　幸学频行
　　嘉靖十年羽林前卫指挥使刘永昌疏言臣窃观史传皆以数幸大学为帝王盛节我国朝幸学之礼仅于登极后一行之其于作兴之道或有未尽伏望皇上每遇春秋开讲经筵之始先期幸学拜祭先师仍御彛伦堂进讲宣谕赏赉如制则人心感奋而敎化大行矣诏下礼部议尚书夏言等覆言临幸太学尊礼先师实帝王崇儒重道之盛举我皇上经筵日讲未尝暂辍又于文华东室奉三皇二帝三王及周公孔子神位春秋开讲祭告月朔躬行瞻谒近于西苑无逸殿落成命大学士坐讲豳风无逸诸篇右文崇道之实诚远迈前代矣顾临雍盛事惟于登极一行而近日厘正先师祀典以来未尝恭谒永昌欲于春秋开讲先期幸学则歳且再行车驾太数臣窃拟明年朝觐考察防试之后天下大夫士防集之时冝一举行上曰先师祀典既正朕当躬谒如议以明年三月内举行
　　视学观礼
　　隆庆元年六月命礼部遣官行取衍圣公孔尚贤及翰林院五经博士顔肇先孟彦璞仍取孔氏老成族人五人顔孟族人二人驰驿来京以圣驾将幸太学也命公侯伯应袭子弟俱赴国子监习礼以礼部言视学在迩欲其迎驾听讲故也朝鲜国王李垣遣陪臣吏曹参判洪春年等赍表文方物马匹庆贺册立中宫赐宴赏如例春年等以上将幸太学乞留观礼许之
　　幸学隆施
　　隆庆元年八月癸未朔上幸太学行释奠礼于先师命大学士徐阶李春芳陈以勤张居正衍圣公孔尚贤吏部尚书杨博兵部尚书郭干吏部侍郎赵贞吉分奠四配十哲两庑礼部侍郎潘晟致奠啓圣祠毕上御彛伦堂命武官都督以上文官三品以上及翰林院学士坐赐茶授祭酒司业经坐讲上宣谕诸生曰圣人之道如日中天讲究服膺用资治理尔师生其勉之甲申上御皇极殿衍圣公孔尚贤率三氏子孙管祭酒事侍郎赵贞吉司业万浩率学官诸生上表谢恩赐冠服钞锭有差仍赐三氏子孙及祭酒司业宴于礼部
　　遣官释奠
　　洪武初定制
　　洪武元年三月丁丑遣官释奠于先师孔子初礼官奏周制凡始立学者必释奠于先圣先师凡学春夏释奠于先师秋冬亦如之汉儒以先圣为周公若孔子以先师为礼乐诗书之官若礼有髙堂生乐有制氏诗有毛氏书有伏生可以为师者盖四时之学将习其道故释奠各以其师而不及先圣惟春秋合乐则天子视学有司总祭先圣先师是则汉时释奠亦略可见矣魏正始中使太常释奠于辟雍晋释奠皆于国学东晋成穆孝武皆亲释奠隋制国子监每嵗四仲月上丁释奠先圣先师州县学则用春秋仲月唐初释奠儒官自为祭主直书博士姓名敢昭告于先圣许敬宗奏请令国子祭酒为初献词称皇帝谨遣仍令司业为亚献博士为终献县学则令为初献丞为亚献主簿及尉通为终献永为礼制武徳贞观中皆以二月亲幸国子监释奠耀景龙中皆皇太子释奠于太学元中诏春秋释奠以三公摄事着之常式若遇大祀则用仲丁州县用上丁宋元因古礼而损益之今冝定制以仲春仲秋二上丁日降香遣官祀于国学以丞相初献翰林学士亚献国子祭酒终献上然之至是遣官致祭牲用牛羊豕各一币一白色笾八实以形盐藁鱼枣栗榛菱芡鹿脯豆八实以韭葅醓醢菁葅鹿醢芹葅兔醢笋葅鱼醢簠簋各二实以黍稷稻梁豋一实以太铏二实以和牺尊象尊山罍各一实以醴齐盎齐事酒乐用大成豋歌乐四配位牲用羊豕各一币一白色笾四实以形盐藁鱼枣栗豆四实以芹葅兔醢菁葅鹿醢豋一实以太簠簋各一实以黍稷其从祀十哲两庑各笾二实以栗鹿脯豆二实以菁葅鹿臡簠簋各一实以黍稷先期皇帝斋戒献官及陪祀执事官俱散斋二日致斋一日前祀一日清晨有司立仗百官具公服侍班皇帝服皮弁服御奉天殿降香献官捧由中道出至午门外置龙亭内仪伏鼓吹导引至庙学是日献官法服并执事官集斋所省馔省牲告充告腯视鼎镬涤溉告洁至日丑前五刻执事者各实祭物于器献官及陪祀执事官各就位监礼监祭官阅陈设纠不如仪者賛礼唱有司谨具请行事唱迎神乐作献官及在位官皆再拜乐止賛礼唱奠币献官诣盥洗位搢笏盥帨出笏诣大成至圣文宣王神位前乐作献官搢笏上香奠币出笏再拜以次诣兖国复圣公郕国宗圣公沂国述圣公邹国亚圣公神位前并如前仪复位乐止赞礼唱进俎乐作献官至大成至圣文宣王神位前搢笏奠俎出笏以次诣四配神位前如前仪出笏复位乐止赞礼唱行初献礼献官诣爵洗位搢笏涤爵拭爵以爵授执事者诣酒尊所搢笏以爵受酒以授执事者出笏乐作献官诣大成至圣文宣王神位前跪搢笏上香祭酒奠爵出笏乐止读祝官取祝跪读讫献官俯伏兴再拜以次诣四配神位前并如前仪亚献终献仪并同初献但不用祝行终献礼时賛礼唱行分献礼分献官诣盥洗位搢笏盥帨出笏诣爵洗位搢笏涤爵拭爵以爵授执事者出笏诣十两庑神位前搢笏奠帛上香祭酒奠爵出笏俯伏兴平身复位賛礼唱饮福受胙初献官诣饮福位再拜跪搢笏奉爵者以爵进献官受爵饮福酒奉胙者以胙进献官受胙以授执事者出笏俯伏兴再拜亚献官以下皆再拜复位賛礼唱彻豆乐作掌祭官各彻豆乐止赞礼唱送神乐作献官以下皆再拜乐止读祝官取祝捧币者捧币各诣瘗位献官诣望瘗位东西各二人以炬燎火俟半燎实土半坎赞礼毕其祝文曰惟王徳侔天地道冠古今删述六经垂宪万世兹维仲【春秋】谨以制币牲齐粢盛庶品式陈明荐以兖国复圣公郕国宗圣公沂国述圣公邹国亚圣公配尚飨征仪备考
　　亲征遣将
　　诏定军礼
　　洪武元年闰七月诏定军礼中书省臣防诸儒臣议古者天子亲征所以顺天应人除残去暴以安天下自黄帝习用干戈以征不享此其始也周制天子亲征则类于上帝冝于大社造于宗庙祃于所征之地及祭所过山川师还则奏凯献俘于庙社后世又有宣露布之制若遣将出师则授以节钺亦告于庙社祃祭旗纛而后行宋又有祭告武成王之礼归则奏凯献俘然后天子论功行赏于是歴考旧章定为亲征遣将诸礼仪奏上诏并从之
　　亲征仪【见职掌】
　　遣将出师仪授节钺礼仪前期拱衞司设大将军次于午门外兵部官备节钺陈于奉天殿内架上内使监设御座于殿中侍仪司设大将军拜位于丹墀中道稍西又设授节钺位于御前俱北向设内賛位及授节钺官位受节钺执事位于大将军受节钺位之北东西相向百官侍立位于文武楼之北东西相向通班賛礼位于大将军丹墀拜位之北通班在西賛礼在东引大将军二人位于通班之次其余侍衞陈设如朝防仪是日鼓初严侍仪导从官入迎车驾次严文武官具朝服入侍立位大将军朝服入立候于丹墀之西北所部将士鼓吹皆于午门外鼓三严皇帝服武弁服出乐作陞座乐止鸣鞭卷帘报时讫引班引大将军就丹墀拜位赞礼唱鞠躬拜乐作四拜兴乐止引大将军由西陛陞西门入内赞接引至御前唱鞠躬乐作再拜兴乐止唱跪搢笏大将军跪搢笏授节钺官取节钺至御前跪承制兴立于大将军之东北宣制讫先授节次授钺大将军以次受讫以授执事者执事者跪受立于西唱出笏俯伏兴乐作大将军出笏俯伏兴复再拜乐止自西门出执节钺者前行至位分立于左右乐作賛礼复唱鞠躬四拜兴礼毕乐止皇帝兴乐作还宫乐止大将军出勒所部建旗帜鸣金鼓正行列擎节钺奏乐前导百官以次送出
　　告祭庙社仪与遣官奏告庙社礼同就命大将以牲币行一献礼师还则陈凯乐俘馘于庙社门外而祭告之与出师祭告仪同
