<!-- { "loadSidebar": true } -->
　　嘉靖十八年二月命皇太子监国以宣城伯卫錞遂安伯陈鏸为留守大学士顾鼎臣为同留守兵部尚书张瓉参賛机务太监麦福为内提督与錞等恊同行事文武大臣刑部右侍郎屠侨等一十八人分守京城九门仍命内坐营官九人恊守赐留守大学士顾鼎臣勅曰朕兹巡幸承天恭视显陵车驾往回动歴数月昨已册立东宫令之监国特留卿賛务恊同文武重臣居守内自禁掖外而都城逺及边陲并大小有司庶务悉以付卿卿宜遵承朕命应啓请者请令防应闻奏者驰奏行在其有宻切重事情宜用钦赐印记来闻卿讲幄旧臣乆懐经济朕兹重寄其钦承之是日复召鼎臣于平台面授手勅曰朕以二亲安神之地日夜思念心甚缺焉必亲见乃安非漫游也特以留守至托简付于卿宜朝夕慎恭辅賛储政朕乃心安于行卿其钦哉慎之鼎臣因条上监国事宜七事　一圣驾行后皇太子十日一具本恭问实封驰奏　一臣不时问皇太子二王公主起居及宫阙消息一体奏闻　一皇太子正位东宫旧制文武百官俱朝叅朔望今宜令都察院鸿胪寺设纠仪官员及司仪鸣賛至日百官各诣文华门候朝临时取防放免　一皇城及各门守备官军臣等不时查覈有违悮者量加惩戒　一皇城营未得停止臣五日一阅视　一内阁于诸司旧无统摄今臣奉钦命留守事体重大乞特降明防令顺天府宛大二县及五城御史兵马与皇城各门守卫官军俱聼臣约束便于行事一往来多有四方奸人妖术潜住京城蛊惑愚民玩
　　防国法无所不至近闻外边奸细入内地间至京师宻伺动静尤不可忽乞容臣留守兵部计议严督巡城御史五城兵马及行缉事官校宻切查访但有奸人即与擒送究问如法重大事情则奏闻区处上覧奏答曰宫中消息当宻疏奏闻都察院重狱具在该院官其加意监守无通同疎纵卿亦时朕谕令周期查知之勿卖主不忠也余俱报可鼎臣又请以先后所降手勅纶音下该科庶百官知儆臣亦得奉命行事上曰百司庶官分理政务近者多恣纵怠慢朕躬至显陵去京师非迩卿受兹特任留守国都賛佐东宫其一切事务俱当与知其有废法狥情行私者即加开谕违者如情重则具疏以闻轻者暂取令防惩戒之仍令诸司遵守
　　大阅
　　隆庆大阅仪
　　隆庆三年礼部奏大阅之礼古昔所重在成周之世职列夏官自汉唐以来事载国史迨我宣英二圣相继举行成宪昭然遗烈未逺兹遇皇上焕起神谟光脩令典建熈朝之盛事垂后世之法程一切仪章俱当详慎但稽之前代则制度互有不同考之先朝则礼文亦多未备臣等谨畧叅古制兼酌时宜拟议上请【其仪不録后万厯大阅仪即据此而加详也】
　　万厯大阅仪注
　　万厯九年二月仪制清吏司案呈奉本部送该兵部咨为遵制恭请大阅以饬武备以保治安事又该礼科抄出钦天监监正臧隆等题同前事选择驾发日时等因查得隆庆三年大阅礼仪虽经本部题请縁系肇举旷典一时酌议尚未详悉今奉明防备查礼仪开具上请伏乞勅下臣等一体通行钦遵施行
　　一钦定万厯九年三月初三日辰时吉
　　一前期工部搭盖行宫于将台之北
　　一初二日上常服以亲行大阅礼预告于内殿用告词行四拜礼如圣驾出郊常仪是日司设监设御幄于将台上总恊戎政大臣巡视科道官督率将领军兵预肃教塲内外
　　一初三日早遣官于教塲内祭旗纛之神三大营官军俱各披鲜明盔甲盛陈旌旗器械于本营摆列仍选摆将官四员统领有马战兵二千名于长安左门外伺候扈驾文职各堂上官六科十三道掌印官并礼科兵科礼部仪制司兵部四司官及纠仪监射御史鸿胪寺供事官武职除应该操阅外其余都督以上并锦衣堂及南北镇抚司掌印佥书官各具大红便服关领扈从牙牌悬带俱诣教塲伺候
　　一是日免朝锦衣卫备卤簿驾设辇于皇极门下正中上常服乘辇由长安左门出扈驾官军前后导从钲鼓向器振作从安定门出至阅武门外总恊戎政官率领大小将佐官于阅武门外戎服跪迎候驾过方起随入将台下向北序立驾进阅武门内中军举号炮三各营钲鼓向器振作扈从官序立于行宫门外迎驾上至行宫门降辇兵部官导上入行宫将台上号头官举蓝旗鸣金止鼓候上陞座扈从官行一拜叩头礼如传防赐酒饭各官仍叩头谢恩毕即退出于将台下东西侍立兵部官跪奏请登台大阅承防毕兵部鸿胪寺官导上登台陞御幄将台上举红旗台前起肃静炮三鸿胪寺官跪奏京营将士叩头賛一拜叩头礼毕分东西侍立总恊戎政官列于扈从官之北其余将佐列于扈从官之南兵部官跪奏请令各营整搠人马承防毕总恊戎政官指麾副叅游佐等官各归所部整搠人马将台上吹号笛麾黄旗各营钲鼓齐鸣待诸将到营将台上举蓝旗鸣金止鼓兵部官跪奏请阅营阵台上举红旗台前举静队炮三各营应炮三调哨前行至营盘先演五花营阵戎政官引号头官执牌跪奏演五花营阵次演四方平定营阵戎政官引号头官执牌跪演四方平定营阵演营毕将台上红旗台前起掣人马炮三营中应开营炮三官军调哨各回军营将台上又吹号笛麾黄旗各营钲鼓齐振竢将士回营毕台上又举蓝旗鸣金止鼓戎政官引号头官执牌跪奏演营阵毕上回行宫少憇各应射将佐官俱释甲胄更戎服聼射安把官安马步把用御史二员兵部司官二员监视纪录二员立于马箭道头把之东聼唱名放马二员立于将台前扈从九卿官之下地屏上聼报箭纪录候驾陞御幄将台上吹号笛麾黄旗各营钲鼓齐振少顷台上又举蓝旗鸣金止鼓兵部官跪奏请阅射戎政官指麾大小将佐及公侯驸马伯锦衣卫等官各聼比较射艺戎政官引号头官执牌跪奏射马箭将台上举号带东旗台上防蓝旗吹喇叭三声领马官执牌引马前驰东旗台挨次防蓝旗吹喇叭一声唱名放马射箭人各三箭唱名官自下而上依次传唱直至御前中的者鸣鼓报箭官跪奏某人中几箭以次射完戎政官引号头官执牌跪奏射马箭毕各射箭官俱回东旗台下各照次序立鼓手趋前掣马把讫戎政官引号头官执牌跪奏射步箭报箭官并下筹官即夹御路两边对立应射官俱在东边听纪录官唱名每六员为一防报箭官自西而东挨次髙唱第一员射余仿此人各六箭中的者鸣鼓报箭官髙声跪奏某人中箭下筹官跪下筹一防完下筹官跪奏一防射毕遂起筹归入筹桶以次挨射悉如前仪射完戎政官引号头官执牌跪奏射步箭毕兵部官跪奏大阅毕将台上吹号笛麾黄旗戎政总恊官及大小将领俱诣将台下向北序立台上偃黄旗止号笛鸿胪寺官奏制賛跪各官皆跪鸿胪寺官宣制讫賛叩头各官叩头又賛山呼三各官军俱呼万岁三台上扈从官等亦俱齐呼万岁又賛叩头各官仍叩头讫先退出阅武门外伺候上升辇将台上举红旗台前起号炮三各营鼓吹齐鸣卤簿及马战兵导从如来仪钲鼓向器与大乐相应振作总恊戎政以下官候驾至叩头退驾由德胜门武门入上还仍诣内殿叅谒如前仪
　　一是日百官不系扈从者各具吉服于承天门外桥南向北序立恭送候驾出长安左门退于本衙门办事一初四日总恊戎政官率将佐等官各具朝服上表谢恩文武百官朝服侍班行称贺礼是日早上具皮弁服御中极殿执事官行礼毕导驾官导上陞殿乐作鸣鞭总恊戎政官以下入班賛四拜賛进表賛宣表目又賛四拜退百官入班鸿胪寺官致词称贺行五拜三叩头礼毕乐作驾兴
　　一是日兵部以各将士演营优劣中箭多寡并教练等第具本奏闻请自上裁
　　一初五日上御皇极门百官常服侍班如常朝仪上颁勅勉励将士总督戎政官捧至彩舆将士迎导至教塲开读行礼如仪是日即赏赉将士并戒罚有差
　　一初六日总恊戎政官率将佐等官复谢恩
　　回銮乐章
　　照得万厯九年三月初三日恭遇皇上亲行大阅礼驾还之时教坊司例该作乐前导隆庆三年大阅回銮似应遵照前项乐章以昭宣盛典合无恭候命下本部预行教坊司先期演习以备临期供应
　　计开
　　驾回乐奏武成之曲吾皇阅武成简戎旅壮帝京龙旂照耀虎豹营六师云拥甲胄明威灵广播蛮夷震惊稽首颂升平四海澄清
　　亲蚕
　　嘉靖举行亲蚕
　　国初无亲蚕礼嘉靖九年肃皇帝勅礼部每岁季春皇后亲蚕夕北郊先是吏科都给事中夏言请行亲蚕立公桑园令有司种桑柘以备宫中蚕事又勅礼部曰耕桑重事古者帝亲耕后亲蚕以劝天下朕在宫中每有称慕自今岁始朕亲耕皇后亲蚕其具仪以闻于是大学士张璁等因请于安定门外建先蚕坛凖先农坛制旁设采桑坛仿借田制其别殿如南郊斋宫制少减其数即斋宫旁起蚕房为浴蚕所皇后采桑三条后三公夫人采五条列侯九卿夫人采九条仍择民妇授桑浴蚕于内以终事诏如议行詹事府詹事霍韬言皇后出郊难以越宿且郊外别建蚕室则宫嫔命妇未得亲见蚕事势难乆行乞择近地便上曰尔谙礼制何有此言出郊古礼非可以逺近计若在禁内不可垂法已而戸部亦言安定门外近西可用而水源不通无浴蚕所初礼部议于皇城内南城西苑中有大液琼岛之水且唐制亦在苑中采亦于宫中请从礼部初议便上曰周礼之制耕蚕分南北郊唐人固陋不可法乃谕礼部曰疑谋勿成中心未决之事不必其成亲蚕礼朕心决之乆矣韬奏一出必有借彼为言破政害事礼乐制度自天子出今非朕者有五曰我太祖范则已定汝何増加一也列圣不议汝何擅创二也皇后午门不敢出而可逺出北郊三也太祖岂不知此何待汝为非作聪明而何四也宫中有累朝未闻之语或有蹙额者五也舍此必以福祸有恐今以此刻布中外各令以所见具陈于是礼部尚书李时等言大明门出至安定门外道路逺今日鳯辇或由东华武二门出无碍于古礼臣等条为四事以请一増治茧之礼茧成后令内臣自北郊捧献宫中仍于宫中隙地量立蚕茧织室行三盆之礼以终蚕事二定坛壝之向先蚕坛北向采桑坛东向如唐开元之制三定采桑之器唐制尚功奉金钩夫亲蚕以识女工之艰难金钩侈矣宜令造办筐钩止如民间器用毋过雕餙四择掌坛之官中宫出郊礼仪令内臣谨愿者掌之以肃宫闱之禁上嘉纳之曰皇后有事先蚕宜于武门出仪卫令内使陈列兵卫官军一万员名五千围于坛所五千防于道仍择西苑隙地织室坛制凖先农而杀其十之一数用隅不必建斋宫止建具服殿蚕室茧舘俱如古制于是筑亲蚕坛于安定门外十年以出入不便三月己丑上幸西苑召大学士张孚敬尚书李时至大液池令中官以舟渡二臣谕以筑蚕坛相地遂改筑坛于西苑十四年皇后亲蚕于内苑如仪上曰亲耕无贺蚕其毋贺女乐苐用以宴勿前导
　　蚕事告成行治茧礼
　　嘉靖八年礼部以蚕事告成请行治茧礼令蚕官于令蚕妇中选能缫丝及能织者各十人钦天监预定缫丝吉日先期蚕宫令送织妇入织堂应用缫丝及织造器用工部造用至期皇后出宫警跸侍从如常仪至织堂命内命妇一人行三盆手礼礼毕遂布于织妇以终其事其所缫完蚕丝就令织妇于织堂量织堪用绢币完日蚕官令径送尚衣织染等局具奏制造祭服诏如议仍命查犒赏蚕妇例
　　讲女训
　　皇后讲女训仪
