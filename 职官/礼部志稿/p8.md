<!-- { "loadSidebar": true } -->
　　永乐十五年十一月金水河及太液池氷凝具楼阁龙凤花卉之状竒巧特异赐羣臣观之行在礼部尚书吕震以为祯祥屡见率百官上表贺上拒不受赐勑谕曰朕徳凉薄托于万姓之上惧弗克负荷夙夜只事不敢暇豫比嵗以来卿等一遇祥异辄进表贺朕昧宁不自知夫戒谨者治之所兴宴乐者乱之所自卿等宜精白乃心励臣职奉成宪用以辅朕共承天休书曰后克艰厥后臣克艰厥臣政乃乂其毋因是遂有怠心钦哉永乐十七年九月卿云见钦天监言占事卿云喜气也太平之应又曰天子孝则卿云见君圣臣贤天下顺心则日旁气如龙凤兹实上瑞行在礼部请率文武百官上表贺勑免之且谕侍臣曰昔帝舜之世万邦协和故百工有卿云相和之謌朕寝食之间恒虑政事有缺民生未安安敢恃此为祥纵是上天委贶朕与卿等正当忧勤惕励以荅天眷何以贺为
　　永乐十九年万寿圣节先期礼部奏行庆贺礼上勑文武羣臣曰比者上天垂戒奉天等三殿灾朕心兢惕寝食不宁方反躬省愆不遑夙夜而礼部谓朕初度请行庆礼此岂所以相朕恭承天意盖益重朕之不徳也其止弗贺
　　却阉人之训
　　永乐四年琉球国进阉者四人上曰彼亦人子无罪而刑之何忍其还之礼部臣言还之虑沮逺人归化之心请但赐勑止其再进上曰谕之以言不若示之以实事今不遣还彼欲媚朕必有继踵而来者天地以生物为徳帝王乃可絶人类乎竟还之
　　却封禅之训
　　永乐十四年四月礼部祠祭清吏司郎中周讷上言今天下太平四夷賔服民物阜丰请禅泰山刻石纪功徳垂之万世尚书吕震亦言皇徳神功昭格上下宜如讷请上谓震曰今天下虽无事然水旱疾疫亦间有之朕毎闻郡县上奏未尝不惕然于心岂敢自谓太平之世且圣经未尝言封禅唐太宗亦不谓封禅魏徴每以尧舜之事望太宗尔亦处朕于太宗之下亦异乎征之爱君矣尔当以古人自勉庶几不愧宗伯之任















　　礼部志稿卷二
<史部,职官类,官制之属,礼部志稿>
　　钦定四库全书
　　礼部志稿卷三
　　明　俞汝楫　编
　　圣训
　　仁宗昭皇帝修省之训
　　洪熙元年正月以遇冬不雪勑六部等官曰朕以眇躬托于臣民之上忧悯元元勤于夙夜而自今迄冬雪不降来牟不遂吾农柰何夫二气之乖由朕徳凉薄大臣与国同体爕理之助诚有赖焉朕方惕励自省卿等亦懋修乃职用赞辅予庻以导召和气康济兆民夫爱民惟诚可以动天愿共勉之钦哉毋忽
　　赐钞之训
　　洪熈元年正月上谕礼部尚书吕震曰遇节皇亲例赐钞在廷文武股肱之臣朝夕相与可否机务而有故不宴者即同踈逺小臣皆给节钞五贯殆非朕礼大臣之道汝识之继今遇节不宴者凢任事之臣公侯伯都督尚书赐钞一千贯侍郎五百贯
　　又谕震曰朝廷臣在任久者今皆令还乡展省其得诰勑者足为家乡之荣然到家有养祭賔客之费往还有道里之费计其在官俸禄廪给日用外有余资者鲜矣自今归者皆赐钞公侯伯一品二品赐钞五千贯三品四千贯四品三千贯五品二千贯六品七品一千贯八品以下皆五百贯着为令
　　赠諡之训
　　洪熈元年正月礼部尚书吕震谕防翰林定金忠等諡贺银预焉大学士杨士竒等覆奏上曰此数人皆在先朝尽心国事有徳行重厚表里一致者有洊歴艰难始终一心者必旌褒之庶防礼贤忠厚之道但朕意未尝及银盖银之劳可赠官而行不应美諡如加银恶諡又反不如无諡古人制諡正为定论美恶以示至公卿等宜尽心
　　奉先之训
　　洪熈元年八月勑谕礼部臣曰皇考大行皇帝圣徳神功追配太祖统御天下二十余年恩徳在民万世永赖皇嫓仁孝皇后母仪四海寅奉宗庙协隆化理而尊号未上无以称朕孝思及天下臣民尊仰不忘之心其与羣臣定议请諡于南郊
　　又勑礼部臣曰钦惟皇祖太祖高皇帝受命上天肇兴皇业皇考太宗文皇帝中兴宗社再奠寰区圣徳神功咸配天地易曰殷荐上帝以配祖考朕崇敬皇祖皇考永惟一心今年正月十五日大祀天地只奉皇祖皇考配神仍着典章垂范万世如勑奉行
　　事神之训
　　洪熈元年正月以大祀南郊上御奉天门文武羣臣受誓戒毕进分献官谕之曰事神之道岂独临事之际则致诚敬要其奉天子民之心积累于平日者皆已孚鬼神所以祭则受福朕以菲徳上承祖宗主典神天所与协恭承天休者公卿百执事也尚体朕心敬亮天工仁防斯民庶几克享天心风雨顺调年谷丰稔使斯民防福亦昭我君臣共事之美钦哉
　　四月行在太常寺卿杨奏牺牲所见畜羊少请给钞遣官于出产之处市买上曰能爱人而后可以事神朝廷事神之道岂当惜费比年有司不逹大体于市牺牲但凖洪武中价值凡物値随时低昂岂有一定之理今民间诸物视洪武时值率増数十倍而祀神之物独仍旧值民怨于下神其享乎自今供祀牺牲悉凖在京时值给钞往市如于所产之处时值不足则就所在有不系赃罚钞内补给畿内从廵按御史在外从按察司官监市毋致扰民
　　洪熈元年十二月上谕礼部臣曰朝廷崇祀神只悉有旧典主其事者当致防恭以祈嘉贶福黎庻颇闻天下郡邑应祀坛宇嵗久倾垫多不修治甚非昭事神明之道其饬有司修缮凡祭器祠宇并须坚致洁净所用物料悉出公币毋敛民怨仍令廵按御史及按察司官以时防视违者罪之
　　孝思之训
　　洪熈元年太子太保兼礼部尚书吕震奏冬至节请御正殿受贺上曰梓宫在殡山陵未终因时兴慕哀恸愈切庆贺之礼岂所宜言勑免贺
　　兴学之训
　　洪熈元年十月礼部引郡县嵗贡生奏送翰林院考试上召大学士杨士竒等谕曰朝廷所重安百姓而百姓不得防福者由牧守非人牧守非人由学校失教故嵗贡中古事不通道理不明十率七八此岂可授安民之寄自今宜戒因循之严考之本经四书义不在文词之工拙但取有理致者如或难得即数百人中得一人亦可葢取之严则无滥学者不复萌侥幸之望而有向进之志矣
　　又谕礼部臣曰太学聚天下之士教之以备任用盖因其已成而益充之今郡县嵗贡生率记诵陈言以图侥幸求其实学百无二三尔礼部宜勑有司督学官严训诲必通经成材方得充贡盖学者先立根本学然后进充广于太学若乡学全未有成而望有成于国学有此理乎
　　恤养之训
　　洪熙元年上谕礼部臣曰皇考临御数诏有司存恤鳏寡郡邑皆有养济院比闻率是文具居室敝壊肉粟布絮不以时给栖栖饥寒而守令漠不留意尔礼部即戒约之令谨视遍施实惠毋致失所
　　赦宥之训
　　洪熙元年十一月上御札礼部尚书吕震曰建文中奸臣其正犯已悉受显戮家属初发教坊司锦衣卫浣衣局并习匠及功臣家为奴今有存者既经大赦可宥为民给还田土凡前为言事失当谪充军者亦宥为民
　　隆圣裔之训
　　洪熙元年礼部尚书吕震奏有防赐衍圣公孔缙彦一品金织衣衍圣公是二品如防赐之过上曰朝廷用孔子之道治家国天下今孔子之徒在官有一品服者孔子之后袭封承先师之祀服之何过且先帝时五品儒臣有赐二品服者亦何过哉其赐之用称朕崇儒之意
　　悯忠之训
　　洪熙元年三月上谕礼部尚书吕震曰往年刘儁从征交阯防于贼不屈而死礼官不言妇人尽节于夫有旌褒之典况大臣捐躯为国可不加褒防其赠儁为太子少傅令翰林定諡遣人祭之翰林奏諡儁节愍上叹曰忠臣之心皆欲立功报国不能成功则惟守忠义若身为大臣惟阿顺取容为保禄固位之计国亦何赖
　　懐逺之训
　　洪熙元年赐朝鲜国使臣孟思诚等钞防币表里金织罗衣绢衣有差上因谕行在礼部尚书吕震曰逺国朝贡固有常分然我祖宗以来待下素厚今朕即位之初凡事必循旧典勿失逺人之意
　　交阯各府州县儒学选贡生员王宪等八十二人至京师上谕行在礼部臣曰交阯京师万里逺离亲戚而来须是教养得宜彼乃乐学可望其成材尔与学官宜知朕此意其衣服嵗赐一如云南之例
　　宣宗章皇帝敬天之训
　　宣德元年正月以大祀天地上致齐武英殿命礼部太常习礼殿上谕曰祭享之礼莫严于此朕承大统躬祀天地为天下苍生祈福不敢不敬卿等亦宜秉诚相朕庶防感通之道
　　三月漷县民充郊坛户者有司责令养官牛又俾充逓运夫民诉于朝上谓侍臣曰国家重祭祀而郊祀最重旧制郊坛户悉免他役者虑其不能专有司不知所重不恤民难可责也姑宥之遂命行在礼部申明郊坛户免杂役之令
　　九月行在太常寺奏天地坛每嵗皆自十月拨军扫除今已及时上曰祖宗敬事天地故立法如此朕念谨守成宪卿等亦当恭体此心躬亲临视务令洁净
　　祭祀之训
　　宣徳元年行在太常寺奏明年春郊祀及各坛祭祀牺牲请如例遣官赍钞往保定及山西诸郡收买上谕之曰此奉天地神只宜戒所遣官必加敬慎所市牺牲必依时值毋一毫损民茍有怨咨神不顾享旧制凡买祭物直移文廵按御史在外移文按察司官严督使无凟慢尔等勿违旧制庶防称朕敬天地祖宗之意宣徳元年正月行在太常寺奏祭祀上谕之曰国家祭祀掌之礼部而复置太常尤重其事也卿等佐朕事天地事祖宗非他职事之比协恭同寅以承祀事朕盖有赖然必诚敬之心素有持养粢盛之荐极于精洁庶防神明歆格而生灵防福卿等勉之
　　二月以初即位改元遣永康侯徐安等祭告祖陵皇陵及歴代帝王陵寝岳镇海渎等神谕之曰列祖陵寝庆泽之源朕永念在心若名山大川镇奠宇内及圣帝明王皆朕所向慕者今即位改元之初特命卿等往修祀礼孔子曰祭如在祭神如神在惟诚与敬其往慎之九月太常寺奏暮嵗孟春当享太庙而牺牲瘠小请于顺天府预买喂饲以备用上从之谕府尹王骥曰祭享大事牺牲不成岂可以祭若价抑买人情不怿神亦不享尔宜慎之
　　宣徳二年上退朝御左顺门语及祭祀谓行在工部尚书呉中等曰南京造制帛祀神最为重事洪武中尝选无过犯疾恶工匠更衣沐浴焚香浣手然后用工其人专供此役更无别差神宗重神之意谨严如此卿宜申明旧制务令精专无用防慢
　　却庆贺之训
　　宣徳四年三月南京守备防城伯李隆献驺虞二云出滁州来安县石固山素质黒文驯狎不惊命羣臣观之行在礼部尚书胡濙等请上表贺上曰祯祥之兴必有实徳庶防副之朕嗣位今四年中外所任岂皆得人农畆岂皆有収民生岂皆得所朕夙夜不遑宁处驺虞之祥于徳勿类况天道无常理乱之几恒相倚伏岂可不虞唐太宗尝曰人君须至公理天尧舜在上百姓敬之如神明爱之如父母动作兴事人皆乐之发号施令人皆恱之是大祥瑞此亦名言朕与卿等宜共谨之遂免贺
　　七月广东进白乌二行在礼部尚书胡濙具本入奏云考之瑞牒此皇上圣孝所感请率羣臣明旦上表贺御批荅曰只敬祖考恭养圣母皆职分当然何徳之有感瑞之云良増惭愧夙夜只念祖宗付托之重惧勿胜负荷惟赖尔文武羣臣同心同徳赞辅不逮溢美虗词非所乐闻其止勿贺
