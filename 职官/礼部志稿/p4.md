<!-- { "loadSidebar": true } -->
　　洪武七年诏禁四六文辞先是上命翰林儒臣择唐宋名儒表笺可为法者翰林诸臣以栁宗元代栁公绰谢奏表及韩愈贺表进上命中书省臣録二表颁为天下式因谕羣臣曰唐虞三代典谟训诰之词质实不华诚可为千万世法汉魏之间犹为近古晋宋以降文体日衰骈俪绮靡而古法荡然矣唐宋之时名儒辈出虽欲变之而卒未能尽变近代制诰章表之类仍蹈旧习朕尝以其雕琢殊异古体且使事为浮文所蔽其自今凡告谕臣下之词务从简古以革习尔中书宜播告中外臣民凡表笺奏防毋用四六对偶悉从典雅
　　逹民情之训
　　洪武十一年上谓礼部臣曰周书有言人无扵水监当扵民监人君深居独处能明见万里者良由兼聴广览以逹民情前元之世政専中书凡事必先关报然后奏闻其君又多昏蔽是致民情不逹防至大乱深可为戒大抵民情幽隠猝难毕逹茍忽而不究天下离合之机系焉甚可畏也所以古人通耳目扵外监得失扵民有见扵此矣尔礼部其定奏式申明天下
　　释菜之训
　　洪武十五年上谓礼部尚书曰国学新成朕将释菜令诸儒议礼议者曰孔子虽圣人臣也礼宜一奠而再拜朕以为孔子明道徳以教后世岂可以职位论哉周太祖曰百世帝王之师敢不拜乎遂再拜朕深嘉其明断不惑扵左右之言今朕君天下敬礼百神扵先师之礼宜加尊崇
　　祀帝王之训
　　洪武九年十一月上谕礼官曰歴代帝王庙皆祀开基创业之君周文王虽基周命然终守臣节唐髙祖虽有天下然皆太宗之力可勿设二主止扵陵庙致祭庶扵公论为宜其定祭仪来嵗朕将亲祀焉
　　优夷之训
　　洪武十六年五月上谓礼部臣曰诸蛮夷酋长来朝渉履山海动经数万里彼既慕义来归则赏予之物宜厚以示朝廷懐柔之意
　　吊防之训
　　洪武十七年上谕礼部臣曰近者海运军士溺死者几二百人朕闻之怆然扵懐夫死生固有定数然骨肉分离遂至永隔子之思父妻之念夫父母之忆子悲痛之情何堪尔礼部即下所司令各厚防其家
　　洪武十八年上谓礼部郎中金雍曰养生送死人子之至情今内外文武羣臣有亲殁官所路逺不能归者令有司以舟车资送还乡着为令
　　上谕礼部臣曰从征云南军士回者已加赏赉其戍守者湏按例给之死者宜厚防其家病故战殁者宜有差等盖朝廷爵赏所以示劝惩必出至公乃可厌服人心茍施之弗当则人心懈怠谁肯勉力事公卿等其慎之
　　驭夷之训
　　洪武十八年正月上谕礼部臣曰覆载之间藩邦小国多矣有能知天命守分限不恃险阻修理事上以保生民未有不绵其国祚若施谲诈肆侮慢未有不搆兵祸以殃其民髙丽王王颛自朕即位以来称臣入贡朕尝推诚待之大要欲使三韩之人举得其安岂意王颛被弑而殒其臣欲掩己恶来请约束朕数不允聴彼自为声教而其请不已是以索其嵗贡然中国岂倚此为富不过以试其诚伪耳今既聴命其心已见宜再与之约削其嵗贡令三年一朝贡马五十匹至二十一年正旦乃贡汝宜以此意谕之
　　却贺之训
　　洪武十八年夏四月五色云见乙未五色云再见礼部请率百官表贺上谕之曰天下康宁人无灾害祥瑞之应固和气所召昔舜有卿云之歌当有元凯岳牧之贤相与共致雍熈之治朕徳不逮治化未臻岂可遽以是受贺前代帝王嘉定祥瑞臣下从而和之徃徃不知省惧以至灾异之来不复能弭盖夸侈之心生则戒慎之志怠故鲜克有终可以为戒
　　荐举之训
　　洪武十八年诏举孝亷之士上谕礼部臣曰朕向者令有司举聪明正直之士至者多非其人甚孤所望朕闻古者选用孝亷孝者忠厚恺悌亷者洁已清修如此则能爱人守法可以从政矣其令州县凡民有孝亷之行着闻乡里者正官与耆民以礼遣送京师非其人勿滥
　　读法之训
　　洪武二十年上谓礼部尚书李原吉曰朕制大诰三编颁示天下俾为官者知所监戒百姓有所持循若能遵守不至为非其令民间子弟扵农隙之时讲读之
　　嵗贡之训
　　洪武二十年诏更定嵗贡生员例府学嵗一人州学二嵗一人县学三嵗一人上谓礼部尚书李原吉曰昔人有言不素养士而欲求贤譬犹不琢玉而求文采夫天下未常无贤才顾养之之道何如耳尝命天下学校凡民间子弟愿遣入学者聴复其身家今定嵗贡之例必资性淳厚学问有成年二十以上者方许充贡尔礼部其申明之
　　朝贡之训
　　洪武二十三年上谓礼部尚书李原吉曰安南逺居海濵率先効顺方物之贡嵗以为常朕念彼知向慕中华服我声教岂在数贡故尝以海外诸国嵗一贡献转运之烦实劳民力已命三年一朝今安南不从所谕又复入贡尔礼部其速令广西遣还必三年乃来也
　　防议之训
　　洪武二十四年上御华盖殿谓六部臣天下事体皆有至当之理但人识见不同决断之顷各执一偏故难尽善惟揆之扵理则自无自今凡有政令必防官详议所论佥可然后施行欲事皆善必当如此卿等其各尽乃心毋阿比以为同毋矫讦以为异允执厥中以副朕所托
　　清异教之训
　　洪武二十四年命礼部清理释道二教勑曰佛本中国异教也自汉明帝夜有金人入梦其法始自西域而至当是时民皆崇敬其后有去须发出家者有以儿童出家者其所修行则去色相絶嗜欲洁身以为善道教始扵老子以至汉张道陵能以异术役召鬼神御灾捍患其道益彰故二教歴世不磨灭者以此今之学佛者曰禅曰讲曰瑜珈学道者曰正一曰全真皆不循本俗汚教败为害甚大自今天下僧道凡各府州县寺观虽多但存其寛大可容众者一所并而居之毋杂处扵外与民相混违者治以重罪亲故相隠者流愿还俗者聴其佛经畨译已定者不许増减词语道士设斋醮亦不许拜奏青词为孝子慈孙演诵经典报祖父母者各遵颁降科仪毋妄立条单多索民财及民有效瑜珈教称为善友假张真人名私造符録者皆治以重罪
　　勲戚之训
　　洪武二十六年命礼部申严公侯制度僣侈之禁勅曰歴代圣君贤臣必谨礼节循法度者所以畏神明也盖知畏神明则知守礼法一或不谨则鬼神鉴之将假手扵人而祸患作矣朕自即位之初稽古定制凡爵禄礼仪等杀皆着为令俾勲臣之家世守之朕观前代之受封皆为虚号其扵禄食止给缯布我朝赐以膏腴土田所以待有功者不为不至尚有不知分限以速罪戾者已命翰林歴攷汉唐宋故事辑为稽制録颁之勲臣使有所遵守尔礼部其申明之仍将公侯食禄及服舍器用等杀着为定式不惟止僣亦保全勲旧之道也
　　申禁之训
　　洪武二十六年上谓礼部臣曰先王之治天下彛伦为本有如君君臣臣父父子子兄兄弟弟夫夫妇妇乃天地之大经人伦之大本是以古今致治之道莫先于叙以彞伦也朕膺天命君主华夷复先王之教以叙伦使各得其叙既定扵律又着之大诰以明示天下比闻民间尚有顽不率教者仍蹈袭故俗甚乖政体宜申禁之违者论如律
　　逺邉学校之训
　　洪武二十六年户部知印张永清言云南四川诸处邉境之地民皆啰唣朝廷与以世袭土官扵三纲五常之道懵焉莫知宜设学校以教其子弟上然之谕礼部曰邉境土官皆世袭其职鲜知礼义治之则激纵之则玩不预教之何由能化旁云南四川邉境土官皆设儒学选其子弟孙侄之俊秀者以教之使其知君臣父子之义而无悖理争鬭之事亦安邉之道也
　　礼乐之训
　　洪武二十六年上谓侍臣曰论礼乐者必原扵徳此至论也盖徳盛者礼乐明备否徳则礼乐不兴三代之徳盛故礼乐逹扵天下后世徳不如古礼乐有其名而无其实王通云如有王者出三十年而后礼乐可称此本孔子必世而后仁之説朕居位己三十年矣礼乐之文粗备而政治不能如古揆徳凉薄故也侍臣曰陛下武定祸乱文致太平天下翕然同风咸防至化所谓十年平之十年富之十年和之真有竒效矣而圣徳谦冲不有此其跨越扵前代也
　　垂法之训
　　洪武二十八年颁祖训条章扵内外文武诸司勑谕礼部曰自古国家建立法制皆在始受命之君以后子孙不过遵守成法以安天下盖创业之君起自侧微备歴世故艰难周知人情善恶恐后世守成之君生长深宫未谙世故山林初出之士自矜己长至有奸贼之臣狥权利作聪明者上不能察而信之任之变更祖法败乱国家贻害天下故日夜精思立法垂后永为不刋之典如汉髙祖刑白马盟曰非刘氏者不王以后诸吕用事尽改其法遂致国家大乱刘氏几亡此可为深戒者朕少遭乱离赖皇天眷命剪除羣雄混一天下即位以来劳心焦思定立法制革前元政至扵开导后世复为祖训一编立为家法俾子孙世世守之尔礼部其以朕训颁行天下诸司使知朕立法垂后之意永为遵守后世敢有言改更祖制者即以奸臣论无赦
　　饬夷之训
　　洪武二十八年朝鲜国王李旦遣使臣栁玽等奉表贡方物进贺明年正旦上见其辞不逊谓礼部臣曰以小事大礼当修辞前者朝鲜王李旦数生衅端已尝诘问彼谢罪之使方归而侮慢之词又至朕非不能伐之古人有言不勤兵扵逺所以不即兴师者以此今留其使者可移咨李旦令撰文者至方归之俾知生衅之由玽言表文是其国门下评理郑道传所撰遂命遣道传未几释玽还
　　二十九年朝鲜国王李旦遣其臣知门下府事郑总来请印诰上弗许谓礼部尚书门克新曰古昔帝王列圣相承建邦锡土抚安华夏其四夷外蕃风殊俗异各有酋长自治其民初不以中国之法令治之此内外逺近之别也今朝鲜僻在东隅逺隔山海朕尝勑其礼从本俗使自为声教来则受之去亦弗追今来请印诰实非诚心固难与之尔礼部其咨李旦使知朕意
　　安南以其前王陈叔明卒遣其臣来告哀上以叔明簒弑得国谕礼部臣曰安南自陈叔明逼逐其王陈日燧使不得其死因簒其位废置相仍未尝来告叔明懐奸挟诈残灭其王自图富贵不义如此庸可与乎今叔明之死若遣使吊慰是抚乱臣而与贼子也异日四夷闻之岂不效尤狂谋踵发亦非中国懐抚外夷之道尔礼部咨其国知之
　　省灾之训
　　洪武五年上御斋室谓省臣曰朕前数日心中勿宁夜不安寝若有所儆者忽闻中都城隍万嵗山雹甚大其在是乎据占书氷雹乃兵象宜遣人戒饬守御官严加防防以备不虞省台臣因奏各州县氷雹伤禾稼鸟兽亦有死者上曰汉宣帝及石勒时亦有雹损禾稼毙飞鸟事人君能恐惧修徳则天灾可弥朕扵此敢不谨乎
　　三月戊子上谕礼部臣曰顺天府直府州县山东饥荒特甚朕悯赤子饿殍流离不遑寝食其被灾地方纳光禄寺一应供用之物宜悉量为减省以苏民困书曰民惟邦本本固邦宁自今凡可以防吾民者其悉以闻
　　礼教之训
