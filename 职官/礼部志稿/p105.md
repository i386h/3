<!-- { "loadSidebar": true } -->
　　取到日天文生督同钦天监堂上官医生督同太医院堂上官各考验收用　治十一年令访取世业原籍子弟并山林隐逸之士及致仕退闲等项官吏生儒军民人等有能精通天文厯数隂阳地理及五星子平遁甲大定六壬卜等术者每府不过一二人试中收用凡钦天监太医院各官陞迁俱从礼部衙门考选定
　　拟职事咨送吏部铨注该监天文生隂阳人该院医士医生俱三年一次大考　凡钦天监官生太医院官医士生册籍每三年一次各清查造报如有冐増隐漏等将承行官吏及造册人等叅治该院官医士生有离任回籍者俱赴部告明给牒定限如私逃及违限径行除籍　凡各府州县举到隂阳人堪任正术等官医士堪任正科等官者俱从礼部勘明隂阳人劄付钦天监医士劄付太医院仍委司官会同各堂上官考试考中者咨送吏部铨选不中者发回原籍为民原保官吏治罪今俱纳授不考径咨铨选
　　僧道
　　释道二教自汉唐以来通于民俗难以尽废惟严行禁约母使滋蔓令甲具在最为详密云
　　凡僧道给度
　　洪武五年令给僧道度牒罢兑丁钱僧録道録司造周知颁行天下寺观凡与僧道即与对其父兄籍贯告度日月如有不同即为伪冐二十六年令各司每三年考试能通经典者申送到部具奏出给度牒
　　永乐元年令三年一给度牒
　　宣徳元年以僧道行童请给度牒甚多谕礼部先令僧道官取勘礼部同翰林院官礼科给事中及僧道官考试能通经典方准给与
　　正统十四年令僧道应给度牒者各僧道衙门先行勘试申送有司审系额内并籍贯明白仍试精通经典方许申送礼部覆试中式然后具奏请给
　　景泰六年令僧道务要持行脩洁本戸丁多不系军匠盐灶等籍里老保结呈县覆实具申府司类呈该部方许收度仍勘各寺观原定额数如已数多不与出给嘉靖十八年奏准僧道照国初额设定数每僧道一名纳银十两在内于两京工部在外于各布政司直于各府上纳类解免其赴京其两京给度在京准二千名南京一千名三十三年题准各府州县纳解年终造连库收缴送戸部给与号纸一张咨送礼部塡给度牒三十七年议准每名量减银四两
　　隆庆六年题准礼部印发空头度牒通行各处召纳如有来京请给者赴户部纳银五两发号纸送礼部给牒
　　僧道禁例
　　洪武二十年令民年二十以上者不许为僧二十四年令佛经畨译以定者不许増减辞语道士设醮亦不许拜奏青词各遵颁降科仪民有效瑜珈教称为善友假张真人名私造符箓者各治以重罪二十七年令榜示天下寺观凡归并大寺设砧基道人一名以主差税每大观道士编成班次每班一年高者率领余僧道俱不许奔走于外及交搆有司以书册称为题疏强求人财其一二人于崇山深谷修禅及学全真者听三四人不许母得私剏庵堂若游方问道必自备路费毋索取于民所至僧寺必掲周知册验实不同者挐送有司僧道有妻妾者许诸人赶逐相容隐者罪之愿还俗者听亦不许收留民间儿童为僧违者并儿童父母皆坐以罪年二十以下愿为僧者亦须父母具告有司具奏方许三年后赴京考试通经典者始终度牒不通者杖为民有称白莲灵寳火居及僧道不务祖风妄为议论沮令者皆治重罪二十八年奏准天下僧道赴京考试不通经典者黜还俗年六十以上者免试
　　永乐六年令军民子弟僮奴自削髪为僧者并其父母送京师发五台山做工毕日就北京为民种田及卢龙牧马寺主僧擅容留者亦发北京为民种田十年谕礼部天下僧道多不守戒律民间脩斋诵经动辄较利厚薄又无诚心甚至饮酒食肉游荡荒淫略无顾忌又有无知愚民妄称道人一槩蛊惑男女杂处无别败坏风化洪武中僧道不务祖风及俗人行瑜珈法称火居道士者俱有严禁即掲榜申明违者杀无赦十六年定天下僧道府不过四十人州不过三十人县不过二十人限年十四以上二十以下父母皆允方许陈告有司行邻里勘保无碍然后得投寺观从师受业五年后诸经习熟然后赴僧道録司考试果谙经典始立法名给与度牒不通者罢还为民若童子与父母不愿及有祖父母父母无他子孙侍养者皆不许有年三四十以上先曽出家而还俗及亡命黥刺亦不许寺观住持容留违者治之
　　宣德八年令天下有司关津但遇削髪之人捕送原籍治罪如律十年禁僧道私自簮剃及妄言惑众者正统六年令僧道多有坏乱心术不务祖风混同世俗伤坏风化都察院即遵洪武旧例出榜禁约违者罪之天顺八年令各处僧人年二十以上无度牒者即便还俗有隐瞒年岁者并其师治罪
　　成化二十三年令僧道有父兄见存无人侍养者不问有无度牒令还俗养亲
　　嘉靖八年奏准凡宦戚施舍寺观不许容令妇女出入及多蓄行童若有私自簮剃并犯奸者各照律例问拟
　　清理寺观
　　洪武二十四年令清理释道二教凡各府州县寺观但存寛大可容众者一所并居之不许杂处于外违者治以重罪亲故相隐者流愿还俗者听又令天下僧道有剏立庵堂寺观非旧额者悉毁之三十五年令清理释道二教凡歴代以来及洪武十五年以前寺观有名额者不必归并新剏者归并如旧
　　永乐十五年禁僧尼私剏庵院
　　正统六年令新剏寺观曾有赐额者听其居住今后再不许私自剏建
　　成化十三年禁约游方僧人凡僧道住持勑建寺观许二人勑赐并在外寺观各止许一人
　　正徳十六年奏准今后再有私剏庵院寺观私度僧道尼姑女冠者挐问治罪寺观拆毁入官
　　嘉靖六年奏准尼僧道姑发还原籍出嫁其庵寺房屋土地尽数入官十四年大兴隆寺燬令永不许复并大慈恩寺一应修斋俱革僧徒听告就各寺依住有归化者量给原寺田畆仍免差徭六年十六年题准各该有司钦遵圣谕化正僧徒愿自还俗者听其自求安便各处寺院年久宫殿任其頽坏不许修葺民间防童不许舍入为僧私自披剃如有此等罪其父母及其邻佑二十二年令毁大慈恩寺
　　万厯元年令五城御史查各寺观庵院有游食僧道驱令回籍仍比照居民保甲法置立油牌开写年貌籍贯以便稽查其有私自簮剃及不穿戴本等冠服者访挐治罪
　　禁止戒坛
　　嘉靖四十五年令在外行抚按衙门督率有司各查本居僧寺若干僧徒若干明白登簿不时查防不到者罪坐住持立限投销一切寄住游僧发回原籍当差在京厰衞衙门及五城御史将京城内外地方大小僧寺严加巡缉有指称受戒奸淫不法者访挐重治
　　万厯元年诏禁革万寿广善二坛僧人戒法
　　保举僧道
　　洪武二十六年令各布政司并直府州县申呈开设僧道衙门保举到僧人劄付僧録司道士劄付道録司考试如果中式就申吏部施行
　　僧道罪犯
　　治七年令僧道尼姑女冠有犯奸淫者就于本寺门首枷号一个月满日发落十三年奏准僧道官僧人道士有犯挟妓饮酒者俱发原籍为民若奸拜认义父母亲属俱发边衞充军　凡僧道额外擅收徒弟者问发口外为民　还俗僧道官知而不举者罢职　凡汉人出家习学畨教不论曽否关给度牒俱问发原籍各该军衞有司当差若汉人冐作畨人发边卫充军
　　尼姑女冠
　　洪武六年令民家女子年未及四十者不许为尼姑女冠
　　真人名号
　　洪武中革前代所称天师止称正一真人
　　隆庆二年题准革正一真人名号勒令缴纳真人府印止许承袭上清观提防
　　万厯五年仍准复真人名号
　　道士差遣
　　万厯四年题准道士差往各陵寝祭告者止穿本等服衣不许假称太常寺官擅乘轿舆及香帛木匣之外多用人夫致扰驿递
　　教坊司承应乐舞
　　朝会宴享等礼各有承应乐舞以教坊祠司故具列焉而乐户禁例附
　　教坊司额设奉銮一员左右韶舞二员左右司乐二员共五员遇缺以次递补又有恊同官十员实授俳长四名恊同俳长办事色长十二名及抄案执灯色长等亦以次递补
