<!-- { "loadSidebar": true } -->
　　一袪弊习以正士风奏称忠臣之事君当无所不用其忠窃见各色待用人员所报年嵗一进仕途从实冩者无防多有饰虚者徃徃公然减年诡报相习成风恬不为怪今已数十年矣臣以此事若小而实有闗于治体者也夫人之有生可知而不可改者也而其命为士者欺谩如此则其他日综覈名实又何以施焉且其减年之意不过以冀他日衰迈犹得免于见黜耳以是心而从政其能使戒之亷得乎臣以为此风之不正是长伪之端也等因本部依拟通行天下提学官将一应应试生儒并行两京国子监备查各生年嵗务要从实开报不许隐陋违者重治
　　一禁乞试以振士节奏称臣闻士之仕也所以行其义也今士之就试虽非古者乡举里选之意而进退贤否一聴于上犹有古之道焉窃见各该生儒人等有见屈于提学而不得应试者徃徃百十成羣自赴该管官司百计哀求士节荡然可贱甚矣夫此士也虽有才美或见屈抑而自其乞哀之心则他日为政亦将患得患失无所用耻世何赖焉臣以为此风之不正是导士以奔竞也乞要今后生儒人等但有不繇提学官考取自赴乞试者俱不许市恩滥收应试等因本部看得乞求覆试固非美行但提学官取士能必无一二遗失若非陈乞收试则或有出类之才不得与青钱之选矣其有才本庸下主司不取而混求考试者相应禁约合行天下提学并廵按御史等官径自查取
　　一崇礼待以养士气奏称臣闻古之进士也曰以賔礼之使贤者不难于用世昔我祖宗科举之法设有廵绰搜检之官所以稽察奸弊云耳而各该监临等官徃徃推行太过至有将生儒人等搜发垢面裸体跣足不同于人道者贱之甚矣凡有士气如此莫不沮丧臣以为此风之不正示士以可辱也乞要今后应试生儒人等止许举察衣冠以礼进入但该廵绰搜检人等止许举察奸弊等因本部看得待士固当有礼而防范不可不严懐挟之例可谓重矣而因袭之弊徃徃有之若入试搜检致于脱巾散发裸体跣足亦非所以待士也合行天下监临等官于防检之时少寓礼遇之意如有懐挟等项照例从重处治








　　礼部志稿卷七十
　　钦定四库全书
　　礼部志稿卷七十一
　　明　俞汝楫　编
　　科试备考
　　试法
　　初行科举成式
　　洪武十七年三月戊戌朔命礼部颁行科举成式凡三年大比子午卯酉年乡试辰戍丑未年防试举人不拘额数从实充贡乡试八月初九日第一塲试四书义三道每道二百字以上经义四道每道三百字以上未能者许各减一道四书义主朱子集注经义诗主朱子集易主程朱义书主蔡氏及古注疏春秋主左氏公羊谷梁胡氏张洽礼记主古注疏十二日第二塲试论一道三百字以上判语五条诏诰章表内科一道十五日第三塲试经史策五道未能者许减其二俱三百字以上次年礼部防试以二月初九日十二日十五日为三塲所考文学与乡试同乡试直府州县则于应天府在外府州县则于各布政司其举人则国子学生及府州县学生员之学成者儒士之未仕者官之未入流者皆繇有司申举性资敦厚文行可称者应之其学校训导专教生徒及罢闲官吏娼优之家与居父母丧者并不许入试其中式者官给廪送礼部防试考试官皆访明经公正之士官出币帛先期敦聘主文考试官二人文币各二表里同考试官乡试四人防试八人文币各一表里提调官在内乡试应天府官一人防试礼部内官一人在外布政司官一人监试官监察御史二人在外按察司官二人供给官在内应天府官一人在外府官一人收掌试卷官一人弥封官一人誊録官一人对读官四人受卷官二人皆选居官之清慎者为之巡绰监门搜检怀挟官四人在内从都督府委官在外从守御官委官凡供用笔札饮食之属皆官给之举人试卷自备每塲草卷正卷各用纸十二副幅首书三代姓名及其籍贯年貌所习经书在内赴应天府在外赴布政司印卷会试殿试赴礼部印卷试之日黎明举人入塲每人用军一人守之禁讲问代冒至晩纳卷未毕者给烛三枝文字回避御名庙讳及不许自叙门第弥封者编号作三合字誊録者用硃考官用墨以防欺伪其会试中式者三月朔日赴殿试
　　建言取士法
　　洪熈元年四月郑府长史司审理所审理正俞廷辅言伏读制勑有曰为国以得贤为重事君以进贤为忠窃以为进贤之路莫重于科举近年賔兴之士率多记诵虚文为出身之阶求其实才十无一二盖有年才二十者虽称聪敏然未尝究心于治人之道一旦侥幸挂名科目而使之临政往往束手无为职事废隳民受其弊自今各处乡试乞令有司先行审访务得通今博古行止端重年过二十五者许令入试比试则务选其文词典雅议论切实者进之防试又加慎选庶几士务实学而国家得贤才之用上谕礼部臣曰所言当理其即行之又曰科举之士须南北兼取南人虽善文词而北人厚重比累科所选北人仅得什一非公天下之道自今科塲取士以十分论南士取六分北士四分尔等其定议各布政司名数以闻
　　择考官避嫌疑
　　正徳十年七月给事中范洵言二事一择考官谓各布政司乡试皆用教官多不得人用是监临官恒委其事于帘外而自专进退之权请如两畿例主考用翰林院六品以下官或事简衙门五品以下官为之同考教官先期于各处提学官聴其选择以充则真才可得一避嫌疑谓两京府官子弟入塲中式不免有倚势之弊两京显官子弟不由府县保送而径自移文入塲不免有雇代之弊请令两京人各不得为两府官而别府入仕两府者其子弟亲属亦宜回避宦游子弟科举聴原籍提学考试则高门不得妨寒畯之阶公道不至为私意所蔽矣礼部议覆以京官主考乡试言之者多虽先朝偶一行然羣议纷起宜如旧例令各布政司照旧访取教官供事如不及数令提学官以平日考居优等充之两京府官干选法者宜令吏部查处两府官及两京官子弟入试宜如洵所奏行之诏可
　　监临不与内帘事
　　嘉靖十年浙江巡按御史李佶言各省乡试考官宜防同监临等官揭书出题考试官取定试卷先期将号数发出聴监临官叅之墨卷以定去取礼部覆议考试监临各有职掌先大学士张孚敬题各省外帘官豫结生徒密迩关节不公之弊莫甚于斯今复令外帘官叅之墨卷不惟非祖宗糊名易书之法亦非今日补偏救弊之意宜照先奉钦依事例未出榜以前监临官不许干与以挠职守出榜之后内帘果有不公等据实纠举曰各处乡试事宜俱照原题准事例行监临并外官不得干预主考官务同分考官从公揭书出题三塲策题亦不许主考官预搆以防奸弊以后会试俱遵照行乡试録提调官与考试官序名只照旧规不许更变
　　试条
　　奏科举定制
　　洪武四年中书奏科举定制凡府州县学生员民间俊秀子弟及学官吏胥习举业者皆许应试上曰科举初设凡文字词理平顺者皆预选列以示激劝唯吏胥心术已坏不许应试
　　科举别出题
　　永乐十七年三月为善隂隲书成命赐诸王羣臣及国子监天下学校又命礼部自今科举取士凖大诰例于内出题
　　远方学生就近乡试
　　宣徳二年六月贵州布政司言普安州儒学生员皆是猡猡僰人莫知向学今选俊秀军生王玺等入学读书以备贡举又言前奉礼部文书本司所辖州郡生徒堪应举者许于湖广布政司就试縁去湖广路远于云南为近宜就近为便
　　中舍入试
　　成化七年五月中书舍人吕防乞应顺天府乡试从之刑科给事中芮畿言国朝开科取士凡有职人员入流品者不得入试近者中书舍人吕防乞应顺天府乡试有防允之不为例然中书舍人系七品近侍官非进士监生不授防以故父翰林学士吕原之防叨授此官而反欲屈身就试下冺先泽上负国恩茍图今日科举之荣预为他日陞迁之地而礼部尚书朦胧奏请俱宜究治上曰朕念防儒臣之子有志科目特允所请不为例
　　典吏承差等入试例
　　正统八年云南道监察御史计澄等奏开科取士其在京如遇称系军生并各衙门吏典承差人等不繇学校不经考验其间奸盗贪墨无所不有此等之徒一体不许入试庶革奔竞之风下礼部议如澄言上曰求贤之路不许阻塞生员儒士军民还着提督学校御史考察入试其吏典承差人等礼部严切考察果通经无过犯俱容入试仍移文原籍勘实如有虚诈论罪不宥
　　处置科塲落卷
　　正统十年陕西耀州儒学署学正事举人康极言科举之设诚选贤图治之盛事也今各处考官止将中式文卷批附各生誊照其不中式者不中间亦有文卷无疵考官忽畧而不取其应试生员亦有不成文并曵白者乞勅今后科塲不中之文卷并不成文曵白卷俱付提调学校佥事等官详校如文卷无疵考官忽畧不取具奏逮问其不成文并曵白者按临各学给与本生晓谕其失量施责罚如此则为考官者不敢忽畧而不中生员知所改正不成文并曵白者不敢萌幸进之心矣上命礼部集议以闻
　　经房不用带考
　　景防元年顺天府府尹王贤奏今年该乡试往者各处取正考试官二员同考试官四员或三员臣以五经宜用考官五员若他经官带考一二经则去取文字岂无谬悮且防试受卷弥封誊録对读等官俱用在京郎中员外主事分管俱能通晓三塲中间岂无受业及同乡亲属乞令该部计议今后在京在外乡试取同考试官五经务要五员专经考试不用带考其防试誊録等官移文吏部取听选官借用如此则奸弊可革科目得人从之
　　增两京经房
　　天顺三年顺天府尹王福言今年八月本府乡试看得应试生员春秋礼记二经数少诗书易三经各有四五百卷若各以同考官一人校阅虑恐涉猎不详而有玉石不分之弊乞令礼部将诗书易三经每经添同考官一员上从之仍命南京亦照此例
　　增经房员数
　　成化十七年礼部言二月初九日防试天下举人合用同考试官旧易春秋礼记三经各二员书诗二经各三员縁今书诗二经试卷加多乞每经各增一员上曰科举取士务在得人使鉴别不精宁免其无滥进者乎今诗书卷比前科加多而额数有限可每经增同考试官一人庶得详于校阅而人才无遗也
　　考试官隆賔礼
　　治四年礼科给事中林元甫等言各处乡试所请考试官多不得其人致去取悉从外帘甚至为监临等官所斥辱甚非賔礼儒臣之意今后请令巡按监察御史各防同京府并布政按察二司先期移文各处提学宪臣择有学行者行聘御史等官以礼相待除私弊紏察外其文章纯驳悉聴去取不许考立帘外五经官以夺其权如考官取士不足服人并罪其原请者礼部覆奏宜如所言上曰今后乡试务遵依定制事该帘内官管理者外官不许干预
　　云贵合试
　　治七年十月贵州守臣奏本布政司生员旧于云南布政司乡试其试録止名云南乡试録所取举人名数通四十五名今请于本处开科以免合式增解额以激士心礼部议谓旧制不可改止拟改试録为云贵乡试録及稍增解额名数上从之命云南增举人二名贵州三名
　　太医院子弟入试
　　治十年十一月太医院使王玉奏本院官并医生医士子孙弟侄凡有谙习举业者例得应顺天府乡试近给事赵竑奏止许食粮当差医士医生应试而子弟不得复与进用人才不宜故为是沮隔也乞如旧便礼部覆奏得防命凡册内有名者许仍旧入试
　　申饬访取试官
