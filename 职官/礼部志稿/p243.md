<!-- { "loadSidebar": true } -->
　　昊天上帝于圜丘星辰太嵗风云雷雨岳镇海渎天下神祗俱更设豋一铏二各位増设酒斚星辰天下神祗各三十太嵗风云雷雨岳镇海渎各十五其乐章用上所更制者迎神云仰惟兮昊穹臣率百职兮迓迎幸来临兮坛中上下防卫兮景从旌缭绕兮四维重恱圣心兮民获年丰奠玉帛云民依时兮用工感帝徳兮大化成功臣将兮以奠望纳兮微衷进俎云庖人兮列鼎殽羞兮以成芳俎兮载献愿享兮以歆初献云圣灵兮皇皇穆严兮金床臣令乐舞兮景张酒行初献兮捧觞亚献云载斟兮载将百辟陪祀兮具张感圣情兮无已拜手稽首兮愿享终献云三献兮乐舞扬肴羞具纳兮气霭而芳光朗朗兮上方况日吉兮辰良彻馔云粗陈菲荐兮神喜将感圣心兮何以忘民福留兮佳气昻臣拜手兮谢恩光送神云旌兮云衢长龙车凤辇兮驾飞遥瞻冉冉兮去上方可见烝民兮永康望燎云进罗列兮诣燎方炬焰发兮煌煌神变化兮物全于上感至恩兮无量
　　遣官祭旗纛
　　洪武九年二月遣官祭旗纛初旗纛与太嵗风云雷雨诸神合祭于城南是年正月既别建旗纛庙于山川坛左遂定以上躬祀山川之日遣旗手卫官行礼其正祭旗头大将六纛大神五方旗神主宰战船正神金皷角铳炮之神弓弩飞鎗飞石之神阵前阵后神只五昌等众凡七位共一坛其祭物与先农同帛七黒二白五其祝文曰惟神钦天命而无私助威武有功国家兹当仲春谨遵常典特以牲醴遣官致祭神其鉴知
　　亲祷山川诸神
　　嘉靖八年八月上谕礼部惟我太祖髙皇帝定严祭祀之条于皇明祖训内山川诸神之祭皆无遣代之者后以出入不便命官行礼今灾变多端宜祷于神以祈转化今年秋祭山川诸神朕欲亲往其为朕具仪该礼部覆奏旧山川等祭例于中夜行礼圣驾先一日出郊宿于斋坛祭毕复俟侵晨回銮计越两日方可毕事臣等以为祭有大小礼有隆杀若祀山川礼仪与祭天无异非所以明品秩而尊神灵宜比祀先农例先时斋戒至五鼓驾出诣郊坛昧爽行礼百官陪从其侍卫仪从悉依今春祈祷之仪上曰祭祀重事不可茍简人君事天若事亲礼神犹敬长应行礼仪仍详议以闻议上有先期遣告太庙及是日迎神送神诸礼上曰庙告官不必遣其迎神用两拜礼送亦如之部复奏洪武十年太祖髙皇帝祭山川诸神上亲行中七坛礼余坛以功臣分祀及详祀文内载月将城隍等神俱为一通则两庑六坛俱在祀内似可免分献又近年遣官行礼亦无分献者乞圣裁报曰祝文如旧两庑遵我太祖钦定典礼东庑遣大学士翟銮西庑遣吏部尚书方献夫各行祀行礼毕驾回作乐如例上复与辅臣杨一清等议所服欲用皮弁一清等考之防典集礼中俱不载服制疑未敢决既而见内阁所载存心録内载祭太嵗风云雷雨岳镇海渎仪注皇帝俱皮弁行礼因上言太祖髙皇帝载之存心録正与圣谕相合圣祖神孙一道非臣下所能仰及宜下所司着之令甲使后世有所遵承制曰可
　　陪祀
　　陪祀官报名
　　成化四年三月吏部左侍郎崔恭清明节陪祭献陵裕陵不于纠仪官处报名礼科给事中张宾劾其不恭上宥之命礼部仍查旧例以闻既而礼部以正统十二年监察御史万节等奏准见行事例覆奏命如例行之
　　立陪祀条约
　　成化十四年礼部尚书邹干等奏顷者有事山川文武官失于陪祀幸防圣恩寛宥乞立为条约俾知遵守自今应陪祀官有故不与者先期于本部委官处开报其公侯驸马伯都督及见任指挥故为推托者聴其首领官状闻凡失仪并来迟者聴纠仪并礼官劾举庶典祀祗肃人知警惧奏上报可
　　陪祀妄奏乞蟒衣
　　治十五年正月驸马都尉崔元林岳广宁伯刘佶南宁伯毛良俱以有事大祀奏乞蟒衣礼部言凡蟒衣系朝廷特赐今元等妄引事例奏扰俱宜究问得防姑宥之
　　入觐官得陪祀
　　嘉靖十一年正月礼部奏往以正月之吉大祀天地入觐臣僚四品以上皆得陪祭今大报之礼行于冬至而祈谷之典举于孟春诸臣当觐者见集阙下请令四品以上皆得陪祀祈谷如昔年大报例从之
　　定降臣陪祭
　　洪武三年诏礼部考定元降臣髙昌王岐王陪祭礼仪尚书陶凯等言谨按唐诸蕃酋长在朝陪祭班于蕃客位宋降王李煜刘鋹陪祭各依所授官职立班今岐王髙昌王既未授名爵宜借三品法服随班陪祭从之
　　陪祀官斋戒
　　洪武四年太常司言郊祀圜丘考之周礼祭前十日习射泽宫选可与祭者唐郊祀文武官九品以上并斋戒陪祀除三省枢密院官侍从尚书亲王室外自余官内有职掌及许赴陪位者斋戒陪祀今拟武官四品文官五品以上并陪祀其余老疾疮疥及刑余防过体气者不许与祭从之时方以十一月七日郊祀于是太常复条奏行礼以第先祭六日百官沐浴宿官署翌日昧爽朝衣诣奉天殿丹墀受誓戒毕丞相暨太常官诣城隍发咨以大祀之期遍告于百神复诣各祠庙坛所行香三日次日上诣仁祖庙告请配享礼毕仍还斋宫制可
　　陪祀牙牌
　　洪武八年始制陪祀官入坛牙碑凡天子亲祀则与祭者佩以入其制有二圆者与祭官佩之方者执事人佩之俱藏之内府遇祭则给毕则纳之无者不得入坛
　　考定陪祀官复命仪
　　正统六年鸿胪卿杨善奏孟春享太庙赐陪祀官胙应臣等引奏谢恩其光禄寺卿柰亨不预报知法当究问亨奏旧制大祀天地及祭太庙社稷看牲省牲官复命俱在百官行礼之先今孟春享太庙杨善止容天地坛看牲官于奉天殿复命俟百官行礼毕方令太庙省牲官于奉天门复命事属紊乱乞治其不敬罪上两释之至是善复移文礼部亨不由业儒发身不谙祖宗制度妄加訾议乞考定申明尚书胡濙等议奏自今看牲省牲及遣祭旗纛等神凡遇圣驾陞殿俱于殿中复命若遇奉天门视事亦于百官未行礼之先复命从之着为令
　　戒饬陪祀官怠忽
　　正统十二年戊午河南道监察御史万节等奏国家以祭祀为重祭祀以诚敬为先皇上比年以来每遇清明躬谒陵寝中元冬至等特遣勳戚行礼各官陪祭奈各衙门罔体皇上之心不以祀神为重有无故而不分官陪祭者有托故而令他官代之者有至彼报名而复出山口宿歇者有在彼宿歇而髙卧斋房不起者有邀集同行伴侣在斋房酣饮者有不用本等衣冠而在班列嬉笑者今冬至在迩乞礼部移文各衙门严加戒饬如有仍前怠忽者聴监察御史及礼部鸿胪寺官指实劾奏拿问治罪从之
　　请令主事与陪祀
　　景泰二年礼科都给事中金达言为国之道祀典当先任官之方正名是重我朝祀郊社宗庙文官五品以上得陪祀迩年将年深主事署郎中以理政务而独不得陪祀今孟春时享及郊祀在迩乞令陪祀非惟臣下得骏奔有事之荣诚足以广皇上尊祖敬天之意事下礼部议陪祀官宜遵旧制其署职年深者吏部查奏定夺从之
　　给事御史纠察陪祀
　　景泰三年礼部奏近该给事中孙珉言太宗仁宗宣宗陵寝之所朝廷每遇令节特命贵戚大臣主祭文武官员亦皆陪祀为臣子者正当斋明盛服以承祭祀可也奈何近来陪祀官员多不敬谨或止附于近寺观而不赴斋宿者有之名虽斋宿而又肆行酣饮者有之或未祭而遽然先回者有之或正祭而公然髙卧者有之其武职之中或就携坐卧之物而行礼或就着两截之衣而与祭或笑哗全无忌惮或跪拜畧不加心威仪放荡殊无可观诚敬废弛莫此为甚若此何以达精诚而致明徳之馨香乎又何以昭列圣之灵贶而致感格乎往者监察御史万节奏行禁约人皆视为虚文即今中元令节在迩该部严加禁约仍先令给事中御史各二员纠察敢有仍前故违者指名奏闻其各该衙门陪祀官员亦须各具姓名开报给事中御史点闸查究从之
　　纠陪祀百官纵弛
　　天顺四年礼科给事中御史等奏翰林院学士吕原等或以文儒而起居禁密或由工艺而滥致显荣为卿属者或矜以自髙任戎事者多肆而无忌迩者天顺四年正月初九日大祀天地初八日法驾临郊百职肃雍周道无启行之扰四门清穆明堂辑至止之仪天意监观人心瞻仰岂期各官忘其戒谨安于故常驰骑直前至天门而不下肩舆径造临御道而弗趋罔思圣明之具临不顾神灵之如在放纵者固其所也谨厚者亦复为之是岂不知鲁大夫循墙而走之恭蘧伯玉至阙而止之义畏心既弛敬意何存宜将各官拿送法司明正其罪以为祭祀不敬之戒监察御史郎胜等亦以为言上曰尔等所言极当但祀礼既成悉姑容之再犯不宥旧例驾未至坛百官出入西天小门者俱不下至是上益严祀事预遣人直门伺察得原等十九人令礼科劾以警众仍令礼部张榜禁约自后凡过西天小门者必下
　　查治陪祀怠慢
　　嘉靖十三年闰二月礼部尚书夏言祭先农之神是日陪祀官不到者众言因劾奏之上曰祀典重事嵗祭先农皇祖定制非有所増诸臣无慢礼专恣逸纵每有临期托故不行陪祀法当查治今姑宥之再有怠慢者必置于法本日陪祀官不到过多监礼官何漫不纠举都察院查覈以闻
　　示陪祀官祭祀时
　　隆庆元年礼部言郊庙社稷诸祭太常寺先期具奏行礼止奏日不奏时以故陪祀诸臣供事失期者众请以后并奏日时从之
　　遣祀
　　遣祭仪
　　洪武二十六年定凡遣官祭祀皇帝具皮弁服升奉天殿乐作百官朝服一拜稽首东西立引礼导献官诣拜位四拜传制官丹陛东西向立曰有制百官皆跪宣制祭孔子则曰某年月日祭先师孔子大成至圣文宣王祭帝王则曰先圣歴代帝王命卿行礼赞俯伏前一日沐浴更衣处于斋宫次日还宫
　　嘉靖间更定祭孔子制曰某年某月某日祭至圣先师孔子每三年遣道士赍祝文香帛诣所在陵寝致祭制曰某年某月某日祭先圣歴代帝王遣尔等赍捧祝文香诣陵寝致祭命所在有司行礼
　　登极遣祭
　　正统元年行在礼部尚书胡濙等奏今年七月朔例遣道士赍香帛遍歴天下祭皇陵及歴代帝王陵寝岳镇海渎兹遇皇上登位改元例遣官祭告其遣道士祭礼宜停止从之
　　遣赍香帛分祭
　　成化十九年乙未遣乐舞生十八人赍香帛分祭岳镇海渎等神礼部言此乃皇上斋心事神以回天意非常祭比宜给与新钞一千贯令有司备祭品所祭诸神近布政司者遣巡抚官或布政司掌印官在各州县者遣本府掌印官祭从之
　　望祭省有司科敛
　　治十八年丁丑翰林院编脩毕济川言祭祷名山精诚感格无逺不至固不必遣人亲诣其地也如龙虎山武当山先朝尝遣内臣往建醮筵有司并缘科敛动以千计欺上罔下害不可言陛下崇正黜邪必无是举万一托此以展孝敬但当遣官就近望祭则无劳民伤财之患礼部覆奏从之
　　赍香祝
　　成化元年三月遣太常寺乐舞生赍香祝付所在有司祭歴代帝王及先师孔子陵墓故事三年一祭于八月二十一日行礼故先期遣之
　　遣祭官由门
　　治八年九月南京守备司礼监太监陈祖生奏魏国公徐俌每承命孝陵至祭皆红劵门并金门陵门之右门入至殿内行礼事属僣逾宜令改正俌上章辩以为入必由红劵门者所以重祖宗之祭尊皇上之命出由傍小门所以守臣下之分循守故事几及百年岂敢擅易事下礼部议谓今长陵等陵及太庙每遣官致祭所由之门并行礼殿内与孝陵事体大畧相同宜令俌如旧行礼从之















　　礼部志稿卷八十一
