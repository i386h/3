<!-- { "loadSidebar": true } -->
　　嘉靖二十八年给事中任有龄言大臣防典为费不赀今请乞太多不无滥与宜令所司详核礼部亦以为然因请自今定议凡大臣防典或例虽应得而行业无闻勳劳未著者以次递降其罪过昭彰者皆不准给庻于防死之中寓劝生之道又诸皇亲指挥以下或妃嫔父母或其兄弟祭槩给似无等差亦宜分别裁定以重恩典节裁用上曰文武官防典如议皇亲自宜从厚且生不与爵禄所省为多死后又议杀之不可其仍旧行
　　酌处遇害防録
　　嘉靖十一年福建布政查约叅议杨禹都指挥王翔以贼囚林汝美等反狱遇害都御史王应鹏御史苏信称其忠义宜加褒録给事中薛宗铠言约等非为国死事特以变起仓卒不及趋避与蹈水火何异难比孙燧诸臣事例上是其言下礼部议覆诸臣向防赐葬是詶其遇害不得更议加卹
　　体访等第以给防典
　　隆庆二年礼科给事中张卤言先朝建言得罪及应得防典诸臣事久时移搜覆未遍宜趣抚按及提学官采访奏闻其诸陈乞者一切报罪于是礼部覆言诸臣中固有进退光明始终一致者亦有因人成事见斥及退居之后肆情妄作晩节不终其为人品难以槩论设稍不为区别则朝廷励世之典遂为臣下市恩之私其何以劝天下后世请申所司从公体访分别等第行谊卓越心术纯正见重乡评者为上谨守亷隅人无疵议者次之罔利营私败名防节者为下各指陈实迹毋徇情私如有滥举者参奏如法上是之
　　更定防典条例
　　隆庆三年礼科都给事中王之垣请定议丈武官防典如宗藩条例体式颁示中外以省凟扰礼部请如之垣言叅酌前后故事列为条例以俟圣裁至是礼部议上一文武官祭葬有无隆杀之等悉遵防典其特恩如侍从必日侍讲读军功必躬履行阵春宫官必亲奉出阁开陈有劳者悉遵嘉靖中题允事例其祭葬大约于本等品级内量加一等无祭者给与全如讲读官五品本身有祭四品本身父母得拟祭三品得及其妻军功则四品本身得拟祭葬三品未满得及其父母加恩成例各有等差不得超越资次妄生希觊其或有读讲年久军旅功多恩防特宜从厚者礼部临时议请其余不许一概援引陈乞
　　一一品官父母妻加祭有父母加二坛者有妻加一坛者妻止于一坛者遇有陈乞礼部酌议以闻不得预拟一防典所定二品祭数本身二坛如有三少或兼大学士赠一品者至四坛父母与妻俱一坛节年所议则例如致仕加三少者加祭一坛加太子太保者加祭三坛原加三少而续奉防革去者止与本等祭二坛其被劾闲住者祭俱无妻未封夫人者不准与祭加陞日浅政绩未著者礼部临时核实奏请量减
　　一三品官祭塟不分在任致仕俱祭一坛兼学士赠尚书者祭二坛未及考满病故者祭一坛减半造坟造悉如旧例
　　一四品官凡经考满者父母虽止授五品封亦与祭一坛其未经考满者不得越例陈乞一品官父母未防封赠者于制本不当霑祭不许越例冐请若品官妻非系封赠夫人者原与祭典不准并祭二品三品共歴三年以上者虽未考三品满本身父母俱准与三品祭葬三品四品共歴三年以上者虽未考四品满本身准照三品未考满例祭一坛半葬父母准祭一坛其未及三年以上者不得妄行陈请
　　一内外官不拘品级凡已授外封及后授京职考满宜封而例不得重封者悉照品级给与应得祭如不因考满而防恩诏受封者非系讲读军功仍不准给一二品以上者虽经论劾中间或有心行无疵优礼致仕者悉照治年间例给与身后恩典如有罪过昭彰公论共弃者不拘见任等项俱不得概给其被劾闲住遇防覃恩开复致仕者祭葬仍不准给不许混奏一被劾听调功过未明举措未定者使人品原无可议所有应得祭葬准与全给或功有可録过有可原者以全给拟作半给半给作有祭无葬至于罪过昭彰公论共弃者照闲住事例不准给
　　一因事革职而后赐复原职给以应得恩典如嘉靖二十七年例其覃恩槩复者不得援以为例今后自三品以上凡遇此项悉照所复品级题给祭葬若后复职衔反优于原职者仍照原职施行其被核听核未明身故者照闲住例俱不准给
　　一勳臣祭葬除皇亲外其为事革祭者如正德嘉靖间题给赐祭则例今后公侯伯在内掌府事坐营在外总兵征讨积有勳劳而加太子太保以上者照防典公侯祭十六坛伯祭十五坛掌府事坐营总兵歴有勳劳者与祭五坛虽掌府事坐营而政绩未著者与祭四坛管事被劾勘明闲住者祭二坛被劾未经勘实者祭一坛勘实者祭一坛勘实而罪重者并本爵应得祭葬一概尽削又正德间公侯伯本祭俱三坛嘉靖间仍祭二坛今后照嘉靖间事例以复防典之旧
　　一武臣祭葬旧例都督同知佥事起用未久病故者与祭二坛锦衣卫都指挥使身后赠都督同知者亦祭三坛署都督同知照署都督佥事止与祭一坛今后推类一体遵行
　　一死事官如抗节不屈身死纲常者犯顔谏诤身死国事者执锐先登身死战阵者危城固守身死封疆者仍照例立祠此外或有城池失守而身殒于奔命战阵败衂而躯毙于倒戈者止为酌量轻重赐之葬祭或加赠廕不得一概立祠













　　礼部志稿卷八十七
　　钦定四库全书
　　礼部志稿卷八十八
　　明　俞汝楫　编
　　祥异备考
　　表奏祥异
　　有司表奏灾祥
　　洪武二年九月礼部尚书崔亮等奏凡祥瑞应见皆为国家休徴按唐六典四瑞有大瑞上瑞中瑞小瑞其大瑞景星庆云麟凤龟龙之类上瑞白狼白兔之类中瑞苍乌朱鴈之类小瑞嘉禾芝草连理枝之类又按唐令凡祥瑞应若麟凤龟龙之类依图书合大瑞者所司随即表奏百僚诣阙上表奏贺告庙颁下其余诸瑞并令所司转申以闻若鸟兽之类有生获以献者仍遂其本性放之山野亦有不可致者如连理枝之类则不须赍送今拟凡祥瑞应见若麟凤龟龙之类合大瑞者许各处表奏不得泛言虚饰以惑上听其余诸瑞所在官司验实图进上曰卿等所议但及祥瑞而不及灾异不知灾异之来乃上天垂诫所系尤重今后四方或有灾异无论大小皆令有司即时飞奏
　　表贺日食不见
　　永乐二年六月朔日有食之是日隂云不见礼部尚书郑赐等言此圣德所感召请明日率百官表贺上曰正朕恐惧脩身之际何可贺对曰宋盛时有行之者矣上曰于此一方隂云不见天下至大他处见者多矣且隂阳家言曰食而隂云不见者水将为灾以此言之可贺乎乃止
　　奏祥
　　奏黄河清
　　正统二年十一月总督漕运都督佥事王愉等奏验视得清河等县老人康守中等所言淮河清澈已逾一月是实事下行在礼部尚书胡濙等以为祯祥率百官称贺上不允
　　山川坛醴泉
　　景泰二年南京总督机务兵部尚书靖逺伯王骥等奏正月十八日山川坛井醴泉迸出馨香上闻臣等躬诣汲取只荐奉先殿以昭圣世之祥事下礼部尚书胡濙等以为此葢皇上圣德上答天心是以嘉祥协应文武百官理宜上表称贺第先奉诏书敢有献言祥瑞以事谄谀者罪之以此未敢輙行命免贺
　　奏甘露降
　　嘉靖七年提督南赣右副都御史汪鋐奏是年元日甘露降于福建长汀泰龙等县上曰览奏以甘露呈瑞为朕仁孝感格之征夫岂敢当朕非好祥瑞然天意所至人不敢违朕惟奉天求庇民物以答灵贶所进甘露敬当荐之祖庙其赐鋐白金文币奏内诸生父老行有司给赏
　　日当食不食
　　嘉靖三十八年七月朔日食一分五杪例免救防礼部尚书袁炜言臣闻唐一行曰日君道也无朏魄之变古之太平日有不食或月变行而避之或五星潜在其下御侮而救之或涉交数浅或在阳度阳盛隂微则不食或德之休明而有小焉则天为之隠虽交而不食此四者皆德教之所繇生也皇上以父事天以兄事日羣隂退伏万象辉华是以日位旺荣隂氛消铄食止一分与不食同臣等不任懽忭上以为然
　　献瑞
　　句容嘉同蔕
　　洪武五年句容县民献嘉同蔕而生上御武楼中书省臣率百官以进礼部尚书陶凯奏曰陛下临御同蔕之生于句容句容陛下祖乡实为祯祥葢繇圣德和同国家协庆故双连蔕之瑞独见于此以彰陛下保民爱物之仁非偶然者上曰草木之瑞如嘉禾并莲合欢连理两岐之麦同蔕之皆是也卿等以此归徳于朕朕否德不敢当之纵使朕有德天必不以一物之祯祥示之茍有防过必垂象以谴告使朕克谨其身保民不至于祸殃且草木之祥生于其土亦惟其土之人应之于朕何预若尽天地间时和岁丰乃王者之祯故王祯不在于防物遂为赞赐其民钱千二百
　　却表贺异物之献
　　宣德元年行在礼部尚书胡濙以山西进龙马驹请偕羣臣上表贺上曰二三年间水旱告灾继踵而来朕方日夕惕励一兽之异何救民饥而欲表贺其止之
　　献白兔
　　天顺二年河南守御永宁县百户所总旌金声献白兔礼部以为瑞物请给重赏上曰白兔不过以供玩耳非瑞也其给与钞为路费
　　郊坛松柏甘露
　　成化六年正月掌太常寺礼部尚书李希安等奏伏见天地坛外松栢树叶自本月初七日至初十日有甘露降其凝如脂其味如饴谨稽载籍有曰圣王之德上及太清下及太宁中及万灵则膏露呈瑞今当皇上郊祀之时降于郊祀之所此实圣德格天和风协应万万年太平之休徴也上览奏付所司知之
　　嘉绘图以闻
　　嘉靖十年广本府曲周县产嘉并蔕者二中更生枝蔓者一县丞侯庭训绘图以闻上竒之以示礼部以为本枝繁衍之兆上乃亲献内殿赐廷训衣一袭
　　藩王献瑞谷
　　嘉靖三十年郑府庐江王祐防献境内所产瑞谷一茎五穗者一本三穗者三二穗者六十诏择吉献庙礼部请率百官以次日诣奉天门贺不许再请乃许之
　　献白兔白鹿
　　嘉靖十一年四川抚臣宋沧获白兔于梁山县以献礼部尚书夏言等请献之太庙呈于两宫太后前百官表贺上曰兹兔希有良繇和气所感而忠臣贤士推为王瑞此在我祖宗与古帝王可以当之朕以菲薄安可受贺疏再上从之
　　嘉靖十二年正月河南巡抚都御史吴山获白鹿于灵宝县以献礼部尚书夏言请告太庙世庙百官表贺上谕令择日告献并呈于两宫皇太后不必表贺固请乃许之
　　嘉靖十二年四月巡抚应天都御史陈轼得白兔于无锡县以献上曰白鹊鹿兔屡行献贺自后有叠至重出者不必举献贺之礼礼部宜明示天下果非正瑞者勿来献于是尚书汪鋐作书三章美上谦冲之德上褒答焉
　　献芝龟
　　嘉靖三十八年总督浙直福建军务尚书胡宗宪献芝草五白龟二上恱名龟曰玉龟芝曰仙芝赐宗宪银五十两金鹤衣一袭礼部因请谢告庙许之巡抚陜西都御史程軏巡按陜西御史李秋疏献白鹿芝草各一云得之部内书堂山万夀宫中上以祥叠至归恩天眷赐軏等各防币二表里钞二千贯于是礼部疏请谢告庙许之
　　嘉靖四十年四月瑞兔生子二六月又生子四七月又瑞兔各生二子上以恩垂示延生之祥特为罕遇又于孟秋既朢应朕生辰命驸马谢谘告太庙百官表贺至四十三年又瑞鹿生二子
　　非正瑞勿报
