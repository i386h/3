<!-- { "loadSidebar": true } -->
　　正德元年六月礼部尚书张升等言天人一理人事失于下则天变应于上兹有风雷雨雹非常之变内震西中门脊柱外伤天地坛门闑树木夫西中门乃禁宻要途天地坛乃明禋重地而风雷乃天之号令也于此震惊其可忽乎诗云敬天之怒无敢戏豫敬天之渝无敢驰驱戏豫若鹰犬弋猎歌舞游宴之类驰驱若骑射驰骤出入无时之类是已帝舜曰天之命惟时惟几惟时则无时而不戒何暇于戏豫惟事则无事而不戒何暇于驰驱伏望谨诗人戏豫驰驱之戒法大舜惟时惟几之勤端居内省讲学修德亲贤逺奸审于举措朝夕精思何以致此且今府藏空虚生民困苦亟宜惜财恤下不可滥赏轻费请广开言路俯赐优容仍诸司同加修省振举职务抚辑军民沿边守臣训练军马修省武备谨防奸宄保固疆宇庶人事尽而天变可回也
　　请省地震
　　正德七年五月巡按云南监察御史张羽言云南地震甚于他省郡县官多不得人虽常按治其罪而荒裔之外吏政尚同乞巡抚三司等官痛加修省以弭灾异礼部尚书傅珪等覆以古之帝王遇灾而惧故能转祸为福今岁天鼓鸣流星见隂霾四起天雨黄沙火灾异常盗贼猖獗而且地屡震不特云南一方而已前此常发纶音修省及今和气未臻灾变滋甚宜推羽言通行在京文武衙门并在外镇巡司府等官令其思咎勉尽职业其有利可兴可革者开具上陈
　　乞修省文实兼尽
　　正德八年礼部尚书傅珪等疏列四方灾异且曰春秋二百四十二年所书灾异不过六十九事今自去年秋九月至夏四月地震天鸣雹降星陨龙虎出现山崩地裂共四十有二而旱灾不与焉顷虽雨降诏防修省祭告而雨泽未通禾苗枯槁民命国计不可不忧伏望励精更化动繇礼法更内外文武羣臣省躬补过勤恤民忧爱养军士凡寃抑不伸祈请太滥者不分疎逺贵近一裁以法再令择日斋戒祭告上下交修文实兼尽如此而民心不安天意不回灾变不消雨泽不降者无是理也
　　省览奏报天象
　　嘉靖元年钦天监刻漏博士杜钺言正德以来逆瑾擅专壅惑主聴时五官监候杨源夏祚并以奏报天象被杖有至死者自后台官多为全身保妻子之计匿不以闻今皇上圣明克谨天戒宜勑本监诸臣敬乃有事凡遇天象示异如顷者雷声连延氷雹率变五星休旺风不应时之类一一占奏无隠天象録无拘年终之例每季类进一帙置之丹扆以便省览其于祈天永命之道不无少补疏入下礼部看详
　　极异加省
　　嘉靖五年十月礼部言四方灾异臣等歴考史籍未有如今日者氷雹害稼大如鸡卵如杯碟则有之其大如碗似人头古未有也其卷掣庙宇及民舍百数十家万无踪迹又再三现于一镇古未有也妇人怪胎生子三目或四目及形体不全者古则有之至六目四面有角手足各一节独爪鬼声古未有也牛犊之产一身二首者古则有之其一身二首腹内心肺与胆各二且二三月间两省并见古未有也虎入城市入民家猛恶噬人者古则有之其具人手足出没倐忽不可防制古未有也其余山崩水涨烈火迅雷霪雨亢旸伤人害物其祸尤灾不妄兴必有所召臣等查得往年遇有灾异不过斋戒祭告贬损服色而已原天意所以示警岂徒欲责取文具为哉臣愿上下协和痛加修省期于舍旧图新尽人事以回天意除斋戒祭告外大小臣工凡系利害兴革事宜逐一议拟奏请而皇上虚心听纳即赐施行如救焚拯溺汲汲不暇使官守言责各尽其职膏泽下于民一洗因循玩愒之习上曰灾变非常朕甚惊惕诸司以实痛加修省毋事虚文其利兴革事宜防官议以闻
　　省日月交食
　　隆庆四年正月朔日食朢月食先是工科给事中陈吾德言岁首日月交食天之大变而百官防日多惰慢不如礼宜令礼官先于月食前一日承式戒饬之而皇上亦宜罢游乐屏玩好以答天戒则大小臣工将明知圣意所向罔不寅恭兢惕以修庶政矣上是其言
　　祈祷
　　祈祷灾祥
　　凡祈祷雨雪及时礼部奏行顺天府于都城隍等庙行香禁屠宰三日百官公所致斋青衣角带办事
　　凡各处雨泽有无干溢霑足以报礼部
　　凡各处地震山川异常雨愆期奏至礼部年终类奏行在京诸司及南京礼部并被灾地方修省
　　不雨告祭
　　洪武二年上以春久不雨告祭风云雷雨岳镇海渎山川城隍旗纛诸神中设风云雷雨五岳五镇四海四渎凡五坛东设钟山两淮江西两广海南海北山东燕南燕蓟山川旗纛诸神中设风云雨雷凡七坛西则江东两浙福建湖广荆襄河南河北东华州京都城隍凡六坛共一十八坛中五坛奠帛初献上亲行礼两庑命官分献每坛牲用犊羊豕各一币则太岁风云雷雨用白余各随其方色笾豆簠簋视社稷豋一实以太羮铏二实以和羮其余同常祭祝文曰朕代前王统世治教民生当去岁纪年建号之初首值天下灾旱中原人民苦殃尤甚今年自孟春得雨之后仲春再霑防雨至今又无虽未妨农务之急而气候终未调顺伏念去岁因旱民多颠危今又缺雨民生何赖实切忧惶夙夜静思惟天地好生必不使下民至于失所然神无人何以享人无神何以祀朕不敢烦凟天地惟众神主司下土民物参赞天地化育伏愿神以民庶之疾苦哀闻于上天厚地乞赐时雨以成岁丰养育民物各遂其生朕敢不知报尚享
　　亲祷山川坛
　　洪武三年六月戊午朔先是天久不雨上谓中书省臣曰君天下者不可一日无民养民者不可一日无食食之所恃在农农之所望在岁今仲夏不雨实为农忧祷祀之事礼所不废朕已择六月朔日诣山川坛躬为祷之尔中书各官其代告诸祠且命皇后与诸妃亲执爨为昔日农夫之食令太子诸王躬馈于斋所至是日四鼓上素服草履徒步出诣山川坛设藁席露坐昼曝于日顷刻不移夜卧于地衣服不解皇太子捧榼进蔬食杂麻饭菽粟凡三日庚申暮还宫仍斋宿于西庑
　　洪武五年戊午夏至祭皇地只于方丘礼毕驾还乾清清皇后妃嫔见上曰方农时天久不雨秧苗尚未入土朕念民之失望也甚忧之汝等宜皆蔬食自今日始俟雨泽降复常膳如故于是宫中自后妃而下皆蔬食是夜大雨诘旦水深尺余
　　祷雨封龙神
　　洪熙元年以久旱得雨封大青龙神为济大青龙神小青龙神为灵显小青龙神赐名所居山为翠防山命礼部岁以春秋仲月遣顺天府官致祭遂遣成国公朱勇谕祭神曰朕睠睠一念忧悯黎庶今东作之初雨泽不降春耕不遂何以粒民爰祷于神以祈甘霈曾不逾日雨及公私神之福民厥功烜赫今特封大青龙为济大青龙神小青龙为灵显小青龙神赐龙所居山名曰翠防山以彰神灵仍有司春秋致祭着为常典尚其益显化永福兆民葢平则门外三十里卢师山有潭世传有大小二青龙出没不时遇旱致祷輙雨及是久不雨命刘渊然等祷皆不应遂即亲祷焉雨随注故有是命
　　禁非理祈祷
　　成化五年六科给事中劾奏道録司左义许祖铭奏祈雪秽言怼天仗剑斩风防天慢神莫此为甚乞将祖铭明正典刑以谢神人之怒及乞礼部禁约各观道士不许擅自祈祷以防神明庶天可回而雪泽自降矣疏入上曰许祖铭祈祷不诚非理妄为本当逮治今姑宥之自后再犯不宥
　　祈雪祭告
　　正德十年乙丑以冬无雪遣定国公徐光祚防昌侯孙铭新宁伯谭祐礼部尚书毛纪祭告天地社稷及山川城隍之神
　　亲行祈雪礼
　　嘉靖二十八年上谕礼部深冬不雪二麦何滋今朕亲祈洪应坛百官青衣办事勿慢朝天等宫庙各用素馐遣文武大臣溶鏸瑾栋诏邦谟行礼如例
　　祈雨雪告祭
　　景泰元年以天久不雨雪分遣大臣于京都各祠庙寺观祈祷从太子太傅礼部尚书胡濙奏请也安逺侯栁溥祭昊天上帝后土皇地只寜阳侯陈祭宗庙礼部尚书胡濙祭大社大稷成安侯郭晟祭山川驸马都尉薛桓祭孝陵户部左侍郎项文曜祭献陵太常寺卿蒋守约祭景陵其文曰叨承大统负荷维艰爰积愆尤增兹灾异狂冦肆逆既犯禁于三陵旱魃余殃复妨农于千里况雨水示南甸之警致晨昏懐内省之忧悔谢无由矜原有自寅申祭告恭候帡幪
　　祭告祈雨泽
　　成化六年五月遣太常寺事礼部尚书李希安往山东祭告东岳泰山东镇沂山东海诸神祈祷雨泽以山东亢旱运河水竭从礼部请也
　　祈祷祭告
　　成化六年十二月礼部以冬深无雪奏请遣大臣致祷乃命武靖侯赵辅祭告山川之神礼科都给事中霍贵等言周礼荒政十二有曰索鬼神云汉之诗亦曰靡神不举葢自古帝王遇灾戒惧未尝不以祈祷为事今岁畿内水涝致厪圣虑大发仓廪以济之迩因三冬无雪又遣大臣祭告山川等神其敬天仁民之心无所不至但四方之地广于京畿设或明年复然将何所处乞申百司痛加修省仍照例遣官徧祷四方名山大川以祈神休庶雨旸时若而丰穰可期诏下其言于礼部礼部覆奏今年湖广等处地震并山东旱灾已遣尚书李希安等祭告东岳泰山并南岳衡山及河南布政司官祭告中岳嵩山等神明年正月十三日大祀在迩天下名山大川岳镇海渎之神俱在祭列宜免行徧祷惟顺天等府水涝为甚乞命官二员祭北岳恒山并北镇毉无闾山之神以祈丰顺仍行在京文武官员严加修省务竭忠诚以答天意诏可于是遣礼部右侍郎邢让祭恒山太常寺卿万祺祭毉无闾山
　　祈雪祭告
　　成化十九年十二月上以一冬无雪命礼部以本月初十日为始致斋三日仍禁屠宰遣英国公张等祭告天地社稷山川定西侯蒋琬等行香于各宫观寺庙
　　宸断祷雪祀
　　嘉靖十七年四月自正月至于是月不雨命有司竭诚祈祷赈恤郊外流民是夕上谕辅臣曰近因多旱朕方以为忧礼部已请所司致祷矣又闻近郊小民踣毙心加忧之朕处人上罪在朕躬即以十八日为始与卿等斋心洁虑禁屠宰青衣办事二十一日朕躬祷郊雩令嵩示羣臣知之毋忽于是礼部具上先年定拟雩祀全仪上曰兹祷甘泽乃修省事祗宜青衣上香进帛三献八拜成礼百官陪拜未可用所开全仪亦不必奉祖配祭用酒果脯醢牛一以熟荐
　　禳灾
　　灾变祭告
　　成化四年上谕礼部曰天久不雨兼之连日风霾朕心忧惧其以来月十八日为始致斋三日以答天谴仍禁屠宰三日礼部请遣大臣一员祭告山川之神因言湖广江西四川河南山东浙江直等处雨旸不时多有灾咎宜差人各赍香祝遣彼处巡抚布政知府等官祈告岳镇海渎及各境内山川之神上从之遣英国张祭告山川遣各堂上官分诣京城寺观庙宇行香
　　地震祭告
　　成化六年正月以湖广地震遣官祭告境内山川礼部尚书邹干言地道以安静为体隂盛而反常则震去年十二月十二日武昌等府同日地震宜移文湖广巡抚等官并司府州县严加修省用心操练军士抚安流民及行翰林院撰祭文太常寺领香帛遣行人一员祭告南岳衡山并令各府正官祭告境内山川城隍之神务极诚敬以禳灾咎从之
　　灾疫祭告
　　成化七年礼部以灾疫流行请令大臣祈禳上遣襄城侯李瑾礼部尚书邹干掌太常寺李希安祭告山川等神礼部奏南京江东门外江水泛溢崩頽北岸损壊民居请遣南京守备成国公朱仪祭告江神从之
　　泰山动摇祭告
　　成化二十一年礼部奏近两广山东陜西京畿地俱震而泰山五岳之宗一二月间动揺者四灾尤异常宜特降香币命巡抚山东都御史诣泰山祭告以祈神贶安人心制可
　　灾异遣祷
