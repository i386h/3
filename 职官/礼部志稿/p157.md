<!-- { "loadSidebar": true } -->
　　洪武二十年礼部主事高惟善自长河西鱼通宁逺等处上言曰臣闻安邉在乎治屯守而兼恩威屯守既坚虽逺而有功恩威未备虽近而无益今鱼通九枝疆土及岩州杂道二长官司东隣碉门黎雅西接长河西原自唐时吐蕃强盛宁逺安靖岩等州汉民往往为彼驱入九枝鱼通防守汉邉元初设二万户府仍于盘陀仁阳置立寨栅邉民戍守其后各枝率众攻仁阳等栅及川蜀兵起乗势侵凌黎雅卭嘉等州洪武十年始随碉门土奠归附国朝设岩州杂道二长官司迨今十有余嵗官民仍旧不相统摄盖无统制之司恣其猖獗因袭旧故也其近而已附者如此逺而未附者何繇而臣服且岩州宁逺等处乃古之州治茍拨兵戍守就筑城堡开垦山田使近者向化而先附逺者畏威而来归西域无事则供我徭役有事则使之先驱抚之既乆则皆为我用矣如臣之説其便有六焉通乌思藏朶甘镇抚长河西可拓地四百余里得蕃民二千余戸非惟黎雅之保障蜀亦永无西顾之忧一也蕃民所处老思冈之地土瘠人繁专务贸贩碉门乌茶蜀之细布博易羌货以赡其生若于岩州立布则此辈衣食皆仰票于我焉敢为非二也以长河西伯思东邑猎等八千户为外蕃掎角其势必固然后招来逺者如其不来使八千戸近为内应逺为乡导此所谓以夷蛮攻蛮夷诚治邉之善道三也天全六番招讨司八乡之民宜悉免其徭役专令蒸造乌茶运至岩州置仓收贮以易蕃马比之雅州易马其利倍之且于打煎炉原易马处相去甚近而价増于彼则蕃民如蚁之慕羶归市必众四也岩州既立仓易马则蕃民运茶出境倍收其税其余物货至者必多又鱼通九枝蛮民所种水陆之田逓年无征若令歳输租米并令军士开垦大渡河两岸荒田亦可供给戍守官军五也碉门至岩州道路宜令缮修开拓以便往来人马仍量地里逺近均立邮传与黎雅烽相应庶可以防遏乱畧邉境无虞六也上从之
　　灾疫施药疏
　　礼部尚书沈鲤题为钦奉圣防事祠祭司案呈恭照本年五月初九日该司礼监太监张诚等传奉圣谕谕礼部朕闻近日京城内外灾疫盛行小民无钱可备医药你部里便行与太医院精选医官人员多发药料分投诊视施舍以称朕救民疾苦之意仍照嘉靖年间例毎家量给与银钱一次钦此该部题奉圣防是着五城房号内支银太仓支钱如银两不敷还着户部议处你部选委司属防同五城御史给散不许兵畨人等作及无病平人混冒重支钦此已经移咨戸部都察院一体钦遵又经劄付太医院选委官医多带药料分投前去五城开局按病依方救药复差祠祭司署员外郎高桂等五员分投五城监督设法给散去后随五月三十日奉本部送据中城等兵马司造册呈报五城地方给散银钱共散过患病男妇李爱等一万六百九十九名口共用银六百四十一两九钱四分钱十万六千九百九十文五城防齐俱于五月二十一日给散一次并无重支冒领病民委沾实惠等因到部送司案候在卷六月十五日复奉本部送据太医院委官御医张一龙等造册呈报自五月十五日开局以来毎城沿门诊视及抱病就医问病给药者日计千百旬日之外疫气以解病者皆起五城共医过男妇孟景云等十万九千五百九十名口共用过药料一万四千六百一十八斤八两相应住止理合开报等因到部送司查得本题原题施给药剂随到随散置簿登记用备查考以灾疫消减之日为始今该前因通查案呈到部臣等惟仰皇上仁无不覆施有所先遂使疲癃之民悉蒙再造之赐即今疫渐消减人遂安宁化愁叹为讴歌易札瘥为仁夀不惟病惫瞻依实是蒸黎感悦此我皇上博施济众积善累仁之成功也至于给散银钱虽止一次而领药无筭计其所费实数倍之不但贫民得生且于可过之家更益普济以故京城内外有病无病之人莫不感仰皇徳欢呼万嵗臣等猥以职掌恭逢盛举无任欣忭除候命下行令五城散药人员通行住止外合给散过药剂银钱数目开坐谨具题知




　　礼部志稿卷五十
　　钦定四库全书
　　礼部志稿卷五十一
　　明　俞汝楫　编
　　列传
　　尚书崔亮
　　崔亮字执夫直隶藁城人洪武元年授中书礼曹主事迁济南知府以母忧起复为礼部尚书癸未诏定官员亲属冠服之礼亮于内外官员父兄伯叔子孙弟侄及隶卒军士等制各定有差三年上谕亮曰司天台言朔日以来日中有黑子占者多以为祭天不顺礼所致令亮制之亮引周汉唐宋及元损益不同复以我国朝前议圜丘从祀之礼以汉唐为烦故止祀日月星辰太嵗为简当上然之而止复问郊祀天地拜位皆正中而百官朝参则列东西避正中何也亮对以天子祭天升自午陛祭社升自子陛葢社主隂隂北方也故君南向答隂之义也郊主阳阳南方也故君北向以答阳也若羣臣朝参无答神之义俱当避君上之尊故升降则皆繇卯陛朝班则分列东西以避驰道此其义不同上繇是益重亮因命百官朝参左右班不得越三尺省府台公俱就拜甬道上复承命议百官及内史监官于皇太子亲王前称殿下自称名若本宫内史本府官及承奉司于皇太子亲王前俱称殿下自称臣百官在上前称皇太子称亲王曰某王又定大朝防常朝及内外官员辞谢奏事待班等礼付侍仪司行之并定皇太子以下及羣臣赐坐殿下坐墩墩制参酌宋典各有等差其他请旗纛止祭于当祭之月与夫宗庙四时之祭皆用四时孟月及嵗除凡五祭于清明等节各备时物荐享俱允行之时礼仪草创而亮引证考据多本经典云
　　尚书钱用壬
　　钱用壬直隶广徳州人故元进士为翰林院编修张士诚据呉用为淮南省参政后来归授按察司副使迁中书省参议改御史台经歴洪武元年陞礼部尚书秋八月遣官释奠于先师孔子用壬等奏周制凡始立学者释奠于先圣先师凡学春秋释奠于先师秋冬亦如之汉儒以先圣为公若先师孔子为诗书之官若礼有髙堂生乐有制氏诗有毛公书有伏生可以为师者葢四时之学将习其道故释奠各以其师而不及先圣惟春秋合乐则天子视乐有司总祭先圣先师是则汉时释奠亦畧可知矣魏正始中使太常释奠于辟廱晋释奠于国学东晋成穆孝武皆亲释奠隋制国子监每嵗四仲月上丁释奠先圣先师州县学则用春秋仲月唐初释奠儒官为祭主直书博士姓名敢昭告于先圣许敬宗奏请令国子监祭酒为初献词称皇帝谨遣仍令司业为亚献博士为终献县则令为初献丞为亚献主簿及尉通为终献永为礼制武徳贞观中皆以二月亲幸国子监释奠开耀景龙中皆皇太子释奠于太学开元中诏春秋释奠以三公摄事着之常式若遇大祀则仲丁州县用上丁宋元因古礼而损益之今宜定制以仲春仲秋二上丁日降香遣官祀国学以丞相初献翰林学士亚献国子监祭酒终献上然之至是遣官致祭本年十二月乞休赐居湖州
　　尚书陶凯
　　陶凯字仲立浙江临海人博学善属文至元中以明经掇科除永丰教谕国初荐入朝授翰林编修与修元史又撰洪武广韵若干卷以进上称善命教大本堂授楚王经洪武三年陞礼部尚书剖符封功臣议五等封爵据歴代故实讨论详定四夷之未归附草玺书谕之悉效顺献琛于时法制未备上命有司各行鄕饮乃采周官仪礼及唐宋之制参定其仪又以兵乱之后人才荒落命定科举式行于天下以取贤敛才焉开国之初百凡礼仪区画为多四年初设进士取吴伯宗等一百二十人而凯实提调之得人之盛始此遂刻程文而凯叙其首九月册河南王巴拜女为秦王樉妃时妃有外王父丧上命廷臣议之凯奏大功以下虽凡人亦可成婚况王妃无服上命中使及女史往谕妃家行纳征发册礼五年十二月凯言汉唐宋皆有防要纪载时政以资稽考今起居注纪言纪事藏之金柜已呈为实录凡诸司领录圣旨及奏事簿籍纪载时政可以垂法后世者宜依防要编类为书使后之议事者有所考焉其台省府宜各置铜柜藏领录簿以备稽考俱从之寻出为湖广行省参政防使髙丽主客误用符验上坐与知罪遂曰臣受知陛下官髙二品夀至七旬死复何憾虽向有金牌免死之旨亦不自表也翼日上伤悼之赠太子少保以旌其忠洪武八年三月也长潭山下
　　尚书杨训文
　　杨训文四川潼川人为元淮海书院山长遇乱不能去王师下扬州闻其名征起拜之起居注上谕训文曰起居之职非専事纪录而已要在输忠纳诲致主于无过之地而后为尽职也尔素称谨厚当始终一致茍易其所守则患必生矣譬如驰马致戒于险阻则不坠肆意于平旷则颠蹶吾每以此自警故以示尔等他日复命训文同滕毅集古无道之君所行之事以进曰往古人君所为善恶皆可见为龟鉴吾所观此者正欲知丧乱之繇以为之戒耳两迁中书省左司郎中洪武元年改太常寺卿二年出知湖州三年移知汀州四年陞礼部尚书协陶凯理部事是嵗肇举进士命礼部尚书陶凯与前侍讲学士潘廷坚为会试主司侍讲学士詹同国子司业宋濂吏部员外郎原本前贡士鲍恂为同考至廷试又命训文协陶凯提调得进士吴伯宗等一百二十人号称得人本年改户部拜河南行省参政五年二月卒人称其有学行政事云
　　尚书牛谅
　　牛谅山东东平人洪武元年以秀才举擢典簿二年同学士张以宁出使安南至界日煃以卒其侄日熞立以宁获勅印畱洱江使谅入其国谕以来意谅宣徳威黎人効顺三年囘京以使称旨陞工部员外郎四年廷试进士充读卷官五年陞礼部尚书六年命承旨詹同等制释奠先师孔子乐章谅以所定礼仪进朝可又奉命定大祀分献礼上初献礼毕分献官即行初献亚献终献亦如之又上建陪祭官斋房于北郊斋宫之西南命谅与承旨詹同等议省牲所冠服用同等奏玉藻君皮弁以日视朝遂以食则皮弁似与命常服之服同今中祀既以皮弁行礼则省牲上用常服又上命礼官参考歴代帝王祀庙谅奏三王开天立极大有功徳于民京都有庙春秋享祀宜令太常掌之祀以太牢汉髙祖光武唐髙祖太宗宋太祖元世祖宜令有司就各陵立庙每嵗仲春以少牢致祭商中宗髙宗等亦宜令有司立陵庙三年一祭祭以少牢上曰五帝三王及汉唐宋创业之君俱宜于京师立庙致祭其余守成贤君令有司祭于陵庙皆每嵗春秋祭之又诏定文武官诰命制度命谅与学士宋濂稽古详定其式谅等参考唐宋诰命以进上从之七年十一月勅礼部官定丧服之制谅奏周礼仪父在为母服期年若庶母则无服上谓其不近人情命翰林学士宋濂等考定丧礼于是濂等考得古人论母丧者凡四十二人愿服三年者二十八人服期年者十四人奏之谅为人朴实议礼精宻本年以事降本部主事寻复前职未几致仕
　　尚书吕本
　　吕本鳯阳夀州人仕元为元帅府都事其后来归嵗丙午为中书掾史呉元年授湖广行省照磨洪武三年陞中书省右司郎中四年改左司郎中五年陞刑部侍郎寻进吏部尚书六年除太常寺卿七年以事左迁北平按察司检事召还授礼部尚书八年正月谕本令天下有寄迹佛老志尚圣贤者许入国学以习天理民彛乃畀之以政本年出为两浙都转运塩使十二年复授太常寺卿十四年以疾卒赐钟山之隂本无子其女皇太子妃
　　尚书张筹
