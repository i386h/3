<!-- { "loadSidebar": true } -->
　　洪武二十九年朝鲜国王李旦遣其门下评理赵胖等贡金银器布席等物贺天寿圣节又遣其臣权仲和等来谢恩先是以其表辞侮慢逮其撰文之人至是遣仲和来言小邦事大之诚不敢少怠而海外之人学问粗浅未识中朝表笺体制以致字様差谬闻命以来惊惶罔措钦遇圣节不敢上表故遣陪臣仲和来谢丁卯朝鲜国王李旦送撰表人郑总等三人至具言郑道传病不能行表辞实总等所撰上谓礼部臣曰今朝鲜送来数儒生勿遣其还盖此軰畧通古今未知大道故任其小智调弄戏侮若朝鲜废置无乃皆数生之为彼数生者幸灾乐祸曾不知昔楚囚一伶人耳昔楚伐郑军少北郧公钟仪陷为郑得之献于晋公见之问南冠者为谁有司云郑人所献楚囚也晋公召问之钟仪所言皆中理以语范文子文子知钟仪虽伶人君子也盍归之晋楚搆兵连岁不已此人归晋楚罢兵必矣成公从之厚待而归之楚遣人报钟仪之归晋之徳也由是兵解数十年无征战之劳此一人怀君子之道能排难解纷以安黎庶朝鲜数生曽不如一伶人古人云以道助人主不以兵强天下此数生不为主量力敢为小敌之坚故作戏慢生隙殃民尔移文朝鲜无用是数生留之京师别授防职以杜絶王左右之祸
　　饬诸番国使臣客旅不通
　　洪武三十一年礼部奏诸番国使客旅不通上曰洪武初海外诸番与中国往来使臣不絶商贾便之近者安南占城真腊暹罗哇大琉球三佛齐勃尼彭亨百花苏门答剌西洋邦哈剌等凡三十国以胡惟庸谋乱三佛齐乃生闲谍绐我使臣至彼哇国王闻知其事戒饬三佛齐礼送还朝是后使臣商旅阻絶诸国王之意遂尔不通惟安南占城真腊暹罗大琉球自入贡以来至今来庭大琉球王与其臣宰皆遣子弟入我中国受学凡诸畨国使臣来者皆以礼待之我待诸畨国之意不薄但未知诸国之心若何今欲遣使谕哇国恐三佛齐中途阻之闻三佛齐系哇统属尔礼部备述朕意移文暹罗国王令遣人转达哇知之于是礼部咨暹罗国王曰自有天地以来即有君臣上下之分且有中国四夷之礼自古皆然我朝混一之初海外诸畨莫不来庭岂意胡惟庸造乱三佛齐乃生闲谍绐我信使肆行巧诈彼岂不知大琉球王与其臣宰皆遣子弟入我中国受学皇上赐寒暑之衣有疾则命医诊之皇上之心仁义兼尽矣皇上一以仁义待诸畨国何三佛齐诸国背大恩而失君臣之礼据有一蕞之土欲与中国抗衡傥皇上震怒使一偏将将十万众越海问罪如覆手耳何不思之甚乎皇上尝曰安南占城真腊暹罗大琉球皆修臣职惟三佛齐梗我声教夫智者忧未然勇者能徙义彼三佛齐以蕞尔之国而持奸于诸国之中可谓不畏祸者矣尔暹罗国王独守臣节我皇上眷爱如此可转达哇俾其以大义告三佛齐三佛齐系哇统属其言彼必信或能改过从善则与诸国咸礼遇之如初可勿自疑也
　　遣谕相侵
　　永乐二年麓川平缅缅甸诸宣慰司并木邦孟养府土官俱遣人来朝贡方物各赐之钞币时麓川平缅宣慰使思行发所遣头目刀门类诉孟养木邦数侵其地礼部言宜以孟养木邦贡使付法司正其罪庶蛮夷知惧不敢侵越隣境上曰蛮夷相攻夺自昔有之执一二人罪之未足以革其俗且事曲直未明而遽罪其朝贡之使只沮逺人向化之心可令西平侯遣人谕之
　　拒琉球进阉者
　　永乐二年壬寅琉球国进阉者数人上曰彼亦人子无罪刑之何忍命礼部还之礼部臣言还之虑阻逺人归化之心请但赐勅止其再请上曰谕之以空言不若示之以实事今不遣还彼欲媚朕必有继踵而来者天地以生物为徳帝王乃可絶人类乎竟还之
　　朝贡妄求
　　正统十一年正月卫喇特太师额森奏所遣朝贡灌顶国师喇嘛彻辰精通释教乞大赐封号并银印金襴袈裟及索佛教中受戒合用五方佛画像及铃杵铙鼓缨络海螺呪施法食诸器物事下礼部议以为稽无旧例请裁之上曰朕抚驭外夷一惟祖宗成宪是式今也先妄求既无旧例岂可勉狥其勿与
　　处南哥藏
　　正统十三年礼部奏四川杂谷安抚司畨僧南哥藏等来朝贡刀劒铁甲稽旧例畨僧入贡人赐钞六十锭防段二表里折衣防段四表里靴袜各一双今南哥藏系近边畨僧刀劒铁甲又非贵重之物前例赏赐过厚宜赐南哥藏等人四十锭防段一表里折衣防段一表里靴袜各一双南哥藏以旧例为言不肯拜赐上命罢其赏赐及下程令住防同馆毋擅出寻素卿輙以金帛餽之乡人发其事守臣以闻下礼部议素卿以中国之民潜从外夷法当究治但既为使臣若拘留禁制恐失外夷来贡之心致生他隙宜宣谕徳威遣之还国若素卿在彼反覆生事当族诛之仍行镇廵等官以后进贡夷使宜详加译审毋致前从之
　　禁出入过时
　　嘉靖元年礼部覆御史王佩条陈节贡献事言四夷进贡有常期渐多违越或到处輙止州县驿逓骚然烦费宜申明禁例令出入不得过时上是其议
　　饬贡夷冒王称谓
　　嘉靖十二年五月时西夷人贡土鲁畨天方国等称王号者百余人礼臣言其非宜请饬内阁议所答大学士张孚敬等言西域诸国王号疑出本国封受或伊部落自称谓其先土夷使至者称王亦有三四十人当时并缘所称答之今遽裁革恐夷情不恊乞更勑礼兵二部详议于是礼部尚书夏言兵部尚书王宪等议覆中国之于裔夷固不拒其来而亦限以制其或名号僭差语言侮嫚则必正以大义责其无礼乃国家大体所在不可忽畧今土鲁畨天方国使夷多冒王称谓其本国封受则旧文无之谓其部落相呼则不当闻之阙下若遂据来文并从优答臣恐渐启戎心西国自此多事将致贡使日増供费赉予日烦竭府库以厌谿壑非计之得也臣等请查照成化治间例回赐勑书正本国王一人余止照各地面名直书给勑一道且于本国王勑内申重天语少加诘责令知国无二王大义仍定以贡期限以人数不许来贡无时庶几正名定分谨始防微不失中国制御外夷之义上从部议
　　贡船违例
　　嘉靖二十六年十一月日本国王源义晴遣使周良等求贡故事倭夷十年一贡船不过三人不过百良等以四船六百人先期而至上曰倭夷不守贡期又挟带人船越数三司廵海等官不遵例阻回乃容潜住港外引起事端且往年宗设之叛尚未正法其令新廵抚官亟为处分及宋素卿曾决否一并查奏
　　迤北混同三卫入贡
　　成化二年十二月迤北卫喇特太师阿实克特穆尔所遣使臣平章哈萨克特穆尔等不由大同入贡乃挟诺延三卫人从喜峯口入上以迤北使臣既混同三卫入贡只以三卫常礼待之哈萨克特穆尔等意不平通事谕之始大悟上畨书伏罪上以边使既伏罪仍以本等礼待之过分求讨则不许至是辞上乃赐勑谕之
　　降勑省谕使臣
　　成化十一年琉球国使臣程鹏奏乞如常例岁一朝贡下礼部覆奏去年福建守臣言琉球国使臣登岸杀死怀安县民陈二观夫妻焚其房屋刼其财物访察不获今鹏等将还宜令赍勑省谕并定以贡期上从之勑其王尚员曰王遣使赴京朝贡已如例赏赐遣还近福建镇守廵按等官奏通事蔡璋等还次福州杀人刼财非法殊甚今因使臣还特降勑省谕勑至王宜责问璋等故纵其下之罪并追究肆恶之徒依法惩治自后定为例二年一贡止许百人多不过更加五人除国王正贡外不得私附货物并途次骚扰有累国王忠顺之意王其省之
　　不许阿哈玛特恩赏
　　治二年礼部言比土鲁畨蘓勒坦阿哈玛特王并其妻哈屯鄂端各具畨表文遣使贡马本部已请赐马价表里此外入贡磁黄青金石非边关验放之数不敢进阿哈玛特又奏称与哈宻都督哈尚结亲因乞赐蠎龙九龙浑金各色膝襴纻丝等物然自遣使之后即诱杀哈尚据有其地其不义如此今得免于诛伐足矣何乞恩赏恐不可滥施上曰哈尚为朝廷効力阿哈玛特既与结亲又忍心杀之所奏乞之物皆勿与其令通事以此意谕来使知之十一月旧例赛玛尔堪入贡俱由甘肃验送至是阿哈玛特遣使从满剌加国取路进狮子鹦鹉等物至广州两广总镇等官以闻上曰珍禽奇兽朕不受献况畨使奸诈又不由正路以来其即遣官阻回广东镇廵官违例起送宜坐罪姑从寛宥礼部仍移文谕之礼部覆议夷使虽违例进贡然不可絶之已甚宜薄给赏赐并量回赐阿哈玛特防段表里等物以答其意使知朝廷怀逺之仁从之
　　处乌思藏
　　治二年礼部奏乌思藏畨僧沙卜珠等进贡不赍原降勘合又不经边关验送请郤其方物并罪边关及沿途之失于盘验者诏以畨僧既到京姑纳其贡给赏遣之
　　饬贡兽画图来献
　　治三年赛玛尔堪蘓勒坦阿哈玛特及土鲁畨蘓勒坦阿哈玛特王各遣使贡狮子并哈喇虎豹等兽陜西镇守太监悳总兵官周玉等先图形来上随遣使人驰驿起送廵按监察御史陈瑶论其靡费骚扰请却之事下礼部议谓宜量容一二人赴京依例给赏其余使人并所贡兽请一切却回量给犒劳且劾镇守等官以为圣明在御屡郤外夷贡献异物惪等不能奉顺徳意顾为画图奏进请治以罪上曰尔等所言是既贡使将至陜西不必阻回令镇廵官止起送一二人来京其余给与口粮令住城内候事完量与赏劳发遣还国狮子等每兽日止给一羊不许妄费惪等姑贷其罪仍移文谕之
　　饬不赴宴
　　治三年时宴迤西各处使臣于防同舘满拉哈济等十人以赏赐未给不赴宴并殴其同事赴宴者礼部谓法当究问上曰满拉哈济等越礼冒法罪在不赦但逺夷无知姑贷之锦衣卫遣官校拘至礼部令本部堂上官及大通事备以事意谕之俾即关领物价启行再犯必治以罪
　　处土鲁畨
　　治四年礼部尚书耿裕等言土鲁畨苏勒坦阿哈玛特往年不道朝廷已赦其罪令通使如故继而遣使贡狮子及马朝廷复许其自新优其礼遇赏赐犒劳悉从厚典归顺无几旋复为逆虽曰其中事情曲直不能尽知但其僭儗称汗名号称兵犯顺不可不虑且国家驭外蕃宜惜大体而待其使不宜太隆前项使人自去年五月到京乆不宣召今自三月以来宣召至再复赐表里布疋羊酒等物正值彼国畨文到京之后彼心狡黠将谓朝廷恩礼视前倐焉加厚以为因彼虚夸强盛似畏彼而然事干国体不可不慎况蘓勒坦崛强西土乆蓄不庭之心则其遣使朝贡必择其亲信狡黠者今乃令其出入内庭畧无防范其间万一有奸细窥觇之情潜蓄凶犷不轨之虞虽悔无及今哈宻使臣赛音莽蘓尔等应得宴赏俱已完毕未肯起程口称朝廷仍复宣召夫不宝逺物则逺人格况狮子本一野兽不足为重何至上烦銮舆屡加临视遂使逺人得以借口且给赏畨王物件俱系赛音莽蘓尔收领若再迁延不还必启夷酋致疑将谓惧被拘执恶心日长将来边衅又未可知乞令大通事前去防同舘省谕各夷速还照例送至甘肃至于宣召赏之数乞赐停止庶几絶其觊觎之望上曰夷使即令回还赏赐其即给之尔等仍督大通事省谕俾知朝廷柔逺之意
　　日本贡夷横肆
　　治九年八月礼部奏日本国遣使入贡至济宁州夷众有持刃杀人者其正副使寿冥不能约束乞赐裁抑上命今后日本国进贡使臣止许起送五十人来京余存留游江舘谷者严为防禁
　　究处盗勘合通贡
