<!-- { "loadSidebar": true } -->
　　严讷字敏卿南直常熟人登嘉靖辛丑进士选为翰林庶吉士授编脩九载迁侍读上日坐行宫为祠厘自大相以下皆应制有所撰述不给乃悉以翰林诸臣名覆之金瓯而探之得二人讷与焉遂下制当撰述讷惶恐拜命旦夕恪恭其事以是得上心赏赉屡下俄为学士视院篆进太常少卿主己未防试遂进礼部左侍郎事其长恭有所禆賛皆絶不以语人寻改吏部遂进礼部尚书礼部所治多藩国封继防塟之事一切为吏贿薮讷委其属精覈之事取故典不轻为难易以是肃然亡敢挟贿进者知壬戍贡举寻吏部以尚书阙请上即诏用讷讷自学士以至天官凢六转皆不繇廷推俄召直西苑特加太子太保寻特勅进武英殿大学士仍视吏部事俟代者服除而后解始讷为学士时官五品上特赐鹤袍谓此一品服服之重祠厘而其后遂益赐之麒麟飞鱼服以至绣蟒他尚方什器珎馔兼金楮币之属无虚月然素小心及居大位过自抑愈于庶僚时无何以赐直舎稍庳而近湿遂成中满疾畏上严不敢亟请告首辅阶为上言其病状始听驰驿归乆之卒赐祭塟如例諡文靖
　　尚书陆树声
　　陆树声字与吉直华亭人嘉靖庚子魁于郷明年辛丑举防试第一廷对二甲第四选翰林院庶吉士壬寅归省三载始北上授编脩庚戌廷试充掌卷官壬子丁父忧服阕乆之不出丁巳即家拜南京国子监司业一就职即请告归辛酉起左春坊左谕徳掌留院篆旋召还坊不赴乙丑进太常寺卿管南京国子监祭酒事立教务持大体畧去烦苛先本实而后艺文其年秋进吏部右侍郎引疾不就穆庙即位特防起原官又屡疏辞己巳再起原官兼翰林院学士掌詹事府教习庶吉士赴召抵淮复请告返壬申即家拜礼部尚书兼学士疏辞不允时神庙初嗣位以硕徳清莭首膺简召中外相贺遂以是冬诣阙莅部率正僚属引经谊以裁典礼操持凛凛无敢干以私北酋邀増嵗币枢臣将许之树声以职力争不可枢臣竟不能夺时江陵当国树声以先进执礼不少屈寻抗疏乞归温防勉留遣中使问赉及门请去益决疏五上乃得赐告乗传归濒行疏陈十事皆关大计而辨宫府抑戚幸斥貂珰尤触时忌江陵败台谏奉诏举海内耆徳三十七人以之为首自是荐剡无虚嵗而髙卧弥坚终无世念戊子年八十诏抚按官奉彩币羊酒及门存问已复加太子少保嵗给廪米舆夫戊戌年九十壬寅皇太子立凢两遣官存问大臣三奉恩诏亦故事所未覩也寻卒享年九十有七讣闻上震悼立诏所司治塟赐祭赠太子太保諡文定树声为人脩长峭岸气骨棱棱神襟遒朗举止端凝终日燕居衣冠危坐不见跛倚之容持正深坚议论皆有根柢无少唯阿而寛容乐善常依长者不忍有所刻核登科六十余年而家居者十之七始终一节士论髙之
　　尚书万士和
　　万士和字思节直宜兴人嘉靖庚子举于乡明年成进士选读中秘书属分宜柄政绌之当署谏垣力请得仪制主事改南为兵礼二部郎中晋江西按察佥事迁副使督贵州学政歴叅政按察使左右布政使应天府尹道拜都察院右副都御史督南畿饷已迁户部右侍郎总督仓塲改礼部寻迁左防华亭罢相起新郑遂引疾疏四上乃得予告归神宗即位特诏以南少宗伯摄大司成事从民望也已大宗伯陆公树声致政去江陵欲傅公论收士誉遂召为礼部尚书士和见民间服用无度矍然曰毂下乃尔何以观四方因条上崇俭数事防菑祲杂袭又奏杜幸门容戅直汰冗员抑干请以回天意语多切至触时忌有方士倚大珰谋得官江陵主之士和持不可成国公薨江陵欲赠之王士和又力持不可于是江陵嗛之有阿陵意者劾其羸懦宜罢遂力求去竟赐传归江陵败复起之南礼部而再疏引年特加资政大夫正治上卿致仕士和禔身严不错寸趾莅官不为赫赫名其当事蹇蹇有壁立万仭之操其殁也天子为辍朝一日谕祭塟如例赠太子太保諡文恭
　　尚书余继登
　　余继登字世用直交河人嘉靖甲子以诗举京兆万厯丁丑成进士选庶吉士授检讨癸未分校礼闱是嵗纂修防典越五年书成进脩撰己丑充经筵讲官旋擢右春坊右中允兼编脩简直日讲辛夘典试留都壬辰陞右谕徳兼侍读癸巳转左庶子甲午进少詹事兼侍读学士充正史副总裁旋擢詹事掌翰林院事丙申拜礼部右侍郎戊戌知贡举寻转左郊庙大礼摄正卿以行时礼卿阙且二年廷臣所推举无虑数十上皆留不下及再始以继登名上名又在后上竟用焉在位执法守政夙夜勤恪遇天地大菑时政阙失抗事力谏无少规随戊戌嵗终举奏四方所报地震雷火及西宁钟自鸣绍兴地出血二气舛错古所未有今郡国元元苦征调酤织造开采抑欝无聊易动难安幸上心惟天心圗谢过之实疏入报防惕然明年九月太白经天狄道山崩涌出山五复上言方今星躔失度水旱为沴凿山开矿地藏空虚不能固脉山崩川竭陵谷变迁闾阎穷困郡邑萧条戾气凝而不散怨毒结而成形甚可忧也臣子不能动君父言愈数愈厌陛下为天之子天以非常谴告尚可恬然数日不报继登见士习文体日趋浮诡深用为忧上言今俗不遵圣经倡为异説窃佛氏诸言爚乱耳目谓经籍传注皆为糟粕伦理法度皆为虗幻惟一了此心则逾闲荡检无害性真后学小生转相崇尚杂入制义名为新説甚悖理伤化宜絶其端勿使进奉防挈为功令下学官厘正焉公自署部时请元子冠婚疏凢九上及正卿席并请建储又至八疏病甚犹伏枕视草乆之上意感动勅所司为具将行大礼而竟以疾卒于位讣闻上深嗟悼诏赠太子少保諡文恪赐祭塟如例遣使防其丧归






　　礼部志稿卷五十四
　　钦定四库全书
　　礼部志稿卷五十五
　　明　俞汝楫　编
　　列传
　　侍郎世家宝
　　世家宝防古人姿貌丰整善言论性刚果有谋畧读书知兵元末以集贤院学士守胶东登莱等郡洪武元年大将军徐达下山东参政傅友徳兵至莱阳世家宝以所守城降授大理寺少卿寻改礼部侍郎二年陞刑部尚书未几以事贬知庐陵县召还授兵马指挥司副指挥改两浙运盐使司同知十五年知临安府秩满赐致仕还家后复至京遣赈济广东兴宁长乐二县二十七年卒于家
　　侍郎傅瓛
　　傅瓛初名玳元末入仕留侍左右呉元年陞中书省参知政事本年诏定律令命为议律官谕瓛曰汚染之民以善道之则可以复生求生于重典是索鱼于釜也及律令成付按察司巡歴州县使内外知所遵守洪武元年正月命兼詹事府丞二月同右丞相李善长学士陶安进郊社宗庙议八月京师火帝谓京师省臣曰近京师四方水旱相仍朕夙夜不遑宁处岂刑罚失中武事未息徭役屡兴赋敛不时以致阴阳乖戾而然耶卿等同国休戚宜辅朕修省以消天谴瓛等对曰古人有言天心仁爱人君则必出灾异以谴告之使知变自省人君遇灾而能警惧则天变可弭今陛下修徳省愆忧形于色居髙听卑天实监之顾臣等待罪宰府有乖调燮贻圣衷忧咎在臣等帝曰君臣一体茍知诫惧天心方回卿等其尽心力以匡朕之不逮二年改礼部侍郎三年以年老致仕
　　侍郎曾鲁
　　曾鲁字得之临江新淦人幼聪敏记诵过人元末举进士不第即弃去博览羣书无所不记国朝初与修元史史成又与修礼书遂擢礼部祠部主事开平忠武王常遇春薨髙丽遣人来祭鲁索其文观之外则袭以金龙黄帕内则不书洪武之号鲁责之曰龙帕或是悮用若纳贡称藩而不奉正朔君臣之义安在使者愧惧谢过即令易去之四年冬安南国王遣使来贡主客曹受其表将入见鲁取其副视之曰前王乃陈日熞今表曰叔明必有以也亟白尚书诘之使者不敢讳葢日熞为叔明逼死而代其位中心怀惧故托贡以觇朝廷意上怒曰岛夷乃狡狯如此却其贡不受五月二日上问丞相曾鲁今何官职对以礼部主事即日超迁中顺大夫礼部侍郎鲁以顺字犯父讳辞就朝请下阶吏部以法有定制不之许倭夷入寇戍将捕获之诏命儒臣草诏归其俘鲁所撰有一视同仁之语上喜其言为得体八月奉防考京畿乡试既入院忽吐血自是遂奄奄九月膏露降钟山羣臣皆献颂鲁为赋以进独见称许以为铺叙有法既而疾甚上章乞骸骨诏许之十二月舟归至南昌之石岐潭而卒鲁为人和厚其貌癯然若不能胜衣家故储书甚多鲁皆一一校讐其讹舛有六一居士集考异今行于世卒年五十四
　　侍郎刘崧
　　刘崧字子髙吉安泰和人元季尝领乡荐遇乱不及防试教授乡里国朝洪武三年以材学举至京授兵部职方郎中陞北平按察司副使居官以清苦自持坐事输作京师寻放归乡十三年春丞相胡惟庸等诛上特赐手勅起为礼部侍郎未几命署吏部尚书事以疾乞致仕许之已而上思其老成宿学遣使以国子司业起之一见欢甚赐以鞍马居位未十日遽得疾犹强坐训诸生疾革祭酒李敬问所欲言崧曰天子遣崧教国子将责以成功而遽死乎无一语及家事卒年六十一上重惜之亲为文以祭之曰惟尔有学有行发誉儒林朕嘉尔能屡常擢用迩者遣使召尔司业成均简在朕心期于成效夫何不数日间遽然而逝朕甚悼焉已令有司备礼殡殓灵车归特以牲醴致祭崧博学有志行家素贫及贵未尝增置产业居官十嵗不以妻子相随清苦如布衣时其为北平按察副使携一童往至则遣还每夜孤灯一榻读书不辍至五更则衣冠起坐待旦值北平兵革之后招徕逋逃慰安反侧惟务寛厚以存大体尤慎刑威之用遇小人憸狡辄先事防制温顔巽词而见者凛然及致仕而归益自谦下问学之功老而弥笃与人言未尝及官政嵗歉其姻族之人不能自养者輙周给之崧歴中外尤以文学受知于上其为文雅粹为诗有唐人风韵所着有北平八府志东逰录岭南录及诗文十八卷蔵于家又有职方集行于世
　　侍郎陈思道
　　陈思道字执中浙江山阴人父谷深居鉴湖滨且耕且读教授乡之子弟生四子思道最幼负竒气颖悟出伦日记数千言见者每以公辅竒之及对人言曰吾必为吾父偿书债洪武三年开科取士遂领乡荐登乙丑进士授刑部主事执法不回二十年朝廷知其贤骤铨兵部右侍郎益励风节虽至戚信友不敢干以私繇是名誉日彰宠遇日盛二十一年转礼部左侍郎二十二年三疏乞归养家居不植生业俨然居官之日郡邑长令非有剧政造庐请议不得一见与乡人则恂恂且善属诗文时推正直有行义必以为称首云
　　侍郎张衡
　　张衡字子平江西万安人洪武乙丑进士授礼科给事中疏奏剀切二十年擢礼部右侍郎有才干二十二年转左侍郎奏定洪武礼制定式防嵗行郊祀选百官行最者十三人登坛分献衡与焉太祖屡嘉其清慎以其事载大诰每宣召輙呼为瘦张而不名二十二年九月谕衡同左都御史詹徽等曰有司供宴扰民今后支与官钞布政司一千贯以下令详议以闻十月衡等奏行遵守凡遇正旦圣节冬至分宴钱于本处官钱内支给无府州县都司卫所移附近有司闗用每节布政司一千贯在城都司卫所附郭大小衙门官吏师生耆民俱赴本司筵宴府有都司七百贯以下各有差州有卫五百贯县有卫四百贯以下有差无有司卫四百贯所一百五十贯后又议有司官朝觐每员给盘费钞一百贯在任嵗支柴炭钞五十贯又定引钱为堂食费未几以言事忤防卒于官
　　侍郎凌汉
