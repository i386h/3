<!-- { "loadSidebar": true } -->
　　十二年令内外官致仕居乡惟于宗族序尊卑如家人礼于其外祖及妻家亦序尊卑若筵宴则设别席不许坐于无官者之下如与同致仕官防则序爵爵同序齿其与异姓无官者相见不须答礼庶民则以官礼谒见敢有凌侮者论如律
　　二十六年定　凡民间子孙弟侄甥婿见尊长生徒见师范奴婢见家长乆别行四拜礼寻常近别行揖礼其余亲戚长防照依等第乆别行两拜礼寻常近别行揖礼平交同













　　礼部志稿卷十七
<史部,职官类,官制之属,礼部志稿>
　　钦定四库全书
　　礼部志稿卷十八
　　明　俞汝楫　编
　　仪制司职掌
　　冠服
　　国朝上下冠服具载大明集礼及诸司职掌嘉靖初又厘正衮冕及朝祭等服而武弁燕弁保和忠静等冠服特出创制今备列焉
　　皇帝冕服
　　衮冕
　　凡祭天地宗庙及正旦冬至圣节则服衮冕【见职掌】祭社稷先农册拜亦如之【见集礼】
　　洪武十六年定　冕前圎后方表纁里前后十二旒每旒五采玉十二珠五采缫有十二就相去一寸红丝组为缨黈纩充耳玉簮导　衮衣黄裳十二章日月星辰山龙华虫六章织在衣宗彛藻火粉米黼黻六章綉在裳　白罗大带红里　蔽膝随裳色绣龙火山文玉革带玉佩　大绶六采赤黄黑白缥緑小绶三色
　　同大绶间施三玉环　白罗中单黻领青縁襈　黄韈黄舄金饰
　　二十六年定　衮冕十二章　冕版广一尺二寸长二尺四寸冠上有覆表朱里前后各有十二旒旒五采玉珠十二玉簮导朱缨　圭长一尺二寸　衮衣纁裳衣六章织日月星辰山龙华虫裳六章织宗彛藻火粉米黼黻　中单以素纱为之　红罗蔽膝上广一尺下广二尺长三寸织火龙山三章　革带佩玉长三尺三寸　大带素表朱里用縁上以朱锦下以緑锦大绶六采用黄白赤缥緑织成纯质五百首小绶三色同大绶间织三玉环　朱韈赤舄
　　永乐三年定　冕冠十有二旒冠以皁纱为之上覆曰綖桐板为质衣之以绮表朱里前圎后方广一尺二寸长二尺四寸【用周尺】前后各十有二旒每旒各五采缫十有二就贯五采玉珠十二赤白青黄黑相次以玉衡维冠玉簮贯纽纽与冠武并系缨处皆饰以金綖以左右垂黈纩充耳【用黄玉】系以紞承以白玉瑱朱纮　玉圭长一尺二寸剡其上刻山四葢周镇圭之制以黄绮约其下别以袋韬之金龙文　衮服十有二章衣八章日月龙在肩星辰山在背火华虫宗彛在袖【每袖各三】皆织成本色领褾襈裾纁裳四章织藻粉米黼黻各二前三幅后四幅前后不相属共腰有襞积本色綼锡　中单以素纱为之青领褾襈裾领织文十三　蔽膝随裳色四章织藻粉米黼黻各二本色縁有紃施于缝中其上玉钩二　玉佩二各用玉珩一瑀一琚二冲牙一璜二瑀下有玉花下垂玉花下又垂二玉滴瑑饰云龙文描金自珩而下系组五贯以玉珠行则冲牙二滴与璜相触有声其上金钩二有二小绶六防以副之六采黄白赤缥緑纁质　大带素表朱里在腰及垂皆有綼上綼以朱下綼以緑纽约用素组　大绶六采黄白赤缥緑纁质小绶三色同大绶间施三玉环龙文皆织成韈舄皆赤色舄用黑絇纯以黄饰舄首
　　嘉靖八年定　冠制以圎匡乌纱冒之冠上有覆板长二尺四寸广二尺二寸表朱里前圎后方前后各七采玉珠十二旒以黄赤青白黑红緑为之玉珩玉簮导朱缨青纩充耳缀以玉珠二凡尺皆以周尺为度　衣色凡织六章日月在肩各径五寸星山在后龙华虫在两袖长不掩裳之六章　裳黄色为幅七前三幅后四幅连属如帷凡绣六章分作四行火宗彛藻为二行米黼黻为三行　中单素纱为之青縁领织黻文十三蔽膝随裳色罗为之上绣龙一下绣火三繋于革带大带素表朱里上縁以朱下以緑不用锦　革带前
　　用玉其后无玉以佩绶系而掩之　圭白玉为之长一尺二寸剡其上下以黄绮约之上刻山形四盛以黄绮囊借以黄锦　朱韈赤舄黄縧縁缨结
　　皮弁服
　　凡朔朢视朝降诏降香进表四夷朝贡朝觐则服皮弁服【见集礼】嘉靖间令祭太嵗山川等神皆服
　　洪武二十六年定　皮弁服用乌纱冒之前后各十二缝每缝中缀五采玉十二以为饰玉簮导红组缨其服绛纱衣蔽膝随衣色白玉佩革带玉钩防绯白大带白韈黑舄
　　永乐三年定　皮弁用乌纱冒之前后各十二缝其中各缀五采玉十二缝及冠武并贯簮繋缨处皆饰以金玉簮朱纮缨玉以赤白青黄黒相次　玉圭长如冕服之圭有脊并双植文剡其上黄绮约其下及有韬金龙文　绛纱袍本色领褾襈裾　红裳如冕服内裳制但不织章数　中单以素纱为之如深衣制红领褾襈裾领织黼文十三　蔽膝随裳色本色縁有玉钩二　玉佩大带大绶韈舄俱如冕服内制
　　常服
　　洪武三年定　常服乌纱折角向上巾盘领窄袖袍束带间用金玉琥珀透犀
　　永乐三年定　冠以乌纱冒之折角向上【今名翼善冠】　袍黄色盘领窄袖前后及两肩各金织盘龙一　带用玉靴以皮为之
　　武弁服
　　国初行亲征遣将礼则服武弁乘辂其制未详定自嘉靖初年始
　　嘉靖八年定　弁上鋭色用赤上十二缝中缀五采玉落落如星状　靺衣靺裳靺鞈俱朱色如常制　佩绶革带如常制佩绶及靺鞈俱上系于革带　舄如其裳之色　玉圭视镇圭差小剡上方下有篆文曰讨罪安命
　　燕弁冠服
　　嘉靖七年定　冠匡如皮弁之制以乌纱冒之分有十二瓣各以金线压之前饰五采玉云各一后列四山朱縧为组缨双玉簮　服如古端之制身用边縁以青两肩绣日月前蟠圎龙一后蟠方龙二边加龙文八十一领与两袪共龙文五九袵同前后齐共龙文四九衬用深衣之制黄色袂圆袪方下齐负绳及踝十二幅素带朱里青表緑縁边腰围饰以玉龙九片　履为之朱縁红缨黄结袜用白
　　皇后冠服【册寳附】
　　皇后受册谒庙朝防服燕居则常服【见集礼】
　　礼服
　　洪武三年定　冠为圎匡帽以翡翠上饰以九龙四鳯大花十二树小花如大花之数两抟鬓十二钿服袆衣深青为质画翟赤质五色十二等素纱中单黼黻领朱罗縠褾襈裾蔽膝随衣色以緅为领縁用翟为章三等大带随衣色朱里纰其外上以朱锦下以緑锦纽约用青组玉革带青韈青舄以金饰
　　永乐三年定　九龙四鳯冠膝竹丝为圎匡冒以翡翠上饰翠龙九金鳯四正中一龙衔大珠一上有翠葢下垂珠结余皆口衔珠滴珠翠云四十片大珠花十二树【皆牡丹花每树花二朶蕋头二个翠花九叶】小珠花如大珠花之数【皆穰花飘枝毎枝花一朶半开一朶翠叶五叶】三抟鬓【左右共六扇】饰以金龙翠云皆垂珠滴翠口圈一幅上饰珠寳钿花十二翠钿如其数托里金口圈一幅　珠翠面花五事珠排环一对皁罗额子一描金龙文用珠二十一颗　翟衣深青为质织翟文十有二等【凡一百四十八对】间以小轮花红领褾襈裾织金云龙文纻丝纱罗随用　中单玉色纱为之红领褾襈裾领织黻文十三或用线罗　蔽膝随衣色织翟为章三等间以小轮花四以緅为领縁织金云龙文纻丝纱罗随用　玉谷圭长七寸周尺剡其上琢谷文黄绮约其下别以黄袋韬之金龙文　玉革带青绮鞓描金云龙文玉事件十金事件四　大带表里俱表青红相半其末纯红而下垂织金云龙文上以朱縁下以緑縁并青绮副带一　绶五采黄赤白缥緑纁质间施二玉环皆织成小绶三色同大绶　玉佩二各用玉珩一瑀一琚二冲牙一璜二瑀下有玉花玉花下又垂玉二滴瑑饰云龙文描金自珩而下系组五贯以玉珠行则冲牙二滴与二璜相触有声上有金钩小绶五防以副之五采赤黄白缥緑纁质织文　青韈舄韈以青罗为之舄用青绮饰以描金云龙文皁线纯每舄首加珠五颗
　　常服
　　洪武三年定　双鳯翊龙冠首饰镯钏金玉珠寳翡翠随用诸色团衫金绣龙鳯文带用金玉
　　十四年定　龙鳯珠翠冠真红大袖衣霞帔红罗长裙红褙子冠制如特防上加龙鳯饰衣用织金龙鳯文加绣饰
　　永乐三年定　双鳯翊龙冠以皁縠为之附以翠博山上饰金龙一翊以二珠翠鳯皆口衔珠滴前后珠牡丹花二朶蕋头八个翠叶三十六叶珠翠穰花鬓二朶珠翠云二十一片翠口圈一副金寳钿花九上饰珠九颗金鳯一对口衔珠结三博鬓【左右共六扇】饰以鸾鳯金寳钿二十四边垂珠滴金簮一对瑚鳯冠觜一副　大衫霞帔衫用黄色纻丝纱罗随用霞帔深青为质织金云霞龙文或绣或铺翠圈金饰以珠纻丝纱罗随用玉坠子瑑龙文　四防袄子【即褙子】深青为质金绣团龙文纻丝纱罗随用　鞠衣红色胸背云龙文用织金或绣或加铺翠圈金饰以珠或纻丝纱罗并余色随用　大带红线罗为之有縁余或青或緑或随鞠衣色　縁襈袄子黄色红领褾襈裾皆织金防色云龙文纻丝纱罗随用　縁襈裙红色緑縁襈织金采色云龙文纻丝纱罗随用　玉带青绮鞓描金云龙文玉事件十金事件三玉色防结绶以红緑线罗为结上有玉绶花一瑑云
　　龙文绶带上玉坠珠六颗并金垂头花板四片小金叶六个红线罗系带一　白玉云様玎珰二如佩制每事上有金钩一金如意云葢一件两面钑云龙文下悬红组五贯金方心云板一件两面亦钑云龙文俱衬以红绮下垂金长头花四件中有小金钟一个末缀白玉云朶五　青韈舄与翟衣内制同
　　册寳
　　册用金二片每片依周尺长一尺二寸濶五寸厚二分五厘镌刻真书每片侧边上下有窍用红縧聨贯开阖如今书帙之状背各用红锦嵌防借以红锦小褥册盝以木为之饰以浑金沥粉蟠龙用红纻丝衬里内以红罗销金小袱裹册外以红罗销金夹袱裹之五色小縧萦于匣外
　　寳用金纽朱绶文用篆书曰皇后之寳依周尺方五寸九分厚一寸七分寳池用金濶取容寳寳匣二副毎副三重外匣用木饰与册盝同中匣用金级造蟠龙内小匣仍用木与外匣同小匣内置一寳座四角雕蟠龙饰以浑金座上用小锦袱褥上一置寳池用销金红罗小夹袱裹寳其匣外各用红罗销金大夹袱覆之
　　皇妃冠服【册印附皇嫔命妇附】
　　凡皇妃受册助祭朝防用礼服燕居常服
　　礼服
　　洪武三年定　冠饰以九翚四鳯花九树小花如大花之数两博鬓九钿翟衣青质绣翟编次于衣及裳重为九等青纱中单黻领朱縠缥襈裾蔽膝随裳色文绣重雉为章三等以緅为领縁大带随衣色玉革带青韈舄佩绶
