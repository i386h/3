<!-- { "loadSidebar": true } -->
　　永乐二十二年太宗文皇帝祔庙仪卒哭之明日太常寺陈设醴馔于太庙如常享仪乐设而不作设仪卫繖扇于午门外内侍官设皇帝拜位于几筵殿上进御辇于殿前丹陛上内导引官导皇帝哀服诣拜位賛四拜举哀兴哀止立于拜位之东西向内侍诣灵座前跪奏请太宗文皇帝神主降座陛辇诣太庙祔享奏讫内侍捧神主安奉于御辇繖扇侍卫如仪至思善门外皇帝易祭服陞辂后随至太庙南门之外降辂导引官导皇帝诣玉辇前賛跪皇帝跪太常卿跪于左奏请太宗文皇帝神主降辇诣太庙祔享奏讫賛俯伏兴皇帝俯伏兴导引官导皇帝捧神主由左门入典仪唱乐舞生就位执事官各司其事至丹陛典仪唱太宗文皇帝谒庙内賛奏请诣神位前每至一庙前内侍捧神主至褥位朝北皇帝于神主后行八拜礼各庙俱八拜礼毕太常卿立坛东西向唱赐座皇帝搢圭内侍捧神主进于皇帝皇帝捧神主安于座导引官导皇帝诣拜位行祭礼如特享仪文官五品以上武官四品以上随班行礼礼毕仍奉神主还几筵【仪具大防礼下】至大祥前一日遣宫祭告太庙至日上祭告几筵殿奉安神主神座仪物于太庙成化二十三年宪宗纯皇帝祔庙仪卒哭之明日奉神主祔太庙前期三日斋戒前一日遣官以祔享祭告太庙至日太常寺官设牲醴于太庙如时享之仪乐设而不作设宪宗纯皇帝御座于宣庙御座之次锦衣卫设仪卫于午门外是日早内执事官设酒馔于几筵设宪宗纯皇帝衣冠于几筵前进神主辇于殿前设衣冠舆于丹陛上设上拜位于几筵殿上正中设亲王拜位于殿前丹陛上上哀服内导引官导引诣拜位亲王各哀服诣拜位奏四拜举哀哀止各王于拜位之东西向内侍官诣灵座前奏请宪宗纯皇帝神主降座陞辇诣太庙祔享上捧神主由殿中门出奉安于辇内执事官捧衣冠置于舆后随内侍擎繖扇如仪至思善门外亲王退上于右顺门具祭服陞辂后随至太庙南门外仪卫俱分列左右上降辂太常寺官导上诣辇前跪太常寺官奏请宪宗纯皇帝神主降辇诣太庙祔享上俯伏兴搢圭诣辇捧神主由左门入内侍官捧衣冠随入賛礼乐舞生就位执事官各司其事賛迎神神主至丹陛上賛礼賛宪宗纯皇帝谒庙内侍官捧衣冠立宪宗纯皇帝御座之下引賛賛诣神位前至一庙上捧神主置褥位立神主后出圭行四拜礼以次诣八庙礼俱同谒庙毕上搢圭捧神主北向立太常寺官唱赐座内侍官捧衣冠安于座内上捧神主安于衣冠前出圭立于傍导引官导上诣拜位行祭礼如时享之仪文官五品以上武官四品以上各祭服随班行礼礼毕奉神主还几筵至大祥后二日奉神主安于太庙前期三日斋戒前一日遣官诣太庙行祭告礼用祝文至日侵晨设酒果于几筵殿设神主辇一册寳亭二于殿前丹陛上上服浅淡服行祭告礼毕司礼监官诣几筵殿前跪奏请神主陞辇诣太庙奉安奏讫内侍捧神主册寳俱由殿中门出安奉于辇及册寳亭内侍擎执繖扇侍卫如仪上随行至右顺门上易祭服陞辂后随至午门外仪卫繖扇导至庙街门内外列于太庙南门外之左右上降辂司礼监官导上诣神主辇前賛跪上跪司礼监官跪于上左奏请神主奉安太庙奏讫賛俯伏兴上俯伏兴导引官前导内侍捧神主册寳前行上随后繇中门入至寝殿奉安讫上叩头兴导引官导上由殿东门出至丹陛祭祀如时祭仪用祝文文武官具祭服随班行礼嘉靖十七年睿宗献皇帝祔庙仪先期一日太常寺设牲醴于太庙如时祫礼祭日司设监官设睿宗献皇帝神座衣冠于孝宗敬皇帝位之次至日恭上册寳于睿庙毕遣官捧睿宗主降座陞舆徐行上先入诣太庙寝捧太祖主遣官捧各庙主各奉安于太庙睿宗主舆至丹陛下太常卿跪奏请降舆遣官捧主至丹陛初登典仪唱乐舞生就位执事官各司其事至丹陛上门外唱迎神乐作【此乐歌二遍】唱睿宗献皇帝谒庙上捧主入就拜褥上内賛奏跪太常卿跪奏孝孙嗣皇帝某躬奉皇考睿宗知天守道洪徳渊仁寛穆纯圣恭俭敬文献皇帝叅拜内賛奏兴拜五拜三叩头礼毕捧主朝上立太常卿进立于东北西向唱赐座安主于座讫内賛奏四拜【传賛陪祝官同】典仪唱奠帛行初献礼乐作导引官导上至太祖神主前奏搢圭奏献帛献讫奏献爵献讫奏出圭奏复位各庙捧主官捧帛爵诣各庙献讫奏诣读祝位内賛奏跪奏读祝读祝官读讫奏俯伏兴平身【传賛同】奏复位乐止典仪唱行亚献礼乐作【仪同初献惟不献帛读祝】乐止典仪唱行终献礼乐作【仪同亚献】乐止太常寺卿进立西向唱赐福胙内賛奏跪奏搢圭光禄寺官以福酒跪进内賛奏饮福酒上饮讫光禄寺官以福胙跪进内賛奏受胙上受讫奏出圭俯伏兴平身奏四拜【传賛百官同】典仪唱彻馔乐作执事官彻馔讫乐止太常寺卿诣神主前跪奏礼毕请还宫乐作内賛奏四拜【传賛同】乐止典仪唱读祝官捧祝进帛官捧帛各诣燎位乐复作内賛奏礼毕乐止上捧太祖主遣官捧各庙主捧睿宗主各诣寝殿奉安上易服还宫大乐鼓吹振作　祝文维嘉靖某年某月某日孝孙嗣皇帝某敢昭告于太祖髙皇帝孝慈髙皇后成祖文皇帝仁孝文皇后仁宗昭皇帝诚孝昭皇后皇髙祖考宣宗章皇帝皇髙祖妣孝恭章皇后皇曾祖考英宗睿皇帝皇曾祖妣孝庄睿皇后皇祖考宪宗纯皇帝皇祖妣孝贞纯皇后皇伯考孝宗敬皇帝皇伯妣孝康敬皇后皇兄武宗毅皇帝皇嫂孝静毅皇后日兹者恭上皇考庙号尊諡礼成爰奉神主谒祖祔祭迎延列圣同赐鍳歆谨此躬祭之诚以申合享之礼尚享　乐章　迎神太和之曲太室巍巍九庙肇祀皇圣居歆惟昭考假只昭假维何欣天伦攸叙宗祏有严开万禩伊始初献夀和之曲酌彼郁鬯玉瓉是将敬哉捧盈有飶其香俨皇祖在上八圣在旁合享交欣天容洋洋亚献豫和之曲乐奏既和礼严再献黄流再觞玉露斯湛烝俾祖考式衎以宴神其醉止用嘉我明荐终献宁和之曲玉齐维醑万舞盈庭尊祖享亲乐奏礼行式序式和祀事孔明于赫圣灵兮赉我思成彻馔雍和之曲笾豆有践兮敬彻不遑礼仪卒度兮既既匡神之聴之兮昭格洋洋保我子孙兮惠赐无疆送神安和之曲灵舆肃肃兮灵驾归閟宫侐兮瞻依我其夙夜兮敬无敢违愿言顾歆兮俎豆光辉
　　东安门入各就拜位东西近两庑稍北障以帷幕驾至太庙南门各庙遣官捧列圣帝后主以次奉安上降辂诣舆前跪太常寺官奏请慈孝献皇后神主降舆上晋圭捧神主出舆由中门入内侍官捧衣冠随入至庙丹陛上典仪唱乐舞生就位执事官各司其事唱迎神乐作典仪奏慈孝献皇后谒庙上捧神主入内侍官捧衣冠随入内賛奏就位上捧神主就位安于拜褥上太常寺卿奏孝孙嗣皇帝某躬奉皇妣慈孝献皇后祔庙拜内賛奏五拜三叩头礼上捧主朝上立太常寺卿唱赐座上捧主安于睿宗庙神座出圭复位导引官导上至香案前上香如仪复位奏四拜【传賛陪祀官同】典仪唱奠帛行初献礼上至太祖神位前献帛献爵讫复诣髙皇后神位前献爵复位各庙俱捧主官捧帛爵献讫内賛奏读祝读讫俯伏兴复位行亚献礼女官奏中宫献太庙爵皇妃八氏献八庙爵【仪同初献】上复行终献如初献礼毕饮福受胙以至彻馔送神乐作乐止俱如仪礼毕上捧太祖主各捧主官捧各庙主奉安于寝殿捧睿宗主官同内侍官捧慈孝献皇后主奉安子睿宗庙礼毕上还宫　祝文维嘉靖某年某月某日孝孙嗣皇帝某敢昭告于祖宗列圣帝后曰兹奉皇妣慈孝贞顺仁敬诚一安天诞圣献皇后神主升祔庙享恭申祗谒谨以牲牢醴齐粢盛庶品致祭伏惟尚享　乐章迎神太和之曲肃肃清庙骏奔在焉奉我母慈升祔告虔百礼有任八音在宣惟列圣降灵临享一筵初献夀和之曲清酤载酌篚帛既陈肴核惟旅有飶其芬玉瓉初举翼翼钦钦以衎我祖考庶几格歆亚献豫和之曲苾彼黄流酌言至再以蒸以享必敬必戒惟九圣在天景福是介伊嘏考妣俾式昌以大终献宁和之曲爵献既终镛鼓有奕济济跄跄率我百辟于皇圣神既歆既怿惠我无疆保子孙千亿彻馔雍和之曲享礼既备豆彻敢迟终事有严敬而将之肇祀孔明式永我孝思送神安和之曲瞻云驾兮翩翩神洋洋兮在天清庙兮肃肃奉蒸尝兮于万斯年
　　隆庆元年孝洁肃皇后祔庙仪先期内府该衙门恭制太庙及庙寝内孝洁肃皇后合用神座仪物等项先一日遣官以升祔世宗肃皇后告于太庙即以孝洁肃皇祔享同告是日执事官设酒馔于奉先殿西夹室内侍官设神主舆衣冠舆于奉先殿左门外至期遣官以祔享告于西夹室行礼如常仪告毕内侍官跪奏请孝洁肃皇后诣太庙祔享奏讫恭捧神主及内侍官捧衣冠俱由左门出奉安于舆执事者擎执繖扇如仪至午门内世宗肃皇帝神主至以次迎至太庙南门外太常寺官跪奏请孝洁肃皇后神主降舆诣太庙祔享内侍官恭捧随世宗肃皇帝神主由左门入又内侍官捧衣冠随入立于世宗肃皇帝衣冠之次捧世宗肃皇帝神主置于褥位之左内侍官捧孝洁肃皇后神主随置于褥位之右内侍官退其谒庙赐座等礼仪俱与世宗肃皇帝同行祭毕世宗肃皇帝神主还几筵内侍官捧孝洁肃皇后神主奉安于庙寝其衣冠同世宗肃皇帝衣冠奉安于太庙俱第九室
　　大禘【今罢】
　　嘉靖十年定前期上告庙如常仪太常寺奏致斋三日备香帛牲醴如时享仪锦衣卫设仪卫侍从太常寺卿奏请皇初祖神牌太祖神位于太庙正殿安设是日早上具翼善冠黄袍御奉天门太常卿跪奏请圣驾诣太庙上至太庙门外降轿导引官导上入御幄具祭服出由殿左门入典仪唱乐舞生就位执事官各司其事内賛奏就位典仪唱迎神乐作内賛奏四拜【传賛百官同】奏上香导上至皇初祖太祖前俱三上香讫奏复位乐止典仪唱奠帛行初献礼乐作内賛导上至皇初祖前【仪同】典献爵复导至太祖前【仪同】典仪唱读祝奏跪【传賛众官皆跪】乐暂止内賛賛读祝读讫乐作内賛奏俯伏兴平身【传賛百官同】乐止典仪唱行亚献礼乐作乐止复唱行终献礼乐作乐止太常卿进立于皇初祖前西向唱赐福胙上饮福受胙兴奏四拜【传賛百官同】典仪唱彻馔唱送神内賛四拜【传賛百官同】典仪唱捧祝捧帛诣燎位唱望燎俱如仪太常卿捧皇初祖神牌诣燎所内賛奏礼毕乐止上由殿左门出至太庙门外导引官导上入御幄易常服还宫祝文维嘉靖某年某月某日孝孙嗣皇帝某敢昭告于皇初祖帝神曰仰惟先祖肇我厥初发祥钟灵啓我列圣追慕徳源敬兹报祭愿来格斯奉皇祖太祖髙皇帝配侑上享　乐章迎神元和之曲于惟皇祖肇创丕基钟祥有自曰本先之奄有万方作之君师追报宜隆以申孝思瞻望稽首介我休禧初献夀和之曲木有本兮水有源人本祖兮物本天思报徳兮礼莫先仰希鍳兮敢弗虔亚献仁和之曲中觞载升于此瑶觥小孙奉前愿歆其诚乐舞在列庶职在庭祖鍳孔昭钖佑攸享终献徳和之曲于维兮先祖延庆兮深髙追报兮曷能三进兮香醪彻馔太和之曲芬兮豆笾洁兮黍粢祖垂歆享彻乎敢迟礼云告备以讫陈辞永裕后人亿世丕而送神永和之曲禘祀兮具张佳气兮郁昂皇灵钖纳兮喜将一诚通兮万载昌祈鉴佑兮天下康仰源仁浩徳兮曷以量小孙顿首兮以望遥瞻冉冉兮圣灵皇皇











　　礼部志稿卷二十七
<史部,职官类,官制之属,礼部志稿>
　　钦定四库全书
　　礼部志稿卷二十八
　　明　俞汝楫　编
　　祠祭司职掌
