<!-- { "loadSidebar": true } -->
　　永乐七年四月上谕行在礼部臣曰朝廷立法五十余年服式器皿皆有定制比来臣民数有以越礼僭分罹刑宪者此教谕未至也即以旧定官民冠帯器皿制度绘为书册颁示中外及诸色工匠俾知遵守
　　知民情之训
　　永乐十一年四月上谓行在礼部尚书吕震曰朕欲周知民之休戚尝命凡布政司按察司及府州县官至京者陈民间利病近有以时和嵗丰民安物阜为言者及验视之田野荒芜人民饥寒甚至水旱虫蝗皆不以闻朕已寘诸法如今后所言有切民情可裨治理者宜旌赏之以明惩劝
　　取言之训
　　永乐元年甘州中卫左所军张真言事上览毕顾礼部侍郎宋礼曰虽尧舜禹之圣亦皆乐取人言以为治朕即位首下诏求言而言者无几此戍卒能上言虽皆不可采然为国之意则善宜加赉之其赐衣一袭钞一千贯又顾礼曰居其位无其言君子耻之卿等亦毋嘿嘿守位而已
　　丰年之训
　　永乐四年六月南阳府献瑞麦有两岐至五岐者上语礼部臣曰比郡县屡奏祥瑞独此为丰年之兆若年谷丰登民足衣食老少无冻馁之患皆天地祖宗之赐矣命荐之宗庙
　　节假之训
　　永乐七年正月元宵节近上谕礼部臣曰我太祖高皇帝君天下四十余年法度明偹恪遵成宪今四方无虞兆民康阜思与臣民同乐太平自正月十一日为始其赐元宵节假十日百官朝不奏事急务具本封进处分聴军民张灯饮酒为乐五城兵马弛夜禁着为令
　　清释道之训
　　永乐五年直及浙江诸郡军民子弟私披剃为僧赴京冒度请者千八百余人礼部以闻上怒甚曰皇考之制民年四十以上始聴出家今犯禁若此是不知有朝廷矣命悉付兵部编军籍发戍辽东甘肃又叹曰朕遵承旧制一不敢忽下人尚纵肆如此何况后来此不可宥此軰皆民螟螣不可蕃育　又直蘓州府嘉定县僧防司奏县旧有僧六百余人今仅存其半请以民之愿为僧者令披剃给度牒不聴上谕礼部臣曰国家之民服田力穑养父母出租赋以供国用僧坐食于民何补国家度民为僧旧有禁令违者必罪
　　永乐十五年五月上谓礼部臣曰佛道二教本以清净利益羣生今天下僧道多不守戒律民间修斋诵经动辄较厚利又无诚心甚至饮酒食肉逰荡荒淫畧无顾忌又有一种无知愚民妄称道人一槩蛊惑男女杂处无别败壊风化洪武中僧道不务祖风及俗人行瑜珈法称火居道士者俱有严禁即揭申明违者杀不赦永乐十六年十月上以天下僧道不通经典而私簮剃者多命礼部定通制榜示天下今后为僧道者府不过四十人州不过三十人县不过二十人限年十四以上二十以下父母皆允方许陈告有司行邻里保勘无碍然后得投寺观从师授业俟五年后诸经习熟然后赴僧録司考试果谙经典始立法名给与度牒不通者罢为民若童子与父母不愿及有祖父母父母无他子孙侍养者皆不许出家有亡命避罪出家者并寺观住持罪之
　　眚赦之训
　　永乐四年西域贡佛舍利礼部尚书郑赐请因是寘释罪囚上曰帝王之治以刑赏为务有功不赏有罪不诛虽尧舜无以治天下梁武帝元顺帝皆溺于佛有罪者不刑致法度废弛纲纪大壊而致于败亡此岂可效况佛亦有天堂地狱善恶报应之説诱人为善尔儒者乃欲姑息为治耶
　　赏将士之训
　　永乐九年十二月雨雪寒甚上御武英殿召礼部尚书吕震谕曰昔奸臣构防朕率师征讨当风雪寒苦之际将士有堕指裂肤者而勇气不衰今宗社既安朕居天位适对此景思昔艰难恻然动心凡诸靖难将士各赐之钞都指挥人三百贯百指挥二百五十贯千户镇抚二百贯百户所镇抚一百五十贯旂军一百贯故官并摠小旗父兄尝在军中冻伤皆如例
　　懐逺人之训
　　永乐元年九月谕礼部臣曰太祖高皇帝时诸畨国遣使来朝一皆遇之以诚其土物来市易者悉聴其便或有不知避忌而误干宪条皆寘宥之以懐逺人今四海一家正当广示无外外国有输诚来贡者聴尔其谕之使明知朕意
　　永乐元年九月礼部尚书李至刚奏日本国遣使入贡已至宁波府禁令凡畨使入中国不得私载兵器鬻于民宜命有司防检畨船中有兵器籍封送京师上曰外夷向慕中国来修朝贺危蹈海波防踄万里道路既逺赀费亦多其各赍以助路费亦人情也岂当一切拘之禁令至刚复奏兵器民间不得私畜则亦无所鬻惟当籍封送官上曰无所鬻则官为凖中国之人市之毋拘法禁以失朝廷寛大之意且阻逺人归慕之心
　　永乐二年五月礼部尚书李至刚等奏琉球国山南王遣贡方物就令赍白金诣处州市磁器法当逮问上曰逺方之人知求利而已安知禁令朝廷于逺人当懐此不足罪
　　永乐二年福建布政司奏暹罗国遣使与琉球通好其舟为风所漂至岸官已籍记舟中之物请命上谓礼部臣曰两国通好是畨邦美事其舟为风所漂正宜矜恤岂可利其物而籍之乡有善人犹能援人于危助人于善况朝廷统御天下哉其令布政司舟壊者为之修理人乏食者给之粟俟风便其人欲归或往琉球导之去永乐五年六月上问礼部臣曰近四夷之情何如对曰蛮夷之情由来叛服不常数年陛下懐之以恩待之以礼今皆恱服无复反侧之意上曰朕素待之以诚彼或不诚亦不与较故或有感激愧服者孔子尝曰言忠信行笃敬虽蛮貊之邦行矣圣人之言万世可行
　　永乐八年十一月赐国子监琉球等处生李杰等并其从人冬衣靴袜既而从容与羣臣语及之礼部尚书吕震曰昔唐太宗兴学校新罗百济皆遣子入学当时仅闻给廪膳未若今日赉与周偹也陛下圣徳前古未有上曰逺方慕中国礼义故遣子入学必足于衣食然后乐学我太祖高皇帝命资给之着为令典所谓曲成万物而不遗者朕安得违之
　　永乐十一年五月国子监琉球生模都古等三人奏乞归省上谓礼部臣曰逺人来学诚美事思亲而归亦人情宜赐以荣之遂赐防币表里袭衣及钞为道里费仍命兵部给驿传
　　永乐十四年六月广东儋州土官同知王贤祐率生黎峒首王撒黎佛金等来朝贡物赐钞币遣还上谓行在礼部臣曰黎人逺处海内素不霑王化今慕义来归而朝贡频繁殆将困之非存抚之意自今生黎土官峒首俱三年一朝着为令
　　永乐元年上谓礼部臣曰帝王居中国抚驭万国当如天地之大无不覆载逺人来归者悉抚绥之俾各遂所欲近西洋囬囬哈只等在暹罗闻朝使至即来朝逺夷知尊中国亦可嘉也今遣之归尔礼部给文为验经过官司毋阻自今诸畨国人愿入中国者聴
　　永乐元年安南国王胡□遣使奉表谢恩上命礼部臣谕之曰安南昔称知礼之国今思明府言禄州西平州永平寨皆思明故地与安国接境安南夺而有之其归语王如非安南地则速归之保境安分惇修邻好可以长享富贵也
　　却庆贺之训
　　永乐二年七月礼部尚书李至刚奏今嵗山东郡县野蚕成茧缫丝来进请率百官贺上曰野蚕成茧亦常事不足贺使山东之地野蠺尽茧足以被其一方而未能徧及天下朕之心犹未安也朕为天下父母一饮一食未尝忘之若天下之民皆饱暖而无饥寒此可为朕贺矣乃止
　　永乐三年七月陜西兴平凤翔二县进瑞麦三十本礼部率羣臣上表贺以为圣徳覆被之应天下太平之徴上览之谓尚书李至刚侍郎赵翀曰瑞麦固是喜应但四方逺迩靡一物不得其所斯可为太平今中外果无匹夫匹妇之愁怨于下者乎览表只益惭愧耳君臣贵相与以诚谀佞非治世之风也至刚等愧谢
　　永乐七年七月顺天府宻云县民献嘉禾先是行在礼部尚书赵羾以祯祥疉见若两岐之麦野蠺成茧日食不见之类皆欲称贺上悉却之至是又因献嘉禾欲率廷臣上表贺上曰古之帝王为治尚敦实黜浮华朕徳不逮但得四叙协和海宇康乂黎民衣食给足即国家之福一物之异皆偶然耳何以贺遂止
　　八月山西代州繁峙县献嘉禾二百七十九本羾又奏曰前宻云嘉禾陛下却羣臣之贺今嘉禾又至此实圣徳之应请率羣臣上表贺上曰朕奉天子民正愿天降丰年使四海之人皆足今蘓松水患未息近保定安肃处州丽水皆雨雹浑河决于固安伤禾稼且四方之广尚有未尽闻者不闻羣臣一言及弭灾之道而喋喋于贺嘉禾谓祯祥朕德所致其灾异非朕所致乎尔等宜辅朕修德行政他非所欲闻也
　　永乐十一年五月曺县献驺虞行在礼部尚书吕震奏驺虞上瑞请明旦率羣臣上表贺上曰百谷丰登雨时顺家给人足此为上瑞驺虞何与民事不必贺永乐十二年九月榜葛剌国王赛佛丁贡麒麟礼部请上表贺上曰海宇清宁逺人向化贡献方物斯皆天与祖宗之祐卿等但当夙夜竭心辅治以惠天下天下既安虽无麒麟不害为治其免贺
　　永乐十三年九月西域贡狮子文武羣臣以为圣徳逺及所致叩头称贺上曰逺人贡方物以达诚何用贺诗所称唐虞三代之治曷尝及祥瑞盖古圣贤之君但求时和嵗稔百姓家给人足即是太平隋炀帝时孔雀集朝堂百官称贺元顺帝时两都桑果叶皆生黄色龙文又有嘉禾一茎至八穗者又常有五色祥云见恃此而骄卒皆亡灭前鉴如此朕与卿等但当只守祖法敬事无怠以保鸿业不可萌侈心
　　十一月麻林国进麒麟将至行在礼部尚书吕震请于至日率羣臣上表贺上曰往者翰林院言修五经四书及性理大全书成欲上表进朕则许之盖帝王修齐治平之道具于此有益世教可以表进麒麟有无何所损益遂已
　　永乐十三年贵州布政司右布政使蒋廷瓒言去年北征班师诏至思南府婺州县闻大岩山有声连呼万嵗者三咸谓皇上恩威逺加山川効灵之征礼部尚书吕震请率羣臣上表贺上曰人臣事君当以道阿谀取容非贤人君子所为呼噪山谷之间空虗之声相应理固有之岂是异事布政司官不察以为祥尔为国大臣不能辨正其非又欲进表媚朕非君子事君之道遂已永乐十四年八月旦寿星见钦天监以闻行在礼部尚书吕震帅文武百官请上表贺上赐勅谕之曰朕惟太祖高皇帝膺受天命扫除羣雄创业垂统立纲陈纪以安天下臻兹太平是以上天垂象屡显鸿应揆朕凉薄曷克膺兹矧天道无常惟徳是辅凡为臣民能遵守高皇帝成宪为子尽孝为臣尽忠奉公守法安分守己用承福祐国家之祥孰大于此尔文武臣僚宜各尽乃心辅朕不逮国家有永逺之安尔等暨尔子尔孙亦同享永逺之福寿星之瑞其勿贺
　　永乐十五年七月旦寿星见百官请贺上曰比嵗寿星见卿等以为瑞而致贺然四方旱涝蝗疫比比有之而鲜有为朕言者朕之所愿时和嵗丰天下之人俱得其所贤者在位谗慝不作百工举任其事政平讼理国家清明此可为瑞寿星之瑞不足贺
