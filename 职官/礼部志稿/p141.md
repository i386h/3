<!-- { "loadSidebar": true } -->
　　一公考试两京应试生儒人等旧例止许三千三百有余司小试者拘此一县或所取多不过七八人少不过一二人乞不拘以名数但文理平通者取之入试则人才无所遗下礼部议以为旧例京官大小俱斋宿者惟大祀天地为然如太庙社稷等祭惟陪祭执事等官斋宿余无所预今显欲大小官凡祭皆一体斋宿纷扰难从其所言斋宿不谨听科道并防闸官劾治钦天监进厯日颁行之后即分布内外各衙门葢欲小民知畊作早晩之宜识吉防趋避之道所宜逺近通传监厯安能遍及以故每年各布政司厯流传到京资助分布显不谙大体輙欲禁革遂使公用之制书下同违禁之私物宜行天下凡监厯传布出外及各布政司厯传布来京者俱勿禁中有货卖及易物者许廵按廵城御史并五城兵马捕治之内灵台天象小者俱不该占其言台官上台占宜行本监查例遵守但灵台郎李英擅圏注二鸡字及本监防显假陈言以泄私忿俱当究问其言奢靡事宜申明旧禁如有仍前僣用违式者许科道官指名纠劾及该廵城御史锦衣卫五城兵马司缉拏治罪各处乡试因先年入塲人众难于供给俱有奏准定数遵行已久若不拘额数恐一时任意增添侥幸愈多徒为纷扰上是其议令只照奏准及见例行显挟私奏扰并李英刑部俱违治二次流星例不占奏仍令吴昊张绅具实以闻既而昊等伏罪上曰尔軰职专占天象失于占奏法当治既伏罪姑宥之
　　陈五事疏
　　治十七年礼部尚书张升等言五事
　　一禁侈靡谓服舍婚丧国有定制近年织异色花样造违式房屋而京师尤甚今后请悉遵诸司职掌及洪武礼制制度违者依律治罪
　　一重名器谓金蟒等衣非人臣常用之服今后内外官不许一概奏请违者许科道官指名纠劾治以重罪一省供应谓光禄寺寄库进素价银乞发出补该寺之急以省民财
　　一并解纳谓内府香料并太医院药材惟苏松四川辽东搃解其余皆陆续起解为害多端请自明年为始各该地方将额办香料等物征完在官差人总解
　　一裁冗滥谓近年添设通事过多贪冒之徒得以滥补补后三年月有食粮之资实授序班嵗有皂俸银之给及差送夷人复唆使沿途生事作弊为甚今后除一国全缺该补外余缺必总类十名以上方许奏行各边起取及行人大通事访保庶侥幸之徒不致滥进得防卿等所言切中时省供应朝廷自有处置余皆准行
　　覆行四事疏
　　隆庆元年御史王得春条奏四事
　　一清宫闱谓累年选入宫人充满掖庭其中老弱幽闭者未免抑郁愁怨有伤和气宜悉简出
　　一禁谄谀谓迩年多献祥瑞以干恩泽偹极谀辞即有灾异匿不以奏甚非忧治危明之意乞晓谕中外臣工毋得仍蹈故辙四方水旱疾疫冦贼奸宄即宜据实报闻
　　一慎题覆谓比来章奏繁多必该部秉公执奏明防断而行之乃为遵君命重主威之义近言官论事奉防拟议该部率多委曲迁就以致政令不一下不知所守请勅各部今后章疏是者即为覆行非者即与论罢不必依违两可以紊国是
　　一慎贡选谓近奉诏令用人毋拘三途诚为美意但嵗贡中沉沦日久壮志已隳似难责其防励宜查覆选贡例与正贡并行又宜慎选提学无尚虚名其取士不当者即加显黜礼部覆奏从之
　　覆十四事疏
　　礼部尚书沈鲤题为正学校崇节俭以隆圣治事该礼科抄出给事中孟养浩李汝华御史李天麟等各具题到部及诸臣条议未偹者逐一拟议上请伏乞圣明裁定勅下本部勒成书册通行各直省抚按并提学官转行各该府州县查照题奉钦依内事理永为遵守施行等因
　　一明大义夫国家养士以学校而取士以科目者何为乎葢乡举里选之制不可复不得已而观人于言语文字之间以求其贤与才者为国家用其大义本如是也今之士不复如此义久矣父兄之教其子弟师友之相为劝勉童防之习为诵读者惟知取青紫荣身家为事如古人之明体适用修已治人以毕吾性分能事者不惟无其实而亦不知其名如是而欲人心吏治之复古得乎合无将提学勅谕首一二条极切士习凖有司衙门戒石制度勒之贞珉竪于甬道使士子朝夕讽诵仍刻为书册广布于里社小学斯人知为学大义而士习可正吏治或可复古也伏乞圣裁
　　一重始进夫所谓始进者除童生送考生员起贡举人防试各照常规起送外至于生员科举一得中式即有民社之寄于稽覈更宜加详且人数不多即品藻亦易为力请令自今以后各省提学道于考试发案之日即同各提调官及本学师生将取中科举生员当堂逐一审问如有犯该不孝不弟慢师傲长酒赌博出入公门武断乡曲教唆词讼包揽粮差举放私债防妓宣淫营私保举杂处下流卑汚茍贱者许其指名开报当即革退即以三等首名附二等之末补其额数仍照案内次序取具五人互保一人容隠则四人连坐俱各不准应试所在监临御史遇该大比先于本年正月申提学道及提调官务将科举生员严行稽察仍不时体访果有行劣者即坐名行布政司及提学官革其应试则始进以正而人知敦行繇此矣伏乞圣裁
　　一崇行谊查得近年提学奬率士类未尝不谆谆以徳行为言而考艺论业亦未尝不孳孳于穷经明理敦本尚实之务乃士习卒不可变而尚徳之风未有自学校先之者则以其有名无实人不信服故也合无自今已后凡提学出廵一到地方即将所访行优行劣生员公同提调等官多方防问于合学诸生举其与公论符合毫无可疑者各量其善恶轻重分别赏罚务禆羣情快惬的然可示劝惩不得虚应故事使人以为口实如是已毕方另日考校文艺如赏过行优生员以文艺考居劣等者免其降黜罚过行劣生员有年青而姑容肄业者虽文字考居优等止许给赏不许补廪幇増则一先后低昻之间即可以示崇尚之意而人不以为文具矣伏乞圣裁
　　一督提调夫帝王平治天下大端惟治教养三事皆缺一不可者也国朝崇重教化载在律令防典到任须知及教民榜文等项条格者班班可考曷尝不以教化为先务哉乃近年以来有司既视之以为迂濶而上司考课有司者亦不据此以为殿最无惑乎风化不行而士习日卑也合无行令抚按衙门申饬所属司道开注有司考语除操守外即以治教养分为三欵各疏事迹于下三事俱偹者为上考二为中一为下提学官出廵事毕除自已观风问俗兴贤举孝修明礼教仍专以教化一事考课有司分别等第开报抚按以凭举劾吏部行取推陞亦据抚按所开以为上下至于作兴学校则遵照勅谕卧碑事理勤加考课或以本州县编定季考银两随便动支以为奬赏之用伏乞圣裁
　　一社学之制创自国初不惟防养甚便且使穷乡遐壤庠序之教所不能遍者无不知有弦诵之音意至宏逺矣惟近年有司不肯设署教读或间设一二而各乡不遍及待不以礼者盖里无其师而社学之废也久矣夫论文艺则生员为上论防养则教读为专故小学之师不但可置于里社即城市皆所宜设也合无行令各提调官于在城坊厢在乡村落量其民居疎宻道里逺近置立教读名色给与方巾圆领免其杂派差役使专教幼子弟先习小学与礼仪孝弟之事如有通晓文艺堪以作养者亦许提调官于提学按临之日附搭取中童生一体选考其教习有法诲人不倦者嵗终量加奬赏或破格优免以示激劝伏乞圣裁
　　一乡饮酒礼乃贵徳尚齿之意故賔介雍容礼文揖逊俾观者有所兴起至盛典也近来有司视为故事多将考察去任衙门退役及为事犯罪之人为其子孙显贵或在冠裳之列徇情滥请有伤风化且辱盛典合无通行各该有司查照律令宪纲务要慎加推择每次举行之后即将所请职名逐一开送抚按及提学分廵道备加查访果否允协舆情中间有无私弊其廵按御史及该道出廵之日遇该考察有司即以此为一事如有前项罢闲有过之人滥与乡饮者追究原举师生一并罚治有官职者与注劣考伏乞圣裁
　　一圣训六言劝化民俗而设木铎徇于道路则所以提撕警觉之也近年以来此举久废合无行令各掌印官查复旧制于城市坊厢乡村集店量设木铎老人免其差役使朝暮宣谕圣训伏乞圣裁
　　一乡约之设所以训民即古道徳齐礼之遗意也为有司者能鼔舞有术民未有不劝于善者宜于所辖地方酌量道里逺近随庵观亭馆之便置乡约所以皇祖圣训大明律例着为简明条示刋布其中即于本里择众所推服者一二人以为约长使其督率里众劝勉为善掌印佐贰教官仿古廵行阡陌之意每月一次分投各所集众前来听讲圣训律例使各家喻户晓讲毕仍令约长举报本里为善为恶之人及曾改过自新怙终不悛者而质于众果无异同随即登记簿籍分别惩劝如果年髙有徳者或旌以扁额或免其杂役或申准合干上司给与冠带荣身以示鼓舞伏乞圣裁
　　一乡贤崇祀载在令甲典至重也苐举行日久寖失初意有官以贿败及居乡不检者往往縁子孙显贵朦胧混入有志之士羞与为伍冒滥之弊至今极矣合无今后督学官每嵗终将所属府州县举到乡贤已准入祀者造册二本申送部科以凭咨访查考如有滥举市恩不协公论即指名叅革以光祀典伏乞圣裁
　　一名官崇祀以其在任能为百姓御灾捍患泽及一方故士民相与尸而祝之以报功也近来祀典太滥有等碌碌无闻民未见徳一旦为其子孙见为显官即与曲意阿承使得滥与俎豆之列殊可痛恨合无今后督学官偹查某人在任功绩果否显著人心有无翕服如果无碍方许送入仍照乡贤例嵗终一体申送部科查考不得曲徇私情致伤公道伏乞圣裁
　　一义夫节妇礼宜表扬据各处奏到甚多其中不无寒防沉滞而仕宦显贵之家独得先防褒表何以服人心而昭公道合无行令督学官于按临考试之日即令各提调官将其境内节义应该旌表者即便具申案仍于赏罚生员已毕举其所申名氏面加谘访不惟可见的实亦免吏役阻勒致使寒防之家久为沉滞伏乞圣裁
　　一各处旌表孝行确当者固多其中容有名实不相副者葢据一时之迹而未暇究其生平也今后除割股一事原有明禁无得概举外其以庐墓等项推举孝行者必其平素为人果能服劳奉养不致亏体辱亲无间父母昆弟之言者方许题请表扬其有嫡孙承重能尽孝祖父母者亦许一体旌表伏乞圣裁
　　一婚塟宴会房屋车舆衣服首饰伞葢器皿等项俱经本部遵照成宪题有定式又该都察院题刋宪约不啻三令五申矣乃风俗奢靡如故则倡率未至而禁令不严也合无行各抚按严督所属有司约会境内士夫力行俭约以倡众庶倡之不从则量其情之轻重罚糓备赈或陞其户口则重其徭役以困辱之如有工匠人等造作淫巧与违式违禁之物者依律问罪以澄其源伏乞圣裁
　　一非鬼而祭人以为谄即当祀神祗与家庙祭献礼固不废法亦当严迩来有等奸徒创立淫祠广设斋醮谬为长生祷嗣懴罪祈福之说以致无知小民听从虚诳不惮逺道携挈妻孥焚香祭拜望空祷祝如白莲无为等教者诱惑愚顽酿成祸乱相应榜示驱逐永为禁革伏乞圣裁

　　礼部志稿卷四十五
　　钦定四库全书
　　礼部志稿卷四十六
　　明　俞汝楫　编
　　奏疏
　　圣政疏
　　隆重图书疏
