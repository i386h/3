<!-- { "loadSidebar": true } -->
　　洪武三年京师城隍庙成初城隍旧祀卑隘诏度地营筑既而中书省臣及尚书陶凯请以东岳行祀改为庙上可之修饰既备建左右二司凯复请如前代建六曹曰吏户礼兵刑工二司左曰左司之神右曰右司之神上命罢六曹不必设左右二司止称曰左司神右司神仍命置神主主用丹漆字以金旁饰以龙文及是始成命凯等迎主入庙用王者仪仗
　　设厉坛
　　洪武三年始命祭无祀鬼神先是上以兵革之余死无后者其灵无所依命议举其礼至是礼官奏按祭法王祭泰厉诸侯祭公厉大夫祭族厉泰厉谓古帝王之无后者公厉谓古诸侯之无后者族厉谓古诸大夫之无后者又士丧礼疾病祷于厉郑氏谓汉时民家皆秋祠厉则此祀又达于民也春秋传曰鬼有所归乃不为厉然则鬼之祭享而无所归则必为害古者七祀于前代前王诸侯卿大夫之无后者皆致其祭岂无为而然哉后世以为涉于淫谄非礼之正遂不举行而此等无依之鬼乃或依附土木为民祸福以邀享祀者葢无足怪今欲举其祀宜于京都王国各府州县及里社皆祭祀之而天下之淫祀一切屏除使鬼之无所归附者不失祭享则灾厉不兴是亦除民害之一也上然之乃命京都筑坛于武湖中天下府州县则皆设坛于城北其各里内又立祭坛岁以三月清明七月望及十月朔日长吏率僚佐晡时致祭牲用羊豕各三以米三石炊饭正坛设城隍位羊一豕一坛下东西各席地焚香列炬各设羊一豕一并设饭羮以祭之坛之南立石刻祭文京都谓之泰厉王国谓之国厉府州谓之郡厉县谓之邑厉民间谓之乡厉着为定式
　　祭封内山川
　　洪武五年上谕中书省及礼部曰始天下方定其山川皆统祀于京师然古者诸侯祭封内山川今行省大臣方面重寄视古之方伯连帅无异而其境内山川所当祭者其定制颁行之于是礼部奏五岳五鎭四海四渎礼秩尊崇及京师山川皆国家常典非诸侯所得预者其各省惟祭风云雷雨及境内山川之神宜共为一坛设二神位以省臣初献都指挥司官亚献府官终献祭期春用惊蛰后三日秋用秋分后三日每位牲用羊一豕一笾豆四簠簋二爵三铏牺象尊各一祝一风云雷雨帛四山川位帛二凡祭致齐三日可自是定天下十三省山川皆各省自祭旧合祭京师及四夷山川悉罢之
　　四夷山川祭法
　　洪武八年癸已以外夷山川附祭于各省山川之次先是礼部尚书牛谅言京都既罢祭天下山川其四夷山川亦非天子所当躬祀乃命别议其礼以闻至是中书及礼部奏以外夷山川附祭于各省如广西则宜附祭安南占城眞腊暹罗锁里广东则宜附祭三佛齐瓜畦福建则宜附祭日本琉球浡泥辽东则宜附祭高防陜西则宜附祭甘肃朶甘乌思藏京城更不须祭又言各省山川与风云雷雨既居东南向其外夷山川神位宜分东西同坛共祀上可其奏命中书颁行之将祭则遣官一人往监其祀
　　王国府州县社稷
　　洪武十一年礼部奏京都大社大稷既同坛合祭其王国各府州县仍用旧制于礼未一今议亦合同为一坛神主皆依京制用石主埋于坛南木主二祭则设之祭毕收藏其配位旧以勾龙配社后稷配稷今大社大稷既奉仁祖淳皇帝配其王国府州县无可配者难设配位今议王国社宜称国社之神稷宜称国稷之神府则称府社府稷州则称州社州稷县则称县社县稷从之命颁其制于天下
　　祭物非土产听其缺
　　洪武十三年溧水县祭社稷以牛醢代鹿醢御史案实奏之上命当其罪而礼部奏云着令凡祭物缺者许以他物代上曰夫祭物所谓缺者以非土地所产溧水固有鹿何得谓缺是有司无诚心于祀神而故为是茍简也夫百司所以能理其职而尽民事者以其常存敬惧之心耳今溧水之官于神犹怠忽之则于人事又何惧焉命论如律乃勅礼部下天下有司凡祭必备其物茍其物非地产所有又无商贾贩鬻则听其缺可也
　　军衞设祀坛
　　宣徳二年丁丑兵部都督谭广奏天下郡县俱设风云雷雨山川社稷坛春秋祭祀为民祈福宣府久置军衞而无坛所近年风雨不调人多疾病请如郡县立坛致祭行在礼部言有司祭山川等神宣府边衞似难比例上曰奉祀神明为人祈福军卫独非吾人乎其准所言令于农隙之时为之
　　城隍神不称爵
　　正统四年十二月山东登州府知府杨颐奏本府原系州治其城隍封灵佑侯今升为府宜加封公爵奏下礼部议尚书胡濙等以为今北京城隍止称京都城隍之神如五岳四渎原有封号洪武间皆已革去可令照例称登州府城隍之神庶合礼制从之
　　边衞设坛
　　宣徳三年四月总兵官都督谭广奏天下郡县设风云雷雨山川社稷坛春秋祭祀为民祈福宣府久置军衞请如郡县立坛致祭行在礼部言宣府边衞似难比例上曰奉祀神明为人祈福军衞独非吾民乎其准所言令于农隙之时为之
　　祭岳渎违制
　　治元年正月都察院左都御史马文升等言岳鎭海渎等祠庙皆有前太监陈喜及奸人邓常恩所造石函周遭有符篆中贮泥金书道经及金银钱寳石五谷似为魇鎭之术者又有先帝遣陈喜致祭祝文其文不知何人所撰皆刻之石本庙故事凡改元之初及水旱灾伤则致祭岳鎭海渎之神例命翰林院撰文分遣朝臣以往未闻外官撰文内臣往祭之事况石函魇鎭世无此理今常恩等已正宪典其石函石牌尚存于宁以妖术惑人自言得聚寳盆于桃花洞知州程观信之事闻俱坐斩既遇赦宁发戍边逺天下妄言惑众如宁者尚多请出榜禁约
　　衡山南岳祀例
　　正统元年湖广布政司照磨所检校程富奏衡州府衡山县古有南岳庙年久滋敝有失观瞻请设道士及佃户修整事下行在礼部覆奏因言五岳五鎭四海四渎事同一体俱合用道士或十人或五名每庙佃户四户洒扫供役仍令该管府州县官时加巡视以称崇祀之礼从之
　　正恒山北岳祀典
　　治四年先是太子少保兵部尚书马文升言恒山北岳在今大同府浑源州宋有天下未混一北为契丹所有故祭北岳于眞定府曲阳县迨我太宗文皇帝迁都北平而眞定却在京都之南当时礼官亦未建明犹祭北岳于曲阳臣考周礼载恒山为并州之鎭在正北我朝一统志亦载恒山在浑源州南二十里即北岳以此观之则北岳当在浑源州无疑今本州北岳庙趾犹存勅礼部详考移文山西守臣于浑源州恒山旧迹修建北岳庙以后北岳岁祭于此行礼下礼部覆议以为祀北岳恒山于曲阳歴汉唐宋以至国朝上下几二千年未之有改其浑源州虽有恒山亦名北岳然祀典不闻碑志无考况今恒山实为畿内钜鎭孕灵已久一旦废此举彼恐有窒碍如文升所奏浑源州恒山既为一方之望古迹间存复有洪武年间重修庙宇但恐年久頽敝请下所司量加修葺春秋致祭威灵歆格用垂悠久下礼部覆议行
　　北岳改祀近地
　　治十五年吏部尚书马文升奏岳渎之祭自古皆即其近地而庙祭之惟北岳祭于眞定府曲阳县北海祭于河南济源县其地之相去颇逺据大明一统志所载谓山西浑源州原有北岳祠庙欲行修葺改祭北岳于此该礼部覆议得自帝舜以来已祭北岳于曲阳而我太祖复循用不改今请仍如旧典
　　禁淫祠
　　洪武三年禁淫祠制曰朕思天地造化能生万物而不言故命人君代理之前代不察乎此听民人祀天地祈祷无所不至普天之下民庶繁多一日之间祈天者不知其几渎礼僭分莫大于斯古者天子祭天地诸侯祭山川大夫士庶各有所宜祭其民间合祭之神礼部其定议颁降违者罪之于是中书省臣等奏凡民庶祭先祖岁除祀灶乡村祈土谷之神凡有灾患祷于祖先若乡厉邑厉郡厉之祭则里社郡县自举之其僧道建设斋醮不许进章上表投拜青词亦不许塑画天神地只及白莲社明尊教白云宗巫觋扶鸾祷圣书符呪水诸术并加禁止庶几左道不兴民无惑志诏从之
　　附郭县罢重祭
　　洪武十七年礼部议天下府州县先师孔子及社稷山川等祀如县之附府者府既祭县亦以是日祭诚为烦渎自今县之附府者府祭县罢之诏从其议
　　杂祀
　　祭海
　　洪武元年正月命道士周原徳往莱州谕祭海神原徳未至前数日并海之民见海涛恬息闻空中洋洋然若有神语者皆惊异及原徳至临祭烟云交合异香郁然灵风清肃海潮向应竣事父老皆欣喜相贺争至徳所曰海涛不息者十余年矣今圣人应运太平有兆海滨之民何幸身亲见之原徳还奏上悦
　　以歼贼立江海神庙
　　正徳八年三月命立江海神庙于狼山岁时祭初巡抚淮扬都御史张缙言流贼于狼山乗风之变实江海效灵宜立庙以昭神贶礼部议江海之神已秩祀典此复立庙几于烦渎诏从缙请
　　祀马祖
　　洪武二年遣官祭马祖先牧马步马社之神初命筑坛于后湖祀马祖诸神勅礼官考其礼仪至是礼官奏言周官牧人掌六马之属春祭马祖夏祭先牧秋祭马社冬祭马步马祖天驷星也孝经说云房为龙马先牧始养马之人未闻马社始乗马者世本曰相士作乗马马步谓神之灾害于马者隋用周祭以四仲之月唐宋因之今拟春秋二仲月甲戊庚日为宜于是遣官行礼为坛四坛用羊一豕一币一其色白笾豆各四簠簋豋象尊壶尊各一乐用时乐献官斋戒公服行三献礼祝文曰维神始于天地之初而马生于世牧养蕃息驭而乗之闲廏得所歴代兴邦戡定祸乱咸赖戎马民人是安朕自起义以来多资于马摧坚破敌大有功焉稽古按仪载崇明享爰申报本以昭神功谨以制币牲齐式陈明荐尚享
　　申明五祀
　　洪武二年礼部尚书崔亮奏周官天子五祀曰门曰户人之所出曰中霤人之所居曰灶曰井人之所养故杜佑曰天子诸侯必立五祀所以报徳也今拟依周官五祀止于岁终腊享通祭于庙门外羣臣则四品以上祀中霤门户三神五品以下祀井灶二神庶合礼意上命着为令
　　祭司马
　　洪武五年礼部奏旧祭马祖先牧马步马社今拟止设一坛祭司马一神每岁止于仲春一祭从之
　　祭五祀
　　洪武六年定凡祭五祀户灶门井于四孟月时享太庙日遣内官致祭中霤于季夏土旺戊日遣内官致祭
　　祭五祀坛制日期
　　洪武八年礼部奏五祀之礼考之周汉唐宋其制不一今拟以孟春祀司户之神设坛于皇宫门左司门主之孟夏祀司灶之神设坛于御厨光禄寺官主之季夏祀中霤之神设坛于乾清宫丹墀内官主之孟秋祀司门之神设坛于午门之左司门主之孟冬祀司井之神设坛于井前光禄寺官主之四孟月之祭则于有事太庙之日季夏之祭则于土旺之日牲用少牢制可自是五祀之礼岁率以为常
　　会议厘正神祀
