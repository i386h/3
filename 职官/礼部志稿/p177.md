<!-- { "loadSidebar": true } -->
　　纳徴壻家具纁玉马表文及他仪掌婚者奉至东华门
　　请期壻家具礼仪表文诣东华门【以后有受册诰仪】
　　受册诰
　　前期告奉先殿用祝帛羊豕谒庙受册皇帝制曰古之君天下者有女必封尔次女今已成人未有封号特以某郡为尔之号配某官某之子彼为驸马尔为公主既入某官之门恪遵妇道以奉舅姑闺门整肃内助佳美毋累父母生身之恩尔惟敬哉其日驸马受诰如仪诰曰夫妇之道人之大伦婚姻以时礼之所重帝女下嫁必择勲旧为姻此古今通义也朕今命尔为驸马都尉当坚夫道毋宠毋慢永肃其家以称亲亲之意恪遵朕言毋怠
　　治下嫁仪
　　治二年十月长公主婚礼仪注公主具礼服奉先殿辞毕诣太皇太后四拜受爵女官賛戒恭聴戒命命之曰敬之戒之夙夜无违尔闺门之礼公主聴受兴四拜礼毕诣皇太后上位皇后前受戒命行礼亦如之下嫁如洪武仪入府设公主驸马拜位同拜天地行八拜礼堂内设公主座于东西向驸马拜位于西东向賛引二人导公主陞座驸马行四拜礼公主坐受两拜答两拜驸马出便服女使于室中设公主座于室西设驸马座行合礼如洪武仪至十日具冠服女官导公主谒奉先殿诣太皇太后皇太后上位皇后谢恩俱行八拜礼赐宴于宫中驸马具公服于早朝大班内谢恩仍具公服于午门外直房俟司礼监官导至左顺门内诣太皇太后便殿行五拜礼诣皇太后皇后行礼如仪复导至午门外释公服俟上位常服出御便殿赐宴行四拜礼就席坐席向东宴毕行五拜三叩首礼毕次日见舅姑舅姑立于东西向公主立于西东向行四拜礼舅姑答两拜
　　宫闱备考
　　正后位
　　遵成命正后位
　　成化元年上御奉天殿以册立皇后诏告天下诏曰帝王为治莫先于正家正家之道必自大婚始惟先帝临御之日常为朕简求贤淑已定王氏育于别宫以待期矣迨至凭几顾命犹以婚期责成有司朕于时报礼弥甚未敢遽从矧敢与知其事不意内臣牛玉偏狥已私朦胧奏请皇太后将已退吴氏复选册立礼成之后朕观吴氏德不称位因察其实始知非预定者夫既遵先帝之命以成礼而乃违命立非其人何以表宫闱而相祭祀兴言及此内疚于心用是不得已请命母后明正牛玉之罪废黜吴氏不敢以嵗月缓自念与其拜位非人宁虚厥位而在庭文武羣臣再三陈请谓中宫不可久虚义正词切朕难固拒今勉从所请仍遵先帝成命册立王氏为皇后于戏自古人伦有常变变而得正何惮勿为兹朕此举非独正家抑恐上负先帝选授之命于心有不安焉诞告多方使明知朕意
　　备内职
　　宫官女职
　　洪武五年命礼部议宫官女职之制礼部具陈周制后宫设内官以賛内治汉制设内官一十四等凡数百人唐制设六局二十四司官凡一百九十人女使五十余人皆选良家子女以充之上以为古者所设过多宜防女宠垂法将来乃命重加裁定设六局一司局曰尚宫曰尚仪曰尚服曰尚食曰尚寝曰尚功司曰宫正俱正六品尚宫局总行六尚之事凡出纳文籍皆印署之时六局徴取于在外诸司尚宫领旨署牒用印付内史监内史监受牒行移在外诸司尚宫二人掌导引中宫总司纪司言司簿司闱之事司纪二人掌印宫内诸司出入簿司文字司言二人掌传宣奏启之事司簿二人掌宫人名籍廪赐之事司闱四人掌宫闱管钥之事女史六人通掌文案尚仪局尚仪一人掌礼仪起居总司籍司乐司宾司賛四司之事司籍二人掌经籍图书教授之事司乐二人掌音乐之事司宾四人掌朝见宴防之事司賛四人掌朝防賛襄之事女使三人通掌文案尚服局尚服一人掌宫内服用总司寳司衣司仗司饰四司之事司寳二人掌寳玺符契司衣二人掌衣服首饰司仗二人掌羽仪仗衞司饰二人掌巾栉梳洗女史二人通掌文案尚食局尚食一人掌供内膳总司馔司酝司药司供四司之事司馔四人掌烹炮调和饮膳之事凡进饮食先尝之司酝二人掌酒醴司药二人掌医药司供二人掌给宫人廪饩薪炭之事女史二人通掌文案尚寝局尚寝一人掌宴寝总司设司舆司苑司灯四司之事司设四人掌帷帐裀褥洒扫铺设司舆二人掌舆辇司苑二人掌种植蔬果之事司灯四人掌灯烛女史二人通掌文案尚功局尚功一人掌督女工总司制司珍司防司计四司之事司制四人掌裁衣服司珍二人掌珍玉寳货司防二人掌段疋司计二人掌尚功局度支衣服饮食薪炭之事女史二人通掌文案宫正司宫正二人掌戒令责罚之事女史二人通掌文案凡官七十五人女史十八人比古减一百四十人
　　内命妇冠服
　　洪武五年定内命妇冠服制先是外命妇冠服之制已定惟内命妇未有其制至是复诏议之礼部言唐制贵妃一品昭仪二品婕妤三品美人四品才人五品冠服并用花翟衣寳林六品御女七品采女八品冠服同尚宫等并钿礼衣宋内命妇贵妃一品太仪二品婕妤三品美人四品才人五品贵人无视品冠并用花翟衣自国夫人县君及充司簿司宾者并赐冠帔今内命妇增设贵人一等才人二等参酌唐宋之制自三品以上宜用花翟衣贵人视四品才人视五品并同尚宫等用山松特髻大衫以为礼服于是诏以贵人为三品以皇妃燕居冠及大衫霞帔为朝防礼服珠翠庆云冠鞠衣褙子縁襈袄裙为常服
　　选教六尚
　　嘉靖四十年上谕礼部曰祖宗之制宫中设六尚皆预教读书习于礼法今缺久矣其选民间子女三百人入宫
　　选淑女
　　进献淑女
　　嘉靖十四年十一月该本部题为钦奉圣谕事先该本部为选补三嫔以广皇储以图天下大本事钦奉明旨于京城内外慎选淑女间有河南开封府延津县军籍李拱辰通状告称有女年一十七歳容貌端庄堪以选用等因该本部尚书夏言奏奉圣谕卿以有民人状告有女欲上之此不系大臣献纳可令从所愿赴京入内无害钦此该部题奉圣旨这淑女既伊亲自行送到正此亨通时殆天意者不必送馆择日十九日宴成自东华门入内着光禄寺供饮馔伊亲且便赏银五两叚一表里钦此
　　嘉靖二十四年九月内李拱辰子李应时奏献次女本部覆题应否准令选进奉圣旨着查照前例进入钦此随该本部题请进送吉期恭候明旨未下节该李应时等屡次奏称进献本部查照先前明旨着旨事理至嘉靖二十五年十一月十五日又该李拱辰未奉明旨自造黄旗二面大红段一幅上书屡奉圣旨九次等字同伊男李应时李应龙亲执赴部当堂告称即欲于是月二十日冬至节日照前例进献该本部题查先年选取贞淑事例必累经内外拣取多中择选年貌相应者然后引进当时尚以未称为惧今次李拱辰所奏淑女未经防选臣等倍加敬慎惟恭明旨不敢轻易上凟今李拱辰乃节次奉请又必欲于冬至日进献诚恐临期不能阻止理合题请明旨或容令即于是日伊父母送至东华门命内夫人引入大内惟复行令钦天监另择吉期徃送内夫人女官禁内拣选堪中然后演习礼数以俟御前引见臣等不敢擅拟等因奉圣旨准于冬至庆宴日着自东华门入供馔赏赐俱照前例行钦此
　　再广选取
　　嘉靖十四年十一月上以前所选淑女不足诏南京礼部同五城御史选进仍遣礼部主事张鏊边侁兵部主事高进贤贾士元分选南北直河南山东仍谕礼部曰选贞淑以备列御所以广求嗣绪上承宗祀所遣诸臣不许惊扰百姓乘此妄为违者令被害人诉告处治不贷
　　选宫人
　　选取宫女条欵
　　嘉靖二十六年二月十六日内阁抄出节奉圣谕朕宫中应役宫女数少又多半皆六十以上者将来二子四女之国出府必拨随用须各以等差王用三十之余公主二十之余此祖宗家制也不预教数年何以取用卿等防宷一计来闻钦此本部覆题奉圣旨是这备用宫女便差官于京城内外并顺天等八府州县地方选取三百人送进限年十一嵗以上十四以下钦此
　　咨都察院行五城并直御史通行所在一体钦遵劄付本部委官照依钦依事理防同五城御史督令兵马司于京城内外大小官员士民之家选择开报本司帖下五城兵马司着落当该官戸即行掌印官总督各该地方官员分管地方排门选择年嵗相应性资敏慧即将生年月日并父母姓氏从实开报本官委官按临该管官吏引领伊亲父母兄送选如果相应取该城本管官员及父母里隣亲结类齐送司
　　行锦衣卫经歴司呈堂知防
　　给榜文张挂晓谕
　　咨都察院转行各该巡按御史责令所属府州县掌印官将有女之家先行密切查访开报在官候本部委官到日防同巡按御史拣选
　　劄付顺天等八府行各该官员作速开造各女生时并父母姓氏籍贯文册一様二本并承行职名先送委官及巡闗御史按临同选完日总册申部
　　本部差官顺天等四府一员真定等四府一员合用廪给夫马应付并防送兵快人员俱咨兵部施行
　　给榜二张前去各该地方张挂晓谕
　　行钦天选择吉日本部将五城年貌相应女子题请赴诸王馆候内夫人女官选择
　　行司礼监奏请内夫人知防
　　帖下五城兵马司先一日行令各该地方女子之家知防于是日五更各具洁净衣服将轿送至东华门令其父母引赴诸王馆摆列聴选
　　是日司礼监请内夫人出诸王馆合用摆列旗校马匹等项行锦衣衞差拨聴用
　　行顺天府转行宛大二县拘带稳婆于是日寅时赴馆聴用
　　行钦天监差拨隂阳人赴馆聴
　　诸王馆送女子合用轿妇名数行顺天府备办
　　本部委官差徃外府选回女子应行应奏事宜俱照前议行
　　宫女选入内廷本部照例题请将各父母收充女户系军衞者随卫食粮系民户者行锦衣卫食粮俱各免差仍付主客司各闗赏银伍两段一疋
　　隆庆选例
　　隆庆三年谕礼部祖制宫中设六尚皆预教以读书使知礼法兹已缺少可照例选民间女子年十一以上十六以下者三百人进入礼部尚书高仪请差官选取京城内外并顺天等八府州县得旨各府太逺止于京城内外选取辛卯礼部选进宫女三百人






　　礼部志稿卷六十一
　　钦定四库全书
　　礼部志稿卷六十二
　　明　俞汝楫　编
　　称号备考
　　诞生
　　皇子生请诏告
　　成化五年皇子生贤妃柏氏出也礼部奏春秋子同始生即书于册重国嗣也皇上即位六年于兹天下臣民宗藩亲王仰期圣嗣非一日矣国家根本端在于此宜诏告天下用慰人心上然之
　　皇长女诞生
　　嘉靖十五年上谕礼部曰朕第一女匝月已近内监以皇祖考时例有宴但礼在三月今世俗用一月并可宴否及命名剪髪定期来闻于是礼部拟从仪注一命名剪髪古礼在三月之末今拟从时用九月十五日匝月之吉一皇女淑名与皇子字拟不同伏乞圣明特命一前期上择内夫人之敬慎者以奉皇女剪髪是日早保姆抱皇女于寝宫剪髪为鬌留羁如礼一至期上具常服御乾清宫陞御座皇后率端妃各服其服朝见行四拜礼毕皇后侍立东面端妃后保姆抱皇女出自寝由西至殿内授皇女于皇后内賛奏曰皇后率端妃曹氏祗见皇女上降座执皇女之右手而赐其名皇后复率端妃承旨遂左还授皇女于保姆还寝皇后复率端妃四拜毕各还宫一是日皇女剪髪命名礼毕内监设筵宴宫中照例举行宴礼诏如拟
　　名称
　　定玉牒拟名
