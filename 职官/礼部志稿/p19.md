<!-- { "loadSidebar": true } -->
　　圣德圣威洪福齐天地御阶前文武两班齐摆列在丹墀内舞蹈扬尘山呼万嵗统山河壮帝畿礼仪讃稽庆龙虎风云防【右朝天子】
　　还宫奏定安之曲　九五飞圣龙千邦万国敬依从鸣鞭三下同公卿环佩响玎□掌扇防御容中和乐音吕浓翡翠锦绣拥还华葢赴龙宫
　　歴朝事例
　　洪武元年令正旦冬至及寿日各衙门不许于寺观行香其万嵗牌不许复设二十二年令凡遇大朝贺除已习仪及具服官员许入班其余便服人员止于午门外行礼执事官于华葢殿行礼排甲带刀侍卫之人免拜五府六部等官于殿内侍立【今皆入班】奏事止于华葢殿
　　永乐六年令帝王生日先于宗庙具礼致祭然后序家人礼百官庆贺礼毕筵宴
　　嘉靖七年奏准凡遇万寿圣节正旦冬至大朝贺先令承天门端门及左右阙门守门内外官员严禁杂人行走鼓初严执事官并侍卫官军先入次皇亲公侯驸马伯次在京文武品官次来朝品官次内外杂职次生儒次外国四夷人至奉天殿下文武百官依品级序立毋得搀越乱班礼毕外国四夷先出次生儒次杂职次文武品官次侍卫官军及仪从人等俱尽象马方行其金水桥东西角门各添设序班凡有搀越者御史序班纠举拏奏若有市井奸人假借儒吏衣巾冒入殿庭锦衣卫官校缉拏又令凡正旦冬至圣节百官俱于先期之三日及二日习仪正旦冬至于朝天宫圣节于灵济宫九年更定郊祀冬至习仪于先期之七日及六日二十一年令圣节正旦冬至俱赴朝天宫习仪凡正旦节自十二月二十八日起至正月二十日止百官俱吉服通政司不奏事冬至前三日后三日圣节前三日后三日俱吉服通政司亦不奏事凡朝贺班首致词官例用勲臣有缺则礼部题请钦定凡进贺表目亲王各一通各处挂印总兵官各一通朝鲜国王一通南京礼部等衙门一通浙江等布政司按察司直府州等衙门各一通南京中军等都督府一通中都留守司浙江等都司直卫所等衙门各一通凡大朝贺先期礼部移文各衙门取具执事等官职名并陈设仪卫等项数目榜揭习仪处所以便供事
　　隆庆二年题准丹墀纠仪序班添二员
　　万厯七年谕衍圣公以万寿入贺朝廷待以賔礼不在文武职官之列不必朝防九年题准衍圣公及顔曾孟三氏子孙只许三年一次入贺于朝觐年行
　　中宫正旦冬至命妇朝贺仪
　　洪武二十六年定凡正旦冬至前期一日女官陈设御座于宫中设香案于丹墀之南其日内官陈设仪仗于丹陛之东西及丹墀东西女官擎执者立于御座之左右陈女乐于丹陛东西北向设笺案于殿东门外设班首拜位于中道之东西设命妇拜位于丹墀北向设司赞位于丹墀东西设司賔位于北东西相向设内赞二人位于殿内东西命妇至宫门外司宾引命妇入就拜位女官具服侍班如常仪尚宫尚仪等官诣内奉迎尚仪奏请陞座皇后具服出导从如常仪乐作陞座乐止司赞唱班齐乐作赞四拜乐止内赞唱进笺引笺案女官前导举笺案女官二人举案繇殿东门入乐作至殿中乐止赞众命妇跪内赞唱宣笺目宣笺目女官宣讫兴唱宣笺展笺女官诣案前取笺宣笺女官宣讫兴举案者举案于殿东赞命妇皆兴司宾引班首繇东阶升乐作自东门入至殿中乐止内赞唱跪班首跪司赞唱跪众命妇皆跪班首称某夫人妾某氏等兹遇【正旦则云履端之节冬至则云履长之节】敬诣皇后殿下称贺【今班首致词称贺俱司言女官代】内赞司赞同唱兴班首及殿外命妇皆兴司賔引班首繇西门出降自西阶乐作至拜位乐止赞拜乐作四拜乐止司言前跪将防繇东门靠东出至于丹陛东西向立称有防司赞唱跪众命妇皆跪司言宣防【正旦则云履端之庆冬至则云履长之庆】与夫人等同之赞兴众命妇皆兴司赞唱拜乐作四拜乐止尚仪跪奏礼毕皇后兴乐作还宫乐止引礼引命妇以次出
　　中宫千秋节命妇朝贺仪
　　洪武二十六年定中宫千秋节命妇朝贺礼仪与正旦冬至同但致词云兹遇千秋令节敬诣皇后殿下称贺不传防
　　朝贺女乐
　　乐器　戯竹二　箫十四　笙十四　笛十四　头管十四　十　琵琶八　二十八　方响六鼓五　拍板八　杖鼓十二
　　乐章　天香凤韶　宝殿光辉晴天暎悬玉钩珍珠帘栊瑶觞举时箫韶动庆大筵来仪凤昭阳玉帛齐朝贡赞孝慈贤助仁风歌謡正在升平中谨献上齐天颂
　　太皇太后圣旦正旦冬至命妇朝贺仪
　　皇太后圣旦正旦冬至命妇朝贺仪
　　仪注乐器俱与中宫同
　　乐章　天香凤韶　龙楼凤阁彤云晓开绣帘天香芬馥瑶阶春暖千花簇寿圣母齐颂祝御筵奏献长生曲坤道宁品类咸育和气四时调玉烛飨万万年太平福
　　凡命妇例应朝贺者礼部先期告示各照其夫品级具珠翠冠大袖红衫霞帔赍执礼部印信票帖清晨自北安东安西安等门从便入至东西华门外候引入宫朝贺
　　东宫亲王并妃正旦冬至宫中朝贺仪
　　洪武初定凡正旦冬至日上位中宫陞乾清宫御座侍从导引如常仪引礼引皇太子及妃亲王及妃诣上位前赞礼赞鞠躬四拜皇太子亲王皆鞠躬四拜平身皇太子妃亲王妃皆四拜赞礼引皇太子诣前赞跪皇太子跪引礼赞跪皇太子妃诸王及妃皆跪皇太子称长子某兹遇【履端之节履长之节】谨率诸弟某等钦诣父王陛下称贺赞礼赞俯伏兴平身皇太子妃诸王妃兴赞礼引皇太子复位赞鞠躬四拜皇太子诸王皆鞠躬四拜兴平身皇太子妃亲王妃皆四拜礼毕引礼引皇太子及妃诸王及妃诣中宫前赞礼赞鞠躬四拜皇太子亲王皆鞠躬四拜兴平身皇太子妃亲王妃皆四拜赞礼引皇太子诣前赞跪皇太子跪引礼赞跪皇太子妃诸王及妃皆跪皇太子称长子某兹遇【履端之节履长之节】谨率诸弟某等恭诣母后殿下称贺赞礼赞俯伏兴平身皇太子俯伏兴平身引礼赞俯伏兴平身诸王皆俯伏兴平身皇太子妃亲王妃兴赞礼引皇太子复位赞鞠躬四拜皇太子诸王皆鞠躬四拜兴平身皇太子妃亲王妃皆四拜礼毕引礼引皇太子亲王及妃皆出
　　洪武七年更定不致词止行八拜礼
　　东宫亲王并妃正旦冬至朝贺太后仪
　　同前
　　东宫正旦冬至百官朝贺仪
　　洪武二十六年定凡正旦冬至日典玺官设东宫座于文华殿中锦衣卫设仪仗于殿外东西教坊司设大乐于文华殿内东西北向府军卫列甲士旗帜于门外锦衣卫设将军十二人于殿中门外及文华门外东西相向立仪礼司官设笺案于殿东门外设文武官拜位于文华殿门外设传令宣笺等官位于殿内东西执事官先行四拜礼毕各就位引礼引各官诣文华门外北向立仪礼司官啓请陞座导引官奉迎东宫具冕服出乐作陞座乐止赞礼唱班齐鞠躬乐作四拜兴平身乐止唱进笺给事中前导笺案繇殿东门入置殿中内赞唱宣笺目宣讫俯伏兴平身唱宣笺外赞唱跪展笺官诣案前取笺宣笺官宣讫内外皆赞俯伏兴平身即举案于殿东外赞唱众官皆跪代致词官中道跪致词云具官臣某等兹遇【正旦则云三阳开泰万物咸亨冬至则云律应黄钟日当长至】敬惟皇太子殿下茂膺景福贺毕唱众官皆俯伏兴平身传令官跪啓传令繇东门左出至丹陛东西向立称有令赞众官皆跪宣令【正旦则云履端之节冬至则云履长之节】同臻嘉庆赞俯伏兴乐作四拜平身乐止仪礼司官跪啓礼毕
　　东宫千秋节百官朝贺仪
　　洪武二十六年定东宫千秋节百官朝贺礼仪与正旦冬至同但致词云兹遇皇太子殿下寿诞之辰臣某等敬祝千嵗寿不传令
　　宣德九年令皇太子千秋节冬至亲王及天下五品以上衙门遣官进笺者同在京文武百官诣文华殿行贺东宫旧在文华殿南靣受朝嘉靖间以文华殿为上位临御别殿改覆黄瓦隆庆二年册立皇太子诏于文华殿门东间设座受羣臣朝贺百官于文华门外列班
　　朝贺乐【朔望朝防同】
　　乐器　戯竹二　箫四　笙四　笛四　头管四四　琵琶二　二十弦二　方响二　鼓一拍板二　杖鼓六
　　乐章
　　陞殿还宫百官行礼奏千秋嵗　尧年舜日胜禹周庆云生缭绕凤楼风调雨顺五谷収万民畅歌讴
　　东宫妃正旦冬至命妇朝贺仪
　　洪武间定前期女官陈设东宫妃座于宫中南向至日清晨内官设仪仗于丹陛之东西及丹墀之东西赞礼女官设外命妇班位于丹墀重行北向设赞礼位于丹墀之东西设引礼二人位于外命妇班之北东西相向设内赞女官二人位于宫内之东西外命妇既至宫门引礼引命妇入就拜位侍卫者侍班如常仪尚仪入阁啓东宫妃服礼服以出侍从如常仪乐作陞座乐止赞礼赞班齐乐作赞四拜外命妇皆四拜乐止引礼引班首繇西阶升乐作自西门入进当座前北向立定乐止内赞赞跪班首跪赞礼赞跪外命妇皆跪班首致词云某国公夫人妾某氏等兹遇【履端之节履长之节】敬诣皇太子妃殿下称贺内赞唱兴外命妇皆兴引礼引班首繇西门出复至拜位赞礼赞四拜外命妇皆四拜平身乐止尚仪啓礼毕皇太子妃兴乐作还宫乐止引礼引外命妇以次出
　　圣节正旦冬至王府庆祝仪【见王国礼】
　　圣节正旦冬至天下司府州县庆祝仪
　　洪武间定凡遇正旦冬至圣诞之辰各处司府州县官公防各赍沐具公服行礼【后改用朝服】告天祝寿曰某衙门某官臣某等荷国厚恩叨飨禄位皆頼天生我君保民致治今兹【正旦冬至圣诞】圣寿益增臣等下情无任忻跃感戴之至
　　宣德四年令在外大小衙门遇正旦等节庆贺礼俱照洪武初蹈山呼行十四拜礼






　　礼部志稿卷九
　　钦定四库全书
　　礼部志稿卷十
　　明　俞汝楫　编
　　仪制司职掌
　　朝仪
　　国初所定朝仪略具诸司职掌累朝以渐而详其增定见行者有朔望仪常朝仪午朝诸仪而班次出入各有禁例具列于后
　　朔望朝仪
　　洪武三年定凡朔望日上皮弁服御奉天殿百官公服于丹墀东西对立俟引班引合班北靣立再拜班首诣前同百官鞠躬唱某官臣某起居赞礼唱圣躬万福班首平身复位同百官皆再拜引班引百官分班仍对立省府台部官诸衙门有事奏者繇西阶陞殿奏事毕降自西阶引班引百官以次出如无事奏则侍仪繇西阶陞殿跪奏如之俟侍仪降阶引班导百官出十四年定凡朔望日文武百官各具朝服俟鼓三严公侯一品二品官入东西角门俟其余三品以下先于丹墀内班横行序立钟三鸣公侯一品二品以次入班序立钟鸣毕仪礼司奏外办导驾官导上位陞御座鸣鞭讫鸣赞唱班齐通赞诣中道班首臣某等起居圣躬万福毕百官行五拜礼仪礼司奏礼毕而退十七年令百官凡遇朔望免行起居礼后更定朔望日上御奉天殿百官各具公服行礼常朝官序立于丹墀东西相向谢恩见辞官序立于奉天门外北向候上陞座鸣鞭鸿胪寺赞排班乐作常朝官行一拜三叩头礼毕乐止复班鸿胪寺奏谢恩见辞于奉天门外行五拜三叩头礼毕鸣鞭驾兴常朝御殿仪【国初常朝或御殿今不行】
