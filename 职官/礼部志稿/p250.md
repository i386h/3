<!-- { "loadSidebar": true } -->
　　永乐元年戊寅遣安王楹祭告懿文太子迁其主于陵园葢建文初尊諡懿文为孝康皇帝庙号兴宗升祭于太庙至是礼官言考之古典于礼未安遂命迁主置陵园仍旧諡号曰懿文皇太子岁时致祭如常仪
　　陵寝节序祀仪
　　洪武八年乙夘诏翰林院臣考议陵寝朔望节序祭祀礼翰林学士乐韶凤等奏谨按汉诸庙寝园各有寝有便殿日祭于寝月祭于庙时祭于便殿后汉都于洛阳以关西诸陵久逺但四时用特牲祀每帝西幸即亲诣洛阳陵每正月郊祀庙毕以次上陵唐园陵之制皇祖以上至太庙陵皆朔望上食元日冬至寒食伏腊社各一祭皇考陵朔望及节祭日进食又荐新于诸陵高宗永徽二年有司言献陵三年之后每朔上食其冬夏二至伏腊清明社节亦上食显庆五年太常博士彭景直上疏曰近代始以朔望诸节日祭于陵惟汉时议京师自高祖下至宣帝等陵旁立庙园各有寝有便殿故日祭于寝月祭于便殿唐宗开元二十三年四月勅献昭干芝桥恭六陵朔望上食冬至寒食日各设一祭如节祭与朔望相值依节祭礼宋每岁春秋仲月遣太常寺正卿朝拜祖宗诸陵钦惟我朝祭祀皇陵旧仪每岁元旦清明七月望十月朔冬至日俱用太牢遣官致祭白塔二处则用少牢其伏腊社每月朔望日则用特羊祠祭署官行礼如节与朔望伏腊社同日则用节礼从之
　　遣亲王谒祭
　　宣徳元年行在礼部进郑王诣南京谒陵合行事宜先是上以即位之初未及躬诣孝陵议遣郑王谒祭仍命丰城侯李贤行在兵部尚书李庆从行诏行在礼部议礼仪及随从官员赏赐至是奏王啓行预告奉先殿太宗皇帝几筵仁宗皇帝几筵及皇城门城隍等神其缘途应祀神只预期遣王府官告祭到南京王祭告皇城门及城隍等神入谒告奉先殿告孝陵及懿文陵贞静顺妃悼僖丽妃享堂凡遇正旦万夀圣节皇太后圣节中宫千秋王于本府拜进表笺由西安门出入南京各衙门官止于朔望日见王王府遇有合行事务照常例发落五军六部都察院等衙门合行事务俱照常例发落应合奏者具奏施行王日用饮膳南京光禄寺给送王往复经过文武官或耆老等进礼物者长史司啓王收受并进随侍官员军校人等赏例丰城侯李贤钞十五锭兵部尚书李庆十锭指挥人钞六锭千户长史仪衞鎭抚人伍锭百户所鎭抚纪善等官人钞四锭旗军校尉人三锭吏曲医士厨役人钞二锭军伴皂人等人钞一锭
　　祭陵不华服
　　正统元年闰六月上谕行在礼部臣曰山陵祭祀哀戚存焉服饰华丽岂礼所宜朕自今后每祭孝陵长陵献陵景陵行礼之日与百官俱服浅色衣服如洪武永乐例尚书胡濙等顿首奉命
　　谒陵赏赐进献
　　正统十三年礼部尚书胡濙等奏圣驾谒陵临幸之所臣民有以物来献者例给价值或赐衣服宜行所司量支纻丝衣绢衣并钞以备给赏从之又奏车驾诣天夀山躬修祀事文武羣臣人等进香正统十年二百八十九炷十一年五百二十七炷十二年一千一百七十一炷十三年至二千二百七十五炷今岁又增至三千五百七十五炷除公侯伯驸马文职官五品以上武官四品以上并近侍风宪官每香三炷宜如例赏钞一千贯其诸司属官及将军旗校办事官吏军民人等旧无进香例俱难给赏乞勅今后扈驾公侯伯驸马文官五品以上武官三品以上并近侍风宪官每一衙门止许进香一炷余皆禁止庶无防渎上曰诸司属官及军民人等以香来进亦足以见尊敬祖宗之诚何以沮之第赏例宜损于前其人赐钞三锭着为令
　　天夀山祔北岳
　　景泰七年太常寺奏今五岳四渎皆在祀典钟山以孝陵所在祔神主于中岳每岁孟春祭南郊既合祀之仲秋祭山川又专祀之惟天夀山祖宗三陵所在今又益于夀陵犹未列诸祀请于每岁春祈秋报附祭天夀山神主于北岳之坛虽牲牢不加而事体得宜诏从之
　　陵寝灾变祭告
　　治十五年遣驸马都尉马成诣凤阳祭告皇陵及山川之神先是守备凤阳内官监太监倪文奏自本年七月初三日暴风猛雨交作于是皇陵皇城万岁山独山龙兴寺第一山圆丘方丘南山及一应坛壝树木拔折者无虑万余株官民屋舍吹倒者一千五百余间槐栁等木不可胜计于是礼部尚书张升引咎请罪因请行两京文武官员及凤阳守土大小官员各加修省毋或怠忽仍请照例遣大臣一员祭告皇陵及山川之神以慰圣祖在天之灵上纳之故有是命
　　夀安太后卜葬
　　嘉靖元年时议择夀安皇太后葬地日久不决文武大臣争言橡子岭地形高敞可以卜葬而上意必欲祔近茂陵已降旨集议者数矣礼部尚书毛澄等雅知上孝思深至不敢力争因持两端以奏上遂命择日兴工大学士杨廷和等言昔宋宁宗欲祔孝宗于裕思诸陵之旁朱熹累疏谓祖宗之侧不当数兴工作惊动神灵先年孝穆皇太后祔葬与宪庙宫同时掩土其后孝贞皇太后亦不过开圹即葬今欲祔夀安皇太后于茂陵左右旋开金井大兴土工宪祖在天之灵能自安乎且其襟抱疏泄利害所关不细臣等知而不言是为负国请如原议卜宅橡子岭便上犹豫未允命礼部钦天监再行看择茂陵近地会官定议可否具奏
　　肃孝陵陪祀议
　　正徳二年南京监察御史郭郛奏孝陵行香诸司大小官通行陪祀而怠惰不至者甚多宜仿天夀山诸陵礼制每遇时序分官分礼仍置籍以备监礼官察举礼部议覆天夀山诸陵去京城百里外陪祭官往返必三阅日若孝陵则在南京朝阳门外往返甚易与北不同且行香礼仪行之百年已为定制但日久玩易不免废弛宜令南京文武百官遵守如故其有假托偷惰者听监礼御史具名以闻庶乎人心之惧而典礼不谬从之
　　陵祭日不祀内殿
　　嘉靖十四年先是上召礼部尚书夏言至文华殿谕曰清明节既遣官上陵行礼内殿复有祭祀似涉烦扰卿宜从容讲明越数日复召对于文华殿言退而上议请罢冬至中元上陵而以秋祭改于霜降之日与清明礼同其内殿不复设祭上曰内殿祭仪已别谕卿同辅臣议奏上陵遣祭春以清明秋以霜降冬至已于奉先殿有祭并中元仍遣官诣陵祭祀各衙门官不必去着为令













　　礼部志稿卷八十三
<史部,职官类,官制之属,礼部志稿>
　　钦定四库全书
　　礼部志稿卷八十四
　　明　俞汝楫　编
　　神祀备考
　　神祗祀
　　初立旗纛庙制
　　洪武元年十二月庚寅立旗纛庙先是礼官奏军行旗纛所当祭者考之于古旗谓牙旗黄帝出军诀曰牙旗者将军之精一军之形凡始竖牙必祭以刚日祭牙之日吉气来应大胜之徴纛谓旗头也太白隂经曰大将中营建纛天子六军故用六纛牦牛尾为之在左騑马首秦置旗头骑以先驱汉武帝置灵旗为兵祷则太史奉以指所伐孙权作黄龙大牙牌后齐天子亲征建牙牌唐宋及元皆有旗纛之祭今宜立庙春秋遣官致祭春用惊蛰日秋用霜降日于是上命京师立庙于都督府治之后仍令天下衞所于公署后立庙京都之祭牲用太牢币用黒色器用笾豆各八笾实以形盐鱼鱐枣栗榛菱芡鹿脯豆实以韭葅醓醢菁葅鹿醢芹葅兔醢笋葅鱼醢簠簋各二实以黍稷稻粱登铏各一实以太羮和羮牺尊象尊山罍各一实以醴齐泛齐事酒乐用时乐先期献官及各执事官散斋二日致斋一日献官以都督充前祭一日献官公服省牲视鼎镬涤溉有司陈设如仪至日清晨有司立伏百官具公服侍班皇帝服皮弁御奉天殿奉香授献官由中道出至午门置龙亭内仪仗鼓吹导引至祭所献官及陪祭执事官各就位迎神再拜行奠帛礼献官诣盥洗所搢笏盥帨出笏诣旗纛位前乐作跪搢笏上香奠帛出笏俯伏再拜乐止复位行初献礼献官至洗爵位搢笏涤爵出笏诣酒尊所酌醴齐诣神位前乐作跪搢笏上香祭酒奠爵出笏俯伏再拜乐止读祝读祝官取祝跪读讫乐作献官俯伏再拜乐止亚献酌泛齐终献酌事酒仪并同初献但不用祝饮福受胙献官诣神位前再拜跪搢笏祭酒饮福酒受胙出笏俯伏兴再拜复位陪祭官皆再拜彻豆望燎献官诣望燎位执事者捧祝帛置燎所燎半礼毕天下衞所祭用少牢仪物视京都杀焉
　　封城隍神
　　洪武元年十二月封京都及天下城隍神上谓中书及礼官曰明有礼乐幽有鬼神若城隍神者歴代所祀宜新封爵遂封京都城隍为承天鉴国司民升福明灵王其在北京开封府者封为承天鉴国司民显圣王临濠府为承天鉴国司民贞佑王太平府为承天鉴国司民英烈王和州为承天鉴国司民灵护王滁州为承天鉴国司民灵佑王五府皆正一品余在各府州县者府为鉴察司民城隍威灵公秩正二品州为鉴察司民城隍灵佑侯秩三品县为鉴察司民城隍显佑伯秩四品其章服京都城隍衮冕十有二章开封府等五府封王及各府封公者九旒九章各州县封侯伯者七旒七章命翰林词臣撰制文以颁之　京都城隍制曰帝王受天明命行政教于天下必有生圣之瑞受命之符此天示不言之妙而人见闻所不及者也神司淑慝为天降祥亦必受天之命所以明有礼乐幽有鬼神天理人心其致一也朕君四方虽明智弗类代天理物之道实罄于衷思应天命此神所鉴而简在帝心者君道之大惟典神天有其举之承事惟谨应天府城隍升福侯宋代所封位号也聪明正直圣不可知固有超于高城深池之表也世之崇于神者则然神受于天者葢不可知也兹以临御之初与天下更始凡城隍之神皆新其命睠此兴王之郡神相居多宜加封曰承天鉴国司民升福明灵王明者神之体容光必照灵者神之用随感而通此固神之徳而亦天之命也司于我民鉴于我国享兹明祀悠久无疆主者施行　开封城隍致词改其后曰睠此名城天下之中定帝王之宅金汤既甲于列郡神号宜盛于他邦可封曰承天鉴国司民显圣王显则着其灵明无不照圣则造其极大而化之此固神之徳而亦天之命也　临濠城隍曰睠此乡邦之地实同丰沛之都朕肇自戎行至成大业皆神黙相岂敢忘初可封曰承天鉴国司民贞佑王贞则无贰亶明睿而无私佑则垂祥仰感通之如在　太平城隍曰睠此名城雄奠江表朕初飞渡首驻其间再四祷祈神告不贰宜封曰承天鉴国司民英烈王英则发越精华烈则威灵烜赫和州城隍曰睠此名城雄奠江右王师戾止屡获成功非神相之何以臻此宜封曰承天鉴国司民灵护王灵则威加于显著护则福及于保绥　滁州城隍曰睠此名城雄奠东淮王师首驻战胜俱安成此峻功实神相之宜封曰承天鉴国司民灵佑王灵则威之显著佑则福之保绥　各府城隍曰睠此城明只所司宜封曰鉴察司民城隍威灵公威则照临有赫威则感通无方各州城隍曰睠此州城灵只攸主宜封曰鉴察司民
　　城隍灵佑侯灵则随感而通佑则锡善以福　各县城隍曰睠此县邑灵只所司威灵丕着福泽普施宜封曰鉴察司民城隍显佑伯显则威灵丕着佑则福泽普施其始末之词则皆与京都城隍同但鉴于我国于各
　　郡则改曰鉴于我郡政于各州县则改曰州政邑政而享兹明祀于郡州县则皆改曰享兹祀典云
　　有司祀典
　　洪武元年十二月辛丑命天下凡祀典神只有司依时致祭其不在祀典而常有功徳于民事迹昭著者虽不致祭其祠宇禁人撤毁
　　城隍神庙式
