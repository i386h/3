<!-- { "loadSidebar": true } -->
　　洪武五年三月辛亥命重定官民相见礼先是元俗官僚相见跪一足为礼拜则叩首既拜复跪一足属官下人见上司官长即引手于后退却若避之然上甚厌之至是复定为仪凡内外诸官每旦会公堂肃揖就坐幕官先揖长官退就幕署其属官见上官必序立堂陛之上躬揖上官随坐随立拱手答礼幕官答拜如初见及以事出而还见上官再拜见幕官亦然上官拱手幕官答拜品秩等者互揖凡内外掾吏令史书吏宣使奏差人等晨谒长官阶下一揖长官不答幕官拱手如节序及公参或差遣辞见俱两拜长官不答幕官答凡典吏见幕官亦序立阶下肃揖幕官不答如时节公参差遣辞见两拜幕官拱手凡子孙于祖父母每旦肃揖若远出旬日及节序庆贺皆四拜余尊长亦然若尊长之疎远出旬日及节序庆贺两拜
　　都御史与御史体式
　　治十七年十月巡抚辽东都御史张鼐言臣窃惟都御史之于御史名器不无上下之别今巡按御史余濂批语皆以上临下之词且臣若果恣意变法濂自当指实劾奏岂可不顾名分有失大体乞将臣放归田里仍命大臣及科道官辨别是非复斟酌巡抚巡按公会礼仪及移文体式通行遵守上下其章于刑部仍命与礼兵二部议濂亦上疏自辨以为臣所谓不许擅变成法者乃为都司卫所而言鼐因臣劾奏乃捃摭他词欲致诬害且巡抚巡按事有关涉行令所司转达亦事体因袭之旧于是礼兵刑三部议今后巡抚巡按公会文移宜各遵礼制都察院正坐御史傍坐都御史劄付御史御史则具呈都御史或有各属相关事情应转行者则抄案转行其有事干军马粮饷彼此相关仍行知会
　　申明一城衙门共开读
　　景泰六年十一月参赞延绥军务大理寺少卿曹琏言旧制凡朝廷颁降诏勅各衙门通行迎接于大衙门开读以次衙门誊黄遵奉今往往不遵此例各别差人赍捧一城之内至开读至五七次者且如绥徳一城有镇守衙门官有卫有州而州所部衙门复无虑五六既赍至镇守等官处矣复颁之于卫卫又颁之于州州又徧颁于所部非惟烦防不敬抑且赍来人使往来重叠供给馈送不胜其扰乞勅所司申明旧制重行禁约从之
　　榜令
　　申明亭书罪犯
　　洪武十五年上谕礼部臣曰天下郡邑申明亭本以书记犯罪者姓名照示乡里以劝善惩恶使有所儆戒今有司槩以百姓杂犯小罪书之使良善一时过误者为终身之累虽欲改过自新其路无由尔礼部详议来言于是礼部上自今犯十恶奸盗诈伪干名犯义有伤风俗及犯賍至徒者书于亭以示惩戒其余虽杂公私过误非干风化者一切除之以开良民自新之路其自私毁亭舍除所悬法令及涂没姓名者监察御史按察司官以时按视罪如律制可
　　旌善申明二亭纪录
　　洪武十七年壬寅命礼部录有司官善政着闻者揭于其乡之旌善亭刑部录内外诸司官之犯法罪状明著者揭于申明亭以示劝戒
　　振饬申明旌善亭
　　正统三年户部广西司主事张清言洪武间设立申明旌善二亭所以劝惩善恶也近年有司视为文具废弛不举将何以示劝惩广西乐平府知府唐复亦以为言行在礼部会议宜行天下府州县修葺二亭复置板榜于内如有为善为恶之人备写事迹掲于亭以励风俗上命有司行之


　　礼部志稿卷六十六
<史部,职官类,官制之属,礼部志稿>
　　钦定四库全书
　　礼部志稿卷六十七
　　眀　俞汝楫　编
　　圣学备考
　　圣览
　　进览大学衍义
　　治十五年江科给事中陶谐言经史繁多难于遍览惟宋儒真徳秀大学衍义一书简而明约而尽乃治道之指南请以是书一置经筵以备进读一置宫禁以备退览庶益盛徳大业于无穷有防令礼部看议以闻礼部言衍义一书已命儒臣于经筵进讲今谐复以为言诚以治天下之大本大端莫要于此伏乞圣明俯纳其言益勤圣学不独外而经筵虽内而宫禁亦置一编用备观览则圣徳愈宏治道益隆矣纳之
　　推行圣学
　　治十一年礼部覆奏部院大臣所言内一事曰推行圣学者请因今日所讲之书验古人已行之事独运于心以谨用人之道上曰推行圣学朕自体行其余俱从所议
　　经筵仪
　　初定经筵仪
　　正统元年礼部尚书胡濙等进经筵仪注先是少傅兵部尚书兼翰林大学士杨士竒少傅工部尚书兼谨身殿大学士杨荣礼部尚书兼翰林院学士杨溥言伏惟皇上肇登寳位上以继承列圣下以统御万邦其根本在致力于圣学自古圣贤之君未有不由讲学而能致治者也书曰王人求多闻时惟建事学于古训乃有获又曰仆臣正厥后克正仆臣谀厥后自圣后徳惟臣不徳惟臣繇是言之凡经筵讲读之官左右侍从之人必皆选正人用之君徳庶有成也于是上命太师英国公张辅等推举讲读官以闻上赐勅谕以辅知经筵事士竒荣溥同知经筵事少詹事兼侍读学士王直少詹事兼侍讲学士王英侍读学士李时勉钱习礼侍讲学士陈循侍读苗衷侍讲髙谷修撰马愉曹鼐兼经筵官翰林院春坊等衙门儒臣分直侍讲又以太子太保成国公朱勇少保兼工部尚书吴中吏部尚书郭璡礼部尚书胡濙兵部尚书王骥刑部尚书魏源都察院右都御史顾佐侍班至是礼部进仪注一每月初二十二二十二会讲每日止用讲读官四员学士轮流侍班不用侍衞侍仪执事等官侍班讲读等官入见行叩头礼东西分立先读书次读经或读史每伴读十数遍后讲官直説大义惟在明白易晓讲读后侍书官侍上习书毕各官叩头退
　　经筵会讲礼仪
　　嘉靖改元七月该本部题为经筵事钦奉勅谕礼部朕惟讲学修徳乃帝王首务兹欲于八月初二日御经筵尔礼部其具仪并合行事宜来闻故谕钦此钦遵防同华盖殿大学士杨廷和议得筵官经筵会讲礼仪开坐上请节奉圣防是钦此
　　初御经筵礼仪
　　先期讲读官撰四书经书讲义各一篇务要明白简当切于正道各豫置于所讲书
　　会讲礼仪
　　每月初二十二二十二会讲先期司礼监官陈设御案如前至期候上御文华殿侍衞侍仪执事进讲礼同但各官止行叩头礼是日各官俱青素衣服供事
　　侍班官
　　内阁　六部　都通大　詹事府　翰林院　国子监光禄寺　五府　锦衣衞　鸿胪寺　六科【旧例礼科转行】
　　【各科】　太常寺【遇讲读之初例该祭】
　　讲书官【两班轮流】
　　詹事　祭酒　学士　谕徳　侍读　编修
　　展书官【两班轮流】
　　翰林院修撰编检等官八员
　　冩讲章并起止官【两班轮流】
　　中书等官八员
　　执事官
　　鸿胪寺堂上官一员　锦衣衞堂上官一员　侍仪御史二员　给事官二员　鸣赞序班八员　侍衞将军二十员
　　嘉靖九年三月该兵部咨称驸马都尉邬景和系是管领大汉将军侍衞带刀人员例该经筵侍班该本部覆题奉圣防是钦此
　　罢杂流官侍班
　　成化四年二月六科给事中十三道监察御史皆言掌太常寺礼部尚书李希安发身道士不宜令预经筵上曰经筵之设所以讲明道学关系甚重故侍从皆用文学之臣希安既非儒流可罢侍班但令供礼官之职
　　经筵进讲
　　洪武朝进讲
　　髙皇帝干戈未戢文徳先陈军旅之际延召名儒如戊戌之春即召儒士许元叶瓒玉胡翰汪仲山李公常金信徐孽童冀呉履张启敬孙履防食宁越行中书省日令二人进讲经史敷陈王道即位之后大开讲筵靡间寒暑时发宏议覃为訏谟有老师闻人所不能窥一班者如洪武三年二月御东阁翰林学士宋濂待制王袆等进讲大学传之有土有人章上曰人者国之本徳者身之本人主有徳则人归之如就父母有土有财自然之理徳不足以懐众虽有财何用哉
　　十六年六月御谨身殿东阁大学士吴沈等讲周书国则罔有立政用憸人上曰国家不可有小人有小人必败君子故唐虞任禹稷必去四防鲁用仲尼必去少正夘不幸有小人如畜毒药不急去之必为身患小人巧于悦上忍于贼下人君若喜其顺适任其所为而不问以为怨将在彼譬如犬马伤人人不怨畜犬马者乎沈曰小人中怀奸邪而其所言甚似忠信不可不察上曰然小人善于逢迎彼知人君所乐不顾非义乃傅防曰是可为知人主不乐为者不顾天下国家亦傅会曰是不可为自古知人为难知言亦不易也
　　十八年五月御华盖殿大学士朱善进读心箴毕上曰人心道心有倚伏之机盖仁爱之心生则忮害之心息正直之心存则邪诐之心消羞恶之心形则贪鄙之心絶忠慤之心萌则巧伪之心伏故人常持此心不为情欲所蔽则至公无私自无物我之累九月命大学士朱善讲周易至家人上曰齐家治国其理无二使家长幼内外各尽其分事事循理则一家治矣达之一国天下举而措之朕观其要只在诚实而威严诚则笃亲爱之恩严则无闺门之失
　　二十年五月御华盖殿侍臣进讲因论人之善恶感召不得其常上曰为恶或免祸然无可为之恶为善或未防福然无不可为之善人惟修其在已祸福听天彼不然者时未至耳
　　二十六年秋七月选秀才张宗濬等俾随詹事府左右春坊官分班入直文华殿侍讲毕进説民间利害田里稼穑等事间陈古今孝弟忠信文学材艺诸故事日以为常二十八年十二月侍臣进讲尚书无逸上曰国家以勤兴以逸废勤与逸理乱所繋成王时天下宴然周公作是书上自天命下至生民闾里怨诅莫不具载朕毎反覆详味求古今之用心书于殿壁朝夕省阅以为鉴戒今日闻之愈益警惕
　　永乐朝进讲
　　文皇表章经学时抒藻思永乐二年八月大学士解缙等进大学正心章讲义上览之至再曰人心不可有所好乐一有好乐泥而不返则欲必胜理若心能静虚事来则应事去如明镜止水自然纯是天理朕毎朝退黙坐未尝不思管束此心又思为人君者但于宫室车马服食玩好无所増加则天下自然无事
　　宣徳后歴朝进讲
　　列圣相承崇师重道宣皇写竟简编丕降著述细旃之谈流为琬琰宣徳二年三月御文华殿儒臣讲孟子上曰伯夷太公皆归文王武王伐纣太公佐之伯夷扣马见何不同太公心在当时伯夷心在万世无非为天下计也二年冬十月御文华殿儒臣进讲易观大象毕上曰古者帝王巡狩礼后世何以不行亦世势不同也舜时五载一巡狩二月东岳五月南岳八月西岳十一月北岳一年遍天下五年又去后世人君一出千乘万骑百姓供亿不亦难乎成周十二年一巡已与虞时不同况后世乎予以为治贵实效诚如古帝王选任贤良抚养百姓崇徳报功毕恊至公不患制度不一民风不振若以后世侍衞之众征求之广欲行时巡之制难矣
　　二年十二月侍臣进讲贞观政要上曰唐太宗致治之美庶防成康实本乎此予谓安天下必先正其身未有身正而影曲上理而下乱者治国如栽树本不揺枝叶茂盛君道清静则百姓安乐皆要语也
