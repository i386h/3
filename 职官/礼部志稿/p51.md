<!-- { "loadSidebar": true } -->
　　成化二十三年更定　前期各执事官于奉天门前东庑习仪三日鸿胪寺设三冠所于奉天门前东庑左顺门之北设节案香案各一于庑内之北正中设冠席于东阶之上西向设醴席于西阶之上东向光禄寺设司尊所一于东阶之下稍南设盥洗所一于司尊所之南内侍设帷幄于香案之东冠席之后稍北俱西向帷中设坐椅几案各一别设案于东阶之南司尊所之北具翼善冠及弁九旒冕皆以盘盛红袱覆之置于案具袍服皮弁服衮服圭带舄等物皆以箱盛置于幄中案上教坊司设乐于南是日早皇上预告奉先殿毕具皮弁服御华盖殿鸿胪寺奏请陞殿传制遣官持节行礼文武百官各具朝服侍班如常仪至期内侍导王先于帷幄中坐持节将至礼部官啓王迎节乐作礼部官同鸿胪寺卿导王出阶下节至持节官捧节入置于北正中案上乐止王随节入持节官立于节案之东賔及宣勅戒宣祝等官序立于东南盥洗所之次礼部官鸿胪寺卿导王诣香案前立乐作行四拜礼毕乐止礼部官啓王就冠席乐作礼部官同鸿胪寺卿导王诣冠席坐乐止内侍二人侍立于王左右鸿胪寺鸣賛賛行初加冠礼乐作引礼序班引賔诣盥洗所搢笏盥手讫乐止鸣賛二员稍南北向立賔陞自东阶稍西向乐作内侍掲葢袱以盘捧翼善冠陞賔降一等受之乐止賔右手执冠后左手执冠前诣王席前稍东面立賛宣祝宣祝官祝曰【祝词与洪武年同】祝讫乐作賔跪进冠讫兴复位乐止礼部官啓易服王入帷幄易新袍服出礼部官啓复坐鸣賛賛行再加冠礼乐作内侍揭葢袱以盘捧皮弁陞賔降二等受之乐止賔以右手执弁后左手执弁前如前仪賛宣祝宣一祝官祝曰【词与前同】祝讫乐作内侍释翼善冠賔跪进皮弁讫兴复位乐止礼部官啓易服王入帷幄易皮弁服舄出礼部官启复坐鸣賛賛行三加冠礼乐作内侍掲盖袱以盘捧冕旒陞賔降三等受之乐止进如前仪賛宣祝宣祝官祝曰【词与前同】祝讫乐作内侍释皮弁賔跪进冕旒讫兴复位乐止礼部官啓易服王入帷幄易裘服出礼部官啓复坐鸣賛賛行釂礼礼部官啓王诣醴席乐作礼部官同鸿胪寺卿引王降自东阶由西阶陞醴席东向坐乐止光禄寺官举醴桌置于前乐作引礼序班引賔诣盥洗所搢笏盥手讫取爵诣司尊所酌醴由西阶陞诣席前立乐止賛宣祝宣祝官祝曰【词与前同】祝讫賔跪进爵鸣賛賛王搢圭受爵置于案教坊司啓乐奏喜千春之曲次啓进酒王举爵饮讫奠爵于案賔兴乐止光禄寺官进馔大乐作馔至案乐止馔讫賛出圭彻桌賔复位鸣賛賛受勅戒礼部官啓王诣受勅戒位礼部官鸿胪寺卿引王降自西阶繇东阶诣拜位立乐作引礼序班引宣勅戒官至庭中西向立乐止称有制鸣賛賛王跪宣勅戒【词与前同】乐作王俯伏兴四拜兴乐止鸿胪寺卿啓礼毕持节官捧节出王送出门外节行至阶下内侍引王还帷中释衮冕具翼善冠服囬宫持节及賔賛宣勅戒等官复命是日王具冕服谒祭奉先殿用乐行礼如常仪仍具冕服谒见皇太后毕谒见皇上皇后俱行五拜三叩头礼次谒皇妃东宫及妃各行四拜礼皆用乐次日早皇上常服陞金防百官常服称贺致词云皇子某王冠礼已成礼当称贺行五拜三叩头礼毕是日朝罢司礼监请王具常服诣奉天门前东庑坐百官常服行四拜礼
　　嘉靖二十八年裕王景王冠礼万五年潞王冠礼仪俱同但賔自致祝不用宣祝官百官称贺俱吉服
　　品官冠礼
　　洪武三年定　前期择日主者告于家庙无庙则告于祠堂北面再拜告云某之子某年渐长成将以某月某日加冠于其首谨以告乃筮賔主者北面再拜告云卜以某甲子吉冠某速某賔加冠庶防临之谨告前二日主者戒賔及賛冠者主者至賔大门外掌次者引之次傧者受主者之命入告賔曰某之子某将加冠愿吾子教之賔曰某不敏恐不能供事以辱吾子敢辞主者曰某犹愿吾子教之賔曰吾子重有命某敢不从主者再拜賔荅拜主者还賔拜送主者戒賛冠者亦如之【亦通使子弟戒之】前一日掌事者设次于大门外之右南向其日夙兴掌事者设洗于堂阼阶东南东西当东霤【六品以下当东霤】南北以当深罍水在洗东加勺羃篚在洗西南肆实巾一于篚加羃席于东房内西牖下无房者张帷为之陈服于席东领北上莞筵四加藻席四在南侧尊甒醴在服北加勺设坫四品以下设篚无坫在尊北馔陈于坫北设洗于东房迎北罍水在洗西篚在洗西北肆实以巾质明賔賛至于主者大门外掌次者引之次賔賛公服诸行事者各服其服无公服者服常服执尊罍篚者皆就位其冠各一箱各一人执之侍于西阶之东东面北上设主者之席于阼阶上西南賔席于西阶东面冠者席于主者东北西面主者公服立于阼阶下当东序西面诸亲公服非公服者常服立于罍洗东南西面北上【尊者在别室】傧者公服立于门内道东北面将冠者【双童髻空顶帻双玉导金寳餙采桍褶锦绅乌皮履六品以下导不以玉】立于房内南面主者賛冠者公服立于房内户东西面賔及賛冠出次立于门西賛冠者少退俱东面北上傧者进于主者之左北面受命出立门东西面曰敢请事賔曰某子有嘉礼命某执事傧者入告主者迎賔于大门外之东西面再拜賔答拜【凡主賔拜揖皆賛礼者相导】主者揖賛冠者賛冠者报揖主者又揖賔賔报揖主者入賔及賛冠者次入及内门行至阶主者立于阶东西面賔賛立于阶西东面主者请陞賔曰某备将事敢辞主者固请賔固辞主者终请賔三辞主者陞自阼阶立于席东西向賔陞自西阶立于席西东向賛冠者及庭盥于洗陞自西阶入于东房立于主者賛冠者之南俱西面主者賛冠者引将冠者立于房外之西南面賔之賛冠者取纚栉簮跪奠于冠者筵南端席北稍东西面立賔揖将冠者賔主俱即坐席将冠者进陞席西南坐賔之賛冠者进筵前东面跪脱双童髻置于箱栉毕设纚兴复位立賔主俱兴賔降坐罍洗盥手讫诣西阶主者立于席后西面賔立于西阶上东面执缁布冠者陞授賔賔降一等受之右执项左执前进将冠者筵前东向立祝曰令月吉日始加元服弃尔防志慎尔成徳夀考维祺介尔景福乃跪冠兴复西阶上席复东面立賔之賛冠者进筵前东面跪结缨兴复位冠者兴賔揖冠者冠者适房賔主俱坐冠者【着青衣素裳之服】出房户西南面立賔主俱兴賔揖冠者冠者进陞席西向坐賔之賛冠者跪脱缁布冠置于箱栉毕设纚兴复位执进贤冠者陞賔降二等受之右执项左执前进冠者筵前东向立祝曰吉月令辰乃申尔服恭尔威仪淑慎尔徳眉夀万年永受遐福乃跪冠兴复位賔之賛冠者跪设簮结缨兴复位冠者兴賔揖冠者冠者适房賔主俱坐冠者【着绛纱服】出自房户西南面立賔主俱兴賔揖冠者冠者进陞席西向坐賔之賛冠者跪脱进贤冠置于箱栉毕设纚兴复位执爵弁者陞賔降三等受之右执项左执前进冠者筵前东向立祝曰以岁之正以月之令咸加尔服兄弟具在以成厥徳黄耉无疆受天之庆乃跪冠兴复位賔之賛冠者跪设簮结缨兴复位冠者兴賔揖冠者适房賔主俱坐主者賛冠者彻纚栉簪箱及筵入于房又设筵于室户西南向冠者着爵弁之服出房户西南面立賔主俱兴主者賛冠者盥手洗觯于房酌醴出房南面立賔揖冠者冠者就筵西南面立賔进受醴进冠者筵前北面立祝曰甘醴维厚嘉荐芬芳拜受祭之以定尔祥承天之休夀考不忘冠者筵西拜受觯賔复西阶上东西荅拜执馔者奉馔荐于冠者筵前冠者左执觯右取脯祭于笾豆之间賛冠者取胏一以授冠者冠者奠觯于荐西以祭冠者坐取觯祭醴奠觯再拜执觯兴賔荅拜賔主俱坐冠者陞筵跪奠觯于荐东兴进北面跪取脯降自西阶入见母进奠脯于席前退再拜以出冠者母不在则使人受脯于西阶下初冠者入见母賔主俱兴賔降当西序东面立主者降当东序西面立冠者既见母出立于西阶东南面賔少进字之曰礼仪既备令月吉日昭告尔字孚字孔嘉髦士攸宜冝之于嘏永受保之曰伯某甫冠者曰某虽不敏夙夜祗承賔出主者送于内门外主者西向请賔曰吾子辱执事诣礼从者賔曰某得将事敢辞主者固请賔曰某既不得命敢不从賔就次主者入初賔出冠者东面见诸亲诸亲拜之冠者答拜冠者西面拜賔之賛冠者賔之賛冠者答拜讫见诸尊于别室賔主既释服改席讫賔兴众賔俱出次立于门西东面主者出门东西面主者揖賔賔报揖主者先入賔及众賔从之至阶賔立于西阶上賛冠者在北少退俱东面主者立于东阶上西面众賔降立于西阶下东面掌事者以币篚陞受主者主者授币篚于賔賔受之又以币篚授賛冠者賛冠者受之俱复位主者还阼阶上北面拜送賔賛降自西阶主者送賔于大门外之东西面再拜賔出主者入孤子则诸父诸兄戒賔冠之日主者紒而迎賔拜揖譲如冠主冠于阼阶之下礼賔拜送皆如上仪明日见庙冠者朝服质明賛礼者引入庙南门中庭道西北向賛再拜讫引出
　　士庶冠礼
　　洪武三年定　凡男子年十五至二十皆可冠将冠筮日筮賔于祠堂戒賔俱同品官仪是日夙兴张帷为房于防事之东賔主人执事者皆盛服设盥于阼阶下东南陈服于房中西牖下东向北上席二在南酒壶在服北次盏注置于桌幞头防巾各盛以盘蒙以巾帕执事者三人捧之立于堂下西阶之西南向东上主人立于阼阶下子弟亲戚立于盥东傧者立于门外以俟賔将冠者双紒袍勒帛素履待于房中賔至主人出迎揖而入坐定将冠者出于房报事者请行事賔之賛者取栉总篦幧头置于席南端賔揖将冠者将冠者即席西向坐賔之賛者为栉合紒施总加幧头賔主皆降主人立于阼阶下賔盥讫主人揖譲陞自西阶皆复位执事者以巾进賔降西阶一等受之诣冠者席前东向祝【云云】跪为着巾兴复位冠者兴賔揖冠者适房易服服深衣大带出房即冠席賔盥讫降二等受防进祝賛者彻巾賔跪冠兴复位冠者兴賔揖冠者入房易服服襴衫腰带出房即冠席賔盥讫降三等受幞头进祝【三祝皆同品官词】賛者彻防加幞头复位冠者兴賔揖冠者适房易公服出房执事者彻冠席入帷中更设醴席于西阶南向賛者酌醴出房立于冠者之南賔揖冠者即醴席西向立賔受醴诣席前北面【祝同品官词】冠者于席西拜受賔答拜执事者荐馔冠者即席坐饮食讫再拜賔答拜冠者离席立于西阶之东南向【賔字同品官词】冠者拜賔答拜冠者拜父母父母为之起拜诸父之尊者遂出见乡先生及父之执友先生执友皆答拜讫賔退主人请礼賔賔辞固请许诺乃入设酒馔延賔及傧賛者賔退主人酬賔賛侑以币乃拜谢礼毕主人以冠者见祠堂告曰某之子某冠毕敢见冠者北面焚香再拜出







　　礼部志稿卷十九
<史部,职官类,官制之属,礼部志稿>
　　钦定四库全书
　　礼部志稿卷二十
　　明　俞汝楫　编
　　仪制司职掌
　　婚礼
　　天子纳后先遣官祭告天地宗庙天子临轩命使行六礼东宫纳妃则先告庙其详在大明集礼正统中英宗纳后成化末年孝宗在东宫纳妃皆遵用旧仪而稍有所损益今备载其亲王公主婚礼亦附列焉
　　皇帝纳后仪
　　正统七年定【万厯六年新定仪注有损益者附注本文之下】
　　纳采问名
