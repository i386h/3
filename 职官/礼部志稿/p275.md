<!-- { "loadSidebar": true } -->
　　宣德元年卫喇特部属伊苏巴哈等五十四人来归行在礼部尚书吕震奏定赏例上曰逺人慕义举家来归抚之当厚布尼雅锡哩乃彼故主今其妻亦逺来名分不同恩亦当异其别与好地宅于是各赐金织袭衣防币银钞鞍马有差仍命有司给房屋器皿牛羊月支薪米
　　奏请宴劳夷使
　　宣德元年行在礼部奏请宴劳外夷朝贡使臣上曰四夷賔服世所贵也其使臣今不难万里而来者皆有慕于中国饩廪宴赐必丰庶昭朝廷优待之意
　　不问表贺过期
　　宣德元年行在礼部奏广西思明府及思陵等州遣头目奉表贺万寿圣节皆过期始至请罪之上曰蛮夷道逺既至矣不必问
　　不责朝贡
　　宣德元年七月白葛达国使臣和者里一思来朝贡遭风坏舟贡物尽溺和者里一思至京请罪且请赐冠带归见国王庶知其实造阙下可免罪责上命礼部赐之冠带俾附隣国贡舟还复进和者里一思等谕之曰仓卒风水岂人力所能制归语尔王朕嘉王之诚不在于物自今惟监尔诚足矣
　　厚遇满剌加
　　宣德六年二月满剌加国头目巫实赤纳等至京言国王欲躬来朝贡但为暹罗国王所阻暹罗欲侵害本国本国欲奏无能书者今王令臣三人潜附蘓门答剌贡舟来京乞朝廷遣人谕暹罗王无肆欺凌不胜感恩之至上命行在礼部赐赉实赤纳等遣附太监郑和舟还国令和赍勑谕暹罗国王曰朕主宰天下一视同仁尔能恭事朝廷屡遣使朝贡朕用尔嘉近闻满剌加国王欲来朝而阻于王国以朕度之必非王意皆王左右之人不能深思逺虑阻絶道路与隣邦启衅斯岂长保富贵之道王宜恪遵朕命睦邻通好省谕下人勿肆侵侮则见王能敬天事大保国安民睦邻境以副朕同仁之心礼部言诸番贡使例有赐予巫实赤纳非有贡物给赏无例上曰逺人数万里外来诉不平岂可不赏遂赐纻丝袭衣防币表里绵布悉如他国贡使例
　　赐朝鲜冠服
　　正统三年八月赐朝鲜国王李祹冠服初太宗皇帝赐本国王九章冕服惟远游冠绛纱袍未赐至是祹遣弟祉奏请上命礼部制乌纱逺游冠圭绛纱袍玉佩赤舄及常时视事冠服予之
　　送归朝鲜漂海人
　　景防三年礼部奏比者游江备倭指挥使佥事马良等擒获贼徒文吝只等五人送部审得吝只等系朝鲜国渔户入海捕鱼遭风坏船漂流海岛遇廵海官军擒获今朝鲜国王遣陪臣李仍孙等朝贡至京宜给与衣粮就令仍孙等领归以示优待逺人之意从之
　　琉球生入监归省
　　成化二十二年三月琉球国中山王尚真咨礼部官主蔡賔等五人在南京国子监肄业已经五年乞放回本国省亲礼部覆请上曰昔阳城在学诸生三年不归省者斥之矧在逺方外国岂可长留不遣其即放归以遂其定省之私
　　特弛冠裳国禁例
　　嘉靖十三年先是四夷贡使至京师皆有防禁五日一出舘令得游观贸易居常皆闭门不出唯朝鲜国琉球使臣防之颇寛已而亦令五日一出至是朝鲜国王李怿以五日之禁乃朝廷所以待西北而已为冠裳国耻与之同因礼部以请诏其弛禁
　　旌朝鲜忠顺
　　嘉靖二十四年朝鲜国王李峘遣人解送福建下海通番奸民三百四十一人咨称福建人民故无泛海至本国者顷自李王乞等始以往日本市易为风所漂今又获冯淑等前后共千人以上皆挟带军器货物前此倭奴未有火炮今颇有之盖此軰阑出之故恐起兵端贻患本国辽东都司具报礼部议闻诏顷年沿海奸民犯禁福建尤甚往往为外国所获有伤国体海道官员令廵按御史查参奏处仍赐朝鲜国王银币以旌忠顺
　　为朝鲜改实録
　　万厯元年礼部题为乞恩辨诬事该朝鲜国王李昖奏称先臣李成桂系出全州逺祖翰仕新罗为司空六代孙入髙丽十三代孙安社生行里行里生椿椿生子春是为先臣成桂之父而李仁人乃京山府吏长庚之裔非一李也若王氏四王终始则恭愍王无子隂飬辛肫之子禑为己子及为洪伦等所弑立禑为嗣兴师将犯辽东督遣诸将先臣成桂亦在遣中唱义回军禑释位与其子昌有恭愍王妃安氏钦奉太祖髙皇帝宣谕当黜伪辛立王氏定昌君瑶禑昌父子皆为瑶所诛既而瑶又不君大肆弑戮国人愤怨相与推戴先臣成桂以主国事钦蒙太祖髙皇帝命为国王而先臣成桂将王瑶便养私邸终其天年后因谗臣揑辞搆语致先臣蒙被恶名伏望圣慈念列圣改正之命怜微臣累代之寃特降圣防令于新典实録明白开载臣不胜祈恳屏营之至题抄到部为照朝鲜国始封王李成桂代王氏以开国作我东藩守臣节而来王输忠北阙子孙相继垂二百年据称宗系各有本源既与李仁人不同又谓国祚由于推戴亦与弑王氏无与在我皇祖之大训固得于一时之传闻在伊裔孙之辨辞实出于一念之诚孝除祖训遵垂乆永不敢轻议外合无念其世秉礼义克笃忠勤依其所请行翰林院请出内府续修防典新书朝鲜国一册将奏呈畧节纂呈御覧附録本条之末庶祖训防典因以两存而传信传疑各有攸据仍备细开载于世宗皇帝实録垂示永世仍降勑一道谕以圣意一以答逺臣昭雪其先世之诚一以彰圣朝以孝治天下之义万厯元年六月初三日题奉圣防是该国先后奏嗣着史舘备书纂入皇祖实録内新防典防续修増入仍冩勑谕王钦此
　　防夷
　　安南祭赙
　　洪武三年安南使臣杜舜钦以其王陈日灯卒告哀请命祭奠上素服御西华门见舜钦等遣翰林编修王防往祭之赙以白金五十两绢五十疋
　　安南使臣防费
　　洪武三年安南国王陈日熞遣其上大夫阮兼中大夫莫季龙下大夫黎元普等来上表谢恩贡方物阮兼卒于南安上赐季龙以布帛有差仍赐日熞纱縠各二疋以银五十两为阮兼防费令有司送柩归其国十三年安南陈煓弟炜遣其臣陈建琛阮士谔来告煓卒先是朝廷赏遣使赐陈煓上尊文绮既至而煓已死其弟炜署国事遣使奉表谢恩贡驯象方物且告煓之防诏赐建琛士谔等衣物仍以文绮纱罗往赐炜遣中使陈能至其国吊祭
　　防渤泥国王
　　永乐六年渤泥国王麻那惹加那来朝以疾卒于防同舘上辍朝三日遣官祭之赙以缯帛东宫暨亲王各遣祭命工部具棺椁明器葬于安德门外树碑神道求西夷人之籍中国者守之立祠于墓命有司岁于春秋用少牢祭之仍赐勑抚慰其子
　　防朝贡夷人
　　宣德九年二月苏门答剌国王弟哈利之汉朝贡至京以疾卒上谓行在礼部曰彼万里来朝倾城归向今死当隆始终之恩遂赠鸿胪寺少卿赐诰命官治防葬给守塜户
　　防朝鲜陪臣
　　成化二年朝鲜国陪臣工曹参判南伦卒于京师礼部以闻上命给棺木遣官致祭并给驲送还本国
　　饬夷
　　却安南逆臣贡
　　洪武五年二月丙戍安南陈叔明遣其臣阮汝霖来朝奉表贡驯象礼部已受其表将入见主事曾鲁取其副视之曰前王乃陈日熞今表曰叔明必有以也亟白尚书诘之盖叔明逼死日熞而夺其位恐朝廷致伐故托修贡以觇意汝霖不敢隐具言之上曰岛夷何狡狯如是郤其贡不受
　　命礼部移书责日本
　　洪武十四年日本国王良怀遣僧如瑶等贡方物及马十疋上命却其贡仍命礼部移书责其国王曰大明礼部尚书致意日本国王王居沧海之中传世长民今不奉上帝之命不守己分但知环海为险限山为固妄自尊大肆侮邻邦纵民为盗帝将假手于人祸有日矣吾奉至尊之命移文与王王若不审巨微效井底蛙仰观镜天自以为大无乃搆隙之源乎王渉猎古书不能详细始号曰倭后恶其名遂改日本自汉歴魏晋宋梁隋唐宋之朝皆遣使奉表贡方物生口当时帝王或授以职或爵以王或睦以亲由归慕意诚故报礼厚也若叛服不常搆隙中国则必受祸如吴大帝晋慕容廆元世祖皆遣兵征伐俘获男女以归千数百年间往事可鉴也王其审之复移书责日本征夷将军曰日本天造地设隔崇山限大海语言异风俗殊俾自为治然覆载之内外邦小国非一所也必有主以司之惟仁者天必辅之不仁者天必祸之前将军奉书我朝丞相其词悖慢可谓坐井观天而自造祸者也往者我朝初复中土日本之人至者使则加礼遇商则听其去来斯我至尊所以嘉惠日本故遣克勤仲猷二僧行及其境地加以无礼今又几年矣洪武十二年将军复奉书肆侮今年秋僧如瑶来乃陈情饰非羣臣言是必贪利为牒者请诛之我至尊不允曰彼小人无知听其使令杀之何益福善祸淫天监在上我中国安敢违帝命本部既听德音专差人渉海往问如瑶之来果贪利者欤实为使欤将行羣臣又奏曰今日本君臣以沧海小国诡诈不诚纵民为盗肆冦邻邦为良民害无乃天将更其君臣而弭其患乎我至尊又不允曰人事虽见天道幽逺奚敢擅专若以舳舻数千泊彼环海使彼东西趋战四向弗继固我灭矣然于生民何罪本部复观彼游方之徒皆无德沙门忘中国之寛搆是非于两端识者之治民之国信浮图而搆大祸古至于今未之有也彼尝谓元之艨艟漂于蛇海将谓天下无敌吾不知以天欤以人事欤若以人事较之元坐紫塞不假舟梁蹄轮长驱经年不阻而为有疆盖长于骑射短于舟楫耳况当是时日本非元之仇讐非邻邦之患害元违帝命好强尚兵加以天厌征伐海风怒号沉溺巨舰沦没精兵将军以为国人之能亦何尝见元师之盛聚则骏骑云屯防则马蹄雷震戈矛掣电旌旗蔽空露刃哮吼鬼魅潜□所以八蛮九夷尽在驭内惟尔日本居沧溟得地不足以广疆得人不足为元用所以微失利而不争所以畏天命而弭兵祸以存日本之良民也今乃以败元为长胜以蕞尔之疆为大以余观之海中之洲截长补短周匝不过万里以元之蹄轮长驱而较之吾不知孰巨孰细者耶今日本迩年以来自夸强盛纵民为盗贼害怜邦若必欲较胜负见是非辨强弱恐非将军之利也将军审之
　　不吊慰弑逆
　　洪武二十九年安南以其前王陈叔明卒遣其臣来告哀上以叔明簒弑得国谕礼部臣曰安南自陈叔明逼逐其王陈日熞使不得其死因簒其位废置相仍未尝来告叔明怀奸挟诈残灭其王自图富贵不义如此庸可与乎今叔明之死若遣使吊慰是抚乱臣而与贼子也异日四夷闻之岂不效尤狂谋踵发亦非中国怀抚外夷之道也尔礼部咨其国知之
　　饬表词侮慢
