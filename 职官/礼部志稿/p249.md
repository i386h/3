<!-- { "loadSidebar": true } -->
　　嘉靖十四年上召礼部尚书夏言至文华殿谕曰清明节既遣官上陵行礼内殿复有祭祀似涉烦复卿宜从容讲明越数日复召对于文华殿言因请更正其礼上即令议闻于是言上奏曰祭祀之典有礼有义祭不欲疏疏则怠祭不欲数数则烦不疏不烦协礼与义事神之道尽矣我朝祀典之在宗庙为有司所掌者如特享时享祫祀禘祭俱经皇上稽古定制足应经义可为世法惟是上陵之礼仪及奉先殿一应祭祀多沿前代故事况掌在内庭容有礼官所未及知者比防圣谕所及臣窃加讨论于陵祀一节诚有可议国家上陵之祀每岁凡三清明中元冬至是也夫中元系是俗节事本不经往因郊祀在正首故冬至有上陵之礼葢重一气之始用伸报本之义云耳今皇上先复郊典于冬至既行大报配天之礼则追报本始于郊禋为重而陵祀为轻况有事南郊之日乃辍陪祀臣僚逺去山陵恐于尊祖配天之诚若有所分臣愚以为冬至上陵可罢而中元陵祀遣官之礼可移于霜降日举行惟清明节上陵如旧葢清明礼行于春即礼经所谓雨露既濡君子履之有怵惕之心者也霜降礼行于秋即所谓霜露既降君子履之有凄怆之心者也夫雨露之降草木实先被之于是有陵墓之思义斯切耳若夫二节既有遣官陵祀之典则内殿之祭诚不宜重复举行庶几合礼与义而可以垂示永久矣议入上曰内殿祭仪已别谕卿同辅臣议奏上陵遣祭春以清明秋以霜降冬至已止于奉先殿有祭并中元仍遣官诣陵祭祀各衙门官不必去着为令
　　孟夏荐麦
　　嘉靖十四年初荐新麦于内殿赐百官麦饼先是上谕尚书夏言曰内殿礼仪四月八日俗事宜革去但有赐百官不落夹之例此当议改日行已复谕曰礼记月令篇谓是月麦先熟以荐寝庙今可据此义岁以孟夏之五日荐内殿赐百官仍具米食造如旧名麦饼卿可与辅臣议闻于是言及大学士张孚敬李时奏曰四月八日例赐百官不落夹者相沿释氏之说于礼无据及考礼经岁月令篇是月荐麦寝殿葢重五谷之先以荐新也兹防圣谕仰见皇上据经析礼不因故袭俗得先王遗意可垂万世请着为令许之
　　两妃位次祭器
　　成化二十一年十月太常寺以英庙惠妃节朔致祭并与英庙贤妃位次祭品为请上曰惠妃位列贤妃之次冬至用素羞于柩前祭之
　　忌辰享
　　忌辰礼俱用宋制
　　永乐元年庚辰礼部尚书李至刚等奏五月初十日恭遇太祖高皇帝忌辰考宋会要凡国忌前后各二日不行刑不视事不举音乐禁屠宰百官赴景灵宫奉眞殿行香今谨议得忌辰前期二日上服浅淡衣服御西角门视事至日早于奉先殿祭祀初八日至初十日不鸣钟鼓不行赏罚不举音乐禁止屠宰文武官自初八日服浅淡衣服黒角带侍朝至日早赴孝陵行礼从之仍命八月初十日孝慈高皇后忌辰礼亦如之于是至刚复言宋制凡忌日于各佛殿诵经设帝后位百官行香今后宜依宋制于天禧寺五寺并朝天宫令僧道诵经三昼夜上曰子于父母固当无所不用其心但人君之孝与庶人之孝不同为人君者奉天命为天下主社稷所寄生灵所依但当谨身修徳深体天心恪循成宪为经国逺谟使内无邪奸外无盗贼宗社奠安万民乐业斯孝矣如不能此而惟务修斋诵经抑末矣
　　忌辰视事仪
　　正统元年五月行在礼部上祖宗忌辰礼仪先是上谓尚书胡濙曰朕念祖宗恩徳深厚每遇忌辰良切悲感食稻衣锦岂心所安尔礼部其与翰林院详议以闻至是大学士杨士竒杨荣学士杨溥议每岁遇太祖高皇帝孝慈高皇后太宗文皇帝仁孝文皇后仁宗昭皇帝忌辰上服浅淡色衣不鸣钟鼓于奉天门视事宣宗皇帝忌辰小祥之日上服浅淡色衣不鸣钟鼓于西角门视事从之
　　忌辰免奏事
　　治十六年八月吏部尚书马文升言臣伏闻宣徳间有旨仁祖忌辰诸司悉免奏事自太祖至仁祖生忌俱辍朝一日其后不知始于何时仁祖忌辰照常奏事惟太祖至宪宗忌辰百官浅淡服色黑角带朝廷亦出视朝鸣钟鼓奏事与亲王及文武一品官忌日辍朝事例反有不同且与古礼未合又与宣宗勅旨有违臣切思之自仁宗至宪宗世有逺近服有隆杀臣愚欲自仁祖忌辰至英宗睿皇帝生辰照旧视朝鸣钟鼓百官浅淡服色黒角带奏事若遇宪宗皇帝孝穆皇太后忌日皇上于奉先等殿祭祀毕回宫不出视朝着浅淡服进素膳渊黙以居不与他事或如宣宗圣旨自太祖至宪宗生忌照例俱辍朝一日若遇宪宗皇帝孝穆皇太后忌日仍如臣前所拟而行上令礼部稽考古礼详议以闻礼部谓古礼经传所载忌日谓亲死之日则死日为忌而非谓生辰也其曰忌日不用不以此日为他事也曰忌日不乐是不可举吉事也是则此日当专意于哀思父母其余一切事务皆当不举也文升所奏固为有见但奉有先朝事例迄今见行不敢更易伏乞圣明裁断上曰列圣忌辰已有旨浅淡服色视事矣
　　陵寝备考
　　陵制
　　皇陵改葬
　　吴元年上至濠州追念仁祖太后始葬时礼有未备议欲改葬问博士许存仁等改葬典礼当何据存仁等曰礼改葬易常服用缌麻葬毕除之今当其礼上怆然曰改葬虽有常礼父母之恩岂能尽报耶命有司制素冠白缨衫绖皆以麄布为之起居注王祎曰比缌为重矣上曰与其轻也宁重时有言改葬恐泄山川灵气乃不复啓葬但增土以培其封陵旁居民汪文刘英于上有旧召至慰抚之遂令招南陵党二十家以守陵墓命有司复其家
　　陵号不祭告
　　洪武元年上仁祖淳皇后陵名曰英陵初礼部尚书崔亮以为歴代诸陵皆有名号今仁祖陵宜加以尊名上乃定曰英陵亮复奏请下太常行祭告礼时太常博士孙吾与以为山陵之制莫备于汉凡人主即位之明年将作即营陵地以天下贡赋三分之一入山陵如汉文帝起灞陵欲以北山石为椁时文帝尚在尊位岂有陵号祭告之礼乎又唐太宗昭陵之号定于葬长孙皇后时武后合葬干陵其号定于高宗初葬之日其时帝后之陵初未有两号其于祭告之礼决无有也葢庙号与陵号不同庙号是易大行之号不祭告不可也故必上册諡以告之神明若陵之有号者则后之嗣王所以识别先陵而已故歴代皆不以告今英陵加号尚书崔亮欲行祭告臣窃以为非礼之宜愿罢其说亮曰加上陵号尊归先世考之典礼如汉光武加上先陵号曰昌宋太祖加上高祖陵曰钦曾祖陵曰康祖陵曰定考陵曰安葢创业之君尊其祖考则亦尊崇其陵既尊其陵亦必以告礼缘人情加先帝陵号而不以告先帝者非人之情也臣以为告之是于是廷议皆是亮遂命俟英陵碑石成遣太常行祭告礼
　　孝庄太皇陵殿祀议
　　治十七年上御西角门朝退遣内官召大学士刘健李东阳谢迁至内门暖阁素幄中上起立曰陵庙事须商量健等对曰昨防遣太监扶安谕示孝庄睿皇后葬未合礼欲为厘正此盛徳事臣等仰见皇上圣孝高出前古不胜叹慕上袖出裕陵图一纸指示曰此未合礼昨见成化年彭时姚防辈奏章先朝大臣忠厚为国如此先帝亦甚不得已耳健等对曰诚如圣谕但今日断自圣衷则天下臣民无不痛快垂之史册万世有光矣上曰钦天监言恐动风水朕已面折之今日开圹合葬不为动风水乎皇堂不通则天地否塞通之则风气流行恶得言动惟一防诚心为主料亦无害皆曰皇上一念孝诚可以格天吉无不利上曰此事不难若祔庙之礼尤所当讲健等奏曰先年议奏已定慈懿太后居左今大行太皇太后居右合祔裕陵配享英庙且引唐宋故事为证臣等以此不敢轻议其实汉以前惟一帝一后唐始有二后宋亦有三后并祔者上曰二后已非三后尤为非礼事须师古末世鄙防之事不足学太皇太后鞠育朕躬恩徳深厚朕何敢忘但一人之私情耳钱太后乃皇祖册立正后我朝祖宗以来惟一帝一后今若并祔乃从朕壊起恐后来杂乱无纪极耳且如孝庄太后朕生身母止尊称为皇太后别祭于奉慈殿今仁夀宫前殿尽寛大意欲奉太皇太后于此他日奉孝穆太后于后殿岁时祭享一如太庙不敢少缺健等皆未敢应上曰此事却难处仍旧则理有未安更之则违先帝之意又违羣臣会议会议犹可奈先帝何朕尝思之夜不能寐先帝固重而祖宗之制为尤重耳然朕亦难于降旨可议行之健等对曰此事重大非廷议不可退乃上疏言成化四年间慈懿皇太后崩逝之日羣臣会议有二后并配之文窃闻先帝遇天下难处之事羣臣为委曲将顺之词或者不能无疑焉伏望特勅礼部仍会集羣臣咨询众议稽本朝祖宗之庙制质古先圣王之训典务合大公允归至当上命礼部会多官稽考典制详议以闻于是会集英国公张懋吏部尚书马文升等议谓宗庙之礼乃天下之公议非子孙得以私之自古昔以来殷周七庙父昭子穆各有配座一帝一后礼之正仪葢隂阳相配之理也下至春秋以鲁隐之国而书考仲子之宫胡安国传云孟子入惠公之庙仲子无祭享之所以此观之春秋之世去先王未逺鲁秉周礼先王之制犹有存者祖庙无二配故也先王之制槩亦可见伏覩宪祖皇帝成化四年勅谕羣臣有曰朕心终不自安敢窃窥我先帝之至情以重违慈意不得已而勉从羣臣并配之议羣臣欲权以济事亦不得已而进此议也据正礼而区处适宜以上副先帝在天之遗志端有待于今日稽之周礼有祀先妣之文疏云姜嫄也是则太母得特立庙以专祀自周然矣诗所谓閟宫是已唐宋礼制无常初正终乱固无足言但其间推尊太后不配食祖庙者则别立殿以享之亦得閟宫之义至我国朝祖宗太庙之建一遵古典迄今已溢九庙庙皆有配配皆无二又于禁庭内建奉先殿得以朝夕供荐仰惟皇上继统动率旧章今大行圣慈仁夀太皇太后所有奉安神主宜于奉先殿之外相应处所建一新庙如诗之閟宫宋之别殿岁时荐享一依太庙奉先殿之仪祀专而且近礼勤而且便矣隆名徽号仍称太皇太后极其尊崇永受万年之享则情义两尽议上上即复召大学士刘健等至素幄上袖出奉先殿图指示其西一区曰此奉慈殿也又指其东一区曰此神厨也欲于此地别建殿奉迁孝穆太后神主并祭于此如何健等皆对曰最当又问位次如何皆对曰太皇太后中一室孝穆太后或左或右一室上曰须在左后来有如此者却居右耳于是上亲批会议本曰祀享重事礼当详愼卿等稽考古典及祖宗庙制既已明白都准议特建庙奉享仍称太皇太后以伸朕尊亲之意后世子孙遵守崇奉永为定制于是中外翕然称为得礼葢自庚申之召不奉接者已阅五年至是连奉顾问龙顔温霁天语周详视昔有加而明习国事洞察义理惓惓以宗庙纲常为已任有非臣下所能涯涘矣后陵事竟不行葢钦天监以为岁杀在北方向不利内官监亦谓事干英庙陵寝圣意终不得已乃于陵殿神坐奉移英庙居中孝庄居左而孝肃居其右云
　　预定夀宫规制
　　嘉靖十五年五月初上谒陵还召见辅臣李时礼部尚书夏言于行宫谕以务建夀宫规制谓宜略仿长陵重加抑杀纸衣瓦棺朕所常念其享殿以砖石为之地中宫殿器物等旧仿九重法宫为之工力甚钜此皆虚文且空洞不实宜一切厘去不用至是言等拟上图制上命会同侯郭勋礼工二部翰林院讲读诸臣通将皇妃从葬之式总拟定图进览于是诸臣议奏皇上过于贬损无以称臣子尊崇之礼其享殿明楼寳城请量依长陵规制其地中宫殿等项请存其制至于列圣诸妃从葬之制具载会典今拟于外垣之内寳城之外左右相向以次而祔庶为合礼上乃从之
　　陵祭
　　迁祀懿文太子主于陵园
