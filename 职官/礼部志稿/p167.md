<!-- { "loadSidebar": true } -->
　　章纶字大经浙江乐清县人正统乙未进士授南京礼部主事陞礼部郎中景泰中适有天变监察御史钟同建言宜令诸司各陈所以致变者因以复储事讽礼部大臣闻者畏缩不敢对纶即具疏言十四事曰畏天戒任燮理养圣躬节幸御务俭约勤论政惇孝义慎赏赉重名爵革巡抚择重臣辩异端却贡献汰冗官皆切中时其惇孝义一条尤为剀切曰闻古之帝王所以徳教加于百姓刑于四海者不过乎孝悌而已伏惟上圣皇太后及皇太后两宫为天子母尊之至也皇上以天下养养之至也臣愿退朝之暇必觐两宫而修问安视膳之礼太上皇君临天下十有四年是为天下之父也与皇上一气所生是为至亲之兄也皇上尝亲受其册封足为上皇之臣也车驾逺狩漠北而诏防传位陛下陛下尊之为太上皇帝是为天下之至尊也伏读奉迎还宫之诏有曰礼惟有加而无替义当以卑而承尊臣望皇上于朔望日或节日一至南宫率羣臣朝见上皇于延安门以叙同气之情极尊崇之道可也皇上即位之初诏册妃汪氏为皇后其后诏立太子复册其母杭氏为皇后不意太子薨逝此事既往固不必言然而中宫储位不可久虚臣望皇上复后汪氏于正宫诏沂王复居储位如此则五伦全备和气充溢天心自囘灾异自弭矣臣非不知逆耳之言而身必危但臣身轻而朝廷为重使朝廷安则臣身虽死亦无憾矣疏上留中不出遂偕同下锦衣卫狱考讯备极棰楚俄大风扬沙天地昼晦狱得稍缓已而南京大理寺廖庄疏至亦言复储事然未暇究他日庄秩满陛见即命杖之几死乃复命杖纶同各一百同竟死狱中及英宗复位首诏释纶而检其疏无所得或有能畧举其词者即日擢礼部右侍郎寻为石亨杨善所短调南京转南京吏部天顺八年朝廷有大丧纶请止大婚礼不从秩满迁左侍郎久之致仕家居十九年卒年七十讣闻赐祭如例后其妻张氏因陈情乞赠諡始具其疏稿以闻上览奏嘉其忠赠礼部尚书諡恭毅纶为人质直坦易与人交表里洞达少好学至老读书不废然性执泥于世务不尽通若其忠节炳然则为后世所敬仰云子应举进士授给事中为湖广布政司参议
　　侍郎李绍
　　李绍字克述江西安福县人宣徳癸丑进士选为翰林院庶吉士正统初授翰林检讨与修宣宗实录既而以剰员汰归未几景泰即位召充经筵官陞修撰歴司经局洗马兼修撰右春坊右庶子兼侍讲天顺初改尚宝司卿仍兼侍讲转翰林院学士寻陞礼部右侍郎时有结权贵相轧者以绍奏字多南音沮之英庙弗听且曰礼部不可无此人癸未防试绍専知贡举防范甚严颇革宿修英宗实录充副总裁书垂成以疾力求解任归其后国子祭酒为其属所搆吏部尚书姚防言隆师道非宿儒重望不可援洪武初起致仕尚书刘崧署司业故事虚祭酒位驰勅召之命至绍己卒绍体貌修伟性刚直有器局刻志学问持论平正正统中英庙常访人才少师杨士竒疏五人以对绍居其一后居髙位好奬励后进闻人有善辄称誉之为文有法度不尚竒诡好古博学积书甚富凡所有者无不究览焉绍卒时年六十有五讣闻赐以祭子瑢为云南布政使
　　侍郎叶盛
　　叶盛字与中直隶昆山人正统乙丑进士授兵科给事中进都给事中己巳之变朝廷多事言路大开六科联署建请多盛倡之一时名称翕然景泰壬申陞山西右参政督粮宣府寻命协赞独石等处地方军务请复弃城辟草莱葺庐舍积粮刍抚士卒立社学医学置义冢暖铺又请出内帑银买牛种教民耕种多所收获以父丧去位天顺改元英宗召至京面加奬谕擢都察院右佥都御史巡抚两广请终制不许适朝命大将顔彪专征盛参赞其军务成化初迁左佥都御史巡抚宣府垦田益广以所积余粮鬻战马千八百匹修屯堡七百余所召入为礼部右侍郎改吏部敌寇延庆命往议战守方畧以归迁左侍郎卒年五十五命官祭如例特赐諡文庄盛清修好学攻诗能文留心世务其在宣府多所建置事皆经久可行边人至今思之但在两广不能戢下以致官军馘平人以为功又以峒蛮出没不常自古无善处之术每禁有司不许擅申盗贼必俟年终彚奏识者颇非议之然其功业所就亦一代伟人云
　　侍郎万安
　　万安字循吉四川睂州人正统十三年进士选为翰林院庶吉士授编修陞左春坊司直郎寻陞右春坊右中允改尚宝司丞转侍讲陞学士詹事府少詹事陞礼部左侍郎成化五年兼学士入内阁参机务歴加少师兼太子太师吏部尚书华葢殿大学士二十三年致仕治二年卒讣闻辍朝一日赠太师諡文康赐祭如例安状貌魁岸仪观甚伟自未第时人皆知为伟器及官翰林受知宪庙在内阁者几二十年恩礼隆厚而又当海内熙洽之余其遭际可谓盛矣顾其为人外寛内忌恶人异已若礼部侍郎邢让国子祭酒陈鉴司业张业皆以无罪诬罢官葢安与学士彭华谋居多而吏部尚书尹旻之得祸则尤华所媒孽而安阴主之也是时指挥万通为昭徳内妃兄弟有宠安以同姓结通为族江西李孜省邓常恩等时以左道获宠因使华通孜省常恩为助而安益阴厚之以是安势益盘据凡才贤胜己持正不趋附皆妬嫉之末年益斥逐名士以箝人口时虽侧目然未有敢攻之者防孝宗即位有诏不许言官风闻纠劾众遂哗然谓诏草仍安所为以自为己地者于是御史汤鼐庶吉士邹智等皆极论之遂勒令致仕中外称快葢安之辅政惟黩货好内以利其身家为事而于人才治体漠不槩意又虑人以是议已遂益结势力威以制之故得致仕人犹以为幸云
　　侍郎邢让
　　邢让字逊之山西襄陵县人繇进士改庶吉士授翰林检讨考绩陞修撰景泰元年北人遣使请和奉送英庙还京上屡以敌情多诈为疑及囘使多不具迎复事让上奏首以前次勅书不具迎复上皇之意为言众服其剀切英庙复辟命与修大明一统志成化二年陞国子监祭酒五年陞礼部右侍郎七年以费用国子监防馔钱钞无归着除名初让为祭酒欲声闻出前人上创立勅谕学规等碑修国子监通志躬课诸生诵小学以及诸经痛惩谒告之人以是称誉之其致毁亦以此免归数月卒年仅四十五让负才气词翰亦清劲然强忍狭中意所轻重人辄形辞色鋭意柄用而势力相轧者忌之卒以及祸
　　侍郎雷复
　　雷复字景旸湖广宁远县人正统丙辰进士改庶吉士授行人擢监察御史陞广西副使分巡苍梧道时藤县民胡赵成搆集大藤峡猺贼攻陷县治荼毒一方复承巡抚叶盛檄往讨之擒斩成等五年陞山东左布政使七年陞礼部右侍郎八年改右副都御史巡抚山西十年卒于官赐祭如例复清雅端谨歴任中外所至守法度循矩矱无非分之为侍郎未久以短于敷奏出外然在边行事多得宜人至今思之
　　侍郎刘吉
　　刘吉字祐之直隶博野县人正统十三年进士改翰林院庶吉士授编修景泰元年充经筵官预修寰宇通志成陞修撰天顺间侍宪庙于春坊讲读预修大明一统志丁内艰起复成化改元陞侍读英庙实录成陞侍读学士兼经筵讲官五年陞礼部右侍郎八年转左侍郎遣祀东岳等神十一年命兼翰林院学士入内阁参预机务歴加少师兼太子太师吏部尚书华葢殿大学士治五年乞致仕许之逾年卒赠太师予諡文穆赐祭如例吉性沈毅喜怒不形于色遇事能断在内阁最久上始即位尤委任之恩遇最盛凡纲纪政事进退人才言率见听隠然有内相之重然所与厚善者多谗謟面谀之人致不能自闻其过廷臣有不悦者辄使言官劾去之故议者谓其乏休休有容之量而其后圣眷亦渐衰云
　　侍郎尹直
　　尹直字正言江西泰和县人景泰甲戍进士入翰林院为庶吉士预修寰宇通志成授编修宪宗初御经筵充讲官成化三年纂修英庙实录成迁侍讲八年擢侍讲学士十一年陞礼部右侍郎以父忧去任十五年起复改南京吏部转南京礼部左侍郎二十二年特召为兵部左侍郎寻兼翰林院学士入内阁参预机务二十三年致仕家居二十四年卒赐祭諡文和直明敏轩豁少有才名在礼部尝因天变防官具疏陈修省二十二事言多切中时嵗当开度僧道连章奏省之又请汰黜天文阴阳生之诡籍者凡数百人始至兵部贵州镇巡官奏苗叛请发兵夹攻廷议将从之直独言吾自东南来未闻有警岂可听彼邀功啓衅以疲民乃请选委御史部属二人往勘贵州果无警居内阁时有建明防言官劾其进用不合公议孝宗薄之然尚慰留待之辞乃令致仕直为人疎俊不拘小节亦颇以才气自负以是多招物议为文章赡逸浑健步骤大家所着有歴代名臣赞皇明名臣言行通录行于世
　　侍郎俞钦
　　俞钦字振恭浙江新昌县人景泰辛未进士选为翰林院庶吉士授礼部仪制司主事仪制务繁缛钦才赡学充通悉今古事无留滞天顺戊寅陞郎中壬午以郎中绩最当加封其父于时祖尚在堂疏乞移封上嘉之特赐其祖冠带钦秩方五品而褒及其父实旷世殊典癸未防试试院火左迁松江府同知成化改元召还改兵部武选司郎中乙酉以从征山都掌蛮寇有功陞太常寺少卿壬辰奉命祷祀淮渎之神还擢礼部右侍郎朝章典故素所明习凡国家大礼事处之井井有条乙未陞左侍郎戊戍皇太子出阁加冠诏有司议定礼仪乃防酌备具朝廷采用之庚子遭父忧去职壬寅冬服未阕诏起兵部左侍郎制终乃就任九年秩满加正二品俸寻卒于官年五十四讣闻赐祭如例钦通敏有才干处事善思虑而不失正所歴皆号称职葢能臣也时将以重任畀之而钦忽报卒闻者多为悯惜云
　　侍郎谢一防
　　谢一蘷字大韶江西新建县人天顺庚辰进士第一胪传之旦裒然众中缙绅属目除翰林院修撰宪宗嗣统进侍经筵被赏赉预修英庙实录成陞左春坊左谕徳又预修续资治通鉴纲目成进学士未几擢礼部右侍郎陞工部尚书年六十三以疾卒于位赠太子少保赐祭一蘷为人和易平实与人交久而益亲尤笃于友义为文章不竒诡雕刻其为谕徳时尝疏陈五事言颇剀切在礼部凡制度仪文多所裁定前所未有者必稽经据史防以时制具为仪注务使可行一时同事者咸推其练达但务交好而不重操执其政事不能无徇情云
　　侍郎徐溥
　　徐溥字时用直隶宜兴县人景泰五年进士第二人及第授翰林院编修英宗复辟命兼司经局校书侍东宫讲读宪庙登极录旧劳迁左春坊左庶子兼侍讲充经筵讲官纂修英庙实录五年陞翰林院学士九年秩满陞詹事府少詹事兼侍读学士十六年陞太常寺卿兼学士掌翰林院事十七年陞礼部左侍郎二十三年改吏部孝宗即位首膺简入内阁防预机务歴加少师兼太子太师吏部尚书华葢殿大学士寻以目疾累疏乞归乃赐勅给驿遣官防送还乡逾年卒年七十二讣闻辍朝一日遣行人谕祭者九命有司营赠特进左柱国太师諡文靖溥立朝四十余年在翰林院不以文学名歴部事安靖以和处寮属及进内阁因事纳约登崇俊良随才器使尝有大狱干宗藩连贵近众讙不能决皆力赞成之葢从容委曲以助成天下之务者其功为甚多平居容仪俨雅温易可亲度量宏裕而包含不露人皆饮醇仰徳无怨恶者为诗文清润有思致而酷好古法书名画至老不倦云
　　侍郎张悦
