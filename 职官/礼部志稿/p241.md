<!-- { "loadSidebar": true } -->
　　洪武三年诏定岳镇海渎城隍诸神号诏曰自有元失驭羣雄鼎沸土宇分裂声教不同朕奋起布衣以安民为念训将练兵平定华夷大统以正永惟为治之道必本于礼考诸祀典如五岳五镇四海四渎之封起自唐世崇名美号歴代有加朕思之则有不然夫岳镇海渎皆髙山广水自天地开辟以至于今英灵之气萃而为神必皆受命于上帝幽微莫测岂国家封号之所可加凟礼不经莫此为甚至如忠臣烈士虽可以加封号亦惟当时为宜夫礼所以明神人正名分不可以僣差今宜依古定制凡岳镇海渎并去其前代所封名号止以山水本名称其神郡县城隍神号一体改正歴代忠臣烈士亦依当时初封以为实号后世溢美之称皆宜革去惟孔子善明先王之要道为天下师以济后世非有功于一方一时者可比所有封爵宜仍其旧庶几神人之际名正言顺于礼为当用称朕以礼事神之意五岳称东岳泰山之神南岳称衡山之神中岳嵩山之神西岳华山之神北岳恒山之神五镇称东镇沂山之神南镇防稽山之神中镇霍山之神西镇吴山之神北镇医无闾山之神四海称东海之神南海之神西海之神北海之神四渎称东渎大淮之神南渎大江之神西渎大河之神北渎大济之神各处府州县城隍称某府某州某县城隍之神歴代忠臣烈士并依当时初封名爵称之天下神祠无功于民不应入祀典者即淫祀也有司无得致祭于戏明则有礼乐幽则有鬼神其礼既同其分当正故兹诏示咸使闻知是日上躬署祝文遣官诣岳镇海渎以更定神号告祭其东岳祝文曰惟神磅礴东海之西中国之东参穹灵秀生同天地形势巍然古昔帝王登之以观沧海察地利以安生民故祀曰泰山于敬则诚于礼则宜自唐始加神之封号歴代相因至今曩者元君失驭海内鼎沸生民涂炭予起布衣承上天后土之命百神隂佑削平暴乱正位称尊职当奉天地享鬼神以依时统一人民法当式古今寰宇既清特脩祀仪因神有歴代之封号予详之再三畏不敢效葢神与穹壤同始灵镇东方其来不知嵗月几何神之所以灵人莫能测其职必受命于上天后土为人君者何敢预焉予惧不敢加号特以东岳泰山名其名依时祀神惟神鉴知余四岳五镇四海四渎祝文惟起语异余皆同仍遣秘书监直长夏祥凤等颁革正神号诏于安南占城髙丽
　　雩祀建燎坛
　　嘉靖十一年礼部尚书夏言奏雩坛在泰元门外道里回逺车驾经由无驻跸之所祭时设幕次雩坛既祀上帝礼当升烟俗谓祈水不宜用火乃为坎瘗非礼臣等以为雩祀焚帛宜用燎坛请于雩坛外壝之内神路左方建燎坛一座灵星门外之左空地一区可设幕次诏从其请遂名其坛门曰崇雩
　　称天地坛名
　　嘉靖十三年诏更圜丘名为天坛方泽名为地坛礼部尚书夏言奏圜丘方泽本法象定名未可遽易第称圜丘坛省牲则于名义未协今后冬至大报启蛰祈谷祀天夏至祭地祝文宜仍称圜丘方泽其省牲及一应公务有事坛所称天坛地坛从之
　　罢革元君臣祀
　　嘉靖二十四年礼科右给事中陈棐言元世祖不宜祀厯代帝王庙下礼部集廷臣议如棐奏上曰元末冦乱又甚于五季者帝王庙并墓祭俱斥罢棐复言帝王庙已撤前元之祀而庙在两京者亦宜斥去之又请改南京庙祀碑文并燬销元君臣神主下礼部议覆俱报可
　　防议郊社诸典
　　隆庆元年正月礼部遵诏防议郊社诸典礼及祔祔享之制
　　一郊社之礼臣等谨议天地分祀昉于周礼圜丘方泽之文自汉以来歴代分合不常诸儒议论不一我太祖定鼎之初与一时儒臣斟酌考订首建分祀之礼其后因感斋居隂雨始改合祀至我皇考大行皇帝仍建四郊如洪武初年之制葢太祖始分而后合皇考改合而后分然皇考之更制即太祖之初制也今分祀已久似难纷更宜照例南北二郊于冬夏至日恭请圣驾亲诣致祭仍奉太祖髙皇帝配其东郊以甲丙戊庚壬年西郊以丑辰未戌圣驾亲祭余嵗遣官代行其太嵗仍于嵗暮孟春遣官专祭至如天神地只已从祀南北郊其仲秋神只坛之祀不宜复举
　　一祈谷之礼臣等谨议礼称元日祈谷于上帝其详亦不可考我国家先农之祭葢即祈谷之遗意自皇考俯纳言官之请肇举此典夫既祭先农复云祈谷二祀并行于仲春不无烦数且极寳殿当禁严之地而使百官陪祀宵分出入事体深有未安臣等窃以为宜罢祈谷之礼止于先农坛行事为当恭遇圣主登极则亲祀先农并行耕耤礼其余每嵗仲春仍遣顺天府官代行庶合祖宗旧典
　　一大享之礼臣等谨议明堂大享虽称古制而制度之详亦不可考见皇考肇举此祀无非追崇睿宗以昭严父配天之孝但自皇考视睿宗则睿宗为严父自皇上视睿宗则睿宗为皇祖若以今日仍奉睿宗配帝似于周人宗祀文王于明堂之义不甚协恐非所以安睿宗之灵而安皇考之心也故臣等以为大享之礼可罢一社稷之礼臣等谨议天子社以祭五土之神稷以祭五谷之神名曰太社太稷而帝社稷之名则自古及祖宗朝皆无之国初太社稷之建而遵古礼而皇考仍以勾龙后稷配实合太祖初制无容别议至于帝社稷之祭不无嫌于烦数臣等窃以为止宜照旧奉太社太稷之祭其帝社帝稷宜罢勿举
　　一陵葬庙祔之礼臣等谨议我国家自宣宗以前陵寝合皆止一后至裕陵则二后同祔茂陵则三后同祔若太庙祔享则惟一帝一后又后惟元配始得升祔恭惟孝洁皇后为皇考大行皇帝元配礼应合永陵祔享太庙先年神主回京时本部曽请祔享以其时未有本室暂祔奉慈殿侧以俟孝烈皇后虽曽正位中宫然非元配今先已祔庙又奉孝洁皇后同祔则二后并配非祖宗旧制若因孝烈皇后先祔而遂使孝洁皇后不得升祔则舍元配而祔继配亦非祖宗旧制况孝洁皇后宜祔之礼皇考先年已有钦依近日复有遗命臣等窃以为皇考大行皇帝升祔太庙之时宜请孝洁皇后祔享而移奉孝烈皇后于别所仍于大行皇帝发引之先迁奉孝洁皇后梓宫于永陵与圣母梓宫同日祔孝烈皇后既以祔葬似当次列祔其孝洁皇后孝烈皇后尊諡乞臣等撰拟议文奏进荐上册寳庶几名分正而典礼全矣上曰礼官既防议允当其如议行之
　　夏至祭方泽
　　隆庆元年四月始命夏至祭方泽以夘时行礼先是冬至祀天孟秋享太庙春秋祭社稷先师孔子歴代帝王俱用子时祭朝日坛以夘时祭夕月坛以酉时祭春孟夏孟冬时享及祫祭太庙俱午时夏至祀地时未有定至是太常寺以请遂定于夘时
　　祀仪物
　　祭祀拜褥
　　洪武三年命制郊丘祭祀拜褥礼部奏郊丘之褥当用席为表蒲为里宗庙社稷先农山川之褥宜用红文绮为表红木绵布为里从之
　　立神帛制敕局
　　洪武三年上命中书礼部立局造神帛诰仍定议其制度于是省部议神帛织文曰礼神制币诰织文曰大明官诰勅织文曰大明敕命文武百官一品至五品诰织用五色丝六品至九品用纯白绫俱织某年月日造及局官姓名既奏上命凡神帛织文郊祀上帝及配享皆曰郊祀制帛太庙祖考曰奉先制帛亲王配享曰展亲制帛社稷歴代帝王先师孔子及诸神只皆曰礼部制帛功臣曰报功制帛苍白青黄赤黒之色各以其宜诰故文臣字用玉箸篆武臣用栁叶篆诰织文曰奉天诰命敕织文曰奉天勅命俱用升降龙纹左右盘绕
　　定祭祀币数
　　洪武三年礼部奏按古者礼神每神币一故今郊祀天地及岳镇海渎等神皆如其数如五岳则用币五是也至于太庙毎室奉安皇后二位神主当用币二而止用币一恐于节文未称各室宜増币一庶为得宜且天地山川等神币帛既依古制天用苍地用黄日用赤月用白皆用本体之色而五岳五镇四海亦各随其方色其四渎及天下诸水宜用黒色从之
　　太庙欝鬯
　　洪武三年礼部尚书崔亮等奏周礼大宗伯以吉礼事邦国之鬼神以肆献祼享先王以灌欝鬯谓始迎尸求神时也礼记郊特牲曰魂气归于天体魄归于地故祭有求诸隂阳之义殷人先求诸阳声是也周人先求诸隂灌是也祭统云祭之属莫重于灌凡大祭有三始宗庙以乐为致神始以灌为歆神始以腥为陈馔始按说文祼祭也从示果声酌鬯以灌地夏氏曰灌也谓以圭瓒酌于爵以献尸尸受酒而不饮因灌于地故谓之灌也鬯说文曰鬯以秬穣欝金草芬芳攸服以降神也徐氏曰秬黒黍也服服事也周人尚臭灌用欝鬯以秬黍欝金草取汁而煮之和酿其气芬香调鬯故谓之秬陆佃云秬者百谷之华鬯者百草之英故先王主以合鬯圭瓒礼书曰圭柄也瓒杓也徐氏曰瓒亦圭也圭状剡上邪锐之于其首为杓形谓之瓒于其柄为注水道所以灌瓒之言进也以进于神今定拟宗庙之祭奠帛之前宜举用灌礼所用圭瓒宜依周制以玉为之瓒口径四寸深至圭二寸通长一尺二寸博二寸五分厚五分鼻一寸作龙形流空五分瓒盘用金为之口径九寸深五分足径七寸髙九分其欝金今拟用糯米代黒黍为酒以欝金汁和之上可其奏遂命作太庙圭瓒
　　仪行分献
　　洪武七年上谓翰林学士承防詹同曰大祀既终献方行分献礼于礼未当卿等其议之于是同与学士宋濂议以上行初献礼奠玉帛将毕即分献官行初献礼亚献终献皆如之上从其议又谓古人祭用香烛皆所以导达隂阳以接神明初无上香之礼遂命凡祀罢上香
　　祭祀拜礼
　　洪武七年九月乙丑礼部太常司奏祭祀拜礼考之礼记一献三献五献七献之文皆不再拜礼唐宋郊祀每节行礼皆再拜然亚献终献天子不行礼而使臣下行之今议大祀中祀自迎神至饮福送神宜各行再拜礼上命节为十二拜始迎神四拜至饮福受胙复四拜又至送神四拜而毕着为定议
　　洪武九年十月上谓太常卿唐铎礼部尚书张筹翰林学士承防宋濂等曰书称礼烦则乱向者羣臣议以每献行再拜礼似于烦凟朕定迎神及饮福受胙送神各四拜卿等以为何如铎等奏曰礼贵诚一不尚繁文况周旋起伏事久则劳劳则怠心生居敬行简诚如圣谕然大祀天地宗庙饮福受胙既行四拜则日月星辰社稷一切中祀饮福受胙但宜行再拜礼庶有品节上然之命着为令
　　定牲币之属
　　洪武十一年上以凡祭祀大祀中祀用制帛外其小祀又有用楮钱者其事出于近代甚为不经命礼部议之礼部议曰按周礼大祀用玉帛次祀用牲币小祀用牷牲今议在京大祀中祀俱宜用币在外王国及府州县祀典神只亦如之其余小祀只用牲醴
　　印记牲牢
　　景泰三年命工部铸造牲字牢字火烙各一防同礼部官并监察御史印记各布政司解到大祀牛羊从太常寺掌寺事礼部尚书蒋守约请也
　　处积余神帛
　　治十五年礼部议覆南京太常寺卿杨一清等所奏谓自洪武以来本寺收贮积余神帛凡九百八十余段内鲜明堪用者五百二十三段足充南京四年祭祀之用请行南京司礼监暂免派征造甚不堪者请用礼记祭服币则焚之祭器则埋之之义令所司焚化从之
　　拣选大祀牲
　　治十五年礼部覆吏部马文升议大祀牛犊旧例俱取办于直和州沿途有司止饲以谷草或九月十月方抵京其各角有长至数寸者恐不足以副皇上敬天之诚请行令南京礼部每年春初差官于和州所属拣选纯色牛犊角如茧栗或一寸以下者饲以稻草到京以八月初旬为期违者治罪
　　祭犊征折色
