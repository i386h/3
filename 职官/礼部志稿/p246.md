<!-- { "loadSidebar": true } -->
　　洪武十年二月戊子祭大社大稷前祭二日诣奉先殿告仁祖淳皇帝配神祭日陈设太社在东太稷在西俱北向仁祖淳皇帝在东西向太社太稷位各用犊一羊一豕一豋一铏二笾豆各十二簠簋各二玉用二圭有邸帛一黒色仁祖配位同不同玉共设酒尊三于坛之西北东向爵九玉帛篚二帛篚一祝文一祝文曰惟神赞辅皇只发生嘉谷粒我烝民万世永頼时当仲春礼严告祀谨以玉帛牲齐粢盛庶品备兹瘗祭以皇考仁祖淳皇帝配神其乐章迎神云余惟土谷兮造化功为民立命兮当报崇民歌且舞兮迓迎想圣来兮祥风生钦当稽首兮告年丰初献云氤氲合兮物遂防民之立命兮荷隂功余将玉帛兮献防衷初斟醴荐兮民福洪亚献云余令乐舞兮再奉觞愿神昭格兮君民康思必穆穆兮灵洋洋感厚恩兮拜祥光终献云干羽飞旋兮酒三行香烟缭绕兮云旌余今稽首兮忻且惶神顔恱兮霞彩彰彻馔云初陈微礼兮神喜将琅然丝竹兮乐舞愿祥普降兮遐迩方烝民率土兮尽安康送神云氤氲氤氲兮祥光张龙车凤辇兮驾飞遥瞻稽首兮去何方民福留兮时雨望瘗云奉肴羞兮诣瘗方鸣鸾率舞兮声铿锵思神纳兮民福昻余今稽首兮谢恩光
　　定诸神祈报告祭礼
　　洪武六年礼部尚书牛谅奏定太嵗风云雷雨岳镇海渎山川城隍诸神祈报告祭神位春秋祈报凡一十五坛中太嵗风云雷雨五岳五镇四海凡五坛东西各五坛东则四渎京畿山川春秋二季月将京都各府城隍西则钟山甘肃山川夏冬二季月将旗纛战船等神若有事告祭则设神位凡二十八坛中五坛与祈报同东四渎京畿湖广山东河南北平广西四川甘肃等处山川夏冬二季月将京都城隍凡一十二坛西钟山江西浙江福建山西陜西广东辽东山川春秋二季月将旗纛战船等神凡一十一坛若亲祀则每坛牲用犊一羊一豕一笾豆各十簠簋各二豋一铏二酒盏三十帛太嵗一风云雷雨四钟山一京畿山川四甘肃山川二春夏秋冬四季月将各三京都各府城隍共二俱白色帛岳五镇各五四海四各随方色四渎四黒色旗纛战船等神共七黒色二白色五共用酒尊一十三祝一其祝文曰惟神主司民物参赞天地化机发育有功考于古典歴代有春告之礼今当一嵗之初农事将兴谨以牲醴庶品用伸祭告所兾风雨以时年嵗丰稔民物咸遂军民皆安秋报曰今农事告成谨以牲帛醴齐粢盛庶品用伸报祭余同春祈又命乐章迎神篇曰吉日良辰祀典式陈太嵗尊神雷雨风云岳镇海渎山川城隍内而中国外及四方濯濯厥灵昭鍳我心以以迎来格来歆自奠帛以下则皆如旧文
　　大社大稷祝文
　　洪武二年定大社大稷祝文大社曰惟神徳深造化赞辅皇只世物赖生所当告祀遵依古典行仲春礼谨以牲币醴齐粢盛庶品式陈瘗祭以后土勾龙氏配神作主大稷曰惟神嘉种生成明粢惟首帝命率育立我烝民谨以牲币醴齐粢盛庶品式陈瘗祭以后稷配神作主后土曰爰兹仲春遵依古典荐于大社惟神水土平治永赖其功谨以牲币醴齐粢盛庶品陈于表位作主侑神后稷曰爰兹仲春遵依古典荐于大稷维神勤农务本政成稼穑生民立命万世之功谨以牲币醴齐粢盛庶品陈于表位作主侑神
　　亲祭大社稷
　　洪武九年上亲祭大社大稷大社设正位在东配以后土西向大稷设正位在西配以后稷东向太社大稷位各用玉两邸币黒色牲用犊一羊一豕一笾豆各十笾实以形盐薧鱼枣栗蓁菱芡鹿脯白饼黒饼豆实以韮葅醯醢菁葅鹿醢芹葅兎醢笋葅鱼醢脾析豚胉簠簋各二实以黍稷稻粱铏三实以和羮后土后稷位并同但不用土大社坛正配位共设酒尊于坛东西向实以泛齐盎齐祝二共设于坛西东向大稷坛正配位共设酒尊三于坛西东向祝二共设于坛西向各坛爵六同设于酒尊所先期皇帝散斋四日致斋三日陪祭执事官同
　　改正奉祖配社
　　嘉靖九年正月上谕礼部朕每以祭太社太稷奉我太祖太宗配窃有疑焉夫天地至尊次则宗庙又次则社稷此序尊杀之理也奉祖配天则正矣又奉祖配社岂不失其序欤或谓以祖配社乃亲亲之道也此我皇祖时礼官之失也又谓后土勾龙氏乃共工之子祭之无义夫勾龙氏有水土之功故取之配社犹以后稷配稷同也未尝论其人况父不善而可恶及其子乎至如奉祖配社尤为勿当屈其所尊义实不安宜如我皇祖髙皇帝之制大社以后土勾龙氏配大稷以后稷氏配详议具奏礼部言祀事重典请集多官防议上曰尊祖配天具载礼制并无奉祖配社之文卿等亦曰未闻其他异论之徒不足为较苐宜求之人心可与否耳夫人心未有不同不过是昔非今破乱吾事卿等既恐持论不一其亟集廷臣议同者列名具疏异者自疏以闻于是大学士张璁翟銮等议皆与上意合上遂命先期择日躬告太庙及社稷礼卿时告后土勾龙氏及后稷氏坛行礼其神牌即行成造具仪以闻















　　礼部志稿卷八十二
　　钦定四库全书
　　礼部志稿卷八十三
　　明　俞汝楫　编
　　宗庙备考
　　庙祀
　　荐幔褥
　　正统十年十二月祭告七庙太皇太后皇考宣宗章皇考曰比者畿内野蚕成茧以丝来献此诚天地和气所致祖宗福佑所臻不敢自用谨用制成幔褥陈于神位伏惟鉴知
　　量增奉先品物
　　治三年八月南京太监陈祖生等奏请增奉先殿每日供献品物礼部覆议谓徳懿熙仁四庙品物定自太祖高庙品物定自太宗丰俭适宜莫敢增损若谓朝廷尽祀先之礼欲其丰盛虽竭天下之奉亦何所不可致而其中牲口杂羞不过鸡鹅糕饼其俭约如此盖欲以俭徳示圣子神孙俾万世守之以为家法者今臣下岂敢擅议增减但祖生料数少恐为厨役之累乞量为增给上以为然令间日增鹅一鸡二
　　建议宗庙推尊
　　正徳十年礼部右侍郎杨防言臣闻韩愈言宗庙常祭甚众合祭甚寡太祖所屈之祭至少所伸之祭至多朱熹言合为一庙则所以尊其太祖者既亵而不严所以事其亲者又压而不尊以二说观之大抵谓天子宗庙之礼一则不可合食于太庙之祭以尊其始祖一则不可四时羣庙之祭以各伸其尊二者当错综于其间也陈祥道云天子之礼春则犆祭夏秋冬则合享犆祭于其庙合祭同享于太庙程颐云岁四祭三祭合食于祖庙惟春则徧祭诸庙以二说观之岂不以一于徧祭则太繁一于合祭则未当而欲斟酌于繁简至当之间乎国家岁暮祫祭固合食于太庙之前殿四孟时祭复合食于太庙之前殿祫祭则以徳祖正南向之位而懿祖以下皆就东西之列时祭则亦以徳祖正南向之位而仁祖以下皆就东西之列诚如上四家之说则天子之礼岁暮祫祭为同堂异室之制当合祭于一堂堂如今之太庙前殿是也夏秋冬亦同所不同者无祧主尔每岁孟春犆祭为同堂异室之制者当合祭于一室今之太庙后殿九室是也如此则始祖之祭既致其尊羣庙之祭复申其尊所谓太祖虽有所屈亦有所伸至于复孟春之犆祭仍三时之合享事理最为简当仪节不至繁多求之古礼盖无不合以本庙言之太祖创业开基化家为国太宗贻谋燕翼卜宅迁都祖功宗徳百世不祧羣庙之中有此二庙则毎岁之祭一伸其尊此理之所不容已者若推其极我太祖受天明命勘乱开基勲业垂乎无穷声教讫于四海自书传所载以来求其功高万世未见有此近年臣下之议亦多谓太祖宜于合祭正南向之位虽与程颐朱熹之论未合而往者议祧懿祖之初固不之取然亦可见于本庙之中孟春犆祭在太祖尤不可已也伏望下臣此奏俾文武臣僚集议可否后断自宸衷则陛下奉先思孝之心庶几得遂矣章下所司知之
　　增七庙祠官
　　嘉靖十四年太宗昭穆七庙增设祠官召见尚书夏言于平台谕令不拘资格严加考选至是奏请将太常寺官生尽送本部考选择可任寺丞者疏名请命其次协律赞理司乐等官第其等以上上可其奏令择礼仪熟声音洪亮充之
　　祭按厥明行事仪
　　嘉靖十四年上召大学士李时尚书夏言同到文华殿议及宗庙祭祀上曰祭以厥明视事为敬其脱履入殿恐古人礼意与今不同宜考议以闻于是言等上言按仪礼凡祭厥明行事晏朝乃阕故祭之日鸡人夜嘑旦以嘂百官阍人设门燎跸宫门庙门所以严有事也子路为宰与祭厥明行事晏朝而退孔子曰谁谓由也而不知礼是厥明行礼实所以致敬也故事四时之享秋孟以中夜三孟以日中蚤宴非时诚宜厥明行事晏成礼也古人席地而坐饮食用笾豆亦席地以设故侍坐于长者履不上于堂入则脱履出则内履虽以致洁亦便拜跪若今脱履上殿意者恐有履声嫌于不恪然履以饰足为礼脱履虽若致敬而足不为饰亦近于防请自今宗庙祭祀俱用厥明行事太常寺先时陈设神宫监先是洒扫所司设燎庙庭锦衣衞具仪衞如常皇上不必脱舄陪祀等官俱用洁净新履供事庶得合古宜今之道也制可燎罢之
　　请改献帝庙祀
　　隆庆元年礼科左给事中王治上四事其一曰议宗庙之礼以隆圣孝谓先帝追崇献皇帝大备尊称诚万世不刋之制至于入庙称宗一事在今日犹有当议者葢献皇虽贵为天子之父实未尝南面临天下而今乃与祖宗诸帝并列虽亲为武宗之叔父然尝北面武宗而今设位于武宗之右揆之古典终为未合故先帝于献皇祔庙之后世庙之享犹不忘设是先帝之心亦自有不安者臣以为献皇祔太庙于万岁后不免递迁若专祀世庙则亿万年不改惟陛下勅廷臣博考详议务求至当以妥献皇之灵以光先帝大孝章下所司
　　太庙
　　新茶荐宗庙
　　呉元年三月丁丑朔宣州贡新茶上命内夫人亲煮荐于宗庙
　　初立祖庙
　　呉元年九月太庙成四祖各为庙徳祖居中懿祖居东第一庙熙祖居西第一庙仁祖居东第二庙庙在宫城东南皆南向每庙中奉神东西两夹室两庑三门门皆设防二十四外为都宫正门之南别为斋次五间斋次之西为馔次五间俱北向门之东为神厨五间西向其南为宰牲池一南向
　　制太庙祭器
　　洪武元年诏制太庙祭器上曰今之不可为古犹古之不可为今礼顺人情可以义起所贵斟酌得宜必有损益近世泥古好用古笾豆之属以祭其先生既不用死而用之似亦无谓孔子曰事死如事生事亡如事存其制宗庙器用服御皆如事生之仪于是造银器以金涂之酒壶盂每事皆八朱漆盘盌二百四十及楎椸枕簟箧笋帏幔浴室皆具上谓侍臣曰朕念创业之艰难日不暇食夜不安寝侍臣对曰陛下日览万几不免有劳圣虑上曰汝曹不知创业之初其功实难守成之后其事尤难朕安敢懐晏安而忘艰难哉
　　宗庙时享荐新
