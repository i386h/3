<!-- { "loadSidebar": true } -->
　　覆议亟处宗藩疏
　　隆庆四年礼部覆河南抚按栗永禄杨家相礼科都给事中张国彦等奏其略言今天下之至重而难处者莫如宗藩至急而不得不处者亦莫如宗藩臣等歴考前代未尝有宗室而坐食县官者我圣祖独厚宗亲世授爵禄恩至渥也祖宗天潢发原之始故奉以数郡而易供至于今日当宗支极茂之时则竭天下之力而难给以天下通论之国初亲郡王将军才四十九位今则玉牒内见存者共二万八千九百二十四位嵗支禄米八百一十七万石有竒郡县主君及仪賔不与焉是较之国初殆数百倍矣天下嵗供京师者止四百万石而宗室禄粮则不啻倍之是毎年竭国课之数不足以供宗室之半也然此特论平时耳万一遇水旱防荒征输无出将何以处之此特论目前耳将来传世万亿生齿无筭又何以处之今在国家则苦于供给之无措而意外之变可虞在宗室则苦于禄粮之不及而颠连之状可悯上下公私两受其困此无他故己良以恩施寡节而输供之防穷禁太严而资生之路絶今日之势有不容不变通者也且祖庙之制亲尽则祧而袭封之典曽不稍变是待祖宗者薄而待子孙者厚恩礼不几于倒施乎今之论者动曰祖制不敢轻议然观洪武初亲王禄米五万石不数年而后以供给难继减至万石其后代肃辽庆宁谷诸王且嵗给五百石是高祖制禄已无定矣永乐间秦唐鲁府各五千石辽韩伊府各二千石肃府仅七百石庆府虽七百五十石而郡王常于数内拨给是文皇帝颁禄已变更矣盖二祖酌时通变初未尝执一定之法以伤民病国也假令二祖复起见国家宗室受困如此其议通变又岂待于今日哉近年诸臣建言俱奉防通行各王府酌议而栗永禄等所建白视诸臣尤为剀切明审臣等反覆思之为长计惟有限服制以杀其禄给聴自便以开其生路严法制以禁其为非而已盖国家才力既已无措则不得不聴自便以开其生路生路既开则不得不严法制以禁其为非盖审时酌变为国家经乆之图莫过于此者伏乞皇上特加轸念将臣等及诸臣所奏俯赐采择或视朝后时御便殿宣召辅臣谘求长防务求定论本部仍以先后诸臣条议通限各王府一并议覆如违限者治辅导官罪候各王府议至之日本部请大集廷议恭候圣明独断以成一代章程以定万世守法上从之
　　宗藩简便法疏
　　万厯二十九年礼部右侍郎李廷机题为条陈宗藩简便之法恳乞圣明裁定以惠天潢以垂永乆事仪制司案呈得宗藩事例歴年所条议精详妥当见今遵守无敢逾越然宗室犹告称困苦至画图帖説极诉冻馁颠连之状且有向隅而泣抱郁抑不平之恨有后言者毎为之深维其故窃见宗室毎请名封到部备查册籍来歴少有未明不敢题覆父无爵不与母无封不与无奏报不与母年在五十之外者私婚擅婚滥妾已经另题复来辨者不与年逺无稽复来辨者不与凡所以综覈裁抑节之者略不少徇此在本部虽严而不为苛在宗室虽苦而不敢怨也乃有宗室例所应得本部例所应题者其究未尝不题未尝不得而特于转折之多需索之众等候之乆未尝省禄粮之升斗而徒朘宗室之脂膏如宗室子女报生有结矣及请名则又取结及请封选婚则又取结结而又结得无烦难又如五年五嵗过矣而未见请名年十五过矣而未见请封选婚年复一年得无阻格就此似当再斟酌变通其间者相应条陈等因案呈到部窃惟王道本乎人情良法莫如简便臣自署事以来将歴年题准事例日夕展转既见前此诸臣体悉我皇上敦庸之笃即如酌例奏请期限欵内过期免勘之扰甚多矻矻然奉以周旋而臣因此细绎引伸偶有一得臣敢为皇上陈之臣阅视册库宗室名封掲帖位下既注云抄出手本册籍稿俱查同间又注云候结夫既查同应题而以候结未题盖縁宗藩要例第四欵内称宗室子女名封俱繇各该亲郡王及管理府事者审实类奏仍取具宗室五位并长史教授两隣收生人等结一并送部如王奏到三月以外而长史教授等结未到致妨查题者本部查防行巡按御史将长史教授等官提问据此则候结例也然臣查要例第三欵内宗室新生子女三日后具啓各该亲郡王及管理府事审实取具收生亲识官眷人等保结明白按季类奏臣随取各王府报生奏结观之有五宗结有长史结有教授结有两隣收生结及取请名结状观之与报生同又取请名选婚结状观之亦与报生同是结惟一様取至再三斯已烦矣况两隣之迁徙不常收生之存亡难必即结不足慿而结又不可自得也计长史教授两隣收生及长史教授所之书役凡若干人其馈送需索常例不知若干此若干者贫宗何人措置不过预冩禄粮重息称贷剥肤推髓以博升斗之获而所为候结者直候长史教授之槖盈衙门吏书腹之餍已即查防究问竟自推捱申饬禁防终成虚套于宗室宁有补哉又思宗室所患苦者何也奏请之经繇多而馈送需索之费重也盖必展转措办有以充馈送需索之费而后敢请其馈送需索必人人满其所欲而后得请故均之宗室也而有力得之无力不得非所以为平也均之得也而辄以贿成非所以为法也均之与也而必俟其苦求重费而后与之非所以为恩也且以皇上宗室太祖子孙而令乞哀异姓受制贱胥岂理也哉臣反覆思之惟有简便之法二焉一曰免重结盖报生一结父母来歴既明白则一结足矣此后除选择婚配另结外至于请名及请封婚其在今日凡奏到结未到者查果明白应题不必候结便与径题其俟今日以后请名请封请婚者免其教授长史两隣收生之结尤恐有殇卒不报以死作生及以生冒死情则莫能逃于亲支之五宗第令单取五宗一结径逓各府长史教授啓王据宗结以奏而本部止慿王奏不必结来如有虚冒本部查出或被首告事发将本宗防爵级五宗罚革禄米一如条例如此则报生结状至为要紧如或不到部无慿查题定将长史教授防黜以为疎玩之戒莫便于此者一曰定取期盖既有报生奏结而又有玉牒册妾媵册年终攅造册殇卒册具可备查本部复设格眼册将宗室父母来歴生年月日并结某宗某人名姓备书位下而该司呈堂亲注其上应名封者注一应字另题者注一另字用印钤盖毎年挨查其及期者某府某位尽数类行该府长史教授啓王具奏如万厯十七年报生今年十五嵗为婚封之期则行取请封选婚如二十七年报生今年五嵗为名期则行取请名本部一面类奏请照常而行虽有今法犹循旧规正欲相维以防后弊但今取五宗一结奏内总提五宗结勘明白一句不必结到本部其万厯十七年以来未及请封选婚二十七年以前未及请名者一槩行令于三十三年之内亦取五宗一结啓王类奏如过两年限期不来奏请者本部例为立案则是前之未注者查取以完之后之未取者查注以挨之举一切宗藩所应得本部所应题者悉自我而授之彼无使自彼而求于我本宗既与行取知必在题列则府役何所容其骗诈部役何所容其索掯提纲絜领计莫防于此者此二説者于旧章无所变更而烦赘可省于闗防更加严密而阻格尽除臣不胜揣切欲以此发前人所未发补前例所未周盖圣主展亲仁义并用其嚣竞而不驯者则裁之以义其困苦而无告者则煦之以仁仁尤在乎义之先畏亦生乎感之后臣区区愚见如此伏祈圣明俯赐裁酌如蒭荛可采乞将所陈免重结定取期二欵勅下臣部施行仍刋续要例以便遵守宗藩幸甚臣愚幸甚
　　亲王之国疏
　　礼部尚书沈鲤题为敬陈亲王之国旧例以明职掌事近该工科左给事中陈与郊等相继上疏请命潞王之国疏乆不下乃外议若委罪于臣等之不先请者臣等不得不明职掌以俟裁定且以为他日持守之据焉盖凡亲王之国一切择日具仪虽系礼官掌行皆由传奉特防无敢辄便题请者歴年事例除年逺文卷无存及礼应避讳者不敢槩举外查得成化三年正月内本部传奉宪宗皇帝圣防朕弟徳王之国凡诸合行事宜所司详具以闻钦此自是以后传防之国者秀王系成化六年十月崇王系成化九年十一月吉王系成化十三年八月岐王系治七年十一月益王系治八年六月寿王系治十一年六月衡王系治十一年十二月汝王系治十四年闰七月泾王系治十五年二月荣王系治十六年六月其时传奉太监懐恩韦泰萧敬陈寛也臣等犹恐不的复从史馆恭奉屡朝实録歴歴查考凡各亲王之国亦止开载仪注不见有本部题请之疏嘉靖三十九年虽具题一次亦縁内阁辅臣奉有御扎传示所司非敢辄便具题也夫树屏建藩国家盛典孰不有欣然趋事之心乃自屡朝以来亲王之国俱繇上命旧规相沿已二百年其中必有精意臣等职在守法不敢不阙其所疑以存典故此所以不先题请也若以时事而论即使例所当请亦须待秋成以后始于择日为便焉盖凡亲王之国俱水陆二路骖从齐发所经之处劳费不可胜言适今畿南诸郡河南山东与卫辉封国所在连嵗饥荒继之灾疫皇上尝多方赈济之若非稍待秋成闻有丰稔之报而明防已下便当择期逺近缓急何以斟酌此亦事体之不可不虑者也夫论旧例则不敢擅请论时事则不敢轻请总之皆职掌闗心反覆思维遂成迂缓若言官于天下之事无不得言之国之请据理而论乃其职也伏乞查照屡朝事例早赐宸断以襄盛典臣等不胜幸甚奉圣防亲王之国既有屡朝事例且地方闻已丰稔朕当奏知圣母于明春择日举行一应事宜着该衙门预行措办
　　请逐藩王羣小疏
