<!-- { "loadSidebar": true } -->
　　治元年礼科给事中张九功言国之大事在祀与戎祀典正则人心正今圣明御极修明祀典然而朝廷常祭之外尚有释迦牟尼文佛三清三境九天应元雷声普化天尊之祭又有金玉阙眞君元君神父神母之祭诸宫观中又有水宫星君诸天诸帝之祭非所以示法于天下也乞勅礼部稽之祀典尽为厘正及一切左道惑人之事通为禁止上是其言命礼部会官考详何神立于何代何神有功于国何神泽及生民今何神应祀与否明白具奏于是尚书周洪谟等会议谓我太祖高皇帝稽古定制凡前代所加岳鎭海渎封号郡县城隍神号尽行革正其忠臣烈士亦止以当时封号称之凡异端乱正之术一切有所禁以正风俗晓人心者至矣伏望皇上以祖宗为法敬事天地孝事宗庙严事山川百神此外凡有斋醮祀祷之类通行罢免不惟絶异端之奸亦可省无益之费仍勅中外凡宫观祠庙非有功徳于民者不合祀典俱令革去间有累朝崇建难于辄废者亦宜厘正名号减杀礼仪庶尽以礼事神之心谨按世俗所谓释迦牟尼文佛三清三境天尊者葢西方有国曰中天竺乃释迦所生之地汉明帝时其法始入中国后之宗其教者遂以释迦之本性为法身徳业为报身并其眞身而为三其实本一人耳唐儒韩愈有曰三代之时百姓安乐夀考中国未有佛也自有佛法以来乱亡相继宋齐梁陈以下事佛渐谨年代尤促梁武帝舍身施佛饿死台城由此观之佛不足事明矣至于道家以老子为师宋儒朱熹有曰玉清元始天尊既非老子之法身上清太上道君又非老子之报身设有二像又非与老子为一而老子又自为上清太上老君葢仿释氏之失而又失之者也况老聃亦人鬼耳岂可僭居昊天上帝之上哉如宋徽宗躬亲祠醮倾心崇奉卒之陷身北国覆亡宗社可为明戒佛老之徒妄相称述惑世诬民莫之能废不合祀典莫此为甚伏望自今以始凡遇万夀千秋等节不令修建吉祥斋醮或遇丧礼不令修建荐斋醮俱不先期遣官祭告释迦牟尼文佛于大兴隆寺及三清三境天尊于朝天宫则祀典正矣　所谓北极中天星主紫微大帝者葢北极五星在紫微垣中又曰紫微大帝之座乃朝廷宫殿之象正统初建紫微殿于大徳观东设大帝之像每节令亦遣官祭告夫幽禜祭星古礼也祖宗以来每岁南郊已有星辰坛合祭之礼今乃像之如人称之为帝以极星之正祠于异端之宫稽之祀典诚无所据其祭告乞罢免所谓九天应元雷声普化天尊者凡隂阳凝聚阳气
　　在内不得出则奋击而为雷霆今道家妄以为玉霄一府总司五雷雷部诸神皆其所主而又以六月二十四日为天尊示现之日故朝廷岁以是日遣官诣显灵宫致祭夫风云雷雨每岁南郊已有合祭之礼而山川坛复有秋报之祭况自二月发声之后无非雷霆震奋之日今以六月二十四日为示现日于义何取设像名称礼亦何所据哉其祭告亦乞罢免　又有所谓祖师三天扶教辅大法师眞君者传记云汉张道陵光武时人善以符治病至桓帝永夀元年百二十岁而没人传白日上升唐天寳宋熙宁大观间累号正一靖应眞君子孙亦有封号国朝仍袭正一嗣教眞人之封秩视二品然宋邵伯温闻见录云汉建安二十年曹操破张鲁定汉中鲁祖陵父衡以符法相授受自号师君其众曰鬼卒曰祭酒大抵与黄巾相类朝廷不能讨就拜鲁汉宁太守鎭夷中葢陵本非异人而道家祖陵为天师者特因天寳之称而云尔今岁以正月十五日为陵生辰遣官诣显灵宫祭告夫生辰自宜使其子孙祭于家而乃遣官祭告尤非祀典亦乞罢免　所谓大小青龙神者记云昔有僧名卢自江南来寓居今京师西山一日有二童子来拜于前卢纳之供奉无怠时久旱不雨二童子白于卢请限雨期即委身龙潭须臾化二青龙遂得雨后赐卢号曰感应禅师建寺设像又别设二青龙祠于龙潭之上宣徳中勅建大圆通寺加二青龙以封号今春秋祭之夫妖由人兴久自衰息况今连年亢旱祈祷二龙杳无应验则怪诞不足崇奉明矣又有所谓梓潼帝君者记云神姓张讳亚子其先越巂人因报母之仇徙居梓潼之七曲山仕晋战没人立为庙唐宗僖宗宋咸平日屡封至英显王道家谓上帝命梓潼掌文昌府事及人间禄籍故元加号为帝君而天下学校亦有立祠祀之者景泰中因京师旧庙辟而新之岁以二月三日为帝君生辰遣官致祭夫梓潼神显灵于蜀则庙食其地于礼为宜祠之京师何也况文昌六星为天之六府殊与梓潼无干乃合而为一是诚附会不经乞并与大小青龙神之祭俱勅罢免其梓潼在天下学校者俱令拆毁庶足以解人心之惑　又道家有所谓北极佑圣眞君者盖眞武乃北方武七宿后人乃以武为眞圣而作蛇于下宋眞宗避讳改武为眞武靖康初加号曰佑圣助顺灵应眞君及攷图志乃云眞武为净乐王太子得道术修炼武当山功成飞升奉上帝命往鎭北方被髪跣足建皂纛旗摄武位此则道家附会诞妄之说再考国朝御制碑谓太祖平定天下兵戈所向隂佑为多尝建庙南京载在祀典及太宗入靖内难以神有显相功又于京城艮隅并武当山重建庙宇两京岁时朔望各遣官致祭而武当山又专官督视祀事至我宪宗尝范金为神像屡遣内官陈喜安奉于武当山葢亦承列圣崇奉之意以祈神休耳而喜乃援引左道邓常恩辈荧惑圣徳虐害生民奏请重修京城庙宇改号灵明显佑宫日进邪术遂使香火之地几为奸盗之区今常恩辈已服其罪而其所遗蠧国害民之事尚未止息如频年赍送神像及多给武当道士衣布滥费香爉之类是也请止照洪武间例每年以三月三日九月九日用素羞遣太常寺官致祭其余祭祀悉皆停免继后神像再不赍送凡府县应办给衣巾并香爉诸物之劳民者俱量为裁省庶几国用少节而于累朝崇报之礼亦未尝废也　所谓崇恩眞君隆恩眞君者道家相传以崇恩眞君姓萨名坚西蜀人宋徽宗时尝从王侍宸林灵素辈学法有騐而隆恩眞君则玉枢火府天将王灵官也又尝从萨眞君传符法永乐中以道士周思得能传灵官法乃于禁城之西建天将庙及祖师殿宣徳中改庙为大徳观封二眞君成化初改观曰显灵宫每年换袍服三年一小焚十年一大焚复易以新珠玉锦绮所费不訾每节岁时皆遣官致祭夫萨眞君之法因王灵官而行王灵官之法因周思得而显而其法之所自又皆林灵素辈所附会况近年祈祷杳无应騐若以累朝创建之故难以废毁其祭告之礼宜令罢免四时袍服更换宜令收贮勿毁此后不必再焚亦不必再制如此则妄费可少省而邪术可贬矣所谓金阙上帝玉阙上帝者志云福建闽县旧有洪
　　恩灵济宫即祀今之金玉阙二眞人者五代时吴徐温子曰知证封江王曰知谔封饶王尝提兵平福州福人徳之图像以祀宋赐今额又考国朝御制碑谓太宗尝弗豫药罔效祷神辄应因大新闽地庙宇令春秋致祭易衣给户洒扫又立庙祀于京师加封知证金阙眞君知谔玉阙眞君正统成化年间累加号为上帝每朔望节令俱遣官祀及时荐新食四时致皮弁冠红金云龙朝衣又加平天冠明黄锦绮服其黄服五年一换焚红服十年一换焚夫神之世系年代事迹本非有甚异也而兄弟并称上帝本处既有春秋祀而京师复一年数祀袍服在京换焚费以不赀闽之袍服又数劳人赍送其僭号既宜革正而妄费亦宜节损请仍存闽之庙祀废京师之诸祀革其帝号与服色止称眞君服旧服其衣服更换俱令本宫收贮不必再焚每岁亦不必再制若在闽而敝者令府县量为修补不必赍送如此则于礼庶不谓渎而报功之典亦未尝不存也　所谓神父圣帝神母元君及金玉阙元君者即二徐之父母及其配也宋封父齐王为忠武眞人其母曰仁夀仙妃配皆为仙妃我朝永乐至成化间屡加封其父为圣帝母及二妃皆为元君每岁时节令俱遣官祀而金玉阙元君又有诞辰之祭僭渎一至于此载考徐温乃五代时吴国专权弑主之人殊无功徳可录但缘二徐为子有一时祷应之功故滥恩至此伏乞削去上帝元君之号一切滥祀俱宜罢免　所谓东岳泰山之神者为五岳之首庙在山东泰安州山下唐宋元皆加号曰王或曰帝若祀人鬼然者我太祖正祀典止称东岳泰山之神有司春秋致祭有事则遣官祭告每岁南郊并二八月山川坛俱有合祭之礼葢以山川灵气有发生之功故也今朝阳门外有前元东岳旧庙国朝因而不废其后岁以三月二十八日及万夀圣节遣官致祭夫既专祭于封内又合祭于郊坛则此庙之祭实为烦渎亦乞罢免所谓京师都城隍之神者葢建国者必设高城深池
　　以保其民人其制自黄帝始今天下府州县各有城隍庙在京师者谓之都城隍庙旧在顺天府西南俗以五月十一日为神诞辰故是日及节令皆遣官祀夫城隍之神非人鬼也安有所谓诞辰者况南郊秋祀皆有合祭之礼则诞辰并节令之祀亦宜罢免　议既上上曰卿等言是修建斋醮遣官祭告并东岳眞武城隍庙灵济宫祭祀俱仍旧二徐眞君并其父母妻宜革去帝号止仍旧封号原冠袍等物换回焚毁今后福建冠袍每六年一赍送余如所议行之
　　祭三清乐章
　　治八年十二月内阁大学士徐溥等奏近司礼监传示圣谕递出祭三清乐章令臣等改补进呈臣等谨按天子祀天地天者至尊无对尽天下之物不足以报其徳惟诚意可以格之故礼以少为贵物以简为诚祭不过南郊时不过孟春牲不过一牛书曰黩于祭祀时谓弗钦礼烦则乱事神则难正此谓也汉祀五帝儒者尚非之以为天止一人岂有五帝况三清者乃道家邪妄之说谓一天之上有三大帝至以周时柱下史李耳当之是以人鬼而加于天之上理之所必无者也若夫乐器之清浊乐音之高下制度节奏毫厘之际不容少差差则反以召祸况制为时俗词曲以享神明防渎尤甚以此获福又岂有是理哉我朝天地合祭用正月皆太祖所亲定乐器乐章皆太祖所亲制足以传之万世当此之时岂有三清之祭俗曲之音今所递出乐章虽云出于永乐大典葢是书之作博采兼收欲以尽天下之事初未闻以此施之朝廷见诸行事以为后世法也陛下纯诚至孝嗣统守成一以太祖为法以上追二帝三王之盛不宜以黩礼事天臣等读儒书穷圣道道家邪妄之说未尝究心至于鄙防词曲尤所不习不当以非道事陛下所连日忧惶不敢奉命者实不愿陛下为此举也近数月来凡奉中旨处分其合理者自当仰承徳意不敢违越间于民情有干治体相碍亦不敢茍且应命以误陛下未免封还执奏至再至三迹似违忤情实忠爱似此者多非但乐章一事而已疏入上嘉纳之礼部志稿卷八十四
　　钦定四库全书
　　礼部志稿卷八十五上
　　明　俞汝楫　编
　　羣祀备考
　　歴代帝王祀
　　祀歴代帝王
