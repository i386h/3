<!-- { "loadSidebar": true } -->
　　嘉靖十一年礼部言二月四日祀先师孔子先一日当制同日上亲行祈谷礼恐二礼不能并举得防祈谷礼重既专斋戒制暂免
　　岁暮大祫酌仪
　　嘉靖二十年礼官议岁暮大祫当陈祧主而景神殿隘不能尽陈请暂祭四祖于后寝用连几陈笾豆以便周旋前殿两庑故有列庙神龛孝洁神座请移别所尊藏以便亲王功臣侑享诏可四祖在寝祝读于前殿太祖位前改特修大祫礼太庙句为特修大祫之礼敬皇后神主业已还内不书待诣庙而后书
　　正旦值立春
　　正统十年十二月礼部尚书胡濙等奏明年正旦立春旧制立春顺天府官四拜进香复四拜文武百官五拜三叩首今二节同一日宜杀贺立春礼顺天府官进香后文武百官即诣班行贺正旦礼从之
　　万寿遇冬至
　　天顺五年七月礼部尚书石瑁言十一月十一日万寿圣节是日遇冬至羣臣贺词各异圣节不传制冬至传制今请通致词曰律应黄钟日当长至恭惟皇帝陛下万寿圣节应干纳祐奉天永昌臣某等诚欢诚忭敬祝万万岁寿然后以冬至制词传荅羣臣其各处贺表宜读重复请通宣表文曰忻逢长至恭遇圣旦其在外衙门行告天祝寿礼曰今兹冬至恭遇圣旦圣寿益増上从之
　　圣旦遇服制
　　嘉靖元年八月礼部奏初十日万寿圣节文武百官朝服庆贺今武宗皇帝服制未阕又遇孝慈髙皇后忌辰宜免习仪初九日廷臣并进表官各具吉服于奉天门致词五拜三叩首表文免宣读诏可
　　防礼遇祭日及吉典
　　嘉靖十四年正月鸿胪寺奏本月初十日俱祭祀期虽大行庄肃皇后防然祭为重请令百官暂服青绿锦绣将事上又以防试系求贤吉典考试执事官亦得服青绿锦绣中供事则用浅淡服色免宴
　　大防遇日食
　　隆庆六年大防方成服遇日食百官先哭临后赴礼部青素衣黑角带向日四拜不用鼓乐
　　颁厯值冬至
　　成化十四年礼部奏今岁冬至十一月朔旧例以是日颁厯二礼难于并行请防翰林院定议上命免议以十一月一日进厯
　　即位在大行防服内
　　万厯四十八年八月初一日光宗皇帝登极在大行防服内令文武百官是日俱吉服入朝俟行礼之时更换朝服礼毕仍吉服出朝礼部奏升殿颁诏系至大吉典照得是日文武百官朝临二十七日之期未满合无是日暂免朝临那后一日补足奉圣防是钦此
　　大行防内值千秋令节
　　治十八年是日文武百官穿青衣服黑角带行五拜三叩头礼
　　隆庆元年是日钦奉明防免行
　　脩省遇圣寿
　　嘉靖十一年八月上以彗星见东井谕阁臣曰朕闻彗星又见于井宿之间夫斯变也未及三岁凡三见焉乃朕所召卿等即刻传意于礼卿言生辰庆贺俱令免行不必吉服只常服视事以承天意于是礼部尚书夏言等奏万寿大庆凡内外臣工荒逺夷使无不欲恭祝以伸臣子之情尽废不举则下情欝而未宣况天变实繇臣等若使礼成之后痛加脩省似与天地人心方为允恊上曰然应天必以实兹不过变其服色暂辍礼仪耳庆贺礼姑听卿请礼毕之后务实加脩省以弭变异于是礼部复请自十四日始如故事各素服角带朝叅办事三日仍通行九卿六科十三道各条例时政得失以闻上曰十四日本因事辍朝不得更言脩省其自二十一日始浅衣办事三日九卿衙门官还各令自陈以听裁处务要思忠论实毋挟持泛引假公报私















　　礼部志稿卷九十六
　　钦定四库全书
　　礼部志稿卷九十七
　　明　俞汝楫　编
　　拟典备考
　　建文陵庙及景泰庙号疏
　　万歴二十年礼科都给事中万象春题为修举陵庙旷仪以光先徳以垂典制事切惟国家之事莫大于祀典祀典之起实繇于人心故质之人心而有不容已皆祀之不可废而圣哲之所必举者也矧事关陵庙情属亲亲在列圣容有欲为之志而陛下当有善继之图者乎臣所议于今日有二一曰革除之陵庙宜复二曰景帝之庙号宜尊洪惟太祖开基成祖定鼎列圣神功巍巍莫尚矣然自太祖以后成祖以前其间君临天下者不有建文君在乎既缘靖难兵至避位自焚延迄于今祭享无闻陵园不治行道之人欷歔叹息臣尝仿往牒当建文君没成祖驻营龙江发哀命有司治丧葬以天子之礼遣官致祭当其时固未尝不陵不祭也乃今令甲所载止孝陵及懿文太子陵而建文君不与焉兹何以故岂成祖许之于先而所司顾废之后耶国家修明典礼凡前代帝王有功徳于民者除嵗庙时祭外间遣官祀于其陵而矧称帝建号按临臣民至四五年首为一代嗣统之正者乎又如革除死事诸臣我皇上登极之初首发明诏令得祀于其乡迩又允言官之奏凡诸臣坟墓苗裔咸蒙修治防録而为之君者反不得一坏之土一勺之水宜天下人心惋然而深悲也似宜勑下所司即其原葬处所立为陵庙嵗时一体祭祀仍乞上尊諡以表追报之隆复年号以正君临之体此非臣等今日私议也当在成祖时既葬以天子之礼必宜享天子之祭既享天子之祭自当复其有天子之号讵特天下之心固亦成祖之心也而何顾忌之有与至于景帝之事则又异矣土木之变国家岌岌乎几不可保景皇帝奉太后命进登寳位镇安人心倚任忠良克戡祸乱卒至銮舆反正宗社寜谧圣子神孙所以晏安坐享全盛之业者景帝之力岂可诬哉迨升遐之日諡号葬祭率从贬损盖一时轩轾之势则然而实非人心之公与国典之正也以是至宪宗纯皇帝时特允廷臣建议复其帝号祭以帝礼先灵显赫亦既足以述先志而昭往烈矣然而庙号未加陵制有俭生有安天下之功而崇报不称没宜享天下之号而物故未彰其于国制终属缺典臣等待罪该科每见太常寺嵗祭题请祭祀其遣官行礼诸陵皆同固未有隆杀也即如前嵗驾幸山陵行春祀礼臣忝扈从之列见我皇上于景帝陵躬为致祭诚重之矣乃其祭与诸陵同而其制与诸陵异虽致祭于陵而不得祔祭于庙仰窥圣衷当必有缺然于兹者矣似宜遵照典制备加尊諡仍恭上庙号昭示无疆其陵制隘陋尤须亟为恢改如似逼近恭让皇后陵势难展拓第就其殿庑门垣等项稍加穹广仍量陪寳城增建明楼以称帝者藏衣冠之地至于恭让太后陵亦宜一体修治俾得欝然相望如此庻足以慰在天之灵而彰没世之徳其于陛下继述之孝制作之隆皆有先矣
　　景庙议
　　成化二年五月湖广荆门州学训导髙瑶上言正统己巳之变先帝既已北狩皇上方在东宫冦骑薄于都城宗社危如一发使非郕王继统国有长君则祸乱何繇而平黠冦何繇而服銮舆何繇而还六七年间海宇寜谧年谷屡丰元元乐业其功不小迨夫先帝复辟其贪天之功以为己力者遂加厚诬使不得正其终节惠隮祀未称典礼人心犹欝天意可知昔周公有身代武王之功及三叔流言避位居东致天动威以彰周公之徳成王警悟遂亲迎之出郊反风感应如响今者灾异迭兴无乃天之动威亦以彰郕王之功与伏望皇上特勑礼官集议追加庙号以尽亲亲之恩则伦纪以厚而天心可囘矣事下礼部议之礼部等衙门防议训导髙瑶所奏追加景泰庙号事佥谓郕王继位六七年间行事具在实録其庙号非臣下所敢轻议请自上裁左春坊左庻子黎淳奏曰正统十四年八月册立陛下为皇太子至九月羣臣又奉郕王即帝位改元景泰缘陛下为皇太子在前郕王即帝位在后事理有碍至天顺元年正月英宗睿皇帝复位钦遵圣烈慈夀皇太后圣防仍复景泰为郕王诏吿天下永为遵守然后人伦正天理得名正言顺而事成矣髙瑶建言乃欲加郕王庙号臣惟朝廷既立皇太子则异时居天子之位乃皇太子也曽未半月羣臣又立一亲王为天子则前时所立之皇太子将何为哉此景泰三年皇太子之废有繇然也在当时虽曰主少国疑四方多事然周成王之时姬旦实有功之叔父何不遂取天位虽曰神器久虚不可无人然共和之际周召皆王国之懿亲何不共分姬室特以君臣有定分而不敢耳凡若此者皇太子为君亲王为臣天经地义民彛物则截然一定固不待智者而后知之今多官防议依违茍简畧无定见犹欲烦凟圣听取自上裁岂臣愚之所能喻哉先帝明并于日月此事处置已久人心已定今若误听髙瑶之言一加郕王庙号必将祭吿太庙改易旧制而行祔庙承祧之礼焉必将迁啓梓宫改造山陵而加珠玉匣之典焉必将追赠皇太后皇后之称焉必当尽复当时所用之人所行之政焉且髙瑶此言有死罪二一诬先帝为不明一陷陛下于不孝古之圣贤经史具在鲁隠公内不承国于先君上不禀命于天子诸大夫扳已以立而遂立焉是与争乱造端故春秋首书元年春王正月而削公即位正大伦也郕王之即位内承国于何君上禀命于何王不过羣臣扳已而立为遂立尔律之隠公允合无异为人君父而不通春秋之义者必蒙首恶之名是故昌邑王既废未闻复为汉某帝更始既废未闻复为汉某王诚不敢悖逆春秋移不明之过加于先君而欲全孝道于子孙也陛下昔为皇太子名正言顺谁得私议郕王乃敢废之易以己子至使先帝久遭幽闭此非郕王所自为也当时馆阁大臣陈循等贪图富贵密运奸谋从防为之也至于天顺元年郕王有疾陈循自合迎请先帝复位却乃率领羣臣进本奏乞早选元良正位东宫当时皇太子见在欲选何人以臣愚见若非南城迎驾之功先帝终无出路矣但此迎驾之人又皆贪图富贵之小人既効微劳气盈志满骄奢滛佚靡所不为是故髙爵厚禄封公封侯所以尊显于元年者赏其迎驾之功也严刑峻法或斩或流所以诛于后来者罚其骄矜之罪也今流言国中必曰先帝怒此诸人迎驾而罪之则万无此理而不足信矣陛下即位之初首罪羣邪寒心破胆及见取囘商辂仍复旧职内阁办事然后欣然自以为得计又皆私窃效慕希求进用矣彼小人者但欲得官于已岂顾贻患于人臣以谓髙瑶此举非欲尊礼郕王也特为羣邪进用之阶也必有小人主使之者不然彼草茅疎逺安敢妄言上诬先帝之明使后世观之以为口实而今之议者亦岂可不察乎此隠忍曲从而犹欲烦陛下之听哉疏入上曰景泰已往过失朕不介意岂臣下所当言显是献谄希恩俱不必行
　　请复建文年号立景泰实録疏
