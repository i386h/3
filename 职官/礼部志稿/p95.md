<!-- { "loadSidebar": true } -->
　　一宫中自皇太子以下成服日为始服斩衰二十七月而除亲王世子郡王及王妃世子妃郡王妃公主郡主以下闻丧皆哭尽哀行五拜三叩头礼第四日成服斩衰二十七月而除凡王视事素服乌纱帽黑角带退服衰服服内并停音乐嫁娶其祭祀止停百日一在京文武官初闻丧素服乌纱帽黑角带明日清晨诣思善门外哭五拜三叩头退各置斩衰服于本衙门宿歇不饮酒食肉第四日成服具衰服诣思善门外朝夕哭临三日又朝临十日【洪熈后朝临七日】各十五举声成服日为始服斩衰二十七日凡入朝及衙门视事用布裹纱帽垂带素服腰绖麻鞋退服衰服二十七日之外素服乌纱帽黑角带二十七月而除聴选办事等官服衰服监生吏典僧道人等素服以成服日为始皆赴顺天府朝阙设香案朝夕哭临三日又朝临十日【洪熈后朝临七日】各十五举声仍各素服二十七日而除文武官命妇闻丧第四日各服麻布大袖员领长衫麻布盖头清晨由西华门入哭临三日仍各去金银首餙素服二十七日凡音乐祭祀官员军民人等并停百日男女婚嫁官员停百日军民人等停一月军民素服妇人素服不装餙俱二十七日一在外俱以闻丧日为始令到之日文武官员素服乌纱帽黑角带行四拜礼跪聴宣读讫举哀再行四拜礼毕各置斩衰服于本衙门宿歇不饮酒食肉第四日成服每旦率合属官僚人等服衰服就本衙门朝阙设香案朝夕哭临三日又朝临十日【洪熈以后并无朝临】各十五举声成服日为始衰服二十七日衙门视事用布裹纱帽垂带素服腰绖麻鞋退服衰服二十七日后素服乌纱帽黑角带二十七月而除文武官命妇闻丧素服举哀三日各十五举声去金银首餙素服二十七日而除军民男女皆素服一十三日凡音乐祭祀官员军民人等并停百日男女嫁娶官员停百日军民停一月一在京文武官孝服每官员给麻布一疋自制四夷使臣工部造与孝服诸王公主遣官及内外文武官员人等诣几筵祭祀者光禄寺备祭物翰林院撰祭文引赴思善门外行礼各处进香官辞归者诸王公主所遣临期司礼监请防给赐其方面官与路费钞二十锭余十锭一京城闻丧日为始寺观各声钟三万杵禁屠宰四十九日一上尊諡【仪具后】一二十七日以后皇帝素冠麻衣麻绖临朝退仍衰服一发引【仪具后】一大祥奉安神主神座仪物于太庙前一日遣官祭告太庙至日上亲告几筵殿皇太后皇后以下各祭一坛王府遣官共祭一坛在京文武官员共祭一坛一禫祭遣亲王诣陵行礼
　　洪熈元年昭皇帝丧礼
　　遗诏
　　山陵制度务从俭约丧制用日易月皆以二十七日释服毋禁嫁娶音乐在外亲王藩屏为重不可辄离本国各处总兵镇守备御重臣及文武大小官员亦毋擅离职守闻丧之日止于本处朝夕哭临三日悉免赴阙行礼
　　部议
　　自闻丧日为始不鸣钟鼓在京禁屠宰十三日诸王世子郡王及王妃郡主以下并遵遗诏丧服二十七日而除上尊諡次日百官各具素服乌纱帽黑角带于承天门俟开读尊諡诏
　　嘉靖四十五年肃皇帝丧礼
　　遗诏
　　丧礼依旧制以日易月宗室亲郡王各处总督镇廵三司官各于本处朝夕哭临三日进香差官代行卫所府州县并土官并免进香郊社等礼及祔葬祔享各稽祖宗旧典斟酌改正
　　部议
　　一发丧殿下括发诣大行皇帝宫内举哀哀止小殓括发设奠【不用文】举哀归丧次皇贵妃等妃殿下妃皇孙泾简王妃等妃景恭王妃宁安公主举哀礼同哀毕各归丧次是日颁遗诏一大殓殿下素服束发诣大行皇帝前举哀设奠【不用文】大殓奉安梓宫　几筵安神帛立铭旌哭尽哀皇贵妃殿下妃皇孙及各王妃公主哭临礼皆同一成服殿下服衰服诣梓宫前举哀行奠祭礼皇贵妃殿下妃皇孙及各王妃公主皆成服各设祭一坛六尚及宫人各随祭礼毕各归丧次是日内官内使祭一坛【以上祭俱用文】次日公侯驸马伯五府六部等衙门共一坛文武三品以上命妇共一坛一每七及百日殿下一坛皇贵妃等妃共一坛殿下妃一坛皇孙一坛泾简王妃等妃共一坛景恭王妃一坛宁安公主一坛一内外官员军民人等及各王府夷使礼并与洪武永乐同永乐二十二年上尊諡仪【隆庆初稍有更定者附注于下】
　　前期三日斋戒前一日遣官祭告　天地宗庙社稷如常仪俱太常寺先期奏请各祭告用祝文香帛果酒脯醢是日【后用前一日】内侍官置册宝舆于奉天门【即皇极门仍有香亭又几筵前左右先设册宝案】捧册宝各置舆中皇帝具衰服诣奉天门【隆庆初先祭告几筵陈设祭品如常仪祭毕御皇极门百官暂免朝防】内侍官举册宝舆导引官导皇帝后随降阶陞辂导引官退百官序立金水桥南北向皆素冠服腰绖俟册宝舆将至皆跪册宝舆过毕兴皆随至思善门外序立于北向皇帝降辂【隆庆初内官导引至乾清门外降辂】册宝舆由中门入至几筵殿丹陛上导引官导皇帝繇左门入内赞唱执事官各司其事导引官导皇帝就丹陛上拜位捧册宝官捧册宝繇左门入【隆庆初繇殿中门入】至几筵前分左右立北向导引官奏四拜【后内赞奏】皇太孙亲王皇孙陪拜丹陛上百官陪拜思善门外内赞及鸿胪寺官同时传赞四拜毕导引官导皇帝繇殿左门入诣几筵前奏跪内赞及鸿胪寺官传赞皇太孙以下及百官跪奏进册捧册官跪进册于皇帝左皇帝受册献毕授捧册官置于案奏进宝捧宝官跪进如前仪奏宣册宣册官跪宣而于皇帝左毕奏宣宝如宣册毕奏俯伏兴平身四拜【传赞百官同】奏复位导引官导皇帝繇殿左门出就拜位奏四拜【隆庆初接行祭礼省就位四拜】奏初献礼奏跪献酒【隆庆初初献有献帛】赞读祝读祝官读毕亚献终献礼拜传赞并同【隆庆初终献后有奏俯伏兴平身奏复位导引出殿左门就拜位奏四拜】导引官导皇帝繇殿左门入诣神位前捧册宝授内侍官捧入导引导皇帝入内奉安讫奏叩头毕导引官导皇帝繇左门出至丹陛上奏礼毕【传赞同】导引官导皇帝还宫
　　隆庆元年进呈尊諡议文仪
　　先是勅谕文武羣臣议上尊諡至期前一日鸿胪寺官于宣治门设諡议文案是日早上具衰服【隆庆六年上具素翼善冠麻布袍腰绖】御宣治门捧諡议官立于阶之东文武百官各具素冠服【隆庆六年百官黒纱帽黑角带皂靴】诣丹墀赞行四拜礼兴礼部官出前跪奏进尊諡议文奏毕复位序班二员引班首官稍进前捧諡议官以文授班首官班首官受諡议文繇中道进将至御前序班赞进尊諡议文上起至諡议文案之北班首官进諡议文置于案赞跪百官皆跪上览毕召翰林院官趋至前跪上以諡议文授翰林院官命撰諡册文翰林院官受讫捧从中道出上复坐赞俯伏兴班首官与百官俯伏兴班首官复位赞行四拜礼毕序班彻案上还
　　隆庆元年尊諡颁诏仪
　　先期鸿胪寺设诏案于皇极殿内东锦衣卫设伞盖于皇极殿前至日早各官具已素服乌纱帽黑角带于承天门外伺候上御中极殿具黑翼善冠白素袍黑犀带执事官先行五拜三叩头礼鸿胪寺官奏请陞殿导驾官导上御皇极殿鸣鞭讫序班举诏案于殿中翰林院官捧诏立于左鸣赞唱颁诏翰林院官以诏授礼部官礼部官受诏置于案序班举案繇殿左门出锦衣衞用伞盖迎至承天门上百官入班鸣赞唱四拜称有制唱跪开读讫再唱行四拜礼鸿胪寺官传奏礼毕百官退诏书迎至礼部授使者颁行天下
　　永乐二十二年发引仪
