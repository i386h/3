<!-- { "loadSidebar": true } -->
　　孔子之庭臣不知其何说也刘向初以献赋进喜诵神仙方术尝上言黄金可成铸作不騐下吏当死其兄阳城侯救之获免所着洪范五行最为舛驳使箕子经世之微言流为隂阳术家之小技贾逵以献颂为郎不修小节专一附防图防以致贵显盖左道乱政之人也王弼与何宴倡为清谈所注易专祖老庄而范追究晋室之乱以为王何之罪深于桀纣何休则止有春秋解诂一书黜周王鲁又注风角等书班之于孝经论语盖异端邪説之流也戴圣为九江太守治行多不法惧何武劾之而自免后为博士毁武于朝及子宾客为盗系狱而武平心决之得免则又造谢不慙先儒谓圣礼家之宗而身为赃吏子为贼徒可为世鍳王肃在魏以女适司马昭是时昭簒魏之势已成肃为世臣封兰陵侯官至中领军乃坐观成败及母邱俭起兵讨贼又为司马师画防以济其恶若好佞已乃其过之小者杜预所着止有左氏经集解其大节亦无可称如守襄阳则数馈遗洛中贵要绐人曰惧其为害耳非以求益也伐吴之际因斫瘿之讥尽杀江陵之人以吏则不亷以将则不义凡此诸人其于名教得罪非小而议者谓能守其遗经转相授受以待后学不为无功臣窃以为不然夫守其遗经若左邱明公羊髙谷梁赤之于春秋伏生孔安国之于书毛苌之于诗髙堂生之于仪礼后苍之于礼记杜子春之于周礼可以当之盖秦火之后惟易以卜筮仅存而余经非此九人则防乎熄此其功之不可冺者以之从祀可也若融等不过训诂此九人所传者耳况其书行于唐唐姑以备经师之数祀之今当理学大明之后易用程朱诗用朱子书用蔡氏春秋用胡氏又何取于汉魏以来驳而不正之人使安享天下之祀哉夫所以祀之者非徒使学者诵其诗读其书将识其人而使之尚友也臣恐学者习其训诂之文于身心未必有补而考其奸謟淫邪贪墨怪妄之迹将自甘于效尤之地曰先贤亦若此哉其祸儒害道将有不可胜言者矣至于郑众卢植郑元服防范寗五人虽若无过然其所行亦未能以窥圣门所着亦未能以发圣学若五人者得预从祀则汉唐以来当预者尚多臣愚乞将戴圣刘向贾逵马融何休王肃王弼杜预八人裭爵罢祀郑众卢植郑元服防范五人各祀于其乡后苍在汉初説礼数万言号后氏曲台记戴圣等皆受其业盖今礼记之书非后氏则不传于世矣乞加封爵与左邱明等一体从祀则伪儒免欺世之名贤者受专门之祀而情文两得矣一
　　孔子弟子见于家语自顔回而下七十六人家语之书出于孔氏当得其实而司马迁史记所载多公伯寮秦冉顔何三人文翁成都庙壁所画又多蘧瑗林放申枨三人先儒谓后人以所见増益殆未可据臣考宋邢昺论语注疏申枨
　　孔子弟子在家语作申续史记作申党其实一人也今庙庭从祀封文登侯在东庑申党封临川侯在西庑重复无稽一至于此且公伯寮愬子路以阻
　　孔子乃圣门之蟊螣而
　　孔子称瑗为夫子决非及门之士林放虽尝问礼然家语史记邢昺注疏朱子集注俱不载诸弟子之列秦冉顔何疑亦为字画相近之讹如申枨申党者但不可考耳臣愚以为申枨申党位号宜存其一公伯寮秦冉顔何蘧瑗林放五人既不载于家语七十子之数宜罢其祀若瑗放二人不可无祀则乞祀瑗于卫祀放于鲁或附祭于本处乡贤祠仍其旧爵以见优崇贤者之意亦庻乎其名实相符而不舛于礼也一洪武二十九年行人司司副杨砥建议请黜扬雄追崇仲舒太祖髙皇帝嘉纳其言而行之主张斯道以淑人心可谓大矣然荀况扬雄实相伯仲而况以性为恶以礼为伪以子思孟子为乱天下以子张子夏子防为贱儒故程子有荀卿过多扬雄过少之説今言者欲并黜况之祀宜也然臣窃以为汉儒莫若董仲舒唐儒莫若韩退之而尚有可议者王通是也通之言行先儒之论已多大约以为僣经而不得比于董韩云尔臣请防之以程朱之説程子曰王通隠徳君子也论其粹处殆非荀所及若续经之类皆非其作然则程子岂私于通哉正因其言之粹而知其非僣经之人耳朱子曰文中子论治体处髙似仲舒而本领不及爽似仲舒而纯不及又曰韩子原道诸篇若非通所及者然不免文士之习利达之求若覧古今之变措诸事业恐未若通之精到恳恻而有条理也至于河汾师道之立出于魏晋佛老之余迨今人以为盛则固豪杰之士也今董韩并列从祀而通不预疑为阙典臣又按宋儒自周子以下九人同列从祀而尚有可疑者胡瑗是也瑗之言行先儒之论甚详大约以为少著述而不得比于濓洛云尔臣亦防之以程朱之説程子看详学记曰宜建尊贤堂以延天下道徳之士如胡瑗张载卲雍使学者得以矜式朱子小学书亦备载瑗事以为百世之法臣以为自秦汉以来师道之立未有过瑗者矧程子于瑗之生也欲致之与张卲并居于圣贤之堂其没也乃不得与张卲并侑于
　　宣圣之庙其为阙典甚矣况宋端平二年议増十贤从祀以瑗与焉若谓瑗无著述之功则元之许衡亦无著述但以身教之懿与瑗相望诚有不可偏废者考之礼有道有徳施教于学者死则为乐祖祭于瞽宗乡先生殁则祭于社若通瑗两人师道百世如新得加封爵使与衡同列祀于学宫最得礼意一自唐宋以来以顔子曽子子思孟子配享坐堂上而顔子之父无繇曽子之父防子思之父鲤皆坐庑下考之礼子虽齐圣不先父食而三代之学皆所以明人伦也夫
　　孔子之所为教与诸弟子之所以为学者不过明此而已今乃使子坐于上父坐于下岂礼也哉若以为此乃论道之功则自古及今未有外人伦而言道者纵出于后世之尊崇非诸贤之本意臣恐诸贤于防防之中必有不安于心而不敢享非礼之祀者臣考之元至顺三年尝封顔无繇杞国公谥文裕孟子之父孟孙氏亦尝封邾国公臣愚乞下有司于各处庙学如乡贤祠之制别立一祠中祀启圣王以杞国公顔无繇莱芜侯曽防泗水侯孔鲤邾国公孟孙氏配享庶不失以礼尊奉圣贤之意臣又窃观圣学失千五百年至程朱出而后孟氏之统始续则程朱之先亦不可缺况程子之父大中大夫封永年伯程珦首识濂溪周子于属掾之中荐以自代而又使二子从游朱子之父韦斋先生追谥献靖公朱松临没之时以朱子托其友籍溪胡氏而得程氏之学珦以不附王安石新法退居于洛松以不附秦桧和议奉祠于闽其厯官行已俱有称述臣愚乞将永年伯程珦献靖公朱松从祀启圣王使学者知道学之有开必先明伦之义不为虚文矣【篁墩集】
　　山先生从祀议　　　　　　程敏政谨案诸儒从祀于
　　孔门者非有功于斯道不可然道非后学所易知也必取证于大儒之説斯可以合人心之公窃考程氏遗书及朱子伊洛渊源録所载山杨氏行状墓志碑文俱称其造养深逺践履纯固温然无疾言遽色与明道程子相似方其学成而归程子目送之曰吾道南矣然则是道也岂易言哉自两程子嗣孔孟不之统及门之士得以道见许者山一人而已盖山一传为豫章罗氏再为延平李氏以授朱子号为正宗文定胡氏亲承指授而春秋之传作南轩张氏上泝渊源而太极之义阐心学所悉本伊洛使天下之人晓然知虚寂之非道训诂之非学词华之非艺山道之功不可诬矣崇宣之世京黼柄国跻王安石于配享位次孟子而颁其新经以取士士尊王安石为圣人不复知有
　　孔子诵新经为圣言不复知有古训僭圣叛经凡数十年山入朝首请黜其配享不令厠
　　宣圣之庙廷废其新经不令蠧学者之心术又请罢纲运以收人心斥和议以张国势窜权臣以正邦宪培主徳以崇治本竑议谠言虽不尽用然使天下之人知邪説之当息诐行之当距淫词之当放则山卫道之功亦不可掩或有疑其出处之际而少其著述之功则亦有可言者朱子谓山之出惟胡文定公之言最公曰当时若聴用决须救得一半而文定亦曰蔡氏焉能凂之然则以出处见疑者未考之故也山值洛学党禁之余指示学者以大本所在体验之功转相授受而朱子得闻其指诀则见于何镐之书朱子于理一分殊之论称其年髙徳盛而所见益精则见于西铭之跋要之无山则无朱子而山之道非知徳者殆未可轻议然则以著述见少者亦未考之过也又按元史至正二十一年因杭州路照磨胡瑜建言已将山与延平李氏文定胡氏九峯蔡氏西山真氏俱加封爵列从祀以世变不及遍行天下此殆近于礼所谓有其举之莫敢废者然则亲讲于山若文定私淑于山若朱张咸在侑食而近私淑于朱子若蔡真逺私淑于朱子若许吴亦在侑食独其师有道卫道之功可以继往开来抑邪兴正者反不与焉揆之人心诚为阙典考大儒之定论防前代之过失实伸弟子从师之义慰后学向道之心以山跻于从祀直合公言谨议【同上】
　　圣驾临幸太学谢表　　　　　林文俊伏以典礼更新百代仰大君之有作辟雍临幸四方占泰运之方隆载举旷仪聿光旧典懽均朝野庆洽天人兹盖伏遇皇帝陛下圣由天纵徳与日新伦叙而五典以惇礼乐兴而百度咸正况兹首善尤在留神黙契圣心大袪俗见谓
　　孔子称王本非礼宜正
　　先师之名陋元人塑像为不经特遵皇祖之制别祠
　　启圣聿明父子之伦配食先贤尽去公侯之号礼无僭凟道益尊崇顾兹典之鼎新烦至尊以贲重当薄海同文之日适践祚一纪之初乃涓令辰爰修盛事六龙捧御逺戾止于胶庠万乗执圭亲奠释于
　　先圣崇儒重道稽古诹经喜溢章缝光流简册执豆笾以奔走乃有三氏之子孙圜桥门而聴观奚止六馆之英俊瞻威顔于咫尺奉法语之丁宁建皇极以敷言斯其至矣观人文以成化是之谓乎臣等职忝师儒躬逢盛美幸覩大人之虎变愿先多士以骏奔赐坐而讲易书觉叨荣之已过教人必先忠孝誓图报于将来伏愿配乎天配乎地皇朝绵一统之图作之君作之师天子介万年之寿
　　途中申明学规事　　　　　　湛若水臣惟太学贤闗之地祭酒风教之首茍非徳行道艺卓为儒宗则无以造就人才以辅圣治顾臣何人何以堪此拜命以来夙夜兢惕惧不克称以负大戾茫乎若渉渊水罔知津涯怅乎若适逺道罔知要路且行且思求得其道及取监志反覆读之乃见圣祖神宗睿谕良规浩浩乎其浑然示人约矣秩秩乎其灿然示人博矣如天之无不覆如地之无不载引而伸之触类而长之以言乎教学之事备矣诸所见行有不容赘至于圣谕渊深不无未发之蕴良规寖久容有玩弛之虞臣伏覩求言之诏敢陈一得之愚谨条六事上闻一曰推圣学以明道术臣伏覩洪武十五年二月圣祖勅谕国学师徒有曰古今贤能首以学为本次特操持辅弼其所学斯二事既行则善名于两间矣臣仰见圣祖之学与尧舜之精一
　　孔子之博约説告髙宗学古知行之説异世同符盖学也者知也操持也者行也知以觉之行以恒之圣学无余蕴矣又本年六月新建国学成勅太学生有曰致师于是来生徒以受业期在育君子必履
