<!-- { "loadSidebar": true } -->
　　国子监日影到堂后梨树散学【金台集】
　　明
　　李时勉与陈敬宗同在翰林袁忠澈尝相之敬宗仪观魁梧时勉貌稍寝袁曳二人并列曰二公他日功名相将后二人同时为两京祭酒【明太学志】
　　徐有贞初名珵年十三谒国子祭酒胡俨俨时自矜重称疾凭几见试珵诗即起循牀行大诧赏曰子自爱他日国器也【名卿绩纪】
　　国子博士徐桢卿神清体弱双瞳烛人着交诫感暮二赋凌躐曹魏长宿惊叹称为文雄【国寳新编】纳粟一涂人辄轻之在庠士下乃罗圭峯七试有司不录入赀北雍竟中解元会元人顾自立小试未足以定天下士也【涌幢小品】
　　学正魏龄潮州人初至尝侍祭酒李公时勉言曰昨听选部中见羣众相语但问某处地方好某地有出产不闻一人以施政教为言者皆若此天下安得治李闻其言甚善之谓予曰新学正有识能言诸人所不能言也魏后复姓李守官清白不受诸生贽礼果不负所知云【彭文宪笔记】丁夘冬湖广永济县进须知官在途梦开黄榜第一名彭时国子监生其人至京言于永济监生张本端本端访知予姓名异之数与朋辈言之已而果然【同上】
　　赵司成永号类庵京师人一日过鲁学士铎邸鲁公曰公何之司成曰忆今日为西涯先生诞辰将往夀焉鲁公曰吾当与公偕公以何为贽司成曰帕二方也鲁公曰吾贽亦应如之入启笥索帕无有踌躇良乆忆里中曾餽有枯鱼令家人取之家人报已食仅存其半鲁公度家无他物即载其半与赵俱往称祝西涯烹鱼沽酒以饮欢甚即事倡和而罢【贤奕】
　　天启四年八月署国子监祭酒礼部右侍郎蔡毅中监丞金维基博士门洞开邓光舒王裕心助教张翰南徐伯征姚士儒孙士裕董天允学正王永兴蒋绍煃学录聂翔杜士基典簿万民憼典籍陈烈公疏劾魏忠贤上不问毅中既与珰忤四疏请告亦不许【明史纪事本末】
　　天启七年五月监生陆万龄等请建魏忠贤祠于国学之旁谓孔子作春秋而忠贤作要典孔子诛少正夘而忠贤诛东林许之八月信王即皇帝位国子司业朱之俊劾监生陆万龄等请祠魏忠贤国学宜罪命下狱【同上】
　　上虞倪公元璐为祭酒时与温体仁忤将请告恵安郑仰田者善拆字遇于官人席上初未通名倪取骰子中以绯饰四者予卜郑曰京官四品而掌印者惟祭酒耳公其祭酒倪公耶公颔之复曰公必与当事者忤姓名中带骨字者其人也骰子骨所成而四面棱角不能刓圆故知不合也又曰公意欲图归乎必得请矣骰体方类口四亦类口乃回字也后果然【字触】








　　钦定国子监志卷六十二
