<!-- { "loadSidebar": true } -->
　　积雨长廊寂跫然聴足音入帘多草色环戸半槐隂好鸟时三哢幽蛩更一吟不须深谷去自少软尘侵
　　射圃归鸦
　　一望苍茫里闲登矍相防归鸦寒树集落日逺山过此怀观徳何人继勒铭宁须尽投笔编简始垂青
　　辇道月明
　　皓月纷纷白伦堂外多长衢光泻水夹径露穿莎凉意生衣袂秋声入院柯倚檐还展卷莫问夜如何
　　桥门雪霁
　　雪后望宫墙粲然出纷绘铿锵坠檐簪璎珞挂庭桧拂石有古碑踏冰挹晨霭岂惟耳目清悠悠与神会
　　诗赋附
　　元
　　石鼓赋【有序】　　　　　　　　周伯温予尝考古石刻而岐阳石鼓为第一每读韦韩苏三君子之歌心盖竒之访诸士大夫具在京师欲往一观而无由也皇上践祚之始年有诏置石鼓太学遂列于
　　宣圣庙之两塾尊之也明年改元皇庆余列国子生抚玩之获偿所愿夫以三代遗物置庠序中盛典也韩诗有云圣恩若许留太学诸生讲解得切磋盖欲而不得故冀之于乎韩公不得见于昔时而吾辈得见于今日何幸如之辄为赋曰
　　周有石鼓今在辟雍列桥门而甲乙相辉暎于西东纷质理之泐蚀伟形制之穹崇有文秩秩有词沨沨法皇颉之妙画续小雅之变风蔚兮九天之仪凤蜿兮六合之神龙欣兽鱼之物庶嘉车马之攻同歴歴兮琼株森竦于元圃依依兮神云见于苍穹嗟追琢之浑厚或制作于天工于维宣王宏振頺纲四国既遂百职既张□兹农暇载饬戎行踵武前人搜于岐阳史籀才艺当时俊良播之声诗勒之琳琅其形之不一者因朴质之自然其数尽于十者表治极而功在战国暴秦而韬晦者抑贞介逺其汚辱歴两汉六朝而不泯没者必神物为之防防嵗纪茫茫显于李唐韦韩歌之蔼其有芳迄宋宣和斯迁于梁金人袭没遂归朔方维天子之龙飞当文运之日昌诞降徳音辇登上庠文石重借用卫两旁六经彛训因时表章大比旷典同曰举遐迩纵观陈迹复彰嗟夫九州之鼎已沈沦而不可得岣嵝之石又漫灭而不复有惟斯文为至寳实终古之罕偶惜捃摭之有遗不见称于鲁叟何人之蚩蚩洼一为臼质损文存庸诏永久后乎此者岂无祖龙之颂功茂陵之封禅亦皆埋仆于榛莽虽万一之或适足以着其君之无取然则石鼓之周流于世者天非徒夀之盖以寄古文于不朽也乃作诗曰刻石鼓兮周贤王置之学兮自我皇纷胄子兮乐未央曰咏歌兮扬扬维大道兮无疆齐地久兮天长维斯鼓兮作配勿坏兮勿伤保亿龄兮于耿光【赋彚】
　　送国子伴读倪行简赴京　　　吴　澄潋滟离杯泛九霞还家未久便辞家出门恻恻重闱逺前路漫漫万里賖不怕狂风妨去鹢偏愁寒月照栖鸦诸生凝望须君至共赠新诗赏雪花【草庐集】
　　书上京国子监壁　　　　　　虞　集神京极髙寒幽居了晨夜雷风无时发零雨每飘洒炎光不到地萧爽度长夏大化漠无宰岂必事陶冶扬雄不晓事守道栖栖者元经百无征白髪谩盈把【道园学古録】
　　次韵国子监同官【二首】　　　　　虞　集坐乌皮髀肉消诸生应笑嬾边韶阶前老马随秋草袖里遗编俟早朝乞米西邻晨有粥思家南国暑无绡经明亦是归耕好清梦无时万里桥
　　学宫南直禁垣隂假寓惟愁两壁沈一曲镜湖遗老事三年经幄小臣心银河囘夜天逾近草径迎秋露转深珍重乡人居巷北时能来往和乌琴【同上】
　　辟雍赋　　　　　　　　　　杨宗瑞圣元诞膺天命徳洽仁浃三陲晏然万国臣妾神圣代作武功赫然天启圣皇乘龙御天登三迈五继后光前敛五福以锡庶民橎仁风而胞八埏厌吏治而乐士贱逺物而寳贤乃尚文徳韬武功一制度作辟雍声教被乎遐迩隆运轶乎时雍其为制也璧月印海洄风舞漪方壶屹兮中峙长虹烂兮四垂黉序秩兮奂轮檐甍翊兮翚飞产三秀兮殿楹罗石鼓兮庭闱八户阖辟兮乾坤九楹俨雅兮壁奎鼓钟颂其于乐振铎宣其教辞翫芹藻兮澄碧俯菁莪兮中坻澹文鱼兮游戏肃威凤兮来仪乃有髦士硕儒咸集于兹驯良喻兮徳骥朋来况兮总纷冠盖兮后先翳裾佩兮陆离建嘉猷兮二典拟鸿休兮六诗并追芳兮伊周齐接武兮咎防咀缤天之葩欬唾明月之珠是皆素邱园之贲而来宾上国之辉者也至若万乘戾止六龙驰驭日表肃穆天顔冲邃百王骏奔千官肃懿以祀以飨礼严物备饮食三老释奠
　　素王洞洞属属济济跄跄耄倪仰聴而咨嗟亿兆向风而乐康在泮宫而宴乐陋鲁侯而不齿圜桥门而观聴视汉世其孰昌乃进诸生论经史研治否推今古色笑以教匪狎匪怒圣敬曰跻恩渥时澍颂声嫓乎韶夏惭徳薄夫汤武于是益穷致治爰发徳音诞告多方简擢士林思臻霖雨之佐以协宵旰之心集天下之英才轨行艺于京国鹍鹏奋兮南溟骅骝空兮冀北扪膺拊心挥云吐虹来游来歌载歌辟雍歌曰环璧水兮作辟雍建文治兮启淳风进多士兮表至公翳令徳兮垂无穷恢宏庠序之制作兮酌凖成均之遗踪固非后世之所拟伦兮宜与唐虞成周而等隆不然何以表皇元万亿年太平之成功【赋彚】
　　石鼓　　　　　　　　　　　掲徯斯孔庙頽垣下周家石鼓眠苔分敲火迹雨洗篆蜗涎野老偷为臼居人打卖钱有形终一尽流落漫堪怜【秋宜集】
　　陈彦理昨以汉石经见遗今承寄诗索石鼓文
　　答以此作　　　　　　　　吴　莱
　　横山先生多古玩太学石经分我半魏公世藏资州本金石録中还散乱当时爱竒巧收拾笔画昭回映云汉流到我乃不逺虬甲凤毛真可惋自从得此未有报岐阳石鼓天下观昔则敲火今斵臼骆驼载归石尽烂仓沮以后即史籀先代遗寳列圭瓒中郎变篆生八分二者不敌何足算先生嗜书出法帖青铜垩壁手脱擥漆书科斗不通俗蛇蚓蟠结强涂窜先生博学抱圣经焚膏继晷日躭翫韦编铁擿只纸传邹鲁精髓合淹贯国子门开尘没城蓬莱阁废草堆岸春秋徒闻璧可假道德讵信鹅能换古今所重在周典周史面目极□□圣心不死不在石日月行天旦复旦吾家故纸本不惜骊颔有珠吾欲锻向来见辱亦云然焦尾之余争免爨先生安坐幸勿躁岁晚相逢笑拍案屏除许事不须说好与吾儒峙桢榦【吴渊颍集】
　　赠陈九成游国学　　　　　　李　存黄云潭潭天欲雪陈子初来即言别值吾筑室正狼籍为煑春茶供再啜子宗九江称义门明年挟策游成均奎章先生赋诗赠秋波一幅清无尘窃闻国初许祭酒正义堂堂古希有诸王驸马皆敬惮帐下公卿列先后即今规矩犹当时肥羊大饼午不饥愿君努力积分数他日锦衣当昼归【元文类】
　　明
　　石鼓诗【有序】　　　　　　　　唐之淳洪武丁卯秋九月余在燕城观石鼓因赋四十韵己巳三月乡友赵防谦氏持墨本来京师俾余録诸卷尾
　　郡学旧辟雍中有岐阳鼓古今所闻十左右各惟五离离大星陨兀兀坏云补累累营灶减落落陈沙聚质若切元玉制若覆气釜精若镕五金文若断钗股孤峯割秋瘦千葩耀春妩森严列戈矛尔雅冠章甫厓冰溜静悬海暖浪掀舞推辀半折轴败舫或遗艣小龙彭蠡归大鹏扶揺举断苔明碎锦古墨渍润础思昔委秦郊雷电惊草莽耒牛砺其角凿臼加以杵幸今依黉宫星日照廊庑圭璧逊其仪俎豆与之伍脱非天意怜或是神明祐深檐白昼永老屋翔鸾翥晴连昼防隂冷湿宫墙雨诸生获讲解髦士资训诂启钥烦竖阍搨本利商贾韦辞表姫周韩语怀李杜雄章迭铿鍧遗恨寄酸楚纷纭欧苏作诘屈薛郑谱称评虽靡定仿像讵非古鲰生千载下匏系三江浒神徒驰周南足不出城府适从辽碣役遂作幽燕旅平生慕竒闻一日获嘉覩初临色愈庄欲狎气斯沮如亲至东都揖让申与甫如亲与田猎搏攫兕与虎如虚藜苋腹烹太牢肥羜如洗蜩蝉耳聆笙磬柷敔羇愁破昏懵喜气浃眉宇时维躔夀星嵗甲在疆圉天寒号防枭城荒茂禾黍宗周本余怀览古亦天与摩挲重图训防蹜媿庠序聊陈曹桧风式继韩韦武【萍居稿】
　　登崇文阁　　　　　　　　　陈　琏巍乎髙哉崇文之阁兮吾不知其几百尺突兀直倚苍防中雕檐髙飞近晓日琼牕洞启来清风前瞻兮帝阙下顾兮辟雍京畿郁兮千里五云近兮九重太行西来兮迤逦居庸北拱兮巃嵸峯峦逺近共环峙削出朶朶金芙蓉是中竒胜甲天下何况此地名儒宗图书浩瀚纷莫数文光夜吐犹晴虹汉家天禄之不可复见兮幸喜斯阁之髙崇值校文之多暇日徙倚而从容爱扶舆磅礴之竒秀兮呼吸尽使归心胸阑干笑拍飞鸟上豪气不减陈元龙俯视十二衢车马尘蒙蒙欲招李谪仙更拉东坡翁长此共笑傲不使心忡忡葡萄酒倾玛瑙瓮日醉三百玻璃钟人间亦是有胜境何必逺度扶桑东愿裁上云乐进入蓬莱宫上将万夀祝天子文风圣化永与天地长无穷【文翰类选】
　　石鼓歌　　　　　　　　　　李东阳昔闻石鼓在太学鼓形穹窿石荦礜髫年释褐随班行未识研覃与扬防始官翰林嵗分献晚以代祀观尤数我思古人不可见健笔雄词两超卓宣王谟烈继成康况有文章存古朴是时风俗盖浑灏其臣拜颂俱坚确勒功太庙告中兴讲武岐阳犹猎较于时旋凯奏铙歌于时言播声乐灵祗地不爱图书引石天然谢雕琢垂垂股折屋漏痕昏星露芒角初如淮徐振师旅壮士当鸣剑槊又如申甫端冠绅摈相聨阶舞干箾年深嵗长世运改谁向鸿荒究緜邈嬴刘以后无此文直与混沌分清浊骤看笔势寻风骨细剔苔痕认斑驳原抛野掷堕榛菅冬经霜雪夏冰雹疑隳大鼎存铭识似毁明堂露榱桷当时十鼓一为臼犹幸农家事舂防爱惜应劳神防诃搜寻不厌山硗确暗中摸索亦可知辨口尚烦泣楚璞圣朝天子方好儒森列防门防重幄闻之兴慕且兴敬以手摩挲防击扑我生学篆希前踪下视俗书羞龌龊家藏旧本出梨枣楮墨轻虚不盈握行年七十始研求老臂支撑目昏眊拾残补缺能几何以一涓埃禆海岳太原宋生生好竒鐡笔为予亲刻斵吁嗟往者不复还庶免方来尽漫剥请从祭酒告诸生诵此衣冠日薰濯【怀麓堂集】
　　三月八日扈从视学听讲说命文言有作
　　程敏政
　　万乘隆师礼不烦上庠开讲重渊源朝衣绚日金绯匝御帜迎风锦绣翻相业古来存说命从龙今日感文言凤团分赐叨陪坐愿续声诗纪治元【篁墩集】
　　彭祖观井图　　　　　　　　吴　寛贾客适江海洪涛渺无津忽然风作舟楫竟漂沦蜑叟川上浴何殊白鸥驯宁知有饥鳄俟汝水之滨履危信多险处坦终无屯所有下堂戒名言推子春郁然大树下谁写彭祖真飘萧白髪叟千年貌如新草间者塪井蛙股谅可伸保身乃至此夀合希庄椿古人不可作故事从谁论此老饮水活应仗汲井人彼欲一往观人当置车轮中心宜惕岂徒保吾身聊成一转语图画固有因兹事有与无不须吾重陈纷纷奉遗体足以惊凡民【匏庵集】
　　谒
　　孔庙　　　　　　　　　　　　李梦阳端笏陪朝列时禋谒
　　圣林防门留石鼓春殿静珠琴奎府星连切璧池龙跃深诜诜趋国子早晚翠华临【空同集】
　　观石鼓歌　　　　　　　　　何景明我来太学谒
