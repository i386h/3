<!-- { "loadSidebar": true } -->
　　前期三日不饮酒不茹荤不吊丧不问病不聼音乐不理刑名散斋二日沐浴更衣宿于别室致斋一日宿于祭所正献官分献官旧皆宿于持敬门内致斋所监礼等官宿于退省号及是正献宿于东厢之后分献宿于厢后之东西房监礼御史宿于典籍防陪祀各衙门堂官宿于明道堂先祭日五鼓正献官承制陛辞辅臣则司业迎吏礼部尚书则监丞迎俱于左顺门及至监祭酒率属官迎于持敬门外礼生导引至致斋所签祝版省牲毕诣彛伦堂演礼退食于后堂毕乃各诣斋宿所制前一日陈设如常仪次日各官具朝服于丹墀北向立皇帝御华葢殿具皮弁服钟声止执事官行一拜叩头礼讫仪制司跪奉请陞殿乐作陞殿乐止卷鸣鞭讫唱排班班齐百官一拜叩头毕分东西立引礼引献官诣拜位賛四拜平身制官诣御前跪奏制俯伏兴由东门靠东出至丹阶东西向立称有制唱跪宣制曰某年月日祭
　　至圣先师孔子命卿行礼賛俯伏兴乐作四拜乐止礼毕遣官前一日沐浴更衣处于斋宫次日还宫永乐以前遣国子监祭酒宣徳正统时间遣翰林院官及是遣辅臣及吏礼尚书十哲分献翰林院官二员两庑分献国子监官二员提调太常寺堂官一员礼部祠祭司官一员监礼监察御史二员引班鸿胪寺官二员賛礼并乐舞执事太常寺官生一百二十员名前期一日太常寺官设香案一烛二于宰牲所分献官监礼官同诣牲所賛唱省牲毕庖人宰牲正日三更导引官引献官并两哲庑分献官由庙左门入典仪唱乐舞生就位执事者各司其事次唱陪祭官各就位次唱分献官各就位次唱献官就位賛引引献官至拜位典仪唱瘗毛血执事者以毛血瘗于坎遂启牲匣葢典仪唱迎神奏乐典仪唱鞠躬拜兴拜兴拜兴拜兴平身献官陪祭官各四拜讫乐止典仪唱奠帛行初献礼执事者各捧帛执爵诣各神位前賛引引献官唱升坛由露台东级上至庙左门入奏乐引賛唱诣
　　至圣先师孔子神位前奏乐引导献官至神位前賛引唱跪搢笏捧帛者转身西向跪进帛于献官右献官接帛賛唱奠帛献官进奠帛于神位前案上执爵者转身西向跪进爵于献官右献官接爵賛唱献爵献官献爵于神位前案上退献官至读祝位读祝官跪取祝文退立于献官之左賛唱跪献官读祝官皆跪典仪唱众官皆跪乐止賛引唱读祝读祝官读讫仍将祝文跪置于香案上退西朝上立奏乐賛引与典仪同唱俯伏兴平身賛引唱诣复圣顔子神位前导献官至神位前賛唱跪搢笏捧帛者跪进帛于献官右献官接讫賛唱奠帛献官奠帛于神位前案上执爵者跪进爵于献官右献官接讫賛唱献爵献官献爵于神位前賛唱出笏献官跪出笏次诣宗圣曽子神位前次诣述圣子思子神位前次诣亚圣孟子神位前仪均同前此时分献官于十哲两庑一同行礼讫賛引唱复位导献官至原拜位立乐止典仪唱行亚献礼奏乐仪同初献乐止典仪唱行终献礼奏唱仪同亚献乐止捧福酒者捧酒捧福胙者捧胙各立于神位前案之东典仪唱饮福受胙賛引唱诣饮福位导献官至饮福位唱跪搢笏捧福酒者跪进于献官右賛唱饮福酒献官接酒饮讫捧福酒者接爵捧福胙者跪进于献官右賛唱受胙献官受胙讫捧福胙者接胙由中道捧出賛唱出笏俯伏兴平身复位賛引导献官仍至原拜位典仪唱鞠躬拜兴拜兴平身献官陪祭官同二拜讫典仪唱彻馔奏乐执爵者各于神位案上将笾豆一揲跪举一举讫待执事者回于原位乐止典仪唱送神奏乐鞠躬拜兴拜兴拜兴拜兴平身献官陪祭官同四拜讫乐止典仪唱读祝官捧祝掌祭官捧帛馔各诣瘗位执事者各诣神位前读祝者先跪取祝文余各跪取帛馔以次由中门出典仪唱望瘗奏乐执事者各捧祝文帛馔往瘗所賛引唱诣望瘗位导献官至瘗所待焚帛讫賛引典仪同唱礼毕【明太学志】分献仪
　　十哲两庑四处毎处分献官一员捧帛执事者各先诣神位前殿上引賛唱诣述圣子思子神位前典仪随唱行分献礼诸賛引各诣分献官前引导行礼分献东西哲由露台东级上各分东西庙门入分献东西庑各从东西墀堦级上及门分献官各立定殿上賛唱诣亚圣孟子神位前毕各賛引唱诣东哲先贤神位前诣西哲先贤神位前诣东庑先贤神位前诣西庑先贤神位前分献官各至神位前賛唱跪搢笏捧帛者跪进帛于分献官右分献官接帛賛唱奠帛分献官奠帛于神位前案上执爵者跪进爵于分献官右分献官接爵賛唱献爵分献官献爵于神位前賛唱出笏分献官跪出笏賛唱复位引分献官随献官以次复于原拜位亚献賛唱各同分献官随献官同至神位前仪同初献终献仪同亚献【明太学志】
　　启圣祠仪
　　正祭日三更典仪唱执事官各司其事分献官各就位导引引献官至盥洗所賛诣盥洗所賛搢笏盥手讫賛出笏引至拜位賛就位典仪唱迎神賛四拜分献官同四拜典仪唱奠帛行初献礼执事官各捧帛爵进立于神位前賛陞坛賛诣
　　启圣公孔氏之位前賛引賛搢笏执事官以帛跪进于献官賛奠帛执事官以爵跪进于献官賛献爵賛出笏賛诣读祝位读祝官取祝跪于献官左賛跪賛读祝读祝讫賛俯伏兴平身读祝官捧祝进于神位前賛诣先贤顔氏之位前賛搢笏执事官以帛跪进于献官賛奠帛执事官以爵跪进于献官賛献爵賛出笏賛诣先贤曾氏之位前賛诣先贤孔氏之位前賛诣先贤孟孙氏之位前俱同前礼賛复位典仪唱行亚献礼执事官各捧爵自献于神位前讫典仪唱行终献礼仪同亚献典仪唱彻馔执事官诣神位前彻馔讫典仪唱送神賛引賛四拜分献官同四拜典仪唱读祝官捧祝掌祭官捧帛馔各诣瘗位典仪唱望瘗执事各捧祝帛馔由中门出至望瘗所賛引賛诣望瘗位礼毕【明太学志】
　　颁胙
　　前期五日绳愆防委监生二百余名分访六部九卿大小衙门官员所寓次日送防登録祭毕陈设礼生将各殿庑牺牲祭品查验呈防本监仍委官四员兼理即令原访监生分送取其速也【同上】

　　钦定国子监志卷十三
<史部,职官类,官制之属,钦定国子监志>
　　钦定四库全书
　　钦定国子监志卷十四
　　礼二
　　释菜
　　顺治元年定月朔行释菜礼设酒芹枣栗祭酒于
　　先师位及四配位前三献东西哲庑位前以监丞博士等官分献次诣
　　启圣祠【今改　崇圣祠】行礼分献官亦随行礼十五日司业上香行礼与朔日同
　　【谨案旧制毎月朔朢堂上官率属赴后殿及土地祠行礼今惟正月行之余俱沠监丞博士助教等员于崇圣祠行礼助教一员于土地祠行礼又东西哲向以监丞博士分献今六堂助教等官轮】
　　释菜仪注
　　是日清晨主献祭酒及随班行礼之祭酒司业俱诣致斋所更朝服赞引导由东角门入监丞博士八旗官学助教六堂助教学正学录等官八旗官学教习暨肄业贡监生皆从诣阶下通赞赞排班班齐赞跪叩兴行三跪九叩礼毕赞引导诣盥洗所盥手帨手再诣酒罇所司罇者举羃酌酒执爵者由中道上赞引导祭酒由东阶升从殿左门入赞引赞诣
　　至圣先师神位前一跪一叩兴献三爵一跪三叩兴【阶下俱随班行礼】赞引赞诣复圣顔子宗圣曾子述圣子思子亚圣孟子位前各行三献礼如正位仪十二哲两庑分献官俱俟祭酒诣亚圣位前时各赞引引诣神位前行礼如四配仪毕赞引导各官由殿右门北面揖出下西阶复位通赞赞跪叩兴祭酒及各官行三跪九叩礼兴赞礼毕导由西角门出
　　崇圣祠主献分献与前殿仪同朢日上香司业诣致斋所更朝服仪如月朔不献爵
　　【谨案元旦各官朝贺次日释菜余月朔朢如遇】
　　【坛庙大祀堂上官均与陪祀则派监丞等率领八旗教习六堂诸生在阶下行三跪九叩礼不献爵不上香】
　　释菜执事员数
　　朔朢行礼
　　大成殿
　　崇圣祠纠仪官二员博士助教等官充
　　朔日释菜
　　大成殿侍班二名通赞四名正引哲引庑引各四名正位司罇一名东西哲司罇二名东西庑司罇二名正位司爵三名四配司爵八名东西哲司爵六名
　　崇圣祠侍班二名通赞正引庑引各二名正位司罇一名东西庑司罇各一名正位司爵五名配位司爵二名东西庑司爵各一名朢日上香无司爵改司罇为司香
　　【谨案康熙二十四年议准毎月朔朢文庙行释菜礼于各项监生内选取容止端庄声音清亮者十名充礼生祼献赞礼二十九年停止以教习带管今用本监内班肄业生】
　　释菜事宜
　　朔日释菜应用香蜡酒果朢日上香应用香蜡等项均前期行文太常寺给发闗领至期陈设届期清晨由
　　神库防取应用献爵等噐敬谨洗净备用朔朢日均于
　　大成殿阶墀下甬道中铺设棕毯分五班前祭酒司业次分献官次随班行礼官次八旗教习次六堂肄业生
　　崇圣祠亦铺设阶墀之下不分班【以上典簿承办】其执事各生由六堂先期拣选开送照例分派立执事名册一本拜
　　庙名册一本令诸生各赴持敬门画到不到者查明记过【以上监丞承办国子监则例】
　　释菜【附】
　　元
　　中统二年诏
　　宣圣庙月朔释奠【元史世祖纪】
　　【谨案月朔释奠即释菜也攷今国子监先师庙成于成宗大徳十年则此事应在南城国子学有元详于释奠而释菜无闻故录此以备一代之制又案元史选举志侍仪舍人于上中斋举礼仪习熟曾掌春秋释奠毎月告朔明赞众与其能者充之盖今所为月朔释菜者元时又谓之告朔也】
　　明
　　成化二十二年二月朔当释菜值上丁令以次日释菜【明会典】
　　嘉靖九年厘正祀典罢内臣降香【仝上】
　　【谨案明初毎月朔朢遣内臣于先师庙降香至是始罢】
　　万厯二十三年定每月朔行释菜礼【明史礼志】又公侯驸马伯及戚畹子弟初入监之日谒
　　先师庙行释菜礼用兔醢果酒香烛陈设如常仪各爵列班于庙墀礼生赞行四拜礼班首上殿献爵如常仪复位又行四拜礼监生初入监赴
　　先师庙报名庙中礼生赞谒
　　先师行四拜【明太学志】
　　【谨案以上二条别于朔日释菜即古始入学释菜之意也附识以备防考】
　　明朔日释菜仪
　　每月朔祭酒率分献官暨各属官监生行礼分献官以监丞博士助教学正学录为之前期一日遣属官一员率庙户赴太常寺闗领祭品其日清晨执事者各司其事分献官各官分列于大成门内监生排班俟献官至通赞唱排班献官以下各就位通赞唱班齐鞠躬拜兴拜兴平身引赞诣献官前唱诣盥洗所献官盥手帨手讫引赞唱诣酒罇所司罇者举羃酌酒讫引赞唱诣
　　至圣先师孔子前跪献爵俯伏兴平身【执事者并同】引赞唱诣复圣顔子宗圣曾子述圣子思子亚圣孟子前仪并同十哲两庑分献官一同行礼毕引赞同唱复位导献官分献官至原拜位立通赞唱鞠躬拜兴拜兴平身礼毕【明太学志】
　　明朢日行香仪
　　是日清晨监丞率阖属官分列于星门内监生排班于庙门内祭酒司业至通赞唱排班班齐辟户唱鞠躬拜兴拜兴平身阖户唱礼毕退【明太学志】






　　钦定国子监志卷十四
　　钦定四库全书
　　钦定国子监志卷十五
　　礼三
　　释褐
　　顺治二年定毎科新进士胪唱后择吉日状元率诸进士诣庙释褐先行释菜礼
