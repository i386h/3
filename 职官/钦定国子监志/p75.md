<!-- { "loadSidebar": true } -->
　　石鼓文跋　　　　　　　　　朱彛尊石鼓籀文虽与大篆小异然离钟鼎欵识未逺其为三代之物信矣而诸家或疑之马子卿至谓宇文周所刻诚伧父之言也十鼓向阙其一皇祐间始得之欧阳永叔见之最早文存四百六十五字尔薛尚功则云岁月深逺缺蚀殆尽今欵识所载乃得之前人刻石者方之永叔仅多二字胡世将资古绍志録云所见者先世藏本在集古之前仅益九字至潘惬山作音训时止存三百八十有六字而已杨用修谓从李宾之所得唐人拓本多至七百有二字又言及见东坡之本人多惑焉愚攷第三鼓潘氏音训有众既简句古文苑脱字有众字用修不取易以六师二字第四鼓潘本有四马其冩六辔□骜句骜上脱一字古文苑本骜作重文用修亦不取易以六辔沃若第五鼓霝雨上古文苑有□□二字薛氏施氏本则有天字用修亦不取増我来自东四字夫车攻狩于东故云驾言徂东东有甫草若岐阳在镐京之西岂得云我来自东乎至于第六鼓因民间洼以为臼其上漫漶以诸鼓騐之毎行多者七字少者六字此鼓行仅四字上皆缺二三字用修每行增一字强之成文又如第七鼓用修增益徒御啴啴会同有绎或羣或友悉率左右以燕天子咸与小雅同文不知鼓文每行字有定数难以增益尢有异者鼓有□文郭氏云恐是臭字古老反大白泽也用修遂以恶兽白泽入正文中其亦欺人甚矣攷宾之石鼓歌中云家藏旧本出梨枣楮墨轻虚不盈握拾残补缺能几何以一防埃禆海岳夫以欧阳薛胡诸家所见止四百余字若宾之本有七百余字拾残补缺亦已多矣宾之不应为是言也子瞻之诗曰韩公好古生已迟我今况又百年后强防偏旁推画时得一二遗八九糢糊半已似瘢胝诘曲犹能辨跟肘子由和之有云形骸偃蹇任苔藓文字皴剥因风雨字形漫汗随石缺苍蛇生角龙折股夫用修之本既得自宾之传自子瞻是子瞻克见其全子由亦得纵观于子瞻子由又不应为是言也杜子美诗有曰陈仓石鼓久已讹苏州诗有曰风雨缺譌苔藓而韩吏部歌曰公从何处得纸本毫髪尽备无差讹又曰年深岂免有缺画则石鼓在唐时已无全文故吏部见张生之纸本以为难得也吴立夫诗亦云岐右石鼓天下观骆驼载归石尽烂夫以唐宋元人未见其全者用修独得见之此陆文裕亦不敢信由石鼓而推之用修他所考证吾亦不能已于疑无惑乎陈晦伯有正杨一编矣
　　监本兰亭跋　　　　　　　　朱彛尊书至右军入圣右军书至兰亭而变化无方后人评品以定武本为最欧阳率更所临也流有玉有石有棠梨板字有濶行有斵损有肥有痩有始肥终痩各本不同相传石晋广运中契丹辇归弃之中道而荣次新言宋定国使金云在中京中京辽之南京金海陵改为中都即燕京也吾乡沈先辈虎臣撰野获编云万厯乙酉丙戌间北雍治地得禊帖行欵肥痩与定武本畧同识者疑是广运所弃石时长洲韩公存良官国子祭酒拓数百本遗友朋合之次新所述或即薛氏摹勒未可定耳
　　石鼓记　　　　　　　　　　成　徳予每过成均徘徊石鼓间辄竦然起敬曰此三代法物之仅存者逺方儒生或未多见身在
　　辇毂时时摩挲其下岂非至幸惜其至唐始显而遂至疑议之纷纷也元和志云石鼔在凤翔府天兴县南二十里其数盈十盖纪周宣王田于岐阳之事而字用大篆则史籀之所为作也自贞观中苏勉始志其事而虞永兴褚河南欧阳率更李嗣真张怀瓘苏州韩昌黎诸公并称其古妙无异议者迨欧阳文忠则疑自周宣至宋垂二千年理难独存夫岣嵝之字岳麓之碑年代更逺尚在人间此不足疑一也程大昌则疑为成王之物因左传成有岐阳之搜而宣王未必逺狩丰西今搜岐遗鼓既无经明文而帝王辙迹可西可东此不足疑二字至温彦威马定国刘仁本皆疑为后周文帝所作盖因史大统十一年西狩岐阳之故尔按古来能书如斯氷邕瑗无不著名岂有能书若此而不名乎况其词尤非后周人口语李虞褚欧阳近在唐初亦不遽尔昧昧此不足疑三也至郑夹漈王顺伯皆疑五季之后鼓亡其一虽经补入未知真伪然向传师早有跋云数内第十鼓不类访之民间得一鼔字半缺者较騐甚真乃易置以足其数此不足疑四也郑复疑靖康之变未知何在王复疑世传北去弃之济河尝攷虞伯生尝有记云金人徙鼓而北藏于王宣抚宅迨集言于时宰乃得移置国学此不足疑五也予是以断然从元和志之说而并以幸其俱存无伪焉尝叹三代文字经秦火后至数千百年虽尊彛鼎敦之器出于山岩屋壁陇亩墟墓之间苟有款识文字学者尚当寳惜而稽考之况石鼓为帝王之文列胶庠之内岂仅如一器一物供耳目奇异之玩者哉谨记其由来以告夫世之嗜古者
　　祭酒司业题名记　　　　　　俞正健
　　国家设学首重成均盖化民成俗道莫先于此也钦惟
　　世祖章皇帝尊崇儒术定鼎之初
　　亲临讲学我
　　皇上右文重道
　　御极之八载即
　　躬幸辟雍又
　　制训饬士子文立碑太学云汉天章作人寿考存神过化文治极隆时诸长贰于斯者率皆一代硕儒文章彬郁道德温醇故或入掌丝纶或出居方岳或凤沼扬芳或鸿逵高渐数十年来麟麟炳炳照耀后先某等菲材承乏兹任喜遭异数永念
　　恩荣谨辑
　　国朝来两厢姓名勒诸贞石以垂永久虽然名以官官以人重吾辈膺斯职者果克仰体
　　圣天子育材至意正已率属宏敷教化庶几无忝师儒则名与官真堪不朽如或徒以官传也后之覩斯石者称斯人也其谓之何哉是则可警也已
　　石鼓音训跋　　　　　　　　李周望石鼓文本末诸家辨论甚详唐贞观以来苏朂李嗣真张怀瓘窦防窦臮徐浩咸以为史籀手迹虞世南欧阳询褚遂良皆有墨妙之称杜甫八分小篆歌序歴代书亦厠之仓颉李斯之间应物石鼓歌云周宣大猎兮岐之阳刻石表功兮炜煌煌又云飞湍委蛇相纠错乃是宣王之臣史籀作韩愈歌周纲陵迟四海沸宣王奋起挥天戈搜于岐阳骋雄俊万里禽兽皆遮罗镌功勒成告万世凿石作鼓隳嵯峨梅尧臣呈祭酒吴公诗石鼓作自周宣王宣王发愤狩岐阳苏轼诗旧闻石鼓今见之文字郁律蛟龙走忆昔周宣歌鸿雁当时史籀变蝌蚪之数子皆好古名贤其言必有攷据朱子诗传遗说曰石鼓有说成王时又有説宣王时然其辞有似车攻甫田恐是宣王时未可知由是观之则石鼓为宣王猎碣史籀书迹无疑也始弃陈仓野中韩愈为博士时请祭酒以数槖驼舆至太学不果郑余庆迁之凤翔文庙中经五代乱复散失司马池知凤翔辇至府学门庑下以木櫺防之而亡其一盖散失后民有穴其中以臼者即今第六鼓也皇祐四年向传师求得之十鼓乃足大观中自凤翔徙汴京徽宗以金填刻文初置辟雍后入保和殿靖康末金人辇至燕京剔取其金而置之王宣抚宅宅后即大兴府学元大德十一年虞集为大都教授于泥土草莱中洗刷扶植皇庆元年集为助敎言于时宰置今太学大成门内左右各五为砖坛承之又为疎櫺扄鐍之三代金石遗文惟此而已
　　崇实振雅二轩壁记　　　　　李周望往予备员成均为司业方期振兴文教修举废坠未期月迁翰林院侍讲以去迨视学三楚事竣还
　　朝复拜祭酒之
　　命自甲午迄今屡膺教育人材之职异数有加其何以胜任而无负乎夫京师为首善要地师儒之官海内圭表典礼于是乎成贤才于是乎出而教习贡监诸生之执经请业者旅进旅退曾无憩息之所非所以居业也季试月考风雨寒暑授简操笔未及卒业惴惴焉以禁城鎻钥为忧非所以敬事也乃于彛伦堂后东厢左右构二楹焉其东轩曰崇实其西轩曰振雅明牕暖室笔牀茶灶几席帘幕之属纎悉毕具诸生较艺角胜优游啸咏思夫实则袪名雅则逺俗研精覃虑一以古人为准的而不屑屑于凡近则寻丈之地不为无补焉又惧人杂而事稠也更广葺官舎而鼎新之使诸师分曹勤事庶几各共厥职无相凌夺之意也昔宋儒胡翼之教授湖州设经义治事二斋俾之分居其中专心肄业其才皆可为世用后居太学其徒益众太学不能容取旁官舎处之元儒许文正为祭酒亦大葺学舎令其子弟处各斋为之长儒教大兴予何能方驾前贤惟是遭逢
　　右文之世
　　圣天子垂意辟雍乐育多士一时同官精白乃心协恭共济予与诸生析疑订义朝斯夕斯庆大化之有成也讵非承乏之幸欤若夫遵守规则久而弗替或加式廓焉则不能无望于后之君子
　　国学礼乐录序　　　　　　　李周望成均典乐之职礼教之地也昉自虞廷其风尚矣周备四代之乐王畿之内号为辟廱盖以明首善之义与乡学不同秦火以后学校沦废汉至元狩始议建于董生防中元成之世弟子增众光武重兴大学亲临讲论立十四博士以授五经明帝习射养老章帝大防诸儒一时虎观横经彬彬称盛晋武雅尚儒术以贾马郑杜伏孔王何之徒分立八家儒学命张华刘实领之太常咸宁后乃立国子学以教贵游子弟东晋士夫习尚庄老流及六朝南北兴废无常至隋开皇国子寺始不于太常唐则六学皆归国子宋增三馆而学规之善莫或过于胡瑗焉三斋杂仪肇元许衡六堂考课沿明永乐日久渐弛仅属空文
　　皇朝定鼎京师振兴文教
　　世祖章皇帝视学释奠百废俱张我
　　皇上生知好古重道崇儒
　　御极之初即
　　临雍讲学隆礼
　　先师超越百代
　　特制训饬士子文立碑造就加意劝惩时际雍熙礼明乐备久道化成更修辑诸经阐晰性理辨别律吕审定元音集道统之大成作君师之极范近复升祔名儒増袭博士凡所以光辉俎豆鼓舞人材之典无所不至猗欤休哉士生金声玉振之世获渐菁莪棫朴之风良厚幸矣余自甲午承乏司业旋陞侍讲即奉
　　命校士全楚日与诸生撤帏讲业务趋醇古以应昌期
　　役竣复膺司成重任受
　　恩汪渥报称无由爰与方山谢公氷竞共矢月吉宏宣圣训督课惟勤而诸生文风亦日新月盛虽然
　　国家储贤养士岂徒以文章华国润色鸿业云尔哉要求实行以资大用也余惟古之教士自小学以至大学既已身通六艺必陶养性情以为修齐治平之本春秋教以礼乐冬夏教以诗书入德有方修道有序兴诗立礼成乐次第较然不可易也大史公适鲁观
　　孔子庙堂车服礼器诸生以时习礼其家乃故事之可证者况国学贤关人材渊薮士列桥门之下而不辨礼仪乐奏之详典祀损益之故又何以自立于儒雅之林备异日
　　庙堂之选乎爰采志统诸书薙其繁冗少为编次録成一书以示诸生俾知国学礼乐所在斯须不可去身亟宜研穷义理考核名实礼以谨其节乐以发其和庶几由博而约以渐臻乎希圣希贤之域仰承
　　圣天子夀考作人之化行且比隆周室逺接虞廷汉唐
　　以后曷足道哉是为序
