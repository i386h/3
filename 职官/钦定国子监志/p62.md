<!-- { "loadSidebar": true } -->
　　请作养人材以宏治道疏　　　叶　李臣钦覩先帝诏书当创业时军务繁伙尚招致士类今陛下混一区宇偃武修文可不作养人材以宏治道各道儒学提举及郡教授实风化所系不宜罢请复立提举司専提调学官课诸生讲明治道而上其成才者于太学以备録用凡儒户傜役乞一切蠲免【元史本】
　　乞増广国学生员状畧　　　　苏天爵昔者世祖既定中原肇新百度知为治必资于贤者养贤必本于学宫至元七年初命中书左丞许衡为国子祭酒以教公卿大夫之子弟是时学徒未有定额其后政教既修学者寖广迨至仁宗増多至四百员然而近嵗以来员额已满至使胄子无从进学殊非祖宗开设学校广育羣材之美意【苏天爵集】
　　明
　　论太学疏　　　　　　　　　李　贤窃惟太学者天下贡士所萃乃育贤成材之地故天下之士所以贤所以材胥此焉出所以盛所以衰胥此焉系然则生民之休戚风俗之美恶国家之安危岂不皆闗于此哉洪惟太祖髙皇帝圣神文武平定天下定鼎金陵首崇是道方是之时宫殿城池未尽完也百府诸司未尽创也佛寺僧道未尽举也乃建太学于国宏其规模极其壮丽凡所以教士之法戒士之条居士之所养士之具无不详审周宻完备又虑表率之职实难其人务选天下学明行修望重海内所向慕士大夫所依归足以师表一代名葢一时者然后命为祭酒崇以师道以振文风以増士气其爱诸生如慈母之顾婴儿贵之若席上之珍恩惠极隆无以加尚于是天下之士入太学者居无不正习无不端衣无不具食无不足无饥寒之乱心无邪僻之堕行其所事者治礼义明人伦穷修已治人之方务致君泽民之术故当时贤才俊杰之士济济辈出布列中外大纲一正万目毕张自古太平之盛未能或之先也易曰圣养贤以及万民其斯之谓与永乐初年驾临北京太学之设因元之旧凡百规制未暇増新洪熙宣徳以来因仍未举至其教戒居养之道頺然废弛不遑介意师儒之职率皆庸常学行荒疎无从矜式虽有遗规不过承虚名为具文踵因循应故事而已于是天下之士入太学者蔑教戒之严无居养之正置礼义为外物轻亷耻如锱铢使其人居官不过志于富贵而已尚何望其尊主庇民建功立业乎夫近朱者赤近墨者黒居处所致无怪其然也呜呼天下之士修之于庠序坏之于太学贾谊所谓可为太息者也今陛下春秋鼎盛缵成大统凡一举措不可不慎举所当举则天下之人莫不懽心措所不当措则天下之人莫不解体可不慎哉我国家建都北京以来有废弛而不举有创新而不措者所废弛者莫甚于太学所创新者莫多于佛寺举措如是臣以为舛矣然成事不説废者当举若重修太学极壮丽不过一佛寺之所费况佛寺无益于朝廷而太学实闗于治体伏愿皇上兴废举坠乞勅该部计料兴工一新太学作养人才重选师儒厚加眷注果能此道将见数年之后贤才济济文风大振生民于是乎安天下于是乎治我太祖养贤及民之效复见于今日太平之盛不期自至而国家社稷永享无穷之福矣臣性质凡陋无所知识偶有所见岂敢隠黙冐干天聴不胜惶汗之至【古禳録】
　　请广储书籍议　　　　　　　邱　濬臣按宋朝以文为治而于书籍一事尤切用心厯世相承率皆崇尚屡下诏书捜访遗书或给以赏或赐以官凡可以得书者无不留意然犹虑其或有非常之变每卷皆有副本分贮各所是以真宗时崇文秘阁灾而犹存太清楼之储徽宗设官提举募工缮写一置宣和殿一置太清楼一置秘阁其寓意深矣我朝不専设管阁官凡前代所谓省监皆归于翰林院専设官以司经籍图书名曰典籍国家所有古今载籍皆在所掌又于国子监设典籍一员司太学所有经籍及板本之属臣攷唐人谓人之博学曰行秘书而宋之评诗者亦曰胸中无国子监不可读杜诗凡书史之有讹舛者必校正之以监本则此二者乃自古贮经籍之所我朝馆阁之职凡前代所谓集贤院崇文院秘书省秘阁皆不复置惟于翰林太学置此二员今翰林院秘藏皆在文渊阁其典籍固有所职掌惟两京太学典籍防于虚设臣闻永乐中太宗皇帝肇建北京勅翰林院凡南京文渊阁所贮古今书籍自一部至百部以上各取一部送京余悉封识收贮如故则是两京皆有贮书也夫天下书尽归内府人家所有者盖亦无多其间多有人家所无者今幸犹存万一有所疎失则永絶矣今国家无事正天子崇儒右文之时忍使古圣贤垂世立教之言载道为治之具之千百年者一旦有意外之变或至今而尽冺岂不贻千古之永叹哉臣请勅内阁儒臣将两京文渊阁书籍凡有副本于南京内阁及南北两监各分贮一本其无副本者将本书发下两监勅祭酒司业行取监生钞録给与人匠纸笔责令各堂教官校对不限年月陆续付本监典籍掌管如此则一书而有数本藏贮又各异所永无疎失之虞矣【文庄集】
　　维持风教疏　　　　　　　　谢　铎窃惟人伦风教所先人伦不可以不明也臣愿正祀典以究明伦之实仕途风教所系仕途不可以不清也臣愿重科贡以清入仕之途冗员风教之滥冗员不可以不革也臣愿革冗员以重京府之制捷径风教之羞捷径不可以不塞也臣愿塞捷径以澄国学之源臣愚近覩礼部尚书傅瀚等为地震事题准各该衙门条陈所见臣知天下之事所当言者不止于此盖凡政本之蠧蚀官师之黩滥生民之困苦军士之疲困灾异之迭见边境之失宁是皆宗社安危之所闗而朝廷宵旰所急者顾以启沃论谏各有攸司而出位言髙尤在所讳惟是四者闗风教学校之务也臣虽不才职专学校又岂容终于隠黙而不一言之哉用是条列所见辄敢冐昧以陈惟圣明加之意焉天下幸甚斯文幸甚臣不胜战栗待罪之至一日正祀典以究明伦之实臣愚窃惟学校之设皆所以明人伦也人伦莫先于父子子虽齐圣不先父食奈何承讹袭故以颜曽思三子配飨于上而其父则皆列祀庑下冠履倒置有是理哉为今之计莫若于阙里立庙祀叔梁纥而配以颜路曽晳孔鲤诸贤如先儒熊去非之説庻防各全其尊而神灵安妥矣人伦莫大于君臣殷之顽民犹不忍忘纣奈何忘君事讐若吴澄者亲为有宋之遗臣然前元之官禄名节扫地何复言哉宜律以春秋大义罢黜从祀以从莽大夫之列庻防不掩其恶而人心惬服也此前一事人虽屡言而未见施行此后一事臣亦尝言而未防俞允臣非不知重复覼缕言之诚为可恨特以每当奉祀对越之际辄起频蹙不安之心心所不安又不得不发之言耳如防圣鍳乞勅礼部翰林院重加考定使祀典以正人伦以明则所以维持风教者不浅二曰重科贡以清入仕之途臣愚窃惟科贡之设皆所以罗天下之贤才而用之也科举一途虽称得人奈何考试等官类皆御史方面之所辟召职分既卑学亦与称恩之所加势亦随之于是又以外帘之官预定去取或者多为防闲而实则闗节内外相应悉慿指麾而科举之法日坏矣臣愚乞勅两京大臣各举部属等官素有文行者取自上裁每布政司特差二员以为主考如往嵗诸臣之所建白者庻防前稍革而真才亦可以渐得矣嵗贡一途虽近有之但近来提学等官类从姑息试廪之初不以势聴则以贿行不以济贫则以优老及其来贡之际又聴其自乞愿为教职往往名为陛考而实则虚文上下相防迄无可否而嵗贡之法益坏矣臣愚乞勅礼部将嵗贡愿授教职者先送翰林院国子监按月考试期年之间择其果通三塲者方许陛考授以职事庻防前稍革而教官亦不至于甚滥矣凡此二者揆之人情格例未免窒碍难行臣窃反覆思之积弊之深如此必得出自宸防力加斡旋然后科贡可重仕途可清而所以维持风教者不外是矣三曰革冗员以从京府之制臣愚窃惟京国四方之极天下所视以为凖则者也窃见顺天应天实为京府大兴宛平江宁上元四县皆为附郭见今学校之设惟二府有之而四县皆未尝有盖虽统于所属辖实以府学之生徒悉皆四县之俊秀与其储养之滥不若选择之精之为愈也不然岂以京国首善之地而惜此一学校之官哉今天下附郡县分不拘多寡俱各有学其视京府实为冗滥臣愚请从顺天应天之制凡附郭一县例増廪膳十名随其县之多寡以为增益上以府县教授兼领其事生员虽益而官不多庻防冗员稍革而风教之责亦稍重矣臣亦熟知今之为官者类喜添设而难于裁减殊不知増一官则増一官之费寛一分则民受一分之赐天下冗员之可减者宁止是哉四曰塞捷径以澄国学之源臣愚窃惟国学聚天下之英才而教育之皆所以备国家他日之任使也选之科贡犹恐未精近年以来大开捷径如纳马纳粟之徒皆为其有资国用之缺殊不知得其利者未什一而受其害者已千百此岂盛世所宜有哉往年为因此辈不谙文理凡拨各衙门写本者俱以雇人艰难为辞日前流害其极如此如防省纳乞勅内府等衙门事例许令年月相应者送科写本亦令挂选出身庻防怨嗟少息而风教之地亦稍清矣臣固知国家养士不厌其多但要所在恩幸之滥进昏晓之杂处殊亦可忧然则捷径之当塞者又宁止是哉【桃溪净稿】
　　孔庙从祀疏　　　　　　　　　程敏政臣闻古圣王之治天下必以祀典为重所以崇徳报功而垂世教淑人心也故有功徳于一时者一时祀之更代则已有功德于一方者一方祀之逾境则已然犹欲劝一时范一方而不敢轻议焉况
　　先师孔子有功徳于天下万世天下祀之万世祀之则其庙庭之间侑食之人岂可茍焉而已必得文与行兼名与实副有功于圣门而无疵于公议者庻足以称崇徳报功之意若非其人岂惟
　　先师临之神不愿歆将使典模范者莫知所教为弟子者莫知所学世教不明人心不淑通于天下而施及后世其为闗系岂特一时一方之可比哉迩者言官欲出
　　文庙从祀诸贤之有罪者诏礼部集议臣愚亦在预议之列疑其所言尚有未尽而议者相持惮于改作臣考之于书揆之于心不敢妄为异同谨画一条陈上凟圣览伏乞皇上丕显文谟主张斯道仍下集议采而行之一洗前代相沿之陋习永为百世可遵之典使世教有兴起之益人心得趋向之公其于治道未为无补一唐贞观三十一年始以左邱明等二十二人从祀
　　孔子庙庭盖当时圣学不明议者无识谓释奠先师如诗有毛公礼有髙堂生书有伏生之类遂为専门训诂之学为得圣道之而并及马融等行之至今诚不可不考其行之得失与义之可否而厘正于大明有道之世也臣考厯代正史马融初应邓隲之召为秘书厯官南郡太守以贪浊免官髠徒朔方自刺不殊又不拘儒者之节前授生徒后列女乐为梁冀草奏杀忠臣李固作西第颂以美冀为正直所羞即是观之则众丑备于一身五经为之扫地后世乃以其空言目为经师使侑坐于
