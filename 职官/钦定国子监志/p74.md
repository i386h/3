<!-- { "loadSidebar": true } -->
　　释奠与记所称天子视学祭先师先圣遂适东序者合诗曰于论鼓钟于乐辟廱大昕鼓徴臣庻感化彼缀文牵义之徒或曰辟之为言积也积天下之道徳雍之为言壅也壅天下之残贼或曰辟者法之所自出本之以为礼廱者和之所自生本之以为乐附防穿凿本义愈晦惟礼统谓辟廱内如覆外如偃盘礼书谓辟雍圜而函方隂阳之义与圆璧之义不背然言辟雍不言辟雍有殿我
　　皇上因心作则所者唐虞三代圣人之心所行者唐虞三代圣人之政所议者唐虞三代圣人之礼创建非常洋洋堂堂懋敷
　　声教仁敬孝慈信伦之所以叙也天行健君子以自强不息徳之所以纯亦不已也雝雝乎
　　议道自已隆礼由礼不特视汉唐陋儒専以辟雍为习射养老处者意量固已霄壌即文王在郊之辟廱武王在国之辟廱其浅深广隘夫岂可同日语哉是故元明以来数百年未举之典至
　　皇上而兴实则唐虞三代以来尽美未尽善之制至皇上临雍讲学将事豫备作
　　辟雍即旋璧之邱作
　　辟雍殿而天下万世始以知彛伦堂为国学太学辟雍殿为
　　天子之学殿取诸广故诗礼并从廱汉书从雍作説
　　雍






　　应制附
　　明
　　驾幸太学诗　　　　　　　　吴　溥九重传诏幸成均王气浮空淑景新寳厯万年开至治文风千古复真淳聿观瑞庆来当宁肇建基图启后人日表文章明衮绣云间声乐合韶钧西周在镐宁须数东汉临雍岂足伦宠锡自天春浩荡穹碑插地碧嶙峋来游璧水登髦士纪载词垣属史臣仰祝圣明千万夀普天率土载皇仁【文翰类选】
　　辟雍六章　　　　　　　　　李梦阳天子至止于彼辟雍和鸾央央其来雍雍象辂金衡有苍其龙光于
　　圣庙是依是崇
　　吉日维申脩我元祀皇祝设乐镛鼓万舞有筐有篚以享以祀羣执肃肃秉徳弗渝
　　谁其观者三氏孙子其冠峩峩来忻来止翩彼鳯鸟集于东林绎其观者其澜如云
　　自门徂基辟严若思青衿济济以辟以师爰命祭酒司业拜手訏哉嘉谋作民元后
　　帝若曰都大言式宏匪道何程匪猷曷承载弼元理维恊乃有众拜稽首天子万夀
　　旟旐斾斾渊渊代鼓皇发辟雍用惠下土自天降休丰年穰穰蔼蔼王多吉人四国用康【空同集】
　　驾幸太学恭述　　　　　　　王穉登璧水钧天乐桥门卤簿车秋风清道早朝雨洒尘踈检礼惟行菜谈经亦坠鱼不知稽古士献纳更何如【列朝诗集】
　　临雍赋　　　　　　　　　　陈经邦维圣皇之御鸿寳兮遘礼乐之昌期陋叔季而不践兮索隆世而是追斥八九之荒谈兮慕三五之令规歌伊教于鲁颂兮咏于乐于周诗朗超览而凝思兮悟理道之所宜曰徂昔王风之休畅兮咸首劝学与崇师乃咨羣僚乃谋故实命春卿兮述典召星史兮练日既礼陈而辰戒爰辟雍之是即斯时也太皥司令勾芒宣职淑气烟煴柔风翕习虎贲曶霍以毕从兮象卫葳蕤而焕餙千官趋跄于帝辇兮万灵奔扈于天跸前元防使洒涂兮丰隆又为之驱役六连蜷之翠蚪兮驾遗风于玉勒鸣八鸾之啁啾兮鳯盖髙飞而翼翼龙蜿蜒其承旂兮矫若扶桑之拂日飏画斗之朱旛兮夹明月之玉戚皇路肃以清夷兮俨万乘乎天行輷輷辚辚兮磤磤砰砰如风如涛兮如雷如霆忽按节以徐回兮届贤闗而至止霭瑞氛于虎闱兮浮清晖夫璧水云舆俄次兮虹旌暂委□太学之央央兮夐靓深而闳侈弁冕之所游翔兮章缝之所迤逦谈周
　　孔而吟诗书之士缜纷杂袭肩丽武接兮咸集乎成贤之里伫矫首而望幸兮覩属车而蹈喜皇帝乃穆尔敛容冲然式礼瞻
　　素王而展谒兮曾不恡于卑已诎宸旒以对越兮恍音容于筵几于是采五学之文崇三老之齿馈既清于俎爵兮祝亦兼夫鲠□爰问道而宪言兮即授筞以顾史若乃鼓钟作筦磬鸣树崇牙之三组奏钧乐之六茎羣髦露拥庻尹云臻或瞻依乎临扆或论难而执经惊睿思之逸发倐泉涌而飊生説诗者失解颐之誉谈易者惭折角之名下至鹖冠虎韬之伦逺及雕题鸟言之长圜桥门兮动色望宫墙兮飞爽有芹兮池之湄率青衿兮采之鼓箧兮登歌天朗兮风在藻兮有鱼若振翼兮轩鳍虞庠曾不足以擅美兮周雍相彷佛其如斯迨百礼之既洽兮景翳翳其寖移怅盘桓以返驾兮信乐只而忘罢闻昔赤帝子之重道兮仅过鲁之一祠武王起太学与明堂兮纷文物以何为独永平之拜老兮千世为之慕而嗟咨岂若我皇之隆兮直与虞周乎并驰謇小臣之承学兮何幸际此明时峩余冠之切云兮长余佩之陆离从六飞之清尘兮与髦士而胥依想繋壤之讴吟兮感棫朴而兴诗遂歌之曰稽古有虞肇上庠兮镐京辟廱亦继昌兮畴其似之猗我皇兮儒馆亲临奕有光兮文教旁流洽四方兮敷天薄海诵洋洋兮天眷我皇夀考无疆兮千秋万嵗来此堂兮作君作师其永有庆兮【赋累】
　　临雍赋　　　　　　　　　　戴　洵粤我祖宗之立国也恭天命以秉钺顺人心而御宇思皇极之敷锡在彛伦之攸叙爰韬弓而戢戈创辟雍而讲艺稽四代之遐规酌一中而定制于是负以崇城靣以离明垣墙缭绕松柏纵横左殿庭之赫奕右堂舎之深闳崇
　　先师之严祀集海内之髦英人文朗王教明仁风洽民俗成厯八圣之授受莫不躬亲乎幸临盖所以重风化之先务示倡道于青衿逮我皇上宝位初履承帝命之方凝懐永图于慎始侧席以思贤毎宵衣而求理考先后之令图将次第而修举御文华而延访进辅臣而咨汝佥曰教为治本贤为国基求贤在于豫飬宣教在于隆儒维太学之穆清当神都之北隅固贤士之所闗亦彛训之所储欲劝学而造士将舎此其焉如帝曰俞哉乃降徳音考礼书饬玉驾张金舆命列缺而清道走丰隆而先驱鳯旌蔽日龙旂拂云副车翼翼从骑纷纷和鸾动地以跄锵天香载路而絪緼翠华逶迤于康衢六龙蜿蜒于桥门遂登元堂启丹扄礼
　　先圣瞻遗灵陈爼豆羞粢盛万舞翕赩八音铿鍧陋太牢之简略躬下拜之精诚盖所以崇百王之轨范表百世之仪型若乃周旋太室释奠既毕爰御左个于焉少息然后明养老之义讲乞言之术于是进三老登五更酱酳馈筐筐承祝哽噎于前后奉几杖于公卿亲执经而问道求示我之周行斯时也考鼖鼓铿华钟抚清瑟吹和笙咏南山赓鹿鸣俊乂趋跄而悦怿烝黎观徳以欢欣有一儒生歴阶而升载歌圣徳作为颂声歌曰穆穆我后临万邦兮勤勤图治先纲常兮荡荡文教沛遐方兮皇猷帝范超虞唐兮又歌曰翼翼成均萃羣英兮勉勉我皇躬作兴兮济济多士邦之桢兮千秋万嵗皇心宁兮歌诵既竟皇乃嘉徳知众志之既孚识士风之丕应遂回銮而入紫清开明堂以观太平之盛【同上】
　　临雍赋　　　　　　　　　　许　国天牖民之孔易宠君师于四方厥绥猷其维后洽时夏而陈常于我明之十叶戢干戈而矢徳建首善自神京中四方而作则惟圣皇之嗣服绍列祖而崇文席乆道之遗化徽五典而作新既建极以敷锡复隆树其风声嵗初元之丁夘月载纪乎王春皇诹吉而释奠应天地之文明于是宗伯草仪金吾除道青衿望幸喜色相告天子乃服皮弁乗玉舆驾翠蚪骖文螭铿和鸾之鸣树日月之旂虎贲后翼龙骧前驱都民拥道而夹观纷总总其承晖司成悉率六馆髦士公卿世胄逺藩侍子举踵喁喁望风迎拜聆警跸之严声睇棽离之华盖从簮笏以周旋间俎豆而萃縩烝烝皇皇跻跻跄跄北靣肃揖只谒
　　素王防门动色芹藻荐芳霓旌羽葆容与登堂五更三老馈珍酳觞博士横经鳞次雁行天顔穆穆衿佩锵锵灿如星丽照若春于论鼓钟于乐宫墙环桥门而观聼者以亿万计莫不举手加额祝皇夀以无疆猗欤休哉昔在三五重道崇儒粤我祖宗文教缉熙喜旷典之复觏见从官之威仪章缝增气自上作之忭舞敬应风行化驰始自畿甸达于四陲朱崖鐡勒负笈如归譬彼设的射者竞趋卑汉帝与唐宗空拜老而增舎猗璧水之汤汤照鸾旂之于迈俊乂咸造谟训遹新佥曰休哉天子作人钜礼告竣纶音申励六龙旋轸千骑回斾遵辇道以言复垂衣裳而致治迄四时之诵挹五云之瑞气家礼乐而户诗书掞烟霞而偃烽燧抽毫作赋光于万禩辞曰璧流萦回环宫墙兮棫朴敷文育羣良兮翠华莅止师道光兮肃雍展谒黄幄张兮圣有谟训炳琳琅兮昭回云汉为天章兮青衿咸奋佩无疆兮载戢载櫜肆陈常兮沛然徳教轶陶唐兮【同上】
　　钦定国子监志卷五十八
　　钦定四库全书
　　钦定国子监志卷五十九
　　艺文三
　　论著
　　太学祀典考序　　　　　　　彭定求
　　国家建兴学校王祀
　　夫子崇徳报功万世无穷而渊源衍续举夫羽翼经传股肱大道者皆得与于见知闻知之列侑享光荣是以道统炳如日星学术炯于龟鉴固所称六合同风九州共贯者然太学者四方之标准也王化之行自近者始辟廱典礼累朝崇重微独楹桷樽俎轩悬佾舞之属节文度数煌煌明备有非郡国之所埒即几筵之登降名号之异同递经损益载在令典而四方犹未及周知志古学礼之士能不讲明而究晰之欤仰惟
　　圣天子稽古右文钦崇
　　先师表章絶学俾四海万年知所法程臣下幸际其时躬履其地夙夜只承惧无以导万一惟是顾瞻宫墙骏奔俎豆俨乎如接其人凛乎如亲其范庶几仰高景行之义而窃虑戛戛乎其难之也张君璿官典簿恂恂庄庄守职惟谨灌将祼献之余不独循故事奉文书而已以祀典定于太学未有着为成书垂示艺林者因自
　　先师以下递及四配十哲先贤先儒按序胪陈缀集羣言裒辑迹详而有征赜而有纪从此遐方近域得识
　　圣朝化行首善礼制尊崇之盛且千载上下作述相承其所以正心修身牖民范俗者可以指掌而知披籍而在则凡为圣贤之徒临之在上质之在旁宜何如其感发而兴起也呜呼今使志古学礼者尽如是亦诚足嘉尚矣哉余故于是书乐观其成焉
