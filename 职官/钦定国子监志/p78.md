<!-- { "loadSidebar": true } -->
　　先圣道徳髙厚与天地参为万世帝者师圣君贤相于位号庙祠务致崇极以风四方庙之堂曰大成之殿庙之门曰大成之门虽因前代之旧然大成二字实今天子所赐匾以斯名施之于今尤为宜称日吉辰良爰揭新匾于殿之前门之外俾尊慕
　　先圣入其门升其堂者得所瞻仰焉谨以洁牲醴齐用申防告【同上】
　　国子监后圃赏梨花乐府序　　虞　集至大庚戌之仲春大成殿登歌乐成时雨适至我司业先生乐雅乐之复古顾甘泽之及时于是乎赋喜雨之诗推本归功于成均之和乃三月辛巳国子监后圃梨花盛开先生率僚吏席林亭之上尊有醴盘有蔬肴胾杂陈劝酬交错饮且半命能琴者作古操一阕禽鸟翔舞云风低徊先生于是歌木兰之引以寓斯文之至乐而咏圣泽之无穷也明日僚友酌酒而赓之又明日诸生之长酌酒而赓之气和词畅洋洋乎盛哉虞集起言曰古之敎者必以乐故感其心也深而成其德也易命大夫者犹与之登髙赋诗而观其能否兹事不闻久矣今吾师友僚佐乃得以讲诵之暇从容咏歌庶几乎乐而不淫者亦成均之义也命弟子辑録为卷以贻诸好事者可览观焉【道园学古録】
　　崇文阁上梁文　　　　　　　蒲道源我瞻四方京师为首善之地若稽三代国学乃宣化之原皇帝发政施仁仰绳祖武右文尚徳创设儒科政府休期大猷之是阐中台集议惧缺典之未兴以为教胄子既有成均尊圣经可无杰阁钦承上防大发积缗官不科需用咸资于素画农无妨作役尽募以闲民朝士程功梓人奏伎前瞻离位后镇坎宫云汉昭回菁莪乐育圜桥门之冠带藏阙里之诗书择吉旦而举虹梁协众诚而修燕贺伏愿上梁之后朝廷清谧礼乐兴行洋洋蔼诵之音济济登茹连之士【本集】
　　国子监营缮官舎记　　　　　陈　旅至顺三年春南阳富珠哩先生以集贤直学士兼国子祭酒监有隙地在居贤坊大徳中有司议以建学余力筑屋以舎师儒不果也明年五月以中统楮泉二万余缗筮吉日筹工度费除地东北画为四区区各立屋五间中三间为居室旁两间为肃官具饔之所宅之门以东西门之衖以南北衖北距通衢立大门衖南羡余壤可艺蔬东浚井西置屋居者使掌大门之管以赢资治旧宅二区之在坊中者其西圯甚易败桷腐菼补以新瓦而塈涂之旁起屋如北坊之制东宅西偏作室像舟可居琴书东南作见宾之室曰宾庵七月经始九月成【安雅堂集】
　　明
　　进士题名记　　　　　　　　杨　荣永乐辛丑实皇上正大统之二十年先是上巡狩北京营建都邑至是告成春正月元日乃御奉天殿受朝万国来同景命惟新而是岁适当会试贡士之期领乡荐而萃京师者三千人礼部拔其尤者二百二人三月朢日上临轩防试越二日以曾鹤龄为第一刘矩次之裴纶又防之赐进士及第余赐进士出身有差掲黄榜于长安门外公卿大夫暨士庶人咸谓都邑肇建而人才彚进如此夫岂偶然哉莫不懽忻鼓舞以为目覩盛事诚旷世之嘉遇也有司复进题名于国子监上命臣荣为记臣惟昔周之武王迁都于镐讲学行礼以宣敎化以作新人才而其子孙传绪至于永久盖启之者有其道也方今都邑告成之日圣天子谘询治道登进贤良以隆文明之运迓千万载之太平斯世斯人亦何幸欤诸君子遭际明时题名于太学太学贤才天下公论所自有其名宜有其实以副之诗曰古之人无斁誉髦斯士皇上之盛徳也又曰济济多士文王以宁是尚有望于诸君子其勉之哉臣荣谨记【两京类稿】
　　【谨案明进士题名往往命阁臣作记亦有不撰记者即题名篆额之下今旧碑有记者凡五十四通命意大率相同无甚阕考证故不具録存此以例其余】
　　国子监题名记　　　　　　　张　业职教太学者总之以祭酒贰之以司业弼之以监丞分之以博士助敎学正学録而典簿典籍掌馔则有司事也国朝自永乐中建兹太学官者非一人久而将泯其名氏乃成化丙戌秋河东邢公自翰林出为祭酒兴废举坠昉刻示其名氏于石司业安成张业记之曰国家以贤才为元气贤才盛则盛贤才衰则衰太学者贤才所由以盛衰者也果孰使而为之耶岂气运之不齐人性之不一哉系于师道之贤否耳使为师者诚如古之太学所以敎人者先尽之已而后推以敎人又如学记所谓知敎之所由兴废道而弗牵强而弗抑开而弗达长善而救其失以是乐育天下之英才坐春风化时雨成徳达材相与薰陶于语言文字之外鼓舞于鸢飞鱼跃之真则贤才之盛为何如也若乃老无所宪言不乞假模不模范不范蔑敎诲之本末计利禄之厚薄以是为纳垢藏疾之所则朝廷将焉用之岂但为贤才之蠧已哉兴言及此而不动心而内愧者何人也耶由今溯之自汉而下歴千余载官太学者不可胜纪然祭酒如韩昌黎杨龟山许鲁斋者几人司业如孔宪公杨谏议吴草庐者几人他官如胡安定孙泰山者几人其垂芳青史足以激厉后世而挽回頺波者良可慕也我朝官于是者其间固有立师道如韩杨诸君子者矣至为贤才之蠧而有愧于诸君子者亦岂少哉呜呼后之视今犹今之视昔诚哉是言也自时厥后吾党识此者其相与惩戒之哉【碑文】
　　书国学羣书残编后　　　　　何乔新元有天下垂百年颇崇儒雅经籍之版藏于国子监者甚富天兵入燕百司安堵经籍庋置如故无毁弃者宣徳以来典守者不以为意虫防蛀齧之余膳奴监或窃以宿火残脱磨灭百仅一二者存焉然其存者字画既妙刻手亦精非今书坊卤莽之比虽残章防简使人把玩不忍释手今大司成京口费公惜其可寳而不完也乃模印装禠共为一帙间以遗予予阅之如夏小正考仪礼逸经江文通文集皆今世所不传者又其字偏傍多用古法精致可爱因题其目曰国学羣书残编时出而览之亦足以佐嗜古之癖昔人有得漆简者寳而藏之此编岂徒漆简之比哉乃书以示后之人【何乔新文集】
　　新立祭酒公馆记　　　　　　林　瀚自昔祭酒无公馆先后任是官者皆僦屋以居宏治三年冬予以春坊谕徳拜命涖任亦就征南将军黔国公第居焉岁入白金八两以为常越五载甲寅秋乃以日膳之资积于公帑者百三十五两购
　　文庙第三巷郎雄指挥旧宅一区谋之司业安成刘公震委监丞林大猷经营其事复专令掌馔王永董其役撤旧而新之增以第二重三间逮落成计所费与所购之直等焉明年乙夘冬再建第五重三间又明年丙辰秋复建门楼二间所用视前购之直又等焉以间计二十有六深可二十丈许广则前狭而后张东西界以垣前一槐则戊午春予手植东石桥亦是春给工五两修焉予始迁而居公卿大夫多载酒落之曰盛哉此举前所未有也己未秋余转吏部侍郎庚申夏进南京吏部尚书当辞
　　圣庙之任司业黄公珣方署太学印章命典籍徐英请记其事遂撮是馆之始末用夀诸石俾后贤踵居者或遇敝漏则出膳资修葺以待后贤不必计所费而责偿后贤又以此而待夫后贤则斯馆当与庙学同存矣庸记此以起后贤之思【林瀚文集】
　　跋吏部举荐谢祭酒咨文　　　吴　寛台南谢方石先生在宏治初以翰林侍讲擢南京国子祭酒一时以为得人未几先生移疾去屏迹山中著书自乐絶意仕进而言者以先生学行纯正宜表率当世荐章交上上深纳之然不欲烦以吏事也前三年会祭酒缺吏部遂以先生拟上而先生具疏再辞不获命始勉就道既至诸生皆以为得师而士大夫则贺朝廷之得贤也方先生起用时吏部有咨文三通其弟业从之来取其词剪帖成卷持以相示寛览之非特见先生之贤又以见下之见贤能举上之得贤能用而式克钦承之意又于大臣见之呜呼何其盛哉其谓之咨文者文移之体云尔初通有寛押字盖寛时佐吏部也【匏庵集】
　　成均观善録序　　　　　　　湛若水成均观善録録观善也曷为乎録观善也记曰相观而善之谓摩夫物不独成成不独善二物相摩然后至精至善者出焉夫物则亦有然者矣而况于人乎而况于为君子者乎甘泉子曰以吾观于成均堂班之制以相习而知王道之易易也昔者帝王之世比屋可封人人有君子之行非其性成之也其习则然也比闾族党之相习习而成之于变化也故变化之道自士习之风始矣夫成均之制有堂焉有班焉堂相观于堂也班相观于班也班相观于堂堂相观于师也而先王徳行道艺之敎成矣是以録之观有八善焉出入观其善相友也徳业观其善相师也作事观其善相法也容止观其善相观也进退观其善相度也过失观其善相规也气质观其善相薰陶也徳性观其善相涵养也予故曰録之观有八善焉此之谓也匪直八善已也观善之録有四益焉有名有氏有祖考有籍贯焉曰何居退则观其养焉仕则观其行焉世则观其显焉居则观其乡里焉毋以退而索居离羣而所养之不今若也毋以仕而怠事盗货而行之不今若也毋以弛于立身行道而遗父母羞辱玷斯録之世芳也毋以货败官他日不齿于其乡里而忝斯録之籍贯也诸生行八善兼四益然则斯録者盖相观相厉以入于至善之归圣贤之域者也六堂诸生仕藻等诣甘泉子请书于録之首简甘泉子曰嘻诸生其共勉之予夙有所试矣【甘泉集】
　　重修祭酒公馆记　　　　　　　张　衮予自迁官太学舎旁有一宅芜不治吏告予曰此祭酒公馆也栋桡壁坏不可居矣予造观焉壁间碑记前南京吏部尚书諡文安三山林公所撰公在宏治庚戌尝为祭酒正已率物敎行化浃太学至今讽诵之堂乃公所别建非所居之舎也公记未尝及此嘉靖甲午公子少司空廷防尝一葺之未几而堂以不守易坏予因谋诸司业王公同祖曰文安故迹声望累朝教化所从以出可使弃弗治已乎于是召匠计庸审材辟土请于司空以举事饬修太学之余钱若干缗佐之甃基累址撤故从新肇工壬寅夏五月己亥讫于秋七月乙夘凡三阅月有奇重轩闳宇坚甓良材黝垩焕若加于旧观前为门三楹缭以周垣堂之后为亭一座霤四角中虚而外厰宾客有位游息有所今所增饰也予尝闻之髙明燕憩之具君子资焉皆足以发聪明而助内省宋儒张伯玉亦曰先王之敎化欲人易入也创物揆制郁乎声名文采之盛先以耸观其耳目然后清发其神明之府庶几不劳而有功由是观之堂构之葺与否若于敎化宜不甚急而政体所关意向所指予犹不敢或后况其所当先勉者乎堂既成羣公来歌来游举酒落之予退而与诸生揖让其中仰前人之遗矩风范若存而考徳辨业求不坠于圣人之道以思所谓髙明者则斯堂也亦有以警于予矣是役也大司空西蜀甘公为霖实兴起之董其事以底于成者营缮郎中周君如砥也爰刻词于石置诸右壁与林公碑记并传云【明太学志】
