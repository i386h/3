<!-- { "loadSidebar": true } -->
　　圣主临雍礼成恭纪【谨序】　　　　　蒋　溥【臣】闻建国君民教学为先虞夏殷周以来胶庠既备典制聿详至于大昕视学于乐辟廱诗礼之旧闻尤盛事也仰惟
　　孔子立师表之极擅参赞之功累代尊崇加以隆礼然而礼不虚行必有其合惟王者躬有圣德直契心源于是制作休明举行旷典使天下向风而慕义则惟
　　圣朝为极盛我
　　皇上承干御宇锡类推恩大孝格于高穹至仁周于
　　薄海加以
　　圣学宏深亶聪天纵所着乐善堂全集日知荟説二
　　书海涵地负茹古纳今乃以
　　君师之合统昭先后圣之同符稽典方新即修视学之礼释奠既毕讲席斯开合万国之生儒亲一人之提训煌煌乎郁郁乎洵所谓被尧文光舜孝轶周雍而迈鲁泮者矣【臣】职叨侍从珥笔
　　禁林不揣弇陋恭纪诗篇以志训行近光之慕不徒敷美盛云
　　銮舆晓度傍櫺星统合
　　君师式典型万仭宫墙辉释奠九天云日照横经先
　　登道防尊
　　前圣独契心源示在廷乐备礼明
　　恩浩荡春流芹藻有余馨【其一】
　　坦坦贤街接礼门升堂展敬
　　帝容温虬松舞翠枝逾古鸳瓦流黄制倍尊物备两楹车服盛爵陈三献礼仪敦无言自有羮墙契北面亲
　　师对越存【其二】
　　鸾旂翠葆映霄雯午夜生徒伫大昕香霭氤氲披
　　御座霞光灿烂仰
　　天文敷扬性命洙泗尚论钦明重典坟名理会心
　　期共喻圜桥冠带蔚如云【其三】
　　圣朝文治洽胶庠更企
　　宸修卜运昌三殿瑶籖垂制作六堂宝架焕文章渊源早识心法俎豆重看发道光今日讲帷沾
　　教泽无私化雨遍遐方【其四】
　　圣主临雍礼成恭纪【谨序】　　　　　张若霭
　　钦惟
　　圣天子功隆位育统备君师先知觉为圣人亶聪明作元后大猷格被覩諴民阜物之能文命覃敷昭纬地经天之业干行不息日进无疆于缉熙单厥心念终始典于学丹书緑字每陈徃训于汤盘缥帙青缃时考遗文于孔壁
　　宸章璀璨彩烂云霞
　　御集琳琅光昭日月先万方而表则统六合以同文念京师为首善之区太学实储材之薮鼔钟羽籥道备三雍礼乐诗书教崇四术将化民而成俗必释奠以亲
　　师
　　特勅礼臣载新
　　文庙雕甍翼翼铺来一色泥金文瓦鳞鳞望去千重赤赭爰诹吉日肇举隆仪严先事之致斋定从臣之陪列朱旗绘日仗列螭坳黼幄连云班分豹尾候鲸钟之初动晨霞偕璧彩齐辉瞻鳯盖之遄飞瑞霭与奎光并焕千官扈跸爰来习礼之宫六馆懽迎共侍成贤之里望星门而
　　降辇临大次以更衣拾级
　　升阶
　　登堂就位煇煌燎炬近接文光馥郁炉烟遥通道气夏瑚周簋覩法物之骈罗舜瑟轩琴听韶音之迭奏舞成八佾歌备三终圭瓒方陈特下
　　冕旒之拜衣毕集咸勤绂舄之趋对越维诚焄蒿
　　毕达乃陈
　　法驾言
　　涖黉宫开
　　御幄于鳣堂进瑶编于鹤案遡钦明之统绪直契心
　　源探性命之精微宏宣道蕴
　　王言丕着如闻声振之音
　　帝语亲恍发畴图之秘褒衣博带羣瞻有道之天顔鼓箧横经共沐无私之
　　圣化爰
　　颁宝训叠
　　降纶言恩荣遍及于臣隣宴赉尤加于圣裔济济鸿
　　都之彦闻
　　鳯诏而倾心雍雍虎观之俦向
　　龙墀而拜手儒林志喜艺圃沾荣【臣】学愧面墙心希入室夙典文章之事称职为难欣依侍从之班观光是幸敬呈歌咏式效对
　　圣德修而万民化知四海之从风师道立而善人多
　　见八方之归极诗曰
　　黄幄新开万仭崇
　　銮舆视学出斋宫祗因百代心源合愈觉三雍典制隆鳯幄翠分庭栢影鸾旂香满沼芹风青袍道左争迎拜一体
　　君
　　师教育同【其一】
　　炉烟漠漠霭彤墀
　　翔步升堂盥献时已向两楹陈俎豆如闻四壁应金丝留连车服防犹昔对越羮墙俨在兹红燎光中
　　亲展礼
　　天顔肃穆侍臣知【其二】
　　合乐声终扇影回儒臣先侍讲堂来绣袍黄繖从天下绨几牙籖对
　　御开共覩钦明光格被乆知位育道全该尼山宗法
　　唐虞治并列瑶编仰
　　睿裁【其三】
　　铜街簇仗驾飞黄
　　仙跸才移昼漏长万国共欣瞻
　　鳯藻诸生新得觐
　　龙光统开八百车书会人在三千弟子行遥见金根
　　随化雨殿槐坛杏一时芳【其四】
　　圣主临雍礼成恭纪　　　　　　　尹继善章天云汉灿奎光门启櫺星俎豆香夹道松隂新郁翠重檐鸳瓦焕离黄【其一】
　　才见明禋格上丁更诹吉旦荐惟馨礼修释奠防三献教在亲师阐六经【其二】
　　哕哕锵鸣建羽仪
　　翠旂迎处见恬熙欣
　　圣道昌明日正是光华格被时【其三】
　　宸章绚烂丽银钩赞化功能洵莫俦不是
　　心源相契合焉知天地与同流【其四】
　　无言盥献达精诚玉豆雕笾设两楹大乐从知臻善美始终条理太和声【其五】
　　数仭宫墙入望中教垂万世仰崇隆欲观美富门难得
　　特许儒臣助祭同【其六】
　　黼座亲繙玉笈开一时云物睹昭回
　　睿思包尽图书秘不借崆峒访道来【其七】
　　骏奔执豆荷
　　恩荣济济云礽取次行
　　锡赉有加逾徃制懽声传遍鲁诸生【其八】
　　圣主临雍礼成颂【谨序】　　　　　　汪由敦
　　钦惟我
　　皇上神明天纵圣敬日跻焕乎文章光被四表海内承学之士延颈企踵喁喁向风文治彰明夐哉尚矣犹
　　念太学为贤才之闗教化所自粤乾隆三年春三月躬释奠于
　　先师礼成
　　御彛伦堂儒臣进讲
　　皇上亲涣玉音阐明大义维时公卿侍从之臣以及圣贤胄裔太学生徒环侍竦听者凡数千人咸得仰瞻
　　天表亲被
　　道德之光华郁郁乎煌煌乎前史所云辨折异同正坐自讲章句质疑称制临决方斯蔑如矣【臣】窃惟太学之制肇于有虞盛于成周而大备于
　　昭代我
　　列祖化成乆道夀考作人教泽涵濡至深且厚而我皇上躬圣人之德明圣人之道修圣人之教举有造有德之士鼓舞而作新之在诗大雅曰古之人无斁誉髦斯士而其颂文王也曰于论鼔钟于乐辟廱其颂武王则又曰镐京辟廱盖周先王之德泽相继乆长而于辟雍教学之地复加之意如此棫朴作人卷阿多士德化之成其所由来若斯之逺也且夫尧兢兢日行其道舜业业日致其孝古圣人德加四海未尝不由于身教我
　　皇上缉熙光明终始典学羲轩以来之统
　　孔子所谓集大成者既迪知之复允蹈之蕴之为盛德施之为大业纯亦不已道积于
　　圣躬教思无穷烝我髦士于是恢
　　熙朝之隆绪修虞庠之上仪
　　德意厐鸿
　　恩施溥博传曰天子建中和之极金声而玉振之昭
　　景烁洪休逖考曩编实惟
　　今日【臣】幸覩斯盛敬随诸臣之后作为颂歌拜手稽首以献其词曰
　　天佑下民若有恒性克绥厥猷惟
　　后作圣亹亹
　　圣王顾諟明命
　　圣徳之纯立诚居敬【一章】
　　粤若
　　先师道徳之宗昭揭日月觉悟羣防于羮于墙心源相通有赫其仪式是辟雍【二章】
　　于乐辟雍四方之极式扩旧章是崇是饰宫墙翼如黄中正色轩楹焕如牓题
　　御墨【三章】
　　仲月上丁灌献既亲载稽令典载卜良辰载涖桥门俎豆莘莘服膺至道执礼斯频【四章】
　　秩秩讲筵煌煌大义探本天道稽古帝治位育中和钦明文思我
　　皇有之后先一致【五章】
　　至教彰矣至道光矣济济多士示周行矣覃被四海泽无疆矣勉勉我
　　皇文德翔矣【六章】
　　于烁
　　列祖德洽九宇倬彼云汉万物斯覩煦之和气膏之甘
　　雨观文化成超轶隆古【七章】
　　隆古之治我
　　皇承之蹈德咏仁髦士攸宜
　　身示之教从欲以治于万斯年作君作师【八章】
　　圣主临雍礼成颂【谨序】　　　　　　赵大鲸
　　钦惟
　　皇上膺图御宇协和万邦教化覃敷懋致文明之治
　　绍承
　　列圣心法敬事
　　先师孔子
　　特命大成殿易盖黄瓦
　　亲洒宸翰表至徳乾隆三年二月上丁既
　　躬亲释奠复于季春行
　　视学礼展祀
　　先师肃将三献乃
　　御彛伦堂
　　命儒臣进讲中庸虞书
　　皇上宣玉音析道要一时王公卿尹侍从之臣圣裔贤孙暨肄业成均之士环桥门而观听者四千有余人咸仰
　　圣天子重道崇儒鼓舞誉髦之至意莫不感激奋兴颂盛典【臣】惟上天隂隲下民若有恒性必作之君师治而教之俾复其性要其治之之道惟本乎人主之一心虞书颂放勲之德首言钦明中庸详中和位育之功由于戒惧慎独惟能夙夜宥密以单厥心始能尽其性以尽人之性也夫尧舜禹汤文武之道集大成于
　　孔子
　　孔子之道与天地参不因时运为隆替而惟尊其道者乃有以致太平之治我
　　皇上天亶聪明功深典学于
　　孔子之道圣性得之加圣功焉嘿契于心而推之以治天下使君子得闻大道之要小人得防至治之泽天下皆在光华格被之中各率其性之本然而不自知用使道德一风俗同承累洽重熙之运以洪亿万年丕丕基其由是道欤【臣】谨拜手稽首献颂曰
　　圣皇建极统先亿兆示周行兮右文稽古尊崇圣道切羮墙兮诹日具仪释菜行礼钜典光兮圭币肃陈金丝迭奏凛对越兮以
　　圣契
　　圣精诚孚合俨昭格兮大昕警众敷陈奥义
　　亲讲席兮思乐泮水于论鼓钟小大从兮
　　恩覃乐育贤关广辟首辟雍兮溥天率土文命诞敷畅淳风兮中和合德金和玉节宏纲纪兮文思广运
　　天章炳焕昭光被兮鼓箧孙业观摩陶淑沭至治兮
　　绍述
　　先猷觐光烈接心兮
　　宸修懋勤
　　圣敬日跻惕干干兮人文化成诞膺
　　宝命万斯年兮
　　圣主临雍礼成赋　　　　　　　　嵇　璜
　　维我
　　皇之建极当九五之鸿禧齐文章于七曜等制作于两仪包君师之统绪道妙之渊微其阐夫
　　圣德者鳯翥鸾翔之额也其黙契于
　　宸衷者素符玉册之辞也犹
　　念瞽宗有制释奠有规考圜桥于史册追頖璧于雅
　　诗必
　　躬临夫太学而祗见夫
　　先师于是吉日维占隆仪式备云辂鸣銮春旗斾金根照灼以炯晃龙骥腾骧而沛艾太乙执节以先驱虹霓修竿而繁会晞阳交映于寰中灏气震越乎区外初雷动以星驰既渊淳而岳萃万国之冠绂来同九天之神明翼卫盖秀髦之迎百辟之俟者莫不翘首而瞻
　　天趋跄而就位也是时
　　天子粹然玉润穆然天运望宫墙以致钦循櫺星而
　　徐进既升堂而入室与
　　素王而相觐乃击鼍鼔铿鲸钟建树羽发笙镛千燎具举万炬毕融宿悬堦下振乐庭中八佾舞朝华之镜九歌阊阖之风宝鼎转祥烟之郁律玉巵凝甘露之殷浓明禋昭格瞻拜从容志和气肃德盛礼恭信乎三爵特献万瓦流黄始足以表其崇隆也尔乃启綘幄登讲堂张检牒发缥缃金泥泄秘石鼔腾光位育中和首参性命钦明文思直接陶唐共识圣功之浩浩遥闻
　　天语之洋洋已进儒臣之奏还抒心得之章阐苞符
　　于窈眇析柢蕴于微茫粲金玉于
　　纶綍丽日月于中央盖上以继三古之道法而下以
　　开万代之津梁于是典礼告成
