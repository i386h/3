<!-- { "loadSidebar": true } -->
　　制曰国家崇建宰府并持钧衡外以镇抚四边内以绥宁百姓必得贤杰以副眷毗【具官宋庠】绰有雅才对于嘉运尝防【阙】　寖阶显途文章盛于一时事业服于众志枢谋之谨既折侮于戎心鼎饪之和宜调元于政路爰进夏官之秩兼隆书殿之华功号邑封并推异数于戱丞弼之任忠贤是图国体系乎重轻政化从而厚薄勉思所职以称朕懐
　　【本朝状元登庸者吕文穆李文定王文正宋元宪故诗人有云皇朝四十三龙首身到黄扉止四人后数十年李士美何文缜亦以廷魁正鼎席挥麈録】
　　同日厐籍枢宻使【自左谏议大夫参知政事授检校太傅行工部侍郎充】
　　髙若讷参知政事【自枢宻副使右谏议大夫迁工部侍郎除】
　　梁适枢宻副使【自翰林学士吏部郎中迁右谏议大夫除】
　　制曰朝廷崇建枢筦总【阙】　司内则寅亮天工以陪帷幄之议外则申严师律以靖邉鄙之虞博询众言畴若予采【具官厐籍】器涵方毅识造精深居蹈君子之方进合大臣之举顷折谋于西夏旋更柄于近司賛决神机措二邉于无事预调元化格庶物于太和宜推予国之忠往正本兵之府于戱圣如黄帝犹兴涿鹿之师功若汉髙终借留侯之防益恢逺御庸济丕宁
　　适字仲贤翰林学士颢之子二年眀堂礼成枢宻使厐籍参政髙若讷并加工部侍郎枢宻副使梁适加给事中初议覃恩宰相文彦博以下当迁官髙若讷谓文彦博曰官滥乆矣未有以节止今又启之何也彦博不聼若讷卒以恩迁官【长编】籍自庆歴五年正月除枢宻副使八年正月除参知政事是年八月充枢宻使执政七年至三年十月拜相皇祐三年【辛夘】
　　三月庚申宋庠罢相【授刑部尚书充观文殿大学士知河南府】
　　制曰君臣谋国本同体以协心朝廷遇贤岂重内而轻外虽在倚毗之重且均劳逸之宜【具官宋庠】性禀雄眀行推沉厚温如清庙之器挺然大厦之材达于在邦敏而好古而自参综大务屡闻防言进领枢衡之司旋升鼎轴之路百度修举三辰昭华间延对而沥累抗章而引谢再加敦谕固守靖夷宜保治于洛师主留司于宫钥仍峻中台之秩兼荣秘殿之班衍食褒功允为异数于戱麟符分宠一节之寄甚雄天邑居中四方之瞻是则当勤恤隐益励奋庸
　　庠自皇祐元年八月拜相是年三月罢入相逾一年先是弟祁之子与越国夫人张氏门人张彦方者逰后彦方坐伪造勅牒为人捕官抵法谏官包拯等弹奏不戢子弟并言庠在政府但务依违无所建眀及闻人言即奏求退至再三上表不待批答复入视事故罢免之【拜罢録】庠儒雅练故事自初执政遇事輙分别是非可否用是斥退及再登用遂浮沉自安然天资忠厚尝曰逆诈恃眀残人矜才吾终身不为也
　　同日刘沆参知政事【自龙图阁学士工部侍郎权知开封府除】
　　沆字冲之吉州永新人议者谓沆不敢穷治张彦方狱贵妃徳之坐此获进谏官御史相继论列帝不聼
　　十月庚子文彦博罢相【授行吏部尚书观文殿学士知许州】
　　制曰尧之四岳出总诸侯周有三公外倡九牧盖资丞弼之重以分方镇之忧【具官文彦博】器识宏深风徳髙邵才足以经世务谟足以鬯帝猷夙夜劳于百为夷险蹈乎一节荐申奏述避宠荣其聼觧于近司且往临于辅郡载嘉勤瘁俾遂偃休于戱居则谐鼎味之和行则寄国藩之宪股肱心膂惟体貌之所均社稷人民匪忠良而安属勉祗厥服用茂乃功
　　彦博自庆歴八年正月拜相是年十月罢入相仅四年先是张尧佐除宣徽使殿中侍御史唐介争之上谕介除拟初出中书介言当责执政退请全台上殿不许于是劾宰相文彦博专权任私挟邪为党知益州日作间金竒锦因中人入献宫掖缘此擢为执政及恩州平贼幸防眀镐成功遂叨宰相昨除张尧佐宣徽节度使臣累论奏面奉徳音谓是中书进拟以此知非陛下本意请罢彦博以富弼代之臣与弼亦昧平生非敢私也上怒甚却其奏不视且言将加贬窜上于坐急召二府示以奏曰介言他事乃可至谓彦博因贵妃得执政此何言也介面斥彦博彦博拜谢不已上令送御史台劾介既下殿彦博再拜言台官言事职也愿不加罪不许时上怒不可测羣臣莫敢谏中丞王举正上防言责介太重上亦中悔始介责授春州别驾改介英州别驾【长编】彦博罢相出知许州或言彦博张尧佐父客也彦博知益州贵妃有力焉因风彦博织灯笼锦以进贵妃服之上惊顾曰何从得此妃正色曰文彦博所织也彦博与妾父有旧然妾乌能使之特以陛下故尔上悦自是属意彦博及为执政眀镐讨王则未克上甚忧之语妃曰大臣无一人为国了事者日日上殿何益妃宻令人语彦博翌日彦博入对乞身往破贼上大喜彦博至恩州十数日贼果平即军中拜相议者谓彦博因镐以成功其得相由妃力也介既用是深诋彦博虽坐逺贬彦博亦出其事之有无卒莫辨云【同上】唐介既贬又眀日知谏院吴奎出知宻州知谏院包拯言介弹奏大臣事相连及况介狂妄之词诬罔天聼欲留奎在职仁宗曰介言吴奎包拯隂结彦博今览此奏介非诬也【拜罢録】
　　同日厐籍昭文相【自枢宻使检校太传授依前户部侍郎同平章事昭文馆大学士监修国
　　史兼译经使】
　　制曰懋建宰职谨付国均仰代天工俯熈庶绩推同体之谊则处之股肱极济时之勤则况之舟檝非得人杰孰副朕求【具官厐籍】器识宏通材猷凝正早承亨防歴践禁班入仪台阁之华出宣屛翰之宪向属羗人宾欵邉晏宁胥协师佥预参戎柄遂对毗于机政旋升峻于斗枢励翼一心精眀万务宜正中阶之象越升上衮之崇总领史闱増荣功号衍封真食并示优隆于戱履衡轴之机冠柱石之任循至公以授受懋同徳而倚毗褒和四方表宪百辟恩服休宠劭宣行劳
　　籍初相且独员而遽为昭文馆大学士监修国史此殊拜非故事也
　　同日髙若讷枢宻使【自户部侍郎参知政事迁检校太傅除】
　　梁适参知政事【自枢宻副使给事中除】
　　王尧臣枢宻副使【自给事中翰林学士承旨除】
　　适自皇祐元年八月除枢宻副使是年三月除参知政事执政近四年至五年閠七月拜相尧臣字伯庸应天府虞城人都员外郎渎之子而翰林学士洙之犹子也举进士第一至是除枢宻副使持法守正裁抑侥幸至有镂匿名书传之京城者仁宗信之益不疑而尧臣益奋励
　　皇祐四年【壬辰】
　　六月丁亥狄青枢宻副使【自彰化军节度使知延州迁检校司空除】
　　青字汉臣汾州西河人青勇于临敌常为先锋每战饰以铜面具敌人望之如神仁宗闻其在陜西数战胜欲召见问其方畧防强冦正獗仁宗命图形以进至是遂有是除御史中丞王举正言青出兵伍为执政本朝所无恐四方轻朝廷右司谏贾黯御史韩贽亦以为言皆不聼时面湼犹存帝尝勅青傅药除字青指其面曰陛下擢臣以功不问门地阀阅臣所以有今日由湼尔愿留此以劝军中不敢奉防【长编】广源州蛮侬智髙反九月命狄青讨智髙乃罢枢宻副使授宣徽南院使荆湖北路宣抚使都大提举广南东西路经制盗贼事辛未诏宣抚囘日依旧枢宻副使
　　皇祐五年【癸巳】
　　五月乙巳狄青枢宻使【自宣徽南院使枢宻副使防国军节度使检校太尉河中尹兼
　　御史大夫授依前官充】
　　制曰揽洪枢之重允赖于时材底率土之康用资于人杰矧有自毗基命茂集元勲迭参贵近之华丕显猷为之美敷求博议用厌舆情宜对掌于宻严期启廸于渊蕴【具官狄青】夙懐沉鸷素厉公忠朴厚有古人之风义烈挺纯臣之操周知兵略蔚有将才乆着效于辕门能统率于戎旅骤膺方面之寄亟更宿卫之劳遂登斋坛入赞枢府顷属邉烽有警借魏尚于云中近以荒服不宁劳文渊于徼外既受专征之钺遽成殄冦之勲式是图庸复畴进律佥事【阙】　鬱刚日是稽命数载加邦荣益显俾有劳之【阙】　　以正名于戱谨帷幄之谋聿求决胜总几防之务当竭而诚无忘戮力之勤以成选众之善终始一节光昭令猷
　　是年正月狄青败　智髙智髙遁二月青还以宣徽南院使彰化节度使复为枢宻副使防国节度使青既平岭南防书至上大喜谓宰相厐籍曰青破贼卿执议之功也遂欲擢青为枢宻使同平章事籍曰昔太祖时慕容延钊将兵一举得荆南湖南之地方数千里不过迁官加爵赐金帛不用为枢宻使曹彬平江南擒李煜欲求使相太祖不与曰今西有汾晋北有幽蓟汝为使相那肯复为朕死战耶赐钱二十万贯而已若遽用为枢宻使同平章事则青名位极矣万一他日青更立大功以何官赏之不若且与移镇加检校官多赐金帛足以酬青功矣参政梁适曰侬智髙扰广南西路青讨而平之为枢宻使何足为过哉籍曰臣不欲青为枢宻使者非徒为国家惜名器亦欲保全青之功尔争之累日上乃从之是时适宻为奏事【阙】薄无以劝后于是两府进对上忽谓籍曰
　　平南之功前者赏之太薄今以狄青为枢宻使孙沔为副髙若讷迁一官加近上学士置之经筵【阙】俱【阙】　乃与同列议于殿门閤门具奏皆如圣
　　防【长编】
　　同日髙若讷罢枢宻使【自户部侍郎罢为尚书左丞观文殿学士兼羣牧制置使】若讷自庆歴七年三月除枢宻副使皇祐元年八月除参知政事三年十月除枢宻使是年五月罢在枢府凡六年故事枢宻使罢令学士院降麻及罢若讷止命舎人草词后遂为例【枢宻使罢止命舍人草词学士院不降制自髙若讷始】卒赠右仆射諡文庄王偁曰观若讷为人非有大过特始也不能辩仲淹之无罪而缴进修书终也挤吴育去位而躐取政柄遂为清议所薄使若讷砥砺防隅不判名节未必无可取云【事畧】
　　丁未孙沔枢宻副使【自枢宻直学士给事中新知杭州召除】
　　沔字元规越州防稽人沔尝副狄青宣抚贼平遂有是除
　　閠七月壬申厐籍罢相【授依前户部侍郎京东西路安抚使知郓州】
　　制曰图治之世宜本至公预政之文合防嫌迹矧居四辅之首允在百僚之先茍在干请之名殊失仰成之意兼防章削俾【阙　　具官厐籍】志度渊深业宇眀邵韫才谋而敏达【阙】　典以兼通且翼望于本朝荐服劳于近职雅有【阙】　　　猷为乃者西州用兵延安近冦属轻裘而谋【阙】　　　以制邉戎索以清夏人来附乃眷西顾予嘉乃勲始为置于枢庭旋擢参于宰府阃外无事颇见于匪躬天【阙】　安允【阙】于注意遂正斗枢之号遄升邦铉之名固宜厉以正方绳于羣下而乃亲聨交搆私谒彰闻逮有司之讯词合杜门而待罪及行蔽断仍失重轻致公议之弗容在人言之莫遏尚矜旧徳兼览奏【阙】亟聼避位于台司俾均劳于藩服委东平之安辑使乐土之康嘉于戯罢免之科盖拘于典制进退之礼用正于臣隣勉赋寛条弗忘成绩
