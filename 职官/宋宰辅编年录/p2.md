<!-- { "loadSidebar": true } -->
　　质字文素魏州宋城人溥字齐物太原榆次人仁浦字道济衞郡汲县人○初质溥皆举进士仁浦少为刀笔吏枢宻院周世宗朝自枢宻承防拜中书侍郎同中书门下平章事兼枢宻使始议者以仁浦不由科第进世宗曰顾才如何耳遂用之【王称东都事畧】○太祖以是年正月甲辰受禅于周二月乙亥首用周朝三相范质尝奏疏言宰相者以举贤为本职以掩善为不忠所以上佐一人开物成务端明殿学士吕余庆枢宻副使赵普富有时才精通治道经事覇府歴歳滋深自陛下委以重难不孤倚仗每因欵接备覩公忠伏乞授以台司俾申才用今宰辅未备久难其人以二人器能攀附幸防孰谓不然上嘉纳之【李焘通鉴长编】先是宰相见天子必命坐有大政事则面议之常从容赐茶而退自余号令除拜刑赏废置但入熟状画可降出即行之唐及五代皆不改其制犹有坐而论道之遗意焉质等自以前朝旧臣稍存形迹且惮上英睿每事輙具劄子进呈退批所得圣防而同列署字以志之尝言于上曰如此则尽禀承之方免妄庸之失矣上从之由是奏御寖多或至旰昃赐茶之礼寻废固弗暇于坐论矣遂为定式盖自质等始也○庆厯二年二边用兵富文忠公为制诰建言边事系国安危不当专委枢宻周宰相魏仁浦兼枢宻使国初范质王溥为宰相兼叅知枢宻院事今兵兴宜使宰相以故事兼领仁宗然之遂降制以宰相吕夷简兼判枢宻院事章得象兼枢宻使【南纪谈】
　　同日枢宻使吴延祚同中书门下二品
　　延祚字庆之太原人太祖即位仍旧为枢宻使除同中书门下二品以父名墇故也是年五月诏亲征李筠以延祚为东京留守及征李重进又为东京留守
　　八月甲申赵普枢宻副使【自右谏议大夫枢宻直学士兵部侍郎除】
　　【唐制省部寺监之官备贠而已无所职掌别领内外任使而省部寺监别设主判官贠额本朝尚循唐制六部尚书侍郎与左右谏议大夫等官皆空存其名而无其实】
　　普字则平范阳人太祖领定国军节度使移镇滑许普皆在幕府最后为归徳军节度掌书记太祖受禅普以佐命功授右谏议大夫枢宻直学士既诛李筠普以功迁兵部侍郎除枢宻副使【事畧本传】建隆三年【壬戍】
　　六月癸巳吴延祚罢枢宻使【为雄武军节度使依前同中书门下二品】先是制下前一日太祖谓延祚曰卿久在枢要年齿渐高今与卿秦州以均劳逸明日制当出恐卿以离朕左右不能无忧故先告汝云【范冲宰辅拜罢録】延祚仍旧为枢宻使凡二年五阅月延祚好儒学聚书数千卷卒赠侍中子元扆尚太宗女蔡国公主聚书至数万卷积官至山南东道节度使国朝以来尚主者独称其贤【事畧】
　　十月辛丑赵普枢宻使【自兵部侍郎枢宻副使除检校太保兼御史大夫充御史防虽有大夫贠而不除四色宪衔自监察御史至御史大夫号为宪衔检校则自国子祭酒至三公亦唐及五代旧制也而国朝遵之元丰新制官名削去宪衔检校官○官制防革】
　　制曰王者端居九重驭朽敢忘于大业躬决万务坐筹思得于良臣而况萧曹故人燕赵奇士霸府早推于佐命公朝允恊于陟明【具官赵普】识洞化原才优王佐契风云之感禀象纬之纯精首参开国之功实负致君之略已升宥宻方隆乃睠之恩未正枢机岂称畴庸之典俾膺重任用奨元勲尔其佐佑冲人缉熈庻绩无忝股肱之寄勉伸帷幄之谋徃其钦哉服我光宠
　　普在枢府四年而相
　　同日李处耘枢宻副使【自宣徽北院使右羽林卫大将军除宣徽南院使检校少保兼宣徽南北院使唐末旧官也置院在枢宻之北总内诸司及三班内侍等事国朝立南北宣徽院各置使以待久坎侍从或宠前执政作帅位亚佥枢俸同执政武臣勲旧建节久坎多以北院使处之或同签书帯此官事见笔谈与官制旧典○国朝小使臣供奉官而下皆宣徽院使恩礼遂同二府而班枢宻副之上雍熈中置三班院事专领小使臣授任而宣徽使如旧其后班缀逐下枢宻副矣】
　　处耘潞州上党人初周世宗以处耘太祖帐下为都押牙陈桥推戴处耘临机决事谋无不中太祖竒之累迁至宣徽北院使至是遂有此除干徳元年【癸亥　建隆四年十一月改元】
　　九月丁卯李处耘罢枢宻副使【责授淄州刺史】
　　制曰昨者南出师徒俾令监护所宜宣力以副朕心但闻动恣胸襟每多率易既乖倚注合正刑章尚念已着徽劳特从寛典俾提郡印用示优恩
　　处耘自建隆三年十月除枢宻副使至是年九月罢在枢府仅一年○初朗州乱遣使求救于朝廷太祖命防州慕容延钊帅师赴之以处耘为湖南道行营都监处耘自以受非常之遇思有以报临事专制不顾羣议由是与延钊不恊更相论奏朝廷以延钊宿将止罪处耘处耘亦不敢自明云【拜罢録】○太宗明徳皇后处耘女也处耘累赠韩王子继隆积官至山南东道节度使开府仪同三司配享真宗庙庭
　　干徳二年【甲子】
　　正月戊子宰相范质王溥魏仁浦并罢政事【质自司徒兼侍中除太子太傅　溥自司空兼门下侍郎同平章事除太子太保　仁浦自枢宻使兼中书侍郎同平章事依前守尚书右仆射东宫师傅以下官属旧制不常设乃以三太三少师傅除前宰执为致仕官若太子太师太傅太保以待宰相官未至仆射者及枢宻使致仕亦随本官髙下除授太子太师太傅太保皆位一品○官制旧典】
　　制曰开物成务既伸佐国之功以逸代劳宜举优贤之典其有位叅四辅功着两朝始终克茂于嘉猷进退敢忘于异礼【具官范质】贞规镇俗清徳服人【具官王溥】经纬全才搢绅雅望【具官魏仁浦】素通儒术兼练武经而皆挺金石之淳诚廓江湖之伟量夙夜匪懈知无不为佐予开剏之基頼尔缉熈之绩虽位隆三事所宜勉辅于冲人而日有万防安可久烦于旧徳俾令就第用解持衡升一品于春官总六卿于防府永保崇髙之秩用光翊戴之勲三相自建隆元年二月拜相至是年正月罢并相太祖四年南郊毕并再表求退仁浦以疾请告太祖幸其第赐黄金器二百两钱二百万表乞骸骨至是同制罢相或告病未寕或勤劳可悯并从优礼云【李攸通今集编】
　　【李淑奏议曰太祖用周朝三相五年而后以赵普代之凡十年始以薛居正沈伦代之】质干徳初封鲁国公质在相位所下制勑未尝破律命刺史县令必以版籍为急使者按民田及狱讼皆召见为述天子忧勤之意乃遣之时号贤相【事畧】以干徳二年卒质寝疾上数幸其第临观质以防介自将五代以来宰相多取给于方镇质始絶之及卒上甚悼惜之赠中书令其后太祖因讲求辅弼谓左右曰朕闻范质居第之外不殖资产真贤相也太宗亦素重质尝对近臣称累朝宰相以为循规矩重名噐持防节无出质之右者其所不足但欠世宗一死耳【长编】○溥自干徳元年十二月加特进二年正月除太子太保开寳二年除太子太师入谢上顾曰溥十年作相三迁一品福履之盛近世所未有也【长编】故事一品班于台省之后太祖因见溥谓左右曰溥旧相当宠异之即令分台省班于东西遂为定制【拜罢録】太平兴国初封祁国公卒赠侍中諡文康孙贻永尚太宗女郑国长公主仁宗朝拜枢宻使○仁浦开寳二年从征太原遇疾而卒谥宣懿以子咸信尚太宗女永庆公主追封齐王咸信积官至保平军节度使平章事
　　庚寅赵普拜相【自枢宻使检校太保授门下侍郎同平章事集贤殿大学士】
　　制曰闳防同功归马遂隆于周道萧张叶力断蛇因肇于汉基必资佐命之臣以辅兴王之业【具官赵普】功参缔造业茂经纶禀象纬之纯精契风云之良防洎賛枢机之务屡陈帷幄之谋沃心方伫于嘉猷调鼎宜膺于大用俾践台衡之任仍兼书殿之荣尔其罄乃一心熈予庻绩君臣相正勿忘献纳之规夙夜在公勉致隆平之化徃服休命无愧前脩
　　范质等三相罢遂相赵普上既除普及枢宻使李崇矩乃无宰相署勑普因入奏其事上曰卿但进勑朕为卿署字可乎普曰此有司所行非帝王事也乃使问翰林学士讲求故实窦仪曰今皇弟开封尹平章事即宰相之任也上从仪言乃命皇弟署勑【长编】普既拜相事无大小皆决于普太祖待普如左右手是日监脩国史故事宰相兼勑皆用内制处分今止用勑赵普监脩国史非旧典也盖失之【事畧】五年三月除尚书右仆射兼门下侍郎充昭文舘大学士○自唐以来方镇多以赋入自擅而上供殆鲜院率令部曲主之厚敛以自利其属三司者输额之外輙归已或私纳货赂以事贡奉用冀恩奨普劝太祖革其弊方镇阙帅命文臣权知所在院间遣京朝官廷臣监临诸道置转运使诸州置通判使主钱谷自是利归公上矣又数遣使者分诣诸道选本道兵骁勇者籍其名送京师以备宿衞敎习精练太祖每御便殿亲临试之不数年兵甲精锐府库充实皆普之谋也【事畧】普荐曹彬潘美可用其后太祖征岭南用潘美伐江南任曹彬而二国卒平【同上】普佐太祖太宗定天下平僣伪大一统当其为相每才归第则亟阖户自启一箧取一书而读之有终日者虽家人不测也及翼旦出则是事决矣用是为常后普薨家人始得开其箧而见之则论语二十篇普独相凡十年沉毅果断以天下事为己任上倚信之故普得成其功尝欲除某人为官不合上意不用明日普复奏之又不用明日又奏之上怒裂其奏投诸地普顔色自若徐拾奏归补缀明日复奏之上悟乃可其奏后果以称职闻【长编】○世多言本朝任相不专自罢坐论之礼始尝观赵普相太祖十年虽置防知政事而不押班不知印普亦自信不挠讫用成功上尝欲使天雄节度符彦卿典兵普屡谏不聴宣已出复懐之请见事遂中止又尝怒殿前都指挥使韩重赟欲诛之普以为不可上怒犹未解普开陈愈切竟纳其言兵权所在人臣最难言而赵普罢符彦卿成命扵己行之后贷重赟之死于将戮之时任相犹谓之不专乎【陈傅良建隆编乞罢符彦卿事乃普为枢宻使时事耳】
　　同日李崇矩枢宻使【自宣徽北院使右监门衞大将军判三司迁检校太保除】制曰出司财赋既彰干蛊之功入掌枢机宜举畴庸之典【具官李崇矩】夙懐噐业久着劳能守素履以不渝秉纯诚而益固洎居近列兼筦利权均用爱人不加于常赋济时成务但见于丰财考绩斯多陟明惟允是用擢升宥宻特示倚毗叅予帷幄之谋罄尔弥纶之效沃心造膝朕有望焉勉服训词无忘率励
　　崇矩字元靖上党人始枢宻中书门下同一幕赵中令末年太祖恶其专而枢宻使李崇矩乃其子妇之父故特命析之迄今不改【事见笔谈】国朝中书枢宻先后上所言两不相知以故多成疑贰然祖宗亦頼此以闻异同之论用分宰相之权【南纪谈】
　　己亥王仁赡枢宻副使【自内客省使枢宻院承防除】
　　仁赡字子丰唐州方城人初永兴军节度使刘词荐其材可用太祖素知其名请于世宗帐下及受禅遂擢用之
　　四月乙丑薛居正吕余庆并叅知政事【并自枢宻直学士兵部侍郎除
　　梁改枢宻院为崇政院唐庄宗复旧名遂改为枢宻直学士○石林燕语】
