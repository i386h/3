<!-- { "loadSidebar": true } -->
　　安惇同知枢宻院事【自兵部尚书兼侍读迁中大夫除】
　　居厚尚书右丞制曰执政大臣朕所考慎庶资谐弼底于熈平肆颁涣恩以褒茂徳【具官吴居厚】才周噐愽通达治纲服勤官术衍溢邦赋睠言嘉绩简在朕心庶言其同命汝予翼欲觌经邦之効进承纲辖之司畴陟崇阶式昭优睠同心同徳尚思继于古人有猷有为益勉摅于逺业往祗明命永孚于休
　　惇同知枢宻院事制曰朕惟机政之地宥宻是司非谋猷克壮不足以倚毗非议论所归不足以图任灼知滋乆褒陟为宜【具官安惇】学博才髙出膺世用践更要剧休有显称罹险难益光确操进掌武部恊济典常弥简朕心兼采舆诵庻获岩廊之议擢陪机轴之司畴锡穹阶并昭异数尔其廸虑深逺益谋疆圉之敉宁秉心宣通思竭股肱之佐佑往祗厥服母替朕恩
　　居厚字敦老豫章人惇字处厚广安军人惇以収复湟州鄯廓累官右光禄大夫在枢府凡二年三年十二月戊午卒于位
　　八月戊申张商英罢尚书左丞【自通议大夫授依前官知亳州】
　　制曰朕睠礼迩臣康保庶政当竭忠荩以副倚毗而用意囘邪不循义分言章继上公论弗容【具官张商英】神考擢置言路永泰宠陞从班在元祐之初托文辞以毁訿先烈迨元符之末因训诰以褒誉朋奸原其操心出于为利而内多诡秘外若坦夷朕初不疑待以丞辖徐察言动反覆躁轻贪冐希求自干荣进潜结近宻觊位相臣以道事君何望于汝尚期改过姑务含容台论具陈言皆有实聊申邦典出守州符服我寛恩往惟省咎商英自崇宁元年九月除尚书右丞二年四月除尚书左丞是年八月罢执政仅一年先是李昭叙守定防得嘉禾商英作嘉禾萹以颂美之至是御史中丞石豫殿中侍御史朱谔余深论商英前作嘉禾篇不当以司马光文彦博等比周公又并疏其他事又闻甞作宣仁圣徳颂其言纷纭上及宗庙者无所不至言者又取商英为开封府推官日为本府撰祭司马光文缴以进呈诏商英秉国政机议论反覆可落职知亳州【长编】初商英与蔡京在神宗朝为检正雅有契好及是京为相商英为左丞同在堂议事多不同商英言京奸邪有身为国相志在逄君等语台臣以为非所宜言谪知亳州寻令入元祐党籍京罢相削籍【事畧】五年正月通议大夫张商英知鄂州未防言者论商英谢表诬谩得罪其表曰不图尧舜之治复见于今遂令异鏄之谋防知攸措又曰莫非帝臣咸削党籍又曰岂使清时陷为牛李之党庶防黄壤尚预防龙之防大观元年十月京复相商英遂自提举嵩山崇福宫责授安化军节度副使归州安置【丁未録】四年京罢相除龙图阁学士知杭州过阙赐对奏曰神宗修建法度务以去大害兴大利而已今诚一一举行则尽绍述之美法若有不可不变但不失其意足矣除资政殿学士中太乙宫使【事畧】
　　崇宁三年【甲申】
　　八月丙午许将罢门下侍郎【自特进除依前官充资政殿学士知河南府】制曰辅弼之臣进退之际乃朝廷之用舎系天下之聴观必稽庶言朕何敢忽【具官许将】侍从丞辖出入云旧东西台贰亦既累年朕方躬秉一徳卒图考功诋异纷纷籍黜无赦庶无愧于继志述事之孝遵制扬功之休而言者论汝得罪先朝获贷元祐抗章引谢言渉谤讥丝毫无过父子为囚愤戾若此刑政谓何屡更时变莫见一心括囊不言殊无特操朕察中宪恳欵之言矜大臣左右之久分之洛郊俾司留钥仍隆秘殿学士之名用循旧弼均劳之礼体予恩数往其恊祗
　　将自绍圣二年十月除尚书左丞四年閠二月除中书侍郎崇宁元年五月除门下侍郎至是年八月罢执政凡九年将在位御中丞朱谔取将旧谢章表析文句以为谤且谓将左顾右视见利则回幡然改图初无定论元祐间甞为丞辖则尽更元丰之所守绍圣初复秉钧轴则隂匿元祐间之所为逮至建中尚此冐居则绍圣之所为已皆非矣强顔今日亦复偷安则建中之所为亦随改焉遂以资政殿大学士知河南府言者不已降资政殿学士知颍昌府移大名拜观文殿学士除奉国军节度使在大名六年召为佑神观使未防卒赠开府仪同三司諡曰文定
　　九月乙亥赵挺之门下侍郎【自右光禄大夫中书侍郎除】
　　吴居厚中书侍郎【自右光禄大夫尚书右丞除】
　　张康国尚书左丞【自翰林学士承旨知制诰迁中大夫除】
　　邓洵武尚书右丞【自刑部尚书迁中大夫除】
　　挺之执政凡三年至四年三月拜相自序云三年十二月挺之为门下侍郎以疾在告因上章求觧政事上恻然遣使劳问宣医防视再三谕蔡京等曰挺之今病在朝宁复更有人如挺之者京等皆侧目已而疾间朝参曲谢京軰皆皇恐意以上眷既厚必有以宻询之者四年正月乙亥北使辞上诘旦御紫宸殿才升坐顾左右内臣冯铎曰班中不见赵挺之朕思之为朕抚问安否铎至具宣诏旨挺之感泣及疾间既见礼当留身曲谢京每防人言已之奸恶于上而同列莫敢留身者今上恩于挺之厚又当独出身奏事深疑其必有所献乃连二日先次留翌日挺之独留奏上曰今内外皆已为大臣之党若有忠告于陛下者乃指云此懐异意沮壊法度之人也臣以为不诚不忠于君父者可谓懐异意之人若献忠诚于陛下者岂可谓之异意哉此乃大臣恐人言已之私凡有献言于陛下者皆谓之异意欲以絶人之言尔若此则事有大于此者孰敢启口以告人主上下之情隔矣逾两月挺之拜右相康国字宾老维扬人洵武字子常成都双流人御史丞邓绾之子绾子洵仁洵武洵仁徽宗朝为尚书右丞初洵武为起居郎时韩忠彦曽布为相洵武因对言陛下乃先帝之子今宰相韩忠彦乃琦之子先帝行新法以利民琦甞论其非今忠彦为相将先帝之法更张之是忠彦为韩琦子能继父志陛下为先帝子不能继父志也陛下必欲继志述事非用蔡京不可又进爱莫助之图以献于是徽宗决意用京矣至是遂拜右丞【事畧】
　　崇宁四年【乙酉】
　　正月丙申蔡卞罢知枢宻院事【自金紫光禄大夫依前官充资政殿大学士知
　　河南府】
　　制曰朕体貌大臣始终顾遇矧惟枢庭之长夙推旧徳之良祈觧政机用蕃宠数【具官蔡卞】学穷渊奥识造精防擢自裕陵扬于禁从被眷哲庙延登左纲洊歴险夷克全操履昨畴重望俾总鸿枢方頼告猷遽求避位自官防要之地方陈弟兄之嫌重违其情勉遂所请付别都之留钥加秘殿之隆名并示宠光式均劳逸往廸朕命永孚于休
　　卞自崇宁元年十月除知枢宻院事至是年正月罢再执政凡三年时兄京为相至是始引嫌求罢而有是命五年三月诏资政殿学士新知江陵府蔡卞深得王安石道义渊源之学宜详延迩英以备访问可除醴泉观使兼侍读政和六年六月昭庆军节度使开府仪同三司中太乙宫使兼侍读蔡卞为检校少保镇东军节度使以史事赏也
　　二月甲寅张康国知枢宻院事【自中大夫守尚书右丞依前官除】刘逵同知枢宻院事【自兵部尚书兼侍读修国史兼实録修撰迁中大夫除】何执中尚书左丞【自大中大夫试吏部尚书兼侍读除】
　　康国知枢宻院制曰朕惟右府实本庙谋必求股肱之良俾専帷幄之任畴咨硕辅擢冠鸿枢【具官张康国】谋谟忠嘉噐宇惇大早膺殊遇荐歴禁途直道足以致君髙文可以华国躐陞右辖翊賛中台夙夜同寅左右一徳蔽自朕志恊于师言庸昭注意之隆亟典本兵之重尔其丕承先烈益迈逺猷格兹弗率之戎助我有为之志同底于治永孚于休
　　逵同知枢宻院制曰朕登用辅臣预闻国政乃眷枢机之地实资帷幄之谋必惟其人用新厥命【具官刘逵】风猷髙迈噐宇靖深学冠儒林望隆国噐早膺奬防荐歴禁严出使三韩能杖忠信入更八座克着事功蔽自朕心命汝予翼擢参四辅进贰元枢尔其惟懐永图俾绍光烈恊成庙宣畅王灵使朕无愧于知人则汝有辞于永世
　　逵字公达随州随县人执中字伯通处州龙泉人康国大观元年十二月以防牁夜郎诸郡纳土効顺除右正议大夫二年正月以受八寳除左正议大夫五月以収复临洮除右光禄大夫【拜罢录】初康国附蔡京以进遂除左丞徽宗甚噐重之拜知枢宻院事三年二月卒諡文简赠开府仪同三司上书公忠亮直四字令刻于墓碑先是西北邉帅多取佳阙辟官或任非所长康国叹曰邉塞尤当择才柰何欲私所厚善乎于是随阙量才且为选格使人人皆得自効云【并长编】
　　三月甲辰赵挺之右仆射【自门下侍郎授右银青光禄大夫尚书右仆射兼中书侍
　　郎】
　　制曰朕若昔大猷考慎其相眷求一徳协賛万防顾难其人久虗右揆肆登贤辅诞告大廷【具官赵挺之】受质清和渉道醇粹智足以周天下之务学足以究先王之防方时纷更独陈谠论逮予总首建忠言秉心不回持议甚确自参禆于邦政弥弼成于治功同寅恊恭奉公履正是用进贰中台之柄坐论西省之谟超陟文阶增培井赋以昭注倚以厚宠光于惟圣贤相遇之隆以君臣咸徳为盛丙魏推同心而辅于政声显汉廷房杜持众美而効之君望髙唐室益祗逺业克绍前休
　　六月戊子赵挺之罢右仆射【授金紫光禄大夫观文殿大学士中太乙宫使】制曰揆路畴庸方懋弼谐之徳琳宫置使用隆均逸之恩乃眷股肱之良宜惇体貌之厚肆颁明命敷告治庭【具官赵挺之】笃实冲深刚明慱达懿文华国早跻禁掖之聫直道事君浸歴宪台之长谠言屡进正色不回辨国是于群邪复炽之秋昭先烈于众讪愈盈之日虽朕志之素定在汝言之实难既擢预于政机益辅承于台徳履信思顺同寅协恭任贤去邪而防有二心兴滞起废而克谐一徳载嘉乃绩深简予衷俾同秉于国钧遂对持于政柄式頼耆旧永佑隆平乃引疾以力陈复投诚而备至念逺猷尚资于辰告难去朝廷而大臣不可以暑行勉留神馆加隆名于秘殿増峻秩于文阶衍邑爰田益封真食并推宠数特示眷懐于辞机务之烦闵劳以事即祠庭之佚尚啬乃神往服褒嘉益绥福履挺之入相累月引疾乞罢而有是命十月乙丑朔挺之既罢相上以挺之子存诚为卫尉卿思诚为秘书少监明诚为鸿胪少卿挺之辞不敢当乞収还成命诏答不允
　　崇宁五年【丙戍】
　　正月甲辰吴居厚门下侍郎【自右光禄大夫中书侍郎除】
　　刘逵中书侍郎【自中大夫同知枢宻院事除】
　　二月丙寅蔡京罢左仆射【授守司空安逺军节度使开府仪同三司中太乙宫使】制曰爵禄所以砺世义莫重于尊贤明哲所以保身道惟存于挹已眷予元老久秉钧衡积勤我家愿上相绶匪推异数曷表羣伦【具官蔡京】宇量恢闳智识渊敏蕴大儒之学穷天人精祲之防负经世之才洞国家表里之体早膺文考之睠夙被泰陵之知中外荐更险夷一致肆朕纉图之始首陈继志之谟嘉其有守正之忠察其有辟邪之节擢自江湖之逺延登槐鼎之崇力复熈丰之大猷深排符祐之群慝尽瘁于国利无知而不为任重于时事虽难而必济名声耸于邻国风采系于缙绅四年于兹百度咸若属倚賛元之助遽陈避位之诚诏虽屡而莫囘章甫却而复至勉从勤请聴释烦机是用隆开府之盛仪付秉旄之重柄处以琳宫之逸宠兹全魏之封増衍爰田陪敦真食式从良弼并示茂恩于姬旦居丰不替保周之志留侯谢事靡忘汉之心顾出处之虽殊尚安危之是倚往钦注意毋怠告猷
