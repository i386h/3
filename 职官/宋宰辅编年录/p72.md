<!-- { "loadSidebar": true } -->
　　以饰千载之盛陈经立制以追三代之隆训饬经义兴建庠序以廸士出泉弛役增赋吏禄以兴亷平均输之令以抑末作而理财修常平之法以摧兼并而劭农聮万民之什伍而敎之武技以备军旅以除寇攘正百官之名实而明其分守以经邦治以亮天工复丘乗之制讲战守之律绥懐欵附征诛暴乱中国彊而蒸民乂边鄙辟而四裔威至于修歴纪以协天时平水土以尽地利议礼文以兴制度考钟律以审音乐以驭羣吏则爲之删法令以振百工则爲之谨度程盛德大业着于上下十有九年薄海内外莫不承德而士狃于积习溺于蹇浅骇非常之见内怀愤悱初未有发也元祐之初垂帘听政羣奸汲引相援而起列置髙位乗便投隙无所忌惮以训廸经义爲泥古以兴隆学校爲失士以禄庶人之在官者爲伤财害民以省耕敛之法爲放债取利以什伍丁壮爲聚盗以董正治官爲乱常开疆辟国谓之好大喜功建法明刑谓之刻苛暴储仓廪谓之钜桥之粟富邦用谓之鹿台之财莫不以是爲非指无爲有而忠臣谊士与顾命大臣相继斥逐其所上章至叙幽王厉王之不道引秦皇汉武之穷黩未甞不掩卷愤懑頼哲宗皇帝照知奸罔灼见邪心不言九年一日临政奋武断发德音凡背公死党之人与肆不根之言者放废窜逐之刑加焉然后神考丰功茂烈得以讲明绍复于抢攘委顿之后天下方翘首跂踵向熈宁元丰之盛矣逮元符末朕即位之初惧弗克任恭请母后临朝总克笃先烈朕方寅畏严恭以承慈训而羣慝荐兴复列庻位覆出爲恶变乱事实益务更张先帝之所兴哲宗之所继述动揺变革日月未几扫荡殆尽章交公车肆爲诬诋谓法弊则当革无事于遵制谓世移则当变何在于扬功谓作淫巧之技以荡心谓收无用之地以伤财指黜恶惩奸爲滥刑论从父之失爲非孝至乃方商纣之拒忠谏比二世之杀直言剪伐后殿之樛木斥逐供御之幕士毁奉祀之冠冕御殿之朝服大至于衣章微至于草木贱至于卒役莫不废革外则懐异害政之臣欺罔以肆其志内则隂险左右之人恊賛以济其谋故得事无巨细物无微贱极意纷更罔有遗逸内外交攻忘君臣分义以快私忿几同报怨皆先朝简防之旧臣何忘义不忠之若是故自亲政以来怵惕焦思欲以丕承厥志一命令一制作惟神考典章是效申三舍之法颁之郡国兴其贤能罢黜科举而复里选弛在公之役推之州县黜其奸猾以编戸而惠善良操贵贱轻重之权而市无异估收阖辟敛散之柄而物无低昻三时务农一时讲武综核六聮分守明辨吏习于律工善于事凡此皆政之已见于事可得述而有成效也若夫律度钧钟恊比中声成一代之乐贡金九牧包括天地铸八方之鼎属踈而无禄则爲田庐俸赐敎养成就而官使之四民无告则爲廪饩布絮还定安集而居养之爲园以收贫而无不葬之枯骨爲坊以治病而无不医之穷独广山海之利而商贾通立虞衡之禁而地产辟建京师辅翊之郡置殿省供奉之官凡此皆志之所在未见于事可得继而有成功也至于放黜嵬琐罢斥浮僞讨论礼制崇尚经术新美人材歌达于万里继其文也声敎暨乎遐荒威武畅乎无外不顿一防而湟中积石列爲郡县不下尺纸而夜郎牂牁莫不冠带殊乡异域请命下吏继其武也凡此之类毕陈而备举爰诏有司凡兴复之事集类比次以书来上得一千四百五条兴讹造讪之氓与附下罔上之奸屛之逺方黜不复用一时朋附之党考其言之轻重列其差等分爲三级亲书于籍布告中外于休德大勲晦而复明朕心庶几焉宋有天下百五十年垂帘者三小人乗之易制改度断而复续非天所复命则安能于遹骏其声遹观厥成乎其文实蔡京爲之【蔡绦言本朝垂帘者四鲁公谓慈圣光宪曹后甚盛之德是以独言垂帘者三而已】
　　壬寅吴居厚罢门下侍郎【自右光禄大夫授资政殿学士依前官充太乙宫使】制曰朕体貌大臣恩纪惟称任均佚勤之异礼全进退之宜【具官吴居厚】早服宠荣寖践华要再尹京甸两冠民曹自擢近司初持右辖荐由西掖进直东台参賛政几屡更歳籥兹举引年之义数形避位之言封奏继来悃诚莫夺宜从尔请昭示朕恩增加袐殿之名仍领真祠之秩是爲优遇无怠钦承
　　居厚自崇宁二年四月除尚书右丞三年九月除中书侍郎五年正月除门下侍郎是年正月罢执政凡四年上章告老故有是命【拜罢录】门下侍郎吴居厚数请老故事罢政当易所赐方团带特恩许仍旧服因着爲令【长编】
　　壬子何执中中书侍郎【自太中大夫尚书左丞除】
　　邓洵武尚书左丞【自中大夫守尚书右丞除】
　　梁子美尚书右丞【自中大夫试戸部尚书除】
　　洵武尚书左丞制曰朕敷求一德之臣与之共政惟中外万物总于文昌而左右二丞实司筦辖更践厥次实惟其人【具官邓洵武】识度髙明谋谟忠亮夙以儒学歴要途业履之优简在朕志曩自宪部擢与机衡居多建明国是允赖宜膺宠命进服左纲于戏惟虚其心乃能振举枢虑惟正厥事乃能纠率官聮徃服朕言勿替素守子美尚书右丞制曰昔在神考若稽周唐正名百工以熈庻绩惟中台二辖分总六官参賛机衡实聮近弼【具官梁子美】赋才闳廓蕴识髙明夙繇儒学之华歴试事任之剧望实俱峻朕有简知比自民曹领职天府寛猛交济治状显闻是用酌于师言擢与大政俾摅远业恪辅朕躬于戏惟虚厥心乃不惑于是非之正惟常厥德乃不牵于好恶之公往服训言毋易素守
　　三月丁酉赵挺之罢右仆射【授特进观文殿大学士佑神观使】
　　制曰国有辅弼义均股肱顾虽属任之殊悉隆待遇之体惟时右揆俾解近司爰即治廷诞扬孚号【具官赵挺之】性资机敏识虑疏通论惟当世之宜知识一时之变始荐升于文馆俄擢賛于台纲逮予访落之初力排符祐之邪説方朕有爲之日协成制作之事功洎再登于宰司复丕昭于国论阅时未久谂疾亟闻屡颁赐告之恩行伫勿药之喜而愿还政柄祈即燕闲继上封章莫囘诚请宜陞华于秘殿往均逸于祠宫申衍爰田式昭异数于戏进而辅于世旣观已试之能退以遂其私克有终之吉只膺宠渥永介寿祺
　　挺之自崇宁五年二月入相至是年三月罢再入相凡一年引疾乞罢而有是命刘逵既绌挺之亦以病求免上意复向蔡京故挺之罢后五日卒年六十八赠司徒官给葬事諡清宪【长编】○七月故观文殿学士特进赠司徒赵挺之追所赠司徒落观文殿大学士始挺之自密州徙居青州会蔡京之党有爲京东监司者亷挺之私事其从子爲御史承防意言挺之交结富人挺之卒之三日京遂下其章命京东路都转运使王旉等置狱于青州鞫治俾开封府捕亲戚使臣之在京师送制狱穷究皆无实事抑令供析但坐政府日有俸余钱止有剰利至微具狱进呈两省台谏交章论列挺之身爲元祐大臣所荐故力庇元祐奸党盖指挺之尝爲故相刘摰所援引也遂追赠官落职制词有力沮绍述隂唱险肤曩繇眞祠复备次辅获逞忿恚敢肆纷更之语云○祠部员外郎叶夣得久不迁蔡京旣复相京向所立法度已甞罢者皆复行赵挺之刘逵相继得罪士论纷然夣得召对曰陛下前日所建立者出于陛下乎出于大臣乎及其罢之又从而复之亦出陛下乎出于大臣乎夫事不过可作与不可作二者而已审以爲可作出于陛下则前不应废以爲不可作而不出于陛下则今不可复惟察之于心者审然后断于事者当今徒见一大臣进以爲可作则法度从而立一大臣退以爲不可作则法度从而废无乃陛下有未了然于中而不出于已者乎陛下但虚其心参考异同而断之以理度其可复者复之可罢者罢之无徒以大臣进退爲可否则天下治矣上喜夣得言独无所观望遂除起居郎○政和元年五月丁亥诏除落观文殿大学士特进赠太师赵挺之责降指挥从其妻秦国太夫人郭氏奏乞也
　　同日何执中门下侍郎【自太中大夫中书侍郎除】
　　邓洵武中书侍郎【自左中大夫尚书右丞除】
　　梁子美尚书左丞【自中大夫尚书右丞除】
　　朱谔尚书右丞【自吏部尚书迁中大夫除】
　　谔尚书右丞制曰朕仰承天休中外康乂嘉与黎献守兹太平肆求一德之臣俾与万几之政【具官朱谔】气节刚毅才猷清深道学贯于渊微明识该于伦类夙以文采擢寘甲科夷险备更趋向坚正曩司风宪进长仪曹忠谠屡闻国是允赖宜膺柄任备辅朕躬于戏纲辖之地庻尹所瞻其尚体朕用汝之意命令之出于中台者罔有不臧职业之于六官者罔有不肃是爲克称尚钦念哉
　　执中以牂牁夜郎诸郡纳土及受八寳收复临洮累迁金紫光禄大夫执政逾四年至三年六月拜相○谔字圣与秀州华亭人执政凡三月是年六月卒于位赠光禄大夫諡忠靖谔始以科第有时名而附防蔡京以进初名以党籍中有同姓名者遂改今名云
　　五月庚寅邓洵武罢中书侍郎【依前中大夫知随州】
　　洵武自崇宁三年九月除尚书右丞大观元年正月除尚书左丞三月除中书侍郎是月罢执政逾二年
　　六月己未梁子美中书侍郎【自尚书左丞迁太中大夫除】
　　二年七月自右光禄大夫特授正奉大夫
　　八月庚申徐处仁尚书右丞【自试戸部尚书除】
　　处仁是年十月丁母忧执政凡两月十二月起复力辞不起优诏许之
　　同日林摅同知枢密院事【自太中大夫试吏部尚书兼侍读实录修撰依前官除】摅同知枢密院制曰朕图任近弼弥纶至和眷兹帷幄之臣实总机衡之要折冲千里率服四邉惟时公才俾贰兵柄【具官林摅】刚毅足以致远肃括足以禔身学际天人之交智周事物之奥不次而举无施不宜西掖北门雅着代言之美省曹京邑稔闻治剧之能惟中外之备更顾险夷之一节参以时望蔽自朕心辍铨综于天官俾斡旋于枢极保乂王室辅翊朕躬衍食赐勲并推异数丰财和众期益讲于武经居安虑危宜坐收于胜筭永肩一德同底大宁
　　摅字彦福福州长乐人
　　闰十月丙戌林摅尚书左丞【自大中大夫同知枢密院事除】
　　郑居中同知枢密院事【自资政殿学士太中大夫中太乙宫使兼侍读实录修撰依前
　　官除】
　　居中同知枢密院制曰朕惟右府是爲本兵之地折冲樽爼料胜庙堂自匪名德足以服华戎才智足以断国论者乌能居此位哉我图其人以称任属【具官郑居中】爽邦隽哲儒学宗师望临一时士心咸向顷繇简注擢二枢庭向使眞祠久欝公愿肆颁尹命用慰师言于戏其难其谨而增重于枢机斯谋斯猷而参辅于台德往只明训时乃之休
　　二年五月摅与居中以牂牁诸郡纳土及受八寳收复临洮并累迁右光禄大夫
　　大观二年【戊子】
　　八月丙申梁子美罢中书侍郎【授资政殿学士依前正奉大夫知郓州】子美自大观元年正月除尚书右丞二月除尚书左丞六月除中书侍郎是年罢执政仅二年
　　九月辛亥林摅中书侍郎【自右光禄大夫尚书左丞除】
　　余深尚书左丞【自试吏部尚书迁中大夫除】
