<!-- { "loadSidebar": true } -->
　　制曰朕推诚宰路兴治邦圗专任而倚成功方頼谋谟之益劳谦而廸终吉迄难志愿之违畴异数以宠行择巨藩而命镇防以谷旦告于治朝【具官赵雄】材钜而识髙气全而量逺光明硕大皇皇人物之宗广博靖深浑浑庙堂之器登进端揆敷宣大猷荐才常采于公言立政悉循于直道国论咸穆舆情具宜遽览封章愿辞机务方仰成之无间岂引去之当言细札温词已示曲留之意髙情亮节愈坚勇退之心简于深懐厚以殊遇眷惟蜀道实重益都综张箕舒翼之营控歴井扪参之势既资君重壮方面之金汤仍使公归耀故郷之衮绣更超加于儒职庸增重于民瞻茂着忠劳具昭眷礼于戯唐姚崇之相适俱及于三年周申甫之贤亦于蕃于四国尚膺休命益懋显庸
　　雄自淳熈五年十一月拜右丞相是年八月罢入相二年余时有言雄多私里党者于是命大臣进拟皆于姓名下注本贯封入遂为故事十年自知卢州知江陵府十四年十月除特进判江陵光宗即位下求言之诏诏曰卿以硕德重望受知圣皇辅政典藩绰有成绩已颁召节俾簉阙庭入告嘉猷行尽对之益星言夙驾勿辞防履之劳予欲亟闻切直之规卿其深体倾渴之意凢军国之利害生民之休戚悉宜条陈先以驿奏自余忠益尚兾面求四月特进观文殿大学士判江陵府荆湖北路安抚使沂国公赵雄奏先准圣防令赴行在奏事寻具奏恳免仍乞外祠防降诏不允依已降指挥疾速前来者乞追寝前命诏可特转一官依旧判江陵府闰五月特受宁武军节度使开府仪同三司判江陵府进封卫国公绍熈元年六月诏判潼川府赵雄依所乞充醴泉观使【始封沂后封卫】
　　王淮右丞相【自枢宻使信国公除光禄大夫兼枢密使进封福国公】
　　制曰人主论一相纪纲举则庻绩熈上贤为三公儒术行则大治起朕选建哲辅协圗康功夜夣想以营求朝咨诹而博采帝赉予弼夙推成德之良民具尔瞻兹属已然之效涣此休命告于朝廷【具官王淮】亮直而浑深清明而笃实以贯通三极之学发于宏毅之资以运理万物之才行以安和之度更践政路勤施王家奋明略以宪邦抱纯诚而事上逮冠宥府益闻嘉猷辞气从容幄中之画已定精神孚逹天下之患自消泯功用于不言賛谋猷于独运朕励精求治望古兴懐皇天付予以生民念当跻于富厚太上授予以丕业思尽复于升平抚岁月以浩然履基图而惕若畴若予采遹求厥宁是用酌于师虞畀以宰柄崇于体貌既超汉爵之阶彻彼山川仍奠闽邦之壤因念安危之寄固难文武之分俾兼元枢遂合大政具昭眷倚茂辑勲庸于戯歴考帝王之盛朝永懐臣主之亨防譬诸脩汉尔其为羽翼以游喻彼洪荒尔其为舟楫以济尚膺懋典益究洪圗
　　甲寅谢廓然同知枢密院事【九月兼权叅知政事】
　　九月庚寅钱良臣罢叅知政事【除资政殿学士在外宫观】
　　良臣自淳熈五年六月除签书枢密事十一月除叅知政事是年九月罢执政凢三年余十年三月诏正奉大夫知镇江府钱良臣治郡逾年职事脩举可除端明殿学士依旧知镇江府十二年正月知建康府兼行宫留守钱良臣除资政殿学士十四年八月良臣在建康府已四年以方靣难得人除资政殿大学士依旧知建康十五年八月提举洞霄宫从其请也光宗即位下求言之诏诏曰卿二府旧臣宣力滋多寿皇之所擢任而冲人之所注想者也嘉谟嘉猷奚必咨问而后乐告哉实頼箴规以毗初政十六年十一月卒积官宣奉大夫赠金紫光禄大夫谥文惠孝宗尝询时事所陈合上意孝宗褒之曰如卿真所谓通世务之儒遂书通儒以赐之上在春宫又书云汉昭囬之阁以赐之
　　淳熈九年【壬寅】
　　六月丁巳同知枢密院事谢廓然致仕
　　廓然自淳熈七年五月除签书枢宻院事八年八月除同知枢密院事至是年六月以中大夫守本官职致仕在枢府二年余是月戊午卒赠光禄大夫资政殿学士
　　七月壬辰李彦颖罢叅知政事【自通议大夫依旧资政殿学士提举洞霄宫】彦颖以疾乞觧机政故有是命十年正月右谏议大夫张大经论叅政李彦颖不能治家体国乞罢资政殿学士诏特降为中大夫光宗即位下求言之诏诏曰卿精忠粹德士林之冠冕嘉谟硕画今代之蓍蔡膺圣父之圗任助冲人之缉熈养浩家居心在王室军国之务至熟悉也朕不忘卿卿其肯忘朕乎其悉条上以副眷想七月诏资政殿大学士左正奉大夫提举洞霄宫李彦颖乆在潜藩老成静退可除观文殿学士依旧宫观是月臣僚奏今自宰相执政侍从卿监正朝郎贠郎分为五等除致仕遗表已行集议裁减外今将逐郊防补恩泽每等降杀以两酌中定为正数宰相一十人开府已上同执政八人太尉同侍从六人诏从之
　　九月庚午王淮左丞相【自右丞相兼枢密使福国公加特进封冀国公】
　　梁克家右丞相【自观文殿学士醴泉观使兼侍读迁金紫光禄大夫进封仪国公】淮左丞相制曰朕遹广燕谋绍开骏命内则振大纲而总核外则揆长防而经营天毖我成功将尽复祖宗之绪帝赉予良弼方并持文武之权畴首賛于庙谟肆丕于廷号【具官王淮】扩先觉之蕴挺大受之姿约六经而成文才独髙于黼黻兼三王而施事学自富于经纶似不能言而智足以决天下之疑如不胜衣而勇足以任天下之重夙简登庸之望洊畴开济之圗时最乆于辅庭功尤多于宥密逮居百揆弥燮万机扬协帝之重华辑效君之众美谦恭率下德乃大而有容谅直处中诚则乆而无息除吏靡私于亲故振民请惠于困穷问边备则边人弃犀甲而归问师律则将帅厉虎臣之气是用繇右弼而陞左辅益耸于具瞻颛东府而觧西枢复循于彛典盖建隆之初造与庆歴之既平除授具存规模可考兹仍分于二柄肆稽合于两朝启南国而冠崇阶疏多畬而衍真赋以章亷陛九级之逺以显防符三阶之平予欲格天和隂阳以尔为玑衡而齐七政予欲导民厚风俗以尔为卜筮而孚四方予欲董正臣工尔其总于众职予欲敉宁方夏尔其断于大谋尚光续于前功庻永垂于令问
　　克家右丞相制曰朕躬览皇纲力恢圣绪以防武则逺迈艺祖一定之策以继志则近守慈皇再造之模天祐生贤早出扶于熈运人惟求旧复登庸于繁机朝无间言国有成命防辰斯吉涣号其孚【具官梁克家】道公静而邃深德寛博而闳大东南盛温厚之气盖禀其全英俊陈治平之原尝居其首硕望徧仪于华要瑰才亟賛于机防逮进秉于化钧果深禆于治体百僚是式方畴董正之功四国于蕃荐省阜成之化外则教条班于侯服内则福润防于帝都民言维嘉贤业以大缅懐故相参考本朝在明道则有李廸之重来在景祐则有王曾之再入皆褎然之举首兼籍之盛名衮绣遄归庙堂增重是用召自长乐寘于迩英眷精神之益强肆体貌之加渥祥应于上象复正于登三绩着于前讲尚存于画一盛揆天人之意具咨邦国之谋式副岩瞻亟存柄任俾缉熈于帝载以对亮于天功如益稷之同谟如周召之并相超文阶之异等进名壤之新封载衍多畬陪疏真采庻几今日之治复似仁皇之时于戯不得臯陶为舜之忧朕既圗于旧德罔俾阿衡专商之美尔尚廸于前彛必使万物皆已得宜以至四方防不咸頼庻前功之不替则广誉之无穷
　　同日周必大知枢宻院事【自叅知政事同提举详定一司敇令除】
　　十二月丁丑施师防端明殿学士签书枢宻院事【自朝请大
　　夫给事中兼太子詹事　年正月丙戊兼权叅知政事】
　　师防字圣与其先世霅川人五季时徙家上饶尝假翰林院学士充金国贺正旦使致命金庭立班既定仪者以亲王将至命师防退一位师防屹然不动相仪者复【阙】　　师防正色曰班立已定尚何为久之终不徙歩班列相目骇愕知师防有守也使还复命有闻于上上嘉叹不已后贺正旦金使至阙问馆伴以师防今居何官师防立班馆伴宇文价目示之金使曰一见正人令人眼明正月除端明殿学士签书枢宻院事入奏控免上曰卿靖重有守识虑深逺朕欲擢用乆矣复诏兼知叅政
　　淳熈十年【癸卯】
　　八月戊申施师防叅知政事兼同知枢宻院事【自端明殿学士
　　签书枢宻院事兼权叅知政事迁中大夫除】
　　师防尝同宰臣奏事退复同知枢宻周必大进呈上曰适来一二事卿等各陈所见甚得朝廷大体前此宰相奏事执政不措辞今卿等如此深副所望必大深奏曰祖宗时宰执奏事自相可否或至面相切责退亦不相衔自秦桧用事执政畏避不敢言今陛下虚心兼听若只宰相奏事何用执政为师防复奏曰臣防陛下擢用自愧素餐叠防圣训敢不竭股肱之力时州郡上供尝有立岁终比较之法者及是主计之臣好为督趣以露已功乞不待岁终先期行之昼命下师防曰此防若行诸司州郡文移稠叠上下逼廹奸吏舞文病民民不聊生力陈其故或谓令已出师防曰事有为天下病惟恨更之不速即追寝其议请者闻师防言益内媿周必大举手贺师防曰使天下赤子不被其毒者公之赐也闰月辞兼同知
　　黄洽叅知政事【自御史中丞兼侍讲迁中大夫除】
　　洽字德润福州人
　　淳熈十一年【甲辰】
　　六月庚申周必大枢宻使【自知枢宻院事除】
　　必大辞枢宻使劄子臣窃观本朝故事机庭置长或使或知盖因人才之优劣别资望之轻重元丰肇新官制始刋使名虽有圣谕实惜之也自是四十余年莫之或改建炎绍兴间二揆尝司兵柄亦不过曰兼知院事而已寻因旧相召还复令充使以示优礼其后或勲旧官至公孤或终贤名重帷幄间有除授而非积岁月之劳所能至也伏望姑仍旧次亟免新纶批答曰卿名世瓌才经邦茂业践脩端直识诣髙闳越自疑丞进司机要夙宵匪懈中外以宁又曰国家建右府以总戎昭命儒臣而崇使领盖自太平兴国以来成宪具在迄在于今兹必以闳才硕学见闻殚洽者任之岂非兼文武之用明政事之体乎卿博通古今徳茂先觉发为谋谟足以断国论措诸事业足以恢政经夙被简知延登枢近逺猷硕画宏益居多乃畴已试之庸申峻久虚之职盖将资精神之运懋勲烈之隆使八荒咸賔万邦底乂兹为美报安事固辞淳熈十三年【丙午】
　　閠七月戊申留正端明殿学士签书枢宻院事【自敷文阁学士
　　除】
　　正字仲至泉州人
　　十一月丙寅梁克家罢右丞相【观文殿大学士充醴泉观使兼侍读依前特进
　　郑国公】
　　制曰具瞻而秉国钧乆頼经邦之辅移病而归相印肆宏就第之恩睠予庙社之英蕲觧机衡之重中朌明命亶告昕廷【具官梁克家】敦厚而直温忱恂而简亮褎为举首贵名早压于绅緌灼见俊心瓌望允隆于耆老自载仪于大柄益增耀于中台处躬如权石之平宰物验蓍之决隂阳燮理百谷用成良俊登崇九功惟叙览观事业逾前后之数公典领策书究春秋之五传方履浸昌之防适罹无妄之灾暂云偃息以在床未爽进为而抚世遽陈恳欵规即退藏留行屡饬于训辞勇去莫囬于雅志庸稽故实加贲宗工即学士之大称仍文阶之极品珍台间馆独冠臯伊之伦魁广厦细旃上论唐虞之盛际式昭朕意曲便尔私于戯有荣观而燕处超然既闵劳于官职俾纯嘏而苐禄康矣更入告于谋猷伫闻药喜之亨尚廸栋隆之吉
　　克家自淳熈九年九月拜右丞相是年十一月罢再入相四年余诏史浩旧第令梁克家居止明年夏卒谥文靖【初封仪后封郑】
　　淳熈十四年
　　二月丁亥周必大右丞相【自枢宻使迁光禄大夫除】
