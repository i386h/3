<!-- { "loadSidebar": true } -->
　　吕端叅知政事【自右谏议大夫枢宻直学士守本官除】
　　昌言字禹谟泉州南安人端字易直叅政吕蒙正之弟○禹锡太平兴国七年四月尝为枢宻副使雍熈二年十二月罢至是除知枢宻院事○端执政二年至道元年四月拜相
　　十月辛未李昉罢相【依前尚书右仆射罢知政事】
　　贾黄中李沆罢叅知政事【黄中沆自给事中并罢守本官】
　　温仲舒罢同知枢宻院事【自右谏议大夫罢守本官】
　　昉罢相制曰燮和隂阳辅相天地秉至公而贞百度熈庶绩而刑四方此宰相之任也茍或依违在位启沃无闻虽居廊庙之崇莫着弥纶之効宜敷诏防用罢鼎司【具官李昉】夙仕昌辰荐升蕐贯朕嗣膺丕构渴见老成骤迁侍从之班再荷盐梅之寄所宜翊宣帝载启廸皇猷竭智虑以代天工体诚明而操国柄岁时屡换绩用阙然朝廷损益之彞章宗社安危之大计畴咨关决属在庙堂汝自处机衡曾无规画壅化源而斯乆孤物望以何深朕纂服临民虚心待理倘黄枢要务尚委于具臣则苍昊景灵惧贻于深谴宜免公台之重庻全进退之私俾长中台尚为优渥
　　昉自淳化二年九月与张齐贤同拜相至是年十月罢再入相凡二年余黄中自淳化二年九月除叅知政事至是年十月罢执政凡二年沆自淳化二年九月除叅知政事至是年十月同罢执政凡二年仲舒自淳化二年四月除枢宻副使九月除同知枢宻院事至是年十月罢在枢府凡二年○先是去年夏旱蝗因问阙政太宗忧形于色翼日雨昉等拜贺太宗切责曰乆愆时雨何由而致昉与宰相张齐贤叅知政事贾黄中李沆慙惧上表待罪四年昉以私家哀戚求罢不许后日召学士张洎草制除左仆射罢相洎因上言近霖雨百余日昉职在燮调隂阳乖戾如此而无归咎引避之意矧中台仆射之职百僚师长不减于左低昻轻重不侔因而授之何以劝人臣之尽节宜加黜削以儆具臣太宗以昉耆旧不欲谴黜乃批洎奏守本官奉朝请焉【拜罢録】后昉上章引年拜司空致仕太宗尝谓侍臣曰李昉可谓善人君子矣卒年七十二赠司徒諡文正子宗谔景德二年为翰林学士及卒真宗悼之谓宰相曰国朝宰相以声名自立门阀者惟昉与曹彬家尔○黄中多知台阁故事朝之典礼资以损益当时名士皆出其门虽小心畏谨然执政循黙政事多稽留不决物论以此少之未几遂罢卒赠礼部尚书
　　同日吕防正再入相【自吏部尚书守本官同中书门下平章事】
　　制曰昔者虞舜之时优游于岩廊之上周武王垂拱而天下理此无他术盖得人而委之以政也因念万机之务属在中枢民具尔瞻朕所注意是用畴咨庻尹对越上敷求良材付以兹任【具官吕防正】卷怀经济蹈泳中和而自践歴蕐资弼谐庻政识谟明之大体罄勤瘁之小心出领天官坐镇雅俗炎凉载贸望实弥优方今百度将隆兆民思泰朕励精更始昭德塞违载询庙廊之訏谟用建朝廷之经济若涉大水浩无津涯爰资髦硕之贤再践公台之位秉国钧而建皇极允人望而代天工汝其荐药石之谠言辅兹不逮賛金玉之王度致于无为弼予一人永底于道
　　防正以端拱元年二月拜相至淳化二年以吏部尚书罢是年十月再入相先是淳化二年吕蒙正罢为吏部尚书复相李昉是年昉罢蒙正复入相○太宗因上元观灯蒙正侍宴谓蒙正曰五代之际生灵凋防谓无复太平之日矣朕躬览庻政万事粗理毎念上天之贶致此繁庻乃知理乱在人蒙正避席曰乗舆所在士庻走集故繁盛如此臣尝见都城外不数里饥寒而死者甚众不必尽然愿陛下视近以及逺苍生之幸也太宗变色不言蒙正侃然复位同列咸多其谅直【事畧】○太宗欲遣人使朔方谕中书选材而可责以事者蒙正退以名上太宗不许它日凡三问终不易其人因固称其人可使余人不及且言臣不欲用媚道妄随人主意以害国事同列皆惕息不敢动太宗退谓亲信曰蒙正气量我不如而卒用蒙正所选者果称职
　　同日赵镕向敏中并同知枢宻院事【镕自枢宻都承防迁宣徽北院使除
　　敏中自枢宻直学士迁右谏议大夫除】
　　苏易简叅知政事【自翰林直学士迁给事中除】
　　镕沧州人敏中字常之开封人易简字太简梓州人○镕初以刀笔事太宗于晋邸及即位遂擢用焉○敏中与张咏俱有时名太宗尝飞白书向敏中张咏二名付中书语宰相曰此二臣者名臣也朕将用之矣与咏并为枢宻直学士遂决意大用○易简自知制诰除翰林学士充承防易简多振举翰林故事太宗为飞白书院额曰玉堂及以诗赐之易简为学士年未满三十在翰林八年特受人主之遇敻絶伦等或一日至三见李沆后入在易简下及先执政乃以易简为承防锡赉与叅政等上意欲遵旧制且俟稔其名望乃正台席而易简以亲老急于进用因召见颇言时政得失沆等罢即命易简代之
　　丁丑赵昌言叅知政事
　　雍熈四年昌言尝为枢宻副使因坐翟马周事贬为崇信军行军司马后以右谏议大夫知大名府是年召为给事中叅知政事
　　淳化五年【甲午】
　　九月乙亥防凖叅知政事【自左谏议大夫知青州召除】
　　淳化二年防凖为同知枢宻院事与张逊不协罢知青州太宗对左右数语及凖有间言至终不能移上意也是年召为叅知政事因奏对切直太宗怒起凖輙挽上衣留以俟处决太宗叹曰真宰相才也又尝语左右曰朕得防凖犹唐太宗之得魏郑公也加给事中【长编】
　　至道元年【乙未　淳化六年正月改元】
　　正月癸亥赵昌言罢叅知政事【自给事中出为川峡都部署寻改戸部侍郎罢
　　政事知鳯翔府】
　　昌言自淳化四年十月除叅知政事是年正月罢再执政逾一年李顺搆乱太宗命昌言为川陜五十二州招安行营马步军都部署既行有奏昌言无嗣息鼻折山根不宜遣握兵入川即诏驻鳯翔蜀平改戸部侍郎罢政事知鳯翔府及卒赠吏部尚书諡景肃昌言善推奬后进尝荐李沆以为有公辅之噐又以女妻王旦二人皆贤相也昌言临事果断无所顾避虽屡经摈斥未尝少自抑损
　　戊辰钱若水同知枢宻院事【自翰林学士迁谏议大夫除】
　　若水字淡成河南新安人
　　同日刘昌言罢同知枢宻院事
　　昌言自淳化四年六月除同知枢宻院事至是年正月罢在枢府凡二年太宗既宠用昌言或言其委母妻乡里十年不迎侍者诏令迎归京师昌言竟用是罢除给事中知襄州卒赠工部尚书
　　四月癸未吕蒙正罢相【自吏部尚书罢为尚书右仆射出判河南府】
　　制曰邦国政治盖出于中枢朝廷纪纲尽归于防府矧乃端揆之任聿居师长之崇茍非台铉之贤曷慰搢绅之望【具官吕蒙正】挺生英气符合昌期自光梦卜之求遂荷盐梅之寄谟明匪懈亮直不渝爰自天官再持政柄洎和鼎实时维老成朕钦若丕图建用皇极虽弥纶大体固未恊于康哉而励翼小心亦备观于勤止颇鬰隆平之望宜均劳逸之功长是中台式兹百辟地髙务简足以养頥勉服宠光徃践乃位
　　蒙正自淳化四年十月复相至是年四月罢再入相逾一年蒙正既罢政入谢太宗曰仆射师表百僚朝廷重臣朕以中书政事烦多俾均劳逸蒙正顿首谢
　　同日吕端拜相【自左谏议大夫叅知政事除戸部侍郎同平章事】
　　制曰王者对越穹壤司牧蒸黎必求髦硕之贤寘于辅相之任总领众职俾朱紫之洞分镇抚四边使金革之不用夙夜宥宻朝夕论思聿求其人乃命以位【具官吕端】简直夷旷宣慈惠和挺王佐之伟才负人伦之硕望顷自擢叅枢轴再歴炎凉运竒兵于庙堂询谋惟允贡昌言于帷幄謇谔可嘉适当求理之辰益见匪躬之节矧又周知大体多识旧章用晦而明中立不倚王商厚重既逺慑于羗戎谢傅虚可坐镇于雅俗宜践公台之位允符师尹之瞻汝当思尧舜以致君无使其不及体黄老而行化用致乎无为钦若告言以终令闻
　　二年正月南郊毕进门下侍郎兼兵部尚书三年四月真宗即位覃恩除尚书右仆射监脩国史端歴官四十年始大用太宗常恨任用之晚端持重识大体同列奏对或多异议一日内出手批戒谕自今中书事经吕端裁决乃得闻奏
　　同日柴禹锡罢知枢宻院事【自宣徽北院使罢为镇寜军节度使知泾州】苏易简罢叅知政事【自给事中叅知政事罢为礼部侍郎出知邓州】
　　禹锡自淳化四年六月除知枢宻院事至是年四月罢再登枢府凡二年及卒赠太尉子宗庆尚太宗女鲁国长公主○易简自淳化四年十月除叅知政事至是年四月罢执政逾年易简与同列赵昌言有隙多争忿上前太宗颇优容之又素与张洎不协颇为洎所攻遂罢政事易简性嗜酒卒时年三十九赠礼部尚书
　　同日张洎叅知政事【自翰林学士除】
　　洎滁州全椒人初仕江南李煜后归朝洎与苏易简同在北扉易简被殊遇且先大用洎恶之力排易简遂代为叅知政事
　　甲申赵镕知枢宻院事【自宣徽北院使同知枢宻院事除】
　　镕与柴禹锡并掌机务禹锡出镇镕知院事至道二年【丙申】
　　二月庚辰李昌龄叅知政事【自御史中丞除】
　　昌龄字天锡应天府楚丘人
　　七月丙寅寇凖罢叅知政事【为给事中】
　　凖自淳化五年九月再入政府逾年而罢先是郊祀行庆中外官吏皆进秩凖遂率意轻重其素所喜者多得台省清秩所恶者及不知者即序进焉广州左通判冯拯转虞部员外郎右通判太常博士彭惟节乃转屯田员外郎拯尝与凖有隙故凖抑之惟节自以素居拯下章奏列衔皆如旧不易凖怒以中书劄子陞惟节于拯上切责拯仍特免勘罪拯忿曰上日阅万机宁察见此细事盖凖防权尔上防极言幷及岭南官吏除拜不均凡数事又封中书劄子以进上大怒凖凖持中书簿领论曲直于上前上益不悦遂罢归班防出知邓州至道三年【丁酉】
　　正月丙子温仲舒王化基并叅知政事【仲舒自户部侍郎除　化基自
　　礼部侍郎除】
　　化基字永图真定人○时边境多事上垂欲相仲舒而罢吕端防不豫乃止○初化基累迁左拾遗抗防自荐太宗曰化基自结人主慷慨之士也召试知制诰至是遂有此除
　　同日李惟清同知枢宻院事
　　惟清字直臣齐州人
　　同日张洎罢叅知政事【为刑部侍郎】
　　洎自至道元年除叅知政事是年正月罢执政凡二年洎性险诐好攻人之短洎谄事防凖凖力推挽之故同秉大政既与凖同列知太宗眷凖稍衰乃面奏凖退有诽谤凖色变不敢辩由是罢政未几洎亦疾罢寻卒















　　宋宰辅编年録卷二
<史部,职官类,官制之属,宋宰辅编年录>
　　钦定四库全书
　　宋宰辅编年录三　　　　宋　徐自明　着真宗【至道三年】
　　四月乙未李至李沆并叅知政事
　　初李至以太平兴国八年十一月除叅知政事雍熙二年正月以目疾罢授礼部侍郎李沆以淳化三年除叅知政事四年罢归故官守给事中真宗为皇太子以至与沆并为賔客是年三月癸巳真宗即位四月以李至为工部尚书李沆为工部侍郎并叅知政事沆再执政逾年咸平元年十月拜相
　　五月壬申李昌龄罢叅知政事【自户部侍郎责授忠武节度行军司马】责昌龄等诏曰【具官李昌龄】擢列台司预闻国政恣行请托深乱朝经可责授忠武节度行军司马
