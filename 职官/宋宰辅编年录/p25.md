<!-- { "loadSidebar": true } -->
　　衍以庆歴四年九月拜相至是年正月罢入相才数月初范仲淹富弼韩琦等同时进用至是相继罢去防集贤校理苏舜钦监都进奏院数与谏官孙甫蔡襄軰往还甫素出衍门下而舜钦衍之壻也凡有论事多为人指目值邸中旧例作赛神防舜钦鬻故官纸为费用于是台官劾奏具狱而坐舜钦自盗赃自王拱辰劾苏舜钦等斥逐衍迹危矣陈执中在中书又数与衍异议蔡襄孙甫之乞出也事下中书甫本衍所举用于是中书共为奏言谏院今阙人且留甫等供职既奏上颔之衍退归即召使出劄子令甫等供职去后衍及得象既署吏执劄子诣执中执中不肯署曰向者上无眀防当奏何得遽尔吏还白衍衍取劄子壊焚之执中因譛衍曰衍党二人欲其在谏院欺罔擅权及臣觉其情遂壊焚劄子以灭迹懐奸不忠上入其言故与仲淹弼俱罢衍为宰相才百二十日也【长编】正月前宰相杜衍为太子少师致仕衍时年方七十正旦日上表愿还印绶宰相贾昌朝素不喜衍遽从其请议者谓衍故宰相一上表即得谢且位三少皆非故事盖昌朝抑之也衍退寓南都凡十年性不殖产第室庳陋数十楹居之裕如也嘉祐二年卒赠司徒兼侍中諡正献衍临终戒其子努力忠孝自作遗防其畧云无以乆安而忽邉防无以既富而轻财用宜早建储嗣以安人心语不及私【长编】衍为相与富弼韩琦范仲淹同革弊事以修纲纪而衍尤抑絶侥幸凡内降恩泽者一切不与由是侥幸浸不说衍多知本朝故实善决大事初邉将议欲大举以击夏人韩琦亦以为可举衍争以为不可兵后果不得出契丹与夏人争银瓮族大战黄河外而雁门麟府皆警范仲淹使河东欲以兵从衍以为契丹必不来兵不可妄出后契丹卒不来其壻蘓舜钦监进奏院集妓乐以祠神为御史劾奏又集贤校理王益柔作傲歌语渉指斥欲下御史按罪衍谓罗织狱今起都下矣执不可又谏官孙甫言丁度面求进用请属吏衍不为置对又范仲淹富弼皆出宣抚言者随攻之仁宗欲罢二人而衍又执以为不可遂疑其朋党以尚书左丞出知兖州衍为相凡百余日而罢眀年上章愿上印绶乃以太子少师致仕谢事十余年累迁太子太师封祁国公卒年八十【事畧】
　　同日贾昌朝拜相【自枢宻使检校太傅授依前工部侍郎同平章事兼枢宻使集贤殿大学
　　士】
　　制曰国家致理兴化欲侔三代之隆选众举贤审求四辅之望适登庸于骏徳宜诞告于治廷【具官贾昌朝】学际机防行归纯直路门劝讲每陈道义之言紫掖下书多摹训诰之体乃尹神圻之剧乃专宪府之严曽未累年复更二府矧定谋于枚卜特正命于中阶进兼书殿之华尚筦枢庭之务用人之速近嵗罕阶于戱仰法干台以运四时之化坐司宰席以裁万物之宜无使丙魏姚宋专美于前世也
　　四月戊申昌朝加昭文馆大学士监修国史兼译经润文使
　　同日王贻永枢宻使【自宣徽南院使兼枢宻副使保宁军节度使授依前检校太傅充】制曰朕以丞疑之地均于政宻勿之司本之兵柄其有浚眀乃徳励翼居懐适登冠于近聨宜孚闻于列位【具官王贻永】徳承庆阅学洞秘钤识局济于精防材用本于闳博向领帅麾之重入禆机政之严忠愿表于羣伦谦和守于一节参稽时论就正使名于戱内赞神谋益务秉枢之谨外经邉庶几偃革之安其懋乃猷往践厥位
　　庆歴五年以枢宻使王贻永兼羣牧制置使自王徳用出镇徐州枢宻院不复兼领羣牧制置使及是乃复之【枢宻院复兼领羣牧制置之任】六年正月除检校太尉同平章事皇祐元年八月除兼侍中四年五月除彰徳军节度使同平章事充枢宻使
　　同日宋庠参知政事【自资政殿学士给事中知郓州除】
　　上既罢范仲淹问章得象谁可代者得象荐庠弟祁帝雅意属庠乃复召用之遂有是除七年三月降授右谏议大夫以旱自请也八月复为给事中
　　同日吴育厐籍并枢宻副使【育自翰林院学士礼部郎中知制诰权知开封府迁
　　右谏议大夫除籍自龙图闾学士右谏议大夫知延州召除】
　　育字春卿建州建安人籍字醇之单州武城人育举贤良方正防入三等有国以来制举惟育入三等前此未有也育初尹开封范仲淹在政府因白事数与仲淹忤既而仲淹安抚河东有奏请多为当国者所沮育取可行者固执行之元昊旣纳欵称臣籍自安抚陜西知延州召拜为枢宻副使并省官属从兵就食于是邉费什省七八
　　三月辛酉韩琦罢枢宻副使【自右谏议大夫授资政殿学士知扬州】琦自庆歴三年四月除枢宻副使是年三月罢在枢府才二年○先是琦在泾州既召还而郑戬代之戬遣所部刘沪与其属董士防筑永洛城役作而戬罢尹洙以为非便止之不可械系沪士防戬争于朝琦以为永洛未可城而部将犯令之罪不可贷朝廷卒城永洛而士防又诣阙讼永洛城事辅臣多主之琦不自安恳求补外罢琦枢宻副使加资政殿学士知扬州欧阳修上防曰臣伏见杜衍韩琦范仲淹富弼等皆是陛下素所委任之臣一旦相继而罢天下士皆素知其可用之贤而不闻其可罢之罪臣料杜衍等四人各无大过而一时尽逐富弼与仲淹委任犹深而忽遭离间必有朋党专权之説上惑圣聼仲淹初以忠言谠论闻于中外天下贤士争相称慕当时奸臣诬作朋党尤难辨眀近日自陛下擢此数人并在两府察其临事可以辨也盖杜衍为人清审而谨守规矩仲淹则恢廓自信而不疑韩琦则纯正而质直富弼则眀敏而果鋭四人为性既各不同虽皆归于尽忠而其所见各异故于议事多不相从至如杜衍欲深罪滕宗谅仲淹力争而寛之仲淹谓契丹必攻河东请急修邉备富弼力言契丹必不来至如尹洙则非刘沪仲淹则是刘沪而非尹洙此四人者可谓公正之贤平日间居则相称美之不暇为国议事则公言廷争而无私以此而言臣见杜衍等真得汉史所谓忠臣有不和之节而小人防为朋党可谓诬矣臣切思仲淹等自入两府以来不见其专权之迹而但见其善避权也自陛下召琦与仲淹于陜西琦等让至五六陛下亦五六召之至如富弼三命学士两命枢宻副使每一命未尝不恳让愈切而陛下用之愈坚臣但见避让太繁不见其专权贪位也及陛下坚不许辞方敢受命然犹未敢别有所为陛下欲其作事大开天章召而赐坐授以纸笔使其条列弼但举祖宗故事使陛下择而行之小人巧譛以专权岂不诬哉陛下于千官百辟之中亲选得此数人一旦罢去而使羣邪相贺于内强邻相贺于外此臣所以为陛下惜也防入不报指修为朋党者益恶焉【长编】
　　四月戊申章得象罢相【授检校太傅同平章事充镇安节度使判陈州】
　　制曰朕稽载籍之眀训见君臣之大方进惟尽忠既勤夙夜之力退必由礼将笃始终之恩矧兹师尹之臣乆处岩廊之地屡陈恳素祈解钧衡爰以刚辰告于列位【具官章得象】器懐中裕风度外髙徧歴仕途之华雅【阙】治道之要自登进于宰席仍总决于枢庭有经逺之术可以懐异俗有厚生之功可以阜齐民方隆嘉靖之风益赖耆眀之徳而乃谨持谦节确避宠名既谅由之言莫留俞往之命俾将牙之分阃仍相韨之仪朝虽循雅懐岂忘厚遇于戱义形许国固出处之一心材足济时自文武之兼用勉绥贤履茂对邦休
　　得象自景祐五年三月拜相至是年四月罢入相凡七年得象在中书八年畏逺名势宗党亲戚一切抑而不进方陜西用兵上鋭意天下事进用韩琦范仲淹富弼使同得象经画当世急务得象无所建眀琦等皆去得象居位自若监察御史里行孙抗数以为言而得象亦十二章请罢上不得已乃许之【长编】得象尝与张士逊吕夷简晏殊杜衍数人先后同在相位依违众议未尝别白至是畏言者将讦其私事乃自表引年从优礼罢之后遂致仕云【拜罢録】庆歴七年南郊镇安节度使同平章事章得象封郇国公后守司空致仕八年卒年七十一赠太尉兼侍中諡文宪知制诰王洙言得象諡同周公改諡文简故事致仕官乗舆不临奠帝特往奠之
　　同日陈执中拜相【自参知政事授依前行工部侍郎同平章事兼枢宻使集贤殿大学士】制曰朕御幅靖绥生齿眷言调爕之任实赖谟眀之良爰择隽髦用登衡弼【具官陈执中】材资鲠亮徳范纯深推忠先帝之朝进服冲人之御清规表乎八辟厚望镇于一时总临邉之衡参贰政之访有金石之为操无毫厘之近私宜陞四辅之班式应具瞻之望况枢庭之憺威武书殿之萃艺文虽属兼才盖昭殊渥于戱如堂逺地亦既隆人主之尊若舟渉川岂不頼丞相之济往服兹训茂经廼成
　　七年二月乙未加昭文馆大学士监修国史兼译经润
　　文使
　　制曰朕若古先王旁求硕辅以托四海之重以寄万机之繁眷倚【阙】　授受匪易【具官陈执中】器懐沉特材用敏长绍名臣之世家为先帝之防士一言诒万世之福直道贯三代之风肆朕纂临遂参显用如国寳玉能庇患灾如时元坐判凝结固朝廷之风采实方夏之表仪向者擢自近司进聨宰席万事不理繄胡广之能言四边未宁借陈平之多知宜冠阶符之贵且仍卿贰之崇陪赋褒功并隆徽数于戱王业之重非贤士无以共成国论之难非独见之所能尽朕用丞相不在兹乎
　　初宰相贾昌朝以乆旱上表援东汉防免三公故事及昌朝执中等申前请于是宰臣陈执中参知政事宋庠丁防各降官一等而辅政如故时执中自工部侍郎降授给事中未几皆复所降官十月贾昌朝陈执中言民军之任自古则同有唐别命枢臣专主兵务五代始令辅相亦带使名至于国初尚防旧制干徳以后其职遂分是谓两司对持大柄实选才士用讲武经向以闗陜未宁兵议须一复兹兼领适合权宜今西夏来庭防邉有序臣等愿罢兼枢宻使降诏许之【长编○宰臣免兼枢宻使】又诏枢宻院凡军国机要依旧同商议施行枢宻院请自今进退营军臣僚极邉长吏路分兵马钤辖以上并与宰臣同议从之
　　庚戍吴育参知政事【自谏议大夫枢宻副使除】
　　丁度枢宻副使【自翰林学士承旨端眀殿学士迁工部侍郎除】
　　度字公雅开封祥符人登服勤词学科仁宗问用人以资与才孰先度曰承平时用资邉事未平用才谏官孙甫论度此言是自求柄用也仁宗曰用度从十五年数论天下事未尝及其私岂有是哉遂有是命度在枢宻因上庆歴兵録五卷瞻邉録五卷
　　庆歴六年【丙戍】
　　八月癸酉吴育枢宻副使【自右谏议大夫参知政事改为枢宻副使】
　　丁度参知政事【自工部侍郎枢宻副使改为参知政事】
　　育在政府遇事敢言与宰相贾昌朝数争议上前殿中皆失色育论辨不已乃请曰臣所辨者职也顾力不胜愿罢臣职因与度易位育自参知政事改为枢宻副使度自枢宻副使改为参知政事度为枢宻副使时厐籍女嫁参政宋庠之子庠因言于上以亲嫌不可共事故越次用度始昌朝与育争上欲俱罢二人御史中丞张方平将对昌朝使人约方平助己当以方平代育方平怒叱遣之曰此言何为至于我哉既对极论二人邪正曲直然育卒罢世皆以方平实为昌朝地也【长编】
　　庆歴七年【丁亥】
　　三月乙未贾昌朝罢相【授检校太傅同平章事充武胜军节度使判大名府兼北京留
　　守】
　　吴育罢枢宻副使【自右谏议大夫罢为给事中归班】
