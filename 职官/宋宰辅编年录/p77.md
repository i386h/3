<!-- { "loadSidebar": true } -->
　　初黼爲左司谏张商英爲相寖失徽宗意徽宗召蔡京于钱塘遣中使赐以玉环黼揣知徽宗之意数条奏京政事且劾商英去位京复相颇德其助已也累迁至翰林学士郑居中与京不合而数荐其才京以黼爲叛已怒甚徙爲戸部尚书将以财用不给爲黼罪及拜少宰由通议大夫超八官爲特进自国朝以来命相未有也蔡京旣致仕黼于是悉反其所爲奏罢方田汰堂吏毁辟雍及医筭学减横行遥郡奉入之半倂会要六典等局诸路茶盐钞法不复比较上戸科配一切蠲之当时声称翕然而黼既得位乗髙势而爲邪多蓄子女玉帛以自奉黼迁居赐第凡供张什器徽宗命悉仰给县官导以敎坊乐又宴其家以落之遂以少保爲太宰稍袭京故迹专以燕享爲事【事略】○五年十一月丙寅幸王黼赐第观芝草黼专结梁师成既爲相再赐大第于城西开径门与师成宅对街以相往来及燕山告功黼益得意乃托言家之屛风生玉芝上爲临幸覩黼之室閤张设宝玩山石侔拟宫禁喟然而叹其富乐时上留黼家驻跸因大醉是夜诸班禁从皆集敎场备不虞几生变上深悔之【长编】○睦州寇方腊起提防刑狱张苑言于朝黼方铺张太平恶闻有外寇不以实告上而责苑张皇生事贼遂不可制至破陷六州朝廷遣师讨之又数月乃定黼以功进位少傅又拜少师○辽人李良嗣不得志其国亡来归我言辽可取若能遣使结女眞与共图之则石晋所割燕云之地可复也徽宗以问大臣郑居中邓洵武皆以爲不可独黼是其计以身任之已而童贯伐燕无功厚赂女眞得其空城幷所得支郡即率百僚诣文德殿称贺徽宗解玉带赐之拜太傅封楚国公○初黼既得秉国念无以中上意牢其宠乃奏置应奉司遂自领之而以梁师成副焉四方珎异悉入于二人之家而入尚方者才什一徽宗待遇日隆恩数异于他相名其居閤爲得贤治定后徽宗幸黼第始悟其与梁师成交结状由是黼眷稍熄乃防白时中李邦彦共政以分其权六年以太傅致仕而犹领应奉司初王黼爲相立应奉司又立经抚房于中书他执政皆勿得与黼本以何执中所汲引及居言责即疏执中罪以白徽宗请罢之欲使蔡京专当国政徽宗不可而止遭时得君承京之后其爲奸恶又甚于京内连梁师成洎童贯覆灭辽国招挑金人皆黼之罪也钦宗即位贬爲崇信军节度副使永州安置籍其家
　　三月己未冯熈载中书侍郎【自中大夫守尚书左丞除】
　　范致虚尚书左丞【自中大夫守尚书右丞除】
　　张邦昌尚书右丞【自翰林学士通议大夫除】
　　致虚执政仅一年九月以母忧去位靖康末资政殿学士范致虚以前执政帅长安甞统兵复西京未几兵败退潼关建炎元年五月复命爲京兆经略安抚使【小歴】○邦昌字子能永静军东光人
　　十一月戊辰张邦昌尚书左丞【自通议大夫尚书右丞除】
　　王安中尚书右丞【自翰林学士承防知制诰迁中大夫除】
　　邦昌尚书左丞制曰朕纂承祖考保乂家邦永惟万事之微实赖四邻之助久惟登用兹有次陞【具官张邦昌】履信而守谦蹈中而廸吉学足以贯天人之奥识足以通今昔之宜擢自演纶古训载扬于凤阁试之专对王灵逺畅于鸡林旋假道于北门肆参华于右辖试观体国备见济时惟允协于一心遂克和于庶政宜进厥序俾孚于休朕心朕德惟乃知嘉谋嘉猷其入告
　　安中尚书右丞制曰朕体貌众贤纪纲万事终始慎厥典俾罄竭于谋猷左右惟其贤庶缉熈于政治【具官王安中】敏明而通博端亮而靖共册府养才久负致逺之器识禁林华国益髙尔雅之文章有铺张扬厉之能多献纳论思之益人望尤属朕心不移宜参辅于中台以服休于右辖尔惟外协股肱之力内殚心腹之诚谨微罔失于时几守正率循于法度期予于治时乃之休
　　宣和二年【庚子】
　　六月戊寅蔡京以太师鲁国公致仕【初封嘉衞魏楚陈今封鲁】制曰人主之职论相动系四海安危之几大臣以道事君不失终身进退之节眷惟元老恳解国钧虽贪得天下之耆明与图厥政然闵劳军国之机务勉狥乃情有如待遇之始终增光老成之去就敦励风俗耸光臣邻式宠其归用告尔众【具官蔡京】道大而用果器博而才周学探圣王之渊源智该事物之变化善断大事被遇三朝祖宗留以辅予士夫视其行事粤惟绍述之始起于流落之中朕心乃知予倡汝和兴事造业以熈于庶绩制礼作乐以文于太平学校还三代之风疆土率宁人之指边隅不耸久恬镇抚之威年谷屡登时显爕调之助房元龄之居宰相积十五年郭子仪之校中书二十四考方便咨询之计间资啓沃之谋连上囊封坚辞衮职使亟召而不起诏亲谕而莫回深惟耆旧之臣岂以筋力爲礼往缘告老已酌权宜止造五日之朝稍便其燕处不治三省之事欲纾其贤劳萧相老而素恭留侯晩而弃事寿隽在服精神折冲安事引年殊怫素望然功成身退者天道之持满居宠思危者君子之见几歴观自古之名臣鲜或自全于晩节与其留以自辅国资论道经邦之远图岂若听其退休俾遂既明保身之雅志是用仍上公之故秩衍赐邑之新封许上印章荣居赐第往逐邻里之父老共尽囊橐之赐金士皆闻风而激昂人或垂涕而太息于戏西伯善养吕望忘东海之故居成王既封周公老京师而自近虽已归而谢事犹勿忘于告猷寝食以时药石自辅
　　京自政和元年五月自太师致仕除依前太师楚国公三日一至都堂视事至是年六月以太师鲁国公致仕三入相凡九年○先是政和六年上章告老诏特许三日一造朝仍赴都堂及轮往逐省通治三省事谓之公相事毕从便居第宣和元年复自陈乞免三省文书系衔从之至是再乞骸骨以联姻国戚子尚王姬赐予宠赉略无虚日轻车小辇鸣銮七幸命坐赐酒用家人之礼君臣际遇旷无前比眷礼若此安敢言去缘疾病浸深不能自己诏依所乞守本官致仕依旧神霄玉清万寿宫使在京赐第居住恩礼俸给之属竝依旧仍朝朔望从优礼云【拜罢录】○御笔太师鲁国公蔡京近年以来章数十上陈乞致仕自夏祭礼毕引疾告老又复十数章批谕谆诲再四遣官宣押坚卧不起其词激切确然不防可依所乞守本官致仕【长编】
　　十一月己亥余深罢太宰【授少傅镇江军节度使知福州】
　　制曰熈帝载而宅百揆内严论道之崇倡九牧以阜兆民外倚承流之寄顾本末之一致期左右以同寅眷予寿俊之良久处政机之务问髙年而寛委责兹爲贵老之先钦大臣而备礼仪式示优贤之厚诞敷丕律播在治朝【具官余深】刚大而粹夷髙明而敏达才周繁剧蕴多识以济时学妙渊源贯羣言而博古蚤深王佐之略众推儒术之防扬禁近之清班跻钧衡之要路正色临下谅镇服于未形直道事君嘉啓沃而入献载登左闼进官冢司赫赫具瞻维邦基于柱石颙颙令望定国是于蓍三年有成百度惟正赖弥缝之善训賛绍述之休功方须帷幄之诚遽慕林泉之适露章踵至沥恳殊坚俯谆谕之甚勤抗忱辞而益固惟尊德乐道之义宜罔咈于朕懐念难进易退之风且重违于雅志是用解上相之印绶畀中权之节旄亚傅华资仍贲衮衣之宠闽山奥壤允光昼锦之荣拓乃邑疆衍之租食于戏曹参遵职嗣兴宁一之歌伊尹告归远思宠利之戒尚仰承于注意毋专狥于一心繄我宗工奚俟多训
　　深自政和七年十二月拜相至是年十一月罢入相凡四年至是数上章乞解政而有是命从优礼也【拜罢录】○赵子崧旧事云祖宗故事凡仆射使相宣徽使皆判州府宣和初余丞相以少傅威武军节度使知福州有司失之也○十二月戊辰余深奏福州私第建御书阁防赐名贤弼亮功乞依白时中例差破使臣诏余深数差破使臣等在京依郑居中例在外依使相例施行
　　庚戌王黼太宰【自特进少宰兼中书侍郎授太宰兼门下侍郎】
　　宣和三年【辛丑】
　　五月戊戌郑居中领枢密院事
　　居中服除拜威武军节度使佑神观使封崇国公二年十二月除权领枢密院事是年五月落权字进少师徙封宿国公四年封燕国公初辽国叛臣李良嗣来归陈灭燕之策徽宗遣使女眞与之结约夹攻辽国收复燕云蔡京童贯主其事居中力陈不可又谓京曰本朝与辽国通好百五十年公何以遽兴此举京曰上意已决其可沮乎居中曰
　　使百万生灵肝脑涂地公实爲之由是此议亦稍寝其后女眞数犯辽国辽国之兵屡败国势危蹙王黼爲相力主其事欲举兵以应之以童贯蔡攸爲宣抚使副总师以出居中复以爲不可王师旣出抚定燕山居中进太师五年六月戊申郑居中卒赠太师华原郡王諡曰文正○王称曰居中谓兵祸不可结盟誓不可渝是矣而卒与攸黼辈同受燕山之奬谓之具臣可也
　　十一月丁丑冯熈载罢中书侍郎【授资政殿学士依前中大夫知亳州】熈载自政和八年九月除尚书左丞宣和元年四月除中书侍郎是年十一月罢执政逾二年时王黼爲相熈载与之共事多不协臣寮论其乡邦经盗贼侵蹂之后更不归省坟墓故有是命寻领宫祠而卒
　　同日张邦昌中书侍郎【自通议大夫尚书左丞除】
　　王安中尚书左丞【自中大夫尚书右丞除】
　　李邦彦尚书右丞【自翰林学士承防太中大夫知制诰兼侍读修国史除】
　　五年五月邦昌以收复燕云除正奉大夫在政府凡七年靖康元年正月拜相
　　宣和五年【癸卯】
　　正月王安中罢中书左丞【自中大夫罢授庆远军节度使河北燕山府路宣抚使兼
　　知燕山府】
　　制曰修政事而安边境聿恢辟国之谋说礼乐而敦诗书斯称总戎之命朕君临六合子惠多方睠初附之遗黎倚同心之硕辅容民畜众实先保定之施任贤使能可缓褒崇之劝诞扬恩綍敷告治朝【具官王安中】识蕴隽明器凝闳博髙文大册亶居后学之宗直道公言绰着弼臣之体自陟二丞之峻日隆四近之尊推翰墨润色之工剧繁无滞养河山深厚之气简重愈孚勲业佐时忠嘉享上惟燕山之作屛应析木以奠方久罹锋镝之灾未复衣冠之习属戎酋之渝誓整虎旅以徂征名山大川悉载广轮之制流风旧俗喜还敎化之淳念绥抚之惟新在阜成之有术云霓之苏大旱爰契羣情文武之宪万邦适符予欲特辍政机之要出临朔塞之雄上将鼓旗俾专威于双节中坚号令仍尽防于列城加衍辕田增陪眞戸用锡尔祉丕昭物采之华式遄其归共处功名之美舆言胥穆士气弥张于戏修德以来逺人载懋懐柔之略遣戍以衞中国尚严备豫之宜往奋令猷务宏休烈
　　安中自宣和元年十二月除尚书右丞三年十一月除尚书左丞是年正月罢执政逾三年会收复燕山安中请行故有是命
　　二月乙酉李邦彦尚书左丞【自太中大夫尚书右丞除】
　　赵野尚书右丞【自翰林学士知制诰迁中大夫除】
