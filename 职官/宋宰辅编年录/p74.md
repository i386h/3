<!-- { "loadSidebar": true } -->
　　六月乙亥张商英右仆射【自守中书侍郎授通奉大夫守尚书右仆射兼中书侍郎】制曰朕获承至尊嗣有令绪永思万事之统孰共济于始终亦惟一德之臣以克相于左右眷言近辅夙着殊庸宜申倚注之诚俾正弼谐之次诞扬显号孚告明廷【具官张商英】敦大而裕和直方而通敏学贯圣言之蕴爲时儒宗才周世务之微实古王佐蚤受知于神考继被遇于泰陵荐更中外之荣居有贤劳之助肆予总览首预褒延粤由从班擢陪政路八年去国虽备歴于险夷一节还朝曾无移于忠亮自再膺于图任方允赖于将明谋惟具臧言期有补朕忧勤既治戒惧无虞上焉思先烈之承下则懐民隐之防法度修矣而尚资于总核邻邦服矣而尤切于抚绥人材既众而待原省之方邦国虽丰而急均节之度欲辅台德畴可享于天心莫如汝谐庶几熈于帝载其进登于右揆仍蔽自于予衷遹求厥宁勉成尔绩于戏惟守正可以式百辟惟同寅可以经大猷往服训辞以对休命
　　蔡京再罢相遂以张商英爲右仆射商英乃辞而后受初蔡京既贬人心大悦是时方久旱彗出奎娄间及商英视事之明日大雨彗不见上亦喜甚书商霖二字赐之于是唐庚作内前行以纪其事其诗曰内前车马拨不开文德殿下宣麻廻紫微侍郎拜右相中使押赴文昌台旄头昨夜光照牖是夕收芒如秃帚明日化爲甘来官家唤作调元手周公礼乐未要作致身姚宋也不恶乡时两翁当国年民间斗米三四钱【丁未録】○先是吕惠卿既反目于王安石乃进安石二手简又进日录四卷四卷之内俱铺陈【阙】　执政以后归美之迹自明其忠故当时安石诋毁之说不复见信于神宗而安石由是重得罪安石所着八十卷乃效惠卿四卷爲之也陈谓安石此书诋诬宗庙诬薄神考盖着撰曰录在退居钟山之时读其书论其事不考其时可乎熈宁中贬亷州乃着合浦尊尧集以日录诋诬之罪归于蔡卞而不忍以安石爲非其后蒙宥北归大悔前言之过复着四明尊尧之书痛絶王氏以发扬熈宁用舍宰臣本末之绪而自明区区改过之心书藏之于家尊尧者盖以神考爲尧而主上爲舜助舜尊尧也会右仆射张商英请以熈宁元丰政事类而编之目曰宋皇政典爲万世不刋之书以章绍述之实如宗庙官制新省差除三舍导洛囘河保甲将兵免役青苗吏禄之类臣所定篇目大纲如此毎篇如尚书之有序序其所以某法縁此事此意爲此设当时诏防看详申明等类撮其机要而载集之庶使天下知其本原罔敢懐异诏从之于是商英即尚书省令听置局典领之又画防下取索尊尧集乃具表以黄帕封题缴申典局乞进入于御前开拆或谓当径申局中而通书丞相曰所恨在此不能直达乙夜之览耳岂可通书耶彼爲宰相有所施爲不于三省公行乃置局建官若自私者人将懐疑而生忌正恐尊尧至而彼已动揺矣远其迹犹恐不免况以书邪继而悉如言商英既罢黜左仆射何执中乃上奏请正尊尧之罪诏陈自撰尊尧集语言无绪尽系诋诬不行毁弃送与张商英意安所用特勒停送台州覊管盖辟雍初成之日而执中时爲吏部尚书请开学殿使都人士女纵观安石坐像而于尊尧集序表之中尝论及之以故执中衔也【丁未录】
　　丙申薛昻罢尚书左丞【授资政殿学士依前中大夫知江宁府】
　　昻自大观三年四月除尚书左丞是年七月罢执政逾一年罢从所请也
　　八月乙亥刘正夫中书侍郎【自中大夫尚书左丞除】
　　侯蒙尚书左丞【自中大夫同知枢密院事除】
　　邓洵仁尚书右丞【自翰林学士承防太中大夫知制诰兼侍读除】
　　正夫执政凡七年至政和六年五月拜相○洵仁绾之子洵武之兄
　　庚辰吴居厚门下侍郎【自资政殿学士宣奉大夫佑神观使除】
　　十月丁酉郑居中罢知枢密院事【自正奉大夫知枢密院事罢授依前官观
　　文殿学士领中太乙宫使】
　　居中自大观元年闰十月除同知枢密院事三年三月知枢密院事是年十月罢执政凡三年至是皇后郑氏上表以与居中爲同族不欲使之预政事故有是命○大观二年二月御史中丞吴执中言祖宗以来戚属不得预政故褫之其所以忧深虑逺至矣比下明诏追述先志俾中外勿复援引韩忠彦例戚属爲三省执政官世世守之着爲甲令崇宁二年七月继常以郑居中知枢密院事而后宫恐惧知诏防之不可违也恳请罢免曽未几年复申前命中外未免于疑矣上封还疏手诏批谕所以用居中之意执中乃已
　　庚申吴居厚知枢密院事【自宣奉大夫门下侍郎除】
　　政和元年【辛卯】
　　三月癸酉王襄同知枢密院事【自试吏部尚书迁中大夫除】
　　制曰朕丕承前烈率吁众贤矧枢机宥密之司参辅弼疑丞之地延登俊杰协济事功【具官王襄】刚方而肃恭敦厚而敏达学造六经之奥智周万事之几绰着忠勤荐更委任分符外阃夙推镇抚之能持橐从班备罄论思之益比从起部进长天官铨衡尽公望实兼美宜陟本兵之贰俾摅经逺之猷方今异域梯航边民耕稼及此承平而无事所宜思患而预防益坚乃心以称休命八月丁巳张商英罢右仆射【观文殿大学士知河南府兼西京留守司】制曰当轴处中义盖先于体国承流宣化政必在于宜民虽用舍之有殊实内外之无间式孚大号用告多方【具官张商英】擢于废弃之余付以经纶之重庶凝勲绩克济事功谓险夷之备甞宜年德之弥邵越陪宰路既阅歳时而乃密引羣邪隂揺先烈诞谩自恣寖亏享上之忠狠傲弗恭殊失爲臣之体容滋久敎戒罔悛非徒有拂于师瞻固已大喧于公论继披尔奏良动予懐傥端揆之是居岂谋谟之可托载念弼谐之旧特优进退之恩峻袐殿之崇班莅陪京之近服以昭旧眷以示私恩于戏秉我国钧固欲曲全于体貌留予京钥斯爲致厚于股肱戚乃自贻咎将谁执勉服成命往其钦哉商英自大观四年六月拜相至是年八月罢入相逾年臣僚论其昔甞交通中贵求爲右仆射今又结近臣郭天信使之借誉爲固宠之计又引上书邪等及懐奸害正之辈使爲肘腋济其邪谋凡十辠而罢【拜罢录】○商英既罢相知河南府已而言者以其意欲动揺国是有害绍述于是落职改知邓州未几自通奉大夫降授大中大夫十月责授崇信军节度副使衡州安置二年正月戒谕士子勿倾揺国是其言曰商英昨以颇僻之学肤险之论鼓惑众听呼吸羣邪天下之士汩于流俗者咸仰之爲宗近来敕牓戒告庻几士知所向矣今则深虑士人旧习不除尚敢诋诬先烈肆毁新政倾揺国是有害绍述及学术不正特立议论见于程文者并于眞卷详加签贴具析姓名当议痛与惩戒仍劄下知举蔡薿四月诏衡州安置张商英放令逐便初商英既贬太学生有讼商英寃者上以语蔡京京乃上奏乞放许商英自便诏从之三年六月复责授汝州团练副使以泰州李彪作殿试策题及答语言指斥乗舆及嘲讪大臣等罪张商英时以爲李彪事在赦前故有是责宣和元年十二月壬午观文殿大学士张商英卒时陈寓山阳方与賔旧会食闻之遽止酒而起叹伤久之客有以爲疑者曰张固非粹德且复才踈然时人归向之今其云亡絶人望矣近观天时人事必有变革正恐虽有盛德者未必孚上下之听殆难济也未几亦寝疾浸至大故○熈宁初王荆公荐章惇召爲中书检正被命爲防峡湖北路察访相度蛮事防之监司知州被其凌辱俱不堪相与谋曰有知渝州南川县事张商英者其才辨可与章公敌一日召于末坐商英着道士服来长揖就坐惇好大言商英又爲大言以胜之惇喜归朝荐商英于荆公以中书检正官召商英自此进熈宁五年加监察御史里行时神宗厉精政事商英言陛下即位以来更张数十百事而最大者有三曰免役曰保甲曰市易三者得其人缓之即爲利非其人急之即爲害陛下与大臣宜安静休息择人而行之则太平可以立致哲宗嗣位除开封府推官时朝任稍更新法之不便民者商英上书谓三年无改于父之道今先帝陵土未干奈何议更变乎绍圣元年以右正言召迁左司谏商英观望时政言苏轼论合祭天地非是乞加罪又言吕大防梁焘范祖禹吴安诗刘唐老孙升韩川皆坐贬言司马光文彦博负国吕公着不当諡正献【云　云】及商英爲相务更蔡京所行事省六路上供钱钞改当十钱爲当三罢内藏出剰盐钞归之有司天下翕然推重时内侍杨戬提举后苑兴作有劳除节度使商英不可奏曰祖宗法内侍皆寄资无至团练使者有大勲劳则别立昭宣和政和庆等使以宠之未闻建节钺也戬衔之会御史中丞张克公劾商英狠傲弗恭等罪除观文殿大学士知河南府商英慨慷敢言事然诡谲不常在元祐时献嘉禾颂以文彦博吕公着比周公至绍圣间乃极言其短甞作祭司马光文极其称美已乃追论其罪始也排击元祐诸人甚力迨爲相则从而引用之蔡京置之党籍中其实繇熈丰进也大观之政矫革时弊天下称之平生学浮屠法号无尽居士卒年七十八【丁未录】钦宗靖康元年二月商英赠太保
　　九月戊寅王襄罢同知枢密院事【以中大夫知亳州】
　　制曰枢要之臣朕所信任苟亏忠节理不可容宜正常刑以警在位【具官王襄】挟诡谲之智骛纵横之谋中以罪辜屡贻废斥比加抆拭复赐甄收粤繇典选之崇遂贰本兵之重宠私厚矣报効蔑然而密交近侍之臣妄肆荐延之论朋奸罔上黜罚何逃其罢政机往分符竹宜务循省体予寛矜
　　襄自政和元年三月除同知枢密院事执政仅半年以荐引近侍故有是命
　　政和二年【壬辰】
　　五月己巳蔡京以太师楚国公三日一至都堂议事【自太
　　师致仕除】
　　制曰论道经邦莫大维师之任贪贤贵士斯爲有国之光朕绍祖考以宅尊英豪而制治眷兹旧弼擢自先朝夙谐勇退之髙殊具瞻之素肆涓谷旦诞告明廷【具官蔡京】器博而行孚道全而德备学贯六经之奥智周万务之微允借宏材宜居上宰致主以廸前烈博古而缉庶工知无不爲言皆可绩粤从任用以迄登庸首陈继志之谟灼见治安之効始终一节磨不磷而湼不缁勤劳八年进以礼而退以义勲标竹帛名光鼎彞向猒元衡之烦祈遂安车之适久兹谢事孰与賛元矧今法度彰而克底于美成好恶明而毕恊于公议念守文而怵惕思垂统之艰难盖将严分义以弭奔竞之风振纪纲以肃媮惰之习正人心而邪说泯究国是而众恶消俾懐惠敌怨者举灭其非谋而壊植散羣者率由于直道必有作兴之术岂无丕变之方虽予表正于万邦资尔仪刑于四海庻共熈于大政宜还冠于公朝俾畴爰赋之多庸示宠章之渥内隆圣眷外恊舆情于戏同德同心斯契太公之望惟和惟一爰存伊尹之书尚小物之克勤庶猷训之时式茂服休命往其钦哉
