<!-- { "loadSidebar": true } -->
　　曽自真宗干兴元年七月拜相至仁宗天圣七年六月罢入相凡七年○始章献太后受尊号册将御大安殿曽执不可即改御文德及长宁节上寿曽执不可如前皆供张别殿太后左右姻家稍通请谒曽多裁正太后滋不恱防玉清昭应宫灾曽以使领不严累表待罪乃罢相出守寻改青州【长编】八年以吏部尚书知天雄军王曽为彰德节度使仍知天雄军契丹使者往还肃车徒而后过无敢大声疾呼者人乐其政为画像而生祠之宝元元年郓州言左仆射王曽卒赠侍中諡文正曽姿质端厚眉目如刻画盛服屹然入朝进止有常处平居寡言自奉防约人莫敢干以私其名重天下少与杨亿同在侍从亿喜谈谐与曽言则曰余不敢以戏也前后辅政十年其所进退士人莫有知者范仲淹尝以问曽曽曰夫执政者恩欲归已怨使谁当仲淹服其言皇祐中上为篆其墓碑曰旌贤之碑【大臣碑得赐篆自王曽始】曽处天下事审而中礼居家人不见其喜愠之色在上前开陈许可辨博其余治平中以曽配享仁宗庙庭
　　八月辛夘夏竦复为枢密副使【自给事中叅知政事迁刑部侍郎除】陈尧佐改叅知政事【自左谏议大夫枢密副使迁给事中除】
　　王曙叅知政事【自御史中丞迁工部侍郎除】
　　时宰臣吕夷简加吏部侍郎昭文馆大学士叅知政事夏竦加刑部侍郎复为枢密副使陈尧佐加给事中改叅知政事竦与夷简不相恱故以尧佐易之○竦自天圣五年正月除枢密副使七年二月除叅知政事至是复为枢密副使累迁尚书左丞○曙字晦叔河南人【隋文中子弟绩之后名同英宗御讳故以字称亦名晓】曙举进士及举贤良方正入等后为给事中太子賔客冦凖被罪晦叔即其壻也落职知汝州责郢州团练副使后入为御史中丞是年遂有是除天圣八年【庚午】
　　九月己巳赵稹枢密副使【自枢密直学士刑部侍郎除】稹字表微宣州宣城人刘美人家婢出入禁中大招权利稹厚结之擢稹为枢密副使命未出人驰吿稹稹问东头西头葢意在中书世传以为笑明道元年【壬申　天圣十年十一月始改元明道】
　　二月庚戌张士逊拜相【自定国军节度使检校太傅兼御史大夫知许州召授行刑部
　　尚书同平章事集贤殿大学士　再拜相】
　　制曰国家登用邦杰缉熙政途出则偃息而为藩入则从容而论道聿圗旧望再陟近司【具官张士逊】直谅兼容纯和秉粹文学资其器用忠厚本于诚明蚤自宰庭出临方面寻分将钺作镇陪京荐弥岁时亶有声绩虽均劳逸之任靡忘寤寐之怀是用还秩秋卿叅调鼎铉特疏多邑之赋仍加真食之封诞举徽章式谐佥论于戏奉天惟圣用宪于聪明代工其人允归于燮理勉兴盛治以昌宏圗
　　士逊前以天圣六年二月拜相七年二月罢知江宁府吕夷简遂代士逊居二年朝京师除定国军节度使知许州是年二月复召入相明道元年十一月上以修内成加中书侍郎兼兵部尚书二年四月吕夷简罢相己未加门下侍郎昭文馆大学士监修国史
　　制曰代天工者在乎庶官总邦治者系乎宰茍非岩廊宿望栋干竒才何以副区夏之具瞻荷朝廷之大任我有良弼佥曰其人方隆眷注之怀宜被甄升之命聿申诞告式协至公【具官张士逊】明允凝心粹和毓质懿行循于宪度嘉言本乎典常朱邸効官有谅直之益青宫分职存辅导之规逮进位于枢庭复聮荣于相府罄弼谐之素志存将顺之深忠既而偃息藩垣抚绥黎庶大布中和之治每怀翼戴之诚因出建于节旄遂入居于台铉益显和羮之誉弥彰补衮之能协賛万机见百工之咸秩周旋一德俾庶政之克谐是用登左省之崇资兼文馆之重任既加采邑仍锡真封用是褒嘉式符毗倚于戏万方砥厉允赖于谟猷四气均和方资于燮理宜循古训以佐躬俾协大中无忝休命
　　七月乙酉王曙罢叅知政事【资政殿学士户部侍郎知陜州】
　　曙自天圣七年八月除叅知政事至是以疾自请执政凡二年
　　八月庚子朔晏殊枢密副使【自三司使兵部侍郎除丙午改叅知政事】天圣六年晏殊之出也上意初不谓然复欲用之防李及卒召殊于南京命为御史中丞仍命班翰林学士上是年遂有此除未几改叅知政事十一月除尚书左丞
　　甲辰杨崇勲枢密副使【自殿前都指挥使镇南军节度使迁定武军节度使宣徽南院
　　使除十二月壬寅拜枢密使】
　　崇勲其先蓟州人父全美仕太宗为指挥使真宗即位崇勲累迁至四方馆使冦凖罢相入内都知周怀政谋奉真宗为太上皇位于仁宗而复相凖崇勲吿其事遂诛怀政仁宗立遂有是除十二月除山南东道节度使枢密使
　　明道二年【癸酉　是年三月皇太后崩仁宗始亲政】
　　四月己未吕夷简罢相【授检校太傅同平章事充武胜军节度使判澶州】制曰我国家钦崇宝命抚育緜区必求絶俗之才以副经邦之寄其有久居政府夙冠台司著绩用以滋多执谦冲而愈甚俾遂蕃宣之志用均劳逸之宜【具官吕夷简】道本中和行存端厚早负经纶之业每彰优裕之声尹正邦畿继闻善治叅禆宰府屡进忠言逮膺命相之求弥显致君之畧动遵旧典静守常规山甫保躬不遗明哲弱翁行事罔失便宜岁月逾深谋猷益着以至刋修诏令裁成国书营缮宸居弼谐缛礼事光简策名播华戎何宠利之不居惟恬和之是务斯用升节旄于近镇视帝傅之崇资并増采邑之封仍改褒功之号俾临巨屏用示优恩于戏入辅出藩尽贤人之美事进礼退义协圣典之格言服我徽章无忘励翼
　　夷简自天圣七年二月拜相至是年四月罢入相凡四年○三月甲午皇太后崩帝始亲揽庶政裁抑侥幸中外大恱时夷简手疏陈八事曰正朝纲塞邪径禁贿赂辨奸壬絶女谒踈近习罢力役节冗费其劝帝语甚切帝与夷简谋以张耆夏竦等皆太后所任用悉罢之退吿郭后后曰夷简独不附太后邪但多机巧善应变耳由是并罢夷简及宣制夷简方押班闻唱其名大骇不知其故而夷简素厚内侍都知阎文应因使为中□久之乃知事由皇后云【长编】○初王曽为知制诰一日至中书见宰相王旦旦谓曽曰吕夷简器识逺大君其善交之异日当与君对秉钧轴及夷简拜集贤相时王曽为首相与夷简同列果如王旦之言曽尝从容与夷简具道旦语皆嗟叹以为不可及夷简当章献临御辑睦二宫卒无闲言
　　同日张耆罢枢密使【自昭德军节度使右仆射罢为左仆射检校太师兼侍中防国军节
　　度使判许州寻改陈州】
　　夏竦范雍赵稹罢枢密副使【竦自尚书左丞罢为礼部尚书知防州寻改颖州雍罢为户部侍郎知荆南府寻知扬州又改陜州　稹自吏部侍郎罢为尚书左丞知河中府】
　　陈尧佐晏殊罢叅知政事【尧佐自礼部侍郎罢为户部侍郎知永兴军　殊自尚书
　　左丞罢为礼部尚书知江陵府寻改亳州】
　　耆自天圣三年十二月除枢密使至是年四月罢在枢府凡七年竦自天圣五年正月除枢密副使七年二月除叅知政事八月复为枢密副使至是年四月罢在政府凡六年雍自天圣六年三月除枢密副使至是年四月罢在枢府凡五年稹自天圣八年九月除枢密副使至是年四月罢在枢府逾二年尧佐自天圣七年二月除枢密副使七年八月除叅知政事至是年四月罢执政凡四年殊自天圣十年八月除枢密副使寻改叅知政事再执政才数月时章献太后上僊仁宗始亲万机一时辅臣皆以优罢云
　　同日李迪再入相【自资政殿大学士判尚书都省依前行工部尚书同平章事集贤殿大学
　　士】
　　制曰舜命防龙用熙于庶绩周褒申甫以揉于万邦惟公论之攸归在良臣之是任分持政柄共代天工茍非出类之英曷称登庸之选【具官李迪】襟怀平粹宇量闳深荣名夙冠于俊贤莅事素闻于敏干典机衡于相府颇见深忠备辅翼于储宫允为旧德俄出临于外郡继改领于雄藩星琯屡迁声猷益着德谐民庶式昭抚育之功道济邦家宜荷弥纶之寄是用断自朕志擢于书林爰资熙载之能复正调元之任不离起部遂陟台阶加驭贵之荣资改僊殿之重秩爰申美号并示恩章于戏宰弼之司治乱是系内则燮和庶事俾协大中外则镇抚四方用禆至化岂非任重允谓才难副我倚毗勉尔寅亮【同日张士逊进昭文馆】
　　迪初以天禧四年七月拜相至十一月罢入相才四月章献崩自工部尚书知河阳召为资政殿大学士判尚书都省是年四月遂拜集贤相
　　同日王随叅知政事【自翰林侍读学士户部侍郎除】
　　李谘枢密副使【自枢密直学士礼部侍郎权三司使事除】
　　随字子正河阳人谘字仲询临江军新喻人
　　同日王德用签书枢密院事【自步军副都指挥使福州观察使迁检校太保除】德用字元辅父超为怀州防御使补德用官仁宗即位积官至步军副都指挥使桂福二州观察使始太后临朝有求内降补军吏者德用曰补吏军政也敢挟此以干军政不可与太后固欲与之卒不奉诏乃止太后崩有司请衞士坐甲德用曰故事无为太后防坐甲者又不奉诏上阅太后閤中得德用前奏军吏事竒之以为可大用故擢任枢密德用谢曰臣武人幸得以驱驰自効赖陛下威灵待罪行间足矣且臣不学不足以当大任【长编】
　　十月戊午张士逊罢相【尚书左仆射判河南府兼西京留守】
　　杨崇勲罢枢密使【依前检校太尉同平章事充河阳三城节度使判许州】
　　士逊罢相判河南府制曰辅相之官葢专国柄蕃宣之寄以穆民彞惟逸劳之是均岂出处之为异【具官张士逊】学贯通变行笃忠忱傅羽翼于初潜契股肱之一德秉节据正允蹈忠臣之风经事造微能成天下之务宠至而心益戒望髙而气愈冲宜升揆路之华听守留都之重于戏文昌百僚之长既属于老成洛邑四方之中寔资于保治往绥厥位以服予恩
　　崇勲罢枢密授使相判许州制曰内枢之职基命是司为股肱心膂之臣在左右弼谐之地纳忠宣力久竭于诚明作翰均劳式颁于命数【具官杨崇勲】忠纯夙禀直亮兼资克怀经世之才茂着首公之节加以该通义府习练戎经早遘防于昌辰亟升荣于显仕出分边任入总禁兵洎登将帅之坛愈重爪牙之寄贯霜雪而挺操秉金石以存心寻居宥密之司益罄将明之効既増隆于体貌复首总于枢机宜推优逸之恩用全进退之礼换节旄之重地兼槐鼎之崇资载锡美名仍加多赋镇于近辅允谓报功于戏保明哲之躬在始终而无替眷中外之任用倚注以攸同勉服宠章勿忘丕训
　　士逊自明道元年二月拜相至是年十月罢复相凡二年○先是天下旱蝗仍见士逊居首相不能有所发明上颇复思吕夷简及百官诣洪福院上章献太后諡册退而奉慰士逊乃过崇勲园饮酒日中不至羣臣离立以俟御史中丞范讽劾奏之遂与崇勲俱罢然制词犹以均劳逸为言也【长编】是年士逊罢平章事除左仆射判河南府杨崇勲罢枢密使为河阳三城节度使同平章事判许州时吕夷简自武胜军节度使同平章事判陈州为门下侍郎兼吏部尚书平章事遂以士逊为山南东节度使同平章事判许州杨崇勲改判陈州初士逊与崇勲俱入造谢士逊乃位崇勲下上问其故士逊对曰臣官仆射而崇勲为使相上因以使相授士逊时士逊已罢政事翰林学士承防盛度草制当言新除左仆射而误用士逊旧衔有司奉行制书不复追改论者非之【同上】
