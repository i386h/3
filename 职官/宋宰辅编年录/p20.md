<!-- { "loadSidebar": true } -->
　　宋绶蔡齐并罢叅知政事【绶自吏部侍郎罢为尚书左丞资政殿学士】夷简罢相判许州制曰持衡宰路以裁万化之宜授节斋坛以总元戎之畧岂出入之有异葢劳逸之是均爰择刚辰诞告列位【具官吕夷简】黄中通理明允笃诚克肩一心以广庶绩佐时论道十有六年顷从价藩还冠台席方兹倚赖同底治平而岁期之间囊封十上愿解要剧以圗安便宜加将钺之崇兼视师垣之贵褒功益赋丛示宠休于戏中外迭居莫如将相之重终始一节实契君臣之知勉率训词益宣令闻
　　曽罢相判郓州制曰朕绍膺丕构统御庶邦周览万机之繁并建四辅之职其有久任国事屡奏嚢封宜解近司用昭美志【具官王曽】诚存方恪识蕴精微感遇先朝践扬膴仕逮纉承于天绪寻擢正于台衡实赖嘉谋共熙庶绩頋闵劳于政路宜均逸于藩符进长中台之班兼荣秘殿之职褒功易号防邑陪封式是茂恩以复优顾于戏仪刑百辟协宣左右之劳体貌大臣务全进退之礼往只明命姑狥私怀
　　夷简自明道二年十月复相至是年四月罢入相逾三年曽自景祐二年二月复相至是年罢入相凡二年○天圣中曽为首相夷简叅政事曽甚谨曽力荐夷简为亚相未几曽罢夷简为首相居五年罢不半岁复位李迪为次相与夷简不协夷简欲倾迪乃援曽入使枢密不半岁迪罢曽即代之始曽久外有复入意宋绶实为曽达意于夷简夷简即奏召曽及将以曽代迪绶谓夷简曰孝先于公事契不薄宜善待之勿如复古也夷简笑诺其言绶曰公已位昭文处孝先于集贤可也夷简曰不然吾虽少下之何害遂请用曽可首相帝不可乃为亚相既而夷简专决事不少譲曽不能堪议论多不合曽数求去夷简亦累丐罢帝疑焉问曽曰卿亦有所不足耶曽言夷简招权市恩时外传夷简纳知泰州王继明馈赂曽因及之帝诘夷简至交对帝前夷简请置对而曽言亦有失实者帝不恱绶素与夷简善齐议事间附曽二人各有所比故并绶齐皆罢初命曽以左仆射知青州既入谢求改郓州乃下学士院贴麻加资政殿大学士判郓州葢仆射典州当云判不当云知翰林学士丁度失之也【长编】○天章阁待制权知开封府范仲淹言事无所避大臣权幸多忌之时吕夷简执政进者往往出其门仲淹言官人之法人主当知其遅速升降之序其进退近臣不宜全委宰相又上百官圗指其次第曰如此为序迁如此为不次如此则公如此则私不可不察也夷简滋不恱仲淹又言汉成帝信张禹不疑舅家故有王莽之乱臣恐今日朝廷亦有张禹坏陛下家法以大为小以易为难以未成为巳成以急务为闲务者不可不早辨也夷简大怒与仲淹辨于帝前且诉仲淹越职言事荐引朋党遂贬仲淹落职知饶州至是夷简亦罢【同上】○绶自明道二年十月除叅知政事是月同罢执政逾二年仍留侍讲筵权尚书都省齐亦自明道二年十月除枢密副使景祐二年二月除叅知政事是月同罢执政逾二年绶坐与夷简善曽坐与齐善曽既罢相齐亦归班云
　　同日王随陈尧佐并拜相【随自吏部侍郎知枢密院事授门下侍郎同平章事昭文馆大学士监修国史　尧佐自知郑州授依前户部侍郎同平章事集贤殿大学士】
　　随昭文相制曰朕惟万微之务属乎三事之臣必畴咨于老成可燮辅于元化诞扬丕制敷吿明廷【具官王随】素履含章纯诚格物受知先帝早践禁途辅德冲人寔劳储邸旋叅政论复总枢谋屡询黄发之言弥见素丝之节是用擢司邦柄进代天工兼荣史观之华加食爰田之赋维时宠数葢协师佥于戏周以申伯揉万邦汉以魏相总众职着于载籍属在良臣尔其燮调隂阳镇抚华夏作我良弼不其伟欤
　　尧佐集贤相制曰朕纂绍丕图谧宁中夏审求时宰付畀国钧惟是老成之才允兹枚卜之吉诞扬明命敷吿群伦【具官陈尧佐】望重朝端逺猷经世出入中外勤劳夙宵二府吿猷居稔忱恂之德大邦赋政固多恺悌之风是用擢正阶符叅调鼎味兼荣书殿之职重锡云台之名采地真封并加异数于戏师尹之重式副民之具瞻股肱之良允谓国之同体只服厥位勿替乃诚
　　随加门下侍郎尧佐守本官吕夷简尝密荐二人可用故也自薛居正后初相无越迁门下侍郎者丁度始误草制因不复改
　　同日盛度知枢密院事【自礼部侍郎叅知政事除】
　　韩亿程琳石中立并叅知政事【亿自工部侍郎同知枢密院事除　琳自三司
　　使吏部侍郎除　中立自翰林学士承防兼龙图阁学士礼部侍郎除】
　　王鬷同知枢密院事【自枢密直学士左司郎中迁右谏议大夫除】
　　琳字天球永宁军博野人中立字表臣枢密使石熙载之子鬷字摠之赵州临城人○度以宝元元年三月自户部侍郎知枢密院事加武宁节度使检校太傅度位本居章得象上而得象超为宰相故度亦特进秩○琳举服勤词学科中选召试除直集贤院是年除叅知政事
　　宝元元年【戊寅　五年十一月改元】
　　三月戊戌王随陈尧佐并罢相【随授太傅同平章事充彰信军节度使判河阳
　　尧佐授检校太傅同平章事充淮康军节度使判郑州】
　　韩亿石中立并罢叅知政事【亿自户部侍郎罢归本班中立自礼部侍郎罢为
　　户部侍郎资政殿学士】
　　随罢相建节制曰秉钧之府既谘上宰之谋经武之方亦仗元戎之略式颁明制诞告外廷【具官王随】噐业宏深才猷敏达自賛防于衮职旋总领于星枢简于朕怀付以魁柄繇厉精而宣力久结疾以愆和叠上奏函恳辞政路谦徽滋至夷退可嘉靡容机务之烦重劳耆旧之德是用择于近屏建以髙牙兼荣台之司仍视师臣之秩于戏辞隆释重聊遂于素怀味道养恬勉绥于吉履只服渥命益宣令猷
　　尧佐罢相建节判郑州制曰亮采奋庸方委持衡之重避荣逊宠宜推从欲之私诞举徽章孚告列位【具官陈尧佐】冲和挺质懿厚脩身视履存乎时中力学探乎古始内外更践滞荣相叅间自近司出临巨屏载圗旧德擢正中阶协调台鼎之和对掌神机之务遽因灾异继有奏陈援汉家赐防之文狥申伯于蕃之志屡形诏谕固执确衷仍防宠于齐坛俾兼荣于将绂陪京右地姑以优贤于戏君子得进退之宜用符于终吉大臣无出处之间要尽于一心往阜吾民实均予倚
　　随自景祐四年四月拜相是年二月罢陈尧佐与随同时拜相是岁俱罢入相仅二年亿自景祐二年二月除同知枢密院事四年四月除叅知政事至是同罢执政不及一年○初夷简罢密荐随与尧佐二人爲相其意引援非才居已下者用之觊他日上意见思而复相已及随与尧佐亿中立等议政数忿争于中书随寻属疾在吿诏五日一朝日赴中书视事而尧佐复年髙事多不举时有中书畨为养病坊之语防灾异仍见韩琦论随等防凡十上尧佐亦先自援汉故事求策免于是四人俱罢【长编】时灾异数见王随陈尧佐为相以疾五日一朝数忿争叅政韩亿多私石中立好戏谑右司谏韩琦连疏论其过曰陛下用辅臣如此敌人闻之亦有轻视中国之意望天灾之消恐不可得于是四人者同日罢【同上】○宝元二年彰信节度使同平章事王随卒赠中书令諡文惠始随叅知政事请与同列日献前代名臣规谏一事以广闻听议者谓非辅弼之职其事遂寝及至居相位多属疾益无所建明外若方严而治失于寛【长编】○中立以太子少师致仕皇祐二年中立卒年七十八赠太子太傅諡文定中立性踈旷好谐谑及参大政或谏止之中立曰诏书云余如故安可改人传以为笑谈练习台阁故事不汲汲近名云
　　同日张士逊章得象拜相【士逊自山南东道节度使检校太师同平章事判河南府授行门下侍郎兼兵部尚书同平章事昭文馆大学士监脩国史三入相　得象自户部侍郎同知枢密院事依前行户部侍郎同平章事集贤殿大学士】
　　士逊昭文相制曰鼎实调元葢专国政台星着象式焕天光矧予硕臣时乃旧德宜入持于魁柄用大副于羣瞻【具官张士逊】夷粹含章中庸体道懋昭一德之美协賛万几之微顷自司往厘太室澄清俗化敦厚时风若岁之和汝惟霖雨之润如堂之庇汝惟栋干之良是用还司上台进位左省兼领夏卿之峻仍专史观之华褒功赋田并躐彞数于戏代天之化以布气于四时秉国之钧以主宰于万事勉勤猷念庸副睠求
　　得象集贤相制曰朕躬履邦圗厉精治本叅賛万微之务遴求四近之贤矧对掌于大钧必允符于枚卜登我硕辅吿于明廷【具官章得象】冲简直温懿厚和粹髙文见于典册茂行涵于珪璋顷由禁林进筦枢极谨重之望可以表仪朝伦经纶之才可以缉熙皇化爰立作相永孚于休于戏防自朕心固佥谋之罔间协于一德岂盛业之难圗若时老成奚俟深训
　　士逊自明道元年二月拜相二年十月罢再入相凡二年除山南东道节度使同平章事改判陈州徙河南吕夷简罢相仁宗用王随陈尧佐为相明年随尧佐罢士逊复拜相封郢国公○初韩琦数言执政非才上未即听琦又言曰岂陛下择辅弼未得其人故耶若杜衍孔道辅胥偃宋郊范仲淹众以为忠正之臣可备进擢不然尝所用者王曽吕夷简蔡齐宋绶亦人所属望何不圗任也上虽听琦罢王随等更命士逊及得象士逊入谢犹以东宫旧恩或又言夷简密荐之得象入谢上谓曰往者太后临朝群臣邪正朕皆嘿识惟卿清忠无所附且未尝有干请今日用卿由此也【长编】
　　同日王鬷李若谷并叅知政事【鬷自右谏议大夫同知枢密院事除　若谷自
　　龙圗阁直学士工部侍郎权知开封府除】
　　王博文陈执中并同知枢密院事【博文自龙圗阁直学士给事中权三司使
　　除　执中自龙圗阁直学士工部郎中知永兴军迁右谏议大夫除】
　　若谷字子渊徐州丰人博文字仲明曹州济阴人执中字昭誉恕之子○王博文与陈执中并命位枢密凡三十六日卒车驾幸其第临奠辍视朝赠吏部侍郎子畴英宗时枢密副使在位五十五日而卒
　　四月乙亥张观同知枢密院事
　　观字思正绛州人中服勤词学科擢为第一观以给事中权御史中丞举文彦博为御史时以为得人博文卒遂有是除帝初谕中书候两府阙官则用宋庠及王博文卒中书以庠名进上曰张观先朝状元合用观也时上遇庠厚翰林学士李淑实中之
　　宝元二年【己卯】
　　五月壬子王德用罢知枢密院事【自宣徽南院使定国军节度使罢为武宁
　　军节度使赴本镇】
　　德用自明道二年除签书枢密院事十月除枢密副使景祐二年二月除同知枢密院事三年十二月除知枢密院事是年五月罢相枢府六年○德用状貌雄毅面黒而颈以下白晳人皆异之其第在泰寜坊直宫城北隅开封府推官苏绅尝疏德用宅枕干岗貌类艺祖帝匿其疏不下御史中丞孔道辅继言之语与绅同且谓德用得志不宜又典机密罢为武宁军节度使赴本镇德用寻以居第献诏隶芳林园给其直【长编】初德用既以孔道辅言罢知枢密院而河东枢密使王防又言德用尝令府州折继宣市马至是德用以马与劵来上乃市于商人然犹用言者而再贬之是岁德用自武宁节度使降为右千牛衞上将军知随州仍特置判官一贠家人皆皇恐而德用举止言色如平时但不接賔客而已【同上】康定元年徙知随州右千牛衞上将军王德用知曹州道过许州梅询谓德用曰道辅害公者今死矣德用曰孔中丞以其职言岂害德用者朝廷亡忠臣可惜也
　　同日夏守赟同知枢密院事
