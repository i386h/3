<!-- { "loadSidebar": true } -->
　　脩自仁宗嘉祐五年十月除枢宻副使六年闰八月除叅知政事至是年三月罢在政府凡八年彭思永等既以论脩贬而言者犹不已脩亦三上表乞罢故命出守初英宗以疾未亲政太皇太后垂帘脩与二三大臣主国论每帘前奏事或执政聚议事有不可脩未尝不力争防谏官至政事堂论事事虽非已出同列未及启口而脩已直前折其短士大夫建明利害及所请前此执政多媕阿不明白是非至脩必一二数之曰某事可行某事不可行用是怨诽者益多英宗尝称脩曰性直不避众怨脩亦尝诵故相王曾之言曰恩欲归已怨使谁当既【阙】　遂连上六表乞致仕不从脩才年六十也【长编】初脩在兵府与曽公亮考天下兵数及三路屯戍多少地里逺近更为图籍凡边防乆阙屯戍者必加搜补其在政府与韩琦同心辅政凡兵官吏财之要中书所当知者集为总目遇事不复求之有司初朝廷议加濮王典礼防臣以脩主此议专以诋脩脩着濮议四卷脩在亳已六请致仕比至蔡逾六年复请乃以观文殿学士太子少师致仕居颍一年而卒时五年八月也年六十六赠太子太师諡曰文忠脩以论政不合固求去位年未及即告老天下髙之时杨绘言今旧臣告归或屏于外者悉未老范镇年六十三吕诲年五十八欧阳脩年六十五而致仕富弼六十八被劾引疾司马光王陶皆五十而求闲散陛下可不思其故耶脩喜荐士一时名卿贤士出脩门下者甚众而荐常秩与连庶尤力秩晩仕于朝君子非之脩自以为失庶终不出脩自以为得也由是益辞宣徽之命语颇侵安石其略曰大抵时多喜于新竒则独思守拙众方兴于功利则茍欲循常安石见之滋不悦奏从其请遂有知蔡州之命司马光尝以脩表中戒小人之遂非希君子之改过二语手书之知其意有在矣【丁未録】初脩在青州上复欲用脩执政问王安石以脩何如邵亢安石曰脩非亢比也又问何如赵抃安石以为胜抃他日又问何如吕公弼其意欲以代公弼也安石谓胜公弼又问何如司马光安石亦谓胜光上遂欲用之安石曰陛下宜且召对与论时事更审察其在政府有补与否上乃遣内侍冯宗道赐以太原诰勅谕令入觐于是安石知脩决不附已益毁之曰臣固尝论脩在政府必无补时事但使为异论者附之转更纷纭耳他日上论文章以为华辞无用不如吏材有益安石　华辞诚无用如欧阳脩文章于今诚为卓越然不知经不识义理非周礼毁繋辞时脩方力辞新命上未许也遂听辞宣徽太原改知蔡州先是脩以病辞宣徽使至五六因论青苖法又移书责王安石安石不荅而奏从其请【长编李焘云脩晩节不汚所以得为君子也脩熈寕元年八月自知亳州移知青州三年四月除宣徽南院使判太原府七月罢宣徽南院使复为观文殿学士知蔡州】
　　癸酉吴奎叅知政事【自礼部侍郎枢宻副使除】
　　上初欲用奎宰相言陈升之有辅立陛下功上曰奎辅立先帝其功尤大遂越次用之
　　九月辛丑韩琦罢相【自守司空兼侍中魏国公除守司徒兼侍中检校太师镇安武胜军
　　节度使判相州】
　　制曰朕光宅万邦肇膺骏命正权纲之逺御谨名噐之大方眷予宗臣特崇异数【具官韩琦】宣昭贤业熈亮天工光翊三朝咸有一徳材兼数噐之用体备四时之和社禝足经文武惟宪在成功而弗处实有大以能谦荐上奏封恳辞政柄顾倚毗之厚诏谕数颁而情【阙】之坚辞诚莫夺増宠上阶之峻特开两镇之崇蔽自朕心事非旧典于戱臣行其志兹为自得之全君笃于恩深惜老成之去无安帅节之乐犹待衮衣之还乃情本朝不遐谓矣
　　琦自仁宗嘉祐三年六月拜相是年九月罢相仁宗五年相英宗四年先是琦于嘉祐治平年间已累章请罢上即位又请至三上表谢【此有脱误】太防人矣琦即连表家居待罪诏起视事王陶又言琦虽上表待罪而卒不肯赴文德殿立班臣岂可更处风宪遂归卧明日上谕翰林学士司马光曰已除卿御史中丞光曰王陶言宰相不押班宰相竟不押班而罢陶宪职此则言职不可复为臣请俟宰相押班然后受诏是时韩琦犹在告叅政吴奎闻诏除陶翰林学士与光对易乃上防论陶陶复防奎阿附宰相于是上批付中书除陶枢宻直学士知陈州而奎亦出知青州防曾公亮言奎不可出仍使复位上既出王陶而韩琦曾公亮乃请下礼官详定押班典故司马光以为宰臣当押班不须详定上遂令自今宰臣春分秋分后并以辰正为垂拱殿视事未退更不赴文德殿令御史防一放班余日并依祥符勅命永为定制至是山陵复土韩琦使事已因称疾乞上相印避贤者路上以诏书慰抚不许琦又自防有四当去复不许琦更不入中书请甚坚于是上夜召张方平议且曰琦志不可夺矣方平遂建议宜宠以两镇节钺且虚府以示复用乃授琦镇安武胜等军节度使守司徒检校太师兼侍中判相州是时河北数地震知梓州何郯因是上书以为隂盛臣彊讥切韩琦乞召还王陶以中上意上薄之后陶入为三司使迁翰林学士御史中丞吕公着复论陶赋性倾邪当韩琦秉政謟事无所不至自以尝预宫僚欲立至公辅及为中丞挟私懐忿乃诬琦以不臣之迹防琦以防族之祸反覆如此岂可信任乃出陶知蔡州【丁未録】初陶劾奏韩琦曾公亮不臣至引霍光梁冀专恣等事为喻其略曰琦等乆居重任新辅嗣君忽千官瞻视之庭蔑如房闼虽再拜表仪之礼重若丘山沮格防文侮傲风宪宜加明宪用肃具僚琦公亮再上表待罪诏荅不允及王陶赴陈州上表谢到任专诋毁执政其略曰预知孤忠必犯众忌方权臣之乆盛复众党之已深禄去王室者十年政在私门者三世言事忤意者决行斥逐立朝守正者公肆忌嫌闻手诏一出则迁怒以责人议山陵一费则懐忿而形色以直道事君者为大恶以专心附已者为至忠又曰方幸防君之足凌岂思天戒之可畏又曰元台髙卧而有要次辅效尤而愈悍上素喜陶文徃徃成诵执政怒将请其罪司马光力言之陶遂得免【长编】琦既得判相州入对上遂泣下琦亦感激埀涕称谢诏琦出入如二府仪大勑繋衔曹佾上又诏赐宅一区擢琦子秘书丞忠彦为秘阁校理端彦亦迁官英宗及上皆每以官呼琦其后上对忠彦语及琦亦必呼侍中云上尝与司马光论及诸大臣上曰韩琦敢当事贤于富弼但木彊耳光曰琦实有忠于国之心但好遂非此其所短也琦判相州辞两镇改淮南节度使判永兴军复判相州改河北安抚使判大名府先是熈宁初河北水溢地大震于是以琦判大名府防王安石作相行新法琦上防论青苖之害且乞尽罢诸路提举官上亲袖琦奏出示执政曰琦真忠臣虽在外不忘王室朕始谓可以利民不意乃害民如此出令不可不审上既感悟欲罢其法安石怒甚取琦之章送条例司防駮颁天下又谓吕公着有言藩镇大臣将兴晋阳之师除君侧之恶自草公着责词昭著其事因以揺琦琦遂辞河北安抚使徙判相州魏人涕泣遮琦数日乃得去魏人德琦乃相与立祠塑琦像而事之【同上】至是琦薨前一日大星殒后园马俱惊薨时年六十八熈宁八年六月戊午也赠尚书令諡忠献神宗自爲碑文篆其首曰两朝顾命定防元勲之碑配享英宗庙庭政和中追论琦定防之勲赠魏郡王长子忠彦徽宗时为尚书左仆射兼门下侍郎第四子嘉彦尚神宗女齐国公主终瀛海军承宣使
　　同日吕公弼枢宻使【自枢宻副使刑部侍郎除检校太傅充】
　　制曰本朝之制并分二府之严执政之臣共干庶邦之重文武承式兵民是图属在贤明总司使职诞敷明制布告大廷【具官吕公弼】噐蕴诚明机灵精逺瓌材任重中广厦之栋梁雅音自和合清庙之琴瑟登贰枢机之宻洽闻议论之长屡陈忧国之言多发便时之防深明王体有柬朕心宜陞帝傅之崇以正本兵之重爰田増赋真食衍封名噐益隆典章允穆于戯信而能用常思明哲之难知无不为期尽臣隣之益祗若休命以賛大猷同日吴奎罢叅知政事【为资政殿学士户部侍郎知青州】
　　奎自治平四年正月复为枢宻副使三月除叅知政事是月罢执政凡四月初中丞王陶劾宰臣韩琦曾公亮不赴文德殿押班琦即连表家居待罪诏起视事而王陶以言不行辞职遂归上乃除陶翰林学士而以司马光为御史中丞是时韩琦犹在告曾公亮侍祠独吴奎同叅政赵槩具定王陶为宻直羣牧使翌日进呈已得防退续奉手诏除陶翰林学士与光对易奎乃归上防论陶上封奎防以示陶陶复防奎数千言言奎阿附宰相于是上批付中书除王陶枢宻直学士知陈州吴奎戸部侍郎资政殿学士知青州上又面语张方平曰奎罢当以卿代方平辞以韩琦乆在告意保全奎奎免必不复起琦勲在王室愿陛下复奎位手诏谕琦以全始终之分方平既退上寻出小纸曰奎位执政而撃中司谓朕为内批持之三日不下不去可乎方平复论如初司马光亦上奏言奎名重不宜为陶罢奏入上不悦及曾公亮祠事已入言于上亦以吴奎不可出上乃诏奎对延和殿慰劳使复位曰成王岂不疑周公耶及韩琦山陵使事已因称疾数求去更不入中书于是上夜召张方平议韩琦判相州制复召知制诰郑獬草吴奎知青州及张方平叅知政事制时夜二府无有知者明旦獬进草遂降付中书其日司马光适对延和殿上问曰奎附宰相乎光曰不知也上曰奎有罪乎光曰奎言王陶过实安得无罪但士论与奎不与陶上曰今出外议何如光曰不闻也但陛下以张方平代之恐不厌物论耳及奎卒后陶始入为三司使【丁未録】初王陶赴陈州上表谢到任专诋毁执政其略曰夜取诰勑于上阁藏在私家朝请宣召于御前押归政府转主心易于拳石夺君命轻若鸿毛昔真宗乆疾丁谓防权已去复留异时同恶尚犹再行告命少挟正以为邪不敢便毁制书全无名而复位执政怒将请其罪司马光力解之陶遂得免【长编】熈宁元年八月奎卒赠兵部尚书諡文肃奎在防谏多所议论敦奨廉善有所知未尝不言言之不从不肯茍止死之日家无余赀
　　同日张方平赵抃并叅知政事【方平自翰林学士承防兼龙图阁学士端明殿
　　学士戸部尚书除抃自龙图阁学士右司郎中知谏院迁右谏议大夫除】
