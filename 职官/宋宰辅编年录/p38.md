<!-- { "loadSidebar": true } -->
　　七月壬辰吕公弼罢枢宻使【为吏部侍郎观文殿大学士知太原府】公弼自治平二年七月除枢宻副使四年九月除枢宻使是年七月罢在枢府凡六年王安石变法公弼屡劝上宜务安静又与韩绛争肉刑议不恊公弼具疏将论之从孙嘉问附安石窃公弼论奏草以示之安石辄先白上上始不乐公弼及胡宗愈攻绛上疑公弼使之于是谓执政曰公弼屡反覆今并州阙人宜即使公弼徃曽公亮言公弼先朝两府欲以转两官上曰陈升之出乃不曽转官然卒从公亮言
　　【执政罢改枢宻使除宣徽使转一两官判藩府其次除观文殿学士皆宣麻熈寕间吕惠穆公弼因争新法求去王安石隂沮之只送舎人院命词先公时掌外制缴词头举典故论之安石劝上内批今后枢宻使罢更不宣麻此礼数遂废蔡元道官制旧典】
　　五年正月上议除公弼代郭逵遂以知郑州吕公弼为宣徽南院使判秦州郭逵判渭州始用王安石之言也上谕中书曰公弼在河东当五路师仓卒绥御有方故使代逵恐王韶生事则委之镇抚公弼闻命即戒行上喜复召对面加慰劳而遣之六年三月宣徽南院使检校太尉西太乙宫使吕公弼卒赠太尉諡惠穆
　　同日冯京枢宻副使【自翰林学士端明殿学士授户部郎中权御史中丞迁右谏议大夫
　　除】
　　京字当世鄂州江夏人自乡选至廷对俱防名第一宰相富弼京之妇翁也上尝谓王安石曰京似平穏安石曰京烛理不明若皷以流俗即不能自守盖京尝为御史中丞上疏论时政因陈六事神宗以示王安石安石深诋之上曰京作中丞恐失职令作枢宻副使何如安石曰亦可也于是吕公弼将去位上议所以代之者曽公亮韩绛极称司马光上迟疑未决始欲用京又欲用蔡挺既而欲并用京及光安石沮之乃独用京
　　九月庚子曾公亮罢相【除守司空检校太师兼侍中河阳三城节度使集禧观使】制曰朕缅寻前载之文乐见名臣之节盖位至者予国心有加于泽民功成者本天道惟在于抑已诞扬賛册以告治廷【具官曽公亮】懐噐通时防身絶类蚤逢熈于神运防发蕴于贤谟膺二后之顾言奉冲人于大綂自初辅政十有五年而四边守于封疆百姓遂其衣食匪图近歳继托一诚深防礼经之陈欲还君务而去虽终食而屡叹卒髙情之莫囘况留侯未衰何遗于人事且周公虽老顾犹在于京师其保宏父之居兼管纳言之任髙旗钜节遥临践土之津闲馆珍防独把浮丘之袂于戯以退为进蹈天下难偃之风不徳其功应君子有终之吉徃袛茂宠更穆英猷
　　公亮自仁宗嘉祐六年闰八月拜相至是年九月罢在相位凡十年神宗初即位公亮自门下侍郎兼吏部尚书平章事集贤殿大学士英国公除尚书左仆射依前兼集贤进封兖国公不以监修国史及昭文馆大学士授公亮为韩琦故也至熈宁元年正月以旱甚公亮援宰相以灾异罢免故事乞罢政手诏荅以书虽百上朕亦不听也二年二月富弼始为首相十月弼罢公亮乃迁首相初濮议之起御史吕诲率防属劾奏叅知政事欧阳脩首开邪议宰相韩琦曾公亮附防依违不报及新法之行刘琦钱顗等奏劾王安石并及其它大臣其奏曰曽公亮位居丞弼反有畏避安石之意隂自结援更相称誉以固宠荣致安石败壊中书故事曾公亮之罪也赵抃则括囊拱手但务依违防奏琦等遂罢御史知谏院范纯仁亦露奏乞觧王安石机务并言曾公亮赵抃等不能救且曰曽公亮年髙不退一切依随赵抃心知其非不能力救亦不报时右正言李常言青苖不便上阅常奏顾曽公亮陈升之曰常平事经中书行遣今人言纷纷如此乃因执政论议不一故也公亮曰陈升之乃元剏法之人李常亦同论议今尚俱以为言则其不便可知公亮因请罢提举官收执法付提刑司行之若并新法悉废之尤善于是上问李常防如何措置安石令常分析公亮升之力争安石亦力辨之公亮曰安石但欲已论胜耳上正色曰岂有此邪公亮曰此言若诬天实临之上卒令常分析公亮升之与安石争青苖乆不胜皆称疾在告三年二月先是诏诸路提刑体量觉察提举常平官抑配人戸青苗钱并州县抑遏不散及韩琦言青苖之害王安石在告曽公亮陈升之等举行前诏乃删去母得抑遏不散之语安石复视事志气愈悍面责曽公亮等曰为宰相当有执守何得妄降劄子令体量抑配青苖又辄删去当日诏语公亮等不敢抗五月戊戌上问王安石条例司可并入中书否安石曰待修中书条例有端及已置属自可并为一今尚【阙】合与韩绛请间奏事未可上曰岂防曽公亮异议乎及问陈升之何如安石曰升之犹可共事公亮多用机巧又专欲守其故态自吕公着龃龉以来及得升之叶助益难与议事上曰公亮老亦且去矣初公亮乆在政府王安石之入也公亮力荐引之故安石初叅大政上召谓曰曽公亮必更与卿恊力及同执政公亮知上方向安石隂助之而外若不与同者置条例司更张众事一切聴之每遣其子孝寛与安石谋议至上前无所异于是上益专信任安石以其助已深徳之故推尊公亮而沮抑韩琦御史至中书争论青苖事公亮俛首不荅安石厉声与之徃返由是言者亦以安石为专而公亮不预也苏轼尝从容责公亮不能救正朝廷公亮曰上与安石如一人此乃天也然安石犹以公亮不尽同已数加毁訾公亮年已七十虽屡乞致仕上輙留之公亮去亦弗勇安石党友犹疾之其后安石益自用公亮数争上前不能夺屡请致仕至是始得罢以集禧观使五日一奉朝请大勅繋衔在曹佾上出入如二府仪仍诏公亮诸子依韩琦例推恩遂以比部员外郎孝寛为秘阁校理孝宗孝纯并迁官熈宁四年四月判永兴军庆卒已伏诛公亮一以镇静待之人情遂安飞语亦息上闻谓王安石曰大臣肯奉法如公亮极不可得也遂诏赴阙为集禧观使五年六月迁守太传致任特许告谢故事致仕官不入谢上以公亮三朝故老特加礼仍给见在支赐未几子孝寛签书枢宻院事迎公亮就飬西府元丰元年閠正月太兼侍中致仕鲁国公曽公亮卒年八十上奠哭之辍视朝三日赠太师中书令配享英宗庙庭諡宣靖及恩礼视韩琦篆其碑首曰两朝顾命定防亚勲之碑前一日车驾又临之特恩非故事也上尝论辅臣曰公亮谨重周宻内外无间受遗辅政有始有卒可方汉张安世公亮善荐士多得人然持禄固宠为世所讥初诏遗表外増推恩二人子孝宗迁一官孝纯赐同进士出身后孝纯辞出身乞将所得恩官其族人之未仕者许之绍圣元年七月曾布因言曾公亮先帝以为亚勲而其家殊不为朝廷所旌宠自孝寛卒今独孝纯一子二十四年不改官先帝尝赐出身辞不受权太常丞为执政所梗遂阖门不仕上矍然曰殊不知其有子
　　辛丑冯京叅知政事【自枢宻副使右谏议大夫除】
　　吴充枢宻副使【自翰林学士右司郎中权三司使迁右谏议大夫除】
　　充字冲卿尚书左丞育之弟也上初欲用充为叅知政事王安石曰充与臣有亲嫌乃徙京而充代之
　　十月戊寅陈升之罢相【以母忧罢】
　　升之自熈宁二年十月拜相是月丁母忧为相一年升之母卒上为辍视朝明年诏起复升之请终防许之元丰二年四月镇江军节度使同平章事秀国公陈升之致仕时直学士院安焘草辞有云尹躬一徳共嘉同体之和说命三篇独先注意之任卒有成绩基于始谋御史舒亶指此六句以为悖礼失实诏焘改之乃尽去六句止曰蚤从士论擢与冡司后二日升之卒赠太保中书令辍视朝二日成服于苑中諡成肃
　　十二月丁卯韩绛王安石并拜相【绛自吏部侍郎叅知政事除同平章事昭文馆大学士安石自右谏议大夫叅知政事除礼部侍郎同平章事监修国史】
　　绛昭文相制曰三王臣主俱贤不能止诰誓之事二帝揆岳在内其唯恊天人之和盖近迹狭而易循至化黙而难运朕欲驰寥廓之见舎挛拘之文大超不世之君湏谋非常之辅【具官韩绛】蹈先圣之学躬上贤之资思功名为已图慕忠义之前躅而复正色自峙绰有大臣之风临机不囬多适庶事之要文武兼偹其噐股肱实繋其人朕登延闳材既偕羣防之虑度轶往制何爱隆名之私顾金节之未还将衮衣之已属其位百寮之冠以司大政之元且唐相之愿为良臣终授君以显号秦穆之尚询贤老犹跻俗于【阙】　岂伊英猷不至上治于戯形范正金锡美则为国利噐之疆隂阳和风雨时则为天泰阶之应往宣一徳庸底丕平
　　安石拜相制曰夫天地至神也非统气运物则功不足见于时圣贤一道也非经世裕民则名不足见于后故士莫不待辰而欲奋志莫如得位而遂行矧夫居三公之官而有临四海之势岂不能防利泽躬义荣以事施于一时而誉动于后世者哉【具官王安石】良心不外徳性攸尊至学穷于圣人贵名薄于天下不以荣辱是非易其介不以安危利害辞其难方予访落之初劳乎用贤之务昭发猷念与裁政机众訾所伤曾靡相身之惮孤忠自许唯知报国之图朕取其知道者深倚以为相者乆益合至公之首肆大命之休若作室用汝为垣墉若济川用汝为舟檝予有违而汝弼汝有为而予从于时大亨盖出絶防于戯自成汤至于帝乙靡不懐畏相之心若孟子学于仲尼其唯逹事君之道尚祈交勑卒俾防成
