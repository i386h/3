<!-- { "loadSidebar": true } -->
　　允文右仆射制曰朕洪惟国朝之制竝建宰辅之司应变守文咸底于道献可替否各单厥心矧予继承惟日兢惕茂乃后徳交修繄頼于同寅扬于王廷孚号式新于羣聴其登次相以叶旧章【具官虞允文】蕴识精微受才闳博自任以重心常在于生民匪夷所思智夐超于羣物独发竒防克成隽功荐膺图任之严尤罄弼谐之益顷自右府徃临西师原隰既平藜藿不采昼日三接备闻入告之猷泰阶六符益炳具瞻之望虽进膺于异数念未究于宏规兹陟辨章之崇仍兼宥密之旧超加爵秩增衍井封宠光既优委任罙重于戏惟安危之注意盖文武之兼资经营四方已昭著于成绩总领众职其茂恢于逺图庶无竞之维人亦有辞于永世
　　乾道六年【庚寅】
　　五月陈俊卿罢左仆射【除观文殿大学士知福州】
　　制曰宅百揆以奋庸允頼弼谐之长总十连而建屏更资牧御之良廼睠元臣久烦几务祈觧秉钧之任爰分制阃之权我有明緍告于列位【具官陈俊卿】性资端慤道术通明羽翼于初潜早识经纶之器竭股肱于详试备输啓沃之忠自登鼎司雅厌时望賛万机而裁决克谨其微佐百度以弥缝卒归于正方倚同心之助迄成经逺之图而乃叠贡囊封愿还印绶既屡形于优诏曾莫夺于忱入备三公虽总方而议政出为二伯亦分职以理民惟时委寄之隆岂有中外之间勉从雅志庸涣茂恩冠秘殿以通班不改岩瞻之望开全闽而作牧何殊昼锦之归以昭体貌之私以厚始终之眷于戏山甫之将王命既勤补衮之功申伯之式南邦宜被锡圭之宠徃茂方之略勿忘告后之猷【陈良佑词】
　　俊卿自乾道四年十月拜右仆射五年八月拜左仆射是年五月罢入相二年余○初允文之始相也建议遣使金国以陵寝为请俊卿面陈以为未可复手疏陈之上感其言事得少缓至是允文复申前议一日上以手札谕俊卿曰朕痛念祖宗陵寝荆榛弗翦者四十余年今欲遣使徃请卿意以为何如俊卿奏曰陛下焦劳万机日不暇给痛念陵寝思复故疆臣虽疲驽岂不知激昂愤切仰賛圣谟庻雪国耻然性质顽滞于国家大事每欲计其万全不敢轻为尝试之举是以前者留班面奏欲俟一二年间彼之疑心稍息吾之事力稍充乃可遣使徃返之间又一二年彼必怒而以兵临我然后徐起而应之以逸待劳此古人所谓应兵其胜十可六七兹又仰承圣问臣之所见不过如此不敢改词以迎合意指不敢依违以规免罪戾不敢侥幸以上误国事惟陛下察之继即杜门上疏以必去为请三上乃许出知福州陛辞犹劝上逺佞亲贤修政事以安边境泛使未可轻遣允文遂遣使竟不获其要领○俊卿在相位曾觌官满当代度其必将复入预请以浙东总管处之上曰觌意似不欲为此官俊卿曰前此陛下出觌及大渊中外无不叹仰盛徳今外间窃议以谓觌必复来愿陛下捐私恩以伸公议上称善久之俊卿既去觌亦召还遂建节旄歴使相以跻保而士大夫莫有敢言者○七年三月迁左银青光禄大夫八年八月诏知福州陈俊卿提举洞霄宫以引疾丐祠从所请也淳熙元年十月再知福州四年五月除特进提举洞霄宫从所请也五年七月以判隆兴府陈俊卿判建康府七年四月加少保八年二月除醴泉观使在外任便居住进封申国公十年五月诏除少傅依前观文殿大学士致仕以疾从其请也六月诏陈俊卿已除少傅致仕所有应干恩数等竝依前宰相例施行十一月诏竝依史浩昨除少傅已得指挥施行十三年正月诏曰属兹岁首奉我亲欢制以少傅观文殿大学士致仕福国公陈俊卿授少师进封魏国公【初封申福国公后封魏谥正献】
　　閠五月癸巳梁克家参知政事兼同知枢密院事明自【端殿
　　学士签书枢密院事除兼同知国事七年三月癸未兼权知枢密院】
　　乾道七年【辛卯】
　　三月己卯张说签书枢密院事【自明州观察使知閤门事兼枢密副都承防除】戊子自签书枢密院事改除安庆军节度使提举万寿观八年二月癸丑自提举万寿观复除签书枢密院事○初张说自知閤门事除签枢侍讲张栻夜草手疏极言其不可且诣宰相诮责之语甚切宰相惭愤不堪而上独不以为忤亲札疏尾付宰相使谕防栻复奏曰文武诚不可偏然今欲右武以均二柄而所用乃得如此之人非惟不足以服文吏之心正恐反激武臣之怒上感悟命得中寝然宰相实隂主说明年乃出栻知袁州而申说前命说后竟谪死云○张说者父故省吏也说以父任为右职妻宪圣皇后女弟由是累迁知閤门事
　　乾道八年【壬辰】
　　二月辛亥虞允文左丞相【自右仆射除特进兼枢密使进封华国公】
　　梁克家右丞相【自参知政事除兼枢密使】
　　允文左丞相制曰朕绍休圣绪注意元台仰惟前代而廸厥官期咸寜于万国爰立作相而置诸左肆命总于百工肇新岩石之瞻丕耸朝绅之听【具官虞允文】徳全而才钜气裕而志刚以袭经华国之文成应变安民之武有力则陈而有猷则告恢恢致主之谋无利不兴而无害不除凛凛济时之望徧仪中外久斡钧枢以修明政教为先以奨防贤能为急镇物如嵩岱之势其孰敢揺决事若蓍之明夫何能惑革乃因循之副予综覈之方勤劳弗懈于初终啓沃愈殚于朝夕朕参稽古谊考协官称运道揆于庙堂理无不綂系司存于禁省体有未专兹用新书首褒茂宰益展在前之略式符虚左之求仍总鸿枢特超赐位啓名邦于西土衍奉邑于多田以焕天文三阶之光以增国势九鼎之重于戏自周而上弼谐之道可稽由汉以来宰辅之官屡易惟正其名可以求其实惟举其要可以治其详朕欲比徳唐虞汝则监臯防之事业朕欲希功文武汝则观旦奭之规摹尚无媿于前闻斯有辞于永世【周必大词】
　　克家右丞相制曰稷暨益以同谟舜帝谨几康之戒召与周而竝相成王资左右之功朕肇正宰司简求人望兹延登于次辅其具谂于广庭【具官梁克家】行粹而才髙道醇而守正躬含章之素履茂格物之清规忠以事君告嘉猷而无隠敏于应务断大事而有余自进位于疑丞每协恭于廊庙恢四维而励俗熙庻绩以图寜名实混淆汝则力裨于总覈事为茍且汝则密賛于更张凛有名臣之风浸隆贤弼之望朕方精求至理思茂永图选众而举臯陶虽予衷之素定梦帝而赉傅说亦天意之使然防官制之遹新宜国成之对秉同心辅政观二臣调夑之能经体賛元革三府辨章之号既端其本亦奋尔庸特超四等之阶诞昭优渥参斡万兵之柄滋厚倚毗肇开公社之封并衍国租之入若时异数实越常彛于戏祖宗闳逺之规朕方力绍今古弼谐之议汝则深知当正名求治之时任熙载亮功之寄进一言必曰顺天之道立一事必曰因民之情惟百官各得其宜则万务悉归于理勉思交饬允答具瞻
　　允文自五年八月拜右仆射兼枢密使独相二年余是年二月进左丞相兼枢使而命梁克家为右丞相○淳熙十三年二月金紫光禄大夫右丞相仪国公梁克家授特进封郑国公○是月乙巳诏改左右仆射为左右丞相勑门下朕惟帝王之世辅弼之臣其名虽殊而相之实一也在商汤时则有若仲虺在成王时则有若周召或左或右皆见于经厥后位号定于汉而称谓汩于唐以仆臣而长百僚朕所不取且丞相者道揆之任也三省者法守所自出也今舍其大而举其细岂责实之谊虖肆朕稽古厘而正之盖名正则言顺言顺则事成为政之先务也其改尚书左右仆射同中书门下平章事为左右丞相庶几采前代之旧成本朝之制焉【周必大作】三月戊子诏侍中与中书尚书二令官制虽存皆设而不除可竝删去以左右丞相充其位丙申详定一司勑令所言近承诏书改尚书左右仆射同平章事为左右丞相并又承指挥删去侍中中书尚书令官制以左右丞相充其位本所已依指挥将条法删去侍中中书尚书令及将左右仆射改以左右丞相立文外今照得绍熙旧法内一项诸太师太傅太保尚书左右仆射为宰相窃详元丰元符旧令止以三省长官仆射为宰相所有三公亦为宰相盖自政和以后因人创立即与旧制并见今所行不同今欲于元条三少字下删至为宰相字上却于太保为三公字下添入左右丞相为宰相字在少师字上縁尚书左右仆射旧非三省长官故为从一品今来左右丞相系充侍中中书尚书令之位即合为正一品诸太师太傅太保为三公左右丞相为宰相少师少傅少保为三少从之
　　癸丑王之竒端明殿学士签书枢密院事【自吏部侍郎权尚书赐同
　　进士出身除】
　　丙寅曾懐参知政事【自户部尚书赐同进士出身除】
　　八年十一月权提举编修玉牒监修国史
　　九月戊寅虞允文罢左丞相【授少师武安军节度使充四川宣抚使进封雍国公】制曰保王躬而式百辟爰推上宰之功绍大业而绥四方正頼元臣之助眷言时杰久秉国钧宣劳既积于我家求去愿还于相绂宜加隆委就锡优恩诞告大廷敷为茂命【具官虞允文】髙风镇物奥学濳神谋谟具合扵蓍龟诚信自期扵金石式畴瞻知寖陟显途方为言语之官已涖师干之事曩江干之开衅窥重险以冯陵煽祲象以滔天缔妖氛而贯日彼凶匪茹断流正拟扵投鞭我道有光制命殆同于折棰坐失羣防之匕筯居成万里之金汤泰阶扵以告平鼎铉为之増重永言忠壮厥有本原遂持枢宥之权即奉岷梁之使噐与名竝位由徳跻赞法座之懿纲实相以济翊岩廊之景化有功见知方观绩用之优乃上封章之力重违其请实难辍扵弼谐庸聴其归盖雅资扵绥抚是用锡荣名于孤保宠钜镇之莭旄以昭左棘之华以大中军之制胙之成国衍以爰田为六十州晏粲之基启八百国兴隆之势于戏陈平尽护汉家倚以差强李靖一行唐室于焉大竞勉廸徽数用恢逺图宣抚使王炎召还议代之者允文请行遂有是命至兴元未防以疾革请致仕拜少傅卒淳熙元年四月赠少师四年十二月上幸茅滩讲武戈铠光明进退坐作精习众十万皆骁锐上顾辅臣太息曰顷者虞相力行拣汰之法众论皆以为不可今诸军无一老弱始见成効六年四月上思采石之功诏特赠太傅諡忠肃【始封济华后封雍】
　　乾道九年【癸巳】
　　正月辛未王之竒罢签书枢密院事【资政殿学士知扬州淮南路安抚使】之竒自乾道八年二月除签书枢密院事是年正月罢在枢府防一年
　　乙亥张説同知枢密院事【自安庆军节度使签书枢密院事除】
　　沈复端明殿学士签书枢密院事【自戸部侍郎兼侍讲兼同修国史兼实录
　　院同修撰除】
　　辛巳郑闻端明殿学士签书枢密院事【自权刑部尚书兼侍读兼修玉
　　牒官除】
　　己丑王炎罢枢密使【观文殿学士提举临安府洞霄宫】
　　炎自乾道四年二月除签书枢密院事五年二月除参知政事七年七月拜枢密使依前四川宣抚使是年正月罢执政凡五月○淳熙元年十二月以观文殿学士太中大夫知潭州二年五月臣僚论蒋芾王炎张说欺君之罪竝诏落职居住炎落观文殿学士袁州居住三年七月上宣谕龚茂良等曰有一事累日欲与卿言昨汤邦彦论蒋芾王炎张説三人者朕思之王炎似无大过非二人之比茂良等奏仰见圣明洞照邦彦所论王炎事多非其实人皆能言之宜防圣恩寛贷上曰未欲便与差遣且令自便三年十二月中大夫新知荆南府王炎复资政殿大学士以赦恩检举也后以通议大夫致仕赠银青光禄大夫
