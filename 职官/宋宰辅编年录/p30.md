<!-- { "loadSidebar": true } -->
　　制曰事君之节在宣力以尽诚任贤之宜必均劳而从欲其有乆参宻议固辞剧权锡以徽章遂其美志【具官王徳用】名闻殊域望重本朝袭世徳之善祥赋戎昭之义勇践扬巨屏左右神枢顷尝觧组而辞荣亦以安车而佚老适兹图任入賛机防复移疾以抗章愿避烦而上印洊加敦谕确执防冲重念耆英实劳国事宜更近镇颛治灵宫并兹多邑之封仍赐褒功之号于戱进退合礼盖得君子之宜安静延年兹极仁者之乐故兹宠渥宜尔夀臧
　　徳用自至和元年四月除枢宻使是年十一月罢再入枢府逾二年初封祁国公后封冀国公徙封鲁国公时仁宗以富弼为宰相是嵗契丹使者来徳用与之射使者曰天子以公典枢宻而用富公为相得人矣仁宗闻之赐徳用弓一矢五十初徳用以太子太师致仕复起为河阳三城节度使同平章事判郑州遂召拜枢宻使是年复请老为景灵宫使徙忠武节度使【事畧】
　　同日贾昌朝枢宻使【自京南东道节度使检校太师兼侍中判大名府兼北京留守司许
　　国公授依前官充枢宻使襄州观察使】
　　制曰授执政之司者惟图于旧徳筦本兵之任者惟济于嘉谋乃旌素劳庸告羣位【具官贾昌朝】学适今古识际天人以道化辅邦常以经术为己任阶符之焕尝正台司宫钥之严乆烦留事属前箸之虚席宜介圭之奉朝改镇襄阳兼荣常伯褒功赋户式示嘉休于戱王事至防自运神枢之化兵家尚宻宜深禁幄之思益懋逺猷当服徽宠
　　翰林学士欧阳修言昌朝禀性囬邪执心倾险颇知经术能縁饰奸言善为隂谋以防害良士小人朋附者众皆乐为其用前在政府累害善人所以闻其再来望风畏恐臣愿速罢昌朝还其旧任则天下幸甚
　　十二月壬子刘沆罢相【行工部尚书充观文殿大学士知应天府】
　　制曰罄一节以事君中外之任无间处大臣而有体进退之礼必优矧予辅弼之良方頼股肱之寄屡形恳避嘉敦慤之弗移宜峻宠章示眷懐之特异【具官刘沆】质性刚鲠资材敏眀早以艺文【阙】防隽科翼翼是则有声京邑之雄岩岩具瞻遂参廊庙之用乃畴嘉绩爰正台司执毁誉不囘之心笃于自信勤夙夜匪懈之志乆而益劳顾方厚于倚毗何遽思于退让燕见之际有言而必诚封章之来虽郤而必至察其所守盖亦重违惟兹秘【阙】之严眷乃留都之重既増美秩仍益真封宠我迩臣斯为异数虽如尔志尚简予于戱秉国之钧居则坐而论道为时旧老往则殿于大邦是惟出处之荣勉服便蕃之命
　　沆自至和元年八月拜相至是年十二月罢入相凡三年御史赵抃范师道以尝论列陈执中与范镇议不同不肯就职刘沆以抃师道尝攻其短隂上书出之抃师道既出御史中丞张昪言天子耳目之官进退用舎必由陛下柰何以宰相怒斥之愿眀曲直以正名分又请与其属俱出沆亦力诋台官朋党昪等益论辨不已凡上十七章沆知不胜乃请以本官兼一学士守南京故有是命寻诏沆遇大朝防缀中书班出入视其仪物【长编】先是沆与陈执中阿防追册贵妃张氏为温成后沆为宰相专与内臣典防防御史中丞等数斥其短沆在中书检用旧制嵗满御史赵抃范师道并出补外官【拜罢録】五年观文殿大学士刑部尚书刘沆卒赠左仆射兼侍中帝篆其墓碑曰思贤沆性豪率少仪矩然任数善刺取权近过失隂持之故虽以髙科任其进用多由此议者乃谓縁结附至宰相焉【长编】元丰三年王尧臣之子同老上书言其父当仁宗不豫之时尝与沆文彦博富弼定议乞立皇子神宗以访彦博彦博具奏所以乃赠沆太师兖国公諡文安
　　同日曽公亮参知政事【自翰林学士权知开封府迁给事中除】
　　公亮字眀仲泉州晋江人
　　嘉祐三年【戊戍】
　　六月丙午文彦博罢相【授检校太师同平章事充河阳三城节度使判河南府兼西京
　　留守】
　　制曰四辅居中用辑熈于邦采二伯治外亦藩屏于王家虽易地而畧殊在殿邦而迭重眷言茂宰求觧冡司有嘉靖退之风特举褒优之典兼徽台钺诞告臣工【具官文彦博】格量冲深体用安重资踈通之眀识蕴强济之敏猷卓尔伟才本克生于王国居然竒璞早见器于圣朝防自时髦经我世务歴树风于方面亟闻政于宰司属以盗发甘陵氛生朔垒义能首奋师以凯还名系民瞻功惟朕念爰立作相遂正三阶之文用乂于朝乃总万枢之务迨分垣翰遄授旄旌开幕府于长安委节制于全雍眷求竒弼图任茂勲式序上司复光旧务居百度将眀之重比歴暄凉在三事弼谐之先犹彰夙夜方笃仰承之眷遽陈谢去之章谕言且勤诚意颇固兴化致治虽资秉哲之良均逸偃藩亦广养恩之义姑从所欲仍示宠章荣以凤池辅之虎节析孟津之芳瑞委宅中之符书加衍圭田申荣功号悉举畴庸之数诞昭懋赏之文于戱出处之方并扬于休命进止之度有美于庶言往惟钦哉无忘夹辅
　　彦博自至和二年六月拜相至是年六月罢再入相凡三年盐鐡副使郭申锡受诏行河北转运使李参遣小吏赍河图属宰相文彦博御史张伯玉亦奏参朋邪结托有状以事连宰相乃诏推劾而皆不实申锡伯玉攻彦博虽不胜彦博亦不自安数求退遂罢为河阳三城节度使同平章事判河南府【长编】
　　同日富弼拜昭文相【自集贤相授礼部侍郎同平章事昭文馆大学士监修国史兼译经
　　使】
　　韩琦拜集贤相【自枢宻使工部尚书授依前官同平章事集贤殿大学士】
　　弼拜昭文相制曰中枢治本裁教化之宜上相台元长官师之任用缉熈于百度资爕正于三阶乃眷右垣时惟哲匠委政事而已试考名实以相符诞扬大廷付畀魁柄【具官富弼】任重道逺性正徳全闳敏推于上才博洽通于众志挠之不浊伟量表于弥冲简而易从盛业彰乎可大首膺魁垒之举歴践禁严之涂謇谔发于尔躬启沃盈于朕聼向卸枢省出殿藩方名声耸于逺人风采系于诸夏遂膺枚卜实契具瞻朝有伟人物无异论持重守正参济以和告猷纳忠一本于治属以冡卿谢政首铉停能诹俊乂之大臣畴若予采冠丞疑之上席佥曰汝贤是用升自政处以师尹仍进秩宗之重复兼史观之名衍以优封昭兹异数用旌茂绩允穆师言于戱播化钧而理隂阳操国柄而抚辰象惟无心故能感物惟虚己所以受人格于太和系我贞宰往践乃位永孚于休
　　琦拜集贤相制曰亮成天功实系于宰职缉熈王道允寄于贤才矧乆服于机庭且周知于治体俾正中阶之象用膺次相之求既考师言复涓刚日式扬孚号诞告庶工【具官韩琦】志度纯深才识髙妙行足厚于风俗言必合于典常立于本朝毅然懐体国之色访以大畧直哉有匪躬之风曩者强敌扰邉勤兵宿野始仗指踪之略遄升基命之阶间从书殿之华就宠师【阙】之拜持中山之帅节临大卤之盛秋寂无邉虞深得居重召言还国申命极枢总是繁机仪兹旧物谋而鲜过度不及私备竭猷为罄宣忠力文武参议固亮节之卓然台宰对司在至公之允若是用参之防付以机衡仍登书殿之名更拓井田之赋于戱寅亮天地之化调序隂阳之和衡石无心以平而为体槖籥有道以虚而为宗懋宣乃猷同底于治
　　同日贾昌朝罢枢宻使【授行尚书左仆射检校太师兼侍中充景灵宫使镇安军节度
　　使】
　　制曰崇器大名必归俊乂之徳繁机剧任重累元耆之贤特推进律之恩俾觧持枢之任仍伸旧典用举殊章涓乃刚辰告于列位【具官贾昌朝】道志眀逺徳范冲深蔚为儒宗达于治道隤然公辅之量夙表大成卓尔廊庙之材蚤彰厚质自膺枚卜遂正阿衡盛业着于规随嘉话盈于启沃曩辞魁柄之重再司留籥之严抚全魏之都畿领北方之节度左右修辅抑惟旧学之臣内外倚毗亶着老成之望仍屡辞于尊秩且表抑于谦风向者渴见仪刑召还枢宥弥罄同寅之节逾昭秉义之忠惟机务之烦然且神眀之劳止本兵经武虽深頼于老成均逸代劳姑宠绥于硕徳眷言旧物申举前恩兼东阁台伯之名正文昌右相之重陪我京室书社淮阳仍总治于灵宫益衍封于采地用优俊老式示宠章于戱羣务几防有嘉于匪懈上卿进退实美于无猜惟我师臣往体朕命
　　昌朝自嘉祐元年十一月除枢宻使是年六月罢再入枢府逾一年文彦博始求退谏官陈旭等恐昌朝代之乃防昌朝交通女谒建大第别为客位以待宦官昌朝由此罢初温成皇后乳母贾氏宫中谓之贾婆婆昌朝以姑事之谏官劾昌朝交通女谒指贾氏也
　　同日宋庠枢相【自观文殿大学士授依前行兵部尚书同平章事兼羣牧制置使充】田况枢宻使【自枢宻副使礼部侍郎检校太傅充】
　　张昪枢宻副使【自右谏议大夫权御史中丞除】
　　庠拜枢相制曰仰法斗宫崇建枢省翼万防而置使必取杰才聨三阶以为司用优俊老抑惟旧物申告治廷【具官宋庠】博洽艺文休有道徳方重而不倚直清而无徒苍璧方琮追琢成于秘寳黄钟大吕考撃见于正声往在朕初得之首举典防光于施命台阁练其旧章启沃善言进必依于义理束脩雅行静有补于风华尝升号于几庭遄正名于中性资慎重问温树而不言志在将眀耻衮职之有阙谋谟日告静退可嘉匽薄嵗深素履弥邵属以内枢阙职前箸借筹图旧是先选众攸举登我硕徳议兹烦机论道本兵在二司而均重秉文经武亦一徳之参图俾司台宰之名仍衍土田之赋崇兹穹职昭厥殊章于戱戎事惟艰人谋匪易吉之先见盖韫于机深拟如后言以成其变化然我旧徳岂烦训辞往体朕懐以全圣道
　　昪字杲卿韩城人仁宗嘉其忠直拜右谏议大夫御史中丞时富弼为相欧阳修为翰林学士士大夫以为得人是年拜枢宻副使
　　嘉祐四年【己亥】
　　五月丙辰田况罢枢宻使【自礼部侍郎罢为尚书右丞观文殿学士兼翰林侍读学
　　士提举景灵宫事】
　　况自至和元年正月除枢宻副使嘉祐三年六月充枢宻使是年五月罢在枢府凡六年况多病十上章求去位故有是命故事枢宻使出入皆降麻自皇祐五年髙若讷罢止舎人院降制今复失之八年太子少傅致仕田况卒赠太子太保諡宣简况寛厚眀敏有文武才与人若无不可至其有所守人亦不能移也其论天下事甚力至并枢宻院于中书以一政本日轮两制馆阁一员于便殿备顾问以锡庆院广太学兴镇戎军原渭等州营田汰诸路宣毅广防等冗军防元昊势屈纳欵必令尽还延州侵地无过许嵗币其论甚伟然不尽行也【长编】
　　嘉祐五年【庚子】
　　四月癸未程戡罢枢宻副使【自礼部侍郎罢为吏部侍郎观文殿学士兼翰林侍
　　读学士同羣牧制置使】
　　戡自至和元年七月除参知政事三年闰三月除枢宻副使是年四月罢执政凡六年戡数与宋庠争议谏官御史两非之遂有是命未几拜宣徽南院知延州
　　同日孙抃枢宻副使【自翰林学士承防兼侍读学士礼部侍郎除】
　　抃字梦得眉州眉山人中进士甲第抃乆居侍从泊如也人称其长者及程戡罢宰臣进拟例以三司使御史中丞知开封府一人补其员上曰朕欲用旧人即以命抃【事畧】
　　十一月辛丑宋庠罢枢宻使【自检校太尉行兵部尚书同平章事兼羣牧制置使
　　莒国公罢为河阳三城节度使同平章事判郑州】
