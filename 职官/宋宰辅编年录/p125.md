<!-- { "loadSidebar": true } -->
　　六月乙亥卫泾罢参知政事【自端明殿学士太中大夫除资政殿学士知潭州】制曰精神折冲允属元戎之寄股肱宣力无如旧弼之图其责重故选任不轻其望尊故体貎亦异肆颁褒綍増贲藩符【具官卫泾】重厚而闳深温纯而直谅儒珍久晦经纶冨有于胸中政瑟既更风采声闻于天下越陪国论茂简予衷进务寅恭赞盐梅于商鼎退全明哲祝香火于汉祠朕方兴共理之思卿可袖旁观之手睠言巨镇莫若长沙潢池甫息于绎骚全楚资于绥抚载惟硕德式畀隆名仗元帅之权借重十连之势亚紫宸之秩均聨两地之华以示眷怀以光委注噫申伯之宪文武用作式于南邦贾传之陈治安竚见思于宣室徃摅所蕴毋薄此行
　　泾以开禧二年十一月除签书枢密院事十二月除参知政事是年六月罢执政凡七月
　　七月癸丑丘崈同知枢密院事
　　制曰朕延登旧弼协济丕图总敷路之权效已彰于制阃赞五兵之要任冝与于经邦诞布明纶式孚公听【具官丘崈】精忠许国伟业济时劳在三朝昔备更于夷险望隆一世今允系于重轻自复寄于留都实统临于方面先声甫震外侮自消克全道德之威遂底和平之福边陲清晏朝野懽愉朕惟君明臣良必儆戒于无虞之际迩安逺至当豫防于既济之余矧军律之未明且人心之易怠匪资识虑曷定规模畴绩用于行台还老成于宥府庶几众正相与同寅以培不防之基以建久安之势噫敷文德而舞干羽方永念于几康用吉士而诘戎兵尚深期于励相其摅所学益究尔庸
　　崈自资政殿学士通奉大夫知建康府江淮制置大使召除未至间八月辛未以疾奏闻奉防与转官守同知枢密院事致仕○更化初诏除公资政殿学士知建康府寻改江淮制置大使兼知建康府屡辞不允时和议未定淮漕招集边民号雄淮军多至十万余人其费甚巨而所招极淆杂公奏淮东人数颇少淮西一路乞精加选刺别立一军悉如大军之制直御前屯淮南以充守御余悉汰去诏公选官同淮漕张将雄淮军除愿归农外拣刺为御前武定军以万人为额兵既强壮费复减省朝廷与敌相闻则必用公姓名通边城敌书盖上意欲金知公复用尔公顷张金境知其为中朝第一人物其后使命徃还多及公姓字兵交以来小使屡遣复问公起居甚悉和使既通兵退即上章丐归六月有防召赴行在仍许以制司职事入觐时淮民深轸宸虑虽召公还朝欲使仍领使事居中制外以究施设公以疾力辞还家待命疾益甚复祈免召渥上益迟公来就拜同知枢密院事且将遣中使宣押公疾中愈不自安犹口授奏检辞谢上始谅之欲赐寛告养疾诰曰载览封章备陈疾状使剪须而可疗亦所当为傥赐几而肯来自应増重君臣之间盖千载一遇而公尽瘁不能奉承矣疾革再上章纳禄八月四日薨年七十四守同知枢密院事致仕积阶正议大夫遗奏闻上震悼辍视朝赠资政殿大学士金紫光禄大夫【行状】
　　八月辛巳娄机同知枢密院事【自礼部尚书除兼太子宾客】
　　楼钥端明殿学士签书枢密院事【自吏部尚书除兼太子宾客】
　　机字彦发嘉兴人钥字大方庆元人
　　十月丙子钱象祖左丞相【自右丞相除特进左丞相兼枢密使兼太子少师】史弥逺右丞相【自知枢密院事除通奉大夫右丞相兼枢密使兼太子少傅】
　　象祖左丞相制曰冡宰佐王邦国总六职以居中上相颛面正朝冠三台而垂耀眷予次辅时乃世臣既丕迪于鸿勲冝进持于魁柄诞制綍敷告廷绅【具官钱象祖】简静而粹和沈深而肃乂学穷阃奥非先王之道不行才懋经纶以天下之重自任早践疑丞之列深图社稷之安属奸孽之弄权幸边臣而启衅驰伊吾之北争为马武之大言伐辽水之东独有遂良之力谏身虽罹于防口忠实简于朕心逮趣诏以遄归益服劳而匪懈密禆刚断讫除共鲧之凶明辨正邪尽剪伾文之党威柄复收于王室耆英毕萃于朝廷若时共政之图已见厥功之茂肆畴重望俾斡洪钧平心以酌国论之是非虚已以公人才之黜陟定东储之位匕鬯有归缔朔漠之盟甲兵尽洗得持美效君之体有正容悟物之风用能期月之间尽革积年之弊兹登庸于左揆仍领使于中枢翼我元良升亚维师之重跻时显秩特超赐位之崇几度越于常彜示益隆于眷注申陪多邑并衍真畬疏宠既优仰承罙切朕方厉精而图治更化以冝民和好虽修敢忘备豫之政流离甫定冀闻安集之期公私欲底于阜丰风俗思还于醇厚遡厥本原之地端繇鼎轴之司惟竭诚尽瘁可以济多艰惟爱日惜时可以建长防庶迄臻于康乂用永保于安强于戱尹汤一德以享天斯膺眷佑之命丙魏同心而辅政迄底中兴之功朕方怀兢畏之诚尔亦有寅恭之助勉收已成之效益笃无疆之休【陈晦辞】
　　弥逺右丞相制曰上天之生贤佐实繇宗社之休故国之有世臣亶系朝廷之望眷时英杰茂着勲劳爰参绎于师虞俾进熙于帝载诞坦制孚告庶工【具官史弥逺】广博而纯明惠和而亮直允文允武独高经世之全才惟孝惟忠备着立身之大节学深穷于道要智洞烛于几先粤繇甘泉簮橐之班首任青宫羽翼之寄罄尔谋猷之告禆吾父子之间海润星辉増光储德之茂风飞雷厉密赞主威之强成大功无徙防之淹去元恶甚摧枯之易国本于焉安固朝纲赖以肃清肆畴厥庸亟授之政图事揆防东西并翊于钧枢偃兵息民南北复修于信誓杜羣枉以开众正之路建大政以兴太平之端合中外以调娱宫府俱为一体随短长而汲引贤能立于本朝虽卓乎底绩之已高美退若钦承而自下朕怀先正作辅孝皇服劳王家绩纪太常而永耀位冠羣后庆流后裔以愈长勲业相望典刑是似兹方艰于论相顾无易于象贤昆命元使宅百揆总枢机于宵旰式循庆厯之规徳义于承华并酌天禧之制兼爵秩畬租之益示宠光体貌之优今边遽甫息而内治当修民力既殚而邦财未裕鳏寡尚忧其失职荐绅或歉于乡方凡兹康济之图倚乃弼谐之地惟应变可以成天下之务惟同心可以致海内之安庶乃有为之时迄臻无竞之烈于戱为君难为臣不易盖今古之所同厥考室厥子肯堂贵功名之克绍朕尝复斯言而景行先哲尔惟明乃训而追配前人勉摅壮猷奚俟多告【陈晦辞】
　　弥逺十一月戊子丁母忧
　　同日雷孝友知枢密院事兼参知政事【自参知政事除】
　　娄机参知政事【自同知枢密院事除】
　　楼钥同知枢密院事【自签书枢密院事除并兼太子賔客】
　　十二月丙寅钱象祖罢相【除观文殿大学士判福州】
　　象祖自开禧三年十二月拜右丞相是年十月拜左丞相是月罢在相位一年
　　嘉定二年【己巳】
　　正月丁巳楼钥参知政事【自正议大夫同知枢宻院事除】
　　章良能同知枢密院事【自御史中丞兼侍读迁中大夫除】
　　宇文绍节端明殿学士签书枢密院事【自通议大夫试吏部尚书兼侍
　　读除并兼太子賔客】
　　钥参知政事制曰朕仪图治道率吁俊工念揆席之虚端方頼羣工之共政顾宰涂之陪贰可稽元老之畴庸肆纶诰之诞敷表耆明之参防【具官楼钥】行夷以粹学博而通道足以任天下之重而养之以虚学足以周当世之务而持之以拙在静退之日每怡然而自适暨进用之际亦泊乎其无营俨万方之具瞻亶一时之硕辅爰登廊庙少展经纶议论正平付是非于衡石精神密勿察治忽于枢机属两相臣虚位而弗居与二大老分鼎而并立既同志而合道方协恭而和衷然而语更化则未观惟新之功论为国则尚郁小康之效非大儒之柄任岂平治之可期庸释兵枢晋参国秉并加异数仍衍真畬于昭体貌之隆式示倚毗之重噫惟后非贤不乂理实通于古今与治同道则兴时宁分于彼此徃殚素蕴庸副至怀
　　钥以嘉定六年得请归田里寻卒
　　良能同知枢密院事制曰朕登庸髦哲务致隆平虽甲兵之问不至庙堂敢忘逺略而储副之友必得英俊讵废良规爰擢贰于西枢仍作宾于东禁【具官章良能】直方而刚大肃括而宏深代言之文有倚马之立成应务之材无全牛之可见获于上而有道施于下而必随忠鲠所形撄逆鳞而弗忌法守是执愠羣小而不移周旋百为孤立一意持衡铨部尽嘉水镜之清执法宪台共快鹰鹯之撃顾乃直而不讦严而不苛虽微狱市之容奸亦靡弧之虚发眷通材之有此岂柄任之可稽庸采佥言晋陞近辅惟一贤足以制千里而元良所以正万邦允资筹幄之谋更借储闱之赞既已成非常之宠是冝膺不次之除仍进崇阶庸昭异渥噫观元结中兴之颂朕宁忘祖武之绳诵文王世子之书尔其惟吾儿之辅
　　良能字达之安吉人
　　绍节签书枢密院事制曰鸿枢储贰正有頼于壮猷青禁作宾式资于钜德肆陞华于秘殿庸増重于机庭【具官宇文绍节】履粹而行方才宏而业钜家忠义想乔木之苍然学有渊源挹洪流之湛若风采绰乎而是似才力恢乎而有余事靡辞难责无不塞入兼甘泉之橐出宣玉帐之威投壶雅歌已克收于成效运筹决胜谅无易于名贤粤自召还浸隆眷倚岂伊近辅可后疏荣惟兴国之置签书职首崇于书殿而至道之建宾客位爰正于弼臣既近比之可稽惜大用之良晩是用副于宥府留次崇班仍衍多畬于昭徽数噫书同文车同轨朕宁忘烈祖之绳行正道诵正言尔其爲承华之辅
　　绍节字挺臣签枢虚中之族孙爲虚中后三年绍节丐祠降诏不允朕懐先正尝位机庭当王室多艰之时爲人臣狥义之倡齧旃海上莫回苏武之心堀坎庭中卒奋眞卿之节至今烈士犹仰英风葢将爲万世立臣子之防夫岂计一门忠谊之报【云云】
　　正月丙申史弥逺起复拜右丞相兼枢密使【自前正议大夫兼太
　　子少傅起复兼太子少师】
　　制曰朕登用英髦图囘政理矢文德洽四国方益于有为补衮职事一人顾孰先于巳试眷言次辅克着茂勲属当衔恤之时宜举夺情之典爰敷治命诞告路朝【具官史弥逺】蕴识精明存心寛裕器业夙推于世美谋猷允酌于时冝摅进善之诚已密扶于国本厉匪躬之操遂肃振于皇纲聿开更化之规力佐弭兵之议周旋两地黾勉百初宗社再安方陲底定甫擢司于宰事怅遽服于私艰览元子之建言即都城而赐第既终襄奉久伫来归朕钦念治几渺若巨川之难济惕怀民瘼凛乎朽索之易危匪资心膂之良曷效弥缝之力载畴尔绩实简予衷与其适居处之安备予咨访岂若正庙堂之任期以赞襄惟艺祖之委信元臣若累朝之优隆近弼虽云有故亦俾从权兹顺考于旧章肆特疏于新渥复还揆路庸慰岩瞻总乃枢庭名式崇于使领翼于储极位独亚于师承以昭眷遇之殊以示倚毗之切于戱保邦制治朕惟笃意于任贤移孝为忠卿尚勉思于体国公道行则羣情可协吉士进则庶职可修徃全致主之功抑有显亲之誉【蔡防学辞】
