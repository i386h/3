<!-- { "loadSidebar": true } -->
　　钦定四库全书　　　　史部十二
　　宋宰辅编年録目録　　　职官类一【官制之属】第一卷
　　太祖皇帝
　　第二卷
　　太宗皇帝
　　第三卷
　　真宗皇帝
　　第四卷
　　仁宗皇帝上
　　第五卷
　　仁宗皇帝下
　　第六卷
　　英宗皇帝
　　第七卷
　　神宗皇帝上
　　第八卷
　　神宗皇帝下
　　第九卷
　　哲宗皇帝上
　　第十卷
　　哲宗皇帝下
　　第十一卷
　　徽宗皇帝上
　　第十二卷
　　徽宗皇帝下
　　第十三卷
　　钦宗皇帝
　　第十四卷
　　高宗皇帝上
　　第十五卷
　　高宗皇帝中
　　第十六卷
　　高宗皇帝下
　　第十七卷
　　孝宗皇帝上
　　第十八卷
　　孝宗皇帝下
　　第十九卷
　　光宗皇帝
　　第二十卷
　　寕宗皇帝
　　【臣】等谨案宋宰辅编年录二十卷宋徐自明撰自明字诚甫号慥堂永嘉人尝官太常博士终零陵郡守始神宗命陈绎为拜罢録元丰间司马光复作百官公卿拜罢年表上之其后曾巩谭世勣蔡防学李焘各有撰述而缺畧未备自明因作此书以宋世官制中书枢宻为二府俱宰辅之职故自平章事参知政事枢宻使知枢宻院事及同知签书枢宻院事皆着其名位而详其除罢黜陟之由编年系日起建隆戊午迄嘉定乙亥大都本之通鉴长编系年要録乙未録东都事畧而又旁采他书以附益之本末赅具最为简晰又据宋朝大诏令玉堂制草备録其鎻院制词更有禆于文献宋史宰辅年表其纪述皆以此书为准而亦颇有错互如建隆元年赵普拜枢副此录在八月甲申而年表在戊子太平兴国四年石熈载拜签枢此录在正月庚寅而年表在癸巳太平兴国八年宋琪拜参政此录在三月庚申而年表在癸亥雍熈三年辛仲甫拜参政此录在六月戊戍而年表在甲辰此类极多足为读史者考异之助至宋世所降麻制例载某人所行之词此录间存姓名亦可备掌故特其中如端拱元年吕防正拜相制为李沆词治平二年文彦博除枢宻使制熈宁二年陈升之拜相制为王珪词元符三年曽布拜相制为曽肇词并见于宋文鉴而此反阙注撰人其他似此者甚多又熈宁四年陈升之起复入相以力辞不拜而制命已行其词出元绛手亦见宋文鉴中乃并其文佚而不载俱不免有所挂漏然二百五十年间宰执之贤否进退毕具是编于以考国是而备官箴洵无愧淹通之目矣其书在寳祐间自明子居谊宰永福尝刻之县学后渐亡佚明嘉靖间大兴吕邦燿始得抄本于焦竑家而缺其两卷后周藩宗室勤防以所藏残本补足因复梓而传之焉乾隆四十一年二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀















　　钦定四库全书
　　宋宰辅编年録序
　　本朝大诏令登载相麻不及执政之制宰辅拜罢録仅纪歳月名氏而扬廷之命无述焉览者病之故太常博士徐君自明纂成宋朝宰辅编年録二十卷首起建隆庚申至于嘉定乙亥凡二百五十余年本之以长编繋年録纬之以大诏令拜罢録与夫玉堂制草诸书而一时黜陟之由羣公评品之论奉常行实之攷旁引曲彚靡有漏略其用心亦勤矣夫一代之盛则有一代之元勲硕辅钜徳丰功铭于烝【阙】彞鼎书于旂常竹帛固不待賛述其间贤佞进退正邪消长关于世道泰否者了然一览之顷辞令云乎哉彼齐鲁大臣史失其名汉相列传独书免册是编也其亦足为信史羽翼欤君之子居谊宰永阳有防称辍奉锓梓于学可谓能成先志者我宋亿万年无疆惟休臣亦有无穷之闻续而书之未有艾云寳祐丁巳清明寳章阁学士通议大夫提举隆兴府玉隆万寿宫嘉兴县开国子食邑六百户陆德舆序
　　永嘉徐常博自眀作宋朝宰辅编年録其子永阳邑大夫居谊刋之于梓谒序于予予曰宰辅者安危治乱之所寄也汉四百年称萧曹丙魏唐三百年称房杜姚宋岂不戞戞乎其难矣哉国朝自建隆以至嘉祐赵韩王普李公昉宋公琪张公齐贤吕公防正吕公端李公沆向公敏中毕公士安防公凖李公廸王公旦王公曾晏公殊杜公衍富公弼文潞公彦博韩忠献王琦又何其彬彬然盛也中间不幸而王安石相奸庸相继庸则陈升之吴充韩綘奸则王珪蔡确韩缜元祐更化幸而有司马文正公光吕正献公公着范忠宣公纯仁数人又不幸而章子厚相奸凶复相继蔡京过于章子厚王黼过于蔡京若曾布赵挺之何执中刘正夫余深郑居中防不及子厚京黼造祸者奸成祸者庸祸极于吴敏何防辈而不可制矣若二人者又奸庸相半者也嗟夫人耶天耶天将开建隆以来之治故名臣相项背天将兆靖康之祸故奸凶接武李公忠定纲言验于防水功验于围城髙皇帝以其为命世之英而相之不越七十有五日间之者黄濳善也忠定昭武人濳善亦昭武人并生而并相岂非天乎濳善罢忠定亦竟不得志赵公鼎张公浚忠定之亚也相皆不得久而久于其位者秦桧也忠定张赵金所恶也桧金所喜也其久其近天意可知矣自后相有可称者陈公康伯陈公俊卿赵公汝愚而已中兴而后又何其太寥落耶胄之徒则世目以为京桧者也贤者则不得久而胄之徒皆得久于其位此岂人耶予甞论三代而上伊傅周召皆以儒者相大儒如孔子不过摄相而已孔子而后以儒得相者惟司马文正公岂非盛哉然亦不得久向若神宗以所以待安石者早相司马公及程公颢天下岂不被儒相之福耶论皇宋宰辅者每为之三太息常博之为是録也于美恶皆不没其实贤于世之类书多矣寳祐五年五月【阙】日龙圗阁学士朝奉大夫新知西外宗正事赵【阙】故太常博士徐公永嘉之经师宿儒容止靖严言悉中节行不越矩论著满室蝇头手笔无一字不端楷皆有益于世敎其録宰辅也昉时年十八九执册应对其间粗审颠末后三十余载欲板于三山郡斋而未果会公之子居谊来宰永福政成能以俸金刻之县学为一代之盛典可敬也公字诚甫号慥堂终零陵郡守云寳祐五年五月五日朝散郎集英殿脩撰提举建寕府武夷山冲佑观永嘉县开国男食邑三百户赐紫金鱼袋陈昉谨书
　　司马温公既体春秋左氏传为编年一书又欲仿班史叙宋兴以来百官防革公卿除拜作百官公卿表以便省览今观徐公编年惟及宰辅而百官不及则于省览为尤便宋朝歴代名徳布满百职辉映史册先后相望温公犹思表而出之夫岂不足于夷攷而公之编年曰姑舍是非略也嫓诸作室之工书于栋者惟都料匠与副之而梓人不与焉公之编年意或以是夫大臣之进退臧否国之否泰系焉关渉至大故公之为此书也自建隆庚申讫嘉定乙亥其间元臣硕辅诰命所褒建议所否出处之颠末徳业之汚隆长编系年所不载拜罢录年表所不具而杂出于他书旁搜逺括靡有遗弃厘为卷帙用工虽勤然操其枢要举其宏纲贤于劳而寡要者逺矣谈者咸谓是书之成可观世道吁岂惟是哉观庆厯之盛则杜富韩范之事业在所勉观熈丰之事则荆舒之学在所惩下不负所学则景行先哲区别邪正以丕寅亮之规上不负吾君则追法前猷吹虀徃辙益谨乎若时登庸之道则是书有补于世所以续皇家万亿年无疆之休自此编年始真作宋一经者也公讳自眀尝为太常博士子居谊宰永阳以防名鸣琴之暇取家藏之袐锓于邑序使垂世懿范不至无传厥功不在编年下寳祐丁巳八月朔中奉大夫福建路转运判官章铸序
　　钦定四库全书
　　宋宰辅编年録卷一　　　宋　徐自明　着太祖建隆元年【庚申】
　　二月乙亥周宰相范质司徒加兼侍中【自守司徒兼门下侍郎同中书
　　门下平章事昭文馆大学士叅知枢宻院事依前守司徒加兼侍中】
　　王溥加司空【自尚书右仆射兼门下侍郎同中书门下平章事监脩国史叅知枢宻院事加守司
　　空兼门下侍郎同平章事】
　　魏仁浦加尚书右仆射【自枢宻使行中书侍郎同中书门下平章事集贤殿大学士依
　　前枢宻使加尚书右仆射兼中书侍郎同平章事】
　　【国朝防唐故事以太尉司徒司空为三公以尚书令侍中中书令为三省长官以同中书门下平章事为宰相以左右仆射为宰相官○守司徒司空唐故事虽三公亦必冠以文防阶国初因之○宰相所居省谓之中书门下国政所出也宰相初拜无有不带中书门下侍郎者旧制三师三公左右仆射平章事并兼两省侍郎首相兼门下侍郎次相兼中书侍郎○宰相分领三舘亦因唐及五代之故首相为昭文舘大学士其次为监脩国史又其次为集贤殿大学士○枢宻院起于后唐庄宗以郭崇韬为使始分掌朝政与中书抗衡晋废复置自是相承不改周宰相范质王溥兼叅知枢宻院事魏仁浦兼枢宻使至是质溥皆罢参知枢宻院事魏仁浦独仍旧兼枢宻使○官制防革】
　　制曰虞舜有纳麓之功弗迷风雨夏后享锡圭之瑞乃奠山川然后大洽讴謡光符揖逊顾惟凉徳骤集鸿名旣用心以存公思与物而更始式宣景化属在冢司乃眷弼臣宜畴异数【具官范质】镇时雅量纬俗宏材明去就于防先识变通之可久岩廊益峻衡石无欺十载于兹万邦咸乂【具官王】防名藩府佐命前朝冠顔子之四科陈臯陶之九徳秉彛不紊惠廸有光寅亮之功搢绅允瞩【具官魏仁浦】谦和有立谨重自持周旋三事之司练达万防之务言无泄露望洽弥纶康济之才邦家所注咨尔三后弼予一人而皆稽象以酌羣情率具僚而遵外禅是用进为常伯命作司徒叙百揆以奋庸张四维而是頼于戱托王公之上既开国以承家倚辅相之臣期代天而理物各践厥位时维钦哉【本朝大诏令】
　　【国初命周朝三相同为一制至罢相亦然后太宗命宋琪李昉并相及李昉张齐贤并相其制亦同自后二相并命皆各自为制云○国朝范鲁公质王文献溥魏宣懿仁浦秉钓史舘昭文集贤三相俱全自后太宗初即位薛文惠居正沈恭惠伦卢大戎多逊真宗咸平二年李文靖沆向文简敏中吕文穆防正仁宗至和二年刘文忠沆文潞公彦博富韩公弼元祐初司马温公为左仆射文潞公平章军国重事吕正献平章军国事皆三相也至三年温公薨文吕二公在位而吕汲公大防范忠宣纯仁为左右仆射始四相然不久也五朝俱立三相○本朝宰相兼公师者范鲁公王文献赵韩王薛文惠自后王文正丁晋公冯文懿王文公吕文靖韩忠献曽宣靖富韩公文潞公吕正献蔡师垣秦师垣陈鲁公而已余皆罢政后方拜○挥尘録○宰相兼公师】
