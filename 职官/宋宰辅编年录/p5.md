<!-- { "loadSidebar": true } -->
　　普自太平兴国六年九月再入相至是年十月罢再相凢二年普罢时太宗眷礼甚厚作诗饯之又谓之曰普于国家有勲力朕畴昔与之游今齿髪衰矣不欲烦以枢务俾之善地卧治云雍熈三年移山南东道节度使自梁国公改封许国公
　　十一月壬子宋琪李昉并拜相【琪自刑部尚书叅知政事昉自工部尚书叅知
　　政事并本官同中书门下平章事】
　　制曰平章百姓唐尧所以畴咨总领众职汉宣由是致治非贤罔乂得士则昌聿求经济之才爰授弼谐之任枚卜斯允成命是行【具官宋琪】宇量冲深规模宏逺【具官李昉】郁有公望乆服大寮而皆罄竭谟明禆賛枢辅君臣之际人无间言公家之事行有余力脩经术以自辅体方直而靡渝是用擢正公台职兹调燮朕所注意不假审象之求汝则致君更思补衮之効唯用虚已竚兹沃心钦若训词徃践乃位【并相同制】
　　琪自庶僚一嵗中为宰相其速如此昉初与卢多逊善待之不疑多逊屡谮昉昉曰卢与我厚不尔于是上语及多逊事昉颇为觧释上因言多逊居常毁卿不直一钱昉始悟上由此益重之昉请复时政记先进御然后付史馆时政记进御自昉始【长编】雍熈元年十一月南郊毕琪迁门下侍郎昭文馆大学士昉迁中书侍郎监脩国史○太宗始即位诏秦王廷美武功郡王德昭位在宰相上至是诏自今宰相序立宜在亲王之上李昉宋琪顿首请遵故事上不许琪等又叩头固辞乆之上曰宰相之任实总百揆与群官礼絶藩邸之设亦奉朝请而已元佐等尚防欲其知亷损之道卿勿多辞也琪等拜舞称谢【今宰相班在诸王上自此始】
　　壬申李穆吕蒙正李至并叅知政事【穆自翰林学士迁左谏议除　蒙正
　　自翰林学士都官员外郎除　至自翰林学士都官郎中知制诰除】
　　穆字孟雍开封阳武人蒙正字圣功河南人至字言几真定人○穆文学操履为太祖所知太祖尝谓卢多逊曰李穆士大夫之仁者也多逊曰穆临事不以死生易节所谓仁者必有勇也穆等既并命对于玉华殿上谓之曰朕为官择人惟恐不当今两制之臣十余皆文学适用操履方洁穆居京府尤号严肃故兹奬擢惟公也朕思闾里间毎旦焚香祝天子万嵗次则大臣眉夀朕与卿等焉得不思善事以副亿兆之祷耶皆再拜谢【长编】穆执政未几丁母忧不数日起复本官穆固辞不得已视事未终防而卒太宗临哭出涕谓宰相曰穆洁已守道操履纯正真不易得朕方尔擢用遽兹沦谢非斯人不幸乃朕之不幸辍视朝赠工部尚书吕蒙正举进士第一执政四年端拱元年拜相
　　同日张齐贤王沔同签书枢宻院事【并自枢宻直学士迁右谏议大夫除】齐贤字师亮曹州寃句人沔字楚望齐州人雍熈元年十二月齐贤沔并迁左谏议大夫三年齐贤以给事中知代州时大举北伐代州杨业战没太宗访近臣以防齐贤请行即有此授初太祖幸西都齐贤时以布衣献防太祖召至便坐令面陈其事齐贤以手画地条陈十防内四说称防齐贤坚执其六说皆善太祖怒令武士拽出及车驾还语太宗曰我幸西都唯得一张齐贤耳我不欲爵之以官异时汝可收之使辅汝为相也至太宗初即位放进士牓决欲置于高等有司偶失抡选第在三甲之末太宗不恱及注官有防一牓尽与京官通判齐贤释褐授将作监丞通判衡州不十年为相
　　雍熈二年【乙酉　太平兴国九年十一月改雍熙元年】
　　十二月丙辰宋琪罢相【为刑部尚书】
　　制曰王者钦若大猷允厘庶政必借台辅以张化原上所以燮理隂阳下所以康济黎献唯公是务与众共之其或时望有亏物情未允进退之际公议在焉【具官宋琪】早以时才尝依藩邸荐更嵗月乆効官常洎朕纉承载懐求旧攀附鳞翼腾跃风云擢于防府之中处以公台之任而识非逺大望屈具瞻曾无端谨之称但有诙谐之诮朝章政典无所建明百度彞伦如何式叙岂可以承倚毗之重当忧责之任哉宜以秋卿俾还相印退之以礼不谓无恩勉务钦承自求安逸
　　琪自太平兴国八年十一月拜相至雍熈二年十二月罢入相凢二年枢宻使柴禹锡同罢上谓宰相李昉等曰朕于大臣岂容易进退事不获已方行此命朕欲展宫城禹锡有别第在表识中上言愿易阛阓中官邸朕极不乐自此朕薄其为人乃潜与宋琪相结为琪请流人卢多逊第朕命即赐之多逊犯罪籍没为宰相复请居之不避恶名岂大臣之体乎然不欲暴其状止以诙谐无大臣体罢云【拜罢録】琪有吏能而寡学识在相位百执事谒见或有干请必面折之后拜右仆射卒年八十赠司空諡惠安
　　【国朝宰相享耆寿者十人宋惠安八十其后张邓公八十六陈文惠八十二富文公八十一杜祁公八十宋元献七十九李文定七十七曽宣靖八十厐颖公七十六苏丞相八十二文潞公虽至九十四而薨贬秩蔡师垣亦八十晩节谪籍南迁殂于中路不得全有富贵考终】
　　同日柴禹锡罢枢宻副使【自宣徽南院使罢为左骁卫大将军】
　　制曰枢宻重地宻勿近司倚注所先无加于此茍舆情之未洽在公议以难安【具官柴禹锡】早自中防升于近侍载承求旧之宠骤迁宥宻之司而不能尽瘁于事倾输乃诚茍且因循孤予委遇退居散地犹示优恩尚叅翊衞之荣无忘钦承之意
　　禹锡自太平兴国七年除枢宻使至是年十二月罢在枢府凡四年
　　雍熈三年【丙戍】
　　正月戊戌李至罢叅知政事【自给事中罢授礼部侍郎】
　　至自太平兴国八年十一月除叅知政事至是年正月罢执政凡二年至以目疾连表乞罢职养病诏不许固请从之特赐月俸钱十万
　　六月戊戌辛仲甫叅知政事【自御史中丞迁给事中】
　　仲甫字之翰汾州人
　　八月丁酉王沔张宏并枢宻副使【沔自左谏议大夫签书枢宻院事除　宏
　　自枢宻直学士拜右谏议大夫除】
　　宏字巨卿青州益都人
　　雍熈四年【丁亥】
　　四月癸巳张宏罢枢宻副使【自枢宻副使左迁御史中丞】
　　赵昌言枢宻副使【自御史中丞除枢宻副使】
　　昌言字仲谟汾州孝义人时河朔用兵张宏循黙备位无所建明而御史中丞赵昌言数上北边利害故两易之群臣皆竦动云宏在枢府几一年○王称賛曰朝论以张宏循黙故罢其政使与赵昌言更其任夫御史之职在触邪而中丞之位号执法事之利害人之忠佞皆得而言之其责岂不重哉循黙之人使充其位可乎【事畧○太宗时张宏真宗时李惟清皆自枢宻使为御史中丞盖重言责也仁宗时亦多命前执政如晏元献王安简公皆是自嘉祐后迄今无为之者○石林燕语】
　　端拱元年【戊子　雍五年正月改元】
　　二月庚子李昉罢相【为尚书右仆射】
　　制曰端拱崇资文昌右相盖非贤而不授谅出綍以惟公告尔具寮举兹明命【具官李昉】岩廊旧德文学名儒践台阁之通班素髙闻望处钧衡之大任乆展谋猷谦和秉君子之风纯懿擅古人之美今者辍从三事彼六卿董齐喉舌之官载光北斗领袖搢绅之列首冠南宫用资镇俗之清规式表尊贤之茂典异数适尊于表着睠懐别视于股肱佩服渥恩优游名器恭践厥位惟徃钦哉
　　昉自太平兴国八年十一月与宋琪同拜相至是年二月罢入相凡六年○先有翟马周者击登闻鼓讼李昉身任元宰属北戎入冦不忧边思职但饮酒赋诗并置女乐等事上以方讲籍田稍容忍之于是召翰林学士贾黄中草制授昉右仆射罢政且令黄中切责之黄中言仆射师表百僚旧宰相之任今自工部尚书拜乃殊迁非黜责之义也若以文昌务简均佚为辞庻几得体上然之【长编】
　　同日赵普吕蒙正并拜相【普自检校太师兼侍中山南东道节度使除太保兼侍中昭文馆大学士三入相　防正自给事中叅知政事除中书侍郎兼戸部尚书监脩国史并同中书门下平章事】
　　普昭文相制曰尊贤养老上古格言念旧録勲前王令典而况再登廊庙三秉节旄始终不易于纯诚出入咸膺于大用爰畴茂德用降徽章【具官赵普】大昴储祥维嵩挺秀翊天飞之景运名冠公王蕴台辅之嘉谟功书简防早从黄閤旋拥高牙隆中尽偃于仁风岘首更歌于善政加以心惟许国道在安民封章屡纳于忠言致理率陈于正道佐予凉德繄乃宗臣朕所以卜在防朝委之论道彞伦未叙将俟于缉熈庻政阙然伫期于寅亮是以辍从藩辅复践岩廊加帝保之崇资冠鸾台之旧列咨上公而询庶政弥切倚毗昌洪业以永丕图更资光辅
　　防正拜相制曰天道无私日月星辰助其照皇王不宰股肱辅弼代其功所以端拱仰成垂衣致治建千年之昌运追三代之令猷其有业茂经纶才推谨厚叅大政而再罹寒暑秉纯诚而无替初终宜推爰立之恩式副至公之选【具官吕防正】四气均和五行钟秀蕴济时之明略辅之以温恭挺命代之宏材守之以渊黙凡膺歴试早振芳猷公忠推社稷之臣凝重见庙堂之噐睠兹大体乆郁具瞻爰资作砺之功用正秉钧之任崇阶驭贵列爵増封兼脩太史之书载践地官之秩尔宜周旋庻政左右眇躬缓兹宵旰之忧翊我隆平之运同底于道岂不美欤
　　普至是凡三入相上亲耕籍普表求入觐太宗从其请礼成册拜上谕普曰卿勿以位髙自纵勿以权重自骄但能谨赏罚举贤能弥爱憎何忧军国之不治朕若有过卿勿面从古人耻其君不及尧舜卿其念哉蒙正质厚寛简有重望不结党与遇事敢言毎论政有未允者必固称不可上嘉其无隐故与普俱命借旧徳为之表率也蒙正晩辈与普同位普甚推许之【长编】○普次子赵承煦自襄州衙内都虞候为六宅使普再入相未始为求官上特命之普尝戒其子弟曰吾本书生偶逄昌运受宠逾分固当以身许国私家之事吾无预焉汝等宜各勉励勿重吾过故自宥宻升朝辅出入三十余年未始为其亲属求恩泽者【宰相子为六宅使】近制宰相子起家即授水部员外郎加朝散阶先是卢多逊为相其子雍即授此官后遂以为常吕蒙正固让止授九品京官将作监丞因以为定制【长编宰相子止授九品京官自吕蒙正始本朝三入相者赵韩王吕文穆文靖张邓公文潞公蔡元长虽四入而不克有终○挥麈録】
　　同日王沔叅知政事【自枢宻副使迁戸部侍郎除】
　　张宏枢宻副使【自御史中丞迁工部侍郎除】
　　杨守一签书枢宻院事【自客省使迁宣徽北院使除】
　　宏前已为枢宻副使后以循黙无所建明乃用御史中丞赵昌言为枢副而改宏为御史中丞至是复为枢宻副使○守一初为晋邸涓人太宗即位遂擢用之守一在枢府才七月是年九月卒赠太尉忠武军节度使
　　三月甲戌赵昌言罢枢宻副使【自工部侍郎责授崇信军节度使行军司马】责赵昌言等诏曰朝廷诏爵位以待贤能明刑法以驭群下茍囘邪之自露在典宪以宜行【具官赵昌言】早以防才擢居重任訏谟之效未见于尽忠险诐之踪颇闻于植党交结非类玷辱清朝合首从之原情正刑书之显戮特寛穷究以示包荒俾出佐于藩垣仍不夺于章绶噫予之待士无愧于至公尔之戴君颇乖于诚节宜思自咎勿谓无恩
