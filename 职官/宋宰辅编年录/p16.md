<!-- { "loadSidebar": true } -->
　　制曰枢密之任军国是经献纳询谋用弼臣而更践等威廉级与宰司而比崇其于简求必及才望今朕举朝幄之英彦得储闱之旧勲陟以使名允孚公议褒贤诏德其在于兹【具官钱惟演】生王侯之庆门禀星象之嘉瑞忠为代法行本天资以山涛之清淳傅丙吉之寛裕学总经邦之奥辞探复雅之微佐佑先朝徊翔近列沃心造膝居多謇正之言守位直躬静有端庄之操暨予质始预政经爰以嘉谟入叅賔席日讲温文之范弥彰护翼之勤迄今纂承岂忘甄擢用是载防良吉胥协羣伦畴其賛务之劳峻此即真之拜雷风之令允赖于翊宣饪餗之和良増于倚属于戏后非贤而罔乂民率德而具瞻方资栋榦之隆以承诒燕之业徃服休命毗于大邦【国朝枢密使带检校官今惟演止以尚书充使非例也】
　　十一月丁夘钱惟演罢枢密使【为保大军节度使知河阳】制曰任以中权总兵符之雄重倡于九牧寄民政之惠和适均佐佑之勤固无出处之异爰稽谷旦诞吿羣伦【具官钱惟演】敏学本于宗师懿文恢乎事典挺生勲阀之后允作柄臣之良乃登枢庭实掌邦要处崇髙而是畏务冲挹以载怀顷露由衷恳祈逊职宅予忧之尚黙从乃欲之未遑虽帷幄本兵方资于策虑而葭莩聮戚缘避于嫌疑是用觧机务之繁陟齐坛之贵殿彼鄜畤以控西陲守兹盟津以壮右辅褒功赋邑并示宠徽于戏持盈守成朕方钦于治本敦诗说礼汝无坠于家声惟明哲可以保厥身惟靖共可以绥厥位嘉乃达识岂烦训辞
　　惟演自天禧四年八月除枢密副使干兴元年七月除枢密使是年十一月罢在枢府凡三年○初惟演见丁谓权盛附之与为婚姻谓逐冦凖惟演与有力焉及序枢密院直学士题名石独刋去凖名曰逆凖削而不书谓祸萌惟演虑并得罪遂挤谓以自觧冯拯恶其为人因言惟演以妹妻刘美实皇太后姻家不可预政请出之乃出惟演为镇国留后即日改今命【长编】惟演自河阳赴亳州因朝京师圗入相监察御史鞠咏奏惟演憸人尝与丁谓为婚姻缘此大用后揣知谓奸邪祸萌惧牵连得祸因出力攻谓今若遂以为相必大失天下望太后遣内侍持奏示之惟演犹顾望不行咏语左正言刘随曰若相惟演当取白麻廷毁之惟演闻乃亟去天圣九年改判陈州判河南府始惟演托疾乆留京师既除陈州迁延不赴且圗相位天章阁待制范讽奏曰惟演尝为枢密使以皇太后姻属罢之示天下以不私今固不可复用殿中侍御史郭劝亦请督惟演上道惟演自言先陇在洛阳愿司宫钥遂命惟演守河南促其行景祐元年惟演卒特赠侍中惟演始以父归国故亟显然自以才能进文辞清丽名与杨亿刘筠相上下家聚书多于秘府在馆阁与杨亿同脩策府元凡千篇喜奬励后进欧阳脩尹洙皆出幕下虽官兼将相阶勲品皆第一而终不歴中书故尝谓人曰吾平生所不足者惟不得于黄纸尾押字耳【长编】
　　同日张知白枢密副使【自翰林侍讲学士尚书右丞知南京召除兼祥源观使】知白前为叅知政事是时王钦若为相与知白议论多不合知白以疾辞位罢为翰林侍读学士知大名府徙南京至是钦若分司南京众谓知白必报之而知白待之加厚论者多之仁宗即位召入为枢密副使知白在枢府三年至天圣三年十二月拜相
　　天圣元年【癸亥】
　　九月丙寅冯拯罢相【自司徒兼侍中罢爲检校太尉兼侍中武胜军节度使判河南府兼
　　西京留守】
　　制曰崇德报功本皇王之首务出藩入辅申贤杰之壮猷乃眷元臣久当大任勉狥怀于素守庸诞告于羣伦【具官冯拯】秉节刚方处心忠亮体和能防好谋而成往事先朝浸膺重委属文考之末命奉冲人而继明宣力居多积功甚茂比婴疾疢继露封章愿解事权备形悃愊虽屡申于敦谕然固执于谦冲是用付南阳之节麾寄西宅之符钥衍之多户益以真封并举徽章式尊旧德于戏君臣之分要笃于始终出处之宜用均于劳逸其只休命以保令圗
　　拯以天禧四年十一月拜相是年九月罢入相逾二年○先是二府议以天书永定陵寻为应天禅院奉安真宗御容礼仪使疾作赐白金五千两以亮阴不克问疾叩头谢五上表愿罢相于是遣使即卧内以告命旌纛赐之拯病不能赴河南而卒赠太师中书令諡文懿拯为相气貌严重宦者传诏至中书不延坐尚书林特尝诣第累日不得通白以咨事使诣中书既至又遣堂吏谓之曰公事何不自达朝廷卒不见特大媿而去【长编】
　　同日王钦若拜相【自刑部尚书知江寜府召拜守司空兼门下侍郎同平章事充玉清昭应
　　宫使昭文馆学士监修国史　再入相】
　　制曰朕猥以质获绍丕圗言念为君之难实惟任贤之重辅兹不逮眷于老成聿采民瞻用符帝赉【具官王钦若】逮事先帝尝升近司弥纶万几夷险一节向均劳逸出莅藩垣政胥穆于民风心雅存于王室属庙堂虚位筮协谋疾置召还嘉猷入告俾复升于台路仍并躐于徽章于戏三公无官以帅百僚之治一人有庆以遗兆民之休坐恢国猷永作贤弼
　　钦若前以天禧元年八月拜相至三年六月罢相是年自知江寜召复拜相○先是钱惟演自河阳赴亳州因朝京师圗入相监察御史鞠咏力攻之惟演闻乃亟去冯拯病太后有复相钦若意钦若时以刑部尚书知江宁府上尝为飞白书王钦若字适钦若有奏至太后因取字缄置汤药合遣中人赍以赐且口宣召之辅臣皆不与闻钦若至国门始命中书徙知润州光禄卿王随代钦若钦若始入见冯拯罢相判河南府钦若遂有是命钦若再入中书谓平时百官叙进皆有常法为叙迁圗以献兾便省览然亦不复能大用事如真宗朝矣同列往往駮议钦若不堪曰王子明在政府日不尔也鲁宗道曰王文正先朝重德固非它人可企公若执政平允宗道安得不伏【长编】○二年合祭天地于圜丘以宰臣王钦若为南郊大礼使进司徒封兾国公时翰林学士承防李维为礼仪使翰林学士晏殊为仪仗使权御史中丞薛奎为卤簿使权知开封府王臻为桥道顿逓使故事宰相为大礼使太常卿为礼仪使御史中丞为仪仗使兵部尚书为卤簿使开封府为桥道顿逓使国初循用此制其后太常卿御史中丞兵部尚书或阙乃以学士及他尚书丞郎领之其职掌仍用礼院御史台兵部吏如故仪衞名物皆卤簿所领仪仗使惟督促诸司而已又使领次第则大礼礼仪仪仗卤簿而桥道顿逓最居其下真宗封禅五使皆以辅臣为之及上玉皇尊号宰相向敏中当为礼仪使以年老不任賛道更命枢密使王钦若而敏中乃领仪仗使葢失之矣今有中丞而换使名非故也【长编○南郊宰相为大礼使】○三年以宰臣王钦若为译经使唐译经史以宰相明佛学者兼领之国朝翻译经论初令朝官润文及丁谓相始置使钦若乃因译经僧法护等请为使议者非之
　　天圣三年【乙丑】
　　十月辛酉晏殊枢密副使【自翰林学士兼侍读学士礼部侍郎知制诰除时年三十
　　七】
　　殊字同叔抚州临川人七岁能属文号神童仁宗封升王以殊为记室及为皇太子为左庶子是岁遂有是命
　　十一月戊申司徒兼门下侍郎平章事冀国公王钦若卒
　　钦若以天圣元年九月拜相是年十一月薨于位再入相二年○钦若感疾车驾幸其第临问赐白金五千两后三日卒皇太后临奠出涕赠太师中书令諡文穆录亲属及所亲信二十余人女壻大理评事张瓌除秘阁校理国朝以来宰相恤恩未有钦若比者钦若状貌短小项有附疣时人呼为瘿相智数过人每朝廷有所兴造委曲迁就以中上意又性倾巧敢为矫诞太后以先朝所宠异故复用之及知邵武军职方贠外郎吴植事败乃王钦若所荐举太后颇解体同列稍侵之钦若悒悒以没后有诏塑其像茅山列于官左正言刘随言钦若赃汚无忌惮考其行岂神耶宜察其妄不报【长编】钦若与杨亿等同撰策府元有褒诏则自为表谢谴问则戒吏云第言亿等故马知节面斥其奸罔仁宗亦尝谓辅臣曰王钦若久在政府察其所为真奸邪也王曽曰钦若与丁谓林特陈彭年刘承珪时号为五鬼其奸邪险诐之迹诚如圣谕
　　十二月癸丑张知白拜相【自枢密副使行尚书右丞充祥源观使授工部尚书同平
　　章事充会灵使集贤殿大学士同日王曽进昭文相】
　　制曰朕以四海至广万机至繁惟时惟几寔赖良辅【具官张知白】恭允笃实清直惠和顷从禁涂入賛枢极忠嘉有守方毅不回是用擢进宰司升华省座进兼书殿之职仍总灵宫之祠于戏代天之工上列三阶之象秉国之务下遂万物之宜益宣令猷式副予倚
　　是日宰相王曽加门下侍郎兼户部尚书昭文馆大学士枢密副使尚书右丞张知白加工部尚书同中书门下平章事集贤殿大学士枢密使曹利用加司空○国朝故事以宰相为首亲王次之使相又次之枢密使虽检校三师兼侍中尚书中书令犹班宰相下咸平初曹彬以枢密副使兼侍中位户部侍郎平章事李沆下循故事也干兴初王曽由次相为防灵观使曹利用由枢密使领景灵宫使时以宫观使为重诏利用班曽之上然议者深以为非至是曽进昭文馆大学士玉清昭应宫使同集殿庐将吿谢而利用犹欲班曽上閤门不敢裁帝与太后坐承明殿久之遣押班江德明趣閤门閤门惶惑不知所出曽抗声目吏曰但奏宰相王曽等告谢班既定利用欝欝不平时枢密副使张士逊亦加左丞帝使士逊慰晓之诏宰臣枢密使序班如故事而利用志骄尚居次相张知白上及闻召张旻于河阳为枢密使疑代已始悔惧焉【长编】
　　乙丑张旻枢密使【自淮南节度使检校太师同平章事充　旻寻改名耆】
　　张耆镇河阳太后召耆为枢密使晏殊言枢密与中书两府同任天下大事就令乏贤亦不宜使中才处之耆无他勲劳徒以恩幸遂极宠荣天下已有私狥非才之议奈何复用为枢密使也太后不悦【长编】耆既拜枢密使封岐国公耆初名旻至是改焉七年二月除防灵观使兼羣牧制置使十年八月除尚书右仆射明道元年十一月除昭德军节度使兼侍中
　　天圣五年【丁夘】
　　正月己未晏殊罢枢密副使【自刑部侍郎罢知宣州】
　　殊自天圣三年十月除枢密副使是年正月罢在枢府逾年○先是殊言张耆不可为枢密使太后不恱至是从幸玉清昭应宫从者持笏后至殊怒撞以笏折其齿监察御史曹修古等劾奏殊身任辅弼百僚所法而忿躁无大臣体古者三公不按吏先朝陈恕于中书榜人即时罢黜请正典刑以允公议殊坐是免出知宣州寻改知应天府殊至应天乃大兴学范仲淹方居母丧殊延以教诸生自五代以来天下学废兴自殊始【长编】
　　戊辰夏竦枢密副使【自翰林学士兼侍读学士龙图阁学士起复尚书左司郎中知制诰
　　迁右谏议大夫除】
　　竦字子乔江州德安人中制举为直集贤院仁宗封庆国公宰相王旦荐竦才遂命教庆国公书是时君臣争言符瑞竦独抗防以为不可及大臣领玉清昭应宫使以竦为判官由是附防神怪侥幸进取以至累迁是年遂有此除二月兼修国史六年三月兼权发遣宣徽院公事
　　天圣六年【戊辰】
　　二月壬午工部尚书平章事张知白卒
