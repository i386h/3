<!-- { "loadSidebar": true } -->
　　制曰宥宻之司是综于机政师表之任首列于臣工式奨旧劳俾申异数【具官陈尧叟】学探阃奥业茂经纶顷以硕才擢叅机务励直清而率履蕴识略以研几賛襄大猷佐佑鸿化遄兼宰弼益重钧衡望实愈隆谟明是赖而志勤夙夜体爽冲和易告逾时拜章有请恳辞剧柄颇见诚心特举徽章用旌冲挹峻端揆之崇列改褒功之美称申此优贤遂其飬素
　　尧叟自大中祥符八年四月同平章事充枢宻使至是年八月罢执政逾年○尧叟久疾求领外任上遣閤门使杨崇勲至第抚慰且询其意尧叟词志恳确乃従之命其子赍告牒就第赐之寻命判河阳月给实俸嵗赐公使钱百万尧叟力疾求入辞肩舆至便殿诏勿拜赐坐又作诗饯其行卒谓自大中祥符五年九月除知政事至是年九月罢执政四年谓上章请外即授本镇旄钺以宠其行寻命谓知升州请归拜墓许之
　　丙午陈彭年王曾张知白并知政事【彭年自翰林学士工部侍郎知制诰兼龙图阁学士迁刑部侍郎仍充防灵观使曾自翰林学士兵部侍郎知制诰迁左谏议大夫除　知白谏议大夫权御史中丞迁给事中除】
　　彭年字永年抚州南城人曾字孝先青州益都人知白字用晦沧州青池人○曾知白彭年等与王旦同在中书尝乗间谓旦曰曾等援擢至此公力也愿有所禆补旦曰愿闻之曾曰每见奏事其间亦有不经上覧公但批防行下恐人言之以为不可旦但逊谢而已一日奏对旦退曾等俱留上愕然曰何事不与王旦同白曾等乃以前说闻于上上曰所行公否皆曰公上曰王旦事朕多歴年所朕察之无毫发私自东封后朕谕小事一面专行卿等当谨奉之退而谢于旦曰上之委遇非曾等所知也旦曰向蒙谕及不可自言先得上防今更赖诸公规益○彭年性敏给强记尤好仪制防革刑名之学上多令检讨典故自大中祥符后礼典交举彭年无不叅预或中使手札临问彭年従容应答无所凝滞皆合上意凡典章文法之事每宻有询访自升内阁即以翰墨为己任不领它务然李宗谔杨亿皆在朝及宗谔卒亿病退则彭年专文翰之任矣事务益烦愈益勤职以固恩宠形神皆耗前后御制歌诗凡六篇其恩遇如此彭年执政凡五月防天禧大礼命为天书仪卫副使斋宿间中风舆至其家卒真宗震悼即幸其第涕泗久之谓王钦若曰彭年善人何意遽此沦防至于兼才博学今罕其比自在左右服劳夙夜忧职太深未尝午憇朕每谕其防息然赋性勤谨行之弥笃不幸而殒得非命欤赠右仆射諡文僖然彭年素奸谄时号九尾野狐与王钦若丁谓林特等交通诡秘时论谓之五鬼在翰林日尝诣中书谒宰相王旦辞不见翼日复至自言有事当启白旦谕令见向敏中吏取彭年所防文字示旦旦瞑目索纸封之敏中曰何不一覧旦曰不过兴建符瑞图进取尔始彭年仕未达为大理寺详断官张齐贤时实当国一见辄不可人问其故齐贤曰此人在朝必乱国政或疑齐贤过甚后乃服其知人【并长编】
　　同日任中正枢宻副使【自枢宻直学士给事中权知开封府迁工部侍郎除】
　　中正字庆之曺州济隂人
　　天禧元年【丁巳】
　　五月戊申王旦太尉兼侍中
　　旦自开府仪同三司守太保兼门下侍郎同中书门下平章事充玉清昭应宫使昭文馆大学士监脩国史拜太尉兼侍中许五日一赴起居因入中书或遇军国重事不限时日并令入预参决五月戊申不拜是月庚申复下制加恩依前太保兼门下侍郎同平章事加食邑实封每三五日一入中书或遇稍安勿拘此制若有军国重事不限时日入预决旦登柄用凡十八年为相仅一纪谦退周谨每迁官受赐常有愧避之色素羸多疾又以名位太重忧畏不自安至是连拜章求退上素重其徳望委任莫二闻其引退甚不乐优诏褒答继以面谕制授太尉兼侍中听五日一赴起居因入中书旦闻命愈恐家居不出手防恳请去位固让加秩辞意坚苦又遣其子诣向敏中附奏上曰引退固未可言但体质羸弱亦可忧也旦当国嵗久始终如一镇静中外实有赖焉且未尝有一事干挠朝廷今此固辞或难违其志既浃旬乃诏止加封邑其余优礼悉如前制【长编】
　　七月丁巳王旦罢【除太尉依前充玉清昭应宫使】
　　制曰旌贤尚徳邦国之彛章图旧念功君臣之厚契在出纶而加等表注意以攸深【具官王旦】淳固守和宣慈廸哲本于冲识经以懿文硕徳首于民彛徽言章乎国论自付魁柄冠于宰庭著论思亮采之谋辅端拱财成之化得魏相总领之要敦萧曺清浄之规尽瘁所由感疾甚笃嚢封屡上辞荣繇是峻以徽章简其趍谒虽深眷倚弥执谦冲遂辍茂恩俾从素志庻谐偃息善保和平而露奏既陈忠懐愈慤载念万机之重务久烦一徳之元臣特厚褒崇用均劳逸上公峻秩真馆清祠俾遂飬頥茂臻戬福
　　旦自景徳三年二月拜相至是年七月罢为相凡十二年旦以病坚求罢召对滋福殿左右掖扶而升上覩其瘦瘁悯然曰朕觉体中不佳方以大事托卿而卿如此柰何因令皇子出拜旦言皇子盛徳必任陛下事遂荐可为大臣者十余人其后不践两府者独凌防李及旦退复上防请去位上乃许之以旦为太尉仍领玉清昭应宫使特给宰相俸料之半令礼官草仪赴上尚书省其子大理评事雍就第赐诰命赐赉噐服悉如宰相旦入谢便殿伏拜仆地内侍存问相属日或三四礼仪院奏详定太尉王旦赴上仪注国朝以来三公不兼宰相无赴上之礼上优宠大臣故特有是命然旦终以疾不赴旦以宰相兼领玉清昭应宫使至是罢政仍领使宫观専置使始于旦【长编○宫观专使自旦始】
　　八月庚午王钦若拜相【自枢宻使同平章事除尚书左仆射兼中书侍郎同平章事依
　　旧会灵观使】
　　制曰邦家之政实本于中枢辅弼之臣必资于同徳俾正代工之任式光注意之求【具官王钦若】象纬储精珪璋挺秀文含雅正学擅兼该而自协賛机衡周旋帷幄夙宵匪懈嵗月屡迁岱岳建封成矢谋先置之绩汾脽展礼着陪祠扈跸之勤继奉鸿仪实询嘉话诞昭景铄臻此至寜是用防自朕心列于宰席升荣左揆命秩右台方图奋庸无懈凝绩
　　先是上相钦若王旦曰钦若遭逢陛下恩礼已隆且乞令在枢宻院两府任用亦均臣见祖宗朝未尝使南方人当国虽古称立贤无方然必贤士乃可臣位居元宰不敢沮抑人此亦公议也上遂止及旦罢上卒相钦若钦若尝语人曰为王子明故使我作相晚却十年【长编】天禧二年闰四月除景灵宫使
　　同日张旻罢枢宻副使【自宣徽南院使定国军莭度使除检校太尉河阳三城莭度使】制曰股肱之任中弼于大猷牙之臣外制于方面出处斯异倚毗并隆自非才贤孰克甄擢【具官张旻】性质忠厚识度渊深有整军经武之防有说礼敦诗之学尝司禁旅载贰枢庭勤瘁居多声猷茂着国之畿甸粤有孟津借尔勲庸临兹雅俗为吾上将以镇一方勉懐益恭服我丕训
　　旻自大中祥符九年正月除枢宻副使是年八月罢在枢府逾年会河阳阙帅故有是命
　　九月癸卯王曾罢叅知政事【自给事中罢为礼部侍郎】
　　曾自大中祥符九年九月除叅知政事是年九月罢执政一年○时朝廷三宫观皆以辅臣为使防灵观初置使命叅知政事兼领于是王曾次当为之枢宻使王钦若方挟符瑞之事迎合上意以固恩宠曾知钦若意得此因恳辞焉以譲钦若上颇不怿谓曾曰大臣宜傅会国事何遽自异耶曾首曰君从谏谓明臣尽忠谓义陛下不知臣驽病使待罪宰辅臣知义而已不知异也及钦若为相因排异已者数譛之会曾市贺皇后家旧第其家未迁而曾令人舁土置其门贺氏入诉禁中明日上以语钦若遂罢政事曾既罢往谒王旦旦疾甚辞不见既而语其家人曰王君介然他日徳望勲业甚大顾余不得见尔旦又曰王君昨譲防灵观使以咈上意而进退闲雅词直气和了无所慴且王君始被进用已防若是我因循任事几二十年每进对上意稍忤即踖防不能自容以是知其伟度矣
　　同日李迪叅知政事【自翰林学士右谏议大夫知制诰迁给事中除依前防灵观使】迪字复古濮州人举进士第一迪尝独对内东门上出三司使马元方所上嵗出入财用数以示迪时仍嵗旱蝗上忧不给问何以济迪曰祖宗初置内蔵库办兵复西北故土及以支凶荒今边无他费陛下用此以佐国用则赋敛寛民不劳矣上曰朕用李士衡代元方竢其至当出金帛数百万借三司迪曰天子于财无内外愿诏赐三司以显示徳泽何以曰借上恱迪又言陛下东封时勅所过无伐木除道即驿舍或州治为行宫才令加涂而已及幸汾亳土木之役过往时百倍今旱蝗之灾殆天意所以儆陛下也上曰卿之言然一二臣误朕如此【长编】二年闰四月除防灵观使八月皇子立除兼太子賔客上初授迪以太子太傅迪辞以太宗时未尝立保傅乃止兼賔客而诏皇太子礼賔客如师傅四年七月除吏部侍郎兼太子少傅同中书门下平章事【政兼太子賔客礼同师傅】
　　同日马知莭知枢宻院事【自颖州防御使知天防军召除检校太尉宣徽南院使】曺利用任中正周起并同知枢宻院事【利用自检校太尉枢宻副使加检校太尉宣徽北院使除兼群牧制置使　中正自枢宻副使兼刑部侍郎除　起自枢宻直学士右谏议大夫迁给事中除】
　　起字万卿淄州人
　　是日太尉玉清昭应宫使王旦卒
　　旦疾笃数日车驾幸其第留赐白金五千两旦命家人还献作奏毕自益数句云已惧多蔵况无所用见防施以息殃咎亟舁至内闼有诏不许及门旦已卒旦与杨亿素厚延亿至卧内托以后事请撰遗表旦言忝为宰相据上公之位不可以将尽之言为宗亲求官止当序平生遭遇愿日亲庻政进用贤士少减焦劳之意仍戒子弟云我家世名清徳当务俭素保守门风不当以相辅家事泰侈勿厚时年六十一优诏赠太师尚书令魏国公諡文正录其子弟侄外孙门客常従授官十数人及诸子服除又诏各进一官旦性冲澹寡欲奉身至薄所居至陋上欲为治之旦以先人旧庐辞而止兄子睦颇好学尝献书求举进士旦曰我常以门内太盛岂可与寒士争进取耶子素犹未官婚姻不求阀阅留意文雅及近世典章宦族志在崇奨名教中外莫不钦其徳风为国宗臣上所尊礼葢平世之良相也【长编】咸平初旦闻李沆之言固未深信及亲见王钦若丁谓所为欲谏则业已同之欲去则上遇之厚不忍去乃叹曰李文靖真圣人也祥符以来每大礼辄奉天书以行且为仪卫使常悒悒不乐既寝疾遗令削发披缁以敛葢悔其前之为也诸子欲奉遗令杨亿以为不可乃止议者谓旦逢时得君言听谏従安于势位而不能以止足自终或比之冯道云【同上】干兴元年配享真宗庙庭翰林学士承防李维等奏议曰太尉赠尚书令王旦践歴台枢将二十载賛弭兵之论兴旷世之仪纪律用张方夏咸服蔼然令徳洽于民瞻赠太尉中书令李沆赠中书令李继隆并请配享真宗庙庭诏可
　　天禧二年【戊午】
　　四月癸卯马知莭罢知枢宻院事【自检校太尉宣徽南院使罢为彰徳军莭
　　度观察使】
