<!-- { "loadSidebar": true } -->
　　知白以天圣三年十二月拜相是年二月薨于位入相逾二年○知白在相位惜名噐无毫发私常以盛满为戒忧畏日侵虽显贵其清约如寒士至是在中书忽感风舆归第而卒赠太傅中书令家贫太后谕王曽等令共恤其家礼官谢绛议諡文节御史王嘉言以谓绛止述车驾临问覩其寝处俭素为之动容乃引好谦自克为諡似畧其大而录其小以知白守道狥公当官不挠可谓正矣请諡文正王曽曰文节美谥矣遂不改知白不喜鲁宗道尝语人曰铨曹中取一最不材选人军巡狱中求一最无行者亦当优于此人矣【长编】
　　三月壬子张士逊拜相【自枢密副使行尚书左丞充祥源观使授礼部尚书同平章事
　　充集贤殿大学士】
　　制曰钧宰之司总裁万化故道存兼济若舟楫之乗巨川义在相须若股肱之衞元首自非邦隽曷慰民瞻爰择刚辰式颁显册【具官张士逊】材膺敏达德蹈中和先皇帝简自圣心寘之清贯蚤辅学于储禁遂密谋于宥廷而能谨密自持将明有裕属予纂序弥所仰成适从选众之求粤有登庸之拜既兼荣于书殿仍加秩于礼卿益以邑封副之真食斯为异渥以宠旧劳于戏开德宣符其本防阶之象参坐议政莫如公衮之尊惟正色可以弼违惟纯诚可以亮采无使房魏姚宋专美于有唐也张知白既卒上谋所以代之者宰臣王曽荐吕夷简枢密使曹利用荐张士逊太后以士逊位居夷简上欲用之曽言辅相当择才不当问位太后许用夷简夷简因奏事言士逊事上于寿春府最旧且有纯懿之德请先用之太后嘉其有譲遂相士逊从利用之言也
　　同日范雍姜遵并枢密副使【雍自龙图阁学士右谏议大夫权三司使除仍诏班
　　姜遵之上　遵自右谏议大夫知永典军除】
　　雍字伯纯河南人遵字从式淄州人○七年二月范雍权发遣宣徽院事累迁礼部侍郎○遵在永兴章献太后遣内侍鲁继莘于永兴营浮圗遵希太后防躬自督治既成乃得召用遵长于吏事其治尚严猛所诛残者甚众时人号为姜擦子天圣八年九月卒赠吏部侍郎遵在枢府逾二年疾且革车驾临视赐白金三千两卒又临奠辍朝天圣七年【己巳】
　　正月癸夘曹利用罢枢密使【依前保平军节度使守司空检校太师兼侍中判邓
　　州】
　　制曰朕谨经国之方厚御吏之礼顾倚谋于旧德久婴务于繁机式均尔劳庸告在位【具官曹利用】才推应物资适逢时往使交兵之间遂成继好之利逮受遗于先帝委辅政于冲人时无金革之虞自决庙堂之胜间露言于累牍祈出守于近符特狥由衷以听避宠于戏识进退之分则臣节达全始终之恩则君义明宜体眷怀勿忘钦率
　　初太后临朝威震天下中人贵戚稍能轩轾为祸福而利用以勲旧自居不防也凡内降恩力持不与左右多怨太后亦严惮利用称侍中而不名利用奏事帘前或以指爪击带鞓左右指以示太后曰利用在先帝时何敢尔耶太后颔之利用奏抑内降恩或屡却而复下则有黾勉从之者久之人颇知其然或绐太后曰蒙恩得内降虽屡却于枢密院今利用之家媪阴诺臣请其必可得矣下之而验太后始疑其私颇衔怒内侍罗崇勲得罪太后使利用召崇勲戒勅之利用去崇勲冠帻诟斥良久崇勲耻恨防从子汭为赵州兵马监押而州民有诣阙吿汭不法事奏上崇勲方侍因自请往按治鞫汭于真定府即罢利用枢密使【长编】崇勲等穷按曹汭狱狱具汭坐被酒衣黄衣令军民呼万岁且傅致汭辞云利用实教之上以问执政皆顾望未有对者张士逊进曰此独不肖子为之利用大臣宜不知状太后大怒将并逐士逊而王曽徐亦为利用觧太后曰卿尝言利用横肆今何觧也曽曰利用恃恩素骄臣每以理折之今加以大恶则非臣所知也太后意少觧贬利用为左千牛衞上将军知随州诏杖杀汭【同上】曹利用尝私贷官钱再贬为崇信节度副使房州安置仍命内侍杨怀敏防送之时朝廷以利用尝所荐擢者多领兵守边欲悉罢去之殿中侍御史鞠咏请一切毋治以安反侧诏从咏言宦者多恶曹利用必欲致之死地杨怀敏逼之利用素刚遂自经于襄阳驿【同上】○始契丹深入寇朝廷方厌兵第忧和不就故于聘赂无所爱而利用以小官奉使敢任大事力靳其数于国有劳既富贵负恃以为己功性又悍鲠少通力裁侥幸而其亲旧亦有因缘而进者故及于祸然其在朝廷忠荩有守始终不为柔屈死非其罪天下寃之后其家请居邓州上恻然从之【同上】利用后追复开府仪同三司守司空检校太师兼侍中保平军节度使上柱国郓国公赠太师康定元年九月諡防悼皇祐二年立碑以旌功为额
　　利用追复制曰夫记人之功忘人之过哲王令典朕每慕之追惟辅臣且罹深宪肆颁礼命用贲营魂【故崇信军节度副使房州安置曹利用】早蓄壮圗遂阶膴仕使殊邻而交聘克着勤庸侍近幄以矢谟歴居显位爰从吏议再削官封言念谪居久沦幽壤屡申恩而赐宥宜追逺以轸怀旌纛貂蝉公槐峻秩密章吿第式示宠荣
　　諡防悼诏曰居宠保终为臣或阙其全祉念劳恤往有国所务于至恩【赠太师曹利用】顷事先朝密宣忠力尝讲和戎之利寖阶秉轴之荣位不期骄祸生所忽终缘族子之累遂谪房陵之行赍恨奄殂抚情加悼向从昭洗并复宠名而于节惠之文不及有司之议宜推褒典用饰前庸諡法有因事有功曰防恐惧徒处曰悼宜赐諡防悼仍诏立碑以旌功为额【并大诏令】
　　二月庚申朔礼部侍郎叅知政事鲁宗道卒
　　宗道自干兴元年七月除叅知政事天圣六年三月除礼部侍郎祥源观使是年二月卒执政凡七年○太后临朝宗道屡有献替太后问唐武后何如主对曰唐之罪人也几危社稷太后黙然时有上言请立刘氏七庙者太后以问辅臣众不敢对宗道独曰不可退谓同列曰若立刘氏七庙如嗣君何帝太后将同幸慈孝寺欲以太后辇前帝行宗道曰妇人有三从太后命辇后乗舆行执政多任子于馆阁读书宗道曰馆阁育天下英才岂纨袴子弟得以恩泽处耶吾子诚防己任京官然终不使慁国恩曹利用恃权骄横宗道屡折之帝前贵戚用事者莫不惮之时目为鱼头叅政因其姓且言骨鲠也在政府七年务裁抑侥幸不以名噐私人及被疾浸剧仁宗幸其第临问赐白金三千两既卒皇太后又临奠辍朝赠礼部尚书初太常议諡曰刚简后改为简肃议者以为肃不若刚为得其实也【长编】
　　丙寅张士逊罢相【授刑部尚书知江宁府】
　　制曰入干万几以总代天之职出倡九牧以宣美俗之风维时辅弼之贤迭为朝廷之重其颁明制以告治庭【具官张士逊】识用冲深器怀沉逺早从朝路既陪东学之游肆翼天飞遂正中阶之列秉节在位宣劳有年念经邦务之烦庸寄藩符之佚天台之峻司冦帅于五刑泽国之饶秣陵都于一防载更显序往布寛条于戏君之遇臣要始终而尽礼下之报上无出处而或渝允迪乃休以服朕命
　　士逊自天圣六年三月拜相至是年二月罢为相仅一年○士逊得相曹利用之荐也利用长枢密凭宠自恣士逊居其间未尝有是非之言时人目之为和皷利用得罪士逊又营救之利用既斥士逊随亦罢上以士逊东宫旧臣故加秩而遣之辞日又解通犀带赐焉【长编】九年以刑部尚书知许州张士逊为定国节度使检校太傅时士逊朝京师兾复入相天章阁待制鞠咏奏曰曹利用擅威福士逊与之共事相亲厚援荐以至相位陛下特以东宫僚属用之臣愿割旧恩伸公议趣使之藩士逊乃赴许州【同上】
　　同日吕夷简拜相【自叅知政事依前户部侍郎同平章事充景灵宫使集贤殿大学士】制曰王者之建宰职也上法台象以代天工下裁物宜以统万类熙众志而叙彞伦调四时而翊元化允资名器必契佥同畴其贰政之能宠以登庸之拜【具官吕夷简】学探奥赜器蕴宏深夙推经世之才动着首公之节以懿文而润谟训以精力而剸剧繁誉满朝端绩成官下朕初临邦统尤渴时贤擢佐鼎司嘉闻国论励匪躬之道而无失守节叶成务之宜而弗忘稽古方今遵祖宗之宪度致中外之治平怀于永圗繄乃良辅已试之効既彰于时爰立之恩素定于志俾对司于衡轴用正位于钧台总职真宫兼荣书殿仍増命数载峻宠章于戏自昔哲王注怀重任或营求方获或枚卜乃从曷若阅于臣隣得此栋干既稔弥纶之业更资翼亮之功耸列辟之具瞻继宗门之茂躅勤宣休问式荷至荣
　　始王曽荐夷简可相久不用士逊将免曽因对言太后不相夷简以臣度圣意不欲其班枢密使张耆上尔耆一赤脚健儿岂容妨贤至此太后曰吾无此意行用之矣于是卒相夷简以代士逊七月罢辅臣所领诸宫观使名从吕夷简张耆夏竦之请也【罢辅臣宫观使名】八月己丑除吏部侍郎同中书门下平章事昭文馆大学士监修国史
　　制曰统和庶工运理羣物惟时元弼之重以承上天之休咨合佥谋诞吿列位【具官吕夷简】道通元本学富经纶勤劳两朝终始一节惟寛厚足以镇俗惟忠嘉足以熙朝文昌上相之司以进恢于干縡天官卿之贰以均治于邦彞儒馆秘扃爰田多户并加异数用示注怀于戏外镇抚四边葢自近始内亲附百姓必以身先汝惟钦哉罔假多训
　　明道元年二月吕夷简加中书侍郎初授夷简中书侍郎兼兵部尚书固辞兵部尚书乃令学士院贴麻仍遣内侍都知蓝继宗就閤门赐之八月兼修葺大内使十一月上以修内成宰臣吕夷简加右仆射兼门下侍郎夷简固辞所加官乃令翰林贴麻改门下侍郎兼吏部尚书
　　同日夏竦薛奎并叅知政事【竦自枢宻副使兼修国史给事中权发遣宣徽院公
　　事除　奎自龙圗阁学士右谏议大夫权三司使除】
　　陈尧佐枢密副使【自翰林学士兼龙圗阁直学士右谏议大夫知制诰权知开封府除】奎字宿蓻绛州正平人尧佐字希元枢密使陈尧叟之弟○奎拜叅知政事入谢太后曰先帝尝以卿为可任今用卿先帝意也累除礼部侍郎
　　六月甲寅王曽罢相【依前吏部尚书知袁州】
　　制曰朕绍膺丕绪临抚羣元内咨辅弼之良外倚蕃宣之重君臣之遇出处攸同【具官王曽】学洞圣机识穷物表早冠伦于多士荐宣力于先朝逮予纉承尤所倚属爰定谋于枚卜遂擢寘于司眷言灵宫总在宰职追惟文考之奉具有列圣之祠妖焰挻灾一夕而既俾纾劳于鼎路且赋政于师垣矧惟累牍之陈时乃素怀之遂于戏事君尽礼维旧德之靡违观过知仁亦至公之难废勉膺明命往惟钦哉
