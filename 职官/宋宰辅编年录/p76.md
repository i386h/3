<!-- { "loadSidebar": true } -->
　　执中自大观三年六月拜相是年四月罢入相八年至是累上章乞致仕上以濳藩旧恩故优礼之○国朝自张士逊以宰相致仕七十年间继之者惟执中焉七年十一月太傅荣国公致仕何执中薨年七十四上临奠极哀赠太师追封清源郡王諡正献执中性谨畏尝戒边吏无生事节浮费惜人才寛民力毎爲徽宗言之自以由攀附恩致位宰相虽居富贵未尝忘贫贱时【事略】
　　五月庚子郑居中太宰【自特进知枢密院事授少保太宰兼门下侍郎】
　　刘正夫少宰【自银青光禄大夫中书侍郎授特进少宰兼中书侍郎】
　　居中太宰制曰格于皇天实系賛元之任涣其大号罔非同德之求若时枢筦之臣久欝钧衡之望用熈帝载俾正台司式防刚日之良诞告治朝之听【具官郑居中】髙明而笃厚直谅而纯和识探道奥之微谋合皇猷之蕴驰顔闵之极挚蚤擅儒宗非尧舜则不陈是爲国器粤繇简识荐被褒扬徧跻禁路之华再陟本兵之峻直道之行弗挠辰猷之告允臧进则尽忠义不阿世退而载采言可底行眷名实之竝孚歴险夷而一节肆念纉承之重莫先图任之能有能奋庸既灼知于弼直乃立作相期遂显于谟明载崇爲国之九经以乂建邦之六典隂阳和而万物得爕兹一气之元上下交而其志同惠在四隣之睦允廸朕志毕协师虞就升亚保之崇资克伫贰公之美化畴封井戸加食租田倂隆体貌之恩增重股肱之寄于戏帝赉予弼兹用亶于延登民具尔瞻益毋忘于夙夜若古有训无竞惟人惟说命之暨乃僚如尹躬之佑厥后从欲以治罔不同心尚克迈于远图以对扬于休命
　　正天少宰制曰灼于四方盖本明良之会式是百辟莫先丞弼之图乃眷宗臣蚤陪几务具协民瞻之素俾居宰揆之崇涓选刚辰亶孚列辟【具官正夫】直清而惇裕闳博而醇深行髙儒席之珎识探圣文之奥廸九德之美蔚然蓍蔡之资挺三俊之休允矣岩廊之望歴更中外绰着猷爲顷入辅于文昌旋进参于政本夙励致君之节动昭享上之诚入告辰猷其克从先王之烈肆畴嘉绩惟简在上帝之心言輙契于朕谋人莫渝于汝守若昔交修之助维时共政之求将用绎于天工知人则哲宜使熈于帝载秉国之钧位班衮职之隆名亚鼎司之重克灼知厥若久坚励翼之懐率惟兹有陈用底经纶之蕴诞扬休命式副佥俞载超赐位之聮增惟奋庸之任剖封爰赋衍食加田疏恩渥之便蕃示延登之简注于戏爰立作相永言考愼之艰罔不同心益迈谟明之协仰惟前代图任旧人曰成汤至于文王若伊尹迄于闳夭时乃格天之业具存经体之勲尚懋逺图以期予治壬寅邓洵武知枢密院事【自保大军节度使充佑神观使兼侍读迁正奉大夫除】宣和元年四月除少保封莘国公二年正月卒洵武再入政府四年至是卒于位赠太傅赠防甚厚諡文简洵武之在右府也蔡京谋取燕云洵武以爲盟好百年其可一朝弃之议遂寝后契丹衰王黼复建燕云之议而洵武已没矣【事略】
　　八月己巳侯防中书侍郎【自中大夫尚书左丞除】
　　薛昻尚书左丞【自银青光禄大夫尚书右丞除】
　　十一月庚子白时中尚书右丞【自试兵部尚书迁中大夫除】
　　十二月乙酉少宰刘正夫致仕
　　正夫自政和六年五月除少宰是月以安化军节度使开府仪同三司致仕入相仅逾年疾病乞骸骨故有是命明日落致仕移鎭安静军节度使充中太乙宫使封康国公行有日徽宗赐诗宠之疾作卒于道赠太傅諡曰文献自正夫去位王黼爲相误国召乱以祸天下余深白时中李邦彦辈相继窃位皆鄙夫患失之徒云【事略】
　　政和七年【丁酉】
　　八月郑居中罢太宰【以母忧罢】
　　居中自政和六年五月除太宰是月以母忧罢自张商英罢相京复当国益变乱法度居中在右府每爲徽宗言之至是爲相四方欣然望治丁母忧十一月即诏起复八年七月罢起复以西边奏防除少傅是月兼神霄玉清万寿宫使九月罢起复居中入相起复前后仅三年至是恳祈去位遂以防制自终云
　　十月戊寅侯蒙罢中书侍郎【资政殿学士知亳州】
　　蒙自大观四年二月除同知枢密院事八月除尚书左丞政和六年十一月除中书侍郎是年十月罢执政逾七年以目疾乞罢而有是命寻除资政殿学士卒赠开府仪同三司
　　十一月余深少宰【自门下侍郎授特进少宰兼中书侍郎】
　　制曰丞天子以賛助万机时乃代工之任熈帝载而使宅百揆莫先同德之求眷我宗臣久于政路爰绎师虞之素俾升宰席之崇涓择刚辰诞飏显册【具官余深】直方而敦裕肃乂而纯明学参圣域之优识达道原之大威仪是力凛然廊庙之材文武兼资允矣邦家之望夙延登于近辅实具绍于先猷明哲自将忠忱一致载执黄扉之柄益隆岩石之瞻臯陶之陈帝谟既懋弼谐之义山甫之将王命有嘉出纳之勤具昭成宪之休未究大儒之蕴朕仰惟前代守文爲难相我受民非贤罔乂若四方之是训则九叙之可歌视君如腹心矧务同于一体用汝作舟楫庶克廸于多盘其进秉于国钧仍兼厘于政本特超赐位倂衍眞租聿彰倚注之殊式示宠光之渥于戏时则有若伊尹惟斯道而觉民王曰惟尔君陈以嘉猷而告后允蹈昔人之美迄臻庻事之康三阶平则风雨得其时众贤和而天地爲之应亶惟乃辟是佑则于永世有辞
　　八年四月以西边奏防除少保是月兼神霄玉清万寿宫使以镇江府金山爲之
　　同日白时中中书侍郎【自中大夫尚书右丞除】
　　十二月丁巳薛昻门下侍郎【自银青光禄大夫尚书左丞迁特进除】
　　重和元年【戊　八年十一戌　月改元】
　　正月庚戌王黼尚书左丞【自起复宣和殿学士通议大夫提举上清宝箓宫除】
　　黼字将明开府祥符人
　　九月庚寅薛昂罢门下侍郎【自特进罢授彰化军节度使充佑神观使兼侍读】制曰辅岩廊而断国论允图庶绩之熈秉齐钺以在王廷式示万邦之宪兹极人臣之美尤爲儒者之荣乃睠耆英固辞机务特褒徽数用涣明纶【具官薛昂】德粹而行孚量闳而识逺学通圣奥会归六籍之醇文掞道华度越百家之小驾说早宗于士类输忠深简于朕知顷自禁严进膺柄任再陟贰丞之峻肆居左省之崇有合于稷契之言所陈必尧舜之道俾予从欲以治既廸大猷厥其永孚于休具绍先烈方赖恊恭之助沓披丏罢之章载惟前后之十年尽歴险夷而一节重违雅志爰锡异恩豹尾神旗壮军容于要阃琼台云阙便燕息于清都仍陪经幄之亲倂衍租田之厚于戏克左右厥辟敢忘大政之咨毋金玉尔音尚罄嘉谋之告其只朕命益励乃诚
　　同日白时中门下侍郎【自中大夫中书侍郎除】
　　王黼中书侍郎【自通议大夫尚书左丞除】
　　冯熈载尚书左丞【自翰林学士承防知制诰兼侍读迁中大夫除】
　　范致虚尚书右丞【迁中大夫除】
　　熈载尚书左丞制曰文昌总理治官丞辖纲纪台事用助宰揆实班辅臣图任惟艰畴咨在列式序厥位我得其人【具官冯熈载】才髙而行醇器博而用大自得渊源之学发爲体要之文践歴禁涂旋以忧而去职仅终礼制比趋召而还朝草再视于北门防密承于东閤眷惟尔德匪特翰苑之才蔽自朕心擢处肃机之地入则陪三省以论大政出则纠六官而董庶工惟修举元丰宪章率由羣后俾绍述神考政事允升大猷遹观厥成同底于道
　　致虚尚书右丞制曰仰惟神考肇建文昌外设六官内度百揆惟是二丞总治实爲执政大臣肆朕绍休尤谨厥典惟时廸哲乃得其人【具官范致虚】问学渊深操行醇固有经邦之谠论发于文辞有遵道之诚心见之事业比从居里召领严祠载循士论之公擢寘刑官之长谋猷屡罄闻望益隆进纠正于中台俾纪纲于右辖入与机务协成隽功惟隂阳之机方以政而辅相天人之际实有道以和同勉懋尔庸以弼予治
　　时中执政凡八年拜相黼重和二年正月拜相○熈载字彦爲衢州西安人
　　宣和元年【己　二年二亥　月改元】
　　正月戊午余深太宰【自特进少宰兼中书侍郎授太宰兼门下侍郎】
　　王黼少宰【自通议大夫中书侍郎授特进少宰兼中书侍郎充神霄玉清万寿宫使】
　　深拜太宰制曰太微者天子之庭上相冠东藩之位北斗者人君之象辅星近开阳之光仰观干纬之明俯眷经邦之重叙登元宰亮翼众功诞扬纶綍之言孚告绅绂之听【具官余深】端方而肃括敦裕而清通孝足以探天人之原智足以周事物之会古训是式卓然经世之姿直道而行凛若立朝之气徧仪三省殆阅十年顷进秉于国钧实参熈于帝载惟动丕应徯志御事厥棐有恭辨察羣材极明王立政之助调娱庶务协太平守成之防朞年于兹万方俾乂上之则隂阳寒暑得其序下之则纪纲法度适于中德音不瑕已谂周公之美衮职有阙孰先山甫之图是用简于岩瞻授以魁柄兼峻东台之秩仍陪多戸之封受任既隆仰成弥重于戏予欲逺追二帝三王之治尔盖自拟百揆四岳之贤置相之良载籍可数若汉以萧曹爲冠丙魏乃相继有声如唐之房杜居前姚宋亦竝称于后顾曾何比予于是矧时则勿有间之勉恢大猷追绍隆古
　　黼拜少宰制曰北辰居所而众星拱道盖尚于无爲明主好要而百事详术莫先于论相天实生于硕辅世方赖于眞儒用酌师虞延登揆席肆即治廷之大亶孚诏号之严【具官王黼】直谅而粹夷闳深而博逺学通千载而会归于道德之要识造万微而动合于理义之方谠论明谟允矣佐王之略髙文大册杰然冠古之英国之光辉予有疏附顷自左纲之峻亟陞右省之崇勑天之命惟时几益罄同寅之助役志于享无爽侮聿多载采之勲岂惟众贤和而物和兹乃百姓足而君足三台之阶两两畴当齐色之占南山之石岩岩爰属秉钧之望惟帝赉弼若时登庸其遂相予无以易汝俾陟宰司之重兼厘政本之繁懋官超彞典之常赐位躐文阶之冠申加多邑并衍眞租于戏尹躬曁汤而克享天心髙宗得说而咸仰朕徳相与之妙于今可师矧书垂告戒之言有嘉谋则顺于外而史述弥纶之用持众美以效之君故四方其训以无竞维人必三后协心而同底于道往资予翼式副民瞻
