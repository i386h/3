<!-- { "loadSidebar": true } -->
　　纲字伯纪邵武人先是靖康围城中以资政殿学士太中大夫领开封府召纲率湖南义兵倍道前进至江宁府遇周德作乱既而次第执去斩之江宁府乃定时已闻京师失守欲赴大元帅府行次淮甸闻二圣北狩知上即位于南京既未觐清光先遣人驰赴行在上疏论和议之非遂召纲赴行在纲已到行在上奏劄申前议上大喜故有是除○初渊圣除领开封府路梗尚未赴也上欲命相而难其人黄濳善汪伯彦皆元帅府旧僚新擢执政人望未孚惟资政殿大学士李纲当靖康初京城被围时能建议力守后宣抚河东救太原虽无功而士论恕之谓其平日有志在今可用遂自外除右仆射兼中书侍郎六月己未朔李纲至行在入见乃赴都堂治事上之相李纲也御史中丞顔岐言张邦昌为金人所喜虽已位三公宜増其礼纲为金人所恶宜置闲地六月己未朔纲至行在入见首言陛下用臣为相而外廷之论如此臣愿归田里至如命相于金人喜恶之间更望圣心审处上曰顔岐尝有此言朕告之以如朕之立恐亦非金人所喜者岐无辞而退纲乃赴都堂治事时谏议大夫范宗尹亦言纲名浮于实而有震主之威不可以相章三上不报纲既治事遂上十议一议国是谓当以自治为上防二议巡幸谓关中为上襄阳建康次之三议赦令不当以张邦昌伪赦为法四议僭逆谓邦昌宜正典刑五议伪命谓受伪命者宜依唐肃宗以六等定罪六议战谓宜一新军政七议守谓防河防淮防江宜控扼其冲八议本政谓崇观以来政出多门今宜归中书九议乆任谓宜择大臣责其成功十议修德谓上当施德以感天人之心诏国是中书遵守巡幸当还京城壬戌李纲再论围城中受伪命者上曰国家顚覆士大夫不闻死节往往因以为利如余大钧洪刍诱宫嫔为妾王及之坐蕃衍宅门诟诸王卿知否曰御史台见鞫之必得其情纲又曰靖康之祸在内惟李若水在外惟霍安国死节甚着而呉幵莫俦王时雍徐秉哲皆奉金人指立张邦昌反捕宗室戚里及受伪命为执政此为罪首先是若水已赠观文殿学士秉哲以散官安置乃赠安国为延康殿学士贬时雍高州幵永州俦全州竝安置时在围城中者纲槩欲以叛逆罪之右丞吕好问曰王业艰难正含垢纳污之时遽防以峻法惧者众矣责以不能死则可若直谓之叛逆彼岂无辞乎纲由是不乐既而台狱具余大钧等皆当弃市上曰有司之法如此新政重于杀士大夫李纲等亦言天地之大德曰生于是诏流大钧与陈冲洪刍于沙门王及之与张卿才李彞周懿文胡思皆广南诸州安置右正言邓肃李纲所善也肃首论围城中有以侍从官而为伪执政者有以庶官而为侍从者请悉以叛臣目之其上者寘于岭外次则远处编管卿监而下但籍其姓名自是不复任为台谏侍从若用此则一网而尽盖附防纲意也时右司谏潘良贵亦论围城中乞分三等定罪纲言今日中兴规模所急者当先理河北河东盖两路国之屛蔽今河北惟失眞定等四郡河东惟失太原等六郡其余皆在宜于河北置招抚司河东置经制司择其才者为使纲引荐前监察御史张所于河北直秘阁傅亮于河东仍诏借所直龙图阁招抚河北又以枢密副承防王经制河东而亮副之皆赐钱百万缗以备募兵又给半岁粮及空名告千余道用京畿兵千人为衞遣之与所靖康末皆至河北募兵亮号知兵至是纲皆引用之【竝小歴】
　　己未冯澥罢尚书左丞【为资政殿学士知潼川府】
　　制曰朕承至尊绥御羣辟图旧人而任政共成访落之谋有一德以保躬屡上均劳之请参稽陟典申锡赞书【具官冯澥】雅量镇浮訏谟经远之才之美有望道之思至大至刚得养气之善入持枢筦进贰文昌属予纂绍之初喜见仪刑之老曩封奏祈解繁机诏谕数颁恳诚莫夺念崇宁之遗直岿然独存顾靖康之旧臣留之不果陞华书殿出总藩符以大臣暑行徒得淮阳之重而远猷辰告宜存魏阙之心祗服宠章益绥寿嘏
　　澥安岳人康邸旧人也自靖康元年闰十一月除尚书左丞是年五月罢再执政仅半年澥更围城之变一时执政皆北行而澥独留其后隆祐太后命澥奉迎今上于南京及上即位坚请罢去故有是命寻落职提举玉局观
　　同日李囘罢权尚书右丞
　　囘江宁人自靖康元年十一月以签书枢密院事将兵守黄河金人南渡仓皇逃归遂罢为提举万寿观明年张邦昌僭位以囘权尚书右丞其后皇太后遣左丞冯澥权右丞李囘来奉迎今上于南京至是自延康殿学士提举万寿观知洪州
　　同日吕好问为尚书右丞【自试兵部尚书迁中大夫除】
　　制曰贵富不足解忧方极慕亲之志孝弟施于有政莫先同德之求朕以眇躬嗣承大统遭家不造凛若渊氷虽三军举同左袒之心而二圣未返北辕之役棠棣之华韡韡敢忘原隰之求大隧之乐融融有待封人之荐【具官吕好问】儒术之茂闇然日章信厚之资老而弥笃徧践甘泉法从之列实自靖康总揽之初从容片言绰有囘天之力险夷一致益有衞上之忠肆图邦命之新建总文昌之辖倚老成于典之重登世臣于故国之遗朕之股肱谅同休戚其念两宫戴天之义体予一人仄席之思傥能遣侯公而说之必有御赵王而归者亶惟乃辟是祐则于永世有辞
　　好问字舜徒开封人张邦昌僭立以好问为门下侍郎上即位以为尚书右丞【遗史】好问家传曰时赐对上劳之曰宗庙获全皆卿之力遂除右丞
　　庚子前宰执李邦彦呉敏蔡懋宇文虚中等悉窜岭南邦彦河内人敏杨子人懋确子虚中前右丞知江宁府资政殿学士粹中之弟也○诏靖康主议误国之臣前宰执李邦彦等悉窜岭南邦彦窜浔州敏栁州懋英州虚中昭州
　　丁未前执政王襄赵野竝责分司寻各以散官安置襄南阳人初西道总管资政殿学士王襄北道总管资政殿学士赵野皆以前执政任总帅领兵赴阙而迁延不进至是襄野竝责分司诏略曰岂有两君之在野略无一骑之入关故取迂途以为遁计又各以散官安置襄永州野邵州○建炎二年二月诏故相郑居中刘正夫余深白时中之子竝镌其职○言者论龙图阁直学士郑修年乃正夫之子徽猷阁待制余曰章白彦晖乃深与时中之子皆乳臭小儿初无出身及文学政事乞竝镌其职是日诏从之【附见】○十二月丁丑诏余深责临江军薛昂责徽州耿南仲责授别驾依旧临江军竝居住以前宰相与提刑司都吏谋率郡人申朝廷乞留知州江常盖常善而易制故为此奸谋以窥朝廷又以杭卒之叛薛昂不縁君命自知杭州又耿南仲趋李纲往救河东以致军溃盖不恤国事用此报雠又许翰与纲最厚方在枢府则逼种师中急救太原而覆师及纲作相引为执政此四人者岂可置而不问时深为特进衞国公昂为金紫光禄大夫皆已致仕南仲见谪散官临江军居住翰见任资政殿学士提举洞霄宫丁丑诏深责临江军昂责徽州南仲责授别驾依旧临江军竝居住翰落职未几南仲卒责授中大夫余深昨因渡江赦复还乡里至是遇郊礼乞奏荐在法责降而官品高者取裁丙子宰执奏深乃蔡京死党乞勿令奏荐诏从之【附见】
　　六月癸亥黄潜善门下侍郎【自中大夫中书侍郎除未几兼权中书侍郎】
　　执政仅二年至七月拜相
　　戊寅汪伯彦知枢密院事【自中大夫同知枢密院事除】
　　执政仅二年至二年十二月拜相
　　壬午张慤同知枢密院事
　　慤字诚伯瀛州人靖康中权知大名府上自相州迁大名慤奉事甚恭慤在大名时有洺州王明者与李洪等聚众以复夺二帝为词有众数万慤差无官宗子不尤及进士王协等招安抚定后皆授以官【遗史】○上即位慤自延康殿学士召为户部尚书有言陛下当判忠邪判则治乱分至是遂有此除仍兼提举户部财用七月以覃恩除通议大夫
　　七月壬寅李纲左仆射【自右仆射除银青光禄大夫尚书左仆射同平章事御营使兼
　　门下侍郎】
　　黄潜善右仆射【自守门下侍郎除正议大夫尚书右仆射同平章事兼中书侍郎御营使】纲左仆射制曰朕博观羣书历考治古将啓中兴之景运必资命世之伟人庶丕修于政经以大慰于民望爰登硕辅敷告路朝【具官李纲】志大而德刚器闳而虑远自任以天下之重皆谓有王佐之才粤繇高华每著名节螭坳造膝识者想闻其直声奉常建言公议共推于雅望超跻丞辖晋长枢庭风采耸于迩遐问誉溢于中外稍稽魁柄殊郁师瞻肆朕纂承之初首图用召之亟遂陞次辅以率羣工民言惟嘉国是以定念华夏狃承平而弛备致要荒伺间隙以肆侵惟民怀旧德而靡忘故士徯新政而知劝朕欲临朝有内修外攘之志汝其比迹于樊侯朕欲俾民臻仰事俯育之安汝其希功于裴度使任大事以尔为栋梁使决大疑以尔为龟策用登上相秉斡洪钧特陞左揆之崇兼贰东台之峻仍其公爵陟以文阶倂増衍于爰田益陪敦于眞食式昭体貌益厚股肱于戏得贤邦家之基汝能追配于前哲论相人主之职朕则无媿于古人益远乃猷以对朕命
　　濳善右仆射制曰巨川之待舟楫固宏济于多艰元首之赖股肱盖叶成于具体惟时王佐实秉国钧相须而成阙一不可兹延登于次辅以同阐于大猷式聁涣号之孚爰耸治朝之听【具官黄濳善】学造圣贤之蕴识穷事物之微气粹而虑深诚笃而忠切表仪禁路着望实于朝端镇抚巨藩憺威棱于阃寄勤劳一节中外百为朕向建帅府以临戎尔实与筹帷而赞画靖密无二险夷不渝纳言而有嘉谟揆事而无遗策肆朕纂承之始尤嘉翼戴之功蚤聨迩臣而功素显于时晋秉大政而士不议其速建明愈伟问誉弥崇念中夏玩于燕安致外域肆其侵侮虽国势之犹弱奈民怀之益深朕欲耆定武功汝其继萧陈之列朕欲缉治具汝其追丙魏之踪是用昭登右相之隆兼贰西台之峻乃进公爵仍陟文阶陪敦井邑之多加侈圭田之厚倂颁茂渥丕劝具僚于戏朕心朕德惟乃知其増光于远业嘉谋嘉猷告尔后尚胥及于丕平谅体至怀奚俟多训【朱胜非词】
　　时初建御营司纲与濳善竝兼使而同知枢密院事张慤副之【小歴】○先是召李纲到行在拜右仆射上即位左右揆皆虚位首以纲为右揆至是特授左仆射幷命濳善为右仆射竝兼御营使自是宰相始有亲兵【遗史】○八月己丑贬窜负国周懿文王及之余大钧胡思等周懿文余大钧等不死唯从贬窜识者是以知李纲与汪黄诸公不能辅佐恢复河东河北之境土也曰失其矣【同上】
　　癸卯吕好问罢尚书右丞【授资政殿学士知宣州】
　　好问自建炎元年五月除尚书右丞是年七月罢执政两月自乞罢政遂有是命○好问家传曰时台谏官多李纲所厚因论围城事倂以中好问上出手札付尚书省曰昨张邦昌僭号之初吕好问即募人赍帛书具道京城内外事金人甫退又遣人劝进考其心迹与余人不同言官所不知仰尚书省行下于是好问力求去乃除职知宣州时七月己酉也绍兴元年七月资政殿学士提举洞霄宫吕好问卒于桂州
　　同日许翰尚书右丞
　　翰襄邑人靖康为同知枢密院事与李纲最厚故复用之自延康殿学士太中大夫提举鸿庆宫召为尚书右丞是月以覃恩除通议大夫
　　八月丁丑李纲罢左仆射【观文殿大学士提举杭州洞霄宫】
