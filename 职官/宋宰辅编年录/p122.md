<!-- { "loadSidebar": true } -->
　　镗右丞相制曰勅天命而兢万几在代工之无旷熙帝载而宅百揆资奋庸之有能朕念顾褆于皇穹逮纂承于慈极任重守大惧于阙以不遑谟明弼谐孰厥德之允廸保我邦图之固助予旰食之勤追想古人至逺求于梦卜岂如今日廼近在于枢机其辍本兵俾陞次辅诞孚号播告路朝【具官京镗】疏通裕开济之才鲠亮着直方之操物能名而事能断智常究于精微挠不浊而澄不清量莫窥于涯涘早遇盘根而知利器遂防高足而据要津峩豸栢台廷臣惮其正色争礼氊幄强邻不敢桀心旋为喻蜀之行尤展筹边之略逮朕初载冠于从班一观长者魁梧之姿即知公辅逺大之器子房之授高祖言殊石水之投马周之遇太宗契逾胶漆之固寄之心腹擢在疑丞论说无疑殆若巨鱼之纵壑奸邪不起复如猛虎之在山确持尊君亲上之诚力建坏植散群之防洎予总揽将遂延登属方倚于庙谟始进颛于武柄运帷幄而决千里之胜既厌难以销萌理隂阳而遂万物之冝盍赞元而经体方今国是虽明而未臻于醇一士风虽革而尚起于诪张年谷新登仓廪之储尚寡边陲久好疆圉之备宜修凡此数端皆如【阙】
　　舟楫愿之迄济况辅弼之并建实左右之具冝相
　　与协恭而和衷必能熙绩以兴事思邦家之大政力底于成遏朋比之浮言勿为之惑尔能素绰予望深期陟彼华资既越三阶之峻衍夫真食仍増千室之封以昭体貌之优以究勲庸之茂于戱萧曹为冠岂专务于规随房杜同心盖相资于谋断其思夹介之义以廸允升之猷能立太平之基亦有无穷之闻
　　镗初封沂国公五年八月丁亥以太上皇诞节上寿拜少保进封郑国公
　　同日郑侨知枢密院事【自参知政事除】
　　谢深甫参知政事【自签书枢密院事除○三年正月癸卯兼知枢密院事】
　　何澹同知枢密院事【自御史中丞除】
　　澹字自然处州人
　　四月甲子余端礼罢左丞相【除观文殿大学士判隆兴府○制未入】端礼自庆元元年四月拜右丞相二年正月拜左丞相是年四月罢入相一年寻提举临安府洞霄宫
　　壬申何澹参知政事【自同知枢密院事除】
　　叶翥端明殿学士签书枢密院事【自吏部尚书除】
　　翥字【阙】　处州人
　　庆元三年【丁巳】
　　正月壬寅郑侨罢知枢密院事【除资政殿大学士知福州】
　　侨自绍熙五年十二月除同知枢密院事庆元元年四月除参知政事二年正月除知枢密院事是年正月丐闲故有是命执政二年
　　庆元四年【戊午】
　　正月丙寅叶翥同知枢密院事
　　翥自庆元二年四月除签书枢密院事是年正月除同知枢密院事七月丐闲除资政殿学士知隆兴府在枢府二年余后知绍兴府又知福州
　　八月丙子谢深甫知枢密院事兼参知政事【自参知政事除】许及之同知枢密院事【自吏部尚书除】
　　及之字深甫永嘉人六年六月己巳以母忧罢庆元六年【庚申】
　　闰二月庚寅京镗左丞相【自右丞相拜少傅左丞相进封冀国公】
　　谢深甫右丞相【自知枢密院事迁金紫光禄大夫除】
　　镗左丞相制曰斗魁之下曰三台夙炳中阶之象太微之垣有上相独先颛面之朝朕法天建官临政愿治繇缵绍慈谋之始首褒崇近弼之英秉国钧而具尔瞻既明伟绩辅台德而置诸左冝陟冡司涣敭制綍之公临告廷绅之众【具官京镗】道方而器裕业粹而用开学贯古今蕴尊主庇民之略智周事物兼守文应变之才德量足以服众心忠谋足以断大议早结知于烈祖复被遇于上皇争礼折穹庐之骄典藩増井络之重逮及眇冲之质益深简注之怀既陟疑丞旋跻枢近如贞观之有戴胄振厥纲维如汉家之任留侯筹于帷幄惟师虞之佥穆严帝载之奋熙莫不诏八柄以驭羣臣杜群枉而开众正立纲陈纪赞为世法程之规薄赋轻徭全与民休息之惠百谷屡丰于农扈纎尘不警于边陲瑞牒効珍圣父衍康宁之福璇穹锡羡元良开震夙之符时浸格于豫和功实资于寅亮欲弥缝之益究岂褒进之敢稽既穆卜以袭祥庸涓刚而申命畴尔盛勋之懿位于元宰之崇黄耳玉之华翊丕基而増巩希冕篆车之饰兼亚傅以陞班易原武之公圭启冀方之胙社拓其多井陪乃真畬以彰一意之倚毗以侈千龄之防遇于戏遂万物而佐隂阳之理尚思外镇于四方冠羣后而依日月之光当使声施于百世勉图可大之业协济非常之功繄我宗工奚烦多训
　　深甫右丞相制曰大臣国之股肱惟其人而立政贤相民之师表置诸右以辅台朕奉慈训以缵承揽繁机而兢业乃睠疑承之彦备殚翼亮之勤夙借枢机之逺猷进而强本式畴中外之伟望资以奋熙诞明纶旉告列序【具官谢深甫】量凝而履正学博而才全事能应物能名智独穷于微眇柔不茹刚不吐节盖秉于直方孝皇一见而深知太上肆加于隆委比菲质绍基图之始以瓌材为公辅之储爰即二卿遂跻独坐尊人主如堂之势廉陛逺而难攀进忠臣忧国之言奸邪为之不起亟延登于两社旋复本于五兵每协恭而和衷益图事而揆防訏谟屡告议论通乎古今庙筭是裨宥密基于夙夜政之维御罔不饰将之纪律罔不张遐陬詟其威棱边圉底乎静谧惟器之宏者应弥裕而绩之优者任必隆矧太微上相之辉列次星而交映而圣代昭文之重以集贤而并崇肆命赞元庸均宅揆言观当世之急务盍究经邦之永图建立大政以兴太平方资蕃餙杜闭群枉而开众正益頼弥缝务休养所以培国家之基敇时几所以答天地之贶凡予注意皆尔究怀属并峻于钧衡初匪劳于梦卜谅精神之胥契实左右之具冝陟以三阶既具昭于徽数陪其多戸庸并衍于真租以昭体貌之优以侈防逢之盛于戯赞如晦之断盖可同心而济谋得宋璟之刚允頼守文而持正将究观于伟业复逺迈于昔人其迪训辞以承休命
　　六月镗进封魏国公○深甫六月封申国公十月进岐国公十二月进鲁国公嘉泰二年十二月辛卯拜少保
　　同日何澹知枢密院兼参知政事【自参知政事除】
　　制曰基命勤于夙夜允资密勿之谋执政均于股肱兼烦赞襄之力举时二柄之重付我全才之英爰锡褒缗以昭宠渥【具官何澹】忱恂而劲正闿亮而裕和渊识贯乎古今瓌文发诸经纬暴声名于当世早擅抡魁附羽翼于初潜蔚为旧学两职中司之宪独高直节之风虚怀极其延登鬷假俾之参预举偏补弊而靡或过正协恭和衷而不为茍同坐致纪纲之张助成朝野之豫既益彰于素望庸推正于紫枢属方时平敢忽武备谋臣猛将当广为数世之储尺籍伍符冝尽汰积年之冗矧复裨于几务皆有頼于谋猷拓其多井之封陪以真畬之赋其加徽数弥示隆知噫文武为宪万邦盖倚兼资之略精神折冲千里冀成强本之功宜对褒崇愈勤翊亮七月丁夘陈自强端明殿学士签书枢宻院事【自御史中丞除】
　　自强字勉之福州人
　　八月丁酉少傅左丞相京镗卒
　　镗自庆元二年正月拜右丞相是年闰二月拜左丞相是月薨入相三年余
　　嘉泰元年【辛酉】
　　七月乙卯何澹罢知枢密院事
　　澹自庆元二年正月除同知枢密院事四月除参知政事六年闰二月除知枢密院事是年七月丐祠除资政殿大学士与郡执政四年余
　　甲子陈自强参知政事兼同知枢密院事【自签书枢密院事除○八
　　月甲申兼知枢密院事】
　　张釡端明殿学士签书枢密院事【自礼部尚书除】
　　釡字君亮丹阳人
　　八月甲申张岩参知政事【自给事中除】
　　程松同知枢密院事【自谏议大夫除】
　　岩字肖翁湖州人松字冬老池州人
　　同日张釡罢签书枢密院事
　　釡自是年七月除签书枢密院事是月丐祠以端明殿学士宫观
　　嘉泰二年【壬戌】
　　七月己巳程松罢同知枢密院事【以父防解官】
　　松自开禧二年四月差充四川宣抚使制置司职事并归宣抚司仍免知成都府后以逆曦之叛松自西蜀遁归章良能缴程松与宫观指挥奉圣防降三官落职送筠州居住嘉定元年三月臣僚上言谨按顺昌军节度副使澧州安置程松昨为赤县谄事殿帅吴曦遂得潜结韩胄致位宥密前年西事之方兴也侂胄遣松入蜀正以与曦有旧欲其协力以为闗外之举而松才不足以驭其奸疑适足以趣其变叛书既闻身为元帅上不能纠合镇发一矢以报国家下不能坚忍少俟以安蜀人之意举五十四州之地以遗之如弁髦土梗然而更贻逆贼尊以王爵受其厚赂眀日遂行逆其从叛之心诛之亦未为过而权臣狥私祗用轻典径以散官置于善地谓之罚当其罪可乎奉圣旨程松责授团练副使賔州安置
　　八月丙子袁说友同知枢密院事【自吏部尚书除】
　　説友字【阙】　安吉人
　　十一月庚戌陈自强知枢密院事【自参知政事除○三年正月丙申兼参知
　　政事】
　　制曰朕仰模天象登用人材舄奕斗枢丕应西垣之次斡旋机柄密承北极之尊遴选真儒式当隆委【具官陈自强】良玉不斵大器晩成居之安资之深自得圣贤之蕴澄不清挠不浊孰窥喜愠之容一见而简帝心数年而跻要路谏坡献替每输贯日之忠琐闼涂归真有囘天之力君子之勇虽贲育不能夺仁人之言非尧舜不敢陈其劲正障百川之狂澜其醖借备四时之和气由中司之雄剧陟右府之崇严二三执政之臣均谓股肱之助半千逢辰之庆是冝礼貌之优加秘殿之隆名畀真封之新渥朝夕纳诲而辅台德正倚谋猷夙夜基命而殚厥心共成勲绩斯有无穷之问罙植太平之基
　　同日许及之参知政事
　　及之前为同知枢密院事丁母忧服阕从吉赴召遂有此除
　　嘉泰三年【癸亥】
　　正月己卯谢深甫罢右丞相【观文殿学士判建康府】
　　深甫自庆元六年闰二月拜右丞相是年正月丐闲判建康府入相二年【后封申国公】
　　甲午张岩罢参知政事【除资政殿学士知平江府】
　　岩自嘉泰元年除参知政事是年正月罢在枢府一年余
　　戊戌袁说友参知政事【自同知枢密院事除】
　　傅伯寿端明殿学士签书枢密院事【自翰林学士除】
　　伯寿字【阙】　泉州人○二年辛丑以端明殿学士除在京宫观嘉定元年四月臣僚奏故签书枢密院事观文殿学士傅伯寿生于忠义之家首为謟防之倡胄盗权之始伯寿为浙西宪纳贽投启即指故相为防扈且云澄清方效于范滂防扈忽闻于梁冀人无耻矣咸依右相之山我则异于独仰文公之斗首明趋向愿出陶镕夤缘入朝不畏清议由缴駮以斥逐善类假草辞以诋毁师儒其弟闻之抚几嗟惜曰名节扫地尽矣未几以所言欺罔而与宫观色斯举矣愈切悲鸣侥幸重来曲意防悦躐登西府见谓非冝扶曳谢恩颠顿失措疏其罪恶合正严诛而秘殿隆名老死牖下赠防之典与勲旧同若非追贬而削夺之何以为奸邪之戒奉圣防追三官
　　二月乙巳费士寅端明殿学士签书枢密院事
　　士寅字【阙】　　　人
　　五月戊寅陈自强右丞相【自知枢密院事除○制未入】
　　开禧二年正月庚辰兼枢密使
