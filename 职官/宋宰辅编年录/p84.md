<!-- { "loadSidebar": true } -->
　　纲自靖康元年正月除尚书右丞二月除知枢密院事是年九月罢执政凡九月纲既宣抚河东未几朝廷易相纲即军中上章乞罢而有是命言者论其专主用兵之议而元无成筭竒画乃命以宣抚之任日冀其有功而前后败军覆将非一又耗用邦赋不可数计乃以本职提举杭州洞霄宫而臣僚又言纲冒内禅之功以自名用姚平仲以至挫衂收括取金银牓使怨归公上兵旣妄动暂行罢免隂使其党黙谕士庶使之伏阙几至变乱假爵禄以市私恩推守御之赏至数千人隂与吴敏党庇蔡氏不能逆诈辄以蜡书结余覩使金人复加怨愤命以宣抚拒抗君命乞纳告身逮至泽潞不务持重以致挫败等十罪又言其所上章疏多髙自称誉防扈不恭乞行黜责于是以保宁军节度副使建昌军安置○李纲罢士庶十万余人挝皷伏阙下经日不退杀内侍十余人擘裂无遗体府尹王时雍等麾之不去上命聂山出谕防相率听命而退十月庚申有防李纲罪恶深重不自省循辄有放言鼓惑众听可移夔州安置【日歴】
　　十月丁未冯澥知枢密院事【自礼部尚书太子詹事兼侍读迁中大夫除】制曰朕临御以来适兹边警廼眷枢机之地是资帷幄之谋得失之间安危所寄委任尤重必惟其人【具官冯澥】忠信不欺端谅有守励蹇蹇匪躬之操怀拳拳忧国之心直道而行学盖摅其素蕴独立不惧志切慕于古人践扬居多望实休显爰擢登于宥密以共济于艰难朕念疆埸未宁兵民久困无事淮隂之略专图魏绛之功往服茂恩伫观成效
　　十一月康王使于金斡里雅布军前知枢密院事冯澥使于金国尼堪军前李若水副之【遗史】
　　壬子王寓尚书左丞【自试礼部尚书中大夫除】
　　寓爲起居舍人正月谏亲征罢之未几复除礼部侍郎迁翰林学士至是除尚书左丞王寓新除尚书左丞诏寓使于金国军前奉五辂而行之【遗史】○皇弟康王使斡里雅布军以王寓爲尚书左丞副之始欲命寓奉使金人故有是除既而托梦寐辞行故责及之未尝就职云十二月戊午有防尚书左丞王寓诳诞避事可追还左丞告命尚书省毁抹责授单州团练副使新州安置乃以知枢密院事冯澥代往
　　制曰朕闻路温舒以丞属而请往絶域傅介子以马监而求使大宛盖委质而爲臣无辞难而避事茍懐诳诞曷逭典【具官王寓】世荷国恩蚤尘华贯昨于纂承之始首挂谴诃不忍弃捐于终复加湔洗罔思报德惟务懐安适边境之绎骚遣近臣而计议邀功生事黜贾生笞説之谋罢兵息民讲魏绛和戎之策擢尔侍从之列置之丞辖之崇特加宠数之优式示华光之遣逡廵之避唱造不根逮诘责而辞穷乃章皇而情得方主忧臣辱尔乃便私之求茍罪大责轻难示方来之戒姑从散秩往处遐陬尚务省循以待寛宥
　　十一月戊辰冯澥罢知枢密院事【授资政殿学士太子賔客】
　　澥自靖康元年九月除知枢密院事是年十一月罢执政仅逾月初命奉使金人军前议和及康王还而有是命云
　　丁丑何防罢中书侍郎【授资政殿学士依前官提举醴泉观兼侍读】
　　防自靖康元年三月除尚书右丞八月除中书侍郎是年十一月罢执政凡八月时宰相唐恪议弃三镇防以爲不然自乞罢遂自太中大夫中书侍郎罢未几兼领开封职事云
　　同日陈过庭中书侍郎【自太中大夫尚书右丞除】
　　孙傅尚书右丞【自试兵部尚书迁中大夫除】
　　傅尚书右丞制曰天下大器置之欲遂其安王公尊贤求之惟恐不及朕绍隆兴绪康济艰难眷求百揆四岳之臣图囘二帝三王之治必有任斯民之责者庶几选于众以得之【具官孙傅】宏毅直方聪明敏博学问邃于经术造自得之渊深功名见夫绪余行所知之光大事朕初载蔚爲名臣延登八座之崇进陟五兵之任师尹之望岩岩具维石之瞻王臣之公蹇蹇励匪躬之节是用擢升右辖进贰中台朕欲解瑟而更张固非济水之能食思与在位同协厥中往旣一心服我休命
　　是月过庭出使河北割地不还执政才三月十一日壬午御批金人欲割地须两府二人各令自陈陈过庭以主忧臣辱首自请行唐恪冯澥皆依违不对耿南仲以老辞聂昌以亲老辞寻出御批曰过庭忠谊可嘉特免奉使差辞免人耿南仲聂昌日下出门○十一月己卯金人乞再遣使臣之两河督割地界朝廷先命中书侍郎陈过庭往金人拘之军前初过庭请行上挥涕叹息谕之不果遣且手札嘉奬及城陷卒遣过庭行二圣北狩过庭已在河北固留不遣建炎初授资政殿大学士提举江州太平观以须其归四年冬有近臣还自敌中具道过庭守节不挠状且言是年六月卒诏赠开府仪同三司与恩泽十人年六十傅字伯野海州人
　　甲申孙傅同知枢密院事【新除尚书右丞中大夫迁延康殿学士除】
　　曹辅签书枢密院事【自御史中丞迁延康殿学士除】
　　辅签书枢密院事制曰推忠衞社允资命世之才运筹折冲实系本兵之地眷兹风宪之长爲吾耳目之良爰锡赞书俾参宥密【具官曹辅】学该而博气大以刚见几达物理之未然论事处众人之不敢一言触讳十载投闲逮予亲政之初首置肃纲之任暨跻谏省荐拜琐闱有嘉封駮之勤复长纠弹之职鲠亮日闻于朝听箴规多切于朕躬宜有庙谋可清边圉是用俾预西枢之政少寛北顾之忧汝宜深思厌难而解纷朕亦倾俟修文而偃武勉图报効以副眷怀
　　傅执政累月二年扈从渊圣北狩建炎三年除观文殿大学士提举西京嵩山崇福宫方敌急攻京城傅亲当矢石日夜不少休钦宗再幸金营以傅兼太子少傅行宫留守乗舆久不得归傅屡贻书请之不报及废立檄书至中外震骇傅大恸久之曰茍立异姓吾当死之又数请车驾还阙明日金陈兵索道君帝后诸王妃主傅独留中宫太子不遣愿以死从太子金以尼堪命召之而去不知其所终后赐諡曰忠定○辅沙县人入枢府凡半年及卒上厚防其家仍命一子改京官建炎元年五月丙申签书枢密院事辅以病卒初请上即位上发济州签书枢密院曹辅来至是时靖康执政皆去而签书枢密院曹辅以病遂卒【小歴】
　　丁亥李囘罢签书枢密院事【提举万寿观】
　　囘自靖康元年八月除签书枢密院事是月罢入枢府才三月初命囘将兵守黄河既金人南渡不能御仓皇逃遁而归故有是命明年张邦昌僭位以囘权尚书右丞云【拜罢录】
　　庚寅何防门下侍郎【自资政殿学士中大夫提举万寿观兼侍读领开封府职事除】初何防议三镇不合遂自中书侍郎罢爲资政殿学士兼侍读知开封府未几复除门下侍郎防再执政数日闰十一月拜相
　　闰十一月壬辰唐恪罢少宰【授观文殿大学士中太乙宫使兼侍读依前光禄大
　　夫】
　　制曰朕惟置相之方每加谨于选用遇臣之体每务全于始终眷时次辅之宣劳乃以引辞而均逸肆朌明命孚告治朝【具官唐恪】材博而通智精以敏蚤由识擢多所践扬外分帅阃之雄蔚有嘉绩入长地官之剧绰着勲庸逮朕纂图召寘枢筦进参政本起贰宰衡顾倚付之甚专亦夙夜之匪懈属以戎骑荐扰郊畿绎骚预备多失于事机应变卒成于稽滞以疾来谂申谕莫囘是用联秘殿以通班即殊庭而置使密陪经幄敦衍邑租于戏宠数之加顾岂忘于留眷忠臣之报宜毋怠于告猷尚其钦承以永誉处
　　恪自靖康元年八月拜相闰十一月罢入相数月以敌骑再渡河不知所以爲计遽引疾乞罢故有是命【拜罢录】○先是唐恪建言金人今冬必来劝渊圣隂爲避狄之计乞早幸洛阳或幸长安召天下兵然京师诸军懐土不肯去乞速召四道总管扈衞而行渊圣以恪之言问之防防曰虽周室东迁不如是之甚譬如不肖子尽挈父祖田宅而鬻之而左右之人亦皆不欲迁次日渊圣激怒曰朕当死守社稷恪力请罢相遂以观文殿大学士中太乙宫使兼侍讲罢之以防爲尚书右仆射【遗史】○十一月侍御史胡舜陟劄子言今所用以爲大臣者皆非其人唐恪俗吏耿南仲腐儒何防狂生聂昌凶人李囘虽差胜亦议论迂濶独陈过庭正直孙傅忠朴亦非康济经纶之手若南仲庸暗不晓事耳恪昌则不然才足以营私爲奸辩足以文过饰非隂附内侍延誉固宠但爲身谋不防国事寇未至则偃然自安寇旣至则惟务守城近唐恪趍朝或以石击其烛笼万一城门久闭人不聊生必以诛宰执爲名羣起爲乱此事不可不虑也但宰执得人人才自足寇不足平矣至是胡舜陟又言唐恪知聂昌奸权可畏牢笼使爲已助昌知恪有力亦深结之士大夫目恪昌爲死党朝廷有此二奸所以威令不振将士莫肯用命望赫然窜逐之章上会画河之议继出众口籍籍喧闻于上御札付恪曰画河之议万口一辞不在朕卿其详之恪因乞出乃有是命【日歴】恪爲相无经济大略于时敌骑复南下必欲邀我割三镇乃罢兵恪集羣臣议以爲当与者什九乃从与者之议使既行而悔之密啓钦宗请以亲征爲名西幸洛京还据秦雍以图兴复而留太子居守钦宗将从其议会何防入见力言其不然遂拜防门下侍郎而恪计不用言者谓恪之智虑但长于交结内侍而已今国计日急如恪者诚不可以备位遂罢爲观文殿大学士中太乙宫使而防代爲相○京师失守钦宗幸金营恪曰失计矣既而还宫及钦宗复幸金营恪曰一之谓甚其可再乎恸哭不食者累日金议立异姓会推太宰张邦昌唯孙傅张叔夜不肯签书恪既书名已而呼其诸子谓曰吾爲大臣而国家至此何以生爲乃仰药而死
　　同日何防右仆射【自守门下侍郎授通政大夫右仆射中书侍郎改太宰少宰复爲左右仆
　　射】
　　制曰朕绍承丕基图绥黎庶赞元经体是资不贰之臣保大定功尤赖非常之佐我有隽杰若时登庸出命于廷用亶尔众【具官何防】识邃以逺气大而刚蜚腾英声冠冕多士挺挺不挠隐若栋梁之隆蹇蹇匪躬屹然社稷之衞比繇词苑进翊政机务陈义而纳忠毎推贤而扬善底乃嘉绩简于朕心属天歩之多艰当戎备之方戒相予以济非尔而谁是用宪祖庙之典章正台衡之秩序躐陞右揆兼侍西台陟以文阶敦其邑采于戏姚崇应变遂致开元之隆龄善谋几还贞观之盛惟登明选公以熈众志惟图事揆策以取万全缉治具于茍简之余起国势于衰靡之后海防清谧疆陲亿宁朕以防成尔亦多誉
　　先是有诏三省长官之名竝依元丰旧制故防复爲仆射十二月辛丑车驾在青城宰相何防执政冯澥曹辅等皆分居青城斋宫已而相继放还唯防独留京城既失敌人乞遣使往河北召康王朝廷命曹辅行防请上于辅衣襟屑矾书诏以传密防未几扈从车驾幸金营因留不遣已而议立异姓金人曰唯何防李若水不得与在敌中不食而死年三十九讣闻赠开府仪同三司与十资恩泽议者谓其误国寝不行及秦桧自敌中言防死状改赠观文殿大学士官其亲属十人建炎二年三月除观文殿学士提举成都府玉局观初金人遣使致书欲钦宗再幸其军议加金主徽号敌遣髙尚书者持书来髙尚书奏陛下不必亲出姑爲书或遣亲王大臣以行可也钦宗亦不欲出郊而防独以谓必须出钦宗信之防白钦宗请以孙傅爲太子少傅谢克家爲太子賔客辅太子监国时防自以折冲有术对敌使歌曰细雨共斜风作轻寒左右及敌使皆笑明日钦宗幸金营防从以出遂留不遣
　　丁酉冯澥尚书左丞【自资政殿学士中大夫太子賔客除】
　　二年三月乙卯冯澥曹辅路允廸等还何防孙傅张叔夜秦桧司马朴以废立异议令举家北迁
