<!-- { "loadSidebar": true } -->
　　野尚书右丞制曰人主劳于求贤将以济天下之务君子乐于行意盖由蕴胷中之诚惟正邦之略在我而有余故佐王之学因时而自显服持神器之重庶穆政涂之贤延登杰材用孚众听【具官赵野】髙明而博达凝逺而裕和学擅儒宗摅发六经之奥行爲世范兼包九德之醇早践歴于近班益懋扬于贤业兰台率属尤髙宪部之能鳌岛摛文再入禁林之直追典章于三代孚德意于四方望实兼隆操守弥固是用延登筦辖翊賛机衡用彰眷倚之隆克廸猷爲之美噫立政立事既先崇德之求惟几惟康勿替同寅之助往只朕训益肩乃心五月邦彦以收复燕云除通奉大夫六年四月丁父忧起复执政凡三年至六年九月拜相○五月赵野以收复燕云除通议大夫
　　辛亥蔡攸领枢密院事【自上清宝箓宫使兼神霄玉清万寿宫使兼侍读河东河北宣
　　抚使落直保和殿依前少师安逺军节度使除】
　　制曰有常德以立事莫先保大之图耀神武以折冲尤重本兵之寄必文武兼资之佐负勲德竝隆之名夙膺简知乃称眷倚【具官蔡攸】髙明而达敏敦大而粹温学深六艺之渊源识洞万几之表里蚤承宠遇徧歴清严非道不陈徽言咸告久聮二府之秩旋视三公之仪自抚定于燕云悉混同于赵魏逺追吉甫薄伐及乎太原近比晋公宣恩徧于淮蔡亟跻夏篆之冠益侈缁衣之荣顷者徂征行师衽席之上兹焉密议运筹帷幄之中不移左棘之峻班爰领鸿枢之钜任属尔象贤之美副予注意之深素体至懐奚俟多训
　　九月落节钺前官少师领枢密院事七年六月除太保进封燕国公
　　七月己未领枢密院事童贯致仕【自太师楚国公依前太师徐豫国公致仕】制曰观天运者有寒暑之序万物所以盈虚受国爵者陈礼义之经大臣所以进退眷惟耆哲久执钧枢近悦远来尤深补衮之助功成名遂遽起浮云之思姑狥冲懐具孚羣听【具官童贯】英资敏识宏度明谟勤劳王家膺任边寄文事武备之经纬其应不穷干端坤倪之混融咸归有截帷幄着前筹之画旌旗极良将之防百辟服其勲庸四邻望于风采方还定云燕之俗庶同享庙堂之休何嫌何疑而弗肯留于再于三以期得请昔秦穆询兹黄发矧膂力之未愆抑孟轲谓无亲臣取乔木以托兴卿不谅此朕难重违且知止足以安身虑固全矣况辞宠荣而砺世时有助焉释宥密之烦机以公师而就第内朝间至尚伫见于仪刑异数竝存盖特隆于体貌仍陪眞食用衍腴封于戏元老壮猷方叔素戡于荆狁盛名髙节子仪逺过于威文惟寿岂之弥康以忠嘉而入告
　　贯自政和六年二月除签书枢密院事十二月领枢密院事是年七月致仕在枢府逾六年而罢【初封泾城益楚今封徐豫】
　　宣和六年【甲辰】
　　八月乙卯童贯落致仕领枢密院事【落劒南东川节度使除依前太师领枢宻院事兼充神霄玉清万寿宫使陜西河北燕山府路宣抚使进封徐豫国公】
　　金人以我之纳张觉也欲败盟故用贯七年六月进封广阳郡王○金人再取蔚州且絶交山后之议明年复起贯领枢密事河北燕山府路宣抚使如太原又明年封广阳郡王未几边遽至尼堪将南侵贯遣马扩往聘窥之金以纳张觉责我且驰使太原告相国已兴兵贯厚礼之使者欲贯速割河东地以河爲界贯闻之气褫搏手无他策亟谋还贯甫至京师而金兵已长驱向阙○贯握兵三十年权倾四方奔走期会过于诏勑道路目语莫敢谁何贯颇踈财后庭妃嫔而下及内侍无大小致饷无虚月凡上左右交口称誉一词宠煽赫然乃至隂谋揺东宫声焰震天下服食逼乗舆金宝充私室又招伉健少年万人号胜防军以爲亲兵环列第舍持兵呵衞僭拟宫省一时防利乐祸之人趍附成市侯王柄臣多出其门厮台贱自承宣使而下凡数百人庖夫廐兵亦官至防团刺史恶稔衅盈卒以起戎贻祸毒流四海
　　九月乙亥白时中太宰【自金紫光禄大夫门下侍郎授特进太宰兼门下侍郎神霄玉
　　清万寿官使】
　　李邦彦少宰【自起复通奉大夫守尚书左丞授银青光禄大夫少宰兼中书侍郎神霄玉清万寿
　　宫使】
　　时中太宰制曰朕观三极之道而騐天人之理无异致稽六艺之文而知古今之治爲同归故修人纪者可以懋格天之功而式古训者可以揆当今之务方丕宣于景命肆允廸于大猷用简民瞻共熈政绩诞扬涣号敷告治朝【具官白时中】学贯经邦识探道奥英辞丽藻兼讨论润色之能谠议直言有献替弥缝之益周旋丞辅副贰机衡敉事图功谋合机深之蕴诠时翊化治臻晏粲之期佥论汝嘉庶工无斁眷是中台之政揆于冢宰之崇总万目之纲举用违而训职受羣吏之防核名实以兼能劢相邦家抚绥夷夏式伫经纶之业允谐梦卜之求用能进秉国成特隆位叙锡公圭之显爵兼东省之侍班鼎铉均和参賛调元之度泰阶齐色益彰同德之符于戏器博者其用周志远者其功茂丙魏号同心辅政未闻臻汉道之隆姚宋善应变守文仅能跻开元之盛方六合混同之日乗百年累洽之基保文祖之受民敢忘笃叙协先王之成德允赖交修毋俾商周之臣独专古昔之美勉只重任永底太平
　　邦彦少宰制曰太微上符列宿次辅拱三光之庭文昌授政四方宰臣揆六官之务眷予近弼时谓眞儒履正奉公协济休明之治賛元经体宜应考谨之求敷告朝伦诞扬命渥【具官李邦彦】端方而肃乂简重而裕和伟望宏才夙擅缙绅之誉博闻强识兼通典籍之醇登翊化钧荐更岁律协廊庙訏谟之议无有党偏审政机纲目之繁备宣忠恪嘉言底绩膏泽在民方国家闲暇之时席祖考隆昌之绪以内治则立经陈纪以外攘则保大定功政事集熈丰之成疆宇复燕云之旧惟克绍先烈乃臻华夏之安而聿懐永图尤切渊氷之念惟志虑叶于克一则功业底于丕平是用延登揆路之崇式贰西台之要爽邦由哲载图弼亮之勲立政惟人竚展经纶之蕴陪敦眞食超进文阶以昭体貌之隆以厚股肱之眷于戏纳诲辅德式彰傅说之钦承以道觉民罔俾阿衡之专美务恢远业以副具瞻
　　七年十二月徽宗出居龙德官以少宰李邦彦爲龙德宫使领枢密院事蔡攸门下侍郎吴敏副之
　　丁亥赵野尚书左丞【自中大夫尚书右丞除】
　　宇文粹中尚书右丞【自翰林院学士承防宣奉大夫除】
　　蔡懋同知枢密院事【自朝议大夫试开封尹迁中大夫除○故相蔡确之子】粹中尚书右丞制曰与治同道则兴克谨先王之戒惟后非贤不乂用先硕德之图矧庶务之几微系四方之风化思得宏博之彦聿脩康济之功延登伟材以参近列【具官宇文粹中】刚明而博敏严重而粹夷奥学勤乎天人达识周乎事物蚤膺简在亟践禁严大册髙文夙推于制作崇论宏议屡罄于忠嘉中立不倚而絶朋比之嫌应变无方而蕴经纶之素虽内相独承密旨嘉陆贽之善言而中台总治庶官资戴胄之振职其自论思之列特进纲辖之崇股肱良而庶事康期永臻于至治号令臧而下民若兹有赖于恊心往茂尔猷以光朕训
　　懋同知枢密院制曰保大定功诞奋威懐之略图事揆策必资经济之才国家列右府之庭重本兵之任谋猷啓沃密陪辅拂之联政事咨询实荷股肱之寄敷求隽彦参秉繁机爰得异人式孚羣听【具官蔡懋】器博而虑逺实茂而声宏学业富于胷中智术髙于当世惟尔先正实爲闻人明德茂勲着在王室遗芳流泽贻厥嗣贤杰然济美之资挺尔致君之节越由天府擢任鸿枢往体殊眷之私益励同寅之志夫文事必有武备身兼两艺之全而圣主斯得贤臣适契千龄之会亟只朕训永肩尔心
　　十一月丙子太宰王黼致仕【自太宰兼门下侍郎楚国公授太傅致仕】制曰明王立政惟人倚辅弼所以致格天之业大臣事君以道繄进退所以爲励俗之方眷予魁柄之英久斡化钧之重兹屡披于奏牍蕲遂即于里居饰宣典册之华诞告缙绅之听【具官王黼】智周而气粹量廓而才全奥学明精祲之原敏识达枢密之会道将兴世聿臻熈洽之期帝实赉予出偶明良之运国有隆栋时之宝臣论大政则以扬功遵制爲善继之能熈庶绩则以责实循名爲修文之効独立乎众说浮沉之际屹然砥柱之安有爲于羣策几微之先昭若大之决然燕朔告侵疆之复华戎恢共贯之图隂阳时叙而应太阶之平民物率和而廸颂声之作六年于此一德惟纯周公之思三王旣兼穆穆之美山甫之式百辟靡忘翼翼之忠比深戒于满盈乃力辞于疾恙朕念君臣载曾略无纤芥之嫌而海防混同宜共享安平之福屡加敦谕益厚倚毗继观造膝之陈备见投诚之确顾重违于雅志其暂解于繁机宅百揆而奋庸孰若勲名之邵以三公而就第式增体貌之崇纡使组于琼宫衍戸租于爰赋于戏若臯陶之迈种德嘉谋已稔于舜庭如房乔之不吝权令名独髙于唐室司国论则有维石岩岩之望安家食则保赤舄几几之荣示劳佚之惟均靡终始之或间其祗若于猷训用光昭于前人
　　黼自宣和元年正月拜相是年十一月致仕入相凡六年至是八上章乞骸骨诏依所乞守本官致仕应予恩礼朝谒人从等竝依蔡京例仍给节度使俸从优礼也黼当国之久专权稔恶中外畏之无敢言者及是上觉悟罢其政事天下称快渊圣即位之初以其首建燕山之谋驯致敌祸诛之于辅固村云
　　十二月癸丑蔡京落致仕领三省事【自太师鲁国公致仕依前太师领三
　　省事神霄玉清万夀宫使四入相】
　　先是上欲再起京诏置讲议司命京兼领至是遂落致仕领三省五日一赴都堂治事
　　宣和七年【乙巳】
　　四月庚申蔡京复致仕【罢领三省事复以太师鲁国公致仕】
　　制曰用人求旧惟治世之通防置相克终兹哲王之令典眷时元老方领繁机忽怀知止之风莫遂贪贤之意诞扬涣号敷告大廷【具官蔡京】道周而德全气博而用远学探天人之蕴才兼文武之优蚤逢休辰亟立要路谋谟王室殚献纳于三朝辅相朕躬阅勤劳于九闰廼者当初载旁求之日席四方全盛之资遵制扬功粲先猷之具举制礼作乐凛太平之有文昨方就于燕间比再司于重剧念苍生之计聊起谢安顾黄发之咨逺同吕尚属偶婴于疾恙致稍阔于会朝正考父三命而滋恭莫遑息衞武公百年而自儆荐贡忱辞朕素隆体貌之恩增厚始终之义自任斯民之重宜无足辞闵劳三省之烦期于必请是用俾还公印归即里居申衍爰田陪敦眞赋衮衣赤舄尚联使于神霄几杖安车庸留居于魏阙勉从雅志以副至怀于戏再图揆路之勤本予德意三告师臣之老乃尔令名勉药石以自持俾神明之益壮往承休命尚告嘉猷
