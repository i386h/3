<!-- { "loadSidebar": true } -->
　　同日吕夷简再入相【自胜武军节度使检校太傅同平章事判陈州授门下侍郎兼吏部
　　尚书同平章事昭文大学士监修国史】
　　制曰王者澄清化元陶甄庶品必求茂宰以付大钧其有硕望镇时雄才杰世处阿衡之重任久借吿猷殿陪京之巨邦弥深注意再陟三阶之上庶符四海之瞻允叶至公爰伸诞吿【具官吕夷简】道包经济学富典彞秉惠和肃哲之资蕴辅相弥纶之业被遇先圣亟歴荣途弼賛冲人早登柄用自预闻于机政洎首冠于槐庭叙皋陶之九功总魏相之众职宣明国体茂遂物宜荷宠禄而屡辞蹈谦光而不伐万事皆理实赖胡公之贤四国于蕃暂劳申伯之政思仪刑而是渴在寤寐以宁忘是用特举徽章入司魁轴天官正秩文馆崇资史职勲名并还旧贯仍益爰田之赋载加真食之封葢示优褒式彰异数于戏任能圗旧既获于正人垂衣仰成行臻于大治繄乃耆德岂烦训辞
　　夷简自天圣七年二月拜相至明道二年四月罢为相凡四年出为武胜军节度使同平章事判陈州期以半岁召还是岁上复思吕夷简遂复入相景祐二年二月除右仆射十一月进封申国公
　　同日王曙枢密使【自资政殿学士行吏部侍郎知河南府加检校太傅充】
　　王德用蔡齐并枢密副使【德用自检校太保签枢密院书事除　齐自龙圗阁学士
　　给事中权三司使除】
　　宋绶叅知政事【自端明殿学士兼翰林侍读学士刑部侍郎除】
　　曙枢密使制曰王者御世执契所以为域中之尊圗旧任能所以成天下之务其有英才杰众清德服人早叅论道之司方重居留之寄宜申渥典入总内枢诞吿治廷式颁明命【具官王曙】虑研物表识造几先秉金石以存诚际天人而为学先朝之奬遇斯厚冲人之眷倚特隆贰政黄扉夙彰忠节作藩外屏益振风猷既荐易于星霜固不忘于体貌是用特推宠数擢冠枢庭庶资帷幄之筹以副股肱之任锡功臣之美号视师傅之崇资仍益户封并彰优异于戏继万机之密勿实赖谟明罄一德以賛防勉思报效只佩丕训允升大猷
　　曙以景祐元年七月除依前吏部侍郎检校太傅同中书门下平章事充枢密使八月薨于位在枢密逾年车驾临奠辍朝赠太保中书令諡文康曙方严简重有大臣体虽贵显常深自抑损云○齐字子思莱州胶水人举进士冠甲科真宗观齐举止端雅顾辅臣冦凖曰得人矣仁宗即位累迁翰林学士章献后出金帛修景德寺命齐为记内侍罗崇勲主营寺事使人阴谓齐曰趣为记当叅知政事矣齐曰此言何为至于我哉故迟之崇勲怒谗于章献遂以龙圗阁直学士知河南府后除御史中丞章献遗诰以杨太妃为太后同议军国事閤门趣班贺齐毅然曰天子明圣奉太后十余年今始躬亲万事以慰天下之心岂宜女后相继称制且自古无有固止不可太后卒不与政止称太后于宫中是年遂拜枢密副使时鲁宗道沮立庙之谋薛奎争服冕之议王晦叔寝修宫之役蔡齐却临朝之谋真可谓刚毅不回之士也【事畧】○绶字公垂随州平棘人仁宗时入翰林为学士兼侍读加端明殿学士初章献称制既久仁宗未尝独对群臣绶请令中书枢密院非军国大事及大除拜皆前殿取防臣僚亦止前殿对由是忤章献意出知应天府章献崩仁宗记其忠且欲大用之为宰相张士逊所抑至是士逊罢遂为叅知政事景祐二年叅知政事宋绶上所编脩中书总例四百二十九册降诏褒谕先是吕夷简奏令绶为此既而谓人曰自吾有此例使一庸夫执之皆可为宰相矣【长编】
　　【端明殿后唐初置学士太平兴国中为文明殿学士未几殿灾重建改曰文德遂不复置学士至是又置事畧】
　　十一月癸亥朔薛奎罢叅知政事【自礼部侍郎罢为资政殿学士判尚书都
　　省仍诏班翰林学士承防之上】
　　奎自天圣七年二月除叅知政事是年十一月罢执政二年○始章献崩二府大臣皆罢去奎独留帝且倚以为相而奎得喘疾数辞位有诏免朝谒视事如故又数赐吿还第久之乃罢【长编】初明道二年章献谒太庙欲被天子衮冕臣下依违不决奎不可且曰太后必被衮冕见祖宗不知作男子拜邪女子拜邪乃止及章献崩仁宗见群臣泣曰太后疾不能言而犹数引其衣若有所属何也奎遽曰其在衮冕也然服之何以见先帝乎仁宗大悟卒以后服敛【事畧】景祐元年资政殿学士户部侍郎薛奎卒赠兵部尚书諡简肃奎在政府谋议无所迎避或时不得如志归辄叹咤不食家人笑曰何必如是奎曰吾仰慙古人俯媿后世尔尤善知人范仲淹厐籍明镐自为吏部选人皆以公辅许之后卒如其言欧阳脩王拱辰皆其女婿也【长编】景祐元年【甲戌】
　　八月庚午王曽枢相【自天平军节度使判河南府授行部尚书依前检校太师同平章事
　　充】
　　曽拜枢相制曰王者临御万邦统宁庶政必资宿艾之德同底承平之休仍防刚辰诞告有位【具官王曽】禀粹厚之气挺方严之资叅护储宫蚤繄道德之助延登宰路尤寄赏刑之中亶有休庸载于群论自均逸于藩辅寔留想于刑仪益进天官之聮总谋枢机之务民瞻攸属邦倚是崇于戏君之股肱寔重柄臣之寄天之喉舌莫如省坐之荣繄乃同寅庸底于治
　　初王曽罢相知青州徙天雄军拜彰德军节度使魏民爱其政生祠之改镇天平军同平章事判河南府始陈尧咨与曽有隙曽实代尧咨于天雄政有不便者徐更之弥缝不见其迹及去尧咨复继曽后见府署及什噐皆尧咨旧规但完葺无所改叹曰王公宜其为宰相我度量诚不及也是年复召为枢相曽入枢府数月二年二月再相
　　景祐二年【乙亥】
　　二月戊辰李迪罢相【授刑部尚书知亳州】
　　制曰朕统临寰区审求辅相傥或招于物议难久处于台司宜告在廷俾从罢秩【具官李迪】蚤逢昌防式展嘉猷尝叅护于储宫遂延登于政路而乃姻聮之内险诈相朋靡先事而正言颇为臣而有隐岂可更居衮职以肃朝章且出守于便藩犹加荣于宪部仍陪多赋以礼旧臣于戏其代天工当絶近私之蔽乃心王室毋怀去位之嫌往而省思尚克只服
　　迪自明道二年四月再入相是年二月罢为相仅二年○明道二年宰相李迪除二人为台官张渑为侍御史韩渎为殿中侍御史言者谓台官必由中防乃祖宗法也既数月吕夷简复入因议其事于上前上曰祖宗法不可废也宰相自用台官则宰相过失无敢言者矣迪等皆皇恐遂出渑渎并知州诏自今台官有阙非中丞知杂保荐者毋得除授【长编】○景祐元年中书言太常博士李东之先于学士院试赐同进士出身馆阁校勘诏除集贤院知邢州东之迪之子也天禧末迪罢相斥逐东之落职迪复相东之自陈于政府奏乞检防乃有是命议者非之或曰迪与吕夷简同相迪直而疏夷简巧而密迪常有所规画夷简觉非迪所能乃问迪所亲曰复古门下谁适与谋对以李无门客独东之虑事过其父逺甚夷简因谓迪曰东之才可用当付以事迪谦不敢当夷简曰进用才能自夷简事幸勿预知即具奏得请迪父子皆喜不悟夷简阴夺其谋主也东之既受命居半岁迪果罢相【同上】是年二月迪罢为刑部尚书知亳州先是上御延和殿召宰相吕夷简叅政宋绶决范讽狱以宰相李迪雅善讽素党讽不召迪皇恐还第翼日遂罢相制词畧曰姻聮之内险诈相朋靡先事而正言颇为臣而有隐然迪性淳直实不察讽之多诞也未几改知相州复改授资政殿大学士兼翰林侍读学士留京师仍班三司使上【同上】迪罢相后三日除资学兼侍读留京师后十日降为太常卿知密州始迪再入相自以受不世之遇尽心辅佐知无不为及吕夷简继入中书颇专制心忌迪潜短之于上迪性直而踈不悟也既坐范讽姻党罢政怨夷简因奏夷简私交荆王元俨尝为补门下僧惠清为守阙鉴义夷简请辨上遣知制诰胥偃即讯乃迪在中书时所行夷简以斋祠不预迪惭惧待罪故贬然补惠清实夷简意迪但行文书顾谓夷简前独私荆王葢迪偶忘之它日语人曰吾自以为宋璟而以夷简为姚崇不知其待我乃如是也【长编】○康定元年资政殿学士户部尚书李迪为彰信军节度知天雄军自元昊反武事久弛守将或为他名以避兵任迪欲守边诏不许然甚壮其意吕夷简自天雄复入相即命代之后以太子太傅致仕庆厯七年卒年七十七赠司空侍中諡文定帝篆其墓曰遗直之碑○先是知制诰李淑上十议其四议大臣曰太祖定天下用周朝三相犹六年始以赵普代之凡十一年【三相实五年普实十年】始以薛居正沈伦代之太宗嗣位惟一相卢多逊又六年而用赵普自后十八年中虽三四易相然所用者惟李昉宋琪吕蒙正张齐贤吕端五人当是时进者竞于纳忠退则惧而修省葢进退宰相皆出睿防也真宗景德以前三次迁改惟李沆向敏中王旦毕士安冦凖而已其任王旦十二年次则向敏中再相亦十年此二人在位之日非无疑似之说以大度并容推任无间而不重以权故也且权太重则臣下难于久居言易入则小人得以交闘【议在景祐元年今附李迪罢相后】
　　同日王曽右仆射【自枢密使行吏部尚书检校太师同平章事集贤殿大学士再入相】制曰枢谟靖密所以制乎边兵鼎饪燮和所以均乎国政维是文武之柄属在股肱之良爰择刚辰以敷大号【具官王曽】性资端亮器识渊冲蔚为英材克对休运蹈夷险之一致厉夙宵之素勤泰阶六符重昭于天象尚书百揆式总于民常进书殿之美名益爰田之多赋兹为异宠寔副佥言于戏万微之繁非腹心而罔寄四隣之近葢体貌之所加维乃协恭副予圗旧
　　曽自真宗干兴元年七月拜相至仁宗天圣七年六月罢是年复自枢密使再入相南郊毕封沂国公
　　同日王随李谘并枢密院事【随自叅知政事迁吏部侍郎除　谘自枢密副使迁
　　户部侍郎除】
　　王德用韩亿并同知枢密院事【德用自枢密副使检校太保迁奉国留后除
　　亿自御史中承户部侍郎除】
　　蔡齐盛度并叅知政事【齐自枢密副使给事中迁礼部侍郎除　度自翰林学士承防
　　端明殿学士兼翰林侍读学士礼部侍郎除】
　　亿字宗魏开封雍丘人度字公量杭州余杭人○随执政三年至四年四月拜相○谘在枢府逾三年至景祐三年二月卒仁宗幸其第临奠辍视朝赠尚书右仆射諡献成谘性明辨周知世务其处烦常若闲暇吏不敢欺在枢府专务革滥赏以遏侥幸其戎马功簿之目能悉数上前号为称职景祐三年【丙子】
　　十二月王德用知枢密院事【自奉国留后同知枢密院事除】
　　章得象同知枢密院事【自翰林学士承防兼侍读学士龙图阁直学士礼部侍郎除】得象字希言世居泉州得象为人庄重度量恢廓初为杨亿所称以为有公辅噐或问之答曰闽士多轻狭而得象浑厚有容此所以贵也在翰林十二年怡然自得庄献太后临朝宦官炽横太后每遣内侍至学士院得象必正色严待之或不交一言议者以此称焉位枢府三年至五年三月拜相景祐四年【丁丑】
　　四月甲子吕夷简王曽并罢相【夷简授检校太师同平章事充镇安军节度使判许州　曽授尚书左仆射充资政殿大学士判郓州　宰相罢政而带职自曽始】
