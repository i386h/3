<!-- { "loadSidebar": true } -->
　　是年二月戊午朔诏降授太子少保致仕蔡京复太师在京居住先是大观末上颇猒京因星变出之又以餙临平之山决兴化之水等事谓其有不利社稷之心贬太子少保居杭州上用张商英爲右相商英藐视同列间言并兴上不乐罢之京密结纳内臣童贯因贯使大辽归诈言辽主问蔡京何在上信之遂召京复太师仍旧楚国公致仕又赐诏书开谕之【丁未录】五月己卯诏赐蔡京曰临平置塔初因钱氏尊相名寺起于治平匪缘近年创有增建蔡京忠贯金石志安社稷八年辅政一德不渝羣邪丑正意在中伤肆爲无根之谈冀陷不测之祸比从阅实灼见厚诬惟大臣立朝谊当自任而哲王图任何畏巧言顾予心之亶孚岂众言之足虑聿加开谕毋或介懐【长编】十二月以受元圭进封鲁国公六年四月庚寅诏蔡京三日一朝仍赴朝堂及轮往逐省治事七年九月明堂告成进陈鲁国公辞不拜十一月诏蔡京告老乞体可五日一朝次赴都堂治事
　　六月己丑余深门下侍郎
　　再入政府五年至七年十一月拜相
　　政和三年【癸巳】
　　五月辛巳何执中改太宰
　　执中以二年十二月受元圭除少傅是年正月改太宰兼门下侍郎【拜罢録】八月燕乐成除少师○政和二年九月癸未诏改三公三孤左辅右弼太宰少宰官名太尉改爲武选一品诏曰前代以仆臣充宰相之任六卿爲三公之官昔我神考有志改爲或未遑暇朕遹追来孝若昔大猷稽三代公孤之名攷左辅右弼之号是正名实惟古之师官不必备而惟其人施于新书克祗厥服以成烈考之志宜以太师太傅太保爲三公少师少傅少保爲三孤以左辅右弼太宰少宰易侍中中书令左右仆射之名旧以太尉司徒司空爲三公及尚书置令竝罢又诏太尉古官旧掌武事虽循秦汉爲三公之任名称已久可改爲武选一品之任在节度使之上其仪物班序居执政之次【见通鉴编年】十月乙酉朔诏检校官除太尉依旧外司徒爲少傅司空爲少保左辅右弼太宰爲正一品少师少傅少保爲从一品中书省尚书省言契勘太尉在第一品开府仪同三司在从一品执政在正二品节度使在从二品欲太尉入从二品在执政官之下节度使之上执政官倅钱二百贯欲太尉减半月给一百贯诏从之余竝依执政官仍立两班○十二月己亥改检校太尉爲检校少师【十月二日少傅少保俱不改改太尉作少师及今方改之】○蔡绦国史后补曰国朝防唐故事太师太傅太保爲三师太尉司徒司空爲三公尚书令侍中中书令爲三省长官同中书门下平章事爲宰相元丰中官制行皆如故独改平章事爲尚书左右仆射至政和初创追周官之制遂以太师太傅太保爲三公易少师少傅少保是爲三少盖古谓之三孤孤之名不雅驯因以爲三少焉尚书令则国初太宗皇帝尝爲之后不敢拜以爲故事则如故若侍中中书令因易爲左辅右弼左辅右弼虽亦旧名然亦未始除授者至左右仆射则改爲太宰少宰又复存太尉乃仿秦汉以爲掌兵官其恩礼仪衞咸视执政盖特命武臣焉而三公者当时谓官不必备惟其人非前日之制爲官称而已乃职在也故以三公则兼领三省事宰相未甞不兼领但不若今制以三公则总三省爲官长时鲁公既爲太师乃号公相盖以三公而下兼相任者然鲁公惧权重固辞此礼丏免书门下省所以丏免书门下省者以枢密院事皆过门下不欲任兵柄故也上始不听鲁公曰今独臣免书而已是其制固存乃从之行之久矣宣和七年伯氏李邦彦力攻鲁公既罢而致仕乃改太师直以尚书令代爲三公盖塞复相之路而使不敢拜焉【爲尚书令唐太宗也当时有失稽考但存本文】
　　丁丑吴居厚罢知枢密院事【自宣奉大夫授武康军节度使知洪州】制曰运筹帷幄同一体以致君作屛藩垣长万夫而观政倚重盖均乎中外申恩宜厚于始终廼睠耆英恳辞机务涣发褒嘉之命用昭冲退之风明告治廷亶孚众听【具官吴居厚】器方重学造渊微笃周畏之小心韬经纶之大略逮事神考亟陞持橐之严被知泰陵甞冠司元之重爰曁纉临之始擢居丞辅之聮参四近以陈谟歴百爲而尽瘁自载登于黄闼旋晋掌于洪枢议论发必有稽风力晩而弥邵规恢逺驭靡烦折棰而威懐罄率精忠方在虚心而毗倚遽阅囊封之上愿从闾里之安章屡却而复来诚有加而莫夺永念元丰之侍从久陪岩庙之賛襄是用锡武定之旌旄涖南昌之民社兼敦井赋并衍眞租爲搢绅晚节之光遂锦绣故乡之乐式隆体貌允憇贤劳于戏十乗啓行尚赖壮猷之助万邦爲宪岂惟黄髪之询毋寳尔音乃心王室
　　居厚自大观四年八月除门下侍郎十二月除知枢密院事是年正月罢再入政府逾二年至是又上章告老故有是命从优礼也卒年七十九赠开府仪同三司
　　同日郑居中知枢密院事【自特进观文殿学士中太一宫使兼侍读除】居中再入政府逾三年至六年五月拜相
　　四月癸巳邓洵仁罢尚书右丞【自通议大夫授依前官充资政殿学士知亳州】制曰身任大臣义当体国茍懐谖而罔上倡胥动之浮言公议谓何典刑斯在宜申明罚以警官邪【具官邓洵仁】蚤被柬求践扬禁密缔交近习借以游谈隂举憸人结爲死党冀揺国是以逞已私顷以久资从班擢陪政路顾渠魁之既逐犹居位之自如进则面从初无享上之意退惟腹诽益图附下之谋言章继腾朕难独已尚以甞侍帷幄务全始终加秘殿之隆名付近畿之便郡往加循省毋重悔尤
　　洵仁自大观四年八月除尚书左丞至四年四月罢执政凡三年以臣僚论列洵仁缔交黄经臣故有是命
　　己酉薛昻尚书右丞【自资政殿学士通议大夫除】
　　四年八月乙巳改端明殿学士爲延康学士枢密直学士爲述古殿直学士恩数品秩竝如旧【附见】政和六年【丙申】
　　二月童贯签书枢密院事【自检校少保防国军节度使开府仪同三司陜西河东河
　　北宣抚使除】
　　制曰安疆者道徳之威莫重本兵之寄经纶者文武之用式隆驭逺之图乃眷勲臣久宣庙略爰正枢机之任仍蕃命数之加肆辑朝绅亶孚诏綍【具官童贯】端庄而肃毅敦裕而刚明气钟海岳之英材擅邦家之杰精神享上备忠孝于一身敏识造微洞毫厘于千里匪由师锡夙简朕知方恢疆土以昭先人之功首崇诗礼而谋中军之帅有截其所诞开河陇之区弗迓克奔坐袭氐羗之域裔俗闻风而面内殊邻慕义而纳交比参穆于台躔兼奋庸于筹幄增峻抚边之旧载遄殄宼之行矫矫虎臣悉遵号令啴啴王旅惟所驰驱摧坚城于障塞之冲俘劲敌于轩墀之下实庸实壑外安六路之虞足食足兵内复两河之利属攸司之军务嘉底绩以疏恩更大镇之节旄极三公之位叙进专密席并衍眞租予无作好之私时乃懋功之劝于戏申伯言迈既四国之于蕃吉甫来归宜万邦之爲宪其益资于协济庶克廸于丕平谅肩乃心奚俟多训
　　贯开封人五月除检校少傅充威武军节度使权领枢密院事七年十二月庚子除检校少师宁江军节度使开府仪同三司领枢密院事○元符末徽宗置局于钱塘且访求古法书图画之属贯以内供奉主之蔡京方谪居与之游京有能书名自书屛障扇带阶贯以进逾年入爲尚书左丞京德其辅已既相始开边议收复青唐命贯爲监军积功累徙奉宁军节度使贯恃功稍自专军政选置将吏官属皆防取中防不复关朝廷寖忤京意徽宗欲除贯开府仪同三司京曰贯以宦者建节钺过矣使相岂所当得邪乃止自是两人始交恶○政和初贯奉使契丹还益用事庙谟兵柄皆属焉遂领六路边事以太尉爲陜西河南河北宣抚使迁开府仪同三司权签书枢密院河西河北两房事于是徽宗曰元丰官制枢密院官置知院同知院事其签书院事未尝除授赵瞻王岩叟刘奉世竝系元祐差除今童贯宣抚陜西等路带行签书与官制有碍贯见系仪同即宰相之任也可改爲权领枢密院事拜太保河中节度迁太傅封益国公○祖宗法属羗不授汉官有功则于蕃官转迁至是则引防之或至节度使弓箭手有分地得以保其乡里坟墓至是则使居新边禁军逃亡者罪至死不贷至是则许改刺别军边备军政自贯壊矣
　　初童贯附蔡京以进既显浸与京异久则抗衡弗肯下京京嫉之及贯兼宣抚河北遂欲专北事京愈不堪是歳贯又上平燕策谓当分兵挠燕蓟而后以重兵取云中上遣承宣童师敏持贯策示京京第留之京一日留身奏曰贯徒有虚名尔无能爲也臣岂不知伐国大事安危系之陛下何以付贯上意颇沮京即劾贯前后壊边事今又欲开边衅小人必乱国章凡四上上廼下议除司空令致仕而罢所领时置三少无司空盖欲别异之也贯大惧遂邀京等出城置酒厚甚以二犀带遗攸会攸力救解之京议遂格于是京罢省细务五日一朝贯时领枢密院遂日出赴朝班若京是日入则贯避不复朝他日则如故时上眷京亦稍衰矣京实创起北伐事尝曰北事只我了得及与贯争权弗胜遂有敌国不可伐之言故上亦不信或曰京未始有此言于上特其子绦假托以欺世云○贯之使辽也信燕人赵良嗣之言即条上平燕之策选使由登州聘金国于海上议夹攻辽取燕云十四州地会方腊叛命贯南讨以爲江浙淮南等路宣抚使倾所聚兵以往徽宗以贼炽爲虑亲握贯手送之曰东南事尽以付汝不得已者径以御笔行之腊就擒以功进太师封楚国公复宣抚陜西河东河北路○宣和四年女眞报辽主延禧败走邀我师夹攻于是贯统诸将兵十五万屯近边敌以败盟责我追我军至故城南而还遂诏班师时蔡攸亦以副使至河间宰相王黼力主再兴师之议悉诸路兵二十万会三关诏贯攸毋归辽后萧氏遣使奉表称藩乞损歳币以复旧好贯怒其不纳土麾而去之敌追我师至涿州我师复大败自熈宁以来累世所积扫地尽矣贯再举取燕不能下金人已取燕志益骄使往返邀索不已卒以辽人旧歳币爲数四十万又益以六州代税缗百万奉誓书以往方命交地五年贯与攸以兵入燕燕之金帛子女职官民力悉爲金人席卷而去盖殚国力以数百万计所得者空城而已贯上表告功落节钺爲眞太师加封徐豫国公越两月命贯致仕
　　四月辛未何执中以太傅致仕【自少师兼门下侍郎授太傅荣国公致仕罢相】制曰进则经邦任陟宰司之峻退而就第宠升帝傅之荣保兹名节之全寔乃初终之美其诞扬于涣号用褒显于崇功【具官何执中】敦重而有容直方而不挠蕴济务之图而将以远识廸匪躬之操而持以忠心蔚爲儒宗达不闻于离道时推王佐进必务于输忠粤只事于濳藩旋登庸于揆路宣王之倚方叔克赖壮猷髙宗之式甘盘亦惟旧学时着格天之业蔚然奠枕之勲丞弼八年勤劳百度比已谐于勿药方虚伫于賛元有懐知足之防遽起告归之志露章来上引谕莫囘祈尽解于政机遂获休于家食闵劳以事思亶乃诚特蕃命数之隆惇尔老成之厚咸有一德念克底于成功兹惟三公用载光于得谢拓封赋邑加食爰田推貂冠赤舄之华从鸠杖安车之适眷言硕望垂训无穷于戏下膏泽于民予敢忘于丕绩告嘉谋于后尔毋有于遐心只服殊荣永绥备福
