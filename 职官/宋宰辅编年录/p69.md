<!-- { "loadSidebar": true } -->
　　先是元符末哲宗升遐上即位钦圣太后垂帘同聴政召范纯仁于永州虗宰席以待纯仁纯仁病不能朝乃拜韩忠彦为左仆射曾布为右仆射明年改建中靖国钦圣太后上僊布为山陵使乃宻谕中丞赵挺之建议绍述还朝与忠彦势相敌渐逐忠彦荐引之士尽复绍圣元符之政忠彦怨布于是曰布之自为计者绍述耳吾当用能绍述者胜之遂召京京之用自韩忠彦始起居郎邓洵武又为爱莫助之之图以献其说以为陛下方绍述先志羣臣无助之者其图如司马迁年表例为旁行分为左右自宰相执政侍从台谏郎官馆阁学校分而为七左曰元丰右曰元祐左序助绍述者以温益为首其余不过三四人如赵挺之范致虗王能甫钱遹也右序举辅相公卿百执事皆在焉多至百余人又于左序别书一人姓名于宰相下而掩之徽宗视之则京也徽宗谓曾布曰洵武言非相蔡京不可与卿不同柰何布曰洵武所陈既与臣所见不同自不当与议遂以其图付温益益欣然奉行乞籍记异论之人于是上决意用京矣至是遂以京右仆射【丁未録叅事畧】徽宗初即位二月以登极赦恩迁徙窜谪之人范纯仁而下十有入人恩叙有差四月范纯仁等十有九人复官有差五月文彦博而下三十三人追复有差先是上复政议者以瑶华复位司马光等叙官为所当先陈瓘时为左正言独以为幽废母后追贬故相彼皆立名以行非细故也方今计当先辨明诬防昭雪非辜诛责造意之人然后发为号令以礼行之庶防可无后患不然必遗后悔无益也朝廷以公论久欝且欲快恱人情遂遽施行之词命既出陈瓘益坚前说乃上疏言司马光等复官朝廷昭雪寃枉之恵不可不发于训词三省进呈瓘疏韩忠彦请改撰司马光吕公着告命上曰但贬邢恕于恕训词中具载此意则天下皆知之矣告命遂不改其后崇宁间蔡京用事尽改建中之政党祸再作人始服瓘之先见也【丁未録】自京为相即召知扬州蔡卞为中太乙宫使兼侍读徙雷州司戸章惇为舒州团练副使睦州居住九月乙未勅中书省开具元符三年臣寮章疏姓名分为邪正上中下三等有邪等尤甚者丁酉贬责韩忠彦曾布李清臣黄履曾肇丰稷龚夬等合二十一人以甞议元符皇后故也己亥勅中书省应系元祐谪籍并元符末叙复过当之人各具元籍定姓名人数进入不得与在京差遣中书开具姓名文臣曾任宰相执政官文彦博吕公着司马光安焘吕大防刘挚梁焘王岩叟范纯仁韩忠彦王珪王存郑雍尧俞赵瞻韩维孙固范百禄胡宗愈李清臣苏辙刘奉世范纯礼陆佃曾任待制已上官苏轼范祖禹等三十五人余官秦观张耒等四十八人十月丙子废黜周常等二十有七人臣寮上言以元符之末共成党与变更法度复为元祐等人故也十一月壬辰诏党人子孙不许擅到阙下甲辰上书人范柔中等停降有差诏元符末所上章疏其间言当于理又力陈父子兄弟继述友恭之义者四十一人悉令旌擢外附会奸慝诬毁先帝政事者总五百四十一人然言有浅深罪有轻重取其诋谤指斥邪等中尤甚者三十人系范柔中等并逐处羁管十二月癸丑责韩忠彦安焘等各居住安置其罪有差以弃湟州也二年正月乙酉邹浩王觌等并居住任伯雨陈瓘等并编管以前上书言涉邪防故也先是役法新旧差募二议俱有弊王安石主雇役司马光主差役范纯仁苏轼俱光门下士亦以差役为未便章惇安石门下士尚以雇役为未尽纯仁轼惇虽贤否不同然悉聪明暁吏事兼知南北风俗其所论甚公各不私其所主元祐初光复差役改雇役惇议限止五日太速后必有光不以为然惇争辨竟以罪去蔡京时知开封府用五日限尽改畿县雇役之法为差役至政事堂白光光喜曰使人人如待制何患法之不行绍圣初惇入相复议以雇役改差役置司讲论以李深为编所防详利害文字専一防详役法除蔡京为戸部尚书兼提举于是京欲掩涂元祐迎合之迹乃白惇曰取熈寕元丰法施行之尔尚何讲为惇信之遂请人额雇直一从元丰旧李深持不可争之不能得出通判通远军建中靖国初复召深为司农寺丞専领戸部役法于是取出钱之重者悉申明蠲减之至是蔡京复用事党祸再作李深送吏部与合入差遣【并同上】
　　庚子章楶罢同知枢宻院事【自通议大夫罢为资政殿学士中太乙宫使】制曰陈力不能义所当止知足不辱道莫与京维时弼臣乃国俊老深明出处之大致用示始终之至恩【具官章楶】直亮而刚明忠勤而壮毅能守正而不胶于变善书防而不诡于经顷者节制一方威名万里生擒劲敌坐解重围非徒月三防之来抑亦日百里之辟属元祐朋奸之复作嗟熈宁成之至危大肆邦诬防开邉隙逮延登于枢筦因助振于国威方资经制之良遽爽节宣之适章屡却而复上志愈坚而不囘祈即便安务从和理陞华秘殿授节祠宫亦既完难进易退之风行且致勿药有喜之庆将安将乐永介夀康言旋言归尚副虗伫楶自建中靖国元年七月除同知枢宻院事至是年七月罢执政仅一年楶以疾乞罢故有是命未防卒諡庄简
　　八月己夘赵挺之尚书左丞【自中大夫尚书右丞除】
　　张商英尚书右丞【自翰林学士知制诰兼侍读修国史实録修撰迁中大夫除】商英尚书右丞制曰左右大臣朕所与谋谟庶政计安天下自非智识开明趣操纯正则焉足以居辅弼之任哉【具官张商英】徳度寛和才猷劲敏学博而知要志大而敢为经术光于本朝言词妙于天下蚤被先朝之识擢蔚有当时之盛名逮予临御之初召从逺服宻助扬功之志肆厥有成凛然儒英实我国噐是用延登右辖参賛万机夫后徳惟臣允頼賛襄之助身帅以正乃清风化之原永肩一心同底于道
　　商英字天觉蜀州新津人
　　十月癸亥蒋之竒罢知枢宻院事【自右正议大夫授依前官充观文殿学士
　　知杭州】
　　制曰朝廷之上辅弼之臣入则总枢机之繁以承庙略出则制兵民之重以壮藩维内外之任匪轻体貌之隆惟一【具官蒋之竒】材猷大噐识闳深贯穿百家之书该通六艺之意学为劝讲文以代言威名著于敌中教治行于辇下践更膴仕被遇累朝进掌枢衡遂制兵武惟时塞垣彻警羗戎咸宾方有頼于论思乃屡形于冲退勉从均逸之义用举优贤之章加以秘殿之隆名往镇余杭之巨屏虽乃身在外获遂解于政机而雅意本朝宜无忘于辰告茂尔告履体予眷懐
　　之竒自元符三年四月除同知枢宻院事建中靖国元年七月除知枢宻院事至是年十月罢执政逾二年俄夺职以疾告归提举灵仙观卒复观文殿学士
　　同日蔡卞知枢宻院事【自资政殿学士左正议大夫充太乙宫使兼侍读除】制曰枢宻右府实本兵柄内参帷幄之议外以镇抚四方绥防元戎賛成庙畧惟兹重任实頼世臣可图其人诞颁命告【具官蔡卞】学际天人材兼文武议论达国家之大体谋谟绍典诰之遗风而乃秉徳髙明植志刚大擢自神考进陟从班受知泰陵遂参大政粤予嗣服遭家多难不能保臣邻之亲慨然失股肱之助仪刑注想亦既弥年亟兹召还深沃朕志虽论道帷幄固可闻于忠嘉而进位枢衡又将隆于弼亮朕方待尔以甚盛之举尔其为朕图非常之功并奏埙箎之和益观华蕚之茂惟兄弟之义相与冀军国之政交修为卿一门自我作古于精兵略以料敌决胜严武事以保大定功惟裕陵有遵艺祖遗业之心顾躬有承神考戎防之志宜卒前人之图事庶扬丕绩于无疆永孚于休尚有嘉宠二年七月以収复湟州除左光禄大夫三年五月以収复鄯廓除金紫光禄大夫
　　崇宁二年【癸未】
　　正月丁亥蔡京左仆射【自右仆射授右光禄大夫尚书左仆射】
　　制曰绥四方复大业属在于躬佑乃辟康兆民允资于元辅进陟时杰秉操国钧粤惟先正之臣克任天下之重爰旌丕烈诞告朝伦【具官蔡京】噐愽而用周名髙而实茂学际天人而不贰材兼文武而具宜被遇裕陵早预睿神之制作发闻绍圣久勤禁宻之论思逮予访落之初首建绍休之训孤忠自许惟坚体国之诚经徳不回曽靡合时之术暨延登于政府肆擢寘于宰司谋猷益嘉夙夜匪懈攷古而修纪律设属而讲事功庶官惟和百度以正适逺戎之弗率繄多算之是图师不逾时虑无遗防四方偃兵革之气百姓厚衣食之源畴若显庸升华左揆分侍东台之峻躐跻文阶之崇増衍爰田陪敦真食萃兹宠渥并示眷懐于位冠群臣孰越萧何之画爵隆五等盖先裴度之功惟乃殊勲无愧前哲永恊于治往孚于休
　　七月収复湟州除左银青光禄大夫三年五月以収复鄯廓等四州除守司空五月己夘右银青光禄大夫守尚书左仆射兼门下侍郎蔡京为守司空行尚书左仆射兼门下侍郎封嘉国公以抚定鄯廓推赏也寻诏去守字改行字作兼字【制词云特超五等】三年正月甲午通直郎鸿胪寺丞蔡攸赐进士出身为校书郎仍赐金紫攸左仆射京子也以赵存诚许份例召对除馆职京言攸未始登科非存诚份之比再辞不许自京迁左相党祸益酷四月通直郎致仕程頥近以入山著书窃虑妄及朝政特追毁出身以来文字除名五月停降上书诋讪人梁安国等二十有二人八月诏湟州近已収复其元行废弃及迎合议论沮壊先烈之人责降龚夬等十一人有差又责上书进士应元符末上书者类多诋诬可具姓名下太学并罢三舍遣归本贯各入自讼斋聴读九月籍记党人子弟令吏部告示应责降人子弟参选及射阙日并于家状内供父亲兄弟系与不系籍记之人应上书邪等人知县已上资序并与宫观岳庙选人不得改官及不得注县令又颁降御书党人姓名下监司长吏防刻石宰臣文彦博吕公着司马光吕大防刘挚范纯仁韩忠彦王珪八人执政梁焘王岩叟王存郑雍傅尧俞赵瞻韩维孙固范百禄胡宗愈李清臣苏辙刘奉世范纯仁安焘陆佃一十六人待制以上苏轼范祖禹等三十五人余官秦观以下三十九人十月党人领祠并罢又诏党人子弟不许以功赏迁改又诏不许党人擅到阙下又诏与党人子弟外路宫观差遣三年正月降责修政役法人王古而下又章惇王珪以为臣不忠别为一籍仍依元祐奸党指挥施行四月勘会党人子弟不问有官无官并令在外居住不得擅到阙下仍令具逐路责降安置编管等臣僚姓名下项六月诏元符党人通入元祐奸党文臣曾任宰相执政官司马光而下已故者二十人见存者曾布苏辙李清臣刘奉世范纯礼安焘张商英七人为臣不忠曾任宰相已故者王珪见存者章惇上于是亲书刻石于文徳殿之东壁又下诏暴白之又命右仆射蔡京书之仍颁下诸路监司及州军长吏防立石第其首恶与其附防者得三百九十人四年八月诏党人覊管编管安置居住者各与量移十二月诏上书编管覊管人放还乡里其诬谤最重除范柔中邓考甫不放外余并放五年正月诏毁党碑仍一再下戒谕之诏诏曰符祐邪臣乗间擅权变乱政事朕窜斥累年不忍终弃是用差以叙复畀之禄秩又曰朕以星文谴告是用敷泽寛宥已降指挥除毁元祐奸党石刻及与系籍人叙复注拟差遣又诏除上书邪等尤甚外罢上书邪等三指挥又令刘挚而下叙复有差曾任宰执官重第一等刘挚李清臣王岩叟轻第二等韩忠彦曾布范纯仁安焘并提举宫观刘奉世章惇及轻第三等黄履并叙复管勾宫观其余罪戾之人并次第与出籍
　　四月戊寅赵挺之中书侍郎【自中大夫尚书左丞除】
　　张商英尚书左丞【自中大夫尚书右丞除】
　　吴居厚尚书右丞【自戸部尚书迁中大夫除】
