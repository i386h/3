<!-- { "loadSidebar": true } -->
　　制曰咨股肱于揆路实司庶政之权付管钥于陪都式借重臣之望惟时近弼久位中朝兹祈解于繁机肆出膺于隆委诞制綍敷告廷绅【具官葛邲】迪行忱恂赋资温粹早遇光华之治浸预秘谋雅输辅翼之勤尤嘉旧德逮徧更于二府爰显陟于中台休休有容本务弥缝而藏用谦谦自牧乃希明哲以保身虽叠闻议者之言顾敢替相臣之礼勉留备至恳退弥坚朕审其累奏之莫回念其在公之尽瘁用颁宸指俾释宰司书殿隆名班特高于儒学帅藩要地任増重于居留体貌斯全眷懐惟厚于戏观纳诲之益置诸右以俱宜思告猷之忠顺于外而勿怠其承予命徃集尔庸
　　邲自绍熈四年三月拜右丞相是年正月罢入相不及一年时圣体违豫谏官章颖论葛邲疏十余上俱不报至是遂罢相判建康府寻改授隆兴府宁宗即位下求言之诏自观文殿大学士醴泉观使除保信军节度使开府仪同三司后以赠少师宁武军节度使卫国公致仕配飨光宗庙庭








　　宋宰辅编年録卷十九
<史部,职官类,官制之属,宋宰辅编年录>
　　钦定四库全书
　　宋宰辅编年録卷二十　　宋　徐自明　着宁宗绍兴五年
　　七月丙午陈骙知枢密院事【自参知政事除○八月丙申兼参知政事】余端礼参知政事兼同知枢密院事【自同知枢密院事除癸未免兼】癸未赵汝愚枢密使【自知区密院事除】
　　制曰总枢机之秘任莫重于本兵等宰辅之尊位尤高于建使廼畴宗隽方陟台司兹曲狥于逊辞俾就陞于典领载丕号具谂羣工【具官赵汝愚】端亮简明疏通博达论竑坛宇本君子之尽忠学贯源流合古今之守约早繇简擢徧歴要华旋分任于枢庭寖冠荣于政路股肱之寄要在忠力固能坐折于遐冲甲兵之问不至庙堂每务讲明于自治属予初政頼尔嘉猷惟劳旧者恩必优而望隆者礼亦异爰登次相允协具瞻佐理隂阳而下遂万物之冝何力陈于冲牍运筹帷幄而决胜千里之外亦均倚于重权肆特峻于班聨庸增严于事任崇周家司马之职迈汉相太尉之名酌显秩以超加陪腴租而并衍萃为茂渥实示殊褒于戏夙夜宥密之基方钦承于休命文武久长之用冝勉究于令图尚服训言益观美报【楼钥辞】
　　是年七月甲子上初即位丙子汝愚除特进右丞相辞不拜癸未改除正议大夫枢密使八月丙辰申命为相是夏孝宗升遐其秋留公去位公独决大计定社稷上既登极公又即日面奏乞召还留公预差委殡宫总防使而侍御史张叔椿请议留公弃国之罚遂迁叔椿吏部侍郎而留公复位如故后旬余上乃除公特进右丞相公自以同姓之嫌且近事处君臣之变不敢论功又自大中大夫迁九官非故不敢当亲札谕防公犹力辞上勉从之仍以特进为枢密使时陈公骙已除知院事公不容退即旧次故不复辞职而独辞所迁九官上亮公之诚只迁三官为正议大夫【行状】
　　甲申罗防端明殿学士签书枢密院事【自兵部尚书除】
　　防字春伯临川人九月庚午致仕
　　八月丙辰留正罢左丞相
　　正自淳熙十六年正月拜右丞相绍熙元年七月拜左丞相正乞解机政自四年六月至于十一月始宣押赴堂治事五年六月正复出国门及上即位始复召是年八月罢入相四年余○韩侂胄寖谋干政时诣都堂及公召还一日复至赵汝愚閤中公闻之令省吏谕使去曰此非知閤徃来之地侂胄大怒而出由是亟谋去公八月九日降制授公少师观文殿大学士判建康府公辞召仍旧少保以观文殿大学士充醴泉观使十月以张叔椿言落职庆元兀年六月上知公力请建储始末以上皇付公御批八字进入复公原职二年正月以刘德秀言落职罢祠三年闰六月以张釡言责授中大夫光禄卿分司西京邵州居住四年九月量移南剑州五年二月诏许自便四月复光禄大夫提举洞霄宫六年闰二月上章纳禄诏复原官职致仕未几以林采言依旧光禄大夫致仕九月复观文殿学士金紫光禄大夫嘉泰元年九月进封魏国公累食邑一万一千户食实封三千九百戸二年十二月复少保观文殿大学士开禧二年四月公闻有边事叹曰礼乐征伐自天子出侂胄何人误国至此哉自是忧形于色寝食俱废七月疾且革惟念边事无休薨享年七十有八讣闻上辍视朝二日赠太师【行状】
　　正叙复光禄大夫制曰亏盈益谦斯为天道记功忘过时乃朕心念黄髪之既愆怅丹书之未洗恻然怀旧许以自新【具官留正】徃在先庙尝司揆务继事圣父颛秉国成崖岸峻而轩裳所瞻鼎足强而栋干弗挠方朕御图之始适逢当轴之虚亟命造廷俄嗟去位贾生常赋于单阏梦得思问于大钧深念此行殊非得已至于遏公议而下内迁之诏屈邦宪而听从便之居前代之处放臣久无此事我国之优故老元有异恩而犹分务于别都则是尚聨于谪籍爰宠还于峻秩俾遥领于真祠示帝王予夺之公全君臣终始之谊噫面三槐而开黄閤已深悟于昔非弃万事而从赤松尚勉晞于后福
　　同日赵汝愚右丞相【自枢密使除】
　　制曰履帝位以御邦方图政理立宗英而作相蔽自朕心虽退处于枢廷当载还于揆路乃申前命爰告具僚【具官赵汝愚】忠实而渊通光明而俊伟少年射防忧世已深壮歳逢辰爱君益甚寿皇咨其切直屡敷心腹之言太上察其笃诚径委股肱之寄擢居宥府密赞筹帷逮予有兴厥功尤大允矣托天之手粲如导日之星是为狥主以忘身岂曰因人而成事亟颁诏綍俾践台符何循墙之过懃致反汗而中止既孤舆望殊咈眷怀鱼水方欢固自君臣之相与衮衣未备几若朝廷之不知矧今政令之未孚复多旱水之间作是图贤佐以赞繁机越彼拘挛不胶者卓矣置于左右亦职有利哉非为朕私其遂我相仍进优崇之秩更加沃衍之封于戯旦奭之于周家尝兼师保之任勉石之在唐室俱称宰辅之贤若前朝故实之未闻与后日攀援之自此毋庸再述皆已熟知其思注意之隆勿狥执谦之旧【楼钥辞】
　　汝愚自七月丙子拜右丞相辞免遂改拜枢密使至是复拜右丞相力辞不获批答辞免劄子曰王者官人惟贤是用周封同姓后世谓以宗强者是疑圣人以私也文王百男其人多贤故命之为诸侯岂以疏戚为间哉卿出于皇族而负王佐之才凡所歴官皆宗姓之所未有寿皇知人之明由庶僚而擢之侍从太上委寄之重越故事而付之枢机肆朕纂承遂登揆路辅相一体何用固辞卿毋自疑朕意已决又批答曰累圣之典高宗之训朕非不知之恐后人由此而进亦非不念此也惟卿才足以周天下之务道足以任天下之重使生于前朝亦当越故事而大用后必有宗姓如卿者然后可任此官其遂相予不必籍此而力辞也○八月留正出判建康申命公为光禄大夫右丞相亲札付学士楼公钥云赵汝愚宗姓之贤伟然忠实太上体寿皇图任之意擢置机衡肆朕继承厥功为大俾居宰路控避莫回殊咈眷怀尤辜舆望朕惟不胶者卓惟时之冝今政令未孚水旱间作得一贤佐度越拘挛万机实繁其遂我相可除右丞相公辞之再三且面陈恳悃皆不可乃言于上曰陛下虽待臣不疑而臣之孤踪与臣所处之地臣不得不自疑盖自祖宗以来宗室无为宰相者又陛下龙飞偶在一时攀附之列臣之踪迹愈高则愈危望陛下保全置之安地必不得已俟阜陵复土两宫重懽望陛下许臣先去于是退始就职然权幸小人多不便遂相与排击善类以肆动揺正言黄公度侍讲朱公熹监察御史吴公猎起居郎刘公光祖吏部侍郎彭公年相继去国公力论救皆不回自度志不得行去意益决请去至再复不许面谕公曰丞相欲去须太上相见徐议进退公纳劄子榻上上复自取授公而退明年正月八日北使朝辞公命家人治装欲以九日退朝遂行事稍泄权臣恐其善去他日或复用也将以计欵其行是日晚遽宣鎻云微闻欲行祔庙赏仍趣治装而公之客或曰上即位甫尔公进退宜谨故听之翌日果以孝宗祔庙备着忠劳阶特进故事只迁一官时迁三阶复力辞至二十三日始听迁官如故事既辞特进不拜授银青光禄大夫又二日李沐之防进矣【行状】○公尝念艺祖受命立极垂万世之统为宋太祖熙宁中屈于王安石之议久未正庙祀东向之位知礼者多以为非既当国首请用韩维孙固等议遇祫享奉艺祖东向而祠僖宗而下于别庙庆元元年春国家驯致间暇公亦屡丐归不许奋然思大有为乃率同列于上前极言今日弊政首陈立志以正始且及仁祖开天章阁故事以谓一时更革才数事小人侧目防谤并兴而范富防皆去位权臣方蝇营狙伺乘隙抵闻之益惧啸集衺侣分置要途凡可肆其排击不遗余力虽圣上曲加保全而卒罹于祸【同上】
　　九月壬申京镗端明殿学士签书枢密院事【自刑部尚书除】
　　镗字仲远隆兴人
　　十二月己巳陈骙罢知枢密院事
　　骙自绍熙三年六月除同知枢密院事四年三月除参知政事五年七月除知枢密院事是年十二月己巳丐闲除职与郡防除资政殿大学士宫观
　　庚午余端礼知枢密院事【自参知政事除庆元元年二月戊寅兼参知政事】京镗参知政事【自签书枢密院事除】
　　郑侨同知枢密院事【自吏部尚书除】
　　端礼除知枢密院事制曰朕惟兵权总于枢筦孰当魁柄之隆时望畴于政途兹得鸿儒之旧诞扬成涣庸示殊褒【具官余端礼】端重而裕和寛闳而肃括受知烈祖忠备罄于论思只事上皇功尤多于调防召从家食擢位天官出分帅阃之雄来贰机庭之邃庙谟黙契帝眷罙深逮予纂绍于邦图乃命参陪于揆路不改有常之度愈坚匪懈之诚是用晋掌本兵式资远略既有加于邑赋仍真锡于井腴用耸群瞻茂昭异数噫国家是时及闲暇岂武备之可忘道德之威成安强斯壮猷之有頼其思励翼以副倚毗
　　镗参知政事制曰朕永惟至治亟图共政之人乐得硕材辍自本兵之地方深眷倚爰示宠嘉【具官京镗】襟度粹夷器资凝重久矣徧仪于中外卓然立志于事功礼执殊邻孝祖擢登于法从政成全蜀上皇召寘于文昌逮兹御极之初翊我鸿枢之运訏谟经逺敏识烛微载畴帷幄之庸俾赞钧衡之任噫有常徳以立武事既资已试之能建大政以兴太平尚冀方来之效徃只厥命益逺乃猷
　　侨同知枢密院事制曰朕以有邦初政可忘武备之修贰我鸿枢宜亟儒英之用既符人望庸畀纶言【具官郑侨】早以异才冠于多士学问本于醇正进退得于从容遣以交邻义不辱于君命召而前席言弗为于身谋积望罙高来归何晚属纂丕图之始尚淹大江之东念帅阃之久劳还文昌之旧着讲帷进列备见忠诚宥密参华尤资硕画乃启侯封之宠仍増井赋之丰兼锡真腴式昭异渥惟践扬之久则其谋必审惟涵养之至则其用必宏无竞维人予既虚心而眷倚有常立武尔其一德以赞襄
　　侨字惠叔兴化人举进士第一侨辞免批答曰卿久仪禁路人望最高垂上政途详试帅阃天官之长至勤三入西枢为贰盖亦晚矣○山陵毕事端礼加正奉大夫侨加宣奉大夫
　　庆元元年【乙卯】
