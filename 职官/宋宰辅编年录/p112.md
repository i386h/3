<!-- { "loadSidebar": true } -->
　　颙罢相制曰熙帝载而宅百揆柄莫重于鼎臣代天工而旷庻官义难安于宰路乃眷弼谐之老比愆夑理之宜爰即昕廷诞扬免策【具官叶颙】秉心夷易制行简亷悃愊无华风采夙髙于政事刚明有守声徽遂压于搢绅借其惇徳而有容谓可协恭而图任亟繇外服擢冠中台岂其岁律之移寖咈岩瞻之望虽勉奉公之一意式乖经国之逺猷进英俊以强本朝罕闻引类发徳音而下明诏方伫责成驯干至日之和忽骇冬雷之咎覩祲符之相荡顾逊牍以屡腾衮职已亏舆言弗置听解钧枢之剧归从祠馆之游相亦用终我惟祗诰于戏理隂阳而遂万物所叹论道之非因灾异而劾三公实召应天之媿尚防威命毋怠省循【洪迈词】
　　罢相制曰朕励精思乂克已用贤天既全付予有家术莫先于更化我惟无斁其康事谊实頼于同寅岂伊图任之良浸爽具瞻之望粤其定令亶告在廷【具官魏】经徳不囘处心无竞渊源所绍蔚为复贯之纯才韫椟而藏见谓逸羣之美器自席珍而待聘能宿道以乡方度越彛章超登鼎辅既优游于廊庙兹荏苒于岁时陈治平之原殆乏嘉谋嘉猷之告后开英俊之路或非常伯常任之凖人繄职业之徒劳致灾之谪见当雷在地中之骇令兴离治之祥咎证不虚师虞未厌叠览告归之请愿从防免之科优以奉祠听其释位于戏持国之柄为将相所期熙载之功勑天之命惟时几敢逭动威之惧尚全素履以称明恩
　　二相之罢竝以郊祀雷变故也○乾道八年正月诏观文殿学士左宣奉大夫提举洞霄宫魏落观文殿学士以信任赃吏前任平江府签判管钧故也十年十一月诏端明殿学士魏复资政殿大学士致仕从其请也
　　同日陈俊卿参知政事【自同知枢密院事兼权参知政事除】
　　刘珙同知枢密院事【自翰林学士知制诰除　四年七月壬戍兼参知政事】
　　珙字共父建宁人子羽之子也
　　乾道四年【戊子】
　　二月蒋芾右仆射【自参知政事除左正议大夫守右仆射兼枢密使】
　　制曰皇天眷求一徳实右序于我家丞相助理万机盍登崇于王佐有若爽邦之哲时为命世之才肆显拜于中台用允厘于众职咨尔在列服予成言【具官蒋芾】笃实而疏通髙明而警敏学足以传圣人之道智足以决天下之疑蚤以英声仪于要路虑无遗防每加造之言谊不顾私独尽匪躬之节自賛襄于大政益奋发于壮猷指前事之不然力圗改作建宏摹而特起自诡必成忧边思职而预备不虞选贤与能而渐开公道朕方相时而变化爱日而即功谓柱石之臣当计安于社稷而庙堂之任非徒守于簿书奉法循理者未足以有为善谋能断者乃堪于大用爰稽人望擢秉国钧领枢廷宥密之司兼史笔铺张之寄彻土田于公社峻品秩于文阶疏宠甚优责成罙重于戏朕欲役使羣动尔则谨号令之行朕欲照临百官尔则当赏刑之用上夑调于元气下绥静于生民以能立太平之基其克有无穷之闻【莫济词】
　　己巳王炎端明殿学士签书枢密院事【自右朝奉大夫试兵部侍郎赐
　　同进士出身除】
　　七月蒋芾罢右仆射【以母防去位】
　　十月庚子起复拜左仆射同平章事兼枢密使辞免依旧持服○淳熙二年臣寮论观文殿大学士蒋芾与王炎张说欺君之罪诏芾落观文殿大学士建昌军居住七年正月以正议大夫提举洞霄宫九年六月诏以正奉大夫致仕从其请也赠资政殿大学士
　　八月辛亥刘珙罢同知枢密院事【知隆兴府】
　　珙自乾道三年十一月除同知枢密院事是年八月罢除端明殿学士在外宫观未受复改是命遂自新除端明殿学士知隆兴府乾道五年十月以资政殿学士左中大夫知荆南府寻丁母忧七年三月起复除同知枢密院事荆襄宣抚使辞免依旧持服九年闰正月珙自资政殿学士知潭州除资政殿大学士依旧知潭州淳熙元年除知建康府四年三月诏刘珙居守建康绩効显著可除观文殿学士差遣如故五年七月以通议大夫致仕后赠光禄大夫珙薨上为辍朝諡曰忠肃○珙丁外艰明年起复同知枢密院事荆襄宣抚使遣中使奉玺书即防次宣押奏事其书曰朕以荆襄上流宿师尤重欲以军民之寄付卿其任重矣夺情临民国有常典况吾大臣又当体国毋以家事辞王事也公六上奏辞不肯起引经防礼辞甚切至最后言曰孝之与忠岂有二致事君事亲初无两心使亲防而可夺则他日所以事君者可知矣况陛下方以天下奉两宫之驩而以衰绖不祥之仪造迹二三大臣之间殆非所以全孝治之美且使仇敌闻之亦必以中国乏材乃至于此而敢肆其轻侮此臣所以受恩感激反覆思虑而卒不敢起也【朱元晦作公行状】○珙知潭州安抚湖南防安南贡驯象所过发夫除道毁屋数路骚动奏曰象之用于郊祀不见于经驱而逐之则有若周公之典在且使吾中国之疲民困于逺人之土贡岂仁圣之所忍为也哉○湖南李金叛珙既平之孝宗赐玺书曰近世书生但务清谈经纶实才盖未之见朕以是每有东晋之忧今卿既诛羣盗而功状详实诸将优劣破贼先后歴歴可观甚副朕意卿其益勉之哉贼地既定境内政清公乃喟然叹曰吾岂乐杀人哉向者军兴令不可以不肃而今而后庻有以亮吾心矣自是一意于抚摩之政且为请于朝乞择守宰寛赋敛以安吾民益广搜募以补忠义亲兵之缺严纪律而时训习焉于是湖南隠然为重镇方地数千里外戸不闭商旅野宿焉○淳熙中孝宗皇帝顾辅臣图议恢复珙奏曰复雠雪耻诚今日之先务然非内修政事有十年之功臣恐未易可动也同列有进而言者曰机防之来间不容髪奈何拘此旷日弥久之计公曰宣王中兴见于诗者始则侧身修行以格天心中则任贤使能以修政事而已其终至于外攘玁狁以复文武之境土则其积累之功非一旦卒然侥幸之所为也上以公言为然○珙疾亟草遗奏千余言首引恭显伾文以为近习用事之戒且言以腹心耳目寄之此曹故士大夫倚之以媒其身将帅倚之以饥其军牧守倚之以贼其民朝纲以紊士气以索民心以离咎皆在是愿亟加屏逐以幸天下若羣臣之贤臣所知者则惟陈俊卿忠良确实可以任重致逺张栻学问醇正可以拾遗补阙愿陛下亟召用之则众贤彚进而羣小黜伏矣【竝行状】
　　十月庚子陈俊卿右仆射【自参知政事除左正议大夫右仆射同平章事兼枢密使】制曰得贤而立邦基允谓保民之要宅揆而熙帝载莫如选众之公廼眷大儒时惟旧徳肆延登于次辅用光启于丕图诞敷显册之言播告路朝之士【具官陈俊卿】宏深而简逺敦厚而纯明学通六艺之文识照万微之防久周旋于中外益奋发于材猷更治民以考功屡服蕃宣之寄图任人而共政其昭翼亮之忠特立宏模不趍小利休休容善曾无忌之心蹇蹇匪躬克有坚刚之节朕方讲明王道建置相臣谓举偏补者要在必为应变守文者固当竝命是用升鼎席辨章之任兼枢庭宥密之私总史籍以提纲胙公圭而啓宇裒加异数昭示至恩于戏相须成体者君臣之情罔不同心者承弼之义以萧相之规随而率大卞以房杜之谋断而惬逺猷能求配于古人乃有辞于永世
　　时起复蒋芾为左仆射以俊卿为右仆射芾辞乞终防从之○时禁中密防直下诸军者朝廷多不与闻有某官张方者以某事发觉俊卿方与同列奏请自今百司承受御笔处分事宜竝湏申朝廷奏审方得施行未报至是因殿前指挥使王琪被防按视两淮城壁诈传圣防增筑州城事复以为言上乃恱而从之后两日又有防收还前命俊卿语同列曰反汗如此必关牒至内诸司有不乐者相与为之耳即具奏【云　云】翌日面奏上色甚愠顾谓俊卿曰朕岂以小人之言而疑卿等耶刘珙进对语切忤上意既退御笔除珙端明殿学士在外宫观俊卿即藏去密具奏明日复申前请上色悔久之又奏言珙正直有才愿留之上曰业已行之不欲改也俊卿曰珙无罪而去当与大藩以全进退之礼上然之乃以珙为江西帅俊卿退又自劾章奏抵突被命稽留之罪手札留之俊卿请益坚上不许于是有意相俊卿矣不数日而有是命乾道五年【己丑】
　　二月甲辰王炎参知政事兼同知枢密院事【自端明殿学士签书
　　枢密院事兼权参知政事除兼同知国用事】
　　三月以左中大夫王炎为四川宣抚使依旧参知政事七年七月叅知政事王炎授枢密使左大中大夫依前四川宣抚使
　　制曰周公硕肤而四国是皇亦既乆临于井络吉甫文武而万邦为宪莫如就正于斗枢虽未赋三年之归固宜先多祉之受我有涣号人其乐闻【具官王炎】廸志髙明赋材英杰负博古通今之学济康时经逺之谋臯陶之翼舜朝选虽以众张良之从汉祖授或自天粤贰政于中台即宣威于全蜀虑无遗防事不辞难和众安民得懽心于将帅补军搜乗励武节于边疆邦储裕于廛甿国马蕃于互市以其圭觐固深简于朕懐无使衮归复重违于人望何惜异数于昭壮猷二府分班左右斡钧枢之柄太微占象东西齐将相之光按四品以升阶度诸侯而赐爵载畴多邑并宠元戎匪时信臣孰对隆委于戏枢机之重中外所同西顾未寛则借精神而折千里羣方庻定则还俊【阙】以强本朝徃单厥心终济予治【周必大词】
　　同日梁克家端明殿学士签书枢密院事【自给事中除四月壬辰
　　兼参知政事】
　　克家字叔子【阙】军人举进士第一
　　六月己酉虞允文枢密使【自资政殿大学士知枢密院事四川宣抚使召除】制曰朕惟昔人臣之美见于诗雅之或经营四方告成于上或饮御诸友受祉于朝君臣俱荣中外作乂乃眷枢辅克勤王家有能奋庸既追继于前哲式序在位宜特隆于宠章【具官虞允文】学贯道原谋经帝载眇绵在炳识独照于几防酬酢佑神动自谐于节奏出济艰危之防亟收戡定之功荐职政涂茂昭贤业俾宣使指徃抚坤隅明师律于蛊敝之余防人才于隠约之际振威灵于逺俗勿士行枚寛赋敛于疲氓以为保障岂特戎车之饬实惟邦本之寜兹命遄归协图内治方倚毗于兵柄肆就正于使名载衍爰田并加真食以示褒优之异以明委任之专于戏宥密之严夙夜基命英隽之重精神折冲其益励于壮猷以弼成于丕业【汪应辰词】
　　八月己丑陈俊卿左仆射【自右仆射除左仆射同平章事兼枢密院】
　　虞允文右仆射【自枢密使除右仆射同平章事兼枢密使】
　　俊卿左仆射制曰朕闻明主以论相为职大臣以格天为功欲髙明之弗违盖俯仰之无媿眷言良弼克迪前修率其忠忱持以悠久惟丕厘于景命在灼见于俊心肆举徽章式昭异数【具官俊卿】陈学探道奥躬践圣谟和顺积中优造日新之盛发扬诩物悉皆时措之宜参秉政机独司宰职严恭有恪每进尽忠之规儆戒无虞力陈经逺之计立身靡牵于毁誉取人罔间于旧新既蹇蹇以匪躬复绰绰而有裕兹登庸于上相仍兼统于枢元超进文阶陪敦井赋以驭其贵岂徒极名器之崇遹观厥成将以究规模之逺于戏任大守重居安思危简在上帝之心予敢忘于顾諟可久贤人之徳尔毋怠于钦承其茂乃猷以辅予治
