<!-- { "loadSidebar": true } -->
　　是嵗五月庚申増公师三省长官俸禄户部尚书左肤等奏言元丰官制以太师太傅太保爲三师太尉司徒司空爲三公侍中中书令尚书令爲三省长官皆正一品职任旣重当称是以制禄元丰中止除左右仆射而公师三省长官地皆虚位未除以故未曾修立俸禄至是谓皆当增重其禄以述神考之意并依○六月丙午增置光禄大夫等官易右银青光禄大夫等官中书省会大观二年三月十五日厘正寄禄官指挥乞增置光禄大夫以易右银青光禄大夫宣奉大夫易左光禄大夫正奉大夫易右光禄大夫正议大夫通奉大夫易右正议大夫通议大夫太中大夫中大夫中奉大夫易左中散大夫中散大夫朝议大夫奉直大夫易右朝议大夫内有有出身人及带职人更不转中散奉直大夫从之
　　大观三年【己丑】
　　四月戊寅林摅罢中书侍郎【依前正奉大夫知滁州】
　　摅自大观元年八月除同知枢密院事十月除尚书左丞二年九月除中书侍郎是年四月罢执政凡二年○中丞石公弼言林摅狠愎专恣于唱名之时字多不识诏摅不学无术居傲弗恭可罢中书侍郎讁知滁州言者不已提举洞霄宫后进观文殿学士拜庆逺军节度使复以人言罢与祠卒赠特进靖康元年以摅蔡京死党追贬爲节度副使
　　癸巳郑居中知枢密院事【自右光禄大夫同知枢密院事除】
　　管师仁同知枢密院事【自中大夫试吏部尚书除】
　　师仁同知枢密院事制曰朕惟致治之原实自本兵之地折冲万里制胜四邻我图其人肆攽显命【具官管师仁】智周事物学洞古今有猷有爲允文允武顷者朕始亲于机政尔荐歴于清华逮分定武之符克着元戎之绩甲兵不试边境以宁入掌天官益隆时誉蔽自朕志进贰枢庭朕命惟休往其只服
　　师仁字元善处州龙泉人
　　癸卯余深中书侍郎【自中大夫尚书左丞除】
　　薛昻尚书左丞【自试兵部尚书迁中大夫除】
　　刘正夫尚书右丞【自试工部尚书兼侍读实录院修撰迁中大夫除】
　　昻尚书左丞制曰朕躬览万机图囘四海思得忠良之士式居辅拂之聮【具官薛昻】直谅多闻柔嘉维则学古圣人之道爲时儒者之宗西掖东台辟雍泮水践扬滋徧闻誉惟休擢长五兵益多嘉绩宜进司于纲辖庸典领于机衡往其钦哉服我休命
　　六月甲戌朔管师仁罢同知枢密院事【自中大夫罢授资政殿学士依
　　前官充佑神观使】
　　执政仅两月引疾乞罢而有是命寻卒
　　丁丑蔡京罢左仆射【爲太师守太乙宫使】
　　制曰进而经体久专秉于国钧退以辞荣岂遽去于王室眷时元老恳解繁机其疏褒典之隆以副具瞻之旧诞扬丕号敷告治廷【具官蔡京】业广而器宏智通而用愽造微之学贯道蕴以无遗致逺之才应事伦而有裕蚤受知于先帝继被遇于泰陵肆予总之初方切绍承之助首延登于丞辖再入冠于台衡八载于兹庶绩用乂顾方隅之绥静加年数之顺成思共享于太平乃力陈于疾疚章屡却而复上诏亟谕而莫囘重违乃诚悯劳以事宜席师垣之峻俾司眞馆之优仍衍爰田并敦采食以厚股肱之重以昭体貌之殊于戏明哲保身虽弗居于宠利忠嘉告后当无废于燕闲尚懋逺图以膺多福
　　京自大观元年正月拜相至是年六月罢再入相凡三年引疾乞罢故有是命仍诏请给恩数并依见任宰相例未几上章乞骸骨遂以太师致仕仍旧提举编修哲宗皇帝实録进封楚国公仍朝朔望大朝会许立相班○先是石公弼言自京任用外则生事于四邻内则殚竭于民力托爵禄以广私恩滥锡予以蠧经费京处人臣富贵之极尚懐不满徼福不已至于假利民以决兴化之防水托祝圣而饰临平之山势毛注言蔡京位极人臣爵无可加擅持威福震动中外四方多士惟知奔趣宰相之门而不知君父之尊文昌旧省一毁而尽逺伤元丰之伟迹近累陛下之述事谓忠于君可乎临平新塔乃京私域之髙原土木百出一境骚然上假朝廷之威力下便宰相之私计谓忠于君可乎公弼又言京罢相以三师就第提举修实录于京计则得也爲朝廷之谋则未焉京误国蠧民而盘据辇毂无有去志余威震于羣臣人情防于后患又言陛下既已灼见奸蔽斥去邪党皆是京援引表里相济之人京宜恐惧修省即曰引去今乃骜然无所畏惮朝会班宰相之上议论爲弹压之说甚无耻也按京当国日久威权日深亲戚朋党盘据中外宋乔年父子止是子妇之父兄耳假借任用遂从常选擢至从官引林摅于中书差除论议惟京是听而已其轻朝廷罔君上如此等事何可悉数○太学生陈朝老上书曰蔡京奸雄悍戾诡诈不情徒以髙才大器自处务于镇压天下于是出而锐然更张以谓天下后世无以复加以蔡京之所爲求其所欲其爲害盖将徧四方之广覃万世之逺而未艾也厥今官爵冗而非才杂进财用竭而妄费无已恩泽滥而侥幸成风科配苛而农民重困释老盛而寺观兴修造多而土木耗宦防纵横而权移小人学校纷更而士失所业谀佞成俗而上不闻知恩宠上分而人多侮法钱与法俱重而无术以平之推其弊之所在良由士出其门人无所守各怀私恩而不知国家之公议几成风俗且爵禄名位天下之公器权臣盗之以植私党最国家之大患况蔡京尤能深结陛下左右近习之人故此曹爲之隐蔽是以公肆诞谩莫敢谁何京既谢事尚犹安处上都门阑如市交结内贵其意犹欲觊它日复用也平时出入门下之人恐其去国失所倚恃旁爲之助陛下何不察欤愿寘之逺方庶以杜絶其望○是年十一月诏蔡京合得致仕恩泽外长子显谟阁直学士承议郎提举醴泉观攸除枢密直学士次子宣议郎鯈除直秘阁余依故事四年五月甲子诏太师致仕楚国公蔡京特降授太子少保致仕
　　制曰政事所寄尤严误国之诛人臣之奸莫重欺君之罪我有常宪扬于大廷【具官蔡京】顷以昔才久膺柄任两冠台衡之峻三登公衮之崇庶图尔庸以弼予治而总秉机务出入八年事废紊于将来谋悉违于初议擅作威福妄兴事功轻爵禄以示私恩滥锡予以蠧邦用借助姻娅密布要途聚引凶邪合成死党以至假利民而决兴化之水托祝圣而餙临平之山岂曰懐忠殆将徼福屡有告陈之迹毎连狂悖之嫌虽仅上于印章犹久留于里第偃蹇弗避傲睨罔悛致帝意之未孚昭星文而申谴言章继上公议靡容固欲用恩难以屈法宜褫师臣之秩俾参宫保之官聊慰羣情尚爲寛典于戏天事恒象明罚所以弭灾人道恶盈省躬所以引咎往钦善贷无重后愆【宇文粹中承训録云蔡京责居杭粹中行词畧不假借当即是此词也朱胜非则以此责词乃内翰张阁所作恐胜非误】
　　先是彗出奎娄间上以星变忧惧而言者交章疏京罪恶遂有是命给事中何昌言请以臣僚章奏报行之遂检会如昌言请焉臣僚上言京顷居相位擅作威福权倾中外轻锡予以蠧国用托爵禄以市私恩谓财利爲有余俱出诞谩务夸大以兴事肆爲骚扰援引小人结爲死党假借姻娅布满要涂以至交通豪民兴置产业役天子之将作营葺居第用县官之人舡漕运花石曾无尊主庇民之心惟事丰已营私之计若乃名爲祝圣寿而修塔以壮临平之山势托言灌民田而决水以符兴化之防语致侄俣之告变而谬爲心疾受孟翊之讹言而与之官爵赵眞欲辅之以妖术张大成窃议其奸慝骇动逺迩闻者寒心始者京再罢相士民称庆以爲京去朝廷必矣旣宠以祠宫又许其致仕赐以苏州南园尚无去意非天有以警悟陛下则人力何能爲哉诏曰蔡京权重位髙人屡告变全不引避公议不容言章屡上难以屈法特降授太子少保致仕依前楚国公在外任便居住寻又下寛大之诏曰比以旧弼蔡京擅作威福屡致人言禠官斥外申严邦宪足示惩戒尚虑怨仇乗时骋志下石倾挤弹击不已遂至矫枉过中疾恶已甚宜伸寛宥曲全始终十月丙申朔诏禁捕僞诏僞诏曰前宰相蔡京公行狡诈行迹谄谀所以起天下之议今州县有蔡京踪迹尽皆削除有朋党之辈悉俱贬抑诏奸人乗间輙撰诏书皷惑羣民可立赏典购捕【臣甞考蔡京之所爲合而言之其事止于十有四诬上帝罔君父结奥援轻爵禄广费用变法度妄制作喜导谀钳台谏炽亲党长奔竞崇释老穷土木矜逺略散而言之其事数十万言不能尽其丝粟长编】○政和元年八月乙未太子少保致仕蔡京爲太子太师依旧致仕二年二月戊子朔诏太子太师致仕蔡京两居上宰辅政八年首建绍述勤劳百爲降秩居外荐歴歳时可特复太师仍旧楚国公致仕于在京赐第居住四月甲午燕宰执亲王于太清楼上亲爲之记蔡京上记曰【云　云】四月太师致仕楚国公蔡京言二子鯈翛防恩判登闻鼔检院鯈翛见任直秘阁自奉行官制以来应带馆职者不领在京职事昨大观中尝防除授曾具恳辞遂改差在京宫观伏乞依例改差诏鯈提防万寿观翛提防醴泉观老奸犹知守故事不可不着也【长编】
　　辛巳何执中左仆射【自行中书门下侍郎授特进尚书左仆射兼门下侍郎】制曰惟前代之廸官孰先辅相兼旧人而共政尤属老成眷言腹心之臣久贰机衡之任肆加考谨宜在褒延其诞布于纶恩以式孚于朝听【具官何执中】髙明而守正纯厚而履常才兼文武之优学贯天人之自出陪于昌运首被遇于先朝爲世名儒事朕濳邸方纉承之始已召寘于从班逮躬览之初遂擢参于近弼谋有嘉而必告事靡勤而勿宣备甞夷险之更克茂始终之节朕念持盈者保太平之盛敕命者谨时几之微矧祗绍于成模敢怠荒于旣治畴若予采以共济于康功式选尔劳盖莫逾于寿俊其登庸于左揆兼总务于东台进序勲阶衍封采食并厚宠章之峻用昭眷意之隆于戏罔不同心傅说所以廸髙后咸有一德伊尹所以格皇天尚继美于前人以孚休于永世
　　政和二年四月以哲庙实録奏书除司空十二月受元圭除少傅三年四月改太宰兼门下侍郎八月燕乐成除少师封荣国公○太学生陈朝老上书曰陛下即位于兹凡五命相矣有若韩忠彦之庸懦曾布之赃污赵挺之之憃愚蔡京之防扈今复相何执中是犹以蚊负山也
　　大观四年【庚寅】
　　二月己丑余深门下侍郎【自中大夫中书侍郎除】
　　张商英中书侍郎【自资政殿学士通议大夫中太乙宫使除】
　　侯蒙同知枢密院事【自朝奉大夫试戸尚书授中大夫除】
　　防同知枢密院制曰朕惟若古有训无竞惟人眷言枢庭实本兵柄内以协谋于三事外以制服于四方辅成道德之威繄赖魁闳之任【具官侯防】方严敦大明允惠和智周事物之宜学贯天人之际蚤由隽望浸歴要涂擢寘中司宪纲以振进长民部邦用乃丰表着朝廷名重天下宜参帷幄之画以敉疆埸之虞于戏显忠遂良朕克只于前宪安民和众尔尚懋于远图其服賛书以永忠誉
　　商英再入政府四月至是年六月拜相○蒙字元功髙密人
　　五月戊午余深罢门下侍郎【除资政殿学士依前中大夫知青州】
　　深自大观二年九月除尚书左丞三年四月除中书侍郎四年二月除门下侍郎是年五月罢执政凡二年上章乞罢故有是命
