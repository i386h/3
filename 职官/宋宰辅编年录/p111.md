<!-- { "loadSidebar": true } -->
　　制曰大臣国之股肱允系朝廷之轻重贤相民之师表尤观功业之始终睠时宗工实总魁柄方共熙于天縡遽祈解于政机诞敷纶綍之公庸肃绅緌之听【具官陈康伯】直方而不挠敦大而有容学洞九流多见闻而守以约卓徳尊一代极髙明而道乎中庸膺两朝眷注之求积四载经纬之业任重力逾于柱石决疑谋审于蓍泽润生民勲在王室自释钧衡之寄举思衮綉之归属外治于边虞适内虚于相位强起弼谐之老庻臻嘉靖之期鲁用仲尼宜尽复汶阳之旧晋登王导顾何忧江左之危肆上天储悔祸之休俾中国有弥兵之庆方修自治之防以启非常之元朕兹垂拱以仰成公乃逡巡而避宠虽君臣一体之相待惟疾之忧念神明异物之所扶何恙不已矧方膺于昼接尚入告于辰猷观应对进退之间靡纎芥毫厘之失岂意乞身之请略无移晷之淹谅难夺于忱辞爰曲从于雅志进位孤卿之冠既侈殊恩通班书殿之崇更昭隆眷仍陪井赋之入以为里居之荣于戏得贤立邦家之基固未防于注倚闵劳以官职之事姑俾遂于燕申徃服宠章永绥福履【蒋芾词】康伯自隆兴二年十一月拜左仆射乾道元年二月致仕再入相凡三月是月二十八日入对退【阙】殿门喘剧舆至第薨诏陈康伯薨于位理宜优异仍令入内内侍省押班贾竑主管敇葬薨时年六十九上辍朝三日官其亲属十一人御书旌忠显徳之碑表其墓康伯为表章疏议温厚典雅而理致明白既薨锁院降麻以少师观文殿大学士致仕上遣近侍谕当制学士曰陈康伯比奏对无一语差当载之制中制所谓应对进退之间靡纎芥毫厘之失者述上防也庆元初以康伯配享孝宗庙庭其孙将作监景参援文彦博例请改谥诏改諡文正【初封信福后封鲁先諡文恭】
　　三月庚申虞允文参知政事兼同知枢密院事【自同知枢密院
　　事除】
　　其在西府皆权参政遂为真犹兼枢密院
　　王刚中同知枢密院事【自签书枢密院事迁左中大夫除】
　　六月癸未以左大中大夫致仕○戊子王刚中薨辍视朝赠左银青光禄大夫资政殿大学士赐諡恭简
　　四月丙戍洪适端明殿学士签书枢密院事【自翰林学士左中奉
　　大夫知制诰除】
　　适字景伯饶州鄱阳人忠宣公皓长子也与弟遵同中博学宏词科上谕参政钱端礼虞允文曰三省事与洪适商量东西府始同班奏事
　　八月己丑虞允文罢参知政事【除端明殿学士提举江州太平兴国宫】允文自隆兴二年十一月除同签书枢密院事十二月除同知枢密院事是年三月除参知政事是月罢执政凡九月
　　同日洪适参知政事【自签书枢密院事除】
　　是月癸巳兼权知枢密院事九月甲戍兼同知枢密院事
　　叶颙端明殿学士签书枢密院事【自吏部侍郎权尚书除是月癸巳兼权参
　　知政事】
　　丙申钱端礼罢参知政事【除资政殿大学士提举万寿观】
　　端礼自隆兴二年十一月除签书枢密院事十二月除参知政事是年八月罢执政凡九月乾道四年八月知宁国府后又知绍兴府淳熙元年四月加观文殿学士寻落观文改资政与祠四年二月诏资政殿学士通奉大夫提举洞霄宫钱端礼为资政殿大学士以防赦也八月诏端礼复观文殿学士致仕十月赠银青光禄大夫
　　九月甲戍汪澈知枢密院事【自端明殿学士除】
　　十月戊寅洪适右仆射【自参知政事除左通奉大夫守右仆射兼枢密使】制曰得贤而立邦基尤重秉钧之任奋庸而熙帝载宜先注意之求朕稽古以建百官好要而论一相天其为生良佐底乂我家予惟灼见俊心俾辅台徳爰绎岩瞻之素用符师锡之公有众在廷无哗听命【具官洪适】髙明而敦裕笃实而清通奥学测于圣几英识周乎物表禀资直谅未尝吐刚而茹柔抗论崇竑无不防文而切理扬于中外之久昭哉望实之孚视草禁林训辞皷天下之动本兵枢筦筹防运幄中之良暨秉执于政几弥参穆于王度总众职以称朕意熙庻绩以亮天功守彛宪而公正之道开杜请托而侥幸之门塞天休昭格炳泰阶六符之辉国势尊安增大吕九鼎之重是用升亚辩章之贵仍颛宥密之权增峻文阶申加多赋予欲修法度于頽靡之后尔其力振于纲维予欲用赏罸于姑息之时尔必大明于黜陟毋独阿于亲旧期公选于贤能毋朋比而狥私毋依违而患失毋取充位必既厥心毋思容身必任其责于戏成汤受命时则有伊尹格于皇天周室中兴王命仲山甫式是百辟予欲追踪于治古尔其俪美于昔人惟励乃诚以若予训【蒋芾词】
　　同日汪澈枢密使【自左通议大夫知枢密院除】
　　制曰建辅臣以成天功共政必先于求旧有常徳以立武事本兵尤頼于得人乃睠儒英夙隆公望念乆颛于戎柄宜宠陟于使名敷告治朝诞敭显册【具官汪澈】器博而用逺实茂而声宏备九徳之忱恂养一气以刚大有驰骋古今之学期于致主而泽民有经纬文武之才见之附众而威敌蚤受知于慈扆爰服采于从班执法中司纲纪正一台之治总戎外阃精神折千里之冲参筦国成奋熙帝载夷险百为之备歴始终一节以不渝比念秉钧之良起司留钥之重仪图旧弼进长元枢櫜弓矢而戢干戈虽笃邻封之好缮甲兵而补卒乗不防边备之修纪律设张谋谟宏逺载嘉乃绩实契朕心是用峻升宥地之崇增重政涂之寄胙之侯爵衍以户租于戏进有徳则朝廷尊朕既精于吁俊用真贤而天下治尔尚勉于告猷思同寅而协恭期定功而保大钦予时命惟乃之休【蒋芾词】
　　庚寅叶颙参知政事兼同知枢密院事【自签书枢密院事除】
　　乾道二年【丙戍】
　　三月辛未洪适罢右仆射【授观文殿学士提举江州太平兴国宫】
　　制曰辅相任股肱之寄身常系于重轻帝王隆体貌之恩义必全于终始睠惟端揆兹解繁机爰敷制綍之严用亶廷绅之众【具官洪适】性资隽敏心术通明智略凑前绰有论思之美辞章华国形乎播告之修自密简于朕知几立登于要路亟升枢筦旋秉国成方本朝循名责实之秋盖大臣同心辅政之日奋庸熙载独膺亮采之求当轴处中正倚调元之助何未凝于懿绩遽有啧于烦言既简劾之荐闻亦囊封之屡贡是用释钧衡之重任仍休宥密之繁通书殿之崇班俾遂真祠之佚式遵彛矩庸表殊私于戏后徳惟臣不徳惟臣朕敢轻于注意进人以礼退人以礼尔宜体于眷懐思勉令猷徃祗明命【蒋芾词】
　　适自乾道元年十二月拜右仆射二年三月罢入相凡三月臣寮论其欺君挠法盗权蠧国之罪乞罢其相位不行复又数其六罪有防报行春霖适引咎乞退谏议大夫林安宅抗疏论适既而台臣复合辞以奏三月除适观文殿大学士提举太平兴国宫数月起知绍兴府阅岁有半再奉祠盖家居十有六年薨淳熙十一年二月赠观文殿大学士正议大夫致仕洪适为特进
　　癸酉魏同知枢密院事兼权参知政事【自给事中权吏部尚书除】四月乙未汪澈罢枢密院使【自左通议大夫除观文殿学士提举临安府洞霄宫】澈自乾道元年九月除知枢密院事十二月拜枢密使是年四月罢在枢府凡七月澈之奉祠从所请也乾道四年八月自知寜国府改知福州七年十月除左通奉大夫致仕隆兴二年閠十一月自提举洞霄宫除端明殿学士知建康府寻卒赠金紫光禄大夫諡曰荘敏
　　五月庚戍叶颙罢参知政事【除资政殿学士提举洞霄宫】
　　颙自乾道元年八月除签书枢密院事十二月除参知政事是年五月罢执政凡九月臣僚论列颙亦自乞罢遂有此除○八月侍御史王伯庠以论叶颙章疏内指言颙侄元璘受周良臣请求赃事狱上无迹事干大臣风闻失实罢侍御史诏叶颙可召赴行在
　　同日魏参知政事【自知枢密院事除　八月戊子兼同知枢密院事】
　　林安宅同知枢密院事兼权参知政事【自右谏议大夫除】辛亥蒋芾端明殿学士签书枢密院事自【中书舍人除八月戊子兼
　　权参知政事】
　　芾字子礼常州人
　　八月丙戍林安宅罢同知枢密院事
　　安宅自是年五月除同知枢密院事兼权参知政事是月罢执政凡三月淳熙七年正月加端明殿学士中大夫致仕林安宅正奉大夫八年卒年八十三
　　十二月戊寅叶颙知枢密院事【自资政殿学士左中大夫提举洞霄宫除】颙内殿对毕宣坐赐茶诏除知枢密院事
　　甲申叶颙左仆射【自新除知枢密院事除左通奉大夫左仆射同平章事兼枢密使】魏右仆射【自参知政事除左正议大夫右仆射同平章事兼枢密使】
　　颙左仆射制曰大臣以道事君夙茂同寅之効人主之职论相莫先求旧之图畴咨秉哲之英起冠调元之任灵辰协吉孚号扬庭【具官叶颙】徳博而智周器闳而用逺学圣人之道探奥于几先髙天下以声擅贵名于物表自际明昌之运旋跻辅拂之聨秉心惟合于至公持论不牵于流俗国厚得贤之盛士兴乐职之风朞年于兹百度咸理补衮而命山甫方切注懐投杼而疑曾参遽闻勇退朕宣昭名实审克是非既从有北之投亟下东归之召有欲为王留者孰明去就之忠无以我公归兮大慰瞻仪之望再输尔政未厌予衷是用稽廸师虞延登上宰置使总枢机之重茂官兼史防之清侯社疏封圭田衍食方今敌国虽和而边备当戒吏员已众而官箴咸隳利用厚生力未臻于善政聚人守位义最急于理财凡此数端頼吾三事宜思心腹之寄委以茂股肱之始终于戏舜协帝以重华举臯陶而不仁者逺汤享天而一徳臣伊尹故不劳而王尚惟老成无假训告右仆射制曰明王立政惟人职莫先于吁俊宰相代天理物任尤切于奋庸肆畴参预之英亟正久虚之位我有涣号扬于治庭【具官魏】博大而髙明闳深而肃【阙】
　　且因循之
　　一心利国极弥缝辅賛之功政如衡石之平衷靡丝毫之伪察其朴厚可付弼谐今敌国更成青海不闻于传箭黎民乐业潢池无复于弄兵汔可小康徂维求定然以吏治尚烦于综核邦财未觌于阜蕃官益冗而不清兵虽多而可汰聿开公正之路属在丞疑之臣是用考协吉时延登次揆平章大政既资朝夕之辅台典领中枢仍陪夙夜之基命秩峻文阶之叙侯通卿社之封衍以圭腴锡之真赋并厚股肱之宠以昭体貌之隆于戏宣帝中兴魏相号有声之佐太宗致政郑公多导谏之言其勉绍于祖风以祗承于朕志【洪迈词】
　　是月诏宰相兼制国用使参政同知国用事五年二月罢
　　同日蒋芾参知政事【自端明殿学士签书枢密院事兼参知政事迁左中大夫除】陈俊卿同知枢密院事兼权参知政事【自左朝议大夫试吏部尚书除】俊卿字应求兴化人先是上犹未能屏鞠戏又将游猎白石俊卿时为吏书上疏力谏至引汉威灵唐敬穆及司马相如之言以为戒后数日对上迎谓曰前日之奏备见忠谠朕决意用卿矣俊卿再拜谢上曰朕在藩邸已知卿为忠臣矣遂有是命乾道三年【丁亥】
　　二月辛巳虞允文知枢密院事【自端明殿学士提举太平兴国宫迁左大中大
　　夫除】
　　允文见于内殿宣坐赐茶遂除知枢密院事防吴璘卒上谓允文曰今命宣抚使无以易卿其为朕一行六月除资政殿学士四川宣抚使上犹疑其权轻仍以知枢密院遣行称枢密行府仍除左太中大夫
　　十一月癸酉叶颙罢左仆射【提举太平兴国宫】
　　魏罢右仆射【提举太平兴国宫】
