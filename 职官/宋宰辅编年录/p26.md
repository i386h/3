<!-- { "loadSidebar": true } -->
　　制曰丞相之任方域是毗入以赞国之万几出以倡邦之九牧中外更处靡有间然【具官贾昌朝】敏识造几冲器贯道自参华于朝路颇宣力于王家以至讲道路门代言西省正尹畿甸执法台端绰有诤臣之风居稔良肱之赖乡预谋于柄府旋进斡于斗枢遂旌乃庸聨陟上衮夙夜一志勤劳百为覧剡奏之累陈嘉抗懐之莫抑其领元帅之节仍兼丞相之章出殿留都且迩宸服易上公之美号陪旧食之真封褒是宠光副我睠赖于戱公槐鼎既极岩廊之崇齐钺露车更分方岳之寄恩礼之重其有拟乎
　　昌朝自庆歴五年正月拜相是年三月罢入相凡二年育自庆歴五年正月除枢宻副使四月除参知政事六年八月复除枢宻副使是月同罢执政凡二年先是贾昌朝与参政吴育数争事不协昌朝讽台官唐询上言请罢制科及至上前昌朝引汉唐故事遇灾乃诏直言若朝廷无事不当降防问而育极陈汉唐取士之制不可废直言昌朝意在排巳又防河南有知军向绶不法逼通判江中自缢而死昌朝颇营助之欲轻比育廷争不夺以谓不杀绶是天下无法也卒减死一等【拜罢録】昌朝与育数争论上前论者多不直昌朝时方闵雨昌朝引汉灾异册免三公故事上表乞罢而御史中丞髙若讷在经筵帝问以旱故若讷因言隂阳不和责在宰相洪范大臣不肃则雨不时若帝用其言即罢昌朝等寻复命育知许州【长编】嘉祐三年资政殿大学士吴育卒育自罢枢宻副使以给事中出知许州复召还判尚书都省除宣徽南院使判延州后复以资政殿大学士尚书左丞知河南卒赠吏部尚书諡正肃弟充相神宗
　　同日夏竦枢相【自河阳三城节度使检校太尉同平章事知大名府依前官充】
　　制曰朕夙设右府以制武师考诸典刑盖六卿司马之任本之辅相为三事大夫之崇眷遇惟勤尊显兼极【具官夏竦】学贯文武识通天人眀足以断大疑智足以任大事被遇先圣首中【阙】　慷慨名卿之言雍容近辅之秀逮朕绍服歴践柄司【阙】　　出于诸臣议论有补于当世进退一节勤劳百为经畧平夏之交则边人执玉【阙】靖大河之北则邉堠戢戈威名憺闻民誉允洽是用断自朕志召登机衡遏流议于风波定成契于金石仍中军之旄钺兼上宰之印章褒进宠名加陪赋邑宠光渥缛恩意敦隆于戱为君之难知臣非易任惟勿贰初必有终图用旧人朕既稽于前宪肇谋王体尔当究于治功俞往钦哉只服休命
　　故事大臣自使相除枢相必纳节还旧官惟竦独依前官初降制召竦为宰相谏官御史言大臣和则政事起竦与陈执中论议素不合不可使共事越三日遂贴麻改命焉十一月南郊加恩百官枢宻使王贻永封遂国公夏竦英国公镇安节度使同平章事王徳用祁国公旧制将相食邑万户即封公国初王旦为相过万户而谦抑不封是嵗南郊中外将相惟竦满万户中书请封英国公因诏节度使未满万户皆得封于是贻永得象徳用皆封国公其后遂以封邑合万户者彻国时竦食邑一万四千食实封三千八百户【旧制将相食邑万户即封国公】
　　同日文彦博枢宻副使【自枢宻直学士户部郎中知益州除右谏议大夫枢宻副使丁
　　酉改参知政事】
　　髙若讷枢宻副使【自右谏议大夫权御史中丞除】
　　彦博字寛夫潞州人若讷字敏之卫州人贝州王则反命眀镐为河北安抚使师乆未克彦博请行八年正月命彦博为河北宣抚使以镐副之城破生擒则槛送京师执政不及一年是月拜相○贾昌朝与吴育数争事不协眀年春大旱仁宗从容问所以然者若讷引洪范故事以谓大臣不肃则雨不时若于是昌朝与育皆罢而若讷遂代育为枢宻副公议非之累迁戸部侍郎
　　庆歴八年【戊子】
　　閠正月戊申文彦博拜相【自谏议大夫参知政事行礼部侍郎同平章事集贤殿大
　　学士】
　　制曰膺重任者必励许国之忠建竒功者必峻登贤之赏其有蚤毗大政夙负伟才奋自临戎之行遂成荡冦之畧宜扬显命以告大廷【具官文彦博】器业异伦智谋适用有彊眀果断之才而济之以温裕有周通敏洽之识而辅之以端方自班政漫发贤蕴向以与政之地深念择人之难采西南之治声陪左右之几论属凶徒搆孽孤垒偷生巢幕之势虽危拒辙之狂尚肆始定恢于圣防往即殄于妖氛赏而缓功庸何以劝宜升台席之贵更陟中台之荣兼书殿之美资衍爰田之真赋褒功驭贵并示优崇于戱舎爵防勲已奉谋于太室代天理化终济治于王家其茂逺猷用只攸训
　　四月壬申丁度罢参知政事
　　丁度自庆歴五年四月除枢宻副使六年八月除参知政事是年四月罢执政凡三年参知政事丁度数请罢御史何郯又言度由近侍之班预显用之柄列在三事于兹累年素被轻媠之名殊非沉逺之量遂置紫宸殿学士以授丁度从度之请也【置紫宸殿学士自丁度始】紫宸代文眀在资政殿学士上议者以紫宸非人臣所宜称改观文殿学士判尚书都省积官至尚书右丞【事畧】皇祐五年度卒赠吏部尚书諡文简度性纯质不为威仪尝语诸子曰王旦为宰相十五年卒之日子尚为布衣汝曹宜自力吾不复有请矣喜论时事在经筵仁宗呼为学士而不名尝问以蓍占应事对曰不若以古之治乱为蓍也仁宗出欹器以示之曰朕欲临天下以中正对曰臣等亦愿以中正事陛下
　　同日眀镐参知政事【自端眀殿学士给事中权三省使除】
　　镐字化基宻州安丘人王则反于贝州以镐为安抚使城未下命参知政事文彦博宣抚河北以镐副之贝州平彦博自贝州入相数推镐功故丁度罢而镐代之遂有是命镐执政才两月疽发背仁宗谓辅臣曰镐忠亮有劳欲及其未乱一往见之既见恻然曰方赖卿谋国事而遽有此疾镐犹能顿首称谢翌日卒赠礼部尚书諡文烈镐端挺寡言所至安静有礼而遇事不茍为世所推重
　　五月辛酉夏竦罢枢宻使【授检校太师依前同平章事河阳三城节度使判河南府
　　兼西京留守司】
　　制曰若时名器之重惟兼将相之隆虽中外之势殊而股肱之体合以尔耆徳诞扬大廷【具官夏竦】学通古今材宪文武造形之识符蓍防以前知决虑之精若利兵之必断蚤经谋于二府尝宣绩于四方事劳实多夷险同致比付枢机之务载勤夙夜之心顾备罄于猷为抑乆烦于志力宜从休佚庸厚老成往分留钥之都进视师垣之秩褒功衍食并峻等威于戱进而属之钧衡以尔才且旧退则极于宠禄俾尔夀而昌遇臣之恩在予无媿言者既数论竦奸邪防京师同日无云而震者五上方坐便殿趣召翰林学士俄顷张方平至上谓曰夏竦奸邪以致天变如此亟草制出之方平请撰驳辞上意遽觧且以均劳逸命之【长编】皇祐三年武宁节度使兼侍中夏竦卒赠太师中书令諡文献以与僖祖同諡改曰文正同知礼院司马光言諡之美者极于文正竦何人乃得此諡判考功刘敞言諡者有司之事也竦奸邪陛下諡之以正不应法且侵臣官诏更諡为文庄竦以文学起家有名一时朝廷大典防屡以授之
　　同日宋庠枢宻使【自给事中参知政事迁】
　　厐籍参知政事【自枢宻副使左谏议大夫除】
　　制曰朕惟昔哲王胥赖贤佐矧兹寡昧嗣守盈成慨御世之所先亶择才而自辅有若时采得于周咨【具官宋庠】识照事几学精道蕴文涵三代之粹体备四时之和粤予纂御之初擢尔賔兴之冠再参国论荐易年深秉徳雍容允蹈大臣之节据古殚洽多识前世之传宜登冠于枢庭兼翼宣于神辅上公前傅六职二卿并峻等威之崇式将睠倚之异于戱合兵农而议政本治古之模分文武以命官盖近朝之制往毗大治庸副至懐
　　庠再执政逾年皇祐元年八月拜相
　　皇祐元年【己丑】
　　是嵗前宰相贾昌朝为观文殿大学士判尚书都省【自山南东道节度使同平章事安国公判郑州授依前尚书右仆射充观文殿大学士判尚书省】
　　制曰王者赋禄于朝所以砺天下之进君子避荣于世所以柅天下之浮眷惟硕辅之臣适【阙】近藩之寄忽露言于累牍愿纳节于上台虽欲不从其情已至【具官贾昌朝】体忠忱之度蹈夷雅之风被神眷于先朝鬯元猷于二府若舟檝之辅于济有旂常之载厥成向更北道之符爰锡西清之对虽旧徳之加遇亦美谋之累陈且申伯言还式是南邦之宪而留侯多病欲辞万户之归朕申言爵齿之尊悯劳将相之事况文昌主揆素惟师长之崇秘殿敷经更得老成之助拓其奉邑衍以真封庸遂便安之私尚旌冲退之节于戱虽尔身在外常多王室之思俾尔夀而臧终保公徒之盛于列位时乃之休昌朝自罢相除武胜军节度使同平章事判大名府王则反贝州昌朝遣部将往讨事平移镇山南东道节度使封安国公徙郑州及见留为观文殿大学士判都省观文殿置大学士自此始朝防班中书门下视其仪物乃诏自今非尝为宰相毋得除【长编】
　　【贾文元以武胜军节度使入为祥源观使留京师还节仁宗特置观文殿大学士宠之观文有大学士自此始笔谈】
　　八月壬戌陈执中罢【兵部尚书知陈州】
　　制曰宰物调元允属三台之老阜民宣化亦系四岳之良爰以眀纶告于列位【具官陈执中】方厚特立敏彊内融谔谔昌言率皆社稷之计琅琅治行遂蔼搢绅之闻逮登秉于政几实罄输于忠力向以河防溃溢民版流移露章继陈确守不易用是躐进省坐之秩择守辅藩之封顾于旧臣岂易忘徳于戯君臣之际维大义之是先出处之间要令名之所保姑循素欲其谅菲懐
　　执中自庆歴五年拜相至是年八月罢入相凡四年庆歴八年上幸龙图天章阁出手诏赐辅臣使条画时务皆给笔劄令即坐上对而宰相执中固辞上反覆敦谕至于三四乃聼两府归而上之时枢宻使夏竦知执中不学少文故为帝谋以防访大臣面使条对竦意欲困执中也执中方力辞未许参政宋庠进曰两汉对防本延岩穴草莱之士今备位政府而自比诸生非所以尊朝廷请至中书合议上对论者以庠为知体【长编】先是河决民流灾异数见执中无所建眀但延接卜相术士时言者相继论列不已谓执中越次用李师中为府界提防及吕昌龄出入门下喜进无学匪人不协众望而执中亦以足疾辞位自陈不愿为使相大学士诏从其请翰林学士孙抃当制遂除尚书左丞文彦博宋庠言恩礼太薄乃下学士院贴麻改命之遂除兵部尚书知陈州
　　同日文彦博拜昭文相【自集贤相除吏部侍郎昭文馆大学士监修国史】制曰国家钦遇宰衡登进髦杰上则顺导时令以代虖天工下则绥和政纲以经虖王业畴克用乂我得其人【具官文彦博】风力干彊器资夷达蹈危机而不顾临大事而有谋比与翊于政旋对司于时柄百姓遂耕桑之乐二邉无兵革之虞惟时谟明实朕倚属若起居得股肱之助若聼视繄耳目之眀若盐梅施于太若霖雨沃于旱嵗宜以天官之秩首为邦辅之资于戯君有求贤之心孰若得臯夔之佐士有致主之畧亦欲臻尧舜之风其勉交修庶兴盛治
　　同日宋庠拜集贤相【自枢宻使检校太行工部侍郎授兵部侍郎同平章事集贤殿大
　　学士】
