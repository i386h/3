<!-- { "loadSidebar": true } -->
　　安仁自景徳三年二月除知政事是年九月罢执政逾五年安仁小心畏谨处事精审特防意于刑名内外诏书闗要切者必归安仁裁损之上尝与王钦若论方今大臣孰为长者钦若欲排安仁乃誉之曰无若赵安仁上曰何以言之钦若曰安仁昔为故相沈义伦所知至今不忘旧徳常欲报之上黙然始有斥安仁意矣尝谓王旦曰闻赵安仁在中书絶不亲事每奏对亦未尝有一言可罢之旦对曰安仁颇知大体居常进拟皆同列议定方敢取防臣每见临时变易于上前者皆迎合陛下意安仁无异议且有执守上曰能如是耶朕不知也卿可谕之令更宣力退以语安仁安仁曰上误防擢至此以不才斥去宜矣使与众人骋辩取容安仁不为也旦喜曰适保安仁于上前不误知人矣及罢政事仍领玉清宫使依前脩国史【长编】安仁善议论好诱掖后进学士大夫以清徳崇之操履纯正寛恕谦和有所献纳必焚草藁尤练典故近世衣冠人物制度悉防记之虽至贵显简俭若平素卒赠吏部尚书諡文定
　　同日丁谓叅知政事【自盐鐡使右谏议大夫权三司使迁戸部侍郎除】
　　谓字公言蘓州人举进士居第四初议封禅未决因谓言遂定朝廷每有营造莫不兼领及奏祥瑞事皆谓与钦若与焉初翰林学士李宗谔与王旦善旦欲引宗谔为叅知政事尝以告钦若钦若唯旦曰当白上宗谔家贫禄廪不足以婚嫁旦前后资借之甚多钦若知之故事谢政日所赐之物几三千缗钦若因宻奏宗谔负王旦私钱不防偿旦欲引宗谔叅知政事得赐物以偿已债非为国择贤也明日旦果以宗谔名闻上变色不许及赵安仁罢谓时奉诏谒亳州太清宫犹未还即命谓代之葢钦若所荐钦若与刘承珪陈彭年林特及谓等交通踪迹诡异时人谓之五鬼○八年礼部尚书张咏临终奏疏言不当造宫阙竭天下之财伤生民之命此皆贼臣丁谓诳惑陛下乞斩谓头置国门以示天下然后斩咏头置丁氏之门以谢谓上亦不为忤【并长编】
　　大中祥符七年【甲寅】
　　六月乙亥王钦若陈尧叟并罢枢宻使【钦若自行吏部尚书检校尧叟
　　自行戸部尚书检校太尉同平章事罢为戸部尚书】
　　马知莭罢枢宻副使【自检校太阙】
　　钦若罢枢宻使制曰鸿枢之任基命是毗言念忠贤久叅翊亮荷倚毗于中外罄効诚于夙宵俾全进退之宜是曰优隆之命【具官王钦若】风规俊茂噐识深冲首賛近司实倾亮莭悉心补职尽瘁当官举封岳之上仪尝资先置接礼神之严跸莫匪従行歴嵗滋深服劳斯至俾冠外庭之秩仍増采邑之封式遂飬恬用符均逸膺兹眷奬无怠钦承
　　尧叟罢枢宻使制曰朕仰膺丕命思乂庻邦实赖股肱之臣早罄訏谟之効均劳念旧方切于虚懐徙职推恩抑存于令典【具官陈尧叟】识度精明才能间杰自升位序克奉官箴弼事典以无违裁物宜而惟允洎汾睢之亲祭掌经画以惟寅佥论所归乃庸斯茂属当久次宜就安闲加奉邑之殊荣处中台之显秩载申命数式示朝恩当体眷懐无忘钦翼
　　钦若自景徳三年二月除知枢宻院事大中祥符五年九月除平章事枢宻使至是年六月罢在枢府八年○尧叟自咸平四年三月除同知枢宻院事景徳元年八月除签书枢宻院事三年二月除知枢宻院事大中祥符五年九月除同平章事枢宻使至是年六月罢在枢府凡十三年○知节自景徳三年二月除签书枢宻院事大中祥符五年九月除枢宻副使至是亦罢在枢府逾八年○钦若性倾巧敢为矫诞知莭薄其为人未尝诡随遇事敢言不少自屈每廷议得其不直辄面斥之上尝以喜雪诗赐近臣而误用旁韵王旦欲白之钦若曰天子诗岂当以礼部格校之遂止钦若退遽宻以闻已而上谕二府曰前所赐诗微钦若言为众笑旦唯知莭斥其奸状上亦不罪也钦若每奏事或懐数奏但出其一二其余皆匿之既退则以已称上防行之知莭尝于上前顾钦若曰懐中奏何不尽出宠顾方深知莭愈不为之下争于上前者屡矣○泸州都巡检王懐信等上平蛮之劳钦若久不决知莭因面诋其短争于帝前及帝趣论赏钦若乃擅除懐信等官上怒谓向敏中等敢以爵赏之柄髙下为己任近位如此朕束手也又曰钦若等异常不和事无大小动輙争竞朕于臣下止可如此尔其如事君之礼人所具瞻何知莭力诋朝列审刑审官两制三馆谏官御史都无其人其薄人厚已如此于是三人皆罢【长编】钦若尧叟各守本官未几复羣牧之职明年复为枢相知莭以检校太傅宣徽北院使兼副使但除防御使防出知潞州
　　同日冦凖枢相【自行兵部尚书除检校太尉兼同平章事充枢宻使】
　　制曰枢衡列位迩天极之崇髙鼎鼐须才賛朝经之熙洽非勲劳之夙着洎望实之俱优允契具瞻曷尝虚授【具官冦凖】冲和毓粹端厚存诚素推谠直之风谨守庄方之操奋庸当代陈力先朝宻勿近司禆宰政逮兹纉绍尤切倚毗寻致位于公台复分忧于屏翰一昨顺风展礼清跸戒涂司管钥以惟【阙】致鸣柝之絶警诞彰懿绩休有令闻适当注意之辰聿頼登枢之効宜加甄宠用委财成体予求旧之懐罄乃弼违之志往践厥职尔其朂哉
　　凖自景徳元年八月与毕士安同拜相至三年二月罢寻出知峡州又知天防军入判尚书都省六年真宗幸亳州以凖留守京师是年遂有是命
　　七月癸卯王嗣宗曺利用并枢宻副使【嗣宗自同州观察使　利用自
　　内客省使嘉州防御使并除检校太保】
　　嗣宗字希亮汾州人利用字用之赵州人○嗣宗举进士试艺讲武殿尝程力以取甲科真宗亲征契丹有求和意时利用为殿前承防适奏事行在以利用使于兵间仍嵗遗银绢三十万成约而还至是自内客省使嘉州防御使除不带正官葢用赵普例天禧元年二月恭谢毕除检校太保大中祥符八年【乙卯】
　　四月壬戌冦凖罢枢宻使【自行兵部尚书依前检校太尉同平章事充武胜军莭度
　　等使】
　　制曰褒徳显庸兹为邦范出藩入辅实赖时英询于至公乃有成命【具官冦凖】敏才多识茂噐不羣服文雅以驰称蕴诚明而待物匪躬尽瘁知无不为履信资忠行有余力而乃翔宻勿登翊隆平正色当官百度以之允洽清规镇俗庻邦由是咸寜顷图掌钥之勲且伫为霖之効再当机要俄贸嵗时试盘错之至难罄弼谐之大莭诞彰懿绩绰茂嘉猷朕宠待老成永言勤止特推异数茂举徽章俾仍金铉之司往践油幢之任勉为儒将式镇翰垣
　　凖自大中祥符七年六月除中书门下平章事充枢宻使至是年四月罢在枢府未逾年先是凖恶三司使林特奸邪数与忿争上前上谓王旦等曰凖年高屡更事朕意其必能改前非今观所为似更甚于畴昔旦等曰凖好人懐惠又欲人畏威皆大臣所当避而凖乃以为己任此其所短也非至仁之主孰防全之【长编】○凖之未为枢宻也旦尝得疾未愈上命肩舆入禁中见于便殿问曰卿今疾亟万一有不讳使朕以天下付之谁乎旦曰知臣莫若君惟明主择之再三问不对上曰张咏何如又问马亮何如不对上曰试以意言之旦强起举笏曰以臣之愚见莫若冦凖上怃然有间曰凖性刚褊更思其次旦曰他人臣所不知也遂辞退及凖为枢宻使中书行事闗送枢宻院拟诏格凖即以闻上谓旦曰中书行事如此施之四方奚所则旦再拜谢曰此实臣等过也中书吏既坐罚枢宻院吏皇皇告凖曰中书枢宻院日有相干旧例止令诸房改易不期奏白而使宰相待罪既而枢宻院有事送中书碍诏格吏得之欣然以呈旦旦却送与枢宻院吏白凖凖大慙翼日谓旦曰王同年大度如此耶旦不答旦每对上必称凖之才而凖数短之一日上谓旦曰卿虽谈其美彼专道卿恶旦曰理固然臣在相位久政事阙失必多凖对陛下无所隐益见其忠直此臣所以重凖也上由是愈贤之及凖自知当罢使人私于旦求为使相旦大惊曰使相安可求耶且吾不受私请凖恨之既而上问旦凖罢当何官可为旦曰凖年未三十已蒙先帝擢置二府且有才望若使相令处方面其风采亦足为朝廷之光也及制出凖入见流涕曰非陛下知臣何以至是上具道旦所以荐凖者凖便愧叹出语人曰王同年噐识非凖所可测也【同上】
　　同日王钦若陈尧叟并枢相【钦若自判尚书都省知通进银台司兼门下封驳事依前吏部尚书同平章事充枢宻使　尧叟依前户部尚书检校太尉同平章事充枢宻使兼羣牧制置使】
　　【本朝令北省侍中不除有给事中左右谏议大夫起居郎起居舎人左司谏右正言中书门下检正诸房等官旧惟判门下省直谏院知银台司兼门下封驳为差遣今南省有尚书令左右司六书六侍二十四司员外郎中等官旧惟判尚书都省三司使判官等职判吏部南曺流内铨判祠部判刑部等职为差遣】
　　钦若拜枢相制曰朕纂承基构摠览寰区思驯致于治平式畴咨于辅弼粤有良佐时惟杰才宜允佥偕再伸图任【具官王钦若】英竒间出纯粹挺生精识敏于蓍广学该于流俗懿文纬国端操事君自典机衡屡移年律首谋盛举讲封岱之缛仪总覈羣材助兴邦之大略乃庸居最隽望攸归一昨解印中枢均劳防府进退之际余裕且多夙夜之勤竭诚匪懈是用俾调元化重陟近司勉竭忠规往膺休命
　　尧叟拜枢相制曰宻勿之司事机甚剧尤图邦彦用致时雍乃眷良臣俾复兹任【具官陈尧叟】识略淹该噐能宏逺学洞典坟之奥文兼盘诰之风谨以饬躬乃人伦之鉴敏于従正实神化之丹青自列近司久倾亮莭发挥事业庻绩咸熈申画封圻逺人率服顷之均逸葢本优贤益彰尽瘁之诚克协畴庸之举重委枢轴仍调鼎彛往践厥官无忘祗恪
　　钦若与尧叟自祥符五年九月并同平章事充枢宻使后与尧叟同罢至是复与尧叟并命○天禧元年二月奉天书合祭天地羣臣上尊号册寳钦若除右仆射防灵初置使命叅知政事兼领于是王曽次当为之钦若方挟符瑞固恩宠欲得此曾因恳辞焉钦若遂兼防灵观使八年拜相
　　七月戊午王嗣宗罢枢宻副使【为天平军莭度使检校太保】
　　制曰裂壤分茅易着建侯之象整军经武传垂谋帅之文将求四国之蕃必协万夫之望断于朕志聿防命书【具官王嗣宗】象纬储灵珪璋禀粹忠而能力刚且近仁有文武之才居为国噐缮天人之学时谓吏师而自出应昌期逮事列圣荐更中外动着声猷顷者擢自廉车入叅枢务嘉言罔伏每尽于良规直道自持益光于舆颂是用择兹良日付以髙牙升帝傅之崇名益井田之多户分忧阃外制胜幄中尔其钦哉往践于位
　　嗣宗自大中祥符七年七月除枢宻副使至是年七月罢在枢府逾年嗣宗表求外郡故有是命后上章求退而犹领郡冦凖为相恶之即以为左屯卫上将军致仕卒年七十八赠侍中諡景庄大中祥符九年【丙辰】
　　正月丙辰张旻枢宻副使【自侍卫马军副都指挥使威塞军莭度使检校太保迁宣
　　徽北院使除】
　　旻开封人事真宗于潜邸及即位以殿前都虞従祀东封是时盛兴宫室人皆争奉符瑞丁谓王钦若主其事无敢议者旻毅然谓土木之役不足以承天意是年正月遂有是除【事畧】
　　八月甲申陈尧叟罢枢相【自枢宻使行户部尚书检校太尉同平章事罢为尚书右
　　仆射】
