<!-- { "loadSidebar": true } -->
　　制曰弼谐之任体貌宜隆其有践歴台阶资迁嵗律弥纶事务尽瘁夙宵俾従进退之宜用保始终之分聿颁眀命诞告具寮【具官冦凖】蔚有嘉猷出逢昌运噐干标于国栋符采冠于时髦向以先帝旧臣虚懐厚遇擢进防府遽列台司左右朕躬缉熙帝载眷言机务不欲重烦解黄閤之剧权正秋卿之峻秩荷兹宠命式保令猷凖自景徳元年八月与毕士安同拜相是年二月罢入相逾年时河北罢兵契丹既和朝廷无事冦凖颇矜其功虽上亦自徳为也待凖极厚王钦若深害之一日防朝凖先退上目送凖钦若譛凖曰澶渊之役陛下冦凖之孤注也斯亦危矣由是上頋凖稍衰在中书喜用寒畯每御史阙辄取敢言之士用之他举措多自任同列忌之尝除官同列屡目吏持例簿以进凖曰宰相所以噐百官用例非所谓进贤退不肖也因郤而不视既罢相遂相王旦旦入谢上谓冦凖以国家爵赏过求虚誉无大臣体罢其重任庻得终吉也既而命凖出知峡州又遣近侍防戒约他日上谓辅臣曰执政之地百寮具瞻品藻拟伦当务公共轻诺寡信怨是用长不可不戒也冦凖之居相位多致人言岂不由此冯拯曰吕蒙正尝云凖轻脱好取名誉不可不察【长编】
　　同日王旦拜相【自尚书左丞叅知政事除工部尚书同中书门下平章事】
　　制曰作朕股肱斯为辅相询求谠议精擢寳臣允符审象之求乃降即真之命【具官王旦】五行钟秀四气均和有华国之文负经邦之业言皆中礼动不违仁顷由近宻之司陟预钧衡之列尽规纳诲克纂前修正色直躬聿隆时望居然国噐简在朕心俾正位于中书且升荣于起部同底于道尔其钦哉
　　四年八月除监修国史大中祥符元年十二月东封除中书侍郎兼刑部尚书时亲王皆进封上谓王旦等曰先帝每命宰臣亲王降制则不御崇徳殿视朝应有故事其防以命宰相亲贤示帝王不专邪四年四月祀汾隂除尚书右仆射兼中书侍郎五年二月撰汾隂颂成除昭文馆大学士十一月圣祖降除兼门下侍郎充玉清昭应宫使初置玉清昭应宫使宰臣王旦为之七年玉清宫成除守司空九年二月国史成除守司徒天禧元年二月恭谢毕守太保旦以司徒复加太保以三公并除防员自旦始
　　【大中祥符五年玉清昭应宫成王魏公为首相始命充使宫观置使自此始然每为见任宰相兼职天圣元年吕申公为相时朝廷崇奉之意稍缓因请罢使名○石林燕语○自真宗崇道教建玉清昭应宫乃命宰相兼使执政副之应在朝従官皆兼领提举在京宫观至玉清昭应灾罢使副其提举宫观不废盖使従官仍就添给之俸耳元丰官制行悉罢祖宗官制○旧典】
　　二年上谓辅臣曰今封疆宁谧序气均调所谓人情和天道顺也王旦等曰陛下虚心求治屈已为民逺人懐来嵗丰人乐此太平之应也咸再拜贺上曰亦卿等之力也观古今事若君臣道合上下同心何忧不治今四方无虞卿等宜谨守经制审于出令耳【长编】○旦端重坚正眀达国体接物若甚和易而风仪峻整当官莅事庄厉不可犯是时契丹既已请盟赵徳眀亦纳誓约愿守河南故地二边兵罢不用天下无事且以谓宋兴三世祖宗之法具在其为相务遵法度重改作妙于启奏言简理顺每与同列论事上前或枉直相戾虽未尝廷争然自守直道不为曲辨所迁有谤于上者旦辄引咎亦未尝自辨人主盛怒可辨者辨之必得而后已有识略善镇定大事不以名誉必求其实苟贤且才矣必久其官而众以为宜某职然后迁其所荐引人未尝知士虽咈于己者亦不以私废当国嵗久上益倚信进退能否所言无不听虽他宰相大臣有所议必曰王某以为何如事无大小非旦言不决当是时海内富实羣工百司各得其职故天下至今称贤宰相七年王旦至自兖州旦言河北转运使李士衡张士逊知兖州王臻等莅事干集望赐诏褒谕莱州通判徐懐式等于舆论颇无治声望令转运提刑司察之诏可或谓旦曰公为元宰将命出使而所举官吏仅得褒诏不遂迁擢无乃太轻乎旦曰既称荐之又请亟用则上恩皆出于已矣此人臣之大嫌也入内押班周懐徳实与旦同行或请间必竢従者皆集整衣冠见之白事已则退未尝私焉议者以为得体将作监丞李惟简不乐仕进屏居二十余年上特召对面命以为太子中允致仕初召惟简使者不知其所止上令至中书问王旦然后人知惟简乃旦所荐务匿名迹逺权势他所荐士尤多类不以告人其后史官修真宗实录得内出章奏乃知朝廷士多旦所荐云中书尝请以工部侍郎知制诰盛度权知开封府上曰可更问王旦时属疾在告中书具圣语就问之旦曰度必不乐此任既而度果诣中书自言幸以文字进不愿处繁剧中书倂以闻上曰王旦铨量才品极当人人各得其所此岂可不问也乃以知制诰乐黄目权知开封府而度知制诰如故知秦州曺玮数上章求解州事上问王旦谁当代玮旦荐礼部郎中李及可任上即命为太常少卿代玮秦州众议皆谓及虽谨厚非守边才不足以继玮秘书监杨亿以众言告旦旦不答及果有声亿复见旦且言旦之知人旦曰夫以曺玮知秦州羗戎詟服边境之事玮处之宜矣使他人往必矜其聪眀多所变置败壊玮之成绩旦所以用及以及重厚必能谨守玮之规模而已亿由是服旦之识度宦者刘承珪病且死求为节度使真宗语旦曰承珪待此以瞑目旦执以为不可曰他日将有求为枢宻使者柰何自是内臣官不过留后其他又言荣王元俨宫火不当归咎于人又辨朝臣与日者往还不当坐罪上皆纳之又沮同列贺死蝗防二府方奏事飞蝗蔽天堕于殿庭间者上以语旦执政皆顿首曰王旦逺识非臣等所及【长编】○景徳四年宰相班位与枢宻使叅政重行上每见王旦班王钦若等位太逼谓左右曰殿庭仪石以南颇隘狭故朝集仅若同行即诏閤门移宰相于仪石之北余立其南八年赐宰相御制良臣正臣忠臣奸臣权臣论
　　己亥王钦若陈尧叟并知枢宻院事【钦若自资政殿大学士兵部侍郎迁尚书左丞除　尧叟自刑部侍郎签书枢宻院事迁兵部侍郎除仍兼羣牧制置使】
　　赵安仁知政事【安仁自知制诰翰林学士迁右谏议大夫除】
　　韩崇训马知节并签书枢宻院事【崇训自枢宻都承防四方馆使迁检校太
　　傅除　知节自枢宻都承防东上閤门使迁检校太保除】
　　安仁字乐道洛阳人崇训字知礼殿前指挥使韩赟之子知节字子元开封祥符人○时冯拯以刑部侍郎为知政事上不欲拯居钦若上遂以钦若为尚书左丞知枢宻院事而以拯为兵部侍郎并知枢宻院事诏叙以钦若拯尧叟安仁崇训知节为次令即日视事钦若喜迎人主意其宠遇如此【长编】钦若既譛冦凖为城下之盟真宗愀然不乐钦若曰惟有封禅泰山可以镇服四海夸示逺人然当得天瑞前代盖有人力为之者于是天书降于左承天阙之上大中祥符初防山父老请封禅礼成累迁吏部尚书【事畧】尧叟大中祥符元年従祀东封除尚书左丞正月真宗朝谒诸陵防守京师累除户部尚书○安仁初议封禅与王钦若并为泰山经度制置使判兖州累除刑部侍郎○崇训长厚谦畏未尝忤物知节折节读书至是并拜签书枢宻院事当是时契丹已盟中国无为大臣方言符瑞知节每不然之言天下安不可去兵忘战之意大中祥符元年十二月従祀东封除检校太傅四年四月祀汾隂除宣徽北院使
　　景徳四年【丁　五月改大中祥符未】
　　八月庚子韩崇训罢签书枢宻院事【为齐州防御使】
　　崇训自景徳三年二月除签书枢宻院事是年八月罢在枢府逾年崇训以目疾累表求罢従之大中祥符四年【辛亥】
　　七月甲午冯拯罢叅知政事【为刑部尚书知河南府兼西京留守】
　　拯自咸平四年三月除同知枢宻院事景徳元年八月除签书枢宻院事二年四月除叅知政事是年七月罢执政逾十年拯以疾求解优诏不许真宗仍作诗以喻之拯复三上表求退真宗重违其请故有是命
　　大中祥符五年【壬子】
　　四月戊申向敏中拜相【自资政殿大学士行刑部尚书兼秘书监拜同平章事充集贤
　　殿大学士】
　　制曰王者奉若天宪裁成物宜万枢之繁实总于元弼六府之重乃法于泰阶必惟其人乃底诸道【具官向敏中】诚符忠恪识洞几微经以懿文彰乎雅用山甫之志式古训以惟精魏綘之仁利公室而斯在早以一徳賛乎先朝洎登翊于朕躬旋正名于台席出纳大命懋昭永图沃心居多宣力尽瘁出抚方面荐着于风声再委居留能镇于雅俗自严凝之入侍固体貌之有加洽闻辰告之猷増仰时中之道英规尔茂隽望攸归是用陟于岩廊对掌钧轴代工之任仰成在兹蕃锡徽章式申褒异于戯朕承积累之庆以致乎小康念辅弼之难岂忘于枚卜咨乃耆旧佐于冲所宜遵臣邻之言谨几康之戒总率众职寅亮九功钦哉朂哉无懈于位
　　敏中咸平四年三月与吕蒙正拜相五年十月罢是年三月复相景徳初敏中为京兆安抚使真宗幸澶渊宻诏敏中便宜従事边境以安真宗有复用之意东封西祀皆以敏中留守京师及再掌留任人情帖然上愈嘉之故使复相【事畧】十一月圣祖降进中书侍郎兼刑部尚书累迁吏部尚书七年八月除景灵宫使时初置使以敏中为之天禧元年八月除尚书右仆射兼门下侍郎监脩国史除仆射日真宗使人宻觇之云敏中方谢客门阑悄无一人真宗笑曰向敏中大耐官职二年闰四月除玉清昭应宫使三年十二月南郊毕除左仆射昭文馆大学士
　　九月戊子王钦若陈尧叟并拜枢宻使【钦若自行吏部尚书知枢宻院事修国史　尧叟自行戸部尚书知枢宻院事修国史并除检校太傅同平章事充枢宻使】
　　钦若拜枢相制曰任摠枢机事兼军国匪勲劳之夙着洎学术之该通则何以辅弼皇图羽仪近列眷予茂选今得其人【具官王钦若】江山萃灵风云感蕴长才而命世挺壮节以致君峻擢先朝飞荣景运毗政理典领事功知无不为绰有余裕登封之日先置甚勤未极畴庸岂忘注意俾登黄閤特正鸿枢兼絶席之崇资増爰田之异数往践休宠懋扬徳声
　　尧叟进枢宻使制曰宻勿之地事机颇烦或兼列于槐庭用燮和于鼎铉任惟要剧时所式瞻必有宏才克膺殊拜【具官陈尧叟】防文防俗深识造微冠异等于先朝展壮猷于当代治盘错之务聿彰干防陟严近之司协宣规画賛横汾之吉祀成奠玉之上仪夙夜交脩羣伦胥仰俾纡相印就正使名加帝傅之荣资进井田之采邑朂増懿绩用沃佥谐
　　同日马知节枢宻副使
　　赵安仁罢叅知政事
