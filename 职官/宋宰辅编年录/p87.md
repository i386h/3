<!-- { "loadSidebar": true } -->
　　制曰论人臣之大戒罪莫重于擅朝置辅相以仰成责尤严于误国式扬明命敷告治廷【具官李纲】蚤以时才列于清贯属兵戎之急变参纲辖于中台同流俗以沽名秉枢机于右府既总师而败绩举黜典以投荒肆朕绍图惟人求旧念召环之已赐适揆席之犹虚亟登次辅之崇旋陟元台之峻而乃谋谟弗效变故罔悛亏恭谨之通规负弼谐之初望既请尽括郡县之私马又将竭取东南之民财以喜怒自分其贤愚致赏罚失当于功罪出令允符于清议屡抗执以邀留用有咈于羣情必力祈于亲札第欲市恩于已靡思归怨于君比劾江浙骚扰之官亟下闾里寛恤之诏贴改已画之防巧庇外姻之奸兹遣防秋之师实为渡河之援预朌告命厚赐緍钱赏逾百万之多仅度京师而止每敦趋其速进辄沮抑而不行设心谓何颛制若此忽览剡章之奏且陈引咎之词顾物论以大喧岂邦宪之可屈宜解钧衡之任俾从祠馆之游仍联秘殿之近班更加爰田之异数以全体貌以厚股肱于戏国歩多艰方切履氷之惧鼎司失职更怀覆餗之虞尚縁注意之求特狥乞身之请往只训诰毋怠省循
　　纲自建炎元年五月拜相至八月罢入相四月初左仆射李纲荐张所招抚河北傅亮副之亮言经制司兵才万人河北皆金界乞权置司陜府为右仆射黄濳善所沮纲言濳善力沮二人乃所以沮臣使不安职乞归田里殿中侍御史张浚与宋齐愈素善知齐愈死非其罪谓上初立而纲以私意杀侍从典不当有伤新政恐失人心于是首论纲罪纲遂罢相纲相凡七十五日于是右正言邓肃言陛下初登九五之位召李纲于贬所而任以台衡待之非不专也然纲学虽正而术踈谋虽深而机浅陛下尝顾臣曰李纲眞以身狥国者今日罢之而责词甚严臣所以疑也且既非台章又非谏疏不知遣词者何所据而言臣若观望岂为爱君且两河百姓虽愿效死而数月间茫然无所适从及纲措置不一月而兵民稍集又伪楚之臣纷纷皆官于朝纲先逐邦昌而叛党稍正其罪今纲去则二事将何如哉两河无兵则边人骄叛臣在朝则政事乖纲于此不可谓无一日之长也肃寻与郡右丞许翰求去且力言纲忠义英发非纲无可与建中兴之业者今纲罢而留臣无益既而张所亦罪去傅亮引兵归陜西招抚经制司皆废矣初李纲建议买马及劝民出财至是上虑扰民且东南非产马之地已诏罢之惟陜西每州令买马百匹【小歴】○纲每建言颇切直黄濳善汪伯彦忌之而濳善又讽臣僚使言其罪遂罢宰相纲初负时望上欲倚之以图中兴故初除尚书左仆射制词甚美及罢相之制其恶如此议者谓国朝进退人材之弊在乎专尚文华而遂至失实也【遗史】○先是召太学生丹阳陈东赴行在既至上书论宰执黄濳善汪伯彦不可任李纲不可罢仍请车驾还汴京治兵亲征凡三上防进士临川欧阳澈以上书极诋用事者濳善密啓诛澈倂以及东壬午皆就诛○初观文殿学士李纲还至镇江府而溃兵已迫常州遂由外江归宜兴且出家财犒之言者谓纲独擅朝政杜絶言路台谏官则陷以罪或寘之闲散如顔岐孙觌李防李擢范宗尹又买马之扰招兵之暴与劝民纳财之虐皆优立赏格纵吏为奸十一月丁亥朔诏李纲落观文殿学士戊子又论纲悖戾轻狂尝易诏令以芘翁彦国之亲党捐金帛以资张所傅亮之妄费昨纲初相首置检鼓院盖欲引羣不逞以誉已耳甚者造成靖康之伏阙虽人主不得而命令又辛道宗兵叛以来纲居无锡乃倾家赀与贼交通于是贬纲鄂州居住汪藻草制有曰朋奸罔上有虞必去于驩兠欺世盗名孔子首诛于正卯明年冬以中丞王绹劾移万安军
　　丙戌许翰罢尚书右丞【自通议大夫罢授资政殿学士提举洞霄宫】
　　翰自建炎元年七月除尚书右丞八月罢再执政仅两月○翰见陈东死谓所亲曰吾与东皆争李纲者今东戮于都市吾在庙堂可乎乃力求去遂罢为资政殿学士提举洞霄宫二年十二月中丞张澂言许翰与李纲最厚方在枢府则迫种师中急救太原致其覆师及纲作相引为执政翰遂落职三年五月翰自湖北迁居江西六月卒
　　十一月乙未张慤尚书左丞【自通议大夫同知枢密院事除仍兼御营副使丙午
　　迁中书侍郎】
　　制曰朕敷求众俊协济多艰矧惟丞弼之聮实赖赞襄之益自非耆哲孰副倚毗【具官张慤】直道行身赤心事国不澄清而挠浊肯吐刚而茹柔邈有古人之风浑然君子之器顷繇民部进赞枢庭崇论竑议无闻而不言长虑却顾虽乆而可信宜从右府进陟左纲斯谋斯猷惟无忘于入告朕心朕德庶有赖于钦承徃体至怀期成丕绩
　　丙午再迁慤为中书侍郎仍提领措置户部财用自中原俶扰内外财赋多失徃徃吏燬其籍漫无可考上独委中书侍郎张慤晓钱谷利害吏无敢欺元丰旧制中书专取防大臣所拟慤辄屏不奏时宗泽守东京右仆射黄濳善门下侍郎汪伯彦皆笑其狂慤曰如泽之忠义若得数人天下定矣【此小歴据野记添入】○先是慤言三河之民怨金入骨欲殱殄之请依唐人泽潞歩兵雄边子弟遗意募民聮以什伍而寓于兵农使合力抗金谓之巡社又太中大夫许翰陈利害使州县什伍其民而教之战以效唐昭义歩兵之制诏悉付慤遂着为令书成诏颁于天下行之○慤自建炎元年六月除同知枢密院事是月除尚书左丞再迁中书侍郎执政不及一年至二年五月卒士庶皆痛惜之諡曰忠穆赠开府仪同三司赙防其家甚厚三年五月上次镇江府谕宰执曰张慤古之遗直葬郡境已亲札令有司置祭可更议防其家建炎四年十月诏故中书侍郎张慤忠实刚毅乃心王室其子瑜乆服除宜与差遣
　　同日顔岐同知枢密院事【自工部尚书迁中大夫除○丙午再迁尚书左丞】丙午郭三益同知枢密院事【自试刑部尚书迁中大夫除】
　　三益执政仅一年至二年九月卒赠光禄大夫
　　十二月丙子许景衡尚书右丞【自试御史中丞迁中大夫除】
　　景衡字少伊温州人
　　建炎二年【戊申】
　　三月丙午除靖康宰执何防陈过庭聂昌宫观
　　初靖康宰执何防陈过庭皆扈二圣北狩丙午遂竝宫观何防观文殿大学士提举玉局观陈过庭资政殿大学士提举太平宫聂昌资政殿学士提举崇福宫时昌已死朝廷未之知也○绍兴元年四月己巳参知政事秦桧言昨与何防孙傅陈过庭张叔夜同扈二圣北狩今臣偶获生还而四人皆死异域望依聂昌例赠官仍给其家以为死事者之劝诏竝特赠开府仪同三司各与十资恩泽既而御史章谊论防误国遂格赠典桧再为明其死节乃赠观文殿大学士
　　五月己酉许景衡罢尚书右丞【为资政殿学士提举洞霄宫】
　　景衡自建炎元年十一月除尚书右丞是年五月罢执政凡半年○左仆射黄濳善等以右丞许景衡议论与已异始共排之初李纲去而迁南阳之议格遂幸维扬景衡复请上渡江濳善等乞降诏囘京故言者以景衡之説为非至是罢未几而卒识者哀之景衡修身行已虽细必矜公言廷争正色直前视权幸若无有者后谥忠简○四年二月上驻跸温州温州奏故右丞许景衡妻胡氏乞给借所僦官屋上顾吕頥浩曰朕即位以来执政中张慤最直頥浩曰慤未病时尝语臣云惟一许少伊不转了臣以是知景衡略与慤同宜叡意之不忘也乃诏以官物赐其家
　　戊子朱胜非尚书右丞【自翰林学士知制诰兼侍读迁中大夫除】
　　十二月己巳黄濳善左仆射【自右仆射兼中书侍郎除光禄大夫守左仆射兼门
　　下侍郎】
　　汪伯彦右仆射【自知枢密院事除正议大夫守右仆射兼中书侍郎除】
　　濳善左仆射制曰人主论一相实系重轻大臣论四方谊同休戚肆朕纂承之始尤艰考谨之求两宫定省之期尚勤于北顾九庙蒸尝之享未返于东巡用畴十乱之勳伫见一防之烈晋登元宰敷告治朝【具官黄濳善】清明冲淳刚徤笃实忱恂茂于众行质诸鬼神而无疑宏毅裕于大方塞乎天地而无害出处着三朝之望险夷更百变之难属予访落之初实赖扶衰之政太尉之安刘氏将北军左袒之师太公之谅武王见牧野鹰扬之旅首倡兴王之业独高佐命之勳参秉国成延登揆路遭时多故宏济大艰宅百揆以奋庸茂着王猷之塞严六德而亮采迄成帝载之熈是用简于朕心授以魁柄兼峻东台之秩更陪多户之封国论既孚岩瞻惟允于戏单于畏汉相之风采必有万里折冲之威齐人归鲁国之侵疆庶见三年有成之效力行所学以底丕平伯彦右仆射制曰宰天下之平实系秉钧之重扬大廷之号丕昭吁俊之公若时登庸访予落止戎虞未殄有朽索驭六马之忧国歩方艰如抱火厝积薪之惧临朝兴叹当馈靡宁眷求四岳百揆之贤图囘二帝三王之治必有任斯民之责者庶几选于众以得之【具官汪伯彦】惟老成人以儒术用德器羣公之表威名万里之冲秉先物之几判若大之决处持危之政挺如执玉之坚顷佐命于戎衣乆宣劳于枢筦历时滋乆俊誉益孚帝赉有闻渭水获帝王之辅价藩作固颛臾实社稷之臣其遂相予亡以易汝当体仰成之意益惇大政之元晋躐文阶陪敦眞食倂蕃物采庸示眷怀于戏无竞惟人非贤不乂成汤之得伊尹故不劳而王虞舜之举臯陶而不仁者逺往宣一德用格多盘【孙觌词】
　　东京留守宗泽屡奏乞车驾囘京师是时黄濳善汪伯彦与朝臣力赞维扬之幸泽虽屡奏终不省纳八月太学生陈东欧阳澈上书论李纲不可罢黄濳善汪伯彦不可用乞亲征迎请二帝语言切直斩于市行路之人有为之哭者濳善为宰相汪伯彦用事唯事谄佞结诸内侍以固其位略无为国济民恢复中原之心首劝上幸扬州故六月降诏荆襄关陜江淮皆备巡幸至是元祐太后自应天府发中原之人皆知翠华将有江都之幸京师父老有相聚涕泣者东京留守宗泽屡奏劄言之不省【遗史】
　　同日顔岐门下侍郎【自中大夫尚书右丞除】
　　朱胜非中书侍郎【自太中大夫尚书右丞除】
　　卢益签书枢密院事【自试兵部尚书迁太中大夫除】
　　胜非执政不及一年三月拜相
　　建炎三年【己酉】
　　正月甲申路允廸签书枢密院事【自资政殿学士提举洞霄宫除】允廸宋城人靖康初为签书枢密院未几奉祠去建炎元年五月丁未召为户部尚书二年正月壬子除签书枢密院事为言者所论于是允廸以疾乞祠除资政殿提举洞霄宫是年正月复召为签书枢密院事○绍兴十年南京留守路允廸降金
　　二月丁巳吕頥浩签书枢密院事【三月除知枢密院事】
　　二月癸丑上渡扬子江至镇江府敌骑至洲诏以吏部尚书吕頥浩为资政殿学士充江浙制置使丁巳上至平江府始去介胄易黄袍仪仗稍备随驾至者皆有生意资政殿学士吕頥浩从行遂除签书枢密院事乃充江浙制置使上南渡思得大臣留江上以镇之三月頥浩除知枢密院事知江宁府兼江南两浙经制使
　　己巳黄濳善汪伯彦竝罢相【濳善观文殿大学士知江宁府伯彦观文殿大学士
　　知洪州】
