<!-- { "loadSidebar": true } -->
　　辙自元祐六年二月除尚书右丞七年五月守门下侍郎是年三月罢执政凡三年先是辙言御试策题歴诋近岁行事有欲复熈宁元丰故事之意其必有人妄意陛下牵于父子之恩不复深防逺虑故劝陛下复行此事小人取快一时【云　云】昔汉武帝外事四夷内兴宫室财赋匮竭于是修盐鐡酤平准均输之政民不堪命几至大乱昭帝即位委任霍光罢去烦苛汉室乃定愿陛下勿轻改奏入不报辙又复言辙既再具劄子上固不恱李清臣邓温伯又先媒蘖之及面论上益怒遂责辙以汉武事上比先帝引喻甚失当辙复曰汉武帝明主也上曰卿所言其意但谓武帝穷兵黩武末年下哀痛之诏此岂明主乎辙恐趍下殿待罪上声甚厉范纯仁独进曰史称武帝雄才大略为汉七制之主辙果如此称先帝非谤也陛下亲政之初进退大臣当以礼不宜如此急暴上怒稍霁辙退举笏谢纯仁曰公佛地位人也归家亟具奏乞赐屏逐诏以辙为端明殿学士知汝州权中书舍人吴安诗草制曰文学风节天下所闻擢任大臣本出朕意事有可否固宜指陈而言或过中引义非是朕虽曲为含忍在尔自亦难安原诚终是爱君薄责尚期改过上批苏辙引用汉武故事比拟先帝事体失宜所进入词语不着事实朕进退大臣非率易也岂义不得已可止散官知汝州仍别撰词【长编】四月侍御史虞策等言苏辙近以论事失当责守汝州而吴安诗命制有风节天下所闻及原诚本于爱君之语命词乖剌如此质之公议难逭典刑又监察御史郭知章言安诗行苏辙语重轻尚狥于私情褒贬不归于公议不加黜责何以惩戒诏安诗罢起居郎乙巳侍御史虞策言辙引汉武帝比先朝今止守近郡请远谪以惩其咎上曰已谪矣可止也辙既至汝乃以表谢上【同上】
　　四月壬戌章惇左仆射【自资政殿学士降授通议大夫提举洞霄宫除左正议大夫守
　　尚书左仆射兼门下侍郎】
　　制曰为政之道无竞惟人思得骨鲠挺特之纯臣遹修弥纶康济之绪业图我旧徳冠于宗工孚号大廷播告多士【具官章惇】器博以大志刚而明才之所施则酬酢万变而无穷学之所造则贯通百家而不惑蚤席华问浸登近班自结圣神之知荐跻丞弼之地佑我昭考格于丕平肆予纉服之初身任受遗之托定策社稷底宁邦家方政令出于帷权柄归于廊庙善政良法多所纷更正色危言不惮彊御十年去国一徳保躬虽风波并起于畏途而金石不渝乎素履朕亲揽机务缉熈事功悼创业垂统之艰难念继体守文之怵惕典刑具在绩効可稽防观民情以知利害之实斟酌时变以适増损之宜克昭前人之光实繄良弼之助矧封疆无以惩外侮田里无以安常生四方之休戚壅于上闻羣臣之忠邪愆于公议眷求真宰秉我国成是用起尔燕间之中位诸公辅之上超进録秩宠陪戸封南山岩岩久隆师尹之望赤舄几几行俟衮衣之归于戱贤能相推而庶官和号令必臧而下民若如治梓材汝惟丹雘若作和汝惟盐梅朕方注意以伫壮猷尔其奋庸以叶朕志修明百度率厉庶工期共恢于逺图尚无替于先烈亟共尔位终底厥成【曽布词】
　　是岁四月癸丑改元壬戌章惇拜相先是吕大防欲用侍御史杨畏为谏议大夫要纯仁同书名进拟纯仁曰上新聼政谏官当求正人畏倾邪不可用大防素称畏敢言且先宻约畏助已纯仁遂固求避位大防竟超迁畏为礼部侍郎畏寻上疏言神宗更法立制以垂万世乞赐讲求以成继述之道上即召畏登对询畏以先朝故臣孰可召用者朕皆不能尽知可详具姓名宻以闻畏即疏章惇安焘吕惠卿邓温伯李清臣等行义各加品题且宻奏万言具言神宗所以建立法度之意乞诏章惇为宰相上皆嘉纳之初吕大防既超迁畏礼部侍郎畏知大防当去惇必复用时惇居苏州畏先托惇之妻侄张扩者致意云畏度事势轻重因吕大防苏辙以逐刘挚梁焘辈又欲并逐大防及辙而二人觉之罢畏言职畏迹在元祐心在熈宁元丰首为相公开路者及惇趋召百官郊迎畏独请间猥自陈述语多斥大防有直省官闻之叹曰杨侍郎前日谄事吕相公亦如今日见章相公也惇信其言六月又迁畏吏部侍郎畏既叛吕大防附章惇及李清臣安焘与惇异议势相侵敌复阴附安李而惇徐觉其险诈曽布蔡卞又尽以平生所为告惇二年正月右正言张商英言畏反覆遂出畏成徳军○章惇拜相制词翰林学士曽布所草也上谕布惇有定策之功不比他人故特除左仆射惇方降官布因言惇尝为正大夫而此时未分左右今转一官即止迁右似未安上令迁左遂以左正议大夫守尚书左仆射闰四月乙未章惇入见遂就职丙申诏惇提举修神宗皇帝实録国史【长编】绍圣初章惇以宰相召道过山阳与陈瓘适相遇惇素闻瓘名独请登舟共载而行访以当世之务曰计将安出瓘曰请以所乗舟为喻偏重其可行乎或左或右其一偏也明此则可行矣惇黙然未荅瓘复曰上方虚心以待公公必有以副上意者敢问将欲施行之序以何事为先何事当急谁为君子谁为小人谅有素定之论愿闻其略惇复竚思良久曰司马光奸邪所当先辨无急于此瓘曰相公误矣此犹欲平舟势而移左以置右也果然将失天下之望矣惇厉色视瓘曰光辅母后独掌政柄不务纂绍先烈肆意大改成绪误国如此非奸邪而何瓘曰不察其心而疑其迹则不为无罪若指为奸邪又复改作则误国益甚矣乃为之极论熈丰元祐之事以为元丰之政多异熈宁则先志固已变而行之温公不明先志而用母改子之説行之太遽所以纷纷至于今日为今日计唯当絶臣下之私情融祖宗之善意消朋党持中道庶乎可以救若又以熈丰元祐为説无以厌服公论恐纷纷未艾辞辨渊源议论劲正惇虽迕意亦颇惊异遂有兼取元祐之语留瓘共饭而别【此据丁未録陈瓘增入】自宣仁上賔改元绍圣三省首为上言蔡确新州之寃累经恩赦遂追复右正议大夫寻再追复观文殿学士赠特进上以章惇定策有功召除尚书左仆射范纯仁遂自右仆射出知頴昌府时吕惠卿亦自建州安置复资政殿学士于是诏黄履为御史中丞蔡卞为翰林学士知制诰兼侍读林希为中书舍人履等交章论吕大防刘挚苏辙于是大防等皆降授而苏轼亦责宁逺军节度副使惠州安置又责授州别驾昌化军安置履等又论梁焘刘安世吴安诗韩川孙升等皆落职降授七月诏司马光吕公着追所赠并所赐諡诰及神道碑额仍下逐处倒碑磨毁王岩叟所赐官亦行追夺吕大防刘挚苏辙各分司与梁焘刘安世并居住而范纯仁亦追一官以章惇指纯仁等为司马光党人故也十月又以中书舍人林希兼侍读十二月责范祖禹赵彦若黄庭坚并以散官安置先是祖禹等于元祐中同修神宗实録上即位命蔡卞曽布林希同修正史于是蔡卞首谓祖禹等所载多无据依请重加参订章惇因言其欺诞遂有此责二年正月又诏吕大防追还两官赵彦若范祖禹陆佃曽肇黄庭坚各降一官八月诏吕大防等永不以恩数叙复九月皇后孟氏废后之废实惇迎合于外而内侍郝随挤【阙】于内以故无敢异议者其后上颇有悔悟意尝曰章惇坏我名节故元符末皇太后复后位号者推上遗志而行之也四年二月司马光追贬清海军节度副使吕公着建武节度副使王岩叟雷州别驾赵瞻傅尧俞夺所赠官并韩维尽追致仕遗表恩泽范百禄胡宗愈止与二人余亦追之又吕大防刘挚等合三十三人各降斥有差河东节度使太师致仕文彦博亦降为太子太保元符元年五月诏刘挚梁焘诸子并勒停又诏范祖禹刘安世并王岩叟朱光庭诸子勒停永不收叙二年十月吴安诗而下凡三十人责降有差以囘河罚也王囘而下二十一人追贬各有差俱坐以银绢遗邹浩时右正言邹浩送新州覊管囘等且致简叙别故也二年九月监察御史常安民论章惇以大臣为绍述之説实假此名以复私怨一时朋附之流从而和之遂至已甚故凡劝陛下绍述者皆欲托先帝以行奸谋谓他事难惑圣虑若闻先帝则易为感动故欲快恩雠陷良善者湏假此以移陛下意至引王凤乱汉林甫乱唐以比惇擅作威福又并论蔡京林希惇等积怒合力排陷遂责监滁州酒税
　　同日范纯仁罢相【为右正议大夫充观文殿大学士知頴昌府京西北路安抚使】制曰谟谋庙堂入则股肱于大政偃息藩翰出则师帅于一方维时宗工引疾辞位均逸近辅敷告在廷【具官范纯仁】端良禀于世资乐易成于天性有砥名砺行之志有面折廷争之风越自累朝寖更华选暨冲人之嗣服适文母之仰成咨于臣邻付以宥宻一践枢要再持国均朕恭已绍庭向明图治缉熈绪业追遹先猷方有望于弼谐遽固辞于机务重违尔志姑即厥安増视秩之华名进陪封之宠数式隆体貌何吝眷私于戏论道经邦尝在倚毗之地承流宣化勿忘励翼之心祗服朕言往恭尔位
　　纯仁自元祐八年七月拜相至是年四月罢再相不及一年先是纯仁自頴昌召还复为右仆射于事无所私隠同列或病之防左仆射吕大防引杨畏为谏议大夫以自助纯仁以畏不端不可用大防曰岂以畏尝言相公邪门下侍郎苏辙从旁诵其弹文纯仁曰不知也纯仁由是乞罢政上遣中使谕纯仁曰方用宿徳大臣更不须入文字必不从所乞又以诏书赐之奏又上上又遣内侍宣谕又赐以诏纯仁请益坚于是上面谕吕大防曰范纯仁求去甚坚卿湏为朕留不可使去又赐诏书不许纯仁复连章固请上不得已遂除纯仁观文殿学士加右正议大夫知頴昌府事陛辞日命坐赐茶慰劳甚渥上曰卿徳硕望朝廷所倚頼然坚不肯为朕少留卿虽在外两为宰相凡有所见于时政有可裨益者但入文字言来无事形迹纯仁顿首受命遂之任【丁未録】上既亲政言者争论垂帘时纯仁数称疾求罢最后出居慈孝寺録诏以进且言近闻狂人播拟策自云尝经御览又防官章疏或已取用其説甚非陛下尊奉先太后勤劳公正保佑圣躬之意伏乞特降明诏以信万方今妄为诋讦者既多陛下容之则妨圣孝惩之则恐不忍不若以诏禁约事得两便讫不从纯仁固求罢而有是命【长编　狂人拟策赵天启文字或是】绍圣元年七月三省言范纯仁韩维朋附司马光长纵羣凶毁讪先帝变乱法度以快不逞之心内范纯仁仍首建弃地之议滋飬邉患诏纯仁特降一官为通议大夫差遣如故初章惇请责纯仁上曰纯仁持议公平非党也但不肯为朕留耳惇曰不肯留即党也诏勉从请徙知河南府又改陈州二年九月知陈州范纯仁落观文殿大学士知随州先是范纯仁当政时上尝问贬窜之人殆难终废纯仁前賛曰陛下及此尧舜用心也至是明堂肆赦章惇蔡卞先疏吕大防以下数十人终身勿徙纯仁闻之忧愤上奏奏入大忤惇等意诏纯仁立异邀名沮抑朝廷已行之命故有是责上始亦有意从纯仁所奏章惇力主前议遂责之纯仁晩年益以天下自任尤留意人材或问其所储蓄人材可为今日用者荅曰陈瓘又问其次曰陈瓘自好也言瓘可以独当天下之重也后瓘为谏官于蔡京奸状未着之前极论无一不效故京尤忌畏之得祸最酷终以废死【丁未録】
　　闰四月甲申安焘门下侍郎【自观文殿学士右正议大夫除】
　　五月辛亥刘奉世罢签书枢宻院事【为端明殿学士真定府路安抚使兼
　　知成徳军】
