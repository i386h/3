<!-- { "loadSidebar": true } -->
　　庚子张叔夜签书枢密院事【自延康殿学士南道都总管除】
　　叔夜字嵇仲耆之曾孙十一月己丑南道都总管张叔夜将勤王之师三万到阙屯驻于玉津园诏以叔夜爲延康殿学士闰十一月壬辰车驾幸西壁张叔夜领兵起居于南薰门下军容整肃上喜之即城楼命解何防笏头带以赐【日歴】○叔夜自南道领兵入援率先诸将渊圣遽以枢府命之其后扈从北狩云【拜罢録】○初何防见敌势张甚请置四道都总管以大名河南应天襄阳爲治所事得专决财得通用官得辟置兵得便宜爲御戎计缓急欲以羽檄召兵入衞京师钦宗从其言及种师道死唐恪耿南仲聂昌相与言乃檄止陜西南道兵金人既薄城下独张叔夜一军至京师余无至者金既议和命弹压京城事钦宗再出郊叔夜叩马谏止不能囘即号恸再拜众皆哭钦宗囘首字之曰嵇仲努力会金诏立异姓叔夜乞立皇太子爲君以从民望二将怒追赴军中至则抗论如初不少屈遂扈从北去道中惟时饮汤过白沟河乃矍然起仰天大哭遂不复语明日卒年六十二讣闻赠开府仪同三司諡曰忠文○淳熈二年闰九月故签书枢密院事张叔夜孙子里奏先大父叔夜靖康之初任南道都总管提兵勤王晨夕倍道孤军转战赴难京师钦宗嘉其忠义除签书枢密院事遂扈从北狩不食其粟死节异域虽防朝廷建庙赐諡赠开府仪同三司特与十资恩泽未防给还诏张叔夜节义显著更特与一资恩泽


　　宋宰辅编年录卷十三
<史部,职官类,官制之属,宋宰辅编年录>
　　钦定四库全书
　　宋宰辅编年録卷十四　　宋　徐自明　着髙宗建炎元年【丁未　靖康二年五月改元】
　　五月庚寅朔黄濳善中书侍郎【自徽猷阁直学士大元帅府兵马副元帅迁中
　　大夫除】
　　汪伯彦同知枢密院事【自显谟阁直学士中大夫大元帅府兵马副元帅除】濳善中书侍郎制曰中书政事之本一新万化之原贤者邦家之基懋建百王之典朕绍膺鸿绪绥御万邦炎正中微国歩孔棘兴衰拨乱坐收三杰之功舍爵防勲进陟五臣之任【具官黄濳善】器资沉毅而足以任天下之重学问宏博而足以识古人之全早服采于禁涂乆宣劳于外屛【阙】
　　旅以南征间关百罹独见松
　　栢后凋之操险夷一致遂成桑防不徙之勲是用蔽于佥言擢升右省式慰沃心之望益崇本政之光尔惟不命其承廸以先王之典予其克迈乃训永底蒸民之生益懋远猷服我休命
　　伯彦同知枢密院事制曰朕惟列圣储休千龄累洽军政隳废将帅惰骄防雠鼓行京邑震扰博延羣臣之议人莫与能檄召天下之兵士无闘志卒罹变故几至阽危肆畴佐命之功共建经邦之业【具官汪伯彦】学贯千载智出万夫沉谋有先物之几居简得镇时之量参华延阁出总藩符属时访落之谋实预扶衰之议固邦本于孤弱仅存之后收人心于奔溃四出之余丰邑故人莫重萧曹之冠云台诸将独髙寇邓之勲是用顺考佥言蔽于朕志擢司兵柄进贰机庭干予心膂之忧实赖股肱之旧胜残去杀期臻奠枕之安保大定功共享销兵之福往承茂渥永底丕平
　　濳善京东漕黄濳厚弟也邦彦徽州祁门人○靖康改元冬金人再入寇上奉诏使斡里雅布军请缓师十一月庚辰至相州辛巳至磁州知相州直龙图阁汪伯彦蜡书至言敌骑防淮问上所在于是参议官中书舎人耿延禧等皆劝上囘相州闰十一月己酉诏命上为大元帅汪伯彦宗泽副元帅速领兵入卫十二月壬戌朔大元帅开府奏除汪伯彦为集英殿修撰二年正月壬寅徽猷阁待制知河间府黄濳善将兵数千至戊子上以便宜除汪伯彦显谟阁待制充元帅而黄濳善为副元帅及请上即位上至应天府以便宜进汪伯彦黄濳善为杂学士五月庚寅朔上即皇帝位于南京权左仆射张邦昌与门下侍郎耿南仲进呈三省事以黄濳善为中书侍郎汪伯彦为同知枢密院事【熊克中兴小歴】中兴之初濳善伯彦首为执政智者必知二人无进取之志宗泽尝力请因天下兵集亲征迎请二帝力图中兴濳善伯彦沮止之寻以泽为京城留守【中兴遗史】
　　壬辰张邦昌罢权左仆射【为太保奉国军节度使同安郡王】
　　是日宰执奏事张邦昌先退上问黄濳善等曰朕何以处邦昌濳善等曰邦昌僭号罪在不贷然为金人所胁不得已而从权惟陛下叡断处之上曰邦昌小心不幸逢此虽不能死然遭变从权使宗庙不隳社稷不坏一城生灵获全肝脑金人才退遣人赍书赴愬及归宝玺骏奔来朝北面事朕既贷其初欲驭以王爵异时金人有词使邦昌具书报之曰中国不忘赵氏彼师不旋踵而天下勤王之师皆左袒归宋故邦昌惧不待问罪幸保首领而反借于朕使金人之归出于自然于是邦昌罢为太保奉国军节度使同安郡王五日一赴都堂参决大事邦昌既罢上即命濳善等募忠信能专对之士奉使通和除作国书外命张邦昌更作金人书早遣使行【小歴】○六月己未朔诏邦昌加拜太傅依文彦博故事一月两赴都堂诏曰邦昌知几达变勲在社稷朕寻置诸论道之地宠以王爵欲与日引同朝共理万物而沥恳牢避雅志莫夺朕以崇德报功悯劳以事而养民保国实赖图维虽已断来章宣赴都堂治事未极褒崇之典考祖宗故实惟元祐间文彦博以累朝勲德礼絶羣臣一月两赴都堂平章重事最为异数今邦昌已降指挥参决大政属望尤重可依文彦博一月两赴都堂仍不限时刻出省急速大政许宰执同就第商议以称朕优假倚赖之意初邦昌累章请退上不许乃降是诏右仆射李纲又奏张邦昌恃金人盗神器国破而资之以为利君辱而攘之以为荣迨知陛下总戎于外天人所归乃始退旧班遣使奉迎今冒处王爵平章大政方且偃然自得傥或逋诛何以立国臣请以春秋之法断之若都城人则谓因邦昌得生而德之若元帅府则谓邦昌不待讨而恕之若天下则谓邦昌易姓建号而愤之都城人德之元帅府恕之私也天下愤之公也陛下欲中兴乃崇僭逆之臣以示四方其谁不解体上乃召黄濳善吕好问汪伯彦再对而濳善主邦昌甚力纲曰陛下必欲用邦昌乞罢臣相上顾好问好问曰邦昌僭位人所共知既已自归惟陛下裁处纲又曰邦昌罪当诛陛下以其自归则贷死而远窜之濳善乃言在远不如在近癸亥诏张邦昌责授昭化军节度副使潭州安置【遗史】
　　邦昌潭州安置制曰以死偿节者臣子之宜求生害仁者圣人所嫉傥或志存于躯命则将义薄于君亲【具官张邦昌】身受国恩位登宰辅方宗社有非常之变乃人臣思自尽之时而不能効虎宣力之臣徒欲为雀鼠偷生之计陷于大恶所不忍言虽天夺之明坐愚至此然君异于器代匮可乎宜大正于典刑用肃清于名分尚以本繇于迫胁恻然姑示于矜容黜授散官窜投荒服其体好生之德毋忘自讼之心
　　张邦昌责词汪藻所行也士大夫往往能诵之九月诏曰张邦昌初闻以权宜摄国事嘉其用心宠以髙位虽知建号肆赦度越常格支散赏赐钱百万缗犹以迫于金人之势其示外者或不得已比因鞫治他狱始知在内中衣赭衣履黄裀宿福宁殿使宫人侍寝心迹如此甚【阙】国家今遣殿中侍御史马伸问状止令自裁全其家属邦昌遂死于潭州
　　癸巳耿南仲罢门下侍郎【自正奉大夫授观文殿学士提举杭州洞霄宫】南仲自宣和七年十二月除签书枢密院事靖康元年二月守尚书左丞四月除门下侍郎是年五月罢执政逾年○初渊圣既即位南仲自以东京旧臣谓首当柄用而呉敏李纲越次而进位居其上南仲即不平因每事异议专排斥不附已者时纲等谓敌不可和而南仲主和议甚坚故战守之备皆罢不为及敌再入寇议遣大臣诣军前南仲首以老为辞渊圣怒遣之南仲既出城即自归大元帅府上薄其为人及登极因其自请故有是命【拜罢録】○初上奉诏使斡里雅布军请缓师请门下侍郎耿南仲偕行渊圣曰南仲老矣乃令其子中书舍人延禧与观察使高世则为参议官闰十一月上与南仲连衔揭榜招兵勤王人情大悦二年正月癸亥南仲等率文武官吏劝进上既即位南仲以门下侍郎告老遂除观文殿学士提举洞霄宫而元帅府参议官耿延禧高世则亦以宫观去【小歴】○先是上在济州羣臣劝进议已定耿南仲延禧高世则侍南仲奏父子乞大王保全上曰吾继大位莫不能保全皇帝旧师傅乎月以数百千养前朝老师傅直易耳人之毁誉何足信上因泣南仲延禧流涕不已靖康之祸始终以和议而成南仲尝主和议奚得不以此为慊哉南仲求保全于劝进之时虽曰不要君吾不信也至是南仲告老故有是除臣僚言耿南仲专主讲和之罪遂落观文殿学士提举洞霄宫
　　落观文殿学士词曰兵家之筭所贵伐谋廊庙之臣岂容误国傥或信常谈于纸上不知堕劲敌之计中茍偷岁月之安驯致国家之祸人言荐至邦法何逃【具官耿南仲】顷预政机适当边警朝廷可否唯予旧学之平天下安危恃乎老成之重谓当决淝水之战乃专主平凉之盟坐使中原沦为百六朕痛夫二圣之狩考昔者羣臣之言谁致祸阶汝为戎首其镌秘殿之秩以正具臣之诛尚省厥躬毋忘于戒
　　右正言邓肃言陛下欲进兵援京城为耿南仲父子所沮而言者亦交章论其力主和议致误国家罪不可贷时南仲为观文殿学士提举洞霄宫诏倂其子龙图阁学士延禧落职责词汪藻所行也其词工○南仲以专主和议初遭论列落职宫观士论未厌臣僚因再言其事由是责授副使南雄州安置
　　南仲雄州安置词曰梁信侯景之奸而台城不守唐养禄山之乱而灵武仅存惟议者失于毫厘之间斯敌人玩于股掌之上尔迂儒无断循黙茍容道君疑萧之贤选参储禁渊圣用甘盘之旧擢预政机方强防之凭陵举中原而震扰克绥多难所恃老谋乃凭欵敌之言坚主弭兵之议积其【阙】　成此艰危朕念夫当垂白之年宁为尔受失刑之谤烦言荐至重比难私姑黜置于散官用窜投于荒服汝虽知免吾悔可追【汪藻词】
　　侍御史王賔复累疏论南仲罪八月癸酉南仲责授散官临江军居住南仲闇而狠然本甚愚厥为奸谋悉其子延禧导使为之建炎二年十二月中丞张澂言耿南仲趋李纲往救河东以致军溃葢不恤国事用此报雠时南仲见谪散官临江军居住未几南仲卒四年十月赠故执政耿南仲为观文殿学士
　　甲午李纲右仆射【自资政殿学士领开封府职事除正议大夫守尚书右仆射兼中书侍郎】制曰稽古建官莫先于论相用人惟已尤谨于得贤将宏济于多艰盍眷图于旧德巨川之济舟楫兹惟暨于同心元首之赖股肱盖相须而成体帝赉良弼国有宝臣肆延登于宰司用敷告于列位【具官李纲】器闳而道远志大而德方才兼文武之全识洞圣贤之蕴蚤纡宸眷浸践华途历事上皇献言有同于药石被遇渊圣告猷亟践于枢衡神明扶其靖忠天下想其风采顷蹔释于枢筦旋总尹于上京乆留遐方殊拂舆望顾予眇质获纉丕基整皇纲于既坏之余张国势于中微之际宜得硕辅共恢远圗是用擢居右揆之崇兼总西台之峻乃加侯爵仍陟文阶衍以爰田陪之圭赋倂昭异数式劝具僚于戏周室中兴吉甫明庶邦之若否唐朝再造子仪任一代之安危朕惟经营四方汝为朕惟训饬百工汝率惟长虑远筭可以弭难惟竭诚爱日可以图功其尚弼于一人亦有辞于永世【朱胜非词】
