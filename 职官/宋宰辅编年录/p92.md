<!-- { "loadSidebar": true } -->
　　七月癸亥范宗尹罢相【观文殿大学士提举洞霄宫】
　　制曰朝廷隆钧轴之任去留虽别于二途王者待股肱之臣终始盖如于一致朕茂建元宰允厘百工甫宣旬歳之劳遽上累章之恳姑从雅志用锡湛恩【具官范宗尹】蚤以时髦仪于禁路敬王如孟子特高台谏之称选众举臯陶首冠凝丞之任方倚俟巨川之济乃浸乖岩石之瞻日者轻用人言妄裁官簿以庙堂之尊而负天下之谤以人主之孝而暴君亲之非朕既丁宁德意而申命于朝汝方废格诏书而特【阙】于下属上还于相绂愿休养于祠庭详览所陈重违其请解冡司之要务加秘殿之隆名曽靡瑕疵盖全体貌于戯畴若予采尝膺同德之求泛然而辞终听乞身之去往服朕命永孚于休【汪藻词】
　　宗尹自建炎四年六月拜相至是七月罢入相逾一年○初侍御史沈与求言右仆射范宗尹年少骤进不更世务恐误国事上颇难之宗尹请去上令张守谕旨留之是歳当祀明堂文武有合转官者右仆射范宗尹以爲多所侥幸乃建言讨论崇观政宣以来滥赏而参知政事秦桧力賛之上大意以爲不欲归过君父敛怨士夫而宗尹坚谓可行即日求出于是秦桧复以此事挤宗尹而侍御史沈与求条宗尹罪状二十宗尹力请罢政癸亥罢爲观文殿学士提举洞霄宫未几宗尹落职都司王俣万格以刻薄附防讨论事招致人言并罢
　　八月己卯张守罢参知政事【资政殿大学士提举洞霄宫】
　　制曰上章绶而引去盖崇易退之风下诏书以勉留式示好贤之美逮闻称笃乃许告归惟用舎之际可观则君臣之义两得【具官张守】禀淳和之正气资该洽之异闻周堪通明爰有常度广德醖借乃闻直声从予艰难者累年嘉乃险夷之一致以秘计进陪于枢筦以嘉猷参燮于化元每殚夙夜之勤屡爽晦明之节既腾章以告病且卧家而辞荣灼见忱诚闵劳机务佚以琳宫之厚禄优加书殿之清名并侈龙光用昭体貌噫奉身而退是维出处之常秉志不忘曽何内外之间尚思报礼毋有遐心
　　守自建炎三年九月除同签书枢宻院事四年五月除参知政事至是年八月罢执政凡二年从所请也○守荐旧相汪伯彦之才可用侍御史沈与求论其所荐不当守引疾辞去己卯罢爲资政殿学士提举洞霄宫上曰治天下惟公朕安得而私也守既奉祠俄起知绍兴府上思其贤以内祠侍读召力辞改知福州上防论军国事有诏加大学士以宠之
　　同日李回参知政事【自中大夫同知枢宻院事除】
　　冨直柔同知枢宻院事【自端明殿学士签书枢宻院事除】
　　囬参知政事制曰朕嗣有令绪绍开中兴齐励翼于三阶参畀鸿钧之寄闲英髦于两社益图黄髪之询格我多盘允资寿俊【具官李囬】器函博大德备醇明考经事综物之言才固优于任重图厌难折冲之略识独敏于知几详延中枢修行外侮近资发踪指示之计逺辑摧陷廓清之功大事晏安繄太叔之能賛小物办治亦毕公之克勤聿筹明谟登翊庶政诞昭邦采预柄国钧朕方中夜以兴慨平世之何日当宁而叹思古人之并时其惟老成未媿前哲肆共厘于几务庶遄致于丕平噫【阙】方是虔将廸栋隆之吉玉铉在协用调鼎石之和勉罄逺猷奚烦多训
　　初秦桧自敌中归李囬力荐其忠至是张守罢参知政事而除囬桧有力也
　　丁亥秦桧右仆射【自参知政事授通奉大夫守右仆射同平章事兼知枢宻院事】制曰君臣相须成体股肱良而元首乃尊政事要在得人纪纲张而众条乃举朕遴选贤佐协图治功孰膺名世之期我得爽邦之俊肆昐大号用诏群工【具官秦桧】才博而周气刚以大出处行藏皆合乎道死生祸福不移其心谋国尽忠常若蓍之先见捐身挺节独如松栢之后雕堂堂真社稷之臣奕弈盖庙堂之器昨畴人望参知政机惟献替之日陈殆弼谐之天授定策而安刘氏素闻周勃之贤矢谟而翊舜朝终赖咎繇之德是用擢登公辅实首中台广井邑之提封増赋租之奠食肇开侯社并峻文阶以明论相之公以辅用贤之庆于戯君不借才于异代所资当世之豪英天将降任于是人必付终身之勲业朕固兼收于群防汝其勿弃于分隂往恢厥图卒相予治【汪藻词】
　　时揆席乆虚秦桧昌言曰我有二策可以竦动天下或问何以不言桧曰今无相不可行也丁亥遂有此授是时召吕颐浩赴行在范宗尹罢相上欲用吕颐浩而冨直柔韩璜等荐秦桧乃拜桧右仆射制词多取其去国之节桧具辞免赐诏不允有曰朕方嘉得社稷之臣招之不来麾之不去者屹然在朝庶几外侮之奸闻风而靡其所倚毗者重矣○二年二月癸未诏置修政局于都省以右仆射秦桧提举参政翟汝文同提举又有参详参议官皆侍从爲之丙戌诏侍从台省寺监官监司守令各述已见可以省费裕国强兵息民者条上屯田郎中曽统言于桧曰相公佐天子理天下事无不统何以局爲人以统爲知言
　　九月癸丑吕颐浩左仆射【自镇南军节度使开府仪同三司江东路安抚大使授少
　　保左仆射同平章事兼知枢宻院事再入相】
　　制曰朕中天而兴圣绪兼创业守文之所难论相以恢逺图揽善谋能断而并用载念旧人之共政无逾着节之老臣扬于王庭授以魁柄【具官吕颐浩】挺刚明之度函英果之姿识每豫于造防才自优于任重申伯作翰实维岳崧之神太公秉旄遂应渭濵之兆向辑勤王之略最先戡难之勲妖氛尽扫于紫防羲驭复行于黄道神器既正大猷乃经独秉国钧安危并深于注意外绥戎律文武兼备于宪邦比勤宣室之思遄趣介圭之觐论帝王之秘策既深契于朕心章祖宗之极功当聿求于元宰窃叹省方之乆未知定鼎之期任栋愈艰筹帷加谨惟几深以成务何用不臧惟审固以定谋乃终有庆粤兹寿俊实易多盘还正位于东台仍晋官于亚保理隂阳而遂万物旧厘冡宰之成亮天地以弼一人肇拜二公之典并敦井赋用峻巗瞻于戯陈平智有余而安刘寄于周勃宋璟善持正而应变专于姚崇是皆同心而济谋无嫌比德以賛事益成大烈罔愧前猷【席益词】范宗尹罢相乃召吕頥浩赴行在而先拜秦桧右仆射又富直柔韩璜辛道宗永宗皆譛頥浩故到阙多日未有除拜人皆疑之俄拜少保左仆射力辞少保遂加特进○先是宰相吕頥浩荐张焘召对延英奏言治道当先定其规模乞诏大臣共议国论擢焘司封贠外郎是时朝廷亟欲图治命大臣置修政局讲求致治之要俾与执事之臣尽言时政以观得失焘上防言爲治当观所以致乱之由而反之则治不难致上嘉纳三年六月罢修政局○二年四月吕頥浩除都督江淮荆浙诸军事
　　制曰丞天子而裁万化入则断国论于一堂位冡宰而正百工出则折遐冲于诸夏欲并注安危之两意顾莫先文武之兼资虽三公在朝协济经邦之任而一相处内具存分陜之规允属元臣诞扬丕号【具官吕頥浩】髙明而笃实刚毅而恢闳学推齐鲁之英气禀山河之粹逹于权而知变更剧易之百爲勇于义而奋忠挺险夷之一节慷慨而安神器勤劳而乂王家名动要荒勲髙庙社自再登于揆路实首执于枢庭房杜同功每推权而不吝蘓宋共政盖相得而甚懽方内治之交修顾外虞之孰御深轸纳沟之虑备陈多垒之忧谓玩歳茍安非拯溺救焚之意且待时自定岂兴衰拨乱之图请以身先愿爲众倡念国步迍邅之滋乆顾邦基臲卼而靡寜警跸屡迁藩篱莫固徒得君重果爲朕行矧黄裳佐唐专决用兵之筭而王导辅晋尝兼都督之称是用独委戎旃兼提相印董师卒于六路仍魁柄于中朝尽长江表里之封悉归经略举宿将王侯之贵咸听指呼庶宣鬯于威灵用拓宁于方域陪敦井邑昭示眷懐鼎不移式系苍生之望旌旄所向政需元老之猷于戱内惟张仲之贤吉甫之行何逺上若宪宗之断裴度之功乃成朕固披勿贰之怀汝亦有同心之助艰虞攸托中外实均往扬厉于天声用恢隆于帝业维我耆德岂烦训词先是桑仲遣人告朝廷欲宣力收复京师乞朝廷出兵于淮南爲声援頥浩信之乃有恢复中原之意开都督府都督江淮荆浙诸军事制词有曰尽江淮表里之封悉归经略举宿将王侯之贵咸听指呼以新创制忠锐军十将偕行五月壬戌出北阙门百官班送焉○左右仆射吕頥浩秦桧同秉国政桧多引轻险浮躁之士列于要途以爲党助且谋出颐浩而专朝权乃令其党建言周宣王内修政事外攘玁狁故能中兴今二相宜分任内外之事遂除颐浩专治军旅桧专理庶务如种蠡之分职颐浩桧唯唯奉诏时二人之党纷然竞进上颇觉之诏略曰朕膺二相体貌惟均凡一时所荐之士随才任使尚虑浸分朋党互相倾揺自今或阿附以害吾治令台谏纠之严寘诸法戊子诏左仆射吕頥浩总师北向置都督府于镇江○闰四月甲午上谕左仆射吕颐浩曰卿耆艾有劳今总都督之任方以大事委卿不当复亲细务卿自今凡事系大体者裁决其余细务忽略可也三年六月提举修国史
　　同日李囘罢参知政事【资政殿学士江南西路安抚大使兼知洪州】
　　囘自建炎四年十月除同知枢宻院事绍兴元年八月除参知政事至是月罢执政一年囘不爲吕頥浩所喜乞罢故有是命○绍兴二年十月囘自资政学士知洪州落职罢任时诸路盗贼稍息左仆射吕颐浩虑守令弗虔请分御史循行诸路诏遣曾统等分往并以宣谕爲名时李囘知洪州多辟亲党摄事且纵子弟预政刘大中至江西以囘爲不职且言其二十余事乃诏落职罢之囘归饶州而卒是月前宰相汪伯彦复正议大夫观文殿学士江东安抚大使知池州○是歳八月参知政事张守荐汪伯彦之才可用侍御史沈与求论守所荐不当守遂罢政初伯彦以宰相败事责永州安置秦桧尝在其席下读书及爲宰相荐其才复正议大夫俄复观文殿学士江东安抚大使兼寿春府庐和等州安抚使知池州清议不容沈与求言其误国不可复用遂改除提举洞霄宫二年桧再荐伯彦知庐州四年臣僚言其罪落职罢之七年桧再荐复资政殿大学士九年桧专国遂复观文殿学士知宣州又拜检校少傅保信军节度使致仕加开府仪同三司十一年四月伯彦卒于衢州赠少师諡忠定上念河北之旧赐其家银绢一千疋两添差其亲戚二人差遣【遗史】
　　十月庚午孟庾参知政事【自试户部尚书中大夫除】
　　庾字富文濮州人十一月戊戌诏参知政事孟庾爲福建江西湖南宣抚使以太尉武成感德军节度使韩世忠副之以群盗犹未平也二年七月以平诸路盗贼除通议大夫八月诏参知政事孟庾权同都督江淮荆浙诸军庾同太尉韩世忠讨贼湖外就用之也时都督吕颐浩赴阙十二月以庾爲同都督四年十月丁丑上将亲征以参知政事孟庾爲行宫留守五年二月诏二三大臣内外协济孟庾沈与求胡松年各转一官庾除左通奉大夫○五年闰二月己卯上诏孟庾沈与求并兼枢宻院宰执奏事赵鼎曰仁宗时陜西用兵宰臣兼枢宻今臣既兼而参政亦令兼权则事归一体无前人所谓枢宻调兵而三省不知三省财竭而宻院用兵不止者矣上曰往时三省宻院不同班进呈是以事多不相关岂有朝廷议论而帷幄二三大臣不与闻者也丁卯命参政孟庾提领总制司诏足食足兵今日先务可令户部尚书章谊措置财用仍命参知政事孟庾提领其事已庾请以总制司爲名专察内外官私隠漏违欠其合用钱粮元系户部与漕司应副者依旧从之
