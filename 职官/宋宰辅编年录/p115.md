<!-- { "loadSidebar": true } -->
　　五月沈复同知枢密院事【自资政殿大学士中大夫四川宣抚使除】
　　九月乙未叶衡罢右丞相【依前中奉大夫知建寜府】
　　衡自淳熈元年十一月拜右相是年九月罢入相凢十月○右司谏汤邦彦论右丞相叶衡惟务险愎以为身谋变乱是非遂有此命言者不已遂并建宁罢之三年二月责授散官郴州安置六年八月诏责授安徳军节度副使叶衡乆在谪籍洊经恩霈特与叙复中大夫在外宫观十年四月诏复通议大夫依前提举洞霄宫从吏部检举也五月卒赠资政殿学士依条与致仕遗表恩泽
　　闰九月丁未沈复罢同知枢密院事【知镇江府】
　　四年五月自资政殿大学士中大夫知镇江府改知福州以太中大夫致仕十三年六月赐諡曰简肃以其子承奉郎炳请也
　　丁巳李彦頴叅知政事【自端明殿学士签书枢密院事除】
　　王淮端明殿学士签书枢密院事【自翰林学士知制诰除】
　　淮字季海金华人
　　淳熙三年【丙申】
　　七月王淮叅知政事【自中大夫同知枢密院事除】
　　六月丁丑龚茂良罢叅知政事【除资政殿学士知镇江府】
　　茂良自淳熙元年十一月叅知政事是年六月罢执政二年余○曾觌与茂良争使相奏补法一日退朝觌当道不避茂良翼日奏白上前曰臣固不足道所惜者朝廷大体耳上遣中使谕觌诣政府谢茂良取其直省官挞之御笔宣问施行太遽茂良抗章待罪六月茂良求去益力内批除资政殿学士知镇江府奏乞谢辞诏令内殿奏事手疏六事论恢复之具曰天意曰人事曰财赋曰将帅而所以用之者曰谋曰时既退臣僚论茂良擅权植党上亲洒宸翰谕以体貎大臣之意再上落职罢七月臣僚复论茂良四罪言茂良行丞相事首尾三年屡对賔客广座肆言茂良以智名勇功为戒凡遇臣僚奏对有及邉备利害必遭讥骂陛辞之日具疏方有所论凡数百言此可诛一也【云云】寻责授宁逺军节度副使英州安置明年卒于贬
　　所得防归葬十年追复通奉大夫十一月诏特与致仕恩泽二名遗表一名十五年追复资政殿学士
　　十一月庚子赵雄同知枢密院事【自签书枢密院除】
　　淳熙五年【戊戌】
　　三月李彦颖罢叅知政事【自通议大夫除资政殿学士知绍兴府】
　　彦颖自淳熙元年十二月除签书枢密院事二年闰九月除参知政事是年三月罢执政三年余彦颖以久賛机政奉身丐闲故有是除
　　壬子史浩右丞相【自观文殿大学士充醴泉观使兼侍读永国公依前少保授右丞相进封
　　卫国公再入相】
　　制曰朕仪图俊杰劢相邦家受命溥将协济艺祖兴王之业治民祗惧共恢光尧复古之勲念弄印者累年尝命而载卜人惟求旧既朕志之素孚民具尔瞻亦物情之众允涣以大号扬于外朝【具官史浩】道广而智周才宏而徳备经纶之蕴蚤自许于功名寛裕之懐时莫窥其器量东学翼天飞之运中阶符帝赉之祥自弼亮于初元即宣昭于美业敬王如孟子非仁义不陈于前告后若君陈有谋猷乃顺于外方叅和于鼎饪旋力觧于机衡比趣召环进陪经幄姬公遄返初无四国之言裴度求归尚使两河之畏属宵旰厉精之日适辨章虚席之时宜续前功再膺大任易零陵之旧壤启淇水之新封增衍土田并隆体貌惟任之不轻则望之弥重惟始之不易则终之实难予其仰成人且观政于戱兆姓辑于下然后可以调隂阳四维张于朝然后可以正法度坚忠实之志则【阙】　　不革絶亲党之私则除授罔不公使奠枕如淳化端拱之间而迓衡如至和皇祐之际庻益光于旧学斯无负于殊知
　　公既再相孝宗曰自叶衡罢虚位以待丞相乆矣与执政入谢德寿宫髙宗曰卿再入相天下之幸也【行状】
　　四月丙寅范成大叅知政事【自礼部尚书兼直学士院迁中大夫除】
　　成大字致能吴郡人
　　六月乙酉钱良臣端明殿学士签书枢密院事【自给事中除】
　　良臣字友魏嘉兴华亭人
　　甲戍范成大罢叅知政事【除资政殿学士知婺州】
　　成大自是年四月除叅知政事是月罢执政仅两月御史疏论成大请以本官奉祠诏从之七年二月起知明州八年二月除端眀殿学士三月改帅江东兼行宫留守十年八月乞宫观辅臣进呈上曰成大歴典大藩备着劳效可除资政殿学士提举洞霄宫光宗即位下求言之诏诏曰卿以文章德行师表缙绅受知圣父致位丞弼均佚方靣乃心王室于天下事讲之熟矣其悉意以陈以副朕倾想之意绍熈三年加大学士四年九月薨官至通议大夫赠银青光禄大夫
　　己未王淮知枢密院事【自叅知政事除】
　　赵雄叅知政事【自同知枢密院事除】
　　十一月甲戍史浩罢右丞相【授少傅保宁军节度充醴泉观使兼侍读依前卫国
　　公】
　　制曰一相勤劳处内既懐均佚之心三孤德义辅予斯厚优贤之礼眷言宿望恳避繁机诞推从欲之仁显布告廷之命【具官史浩】恭寛敏惠眀允笃诚浃万事之周材见诸施设贯六经之要道发以词章防风云于潜跃之中翊日月于照临之始夑调元化经纶之誉孔昭宁辑黎民屏翰之功亦着粤从再相浸阅三时邦彛循清净之规王度向粹夷之美方深注意共底迓衡廼荐控于诚殊弗居于宠利嚢封莫遏陟典难稽希冕篆车进新班于亚雕戈锡盾还旧节于东阳表仪虎观之儒先燕息祥源之使领拓其奉邑衍以真畬音昌朝敷皇祐之经创班聨于秘殿而公亮释熈宁之政兼将相于内祠兹参两朝优异之恩庸作一代耆英之宠于戱仲山甫既明且哲夙髙补衮之勲房龄善始以终宁复吝权之意夫已逺一日万几之丕务则将闻二帝三王之昌言谋焉就之遐不谓矣
　　浩自是年三月拜右丞相是月罢在相位八阅月○十月诸军以多阙额又有逃亡请得自招捕许之而并縁强取被略者或至断指以求免都下汹汹公飞奏尽释所捕又擒为首者送寺宣华宰辅等议罪欲取兵民各一人枭首以狥公谓未得其平兵士可斩百姓陆庆童当坐流罪上怒不以为然公曰陛下恐军人有语而以百姓为可欺耶争之益力上愈怒公议罪如初遂求去位除少傅保宁军节度使充醴泉观使兼侍读后有言庆童之寃者孝宗曰史浩盖尝力争坐此求去至今悔之赐第城中出御制长春花酒诗酬和至再以示眷留之意公屡求归时陈俊卿已奉祠八年二月除判建康府公奏俊卿年未七十而求去臣以七十有六而徃岂不愧见吏民邪依旧在京宫观兼侍读孝宗尝自拟馆职防极言取士用人之弊大要谓国朝过于忠厚以示公公读毕奏曰太宗不忍杀一不辜以得天下累朝仁徳至仁宗而大备夫忠厚岂有过耶孝宗曰非卿不能为此言五月始许归除少师进封鲁国公
　　制曰出处人臣之大致世难名节之全爵齿天下之达尊国系典刑之重眷言元老留处内祠兹具谕于诚愿即归于田里用锡尔祉式遄其行【具官史浩】才巨而识明德全而行备履常无竞恂恂忠厚之风乐善有容浑浑沉深之度委释经纶之任从容闲燕之谈神明未衰于前赐问相望于道方深厚遇遽起冲懐叩黼座以摅辞叠嚢书而沥请自陈嵗月之迈必丐山林之安承昼接之亲每【阙】嘉猷而启沃引夜行之戒乃思髙蹈以全荣念感防之有初阅老成之无几朝批章而太息暮览奏以长思重违乃情圗畀厥宠是用涣扬茂命听便故郷旜毂趍朝进亚师之服位防奠壤开广鲁之山川衍以新畬仍其旧节惟名与器俾寿而昌于戱敷求前闻优待耆徳皇祐之诏三老设几以须熙宁之遇四臣赍书而访尚有斯礼勿遐尔心
　　十年少师史浩请老除太保致仕公尝歴永卫鲁三国公于是进封于魏仍令如曾公亮例入谢眀年先降防至国门百官郊迎见毕对御赐宴用文彦博故事道中具辞再三奉俞音乃絶公晩治第西湖之左裒两朝所赐御书建阁以处之因奏闻孝宗书眀良庆防之阁以赐公谢不敢当孝宗曰古人愿为良臣卿辅朕之久日闻忠言深悟朕心尚何慊乎勅后苑造扁榜命中使驰赐之上尝以旧学二字即政事堂赐公同列咸曰自古际遇莫盛于此请镵诸石为省中荣观公又谢不敢既归以名其堂歳遇诞日锡以金噐者十四年年八十又加寳噐两宫使命相望髙宗再举庆典诏公随班上夀进太傅赐玉帯金鱼逾月乃东公自五年十一月罢相仍侍经筵八年告归得请一再召见恩赉深渥每以老先生呼之【行状】十年六月浩以太保保宁军节度使魏国公致仕
　　丁丑赵雄右丞相【自叅知政事迁正议大夫除】
　　制曰朕绍天休运持国永圗内懐未究之规摹外愧难成之功业长抚逺驭将恢不世之基深识通材庻获非常之辅有赫延登之命无逾歴试之贤具宣乃犹咸告尔众【具官赵雄】器全而用逺实大而声闳临事谋端【阙】若元之信当机立发沛如流水之源宻膺深知亟践要路考其才恢恢而有余地验其防断断而无空言灼知俊心可倚大任遂付以政用宏乃庸周旋三时醇【阙】一节以智略通明賛朕事以道德寛大广朕心民言维嘉国论以壹朕敷闻古昔注想英贤以言寤念则曷究于深诚以象营求则固非于素望念此选举疚于夙宵有能奋庸协我昌眀之防曾是在位得兹硕大之臣是用诞恩纶登授相柄广宣厥道俾尽展于良规无弃尔成尚乞终于显绩申加采邑超进文阶并出眷懐是崇体貌亶兹注意维以防休于戱邃古之治益遥真儒之效浸寡维身克正卿士庻尹无不宜维心克诚隂阳四时无不序勉摅素蕴永底丕平
　　七年十二月以脩史书成自宣奉大夫授银青光禄大夫依前右丞相进封沂国公
　　同日王淮枢宻院使【自知枢密院事迁中大夫除】
　　制曰象着三辰斗极上通于帝纪政分二柄机庭内总于兵权朕振长防以御邦综大纲而抚世永惟军国之任并系安危之圗兹有良臣久司右府既协同于人望亦灼见于朕心遂升班聨授乃重寄防以吉旦谂于羣伦【具官王淮】刚正而守中髙明而持重质诸天地言顾行以无慙欲自朝廷实浮名而有裕曩践政路歴宣贤劳调娱万几绥靖四国逮进登于宥宻益具罄于忠嘉尊爼之画消难于未形帷幄之言进规于不逮事必汝访谋无予欺邦其尊荣民以宁壹朕叅稽古谊简畀事权勃辅汉家实倚本兵之重蠡谋越国亦专主外之长是用诞颁恩书升正使号式序尔位亚端揆以同登克壮其犹秉神枢而独制仍陪户邑并陟文阶是由至懐庻表优礼于戱贤人之业可大副予体貌之崇天下之务惟几借尔精神之运勉坚一意汔底多盘
　　七年十二月以脩史书成自通奉大夫授正议大夫依前枢宻使进封信国公
　　乙亥钱良臣叅知政事【自签书枢宻院事除】
　　淳熈七年【庚子】
　　五月戊辰周必大叅知政事【自吏部尚书除】
　　谢廓然端明殿学士签书枢宻院事【自刑部尚书除】
　　必大字洪道吉州人廓然字【阙】　　人
　　淳熈八年【辛丑】
　　八月赵雄罢右丞相【自银青光禄大夫沂国公除观文殿大学士四川安抚制置使兼知成
　　都府】
