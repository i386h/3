<!-- { "loadSidebar": true } -->
　　显自太平兴国八年六月拜枢宻使淳化二年罢是年复召拜枢宻使
　　咸平三年【庚子】
　　二月癸亥王显罢枢宻使【自检校太尉罢为山南东道节度使同中书门下平章事】显再入枢府逾半年○显従真宗伐契丹车驾还京乃以使相罢之四年五月显以定州驻泊都部署兼河北诸州水陆计度都转运使
　　同日周莹王继英并知枢宻院事【莹自宣徽北院使迁宣徽南院使除继英
　　自客省使迁宣徽北院使除】
　　王旦同知枢宻院事【自中书舍人翰林学士除】
　　莹瀛州人继英开封人旦字子眀大名人○莹少给事于晋邸太宗即位擢签书枢宻院事宣徽院诸房公事诸房自后不复置云○继英事真宗于藩邸至是并知枢宻院事○旦少好学父祜噐之尝手植三槐于庭曰吾之后必有为三公者真宗即位旦为翰林学士尝奏事下殿真宗目送之曰与朕治平天下必此人也是年遂有此除钱若水名防知人尝见旦曰真宰相噐也若水为枢宻副使罢召对苑中问谁可大用者若水言旦可大用真宗曰吾固已知之矣【事畧】
　　十一月丙申张齐贤罢相【罢归兵部尚书班】
　　制曰昨以阳律肇升防朝典礼笙镛备乐冠劒在廷不意宰司忽亏仪范用眀常宪诞告具寮【具官张齐贤】顷忤先帝亟归外藩洎朕纂承复膺委任位崇喉舌职在钧衡居三事之崇享万钟之厚属当大礼表率周行而乃酣醟杯觞欹倾冠弁渎兹朝着悖我盛仪合寘典刑用紏违慢念久更于大用尚曲示于寛恩期乃省躬知予宥过
　　齐贤自咸平元年十月与李沆并相是年十一月罢居相位凡二年○齐贤与沆共事情好不叶自负有致君之术每敷奏不直致议者以为疎阔日南至羣臣朝防齐贤被酒冠弁欹侧几颠仆殿上御史中丞劾齐贤失仪齐贤自陈因寒威饮酒御之遂致酒醉谢罪上曰卿为大臣何以率下朝廷自有典宪朕不敢私由是下制齐贤罢守本官归班防令为泾原等州安抚经略使迁右仆射五年十月丁亥齐贤自右仆射判永兴军府事贬太常卿分司西京
　　齐贤贬分司西京制曰早阶显重荐陟公台位居端揆之崇任总藩维之剧官师之重仪刑式瞻而乃恱媒氏之甘言利寡妇之私帑讼端是搆物议交喧宜用小惩俾循深咎
　　先是故相薛居正孙安上不肖尝诏毋得贸易其第向敏中违诏贸之防居正子惟吉妇柴氏将携赀产适张齐贤安上诉其事柴复诉敏中贱质居正故第又尝娶已不许故教安上诉其事诬告母且隂庇之真宗既罢敏中时齐贤已先罢相自右仆射降为太常卿分司西京下制责之景徳初起废従东封还复拜右仆射従祀汾隂进左仆射请老除司空致仕归洛得唐裴度午桥庒有池榭松竹之盛日与亲旧觞咏其间卒年七十二赠司徒諡文定齐贤姿仪丰硕议论慷慨有致君大略赵普尝荐齐贤于太宗遂用为相种放之起乃齐贤所荐也齐贤四登两府九居八座晚嵗以三公就第康寕福寿人罕防比然不事仪矩颇好治生再入相数起大狱又与冦凖相倾人以此少之咸平四年【辛丑】
　　三月庚寅吕蒙正向敏中并相【蒙正自行尚书左仆射除同中书门下平章事充昭文馆大学士三入相敏中自行兵部侍郎知政事除同中书门下平章事集贤殿大学士】
　　蒙正拜昭文相制曰外抚四边内亲百姓壹统类调隂阳时惟弼臣兼縂其职【具官吕蒙正】绰有文行冠于羣伦粤在先朝已更大用久劳于外民具尔瞻宜复鼎司再持国论祗若前宪毗予一人
　　敏中拜集贤制曰表正万邦宣扬百度眷是股肱之任其惟楫砺之求俯询佥同用颁眀命【具官向敏中】噐宇宏逺风规淑清鍳洞化原绩周时务粤践钧衡之任茂成饪实之和予嘉乃勲爰立作相佐王兴化兹有望焉蒙正以端拱元年二月拜相淳化二年九月罢四年十一月复入相至道元年四月罢判河南府至是年三月复入相凡三拜相在国朝以来凡三居相位唯赵普与吕蒙正五年十一月南郊毕除守司空兼门下侍郎○敏中为河北河南安抚大使至是召入
　　辛卯王化基罢知政事【自兵部尚书罢为工部尚书知扬州】
　　化基自至道三年正月知政事至是年三月罢在政府凡四年化基在中书不以任补诸子官然防训导皆有所立子举正为知政事举元为天章阁待制卒赠右仆射諡恵献
　　同日王旦知政事【自给事中同知枢宻院事迁工部侍郎除】
　　冯拯陈尧叟并同知枢宻院事【拯自枢宻直学士阙祠部员外郎迁右谏议大
　　夫除　尧叟自枢宻直学士主客郎中迁右谏议大夫除】
　　拯字道济河阳人尧叟字唐夫阆州人○景徳元年十二月王旦従上幸澶州雍王元份留守京师遇疾诏旦驰还权留守事改尚书左丞执政凡六年至三年二月拜相○拯少时以文谒赵普见而竒之谓曰子位与寿他日我若也○尧叟举进士第一至是并拜同知枢宻院事
　　四月乙未王钦若知政事【自知制诰翰林学士迁左谏议大夫除】钦若字定国临江新喻人举进士甲科钦若以翰林学士使西蜀还对于崇政殿即日有是除
　　六月己卯周莹罢知枢宻院事【自宣徽北院使罢为永清军节度使】莹自咸平三年二月除知枢宻院事是年六月罢在枢府逾二年莹在右府无他谋畧及莅军旅畏懦自全所歴藩镇率无善状
　　十月丁亥向敏中罢相【罢为户部侍郎归班】
　　制曰庙堂之上辅弼之臣实代天工式隆政夲或狥私逾矩防上图安其在公朝曷副佥属【具官向敏中】逮事先帝尝列中枢暨朕纂承遂正台宰翼賛之功未着亷洁之操蔑闻喻利居多败名无耻始营故相之第终兴妇之词对朕食言为臣自昧宜従罢免用肃群伦
　　敏中自咸平四年三月与吕蒙正同拜相至是年十月罢入相逾年初故相薛居正子惟吉妇柴氏无子欲改适张齐贤惟吉有子曰安上诉其事柴因上书讼敏中质其第亏价又尝欲娶已不许上问敏中敏中言实买安上居第近防妻不复议姻且未尝求婚于柴既而闻其娶王承衍女弟责其不实乃罢相知永兴军而贬齐贤先是翰林学士宋白尝就敏中假金不与白草制极力诋之有对朕食言为臣自昧之语敏中读之流涕【长编】
　　咸平六年【癸卯】
　　九月甲辰吕蒙正罢相【为太子太师】
　　制曰国有承弼时惟股肱入既頼于告猷退亦全其飬素【具官吕蒙正】文雅之行簮绅所推出入两朝扬践三事经百度之繁防集九功之惟和夙夜致勤腠理生疾愿辞衡石屡削疏封重违至懐式隆优命
　　蒙正自咸平四年三月三拜相至是年九月罢入相逾二年蒙正以若风凡七上表求退至是许之封莱国公后改封徐又封许景徳二年春归洛祥符四年真宗过洛两幸其第问蒙正诸子孰可用对曰臣之子豚犬耳犹子夷简宰相才也蒙正客富言令其防子在书院习读蒙正见其子惊曰此儿他日名位与吾相似而勲业逺过吾言之子即富弼也其知人如此
　　景徳元年【甲辰】
　　七月丙戍右仆射平章事李沆卒
　　沆自咸平元年十月拜相至是年七月薨于位为相凡七年卒上闻之惊叹趣驾幸其第哭之恸谓左右曰沆为人忠良纯厚始终如一岂意不享遐言毕泪下年五十八赠太尉中书令諡文靖他日上与辅臣论旧执政因言吕蒙正性淳厚李沆温和寡言尝廷议政事而向敏中独无言沆乃曰敏中素同此议何得对上缄黙亦足见沆之纯诚也干兴元年十一月配享真宗庙庭
　　庚寅毕士安知政事【自翰林侍读学士兵部侍郎迁吏部侍郎除】
　　士安字仁叟代州云中人真宗为开封府尹以士安为判官及即位令士安摄府事李沆言中书无宰相上意欲擢任三司使冦凖乃先置宿徳以镇之遂自翰林侍读迁士安知政事士安入谢真宗曰未也行将相卿谁可与卿同进者士安因言冦凖忠义防断大事臣所不如上曰闻凖刚使气柰何士安曰凖忘身为国秉道疾邪故不为流俗所喜今天下之民虽蒙休徳涵飬安逸而北戎跳梁未服若凖者正宜用也不阅月遂与凖并相【长编】
　　八月己未毕士安冦凖并相【士安自行尚书吏部侍郎知政事拜同中书门下平章事监修国史　凖自三司使行尚书兵部侍郎拜同中书门下平章事集贤殿大学士】
　　士安拜相制曰璿枢观象三阶騐乎太平金铉调元四辅佐于神化朕纂承鸿绪恢阐皇猷思欲固大业于隆平跻兆姓于仁寿寤兴为念惕厉于懐爰得老成简兹图任【具官毕士安】性体纯厚徳包元和羽翼冲人夙昭彝范佪翔近着实壮嘉猷中外迭更矩仪斯茂遂赞大钧之任勤宣百揆之功属鼎席之求贤命槐庭而正秩并加徽数以叶旧章膺兹眷懐徃践于位
　　准拜相制曰朕继体二圣光宅万方旰食宵衣爱民治国敢忘钦翼仰奉燕诒思得忠良弼于机务【具官冦准】甞以公望佐于昌朝谠议嘉猷清规直道冠于当代休有令闻自膺屏翰之权洎商金谷之任蔼然茂绩副我精求用询朝佥委以柄政允頼股肱之力罄宣帷幄之谋徃钦训词勿懈于位初翰林学士夏侯峤卒阅数月士安为相士安抚座叹曰夏侯峻极在吾岂当据此髙位二年十一月南郊毕除中书门下侍郎兼工部尚书○上每得进奏院奏邉事必付中书谓毕士安防准曰军旅之事虽属枢宻院然中书总文武大政号令所出乡者李沆或有所见往往别具机宜卿等当详阅边奏共利害勿以事干枢宻院而有所隐也因言枢宻之地尤须谨宻漏泄禁中语古人深戒若与同列及枢宻彰不协之迹则中外得以伺其间隙实非便卿等志之【长编】
　　同日王继英枢宻使【自宣徽南院使检校太保知枢宻院事除】
　　冯拯陈尧叟并签书枢宻院事【拯尧叟自同知枢宻院事并迁工部侍郎除仍
　　诏俸秩恩例并同枢宻副使】
　　继英以景徳二年十一月南郊毕除检校太傅三年二月卒在枢府凡六年真宗幸其第临哭久之翼日谓宰相曰继英久在左右小心畏谨奄忽沦逝良可念也废朝五日赠太尉兼侍中諡恭懿景徳二年【乙巳】
　　四月癸卯王钦若罢知政事
　　钦若自咸平四年四月除知政事是年四月罢迁刑部侍郎资政殿学士未几改为兵部侍郎资政殿大学士执政凡四年景徳元年八月契丹入冦上欲择大臣使镇大名以叅政王钦若判天防军兼都部署二年自天防军来朝遂加阶邑实封又赐袭衣金帯鞍马故事辅臣加恩无所赐上以钦若守藩有劳特宠异之遂为故事【辅臣加恩赐衣带鞍马自钦若始】钦若素与冦凖不协自天防再表求罢继以面请上敦谕不得夺乃置资政殿学士以钦若为之仍迁刑部侍郎中书定其班在翰林院学士之下侍读学士之上未几改为兵部侍郎资政殿大学士班在文眀殿学士之下翰林学士承防之上【置资政殿学士大学士自钦若始】
　　同日冯拯叅知政事【自工部侍郎签书枢宻院事除】
　　大中祥符元年十二月东封除尚书左丞四年四月祀汾隂除工部尚书
　　十月乙酉吏部侍郎平章事毕士安卒
　　士安以景徳元年八月拜相是年十月薨于位入相凡一年余士安初与冦凖同拜而士安多疾在告求罢不许至是晨朝下殿庐疾作舆归而卒车驾临哭谓冦凖曰士安善人也事朕于南府东宫以致辅相饬躬畏谨有古人之风遽此沦没深可悼惜诏赠太傅中书令諡文简
　　景徳三年【丙午】
　　二月戊戍冦凖罢相【为刑部尚书】
