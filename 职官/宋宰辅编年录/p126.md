<!-- { "loadSidebar": true } -->
　　落起复制曰朕夙兴视朝夕惕念治揽万几而兢业若涉春氷倚一相以经纶用作霖雨顷以安危之寄起于艰疾之中素冠奕奕既毕礼经之制赤舄几几庸新宰路之瞻播告大廷咸听朕命【具官史弥逺】清明而端重宏毅而粹温励相我家世侈旂常之载端诚于国心逾金石之坚属羣枉之横流仗孤忠而奋守不为祸福之虑独陈社稷之言扫妖茀于大微乾坤澄肃正少阳于贰极震器奠安陈平之智有余萧相之功第一方图夹辅遽服私忧蔽自予衷式从权制而能以勤劳熙帝载以寛静镇物情有推贤进善之风有折冲消萌之略虽闵骞至孝欲尽三年之哀而龄善谋岂容一日之去矧更吉制冝举徽章论道岩廊兼总枢机之要从游储禁允资模范之良以井赋则加多以文阶则加峻经国旧典匪余汝私于戱天难忱斯讵敢忘惟几惟康之戒民亦劳止盍共图既庶既富之功朕方爱日以有为尔尚辅予之不逮四事未施则周公坐而待旦一夫弗获则伊尹视如内沟勉行所知无愧前哲【真德秀辞】
　　嘉定三年【庚午】
　　十二月戊午娄机罢参知政事【除资政殿学士知福州】
　　机自嘉定元年八月除同知枢密院事十月除参知政事是月罢知福州寻得宫观执政二年余嘉定六年【癸酉】
　　四月丙子章良能参知政事【自同知枢密院事除】
　　制曰朕图任哲辅济治登功西枢之赞本兵茂着五年之绩中书之参大政遂隆四近之聨亶穆师言肆涣号【具官章良能】学博而守约才大而用周内苑摛辞典诰可追于三代中司纠慝纪纲肃正于一台简知久廸于予衷宥密聿先于汝命声色不动安强成道德之威议论至公建用防中和之极汔底偃武修文之效久頼协恭同寅之贤维时假之崇实以弼谐之望求诸试可庶禆万务之几微于以进陞丕动四方之观听顾位之尊者责益重而名之盛者实已孚犹吾股肱共罄九臣赞襄之美为之羽翼益恢元良辅导之规时乃之休惟朕以怿
　　嘉定七年【甲戌】
　　七月甲子郑昭先签书枢密院事兼权参知政事【自朝奉大
　　夫试左谏议大夫兼侍读迁端明殿学士除兼太子宾客】
　　制曰北斗环极之躔有严象纬西府本兵之地实赞鸿枢遴图一时之英擢自四谏之长并申二命兼佐万机诞宸綍之华具耸廷绅之听【具官郑昭先】德盛而量博才宏而用全安平进于长涂简殊知于当宁陞班清贯翕然众论之归防足要津借甚九迁之宠居风宪则有真御史之誉司言责则得古诤臣之规周旋坐阅于五朞终始不逾于一节时方恢于内治防尤谨于边防以畴昔造膝之陈洞明急务则今日折冲之运必有成谟蔽自予衷俾联近辅文武对持二柄式资股肱之为元良以正万邦并殚羽翼之助
　　昭先字【阙】　福州人
　　嘉定八年【乙亥】
　　七月辛酉郑昭先参知政事【自端明殿学士签书枢密院事除】
　　制曰朕寅奉丕图诞登近防间者虚次不必备以惟人若时畴咨且任旧以共政陟崇班而増峻疏异宠以载新爰锡赞书式孚羣听【具官郑昭先】温恭而肃括方正而静渊器量恢雅有大臣之体智略通敏深逹当世之冝自逰州县之间已隆公辅之望豸冠执法绳违克振于纪纲骑省输忠论谏必本于仁义周旋惟久名实允孚顷谐柄用之求聿想期年之绩就陞政路乃思陵用人之规叶赞台司頼丙吉同心之辅方农亩轸怀丰之念而边陲图备豫之安益殚翊亮之思式导休嘉之应噫股肱王室聿臻庶事之康羽翼储闱属底万邦之正其钦予命永孚于休
　　同日曾从龙端明殿学士签书枢密院事【自正议大夫守礼部尚书兼太子詹事兼修国史实録院修撰兼给事中兼直学士院除兼太子宾客】
　　制曰朕宵旰忧勤寤寐俊杰畴若予采繄宥密之是司人皆曰贤岂登崇之可后载攽涣渥昭示羣瞻【具官曾从龙】刚大而裕和高明而笃厚风规端亮允爲任重之资志业深夙负济时之望华裔辉分于相阀大廷名冠于儒绅贰卿常伯之显跻琐闼辞林之更践凡礼乐文章之事若纪纲号令之原用靡不宜政将焉徃兹参陪于枢筦仍晋列于储宾陞华崇秘殿之名班爵衍爰田之赋属方图自治之固罙有资长防之深其思上副于倚毗庸以兼全于望实噫君臣明一体之势共翊丕图樽爼折千里之冲式禆庙算钦承时命益茂逺猷
　　从龙字【阙】　泉州人



　　宋宰辅编年録卷二十
