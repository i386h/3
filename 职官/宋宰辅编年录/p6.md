<!-- { "loadSidebar": true } -->
　　昌言在政府几一年昌言与户部侍郎陈象舆刑部郎中董俨知制诰胡旦直史馆梁颢厚善四人日常防于昌言之第故京师有陈三更董半夜之语旦又作大言恠诞之词使翟马周者上之其言多排毁时政自荐可为大臣力举旦等十数人皆公辅之噐俾昌言内为之助防京尹许王廉知其事白之太宗大怒捕马周系狱究治流海岛昌言与旦等皆贬黜云【拜罢録】
　　端拱二年【己丑】
　　七月己卯张齐贤枢宻副使【自右谏议大夫签书枢宻院事迁刑部侍郎除】张逊签书枢宻院事【自盐鐡使迁宣徽北院使】
　　逊博州人太宗在藩邸得帐下及即位遂擢用焉○时中书门下言所録时政记縁皇帝毎御前殿枢宻院已下先上宰臣未上所有宣谕圣语裁制嘉言无由闻知虑成漏略自今枢宻副使二人逐旋抄録送中书遂诏枢宻副使张宏张齐贤同抄録自后枢宻院事皆送中书同脩为一书而授史官副使知院二员同掌之【长编】
　　淳化元年【庚寅　端拱三年正月改淳化元年】
　　正月戊子赵普罢相【罢为太保兼中书令充西京留守河南尹】
　　【国初防唐故事尚书令侍中中书令为三省长官未改官制前异姓未有兼中书令者惟赠官有之国史并放谈】
　　制曰带河之誓萧相首于羣臣分陕之寄周公冠于二老矧乃功宣缔创绩着岩廊恳辞金铉之荣愿遂安车之志不加殊礼曷报茂勲【具官赵普】宇量渊深风规震肃翊戴先帝实有佐命之勲弼谐冲人益见匪躬之节而自再持将钺三冠鼎司假宣猷寅恭协德小大之务知无不为夙夜之勤浸以成疾聿遵赐告之典恳陈避位之言喻之再三终不可夺巩洛之地成周旧壤王畿之广实切于保厘京邑之重允瞻于表则乃兼八柄之秩徃抚千里之邦勉荷宠章式资卧理
　　普自端拱元年二月三入相至是年正月罢居相位二年初太宗欲相吕蒙正以其骤进人望未允借普旧德以镇之遂再用秉政普自去秋以病免朝谒止日赴中书治事有大政则召对及冬病益甚车驾屡幸其第省问赐予加等遂称疾笃三上表致仕上不得已以普为西京留守河南尹加中书令恳辞再四太宗赐手诏曰开国元勲惟卿一人不同他等毋至固避俟首途有日当就第与卿为别普捧诏涕泣力疾请对颇言及国家事上嘉纳之普以衰病再乞骸骨进位太师封魏国公给宰相俸令于西京私第养疾
　　【祖宗以三师三公为宰相亲王使相之官及宰臣官至仆射致仕者即较在位乆近拜太尉太傅等官若太师即为异恩本朝惟赵韩王普以勲文潞公彦博以年得之外旷世不拜仍自司空五迁方至太师有若王文正公旦吕文靖公夷简皆任相二十年才以太尉致仕可见国家重太师官也○旧典】
　　淳化三年太师魏国公赵普卒年七十一太宗闻讣震悼谓近臣曰普国初元勲事先帝与朕最为旧故能断大事尽忠国家真社稷之臣因出涕赠尚书令封真定郡王諡忠献辍视朝五日命右諌议大夫范杲持节防防事至道二年进封韩王咸平二年二月配飨太祖庙庭普之子孙至今显荣不絶
　　【国朝稽西汉非刘氏不王之制只封皇之期亲为王其近亲以年劳乆次止封郡王而已至于赠典非后之父祖亦不预王爵惟祖宗以赵忠献佐命兴邦以建宗社若曹彬之封秦王潘美之封郑王虽功亚赵忠献终縁有若孙为后而得之○旧典】
　　淳化二年【辛卯】
　　三月乙丑辛仲甫罢防知政事【给事中罢为工部尚书知陈州】
　　仲甫自雍熈三年六月除叅知政事至是年三月罢执政逾三年仲甫从容自守而已至是以足疾罢出知陈州后告老致仕进太子太傅卒年七十四赠太子太保諡康节
　　四月辛巳张齐贤陈恕并叅知政事【齐贤自刑部侍郎枢宻副使除　恕
　　自盐铁使迁给事中除】
　　齐贤执政凡七年九月遂拜相○恕字仲言洪州南昌人恕为盐铁使有心计厘去宿弊太祖深器之曰真盐铁使也太宗即位遂大用焉
　　同日张逊温仲舒冦凖并枢宻副使【逊自宣徽北院使签书枢宻院事除
　　仲舒凖俱自枢宻直学士迁左谏议大夫除】
　　仲舒字秉阳河内人凖字平仲蕐州下邽人
　　同日张宏罢枢宻副使【为吏部侍郎】
　　宏自端拱元年二月复为枢宻副使是年四月罢在枢府一年余后进工部尚书卒赠右仆射
　　九月丁酉王沔陈恕并罢叅知政事【沔自户部侍郎恕自给事中并罢
　　守本官】
　　沔自太平兴国八年十一月除签书枢宻院事雍熈三年八月除枢宻副使端拱元年二月除叅知政事是年九月罢执政凡八年恕自淳化二年四月除叅知政事至是亦罢执政才数月○自赵普出守西洛蒙正以寛简居相位辛仲甫从容其间王沔怙恩招权政事多决于沔沔聪察敏辨善敷奏有适时材用先与张齐贤同被进擢掌枢务颇不叶齐贤出守代州沔遂为副使叅知政事陈恕筦盐铁性苛察亦尝与沔忤于是齐贤与恕并在中书沔心不自安虑群官有以中书事告齐贤等左司谏王禹偁上言中书枢宻不得于本防接见賔客并于政事堂同见以防请托沔心喜即奏可下其事左正言谢泌上言以为如此是疑大臣以私也陛下聪明寄于辅臣茍非接见群官何以悉知外事若令都堂见则群官咨事无时是大臣常湏百执事于都堂无觧衣之暇设若杜公堂请谒之礼岂无私室乎塞相府请求之门岂无它径乎上览奏嘉叹即命追还前诏事遂止沔又以弟淮故数为枢宻使防凖所诋上亦寤沔任数好诈非廊庙噐诏书切责之恕执政未几以泄禁中语遂与沔同日俱罢沔性苛刻不以至诚待人群官谒见必甘言以防之皆喜过望既而进退非允人胥怨矣【长编】
　　乙亥吕蒙正罢相【自戸部尚书罢为吏部尚书】
　　制曰宰相之任所以代天工执【阙】柄内以平章百姓外以镇抚四边蕐夏具瞻安危攸系其有訏谟献纳蔑闻苦口之言朋党比囘深失苍生之望宜行防免以肃朝经【具官吕蒙正】擢自单平累迁清要骤登三事于兹九年所宜尽瘁公家厉精庶政任当补衮而曷尝有闻知在挈缾而曾无所守但务引援于亲嫟宁思澄汰于品流窃禄偷安莫斯为甚匿瑕藏垢诚合自知傥更倚于弼谐是自贻于蒙蔽政之有阙悔不可追用全进退之宜式表始终之分尚居防府俾领天官允谓优隆勿忘循省蒙正自端拱元年二月与赵普同拜相至是年九月罢凡四年先是上封事者言立储贰事太宗谓近臣曰此事朕自有时耳防正言宋沆等请建立许王元僖词意狂率沆乃蒙正妻族遂斥为团练副使又金部员外郎张绅知蔡州坐赃免有为绅营觧于太宗谓蒙正以旧憾文致其罪即命复绅官而防正亦不自辨至是縁宋沆事罢免后因考院得绅旧事实状黜为团练副使蒙正复入相云【事畧】
　　同日李昉张齐贤并拜相【昉自尚书右仆射守本官兼中书侍郎同平章事监脩国
　　史　齐贤自刑部侍郎叅知政事除吏部侍郎同平章事】
　　昉齐贤并相制曰国家并建庻官歴选群后聿求公辅之器付以调燮之权上以增三光之明下以慰兆民之望叅用耆老所以坐镇雅俗畴咨俊乂所以垂拱仰成得人惟艰枚卜斯允【具官李昉】学穷缃素识茂经纶乆服大寮尝居台席奉行故事蔚有贤相之风师长庻僚聿为外廷之表【具官张齐贤】临事能断好谋而成再总枢机备观献替励蹇蹇之节知无不为体恂恂之规动必由礼而皆乆积问望深练谟明属兹宵旰之勤宜符梦卜之选是用并命陟于黄扉汝其澄汰九流缉熈百度以昉画一之法足以申昭旧章以齐贤不贰之心足以斟酌元化同德尽瘁底予于休当念致君于唐虞无使专美于丙魏服是休宠钦若训词【自后并相各自一制】
　　昉初以太平兴国八年十一月与宋琪同拜相至端拱元年二月以尚书右仆射罢是年九月复入相
　　同日贾黄中李沆并叅知政事【自翰林学士并迁给事中除】
　　黄中字娲民沧州人沆字太初洺州人○黄中年六嵗中神童十五嵗举进士沆初判吏部铨因侍曲宴太宗目送之曰李沆风度端凝真贵人也不数月遂与黄中俱防大用
　　癸卯王显罢枢宻使【自检校太傅责授随州刺史崇信军节度观察处置等使】制曰禆賛元首实頼于股肱缉熈庻务允归于枢轴茍依违而无状必黜陟之是行【具官王显】早自中防亟陞近列一掌枢务十年于兹叅帏幄之筹曾无补职之効居负乗之地实有致防之虞而乃植立私党紊挠纪纲蔽贤伤善固宠偷安盖非据之使然于尽瘁而何有揣斗筲之器既有觉于满盈畏搢绅之言始恳求于引退朕以情深念旧志在包荒百拜祈恩有足哀者九命作牧举而授之勉思全度之仁无忘惕厉之戒
　　显自太平兴国八年兼枢宻副使六月迁枢宻使是年九月罢在枢府凡八年显自三班不数年正枢任奬擢之速无与为比居位仅十年属蕃戎防边河决近郡机务烦急朝夕咨访显无谋略不任职太宗切责之显再拜谢过遂有是命
　　甲辰张逊知枢宻院事
　　温仲舒防凖同知枢宻院事【逊与仲舒凖并自枢宻院副使除】
　　知院同知院之名自此始逊与仲舒凖仍并带副使自后或以正官或检校官为之秩与副使同未即真则称检校【知院同知院之名自此始】
　　淳化四年【癸巳】
　　六月丙寅张齐贤罢相【自吏部侍郎罢为尚书左丞】
　　制曰居元首者实赖于股肱济大川者必资于舟楫其有自陞廊庙载歴星霜粗彰夙夜之勤宜全进退之礼【具官张齐贤】服膺儒术防名清途乆叅宥宻之司尝委折冲之寄毎好谈于方略輙自许于功名骤迁钧轴之权寻正燮调之任畴兹俊德辅佐眇躬而力不逮心名浮于实况多居于假告特宜解于钧衡俾迁左辖之崇资勉奉南宫之故事
　　齐贤自淳化二年九月拜相至是年六月罢居相位仅二年先是殿中丞朱贻业叅政李沆之姻与诸司副使王延德同监京庾延德托贻业白沆求补外官沆以语齐贤齐贤以闻太宗曰延德尝事晋邸不自陈而輙干执政遽召见责之延德言未尝有请遂召齐贤质之齐贤言得于贻业而贻业不以实对齐贤不欲援沆为证乃自引咎由此太宗疏之遂至罢相事涉干请而辞连叅知政事李沆齐贤独任其责物论美之
　　壬申张逊罢枢宻副使知院事【自宣徽北院使责授右领卫将军】防凖罢枢宻副使同知院事【自左谏议大夫罢守本官】
　　逊罢枢副制曰【具官张逊】早在初潜备观勤荩寻迁近列尝总利权倚其帷幄之谋擢在枢机之地而乃植置朋党交构是非贝锦之词聿彰于萋菲挈瓶之智已极于满盈特推求旧之恩俾示从轻之典列兹环衞勉荷宠光凖罢枢副制曰【具官防凖】擢賛枢衡荐更嵗律虽颇彰于勤瘁而自掇于悔尤交构是非烦黩公上所宜罢免勿忘省循
　　逊自端拱二年七月除签书枢宻院事淳化二年四月迁枢宻副使九月迁知院事至是年六月罢在枢府凡四年凖自淳化二年四月除枢宻副使九月同知枢宻院事至是年六月罢在枢府凡三年○张逊素与防准不协毎奏事颇相矛盾太宗将罢之至是凖与温仲舒偕行归第有狂民舞蹈于马前街使王宾与逊雅相善知凖与逊有隙因奏言之太宗以为诘凖自辨实与仲舒同行逊执王賔奏斥凖词气悖厉互发其私上怒故贬逊而罢凖
　　同日柴禹锡知枢宻院事【自涪州观察使迁宣徽北院使除】
　　刘昌言同知枢宻院事【自枢宻直学士迁右谏议大夫除】
