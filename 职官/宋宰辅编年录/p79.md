<!-- { "loadSidebar": true } -->
　　京至是四入相累月而罢京自崇宁之后已居相位虽屡黜免然未几而复自是执政者几二十年始终绍述之说钤制上下以骋其私天下不胜其弊及此旣耄矣先是以老疾目失明文书案牍不能省阅悉使其子绦代之绦因窃弄朝权进退人才皆出其手议者喧然不平京不自安遽复求罢故有是命臣僚论绦略曰伏见龙图阁直学士蔡绦辟学邪见累挂谪籍陛下优礼元老绦以京爱子之故得出入禁闼而复不循分守自任以国事之重窃弄权柄率意自专一时幸进茍得之徒閧集其门势焰熏灼接见賔客逾于执政绦然居之不疑延阁华资非所宜据伏乞叡旨削夺以爲妄作之戒○初京再领三省以盲废事事皆决于子绦绦时以龙图阁直学士提举上清宝箓宫兼侍读而绦威福自任同列不能堪又与其兄相仇于是罢绦侍读提举亳州明道宫绦旣罢京复致仕绦寻又爲言者所论上从之遂夺绦职诏曰蔡绦比建议宣和库令置式贡司掌凡四方式贡之余以待天子之用拨元丰大观货务库金银竝入宣和库朕抚世隆平昭德崇俭而绦妄意建议请创置式贡司于宣和库张官置吏又分六库以括四方钱币万民之贡又欲空府库之所有以实之违典式兴聚敛绌国用啓私藏可特落职○言者又论不当以三公领三省其奏曰尚书政事之本也神考远稽周官近取唐典乃建六联以分邦治惟令居中与仆丞礼絶以太宗皇帝爲尚书令而尚书令虚位百【阙】　年臣下无敢当其任者元丰初诏曰三省各有体统实相维持元祐初起文彦博平章军国重事已非故事继而吕公着司空平章军国事绍圣臣僚论列以谓当时大臣隂与公着爲地除去重事名曰下彦博一等而实兼三省之权事无轻重无不与之侵紊先烈莫大于此然但增平章之名犹未改官制也政和初蔡京自苏州还朝何执中己任左仆射难以去之遂改令仆之名冠以公相之号总领三省不避其钤制人主抑塞士大夫毎以元丰爲言至自领三省则不复以元丰爲法盖蔡京唱之王黼因之元祐大臣所不敢爲者而京安爲之且元丰五年始行官制曾未数年京乃谓先帝欲改而未果岂不矫诬先帝乎使天下议之国史纪之改元丰官制自政和始岂不害陛下述事之孝乎三省者人主出令之地也故旧制宰相同平章事而已新制则仆射兼侍郎而已示不敢专也今领三省则权侔人主非所当也又况三公之官皆以功赏或积累而至非若古者待以论道经邦也蔡京以八寳转太师王黼以平燕转太傅三公爲太宰少宰何爲不可而必欲领三省乎特出于大臣自营专权之私耳乞复尚书令之名今后三公不许綂领三省竝依元丰法上是其言遂下诏更不以三公领三省○初神庙正百官名以三省爲政事纪纲之地中书揆而议之门下审而覆之尚书承而行之至是复于尚书置令诏曰政和初建议者以爲尚书令仆之名易之公相凡三省之务悉总治之后复以公相厅爲都厅而领三省则未之革使神考垂裕不刋之典夺于权臣自营之私自今竝依元丰成宪【拜罢録】诏曰坐而论道于燕闲者三公之事作而相与推行者宰辅丞弼之职今居三公论道之位而总领三省众务使宰辅丞弼反成备员殊失所以绍述宪章之意可尚书省复置令虚而不除三公止系阶官更不总领三省若曰佐王论道经纬国事则公其任焉三省竝依元丰成宪毋复紊【长编○尚书省复置令三公止系阶官】





　　宋宰辅编年録卷十二
<史部,职官类,官制之属,宋宰辅编年录>
　　钦定四库全书
　　宋宰辅编年録卷十三　　宋　徐自明　着钦宗宣和七年【年月幷以日歴爲正】
　　十二月耿南仲签书枢密院事【自徽猷阁学士朝散大夫太子詹事迁资政殿
　　学士除○二十五日】
　　徽宗内禅出居龙德宫钦宗以十二月庚申即皇帝位壬戌南仲除签书枢密院事靖康元年正月吴敏除知枢密院事李棁除同知枢密院事耿南仲免签书【竝日歴】
　　是月吴敏门下侍郎【自试给事中直学士院迁中大夫除】
　　靖康元年【丙午】
　　正月己巳吴敏知枢密院事【自中大夫守门下侍郎兼充神霄玉清万寿宫副使
　　除○三日】
　　李棁同知枢密院事【自正奉大夫守吏部尚书除】
　　敏知枢密院事制曰朕嗣守丕图永怀逺御惟时本兵之地允资不世之才我得其人式协佥议【具官吴敏】器宏而识逺学富而行醇言论髙于一时文章配于千古已彰社稷之衞功在鼎彞更资帷幄之筹威行蛮貊是用擢从黄闼付以鸿枢翊賛朕躬赖尔爲股肱之重决胜外域用尔爲蓍之明宜悉意于壮猷庶克就于丕绩以辅予治往哉汝谐
　　敏执政五十日二月拜相
　　棁同知枢密院事制曰【具官李棁】髙明而靖重敦大而疏通学穷载籍之传才经当世之务冠于从列望独髙于一时简在朕心位宜参乎四辅其繇天官之长入居枢筦之严
　　庚午上欲亲征除棁爲东京副留守
　　庚午李纲尚书右丞【自试兵部侍郎迁中大夫除○四日】
　　上欲亲征命纲爲东京留守以李棁副之时宇文粹中扈从东幸纲建议城守罢亲征辛未上登宣德门亲劳问将士命李纲吴敏撰数十语叙金人犯顺欲危宗社决防固守各令勉励之意俾閤门官宣读每一句将士声喏须臾六军皆感泣于是固守之议始决乃以纲爲亲征行营使二月罢后三日士庶伏阙言纲不当罢复除尚书右丞都大提举京城四壁守御使
　　辛未白时中罢太宰【观文殿大学士中太乙宫使依前特进庆国公】
　　制曰熈朝任相当严进退之防明主驭臣宜厚始终之礼惟时端揆翊我初元顾谋国之未臧肆推恩而许罢特颁涣号用亶具僚【具官白时中】性本中和心存恺悌蚤通经术蔼贡薛韦平之声晩被眷知居萧曹丙魏之地方代马纷腾之日乃庙谋经略之时排难戎庭懦弱讫成于无断投闲眞馆保全实赖于有容赐以安车俾还私第爰念上皇之元弼载悯东宫之旧賔特示眷存聿崇体貌锡隆名于秘殿俾佚任于殊庭拓衍辕田陪敦圭赋于戏参朱邸之佐尝克尽于忠防追赤松之游尚永绥于寿嘏只膺异数益体至恩
　　时中自宣和六年九月拜太宰至是年正月罢爲中太乙宫使在相位一年余上章乞在外宫观于寿春居止二月依前特进观文殿大学士知寿春府建炎元年九月丁未特进提举嵩山崇福宫白时中卒
　　同日李邦彦太宰【自起复银青光禄大夫少宰兼中书侍郎神霄玉清万寿宫使特授起复
　　太宰兼门下侍郎】
　　张邦昌少宰【自正奉大夫特授依前少宰兼中书侍郎神霄玉清万寿宫使】
　　邦彦太宰制曰轨三光而遂万物允资当轴之勲逊五品而镇四方尤赖秉钧之大亟颁廷号登冠台符【具官李邦彦】俊德明谟宏才逺器学贯天人而守之以虚静之量识穷治忽而发之以忱恂之词蚤冠抡魁旋持从橐嘉猷婉画久翔政路之荣伟誉英声寖亚冢司之重粤从定策弥见竭诚日月増辉方壮朝廷之势风尘大警遽深边鄙之虞尽忠而人絶间言制胜而虑无遗筭谢安之矫情镇物足抗苻秦李靖之料敌临机何忧突厥国威旣振民志以宁是用序陞宅揆之官进贰纳言之任文阶峻陟井赋陪敦以彰体貌之严以示倚毗之厚惟时所望非朕敢私于戏杜如晦长于断谋坐翊升平之运姚元崇善于应变永符康防之期勉绍徽声伫观丕绩
　　邦昌少宰制曰股肱之起元首庸闻舜命之歌舟楫之济巨川备载髙宗之命聿求隽望式赞鸿图在考谨以惟精顾登庸之敢后诞膺孚号明告治廷【具官张邦昌】识敏而器宏才全而学博洁于行已保礼义亷耻之四维端以立朝懋正直刚柔之三德粤登膴仕亟告嘉猷念天歩之方艰忧民心之未妥允资猒难尤赖协恭是用擢升亚揆之荣进贰上台之重仍兼官于凤沼俾亮采于龙墀倂衍爰田申加眞食庸昭异数益示殊恩以朕初载论相之明爲尔盛年得君之宠于戏敉宁中外矫情当慕于谢安镇服迩遐守正宜师于裴度钦承予训益懋乃功
　　太学生雷观上书曰臣爲陛下略摭前朝宰相奸术之大者言之假绍述二字以行已之作爲假国是二字以主已之好恶假享上二字以充已之私欲致使强敌几危社稷而陛下受莫大之困辱者皆前朝相臣非其人之故也白时中老谬无用罢相之日公议称快咸谓陛下必能择贤而相之翌日宣麻递迁李邦彦张邦昌邦彦邦昌亦前朝辅相之无状者察其操术亦不过持两可以固宠养恩而已今日之相莫若诚心广求不可谓天下无其人也有旨雷观上书论事可嘉赐出身除秘书省正字○康王及少宰张邦昌出使斡里雅布军中康王之爲质也金人见而惮之遂欲别易亲王幷要驸马都尉一人是时割地议和已定金人敛兵以待之康王及张邦昌归自金寨乃进张邦昌爲太宰肃王及太宰张邦昌驸马都尉曹晟遂质于金国军前【中兴遗史】
　　同日赵野门下侍郎【自通议大夫尚书左丞除】
　　王孝廸中书侍郎【自通议大夫翰林学士承防除】
　　蔡懋尚书左丞【自中大夫同知枢密院事除】
　　孝廸中书侍郎制曰朕以冲眇之身获纂承于丕绪抚艰难之运思图任于旧人眷时耆英久去廊庙肆加褒诏用协朝佥【具官王孝廸】进止详华风度凝逺孝足以翊襄于帝载文足以润色于王猷徧扬从橐之华入侍西台之峻谋谟底绩誉望映时曽未见于设施已见疑于谗间朕肇膺付托想见仪刑谅兹涵养之深益富经纶之蕴其还旧服伫听嘉猷【张守词】
　　三月庚子命赵野同蔡攸奉迎道君皇帝癸酉蔡懋爲京城四壁守御使二月戊辰懋爲行营使李邦彦方主和议忌李纲主战因其败而中伤之纲遂与种师道皆罢乃命蔡懋爲行营使诸统制既囘纲已罢矣【遗史】
　　癸酉唐恪同知枢密院事【自正议大夫守吏部尚书除】
　　恪字钦叟钱塘人是歳秋以延康殿学士知杭州闻京师被围遣兵官边顺以兵勤王太学生陈东上书乞召恪及徐处仁置诸左右而李邦彦亦荐恪遂召还阙除同知枢密院事
　　辛巳路允廸签书枢密院事【自朝散大夫试兵部尚书迁资政殿学士除】允廸宋城人乙酉允廸使河东尼堪军未几奉祠去建炎元年五月资政殿学士前签书枢密院允廸召爲戸部尚书【中兴小歴】
　　丁亥种师道同知枢密院事【自检校少保静难军节度使河北河东制置使除】师道字彞叔世衡之孙也师道兵至阙下以师道爲同知枢密院事京畿河东河北路宣抚使四方勤王兵并之
　　二月癸卯蔡懋罢尚书左丞【资政殿学士依前中大夫知大名府兼北京留守○
　　七日】
　　制曰图事揆策入则参筹于庙堂御众牧人出则宣威于屛翰惟留都之重寄控朔部之要冲肆畴公方以重吾府【具官蔡懋】智谋闳逺风节劲彊材足以敷万几器足以包众美早由峻望备歴华涂蔼然声猷着于朝野尹正天邑讼有缿筩之清献纳中台任增喉舌之重顷陞枢筦恊赞机谋逮兹嗣服之初擢寘左纲之峻恪勤匪懈夙夜在公适师旅之方兴顾边隅之多事矧全魏之都会当北道之襟喉筦籥攸司股肱是属仍参华于秘殿用増贲于师垣召公分陜之行盖资夹辅李勣长城之逾□顾分忧运精神而折冲谨疆埸而愼守以蕃王室式固尔猷
