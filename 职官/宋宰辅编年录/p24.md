<!-- { "loadSidebar": true } -->
　　制曰同寅协恭和则帝谋兹逺功成名遂身退乃天道之常眷言耆哲之臣屡形髙尚之请特推异数以示羣伦【具官吕夷简】当世杰才为国重器逮事圣考服在迩聨肆予冲人延登上宰出入中外勤劳夙宵间以机务之烦寖婴疾恙之剧恳陈封奏愿解钧衡拒之再三确然不已姑循靖退之节以厉恬淡之风于戱臣子全名得进退之道君眀大义贵终始之恩益保至和以终遐夀谏官欧阳修言吕夷简为陛下宰相而致四边外侵百姓内困贤愚倒置纪纲大隳壊了天下人臣大富贵夷简享之而去天下大忧患留与陛下当之陛下不负夷简夷简上负朝廷今陛下特推仁恩厚其礼数乞因求让便与寝罢初吕夷简罢相为司徒犹带监修国史宰相章得象止除昭文馆大学士及夷简固请老授太尉致仕乃以还得象始命宰臣章得象监修国史夷简卒帝见辅臣涕下曰安得忧公忘身如夷简者赠太师中书令諡文靖自上初立太后临朝十余年内外无间天下晏然夷简之功居多其后元昊反四方乆不用兵师出数败契丹乘之遣使求闗南地颇赖夷简计画选一时有名之臣报契丹经略西夏二邉以宁然建募万胜军杂市井小人浮脆不任战鬭用宗室补环卫官骤増俸赐又加遗契丹嵗金缯二十万当时不深计之至于后世费大而不可止夷简当国柄最乆虽数为言者所诋帝眷倚不衰然所斥士旋复収用亦不终废其所言天下事屈伸舒卷动有操术卒配食庙庭为世名相始王旦竒夷简谓王曽曰君其善交之卒与曽并居相位后曽家请御篆墓碑帝因惨然思夷简书懐忠之碑四字以赐之【长编】夷简尝建议立州郡学校又因郊礼授宗室子以环卫官建睦亲宅増教授员置大宗正以总之又尝荐范仲淹富弼韩琦文彦博厐籍曽公亮等可大用宦者监兵主帅失利议者请罢监军夷简愿诏押班保举而押班叩首乞罢监军契丹兵压境范仲淹奏乞城京师以备而夷简独以为不可示弱请建北京士大夫嘉夷简之有谋【事畧】王偁曰夷简相仁宗防功立名有益于世方其主治丧之礼则其见逺矣消监兵之防则其意深矣请建都之议则其谋伟矣斯善持宰相之权者欤夷简诚有絶人之才故能达权而应变然而功最大者乃在于处仁宗母子之际使人无可乗之隙消患于未萌朝廷以之安静士大夫亦赖以无祸此其所以有后也哉【同上】次子公弼神宗时拜枢宻使第三子公着哲宗时位宰相
　　庆歴四年【甲申】
　　九月庚午晏殊罢相【行工部尚书知颍州】
　　制曰夫干台之任弼足承君【阙】时谟眀均国休戚朕既不敏委政辅臣冀成断金之情以济渉渊之惧茍昧兹道畴为协忠【具官晏殊】夙有雅才被遇文考实参储宷之选因附天鳞之华程其器能与我朝柄或间守屏翰或主领剧繁比縁枢省之劳遂至冡司之总属邉场日骇调饟繁兴老师留屯旰食焦虑而罔念艰疚颇图晏安广营产以殖私多役兵而规利致乃公论达于予闻永惟宰辅之方思全进退之礼俾上机政改秩冬官仍委州邦且迩京邑于戱承弼未騐罢免所宜眷旧人之勿忘匪至公之获已当体恩遇毋怠省循
　　殊自庆歴三年三月拜相至是年九月罢入相逾年殊初入相擢欧阳修等为谏官既而苦其论事烦数或面折之及修出为河北转运使谏官奏留修不许孙甫蔡襄遂言章懿诞生圣躬为天下主而殊尝被诏志章懿墓没而不言又奏论殊役官兵治僦舍以规利坐是绌然殊以章献方临朝故志不敢斥言而所役兵乃辅臣例宜借者又役使自其甥杨文仲时以为非殊之罪云【长编】
　　甲申杜衍拜相【自检校太依前行吏部侍郎同平章事兼枢宻使集贤殿大学士】制曰朕绍膺圣图迄兹二纪惟贤是择阅相尤难曷尝不审其材猷察其识望其责任也重其注意也深庶几得人辅予不逮【具官杜衍】道大而正徳简而亷感防亨辰便蕃膴仕昌言可以賛道清节可以服人乆在内枢实济丕务宜参谋于鼎路仍总画于机庭夫外恢经武之方内擅富民之术倚乃元老辑于显庸既兼书殿之荣迨防公爵之贵参之功效増以户封并为孚号之华式副礼贤之举于戱法天之象以正位于三阶秉国之均以财宜于万物往体厚遇益宣盛猷
　　衍务裁侥幸毎内降恩率寝格不行积诏旨至十数辄纳帝前谏官欧阳修对见帝曰外人知杜衍封还内降耶凡有干求朕毎以衍不可告之而止者多于所封还也
　　同日贾昌朝进枢宻使【自右谏议大夫参知政事迁检校太傅行工部侍郎除】陈执中参知政事【自资政殿学士工部侍郎知青州除】
　　制曰国家上侔紫极右列鸿枢顾常武之所经实宻谟之是赖惟首膺于徳举必稽合于师佥【具官贾昌朝】器资宏深诚笃厚名臣之裔雅望自将以经术侍路门以文章居禁掖尹京剧有彊济之力掌邦宪有謇谔之风与列政参知国论靖共不挠渊博有谋宜进贰于冬卿特升冠于宥府褒功视秩并俾便蕃于戱日有万防莫非安危之倚邦之长懋亦繄左右之良勉恢令猷益賛丕业
　　执中自庆歴初以工部侍郎复知青州沂州卒王伦叛入青州境执中遣廵检使傅永吉擒杀之傅永吉以诛王伦故骤迁得入见上面奨之永吉谢曰臣非能有所成也皆陈执中授臣节度臣奉之幸有成耳因极言执中之美上贤执中因问永吉曰执中在青州凡几嵗对曰再嵗矣未几谓宰相曰执中在青州乆可召之遂诏执中参知政事于是谏官蔡襄孙甫等争言执中刚愎不学若任以政天下不幸上不聼谏官争不止乃命中使赍勅诰即青州赐之且谕意曰朕用卿举朝皆以为不可朕不惑人言力用卿尔眀日谏官上殿上作色迎谓之曰岂非论陈执中耶朕已召之矣谏官乃不敢言【长编】昌朝执政凡二年至五年正月拜相执中在执政数月至五年四月拜相
　　庆歴五年【乙酉】
　　正月乙酉范仲淹罢参知政事【自右谏议大夫授资政殿学士知邠州兼陜西
　　四路防邉安抚使】
　　富弼罢枢宻副使【自右谏议大夫授资政殿学士京东西路安抚使兼知郓州】仲淹自庆歴三年四月除枢宻副使八月除参知政事是年正月罢执政仅二年弼自庆歴三年八月除枢宻副使是月同罢在枢府才逾年始仲淹以忤吕夷简放逐者数年士大夫持二人曲直交指为朋党及陜西用兵天子以仲淹士望所属防用防邉及夷简罢召还倚以为治中外想望其功业而仲淹亦感激眷遇以天下为己任遂与富弼日夜谋虑思致太平然更张无渐规模阔大论者以为难行及按察使出多举劾人心不自安任子恩薄磨勘法宻侥幸者不便于是谤毁浸盛而朋党之论滋不可解然仲淹弼守所议不变先是石介奏记于弼责以行伊周之事夏竦怨介斥己又欲因是倾弼等乃使女奴隂习介书乆之习成遂改伊周曰伊霍而伪作介为弼撰废立诏草飞语上闻帝虽不信而仲淹始恐惧不敢自安于朝皆请出按西北邉未许适有邉奏仲淹固请行乃使宣抚陜西河东庆歴四年遂命参知政事范仲淹为陜西河东路宣抚使先是仲淹受命主西事弼主北事弼条上河北守御十二防欲典河朔一要郡上命枢宻副使富弼为河北宣抚使其实弼不自安于朝欲出避防谤也【长编】自仲淹等出使防者益深而集贤校理王益柔亦仲淹所荐御史中丞王拱辰既劾奏宋祁张方平又助之力言益柔作傲歌有醉卧北极遣帝扶周公孔子驱为奴等语罪当诛盖欲因益柔以累仲淹也章得象无所可否贾昌朝隂主拱辰等议及议进韩琦独言益柔少年狂语何足深治天下大事固不少置此不言而攻一王益柔此其意有所在不特为傲歌可见也上悟稍寛之时范仲淹亦上表乞罢政事知邠州诏不许【同上】仲淹弼既出使防者益甚两人在朝所施为亦稍沮止独杜衍左右之上颇惑焉仲淹愈不自安因奏防乞罢政事上欲聴其请章得象曰仲淹素有虚名今一请遽罢恐天下谓陛下轻黜贤臣不若且赐诏不允若仲淹即有谢表则是挟诈要君乃可罢也上从之仲淹果奉表谢上愈信得象言于是弼自河北还将及国门右正言钱眀逸希得象意言弼更张纲纪纷扰国经凡所推荐多挟朋党心所爱者尽意主张不附己者力加排斥倾朝共畏与仲淹同又言仲淹乞罢政事知邠州欲固己位以弭人言欺诈之迹甚眀乞早废黜以安天下之心眀逸章奏甫入即降诏罢仲淹弼仲淹知邠州兼陜西四路防邉安抚使弼京东西路安抚使知郓州是日并鎻学士院罢衍而衍不知也康定中监察御史刘元瑜尝言范仲淹以非罪贬既复天章阁待制宜置左右及仲淹迹危元瑜即希章得象陈执中意磨勘保任之法实仲淹所建也仲淹既黜故元瑜奏罢之庆厯五年贾昌朝陈执中为相乞罢宰相兼枢宻使诏从之又诏以邉事宁息盗贼衰止弼仲淹遂俱罢安抚使其实防者谓石介谋乱弼将举一路兵应之故也仲淹先引疾求解邉任是日改知邓州杜衍范仲淹等既罢枢宻副使韩琦上防言陛下用杜衍为宰相方及一百二十日而罢必陛下见其过失非臣敢议范仲淹以夏人初附自乞保邉朝廷因而命之固亦有名至于富弼之出则所损甚大切见富弼大节难夺天与忠义昨契丹领大兵压境致嫚书于朝廷仓皇之间命弼使敌弼割老母之爱蹈不测之祸以正辩屈强敌卒复和议近者李良臣自敌来归盛言北方自敌主而下皆称重之陛下两命弼为枢宻副使皆弗有其功辞避弗受逮抑令赴上则不顾毁誉动思振缉纪纲其意欲为陛下立万世之业尔去年秋北敌防集大兵声言讨伐元昊朝廷未测虚实弼以河朔邉备未严又自请行于今在外已是半年经乆御戎之术固已蓄于胸中事毕还朝不及一陈于陛下之前而责补闲郡中外不知得罪之因乞改弼知定州仍兼部署之职如此则是朝廷以北事专委富弼以西事专委范仲淹防入不报皇祐四年资政殿学士户部侍郎范仲淹卒赠兵部尚书諡文正帝亲篆其碑曰褒贤之碑仲淹内刚外和泛爱乐善天下想闻其风采士大夫以不获登其门为耻虽里巷之人皆能道其名字死之日四方闻者莫不嗟叹为政忠厚所至有恩邠庆二州之民与属羗皆画像立生祠及其卒也羗酋数百人为举哀于佛寺号之如父斋三日而去【并长编】
　　丙戍杜衍罢相【授行尚书左丞知兖州】
　　制曰天子不正责之辅三公无备惟其人其有师表百僚践更二府虽夙夜之匪懈眷春秋之已髙以至公而升以至公而退宜作眀命以告大廷【具官杜衍】夙以盛名歴以膴仕孤风足以镇浮俗逺识足以造机防若时奋庸亦既滋乆顷以蕃宣之绩入参帷幄之筹嘉尔奉职之勤助予厉精之治而自居鼎辅靡协岩瞻颇彰朋比之风难处咨谟之治顾羣议之莫遏岂旧劳之敢私文昌纲辖之资曲阜麾符之寄俾特膺于出守仍改赐于褒功当体素懐尚祗优数于戱公台之位本上代于天工岳牧之臣亦下及于民泽往帅乃职厥惟钦哉【学士承防丁度之笔】
