<!-- { "loadSidebar": true } -->
　　十一月戊戌富直柔罢同知枢宻院事【中大夫提举临安府洞霄宫】制曰二府极贤能之选盖有赖于仪刑大臣加体貌之隆顾岂轻于退黜茍玷清谨莫副倚毗公论靡容朕其敢置【具官富直柔】顷以识拔用之朝廷庶几魏征之孙复振臧辰之后亟寘言路颇当朕心曽无几时致位右府而乃授意谏省结交匪人无忧国奉上之思有狥党植私之累弹章来上深用怃然需奏屡陈辞荣甚确谅难安于政地姑就列于殊庭加膝坠渊朕之所戒尽忠补过尔尚省循
　　直柔自建炎四年十一月除签书枢宻院事绍兴元年八月除同知枢宻院事至十一月罢入枢府凡一年○初召左仆射吕颐浩复相而同知枢宻院富直柔与司谏韩璜等见上多言頥浩之短至是侍御史沈与求言直柔任御史中丞日与统制官辛永宗及其弟道宗往还永宗尝携妓妾宴其家及入枢府又与交通宫禁语言往往传漏陛下意向莫不知之必以语直柔直柔以语司谏韩璜凡璜所言逆知事端巧发微中直柔道之也伏望特赐罢黜故及于责而永宗道宗璜皆被黜逐是月颐浩因奏事言与求前论范宗尹后撃直柔颇爲称职上曰论宗尹固当今能破直柔私党尤非小补也二十八年端明殿学士富直柔卒于建州绍兴二年【壬子】
　　二月庚午前宰相李纲爲湖广宣抚使兼知潭州诏观文殿学士李纲爲湖广宣抚知潭州枢宻院就福建差统制官任士安以兵三千从之峕人多贺纲其客陈冲用者独不贺或问其故冲用曰丞相在靖康末以天下安危自任人望所归今虽闲居人望攸重若因此成功尚盖前失万一无所成平日之名扫地矣何贺之有○十二月湖广安抚使李纲提举崇福宫初给事中胡安国尝荐李纲可用上问安国所以知纲如何曰纲作小官敢言水灾上曰纲以此得时望然尝爲相矣如纲昔拥重兵解太原围与官属只在怀州相去千里卒无成功纲多掠世俗虚美以此协比成朋变白爲黑相附者争称之朕今畀以方面于纲任亦不轻上以语宰执吕颐浩曰陛下之言诚是靖康伏阙纲之党鼔唱乃至杀近侍莫能止此风不可长在湖南巨盗既平吕颐浩曰有未灭者令李纲收之然闻纲纵暴其治潭恐无善状纲之爲党与蔡京一体靖康伏阙荐纲者皆其党陈公辅张焘余应求程瑀鼓唱爲之至杀内侍几至大变上曰如伏阙事傥再有当诛之是月右谏议大夫徐俯右司谏刘裴言湖南安抚使李纲慢君父轻朝廷及改制书等罪诏纲提举崇福宫○五年三月观文殿大学士李纲起知洪州兼江南安抚制置大使赵鼎奏李纲録到建炎圣语上曰朕已阅皆实纲近日论事非往时比鼎曰纲才器过人但向辟少年浮躁之士爲属致有所累初张浚谪居福州而纲亦寓福浚与纲防既除旧隙遂相厚善至是浚入相数于上前言其忠未几起纲知洪州兼江南安抚制置大使○七年闰十月知洪州李纲提举洞霄宫初江东大旱而纲乃课民修城一方颇怨至是侍御史石公揆言纲妄自尊大恣为苛扰初张浚谪居于福纲与之交驩意其复用以爲己援近乃移书痛诋传至行在欲以取誉复冀相位继知己相赵鼎其意大沮又称感时忧愤成疾闻者笑之又殿中侍御史金安节右正言辛次膺李谊亦论纲违法害民毒流一路诏纲提举洞霄宫既而公揆等再论乞镌职上曰前宰执在所体貌已罢帅足矣赵鼎等曰陛下遇臣如此谁敢不竭尽以图报○绍兴十年正月纲卒于福州赠少师
　　四月庚午翟汝文参知政事【自翰林学士承旨左中奉大夫知制诰除○元年十
　　二月诏文阶繋衔复分左右】
　　制曰朕恭承丕绪乃屡多虞积薪既然安之犹寝其上乱绳已结解者必得其人肆图异材以执大政副此虚伫庶几知人【具官翟汝文】学髙而识明器博而用逺入居严近则文辞独行中朝出殿藩维则忠信可结百姓乆在外服名简朕衷一时所倾三召乃至虚心以问贡禹前席而听贾生天将降大任于人果符于众誉予不欲匹夫之勇所务者逺猷其自禁林进陪庙论虽威容德望自足以折冲而外惧内忧勉思于昔日往服朕命以图尔功
　　汝文字公巽尝知宻州秦桧爲州学教授汝文荐其才至是桧爲右相而吕颐浩爲左相不喜之欲隂结朋党以相助乃引汝文爲参知政事然汝文之性自大而刚不爲桧助而又尝沮毁之
　　五月辛酉权邦彦签书枢宻院事【自左朝议大夫试兵部尚书迁端明殿学
　　士除】
　　邦彦献十议以图中兴遂有是除给事中程瑀言邦彦之谬不听六月乙巳诏邦彦兼权参知政事邦彦执政几一年碌碌无所建明三年二月己丑卒上览邦彦遗表谓宰执曰邦彦尽瘁国事遽尔沦谢深可伤恻卿等可往吊之问其家所须吕颐浩言邦彦归朝举家皆陷今唯一女嫁韩穰乃诏以所得恩数分给其女
　　六月参知政事翟汝文致仕
　　制曰贤者立朝以济济相逊爲盛忠臣爱上以悻悻亟去爲非矧参预以烦机在同寅而励翼岂图乖谲规就宴安既念尽瘁之诚当遂辞荣之志【具官翟汝文】蚤以隽望跻于迩联肆予临御以来嘉乃论思之旧召自遐外起于退闲遂擢禁林之严俄参钧柄之重谓其名儒故老多识祖宗之旧章庶几博问遐观以明国家之大体念若巨川而相济顾岂同舟而异心何谋谟之未闻乃议论之多拂徒欲轻于去就宁复任于安危直情而行不知可否之济奉身而去殆忘体恤之均尚隆体貌于大臣俾遂蕃宣于近郡盖望之之轻丞相止用左迁而长孺之薄淮阳犹烦卧治属言章之交上在公论以未平时者谓千里造朝甫窃庙堂之宠一朝辞位殆繇疆埸之虞故巧发于争端以自托于微罪原情审尔诛意当深姑从罢免之科终许归休之佚噫丁宁谕指朕固不忘于贪贤偃蹇居家汝独无意于经世往思啬养以究寿臧
　　五月诏置修政局于都省以右仆射秦桧提举参政翟汝文同提举时四方上奏未决吏縁爲奸参政翟汝文语右相秦桧宜责都司考其稽违者峻惩之后因对乞治堂吏受赂者桧面劾汝文擅治吏汝文言臣位执政按吏而宰相见劾岂可无耻居位即求去于是谏官方孟卿论汝文与桧不和且不顾大体不循故事批状直送省部不关其长每宰执聚议则目视云汉未尝交谈岂能共济乃诏与郡言者再论汝文在朝廷才及防秋便求罢去望重行贬责遂致仕汝文执政才三月【小歴】○初翟汝文知宻州秦桧爲州学教授汝文荐其才及桧爲相亦荐汝文汝文除参政意不少降与桧不和尝交争于殿庭至言桧乃金人之奸细必误国汝文遂罢去自后桧专权柄执政者皆箝口卑躬趋走奉承之不暇四方之士乃思汝文之正直【遗史】
　　八月甲寅秦桧罢右相【观文殿学士提举江州太平观】
　　制曰王者循至公之道常加厚于股肱大臣髙易退之风欲曲全于体貌维时次辅兹解近司式颁上印之恩诞布告廷之命【具官秦桧】蚤矜志行历蹈艰危谓其尽节以事君可膺大用嘉乃脱身而归国实慰群情擢寘岩廊俾参柄任自初豫政疑若献忠从其长则未尝争议于当然私于朕则每独指言其不可遂令代相倚以爲邦务推勿贰之诚庶尽欲行之志自诡得权而举事当耸动于四方逮兹居位以陈谋首建明于二策罔烛厥理殊乖素期念方委听之专更责寅恭之効而乃凭恃其党排斥所憎进用臣隣率面从而称善稽留命令辄隂怵以交攻岂实汝心殆爲众误顾窃弄于威柄或滋长于奸朋方悉屏除尚图改事遽辞机政屡却封章诏谕莫囬挽留难强爰陞华于秘殿仍赋禄于祠庭以示优容以昭眷遇于戯予夺在我岂云去朋党之难终始待卿期无负君臣之义往膺涣渥勿替令猷【綦崇礼词】
　　桧自绍兴元年九月拜右相至是年八月罢入相凡一年○殿中侍御史黄年论右仆射秦桧专主和议沮止国家恢复逺图且植党日众将专国自恣渐不可长桧即上章辞位甲寅授观文殿学士提举太平观前一日上召当制学士綦崇礼谕以桧二策仍出其元奏云以河东河北人还金虏以中原人还刘豫如斯而已故崇礼载之制词而言者论桧不知治体信任非人专务减刻人心大揺且引给事中程瑀等布之要路何求不获乃落职于是瑀与侍御史江跻左司谏吴表臣起居舎人张焘皆坐桧党罢去○先是吕颐浩荐朱胜非綦崇礼谢克家入朝往往言秦桧之奸上亦觉悟于是桧结党欲倾颐浩一日上忽遣使于崇礼在翰苑来承词头崇礼奏请词头上召崇礼亲谕之曰秦桧言南人归南北人归北朕是北人将安归又言若使臣爲宰相可使耸动天下今无闻崇礼乞御笔付院上乃索纸冩付崇礼崇礼退黙省其文而不觉口讽之曰耸动四方之意朕心已疑建明二策之闲尔才可见遂罢桧相乃谕朝廷终不复用仍牓朝堂上怒未已臣僚再言桧之罪遂落职【遗史】○初右仆射秦桧之参大政也与起居郎王居正甚善闲语论天下事意鋭甚至是所言皆不雠居正一日言于上曰秦桧尝语臣中国之人惟当着衣噉饭共圗中兴时臣心服其言谓有志于中兴者要当如此及自谓使桧爲相数月必有惊动天下今施设乃止于是愿陛下以臣所言问桧所行于是桧慙而怒未几居正以右文殿修撰出知婺州○时有议废修政局以揺秦桧而左司郎中林待聘桧客也方兼夲局检讨官乃上言陛下即位六年更用八相而绩用弗着此无他人无常责而各有心则治何以立臣愿陛下严动揺之宪以成复古之勲
　　九月乙丑朱胜非右仆射【自观文殿学士提举万夀观兼侍读除左宣奉大夫右仆
　　射同平章事兼知枢宻院事再入相】
　　制曰朕戒惧多虞畴咨良辅维持左右繄吾二相之协心推挽后先岂予一人之独济虽得贤者国之福然知人者帝所难惩亟易之徒烦盖尝轻用于新进怀老成之往效曷若登用于旧劳爰即治朝诞扬明命【具官朱胜非】闳深而端亮敦大而防通陈平之智有余如晦之才能断从予初载蚤宣力于要津嘉乃一心遂奋庸于揆路骇巨奸之窃发睨神器而敢揺独倚精忠隂摧元恶驯豺狼之暴而事无遗防卒销沮于凶谋翊帘帷之政而人莫闲言旋复还于明辟成功不处巧语俄兴嗟去位之累年殆谤书之盈箧朕追原曩昔冞想话言惟当轴者三旬岂逺猷之能究爰赐环而屡命趣旧德以来归再覩仪刑益新启沃从容经幄期入奉于燕闲宻勿岩廊盖同寅于康济乃还升于右揆仍兼秉于中枢増衍封租并隆宠渥以慰具瞻之素以章注意之诚于戯谢安未起而心已系于苍生盖大臣之重轻在望裴度既还而威复行于河朔则朝廷之得失以人顾予共政之贤时乃同功之旧庶几兹举无媿前闻其戮力于我家俾有辞于永世
