<!-- { "loadSidebar": true } -->
　　廸贬制曰附下之私法当必罚济恶之衅理难独矜属兹纉绍之初大判忠邪之路其有尝居重任每务诡随爰究验于事端宜申严于朝宪【具官李廸】幸由上第亟践清涂才逾星纪之龄遽贰鼎司之政超擢之速伦軰絶偕骤正宰衡尤为非次伊丑徒之搆乱萌巨孽而有初渎挠先朝震惊羣听自剪夷于首恶见傅会之有因特示含容贵全终始逮于罢免尚莅藩宣基命惟新政体尤慎稽诸公论难掩宿愆岂可未正彛章犹居崇秩谪于遐服处以贰车兹实自招无忘深省
　　谓恶廸必置之死地使侍禁王仲宣押廸如衡州始至郓见通判以下而不见廸廸皇恐以刅自刭人救得免仲宣凌侮迫胁无所不至或餽之食弃捐不与廸客邓余怒曰竪子杀我公以媚丁谓耶汝杀我公我必杀汝従廸至衡州仲宣颇惮之廸由是获全或谓谓曰廸若贬死公如士论何谓曰异日好事书生弄笔墨不过曰天下惜之而已【长编】廸至衡州嵗余除秘书监章献太后上僊廸时以尚书右丞知河阳召复为相
　　己巳丁谓复相【庚午进左仆射太子少师】
　　制曰苍震承基允隆乎丕业黄扉敷政实縂于羣司属跻徳之有闻思任贤而为助授受之际询谋允谐【具官丁谓】抱噐挺生含章秀发学洞圣门之奥辞锵天律之和自佐大钧罄宣忠力翊励精之治责实攸先同徳之伦専徽斯称外临藩翰益树风声因秉瑞之来廷复登枢而賛治荐掌机要乃升公台斟酌于一气之和缉熈于百度之政良肱斯赖崇栋在兹俾其首辅储闱兼登揆路峻鸾台之茂级冠鼎席之至荣翊宣令猷庻协佥议时罢相制书未出谓入对乞留上遣入内都知张景宗副都知邓守通诏送谓赴中书依旧视事仍诏廸即时赴郓州谓始诏刘筠草复相制筠不奉诏乃更召晏殊筠自院出遇殊殊侧面不敢揖盖内有所媿也【长编】
　　庚午冯拯拜相【自行吏部尚书检校太傅同平章事枢宻使迁右仆射兼中书侍郎太子少
　　傅同平章事充景灵宫使集贤殿大学士】
　　制曰祗若盛猷绍膺洪业乃眷储贰实钟善祥任以政经俾其练习眷言协賛允属辅臣【具官冯拯】沉厚秉彛粹温凝识蕴廉深之雅度抱颖达之宏材凡所践更必扬休问亟居两府翊賛九功励操方严秉心勤荩乃者政成西邑嵗觐紫庭渴见风规荐加图任縂枢机之宥宻竭心膂以夑调属我震闱渐亲时政赖股肱之明畧助星日之重晖是用擢正台司列于揆路兼荣内史傅徳承华焕此编章允矣佥属勉伸賛谕务罄忠劳








　　宋宰辅编年录卷三
<史部,职官类,官制之属,宋宰辅编年录>
　　钦定四库全书
　　宋宰辅编年录卷四　　　宋　徐自明　着仁宗干兴元年【壬戌】
　　六月癸亥丁谓罢相【自司徒兼侍中降授守太子少保分司西京】
　　制曰上宰之司财成于百度大臣之举规正于四方其或履道有亏脩身寡慎比周非类玷辱具瞻当我至公之朝难居鬷假之任【具官丁谓】夙承委遇遂极显荣而防念图猷密交孽寺致山园之擅易曽靡敷陈形简札以潜通备彰欵眤私营器用窃役工徒证左甚明违辟斯显宜从黜免用肃羣伦俾降秩于春坊仍分曹于洛邑犹存进退之礼且示含容之怀噫戚实自贻智不虑逺未为窜逐无忘省循
　　谓自天禧四年七月拜相十一月戊辰同李迪罢次日复相至是年六月罢相真宗逾年相仁宗才四月○是岁二月戊午仁宗即位以皇帝尚防军国事兼权取皇太后处分初丁谓与内侍雷允恭协比専恣内挟太后同列无如之何太后尝以上卧起晩令内侍防欲独受羣臣朝谓力陈其不可由是稍失太后意又尝议月进钱充宫掖之用太后滋不悦允恭既下狱王曽欲因山陵事并去谓而未得间一日朝退曽独对具言谓包藏祸心令允恭擅移皇堂于絶地太后大惊欲诛谓冯拯进曰谓固有罪然帝新即位亟诛大臣骇天下耳目且谓岂有逆谋哉第失奏山陵事耳太后少解令拯等即殿隅议降黜之命任中正言谓被先帝顾托虽有罪请如律议功曽曰谓以不忠得罪宗庙尚何议邪乃责谓为太子少保分司西京故事宰相罢免皆降制时亟欲行止召当直舍人草词仍牓朝堂布谕天下谓所坐但私庇允恭不忍破其妄作未必真有祸心也然天资险狡多隂谋得政岁久要不可测虽曽以计倾之而公论不以爲过也【长编】○章献太后权处分军国事谓潜结中官雷允恭俾传达中外之议既而允恭擅移皇堂事发谓规庇允恭依违不决仁宗与章献坐承明殿召冯拯等谕曰丁谓身爲宰相与允恭交结并出文字一纸乃谓托允恭于后苑作酒器及出允恭欵干谓求皇城司简札往还遂亟命黜谓先是女道士刘德妙诈作降神惑禁中谓使诈爲神言誉已又尝授德妙颂题混元皇帝赐德妙他日奏之尽得其状贬崖州司户
　　谓贬崖州司户勑曰无将之戒旧典甚明不道之辜常刑罔赦茍露挟邪之迹宜申去恶之文【具官丁谓】早践台司备隆朝眷曽靡图于爲报乃公肆于非心昵彼妖巫馆于私舍潜通诡计假托神灵与孽寺以连谋幸先皇之违豫将逞奸回之志妄谈祸福之端属朕纉临觊专威柄僻违之状滋见于反常毁讟之言更彰于无上比从罢免犹示矜寛既搜慝之旋闻且阅实而具在背恩弃德一至于斯窜逐遐方实乃自取可贬授将仕郎守崖州司户参军员外置同正员【干兴元年七月辛夘】
　　谓因敎女道士刘德妙语涉妖诞事再贬谓崖州司户诸子并勒停籍其家得四方赂遗不可胜纪仍以谓罪状播吿中外始谓命宋绶草寇凖责词绶请其故谓曰春秋无将汉法不道皆证事也绶虽从谓指然卒改易谓本语不纯用及谓贬绶犹当制即草词曰无将之戒旧典甚明不道之辜常刑罔赦朝论快焉○谓初逐凖京师为之语曰欲得天下宁当拔眼中丁欲得天下好莫如召冦老不半岁谓亦贬人皆为报复之速天道安可诬谓窜崖州道出雷州凖遣人以一蒸羊逆之境上谓欲见凖凖拒絶之凖闻家僮欲报讐亟杜门使纵博毋得出伺谓行逺乃罢○诏臣僚有曽与丁谓往来者一切不问时遣御史方谨言籍谓家得士大夫书多干请闗通者悉焚之不以闻世称其长者○谓家寓洛阳在朱崖凡五年尝为书自克责叙国厚恩戒家人毋辄怨望且述其受遗册立之功有云臣有弥天之罪亦有弥天之功遣人致于西京留守刘祈付其家戒使者伺会众僚时达之得书不敢私即以闻上见之感恻遂自崖州司户徙雷州司户谓雅多智是犹出于揣摩也宰相言谓天下不容其罪而窜之今不缘赦宥未可内徙上曰谓斥海上已数年欲令生还岭表尔天圣八年以雷州司户丁谓爲道州司户始南郊肆大赦中外疑谓必将内徙刑部贠外郎兼侍御史知杂事刘随言彼擅移于陵域将不利于君亲只合取彼头颅置诸郊庙殿中侍御史张锡言谓奸邪弄国罪当死无可怜且大臣窜逐本与天下弃之今复还是违天下意由是止徙道州明道二年皇太后不豫大赦谪者皆内徙丁谓特许致仕【并长编】景祐四年光州言秘书监致仕丁谓卒王曽闻之语人曰斯人智数不可测在海南犹用诈得还若不死数年未必不复用斯人复用则天下之不幸可胜道哉吾非幸其死也
　　同日任中正罢叅知政事【自兵部尚书罢为太子賔客知郓州】
　　中正自大中祥符九年九月除枢密副使天禧元年九月除同知枢密院事三年十二月除枢密副使四年八月除叅知政事是年六月罢为执政凡六年事仁宗才数月中正之贬坐营救丁谓故也后复礼部尚书卒赠左仆射諡康懿弟中师仁宗时为枢密副使
　　七月辛未王曽拜相【自行礼部尚书参知政事除中书侍郎同平章事集贤殿大学士充
　　防灵观使】
　　制曰舜绩方茂选众而举臯陶周邦既隆降神而得山甫良弼之任羣黎式瞻必惟其人同底于道今朕博采舆议用符拣求擢兹调护之勲列于衡宰之重载防令日诞举徽章【具官王曽】简亮忠纯直清粹厚学穷师法文擅国华登俊选于昌辰冠时名于多士荐当大任遂翊洪钧达胡广之朝章究房乔之吏事出临都会克树于风声来复近司愈隆于望实间缘冲眇始涖政经实赖师賔以资访问方绍隆平之业岂忘辅翼之劳是用旌一德之賛商举三篇而命说九功将叙资乃缉熙众志未融赖于训道契风云之交感叶梦卜之不违乃眷真庭夙隆使任俾其摠领庶极寅恭于戱上法干台方崇于体貌下和民则益峻于表仪懋宣令猷往践于位天圣三年十二月癸丑授行门下侍郎兼户部尚书同中书门下平章事充玉清昭应宫使昭文馆大学士监修国史
　　制曰朕绍休三圣躬览万机眷乃股肱之臣方居鼎轴之重进图贤业擢冠宰廷适防刚辰诞吿明命【具官王曽】同寅一德入賛两朝懿学洪文通天人之极摰沉识厚望竦中外之具瞻纲纪羣伦缉熙百度是用总祠真馆正位黄扉加命地卿兼荣史观秉我魁柄穆于政途于戏天之三台以上干于元縡国有四辅以下经于大谟其懋乃功往弼予治
　　五年二月除提举修真宗皇帝国史故事宰臣自领监修国史至是以曽提举犹别降下勅以命之曽尝请用孙奭冯元劝讲殿中又荐叅知政事吕夷简才望可当政柄夷简遂拜相
　　同日吕夷简鲁宗道并叅知政事【夷简自龙圗阁直学士右谏议大夫权知开封府迁给事中除　宗道自龙图阁直学士兼侍讲判流内铨迁右谏议大夫除】
　　夷简字坦夫河南人大理寺丞蒙亨之子宰相蒙正之犹子也宗道字贯之亳州人○夷简擢进士又举制科尝通判通濠二州往河北按行水灾于时田器有还奏请除之真宗纳其言自是天下农器皆免时王曽为知制诰一日至中书见王旦曰君识吕夷简乎曽曰不识也旦曰夷简器识逺大君其善交之当与君对秉钧轴曽曰公何以知之旦曰吾亦不识夷简但以其奏请得之如不税农器是也后以刑部郎中权知开封府严辨有声上识其姓名于屏风意将大用之也防雷允恭擅移山陵诏夷简与鲁宗道按视还拜给事中叅知政事仁宗尝问辅臣曰四方奏狱来上不知所以裁之夷简曰凡奏狱或出于疑则从轻可也仁宗深以爲然终仁宗之世疑狱一从于轻【事畧】天圣元年诏曰三路军储出于山泽之利比闻移用不足二府大臣其经度之乃命三司使李谘等及三司副使较茶塩矾税岁入登耗更定其法遂置计置司以枢密副使张士逊叅政吕夷简鲁宗道总之【长编○叅枢总计置司】二年合祭天地于圜丘王钦若封冀国公曹利用改封鲁国公文武百官并加恩故事辅臣例迁官夷简与同列豫辞之遂着为式【南郊辅臣豫辞迁官自吕夷简始】○宗道为人刚正嫉恶少容遇事敢言不为小谨为谕德时居近酒肆尝防行就饮肆中偶真宗亟召使者及门久之宗道果自酒肆来使者先约曰即上怪公来遅何以为对宗道曰第以实对使者曰然则公当得罪曰饮者人之常情欺君臣子之大罪也真宗果问使者具以宗道所言对帝诘之宗道谢曰有故人自乡里来臣家贫无杯酌故就酒家饮帝以为忠实可大用尝以语太后太后识之于是并夷简皆首蒙擢任【长编】
　　丙子钱惟演枢密使【自枢密副使除依前兵部尚书充枢密使祥源观使】
