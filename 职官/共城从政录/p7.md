<!-- { "loadSidebar": true } -->
　　附抚宪杨重修清晖阁记 

　　太行之支山有苏门其下为百泉园林亭榭甲于豫中苔绣雨啮日就荒阤邑令周君石藩于政事之暇率其邑人士以游以休揣民之所乐以振其颓坏节级补缀不独疏泉源剔灌莽如涌金喷玉诸亭咸施丹垩与飞漫茂林掩映于烟沈日朗之际一若疲委者起郁塞者宣凡居斯土者奔走熙熙亦既同其乐矣予尝驻旆观风厯览岩麓憩幽篁中俯临明镜延耆宿而问焉皆以为清晖一阁尢据百泉之胜但易榱正瓦动虑繁费县令不欲以民之所乐者转以病民故修整犹有所待适黎观察云屏告予曰名迹不可以久圮况询谋佥同乎遂各捐俸若干属周君规图全局拆阁而更新之周君又于阁之下添设船房以资辅翼改筑云桥以束体势曲径缭垣周遮包络室之陋者华亭之摧者立鸠工始于辛卯春涉秋而竣所需逾捐数周君力任之并请予为之记予谓是役也其浚流也可以激浊而扬清其植材也可以扶危而固本其延揽无遗也可使邑之人散者聚而隐者显其旁达交通而咸宜也可使邑之人各得乎其所且将使后来者不以为登临之美观而推寻抚恤之深意也是则予之所望也已是为记 

　　○采访节孝引 

　　易曰苦节不可贞节之难贞之难也节而能孝孝而能烈是盖天地之正气不泯于人闲而清白之家风并锺于女子明知其苦而能贞斯之谓节顾节有贫富强弱之不同富者衣食常饶强者扶持可恃闺中之鸾镜虽残门外之鸮音不作有志者尚可力为若夫屋不足以蔽风雨炊不足以继饔飧伯叔雕残亲朋零落遗孤不保呼助无门凄风偕苦雨齐飘黄鹄与青鸾并泣知我如此不如无生此意盖不堪为外人告矣况乎茕茕在抱时惊衰病之亲孑孑无依大惧强梁之辱苟延蚁命如坐针毡涂而受污空惜生前有誓翦金示志谁怜死后余香所幸朝廷锡宽大之恩用褒清节宅里荷旌扬之诏不负贞心庶几慕义者深斯立志者笃尔共城旧属卫地卫多君子何独于女子而疑之夫泛舟作誓实成千秋节义之宗因墓成台更深一邑神明之祝 【共姜台在署东偏民闲妇女事神甚笃】 寄怀冰雪生原无意于褒扬抗节松筠终必具传其姓氏伏查县志所载节孝共姜其首著者也周之后无闻焉降而元得时赵两氏而已至前明则有二十三人光辉史册论者遂以为锺毓之异我国朝恤典加优贞良倍出载在邑乘者节妇七十一孝女一贞妾二其闲自乾隆丁丑至今七十四年未经采访者尚不可以数计不及此时求之越异日文献无征终将灭没矣空山有恨枯骨怀芳潜德未彰幽魂徒泣责膺司牧岂忘表励之心力藉搜罗端赖缙绅之族所望诸君子共矢精勤同惇风化各就其族里婣亲悉心敬访其确有事实可征者当即禀请建坊以昭苦志即使日久事淹芳名犹在亦当赐之匾额以旌其闾断不可听其灭没抱痛于九京也至节孝祠旧在西门内地本湫隘难肃观瞻诸君子有志图新则县署之西有马王赘庙焉请更之可乎 

　　○民之父母辨 

　　鞠秋之朔五日为予生辰予自念服官后禄养不能及故誓毕生不作称寿举己丑秋仲劝农至四郊民闲有请为予祝者予示以不乐并为诗却之嗣又闻阖邑皆欲列名衣伞以进此尢违禁而不可为者也大加呵叱乃寝然犹以上匾为说届生辰予适因公赴郡至望后始旋计得免此妄祝矣乃羣情恃众来数百人鼓吹盈庭树之广额闻其众止之弗及视其匾则民之父母四字异哉予何德于民民不怨予而父母予哉是不可以不辨父之为言矩也以矩率人德主于教故父之母之为言牧也以恩牧人德主于养故母之惟教养备至者然后有父之尊有母之亲实至名归固亦不必属毛而离里也而不然者谓他人父谓他人母强而附之施者必怒于色而受者已怵于心矣昔子产治郑宽猛相济政是以和然犹曰犹众人之母也能食之而不能教也而况政不及子产母之且难又父之哉两汉召信臣杜诗先后为南阳守民为之语曰前有召父后有杜母举父母而分属之吾曾讶其难称而又乌能以两人之心思才力合并于一人而自信教养之克全性情之不隔耶予宰兹三年矣菜茹可奉乎廉不如孔奋之治姑臧也桑雉可驯乎德不如鲁恭之宰中牟也堂有镜而未必全明庭有草而岂竟无狱青青子衿斯文未振闲闲十亩不昏作劳士行之不修而田功之不力也非予之咎哉丁亥岁麦秀两歧嘉禾合颖都人士以为休征之应然访之他邑亦多有之是不得独为共城庆矣方抱惭于殿最岂希诵于舆人即令不敢惮劳时忧作孼亦职守之所宜然而此心之所不得不然尔与民相亲固所愿也爱民如子吾谁欺乎而乃腼然听南山之歌膺乐只之诵殊使我出入之交惄然不敢仰视且不能释然于魂梦闲也去之则众口难调留之则我心兹累其奈之何或曰迹汝所为皆有实政实政固有司职也然民见所未见则相与私之亦属情所难却胡弗姑存之以为朝夕观省之助或由此不敢自是之心推之迟之又久未必不适如民愿使借口于不能而因而委之是自外于国人相望之意而此后更难期振作矣即汝终不能当亦可为后来者属焉其又何辨之有 

　　○详各宪请赐作辉县志序禀 

　　窃卑职自道光六年三月履任共城于兹九载仰蒙榘诲勉矢驽骀凡民闲应办事宜不敢不曲殚愚忱力图报称幸得官民相信渐次补苴首建万寿宫以展祝厘之敬次葺先儒祠以彰道学之传书院移于城中就便经生问字义学严于乡社希图竖子知书城堞聿修藉资保障河渠共凿俾御狂流古迹残碑差觉摩挲殆尽豚蹄篝火不忘劝课频仍侯兆川中强梁敛迹苏门山下台阁生新藉种树以生材本是自然之利因修桥而筑路亦属共便之谋求免鹈濡终惭鸠拙不胜干惕之至乃绅民过望不鄙不文复以续修邑志为请卑职边黔末学章句庸才既不容辞亦不敢擅商确良久乃设局百泉书院集众绅而共订并就山掌刘屺南给谏共订之伏查旧志始于有明之嘉靖六年重修于万厯八年至国朝顺治十六年重修之康熙二十九年又重修之自是而后积六十余年至乾隆二十二年文令兆奭振衰起靡抉旧抽新东璧之光辉煌于今日者固莫不信而有征矣然由今逆计之又八十余年其闲政治之兴衰户口之登耗科名之积累节孝之幽潜事久则文献无征时移则搜罗罔据爰谋集腋敢效绩貂或任分编或司采访或膺校录缺略者补繁杂者删纪事必核其真纂言必求其当不敢以疑团贻后学亦不敢以私意没前徽原属依样葫芦又惧登场傀儡仰惟大人望隆班马学贯天人织云锦以成裳铸鼎铭而式训运如椽之笔不难点铁成金挥大匠之斤自可移花接木伏冀鉴兹椎鲁锡以弁言表熙朝治化之隆开乡里见闻之陋不惟光昭典册并以鼓舞淳风宰官幸甚阖邑绅民幸甚现在规模粗具已付枣梨容俟告成当即敬谨呈霓先肃请序豫授梓人伏惟迅赐施行是所虔祷 

　　●附莘原从政录 

　　劝捐修硖石路引 
　　改修硖石路小记 
　　书达摩塔碑后 

　　○劝捐修硖石路引 

　　崤陵之险都人士夙共知之而颠车倒马折骨毁胔之形状固未必皆亲见也穷宦孤商老夫幼妇之啼号固未必能共闻也本署州于夏初经此同日之内惊相告者不绝于耳况前之往后之来颠危而无告者不知凡几矣恻然于衷欲遣之而不能去幸前刺史王已有倡修之举而窘于经费之浩繁又适以委署汝郡而去予虽暂权此篆不欲以五日京兆漠不关心拟为集腋之谋大惧呼将不应昨因童试遂以此事策问诸生幸诸生皆有同志策对云一人为之则难众人为之则易穷人为之则难富人为之则易是意也是以劝捐勖我也人之欲善谁不如我度都人士亦必有同此意者第旧路难以开拓将议改而新之庶鳖葢石小硖石东坡七盘坡干濠之东西坡诸险悉可避去而鸠工买地所费不赀约非六七千金不可已经通禀在案惟冀都人士分其厚积之余资共解倒悬之大厄作德之报不俟予言而目击行李安然无恙岂非当前快活事耶况盛世恩隆有善必赏果能捐至三百两以上者从优议叙荣显立加此较之捐纳为何如何惜而不为此用布缕缕为都人士劝之 

　　○改修硖石路小记 

　　予既倡捐改修硖石道路幸众力襄举程功已半适有文帘之聘天复雨不止工匠难施几疑地险所在天亦不欲其成矣亟诣虔祷竟爽晴二十日而予工适成官檄悤悤俶装就发绅民遮请泐石时实不及应也又尝谓凡作一事第问成不成记与否皆末也及入闱与林虑令起滨弟分帘而校详问前事欣然而代为之记且亦有说姑存之以志友于之义云尔 

　　附起滨弟记 

　　附起滨弟记 

