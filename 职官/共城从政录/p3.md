<!-- { "loadSidebar": true } -->
　　严饬捕务以弭盗贼本县下车之始已剀切申谕至再至三矣辉县民风质朴尚少奸悍之徒是以向无盗案即或有之亦系外路来者傥无窝主何所藏身是宜以十家相保之法行之庶不至藏垢纳污以滋不靖至于狗偷鼠窃皆系贫民无业始则好为游闲继则难甘冻馁虽属不得已而为之然扰害良民实属可恨是必有窝主熟识门户导之往来乃敢公然出入肆行无忌而为之邻舍者或惧其结怨或惧其干连聋瞶自甘从无首发贼风昌炽职此之由本县屡奉上宪饬行保甲而民闲又虑其滋扰是以自捐纸板刷印门牌合十家互相稽查一家为匪十家连坐其首告者免罪又择公正者立为牌头以率之又饬地方保正甲长以纠之本县不时查阅务期共矢精勤不避嫌怨无论镇市村庄及零星小户皆各就其附近者联而属之有十家则十家同牌或五六家或七八家亦可相保每岁届冬至日各牌头酌定户口赴县填换不许书役纷纷下乡滋扰并不许领牌需索使费其有原牌户口或经死徙或经新入悉按实填注毋滥毋隐傥尔百姓同心振作锄莠安良则奸无所藏而贼自远矣若仍蹈前习作自了汉则日夜受偷窃之累至于呈报以求偿而尔辈已苦不可言矣况又犯连坐之法虽苦中又苦本县亦不能为尔等宥也慎之 

　　○劝息讼 

　　为杜争止讼息事安民事尝读王士晋宗规谓太平百姓完赋役绝争讼便是天堂世界盖讼事有害无利要盘缠要奔走若造机关又坏心术且无论官府廉明若何但到城市便被歇家撮弄到衙门便受胥皂呵叱伺候多日方得见官理直讼赢已是吃亏不少况理曲讼输受笞杖受锁押甚至破家辱身冤冤相报害及子孙总之自一念客气始如能忍气此心遂平想到讼时苦恼则自然冰释矣即有万不得已关系祖宗父母兄弟妻子情事急宜私下调处至不得已闻之于官亦只宜从直告诉切莫架桥捏怪以便问官易于了结得早回家安业易曰惕中吉终凶此是锦囊妙策不可不慎尢须要自作主张不可听讼师教唆财被人得祸自己当是为切要予每于听讼时见许多呈词只消一乡保调处便可了事者乃竟极口鸣冤等于肤受或口角微嫌或鸡鸭细故或事不干己而出头架祸或事已渐息而簸弄不休始于不能容忍而其后遂成不可救药本县为尔辈恨尢为尔辈怜之用是申明利害以破愚衷嗣后傥有族人兴讼则族长与之调停外人兴讼则地方邻里为之解释留得闲钱好做人家趁好光阴以谋生计不为客气所使亦是自家讨便宜处如再不猛省花钱受气任自为之本县惟有从公执法力加痛惩毋贻后悔或者谓听讼不清其源而徒制其流无益也孔子曰必也使无讼乎推原其本在于明德予德薄愧不能大畏民志然每至用罚用刑之际未尝不深自刻责引咎不遑也予先自勉愿尔百姓各自爱焉 

　　○禁饮酒赌博 

　　为申禁饮酒赌博以肃民风事本县自莅任以来于今三载时以饮酒赌博孜孜示戒就中良心不昧悔悟顿开者固不乏人而习惯成风尚未能全行洗革是以屡经犯案身受重惩本县每于用罚之时隐多不忍之意是何必不得已之事必犯法而为之以至于逞凶购祸破产倾家贻害良民酿成恶俗竟梦梦焉不力加痛改也试思饮酒必醉轻则失仪重则滋乱兴之所至何事不为其在缙绅之族已贻失德之羞矧为暴戾之徒必有任情之举及其既醒而后悔之伤身犹末也而祸事已不可救矣其有好赌者自甘匪辟复诱良民鼠伏狐藏罔知天日此亦何乐为之耶况乎胜者心淫输者气短为奸为盗势所必然人孰无心而忍为此本县每念及此深为尔辈哀之自今以往凡殷实之家及穷苦百姓识文字者劝彼庸愚为父兄者谨其子弟务使各勤正业同乐康平痛惩已往之愆急走自新之路比匪无闻蒲鞭不作司牧者亦与有荣施矣傥怙恶不悛仍甘积习本县访查最密耳目难逃一入公庭定行尽法处治决不肯稍事姑容留作民闲之毒尔百姓其共凛之再者巡役地方具有稽查之责如有前项不法情事自宜随时禀闻以凭严究傥敢扶同隐匿甚至从中取利一经查出较犯法者加一倍惩之本县言出法随切勿视为具文自甘重咎毋谓言之不早也 

　　○申禁赌博 

　　本县莅任有年惩办赌案不一而足或自行投首或密行拏获有犯必责从无宽假近来四乡镇市类皆敛迹窃为尔百姓喜矣乃法可制远而不可制近访得城关赌局正不乏人推原其故皆由书吏衙役主持其闲羣以为衙门足恃是以肆行无忌胆敢朋比为奸而地方巡役亦得藉此生财互相隐庇独不思赌博一事所关最大或索取赌账剥衣夺物鬬殴致命者有之或无物偿还逃往他方短见自尽者有之况愈贫愈赌愈赌愈贫始则鼠窃狗偷继则纠伙行劫命案盗案半由于此尔等得受书役包庇以为可以欺官而不知实所以害己为此示仰军民人等知悉嗣后务宜各安本业痛改前非立志做人庶免罪悔傥仍蹈前辙一经访闻拏获窝赌之主房屋入官同赌之人责罚备受其有书役及地方路捕皆加等重治决不姑宽此系本县爱惜尔等一片苦心苟有天良各宜猛省勿待刑罚及身而后悔也凛之 

　　○禁拾麦 

　　为严禁拾麦以靖浇风事照得拾麦之风由来已久亦所在皆然诗曰彼有遗秉此有滞穗伊寡妇之利此最仁人所宜矜恤而不必过为禁止者也乃辉邑之俗不惟老妇与寡妇为之即青年妇女无论富贫类皆游手好闲不勤纺织一朝麦熟遂呼羣引类阡陌充盈恬然不以为耻且自恃女流莫之敢拒或偷或抢酿成厉阶并不自顾死生如蜂赴蜜如蚁赴膻婉转乎镰刃之下奔鼠乎车轴之闲偶有击触虽死不惧种种祸端不一而足谁为之父母与夫男者而竟听其女妇之购祸而不之遏也夫羞恶之心人皆有之为家主者苟于平昔申明夫廉耻之道悚责以祸患之机虽隋璧夜珠亦不妄取而况乎非我之物为利又属无多何其攘夺而不知悔也且使设身处地我有麦而人取之其将何以自处况拾麦之人未必非种麦之人以人取我而深恶之以我取人而遂安之更非忠恕之道尢有异者辉邑之东北则林县其西北则山西之陵川县也每当刈麦之秋类多扶老携幼而来必至十余日而始去合高庄薄壁两路计之不下二千余人矣试思种麦之家终岁劳苦始有此麦乃甘听他人之拾而加之以攘窃人苟有心当必不忍本县每念及此深为痛恨是以每岁亲为游厯多方劝谕近年虽稍敛迹而所谓羞恶之心未必人人体贴合行出示晓谕自今以往凡遇有林县陵川县来者概不准收留使彼无所住扎自然不驱而退而本乡之就近者祗许鳏寡孤独穷而无告之人拾之傥有年轻妇女不知愧悟仍蹈前非除本县私查惩创外该地方一有所见即行禀知并将该妇女之父兄夫男一体送究毋得扶同容隐自取罪戾凛之 

　　○禁大秤小斗 

　　为申谨市侩以重权量以便贫民事照得权量之设所以昭公平而杜欺枉也大秤小斗法所必惩尔百姓宜共知之乃射利之徒不公不平率以欺枉相尚是以秤不按度斗不中律小往大来轻出重入种种弊端害我贫民深可痛恨试思乡懦贫民终岁勤劳或履险而采彼药材或竭力而成兹菜菓或巉岩梯涉而得此樵薪或手足胼胝而谋斯升斗揆以怜贫之义祗宜益寡而裒多伤哉害物之心何苦损人而利己阴谋暗筭较蜂螫以难防活剥生吞比萑苻而更烈竟宽雷霆之击天网犹疏难逃法吏之诛王章不宥合行出示晓谕各行店商贾居民人等知悉凡贸易往来及粮石出入务宜各矢天良公平互劝勿为罔道之谋勿蹈从前之习秤以十六两为度量则官斗是遵傥有轻重大小之不一者不妨赴衙门呈换本县开诚布公念尔有路自新断不肯诱汝前来忽置之罚定限一月内一律改换如过一月后仍蹈前非或经本县亲查或被贫民告发立即照例惩办决不再宽 

　　○禁夜戏淫词 

　　为随俗正俗以挽浇风事照得民闲演戏所以事神果其诚敬聿修以崇报赛原不必过为禁止惟是瞧唱者多则游手必众聚赌者出则祸事必生且使青年妇女涂脂抹粉结伴观场竟置女红于不问而少年轻薄之子从中混杂送目传眉最足为诲淫之渐更兼开场作剧无非谑语狂言或逞妖艳之情或传邪辟之态说真道假顿起私心风俗之浇皆因乎此本县前已示劝酌于农工告竣之秋各村庄祗许演剧一本并严禁夜戏以防盗贼以靖赌风业已再三谆谕尔等各具心知宜其大加谨饬乃喧阗之响震及红尘灯烛之光明如白昼驰情欢乐竟忘子夜之筹任意恢谐不惜盗淫之害本县引躬自责未尝或启其端尔民旧俗相沿何至一成不变兴言及此无任隐忧为此申谕乡城士民人等知悉嗣后各村庄报赛田功祗许仍前演剧一本如或过演即将首事者加之惩责其所演之戏务择古人之忠孝节义足以激发人心者演之庶几歌也有思哭也有怀亦未始非易俗之一道若肆行谑笑语涉邪淫仰该管地方驱之出境毋使诱我良民傥再不遵一经本县私访确切先将该地方从重究治决不姑宽诲尔谆谆幸勿听之邈邈 

　　○祈雨 

　　天久不雨祈祷无灵惟宰官之故累及农民或刑赏不当或听断不明或贪求不足或酷烈不仁皇天亶怒吝此甘霖胡不惟宰官是罚而波及于苍生自今省过徧谕乡城如有弊政不公不明或有暴骨速使我闻我即改悔以顺天心我即收埋以慰幽冥以希万一之幸或其鉴此愚诚 

　　○劝葬说 

　　窃以人死为鬼鬼者归也谓魂气归于天形魄归于地也人之所乐有子者乐其能归父母于土尔是故先王制为丧礼始死而袭袭而敛三日而殡殡即治葬葬之期天子不过七月诸侯不过五月大夫不过三月士不过逾月先时而葬者谓之渴葬后时而葬者谓之怠葬自殡至葬中闲皆不治他事日夕拮据葬而后已以为人子所以安亲体者必至乎葬而乃有所归也殡而不葬是使其亲退不得返乎寝进不得即于墓为人不能为鬼又不许父母何辜而忍令其无所归着也况水火为灾世所时有烟户繁多之处此祸更属难防一旦延烧何能措手谁非人子岂不萦怀乃闻□城旧俗葬每迁延有一丧经数年而不葬者有积丧经数十年而亦不葬者推原其故侈于殡埋之饰习惯成风从俭为之则大滋物议是徒知备物丰盈之宜从其厚而不思危亲悖礼之大罹厥愆也孔子曰敛首足形还葬而无椁称其财斯之谓礼至圣之言尚不肯信何愚至此耶其或狃于风水之说而停之停之而遂忘之是直以父母及祖父母无着之尸骸为子孙求富贵之待岂非病狂之尢甚者哉有唐郑延祚母卒二十九年殡僧舍垣地颜真卿劾奏之兄弟终身不齿后周太祖敕曰先王垂训孝子因心非以厚葬为贤祗以称家为礼负土成坟贵乎尽力务使九原绝痛恨之魂千古无不归之骨今后有父母祖父母亡没未葬者其家长不得辄求仕进又宋王子韶以不葬父母贬官刘昺兄弟以不葬父母夺职古人以此垂戒如是其至切者良以仁人孝子之用心宜有所大不忍于此也本县以仁孝为尔辈望事关至性无所用其刑威是宜激发天良深自愧悟祗求尽礼不避人言庶几吾邑无不葬之丧而尔辈亦不至有后悔不及之惧岂非幸与但村愚无知须从一二读书自好之士为之反复开导且即以身先之乃为有益愿与诸君子急图之 

　　○佛说 【时内子之丧有进以佛事者予素守家传深以佛为戒不知罪悔之可忏也因作佛说谢之】 

