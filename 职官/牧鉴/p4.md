<!-- { "loadSidebar": true } -->
　　庞参为汉阳太守郡人任棠有奇节参到先候之棠不与言但以薤一大本水一盂置户屏前自抱儿孙伏于户下主簿白以为倨参思良久曰是欲晓太守也水者欲吾清也拔大本薤者欲吾击强宗也抱儿当户者欲吾开门恤孤也叹息而还在职果能抑强助弱以惠牧得民 
　　韩延寿治郡所至必聘其贤士以礼待用广谋议纳谏诤尝出临上车骑吏一人后至敕功曹议罚白还至府门门卒当车愿有所言延寿止车问之卒曰孝经曰资于事父以事君而敬同故母取其爱君取其敬兼之者父也明府车驾久驻未出骑吏父来闻之趋走出谒适会明府登车以敬父而见罚得毋亏大化乎延寿举手舆中曰微子太守不自知过归舍召见门卒其纳善听谏皆此类也 
　　郭伋在并州聘求耆德雄俊设几杖之礼朝夕与参政事 
　　羊续为南阳太守入界羸服闲行观历县邑探问风谣然后进其令长贪洁吏民良猾悉知其状郡内震慑 
　　萧凝南齐豫章王也出为江州刺史徙荆州务存省约停州府迎送仪及至州坦怀纳善侧席思政 
　　吴玠除陕西宣抚简易如故常负手步出与军士立语幕客请曰今大敌虽远安知无刺客万一有意外患岂不上负朝廷下孤人望玠谢曰诚如君言然某意不如此国家使某为宣抚欲不出恐军民之冤抑而无告者为门吏所隔无由自达所以累出为此也 
　　崔与之为广西宪使所至褰帷问俗导人使言有条利害以告者必为之罢行乃去 【右中九条】 
　　程子曰人心所从多所亲爱者常人之情爱之则见其是恶之则见其非故妻孥虽失而多从所憎之言虽善为恶也 
　　为政准则曰在位必延端人正士信实父老询访民闲利病以通下情询访之后更须隔别质正的实然后折衷施行又不可一槩听信反悞事体 
　　河东薛氏曰左右之言不可轻信必审其实 
　　又曰亲爱之言不可偏听 
　　又曰听言杂则与之俱化遂失其正故贵乎听德惟聪 【右下五条】 

　　牧鉴卷之二 

　　●牧鉴卷之三 

　　汀郡杨昱东溪辑　　　　长白荣誉子誉校 

　　治体二 

　　◆治体二 

　　治体者设施布置之规模是也是故肃其分始不紊得其意始不戾通其变始不倦古人之治久而无弊者以是道也今欲议体舍则于是可乎敬稽经订传得若干条别为五目以为治体之鉴曰上下所以定分也曰宽严曰烦简曰急缓所以制意也曰因革所以达变也近世君子言行有几乎是与足翼乎此者亦如前附之世与有其责者详而鉴之则古治之善不得专美于前矣 

　　上下二之一（共十七条） 
　　宽严二之二（共十七条） 
　　烦简二之三（共十三条） 
　　急缓二之四（共十条） 
　　因革二之五（共二十条） 

　　○上下二之一（共十七条） 

　　履大象曰上天下泽履君子以辩上下定民志 
　　齐景公问政孔子对曰君君臣臣父父子子 
　　立政曰文王罔攸兼于庶言庶狱庶慎惟有司之牧夫是训用违 
　　曲礼曰公事不私议 
　　玉藻曰凡赐君子与小人不同日 
　　孟子曰君子平其政行辟人可也 【右上六条】 
　　公仪休为鲁相曰食禄者不得与民争利受大者不得取小食茹而美拔园葵而弃之见其家织好而疾之出其织妇燔其机云令农夫工女安所酬其货乎 
　　薛宣为临淮太守入左冯翊得郡中吏民罪名辄召告其县长吏使自行罚晓曰府所以不自发举者不欲代县治夺贤令长名也长吏莫不喜惧免冠谢 
　　马援为陇西太守任吏以职但总大体诸曹时白外事援曰此丞掾之任何足相烦颇哀老子使得遨游若大姓侵小民黠羌欲旅距此乃太守事耳 
　　诸葛亮常自校簿书主簿杨雍谏曰为治有体上下不可相侵请为明公以作家譬之今有人使奴执耕婢典爨鸡司晨犬吠盗牛负重马涉远私业无旷所求皆足雍容高枕饮食而巳忽一旦尽欲以身亲其役形疲神困终无一成岂其智之不如奴婢鸡犬哉失主家之法也亮谢之 
　　李愬既执送吴元济裴度入蔡愬具橐鞬候马首度将避之愬曰此方不识上下等分久矣请公因以示之度以宰相礼受愬谒众耸观焉 
　　韩琦辞位授陕西安抚使时二府议边事未决曾公亮奏曰韩琦朝辞在门外乞与同议帝亟召之奏曰臣前日备员政府自当参议今日藩臣也唯奉行朝廷命耳决不敢与后吕惠卿除知延州自请与二府议边事及黜贬帝谕辅臣曰韩琦老臣自识体也 
　　文彦博元丰闲以太尉留守西京未交印坐见监司明日交府事以次见监司如常仪或以问公公曰吾未视府事三公见庶僚也既交印河南知府见监司矣 
　　赵抃知虔州戒诸县令使人自为治令皆喜争尽力狱以屡空 
　　苏颂知江宁每有发敛府移追扰县吏系田米于道颂至则曰此令职也府何与焉尽释之 【右中九条】 
　　朱子曰人各有意欲行其私而善为治者乃能总摄而整齐之使之各循其理莫敢不如吾志之所欲者则先有纲纪以持之于上而后有风俗以驱之于下也何谓纲纪辨贤否以定上下之分核功罪以公赏罚之施也何谓风俗使人皆知善之可慕而必为知不善之可羞而必去也 
　　西山真氏曰州之与县本同一家长吏僚属亦均一体若长吏偃然自尊不以情通于下僚属退然自默不以情达于上则上下痞塞是非莫闻政疵民隐何处而理乎 【右下二条】 

　　○宽严二之二（共十七条） 

　　君陈曰宽而有制从容以和 
　　子产曰惟有德者能以宽服人其次莫如猛夫火烈民望而畏之故鲜死焉水懦弱民狎而玩之则多死焉故宽难 
　　孔子曰政宽则民慢慢则纠之以猛猛则民残残则施之以宽宽以济猛猛以济宽政是以和 【右上三条】 
　　隽不疑为京兆尹行县录囚徒还母辄问有平反活几何人命即多所平反母嬉笑异他时或无所出母怒为不食故不疑为吏严而不残尝语暴胜之曰凡为吏太刚则折太柔则废威行施之以恩然后立功扬名永终天禄 
　　张敞为京兆尹其政虽严颇有纵舍闻严延年用刑刻急乃贻书曰昔韩卢之取兔也上观下获不甚多杀愿少卿少缓诛罚思行此术延年不从初延年母从东海来到洛阳适见报囚母大惊便止都亭不肯入府延年出至都亭见母母不见因子责之幸得备郡守专治千里不闻仁爱教化安全愚民顾乘刑罚多刑杀人欲以立威岂为民意哉天道神明人不可独杀我不意当老见壮子被刑戮也后岁余延年果败 
　　王畅守南阳下车奋厉威严豪党有衅秽者莫不纠发豪右大震功曹张敞奏记曰五教在宽着之经典化人在德不在用刑畅深纳之更崇宽政慎刑简罚教化遂行 
　　欧阳修为数郡以宽简不扰为意故所至民便既去民思如青扬南京皆大郡公至三五日闲事已减十五六一月后官府如僧舍或问公为政宽简而不废弛何也曰以纵为宽以畧为简则废弛而民受其弊吾所谓宽者不为苛急耳吾所谓简者不为繁碎耳 
　　赵抃再守杭州杭天下剧郡公从容为之其政本于孝弟不严而肃识者谓西京循吏不能过也 【右中五条】 
　　程子曰管辖人亦须有法徒严不济事 
　　龟山杨氏曰宽须要有制始得若百事不管惟务宽大则吏胥舞文弄法不成官府须要权常在己操纵与夺总不由人尽宽不妨 
　　又曰为政要得厉威严使事事整齐甚易但失于不宽便不是古人作处 
　　豫章罗氏曰朝廷立法不可不严有司行法不可不恕不严则不足以禁天下之恶不恕则不足以通天下之情 
　　朱子曰先王为政之本宽严先后之异施者不敢不讲曰为政以宽为本者谓其大体规模意思当如此耳古人察理精密持身整肃无偷惰戏豫之时故其政不待作威而自严但其意则以爱人为本耳及其施之于政事便须有纲纪文章关防禁约截然而不可犯然后吾之所谓宽者得以随事及人而无颓败不举之处人之蒙惠于我亦得以通达明白实受其赐而无闲隔欺蔽之患圣人说政以宽为本而今反欲其严正如古乐以和为主而周子反欲其淡葢今之所谓宽者乃纵弛所谓和者乃淫哇非古所谓宽与和也故必以是矫之乃得其平耳如其不然则虽有爱人之心而事无统纪缓急先后可否与夺之权皆不在己于是奸豪得志而良善之民反不被其泽矣此事利害只在目前不必引书传考古今而后知也但为政有规矩使奸民猾吏不得行其私然后刑罚可省赋敛可薄所谓以宽为本体仁长人孰有大于此者乎 
　　或问为政更张之初莫亦稍严以整齐之否朱子曰此事难断定说在人何如处置然亦何消要过于严今所难者是难得晓事底人若晓事底人历事多事纔至面前他都晓得依那事分寸而施以应之人自然畏服今人往往过严者多半是自家不晓又虑人欺己又怕人慢己遂将大拍头去拍他要他畏服若自见得何须过严 
　　南轩张氏曰胸中着一宽字宽必有弊着一猛字猛必有弊吾徒处事当如持衡高者下之低者平之圣人之权则常平矣 
　　西山真氏曰世之言政者有曰宽以待良民而严以御奸民也或曰抚民当宽而束吏贵严也或曰始严而终之以宽也然则治民之术果尽于此乎如尽于此夫人之所知也吾何庸思且世之能是者亦众矣抑何其合于圣贤者寡也呜呼吾患不能存吾心焉耳吾心存则蕴之为仁义发之为恻隐羞恶随物以应而无容心焉则宽与严在中矣天理浑然随感而应其于当爱者悯恻施焉非吾爱之也仁发乎中不能不爱之也其于当恶者惩艾加焉非吾恶之也义动于中不能不恶之也吾之爱恶以天不以人故虽宽而宽之名不闻虽严而严之迹不立治人其庶矣乎 
　　河东薛氏曰为政当有弛张张而不弛则过于严弛而不张则流于废 【右下九条】 

　　○烦简二之三（共十三条） 

　　仲弓曰居敬而行简以临其民不亦可乎居简而行简无乃太简乎 【右上一条】 
　　曹参为齐相至齐尽召诸先生问所以安集百姓而齐故诸儒以数百言人人殊参闻胶西有葢公善治黄老言使人请之葢公为言治道贵清静而民自定参乃避正堂以舍之用其言齐国安集后为丞相择讷于文辞谨厚长者即召为丞相史吏言文深刻欲务声名者辄斥去之人有细过掩覆匿葢府中无事焉 
　　汲黯迁东海守好清静择丞史任之责大旨而巳不苛小其治务在无为引大体不拘文法 
　　顾凯之为山阴令邑繁剧前官昼夜不得休事犹不举凯之御烦以约县用无事 
　　陆象先为益州政尚简恕而蜀化尝曰天下本无事庸人扰之为烦第澄其源何忧不治耶 
　　阳城贬道州刺史治民如治家宜罚罚之宜赏赏之不以簿书介意 
　　寇准知巴东县每期会赋役不出符移惟具乡里姓名揭县门民莫敢后 【种世衡知武功县亦尝以此法追呼人】 
　　杜衍为郡簿书出纳推析毫发终日无倦色至为条目必使吏不得为奸而巳及其施于民者则简易而易行 
　　陈尧佐知开封谓治烦之术任威以击强尽察以防奸譬如激水而欲其澄也故公为政一以诚信 
　　张戬为邑养老恤穷皆有常察恶劝善皆有籍勾考会计密察不苛府吏束手举莫能欺 
