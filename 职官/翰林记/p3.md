<!-- { "loadSidebar": true } -->
　　内阁叅预几务虽肇自文皇践阼之初然职惟大学士曁学士而已永乐二十二年八月仁宗继统以文渊阁大学士杨荣等辅导东宫积有年劳于是升荣为太常寺卿金幼孜为戸部右侍郎俱兼前职杨士奇为礼部左侍郎兼华盖殿大学士起前左春坊大学士黄淮为通政司通政使兼武英殿大学士四人俱掌内制不预所升职务内阁带三品官衔始此上毎退朝还宫遇有几务须计议者必亲御翰墨书荣等姓名识以御寳或用御押封出使之规画荣等条对用文渊阁印封入人不得闻九月加士奇少保仍兼前职荣太子少傅兼谨身殿大学士幼孜太子少保兼武英殿大学士内阁位至三孤始此尊师重傅之礼至是极矣十一月士奇复进少傅兼职如故洪熙元年正月淮进少保戸部尚书士奇进兵部尚书幼孜进礼部尚书俱兼大学士如故内阁带尚书官衔亦始此是年闰七月宣宗即位罢弘文阁命太常寺卿兼学士杨溥与士竒等同视事宣徳元年三月升行在礼部右侍郎张瑛为左侍郎兼华盖殿大学士九月淮致仕二年二月升行在户部左侍郎陈山为本部尚书兼谨身殿大学士瑛亦进本部尚书兼职如故二人者东宫旧僚也自是毎新朝必晋陟侍从谓之从龙恩云然山与瑛皆不厌人望山直内阁无何被踈斥即致仕去久之瑛亦改南京礼部尚书六年十二月幼孜卒九年八月溥进礼部尚书兼职如故九月瑛起复入见上老之留为尚书兼大学士仍前衔几务不复得与闻英宗之嗣位也在东宫未及出阁讲学故无推恩者正统元年七月瑛卒三年四月士竒暨荣俱进少师兼职如故溥进少保兼武英殿大学士内阁以实录成进官始此五年七月荣卒九年三月士奇卒十一年二月溥卒于是老成尽矣是时侍讲学士陈循进戸部左侍郎兼学士入阁叅预几务侍读苗衷侍讲学士髙榖马愉侍讲曹鼐以经筵日讲官命与循同视事未几鼐进学士又进吏部左侍郎兼学士衷进兵部左侍郎兼侍读学士愉进礼部右侍郎榖进工部右侍郎俱兼侍讲学士愉寻卒十四年八月鼐扈从北征没于土木之难景帝以郕王监国擢修撰商辂彭时入阁办事及即位藩府旧僚推恩官止侍郎不得厕内阁而循榖各进本部尚书兼学士时皆进侍读时以忧去又擢户部右侍郎江渊兼学士入阁叅预几务寻又以命礼部左侍郎俞纲纲在内阁三月改南京礼部去盖朝廷欲修文皇故事故擢用诸人然进退亦颇轻矣景泰元年二月衷进本部尚书兼学士寻致仕九月辂进学士十一月以礼部左侍郎王一寜国子监祭酒萧镃各兼学士俱入阁叅预几务寻加循少保兼文渊阁大学士榖少保兼东阁大学士仍兼尚书如故四月命循榖俱兼太子太傅升渊一寜镃俱太子少师辂兵部左侍郎学士兼左春坊大学士一寜寻卒十月命太子太保兼都察院左都御史王文入阁办事外官不由翰林得叅预几务者始此初文与中官王诚结为兄弟谋入阁尝私以语髙榖会中旨增内阁员陈循举萧维祯榖遂举文奏上果用文人皆骇愕四年二月命文为太子太保吏部尚书兼学士寻加少保兼东阁大学士尚书如故七年五月改循兼华盖殿大学士榖文俱兼谨身殿大学士镃进本部尚书兼职如故英宗复辟天顺元年正月命都察院左副都御史徐有贞兼学士入阁叅预几务有贞始名珵由侍讲升任以迎复功故有是命是日升太常寺卿许彬为礼部左侍郎兼学士与有贞同视事明日升有贞为兵部尚书兼职如故诏罪谋立襄藩者王文伏法陈循江渊谪戍萧镃商辂发为民盖事闗社稷有所不得已故也又明日升大理寺卿薛瑄为礼部右侍郎兼学士入阁叅预几务又数日榖致仕去三月命吏部右侍郎李贤兼学士入阁叅预机务有贞为奉天翊运推诚宣力守正文臣特进光禄大夫封武功伯兼东阁大学士寻改兼华盖殿大学士掌文渊阁事曰掌文渊阁事有贞所自署也阁在御府大内非人臣所可掌识者讥之矧非军功而冐封爵固占知其不终矣寻进贤为本部尚书兼官如故五月彬瑄转左侍郎仍兼职六月命通政司左叅议兼侍讲吕原继命修撰岳正俱入阁叅预机务有贞贤坐事左迁贤为吏部左侍郎瑄遂致仕去瑄制行纯悫邃于理学其去也盖见几而作云七月有贞革爵逺窜彬坐黜复贤官视事如故永乐中胡俨自内阁出不复再入再入自贤始也正寻坐事去九月命太常寺少卿兼侍读彭时复入阁叅预机务十二月时进兼学士改原为侍读学士二年五月原进学士六年七月加贤太子太保八月原以忧去十一月卒七年二月升詹事府詹事陈文为礼部右侍郎兼学士入阁叅预机务十一月召正还八年正月宪宗嗣位三月复正原职不预机务加贤少保兼华盖殿大学士尚书如故文吏部左侍郎时吏部右侍郎仍兼原职十月时进兵部尚书成化元年三月文进礼部尚书二年十二月命太常寺少卿兼侍读学士刘定之入阁叅预机务是年贤以忧去夺情起视事寻卒三年三月复商辂原职视事如故八月文时俱加太子少保仍前尚书兼文渊阁大学士定之进工部左侍郎兼学士四年四月文卒十月辂进本部尚书定之转礼部左侍郎俱兼职如故七年六月定之卒十一年正月时进少保三月卒四月辂进文渊阁大学士十二年六月加太子少保改吏部十三年二月进兼谨身殿大学士十四年辂致仕去加少保终成化之世又有刘珝万安刘吉尹直彭华弘治中则徐溥丘浚刘健李东阳谢迁正徳中则焦芳刘宇曹元王鏊刘忠杨廷和梁储费宏靳贵杨一清蒋冕毛纪若芳与宇元由逆瑾进者也其末也惟廷和惟储惟冕惟纪得奉遗诏翊新政焉以近事尚在人耳目不复悉记夫内阁密勿之地寄以几务即邹孟氏之所谓亲臣也始虽以待儒彦而其后则元老巨寮为天下具瞻者乃得与焉非惟亲臣亦重臣也百余年来政治之枢要实在于此国朝不设丞相而世以宰相称之过矣嗟乎用非其人固足以覆餗然或不见亲且信焉虽有真儒安所宣其效哉

　　传旨条旨

　　唐宋以来传旨属之执政故有所谓三旨宰相者若臣寮奏章凡有所批荅皆臣下代言中书省及集贤院翰林院学士专之国朝始犹设中书省丞相政事由之以出纳其后革去分任五军九卿衙门中外奏章皆上彻睿览毎断大事决大疑臣下惟面奏取旨有所可否则命翰林儒臣折衷今古而后行之故洪武中批答与御前传旨为一事当笔者所书即天语也永乐洪熙二朝每召内阁造膝密议人不得与闻虽倚毗之意甚专然批答出自御笔未尝委之他人也宣庙时始令内阁杨士竒辈及尚书兼詹事蹇义夏原吉于凡中外章奏许用小票墨书贴各疏面以进谓之条旨中易红书批出上或亲书或否及遇大事大疑犹命大臣面议议旣定即传旨处分不待批答当时公移毎书曰某学士某传于某殿某门钦奉圣旨即孝宗谓大学士刘健曰先生辈亦传得旨是也自正统后始专命内阁条旨然中毎依违或径由中出是时上方幼冲委政宦官王振一至于此上下蒙蔽乃及土木之难英宗复辟毎事与内阁面议然后批行弘治末上揽干纲内阁条旨多出御笔事渉重大至厪宣问几复祖宗之旧正徳时批荅大率与正统相类今之建议者徒知批荅当依内阁所条而不知有面议传旨故事或误以条为调和之义也审尔则是漫无可否以听上裁惟恐见忤矣岂所望于以道事君者哉茍利社稷死生以之可也

　　密疏言事

　　内阁密务有难扬言敷奏者太宗许宻封进呈谓之密疏永乐十七年十二月乙丑学士杨荣密疏进言十事皆斥五府六部三法司积弊太宗览而嘉之密谕荣曰汝言实切时病但汝为腹心之臣若遽进此言恐羣臣益相猜疑不若使慎密御史言之于是得监察御史邓真畀入奏众皆股栗免冠请罪诏诸司即日悛改怙终者不赦盖荣所为奏留中真则受其意者也仁宗初即位兵部尚书李庆言于上曰民间马畜蕃甚已散之军伍尚余数千请令朝觐官领之少苏民力大学士杨士竒独密奏谓朝廷求贤任官今乃使养马而课责与民同非贵贤贱畜之意明日面请内批罢其事不报明日又入对请罢上曰吾偶忘之当即批出不爽也午刻上御思善门召谕曰批岂真忘之念卿孤立为众所伤不欲因卿言而罢耳今有名矣出示一章乃陜西按察使陈智所言者命士竒据此草勅止之已领者准洪武中官员乘例不责生息亏损不责偿未给者止勿给复谓曰继今令有不便惟密与朕言李庆辈不识大体不足语也二十二年十一月学士杨溥密疏言事上嘉纳御札奬谕之曰览卿所奏为国家之计诚合朕心但望卿始终如一知无不言相朕致治以承天休感卿忠恳特用酬报今赐卿彩币一双钞一千贯卿其领之夫机事不密则害成上所以委曲为之处者如此而又宠以旌赏真可谓一徳一心矣其后内阁言事循此例类用题奏揭帖不宣闻于外云天顺癸未空中有声大学士李贤密奏曰传言无形有声谓之鼓妖上不恤民则有此异因条不便于民者十事上皆从之即诏天下贤又请罢江南所造缎疋磁器清锦衣卫囚止各邉守臣进贡下畨所遣使臣停中外买办采办上不从贤执之数次止取前十条行之左右见贤力争皆寒心同列亦为贤惧贤曰古之大臣知无不言今虽不能尽然至于利害繋国家安危者岂可黙黙以茍禄位然上圣明亦不以为忤也盖尝论之嘉谋嘉猷入告于内与扬言敷奏者不同必利害繋国家安危而后言之又与争一事之得失陈一时之利害者不同内阁事功称三杨一李然其所遭际可考也夫惟声色不动而诚意潜孚阅歴旣多而识见素定乃可以当此然亦难矣岳正在内阁尝宻言吉祥石亨罪恶二人谮之被黜有士人告之曰先生犯孔子戒矣问之云何则曰未信而谏是也正曰初上用我左右责任教诫甚至敢不尽心若子以谏官处我则恐未然夫正之言诚是也沃心之论造膝之谋初不事于表暴而天下自阴受其赐此内阁之所以异于谏官也若先朝之委任杨李真可以为万世之法

　　会议

　　宣徳以前毎有政事与羣臣面议正统十年始命内阁官与六部都察院通政司大理寺堂上官六科掌印官会议遂为例徐有贞曰景泰四年十月上以河决沙湾久弗克治集左右丞弼暨百执事之官于文渊阁议举可以治水者佥以有贞应诏即其事也叶盛曰凡中外陈奏皆礼部于内府会议礼部侍郎宣言其要诸部院正官面决可否自正官外更无出一言者天顺中罢之近例凡朝廷有大事当会议者该部奏请如合会儒臣则本院詹事府左右春坊司经局及国子监皆预

　　缮冩疏章

　　太宗时内阁进学者二十八人皆面稽而身教之王英王直徳器才学尤为侪辈所推首擢为修撰以皆慎密可任并入秘阁书进呈机密奏疏永乐末累擢至讲读学士盖尝试以为大用之地云宣宗时复增左春坊大学士曽棨俾入直未几棨卒二王亦出理部事缮冩章疏之任遂废

　　书办

　　大明会典云凡内阁所掌制勑诏旨诰命册表寳文玉牒讲章碑额及题奏揭帖等项一应机密文书及王府勑符底簿皆制勑房书办文官诰勑及畨译勑书并四裔来文揭帖兵部纪工勘合底簿等项皆诰勑房书办各用中书舍人等官于本院或各该衙门带俸遇有升迁仍旧供职其有堪别用者亦从吏部推举

　　内阁严禁

