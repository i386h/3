<!-- { "loadSidebar": true } -->
　　呉二年修撰朱梦炎转山西行省员外郎此改调外擢之始也洪武三年学士陶安出为江西行省叅政八年编修朱右以稽古不能详上谴之出为晋府长史九年编修张凤擢广西行省叅政十六年八月以侍讲学士李翀为浙江右布政使左春坊正字魏徳寿为江西右布政使二十五年八月左春坊大学士董伦坐东宫事出为河南左叅议自是近侍文学之臣或遂以为例而或有出自上怒者永乐初淇国公丘福以储位未建请立汉王高煦上诏学士解缙定议立仁宗然秘未发明年立皇太子又明年福等所议泄于外高煦言于上曰藩府之旧泄者其惟缙乎遂出缙为广西右叅议又有出自荐举者正统元年正月大学士杨士竒举侍讲刘永清材堪繁剧出为广东右布政使十三年十月侍讲陈文亦以大学士高榖荐出为云南右布政使成化二十三年司经局洗马罗璟服阕至京师为乡人所阴中调南京礼部员外郎弘治十一年庶子王世以事出为广西左叅政若太祖时起居注王袆出为南康府同知特赐金带宠劳之后复召自漳州判为待制特歴试以难剧且出于宠劳非左迁也正徳时学士张芮或咎其无文名逆瑾用事遂出为镇江府同知修撰何瑭以抗直不跪逆瑾出为开州同知大率本院官外擢皆升高位无有对品调者若王袆则出自圣祖亲擢事体不同不宜援以为例也

　　降谪

　　洪武中本院官降职为属官或国子及风宪等职元年十月以直学士詹同侍读学士秦裕伯为待制此降职之始也三年十一月学士宋濓待制王袆坐失朝降为编修八年七月降编修荅禄与权为典籍九年十月降编修朱孟辨为中书舍人十二年十二月降待制呉沉为编修十三年六月复官寻降典籍拜东阁大学士十六年八月降东阁大学士呉沉为侍书以进讲后期考功监劾之故也寻改为国子博士十五年华盖殿大学士邵质降监察御史二十二年十二月降学士刘三吾为国子博士侍讲学士葛钧为助教三吾等受命授晋王世子经吏部侍郎侯庸劾奏三吾等在职怠惰而黜降别用上曰儒者不任剧事俱令教国子未几俱复职二十四年钧以稽古不称旨仍降助教三十年编修景清改御史其后侍讲戴徳彛编修尹昌隆亦然洪熙初侍讲李时勉以言事降交址道御史修撰罗汝敬亦以言事降河南道御史此皆内任者洪武四年八月侍读学士魏观坐考礼不以时谪龙南知县编修宋濓坐祭孔子迟慢谪安逺知县五年二月召致仕学士詹同等至京师赐宴奉天门复同官观与濓皆礼部主事十二月擢观国子祭酒濓太子赞善大夫此外谪复任之始也九年六月修撰朱善以家属不完谪教辽东未至赐还乡十五年三月谪编修呉沉为临洮府渭原县学教谕未行复以为典籍十六年典籍呉伯宗降太常寺丞不拜又除国子司业又辞忤旨贬金县知县正统中编修赖世隆坐事降浙江台州府经歴后召还已卒天顺中修撰岳正谪广东钦州同知未行复令编戍曹石谮之故也学士李贤亦外谪复留成化元年学士黄谏坐罪降广州府通判二年侍读学士钱溥坐罪降顺徳知县三年修撰罗伦以言大学士李贤夺情起复事忤旨降福建泉州市舶司副提举五年编修章懋黄仲昭检讨庄■〈日上永下〉同疏谏上元灯火不宜令词臣应制赋诗上怒杖之调懋及仲昭为知县■〈日上永下〉为判官未行用给事中毛弘言改懋及仲昭南京大理寺评事■〈日上永下〉南京行人司副未几伦亦召还时人谓之翰林四谏十二年学士江朝宗坐事降广东市舶司提举正徳初修孝宗实録挤黜大半修会典者亦退降其升职于是侍读徐穆等调南京员外郎亦有降知县者皆以扩充政务为名事出逆瑾非上意也寻皆召复后编修王思直谏谪广东三河驿丞上南廵修撰舒芬等以谏亦谪副提举等官观诸圣祖时降谪虽或不免而其牵复眷顾之恩与各衙门自不同矣优待儒臣夐出前代盖未尝有一斥不复者此所以为文明之世也

　　起用

　　洪武元年起故元学士承旨危素学士张以宁王时等至京师以素及时为侍讲学士以宁为侍读学士又起前起居注王祎为待制兼国史院编修官十六年驿召金县知县呉伯宗除检讨寻拜武英殿大学士以荐举失人出知三河县复召还为检讨十七年上思用老成驿召前修撰朱善于家至则授待诏寻拜文渊阁大学士三十一年起前河南左叅议董伦至自云南拜礼部左侍郎兼学士前山西右叅政王景亦谪云南召以为侍读又起汉中府学教授方孝孺为侍讲前御史解缙为待诏永乐二十二年八月仁宗起左春坊大学士兼侍读学士黄淮于狱命为通政使兼武英殿大学士又起前司经局洗马兼编修杨溥复其官寻升学士正统四年查夲院剩员检讨李绍等放归田里期年驿召复任天顺八年前修撰岳正自戍所召还未及用而上晏驾宪宗即位有诏仍原职吏部言当调南京有旨其勿调命充经筵官成化二年闰三月复顺徳知县钱溥为侍读学士致仕寻起为南京礼部侍郎三年三月起用前学士商辂于内阁五年七月起前学士倪谦复职寻进礼部右侍郎六年复市舶提举罗伦为修撰弘治初侍讲谢铎编修张元祯起于谢病编修王勅起自外谪为四川提学佥事南京礼部员外郎罗璟起为福建提学副使十年五月侍读学士致仕程敏政前左庶子张升皆复官正徳五年逆瑾诛起南京兵部员外郎徐穆等为侍读等官处州府同知张芮亦起为南京尚寳司卿寻擢南京太常寺卿检讨刘瑞起自外谪为浙江提学副使十六年前修撰何瑭亦起自外谪为副使提学山西云

　　起复

　　国初隆重儒臣惟以孝徳故学士宋濓待制王祎皆当丁忧未尝夺情起复其起复者扣算年月以为差葢以诏臣子之移孝为忠也惟永乐中始有制中起复之事六年夏学士杨荣居父丧给传归既葬遂命起复是年冬复居母丧奏归守制时已下诏廵北京不许九年春奉命始奔丧遣中使护送荣还时洗马杨溥侍春宫丁父忧诏夺情起复侍读二十二年大学士黄淮丁母忧乞守制不许特命乘传奔丧起复内阁视事洪熙元年大学士金幼孜亦丁母忧宣宗召修两朝实録起为总裁官正统十四年八月修撰彭时居母忧忽校尉至门宣唤入朝传郕王令旨着时与商辂同陈循等办事时具启辞不允令夺情办事内官促送入内阁乃去景泰七年少詹事刘铉养母死朝廷欲夺情力求终制从之成化初大学士李贤遭丧去官诏留之台谏不敢论说修撰罗伦诣其私第告以不可贤始以其言为然既数日伦上疏陈古今起复之非是且曰如其不然必凖富弼故事终丧刘珙故事言事卒不允七年四月有诏起复学士柯潜为祭酒具疏恳乞终制许之时内阁大学士刘吉罹艰起复侍讲陈音劝使终制且与之书言当身纲常以先百僚吉终身衘之呜呼昔尝读宋人起复陈升之为宰相之制也未尝不掩卷而三叹息焉其言曰闵子绖而服政先贤称得事君之宜晋侯墨而即戎前志谓达变化之用呜呼升之果如何人哉自罗伦之疏播传于世此风稍革然正徳中尚有起复大学士杨廷和之命不果行云

　　恩泽奏改

　　会典云凡父兄伯叔任堂上官其弟男子侄有任科道者对品改调然未始改入翰林也天顺元年右都御史耿九畴子裕方为给事中建言父子同在要地非宜遂改裕为检讨恩泽奏改始此九畴寻坐事裕亦出为泗州判官正徳中吏部尚书许进援九畴例奏改其子户科给事中诰为检讨监察御史赞为编修后进为逆瑾所挤于是调诰全州判官赞临江知县

　　添设

　　洪武十六年十月增本院尚书博士二人秩从八品以儒士饶仲恭张庸为之令仲恭于潭王府说书庸于鲁王府说书添设始此成化中改修撰罗伦为南京翰林院修撰伦养病而去二十三年修撰曾彦编修杨守址同以秩满有嗾之者俱升南京侍读食从五品俸弘治改元召还本院皆添设也然非初制矣

　　乞外

　　洪武六年编修孙作辞不拜乃乞外得太平府学教授七年编修张翀入对乞外命为南阳府学教授永乐中编修李贞为高州府学教授陈景着为福州府学教授贞以痼疾景着以养母俱乞外而景着得任原籍云原圣祖所以处之于风化之职者盖优之也其后作复起为司业翀复起为御史贞暨景着未久卒于任焉又其后检讨潘畿黄约仲欲致仕不可皆告除本县教授以去英宗时始择文学之臣出任宪司总学政正统元年修撰王钰自致仕起用辞疾乞外任诏擢江西佥事提督学校未几编修彭琉出为广东提学佥事检讨陈璲出为广西提学佥事康政亦出为四川提学佥事自是本院官乞外者后以为例成化中侍讲焦芳编修敖山弘治中编修苏葵检讨李逊学刘瑞正徳中编修余本检讨盛端明张邦竒皆然歴俸稍深则擢副使若葵则以事忤权贵而去者学士王鏊赠之诗有曰严生久厌承明直杨亿俄成乞外书盖有所为而发

　　给假

　　在京官凡省亲展墓归娶及送子还乡改塟先墓具有定制独本院儒臣多出特恩宋濓事太祖壬寅年八月告归省亲有白金文绮之赐洪武初编修张藻仲归娶诏给驿舟并赐寳钞七年十月皇太子临大本堂召东宫赞读及诸王府侍读凡二十五人立庭下谕之曰尔等离父母去坟墓者三年矣今冬气向深草木摇落宁不恻然动怀土之情乎吾已为尔请于上宜各旋归归即遄至毋久淹为也因出内府钱分赐以为道涂费永乐元年七月侍讲杨荣请告归省诏驰驿徃还十月荣以妻丧复诏乘传归葬仁宗即位诏百官有亲违离三年以上者听给告归省于是大学士金幼孜首奏归省其母左春坊大学士王英亦乞归省皆俾驰驿徃还赐赉甚厚宣宗初特诏翰林诸词臣还乡焚黄宣徳元年三月学士杨溥得告归省其母于时不得见者十有八年矣十月大学士张瑛给假省父侍读曾鹤龄告归省亦俞允宣徳六年二月编修谢琏初考得貤封二亲遂给假归省正统初大学士杨士竒还乡展墓甫数旬而还诏劳赉之于是侍读林环侍讲邢寛编修陈全江渊龚锜皆得请二年十二月右谕徳黎恬在任甫五年谒告归展先墓赐道里费给驿舟修撰连景贤展墓亦如之三年六月学士李时勉以歴三年赐展墓五年二月少师杨士竒奉勅展墓宠锡便蕃前此未有也是年庶吉士雷复等亦归省予告十二年四月学士马愉以父病乞归省诏许之赐以驿骑并药饵费实异数云天顺初洗马兼修撰柯潜拜尚寳少卿兼职如故即告归省得允修撰黄献入仕仅五年亦得赐归省皆给驿徃还成化元年南京礼部尚书倪谦致仕而南其子编修岳予告省亲及谦疾再乞归省因得终制二年大学士彭时乞归省诏驰驿徃还太监许安致道里费长随张敬护送抵家未踰月手勅促还朝明年二月至上慰劳之弘治中侍读学士傅瀚在官二十四年矣上疏归省许之学士张芮右谕徳蒋冕乞归省母上皆许给传焉编修谢丕授官踰年给假省亲亦从其请正徳中编修孙绍祖修撰唐皋乞归改葬先墓诏允之检讨张星给假送母南还亦从其请大率近侍衙门多沾恩赐而本院尤渥故予告之典亦多旷见者姑识所闻如此

　　侍亲

