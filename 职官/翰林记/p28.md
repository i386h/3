<!-- { "loadSidebar": true } -->
　　文字国朝乡试小録会试録进士豋科録具有成式葢科举自两京外乡试付之藩臬以为未信也会试则以名籍付礼部考试付翰林暨于亲试则有殿最而无黜陟葢以为可信矣其所刻程文自乡试以至于殿试皆宜刻士子所作庶为传信流弊之极至于制策亦多代笔岂所以教之忠欤按洪武甲子乡试乙丑会试初为小録以传然惟列董事之官试士之题及中选者之等第籍贯经籍而已其録前后虽有序然犹未録士子之文以为程序也次科戊辰始刻程文自是遂永为定式但此后五科其间命官列衔尚或随时不一永乐以后其制始一定而不更易矣然永乐中各省乡试犹有儒士主考品官同考者其序文亦不拘篇数景泰中序文禁称公考官上用实授教官序惟前后二篇以两京为法也然两京序文称臣独与会试同云按初场例出四书义三道正统元年会试出大学论语中庸而不及孟子十年会试出中庸大学孟子而不及论语成化元年顺天府乡试出论语二道孟子一道而不及大学中庸其后定大学中庸内量出一道论语孟子各出一道遂为例二场洪武四年以射礼论为题其后止用经书圣制书中成语三场策问前軰惟以经史疑难及国家之大者言之其后始有出于经史之外并及琐屑隠僻若序文则弘治五年顺天府乡试犹具岁月后皆不然也叶盛曰文衡之任亦难矣言语文学不足以变士习服士心亦漫浪为之耳正统己未会试王抑庵主考试第二名张穆兵马策其原卷起语云兵所以卫民也非兵无以安夫民之生马所以资兵也非马无以足夫兵之用会试録云兵以卫民非兵无以安民生马以资兵非马无以足兵用两句减去八字抑庵笔也自是举子以造语简严典重为尚然抑庵又称永乐辛丑杨文贞公司会试文衡务先典实之作以洗浮腐之弊喜曽鹤龄诸作多梓行之至今评程文者以是科为最葢洪武水乐间程文体皆浑厚不特是科而已诚宜録出以正文体而变士习至若登科録永乐甲申二甲刻所对策十余篇其后惟刻首甲三人所为者正徳三年二甲第一人三甲第一俱刻策事出焦芳軰非制也燕对録曰正徳六年四月十三日讲毕复召至暖阁叩头毕上手取会试録一本付司礼监太监张永授臣东阳等内有白纸票粘于纸上者三皆指摘所刻文字错误处上曰今欲别有施行但念衙门体面恐不好看但与先生軰知之耳臣东阳捧録叩头出至暖阁门外留寘案上永令内臣送至内阁是年大学士刘忠累疏辞疾未允强起主考试事出院后即乞省墓已得请是日陛辞闻此事而去比抵家复具疏乞休致葢已有先入之说矣科举文字不独关系气运而憸人投间一至于是诚不可以不慎也

　　考武举

　　凡武举第三场考试官兵部命如两京乡试之制正徳三年始刻録前后有序赐会武宴一如文试九年十二年亦如之惟十五年兵部尚书王琼变其制止用策一道刻文三篇本院官一员并兵部公侯伯皆为考验官今照旧规出策二道论一道云

　　考选庶吉士

　　考选庶吉士始自洪武乙丑迨永乐初益重其事然其详不可考大率每科必选宣宗时合三科进士亲试之拔二十八人为庶吉士如甲申之制正统丙辰上亲考选庶吉士于文华殿取萧镃等十二人己未以后罢之至戊辰始纯选北方及蜀士为庶吉士被选者万安等二十人亲试也自是其事付内阁例取平日所为诗文或翻阅殿试卷兼采名实行礼部使人延请至东阁前会同吏部试以古文暨诗各一篇合格者改送本院读书景泰辛未选吴汇等二十五人甲戌选丘浚等十八人皆兼选南北士天顺庚辰三月英宗御文华殿召李贤谕曰永乐宣徳中常选庶吉士教养待用今科进士中可选人物端重语音正当者二十余人为庶吉士止选北方人若南方人有似彭时者方许选取贤出以语时疑贤欲抑南人故为此语因应之曰立贤无方何分南北贤曰果上意也奈何已而太监牛玉复传上命如前令内阁会吏部同选时对牛曰南方士岂独时比优于时者甚多也牛笑曰且选来看是日考选取十五人南方止三人而江西惟张元祯得与焉天顺甲申选李东阳等十八人自是皆兼选南北士成化丙戌选林瀚等二十四人己丑选费誾等十五人戊戌选梁储等二十八人丁未选程楷等三十人弘治癸丑选顾清等二十八人是科清等已发各司观政后乃得旨取各司考选丙辰选顾潜等二十人壬戌选胡煜等二十人乙丑选崔铣等三十人正徳辛未选许成名等三十三人丁丑选汪佃等三十四人辛巳选廖道南等二十四人天顺以前一甲三人与庶吉士同读书成化后乆废至弘治丙辰始复旧规自后皆因之

　　教书

　　洪武中宋濓永乐初解缙皆常领庶吉士特与之讲究尔未尝抗颜为师也宣宗时亲教庶吉士考其文艺与永乐时同至正统戊辰乃颛命詹事兼侍讲学士刘铉祭酒王询教书自后以为例内阁于学士及詹事府坊局等官择资望深者二员请旨送本院教书谓之开馆是日自内阁而下皆醵金为燕会云

　　考保举诸科

　　凡各处举到经明行修怀才抱徳之士宣徳以前送本院考试后止令吏部考又其后诸科亦废正统十四年诏各处举到儒士照永乐年间事例送本院严加考试选用不中者发原籍为民叶盛曰永乐中清江喻行之以文学举试记里鼓正统中冯益于试事皆不知所谓莫能措一辞所谓名浮于实君子弗贵者欤如复诸科考艺观徳付诸翰林可也

　　考岁贡生员

　　洪武十六年二月丙申命天下学校岁贡生员时谏官有言命礼部榜谕天下府州县学自明年为始岁贡生员各一人正月至京从翰林院试经义四书义各一道判语一条中式者入国子监不中者罚之故有此命也会典曰凡考试岁贡生员礼部奏请出题本部官赴内阁领题试毕送卷本院官批定去取送部奏请施行尝闻编修张元祯考校精核岁贡士鲜入格者时服其公云

　　考教职

　　会典云凡考试愿就教职举人监生吏部奏请出题本部官赴内阁领题试毕送卷本院官批定中否送部奏请施行又云凡各处儒学训导九年考满吏部出题考试初场四书本经义各一道二场论策各一道印封文巻送内阁委本院官批定去取送部奏请施行

　　考汰官吏

　　洪武二十九年四月命本院官会同礼部考国子监六堂师弟子甄别髙下送吏部以次録用其后不知何时遂废永乐中有诏汰在京诸司冗官左赞善陈完时掌春坊事即操笔书某当留某当去众服其明决然此后亦不闻焉会典云天顺八年奏准吏部都察院会同内阁考察在京五品以下文职并在外布按二司官有不公者许令科道官指实劾奏又云宣徳七年勑吏员三考满当授官者吏部通引于内府会同六部都察院翰林院堂上官出题南北类试其文义粗晓行移得当书札不谬三事俱可取者为一等二事可取者为二等俱不可取者放回为民当差可斋杂记云东阁为翰林官会揖处一日各部堂上官会考三考吏来集阁下诸同寅遂聨步而出周修撰旋口诵两句云尔来阁下考三考我去家中眠一眠语虽戏而对亦切葢当时考吏必集阁下于此可见

　　清理武官贴黄

　　会典云凡兵部清理武官贴黄奏请命学士等官一员同该部及法司堂上官于阙右门清理本院官专管撰述

　　考就试军士

　　会典云凡该卫军士告愿科举者兵部奏送本院出题考试批定中否送本院施行按景泰元年卢龙军士刘宣弘治五年府军前卫军士姚学礼皆发解第一然则军士中不可谓无人要在甄鍳之尔

　　稽考监生课簿会典云凡国子监生课簿按月送内阁稽考

　　稽考精微文簿

　　精微文簿所自置殆不可考按永乐元年司礼监请如旧制铸出入精微印从之则是废而复置也会典云凡五府六部都察院等衙门关给内府精微文簿开写日行事务注销前件按月奉送本院稽考年终类送司礼监交收

　　稽考四裔馆课程

　　洪武十五年命侍讲火原洁等编华裔译语以元无文字但借髙昌之书制蒙古字以通天下之言至是乃命原洁与编修马亦黒以华语译其语天文地理人事物类服食器用靡不具载复取元秘史叅考纽切谐音既成刋行之译字官隶本院葢始于此二人蒙古产也永乐中上选太学生年少者习四裔诸畨字诸生多不欲輙生谤议上怒将罪之学士杨荣力救得免遂命荣掌之荣训励得宜自是帖服率皆有成有官至五六品者会典云凡四裔畨夷翻译文字永乐五年设四裔馆内分八馆曰蒙古女直西畨西天回回百夷髙昌缅甸选国子监生习译宣徳元年兼选官民子弟委官为教师本院学士稽考课程后内阁委官提督弘治初奏准科目出身四品以上二员提督其官生公会按月从本院印给仍缴送稽考及食粮授职从吏部礼部奏会同内阁出题考试中否仍从该部奏请施行凡四裔馆习译监生子弟旧例月支米一石会官考试一年通习者与冠帯全不通者黜退正统元年奏定考中一等者冠帯为译字官又一年再考中授职弘治三年奏准子弟不许别图出身三年后考中食粮月给米一石又三年考中冠帯为译字官又三年考中受序班职事初试不中者许再试三试不中者黜为民监生初入馆照坐监例食粮三年考中食粮一石家小粮仍旧又三年考中冠帯又三年考中授从八品职事三试不中者送回本监别用其曽习者非精通译字不准应试按自后提督官例用太常寺卿及少卿而景泰天顺间译字官多有取进士者甲申庶吉士刘淳景泰庶吉士吴贞皆自译字官发身云

　　考校僧道

　　洪武十年九月令僧徒皆通般若心经金刚般若经楞伽经命学士宋濓考校之不通者令还俗二十四年六月用翰林儒臣议命礼部清理释道二教凡府州县等观虽多但存其寛大可容众者一所并而居之毋杂处于外与民相混余寺观为丛林以居贫民宣徳九年僧道行童请给度牒者甚多命僧道官取勘礼部同翰林院官礼科给事中及僧道官考试能通大经给与度牒景泰间三年一度僧至数万天顺初如期来集大学士李贤言于上曰此軰有损无益宜令十年一度上从之着令按僧徒之盛莫甚于今日而道流次之蠧国侵民宜事沙汰考校僧徒宜如洪武中所定三经道士则老庄列三子可也试使儒臣定议通行天下委风宪官考校中者宜分府州县酌量其数而差等之不中者勒令还俗所居惟并为一所余皆拆毁为丛林以居贫民一如洪武二十四年之例是不惟于国家风化有益而所谓释与道者亦自不违其教矣圣君在上贤公卿在下必有以处此者

　　翰林记卷十四

　　●钦定四库全书

　　翰林记卷十五

　　（明）黄佐 撰

　　赍诏用寳

