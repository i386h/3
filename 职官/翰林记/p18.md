<!-- { "loadSidebar": true } -->
　　大学士杨士竒辈在仁宣二朝言听谏行毎被旌赏初永乐中御史李祥舒仲成奉勅理木植岁课之弊王汝玉预焉汝玉上监国时所爱者令旨命祥等削其名勿奏二人力言不可万一太宗有闻得罪反重既迕意遂已犯者后皆茍免上嗣位尚书蹇义因奏仲成他事上曰是尝为御史查得南京木植税课乎对曰然曰李祥安在曰丁母忧去时仲成已升湖广宪副即命都察院捕治仲成士竒闻之进疏曰向来小人得罪者多陛下即位以来皆已宥之今又追理前事即诏书不信汉景帝为太子时召卫绾称病不赴即位进用绾前史韪之上览之喜即有旨罢治仲成而降勅奬谕士竒且赐米及钞币又面谕之曰卿尽心如此朕复何忧宣徳六年七月时上好微行一夕漏下二十刻以四骑出过士竒家时报者言范太监来士竒仓皇出迎上巳入门立月中士竒俯伏悚惧言陛下奈何以宗庙社稷之身而自轻扰尘埃昏暗谁识至尊万一或有识者变起仓卒何以备之上笑曰思见卿一言故来耳遂屏左右语竟顾谓士竒曰此居且敝当为汝葺理士竒叩头恳辞曰陛下宫殿未建臣必不敢当且车驾今夕俯临外间明日必有知者万万自此慎出事变不测当虑也驾还宫明旦遣太监范弘密问士竒车驾幸临曷不谢曰至尊夜出愚臣迨今中心惴栗未已岂敢言谢又数日遣弘问士竒曰今天下平靖上时一微行何足虑尧不微行乎士竒对曰陛下尊居九重恩泽岂能遍洽幽隠万一有寃夫怨卒窥伺窃发诚不可无虑后旬余锦衣卫获至二盗盖盗尝杀人官捕之急私结约候车驾之玉泉寺挟弓矢伏道边林莽中作乱时有捕盗校尉亦变服如盗入盗羣真盗不疑以其谋告之遂为所获上既诛二盗叹曰士竒言不虚即日遣范太监赐白金文绮士竒明旦入谢上谕以盗谋且曰爱朕莫如汝自今如汝言不复微行他如杨溥密疏获赏之类不可枚举自是以来蹇谔之风渐少而言之亦未必不干怒也惟弘治五年四月大学士丘浚奏疏万余言大槩谓上改元之初岁在戊申与太祖洪武初元同符今天灾迭见宜厘革庶政尽复太祖之旧以应天意因儗为二十二条歴指竒衺之辈上览奏甚悦批答以为切中时弊行之自此圣心向用恒加赏赉然浚时年已耄矣其后上日英明颇远近习而信听内阁亦浚有以启之也武宗时逆瑾柄国虽大臣言出祸从大学士刘健等极言时弊以为即位之初诏书一下天下延颈想望太平而朝令夕改讫无宁日百官庶府仿效成风非惟废格不行抑且变易殆尽建言者以为多言干事者以为生事累章执奏则谓之奏扰查革旧弊则谓之纷更忧在于民生国计则若罔闻知事涉于近幸贵戚则牢不可破以一二人之私恩坏百年之定制而不顾以一二人之邪说违满朝之公论而不恤臣等叨居重地徒拥虚衔或旨从中出畧不预闻或有所拟议径行改易寻又奏言政令十失言甚剀切瑾怒遂皆谢去已而宸逰欲徧海内进谏有杖死者呜呼回视仁宣之世若越宇宙而邈不可及也旌赏直言以成至治天意其将有待于今日乎

　　翰林记卷八

　　●钦定四库全书

　　翰林记卷九

　　（明）黄佐 撰

　　御前讲论经文

　　己亥年正月圣祖克婺州置中书分省召诸名儒会食省中日令二人进讲经史敷陈治道此论道讲学之始也即王位则设博士厅令博士许存仁等日讲尚书等书及有天下令文学侍从之臣毎于御前讲说经史无定日亦无定所寻设华盖文华武英等殿说书以儒士沈徳辈为之其后惟本院及殿阁大学士专其事罢诸殿说书官然圣学缉熈甚力毎进讲必反复讨论以求义理之极致讲毕必及政事以为常当是时未有经筵之名也洪武三年二月上御东阁学士宋濓待制王祎等进讲大学传之十章至有土有人濓反复言之上曰人者国之本徳厚则人怀人安则国固故人主有仁厚之徳则人归之如父母人心既归则有土有财自然之理也若徳不足以怀众虽有财亦何用哉十六年八月上御谨身殿东阁大学士吴沈等进讲周书罔有立政憸人上曰有小人必败君子故唐虞任禹稷必去四凶鲁用仲尼必去正卯沈曰书云去邪勿疑所以深致其戒上曰国家不幸有小人如畜毒药不急去之必为身患小人巧于恱上忍于贼下君若但喜其顺适己意任其所为而不问辟如犬马伤人人不怨畜犬马者乎十八年九月御文华殿命文渊阁大学士朱善讲周易至家人上曰齐家治国其理无二使一家之间长幼内外各尽其分事事循理则一家治矣一家既治逹之一国以及天下举而措之耳朕观其要只在诚实而有威严诚则笃亲亲之恩严则无闺门之失善对曰诚如圣谕大学士李贤曰髙庙看书议论英发驾宋儒而上之毎儒臣进讲必有辩说因讲攻乎异端斯害也已辩曰攻是攻城之攻已止也孔子之意盖谓攻去异端则邪说之害止而正道可行也宋儒乃以攻为专治而欲精之为害已甚岂不谬哉如此之类所辩甚多自汉唐以来人君能事诗书如此留意者亦不多见盖由圣资髙迈所以不袭故常而发前贤之所未发也太宗仁宗宣宗皆因之不设经筵宣徳四年三月上退朝御便殿与儒臣论史因问汉唐诸君在位孰久以武帝玄宗对上曰汉武末年惩过玄宗久而恣欲汉武犹为彼善于此六年三月上视朝退御便殿命翰林儒臣进讲大学平天下章竟上曰治天下国家不可无财用即如生之者众四语行之不必暴征横敛而国用有余矣又曰秦誓曲尽君子小人情状人君审乎此则好恶用舍当矣盖列圣真有得乎学问思辨而后见之躬行以施于治非惟徒事口耳而已若进讲之际上无所问下无所陈徒美观听非所谓圣学也

　　御前进读

　　祖宗时设官侍上读书日在左右或使进读必谛聴而折衷之髙帝尝御华盖殿文渊阁大学士朱善进读心箴毕上曰人心道心有倚伏之几盖仁爱之心生则忮害之心息正直之心存则邪诐之心消羞恶之心形则贪鄙之心絶忠悫之心萌则巧伪之心伏故人常持此心不为物欲所蔽则至公无私自无物我之累矣呜呼大哉圣人之言乎帝王万世心学之要旨不外乎此他如读经及史见于四朝宝训者俱有评隲不可悉记今进读之制寖已渝昔矣

　　讲章

　　进讲以讲章进呈始于太宗朝永乐二年八月学士解缙等进呈大学正心诚意讲章上览之至再谕缙等曰人君诚不可有所好乐一有好乐泥而不返则欲必胜理若心能静虚事来则应事去如明镜止水自然纯是天理朕毎退朝黙坐未尝不思管束此心为切要也杨士竒等先于六月亦进呈文华殿大学讲义上览毕称善因曰先儒谓尧典克明峻徳一章一部大学皆具士竒对曰诚如圣谕尧舜禹汤文武数圣人凡修诸躬施于家国天下者皆大学之理上曰孟子道性善必举尧舜尔等于讲说道理处必举前古为证庶几明白易入又曰帝王之学贵切已实用讲说之际一切浮泛无益之语勿用此则圣意因览讲章而旁及经书者也盖留神融会必妙悟至理而后已祖宗时皆如此所谓援古为证勿用浮辞尤讲章之定式其后讲官将进呈讲章先期送内阁看定封进遂为例然流弊多繁词颂美渐失初意成化初洗马杨守陈进讲不为謟语一日讲武成篇曰鲁论称舜无为而治周书称武王垂拱而天下治然后世人主有深居禁中委政内侍者召阎乐之祸有髙拱无为惟宠嬖艶者启禄山之变是何也盖舜之所以垂拱者由其列爵分土以至崇徳报功无一不究其心皆尝忧劳以有为乃始佚乐而无为也后世人主则孟子所谓安其危利其菑乐其所以亡者耳惟陛下留意时左右聴者悚然守陈真善于启廸者矣孝宗时尝召大学士刘健李东阳谢迁议事因谓曰昨日令李荣来说日讲时刘机讲陈善闭邪陈字觧做陈说不是止云敷陈其说乃可耳皆应曰诺李荣盖所遣中官也健进曰昨李荣又说以善道启沃他他字不是上微笑曰他字也不妨大抵讲书须要明白透彻直言无讳道理皆是书上原有的不是纂出若不说尽也无进益且先生軰与翰林院是辅导之职皆所当言健对曰臣等若不敢言则百官无敢言者矣上曰然迁曰圣明如此讲官愈好尽心东阳曰今年圣学缉熙中外臣民无不仰戴臣等敢不仰承圣意皆叩头谢上又曰先生軰可传与他不必顾忌昨所讲似有顾忌耳又曰他字亦不妨昨因话偶及此意以为不若启沃之更好然不必深计也皆复谢而出是日天颜和悦似以昨所传未的恐讲官因此有所观望故特示详悉如此盖经筵讲章自数岁以来始去旧时谀颂之习加以规谏未尝少忤及闻此谕益知上意所向云

　　讲读合用书籍

　　圣祖潜心道艺于凡经史百家之书无不贯通然毎自博求约惟务得其要圣学益醇如也尝令儒臣进讲四书以大学为先五经以尚书为先今经筵因之诸史旧皆进讲今则惟用朱子通鉴纲目若东宫则兼用文华大训等书弘治中学士张元祯上疏劝经筵讲太极圗西铭以及诸性理书东宫则用孝经小学孝宗欣然嘉纳亟索太极圗以观曰天生斯人以开朕也然今犹未果用云圣祖尝问侍臣三代以上所读何书宋濓对曰上古载籍未立不专读诵而尚躬行人君兼治教之责躬行以率之天下无有不从其化者矣又问帝王之学何书最要濓请读大学衍义上览而悦之令左右大书掲之两庑之壁时时睇观之仁宗在东宫闻杨士竒言大学衍义可读即召典籍取阅既大喜曰此为治之条例也因命翻刻以赐诸子故今经筵以大学衍义进读后又兼读贞观政要窃谓性理诸书固当进讲然圣学心法不可废也衍义政要二书固可备乙夜之观然祖训条章尤不可违也

　　开经筵

