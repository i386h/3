<!-- { "loadSidebar": true } -->
　　吕坤曰国家恩典惟养士为最隆一入庠序便自清高乡邻敬重不敢欺凌官府优崇不肯辱贱及至廪膳年深贡之国学旗牌路赆半于科甲平日养育是朝廷耕凿时今日选用是朝廷饮食时不信国家养贤用人以为豢养我七尺之躯为士优我以廪饩作官食我以俸禄始终只为我身哉一生有资于黎庶百岁无功于朝廷蝇营狗苟只为身家有道者必不然 

　　◆官恩例贡 

　　吕坤曰昔者汲黯以父任霍光以兄任即今官恩生也张释之以入赀卜式以入粟即今例贡士也此四公者人品何如近世诋以荫得官者为豢养之子以粟拜爵者为铜臭之夫不论作人何如但以出身相訾何见之俗也抑此两人者不自爱耳藉门户之光幸冠裳之易华衣鲜食佚游宴乐田宅亭榭是贪珍异器物是好安富尊荣坐销日月文学政事漫不留心及授之政带富贵气习者倔强不谙世务而恣意见以乱官常念程路无多者阘茸不奋精神而纵婪以诖吏议则谁之咎哉 

　　◆库官 

　　吕坤曰库官吏之弊有三重收以苦纳户轻放以苦支人暗盗以亏公帑故收受时打点重则收轻打点轻则收重出放时打点重则折少打点轻则折多甚者打点不到见三五次不收候十数日不放当事者坐轿出入盲然无见伺候者道傍号呼褎尔不闻如此下情似当念及且收放重轻关系甚大我平收则在下者不得借口而万姓省一分半分之财我重收则在下者幸其有名而万姓多加二加三之费我得几何而大家所得者皆我之财彼罪几何而众人剥削者皆我之罪且我既借左右以行私左右亦借我以请托非分之恩只得从其所欲难开之例无能拒其所求法尽废令难行职此之故至于库官库吏侵盗官银倘若无所狎眤何敢遽萌邪念皆缘在下者借公帑以奉承在上者借公名以支取黏带含糊乘机作弊倘官若廉正则关检自严左右自畏安敢行私向见一府收银堂下多树木椿系以横绳解户投到公文实时堂下伺候各将银囊搭挂椿头绳上挨名点近天平掣签唤吏监兑听令解户自合天平自敲针管监吏报足便令收封如两有争亲下审视一面即填库收一面即押印信秤兑既毕当时领文至于出放钱粮亦令解人自兑彼库官吏虽怨而无辞羣小欲希恩而不敢衙门之内凛凛风生故曰廉生威正大者必光明光明则吐气扬眉令行禁止何利不兴而何害不除 

　　◆司狱司 

　　吕坤曰牢头狱霸行暴殴人当衣夺食当钱卖饭或囚饭入门而本囚未得入口或囚粮到狱而本囚未得沾恩秽污不肯扫除病疾不报调理忍寒受热叫号不彻于公堂抱屈含冤心事难白于官府女监纵吏卒奸淫轻犯将重■〈木匣〉凌虐如此作官必有天祸 

　　◆税课司 

　　吕坤曰夫百工之事百货之通以有易无本为民便故古者讥而不征今税课设官一则收余利以充国家之用一则征商贾以抑逐末之人虽非正大公平犹不苛刻纤细近日巡栏及集头老人抽税将小民穷汉卖鸡鸭携笤箒匹布上街担箧入市无不抽税油行既税店又税油屠行既税生又税死有司官指此为科敛之媒巡税官指此为攘夺之具针头削铁所余几何树剥重皮岂能堪命如此刻剥贫民何异盗贼抢夺且税课原无定数税钱岂尽报官割众家之肉安自己之身天灾人祸岂肯宽饶 

　　◆驿丞 

　　吕坤曰做驿丞大使的重索马头常例一不遂心便派苦差逼取徒夫面银一不如意便加凌虐以官钱放债领银则加倍扣还致贫夫常受饥寒指过客为名开销则半属冒破而站钱多入囊箧徒夫有钱者卖放有力者保放纪法荡然马骡无钱者多差有势者不差公道灭矣 

　　◆巡检 

　　吕坤曰巡检之设原为盘诘奸细查问逃亡缉捕盗贼关防诈伪弓兵要选精壮枪刀要常演习山川险隘到处巡逻村落居民全无骚扰使军民商贩得以自在通行盗贼奸徒不敢公然来往如此三年方为称职 

　　◆仓官 

　　吕坤曰仓中之地务使干燥上防雨湿下防水浸晾窗常要透风又要编竹小孔以防雀入墙壁常要坚塞又要铺板糯灰以防鼠盗盛暑连阴之月禀讨官钥将谷翻上倒下务使熏蒸湿热之气得以宣泄每岁如此三番米谷自不红腐至出放之时升合不欠出纳之数册籍要明如此做官人人都作颂声事事都显能干上司自然喜悦前程自然远大 

　　◆吏品 

　　明臣吕坤宪约　一朝廷设官本以我从民非强民从我故曰从欲以治又曰同民心而出治道一切举动须先谋及士夫谋及闾阎必众谓当为然后修举必众谓当革然后改图又权利害之大小念兴废之始终若意虽爱民而不合人情拂众以始祸心实为善而不谙事势妄动以扰民或信堪舆祸福辄兴不急土木罔恤从事之劳或因一二诡隐便欲槩县清均又滋无穷之弊诸如此类不可殚述虽于品格无亏实于生民有损是曰喜事之吏 
　　一政体主于宽厚政令全要严明故君子之德风坐于一堂而四境之内善良气伸奸暴股栗四境之外盗不入疆民皆复业者风之谓也今吏之贪鄙者姑无论即有存长厚之心鞭扑不事严狷介之守苞苴不通岂不仁廉君子哉然而吏书为奸弊端丛出皁快肆虐诈索公行指贼者拷掠徧于闾阎行暴者殴夺横于市井剽窃满路鸡犬不宁追呼盈庭农桑尽废如彼木偶在堂既不能为柔良出一冤气又不敢为奸宄发一恶声堂下諠哗无复一毫之惧案边拨置不殊众楚之咻郡邑安用此人为哉是曰昏庸之吏 
　　一近日民穷财尽百姓但存皮骨苟轸饥寒困苦之念自无豪奢愉快之心彼浮夸者酒席欲其丰美又好张筵下程极其整齐又滥馈送金鼓旌旗满路诧儿女之欢声丝竹剧戏諠筵竞俗人之好尚或为身家之奉百事求精不遂则恣行捶楚民有因坐褥围裾而卖儿女者或徇耳目之欲动辄修造不足则横肆科罚民有因建馆修亭而丧性命者古帝王露台惜金蒸羊念费孰非百姓膏脂乃欲悦吾耳目夸张侈大纵欲殃民是曰耗蠹之吏 
　　一朝廷张官置吏凡以安民且环郡邑士民无贵贱大小妇人孺子皆称之曰父母公祖谓其子孙我也为有司者果能视小民如儿女知痒知痛见饥寒困苦者酸鼻痛心如自家子孙失所见昏愚凶悍者抚膺顿足如自家子弟颛蒙汲汲皇皇既有此美意昼思夜想何患无良法书云心诚求之不中不远虽曰才短不短于妇人事即难知不难于赤子但问此心诚与不诚耳近日有司见百姓困穷盲尔全不动色闻民间抑郁褎然了不关心所谓君民一体好恶同情者岂徒泰然尊于民上而已哉是曰木痹之吏 
　　一庙堂之事备于郡邑故一日常萃百责万姓赖我一身即日宣上德不无戴盆之民日达下情犹有向隅之泣纵使政简地僻岂皆事理民安夫怠心一生则无所不已留心一想则何事曾行乃有心不关民社饮酒赋诗口不问农桑饱食高卧斛斗秤尺任民大小轻重文移簿书任吏沈阁耽延上官之牌票屡催常不入目下民之系逮累月多不宁家宪纲呈送所以验政绩也何曾体认宪纲而前件项下不曰见今则曰并无须知领来所以示法守也何曾细看须知及大察到时或捏遵行或捏完报百事无成四境不治是曰惰慢之吏 
　　一有司冷面冰心正大公平然后上可以对天日下可以信士民今也加派穷民便宜豪猾催科宽士夫之包占听断受贵达之嘱托甚者以势力之大小为曲直以人情之炎凉为出入使柔良抱冤贫贱负屈藉法市恩难俾人心之服徇服报怨益伤天理之公汝顾忌以保官民抑郁而受诬岂容于尧舜之世哉是曰柔邪之吏 
　　一郡县之政非为国则为民监司于郡县无非督以为国为民之事其实心实政有司上之所责成正彼之所欲自尽者也见合则意气相孚共求底绩见不合则反复呈请务俾宜民彼粉饰弥缝者则不然文移随故套申呈意念不及簿籍任吏书填造耳目不经操持本有玷也而报十一羡余以明廉政事本不修也而借三五条陈以塞责谓万民作颂不足以当一二者之失欢也惟于津要倾心即怨声载道岂能彻于九重谓一意忠诚不足以致当事者之见悦也惟于声华极意即实政不修谁曾综核一事眉端妆束文采灿然可观口语安排应对犁然可听公差人一至庭除无不厚结面生者入其关市戒勿容留甚者伪开政绩令父老达之盐司严守街衢禁诸人不许建白日夜苦心积虑全与百姓无干下民怒不敢言上官称不虚口朝廷安赖此人为哉是曰狡伪之吏 
　　一士君子生天地间七尺之躯等于二大六合之事任于两肩须有正大胸襟劲直骨力礼节所在不亢亦不足恭议论所及不激亦不诡随此非以干名犯分傲物陵人持己之道当如是耳若奔走以为恭奉承以取悦观眉睫为应对不顾是非探意指为从违惟徇喜怒钻刺势力门墙开创污辱径窦富贵利达岂不坐致而品格最卑卑矣是曰讇谀之吏 
　　一自教化陵夷顽悍成俗衣食缺乏奸盗滋多此不独百姓之罪也故为民父母之道不曰乐只则曰岂弟不曰慈众则曰亲民盖雷霆霜雪在法司而雨露阳春在守令如有异常奸暴四境寒心久惯刁顽万民切齿者间用重法以惩首恶甚者申呈遣戍益见法纪严明有何不可至于常犯自有常刑要在以刑罚为教化于抚字寓严威而已彼尚霸政者性既善怒心不耐烦常事拶攒动辄夹扛一出门外不似人形一入狱中或登鬼箓是曰酷暴之吏 
　　一一尘不染廉士所难予不敢以苦节望天下但念一切公用既有纲银加以额设之余截长补短无碍之费送往迎来苟不私诸囊橐尚无玷于簠簋惟是犯人本无力也而强问有力卖儿女以完单问罪既纳银也而分外罚银变产业以销票王密之金托腹心过送贫而理直者吞声虞叔之璧借题目索求富而身卑者重足条编款款议银既征银矣又分外有里甲之费怨彻闾阎夫马日日供役既力役矣而雇募无给领之时谤闻驿递官价买物明旨屡禁也既减值而又赊之甚者分文不给无异明诓贫者卖货所赚几文也既应行而又税之甚者杈帚亦抽何殊自夺盖眈眈入目而事事垂涎有不屑道者是曰贪鄙之吏 

　　◆官评 

　　余自强曰衙笥中置有官评底本其底本自太府而下人各二叶小官各半叶凡所闻见或从招详中得者或从宾客士绅中言者或从百姓舆隶中得者有好事即注之有错事亦注之日访月积不半年而尽是新闻矣 
　　廉访官评无他妙法只是以无所不问为主近而乡绅远而过客下而百姓又下而衙役舆卒皆可访之人可问之处也但问百姓恐防仇口问衙役恐防私谮问乡绅士夫又恐其非端人正士须要兼听而博访之 
　　州县官开报杂职官评不但事实考语多所混淆即年貌一节亦有注不肖似者故凡遇杂职来见即刻在所递脚色内注定年貌务要逼肖途中迎接递手本时即问以数语或问以一二事细观其人之小心能干与否亦可得其大槩随将年貌才品笔注手本上候到署即载之底本中其才守又加细访如此则人人不差 
