<!-- { "loadSidebar": true } -->
　　谨案提督之官自有明始然不为一定之官称且不设员额亦不常置盖古者天子寄军政于六乡居则以田警则以战所谓入使治之出使长之素信者与众相得也周之六乡在国以比长闾胥族师党正乡大夫为称其在军也则以五长两司马卒长旅帅师帅军将为号为兵者皆平居之民为将者皆平居之吏故曰边境一有事左右之官皆将帅也汉承秦制以郡都尉専司兵事而兵始有常将然都尉亦以文臣为之则兵民之事虽分而主兵者固不分文武魏晋以降督军州者多加将军郎将之号而当时中朝清望官亦颇以加军号为重知将军等号元非専为统兵而设嗣是总管节度殊名同实唐末之节度使多用武人至宋而总管钤辖或领以文臣而武臣实司其事葢自有长募屯驻之兵而始有营伍之制既有营伍即不得不置将帅以専领之然其初偏禆以下虽渐渐専用武臣而大帅则仍多以地方官兼之自宋都副总管文武并置元置元帅万戸等府则守臣不复得与兵事而文与武始截然为二矣夫司马世官亦以命氏后世兵皆常聚师多世守文武之途既分而缓带轻裘者或不行阵即如宋崇宁中以汤景仁等提举各路弓箭手后仍改用武臣则以前所置文臣不能亲诣边塞冲冒寒暑之故则省防内地边陲要区屯兵以卫民生立将以统营伍实亦因时之政矣第明制提督既不常设而自总兵以下凡统兵之官亦俱无品级无定员且多充以勋戚都督等官大率童騃骄恣军政紊如我
　　朝奄有区宇诘戎饬伍各省特设水师陆路提督以统緑旗兵旅自畿辅海甸达于雪山炎徼星罗碁置腹地则兼以巡抚承以总兵副将参将防击都司守备千总把总之属各有员额品秩而总督实节制之文武相维分标协理我
　　皇上制治保邦动闗
　　宸虑邉防屯戍往往增设兵伍又以武臣俱有分猷
　　宣力之责
　　特命仿文臣之例量职定制各给养防以优赡其身家规画尤为尽善兹故撮论其概而总兵以下其説亦畧具于此云
　　三代
　　周礼夏官凢制军万有二千五百人为军军将皆命卿
　　杜佑通典三代之制天子六军其将皆命卿诸侯之制大国三军次国二军小国一军其将亦命卿也
　　谨案军将命卿知军帅不特选置于六官凡六乡之吏自卿以下徳任者使兼之矣孔頴达云古者用兵天子先用六乡六鄊不足取六遂六遂不足取公卿采邑及诸侯邦国而章如愚曰古者畿内之兵不出卒有四方之役即用诸侯人耳或遣上公率王赋亦不过元戎十乗以先启行而已葢盛王之制天下大则有方伯小则有连帅其待卒应变如身之使臂各适其事之逺近茍方伯连帅所不能克然后乡遂之士应之周官之象胥曰王之大事诸侯推此而出军之法可知也然则诸侯之军将其于王朝亦有似今之各省设有提督者故着此以见权舆之有自焉
　　国语齐语制国五家为十为里四里为连十连为乡五乡一帅故万人为一军五乡之帅帅之三军故有中军之皷有国子之皷有高子之皷谨案齐作内政以寓军令三分其国以为三军公将其一髙国将其二将兵者已似有専官然仍皆命卿为之则固用周制也春秋时列国之命将惟齐鲁晋楚畧可考见鲁之战于鞌也四卿并出迨作三军而三桓各将其一舍中军而季氏専将一军仲叔各専一军之半犹是军将皆卿也晋始作二军上军公自将下军太子将之闵二年伐东山臯落氏则太子将上军罕夷将下军僖十五年韩之战亦是公将上军韩简为下军将据此则僖八年里克帅师其御右同韩简当亦是下军将知晋初上下二军无防将矣楚亦为三军其军将出扵临时择人城濮之役子玉以令尹将中军子西以司马将左邲之役沈尹将中军而令尹孙叔敖不为军帅鄢陵之役则子反以司马将中军子重以令尹将左军皆无一定之制其后齐景公召司马穰苴以为将军将兵扞燕而将兵者始有特设之官然事已则罢不为定制逮乎战国赵李牧为北边良将常居代雁门以备北冦此当为后世大将备边之所自始尔
　　春秋左氏传吴徐承等率舟师自海入齐
　　谨案江汉汤汤武夫洸洸此水战之始嗣后吴楚交战率用舟师越亦有习流之士越王句践尝命范蠡舌庸率师沿海泝淮以絶吴路而徐承之率舟师入海当亦为今水师提督所自昉欤
　　秦
　　汉书百官公卿表郡尉秦官掌佐守典武职甲卒谨案唐李贤云秦每郡有尉一人今以汉书地里志考之殆未必然樊哙传哙攻圉都尉刘攽曰圉县名有尉无都尉又郡都尉至景帝方加葢衍一都字然沛公为汉王郦商以将军为陇西都尉高后功臣表有醴陵侯越为河内都尉岂秦固已有都尉而史不具欤又马端临曰秦并天下列为三十六郡郡置材官葢刑法志云汉兴踵秦而置材官于郡国则郡置材官固秦法也且不惟材官而已秦骑士李必骆甲见汉书灌婴传则秦亦有骑士汉严安曰秦使尉屠将楼船之士攻越则秦又有楼船汉材官骑士楼船属郡都尉即秦郡尉之所职可知矣
　　汉
　　汉书百官公卿表诸侯王国中尉掌武职如郡都尉郡尉秩比二千石有丞秩六百石景帝中二年更名都尉
　　后汉书百官志武帝又置三辅都尉各一人讥出入边郡
　　谨案汉郡国凡百有三置郡尉者九十山西自三辅而外郡才十有三而置都尉三十其余郡国乃八十有七置都尉者止六十其不置者葢四十有三也尉与守皆二千石其尊与守等酷吏传言周阳由为守视都尉如今为都尉陵太守夺之治武帝欲以甯成为郡守公孙宏言成为济南都尉其治如狼牧羊不可令治民明守与尉之各有分治矣然王应麟引汉仪注云邉郡置都尉不治民然则都尉非边郡当亦治民至若吾邱夀王为东郡都尉帝以夀王故不复置太守其赐之玺书所谓连十余城之守任四千石之重者以兼守尉之任也又翟义为南阳都尉行太守事行县至宛以事按宛令威震南阳知汉时都尉葢不特典军而亦有兼行太守之事者夫汉之太守専制方面几与今之巡抚等则其兼守尉之任者乃正如今以巡抚兼提督之比也
　　钱文子补汉兵志材官骑士属郡都尉以嵗八月太守都尉令长丞为防都试水处为楼船令丞尉亦各统其县守尉不得専也大抵金城天水陇西安定北地河东上党上郡多骑士三河颍川沛郡淮阳汝南巴蜀多材官江淮以南多楼船士谨案汉刑法志曰武帝平百粤内增七校外有楼船皆嵗时讲肄其实高祖已有楼船之制汉官仪云髙祖命天下郡国选能引鬬蹶张材力武猛者以为轻车骑士材官楼船常以立秋后讲肄课试各有员数平地用车骑山阻用材官水泉用楼船此皆调民为兵非有常置之额而嵗时讲肄及有事调发则皆都尉主之他如惠帝七年发车骑材官诣荥阳太尉灌婴将文帝三年发中尉材官属卫将军军长安景帝中元三年秋中尉不害将车骑材官士屯代高栁武帝元光二年太中大夫李息为材官将军将三十万众屯马邑谷中六年韩安国为材官将军屯军扵渔阳此则征京辅郡国之兵而特遣大臣以为军将故领材官士者则曰材官将军领车士骑士者曰车骑将军领楼船士者曰楼船将军又有领步士则为步兵将军皆事已即罢其与今之提督职分殊矣
　　后汉书百官志中兴建武六年省诸郡都尉并职太守无都试之役惟边郡往往置都尉及属国都尉稍有分县治民比郡○王国中尉一人比二千石职如郡都尉主盗贼
　　谨案汉列郡有都尉其在王国则中尉比都尉光武所省特郡都尉而纪乃云罢郡国都尉官明衍一国字也
　　宋书百官志光武省都尉后又往往置东部西部都尉
　　谨案后汉省都尉后每有剧职郡临时置都尉事讫罢之然终建武之世已不能守前法罢尉省校輙复临时补置如七年罢长水射声二校十五年复更增屯骑校九年省闗都尉十九年复置函谷闗都尉而天下亦往往复置都尉其见于纪者和帝永元十六年复置辽东西部都尉官安帝永初四年初置长安雍二营都尉官顺帝阳嘉二年复置陇西南部都尉官桓帝永夀元年初置泰山琅邪都尉官而金城西部都尉陇西南部都尉各有戍守分地益州西部都尉及各属国都尉俱或领城如太守则视前汉之以都尉行太守事者复加优矣
　　马端临文献通考光武以幽冀并州兵定天下始于黎阳立营领兵骑千人以谒者监之号为黎阳兵其后又以扶风都尉部在雍县以凉州近羌数犯三辅将兵卫防园陵故俗称雍营
　　谨案司马贞曰边郡有屯兵后因置将屯将军如傅寛之以代相国将屯是也若郡国之骑士材官楼船虽各有员数然俱散在民伍迨光武于黎阳立营则郡国兵之各立营伍实始诸此其后明帝置度辽营其将军遂为常守和帝置象林兵安帝置长安雍二营及渔阳营顺帝时縁海又稍稍增兵而魏郡赵国河南等坞多置军屯已略似今制之分标营者则其总帅当亦如今之提督也
　　三国
　　三国蜀志魏延列传先主为汉中王迁治成都当得重将以镇汉川乃拔延为督汉中镇逺将军领汉中太守
　　谨案魏延以汉中督领太守亦犹魏之以都督领刺史也
　　宋书百官志魏黄初二年始置都督军州事或领刺史
　　南齐书百官志魏晋世州牧隆重刺史任重者为使持节都督轻者为持节督
　　谨案后汉建武初征伐四方始权置督军御史事竟而罢建安中魏武为相始遣大将军督之袁绍分沮授所统诸军为三都督魏武征孙权还又使夏侯惇督二十六军则都督之号始此而
　　国朝初制提督兼都督衔者其名亦昉乎此也魏初置都督类皆与州相近如扬州刺史治夀春都督扬州诸军事亦治夀春之类其后都督或领刺史亦正沿汉以都尉行太守事之例与今巡抚兼提督衔者亦略相似故与督抚表互见焉
　　文献通考黄初中复令州郡典兵州置都督寻加四征四镇将军之号
　　谨案汉之杂号将军皆主征伐事讫皆罢若四征兴于汉代四安起于魏初四镇通于柔逺【镇东西南并后汉置镇北魏置】四平止于抚辑【魏置】其将军各一人已似为额设之官且都督或以兼治民事而四征四镇将军但为典兵之号疑都督者略如今之总督而征镇将军或如今之提督然如石苞当魏世拜镇东将军旋代王基都督扬州诸军事后进征东大将军俄迁骠骑将军陈骞拜使持节都督淮北诸军事安东将军转都督豫州诸军事持节将军如故又转都督江南诸军事徙都督荆州诸军征南大将军事晋武受禅进车骑将军则诸将军亦苐为方面宠号循资递进而非专设以为统兵之定职矣
　　三国吴志蒋钦列传钦与吕防持诸军节度权袭荆州钦督水军入沔
　　谨案钦节度诸军而复自督水军则有似今之水师提督者考吴统军之帅类称为督故有水军督营都督京下督江夏督诸号葢吴之边境有督有监监者监诸军事之职而督者即督诸军之职也
　　晋
　　晋书职官志都督诸军为上监诸军次之督诸军为下使持节为上持节次之假节为下○武帝置四中郎将【东南西北】或领刺史或持节为之
　　谨案晋初制都督知军事刺史治民各举其职则犹仍汉制至惠帝末而督军者皆兼刺史葢如今督抚之任并无専典兵事为武职之员但当时诸州都督类加将军或中郎将之号则凡持节都督亦有近今之提督者矣
　　晋书谢元列传拜建武将军兖州刺史领广陵相监江北诸军事刘牢之列传谢元镇广陵多募劲勇号为北府兵
　　谨案督诸军者类兼制数州而兖州别领北府兵又似今提督节制各镇外之有本标营兵也
