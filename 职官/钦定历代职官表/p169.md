<!-- { "loadSidebar": true } -->
　　三国吴志吴主权列传太和元年正月立故太子和为南阳王居长沙子奋为齐王居武昌子休为琅琊王居武林宗室列传孙皎子允封丹阳侯孙奂封沙羡侯孙贲封都亭侯子隣进封都乡侯孙翊子松为都乡侯孙韶封建徳侯孙楷临城侯孙桓封丹徒侯
　　晋
　　杜佑通典晋亦有王公侯伯子男六等之封惟安平公孚万户制度如魏诸王其余县公邑一千八百户地方七十五里大国侯邑千六百户地方七十里次国侯邑四千户地方六十五里大国伯邑千二百户地方六十里次国伯邑千户地方五十里大国子邑八百户地方五十里次国子邑六百户地方四十里男邑四百户地方四十里武帝受禅之初封建子弟为王二十余人以郡为国邑二万户为大国置上中下三军兵五千人邑万户为次国置上军下军兵三千人邑五千户为小国置一军兵千五百人王不之国官于京罢五等之制咸宁三年诏徙诸王公皆归国更制户邑非皇子不得为王而诸王之支庻皆皇家之近属至亲亦各以土推恩受封其大国次国始封王之支子为公承封王之支子为侯继承封王之支子为伯小国始封王之支子及始封公侯之支子皆为男非此皆不得封大国始封之孙罢下军曽孙又罢上军次国始封子孙亦罢下军其余皆以一军为常大国中军二千人上下军各千五百人次国上军二千人下军千人其未之国者大国置守土百人次国八十人小国六十人郡侯县公亦如小国册府元西晋诸王皆主兵临州以威势相陵干戈并搆坠于屠灭葢有渐尔
　　谨案晋本纪泰始元年封王二十七人六年立皇子为王咸宁三年又立齐王子二人为王葢鉴于魏之朘削宗室而侈广其制如此当时许其自选官属而王家人衣食御府别给之其宠异之者甚至不旋踵而诸王操戈相向以至乱亡刘宏传所谓灾难延于宗子自载籍以来骨肉之祸未有若此之甚者非独惠帝不君威权下移实由封植太过权力相轧以酿其衅葢矫慕封建之虚名未有不受其祸者也
　　宋齐梁陈
　　通典宋氏亦用晋制惟大小国皆有三军凡王子为侯者食邑皆千户
　　通典梁封爵亦如晋宋之制
　　南史梁武帝诸子列传昭明太子统长子东中郎将南徐州刺史华容公欢封豫章郡王次子枝江公誉封河东郡王曲江公詧封岳阳郡王
　　谨案通典谓宋封爵如晋制又谓梁如晋宋之制然晋时诸王支庶备有五等之封而宋梁自王以下见于史者惟王子侯而已此外惟梁时昭明太子诸王尝封公而他未有闻焉
　　册府元陈因梁制有亲王嗣王藩王之制亲王起家则为侍中皇太子冡嫡封王起家依诸王余子并封公起家中书郎诸王子并诸侯世子起家给事江左承西晋诸王开国并以户数相差为大小三品陈自永安讫于祯明惟衡阳王昌特加至五千户其余不过二千小国至千户
　　谨案宋齐二代猜忌骨肉诸王出镇受制典籖梁武鉴于前政优假诸子事力雄强然或坐视君父之难或自搆萧墙之兵防与西晋八王无异考共立国实多慙徳本实已揺徒欲广树屏藩终不足为维城之固而封建之无益亦可睹已
　　北魏
　　通典后魏道武皇始元年始封五等至天赐元年减五等之爵始分为四曰王公侯子除伯男之号皇子及异姓元功上勲者封王皇族及始藩王皆降为公诸公降为侯子亦比为差王封大郡公封小郡侯封大县子封小县其后复加伯男焉谨案魏时同姓之封自王侯以外见于史者如纥罗封上谷公悉封襄阳公元英赐爵广武伯陵封襄邑子弼封广川子比干封吉阳男之属班班可见其封王者皆以嫡子继袭其封公侯者在国初则为疎逺之族其后亦皆藩王之支庶大约与宋齐之制不殊但宋齐王子侯皆出于展亲之恩而魏时宗室五等之封多出于酬勲之典也
　　北齐
　　通典北齐有王公侯伯子男六等之爵王位列大司马上非亲王则在三公下封内之调尽以入台三分食一公以下四分食一
　　谨案北齐同姓之封自王以外见于史者平秦王归彦以功别封长乐郡公又有建国子伏防建国侯乂若赵郡王琛初封南赵郡公清河王岳初封清河郡公及广平公盛阳州公永乐则受封皆在魏世也
　　后周
　　周书明帝本纪武成元年正月封大将军章武孝公导子亮为永昌公翼为西阳公九月进封辅成公邕为鲁国公安成公宪为齐国公秦郡公直为卫国公正平公招为赵国公封皇弟俭为谯国公纯为陈国公盛为越国公逹为代国公通为冀国公为滕国公进封天水郡公广为蔡国公武帝本纪保定元年四月封孝闵皇帝子康为纪国公皇子赟为鲁国公建徳三年正月册柱国齐国公宪卫国公直赵国公招谯国公俭陈国公纯越国公盛代国公逹滕国公逌并进爵为王二月纪国公康毕国公贤鄷国公贞宋国公实汉国公赞秦国公贽曹国公允并进爵为王
　　谨案后周初无王爵虽皇子止封公至建徳三年而文帝以下诸子皆进爵为王惟疎逺者尚为公爵若同姓侯伯子男之封则未有见于史者宇文导初封饶阳县伯其受封在魏世也
　　隋
　　通典隋开皇中制国王郡王国公郡公县公侯伯子男凡九等至炀帝惟留王公侯三等余并废之皇伯叔昆弟皇子是为亲王
　　谨案隋宗室封爵等差不见于史疑亦畧如晋宋之制也
　　唐
　　通典大唐高祖初受禅广封宗室从弟及侄年始孩童者数十人皆封为郡王太宗即位问侍臣曰徧封宗子于天下便乎尚书右仆射封徳彛对曰不便厯览往古封王者今日最多两汉以降惟封帝子及亲兄弟若宗室疎逺者非有大功并不得滥叨名器所以别亲疎也先朝敦睦九族一切封王爵命既崇多给力役葢以天下为私殊非至公驭物之道也太宗然之于是率以属疎降等惟有功者数人得王余并封县公贞观二年十二月始议列土之制特进魏徴议曰自隋氏乱离百殃俱起黎元涂炭十不存一始防圣帝敷至仁以流元泽沐春风而沾夏雨一朝弃之为诸侯之众心未定或致逃亡其未可一也既立诸侯当建社庙礼乐文物仪衞左右顿阙则理必不安粗修则事有未暇其未可二也大夫卿士咸资禄俸薄赋则官府困穷厚敛则人不堪命其未可三也王畿千里征税不多至于贡赋所资在侯甸之外今并分为国邑京师府藏必虚诸侯朝贡无所取给其未可四也今燕秦赵代俱带蕃夷黠羌旅拒匈奴未灭追兵内地逺赴边庭不堪其劳将有他变难安易动悔或不追其未可五也十一年六月诏荆王元景等二十一王为诸州都督刺史咸令子孙代代承袭非有大故无或黜免其后并不愿行乃止后定制皇兄弟皇子为王皆封国谓之亲王太子男封郡王
　　新唐书荆王元景列传贞观十一年诏荆州都督荆王元景梁州都督汉王元昌徐州都督徐王元礼潞州都督韩王元嘉遂州都督彭王元则郑州刺史郑王元懿绛州刺史霍王元轨虢州刺史虢王元鳯豫州刺史道王元庆邓州刺史邓王元裕夀州刺史舒王元明幽州都督燕王灵防苏州刺史许王元祥安州都督吴王恪相州都督魏王泰齐州都督齐王祐益州都督蜀王愔襄州刺史蒋主恽州都督越王正并州都督晋王治泰州都督纪王谨所任刺史并功臣令世袭防长孙无忌等固辞遂废不行
　　刘肃大唐新语武徳中以景命维新宗室犹少至三从弟侄皆封为王及太宗即位问羣臣曰遍封宗子于天下便乎封徳彛曰不便厯观往古封王者当今最多两汉以降唯封帝子及兄弟若宗室疎逺者非有大功如周之郇滕汉之贾泽并不得滥居名器所以别亲疎也太宗曰朕为百姓理天下不欲劳百姓以养已之亲也于是疎属悉降爵为公
　　谨案唐初议复古封建或可或否人持一説萧瑀直欲裂土而封李百药则欲俟刑措之教一行登封之礼云毕然后定疆理之制议山河之赏顔师古欲分置王国不得过大间以州县错杂而居马周谓宜赋以茅土畴其户邑必有行材随器方授皆属调停之见惟魏徴议以为非便其言可谓切中故节録其文着于篇以见古法之不可泥也
　　新唐书太宗本纪贞观十一年六月己未以诸王为世封刺史十三年二月庚子停世封刺史谨案唐太宗以诸王为世封刺史未二年而罢则其事之难行太宗亦自知之矣至代宗时大臣奏议请封诸王分领戎帅以威天下此乃无其实而徒务其名非惟难以为屏翰亦不足鸠厥宗矣
　　册府元唐制皇弟兄皆封国谓之亲王王之子承嫡者谓之嗣王皇太子诸子并封郡王王子承恩泽者亦封郡王诸子封郡公其嗣王郡王特进王子孙承袭者降封国公
　　谨案唐时宗室之封为二等曰王曰公而王与公又各为二等曰亲王曰嗣王曰国公曰郡公详见唐书宗室世系表兹不具论
　　玉海太和四年七月赐十六宅诸王绫绢二万疋以内库充开成二年五月壬申幸十六宅宴诸王三年四月甲午亦如之颁赐有差四年六月庚申幸十六宅宴乐赐钱
　　新唐书宗室世系表唐有天下三百年子孙蕃衍可谓盛矣其初皆有封爵至其世逺亲尽则各随其人贤愚遂与异姓之臣杂而仕宦至或流落于民间甚可叹也
　　谨案唐宗室疎逺者与异姓之臣杂而仕宦甚至流落民间皆立法未善之所致也我
　　朝宗室员额不与庶姓相杂其未仕者
　　皇上又皆特给品秩展亲之典絶往代矣
　　五季
　　册府元五代之制大抵遵于唐室
　　章如愚山堂考索五代宗室诸王大率不能传世汉周则多追封
　　谨案五代短祚诸王率鲜传世故王子侯亦无见于史者
　　宋
　　宋史职官志列爵九等曰王曰郡王曰国公曰郡公曰县公曰侯曰伯曰子曰男分国三等大国二十次国二十小国二百二十
　　文献通考诸侯王与列侯皆以嫡子嫡孙世袭其所受之封爵茍非有罪者与无后者则爵不夺而国不除此法汉以来未之改也至唐则臣下之封公侯者始止其身而无子孙袭封者然亲王则子孙袭封如故虽所谓茅土食邑多为虚名然始所封之国与爵则父殁子继世世相承宋皇子之为王者封爵仅其身而子孙无问嫡庶不过承防入王宫为环卫官亷车节钺以序而迁如庶姓贵官防子入仕之例必须厯任年深齿徳稍尊方特封以王爵而其祖父所受之爵则不袭也国朝防要载庆厯四年七月制封宗室乃以皇叔冯翊郡公徳文为东平郡王皇兄允让为汝南郡王皇弟允良为华原郡王皇侄从谒为頴国公从煦为安国公宗説为祁国公昭成太子孙宗保为建安郡王华王孙宗逹为恩平郡王邢王孙宗望为清源郡王自燕王薨而祖宗之后无有封王爵者至濮安懿王以英宗之故安定郡王以艺祖之故方令世袭然又不以昭穆相承嫡庶为别每嗣王没则择本宗直下之行尊者承袭于是濮安懿王有二十七子而得嗣封者七人四十六孙而得嗣封者亦七人葢嗣濮王凡十四人才更两代耳嗣安定郡王凡二十七人才更四代耳此例亦古所无也玉海太平兴国七年七月十三日甲午封皇子卫王广平郡王同日拜平章事八年十月戊戌改皇子名己酉封元佐楚元僖陈真宗韩元份冀元杰益十一月甲寅诏宰相序立在亲王上以诸王年防欲知谦损之道端拱元年二月二十三日封元偓等国公邑一千户
　　谨案宋爵九等而宗室之封见于通考者有王郡王国公郡公县公侯六等然爵不世袭恩不旁推其恩谊视前代为尤薄其有予以世袭者则又不以子孙相承而以行尊者序继乖伦序而乱昭穆为自古未有之缪制也
　　玉海绍兴二十七年正月诏侍从各举宗室京朝官材识行治者二人特与召对
