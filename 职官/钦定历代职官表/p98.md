<!-- { "loadSidebar": true } -->
　　南齐书百官志少府府置丞一人领官如左○左右尚方令各一人丞一人鍜署丞一人永明三年省四年复置御府令一人丞一人东冶令一人丞一人南冶令一人丞一人平凖令一人丞一人○尚书令内外殿中监一人
　　谨案齐制与宋多同惟尚书令之殿中有内外监之名为宋所未有宋置御府后改中署而齐则仍曰左右尚方为此少异耳
　　隋书百官志梁初犹依宋齐皆无卿名天监七年加置太府卿以少府为少府卿是谓夏卿○太府卿位视宗正掌金帛府帑统左右藏令上库○少府卿位视尚书左丞置材官将军左右中尚方甄官平水署置南塘邱税库东西冶中黄细作炭库纸官柴署等令丞○光禄卿统守宫黄门华林园暴室等令
　　通典太府卿厯代不置然其职在司农少府至梁天监七年始置○梁官三品曹位殿中外监上库令细作令作堂金银局丞三品勲位殿中内监左尚方五丞右尚方四丞
　　玉海梁始置太府卿掌府库少府専为供服御之官
　　隋书百官志陈太府卿少府卿品并第三
　　谨案梁置太府卿掌金帛府帑葢分少府所掌而别为置官此后代太府之所由起也左右尚方诸令属于少府犹与古同而名之为卿亦自梁始守宫暴室诸令属于光禄制与晋同皆为汉少府之职至殿中监有内外之分而以三品曹位勲位分之不入诸班之次亦与列代为少异陈官并用梁制其史文之脱畧者不复详焉
　　后魏
　　魏书官氏志初置左右近侍之职无常员或至百数侍直禁中传宣诏命皆取诸部大人及豪族良家子弟仪貌端严机辩才干者应选又置内侍长四人主顾问拾遗应对若今之侍中散骑常侍也置都统长又置幢将及外朝大人官其都统长领殿内之兵直王宫幢将员六人王三郎卫士直宿禁中者自侍中已下中散已上皆统之外朝大人无常员主受诏命外使出入禁中国有大丧大礼皆与叅知随所典焉少府第三品上中黄门令内署令第四品中掖庭监従第五品上诸局监水衡都尉従第五品中尝药监殿中监从第五品下诸宫门仆从六品中世宗班行职令大府卿第三品太府少卿第四品诸署令千石以上者从第八品诸署令六百石以上者第九品诸署令不满六百石者従第九品
　　册府元后魏殿中监从五品下又有掌服郎从六品上又分太官令尚食中尚食掌知御膳尚食门下省领之中尚食集书省领之
　　通典后魏太和中改少府为太府卿兼有少卿掌财物库藏
　　洛阳伽蓝记建春门内御道南有钩盾典农籍田三署
　　谨案后魏初官制未备其后有少府殿中监之职而殿中品秩视晋宋为较隆太和中改少府为太府置卿及少卿其所属之官有诸署令千石以上六百石上下之分而史志统言诸署其所掌之为何署亦莫得而详也魏又有水衡都尉与河隄使者并列葢亦主水之官与汉之兼掌禁钱者又不同矣
　　北齐
　　隋书百官志后齐制太府寺掌金帛府库营造器物统左中右三尚方左藏司染诸冶东西道署黄藏右藏细作左校甄官等署令丞左尚方又别领别局乐器器作三局丞中尚方又别领别局泾州丝局雍州丝局定州防绫局四局丞右尚方又别领别局丞司染署又别领京坊河东信都三局丞诸冶东道又别领滏口武安白间三局丞诸冶西道又别领晋阳冶泉郡大原仇四局丞甄官署又别领石窟丞○门下省掌献纳谏正及司进御之职侍中给事黄门侍郎各六人录事四人通事令史主事令史八人统局六领左右局领左右各二人【掌知朱华阁内诸事宣传已下白衣斋子巳上皆主之】左右直长四人尚食局典御二人【总知御膳事】丞监各四人尚药局典御及丞各二人【总知御药事】侍御师尚药监各四人主衣局都统子统各二人【掌御衣服玩等事】斋帅局斋帅四人【掌铺设洒扫事】殿中局殿中监四人【掌驾前奏引行事制请修补东耕则进耒耜】中侍中省掌出入门閤中侍中二人中常侍中给事中各四人又有中尚药典御及丞并中谒者仆射各二人中尚食局典御丞各二人监四人内谒者局统丞各二人
　　通典北齐官第三品太府卿第四品太府少卿第五品主衣都统尚食尚药典御从五品中尚食中尚药典御従六品中尚食中尚药等丞从八品钩盾左右尚方左藏掖庭东西牛羊司诸署令正九品细作署令
　　谨案北齐官氶魏制不设少府而以太府寺及门下省分统其职其殿中监为门下省之所统属六局中尚药尚食典御又为中侍中省之所分与前代之制作异而职守固有在也至所设泾州雍州定州诸丝绫局即汉三服官之遗意与今之织造监督为相近焉
　　后周
　　通典后周官正五命天官左宫伯主膳太府计部等中大夫冬官司木司土司金司水等中大夫正四命天官小左宫伯小膳部小计部等下大夫冬官小司木小司土小司金小司水司玉司皮司织司卉等下大夫正三命天官小右宫伯掌式小膳部内膳太府玉府内府缝工小计部等上士夏官典牝典牡等上士冬官内匠掌材小司木小司土小司金小司水小司玉小司皮小司织小司卉等上士正二命天官司服掌式内膳典庖玉府内府缝工等中士夏官典牝典牡典驼典羊等中士冬官内匠掌材等中士正一命夏官典驼典羊等下士
　　谨案后周仿成周之典以制官汉晋以来诸官名皆废而不用至其职掌则固无犬殊者今摭录通典天官冬官各条以存其概其后此改更之制则不可复考焉
　　隋
　　隋书百官志门下省统城门尚食尚药符玺御府殿内等六局尚食局典御二人直长四人食医四人尚药局典御二人侍御医直长各四人医师四十人符玺御府殿内局监各二人直长各四人○内侍省领内尚食掖庭宫闱奚官内仆内府等局○太府寺统左藏左尚方内尚方右尚方司染右○藏黄藏掌冶甄官等署各置令丞等员○炀帝即位多所改革分门下太仆二司取殿内监名以为殿内省分太府寺为少府监殿内省置监少监丞各一人掌诸供奉统尚食尚药尚衣尚舍尚乗尚辇等六局各置奉御二人皆置直长以贰之尚衣即旧御府也改名之○少府监置监少监各一人丞二人统左尚右尚内尚司织司染鐡甲弓弩掌冶等署复改监少监为令少令
　　通典宫闱局令隋置令掌宫内门閤之禁及出纳神主并内给使名帐粮廪事
　　谨案隋髙祖改周之六官仍以门下省太府寺分统供御之职而掖庭内府等局则属之内侍省葢与齐之制相为仿佛至炀帝更官制分门下省以为殿内省所统六局仍由殿内以于门下葢徒见更革之繁而法制亦无大异耳殿中之为殿内以避武元皇帝嫌名而改也自梁立太府而少府之所掌遂分至魏齐専立太府而少府之官遂废隋初所设犹承其制迨炀帝立少府置监置令于是太府所掌遂止于诸市平凖左右藏诸署而不与供御之职相闗矣宫闱局令始置于隋所掌宫内门閤并内使名帐廪膳葢与今之内管领亦为相近也










　　钦定厯代职官表卷三十七
　　钦定四库全书
　　钦定厯代职官表卷三十八
　　内务府下
　　厯代建置
　　唐
　　唐书百官志殿中省监一人从三品少监二人从四品上丞二人从五品上监掌天子服御之事其属有六局曰尚食尚药尚衣尚乗尚舎尚辇少监为之贰【武徳元年改殿内监曰殿中省龙朔二年曰中御府监曰大监丞曰大夫有令史四人书令史十二人左右仗千牛各十人掌固亭长各八人旧有天藏府开元二十二年省】尚食局奉御二人正五品下直长五人正七品上诸奉御直长品皆如之食医八人正九品下奉御掌储供直长为之贰进御必辨时禁先尝之飨百官賔客则与光禄视品秩而供凡诸陵月享视膳乃献【龙朔二年改尚食局口奉膳局诸局奉御皆曰大夫有书令史二人书吏五人主食十六人主膳八百四十人掌固八人】尚药局奉御二人直长二人掌和御药诊视凡药供御中书门下长官及诸卫上将军各一人与监奉御涖之药成医佐以上先尝疏本方具嵗月日涖者署奏饵日奉御先尝殿中监次之皇太子又次之然后进御太常每季阅送上药而还其朽腐者左右羽林军给药飞骑万骑病者颁焉【龙朔二年改尚药局曰奉医局有按摩师四人呪禁师四人书令史二人书吏四人直官十人主药十二人药童三十人合口脂匠二人掌固四人】尚衣局奉御二人直长四人掌供冕服几案祭祀则奉镇圭于监而进于天子大朝防设案【龙朔二年改尚衣局曰奉冕局有书令史三人书吏四人主衣十六人掌固四人】尚舎局奉御二人直长六人掌殿庭祭祀张设汤沐灯烛洒扫之事○闲廏使以殿中监承恩遇者为之押五坊以供时狩一曰雕坊二曰鹘坊三曰鹞坊四曰鹰坊五曰狗坊侍御尚医二人正六品上主事二人从九品上
　　谨案唐殿中监领六局其四局为今内务府诸司之职其尚乘尚辇二局分着于銮仪卫太仆寺篇中兹不具列殿中监又有闲廏使与上驷院之职相近惟所领五坊以供时狩者为今养鹰狗处之制故附着于此
　　唐书百官志内侍省监二人少监二人○监掌内侍奉宣制令其属六局曰掖庭宫闱奚官内仆内府内坊少监内侍为之贰皇后亲蚕则升坛执仪大驾出入为夹引【武徳四年改长秋监曰内侍监内承奉曰内常侍内承直曰内给事龙朔二年改监为省武后垂拱元年曰司宫台天寳十三年置内侍监改内侍曰少监防更置内侍】内谒者监十人掌仪法宣奏承勑令掖庭局令二人丞三人掌宫人簿帐女工宫闱局令二人丞二人掌侍宫闱出入管籥奚官局令二人掌奚工役宫官之品内仆局令二人丞二人掌中宫车乗内府局令二人丞二人掌中藏寳贷给纳之数及供灯烛汤沐张设
　　谨案内侍省之名昉于隋代其职则自秦汉以来即有长秋之制惟汉法叅用士人至后代则専用奄宦寖失古意考唐内侍省六局所掌皆今内务府广储掌仪诸司及内管领之职
　　圣朝慎重职司一不以奄防参预其事洵超轶前古之制非隋唐所可防及矣兹以内侍省官制中颇有近于内务府者并采附篇内以着前代之得失其列代宦官不尽着焉
