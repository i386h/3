<!-- { "loadSidebar": true } -->
　　谨案周礼诸官列职纷繁以今六部之制相凖不能一一脗合惟秋官専掌狱讼自士师以迄司皆理刑之官故与今刑部职掌相符者为最多如士师为士官之长而其下有乡士以主六乡之狱有遂士以主六遂之狱有县士以掌外野之狱有方士以掌都家之狱有讶士以掌四方诸侯之狱皆随地设官以治之今之按省分司以治庶狱者正同此意至司刑司刺掌五刑三刺之法以诏司寇则如今之律例馆秋审处司圜掌囚掌戮则如今之提牢司狱司而司掌五司厉掌罪即唐宋都官郎中员外郎所自出虽其职已散入各司然亦刑部所有事也惟唐宋司门郎中员外専掌门闗往来之籍赋唐六典以地官司门之职当之自明以来其职事并入户兵二部久不于刑部今仍载司门一曹以存沿革而不复逺溯周制用符其实云
　　唐六典刑部尚书周之秋官卿也侍郎周之秋官小司冦中大夫也周礼大司冦属官有士师下大夫盖郎中之任也有司厉下士盖郎官员外郎之任也
　　汉
　　杜佑通典汉成帝时尚书初置二千石曹主郡国二千石又置三公曹主断狱后汉光武改三公曹主嵗尽考课诸州郡政二千石曹掌中都官水火盗贼词讼罪法亦谓之贼曹重于诸曹【华谭集尚书二曹论曰刘道贞谓汉氏重贼曹为是呉晋重吏部为非薛君曰君何是古而非今刘难曰贼曹职典刑狱刑狱难精是以欲重之答曰今之贼曹不能聴声观色以别真伪县不能断谳之尚书也夫在狱者率小人在朝者率君子小人易检君子难精俱不得已吏部冝重贼曹宜轻也】
　　册府元汉有大狱则令杂治如王嘉致都船诏狱使将军以下与二千石杂治之类也其次即令就问如廷尉请捕衡山王遣中尉大行即问之类也其当罪又令杂议如淮南王所犯不轨承相御史宗正廷尉杂奏又诏列侯吏二千石议是也汉书百官公卿表宗正有都司空令丞【如淳曰主罪人】少府有若卢令丞【如淳曰汉仪注有若卢狱令】中尉有都船令丞【如淳曰汉仪注有都船狱令】
　　后汉书和帝本纪永元九年复置若卢狱官谨案汉书宣帝纪遣使者分条中都官狱师古曰中都官凡京师诸官府也后汉志称孝武帝以下置中都官狱二十六所各令长名今以纪传之其可考见者如宗正所属有都司空狱【窦婴传劾繋都司空伍被传伪为左右都司空诏狱书】内官狱【东方朔传狱系内官】少府所属有导官狱【张汤传其弟繋导官师古曰或权寄在此非本狱所】若卢狱【李贤后汉书注若卢狱主鞫将相大臣】考工狱【刘辅传繋共工狱苏林曰考工也】居室狱【灌夫傅繋居室后故保宫李陵母繋保宫是也】掖庭狱【师古曰汉旧仪掖庭诏狱令丞宦者为之】暴室狱【师古曰暴室职务既多因为置狱主治罪人故往往云暴室狱然非狱名】中尉所属有都船狱【説见后】鸿胪所属有别火狱【如淳曰汉仪注有别火狱今】郡邸狱【师古曰汉旧仪郡邸狱治天下郡国上计者属大鸿胪】当时皆谓之诏狱各置令丞等官其罪人就繋者则谓之中都官囚徒【刘屈牦发长安中都官囚徒】而廷尉専掌刑法独不闻有狱官考王嘉传嘉得罪有诏假谒者节召丞相诣廷尉诏狱嘉随使者诣廷尉廷尉收嘉丞相新甫侯印绶缚嘉载尽都船诏狱是嘉当下廷尉诏狱而廷尉乃缚送都船足知当日中都官诸狱皆以繋廷尉罪人故本署转无専狱薛宣传载宣为廷尉书佐都船狱吏亦可见诸狱皆属廷尉故吏职得互相迁补也后汉惟廷尉及雒阳有狱而和帝复置若卢狱官不言所属考安帝纪永初二年皇太后幸雒阳寺及若卢狱録囚徒赐河南尹廷尉卿及官属有差雒阳属河南则若卢亦当属廷尉矣今廷尉沿革虽己别载大理寺表而狱制専刑部故取都司空若卢都船三令丞繋之于此以着提牢司狱设官之权舆又二千石曹初主郡国二千石三公曹后故主考课今据其职掌亦互见吏部表内云
　　三国
　　郑樵通志魏青龙二年置都官郎掌刑法狱讼之事
　　册府元魏置定科郎主定法令法官郎主军事刑狱【定科又作定课】
　　太平御览何贞奏许都赋明帝竒之擢为都官郎中
　　晋书职官志魏尚书有二千石郎
　　孙逢吉职官分纪魏尚书郎有比部
　　谨案前代法令之书在汉以后有二曰律令诸家汉书注所引有汉律又有令甲令乙令丙杜周传云前主所是着为律后主所是疏为令是也在唐有四曰律令格式新唐书刑法志谓令者尊卑贵贱之等数国家之制度格者百官有司所常行之事式者具所常守之法凡邦国之政必従事于此三者其有所违及人之为恶而入于罪戾者一断以律是也在宋亦有四曰敕令格式乃沿唐之旧而自律以外又増敕为四也稽厥制律为律之正文而勅令格式则如今各部院衙门之则例厯代统其事于刑曹凡罪人之丽辟及职官之案劾者皆据此平决盖今刑部之议罪与吏兵二部之议处其职掌本同在法官晋书刑法志载裴頠奏有尚书免皆在法外刑书之文有限舛违之故无方故有临时议处【今案牍承用之议处二字其源实始于此】之文诚不能皆得循常云云此罚至罢免亦由刑官议处之明证隋唐始于吏部置考功一曹而所司惟考绩黜陟之令其他论劾仍不与焉唐六典称九品已上犯除免官者大理详而质之以上刑部是其事尚在法官至明以内外弹章付之考功定拟武官功过亦归武选于是官司过失至革职以下者其核议之事乃悉属吏兵二部而不在法司矣今以定科删定两郎専掌修定法令【隋志载陈沈洙以议狱不同请牒送删定曹详改前制即如今之纂入则例】实兼有今刑部律例舘吏兵二部则例馆之任故既载入吏部篇而仍互见于此至比部郎起自曹魏而唐以后则専司勾覆仓库出纳百官俸料乃如今户科给事中及江南道御史之磨勘注销并不预刑名之事其职久与刑部无涉顾炎武日知录云周礼小司冦三年大比则受邦国之比要注大比谓使天下更简阅民数及其财物也唐时刑部有刑比都官司门四曹唐书职官志比部掌周知内外之经费而总勾之杨炎传天下财赋皆纳左藏库尚书比部履其出入宋史职官志比部掌勾覆中外帐籍考其陷失而理其侵负山堂考索防计逋欠每三月一比谓之比部故昔人有刑罚与赋敛相为表里之説今四曹改为十三司而财计之不闗刑部久矣乃犹称郎官为比部何耶炎武之説诚为详核然考宋隋二志皆称比部主法制则比字当亦取律例相比况之义如汉志所云决事比者盖自唐以后始失其职耳今以厯代皆属刑部故仍繋之于表而具论其职掌之不同者如右
　　晋
　　通典晋复置三公尚书掌刑狱
　　唐六典晋太康中省三公尚书以吏部尚书兼掌刑狱
　　晋书职官志晋受命置三公比部都官二千石曹郎
　　宋书百官志晋西朝则有三公比部都官曹郎谢维新合璧事类魏有定科郎晋贾充定律令以裴楷为之
　　谨案晋书职官志称武帝罢定课郎【即定科郎】而谢维新乃谓晋时裴楷为之颇不相合今考楷本传其为定科郎尚在魏世至晋初定律令时则楷已为散骑侍郎维新误以为晋事盖失于详检也
　　唐六典晋令有狱左右丞各一人
　　宋
　　宋书百官志宋髙祖初増都官尚书太祖元嘉十八年増删定曹郎盖魏世之定科郎也吏部尚书领删定三公比部曹都官尚书领都官曹比部主法制都官主军事刑狱
　　通典宋三公比部皆主法制
　　南齐书百官志吏部尚书领删定三公比部曹都官尚书领都官曹
　　隋书百官志梁尚书省置都官尚书删定三公比部都官等郎陈承梁皆循其制官
　　唐六典宋齐并以三公郎曹掌刑狱置郎中一人梁陈因为侍郎梁陈又置狱丞二人第七品谨案三公曹后汉虽改主考课而自晋以迄南北朝则仍为主刑狱之官其属之吏部者盖以太康省三公尚书以吏部尚书兼掌刑法故三
　　公曹郎亦归其统辖也至二千石郎晋南渡后已罢不置史亦不详其职掌而当时去汉未逺建置当必相同今并繋之于表云
　　北魏
　　通典后魏亦有都官尚书
　　唐六典狱丞后魏亦二人
　　魏书官氏志狱掾从第七品下
　　谨案后汉惟和帝置有若卢狱官而廷尉雒阳县狱官皆不见于史唐六典始载晋置狱丞梁陈因之魏书亦载魏置狱掾为从七品其后厯代多设是官属于廷尉盖当时六曹未有定制廷尉尚当秋官之职故也今大理寺已不置狱前代所为廷尉狱官其职久已归入刑部故析繋于此以偹提牢司狱之沿革焉
　　北齐
　　隋书百官志后齐置都官尚书统都官【掌畿内非违得失事】二千石【掌畿外得失等事】比部【掌诏书律令勾检等事】曹都官二千石比部各量事置掌故主事员
　　唐六典三公郎曹掌刑狱北齐置郎中二人通志北齐有三公曹掌诸曹囚帐断罪赦日建金鸡等事属殿中尚书
　　册府元北齐狱丞掾各二人
　　后周
　　通典后周官品正七命大司冦正六命小司冦上大夫正五命秋官刑部中大夫正四命秋官小刑部司等下大夫正三命秋官小刑部司刺乡法遂法稍法县法畿法小司等上士正二命秋官司刺乡法逐法稍法县法畿法掌囚司厉掌罪掌夷掌蛮掌戎掌狄掌徒等中士正一命秋官小刑部掌囚司厉掌夷掌蛮掌戎掌狄掌徒等下士
　　册府元后周刑部中大夫掌五刑之法附万民之罪
　　马端临文献通考后周有司下大夫掌五及徒者捕盗贼囚执之事
　　谨案周官司掌五之法本主罪人自汉武帝袭其名置司校尉使持节从中都官徒千二百人捕巫蛊督大奸猾后又令察三辅三河农乃全与周制不合今按其职掌已别繋之步军统领衙门表内惟后周所置依仿周官复掌罪徒与汉魏以下司之职又殊故仍载入刑部沿革焉
　　隋
　　隋书百官志髙祖受命置都官尚书统都官侍郎二人刑部比部侍郎各一人司门侍郎一人寻改都官尚书为刑部尚书炀帝即位六曹各置侍郎一人以贰尚书之职诸曹侍郎并改为郎又改刑部为宪部郎以异侍郎之名
　　通典隋初有都官尚书开皇三年改都官为刑部亦因后周之名
　　唐六典隋置狱掾八人
　　谨案今刑部之名肇于后周定于隋世厯代相沿未之有改溯其本始即南北朝之都官尚书也但考列史所载都官一曹自魏晋以后皆掌京师及畿外得失非违等事颇似汉之司而并无断狱议罪之责故六典以为非唐时都官之任推原其故盖由魏晋诸朝尚书各曹尚不依六官分职故刑名政令自大理以外八座则以三公吏部尚书主之郎官则以三公郎中主之而或领于吏部或领于殿中属差本无定制隋文帝改都官尚书为刑部而省三公郎不设于是三公旧职遂悉归于刑部曹又以都官郎改掌簿録配没官私奴婢并良贱诉竞俘囚之事弼教之任自是始専之刑部矣今以刑部出自都官建置相因源流有在故仍繋之于表而附着其异同于此
　　唐
