<!-- { "loadSidebar": true } -->
　　通典隋郡太守如北齐九等之制至开皇三年罢天下诸郡以州统县大业三年又改州为郡郡置太守【本志宋齐以降天下分裂州郡渐众及隋开皇初有州三百一十郡五百八以官烦人弊遂废郡便以州亲人则刺史如太守之职自后虽官名屡改而职事不易】
　　谨案隋开皇罢天下诸郡以州统县以刺史为太守盖因当时刺史之职别有行台总管府以统理之而州郡纷烦其大小又适相等故举诸郡而并废之其后帝旋罢州置郡则刺史太守遂为郡守互名而汉刺史之职遂无复有存焉者至郡佐史之称改易不一其于职掌则无异也
　　唐
　　唐六典上州刺史一人从三品下别驾一人从四品下长史一人从五品上司马一人从五品下録事军事一人从七品上録事二人从九品上史三人司功军事一人从七品下司仓军事一人从七品下佐三人史六人司户军事二人从七品下佐三人史七人帐史一人司兵军事一人从七品下佐三人史六人司法军事二人从七品下佐四人史八人司士军事一人从七品下佐四人史六人军事四人执刀十五人典狱十四人问事八人白直二十人市令一人从九品上丞一人佐一人史二人仓督二人史四人中州刺史一人正四品上别驾一人正五品下长史一人正六品上司马一人正六品下録事军事一人正八品上録事一人从九品下史二人司功军事一人正八品下佐二人史四人司仓军事一人正八品下佐二人史四人司户军事一人正八品下佐三人史五人帐史一人司兵军事一人正八品下佐三人史四人司法军事一人正八品下【兼掌司士事】佐三人史六人军事三人正九品下执刀十人典狱十二人问事六人白直十六人市令一人丞一人佐二人史二人帅二人仓督二人史三人下州刺史一人正四品下别驾一人从五品上司马一人从六品上録事军事一人从八品上録事一人从九品下史二人司曹军事一人从八品下【兼掌司功事】佐二人史四人司户军事一人从八品下【兼掌司兵事】佐三人史五人帐史一人司法军事一人从八品上【兼掌司士事】佐二人史四人军事二人从九品下执刀十人典狱八人问事四人白直十六人市令一人佐一人史一人帅二人仓督一人史二人○都督刺史掌宣布徳化抚和齐人劝课农桑教谕五教毎岁一巡属县观风俗问百姓録囚徒恤鳏寡阅丁口务知百姓之疾苦内有笃学异能闻于乡闾者举而进之有不孝悌悖礼乱常不率法令者糺而防之其吏在官公亷正已清直守节者必察之其贪秽谄谀求名徇私者亦谨而察之皆附于考课以为褒贬若善恶殊尤者随即奏闻若狱讼之枉疑甲兵之征遣兴造之便宜符瑞之尤异亦以上闻其常则申于尚书省而已若孝子顺孙义夫节妇志行闻于乡闾者亦随实申奏表其门闾若精诚感通则加优赏其孝悌力田者考使集日具以名闻其所部有须改更得以便宜从事若亲王典州及边郡都督刺史不可离州局者应巡属县皆委上佐行焉○别驾长史司马掌贰府州之事以纪纲众务通判列曹岁终则入奏记○司録録事军掌付事勾稽省署抄目糺正非违监守符印若列曹事有异同得以奏闻功曹司功军掌官吏考课假使选举祭祀嘉祥道佛学校表疏书啓医药陈设之事凡差使先差州官不充取县官率一半已上不充取前资官其上佐録事军县令不得充使出境凡州县及镇仓督县博士助教中下州市令及县市令岳渎祝史并州选各四周而代【州镇仓督州县市令取勲官五品已上及职资九品者若无通取勲官六品已下仓督取家世重大者为之州市令不得用本市内人县市令不得用当县人博士助教部内无者得于旁州通取县録事通取部内勲官五品已上若无堪任者并佐史通取六品已下子及白丁充之】○仓曹司仓军掌公廨度量庖厨仓库租赋徴收田园市肆之事每岁据青苗征税亩别二升以为义仓以备凶年将为赈贷先申尚书待报然后分给又岁丰则出钱加时价而籴之不熟则出粟减时价而粜之谓之常平仓常与正义仓帐具本利申尚书省户曹司户军掌户籍计帐道路逆旅田畴六畜过取蠲符之事而剖断人之诉竞凡男女婚姻之合必辨其族姓以举其违凡井田利害之宜必止其争讼以从其顺凡官人不得于部内请射田地及造碾硙与人争利兵曹司兵军掌武官选举兵甲器仗门户管钥烽候传驿之事○法曹司法军掌律令格式鞫狱定刑督捕盗贼糺逖奸非之事以究其情伪而制其文法赦从重而罚从轻使人知所避而迁善逺罪○士曹司士军掌津梁舟车舍宅百工众艺之事启塞必从其时役使不夺其力通山泽之利以赡贫人【九州界内有出铜铁处官不采者使百姓私采铸得铜及白蜡官为市取如欲折充课役亦聼之其四边无问公私不得治铁冶及采铜自余山川薮泽之利公私共之】致瓌异之物以备国用是以官无禁利人无稽市【凡知山泽有异寳异木及金玉铜铁彩色杂物处堪供国用者奏闻】○军事掌出使○市令丞掌市廛交易禁斥非违之事下有执刀白直典狱佐史各有其职州县之任备焉
　　通典唐武徳元年改郡为州改太守为刺史加号持节后如号为使持节诸军事而实无节但颁铜鱼符而已天寳元年加州为郡刺史为太守自是州郡史守更相为名其实则一太宗初理天下重亲民之任疏督守之名于屏其人善恶必书其下是以州郡无不率理逮贞观之末升平既乆羣士多慕省阁不乐外任其折冲果毅有才力者先入为中郎次补郡守其轻也如是武后垂拱二年诏诸州都督刺史宜准京官带鱼长安四年纳言李峤同平章事唐休璟奏曰窃以物议重内官而轻外职凡所出守多因贬累非所以澄风俗安万民臣请择材于台阁省寺之中分典大州共康庶政臣等请辍近侍率先具寮太后乃令书名探之中者当行于是鳯阁侍郎韦嗣立御史大夫杨再思二十人中之皆以本官捡校刺史后二十人中政绩可称者独常州刺史薛光谦徐州刺史司马钟二人而已当时复有为员外刺史者不领州务开元中定天下州府自京都都督及都防府之外以近畿之州同华岐蒲为四辅郑陜汴绛怀魏为六防宋毫许汝晋洺虢卫相十州为十望又有十紧州后入紧者甚多不复具列及有上中下之差都督刺史品卑者借绯鱼按武徳令三万户以上为上州永徽令二万户以上为上州开元十八年三月勅太平时久户口日盛宜以四万户以上为上州二万五千户为中州不满二万户为下州亦有不满户口以别勅为上州者天寳中通计天下凡上州一百九州中州二十九州下州一百八十九州总三百二十七州是也自至徳之后州县凋弊刺史之任大为精选诸州始各有兵镇者刺史皆加团练使故其所责任重矣
　　谨案唐自武徳承隋代之制改郡为州凡天下之为郡守者皆以刺史名之天寳初加州为郡而刺史仍为太守自此以后刺史太守不常厥称其以郡著者则称太守以州著者则称刺史名殊而实则一耳考旧唐书地理志所载诸县以上皆称为州盖据武徳初年之制而新唐书地理志则并而称之曰某州某郡其无郡名者皆注郡缺二字于其下盖据开元元年之制要其以之领县而上属于诸道采访使则无异也又考二志所载州郡而外有都有府有都督府都防府及节度使观察使团练使诸称其曰都者东都西都北都以京邑所在而言之也其曰府者旧书则曰京兆河南太原新书则曰鳯翔成都河中江陵兴元兴徳亦以京邑首府故从而尊称之其散州郡则未有以府称者然即此为后世以府称郡之所由始至于都督节度等称又以府使所治因以着其地域犹今之称某布政使也唐自京邑称府而诸州名目又各为列郡总号则如今之各府各直隶州固尽在列郡之中无他区别不容执其所称为州者而即拟之以直隶州之名惟考渤海大氏建国之制有十五府以统领诸州其府如今之各府其州如今之各县而别有郢铜涑三独奏州不隶于府而直逹于其京国则独奏州者实直隶州之所由昉欤自汉以州刺史领郡县至隋而易为总管府至唐而改为诸道采访使自是而州与郡同涂既而郡名渐易为府而州又渐为诸府之属惟不属于府者始有直隶之称其沿革相仍总由唐代而渐变也
　　五季
　　文献通考五代仍刺史之号
　　五代防要后唐长兴三年四月中书门下奏案十道图以关内道为上遂以鳯翔为首河中成都江陵兴元为次中兴初升魏州为兴唐府镇州为真定府皆是创业兴王之地请升二府于五府之上合为七府仍以兴唐为首真定鳯翔河中成都江陵兴元为次从之
　　谨案唐以藩镇创业之地升郡为府五代因之而兴唐真定二府复为后唐之特设盖以兴王之区特异其制将以殊别于诸郡耳郡曰守府曰尹体制虽殊职掌则一也
　　宋
　　文献通考宋太祖革五季之患分命朝臣出守列郡号权知军州事军谓兵州谓民政焉其后文武官为知州军事二品以上及带中书枢宻院宣徽使职事称判太守掌总理郡政宣布条教导民以善而纠其奸慝岁时劝课农桑旌别孝悌其赋役钱谷狱讼之事兵民之政皆总焉凡法令条制悉意奉行以率所属有赦宥则以时宣读而颁告于治境举行祀典察郡吏徳义材能而保任之若疲软不任事或奸贪冐法则按劾以闻遇水旱以法赈济安集流亡无使失所若河南应天大名府则兼留守司公事太原府延安府庆州渭州熈州秦州则兼经略安抚使马歩军都总管定州真定府瀛州大名府京兆府则兼安抚使马歩军都总管泸州潭州广州桂州雒州则兼安抚使兵马钤辖颍昌府青州郓州许州邓州则兼安抚使兵马廵检其余大蕃府或沿边州郡或当一道冲要者并兼兵马钤辖巡检都监或带沿边安抚提辖兵甲沿边溪峒都巡检余州军则否其属官有无及员数多寡皆视其地望之髙下与职务之繁简而置之建炎元年诏河北京东西路除帅臣外旧差文臣知州去处许通差武臣一次后诏要郡带本路兵马钤辖次要郡带本路兵马都监绍兴三年罢【元年七月要郡文臣带本路兵马钤辖武臣副之次要郡文臣带本路兵马都监武臣副之令逐州改正称呼至绍兴三年臣僚言既与异时沿边事体不同又于今日诸州统制无补徒著名位以成虚文并罢之】五年令郡守除授罢并令上殿凡从官出知郡者特许不避本贯诏应守臣以三年为任六年诏控扼去处守臣并以三年为任九年罢宋史职官志次府牧尹少尹司録户曹法曹士曹司理文学助教牧尹以下所掌并同开封○尹阙则知府事一人以朝官及刺史以上或诸司使充通判一人以京朝官充干徳初诸州置通判统治军州之政事得専达与长史均礼大藩或置两员户少事简有不置者正刺史以上州知州虽小亦特置
