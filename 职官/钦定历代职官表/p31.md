<!-- { "loadSidebar": true } -->
　　谨案夏殷司马之官经传未见明文孔郑所云説者多疑其凖度周制约畧言之然王制一篇本出二代之制而所列司马职掌甚详汉儒授受相承必有所本不可谓其无据也
　　尚书周官司马掌邦政统六师平邦国孔安国传夏官卿主戎马之事掌国征伐统正六军平治王邦四方国之乱者
　　周礼夏官政官之属大司马卿一人中大夫二人军司马下大夫四人舆司马上士八人行司马中士十有六人旅下士三十有二人府六人史十有六人胥三十有二人徒三百有二十人大司马之职掌建邦国之九法以佐王平邦国以九伐之法正邦国乃以九畿之籍施邦国之政职凡令赋以地与民制之中春教振旅中夏教茇舎中秋教治兵中冬教大阅及师大合军以行禁令以救无辜伐有罪若大师则掌其戒令及致建大常比军众诛后至者及战巡陈眡事而赏罚若师有功则左执律右秉钺以先恺乐献于社大役与虑事属其植受其要以待考而赏诛小司马之职掌其事如大司马之法军司马【阙】舆司马【阙】行司马【阙】谨案周礼自军司马以下三官并阙其职掌无可徴据然考国语晋语云公知铎遏冦之共敬而信彊也使为舆尉知籍偃之惇帅旧职而共俭也使为舆司马孔頴达云舆尉舆司马皆上军官舆众也又僖公二十八年左传云晋侯作三行以御狄荀林父将中行屠击右行先蔑将左行杜预注云晋置上中下三军复増三行以辟天子六军之名又诗魏风云殊异乎公行郑康成笺云主君兵车之行列据此则舆司马乃领军众之官行司马乃主行列之官至军司马虽他无可考疑亦当为佐太司马而行军法者故以军为名左传晋干乱行于曲梁魏绛戮其仆晋侯怒对曰使臣斯司马盖即其职唐六典误以舆为车舆之舆而以舆司马为后世驾部所自出非也
　　尚书孔安国传司马第四毕公领之
　　诗毛亨传程伯休父命为大司马
　　谨案诗大明篇孔疏引太誓云司马在前王肃曰司马太公也考今太誓无此语当出张覇伪书然可见周初已有司马之官故逸周书世俘解亦有司徒司马初厥于郊之文盖本侯国三卿之一其后既建六卿而司马乃列在第四也至尚书酒诰毛诗小雅所言祈父毛孔皆以为司马职掌封圻之兵甲故以其职称之左传昭公十二年祈招之诗杜预注谓祈父周司马世掌甲兵之职而招其名则周之司马殆亦世嗣其职如苏公之为司防欤
　　周礼夏官司甲下大夫二人中士八人府四人史八人胥八人徒八十人【周礼原阙司甲职文郑康成曰司甲兵戈盾官之长】司兵中士四人府二人史四人胥二人徒二十人掌五兵五盾各辨其物与其等以待军事及授兵从司马之法以颁之及其受兵输亦如之司戈盾下士二人府一人史二人徒四人掌戈盾之物而颁之司弓矢下大夫二人中士八人府四人史八人胥八人徒八十人掌六弓四弩八矢之法辨其名物而掌其守藏与其出入职方氏中大夫四人下大夫八人中士十有六人府四人史十有六人胥十有六人徒百有六十人【郑康成曰职方氏主四方官之长】掌天下之圗以掌天下之地辨其邦国都鄙四夷八蛮七闽九貉五戎六狄之人民与其财用九谷六畜之数要周知其利害乃辨九州之国使同贯利唐六典兵部尚书周官夏官卿也侍郎夏官小司马中大夫也大司马属官有军司马下大夫盖郎中之任舆司马上士盖员外郎之任职方氏中大夫职方郎中之任也司甲下大夫库部郎中之任也司兵中士库部员外郎之任也
　　秦
　　杜佑通典秦兼天下太尉主五兵
　　谨案五兵见于周礼司兵之职郑司农谓戈殳防酋矛夷矛也郑康成谓此车之五兵若步卒之五兵则无夷矛而有弓矢然此特武事之一端在周官仅以中士掌之而秦乃主之太尉者疑当时方尽收天下兵销以为钟鐻因籍其数而属诸太尉以供官用非是则皆在应销之列故曰太尉主五兵犹李斯奏请焚书而曰非博士所职悉诣守尉杂烧之也魏世不察乃置五兵尚书遂沿以为掌武之通称殆非其本意矣
　　汉
　　马端临文献通考太尉汉元狩四年更名太司马后汉建武二十七年复旧名为太尉公掌四方兵事功课
　　太平御览汉官序曰三公之职司马主兵汉承秦曰太尉武帝改曰大司马无印绶世祖改曰太尉后汉书百官志太尉公诸曹掾史属东曹主军吏法曹主邮驿科程事兵曹主兵事
　　富大用事文类聚尚书汉置五曹未有主兵之任谨案三代以大司马掌九伐之法故兵政悉属焉考其职守如有征伐则乡师致民于司马是征发由司马也仲春振旅仲冬大阅是教练由司马也又司马掌禄士故司士之官属焉是爵禄黜陟由司马也其属又有司右掌勇力之士以充王车右有虎贲氏旅贲氏掌衞守王是宿卫爪牙之士亦于司马也当时六军虽以命卿为将而皆不特置但选六官六乡之吏徳任者使兼其官凡号令赏罚其専职仍在于司马实当后世大帅之任故侯为大司马而行羲和之诛太公为大司马而颛牧野之战程伯休父为大司马而有徐戎之征三代兵柄不分故其职隆重如此自周衰籍去列国兵争始各置将军之官以统甲兵而兵政遂别寄于领兵之人司马之职由此遂废迨秦汉设太尉以掌武事列于三公而尚书并无典兵之员即后汉志所谓兵曹者亦仅太尉掾属之一职魏始于尚书置五兵曹厯代増损不一隋唐遂设兵部尚书以当周之司马而夏官规制乃稍复其旧然唐宋以来内而军卫枢筦外而节将命帅实各分师旅大柄而兵部所掌自武职铨选以外不过名籍条例之类一切训练调遣非所専司以视周官司马名存而实逈不同矣核其所自盖以三代之时邱甸出甲其兵即六乡之民其领兵之官即六乡之大夫入使治之出使长之上下相维臂指互使故有军旅则能听政令于司马若后世専用募兵兵与民既判然为两途而官之文武亦分为二于是建置节镇区别营伍其势不复相统一则其董率训习指挥调发自不能不各责之于将帅兵部但考法式以受其成而已此亦古今事势不同所谓因时而制宜者也今以沿革所在军制攸闗谨考论大畧附之于此至太尉大司马在秦汉为三公官非今兵部尚书所自出已别见内阁篇故不复着于表内云
　　三国
　　章俊卿山堂考索魏始置五兵尚书谓中兵外兵骑兵别兵都兵也
　　晋书职官志魏尚书郎有驾部库部中兵外兵别兵都兵青龙二年尚书陈矫奏置骑兵
　　晋
　　册府元晋置驾部尚书咸亨二年省四年又置驾部太康中改置五兵尚书又置驾部车部库部左右中兵左右外兵别兵都兵骑兵曹郎及江左罢车部别兵都兵骑兵有驾部库部中兵外兵曹郎
　　杜佑通典魏置五兵尚书晋初无太康中乃有五兵尚书而又分中兵外兵各为左右按晋虽分中兵外兵为左右与旧五兵为七曹然尚书惟置五兵而已无七兵尚书之名至后魏始有七兵尚书耳今诸家著述或谓晋太康中置七兵尚书误矣谨案汉代太尉有兵曹掾魏世因之大将军相国亦有兵曹骑兵二曹掾晋之三公皆有戎曹车曹兵曹诸掾晋元帝为琅邪王时开镇东丞相府掾属有中兵外兵骑兵诸曹当时尚书郎俱已分曹定职而公府之掾居然袭其名目不以偪上为嫌僭妄殊甚谨附纠其失于此
　　宋齐梁陈
　　宋书百官志宋世祖大明二年省五兵尚书顺帝升明元年又置五兵尚书左氏尚书领驾部曹都官尚书领库部曹五兵尚书领中兵外兵二曹昔有骑兵别兵都兵故谓之五兵也○晋有驾部库部中兵外兵曹郎宋髙祖初加置骑兵太祖元嘉十年又省骑兵十一年又置太宗世省骑兵谨案宋世止中兵外兵二曹郎而尚书仍称五兵厯代因之名实殊不相称盖沿袭之失也至宋志又有武库令尚书库部车府令尚书驾部南齐亦同其制盖二令本于执金吾太仆两卿因其职省废故以权宜改其实并非尚书本属今按其规制析入武备院銮仪卫篇中不复列于兵部表云
　　南齐书百官志左民尚书领驾部曹都官尚书领库部曹五兵尚书领中兵外兵二曹
　　隋书百官志梁武受命置五兵尚书驾部库部中兵外兵骑兵等郎陈承梁皆循其制官
　　事文类聚梁陈有左右中兵左右外兵骑兵郎曹皆置侍郎亦郎中之任也
　　唐六典驾部宋齐并为郎中梁陈为驾部侍郎宋齐有库部郎中梁陈为侍郎
　　郑樵通志梁五都令史职与晋同武帝以宣毅墨曹防军王颙兼中兵都
　　北魏
　　魏书官氏志兴安二年正月置驾部尚书太和十五年十二月置库部官
　　通典后魏为七兵尚书有驾部郎中有库部属度支尚书
　　唐六典后魏有驾部郎中库部郎中
　　北齐
　　隋书百官志后齐尚书省置五兵尚书六尚书分统列曹殿中统驾部【掌车舆牛马廐牧等事】曹度支统库部【掌凡是戎仗器用所湏事】曹
　　郑樵通志北齐为五兵统五曹曰左中兵掌诸都督告身诸宿卫官曰右中兵掌畿内丁帐事诸兵力士曰左外兵掌河南及潼闗以东诸州丁帐及发召诸兵曰右外兵掌河北及潼闗以西诸州所典与左外兵同曰都兵掌鼓吹大乐部小兵等事孙逢吉职官分纪北齐冯子琮为驾部郎中摄库部
　　后周
　　通典后周官品正七命大司马正六命小司马上大夫正五命夏官职方兵部驾部武藏等中大夫正四命夏官小职方小兵部小驾部小武藏等下大夫正三命夏官小职方小兵部小驾部等上士正二命夏官司袍袄司弓矢司甲司矟司刀盾等中士正一命夏官司袍袄司弓矢司矟司甲司刀盾等下士
　　隋
　　隋书百官志髙祖受命置尚书省兵部尚书统兵部职方侍郎各二人驾部库部侍郎各二人焬帝置六曹侍郎以贰尚书诸曹侍郎并改为郎又改兵部为兵曹郎以异侍郎之名
　　通典隋乃有兵部尚书统兵部职方驾部库部四曹盖因后周兵部之名兼前代五兵之职
　　谨案自南北朝以后驾部或领于左民或领于殿中库部或领于都官或领于度支核其所司本舆马兵仗皆军事所须乃不属五兵而转属他曹配殊未允协隋代悉改领于兵部名实始称故至今仍其制焉至职方之名本出于夏官后周依周制始置职方中大夫隋文帝遂以为兵部之一曹亦厯代所未有也
　　唐
