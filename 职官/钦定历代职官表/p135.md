<!-- { "loadSidebar": true } -->
　　宋书礼志晋征西将军庾亮在武昌开置学官教曰今王道隆盛便处分安学校处所筹量起立讲舍参佐大将子弟悉令入学吾家子弟亦令受业四府博学识义通渉文学经纶者建儒林祭酒使班同三署皆妙选邦彦以充此举近临川临贺一郡并求修复学校可下聼之
　　谨案儒林祭酒当即汉之所谓文学祭酒学官祭酒校官祭酒也庾亮欲敦明庠序旋即废罢其后尚书谢石又请班下州郡普修学校亦未见施行则所谓久废之典卒难兴复者江左之所以不振也
　　宋齐梁陈
　　杜佑通典宋职掌人孝经师
　　谨案宋有孝经师盖仍袭汉制然不在九品之数而与门亭长等并称职掌人则其官微矣
　　南齐书豫章王嶷列传为南蛮校尉荆湘二州刺史于南蛮园东南开馆立学置儒林参军一人文学祭酒一人劝学从事二人王秀之列传豫章王于荆州立学以秀之领儒林祭酒
　　谨案儒林参军在文学祭酒之上疑如前代典学从事之比也
　　玉海梁元帝为荆州起州学置儒林参军劝学从事
　　谨案梁天监四年分遣博士祭酒到州郡立学而官品十八班内有扬南徐州文学从事南兖州文学从事荆河司益广青五州文学从事北徐北兖梁交南梁五州文学从事越桂宁霍四州文学从事此皆文学之设于州者以汉制凖之则州之文学当如郡之文学其名以从事或亦即劝学从事之类欤
　　北魏
　　魏书髙允列传请制大郡立博士二人助教四人学生一百人次郡立博士二人助教二人学生八十人中郡立博士一人助教二人学生六十人下郡立博士一人助教一人学生四十人
　　谨案魏天安初诏立乡学郡置博士二人助教二人其复从髙允所请乃更其制又魏官品从八品有司州文学据诸郡皆设博士助教而于司州仍袭汉文学之名则司州文学当如今京府教授也
　　北齐
　　北齐书儒林列传齐制诸郡并立学置博士助教隋书房晖逺列传齐南阳王绰为定州刺史诏为博士
　　后周
　　周书薛慎列传太祖于行台省置学取丞郎及府佐徳行明敏者充生以慎为学师以知诸生课业谨案周于行台省置学其学生以丞郎及府佐充与厯代州郡立学之制不同然亦一时之别制也附着于此
　　隋
　　隋书桞昻列传隋文帝受禅昻见天下无事请劝学行礼自是天下州县皆置博士习礼焉
　　谨案隋髙祖仁夀元年废天下学迨炀帝复开庠序而郡县之学盛于开皇初其时之为学官者如孔頴逹为河南郡博士潘徽为州博士刘焯为冀州博士皆其可纪者也
　　唐
　　唐六典京兆河南太原府经学博士一人从八品上助教二人学生八十人大都督府经学博士一人从八品上助教二人学生六十人中都督府经学博士一人从八品下助教二人学生六十人下都督府经学博士一人从八品下助教一人学生五十人上州经学博士一人从八品下助教二人学生六十人中州经学博士一人正九品上助教一人学生五十人下州经学博士一人正九品下助教一人学生四十人万年长安河南洛阳奉先太原晋阳博士一人助教一人学生五十人京兆河南太原诸县诸州上县博士一人助教一人学生四十人诸州中县博士一人助教一人学生二十五人诸州中下县诸州下县博士一人助教一人学生二十人博士专以经术教授诸生
　　新唐书百官志西都东都北都凤翔成都河中江陵兴元兴徳府文学一人从八品上掌以五经授诸生县则州补州则授于吏部武徳初置经学博士助教学生徳宗即位改博士曰文学元和六年废中州下州文学京兆等三府助教二人学生八十人大都督上州各助教一人中都督府学生五十人下府下州各四十人
　　谨案汉郡国有文学北魏以下则为博士助教之官唐徳宗改博士曰文学盖复其旧号故新志与六典所称各异
　　新唐书百官志大都督府文学一人正八品下中都督府文学一人从八品上下都督府文学一人从八品下上州文学一人从八品下凡县皆有经学博士助教各一人京县学生五十人畿县四十人中县以下各二十五人
　　谨案唐制凡学生随府州之上中下为多少而文学官品亦异盖学生多则训教广少则杀焉故文学官亦因之为髙下也
　　新唐书选举志县学生州县长官补长史主焉每歳仲冬州县馆监举其成者送至尚书省
　　谨案唐州县学生以长史主之盖长史为都督刺史之佐实领州县之事故州县学生并属焉其不言诸文学者文学惟司训教不闗选补也然则唐之府州长史有如明提学副使佥事之比而亦今京府府丞充提督学政之比也
　　五季
　　马端临文献通考后唐天成三年宰臣兼判国子祭酒崔协奏请颁下诸道州府各置官学
　　宋
　　宋史职官志提举学事司掌一路州县学政歳廵所部以察师儒之优劣生员之勤惰而专刺举之事崇寜二年置宣和三年罢
　　谨案自汉武帝时天下郡国皆立学校官嗣后颇相沿袭然多于郡邑设之未尝于一路统设监司总郡邑诸学也唐李栖筠等之议请于十道大郡置太学馆遣博士出外兼领郡官以教生徒与明制各省之设提学副使佥事者意已相近然其议不行宋元符二年初令诸州行三舍法诸路选监司一员提举学校守贰董干其事则提举学事司之所自始矣宋选举志谓贡士至太学试中上等或预升舍人多其本贯监司太守推赏有差所谓监司即提举学校官太守即董干其事者也文献通考载崇宁五年贡士至辟雝不如令者凡三十有八人皆遣归而提学官皆罚金盖当时以贡士优劣定提学赏罚之格如令则赏不如令则罚也选举志谓诸路选监司提举学校在元符二年而职官志乃谓崇宁二年置提举学事司或元符二年始以监司提举至崇宁二年乃专设提举学事司欤又考绍兴十八年国子监参酌诸州军如未差教授处即令本路提举司于本州有出身官选差一员兼领二十一年大理寺主簿丁仲京奏赡学田多为势家侵佃望令提举学官觉察既而戸部请令提举司置籍勾管庆元二年吏部尚书叶翥请令太学及州军学各以月试合格前三名程文上御史台考察其有旧习不改则坐学官提学司之罪然则提举学事司虽罢于宣和三年而其后仍复设之今制于各省设提督学政盖昉乎此矣
　　王明清挥麈前録政和中诏天下州县官皆带提举管勾学事时姚麟以节度使守蔡州建言乞免系阶朝廷许之靖康初除去绍兴中复増但改庶官为主管寻降防武臣帅守并免入衔
　　谨案州县官皆带提举管勾学事盖即所谓守贰董干其事者也其后诸县学委知通于令佐内选有出身官一员兼领教导职事若州县官俱无出身只令本学长谕专主教导却令知州县令觉察防检此武臣帅守所由俱免以提举管勾学事系衔欤
　　宋史职官志教授景祐四年诏藩镇始立学他州勿聼庆厯四年诏诸路州军监各令立学学者二百人以上许更置县学自是州郡无不有学始置教授以经术行义训导诸生掌其课试之事而纠正不如规者委运司及长史于幕职州县内荐或本处举人有徳艺者充熙宁六年诏诸路学官委中书门下选差至是始命于朝廷元丰元年州府学官共五十三员诸路惟大郡有之军监未尽置元祐元年诏齐庐宿常等州各置教授一员自是列郡各置教官建炎三年教授并罢绍兴三年复置四十二州十二年诏无教授官州军令吏部申尚书省选差二十六年诏并不许兼他职令提举司常切遵守若试教官则始于元丰添差教授则始于政和
　　谨案宋设教授为今之教授所自始其以本处举人充亦为今学官皆用本省人所自始宋初有石鼓庐阜岳睢阳四书院又有嵩阳书院茅山书院各有师徒锡之经传然未建州学干兴元年兖州守臣孙奭私建学舍聚生徒乞请太学助教杨光辅充本州讲书从之此为州镇立学之始其后令州若县皆立学本道使者选部属官为教授员不足取于乡里宿学有道业者神宗初令中书采访逐路有经术行谊者权教授并选荐京朝官盖学官选荐之重如此其后又诏诸州学官赴学士院试而后选又有侍从台諌国子长贰歳举之制则今制学官由吏部铨选由廵抚考试与举而兼试之制略同
　　李焘国史长编崇宁二年五月诏广州漳州各添置教授一员六月诏县学生不及二十人处许依州学例并附近大县一处教养给诸州州学印三年六月江东路提举学事司言诸州皆已置学惟广徳军附宣州今学者渐多乞自置学从之仍诏诸路州军未曽置学处并置学
　　谨案宋元丰初大兴学校而天下之教授止五十三员至崇宁中而天下无不置学之州军今之各府州县尽设学官昉乎此也若县学生不及二十人处许附大县一处教养则正如今之卫学乡学系于附近县学尔
　　玉海大中祥符元年十一月幸曲阜县谒文宣庙二年二月诏就庙立学舍
　　谨案魏黄初二年令鲁郡修孔子庙又于其外广为室屋以居学者此为就庙立学之始而教职官舍今亦即附至圣庙盖即以所业之地视其居也又宋庆厯二年诏两制举官为武学教授三年置武学于武成王庙以太常丞阮逸为教授庆元五年诏诸州学置武士斋宫按武艺今制学政歳试校士兼及文武生员童生而习武之生童未尝别立武教职以统之则文武并辖胜于一切纷纷之制矣
　　辽
　　王圻续文献通考辽南面黄龙府学官曰博士曰助教兴中府学设官同县亦设学有博士助教辽史大公鼎列传改良乡令建孔子庙学部民服化
　　谨案辽以兵经畧方内礼文之事视古多阙故畧摭见于传者以存其概
　　金
　　金史百官志诸府教授一员诸节镇教授一员诸防御州教授一员
　　谨案金于大兴府及东京北京上京河东东西路山东东西路等处并设女直教授一员其所职当与诸府教授不同附着于此
　　金史选举志府学大定十六年置凡十七处共千人以尝与廷试及宗室皇家袒免以上亲并得解举人为之后増州学遂加以五品以上官曽任随朝六品官之兄弟子孙余官之兄弟子孙经府荐者同境内举人试补三之一凡试补学生以提举学校学官主之
　　谨案宋制学生以州县官选补长史主之而金则以提举学校及学官主之盖既设提举学校专官同于监司之任自不得仅以州县选补又别以长史主之也今制学政歳科二试取士此正如所云补试学生以提举学校官主之者然其试也必由县府若州试乃与院试则亦兼参宋代州县选补之法焉
　　元
　　元史百官志儒学提举司秩从五品各处行省所署之地皆置一司统诸路府州县学校祭祀教养钱粮之事及考校进呈著述文字每司提举一员从五品副提举一员从七品吏目一员司吏二人谨案元于江浙湖广江西三行省置防古提举学校官提举一员从五品同提举一员从七品盖亦犹金大兴府等处之设女直教授也
　　元史选举志至元二十八年令江南诸路学及各县学内设立小学选老成之士教之其他先儒过化之地名贤经行之所与好事之家出钱粟赡学者并立为书院凡师儒之命于朝廷者曰教授路府上中州置之命于礼部及行省及宣慰司者曰学正山长学録教谕路州县及书院置之路设教授学正学録各一员散府上中州设教授一员下州设学正一员县设教谕一员书院设山长一员凡路府州书院设直学以掌钱糓
