<!-- { "loadSidebar": true } -->
　　谨案国之大事在祀故唐虞三代特设宗官以奉天地宗庙百神之祀其玉帛牲牢尊爼乐舞车旗之属亦各以象类典式明偹虽一名一物莫不有精意存乎其间葢借以达其祗事之忱初非过为繁缛也秦汉以降制度废缺杂以巫祝不合礼意其后累朝相继讲贯太常职守始渐能复古而当时人主或狃于宴安自便之私或惑于渎乱不经之説大抵非惰则防唐宋二代考订最称明偹而又徒事弥文不知肃清将事以交神明之义即如郊祀一节唐世每竭府库以犒赏诸军而陪祀臣僚皆得以推恩封廕又御楼肆赦广释系囚凡车驾出南门灌其枢至用脂百斛以嵗一举行之常典动加粉餙侈张遂致所费不赀輙行废祀唐书崔宁传载文宗语宰相曰郊庙之礼朕当亲之但千乘万骑国用不给故使有司侍祠唐自肃代以后后亲郊罕纪职此之由宋代沿唐故习变本加厉南郊执杖兵士至用一万七千四百余人青城斋宫广为园圃植采木刻鸟兽绵络其间凡一千七百余事斋宫幄幔所费缣帛三十余万工又倍之玉海载景徳郊费六百万皇祐至一千二百万务为纷华縻费无算南渡偏隅蕞尔而周密宫禁典仪所载大祀之夕籸盆蕡烛自太庙置至郊坛泰禋门辉映如画贵家巨室列幕栉比珠翠锦绣绚烂于二十里间士女游遨通宵不絶非特耗蠧物力而侮慢尤甚终以财用不足惮行此礼虽有三年亲郊之说旷隔动至数载神不愿享国祚用倾良由骄汰怠荒无以感格之所致也元明虽稍革此然元自世祖至文宗凡七世始克举南郊亲祀之礼明至神宗而郊庙之礼数十年不一躬亲熹宗至以魏忠贤侄良卿代行郊祀严防寅畏之心荡然无存矣
　　国家惇崇祀典礼乐明备我
　　皇上敬
　　天尊
　　祖肃奉眀禋礼度所昭质文咸备
　　郊
　　庙大典
　　躬行祼献精心昭事备极防防凡骏奔执事之臣莫
　　不仰瞻
　　睟容益深谨凛记曰惟仁人为能享帝惟孝子为能
　　享亲仰见
　　大圣人对越之诚感通于穆固非三代以来具文从
　　事者所克髣髴于万一尔













　　钦定厯代职官表卷二十七
　　钦定四库全书
　　钦定歴代职官表卷二十八
　　坛













　　坛
　　庙各官
　　国朝官制
　　天坛尉满洲八人【五品一人六品七人】
　　地坛尉满洲八人【五品一人六品七人】
　　太庙尉满洲十人【四品二人五品八人】
　　社稷坛尉满洲五人【五品一人六品四人右俱太常寺】
　　堂子尉满洲八人【七品二人八品六人右隶礼部】
　　掌管钥守卫直宿之事朔望则奉芗以行礼凡祀日则守门以司其开阖出入之节焉员额顺治元年定凡四品尉阙员以五品尉序陞五品尉阙员以六品尉序陞惟
　　太庙五品尉阙则以各
　　坛六品尉及各部院休致郎中员外郎间次选授六品等
　　尉阙吏部牒八旗抡送除授
　　天坛祠祭署奉祀汉人一人【从七品】祀丞汉人一人【从八品】地坛祠祭署奉祀汉人一人祀丞汉人一人
　　朝日坛祠祭署奉祀汉人一人
　　夕月坛祠祭署奉祀汉人一人
　　先农坛祠祭署奉祀汉人一人祀丞汉人一人帝王庙祠祭署无専员【以汉人赞礼郎司乐内一人委理右俱乐部】掌典守神库以时巡视而督其洒埽之役若葺治墙宇树艺林木咸白于长官而敬供其事焉顺治初置奉祀五人祀丞五人寻省祀丞二人凡奉祀员阙以祀丞序陞祀丞员阙以祝版生抡选除授谨案顺治初设
　　太庙首领内监一人内监二十九人今省内监九人社稷坛首领内监一人内监九人今省内监五人又
　　康熙二十五年
　　传心殿告成设首领内监二人内监八人今省首领一人内监四人又顺治初各
　　坛设坛戸各
　　庙设庙戸以给埽除乾隆六年以原额过冗量加裁
　　省今定设坛户
　　天
　　地坛各十八人
　　社稷坛十五人
　　朝日
　　夕月坛各十二人
　　先农坛二十人庙户
　　帝王庙十二人
　　关帝庙五人
　　都城隍庙六人又雍正间设昭忠祠贤良祠祠户各二十人今各省十人谨识于此
　　厯代建置
　　三代
　　周礼春官典祀中士二人下士四人府二人史二人胥四人徒四十人掌外祀之兆守皆有域掌其禁令若以时祭祀则帅其属而修除征役于司隶而役之及祭帅其属而守其厉禁而跸之守祧奄八人女祧毎庙二人奚四人掌守先王先公之庙祧其遗衣服藏焉若将祭祀则各以其服授尸其庙则有司修除之其祧则守祧黝垩之既祭则藏其隋与服【郑康成注隋尸所祭肺黍稷之属藏之以依神】
　　谨案典祀掌外祀之兆守郑康成谓所祀于四郊者贾公彦谓兆五帝于四郊已下皆是今之各
　　坛尉其源盖本于此至守祧当如今之
　　太庙尉而周制实用奄人盖因先后之朝衣服及遗器
　　并藏于庙故以奄人及女奚掌之今
　　太庙之设内监亦其例也
　　秦
　　史记封禅书秦并天下令祠官所常奉天地名山大川鬼神可得而序也自殽以东名山五大川祠二自华以西名山七名川四而四大冡鸿岐呉岳皆有常禾陈寳节来祠防浐长水沣涝泾渭皆非大川以近咸阳尽得比山川祠汧洛二渊鸣泽蒲山岳山之属为小山川亦皆嵗祷赛泮涸祠而雍有日月参辰南北斗荧惑太白歳星填星二十八宿风伯雨师四海九臣十四臣诸布诸严诸逑之属百有余庙西亦有数十祠于湖有周天子祠于下邽有天神沣滈有昭明天子辟池于社亳有三社主之祠寿星祠而雍菅庙亦有社主其在秦中最小之神者各以歳时奉祠唯雍四畤上帝为尊常以十月上宿郊见诸此祠皆太祝常主以歳时奉祠之
　　谨案嬴秦蔑古弃礼故所祠诸神自雍四畤而下其载在祀典者凡数十处最为烦渎史称诸祠皆太祝奉祠盖以祝官分主之亦如今奉祀祀丞之比即所谓祠官者是也唐六典以秦汉祝官分系之太祝及郊社署令丞条下盖本于此今用其例既入读祝官沿革仍互见此表云
　　汉
　　汉书百官公卿表奉常有诸庙令长丞又廱太宰太祝令丞五畤各一尉如淳注五畤在廱故特置太宰以下诸官
　　汉书车千秋列传千秋为髙寝郎顔师古注髙庙衞寝之郎
　　汉书韦元成传元成兄髙寝令方山
　　汉书昭帝本纪元鳯四年孝文庙正殿火庙令丞郎吏皆劾大不敬
　　汉书郊祀志汉二年冬髙帝召故秦祠官复置太祝太宰如故仪后四歳天下已定诏御史令丰治枌榆社令祝立蚩尤祠于长安长安置祠祝官女巫其梁巫祠天地天社天水房中堂上之属晋巫祠五帝东君云中君巫社巫祠族人炊之属秦巫祠社主巫保族累之属荆巫祠堂下巫先司命施糜之属九天巫祠九天皆以歳时祠宫中其河巫祠河于临晋而南山巫祠南山秦中各有时日文帝怠于鬼神之事渭阳长门五帝使祠官领以时致礼孝景即位十六年祠官各以歳时祠如故武帝初即位尤敬鬼神之祀人有言古天子常以春解祠祠黄帝令祠官领之如其方祠官寛舒议后土坛具太一祠坛立泰畤坛礼登中岳令祠官加增太室祠至东泰山令祠官礼之而不封诸所兴如薄忌泰一及三一防羊马行赤星五寛舒之祠官以歳时致礼凡六祠皆太祝领之至如八神诸明年凡山他名祠行过则祠行去则已方士所兴祠各自主其人终则已祠官不主它祠皆如故哀帝时祠官九百余所一歳三万七千祠云
　　谨案汉表有诸庙令长丞不言员数考之纪传髙帝庙有髙寝令髙寝郎孝文庙有令丞郎吏是毎庙各置令丞及郎随时建设本无定额故但以诸庙槩之也至鬼神祠祀汉世多未合礼武帝溺信方士之説所増尤属不经郊祀志载哀帝时一歳三万七千祠实为淫渎已甚当时皆以祠官典领而五畤之在雍者既有太宰太祝令丞复各为设尉殆以其为天子郊见上帝之地故特崇其礼欤
　　宋书百官志明堂丞二人汉东京初置
　　后汉书百官志髙庙令一人六百石守庙掌案行埽除无丞世祖庙令一人六百石如髙庙属太常祠祀令一人六百石典中诸小祠祀丞一人属少府
　　刘昭后汉书志注东观书曰章帝又置祀令丞延光元年省
　　应劭汉官仪髙庙令员吏四人衞士一十五人世祖庙令员吏六人衞士二十人祠祀令从官吏八人驺仆射一人家巫八人
　　后汉书殇帝本纪延平元年诏罢祀官不在祀典者
　　谨案后汉礼仪志正月上丁祠南郊礼毕次北郊明堂髙庙世祖庙谓之五供是当时并重其礼乃庙有令而二郊不置官守者疑即以太常所属之太祝太宰二令兼其事也至明堂丞本属太史令疑为天文占而设而宋书又与太庙令连职则亦当兼掌祠祀故既载入钦天监仍互见于此表又案西汉诸庙皆有令丞而东汉惟置髙光二庙令者盖西汉诸帝皆别起寝庙东汉自明帝诏无起寝庙藏主于光烈皇后更衣别室四时合祭于世祖庙嗣后厯代不敢违皆藏主于世祖庙是东汉惟有世祖一庙故设官亦止于此又祠祀令掌禁中诸小祠祀故属于少府不闗太常殆即殇帝纪所称祀官者欤
　　三国
　　唐六典魏有太庙令丞
　　晋
　　晋书职官志太常有太庙令
　　宋齐梁陈
　　宋书百官志太庙令一人丞一人领斋郎二十四人明堂令一人宋世祖大明中置丞一人
　　唐六典宋明堂令丞掌宗祀五帝之事
　　南齐书百官志太庙令一人丞一人明堂令一人丞一人皆有职史
　　隋书职官志梁品秩定为十八班明堂二庙令为二班又太社令为三品蕴位
　　唐六典梁太常统明堂太社等令丞
　　胡三省通鉴注梁立太庙祀太祖以上又有小庙太祖太夫人庙也有二庙令掌庙事
　　隋书百官志陈明堂太庙等令六百石品第五谨案二庙为梁之剏制故陈仍改为太庙令其后陈文帝又即梁之小庙祀其父始兴昭烈王改曰国庙则其礼少损故未尝设官典守也至太社令陈制未见当已裁并矣
　　北魏
　　魏书律厯志太庙令厐灵扶
　　魏书礼志太宗尝于白登庙有神异焉太庙博士许钟上言宜告天下
　　唐六典后魏祀官斋郎九品中
　　谨案魏书官氏志不载有郊庙典守之官而太庙令太庙博士别着于律厯志及礼志则亦与前代制度畧同也至六典所谓祀官斋郎即官氏志之太常斋郎其名始见于宋书百官志至魏而遂有品秩隋唐以后亦相因不改今太常寺额设有执事生九十人以供各
　　坛
　　庙及凡中祀羣祀典守金玉香帛与司尊司爵司鑪之
　　事是即斋郎之比矣
　　北齐
　　隋书百官志后齐太常统太庙署令丞掌郊庙社稷等事太庙兼领郊祠崇虚二局丞郊祠掌五郊羣神事崇虚掌五岳四渎神祀在京及诸州道士簿帐等事
　　谨案北齐不置明堂太社等令而以太庙令兼掌郊社名实乖互于礼制殊为未协
　　后周
　　杜佑通典后周官品正五命春官守庙典祀等中夫夫正四命春官小守庙小典祀等下大夫正三命春官小守庙小典祀司郊等上士正二命春官司郊司社等中士正一命春官小守庙奄司郊司社等下士
　　谨案后周典祀即本周官旧名其守庙亦仍守祧所置而司郊司社则又后世明堂太社二令之职盖亦杂采古今之制而为之者也
　　隋
　　隋书百官志太常统郊社太庙等署各置令一人丞人人郊社则丞至二人炀帝即位太庙署又置阴室丞守视阴室
