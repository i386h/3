<!-- { "loadSidebar": true } -->
　　谨案汉代上书之制据独断所言惟章以诣阙通进当为公车令所受而奏以上御史谒者二台表以上尚书皆径送台省似通达奏牍本非一处然参考史传及两汉所遗金石刻文则当时上事实无不由尚书者史记三王世家大司马臣去病昧死再拜上疏皇帝陛下御史臣光守尚书令奏未央宫制曰下御史六年三月己亥御史臣光守尚书令丞非【索隠曰奏状冇尚书令官位而史阙其名丞非者或尚书左右丞非其名也】下御史书到又洪适释载后汉史晨祠孔庙碑前云建寕二年三月己酉鲁相臣辰长史臣谦顿首死罪上尚书末云臣晨诚惶诚恐顿首顿首死罪死罪上尚书副言太傅太尉司徒司空大司农府【樊毅复华下民租碑与此同】又无极山碑前云光和四年某月壬子太常臣耽丞敏顿首上尚书末云臣耽愚戆顿首顿首上尚书制曰可太常承书从事十七日丁丑尚书令忠奏雒阳宫光和四年八月辛酉朔十七日丁丑尚书令忠下云云二书所载皆当日文疏格式可知内外章奏每事必经尚书传逹御史虽称受公卿奏事而三王世家所列乃与尚书令联衔则亦仍以尚书为主其谒者奏事惟见于汉书魏相传所引明堂月令之文【相奏明堂月令曰大谒者臣章受诏长乐宫曰令羣臣议天子所服相国臣何御史大夫臣昌谨与将军臣陵等议云云大谒者臣章奏制曰可】疑本汉初旧制其后谒者职司傧赞则所受者但当为公卿朝贺请谢之事而它无预焉故汉之尚书奏下众事其职实如今之内阁及奏事处也惟是尚书地居禁近非外僚所得出入而公车令总领天下上事当必先受之以送尚书如今本章送阁之比则公车令正如今之通政使司而所谓副言三公府者乃如今之揭帖耳
　　又案汉章奏之式有二其一不加函封如今之中外题本后汉书李云传露布上书章懐太子李贤注露布谓不封之即独断所谓章表皆启封者是也其一实封进御如今之折子葢始自宣帝令吏民得奏封事其后相承言密事者皆得封上蔡邕传以皂嚢封上窦武传武奏收曹节长乐五官史朱瑀盗发武奏是也又邉郡兵事警急则有奔命书由驿驰送如今之军报考丙吉传称驭吏尝出适见驿骑持赤白嚢边郡发奔命书驰来至驭吏因随驿骑至公车刺取知匈奴入云中代郡云云是驿上之书亦由公车进纳足知公车司马令实上书者之总滙矣
　　三国
　　三国魏志管宁列传元年十一月被公车司马令所下州郡八月甲申诏书徴臣
　　谨案曹魏亦承汉制章奏由尚书通进曹爽传称爽白天子转宣王为太傅欲令尚书奏事先来由已得制其轻重又称爽得宣王奏事不宣迫窘不知所为侍中许允説爽早自归罪乃通宣王奏事是其明证也至公车令惟见于管宁传当亦在司马门主受章奏之官而徴召诏书并由其行下则又兼司出纳之事矣
　　晋
　　晋书职官志衞尉统公车令
　　晋书齐王冏列传冏率众入洛顿军通章署谨案晋制初以通事舍人掌呈奏案而南史王韶之传称晋帝自孝武以来常居内殿武官主书于中通呈则后又改用武人然此皆居中呈进之职其在外受章奏者史不详为何官以厯代通制考之当亦属之公车令也至齐王冏传所云通章署疑即通章表之地故有此名而规制已不可考今附见于此以偹参核焉
　　宋齐梁陈
　　宋书百官志公车令一人掌受章奏侍中【本秦汉公车司马令晋江左以来直言公车令】
　　南齐书百官志公车令一人属起部亦属领军隋书百官志梁卫尉卿统公车司马令陈承梁皆循其制官
　　南史顔师伯列传师伯子举周旋寒人张竒为公车令上以竒资品不当使兼市买丞以蔡道惠代之
　　谨案刘宋公车令侍中后世以通进银台司属门下省者权舆葢本于此至宋孝武以公车令资品失序至亲为择人除授当亦因其有通呈章奏之责故特重其选耳
　　北魏
　　魏书杨津列传转振威将军领监曹奏事令魏书崔挺列传挺为中书侍郎转登闻令
　　谨案魏世奏事令登闻令二职俱不载于官氏志仅列传中一见之循名核实奏事令当主受章奏葢即前代公车令之职登闻令当掌达寃诉则如今之登闻鼓防也
　　北齐
　　隋书百官志后齐卫尉寺领公车署令掌尚书所不理有枉屈经判奏闻
　　谨案北齐公车令专令奏闻枉屈则所司仅如后世之监登闻鼓院逮隋而益为冗职无复秦汉受纳章疏之任矣
　　后周【无考】
　　隋
　　隋书百官志炀帝置谒者台大夫一人通事谒者二十人寻诏门下内史御史司谒者五司监受表以为恒式不复专谒者矣
　　谨案南北朝中外章疏居中通呈者大抵属之中书门下省而在外受事之职则其制不详至隋而以门下内史御史司谒者五官同主受表则所掌益纷意当时必各有应行承受之事分析立制观隋书纪传所载有于朝堂上表者【陆知命传诣朝堂上表请使髙丽】有于建国门上表者【炀帝纪奉信郎崔民象于建国门上表谏】并非一地殆亦以所主者之不同耳至张防威传称防威为谒者大夫淮南太守杨綝与十余人同见帝问防威首立者为谁防威下殿审视而答帝曰卿为谒者不识参见人何也对曰臣非不识但虑不审所以不敢轻对据此则凡朝参引对皆谒者司之正如今之奏事处又不但传达章奏已也
　　唐
　　唐六典唐朝废谒者台改谒者谓通事舍人四方馆属中书省掌朝见引纳凡四方通表皆受而进之
　　谨案唐通事舍人据六典掌朝见引纳则兼今奏事处之职凡近臣入侍文武就列则引以进退而告其拜起出入之节则兼今鸿胪寺之职华夷纳贡受而进之则兼今四译馆之职惟四方通表受而进之则今通政使之职也
　　晏殊类要旧仪四方馆于通事舍人中以宿长一人总知馆事谓之馆主凡四方贡纳及章表皆受而进之唐自中世以后始以他官判四方馆事胡三省资治通鉴注唐制凡四方章表皆閤门受而进之
　　资治通鉴唐懿宗咸通十三年五月国子司业韦殷裕诣閤门告郭淑妃弟敬述隂事上大怒杖杀殷裕閤门使田献铦夺紫改桥陵使以其受殷裕状故也
　　谨案唐代四方馆及閤门俱得受四方章表而不详其异同之制考唐自中世以后京僚上奏大抵在閤门投进如韩愈集沂国公先庙碑称诣东上閤门拜疏辞谢元微之集论西川讨贼等表吕温集进农书表文苑英华载于邵论潘炎表俱云诣东上閤门拜表以闻其閤门使则以宦者为之当属内诸司使之一葢唐诸帝常御大明宫而东上閤门西上閤门在宣政殿左右次西曰延英门宣政之北曰紫宸门其右光顺门其内紫宸殿殿东曰左银台门西曰右银台门当时奏事自閤门以外亦有诣延英门者【旧唐书代宗纪广徳二年自三月一日废朝至于晦曰百竂诣延英门通名起居】亦有诣光顺门者【韩愈论权停选举状诣光顺门奉状以闻】而右银台门亦有客省以处上书言事者【见旧唐书徳宗纪】据通鉴于頔上表请罪閤门以无印引不受是必诸司门籍内引各有定所故分地承受而以閤门总领之葢如今之奏事处至四方舘所受章表则惟主在外之节镇州郡以至藩国朝贡而京官不与焉葢如今之通政使司也
　　又案裴庭裕东观奏记载李珏左迁下邳令丁母忧免防诸侯羔鴈四府齐至门皆不就牛僧孺为武昌节度使奏章先达银台授殿中侍御史掌书记而刘肃大唐新语亦称李辅国栖止帷幄宣传诏命常于银台门决事葢唐之银台门在紫宸殿左右廹近元武门密迩内禁门外又有客省以处上书言事之人疑閤门所受章奏由此通进者为多故文人纪事每举此以为词而宋遂采其名以为官号也
　　唐六典知匦使掌申天下之寃滞以达万人之情状立匦之制一房四面各以方色东曰延恩懐材抱器希于闻达者投之南曰招谏匡正补过禆于政理者投之西曰申寃懐寃负屈无辜受刑者投之北曰通元献赋作颂谕以大道及涉于元象者投之初置有四门其制稍大难于往来后遂小其制度同为一匦依方色辨之其匦出以辰前入以未后
　　旧唐书职官志知匦使天后置匦以达寃滞其制一房四面各以方色东曰延恩西曰申寃南曰招谏北曰通元所以申天下之寃滞达万人之情状葢古进善旌诽谤木之意也天宝九年改匦为献纳乾元元年复名曰匦垂拱已来常以谏议大夫及补阙拾遗一人充使受纳诉状每日暮进内而晨出之也
　　新唐书百官志武后垂拱四年铸铜匦四涂以方色列于朝堂青匦曰延恩在东告养人劝农之事者投之丹匦曰招谏在南论时政得失者投之白匦曰伸寃在西陈抑屈者投之黒匦曰通元在北告天文秘谋者投之以谏议大夫补阙拾遗一人充使知匦事御史中丞侍御史一人为理匦使其后同为一匦天宝九载元宗以匦声近鬼改理匦使为献纳使乾元元年复旧宝应元年命中书门下择正直清白一人知匦以给事中中书舍人为理匦使建中二年以御史中丞为理匦使谏议大夫一人为知匦使投匦者使先騐副本开成三年知匦使李中敏以为非所以广聪明而虑幽枉也乃奏罢騐副封
　　谨案唐剏置匦函列于朝堂设官掌之以达寃滞葢即今登闻鼓防所自始然考文苑英华载李邕妻温氏为夫请罪表有云匦使朝堂潜皆守捉号天诉地谁肯为闻则是当时虽有此制抱寃者仍多为权势遏抑不能自通而新唐书宦官传载李涉投匦言吐突承璀等寃状致为知匦使孔戣诘责不受则宵人反得借此以行私于立法之意殊为乖剌至册府元载河南参军郑铣朱阳丞郭仙舟投匦献诗而扬谭进孝乌颂杜甫进西岳赋亦尝投延恩匦则其后并为文人媒衒之地益非达情纳谏之本指矣
　　刘肃大唐新语大理寺直王景初与刑部郎中唐枝议谳不平景初坐贬潭州司户参军制下景初挝登闻鼓称寃再贬昭州司户制曰不遵严谴輙冒登闻以惩不恭也
　　雍録登闻鼓肺石唐六典大明宫有含元殿有两阁左曰翔鸾右曰栖鳯两阁下皆为朝堂东朝堂置肺石西朝堂置登闻鼓太极宫之太极殿其朝堂亦皆夹殿而左右对出故鼓石皆在殿旁朝堂之内也即六典所叙谓大明悉同承天之制者也沈括笔谈曰唐长安故宫阙前有唐肺石尚在其制如佛寺所击响石甚大可长八九尺形如垂肺即秋官大司冦以肺石达穷民者也原其义乃伸寃者击之如今挝登闻鼓也括之此言必有所本然朝堂不在殿门之外此石何由外出岂其唐亡宫殿已废或欲移而它之縁重而弃乃在阙外耶因其言而知肺石形象亦略有补然恐沈未得确也唐之有登闻鼓自髙宗始防要曰时有抱屈人赍鼓于朝堂诉事乃命东西廊朝堂皆置鼓则不独太极大明两宫有之虽东洛朝堂亦有也按通典刑法门载隋文帝制曰四方寃讼州县及省不为治者聴挝登闻鼓有司録状以闻然则晋隋问已尝置鼔矣防要谓抱屈人赍鼓诣堂当是唐人知隋世已自有鼓许之诉事故赍鼓自诣也然则朝堂置鼓已在唐前矣沈独以鼓例石是但知登闻院有鼓而不知西洛朝堂已自有石也六典于刑部又曰寃滞不达聴挝登闻鼓又惸独老防不能自伸者乃立肺石之下立石者左监门衞奏闻挝鼓者右监门卫奏闻然则鼓可挝矣而肺不可击也但见人立石旁即知其有寃欲直也垂拱元年敕朝堂登闻鼓及肺石不湏防守其有挝鼓立石者令御史受状为奏则与沈语又复乖异也沈以意料而六典防要自载其时制法其可疑可信固有间矣
　　五季
　　马端临文献通考石晋有为卿监专掌判四方馆者
