<!-- { "loadSidebar": true } -->
　　汉书严助传武帝擢助为中大夫后得朱买臣虞邱夀王司马相如主父偃徐乐严安东方朔枚臯胶仓终军严葱竒等并在左右助为会稽太守上书愿奉三年计最因留侍中有奇异辄使为文及作赋颂数十篇
　　汉书东方朔传朔待诏公车乆之使待诏金马门稍得亲近以为常侍郎
　　汉书枚乗传乗子臯上书自陈帝召入见待诏拜为郎从行离宫馆临山泽弋猎上有所感辄使赋之
　　汉书王褒传宣帝时修武帝故事讲论六艺羣书召髙材刘向张子儒华龙栁褒等待诏金马门汉书萧望之传周堪白令郑朋待诏金马门谨按汉时翰林未有専官而武帝令贤良文学待诏金马门应制奏赋即马端临所谓以言语文字被顾问者葢如今
　　内廷翰林之职也至西汉太史令属太常乃术数之官不司著述故司马迁亦自称近于卜祝之间其所著书大抵私家撰述并无纂辑之职实与今翰林官不同故别系之钦天监篇不着于此表
　　汉书西域传诸大夫郎为文学者顔师古注为文学谓学经书之人
　　汉书霍光传诸吏文学光禄大夫臣迁太中大夫臣徳等
　　谨按汉制诸吏为加官所加或列侯将军卿大夫将都尉郎中无员汉仪注谓诸吏给事中日上朝谒平尚书奏事分为左右曹其职最称亲近诸吏文学者葢以文学之臣选为诸吏正如今翰林官之入直
　　内廷者耳至当时如严助朱买臣为中大夫虞邱夀王为中郎主父偃徐乐严安为郎中皆以文章经术侍从左右葢即西域传所称诸大夫郎为文学者也
　　徐坚初学记东汉图籍在东观名儒硕学多著作东观然皆他官假著作之名而未立著作之官后汉书延笃传笃以博士征拜议郎与朱移边韶共著作东观
　　后汉书卢植传植徴拜议郎与谏议大夫马日防议郎蔡邕杨彪韩説等并在东观续汉记
　　谨按后汉东观典司著述即今翰林之职然不置省署僚属仅以他官兼之而已至学士之名旧説以为始于汉之鸿都门然考后汉书灵帝开鸿都门学召诸生之能为尺牍词赋及工书鸟篆者处其中故灵帝纪有光和九年始置鸿都门学生之文葢指鸿都诸生而言非学士也
　　马端临文献通考汉张酺侍讲御前有号无名方以智通雅汉有讲郎侍讲所自也章帝诏髙才生虽不立学官然皆擢髙第为讲郎张辅子蕃以郎侍讲赵典拜议郎侍讲禁内此其端矣
　　谨按侍讲之名起于东汉范书所载如刘寛郅恽胡宪桓郁桓彬杨赐黄琼荀悦孔融等或侍讲殿中或侍讲禁中或侍讲华光殿不可殚数然皆以他官兼领未为员额也
　　三国
　　册府元龟蜀有王崇补东观令
　　三国蜀志许慈传先主定蜀鸠合典籍许慈胡潜并为学士与孟光来敏等典掌旧文
　　三国魏志明帝本纪青龙四年夏四月置崇文观徴善属文者以充之
　　三国魏志王肃传肃领秘书监兼崇文观祭酒册府元龟魏明帝太和中诏置著作郎一人佐郎一人竝隶中书省専掌国史亦有他官兼领卫觊以待中充著作是也其后增佐郎为三人
　　三国魏志三少帝纪正始四年讲尚书经通赐侍讲者有差
　　三国吴志薛莹传莹徙广州还为左国史华覈传迁东观令领右国史韦曜传诸葛恪表曜为太史令撰吴书孙休践阼欲延曜侍讲张布不可常领左国史
　　谨按蜀志始有学士之名然并非官号【説见后】魏吴皆有侍讲亦沿后汉之制为他官兼领惟著作郎始置于魏太和中即今翰林之任崇文观并掌文史而王肃为之祭酒则又如今掌院学士之任也
　　晋
　　晋书职官志晋受命武帝以缪征为中书著作郎元康二年诏曰著作旧属中书而秘书既典文籍今改中书著作为秘书著作郎于是改秘书省后别自置省而犹秘书著作郎一人谓之大著作専掌史任又置佐著作郎八人著作郎始到职必撰名臣传一人
　　文献通考晋著作郎进贤两梁冠介帻绛朝服晋书元帝本纪建武元年十一月置史官
　　谨按晋之大著作専总史任葢如今掌院学士之职而考之晋书如张载以中书侍郎领著作张亢孙绰俱以散骑常侍领著作则亦多以他官兼领不必正除也
　　宋齐梁陈
　　宋书百官志著作郎一人佐郎八人掌国史南史宋明帝本纪泰始六年九月立总明观征学士以充之置东观祭酒访举各一人学士二十人分为儒道文史阴阳五部
　　谨按学士之名始见于三国蜀志至刘宋又有总明观学士之称其后若梁士林陈西省周麟趾之类皆置学士唐宋之翰林学士其权舆葢本于此然以史传详悉叅覈则汉魏而后所谓学士者犹云有文学之士耳并非官号也汉书石显传显恐天下学士姗已三国志秦宓传张温问宓何人诸葛亮曰益州学士也来敏传以耆儒学士见礼于世其所称学士皆不过推崇学术之词故南北朝之言学士者如南齐书竟陵王子良传集学士抄五经百家为四部要畧梁书刘峻传竟陵王招学士何允传允撰新礼置学士二十人佐允撰録魏书江式传式求撰集古今文字并学士五人助臣披览李修传诸学士及工书者百余人撰诸药方隋书栁传引才学之士百余人以充学士后周书萧大圜开麟趾殿招集学士大圜预焉而隋百官志又称儒林文林二郎皆上在藩以来直司学士据此则所云学士者乃指选择才学之人以资访问预编辑如今纂修供奉之比原不以为分职之正名即唐初秦王府诸学士犹同斯例自景龙中置大学士学士直学士诸名始有员额元宗因置翰林学士设学士院以居之于是学士始以入衔为儒臣一定之官秩矣
　　杜佑通典著作郎著作佐郎齐与晋同
　　册府元龟齐太祖建元二年初置史官以散骑常侍檀超记室江淹掌史职
　　隋书百官志梁置著作郎一人佐郎八人掌国史著作郎谓之大著作梁初周舍裴子野皆以他官领之又有撰史学士亦知史书
　　南史张率传率直文徳待诏省俄直夀光省陆云公传召为尚书仪曹郎入直夀光省
　　通雅萧梁有夀光殿学士之号殿学之名始此陈书虞荔传梁武帝置士林馆用荔为士林学士顔之推集梁元帝在江陵诏直省学士王珪戴陵比校秘阁旧书
　　陈书陆琼传转中庶子领大著作撰国史迁吏部尚书著作如故
　　陈书髙祖本纪永定三年诏依前代置西省学士兼以伎术者预焉
　　册府元龟自齐梁至陈著作佐郎多为令仆子起家之选
　　谨按宋齐以后著作郎亦多以他官兼领南史所载如徐广以散骑常侍何承天以率更令刘杳以步兵校尉禇球以秘书监皆领著作葢以国史事钜故特重其任耳又按吴曽能改斋漫録引陶宏景传以为侍读起于梁然考宏景为齐髙帝引为诸王侍读而梁书到洽传亦称洽为太子舍人俄为侍读侍读省仍置学士二人洽充其选是齐梁侍读乃东宫及王邸之官其名虽剏见于此而实非今翰林侍读之权舆也
　　北魏
　　文献通考后魏有著作郎佐郎
　　魏书髙允传允为中书侍郎以本官领著作郎崔光传转著作郎参撰国书迁中书监以黄门侍郎孙惠蔚代光领著作无所厝意于是诏光还领著作正光二年光为司徒著作如故韩兴宗传为秘书郎参著作事
　　魏书韩子熙传天平初为侍读兴和中孝静欲行释奠勅子熙为侍讲
　　北齐书崔防传魏天平中为侍读封隆之传天平初魏静帝诏为侍讲
　　司马光资治通鉴魏著作令史闵湛
　　谨按侍读与侍讲并置实始于魏之天平中髙承事物记原以侍读为始于唐明皇时者亦非也
　　北齐
　　隋书百官志后齐著作省郎二人佐郎八人校书郎二人
　　北齐书魏收传转秘书监乃兼著作郎杜台卿传厯中书黄门侍郎兼大著作修国史
　　唐六典齐有文林馆学士掌著述
　　隋书李徳林传齐主留情文雅召入文林馆令与黄门侍郎顔之推二人同判文林馆事
　　谨按顔之推传称齐文林馆所进文章皆封署于进贤门奏之待报方出是所掌为文章供奉之事葢犹今之
　　内廷翰林也
　　后周
　　通典后周官品正五命春官内史中大夫正四命春官外史下大夫正三命春官著作上士正二命春官著作中士
　　文献通考后周著作上士中士掌缀国録属春官之外史
　　唐六典后周有麟趾殿学士掌著述
　　后周书明帝本纪常集公卿已下有文学者八十余人于麟趾殿刋校经史
　　隋
　　隋书百官志著作曹置郎二人佐郎八人校书郎正字各二人炀帝即位增著作郎阶为正五品又降为从五品
　　唐六典自晋以来著作皆有令史史阙其员品
　　唐
　　旧唐书职官志著作局【龙朔为司文局】著作郎二人【从五品上龙朔为司文郎中咸亨复也】佐郎四人【从六品上】校书郎二人【正九品上】正字二人【正九品下】楷书手五人掌固四人著作郎佐郎掌修撰碑志祝文祭文与佐郎分判局事通典唐武徳初史官属著作局至贞观三年移史馆于门下省北宰相监修自是著作郎始罢史职其修撰史事以他官兼领或卑品而有才者亦直焉开元二十五年移于中书省北
　　册府元龟宪宗元和四年令登朝官入史馆者并为修撰不过三员非登朝者并为直馆
　　谨按魏晋而后著作皆兼修起居注自后周置外史下大夫以书言动其后分为门下省之职而著作遂专撰国録葢如今翰林院之又有
　　起居注衙门也唐以前史官皆属著作唐初始移门下省后又改属中书葢如今之别置
　　国史馆设总裁纂修以内阁官提调而不属于翰林院也
　　李肇翰林志唐初有中书舎人専掌诏诰虽曰禁省犹非宻切故温大雅魏徴等时召草制未有名号干封已后始曰北门学士元宗初改为翰林待诏又改为翰林供奉开元二十六年刘光谦张洎为学士始别建学士院于翰林院之南已后翰林始兼学士之名凡学士无定员皆以他官充下自校书郎上及诸曹尚书皆为之元和以后院长一人别勅承防或宻受顾问独召对敭居北壁之东閤号为承防閤子驾在大内即于明福门置院驾在兴庆宫则于金明门内置院今在右银台门之北第一门榜曰翰林之门入门直西为学士院北防西舍之南有二间贮逺歳诏草又北回而东并待诏居之又东尽至于东垣为典主堂待诏之职执笔砚以俟书写多至五六员其选以能不以地故未尝用士人时以居翰苑者皆谓凌玉清遡紫霄岂止于登瀛洲哉亦曰玉署玉堂焉
　　新唐书百官志翰林院者待诏之所也唐制乗舆所在必有文词经学之士下至卜医伎术之流皆直别院以备宴见元宗初置翰林待诏掌四方表疏批答应和文章既而又以中书务剧文书多壅滞乃选文学之士号翰林供奉与集贤学士分掌制诏书敕开元二十六年又改为学士别置学士院専掌内命凡拜免将相号令征伐皆用白麻其后选用益重而礼遇益亲至号为内相
　　胡三省通鉴注唐置翰林学士之始无承防永贞元年上始命郑絪为承防大诰令大废置丞相之宻画中外之宻奏上之所甚注意者莫不専受専对
