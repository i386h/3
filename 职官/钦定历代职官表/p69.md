<!-- { "loadSidebar": true } -->
　　谨案春坊之称説者谓始于唐世然详考史传则魏晋以来已有之玉海引晋王珉云中庶子称坊詹事称寺寺同于九卿坊如天朝之称台汉宫阙名洛阳北宫有九子坊葢即省署之别名特宋齐以前其名犹未显著至梁而萧子范为太子洗马作直坊赋其辞称直中舎之坊又张纉为太子舎人洗马作南征赋其辞称彼华坊与禁苑常宵盘而昼憇而徐摛传称摛为太子家令文体既别春坊尽学之春坊之名实昉见于此故百官志亦谓庶子舎人各掌其坊之政令盖当时二坊已分左右特未以入衔耳又王褒集皇太子箴春宫飬徳秋坊通梦似春坊之外又别有名秋坊者然他书皆无可考至典经局即今司经局其名亦始于梁代云
　　文献通考齐庶子用人卑杂梁天监七年诏选贤以太子中舎人司徒从事中郎为之
　　隋书百官志陈承梁皆循其制官太子詹事中二千石品第三太子中庶子太子左右卫率二千石太子三卿千石品第四太子中舎人庶子六百石品第五太子洗马六百石太子步兵翊军屯骑三校尉千石品第六太子舎人二百石太子门大夫六百石太子旅贲中郎将冗从仆射六百石品第七太子左右积弩将军太子詹事丞六百石品第八太子左右二卫率品第九
　　北魏
　　唐六典后魏太子詹事置左右二人其后惟置一人初第二品太和末降为第三品
　　魏书官氏志太子詹事第三品太子左右卫率从第三品太子中庶子第四品太子家令太子率更令太子仆太子庶子从第四品太子中舎人第五品太子洗马太子屯骑校尉太子歩兵校尉太子翊军校尉从第五品太子门大夫太子舎人从第六品詹事丞第七品太子三卿丞第九品太子廐长从第九品
　　谨案汉书庶子本掌东宫宿卫故宋齐之世除用遂不择人流品颇杂据魏书刘芳传芳与邢产入授皇太子经迁太子庶子则北魏庶子所司乃经幄劝读之事视汉晋职掌为不同矣
　　北齐
　　隋书百官志齐詹事縂东宫内外众务事无大小皆统之府置丞功曹五官主簿録事员领家令率更令仆等三寺左右卫二坊三寺各置丞二坊各置司马俱有功曹主簿以承其事家令领食官典仓司藏等署令丞又领内坊令丞【掌知阁内诸事】其食官又别领器局酒局二丞典仓又别领园丞司藏又别领仗库典作二局丞率更领中盾署令丞各一人【掌周卫禁防漏刻钟鼓】仆寺领廐牧署令丞署又别有车舆局丞左右卫坊率各领骑官备身正副都督骑官备身五职骑官备身员又有内直备身正副都督内直偹身五职内直备身员又有备身正副都督备身五职员又有直阁直前直后员又有旅骑屯卫典军校尉各二人骑尉三十人门下坊中庶子中舎人通事守舎人主事守舎人各四人又领殿内典膳药藏斋帅等局殿内局有内直监二人副直监四人典膳药藏局监丞各二人药藏又有侍医四人斋帅局斋帅内閤帅各二人典书坊庶子四人舎人二十八人又领典经坊洗马八人守舎人二人门大夫坊门大夫主簿各一人
　　谨案隋志载北齐典经坊洗马八人而通志通考俱作二人自当以史为正其门下典书分为二坊则左右春坊之权舆也至梁典经局不二坊而北齐则为典书坊所领隋唐递沿其制皆以坊统局今坊局之分曹则又起于明代云
　　后周
　　唐六典后周置太子宫正宫尹
　　胡三省通鉴注周置太子宫尹盖即詹事之职周书尉迟运传以运为右宫正王轨传宫尹郑译王端宇文孝伯传厯司防中大夫东宫左宫正尉迟运为右宫正仍为左宫正顔之仪注拜小宫尹封平阳县男
　　谨案唐六典以宫正宫尹为后周宫官而通典载后周官品独不及此二职考之周书列传则宫正有左右二人而宫尹之下又有小宫尹葢宫正当如左右卫率之职宫尹当如詹事之职小宫尹则如少詹事之职也观宇文孝伯以司防中大夫转为宫正则其秩次又当在宫尹上矣
　　隋
　　隋书百官志开皇初置詹事二年定令罢之门下坊置左庶子二人内舎人四人録事二人主事令史四人统司经宫门内直典膳药藏斋帅等六局司经置洗马四人校书六人正字二人宫门置大夫二人内直置监副监各二人监殿舎人四人典膳药藏并置监丞各二人药藏又有侍医四人斋帅置四人典书坊右庶子二人舎人通事舎人各八人録事二人主事令史四人内坊典内及丞各二人丞直四人録事一人内廐置尉二人掌内车舆之事家令【掌刑法食膳仓库什物奴婢等事】率更令【掌伎乐漏刻】仆【掌宗族亲踈车舆骑乗】各一人三寺各置丞【家令二人寺各一人】家令领食官典仓司藏三署令【各一人】丞【食官二人典仓一人司藏三人】仆寺领廐牧令【一人】员左右卫各置率一人副率二人掌宫中禁卫各置长史司马及録事功仓兵骑兵等曹参军事法曹铠曹行参军各一人行参军【四人】员又各有直阁四人直寝八人直斋直后各十人左右宗卫制官如左右卫左右虞候各置开府一人掌斥候伺非左右内率副率各一人掌领偹身已上禁内侍卫供奉兵仗有千牛偹身八人掌执千牛刀偹身左右八人掌供奉弓箭偹身二十人掌宿卫侍从左右监门各率一人副率二人掌诸门禁炀帝即位门下坊减内舎人洗马员改门大夫为宫门监正字为正书典书坊为太子舎人为管记舎人通事舎人为宣令舎人家令改为司府令内坊承直改为典直左右卫率改为左右侍率左右宗卫率改为左右武侍率左右虞候开府改为左右虞候率并置副率千牛偹身改为司仗左右偹身左右改为主射左右左右监门率改为宫门将
　　唐
　　旧唐书职官志太子詹事一员少詹事一员詹事统东宫三寺十率府之政令少詹为之贰丞二人主簿一人録事二人令史九人书令史十八人丞掌判府事主簿掌印检勾稽録事掌受事发辰司直一人掌弹刻宫寮糺举职事○太子左春坊左庶子二人中允二人左庶子掌侍从赞相驳正启奏中允为之贰司议郎四人録事二人主事二人司议郎掌启奏记注宫内祥瑞左谕徳一人左赞善大夫五人左谕徳掌讽谕规谏崇文馆【贞观中置太子学馆也】学士直学士【员数不定】学士掌东宫经籍图书司经局洗马二人太子文学三人校书四人正字二人洗马掌四库图籍缮冩刋缉之事文学掌侍奉文章校书正字掌典校四库书籍典膳局典膳郎二人丞二人掌进膳尝食药藏局药藏郎二人丞二人掌和剂医药内直局内直郎二人丞二人掌符玺繖扇几案衣服之事典设局典设郎四人丞二人掌汤沐洒埽铺陈之事宫门局宫门郎二人丞二人掌内外宫门管钥之事○太子右春坊右庶子二人中舎人二人舎人四人録事一人主事二人掌行令书令旨及表启之事右谕徳一人右赞善大夫五人令四人通事舎人八人舎人掌导引宫臣辞见及承令劳问之事○太子家令寺令一人丞二人主簿一人掌太子饮膳仓储库藏之政令縂食官典仓司藏三署之官属食官署令一人典仓署令一人丞二人园丞一人典事六人典仓令掌九谷入藏及醯醢庶羞器皿灯烛之事司藏署令一人丞二人掌库藏财货出纳营缮之事○太子率更寺令一人丞二人主簿一人録事一人伶官师二人漏刻博士二人掌漏六人漏童六十人典鼓二十四人率更令掌宗族次序礼乐刑罚及漏刻之政令○太子仆寺仆一人丞一人主簿一人録事一人掌车舆乗骑仪仗之政令廐牧署令一人丞二人掌车马闲廐牧畜之事○太子左右卫率府率各一员副率各一人掌东宫兵仗羽卫之政令长史各一人録事参军事各一人仓曹参军一人兵曹参军一人胄曹参军一人司阶一人中候二人司戈二人执防三人长史掌判诸曹及三府五府之贰録事掌监印勾稽诸曹官掌本曹簿籍亲府勲翊府中郎将各一人左右郎将各一人録事一人兵曹参军一人校尉五人旅师十人队正二十人副队正二十人郎将掌其府之属以宿卫而縂其事○太子左右司御率府率各一人副率各二人司御率掌同左右率○太子左右清道率府率各一人副率各二人清道率掌东宫内外昼夜廵警之法○太子左右监门率府率各一人副率各一人左右监门率掌东宫禁卫之法○太子左右内率府率各一人副率各一人左右内率之职掌东宫千牛偹身侍奉之事而立其兵仗縂其府事
　　新唐书百官志詹事府武徳初置龙朔二年曰端尹府詹事曰端尹少詹事曰少尹武后光宅元年改曰宫尹府詹事曰宫尹少詹事曰少尹隋有内允武徳三年改曰中舎人贞观初曰中允十八年置司议郎永徽三年避皇太子名复改中允曰内允太子废复旧龙朔二年改门下坊曰左春坊左庶子曰左中防中允曰左赞善大夫司议郎分左右置左右谕徳各一人咸亨元年皆复旧司议郎不分左右其后谕徳废而司议郎复分仪鳯四年置左右赞善大夫各十人以同姓为之景云二年始兼用庶姓改门下坊曰左春坊复置谕徳庶子以比侍中中允比门下侍郎司议郎以比给事中赞善大夫以比谏议大夫谕徳以比散骑常侍右坊则庶子以比中书令中舎人以比中书侍郎太子监国则庶子比尚书令改太子正书曰正字龙朔三年改司经局曰桂芳罢左春坊领崇贤馆比御史台以詹事二人为令比御史大夫司直二人比侍御史以洗马为司经大夫三年改司经大夫曰桂坊大夫咸亨元年复左春坊省録事隋内舎人典书坊武徳初改曰中舎人管记舎人曰太子舎人永徽元年避太子名复改中舎人曰内舎人龙朔三年改典书坊曰右春坊右庶子曰右中防中舎人曰右赞善大夫舎人曰右议司郎谨案自隋罢詹事分置门下典书二坊唐初复置詹事府以治三寺十率府之政令改门下坊为左春坊典书坊为右春坊以领诸局而坊与府始各为一司虽同称宫僚其实不相统辖也至率府之制本起于秦汉之卫率以主东宫卫兵其后晋宋增为五率至有实甲万人隋唐又増为十率府兵之于十六卫者余悉以东宫遂使精兵劲卒半属承华率府武臣皆得以私事太子搆嫌召衅浸长厉阶实为政之尤今以其官在厯代亦詹事所属故并附载大略以昭炯戒焉
　　五季
　　册府元五代典制未备储副居尹京之任皇子分节镇之职宫僚国吏盖多阙焉
　　五代史刘岳传贬均州司马复用为太子詹事王权传贬随州司马起为右庶子
　　谨案五季诸君皆未立太子故宫官多阙然观五代史所纪则当时又有詹事庶子等名目盖自唐以来东宫诸职或以授左降致仕之人而藩镇牙校幕府僚佐亦多检校宫官者刘岳等所任大抵亦属空衔并无职掌也
　　宋
　　宋史职官志太子詹事仁宗升储置詹事二人神宗钦宗升储并置二人皆以他官兼登位后省太子左庶子右庶子左谕徳右谕徳旧制不常设储闱之建随宜制官以备寮寀多以他官兼领太子侍读侍讲神宗升储始置各一人乾道淳熙开禧各依故事并置太子中舎人舎人至道天禧各置一人神宗钦宗升储并如旧置嘉定初除二人庆元以中舎人在舎人上主管左右春坊事二人以内臣兼同主管左右春坊事二人以武臣兼承受官一人以内侍充仁宗神宗升储并置中兴后置官并同太子左右卫率府率副率左右司御率府率副率左右清道率府率副率左右监门率府率副率左右内率府率副率官存而无职司
　　文献通考宋东宫官有左右庶子谕徳乾道中庶子谕徳除左不除右
　　永乐大典宋防要神宗熙宁二年以吕惠卿为太子中允
　　谨案据此则宋代亦置中允矣而宋史职官志不载殆暂置即罢故略之欤
