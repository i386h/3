<!-- { "loadSidebar": true } -->
　　谨案古者建国君民教学为先而后儒聚讼纷纭亦莫甚于三代学校之制其异同得失难以槩论而要其大端不过立学之地入学之人教学之官三者而已谨以经传所载防合诸家折衷而考论之葢自五帝建学名为成均其后虞曰庠夏曰序殷曰瞽宗周人立辟廱于中而以四代之学环建于外南为成均北为上庠东为东序西为瞽宗是为五学辟廱为天子承师问道及养老更献戎防之地虽世子齿学不得就而四学则令国子肄业焉此外又有门闱之学【蔡邕明堂论云周官有门闱之学师氏教以三徳守王门保氏教以六艺守王闱】四郊之学【即礼记所谓虞庠在国之西郊者皇侃谓四郊皆有之】是为小学故以四学对辟廱则辟廱为太学而以小学对四学则四学皆为太学矣此立学之地也大胥掌学士之版文王世子学世子及学士必时郑司农曰学士谓卿大夫诸子学舞者郑康成曰学士谓司徒论俊选所升于学者葢以其教于学故总名之曰学士而其途各异抡选亦有区分如公卿大夫元士之适子以其父兄皆有爵列于国则谓之国子皆当入太学与王子齿其卿大夫之庶子为国子之倅者则谓之诸子皆统于诸子之官而时亦升于太学以教之若乡遂都鄙所賔兴及侯国嵗贡者曰选士俊士亦咸造焉此入学之人也至教之之官立法尤为详偹其虎门之学则选国子中秀异者使师氏教之与王子共学不在太学之数而四学之中于成均学乐徳乐舞乐语则以大司乐教之于上庠学书则以典书者教之于东序学干戈羽籥则以乐师籥师教之于瞽宗学礼及诵则以执礼者及大师教之而师氏亦兼在东序为国子论説其义理浅深才能优劣谓之大司成此教学之官也后世以祭酒为出于师氏之职因以大司成当之不知师氏王举则从惟在虎门之左必不能常入太学其朝夕授业者固当属之大小乐正耳
　　富大用事文类聚成王时彤伯入为祭酒
　　杜佑通典孙卿在齐为三老称祭酒
　　太平御览韦昭辨释名曰祭酒者谓祭六神以酒醊之也辨云凡防同飨防必尊长先用酒以祭故曰祭酒汉时呉王年长以为刘氏祭酒是也胡广曰凡官名祭酒皆一位之元长古者賔得主人馔则老者一人举酒以祭地故以祭酒为称汉之侍中魏之散骑常侍功髙者并为祭酒用其义也礼记文王世子乐正司业父师司成贾公彦疏司是职司故训为主谓乐正主太子诗书之业父师主太子成就其徳行也
　　谨案祭酒名官始于汉之博士祭酒而如诸书所载则成周已有此称葢取举酒祭地为义乃同列中以齿徳相推之辞故胡广以为一位之元长其曰博士祭酒者谓博士中之最长者耳与三老祭酒侍中祭酒常侍祭酒同义并非官号也后世去博士二字而专以祭酒繋衔非其本意矣至司业之官本隋代取礼记乐正司业之文以为名而郑康成原注未及业字之义据贾公彦疏则业当为学业之业而唐书归崇敬传又载崇敬为国子司业上言司业在礼记乐正司业正长也言乐官之长司主此业尔尔雅云大版谓之业按诗周颂设业设虡崇牙树羽则业是悬钟磬之簨虡也今太学既不教乐于义无取请改国子监为辟雍省祭酒为太师氏司业一为左师一为右师诏下尚书集百僚定议以闻议者重难改作其事不行云云是业字又当为虡业之业顾炎武日知録云诗传业大版也所以餙栒为县也捷业如锯齿或白画之尔左氏昭九年传辰在子夘谓之疾日君彻宴乐学人舎业礼记檀弓大功废业竝谓此也悬者常防其坠故借为敬谨之义书之兢兢业业诗之赫赫业业有震且业是也凡人所执之事亦当敬谨故借为事业之义易传之进徳修业盛徳大业礼记之敬业乐羣是也然三代诗书之文并无此义【以上皆炎武说】是业字古无学业之训乐正司业自当作虡业解为长特其名相沿既久学者或习其称而昧所由来谨先掲其义于此焉
　　秦
　　册府元龟秦置博士掌通古今
　　太平御览应劭汉官仪曰博士秦官博者通博古今士者辨于然否
　　谨案班固称六国时往往有博士则其官不始于秦而秦时令博士预朝廷大议偹左右顾问则所职尤重【秦始皇本纪二十六年议帝号丞相绾等奏谨与博士议上尊号为秦皇又二十八年始皇浮江至湘山祠上问博士曰湘君何神博士对曰闻之尧女舜之妻而此】虽经始皇焚书坑儒之祸而二世时叔孙通犹待诏博士山东兵起二世尚召博士诸儒生而问之【见叔孙通传】是其官仍旧不废观李斯所奏称非博士官所职天下敢有藏诗书百家语者悉诣守尉杂烧之可知博士官所职者尚存葢犹令其典司经籍也且既以博士为官必有生徒转相传授秦本纪载卢生言博士七十人偹员弗用而诸生在咸阳者使御史案问至杀四百六十余人诸生在骊山为伏机所杀者又七百余人其数如此之多葢七十人乃博士员额而所谓数百人者皆诸生之于博士官如汉世博士弟子之类耳
　　汉
　　汉书百官公卿表博士秩比六百石员多至数十人
　　汉书武帝本纪建元五年置五经博士元朔五年诏曰太常其议予博士弟子崇乡党之化以厉贤才焉丞相宏请为博士置弟子员学者益广
　　汉书宣帝本纪立梁邱易大小夏侯尚书糓梁春秋博士
　　册府元汉兴武帝初置五经博士掌教弟子国有疑事掌承问对本四百石升比六百石初文帝欲广游学之路论语孝经孟子尔雅皆置博士至是遂罢记博士
　　太平御览汉旧仪曰孝文皇帝时博士七十余人朝服元端章甫冠武帝置博士取学通有修博识多艺晓古文尔雅能属文章者为之朝贺位次中都官吏称先生不得言君其弟子称门人也通典平帝元始四年改博士为博士师
　　汉书艺文志注段嘉东海人为博士师
　　后汉书苏竟传平帝世竟以明易为博士讲书祭酒【章怀太子李贤注王莽置六经祭酒秩上卿毎经各一人竟为讲尚书祭酒】
　　汉书儒林传武帝为博士官置弟子五十人昭帝増满百人宣帝増倍之成帝末増三千人
　　谨案西汉博士太常马廷鸾谓有周成均宗伯之意然博士虽云太常之属而毎令丞相御史中二千石二千石杂举以任之故特重其职称为学官史记儒林传公孙宏为学官是也又称为儒官汉书师丹传尚书劾博士申咸炔钦幸得以儒官选擢偹腹心是也又称为礼官王式传式除为博士衣博士衣而不冠曰刑余之人何宜复充礼官是也据史传所载当时朝廷大事下公卿议者皆令博士预议【霍光传废昌邑王奏臣敞等谨与博士臣覇臣隽舎臣徳臣虞舎臣射臣仓议云云此类甚多】而出使四方入侍禁近亦多以博士充其选【武帝本纪元狩六年遣博士大等分循行天下元鼎二年遣博士中等分循行谕告成帝本纪河平三年遣博士嘉等行举濒河之郡阳朔二年闗东大水遣博士分行视薛宣传博士申咸给事中平当传以明经为博士使行流民幽州孔光传光为博士数使録狱行风俗薛广徳传萧望之荐广徳宜充本朝为博士论石渠】不但教授生徒而已葢汉世崇尚经术博士多择名流以偹顾问其髙第者往往列为九卿薛宣传载宣奏故大司空何武师丹故丞相孔光故左军彭宣经皆更博士位厯三公可与建教化图安危云云夫以厯位三公之人而犹必引其曽官博士以为重亦可知其为一代之清选矣
　　后汉书百官志博士祭酒一人六百石本仆射中兴转为祭酒博士十四人比六百石易四施孟梁邱京氏尚书三欧阳大小夏侯氏诗三鲁齐韩氏礼二大小戴氏春秋二公羊严顔氏掌教弟子承问对本四百石宣帝増秩
　　马端临文献通考光武中兴立五经博士各以其法教授凡十四博士太常差次总领焉
　　章怀太子李贤后汉书注汉官仪曰博士十四人太常差选有聪明威重一人为祭酒总领纲纪其举状曰生事爱敬丧没如礼通易尚书孝经论语兼综载籍穷微阐奥隠居乐道不求闻达身无金痍痼疾三十六属不与妖恶交通王侯赏赐行应四科经任博士下言某官某甲保举
　　后汉书翟酺传酺为大匠上言光武起太学博士舎内外讲堂诸生横巷为海内所集
　　袁宏后汉纪永平中崇尚儒学自皇太子诸王及功臣子弟莫不受经又为外戚樊氏郭氏隂氏马氏诸子弟立学号四姓小侯置五经师
　　谨案汉东京但有太学之名未闻别建国子学而魏书刘芳传引洛阳记谓国子学宫与天子宫对太学在开阳门外又以国子学与太学岐为两地考郦道元水经注洛水东经国子太学石经北汉魏以来置太学于国子堂云云是东汉太学讲堂本名国子堂故又号为国子太学即博士讲肄之地并无两学其洛阳记所云国子学殆指为四姓小侯所建之学也
　　又案汉武帝立三雍宫説者谓明堂辟廱灵台也然只以祠祀上帝并非养士之所故晋灼汉书注谓西京无太学而攷之于史如何武传称学长安歌太学下鲍宣传称博士弟子济南王咸等举幡太学下又似西京已立太学马端临亦但称当考而不能定其是非谨以纪传之文防稽互证疑西汉虽无太学而博士实有官舎为聚讲行礼之所如王式传徴为博士既至止舎中此即博士官舎可知而成帝纪鸿嘉二年三月博士行饮酒礼有雉蜚集于庭厯阶升堂而雊后集诸府又集承明殿是其地应与诸公府相近凡乡饮大射皆就以行事焉故当时即谓之为太学也自平帝时王莾为宰衡起国学于郭门之西南为博士之宫中央为射宫【见太平御览所引三辅黄图之文】而光武亦起太学博士舎内外讲堂诸生黉巷于是学官居息诸生讲肄之地始与学合矣
　　三国
　　三国蜀志许慈传慈与胡潜并为博士子勋传其业复为博士尹黙传子宗传其业为博士
　　三国魏志文帝纪黄初五年夏四月立太学制五经课试之法置春秋谷梁博士
　　通典魏置博士十九人
　　裴松之三国志注乐详黄初中徴拜博士于时太学初立有博士十余人学多褊狭惟详五业并授以是独擅名
　　三国吴志三嗣主传孙休永安元年十二月诏曰其案古置学官立五经博士核取应选加其宠禄科见吏之中及将吏子弟有志好者各令就业一嵗课试差其品第加以位赏
　　晋
　　宋书礼志晋武帝咸寜二年起国子学葢周礼国之贵游子弟所谓受教于师氏者也
　　册府元晋承魏制置博士十九人武帝初立国子学以教生徒而属太学定置国子祭酒博士各一人助教十五人博士皆取履行清淳通明典义者若散骑常侍中书侍郎太子中庶子以上皆得召试元帝初减国子祭酒博士助教为九人大兴中又置周易仪礼公羊博士末年増国子仪礼春秋公羊博士各一人合为十一人后又増为十六人不复分掌五经而谓之太学博士秩六百石孝武太元中损国子助教为十员
