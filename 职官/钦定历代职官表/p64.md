<!-- { "loadSidebar": true } -->
　　谨案隋书称周穆天子传体制与今起居注正同葢周时内史所记王命之副则记注之设由来尚矣汉代起居注之名今可考见者汉书儿寛传臣瓒注宣帝纪黄龙元年师古注俱引汉注文选赭白马赋李善注引汉明帝起居注章懐太子后汉书注引献帝起居注而史独不详其珥笔之官杜佑疑为女史之任王应麟亦谓献帝以后乃侍臣所録然考后汉马严传称永平中留仁寿□与校书郎杜抚班固等杂定建武注记则当时实以史官掌之又杨赐传载赐初侍讲华光殿后为太尉去位帝阅録故事得赐前侍讲注籍云云章懐太子注谓所注之籍録据此则亦似今之以
　　日讲起居注合为一职也
　　三国
　　三国魏志曹爽传爽弟彦为散骑常侍侍讲谨案自汉以后歴代俱无经筵日讲之官而独有所谓侍讲者以他官兼领掌以经义进讲御前葢即其职但今侍读侍讲已定为翰林官职名故其沿革之详已专系之翰林院篇不入于此表
　　马端临文献通考自魏至晋起居注则著作掌之其后起居皆近侍之臣録记也録其言行与其勲伐歴代有职而无其官
　　晋
　　山堂考索晋起居之职掌于著作其后亦命近臣主掌其事
　　谨案隋志载晋起居注卷帙甚多其见于他书所引者如三国蜀志注引晋泰始起居注魏志注引陆机惠帝起居注文选注引晋起居注太康四年诏世説注引惠帝建兴太元起居注而沈约宋书亮亦引陆士衡起居注稽之陆机本传机于惠帝初尝为著作郎此即当时记注由著作撰述之一证也
　　宋齐梁陈
　　南齐书周颙传颙兼著作撰起居注
　　梁书裴子野传武帝以为著作郎掌修起居注南史王思逺传思逺迁为侍中掌优防及起居注谨案江左诸朝承晋制以著作掌起居注而王思逺乃以侍中亦兼其职南史王喜传又载有喜为领军府白衣吏领军将军沈演之使写起居注一事考演之时以中领军兼侍中则当时起居注实兼属于门下省隋唐起居郎之门下其源葢本于此也
　　北魏
　　通典后魏始置起居令史每行幸宴防则在御左右记録帝言及宴賔客酬答后又别置修起居注二人以他官领之
　　魏书官氏志起居令史从第七品上
　　谨案北魏修起居注虽他官兼之然已设有定额考之于史如崔鸿以司徒长史前将军兼韦贲以员外散骑侍郎兼许绚以司徒谘议参军兼隂道方以左民郎中兼封肃以太学博士兼邢昕以太尉记室参军兼温子升以南主客郎兼则亦不拘品秩也魏书又有称监起居者见于裴修卢聿诸传有称典起居注者见于裴伯茂魏收郑伯猷诸传殆即修起居注之职而变其文者欤
　　北齐
　　隋书百官志后齐集书省又领起居省散骑常侍通直散骑常侍散骑侍郎通直散骑侍郎各一人校书郎二人
　　谨案北齐别置起居省而记言动者始各为一局即如今之设记注馆也然考北齐书崔防传天保初防除侍中监起居崔瞻传瞻为中舎人兼中正员郎勅修起居注则其时撰述之事仍以他官兼之所谓散骑常侍等葢特具员而已
　　后周
　　通典后周官品正四命春官外史下大夫
　　唐六典后周春官府置外史掌书言及动作以为国志又有著作掌缀国録葢起居著作自此分也谨案后周既分起居著作为二职则外史当专记言记动之任然考隋书刘行本传称周武帝亲总万几行本转御正中士兼领起居注是当时亦以他官兼领不尽属之外史矣
　　隋
　　郑樵通志隋初以吏部散官及校书正字有叙述之才者掌起居注职以纳言统之至炀帝以为古有内史外史今著作如外史矣宜置起居注官以掌其内乃于内史省置起居舎人二员次内史舎人下
　　唐六典汉晋以后起居注皆史官所録自隋置为职员列为侍臣专掌其事每季为卷送付史官
　　唐
　　王圻续文献通考唐穆宗召韦处厚路隋为侍读命讲书
　　谨案歴代经筵皆无专官至唐始有内殿侍读讲书之制然亦未有经筵之名故侍读侍讲诸官皆别系诸翰林院篇不列于此
　　通典唐贞观二年省起居舎人移其职于门下置起居郎二人显庆中复于中书省置起居舎人遂与起居郎分掌左右龙朔三年改为左右史【郎为左史舎人为右史】咸亨元年复旧天授元年又为左右史神龙初复旧
　　新唐书百官志门下省起居郎二人从六品上掌録天子起居法度天子御正殿则郎居左舎人居右有命俯陛以听退而书之季终以授史官贞观初以给事中谏议大夫兼知起居注或知起居事每仗下议政事起居郎一人执笔记録于前史官随之其后复置起居舎人分侍左右秉笔随宰相入殿若仗在紫宸内阁则夹香案分立殿下直第二螭首和墨濡笔皆即防处时号螭头髙宗临朝不决事有所奏惟辞见而已许敬宗李义府为相奏请多畏人之知也命起居郎舎人对仗承防仗下与百官皆出不复闻机务矣长寿中宰相姚璹议仗下后宰相一人録军国政要为时政记月送史馆然率推美让善事非其实未几亦罢而起居郎犹因制敕稍稍笔削以广国史之阙起居舎人本记言之职惟入而位于起居郎之次及李林甫专权又废太和九年诏入閤日起居郎舎人具纸笔立螭头下复贞观故事有令史三人赞者六人○中书省起居舎人二人从六品上掌修记言之史録制诰徳音如记事之制季终以授国史有楷书手四人典二人
　　唐防要武宗防昌二年十月中书奏起居注记比者不逐季撰録请每季初即纳前一季所记与史馆以迟速为殿最从之
　　谨案唐以起居郎舎人分侍左右执笔记録记注官侍班之制实起于此时其季终以所修録送史馆即如今每嵗十二月以
　　起居注送内阁之例而宰相所録又名时政记则如今内阁之有
　　上谕档及外纪档也
　　五季
　　薛居正旧五代史周李糓监修国史请命近臣録禁中事付史馆乃命枢密院直学士就枢密院録送史馆自此始
　　谨案五季两省设官并沿唐制而起居郎舎人之职皆不见于纪传观薛史所载今枢密直学士録时事以送史馆则亦未必备官也
　　宋
　　文献通考元丰官制废翰林侍读侍讲学士不置但为兼官然必侍从以上乃得兼之其秩卑资浅则为説书嵗春二月至端午日秋八月至长至日遇只日入侍迩英阁轮班讲读元祐七年复増学士之号建炎元年诏特差侍从官四员充讲读官遇万几之暇令三省取防就内殿讲读
　　山堂考索宋太祖召赵孚讲周易又召王昭素讲易乾卦真宗置侍读侍讲学士择耆旧以充其选设直庐于秘阁侍读更直仁宗天圣元年上始御崇政殿召侍讲孙奭冯元讲论语初诏双日至是只日亦诏讲读景祐元年以贾昌朝赵希言王宗道杨安国并为崇政殿説书日以二人入侍讲崇政説书自此始旧讲读官每见先赐坐暂起讲复坐仁宗富于春秋乃令儒臣并就御案遂为故事范镇东斋纪事宋崇政殿西有延义阁南向迎阳门之北有迩英阁东向皆讲书所仁宗初御延义每令讲论或讲读终篇则宣二府大臣同听赐飞白书或赐宴其后专御迩英也
　　吴曽能改斋漫録王荆公所作贾魏公神道碑云景祐元年积官至尚书都官员外郎乃始置崇政殿説书而以公为之然予按傅简公佳话云太祖少亲戎事性好艺文即位未几召山人郭无为于崇政殿讲书至今讲官所领阶衔犹曰崇政殿説书云据傅简公所云则崇政殿説书不始于仁宗景祐元年矣岂中尝罢之而至是再建耶
　　谨案经筵之制起于宋凡侍读侍讲学士侍读侍讲及崇政殿説书皆称经筵官马端临所谓至清要显美者是也当时以双只日入侍讲读早晚进讲惟遇假故及大寒大暑权行停罢故经筵即日讲并不分设两官自明于经筵以外有日讲午讲诸仪于是经筵日讲职名始区而为二矣今以读讲已为翰林定职故别载入翰林院篇而崇政殿説书则系之此表至吴曾以説书之官起自郭无为考之于史郭无为乃抱腹山人北汉主刘承钧召以为相后为刘继元所杀其人始终在北汉并未入宋安得有太祖召令讲书之事真无稽之谈不足信也
　　宋史职官志门下省起居郎一人掌记天子言动御殿则侍立行幸则从大朝防则与起居舎人对立于殿下螭首之侧凡朝廷命令赦宥礼乐法度损益因革赏罚劝惩羣臣进对文武臣除授及祭祀宴享临幸引见之事四时气候四方符瑞户口増损州县废置皆书以授著作官国朝旧置起居院命三馆校理以上修起居注熙宁四年诏谏官兼修注者因后殿侍立许奏事元丰二年兼修注王存乞复起居郎舎人之职使得尽闻明天子徳音退而书之神宗亦谓人臣奏对有颇僻防慝者若左右有史官书之则无所肆其奸矣然未果行故事左右史虽日侍立而欲奏事必禀中书俟防存因对及之八月廼诏虽不兼谏职许直前奏事葢存发之也官制行改修注为郎舎人六年诏左右史分记言记动元祐元年仍诏不分七年诏迩英阁讲读罢有留身奏事者许侍立绍圣元年中丞黄履言所奏或干机密难令旁立仍依先朝故事先是御后殿则左右史分日侍立崇宁三年诏如前殿之仪更不分日大观元年诏事有足以劝善惩恶者虽秩卑亦书之绍兴二十八年用起居郎洪遵言起居郎舎人自今后许依讲读官奏事隆兴元年用起居郎兼侍讲胡铨言前殿依后殿轮左右史侍立○中书省起居舎人一人掌同门下省起居郎侍立修注官元丰前以起居郎舎人寄禄而更命他官领其事谓之同修起居注官制行以郎舎人为职任淳熙十五年罗防自户部员外郎为起居舎人避其祖讳乃以为太常少卿兼侍立修注官其后两史或阙而用资浅者则降防以某人权侍立修注官
　　玉海淳化五年四月丙戌史官修撰张佖请置起居院修左右史之职记録为起居注每月与时政记同送史馆上嘉之乃置院于禁中命梁周翰李宗谔掌郎舍人事修撰体式检讨故事以闻丁酉周翰等言今复应有崇徳殿长春殿皇帝宣谕之言侍臣论列之事依旧中书编为时政记月终送史馆其余百官封拜除改沿革之事并令闗报起居院以备编録每月送史馆仍命郎舎人分直崇政殿以记言动别为起居注每月先进御后付史馆从之庆厯三年十一月同修注欧阳修请上殿臣僚少留殿门俟修注官出面録圣语又请更不进本从之至和元年八月二十四日知制诰贾黯乞修注官入侍迩英阁事有可书随即记録二年三月丁夘令立侍谏官兼修注
　　文献通考宋沿唐制起居郎隶门下起居舎人隶中书号小两省官
　　费衮梁谿漫志二史立螭头旧多服緑者谓之一防青其职曰记言记动则人主起居之际皆所当侍而遇乘舆行幸未尝扈从此亦阙文近世始命起居郎起居舎人从驾乃合建官本意
　　谨案宋以起居郎为左史起居舎人为右史专修记注与讲筵官原各为一职然考王应麟称説书贾昌期以经筵议论纂为迩英延义二阁记注孝宗时洪迈等在经筵亦以所得上语及奏对编为祥曦缉熙二殿记注则今记注官之兼
　　日讲衔权舆于此矣
　　辽
　　辽史百官志门下省起居舍人院起居舎人圣宗开泰五年见起居舎人程翥知起居注耶律迪里【索伦语头也原作敌烈今改正】重熙末知起居注起居郎杜防开泰中为起居郎
　　金
　　宇文懋昭大金国志天防十三年改官制记注院置修起居注
