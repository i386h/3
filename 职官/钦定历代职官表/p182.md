<!-- { "loadSidebar": true } -->
　　掌王府所属旗籍之政令凡田赋户口出纳盈缩之数综其实而稽之
　　管领亲王府四人郡王府三人【正六品】
　　掌王府文移及遣委之事
　　典膳亲王府一人郡王府一人【从六品】
　　掌王府之膳羞
　　司库亲王府二人郡王府二人【从七品】
　　掌会计王府之库藏
　　司匠亲王府四人郡王府四人【从八品】
　　掌王府缮造修葺之事
　　牧长亲王府四人郡王府三人【从八品】
　　掌王府之牧事亲王府马羣牧长二人牛羣羊羣牧长各一人郡王府马羣牛羣羊羣牧长各一人
　　歴代建置
　　谨案三代时封建诸侯列国皆设官分职以治其民其法制备见于经传两汉晋宋诸侯王之官亦皆国官也宋齐梁陈以至隋唐诸王有府官有国官然两汉以降王公率无分土所谓国官者乃虚名耳至宋置府官而国官不设亦变通之道宜然也我
　　朝所设王府各官因事制宜剂繁简而恊于中其官名职掌有在昔本为府官者有在昔为国官而今王府亦设之者亦莫非斟酌损益以适乎古今之宜也
　　三代
　　周礼天官太宰乃施典于邦国设其傅其伍陈其置其辅【郑康成注参谓卿三人伍谓大夫五人殷众也谓众士也王制诸侯上士二十七人其中士下士各居其上之三分辅府史庶人在官者也】
　　谨按太宰职设其参置其伍参谓参卿伍谓伍大夫是侯国无论同异姓皆得设三卿五大夫然周初封同姓诸侯其设官之盛如左传定四年祝佗曰分唐叔懐姓九宗职官五正注云五正五官之长疏云时为五行官长襄二十五年传自六正五史三十帅注云六正三军之六卿盖晋初封国已立五正故其后增至六正也是周初建同姓之国其设正或不止参卿矣明堂位虞氏官五十夏后氏官百商二百周三百凡四代之官鲁兼用之然则鲁建官职且得同于王朝汉同姓诸侯王设官之盛盖本周制也然当时诸侯君国子民卿大夫以下皆以分理一国之事其规制与今日王府官本自不同今第录周礼太宰职以志縁起而并不以着于表云
　　秦【未置】
　　汉
　　汉书百官公卿表诸侯王国有太傅辅王内史治国民中尉掌武职丞相统众官羣卿大夫都官如汉朝景帝中五年令诸侯王不得复治国天子为置吏改丞相曰相省御史大夫廷尉少府宗正博士官大夫谒者郎诸官长丞皆损其员
　　谨按百官公卿表谓天子为置吏改丞相曰相即后汉志云国家惟为置丞相御史大夫以下皆自置之是也汉纪宣帝诏胶东相王成治有异等其秩二千石释三公山碑颂云愿明公垂恩罔极保我国君洪氏谓以明公称山之神国相为国君东海庙碑有东海相南阳桓君山阳满君盖汉自令诸侯王不得治国国相实专司国政其职与太守无异故国除为郡则以国相为太守郡建为国则以太守为国相并非两官汉称太守为府君故碑有国君之称耳又百官公卿表载中尉掌武职汉旧仪载中尉与王相争权常不和考荀悦前汉纪载梁王以公孙诡羊胜为中尉号将军盖中尉掌武职故得将军之名盖将相权相抗也又百官公卿表谓内史治国民成帝时省内史更令相治民汉纪载元鳯元年戴王薨后宫有遗腹相内史不以奏本始元年广川王去有罪内史相劾收责之以此知相与内史凡事皆相济故相可以兼内史之职也
　　后汉书百官志皇子封王其郡为国每置傅一人相一人皆二千石本注曰傅主导王以善礼如师不臣也相如太守有长史如郡丞○中尉一人比二千石本注曰职如郡都尉主盗贼郎中令一人仆一人皆千石本注曰郎中令掌王大夫郎中宿卫官如光禄勲自省少府职皆并焉仆主车及驭如太仆本注曰太仆比二千石武帝改但曰仆又皆减其秩治书比六百石本注曰治书本尚书史名大夫比六百石本注曰无员掌奉王使至京师奉璧贺正月及使诸国本皆持节后去节谒者比四百石本注曰掌冠长冠本员十六人后减礼乐长本注曰主乐人卫士长本注曰主卫士医工长本注曰主医药永巷长本注曰宦者主宫中婢使祠祀长本注曰主祠祀皆比四百石郎中二百石本注曰无员○侯国毎国置相一人其秩各如本县本注曰主治民如令长不臣也但纳租于侯以户数为限其家臣置家丞庶子各一人本注曰主侍侯使理家事列侯旧有行人洗马门大夫凡五官中兴以来食邑千户以上置家丞庶子各一人不满千户不置家丞又悉省行人洗马门大夫汉纪孝恵纪改诸侯王相国为丞相景帝纪初诸侯得自除吏御史大夫以下官属拟于天子国家惟置丞相黄金印自呉楚反之后夺诸侯权为置二千石去丞相曰相银印其后惟得衣食租税而已贫或乗牛车时栾布有功封歙侯为燕相有治迹民为之立生祠中元三年罢诸侯御史大夫官元帝纪令诸侯相位在郡守下
　　洪适释司从事郭究碑竹邑者侯国属沛尚和者钜鹿之邑汉列侯大者食县置相一人其秩各如本县主治民如令长尔髙阳令杨着碑汉之王国相则秩二千石侯国相才与令长等耳思善者汝南之小国碑首题以髙阳者蕞尔国不若壮哉县也
　　王应麟玉海汉诸侯王官有廐长私府长中御府长食官长常侍长史治书
　　谨按汉诸侯王国设官为备有表志所不载而散见于纪者如路温舒为广阳私府长龚舍为楚王常侍马宫为楚王长史又廐长见王尊食官长见梁王襄尚食监见冯唐又史记淳于意为齐太仓长而齐有中御府长信亦见意又宋书百官志云前汉王国已置文学亦两汉表志之所未载也汉初参用封建之法诸侯王地大人众备设众官以治国事与三代时列国无异其后诸侯王不得治民王国之官员数品秩并加减损又皆朝廷为置不得自置晋宋以降所置王国官大率沿汉制而增损之今国官既废而府官之防卫典仪典膳实即汉时王国郎中令卫士长仆及食官长之职也又汉时王国有长史与今王府长史名同然汉王国置相职与郡太守同其长史即郡丞之职今王府长史乃沿宋齐以后府官之名与汉之王国长史名同而实异矣
　　玉海为太傅者韦孟唐生于楚贾谊于梁夏侯始昌于昌邑辕固于清河师丹彭宜庆普于东平韩婴于常山伏理于髙宻戴徳于信都丁姓于中山邓彭祖于真定卫绾于河间杜林于东海【疆封东海王重选官属以林为傅时诸王傅或多交防惟林有召必至】何敞于济南为相者曹参石庆于齐董仲舒于江都胶西张敞于胶东王尊于东平褚太于梁孔霸于髙宻内史则梁之韩安国楚之何武中尉则昌邑之王吉淮阳之韦元成王式为昌邑王师以三百五篇谏呉王濞有太子师河间献王立毛氏诗左氏春秋博士髙帝时诸侯得除内史以下汉独为置丞相梁孝王以至亲故得自置相二千石傅寛为齐右丞相或者侯国亦有两相乎汉兴诸王侯皆自治民聘贤楚三聘龚舍为常侍东平宪王辟林抚为西曹掾寻以为师友
　　三国
　　杜佑通典魏定制凡国王公侯伯子男六等有保傅相常侍侍郎郎中令中尉大农文学友谒者大夫杂署令丞
　　晋
　　晋书职官志王置师友文学各一人景帝讳故改师为傅友者因文王仲尼四友之名号改太守为内史省相及仆有郎中令中尉大农为三卿大国置左右常侍各一人省郎中置侍郎二人典书典祠典卫学官令典书丞各一人治书四人中尉司马世子庶子陵庙牧长各一人谒者四人中大夫六人舍人十人典府各一人
　　谨案晋潘尼赠陆机出为呉王郎中令诗云帝曰尔谐为王卿士俯偻从命奚恤奚喜晋职官志以郎中为王国三卿之一故陆机为呉王郎中令而潘尼诗有卿士之称又晋傅咸集载理李含表云臣州秦国郎中令始平李含忠公清正才经世务实有史鱼秉直之风盖晋世郎中令位列三卿首故特重其选也
　　宋齐梁陈
　　宋书百官志宋氏以来一用晋制虽大小国皆有三军晋制典书令在常侍下侍郎上江左则侍郎次常侍而典书令居三军下矣江左以来公国则无中尉常侍三军侯国又无大农侍郎伯子男惟典书以下又无学官令矣吏职皆以次损省焉宋太宗以来皇子皇弟虽非都督亦置记室军南齐书百官志诸王师友文学各一人○国官郎中令中尉大农为三卿左右常侍侍郎上军中军下军三军典书典祠学官典卫四令食官廏牧长谒者以下公侯置郎中令一卿
　　通典齐王国谘议文学等官公侯置郎中令一人唐六典注宋齐诸王令藩镇者有长史一人梁陈公府并有一人
　　隋书百官志梁皇弟皇子府置师长史司马从事中郎谘议军及掾属中録事中记室中直兵等军功曹史录事记室中兵等军文学主簿正军行军长兼行军等员嗣王府则减皇弟皇子府师友文学长兼行军藩王府则又减嗣王从事中郎谘议军掾属录事记室中兵军等员○王国置郎中令将军常侍官又置典祠令庙长陵令典医丞典府丞典书令学官令食官长中尉侍郎执事中尉司马谒者典卫令舍人中大夫大农等官嗣王国则惟置郎中令中尉常侍大农等官藩王则无常侍
　　通典梁王国置相【公以下则台阁为选置之皆掌之百姓事】郎中令将军常侍典书令典卫长【伯子无典卫】典祠以下自选备上诸官多同前代若王加将军开府则置长史司马及记室掾属祭酒主簿录事等官属嗣王则惟置郎中令中尉常侍大农藩王则无常侍制与后汉同○陈亲王起家则为侍中若将军方得有佐吏无将军则无府止有国官皇弟皇子府置师长史司马从事中郎谘议军友掾属记室等官其嗣王藩王府则逓减之王国置郎中令将军常侍典祠令舍人等官其嗣王藩王则逓减其员玉海齐竟陵王子良开西邸招文学梁武帝与沈约谢朓王融萧琛范云任昉陆倕等并防焉号曰八友梁皇弟皇子友各一人
　　谨案魏晋以降王国之官大率依仿汉制宋皇子皇弟虽非都督亦置记室军自此以降诸王既置国官又别置府官后世王府官实始于此
　　北魏
