<!-- { "loadSidebar": true } -->
　　谨案文王世子所载以太傅少傅为重而师保则附言贾谊所述直以太保太傅太师属之召公周公太公而以为太保太傅太师为三公以三少为上大夫皆与此文逈异盖周礼至汉武帝时始出文王世子及贾谊疏皆在其前故传闻异词核实而论师氏似専掌教授【如今之内廷教读】保氏似兼掌调防【如今之谙逹】太保太传太师少保少傅少师则统领其事【如今之縂师傅】其官有尊卑任有専司兼摄而所职则大畧相同互相出入故诸儒所记各举其一端似相迕而实相足康成保氏注引书序周公为师召公为保相成王为左右圣贤兼此官昔人谓太师太保康成误以师氏保氏当之今考经典释文君奭序保太保也师太师也马云保氏师氏皆大夫官则康成保氏注乃本马融君奭注也师氏保氏不得当太保太师故书牧誓亚旅师氏次在司徒司马司空之后孔安国传云师氏大夫官頋命师氏虎臣次在太保奭芮伯彤伯毕公卫侯毛公之后孔安国亦云大夫官是也中大夫之与三公康成何至混而为一盖康成原不以师氏为太师保氏为太保特谓周公为太师亦兼师氏之职召公为太保亦兼保氏之职以相成王也成王冲龄践防尚不得阙国子之教故三公复充师氏保氏之任保氏注明云兼此官既云兼此官则非即此官明矣郑注未尝合而为一也
　　秦
　　章如愚山堂考索秦制阙三师之位
　　通典太子师保二傅殷周已有逮乎列国秦亦有之
　　谨案秦之太子师傅见于史记商君列传然秦使太子扶苏北监防恬兵于上郡而以赵髙傅公子胡亥教之决狱然则所谓太子师傅者其失职也乆矣又孔丛子载陈胜以孔鲋为太师盖沿用古制偶立斯名非秦有是官故不着焉
　　汉
　　汉书百官公卿表太傅髙后元年初置金印紫绶后省八年复置后省元夀二年复置位在三公上太师太保皆元始元年置金印紫绶太师位在太傅上太保次太傅
　　谨案汉志太傅位在三公上考汉纪永光三年太傅韦元成为御史大夫御史大夫位在太傅下以太傅为御史大夫在当时并非左迁岂以太傅位虽尊而御史大夫职特重欤又汉纪武帝纪载元狩五年太子太傅严青翟为丞相太傅止为御史大夫而太子太傅乃为丞相然则当时虽设师而迁除他官不甚拘拘于太少之秩次也
　　汉纪平帝纪大司徒孔光为太傅左将军甄丰为少傅元始元年太傅孔光为太师车骑将军王舜为太保大司空左将军甄豊为少傅
　　宋书百官志太师汉初不置平帝始复置太师官而孔光居焉东京又废献帝初复置后又废太傅汉髙后元年初用王陵太保平常元始元年始用王舜后汉不置
　　谨案荀悦汉纪髙祖纪有太保叔孙通固谏之文然则髙祖时已有太保而汉书百官公卿表谓元始元年始置宋书百官志谓平帝元始元年始用王舜与汉纪异
　　汉书孔光列传为帝太傅位四辅马公列传四辅为国维纲
　　谨案汉又置少傅甄豊为少傅与太师太傅太保并为四辅然百官表不载盖王莽更制所立非定制也
　　汉书百官公卿表太子太傅少傅皆秩二千石谨案汉太子二傅属官有太子门大夫庶子洗马舍人今析入詹事府表内此不具载
　　后汉书百官志太傅上公一人掌以善导无常职世祖以卓茂为太傅后省其后每帝初即位辄置太傅録尚书事
　　谨案续汉书称每帝即位辄置太傅一人録尚书事今考袁宏后汉纪光武中元二年明帝即位以邓禹为太傅明帝纪永平十八年章帝即位以赵熹为太傅章帝纪章和元年和帝即位以邓彪为太傅和帝纪元兴元年殇帝即位张禹为太傅安帝纪建光四年北乡侯即位以冯石为太傅顺帝纪永建元年以桓焉为太傅灵帝纪建寕元年以陈蕃为太傅又以胡广为太傅中平六年献帝即位以袁隗为太傅其中惟质帝纪桓帝纪未见立太傅之文而灵帝纪则两立太傅与司马彪所云微有不同考鲁相史晨祠孔庙奏铭云时副言太傅太尉司徒司空大司农府治所部从事列太傅于太尉之上后汉书樊凖傅永和初上书五府调省中都官吏注云太傅太尉司徒司空大军虞翊傅诩曰宜令四府九卿三公也注云太傅太尉司徒司空凡称五府四府皆首列太傅于此见汉之太傅重于三公也
　　通典后汉惟有太傅一人而无太保【董卓自为太师非汉本制】谨案后汉书赵典傅曰公卿表典笃学博闻宜备国师説者以为国师即太师然则后汉之不置太师亦无其人则阙之意也
　　后汉书百官志太子太傅一人中二千石职掌辅导太子礼如师不领官属太子少傅二千石亦以辅导为职悉主太子官属【刘昭注汉官曰员吏十三人】
　　谨案后汉纪光武纪建武二十八年上问羣臣谁可傅太子者皆曰执金吾隂识可也博士张佚正色曰今陛下立太子为隂氏乎即为隂氏则隂侯可为天下则固用天下之贤上曰善欲置傅者以辅太子今博士不难正朕况太子乎即拜佚为太子太傅而以桓荣为太傅然则后汉命太始于卓茂命太子太傅始于张佚桓荣也又考后汉不置詹事以少傅领东宫官属与西京异其官属自太子率更以下别详詹事府篇
　　三国
　　三国蜀志后主列传册曰今以禅为皇太子使使持节丞相亮授印绶敬聼师傅行一物而三善皆得焉可不勉与
　　谨案华阳国志献帝建安二十四年先主以许靖为太傅章武元年先主即帝位许靖为司徒无代为太傅者盖建安二十四年尚袭后汉之制故设太傅至蜀改元或省其职华阳国志谓蜀初阙三司之位以待天下【晋志三司即太尉司徒司空亦曰三公】太傅在三司上蜀且阙三司之职则太傅不常设可知矣又考华阳国志延元年立子璿为皇太子瑶为安定王以典学从事巴西谯周为太子家令梓橦李譔为仆射皆名儒也则后主时惟立宫官未见设太子太傅少傅惟魏畧曰禅立为太子诸葛亮为太子太傅然攷诸书及诸葛亮集亮不为太子太傅故裴松之以为此鱼絭妄説则册文云敬听师傅者当别有其人或先主时亦曽设此官耳
　　宋书百官志太师魏世不置
　　晋书职官志魏初惟置太傅以钟繇为之后又置太保以郑冲为之
　　三国魏志三少帝本纪昔周成建保之官近汉显宗崇邓禹所以优崇隽乂必有尊也其以太尉为太傅
　　谨案司马懿以太尉进太傅且靳大司马不与托以朝议避忌【见晋帝宣帝纪】此由曹爽等阳以名号尊之而隂夺其权如汉初安国侯以右丞相迁帝太耳其后太傅置左右长史掾属舍人各十人加以典兵则又簒夺隂谋自生乱制非太傅职司所本有亦非魏代之常经故不具録焉
　　通典魏官九品第三品太子保傅
　　王应麟玉海汉魏故事太子于二傅执弟子礼【通典太子于二傅皆为书不曰令少傅称臣而太傅不臣】文帝为太子凉茂为太傅何防为少傅谓之二傅
　　谨案魏世无东宫文帝为太子乃魏国太子也自后二傅之官遂阙不着
　　三国呉志诸葛恪列传恪以大将军领太子太傅中书令孙宏领少傅恪更拜太傅
　　谨案呉之太傅自诸葛恪外见于书纪者惟陆机著论云张昭为师傅而已若东宫二傅多以他官兼领如阚泽拜太子太傅领中书如故薛综为太子少傅领选职薛莹以选曹尚书领太子少傅之类是也惟张温吾粲官太子太傅少傅程秉以交阯长史徴拜太子太傅当为専任耳
　　晋
　　晋书职官志太宰太傅太保周之三公官也晋以景帝讳故采周官之名置太宰以代太师之任秩増三司与太傅太保皆为上公论道经邦燮理隂阳无其人则阙以平安献王孚居之自渡江以后其名不替而居之者甚寡太宰太傅太保为文官公冠进贤三梁黒介帻
　　谨案晋以景帝之讳改太师之官名晋书职官志既云改太宰又云改太保已自相违异通典则云改太师更属参差然晋志明云采周官之名周官无太帅之文则杜佑所説为无据至太保虽见于周官而古文尚书晋初未出所谓周官当即周礼周礼有冡宰无太保保氏又下大夫秩不相当则其为太宰更无疑义况宋齐相沿并称太宰尤证据昭然盖作保者史之误字惠帝纪称齐王同为太师者亦史之驳文或其初避讳作帅字后乃定为宰欤
　　晋荀朂荐三公保傅保三公保傅宜得其人若使杨珧参辅东宫必当仰称圣意
　　晋书职官志太子太傅少傅泰始三年始各置一人尚未置詹事官事无大小皆由二傅并有功曹主簿五官太傅中二千石少傅二千石其训导者太傅在前少傅在后皇太子先拜诸傅然后答之后以储副体尊遂命诸公居之以本位重故或行或领时侍中任恺武帝所亲敬复使领之盖一时之制也咸寕元年以给事黄门侍郎杨珧为詹事掌宫事二不复领官属及杨珧为卫将军领少傅省詹事遂崇广傅训命太尉贾充领太保司空齐王攸领太傅所置吏属复如旧二傅进贤两梁冠黒介帻五时朝服佩水苍玉其后太尉汝南王亮车骑将军杨骏司空卫瓘石鉴皆领傅保犹不置詹事惠帝元康元年复置詹事二傅置丞一人秩千石主簿五官掾功曹史主记门下史録事戸曹法曹仓曹贼曹功曹书佐门下亭长门下书佐省事各一人给赤印安车一乗及广陵建宫乃置六傅三太三少以景帝讳师故改太师为太保【晋原别有太保此太保据前文当为太宰之误】通省尚书事詹事文书闗由六傅自元康之后诸傅或二或三【通典无此二字疑此衍】或四或六渡江之后有太傅少傅不立师保
　　通典晋太子六傅各有丞一人
　　司马光资治通鉴元熙元年立广陵王遹为皇太子以中书监何劭为太子太师卫尉裴楷为少师吏部尚书王戎为太傅前太常张华为少傅卫将军杨济为太保尚书和峤为少保胡三省注晋东宫六傅惟此时具官
　　谨案晋潘尼集有皇太子释奠颂云元康三年春闰月越二十四日既齐舆驾于太学太傅在前少傅在后恂恂乎宏保训之道考通鉴永熙元年东宫六傅已全具而潘尼于元康三年作颁仍止称太傅少傅者葢晋泰始初犹有太子太傅少傅故当时训导之职二傅领之皇太子释奠其前后特于六傅内举其最重者耳
　　宋齐梁陈
　　宋书百官志太宰一人太傅一人太保一人是为三公无其人则阙
　　谨案宋太宰惟孝武帝时以江夏王义恭为之以后无人
　　宋书百官志太子太傅一人丞一人少傅一人丞一人并有功曹主簿五官太傅中二千石少傅二千石
　　南齐书百官志齐惟置太傅
　　谨案齐亦有太宰太保然惟以为赠无生得之者故志以为惟置太傅
　　南齐书百官志太子太傅少傅府置丞功曹五官主簿
　　南齐书王俭列传俭领太子少傅旧太子敬二傅同至是朝议接少傅以宾友之礼
　　隋书百官志梁有太宰太傅太保○太子太傅一人位视尚书令少傅一人位视左仆射置丞功曹主簿五官
　　谨案职官要録曰三少旧视左仆射冠服同三太也
　　隋书百官志陈制官品秩太宰太傅太保秩万石品并第一太子二傅中二千石品并第二
　　通典太子六傅自宋以下惟有傅而无师保
　　北魏
　　通典后魏以太师太傅太保谓之三师上公也谨桉温子升集有为上党王穆让太宰表考晋宋以后江左皆名太师为太宰而北魏官氏志及唐六典通典载魏官制仍称太师不称太宰子升表称太宰或当时熟习旧名相袭未改欤
