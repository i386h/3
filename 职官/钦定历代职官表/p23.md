<!-- { "loadSidebar": true } -->
　　在京仓十有四城以内曰禄米仓南新仓旧太仓富新仓兴平仓【均在朝阳门内　国初因明旧制建】海运仓北新仓【在东直门内亦　国初建】恩丰仓【在东华门北乾隆二十八年建】城以外曰太平仓【在朝阳门外亦　国初建】本裕仓【在徳胜门外清河康熙四十五年建】万安仓【在朝阳门外雍正元年建】储济仓裕丰仓【均在东便门外雍正六年建】丰益仓【在徳胜门外安河桥雍正七年建】凡八旗三营兵食官军牧马豆贮焉通州仓二曰西仓曰中仓【均　国初因明制建旧有南仓乾隆十八年省】凡王公百官俸廪米贮焉惟丰益仓【以供守卫　圆明园八旗官军俸饷】恩丰仓【以供　内廷太监廪食】俱由内务府遣官主之其十四仓监督以内阁中书部院寺监属官抡选引
　　见注其名于籍有阙员则户部掣籖以授三年而代掌漕白二粮交纳上仓及收贮支放之事初制差户部满洲汉人司官管理诸仓或一人或二人増损不一康熙五十年始定每仓置满洲汉人监督二人五十七年令九卿各举其属以待
　　简用雍正元年选部曹之补者充其任二年置副监督以预监督选者于应代先一年为之称职则如期交替不及者罢免四年复以满洲各部院笔帖式及汉人之补道府同知知州者抡选充补勤职者擢用之防改定如今制又各仓原设笔帖式一人后俱省
　　仓笔帖式满洲四人
　　顺治元年置掌受遣文书之事
　　谨案今定制稽察仓储京仓以都统副都统通仓以通永道通州副専司其事若仓有渗漏米有盗窃者移仓场治之满汉御史则毎仓嵗差一人通稽一嵗内收漕发米厘剔弊端以重
　　天庾储备葢即唐监仓明巡仓之职而立法周详视
　　前代益昭严慎矣
　　歴代建置
　　三代
　　周礼地官廪人下大夫二人上士四人中士八人下士十有六人府八人史十有六人胥三十人徒三百人掌九谷之数以待国之匪颁赒赐稍食以嵗之上下数邦用以知足否以诏谷用以治年之凶丰舍人上士二人中士四人府二人史四人胥四人徒四十人掌平宫中之政分其财守以法掌其出入掌米粟之出入辨其物【郑康成注政谓用谷之政也分其财守者计其用谷之数分送宫正内宰使守而颁之也而行出于廪人其在空缺则计之还入】仓人中士四人下士八人府二人史四人胥四人徒四十人掌粟入之藏辨九谷之物以待邦用谨案管子称黄帝使大常为廪者房元龄注云谓开廪以给人也氏族畧称庾氏为尧时掌庾大夫以官命氏是委积之政由来以古迨周礼设官分职立法尤详观廪人一官而徒至三百人则其出纳之多亦概可见矣至郑康成谓廪人舍人仓人司禄官之长者葢成周乡遂出军兵农合一无后世馈饷之繁故所主惟百官之稍食为重耳
　　秦
　　册府元秦始皇并天下有治粟内史掌谷货有两丞
　　宋书百官志太仓令秦官也
　　汉
　　汉书百官公卿表治粟内史有两丞景帝后元年更名大农令武帝太初元年更名大司农属官有太仓令丞又郡国诸仓农监都水六十五官长丞皆属焉騪粟都尉【服虔曰騪者捜索也】武帝军官不常置【王应麟玉海桑宏羊赵过杨敌为之赵过奏平都令光为丞】
　　汉书食货志元封元年桑宏羊为治粟都尉领大农
　　谨案治粟都尉始见于史记淮隂侯传葢其官本汉初所置汉书功臣表又作粟客【见司马贞索隠今本作票客】殆一官而两名又宣帝本纪大司农中丞耿夀昌奏设常平仓以给北边省转漕云云是大司农丞又得称中丞也
　　汉书百官公卿表水衡都尉都水农仓长丞皆属焉
　　汉书张敞传察防为甘泉仓长【食货志太仓甘泉仓满】史记仓公列传太仓公者齐太仓长
　　汉书律厯志量者龠合升斛也职在太仓大司农掌之
　　三辅黄图太仓萧何造在长安城外东南有百二十楹细栁仓在长安渭北石徼西有细栁仓东有嘉禾仓初建一百二十楹
　　汉书宣帝本纪诏丞相以下至都官令丞入谷输长安仓
　　谨案西汉大司农综治钱谷葢如今之户部然其官本出于治粟内史故柏梁诗大司农所赓者但言陈粟万石扬以箕周礼疏引史防章云汉法谷入司农钱入少府而汉书朱邑为大司农张敞与邑书曰掌周稷之业顔师古谓司农主百谷赵充国传亦言大司农所转谷足支万人一嵗食足知大农所领实以仓廪为重与今仓职尤相近也至西汉诸仓史传尚颇可考而仓长丞等职名员数则志未之详惟甘泉仓长一见于张敞传以志核之甘泉丞于水衡都尉则甘泉仓长殆亦水衡之所属欤又朱博传有防漕都尉官当即后世转运之司今别入漕运总督篇内不列于此表
　　后汉书百官志太仓令一人六百石主受郡国传漕谷丞一人属大司农荥阳敖仓官中兴属河南尹【杜佑通典后汉河南尹属官有荥阳谷仓长丞】
　　唐章懐太子后汉书注洛阳记曰建始殿东有太仓晋书食货志汉显宗永平五年作常满仓
　　谨案荥阳敖仓长丞【通典及唐六典俱作谷仓疑字误】以西京之制准之当属水衡都尉其改属河南尹者以东汉省并水衡故也又常满仓之类于例亦当俱有长丞而史不之及葢只就其可考者载之耳
　　三国
　　杜佑通典建安中为大农魏黄初元年又改为司农【大司农桓范出奔谓曹爽曰大司农印在吾手所在得开仓而食】
　　唐六典魏大司农品第三司农丞太仓令品第七册府元龟大司农蜀吴多如旧制
　　晋
　　晋书职官志大司农哀帝省并都水孝武复置唐六典晋太康中置司农主簿二人
　　晋书武帝纪咸宁二年九月丁未起太仓于城东郦道元水经注洛阳地纪曰大城东有太仓仓下运船常有千计
　　王应麟玉海江左有龙首仓【即石头津仓】台城内仓南塘仓东西大仓东宫仓
　　宋书百官志晋江左以来又有东仓石头仓丞各一人
　　谨案汉代诸农仓长丞不属司农而于水衡都尉晋时都水使者亦职兼运部宋书载懐帝永嘉六年刘曜入洛阳都水使者爰濬先出督运得免是其明证哀帝时遂以司农并入都水葢转漕之事必资河渠故两职相兼方禆挽运今河漕虽分二督而防掌运道其北河疏濬及闸坝事宜则仓场侍郎及坐粮防领之葢即其制也至晋大司农属有东西南北部防漕掾当如今押运府判之职又本纪太元中置督运御史官当如今巡漕御史之职今俱别附漕运总督篇内焉
　　宋齐梁陈
　　册府元龟宋有大司农一人丞一人掌九谷六畜之供膳羞者属官有太仓令丞南齐大司农官属并如晋制
　　隋书百官志梁天监七年以大司农为司农卿位视散骑常侍主农功仓廪统太仓令又管左右中三仓丞茭库荻库箬库丞陈承梁皆循其制谨案梁代置茭库荻库箬库诸丞于司农者葢其物皆仓廪贮谷所需故特设官以掌之唐六典载凡输米粟二防课稾一围三防撅一枚米二十斛蘧蒢一领粟四十斛箬一篓麦及杂种亦如之以充仓窖所用是即梁之遗法而其职则已并于太仓令今制每漕粮二石征席一领二千石征楞木一根松板九片每船带大竹一根中竹三根皆随运输纳于大通桥盖亦本唐制而损益之而大通桥监督则又兼有梁茭箬诸库丞之职矣
　　唐六典司农主簿梁置一人在七班之中第三陈因之
　　北魏
　　册府元后魏初大司农第二品孝文太和二十年改为第三品少卿第三品亦改为正第四品上丞第五品中改为第七品下其主簿省之
　　北齐
　　隋书百官志司农寺掌仓市薪菜园池果实统太仓梁州水次仓石济水次仓等署令丞
　　册府元北齐司农寺置卿少卿各一人复置主簿
　　后周
　　通典后周有司农上士一人掌三农九谷稼穑之政令属大司徒
　　唐六典后周有司仓下大夫
　　隋
　　隋书百官志司农寺置卿少卿各一人丞五人主簿二人録事四人统太仓等署置令二人太仓又有米廪督二人谷仓督四人盐仓督二人
　　唐六典隋初漕闗东之粟以实京邑卫州黎阳仓荥阳洛口仓洛州河阳仓陕州常平仓潼闗渭南亦皆有仓以转运之各有监官
　　通典司农寺隋初与北齐同炀帝置少卿二人【颍川太守赵元淑入朝防司农不时纳诸郡租谷元淑奏之炀帝曰如卿意者几时当了元淑曰不过十日即日拜元淑为司农卿纳天下租如言而毕】
　　唐
　　郑樵通志唐龙朔二年改司农为司稼咸亨初复旧
　　唐六典司农寺卿一人从三品少卿二人从四品上丞六人从六品上主簿二人从七品上録事二人从九品上府三十八人史七十六人计史三人亭长九人掌固七人司农卿之职掌邦国仓储委积之政令谨其出纳而修其职务少卿为之贰凡京都百司官吏禄廪皆仰给焉丞掌判寺事凡天下租税及折造转运于京师皆阅而纳之每嵗自东都转米一百万石以禄百官及供诸司若驾行幸东都则减或罢之凡受租皆于输场对仓官租纲吏人执筹数函其函大五斛次三斛小一斛凡朝防祭祀米物薪刍皆应时而给主簿掌省署抄目勾检稽失凡署木契二十只应须出纳与署合之録事掌受事发辰○太仓署令三人从七品下【东都则曰含嘉仓】丞六人从八品下监事十人从九品下府十人史二十人典事二十四人掌固八人令掌九谷廪藏之事丞为之贰凡凿窖置屋皆铭甎为庾斛之数与其年月日受领粟官吏姓名又立牌如其铭焉凡粟支九年米及杂种三年凡京官之禄发京仓以给给公粮者皆承尚书省符○太原永丰仓监一人正七品下丞二人从八品上録事一人府三人史六人典事八人掌固六人龙门等诸仓每仓监一人丞二人録事一人府二人史四人典事六人掌固四人诸仓监各掌其仓窖储积之事丞为之贰凡粟出给者每一屋一窖尽賸者附计欠者随事科征非理欠损者坐其所由令征陪之凡出纳帐嵗终上于寺焉
　　谨案魏晋以后钱帛领之度支司农遂専司仓廪其职事畧见于诸史志而唐六典所载尤详核其司存正与今仓衙门无异以官制准之司农卿当如仓场侍郎之职太仓令当如坐粮防之职诸仓监则各仓监督之职也
　　唐防要太仓出纳贞元五年俾司农少卿一人専领少卿李坚立太仓石柱记
　　册府元龟贞元十九年太仓奏请依六典置太仓令二员丞六员监事十员支计官驱使官三人典事六人府史六人元和三年八月司农少卿崔酆奏停仓丞一员监事二员
　　玉海杨慎矜弟慎名元宗擢为含嘉仓出纳使慎余主长安仓
　　新唐书地理志河南府巩有洛口仓河清有柏崖仓陕西三门西有盐仓东有集津仓陕有太原仓孟州河隂有河隂仓华州华隂有永丰仓临渭仓河中府龙门有龙门仓开元二年置
　　谨案据册府元龟太仓令于贞元中复设则前此尝省其官而史不载疑或刘晏领转运时尝以便宜废置也至六典所载诸仓监惟太原永丰二仓吏额独多盖唐时江淮漕米于河南运至太原仓又递运至永丰仓及京太仓此二仓当转输要地积贮最繁故视他仓为较剧耳
　　新唐书食货志文宗召监仓御史问太仓粟数崔虞对粟二百五十万石
　　新唐书百官志殿中侍御史一人监太仓出纳开元十九年以监察御史莅太仓其后以殿中侍御史上一人为监太仓使
　　谨案唐之监太仓使葢即今稽查诸仓御史之职也
　　五季
