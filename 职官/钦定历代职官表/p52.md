<!-- { "loadSidebar": true } -->
　　明会要宣徳九年差御史一员巡视在京仓一员巡视通州仓嘉靖八年题准每年差御史一员请勅提督京通二仓收放粮斛兼理通惠河事务隆庆元年差御史一员前徃浙江及南直苏松常镇四府监兑粮米催儧运船兼理济宁迤南一带河道三年停差五年复差御史一员同戸部郎中一员催防万歴六年革催防郎中専差御史谨案自明太祖改御史台为都察院并唐宋三院御史为一广置言官原欲责其随时献替乃仁宣以后台纲日弛徃徃借端聚讼逞臆沽名而一二大臣又或援引私人借为牙朋党之渐已开及神宗失徳怠荒令诸臣得以直言自衒至于绞讦摩上侪偶难堪神宗厌其哗嚣一切留中不下诸臣明知封章之不复进御更肆诪张遇事生风竞以把持朝局为得计其始则争并封争挺撃举国若狂犹曰托词忠爱继而争京察争考选则全主于引同恶而排异己于是有齐楚浙党三方鼎峙之目相与齮龁正人挟制阁部爱憎噂防日起戈矛神宗既黑白不分惟台章所攻其人即自引去诸臣益得恣行己意吏部亦畏其恐喝悉视指防盘踞日深党祸日炽驯至魏阉擅政其中宵人败类方且列名彪虎助之搏撃清流剥伤元气不旋踵而明社已墟口舌之疴实其亡徴之先见者也我
　　国家肃清纲纪百度惟贞台臣咸知凛守官箴恪共奉法我
　　皇上屡颁
　　训谕谆复告诫于明季台谏恶习详悉剖示尤为深
　　切着明仰诵
　　纶言无不益加警惕矣
　　钦定歴代职官表卷十八
<史部,职官类,官制之属,钦定历代职官表>
　　钦定四库全书
　　钦定厯代职官表卷十九
　　都察院下
　　厯代建置下【六科给事中　国朝定制都察院已详具上卷官制内此卷専叙厯代沿革】三代【未置】
　　秦
　　晋书职官志给事中秦官也
　　谨案给事设官虽始于秦而考晏子外篇云偏柎寄于路寝得为地下之臣拥扎笔给事宫殿中右陛之下愿以某日送未得君之意也则是给事宫殿拥札笔已肇后世给事之职矣
　　汉
　　汉书百官公卿表给事中亦加官所加或大夫博士议郎掌顾问应对位次中常侍【汉官解诂云掌侍从左右无员常侍中】册府元汉仪注曰诸给事中日上朝谒平尚书奏事分为左右以有事殿中故曰给事中多名儒国亲为之掌左右顾问
　　杜佑通典给事中加官也秦置汉因之位次中常侍侍中黄门无员汉东京省
　　谨案给事中在秦汉为加官初无员数汉书所载曽膺此职者如韦贤匡衡萧望之刘向魏相孔霸平当张禹龚胜谷永金敞金钦梁邱贺杜延年终军东方朔蔡义夏侯胜丙吉师丹辛庆忌张猛蔡千秋之类甚众考其本职或以博士或以谒者或以谏大夫或以前将军或以右将军或以宗正或以大中大夫或以光禄大夫或以御史大夫或以闗内侯葢皆如今之
　　内廷行走而非其官号故自两府九卿中二千石一千石以至比六百石皆得为之与齐隋以降设为额阙者不同然所掌在平尚书奏事则后来封駮之任亦已权舆于此矣
　　后汉书桓谭列传宋宏荐谭拜议郎给事中后汉书郑众列传永平中辟司空府以明经给事中再迁越骑司马复留给事中
　　谨案通典称东京省给事中而列传尚屡见其职疑其初亦尝承长安旧制章帝以还始行省废通典盖据其后而言之耳
　　三国
　　通典魏代复置给事中或为加官或为正员谨案据杜佑所言则给事中在曹魏时已有正员然考三国志裴松之注所载如邯郸淳蘓林俱以博士给事中虞松之以中书令给事中皆有本职是魏世亦当如汉制但为加官矣
　　晋
　　晋书百官志给事中魏世复置至晋不改在散骑常侍下给事黄门侍郎上无员
　　唐六典晋氏无加官亦无常员散骑省位次散骑常侍晋令云品第五武冠绛朝服
　　欧阳询艺文类聚束晳集曰员外侍郎及给事冗从皆是帝室茂亲或贵防子弟
　　谨案晋给事中设有定品册府元龟载武帝授张建陈邵二诏俱不言以某官给事中可知并非加官是给事中之为正员实自晋始也至汉魏以后尚有给事黄门侍郎应劭所谓日暮入对青琐门拜谓之夕郎者即指此官而言其位本在给事中之下至隋去给事之名但称黄门侍郎其后遂为三省长官而给事中反在其下迨三省既罢其官已久废不置今所存者独给事中而已乃世俗相沿犹以夕郎为给事中故事殊考之未审矣
　　宋齐梁陈
　　唐六典给事中宋齐集书省位次诸散骑下奉朝请上梁陈秩六百石品第七
　　通典宋齐给事中集书省梁陈亦掌献纳省诸闻奏
　　宋书百官志给事中无员
　　谨案南史王韶之传称韶之徴为祠部尚书加给事中是宋世亦以为加官也
　　南齐书百官志给事中奉朝请皆集书省职置正书令史朝散用衣冠之余人数猥积永明中奉朝请至六百余人
　　谨案汉时给事中已多用名儒国亲为之如韦贤匡衡以经术刘向以宗室金敞金钦以勲戚皆由此入侍禁中然所择尚能得人也至晋而専用贵防渐失初意故册府元龟所引束晳集又有若悉从髙品则非本意若精乡议则必有损之语【此四语艺文类聚未引余俱相同】其冗滥可以概见及南齐而人数更多殆由不置员额故除授者众未为髙选欤
　　隋书百官志梁集书省有给事中掌侍从左右献纳得失省诸奏闻文书意异者随时为駮陈承梁皆循其制官
　　谨案唐以后给事中杜佑谓用隋之职然观隋志所载梁制则駮正违失其职掌亦不始于隋也
　　北魏
　　魏书官氏志给事中给事从第三品上中给事从第三品中太和二十三年改制中给事中从第五品给事中从第六品
　　唐六典后魏史阙其员初从第三品上太和末从第六品上
　　魏书杨播列传父懿为选部给事中播为北部给事中
　　魏书李世安列传迁主客给事中
　　魏书李冲列传迁内秘书令南部给事中
　　谨案北魏有中给事中给事中给事之名其品第亦分髙下正如眀制之有都左右也其时固已设为正阙而魏书郑羲传载羲为太常卿加给事中太和以后太常第三品而得下兼从第六品是魏世亦有加官矣至魏之给事中史不言何省而选部给事中北部给事中主客给事中南部给事中志亦均失载其名殆各以职事而为区别耳
　　北齐
　　通典北齐给事中亦集书省凡六十人
　　唐六典北齐集书省署给事中六十员从第六品上
　　隋书百官志后齐集书省掌讽议左右从容献纳给事中六人
　　谨案自秦汉以后给事中并无员额其设为定阙实自北齐始然考唐六典通典皆作六十人独隋志作六人多寡不同疑隋志传刋脱误也
　　后周
　　唐六典后周天官府置给事中士六十人掌理六经及诸文志给事于帝左右其后六官之外又别置给事中四人
　　通典后周官品正二命天官给事中士
　　隋
　　隋书百官志髙祖受命置门下省有给事二十人掌部从朝直开皇六年吏部又别置给事郎散官畨直常出使监检炀帝即位移吏部给事郎名为门下之职位次黄门下置员四人从五品省读奏案
　　唐六典隋初置给事中二十人炀帝名给事郎减置四人从第五品
　　谨案给事中厯代多集书省至隋始定为门下之官而省读奏案正与今抄发本章相近则六科职掌所沿亦本于隋代也
　　唐
　　旧唐书职官志给事中四员【正五品上隋曰给事郎置四员位次黄门侍郎武徳定令曰给事中龙朔改为东台舍人咸亨复】掌陪侍左右分判省事凡百司奏抄侍中审定则先读而署之以驳正违失凡制勑宣行大事则称徳泽褒美功业覆奏而请施行小事则署而颁之凡国之大狱三司详决若刑名不当轻重或失则援法例退而裁之凡发驿遣使则审其事宜与黄门侍郎给之其缓者给传即不应给罢之凡文武六品以下授职官所司奏拟则校其仕厯浅深功状殿最访其徳行量其才艺若官非其人理失其事则白侍中而退量焉若文馆图书之缮写雠校亦课而察之凡天下寃滞未申及官吏刻害者必聴其讼与御史中书舍人同计其事宜而申理之録事四人【从七品上】主事四人【从八品下】令史十一人书令史二十二人甲库令史七人传制八人亭长六人掌固十人修补制勑匠五人
　　赵璘因话録北省班谏议在给事中上中书舍人在给事中下
　　程大昌雍録等之其为两省焉髙下固有定序而立班之时谏议在给事上者有为为之也防昌二年牛僧孺等奏曰六典谏议在隋从五品下今正五品上自大厯间升门下中书侍郎为正三品两省遂阙四品望升谏议为正四品以补其阙诏从其奏则是谏议班乎给事之上者偶因大厯间四品阙官而从五品越取諌议充入四品以补其阙也以品叙班故谏议越立给事之上也然而班虽暂上而其进迁之序犹仍旧不改于是方为諌议则班乎给事之上以其尝从五品而升补四品故也及其进迁则諌议复在给事之下以其官品同在五品而位序在下故也此上坡下坡之详也至周显徳五年敕谏议依旧正五品上班在给事下其説曰諌议虽升班给事之上及其迁拜官虽叙迁位则降等故改正焉
　　通典唐改给事郎为给事中前代虽有给事中之名非今任也今之给事中盖因秦之名用隋之职马端临文献通考有侍中给事中之官而未尝司宫禁之事是名内而实外也【唐以来以侍中为三公唐以处勲臣又以给事中为封驳之官皆以外庭之臣为之并不预宫中之事】
　　白居易长庆集给事中之职凡制勅不便于时者得封奏之刑狱有未合于理者得驳正之天下寃滞无告者得与御史纠理之有司选补不当者得与侍中裁退之率是而行号为称职
　　新唐书百官志凡百司奏抄侍中既审则给事中驳正违失诏敕不便者涂窜而奏还谓之涂归【李藩列传藩迁给事中制有不便就勅尾批却之吏惊请聫它纸藩曰聫纸是牒岂得云批勑耶】田锡论军国机要朝廷大体疏臣又读唐书见给事中得以封駮诏书封谓封还诏书而不行駮谓駮正诏书之所失
　　谢维新合璧事类晏公类要贞元中上命卢杞为饶州刺史给事郎袁髙宿直当草制遂执以谒宰相宰相不悦遂改命舎人草制按此则给事宿直亦草制耶当考
　　谨案唐制凡诏防及百司奏疏由中书宣出者皆当经给事中书读然后付外奉行今中外奏章既上
　　防下内阁者日以给事中一人诣阁只领备録其副以授所司即其例也惟草制乃中书舎人事不关给事中故袁髙不肯为卢杞作诏谢维新颇以为疑然考六典称中书进画事繁或以诸司官兼者谓之兼制诰通鉴载髙此事谓宰相改命它舎人为之既曰它舎人足知髙所行者实舎人之事其殆以给事中而兼司诏命者欤
　　五季
　　五代史张允列传废帝皇子重美为河南尹掌六军以允刚介乃拜允给事中为六军判官五代史贾纬列传纬除知制诰累迁中书舎人谏议大夫给事中复为修撰汉隠帝时诏与王伸窦俨等同修晋髙祖出帝汉髙祖实録
　　谨案五季台省虽沿旧制然多不举其职据二传所载给事中大扺皆兼他官非能専司封駮之任也
　　宋
