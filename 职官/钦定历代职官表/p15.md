<!-- { "loadSidebar": true } -->
　　吏部尚书满洲汉人各一人【初定满洲一品汉人二品顺治十六年俱改为二品康熙六年复改满洲为一品九年定俱为正二品雍正八年升为从一品各部院同】
　　掌中外文职铨叙勲阶黜陟之政厘饬官常以赞邦治其属有文选考功稽勲验封四清吏司
　　国朝自天聪五年始设六部每部一贝勒主之吏部置满洲承政一员蒙古承政一员汉人承政一员防政八员啓心郎一员崇徳三年更定吏部设满洲承政一员左防政二员右叅政三员满洲啓心郎一员汉人啓心郎二员顺治元年停贝勒总理例改承政为尚书防政为侍郎【各部同】五年定满汉尚书各一人七年增设满洲尚书一人八年仍令亲王郡王兼摄部务九年停【各部同】十年复裁满洲尚书一人十五年裁啓心郎雍正元年以来常以大学士兼理部务与尚书率其属以叙正羣吏焉
　　左右侍郎满洲汉人各一人【初定满洲汉军二品汉人三品顺治十六年俱改为三品康熙六年复改满洲为二品九年定俱为正三品雍正八年陞为从二品乾隆十四年复升为正二品各部院同】
　　顺治十五年定额掌佐理铨衡以贰尚书汉右侍郎初制兼翰林院学士衔其非翰林出身者不兼寻罢兼衔
　　文选清吏司郎中满洲三人蒙古汉人各一人【初制满洲郎中三品顺治十六年改为五品十八年改为四品康熈六年复为三品九年定与蒙古汉军汉人俱为正五品各部院同】员外郎满洲汉人各二人【初制满洲员外郎四品顺治十六年改为五品康熙六年复为四品九年定与蒙古汉军汉人俱为从五品各部院同】主事满洲一人汉人二人【初制满洲主事四品顺治十六年改为六品康熙六年改为五品九年定与蒙古汉军汉人俱为正六品各部院同】
　　掌班秩迁除均平铨法崇徳三年吏部设理事官四员副理事官六员顺治元年改理事官为郎中副理事官为员外郎【各部同】设满洲郎中四人汉军郎中二人满洲蒙古员外郎八人汉军员外郎六人主事四人十二年増满洲郎中四人员外郎停兼用蒙古十八年复设蒙古员外郎一人康熙元年仍省三十八年裁汉军员外郎四人五十七年增设蒙古郎中一人主事一人复设蒙古员外郎一人雍正五年裁汉军郎中员外郎初制满洲蒙古汉军司官皆统为员额不分専曹悉聴堂官调拨后始分司定缺【各部同】其汉人司官则顺治元年即随曹置额文选司初设汉郎中一人员外郎一人主事二人雍正五年增设汉员外郎一人凡汉缺郎中员外郎主事皆以由甲科出身者注授【各司同】
　　考功清吏司郎中满洲三人汉人一人员外郎满洲二人防古汉人各一人主事满洲一人汉人二人
　　掌论劾考察旌别功过顺治元年设汉郎中员外郎主事各一人雍正五年增设汉主事一人
　　稽勲清吏司郎中满洲汉人各一人员外郎满洲二人汉人一人主事满洲汉人各一人
　　掌更名改籍终养服制兼稽在京文员俸廪汉司官员额顺治元年定
　　騐封清吏司郎中满洲汉人各一人员外郎满洲二人汉人一人主事满洲防古汉人各一人
　　掌
　　封赠袭廕土司嗣职汉司官员额亦顺治元年定堂主事满洲四人汉军一人
　　掌文案者满洲二人掌章奏者满洲二人汉军一人顺治元年定额
　　司务防司务满洲汉人各一人【初制从九品乾隆三十六年升为正八品各部寺同】
　　掌出纳文书稽察胥吏【各部同】顺治元年止设汉人司务二人四年裁一人十一年定设满洲汉人各一人
　　笔帖式满洲五十七人蒙古四人汉军十二人【由举人恩拔嵗副贡生考取者七品由生员监生考取者八品由官学义学生等考取者九品各部院同】
　　掌繙译清汉章奏文籍【各部同】天聪五年始令六部办事笔帖式各酌量补授吏部笔帖式满洲初设六十五员后省八员蒙古初设二员后増二员汉军初设十六员后省四员分隶各司视事之繁简以为额
　　歴代建置
　　三代
　　礼记曲礼天子建天官先六大曰大宰郑康成注此葢殷时制也
　　尚书周官冡宰掌邦治綂百官均四海
　　谨案舜典纳于百揆蔡氏沈以为犹周之冢宰而当时未有官号今故仍托始于殷周焉
　　周礼天官治官之属大宰卿一人小宰中大夫二人宰夫下大夫四人上士八人中士十有六人旅下士三十有二人大宰之职掌建邦之六典以佐王治邦国小宰之职掌邦之六典八法八则之贰以逆邦国都鄙官府之治宰夫之职掌治法以考百官府羣都县鄙之治【郑康成注六官皆总属于冢宰冢宰扵百官无所不主变冢言大进退异名也百官总焉则谓之冢列职于王则称大冡大之上也】
　　唐六典吏部尚书周之天官卿也侍郎周之天官小宰中大夫也太宰属官有下大夫葢吏部郎中之任也有上士葢今员外郎之任也
　　周礼夏官司士下大夫二人中士六人下士十有二人府二人史四人胥四人徒四十人掌羣臣之版以治其政令嵗登下其损益之数辨其年嵗与其贵贱周知邦国都家县鄙之数卿大夫庶子之数以诏王治
　　杜佑通典参详古今征考职任天官太宰当为尚书令非吏部之任今吏部宜出于夏官之司士春秋左氏传晋侯作执秩以正其官【杜预曰主爵秩之官】周礼夏官司勲上士二人下士四人府二人史四人胥二人徒二十人掌六乡赏地之法以等其功王功曰勲国功曰功民功曰庸事功曰劳治功曰力战功曰多
　　谨案后世以六部分配六官吏部实准周礼天官之职然考大宰总百官以掌邦治与后世専司铨选者不同故杜佑以为吏部之任出于夏官之司士其説最允至执秩为今騐封之职司勲为今稽勲之职沿袭所自尚有可征今并着之于表又考春官内史掌王之八枋之法以诏王治一曰爵二曰禄三曰废四曰置五曰杀六曰生七曰予八曰夺凡命诸侯及孤卿大夫则策命之郑康成注云大宰既以诏王内史又居中贰之是今吏部文选考功騐封三司之事其源又当出于内史又案晏子春秋齐景公燕赏于国内万钟者三千钟者五令三出而职计莫之从公怒令免职计令三出而士师莫之从是后世考功之法亦春秋时士师所兼掌矣谨附着于此
　　秦
　　通典秦尚书四人不分曹名
　　谨案秦代虽未有曹名然尚书官号实肇始于此故特着之吏部条下以明权舆所自至尚书尚字陆徳明经典释文读作常音而岳珂媿郯録则云秦世少府遣吏四人在殿中主发书故谓之尚书尚犹主也汉初有尚冠尚衣尚食尚浴尚席尚书谓之六尚战国时已有尚衣尚冠之属然则尚书之称尚书从去声而非平声今案艺文类聚引韦昭辨释名曰尚犹奉也百官言事当省案平处奉之故曰尚尚食尚方亦然如淳注汉书亦云主天子文书曰尚书如主婿曰尚主据此则尚字之当读去声似为有本然自六朝以后文人词赋无不用作辰羊切者则其读平声亦已乆矣
　　汉
　　后汉书百官志尚书六百石常侍曹尚书主公卿事二千石曹尚书主郡国二千石事侍郎四百石主作文书起草令史二百石
　　晋书职官志汉成帝建始四年置尚书四曹各有其任其一曰常侍曹主丞相御史公卿事其二曰二千石曹主刺史郡国事后又置三公曹为五曹后汉光武以三公曹主嵗尽考课诸州郡事改常侍曹为吏部曹主选举祠祀事尚书虽有曹名不以为号灵帝以侍中梁鹄为选部尚书于此始见曹名
　　后汉书冯勤列传勤为郎中给事尚书使与诸侯封事
　　刘昭后汉志注蔡质汉仪曰三公曹典天下嵗尽集课事三公尚书二人典三公文书尚书郎初从三署诣台试初上台称守尚书郎中嵗满称尚书郎三年称侍郎
　　汉书百官公卿表郎掌守门戸出充车骑有议郎中郎侍郎郎中皆无员
　　徐坚初学记秦初置郎中令其属官有三署【五官中郎将左中郎将右中郎将凡三署也】署中有郎中侍郎无员多至千人【郎中秩比三百石侍郎比四百石以其为郎居中故曰郎中以其为郎内侍故曰侍郎】尚书郎初从三署郎选诣尚书台试故郎中侍郎之名犹因三署本号也【西汉言郎者多非尚书郎惟田蚡少为诸曹郎是也其冯唐为郎中顔驷为郎扬雄为侍郎及诸言以赀为郎父任为郎皆三署郎至东汉犹难分有尚书及曹名冠首者即尚书郎直言为郎亦三署郎魏以后即无三署郎】自汉以来诸曹郎中侍郎或不两置【或惟置郎中或惟置侍郎然二者亦通为尚书郎】汉世两置有郎中侍郎
　　通典后汉尚书令史皆选于兰台符节简练有吏能者为之尚书郎与令史皆主文簿
　　谨案今六部之名始于隋代由汉以迄南北朝则统为尚书诸曹其名増损不一大抵随宜设官不必依六典以为区别故以令制配隶不尽相准今苐取职掌可考者分系各部之下以明沿革【如常侍二千石三公考功定课诸曹则系之吏部三公本主断狱又别系之刑部金部度支农部仓曹民曹则系之户部】至侍郎郎中官名本出秦汉三署因以为尚书郎之通称原无差别故杜佑谓汉魏以来尚书属或有侍郎或有郎中或曰尚书郎或曰某曹郎或则兼置或为互名虽称号不同其职一也自隋炀帝置六侍郎増品第四以贰尚书之职改诸司侍郎但曰郎于是侍郎始为六部长官唐初又于郎下复加中字而郎中亦遂沿为曹属定名然则隋以前侍郎乃即今各部郎中之职【其郎中与侍郎并置者郎中乃今员外郎之职】而今各部堂官之侍郎则前代所无隋以后始置名虽同而实则异矣
　　三国
　　通典魏改选部为吏部主选事陈羣始建九品官人法拜吏部尚书吴暨艳为选曹尚书
　　初学记吏部自汉及魏授此职者或云吏部尚书若授诸曹尚书直云尚书【汉魏晋世若授吏部者即云以某为吏部尚书若授他曹云某为尚书至晋宋齐以后始云某授工部刑部五兵度支等尚书耳】故歴代职官之书皆别纪吏部尚书不与诸曹同
　　晋书百官志魏尚书郎有吏部二千石考功定课【案定课宋书百官志作定科】
　　通典魏自黄初改秘书为中书置通事郎掌诏草而尚书郎非复汉时职任
　　谨案汉之尚书郎下笔为诏策出言为诏命其所掌葢即今内阁之任自魏文帝改其职入中书而尚书郎惟理庶务乃与今六部司员无异世俗相沿以明光起草含香奏事用为部曹典故不知此乃汉尚书郎职仪其实与后世曹郎并无涉也
　　晋
　　宋书百官志晋有吏部尚书
　　晋书职官志晋受命武帝罢定课置吏部二千石曹郎康穆以后又无二千石郎但有吏部
　　唐六典晋尚书郎曹有考功郎中一人
　　通典晋有尚书都令史秩二百石与左右丞总知都台事又贾充置省事吏品职与诸曹令史同
　　宋齐梁陈
　　郑樵通志宋时吏部尚书领吏部删定三公比部四曹孝武不欲威权在下大明二年分吏部尚书置二人以轻其任而省五兵后还置一吏部尚书宋书百官志太祖元嘉十八年增删定曹郎次在左民曹上葢魏世之定科【即定课】郎也三十年又置功论郎次都官之下在删定之上
　　南齐书百官志吏部尚书领吏部删定三公比部四曹
　　谨案宋齐以比部主法制故领于吏部尚书而隋以后则皆属刑部又功论郎所掌本考功法而南齐志所载乃领于都官尚书不吏部葢时未有六部定制故随宜统摄不相画一也今悉以现行职掌所承为定以功论郎系之吏部而比部郎则仍列入刑部表内他并仿此
