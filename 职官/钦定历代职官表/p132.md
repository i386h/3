<!-- { "loadSidebar": true } -->
　　谨案史记黄帝立左右大监监于万国此正如殷周时天子之老所谓分天下以为二伯者沈约谓刺史之职即黄帝之四监非矣尧立八伯以典诸侯立四岳以稽八伯八伯即九牧也礼记疏尧时有四伯尧之末分置八伯周礼疏按书传云元祀巡守四岳八伯注云尧时以羲和为六卿并掌方岳之事是为四岳出则为伯其后乃置八伯据此则四岳亦当赋政于外如召伯之巡行南国者欤州十二师即十二牧此有虞之制而罗氏属之夏后氏者葢弼成五服禹所手定且当受命之初犹仍十二州之制其后乃制为九牧尔
　　诗商颂相土烈烈郑康成笺相土居夏后之世承契之业入为王官之伯出长诸侯孔頴达疏王肃云相土在夏为司马之职掌征伐
　　谨案相土以诸侯之长入为王官伯此与四岳之出主诸侯者亦复不同其云相土为司马葢文子淮南子俱有契为尧司马之文此云相土烈烈而笺云承契之业故本以为説然相土以司马而长诸侯则正如今之总督兼兵部尚书之比也
　　尚书盘庚邦伯师长孔安国传国伯二伯及州牧也众长公卿也
　　谨案益稷篇州十有二师郑云师长也孔氏则云三万人故此师亦训众疏顺传为义因云众官之长然开始即云邦伯邦国之伯诸侯师长故为东西二伯及九州之牧则亦不觉以师长属邦国言之可知邦伯犹言邦君而师长则犹是虞夏时之十二师五长也
　　礼记王制千里之外设方伯五国以为属属有长十国以为连连有帅三十国以为卒卒有正二百一十国以为州州有伯
　　谨案王制殷制也郑康成谓殷之州长曰伯虞夏及周皆曰牧孔頴达则谓孔安国之意不然故于盘庚之邦伯云州牧也窃疑左右之二伯伯为定名而州长之伯例得通称为牧故唐有九州则为八伯虞置十二州即为十二牧楚辞亦云伯昌作牧若然则竹书纪年所云王季为殷牧师者恐亦方伯之别名而非如周礼夏官之牧师仅掌牧地者矣
　　周礼天官牧以地为名【郑康成注牧州长也】春官宗伯八命作牧【注一州之牧】九命作伯【注长诸侯为方伯】
　　礼记曲礼九州之长曰牧明堂位九采之国【郑康成注九州之牧典贡职者】
　　谨案虞有八伯殷制八州八伯故康成据周礼邦国建牧之文以为畿内不置伯有乡遂之吏主之此当如后世畿辅府州直京师之比然今周礼乡遂之职略不见有长畿内诸侯之事而秋官掌交则云九牧之维书之周官则云以倡九牧史记亦云武王征九牧之君即郑于左传之五侯九伯固以为九州当有九牧则所谓畿内不置伯者疑亦就八伯言之尔
　　尚书康诰孟侯孔頴达疏孟长也五侯之长谓方伯使康叔为之长者即州牧也
　　诗序旄丘责卫伯也郑康成笺卫康叔之封爵称侯今曰伯者时为州伯也周之制使伯佐牧春秋传曰五侯九伯侯为牧也
　　谨案周制一州一牧二伯佐之此康成据左传为説也牧于外曰侯传云五侯知是五牧郑谓太公分陜而治当四侯半一侯不可分故言五侯説颇迂曲则服防所云五侯公侯伯子男九伯九州之长者斯为当矣然二伯佐一牧则正如今各省设有巡抚而总督或兼辖数省之例也
　　秦
　　谨案秦废侯国为郡县而汉因之当时郡守皆即今之知府其上虽有监御史而秩甚卑且无专治所与今督抚不同故郡事皆直达于天子然汉郡百余而秦止四十郡专制尤广且如防稽一郡几当今之为省者三是虽为郡守而且与今兼辖数省之总督侔矣故附识于此以见古今事势之所由变革焉
　　汉
　　汉书百官志武帝元封五年置部刺史成帝绥和元年更名牧哀帝建平二年复为刺史元夀二年复为牧
　　汉书朱博列传初何武为大司空与丞相方进共奏言古选诸侯贤者以为州伯书曰咨十有二牧所以广聪明烛幽隐也今部刺史居牧伯之位秉一州之统位下大夫而临二千石失位次之序臣请罢刺史更置州牧以应古制奏可及博又奏请罢州牧置刺史如故奏可
　　谨案汉官典仪云刺史周行郡国以六条问事非条所问即不省故刺史称传车其吏言从事居无常治吏不成臣而何武以为居牧伯之位秉一州之统且谓刺史古之方伯一州表率葢上所委任亦权势所积至此然秩卑宠渥今之督抚固非其例故不着于表若夫州牧既设其时乃畧无可纪之人葢二千石位任尚重而其为牧者亦仅循资自全者尔
　　后汉书光武帝本纪建武十八年罢州牧置刺史谨案汉武帝初置部刺史成帝时改为牧哀帝时复为刺史后又为牧经王莽变革建武元年复置牧至此改为刺史而后汉书百官志第云成帝更为牧建武十八年复为刺史则径似成帝改牧以后直至建武十八年而始复为刺史者疎矣
　　后汉书刘焉列传焉迁太常时四方兵寇焉以为刺史威轻不能禁建议改置牧伯镇安方夏请选重臣以居其任焉议得用出为监军使者领益州牧太仆黄琬为豫州牧宗正刘虞为幽州牧皆以本秩居职州任之重自此而始
　　谨案后汉州牧以本秩居职此正如明之总督巡抚不定为品秩各以京官系衔之例也
　　三国
　　三国蜀志诸葛亮列传领益州牧马超传章武元年迁骠骑将军领凉州牧
　　谨案马超领凉州牧此当为州牧遥领之始然马超先据凉州时已自称征西将军领并州牧矣
　　三国魏志文帝本纪黄初三年以荆扬江表八郡为荆州孙权领牧故也
　　南齐书州郡志吴置持节督州牧八人
　　三国呉志陆抗列传孙皓即位加镇军大将军领益州牧凤凰二年拜大司马荆州牧
　　谨案三国州牧一如汉末之制故着此数条以存其概
　　南齐书百官志魏晋世州牧隆重刺史任重者为使持节都督轻者为持节督起汉顺帝时御史中丞冯赦讨九江贼督扬徐二州军事而何徐宋志云起魏武遣诸州将督军王珪之职仪云起光武并非也
　　杜佑通典后汉光武建武初征伐四方始权置督军御史事竟罢建安中魏武为相始遣大将军督军而袁绍分统诸军为三都督魏武征孙权还又使夏侯惇督二十六军文帝黄初三年始置都督诸州军事或领刺史明帝太和四年司马懿征蜀加号大都督髙贵乡公正元二年司马昭都督中外诸军事寻加大都督
　　谨案总督之名昉于古之都督南齐书以为起汉顺帝时杜佑通典以为起光武及魏武为相时然皆总理戎事为用兵而设其都督诸州或兼领刺史实起于黄初三年葢都督以治军刺史以治民二者兼领而职任始重亦如今之督抚其理军事也则有各标营咸禀节制其理民事也则府州县胥归统辖制颇相近但魏晋都督兼领刺史者止治其所驻之一州其余则仍别置刺史所谓单车刺史俾専治民之责是兼理之中仍有分理之制故宋出庐陵王义真都督南豫豫雍司秦并六州诸军事而所制者仍南豫州也后魏以杜超都督冀定相三州诸军事叔孙建都督冀青等州诸军事【并见通鉴】其制亦同此耳至后周改为总管而三都督之名亦相沿不废隋始以为散官都督之名遂微至唐复设都督后渐易为节度使亦兼领刺史而其任益専矣葢都督之始末如此今撮叙其概以便省览焉
　　晋
　　司马光资治通鉴太康元年以司所统郡置司州凡州十九诏曰汉末刺史内亲民事外领兵马今天下为一刺史分职皆如汉氏故事【胡三省注察举郡县长吏而已】悉去州郡兵大郡置吏百人小郡五十人交州牧陶璜言州兵未宜约损仆射山涛亦言不宜去州郡武备然其后刺史复兼兵民之任州镇愈重矣
　　谨案汉司隶校尉统三辅三河宏农七郡亦止専司察举初以司官属制置如州仪故俗称司州至晋乃以京辅所部定名置司州司隶校尉统之而司校尉即为州牧之任渡江以后以扬州刺史主京畿遂罢司不设而社佑以为晋罢司隶校尉置司州者误也
　　通典晋都督诸军为上监诸军次之督诸军为下使持节为上持节次之假节为下伐呉之役以贾充为使持节假黄钺大都督总统六师太康中都督知军事刺史理人各用人也惠帝末乃并任非要州则单为刺史江左以来都督诸军尤重惟王导等权重者乃居之
　　谨案晋氏南迁以州为京畿谷帛所资皆出焉以荆江为重镇甲兵所聚尽在焉三州户口居江南之半自非亲贤重望不居是职故荆州亦称陜西而襄阳江夏彭城广陵厯阳京口各置名州为藩镇重寄当时所谓要州葢谓此也太康时分厘治军治民之职不旋踵而仍并为一葢有不治军之刺史而无不治民之都督江左尤重其任惟权位最隆者乃始居之亦时防使然也
　　通典自魏晋以后刺史多带将军开府州与府各置僚属州官理民【别驾治中以下是】府官理戎【长史司马等官是】
　　谨案魏晋以下幕府各有僚属自别驾治中以下名号不一皆本州之佐官各有职掌自唐以郡守称刺史而治中别驾遂为郡僚其节度使属官则有判官推官书记支使之类至宋而阃帅漕宪又各有其属官而唐节度之幕职反为列郡之佐僚矣今总督巡抚既不设掾属而治中判官等员又各从其长以散见于他表兹并不复着而揭其大畧于此后歴代不复叙列焉
　　宋齐梁陈
　　宋书百官志刺史每州各一人
　　通典宋有都督诸州诸军事旧曰监某州诸军文帝即位改监为都督刺史任重者为使持节都督轻者为持节皆铜印墨绶进贤两梁冠绛朝服而领兵者武冠自魏以来庶姓为州而无将军者谓之单车刺史凡单车刺史加督进一品都督进二品不论持节假节宋与魏同
　　隋书百官志梁官多同宋齐之旧州刺史二千石受拜之明日辞宫庙而行
　　北魏
　　魏书官氏志髙祖诏羣僚议定百官着于令都督府州诸军事从第一品上都督三州诸军事第二品上司州刺史第二品中都督一州诸军事从第二品下髙祖复次职令司州牧从第二品上州刺史第三品中州刺史从第三品下州刺史第四品谨案北魏刺史固即魏晋以来州牧之任然唯都督军事兼领者权寄特重而单州刺史秩亦稍替故即南朝官制刺史亦有在第五品者至隋而刺史仅为理一郡之官葢积轻之势然也
　　通典行台省魏晋有之昔魏末晋文帝讨诸葛诞散骑常侍裴秀尚书仆射陈泰黄门侍郎钟防等以行台从至晋永嘉四年东海王越帅众许昌以行台自随是也【越请讨石勒表以行台自随】及后魏谓之尚书大行台别置官属【后魏道武帝置中正行台以秦王仪为尚书令以镇之孝文帝永熙三年以宇文泰为大行台以苏绰为行台度支尚书】
　　谨案魏晋以后称尚书省为中台【见异诸葛恪】亦称为内台【见宋书百官志】其随所管之道置于外州以行尚书事者则号之为行台肇端于魏晋为专征讨而设不为常制至后魏始开府置属号为尚书大行台于一路府州无所不统然亦以専主军事也至后齐始理民事隋则设官尤众谓之行台省则兵农刑政尽归统辖矣行台専制一方实为今制府之职其官属必以尚书仆射侍郎为职亦犹今督抚之兼兵部尚书及侍郎也至隋以省称遂为元行中书省之所自始焉
　　北齐
