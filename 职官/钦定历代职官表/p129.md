<!-- { "loadSidebar": true } -->
　　杜佑通典成王命君陈分正东郊成周曰尹兹东郊葢今河南牧之任亦留守之始
　　尚书序康王作册毕分居里成周郊孔安国传分别民之居里成定东周郊境使有保防毕公代周公为太师为东伯命之代君陈
　　尚书毕命惟十有二年六月庚午朏越三日壬申王朝步自宗周至于丰以成周之众命毕公保厘东郊
　　谨案成王营洛邑为东都谓之成周此即后世陪京之制所自始成周在镐京之东八百里而商民所居又在成周王城之东二十五里称为下都説者谓尚书所称东郊即指下都而言故王应麟以下都为保厘大臣所居然殷民宻迩王室风声所树式训非难保厘大臣自当仍在东都王城之中未必即与殷顽错居于下都之地也至周公君陈毕公相继分正东都皆以懿戚重臣膺治洛之任非仅后世守臣可比而据尚书尹兹东郊之文则陪京置尹实本于此故仍繋之于篇以着其云
　　秦【未置】
　　汉
　　后汉书百官志京兆尹左冯翊右扶风三人汉初都长安皆秩中二千石谓之三辅中兴都雒阳更以河南郡为尹以三辅陵庙所在不改其号但减其秩
　　张衡西京赋封畿千里统以京尹李善注汉书曰内史周官武帝更名京兆尹
　　谨案后汉以长安为西京与东京对举则即如今之
　　盛京其云统以京尹则原西汉初制而后汉之未易尹名即于此可证
　　三辅故事光武徙都洛阳太常卿一人别治长安主知祭事
　　东观汉记光武中兴都洛阳又于南阳置郡张衡南都赋陪京之南居汉之阳薛综注南都在南阳光武旧里以置都
　　谨案东汉卜宅洛阳长安南阳虽并有西都南都之名而其制稍殊葢长安为旧京故仍属司校尉所部而守臣亦不改尹名尚近后世陪京之制至南阳则守臣但为太守与列郡无异其所谓南都者不过取邑有先君庙之义而已至长安别置太常卿以奉陵庙后汉书百官志不载仅见于三辅故事葢如今
　　盛京之设礼部以奉
　　三陵也
　　三国【未置】
　　晋【未置】
　　宋齐梁陈【未置】
　　谨案曹魏以谯郡许昌长安魏郡与洛阳并号五都而自河南以外其官号并无列郡江左诸朝亦并无别建陪京之制惟晋恵帝幸长安仆射荀藩等与其遣官在洛阳者为留台号曰东西台然其时以故都无主承制行事乃一时权宜之制非定制也
　　北魏
　　魏书韩显宗列传显宗上书曰春秋之义有宗庙曰都无则谓之邑此不刋之典也况北代宗庙在焉山陵托焉王业所基圣躬所载其为神乡福地葢亦逺矣今便同之郡国臣窃不安愚谓代京宜建畿置尹一如故事崇本重旧以光万叶髙祖善之谨案魏自孝文迁洛以后平城故都即改为列郡故官氏志所载官品令太和初定者有代尹其续定者则但有河南尹而无代尹矣韩显宗所言虽称髙祖善之当时实未举行然考肃宗本纪熈平二年十月诏曰北京根旧帝业所基云云是魏在洛京时平城亦尝有北京之称特其官号未备耳
　　北齐
　　北齐书孝昭帝本纪天保五年除并省尚书令干明元帝以长广王湛录并省尚书事后主本纪天统三年以并省尚书左仆射娄定逺为尚书左仆射武平三年以并省吏部尚书髙元海为尚书右仆射元景安列传判并省尚书右仆射源文宗列传并省尚书陇西辛慤羊烈列传迁并省比部郎中崔瞻列传天保初兼并省吏部郎中文苑列传并省主客郎中卢思道并省三公郎中刘珉并省右民郎髙行恭
　　隋书百官志后齐尚书省都令史八人
　　谨案北齐继魏建都于邺而晋阳实为创业之地当时倚为根本故特置尚书省以莅其事隋书百官志虽未备载并省各官职官而以史传防考则有录尚书事尚书令尚书左仆射尚书右仆射各部尚书及诸曹郎官规制畧具明代南京并设六部其源葢本于此至并州刺史虽无尹号而据白建传称晋阳国之下都毎年临幸征召差科责成州郡本藩寮佐爰及守宰谘承陈请趋走无暇云云则其任亦极为要剧故多以尚书省长官兼领之如长广王湛以并省录尚书事领并州刺史是也【见武成帝本纪】又王晞传载晞尝为并州长史葢晞本孝昭所亲信故付以留司之任殆亦如今府丞之职欤
　　后周
　　后周书武帝本纪建徳六年相并二总管各置官及六府官宣帝本纪大象元年二月诏起洛阳宫移相州六府于洛阳称东京六府河阳幽相豫亳青保七总管受东京六府处分
　　隋书地理志河南郡洛阳有汉已来旧都后周置东京六府魏郡后周曰相州置六府宣政初府移洛太原郡后周置并州六府后置总管废府隋书高祖本纪周太象二年以世子勇为洛州总管东京小冡宰
　　谨案后周称洛阳为东京别置六府以总司留务葢即后世陪京六部之比特史失其官制之详不可复考然观杨勇以总管兼小冡宰则所设当自小冡宰以下而不及六卿正如今
　　盛京五部之但设侍郎也至相并二州为北齐旧都故亦各置六府以镇之然不立都名视东京又为少异云
　　隋
　　隋书炀帝本纪仁夀四年十一月帝幸洛阳诏曰我有隋之始便欲创兹懐雒因机顺动今也其时但成周墟塉弗堪葺宇今可于伊洛营建东京设官分职以为民极大业元年三月诏尚书令杨素纳言杨达将作大匠宇文恺营建东京徙豫州郭下居人以实之五年正月改东京为东都
　　通典河南尹隋初为洛州刺史复为河南内史大业初为荆河州刺史又为河南太守寻为河南尹与京兆同
　　唐六典隋文帝罢郡以州统县改别驾治中为长史司马帝罢州置郡罢长史司马置賛治后改为丞又置通守以贰太守京兆河南等为内史○汉京兆尹统长安令后汉河南尹统雒阳令魏晋以后皆因之隋初两京置四县【京兆下大兴长安河南下河南洛阳】増秩为正五品丞尉悉用他郡之人
　　隋书百官志河南尹正三品罢长史司马置賛务【即賛治唐人避讳改之】一人以贰之从四品次置东西曹掾从五品主簿司功仓户兵法士曹等书佐改行防军为行书佐河南洛阳县令并増为正五品其后诸郡各加置通守一人位次太守河南则谓之内史又改县尉为县正寻改正为户曹法曹分司河南洛阳则加置功曹而为三司司各二人
　　谨案隋既于洛阳置东都又改太守为河南尹于是规制始全同京兆然并未别置尚书省葢在京百司行幸则从故东京别无専署观帝自东京幸江都以越王侗光禄大夫段达太府卿元文都检校民部尚书韦津等总留后事足知陪京众务皆出一时简任未尝设有省僚也又齐王暕暕于大业初为豫州牧明年转雍州牧寻徙河南尹是东都初昉西都置牧以主府事其后罢州置郡改雍州牧为京兆尹故豫州牧亦并改为河南尹耳
　　唐
　　旧唐书宪宗本纪元和六年十月以户部尚书韩皋为东都留守判东都尚书省事穆宗本纪长庆二年二月以河东节度使司空平章事裴度守司徒充东都留守判东都尚书省事七月以前义武节度使陈楚为东都留守判尚书省事敬宗本纪寳厯二年八月以太常卿崔从检校吏部尚书判东都尚书省事兼御史大夫东都留守文宗本纪大中十一年六月以特进检校司空杜悰判东都尚书省兼御史大夫充东都留守
　　新唐书职官志御史台东都留台有中丞一人侍御史一人殿中侍御史二人监察御史三人元和后不置中丞以侍御史殿中侍御史监察御史主留台务而三院御史亦不常备
　　陆游老学庵笔记唐人本谓御史在长安者为西台言其雄剧以别分司东都事见剧谈录
　　唐六典两京郊社署令各一人丞一人门仆八人斋郎一百一十人掌祠祀祈祷之礼武库令两京各一人丞一人监事一人掌蔵天下之兵仗两京诸市署令各一人丞各一人掌百族交易之事北都军器监监一人【开元初令少府监置十六年移向北都】少监一人丞二人主簿一人录事一人掌缮造弓弩之属以时纳于武库
　　谨案唐六典称东都百僚廨署皆如京城之制而官不备设据旧唐书所载则常以留守兼判东都尚书省事葢留司众务不可无所统属故特畀以综理之任而别无寮属则其闲简可知惟分司御史台以有稽察之责故中丞以下独设有定额观元祯有祯为东台监察御史摄河南尹房式于台擅令停务一事则为是官者尚能自举其职然其后亦不全设若两京并置之郊社署令武库令诸市署令等官则仍统于在京之太常卫尉太常诸寺并不别置长官也至史所载分司之官在东都者如李固言杜悰以太子太傅李聴以太子太保崔珙以太子少师李徳裕裴休夏侯孜以太子少保李绅李珏以太子宾客田融以检校刑部尚书韦贯之以太子詹事崔羣以秘书监卢行术王式以王傅李佐以王府长史王彦威以卫尉卿舒元舆以著作郎此类甚多然皆不过冗员散秩葢本以罪废黜及老病退闲之人或有田宅在东都者因假虚衔以示优礼如宋世祠禄之比其实并无官曹职事如严挺之请就医京师以员外詹事诏归东都葢即其例与明代之南京官又不相同矣
　　通典显庆二年置东都改刺史为长史而洛州本置牧一人以亲王为之多以长史理人开元元年改洛州为河南府改长史为尹其牧尹之制一如京兆诸曹书佐亦如之开元以后増置太原府为北京官属制置悉同两京
　　旧唐书职官志河南太原府牧各一员尹各一员少尹各二员司录防军二人录事四人功曹户兵法士等六曹防军事各二人防军事六人执刀十五人典狱十一人问事十二人白直二十四人经学博士一人助教二人学生八十人医药博士一人助教二人学生二十人河南洛阳太原晋阳谓之京县令各一人丞二人主簿二人录事二人佐二人史四人尉六人司功【佐三人史六人】司仓【佐四人史八人】司户【佐五人史十人】司兵【佐三人史六人】司法【佐五人史十人】司士【佐四人史八人】典狱十四人问事八人白直十八人博士一人助教一人学生五十人
　　谨案唐自开元以前车驾嵗幸东都百司皆从唐书张嘉贞载嘉贞为中书令帝数幸东都洛阳主簿王钧为嘉贞缮第足知供亿浩繁故河南尹称为剧任中叶以后东幸之礼久废河南尹乃与列郡刺史无异张延赏载大厯初延赏除河南尹轻徭赋防河渠流庸归附郑珣瑜亦载珣瑜为河南尹贱敛贵发以便民时方伐蔡河南主餽饷百姓不知僦运劳是其职固全主民事而兵柄则别属之东都留守故河南尹当如今之奉天府而留守则近于今之奉天将军矣【説别详奉天将军篇】至唐代又以扶风为鳯翔府蜀郡为成都府蒲州为河中府荆州为江陵府汉中为兴元府华州为兴徳府陕州为兴唐府各置尹少尹等官葢以其曽经驻跸及形势扼要之地故特重其任与陪京之制不同今但附见于此
　　赵璘因话录王并州璠自河南尹拜右丞相除目才到少尹侯继有宴以书邀之王判书后云新命虽闻旧衔尚在遽为招命堪入笑林洛中以为话柄故事少尹与大尹游宴礼隔虽除官亦须正敇也
　　五季
　　旧五代史梁太祖本纪开平元年升汴州为开封府建名东都以宣武节度副使皇子友文为开封尹开封浚仪为赤县
