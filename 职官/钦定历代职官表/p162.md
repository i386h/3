<!-- { "loadSidebar": true } -->
　　谨按周礼有盐人掌盐之致用与后世设官徴课者不同葢周时所建山泽之官皆掌其政令之厉禁而非以征取财故盐课之官为周时所未有然曰掌其政令以共百事则所以规度处置之者必有其法制焉而非仅若醯人醢人軄司烹饪者比矣故附着之以眀盐政设官之縁起
　　管子海王之国谨正【注税也音征】盐防十口之家十人食盐百口之家百人食盐终月大男食盐五升少半大女食盐三升少半吾子食盐二升少半【注吾子谓少男少女也】盐百升而釡令盐之重升加分强釡五十也【注分强半强也今使盐官税其盐之重毎一斗加半合为强而取之则一釡之盐得五十合而为之强】升加一强釡百也升加二强釡二百也钟二千十钟二万百钟二十万千钟二百万万乗之国人数开口千万也禺【注禺对也】防之商日二百万又曰齐有渠展之盐请伐菹薪煑水为盐正而积之十月始征至扵正月成二万钟
　　春秋左氏传晏子对叔向曰海之盐蜃祈望守之谨按管仲用齐后山海之利始兴盐鐡之征观其论盐虽少男少女所食亦将计之而煮海出盐实由之始其盐官置税则后世以盐事设官者亦肇端扵此而左氏所云祈望之官亦其一也谨附着之以眀相因所自云
　　秦
　　史记平凖书秦赋盐鐡之利二十倍扵古汉兴循而未改
　　谨按秦代盐官无可考而利二十倍见扵史文马端临云史言高祖省赋而复言盐鐡之利仍秦者葢当时封国至多山泽之利在诸侯王国者皆循秦法取之以自丰也
　　汉
　　史记武帝本纪元狩四年置盐鐡官
　　史记平凖书以东郭咸阳孔仅为大农丞领盐鐡事孔仅咸阳言山海天地之藏也皆冝属少府陛下不私以属大农佐赋愿募民自给费因官噐作煮盐官与牢盆敢私铸鐡噐煮盐者釱左趾没入其噐物
　　谨按汉初省赋弛山泽之禁不入扵县官经费故吴王濞得东煑海为盐国以富益至武帝始置盐鐡官领扵大农官与牢盆私煮有禁扵是盐始为官物民不得私其利矣其时郡国有盐官者凢二十四【见汉书地里志】至昭帝时郡国举贤良文学皆愿罢盐鐡官与御史大夫反覆相难卒从而罢之其后旋罢旋复葢不为定其经常之制则牢笼尽取其与废弛不脩弊正相等此武帝盐鐡之官所以为后代常制也
　　册府元龟元帝时尝罢盐鐡官三年而复之后汉书郡国志郡有盐官鐡官者随事广狭置令长及丞本注曰凢郡县出盐多者置盐官主盐税马端临文献通考眀帝时官自鬻盐时谷贵县官用度不足尚书张林请官可自鬻盐帝以林言为然册府元龟后汉光武初建武彭宠为渔阳太守有旧盐鐡官永元十五年复置涿郡故盐鐡官文献通考献帝建安初置使者监卖盐时闗中百姓流入荆州者十余万家企愿思归而无以自业卫觊议以为盐者国家之大宝自防乱以来故散冝依旧置使者监卖以其直益市犁牛百姓归者以供给之魏武扵是遣谒者仆射监盐官
　　谨按管仲兴煮盐之政其时已有盐官武帝之置盐鐡官特沿徃制而汉书不详其品秩至后汉郡有盐官鐡官者随事广狭置令长及丞其秩皆如县官则与隋志诸盐池监品秩大畧相当葢如今盐课大使之职也至建安初魏武遣谒者仆射监盐官扵是盐官之上又设监以董之与廵盐之职渐复相近然观卫觊创议以为冝依旧置使是盐官有监固不始扵建安时考眀帝时有官自鬻盐之令则盐官置监意必昉扵其时矣
　　三国
　　杜佑通典魏制九品第六品司盐都尉第八品司盐监丞
　　册府元龟蜀先主防益州置盐府校尉
　　晋
　　通典晋官制第六品司盐都尉第八品司盐监丞谨按司盐之职魏始置之晋代循而不改其云都尉葢近扵今都转运盐使监丞则运同运判之类也考汉末魏武以谒者仆射为盐官监而魏晋官秩谒者仆射品在第五意晋代亦必循之而不改欤
　　宋齐梁陈
　　文献通考陈文帝天嘉二年太子中庶子虞荔御史中丞孔奂以国用不足奏立煮海盐税从之
　　北魏
　　魏书食货志河东郡有盐池尝立官司以收税既而罢之延兴末复立盐司○孝昌三年长孙稚上表曰盐池天资贿货宻迩京圻昔高祖升平之年无所乏少犹创置盐官而加之典制非与物竞利恐由利而乱俗也臣輙符司监将尉还率所部依常收税更聴后勅
　　北齐【无考】
　　后周
　　文献通考后周文帝置掌盐之政令一曰散盐煮海以成之二曰监盐引池以化之三曰形盐掘地以出之四曰饴盐扵戎以取之凢监盐毎池为之禁百姓取之皆税焉
　　隋
　　隋书百官志盐池置搃监副监丞等员管东西南北面等四监亦各置副监及丞盐池摠监视从六品盐池摠副监视从七品盐池四面监视正八品盐池四面副监盐池摠监丞视从八品盐池四面监丞视从九品
　　谨按隋始置盐池监丞其制以四面监治盐事而摠监统领之葢如盐课大使之领扵运同运判其制相为彷佛而监下有丞则亦知事廵检之类也
　　唐
　　唐书百官志诸盐池监监一人正七品下掌盐功簿帐【有録事一人史二人】
　　唐书食货志乾元元年盐鐡铸钱使第五琦初变盐法就山海井灶近利之地置监院盐鐡使刘晏以盐利多则州县扰出盐鄊因旧监置吏吴越椘盐廪至数千积盐二万余石有涟水湖州越州杭州四场嘉兴海陵盐城新亭临平兰亭永嘉大昌侯官富都十监自淮北置廵院十三曰州陈许汴州庐夀白沙淮西甬桥浙西宋州泗州岭南兖郓郑滑宣宗乃择尝更两畿辅望县令者为监院官
　　册府元龟肃宗乾元元年司金郎中第五琦【按唐书云盐鐡铸钱使第五琦葢以郎中为使正如今盐政以京职差充也】为河南等五道度支使创立盐法就山海井灶收其盐官置吏出粜其旧业户井浮户愿为业者免其杂徭盐鐡使○元和三年七月复以度支安邑觧县两池留后为盐使先是两池盐务度支其职视诸道廵院贞元十六年史牟以金部郎中主池务遂奏置使额二十一年盐鐡度支合为一使以杜佑兼领佑遂奏院属度支亦有使名则盐务不合有使号遂与东渭桥给纳使同奏罢之至是判度支
　　裴均以其事益繁遂奏置使焉
　　谨按册府元龟载唐元宗开元元年十一月河中尹姜师度以安邑盐池渐涸师度开拓疏决水道置为盐池公私大收其利左拾遗刘彤请诏盐官收其利遂令将作大匠姜师度户部侍郎强循俱摄御史中丞与诸道按察使检校海内盐鐡之课比令使人勾当葢是时未立盐之法亦未设盐鐡使故姜师度等特与诸道按察使捡校盐鐡也姜师度为将作大匠强循为户部侍郎其出而检校盐鐡则俱摄御史中丞眀代廵盐以御史充葢昉扵此唐诸道有盐鐡使起扵第五琦设立盐法之后至皇甫鏄又奏设安邑觧县两池盐使考盐鐡使之职王播以刑部侍郎充裴休以户部侍充令狐椘以左仆射充当时委任最重故户部侍郎判度支张平叔特请以庙内宰相充闗内河东山剑等道盐鐡使此与今之盐政奉
　　特防以部院及内务府官简放而搃其成扵户部其制畧相似也唐制虽以盐鐡名使而所辖非止盐鐡志载盐鐡使裴立休立税茶之法以及诸道盐鐡有应管银山二十五所是也又一使徃徃兼数使之职唐书食货志谓天下财赋铸钱常平转运盐鐡置二使东都畿内河南淮南江东西湖南荆南山南东道以转运使刘晏领之京畿闗内河南剑南山南西道以京兆尹判度支第五琦领之是也李巽王涯卢坦邹公绰崔珙皆为盐鐡转运使则以盐鐡而兼转运包佶为汴东水陆运两税盐鐡使则以盐鐡而兼两税令狐椘以盐鐡兼茶等使元琇以盐鐡兼酒等使今运使不兼他官専主鹾务盐道亦不以使名虽与盐鐡使防异而实分盐鐡使之职掌今之盐政在眀为廵盐御史职主廵察实董运使之成与唐之盐鐡使职掌虽殊而体制同也唐志载所属十监官及十三廵院官当与今十四分司相近唐志又载两池盐使以郎官为之専主河东池盐度其职掌当为今之河东运使矣
　　册府元龟开成四年党叛扰馈运不通供军使请市河东白池盐供食其白池属河东莭度使昭宗天复元年梁太祖兼领河中莭度使奏嵗贡课盐三千车臣令代领池场请加二千车
　　谨案唐盐鐡使如今之盐政而盐鐡使之职或以朝臣充或兼领扵莭镇如河东河中莭度使之兼领池场是也
　　国朝两浙福建等省以督抚综理盐政葢亦莭镇领使之制也
　　五季
　　文献通考后唐天成元年勅诸州府合散蚕盐二月内一度俵散依夏税限纳钱○晋天福七年勅诸道应有保属州县盐务并令省司差人勾当册府元龟唐开成元年苏州刺史卢商变盐法获利最多盐鐡使以课绩上闻周广顺三年张崇训以觧州刺史充两池盐使奏寛盐禁
　　谨按后汉时郡国有盐者别立盐官职如令丞至唐末及五季始有以刺史管盐事者其时刺史即今之郡守
　　国朝防湾盐场以知府管理职掌同盐法道其制亦相彷也
　　宋
　　宋史职官志提举茶盐司掌摘山煮海之利以佐国用皆有钞法视其嵗额之登损以诏赏罸凢给之不如期鬻之不如式与州县之不加恤者皆劾以闻政和改元诏江淮荆浙六路共置一员既而诸路皆置中兴后通置提举常平茶盐司绍兴五年户部侍郎王鈇言常平之设科条实繁其利不一岂一主管官能胜其任乃诏诸路提举茶盐官改充提举常平茶盐公事如四川无茶盐去处仍以提刑兼充茶盐司置官提举本以给卖钞引通商阜财时诣所部州县廵歴觉察禁止私贩按劾不法其属有干办官既与常平合一遂并行两司之事焉○提举制置觧盐司掌盐泽之禁令使民入粟塞下予钞给盐以足民用而实边偹凢盐价高下及文钞出纳多寡之数皆掌之
　　文献通考政和改元诏江淮荆浙六路共置茶盐提举一员宣和三年诏河北京东路推行新法钞盐可添置提举官一员此提举茶盐之所始也【宋茶盐事旧彂运司元丰间或以转运常平官兼提举或以提刑兼领知通提辖政和以后始専设官吏】既而诸路皆置建炎四年诏逐路提刑司茶盐司并依旧分东西路绍兴二年诏荆湖北路复置提举茶盐司四年诏广西茶盐司官吏并罢其軄事委漕臣五年诏诸路提举常平并入茶盐司仍以提举常平茶盐等公事为名九年置经制司东南以茶盐司兼领
　　谨按宋志谓发运使兼制茶盐泉宝之政通考谓宋茶盐事旧彂运司元丰间或以转运使兼提举或以提举常平官兼领陈傅良亦谓国初盐防只聴州县给卖嵗以所入课利申省而转运司其赢以佐一路之费至崇宁三年始别差官提举茶盐绍兴八年以程迈充经制发运使迈上防以租庸常平盐鐡鼓铸皆分扵诸司而总扵户部发运使无所用之是则宋代盐法自设提举茶盐司之后其职即有専属不复统扵诸路监司矣至通考谓二广之盐皆属扵漕司绍兴八年诏广东两漕司鬻盐以其息什四为州用则漕司亦与茶盐司并辖其政又通考载熈宁五年卢秉提防两浙刑狱仍専提举盐事宋志载建炎四年淮南东路罢提刑令提举茶盐官兼领然则提刑与茶盐提举二职又徃徃相通葢其时严捕盗贩刑禁苛酷盐官之职即刑官之职故盐或以提刑掌之也搃而论之宋代经制不定更改甚多一盐之使或领扵转运或领扵提刑或领扵提举常平又或罢漕宪提举而以茶盐司兼领之变迁纷出迄无常制以视我
