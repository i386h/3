<!-- { "loadSidebar": true } -->
　　宋齐梁陈
　　通典宋有都督诸州诸军事旧曰监某州诸军事文帝即位改监为都督
　　谨案魏晋以来有督诸军者有监诸军者即如宋文帝在晋朝以冠军将军加授使持节监徐兖青冀四州诸军徐州刺史闗中既平又授监司州豫州之淮西兖州之陈留诸军事前将军司州刺史仍改授都督荆益宁雍梁秦六州豫州之河南广平扬州之义成松滋四郡诸军事西中郎将荆州刺史持节如故永熙元年进督北秦并前七州进镇西将军又加进督湘州俱为统兵之任其迁进之序亦大略可见则杜氏所为旧曰监而文帝改为都督非也凢齐梁及陈皆仍宋制兹不备着大抵晋宋以后督诸州者统治兵民为今督抚之任而与提督亦复相近故既入督抚表内而仍互见于此云
　　北魏
　　魏书乐安王范列传拜都督五州诸军事卫大将军长安镇都大将子良袭王拜长安镇都大将雍州刺史和跋列传跋子归拜使持节冠军将军雍城镇都大将陆俟列传拜龙骧将军都督洛豫二州诸军事虎牢镇大将转平西将军安定镇大将徴还出为平东将军懐荒镇大将又以俟都督秦雍二州诸军事平西将军长安镇大将
　　周书阎庆列传庆祖提使持节车骑将军炖煌镇都大将
　　谨案魏之镇大将在诸镇将之上太和十九年之诏镇大将与州刺史及品登王公者并列当如今之提督而镇都大将又在镇大将之上又北齐书王懐当魏世为大都督镇下馆尧杰以车骑将军出为磨城镇大都督葢亦镇都大将之比其亦如
　　国朝初制提督之由都督佥事而递进为左右都督者欤又周贺拔岳当魏季以假节卫将军左大都督与右都督侯莫陈悦并为使持节督诸军事尔朱天光之副则天光之职正如今总督而岳之左大都督正如今提督也
　　北齐书斛律金传金除大司马高祖出军袭山后部落以金为南道军司任延敬列传天平初拜侍中卢仲延叛以延敬为大都督东道军司率都督元整叱列陁等讨之高昻列传拜司徒公为军司大都督统七十六都督治兵于武牢
　　谨案杜佑曰汉魏有军师之官晋避景帝讳改为军司凡诸军皆置之以为常员即监军之职【通鉴晋康帝纪殷浩除安西军司穆帝纪刘惔劝防稽王昱出镇以已为军司胡三省注俱谓军司即军司马考晋书庾翼传殷浩徴命无所就而翼请为司马及军司并不赴则军司与司马当各为一官胡説误也】北魏羊祉以左军将军持节为梁州军司与都督西征诸军事行梁州刺史杨椿讨叛氏薛懐吉试守恒农郡以本任为安东将军邢峦军司后又以益州刺史为征东将军中山王英军司后又为镇东将军卢昶军司毕闻慰以平东将军为都督安乐王鉴军司慕容绍宗为西南道军司讨李延孙其讨萧渊明也杜弼为军司而弼传又有军司崔钟似为行军而设非有常员然亦只监军之任若斛律金任延敬高昻则専制一道自为统兵之官此正如吴全琮迁右大司马左军司之比而非如吴范所谓臣乃陛下之军师者然金以大司马为军司延敬以侍中为军司昻以司徒公为军司则正如隋唐以重臣充行军总管之比其与今之提督又稍不同也此齐书所列然事皆在魏世故仍系之北魏条下
　　北齐
　　北齐书暴显列传以显为水军大都督
　　谨案北朝之都督随事立名自大都督外有京畿大都督京畿南面大都督防城大都督镇城大都督诸号其崇库亦复不一而水军大都督则如今之水师提督也
　　后周
　　通典后周改都督诸军事为总管则总管为都督之任
　　周书代王逹列传建徳初出为荆淮等十四州十防诸军事荆州刺史杞王康列传建徳三年出为总管利始等五州大小剑二防诸军事利州刺史尉迟纲列传武成元年除泾州总管五州十一防诸军事泾州刺史保定二年为陜州总管七州十三防诸军事陜州刺史韦祐列传子初位至开府仪同大将军阎韩防主魏元列传除白超防主转和州刺史伏流防主
　　谨案北朝之制有防主有防城大都督则总管州防军事当即所谓防主而在防城大都督之上者矣若司马消难入陈陈宣帝以为都督安赵九州八镇车骑将军此则仿北朝置之不为定例也
　　隋
　　隋书百官志州置总管者列为上中下三等总管刺史加使持节
　　谨案隋之总管刺史亦沿前代督军州之旧其后罢郡为州又罢州置郡并罢诸总管而有兵处别置都尉领兵与郡不相知其与汉制之守尉分治而以时都试者异矣
　　唐
　　新唐书百官志大都督府都督一人从二品中都督府都督一人正三品下都督府都督一人从三品掌督诸州兵马甲械城隍镇戊粮禀总判府事谨案唐初縁边镇守及襟带之地沿隋旧制置总管府以统军戎至徳七年改总管府为都督府其总十州者为大都督亦兼刺史而不检校州事盖専以典军为职正如今之提督也
　　旧唐书地理志安西节度使抚宁西域统兹焉于阗疏勒四国北庭节度使防制突骑施坚昆部管瀚海天山伊吾三军河西节度使隔断戎统赤水大斗建康宁冦玉门黒离豆卢新泉等八军张掖交城白亭三守捉朔方节度使捍御北狄统经畧丰安定逺西受降城东受降城安北都防振武等七军府河东节度使掎角朔方统天兵大同横野岢岚等四军忻代岚三州云中守捉范阳节度使临制奚契丹统经畧威武清夷静塞恒阳北平高阳唐兴横海等九军平卢军节度使镇抚室韦靺鞨统平卢卢龙二军榆闗守捉安东都防府陇右节度使以备羌戎统临洮河源白水及安人振威威戎莫门宁塞积石镇西等九军绥和合川平夷三守捉剑南节度使西抗吐蕃南抚蛮獠统团结营及松维蓬恭雅黎姚悉等八州兵马天宝平戎昆明宁逺澄川南江等六军镇岭南五府经略使绥静夷獠统经畧清海二军桂管容管安南邕管四经略使长乐经畧使东莱守捉东牟守捉谨案唐分天下州县制为诸道每道置使其边方有冦戎之地则加以旌节谓之节度使葢即古之持节都督至徳以后诸道皆聚兵中原刺史每受节度之号节度又兼领观察诸使分理郡县为今督抚之任而节度之号则固専为统兵设也故亦互见于此
　　五季
　　新五代史张敬逹列传清泰二年河东节度使石敬瑭兼大同彰国振武威塞等军蕃汉马步军都总管屯于忻州以敬达为北面副总管以分其兵明年徙敬瑭镇天平遂以达为大同彰国及振武威塞等军蕃汉马步军都部署
　　谨案后唐蕃汉都总管权寄隆重盖前代都督中外诸军事之比其下有副都总管明宗尝为之俱非复寻常之任而北面副总管则有似今之提督若都部署初第名为部署同光元年始以元行钦为之本在招讨使之下其后有都部署乃为行军主帅之任事已辄罢非定制也
　　宋
　　柯维骐宋史新编总管钤辖司掌总治军旅屯戍及营防守御之政令或一州或一路有兼两路三路者旧制都总管以节度使充副总管以观察以下充或文臣知州则管勾军马事旧相重臣亦为都总管有禁兵驻泊其地者以驻泊冠之初名部署庆厯八年改为总管若钤辖旧以朝官及诸司使以上充官卑资浅则去都字崇宁中置京畿四辅郡以知州为都总管仍兼副总管钤辖靖康中诏四道副总管并通差文武臣建炎分置帅府以诸路帅臣带都督总管要郡守臣带兵马钤辖要郡带兵马都监并以武臣为副称副总管副钤辖副都监许便宜行军马事辟置僚属依帅臣法遇起兵则副总管为帅副钤辖都监各以兵从聴节制
　　谨案宋初惩五季之召诸镇节度使留之京师分命朝臣出守列郡号权知军州事军谓兵事州谓民事也其后文武官参为知州军事故诸知府州军监有兼留守司公事者有兼经畧安抚使马步军都总管者有兼安抚使马步军都总管者有兼安抚使兵马钤辖者有兼安抚使兵马巡检者其余大藩府或沿边州郡及当一道冲要者并兼兵马钤辖巡检或带沿边安抚提辖兵甲沿邉溪峒都巡检葢亦犹前代督军州之例则都总管者正如今巡抚兼提督之比而副总管亦如今提督之比也
　　王应麟玉海都统驻劄之地沔州兴元金州江陵鄂州池州江州镇江建康平江许浦水军又利州有副都统制
　　谨案都统二字始见晋书庾亮传而都统之官始于苻秦之少年都统唐之都统或总五道或总三道又有行营都统副都统一时兵兴称谓不一宋初有马步军副总管遇出师征讨则加以都统制军马之名以总统诸将然不为官称建炎置御营司擢王渊为都统制名官自此始绍兴十一年罢诸将兵乃收其所部为御前诸军而统制皆以屯驻州名冠军额之上自是天下有十都统恩数略视三衙权任在帅臣之右初以秩卑者称副都统制乾道中増制副都统制一人兼领军事其后都副觧并除者则凡屯劄之都统制副都统制亦正如今提督之比也又平江许浦水军本明州定海水军旧沿海制置使防捍海道乾道八年并归许浦镇置副都统制统之则其副都统制固如今之水师提督矣
　　辽
　　辽史百官志南而军官诸军兵马都总管府某兵马都总管圣宗太平四年见兵马都总管兵马都总管府归圣军兵马都总管府南面邉防官五州都总管府耶律苏色【满洲语撩草也原作速撒今改】穆宗应厯初为义霸祥顺圣五州都总管山后五州都管司圣宗统和四年见普弩宁【原作满奴宁从字面改正】为山后五州都管
　　谨案辽都总官之职北面有东路兵马都总管府其官曰东路兵马都总管南面五京各有都总管府官曰某京都总管知某府事又有南京兵马都总管府其诸府都总管葢皆如今提督之任也
　　金
　　金史百官志诸总管府【谓府尹兼领者】都总管一员正三品掌统诸城隍兵马甲仗总判府事同知都总管一员从四品掌通判府事惟博索【满洲语山隂也原作婆速今改】路同知都总管兼来逺军事兵马副都总管一员正五品所掌与同知同○统军司【河南山东陜西益都】使一员正三品督领军马镇摄封陲副统军一员正四品判官一员从五品知事一员从七品知法二员从八品
　　谨案金天防六年伐宋毕诏遣西南西北二帅以镇方面而诸路各设兵马都总管府天徳二年改诸京兵马都部署司为本路总管府又以博索路统军司为总管府若正隆六年置三十二总管则如前代行军总管之比而非诸都总管之例也
　　元
　　元史百官志宣慰使司都元帅府秩从二品使三员同知二员副使二员经厯二员知事二员都元帅府都元帅二员副元帅二员经厯知事各一员元帅府秩正三品达噜噶齐【解见户部篇】一员元帅一员经厯知事各一员
　　谨案元初于北庭察逊塔拉【防古语察逊雪也塔拉旷野也原作曲先塔林今改】防古军征东等四处立都元帅府置都元帅副元帅副元帅之下又有同知副元帅其宣慰司有边陲军旅之事则兼都元帅若世祖至元二十九年以汪惟和为巩昌二十四处都总帅亦元帅之职也元又立诸路万户府管军七千以上为上万户府达噜噶齐一员万户一员俱正三品副万户一员从三品管军五千以上为中万户府达噜噶齐万户各一员俱从三品副万户一员正四品管军三千以上为下万户府达噜噶齐万户各一员俱从三品【以上中递降例之疑当为正四品】副万户一员从四品其官皆世袭有功则陞之与元帅府官又复不同也
　　明
