<!-- { "loadSidebar": true } -->
　　司经局洗马满洲汉人各一人【从五品汉人洗马兼翰林院修撰衘】掌经籍图书之事初置汉人一人康熙十四年置满洲汉人各一人又所属有正字初置满洲汉人各二人康熙三十七年省满洲二人三十八年又省汉人一人所存一缺例以应选内阁中书者除授遂为中书兼衔乾隆三十六年亦从部议裁省焉
　　主簿满洲汉人各一人【从七品】
　　掌文移案牍员额康熙十四年定又初置有録事满洲二人汉人三人康熙三十七年以后次第裁省
　　笔帖式满洲六人
　　康熙十四年初置十人三十八年省四人【职事具吏部篇】
　　厯代建置
　　谨案詹事之名始于秦汉应劭谓詹者省也给也盖其职在于供给宫中之事故自太后皇后太子皆有之掌太后宫者曰长信詹事掌皇后太子宫者则曰皇后詹事太子詹事汉景帝始改长信詹事为长信少府成帝又并皇后詹事于大长秋而独存太子詹事以主太子家事自是遂为宫官之定名厯代每建储宫即置此职唐宋始以儒臣兼领明则由翰林官陞转其制稍殊而其为东宫官属则固未尝有异也我
　　国家万年垂统
　　睿虑深长
　　家法相承不事建储册立
　　皇上凖今酌古备览前代覆辙灼知建储一事之断
　　不可行
　　宸谕屡颁着明深切伏读
　　御制聨句诗注自古书生拘迂之见动以建储为国本其实皆自为日后身家之计无禆国是诚以立储之后宵小乘间伺衅酿为乱阶其弊有不可胜言者朕于此往复熟筹知之甚审我子孙当敬凛此训奉为万年法守
　　典谟垂示昭揭日星实亿万禩所当谨凛遵循詹事府各员特姑留以备词臣迁转之阶与翰林官无异视厯代之为东宫僚佐者逈不相同今以设官所自虽实殊而名则相沿故仍以厯代宫官建置采摭大略具列于左亦俾论古者考见本末咸晓然于前事之当惩益以知
　　圣朝良法昭垂洵足超轶百世也
　　三代
　　礼记燕义古者周天子之官有庶子官庶子官职诸侯卿大夫士之庶子之卒掌其戒令与其教治别其等正其位国有太事则率国子而致于太子惟所用之若有甲兵之事则授之以车甲合其卒伍置其有司以军法治之司马弗正凡国之政事国子存游卒使之修徳学道春合诸学秋合诸射以考其艺而进退之【郑康成注庶子犹诸子也周礼诸子之官司马之属也卒皆读为倅诸子副代父者也】
　　周礼夏官诸子下大夫二人中士四人府二人史二人胥二人徒二十人掌国子之倅国有大事则帅国子而致于太子惟所用之
　　仪礼燕礼献庶子于阼阶上【郑康成注世子之官也】
　　谨案大戴礼保傅篇所载三王教世子者有三公三少及道充弼右之名盖即后世宫衔所自始然皆以重臣兼其任故周礼并无此官今以别着于加衔表内至燕义庶子即周礼诸子之职贾公彦防所谓诸庶通名俱训为众者是也玉海引环济要略谓庶子主宫中八次八舍并诸吏之适子及支庶版籍是其职亦在于辨论官材并非世子之私属特以后世庶子官号实本于此故仍系之此表焉
　　秦
　　杜佑通典秦始置詹事中庶子官
　　郑樵通志洗马秦官
　　谨案史记秦有中庶子防而扁鹊传又载虢太子有中庶子鹊当晋昭公时则庶子之为太子官春秋末已有其制秦特沿而不改也
　　汉
　　汉书百官公卿表太子太傅少傅古官属官有太子门大夫庶子洗马舍人詹事秦官掌皇后太子家有丞【顔师古注皇后太子各置詹事随其所在名官】属官有太子率更家令丞仆中盾卫率厨廐长丞【顔师古注自此以上太子之官也】汉书臣瓒注茂陵书詹事秩真二千石家令秩八百石应劭注太子门大夫员五人秩六百石庶子员五人秩六百石中盾主周庐徼道秩四百石卫率主门卫秩千石张晏注洗马员十六人秩比谒者
　　谨案西汉皇后太子皆有詹事顔师古谓随其所在以名官而考之史文则多单称詹事不加分别如宣帝纪本始元年赐詹事畸【师古曰宋畸也】爵闗内侯窦婴传孝景即位为詹事韩安国传壸遂官至詹事郑当时传贬秩为詹事韦贤传进授昭帝诗稍迁詹事孔覇传宣帝时授皇太子经迁詹事马宫传徴为詹事核其时代壸遂郑当时孔覇马宫所任自属太子詹事若景宣二帝初立及昭帝之世俱未有太子宋畸窦婴韦贤皆当为皇后詹事而史不系以皇后太子字者从省文也至百官表列詹事在大长秋上史记称壸遂为上大夫则其位当亚于九卿刘敞以百官表不着其秩故作汉官班序图遂以为无秩惟臣瓒注称为真二千石荀悦汉纪又以为比二千石説者莫能折衷然考百官表于禄秩之等其例皆縂题于后原不分着本条故中尉条后有云自太常至执金吾皆中二千石丞皆千石此为中二千石之縂题主爵中尉条后有云自太子太傅至右扶风皆秩二千石丞六百石此为二千石之縂题百官表本文甚明詹事自在二千石之列説者不知详考前后转致纷纷聚讼耳又两汉有太子中盾无中允而应劭汉官仪则又称太子中允据汉书所载哀帝为太子数遣中盾请问近臣顔师古注盾读曰允是中盾即中允也
　　通典后汉省詹事而太子官悉属少傅
　　后汉书百官志太子率更令一人千石主庶子舍人更置职似光禄太子庶子四百石无员如三署中郎太子舍人二百石无员更直宿卫如三署郎中太子家令一人千石主仓谷饮食职似司农少府太子仓令一人六百石主仓谷太子食官令一人六百石主饮食太子仆一人千石主车马职如太仆太子廐长一人四百石主车马太子门大夫六百石职比郎将旧有左右户将别主左右户直郎建武以来省之太子中庶子六百石员五人职如侍中太子洗马比六百石员十六人职如谒者太子出则当直者在前导威仪太子中盾一人四百石主周卫徼循太子卫率一人四百石主门卫士右属太子少傅凡初即位未有太子官属皆罢惟舍人不省领属少府
　　谨案后汉始省太子詹事以少傅领东宫官属而唐六典乃谓成帝已省詹事后汉因之盖以百官表但言鸿嘉三年省詹事官而不系之于皇后因此致误然表文明言并属大长秋长秋为皇后官属则非太子詹事可知自当以后汉书及通典为据也
　　三国
　　册府元蜀后主为太子以谯周为太子家令董允为太子舍人后主立太子璿霍弋为中庶子李譔为庶子
　　三国蜀志张裔传裔子郁太子中庶子来敏传先主立太子以为家令谯周传后主立太子以周为仆转家令周少子同除东宫官洗马召不就谨案册府元龟谯周作家令在后主为太子时据三国志则后主立太子始以周为家令册府元盖以立字讹作为字遂致全爽事实谨附订于此
　　通志魏复置詹事领东宫众务
　　唐六典魏置詹事品第三
　　孙逢吉职官分纪魏略张茂上便宜擢太子舍人通志太子庶子在呉为亲近之官
　　三国吴志张昭传昭少子休为太子登僚友从中庶子转为右弼都尉顾雍传雍孙谭为太子四友从中庶子转辅正都尉钟离牧传拜太子辅义都尉诸葛恪传侍太子登为宾友从中庶子转为左辅都尉
　　谨案三国蜀魏所置东宫官太抵皆沿两汉之旧惟呉志所载有左辅都尉右弼都尉辅正都尉辅义都尉诸官乃呉所剏置也
　　晋
　　晋书职官志武帝始建东宫尚未置詹事官事无大小皆由二傅咸宁元年以给事黄门侍郎杨珧为詹事掌宫事及珧为卫将军省詹事帝元康元年复置詹事置丞一人秩千石主簿五官椽功曹史主记门下史録事户曹法曹仓曹贼曹功曹书佐门下亭长门下书佐省事各一人中庶子四人职如侍中中舍人四人咸宁四年置与中庶子共掌文翰职如黄门侍郎在中庶子下洗马上食官令一人职如太官令庶子四人职比散骑常侍中书监令舍人十六人职比散骑中书等侍郎洗马八人职如谒者秘书掌图籍释奠讲经则掌其事出则直者前驱导威仪率更令主宫殿门户及赏罚事职如光禄勲卫尉家令主刑狱货谷饮食职比司农少府仆主车马亲秩职如太仆宗正在右卫率初曰中卫率泰始五年分为左右各领一军帝时又加前后二率
　　职官分纪晋起居注武帝太康八年诏太子率更仆东宫之达官也其进品第五秩与中庶子左右卫率同职
　　通志主簿一人晋始置厯代皆有掌府事及三寺十率府之隠漏程限稽失者
　　谨案魏晋以后东宫官属渐备其家令率更仆号为太子三卿不数中庶子太子中舍人洗马等官者盖其所司在侍奉左右为太子从官故不以吏事拘之后世家令率更等官既废而独置庶子洗马盖亦以其为东宫近职而存之也
　　宋齐梁陈
　　宋书百官志太子詹事一人丞一人职比台尚书令领军将军家令一人丞一人职比廷尉司农少府率更令一人职如光録勲卫尉仆一人门大夫二人中庶子四人职如侍中中舍人四人职如黄门侍郎食官令一人职如太官令庶子四人职比散骑常侍中书监令舍人十六人职如散骑中书侍郎洗马八人职如谒者太子左卫率七人太子右卫率二人太子屯骑校尉太子歩兵校尉太子翊军校尉三校尉各七人太子冗从仆射七人太子旅贲中郎将十人职如虎贲中郎将太子左积弩将军十人太子右积弩将军二人
　　马端临文献通考宋元嘉初诏二率中庶子随太子入直上宫
　　南齐书百官志太子詹事置丞一人太子率更令太子家令置丞太子仆太子门大夫太子中庶子太子中舎人太子洗马太子舎人太子左右卫率各一太子翊军歩兵屯骑三校尉太子旅贲中郎将一人太子左右积弩将军太子殿中将军员外殿中将军太子仓官令太子常从虎贲督
　　职官分纪齐职仪詹事品第三
　　通志中允后汉太子官属有之职在中庶子下洗马上汉制五日一朝其非朝日即使仆及中允朝请问起居其后无闻宋齐有中舎人是其职也谨案晋元康中已置中舎人郑樵以为始于宋齐者误也至唐世复改舎人为中允属之左春坊而仍置中舎人属之右春坊于是中允舎人遂分为二职矣
　　隋书百官志梁詹事位视中防军任总宫朝置丞功曹主簿五官家令率更令仆各一人家令率更仆皆置丞左右卫率各一人位视御史中丞各有丞二率各置殿中将军十人员外将军十人正员司马四人又有员外司马督官其屯骑步兵翊军三校尉各一人谓之三校旅贲中郎将冗从仆射各一人谓之二将左右积弩将军各一人门大夫一人视谒者仆射中庶子四人髙功者一人为祭酒行则负玺前后部防驾中舎人四人髙功者一人与中庶子祭酒共掌其坊之禁令又有通事守舎人典事守舎人典法守舎人员庶子四人掌侍从左右献纳得失髙功者一人与髙功舎人共掌其坊之禁令舎人十六人掌文记通事舎人二人视南台御史多以余官兼职典经局洗马八人位视通直郎置典经守舎人典事守舎人员
