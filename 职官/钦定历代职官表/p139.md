<!-- { "loadSidebar": true } -->
　　谨案宋职官之近于布政使者转运而外有提举诸官如常平仓库固今藩司之専掌也常平提举其始于漕臣其后亦或兼于宪臣领仓而兼以察吏且并掌役市坊场水利之法他如茶马三白渠诸提举与今日道员之佐司分职者实为相当云
　　宋史职官志承宣使观察使无定员政和中诏承宣观察使仍不带持节等防御使团练使无定员文献通考宋朝沿唐制置诸州观察使凡诸卫将军及使遥领者其资品并止本官叙【防御团练使刺使亦同】祥符中诏观察使并带刺史【翰林学士陈彭年检讨唐以来故事观察使并合带刺史诏自今除观察使可兼领之】
　　谨案马端临云观察团练使在唐为监司至宋则监司自有以名其官【谓转运提刑】而观察诸使皆无职任葢止为武臣及刺史所带之官名而非唐之旧矣兹故録沿袭之概而不着于表
　　宋史职官志幕职官签书判官防公事两使防团军事推判官观察支使掌禆赞郡政总理诸案文移诸曹官旧制録事参军掌州院庻务纠诸曹稽违户曹参军掌户籍赋税仓库受纳司法参军掌议法断刑司理参军掌讼狱勘鞫之事
　　文献通考宋朝沿五代之制两司置判官推官各一人余州置判官各一人政和初自判官至诸曹改为士戸仪兵刑工曹掾建炎复旧制焉
　　谨案宋代转运使提防刑狱皆以朝臣充无定品秩其观察诸使则有定秩而实无専官即佐属之判官推官皆系郡职而空带诸使之衔未免名实不相符也今以非转运提刑所属不列于表
　　辽
　　辽史百官志南面官僚节度观察防御团练刺史咸在方州如唐制也○观察使职名总目某州军观察使某州军观察副使某州军观察判官王鼎清宁五年为易州观察判官○团练使司职名总目某州团练使某州团练副使某州团练判官○南面分司官平理庻务采摭民隐汉唐以来贤主以为恤民之令典官不常设有诏则选才望官为之○分决诸道滞狱使圣宗统和九年命邢抱朴等五员又命马守瑛等三员分决诸道滞狱○按察诸道刑狱使开泰五年遣刘泾等分路按察刑狱○采访使太宗防同三年命珠格楞【防古语软也原作于骨邻今改正】为采访使○南面财赋官诸钱帛司职名总目某州钱帛都防检大公鼎为长春州钱帛都提防○转运使职名总目某转运使某转运副使同知某转运使某转运判官
　　王圻续文献通考辽南面有山西路都转运使司有奉圣州蔚州应州朔州保州西山各处转运使司官有转运使转运副使同知转运使等员○辽南面观察使司中京道上京道东京道皆设观察使司○辽南面有按察诸道刑狱使有分决诸道滞狱使官不常设有诏则选才望官以充之谨案辽南面监司与宋制相近钱帛转运为财赋官分决滞狱按察刑狱为刑名官其大较也然按察诸使因事出差不常设葢如汉绣衣使者之比而观察使常设则今日之按察使实其职也王应麟玉海云宋提刑即唐观察之职王圻续通考亦云明设按察即观察使之职参互以观则臬司之源流畧可睹矣
　　金
　　金史百官志都转运使司正三品掌税赋钱谷仓库出纳权衡度量之制同知从四品副使正五品都勾判官从六品纪纲众务分判勾案户籍判官二员从六品专管拘收徴尅等事度支判官二员从六品掌勾判分判度支案事盐鉄判官二员从六品都孔目官二员勾稽文牍知法二员从八品续文献通考金初设转运司后诏中外惟都转运依旧専管钱谷自余诸路转运皆兼于按察其都转运司有正使副使等员
　　金史百官志按察使本提刑司承安三年以上京东京等提刑司并为一提刑司兼宣抚使劝农采访事为官称副使判官以兼宣抚副使判官为名承安四年改按察使正三品掌审察刑狱照刷案牍纠察污官污吏豪滑之人兼劝农桑与副使签事更出巡案副使正四品兼劝农事签按察司事正五品判官二员从六品知事正八品泰和八年以转运司权轻州县不畏不能规措钱谷遂诏中都都转运依旧专管钱谷事自余诸路按察使并兼转运使副使兼同知签按察并兼转运副添按察判官一员为从六品添知事一员知法二员从八品
　　续文献通考金观察使兼于节度使团练使金不置
　　谨按金按察初名提刑实兼宣抚劝农之职其后又兼转运使其佐属亦兼转运副使是按察之权在转运之上此制之小异于宋代者也唐有按察使偶置而旋罢之今按察之名实自金始云
　　元
　　元史百官志行中书省每省参知政事二员从二品○宣尉司掌军民之务分道以总郡县行省有政令则布于下郡县有请则为达于省其在逺服又有招讨安抚宣抚等使品秩员数各有差等宣慰使司秩从二品每司宣慰使三员从二品同知一员从三品副使一员正四品经厯一员从六品都事一员从七品照磨兼架阁管勾一员正九品凡六道○团练安抚劝农使司至正十八年九月置奉元延安等处团练安抚劝农使司于耀州巩昌等处团练安抚劝农使司于邠州各设参谋一人每道置使二人同知副使各一人检督六人经厯知事照磨各一人屯田使司至正十五年十二月置军民屯田使司于沛县正三品
　　谨案元立行中书省其官自丞相平章左右丞而下有参知政事二员明初亦设之后罢行省改参知政事为左右承宣布政使司是参知政事实布政使之所自来也至宣慰司之职布行省之政令于下而达郡县之请于上亦如今两司上承督抚下达府县故并列焉团练安抚劝农以三使而并为一官如今各道之兼兵备屯田之制也至如招讨宣抚设于邉郡与藩职少异元史又有奉使宣抚询民疾苦体察官吏而黜陟之则偶一遣使非设官常制故不着于篇转运使司元代専以理鹾政与宋制异已别见盐政篇兹不复録
　　元史百官志肃政廉访使国初立提刑按察使至元六年兼劝农事二十八年改按察使为肃政亷访使其后遂定为二十二道毎道廉访使二员正三品副使二员正四品佥事四员两广海南止二员正五品经厯一员从七品知事一员正八品照磨兼管勾一员正九品○内道八御史台山东东西道济南路置司河东山西道兾宁路置司燕南河北道真定路置司江北河南道汴梁路置司山南江北道中兴路置使淮西江北道庐州路置司江北淮东道扬州路置使山北辽东道大宁路置使江南十道江南行台江东建康道宁国路置司江西湖东道龙兴路置司江南浙西道杭州路置使浙东海右道婺州路置司江南湖北道武昌路置司岭北湖南道天临路置司岭南广西道静江府置司海北广东道广州路置司海北海南道雷州路置司福建闽海道福州路置司陜西四道陜西行台陜西汉中道凤翔府置司河西陇北道甘州路置司西蜀四川道成都路置司云南诸路道中庆路置司
　　谨案王圻续通考曰廉访之职与台察相表里按治帅府漕司军民司属照刷诸司文卷责违慢官吏此殆如汉制之司校尉无所不纠其职重矣葢金元之制提刑皆在布政之上两史所载班班可考史又言按察使巡行郡县除使二员留司副使以下每嵗二月分按十月还司则视今之巡道其立法之意正复同焉
　　明
