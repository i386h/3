<!-- { "loadSidebar": true } -->
　　谨案唐自昭宗迁洛梁太祖以宣武节度遂移唐祚因建汴州为东都而凡郊天享庙必就洛阳行事是当时仍以洛阳为都城汴州特陪京之比后唐灭梁开封已降为州至晋天福三年复升汴州为东京其洛京改为西京于是始自洛定迁于汴而洛阳乃为陪京矣五季规模草畧时代亦极短促本不足为典则今姑并着于表以附见其一时之制云尔
　　旧五代史唐庄宗本纪同光元年以魏博节度判官王正言为礼部尚书行兴唐尹以河东军城都虞侯孟知祥为太原尹充西京副留守以泽潞节度判官任圜为工部尚书兼真定尹充北京副留守李承勲列累迁至太原少尹卢程列传任圜为兴唐少尹
　　谨案册府元载长兴三年中书省奏称本朝都长安以京兆府为上今都洛阳请以河南府为上其五府旧以鳯翔府为首河中成都江陵兴元为次中兴初升魏博为兴唐府镇州为真定府皆是建业兴王之地宜升在五府之上合为七府是后唐以洛阳为京都太原魏博以荘宗创业之地真定以控制北升为西京东京北京而鳯翔等各建府名亦俱仍唐旧其尹及少尹皆以守臣兼之今并着其崖畧于此然任圜未尝为兴唐少尹其为少尹者乃圜弟团【资治通鉴载卢程笞兴唐吏事作任为少尹】此则薛史之误而欧史亦仍之者也
　　旧五代史晋高祖本纪天福六年七月以前邺都留守广晋尹髙行周为河南尹西都留守
　　旧五代史职官志梁开平元年四月始置建昌院以博王友文判院事以太祖在藩时四镇所管兵车赋税诸色课利按旧簿籍而主之五月中书门下奏请以判建昌院事为建昌宫使仍以东京太祖潜龙旧宅为宫二年二月以侍中【原本有阙文据五代防要以侍中韩建判建昌宫使】判建昌宫事十月以尚书兵部侍郎李皎为建昌宫副使三年九月以门下侍郎平章事薛贻矩兼延资库使判建昌宫四年十二月以李振为建昌宫副使干化二年五月以门下侍郎平章事于兢兼延资库使判建昌宫事六月废建昌宫
　　谨案梁以四镇赋税课利旧籍别置建昌宫使以领之正如今
　　盛京内务府之比而宫使以外又命宰臣判其事则亦如今奉天将军兼管内务府事也其官専司帑蔵已别系之户部三库表内今仍互见于此篇
　　宋
　　柯维骐宋史新编职官志河南府为西京应天府为南京设官畧与开封府同牧尹少尹不常除【牧从二品尹从三品少尹从六品】阙则置知府事一人通判一人判官推官各一人其属有司录户曹法曹士曹防军士曹或防叙起家不常置助教有特恩而授者不厘务使院牙职左右军巡悉同开封【开封府有左右军巡使判官各二人左右厢公事干当官四人】
　　卢多逊幸西京诏定鼎洛邑我之西都燔柴泰坛国之大事况削平江表底定南方惟率土之混同自上天之鉴祐内慙凉徳感是洪休得不罄以恭防申其告谢睠惟京而西顾兆阳位于南郊豆笾陈有楚之仪黍稷奉惟馨之荐朕令暂幸西京取四月内选日有事于圜丘宜令有司各扬其职礼容仪卫典故在焉
　　谨案西京有圜丘则宋时西南北三京特以西京为重故幸西京诏拟诸定鼎洛邑西京属官有左蔵库使葢常有大事于西京故供用悉取诸左蔵同于内省也
　　老学庵笔记本朝都汴谓洛阳为西京亦置御史台至为散地以其在西京号西台名同而实异也宋史职官志政和三年资政殿大学士邓洵武言河南应天大名府号陪京乞依开封制正尹少之名从之【庆厯二年升大名府为北京】
　　王辟之渑水燕谈录庆厯中北邉求闗南地丞相吕文靖公召彭年计之【太子中舍于焘字彭年夀光人】彭年云宜治西北行宫若将亲征者以压其谋乃以大名府为北都
　　李元纲厚徳录张文节公知白初防知政事为王钦若所排知南京○呉节使元扆知河南值河溢督工壅塞民无垫溺
　　江休复隣几杂志大名府学进士刘建侯与妻同杀人程琳尚书知府日杀之
　　谨案宋河南府应天府设官畧与开封府同史称牧尹少尹不常除阙则置知府事一人厚徳录及隣几杂志所称知河南知南京知大名府葢即职官志所云尹不常除者也
　　马端临文献通考宋制天子亲征则命亲王或大臣总留守事其西南北京留守各一人以知府事兼之
　　宋史新编职官志三京赤县令正八品主簿尉俱正九品
　　谨案宋太祖以归徳节度使受禅故建宋州为南京而洛阳以唐旧都大名以控制契丹建为西北二京然牧尹皆不正除常以他官知府事亦时以重臣作镇如文彦博以太尉判河南府是也至其他规制皆与列郡无异南渡以后武林建业并建行宫武林视汴都建业视三都故建康知府亦带有行宫留守之号然俱权时措置仅有虚名其规模益无足道矣
　　欧阳修王武恭公神道碑男次曰咸融西京左蔵库使
　　王安石马正惠公神道碑改西京作坊副使迁西京作坊使
　　谨案宋史职官志有西京作坊东西染院使西京作坊东西染院礼宾副使使为大夫副使为郎与西京左蔵库使副使并设南北京不见此职葢其规制视洛阳为稍杀矣
　　辽
　　辽史百官志辽有五京上京为皇都凡朝官京官皆有之余四京随宜设官为制不一大抵西京多邉防官南京中京多财赋官○东京内省司东京大内不置官嫔惟以内省司副判官守之○五京诸使职名东京户部使司中京度支使司南京三司使司南京转运使司西京计司○五京留守司兼府尹职名某京留守行某府尹事某京副留守知某京留守事某府少尹同知某京留守事同佥某京留守事某京留守判官某京留守推官○五京学职名道宗清宁五年始设学养士置博士助教各一员上京学东京学中京学南京学亦曰南京太学太宗置圣宗统和十三年赐水硙荘一区西京学○中京文思院中京文思使马人望父佺为中京文思使○中京大内都部署司中京大内都部署中京大内副部署○南京宣徽院南京宣徽使知南京宣徽院使事知南京宣徽院事南京宣徽副使同知南京宣徽院事○南京栗园司典南京栗园
　　王圻续文献通考辽有五京圣宗时设东京中京南京宰相府各有左右相左右平章政事
　　谨案辽以上京为皇都其中东西南四京皆当同陪京之制而圣宗以后三京皆置宰相府以总其省事则亦如今
　　盛京设五部之比特其官职较崇耳至其他约畧相近者如东京户部使中京度支使西京计司皆当如今
　　盛京户部之职中京文思使当如今
　　盛京工部之职东京内省使中京大内都部署司南京宣徽院南京栗园司当如今
　　盛京内务府之职而府尹之以留守兼领则又沿唐之旧制也
　　金
　　金史百官志诸京留守司留守一员正三品带本府尹同知留守事一员正四品带同知本府尹副留守一员从四品带本府少尹留守判官一员从五品掌纪纲总府众务推官一员从六品掌同府判分判刑案之事上京兼管林木事司狱一员正八品知法女直汉人各一员南京汉人二员○诸县令一员从七品丞一员正九品主簿一员正九品尉一员正九品在诸京倚郭者曰京县自京县而下以万户以上为上三千户以上为中不满三千为下○上京提举皇城司提举一员从六品同提举一员从七品○南京提举京城所提举一员正七品同提举一员从七品掌本京城壁及缮修等事不常置上京同此管勾一员正八品掌佐修治受给官一员掌收支之事壕寨官一员掌监督修造○东京宫苑使一员西京北京同○东京西京御容殿閤门各二员掌享祀礼数铺陈祭器○东京万宁宫小都监一员
　　谨案金都燕为中京而以防宁为上京辽阳为东京大同为西京大定为北京汴梁为南京其守臣皆以留守兼府尹之事然考之金史列传有称防宁尹者有称防宁少尹者有称同知防宁府事者有称同知防宁府尹者皆不带留守职衔疑或兼或否亦无一定又有称判东京留守者则亦官尊特异其文不为常制葢如今以
　　盛京侍郎兼奉天府尹也至上京为太祖创业之地宗室国戚多在焉世宗时又屡徙诸明安穆昆以实上京其任最为防剧当必尚有官司以治之而史所载惟大定二十五年以防宁府官一人兼大宗正丞以治宗室之政此外别无可考见观世宗本纪又有东京麴院都监一职而百官志亦不之及知其所漏阙者良多矣又诸京各官内如皇城司提举京城所掌缮修之事当如今
　　盛京工部宫苑使御容殿閤门万宁宫小都监掌宫殿苑囿之事当如今
　　盛京内务府而诸京县令品秩独不得比于大兴宛平则其制度亦较为从减矣
　　元
　　元史百官志上都留守司品秩职掌如大都留守司而兼治民事车驾还大都则领上都诸仓库之事留守六员正二品同知二员正三品副留守二员正四品判官二员正五品经厯二员都事四员照磨兼管勾一员令史四十四人译史六人回回令史三人通事知印各二人宣使一十二人国初置开平府中统四年改上都路总管府至元三年又给留守司印十九年并为上都留守司兼本路都总管府其属修内司秩从五品掌营修内府之事大使一员副使三员直长三员祗应司秩从五品掌装銮油染裱褙之事大使一员副使二员直长三员器物局秩从五品掌造铁器内府营造钉线之事大使一员副使一员直长二员仪銮局秩正五品大使二员副使三员直长二员至大四年罢典设署改置为局兵马司秩正四品指挥使三员副指挥使二员知事一员提控案牍一员警巡院秩正六品达噜噶齐【解见户部篇】一员警巡使一员副使二员判官二员开平县秩正六品达噜噶齐一员尹一员丞一员主簿一员尉一员典史一员八作司品秩职事悉与大都左右八作司同达噜噶齐一员提领大使副使各一员饩廪司掌诸王驸马使客饮食大使一员副使一员○岭北等处行中书省国初太祖定都于哈刺和林之西因名其城曰和林立元昌路中统元年世宗迁都大兴始置宣慰司都元帅府大徳十一年改立和林等处行中书省右丞相左丞相各一员至大四年省右丞相皇庆元年改岭北等处行中书省治和宁路统有北邉等处【每省丞相一员平章二员右丞一员左丞一员参知政事二员岭北减一员郎中二员员外郎二员都事二员检校照磨管勾各一员理问二员】
　　元史地理志和宁路始名和林太祖十五年定河北诸郡建都于此前后五朝都焉世祖迁都大兴和林置宣慰司都元帅府大徳十一年立和林等处行中书省置和林总管府皇庆元年改和林路为和宁路
　　谨案元世祖始相宅于桓州东滦水北之龙冈建开平府后以阙廷所在加号上都嵗一临幸率以为常当时在京诸司从行者皆于上都别建官舍谓之上都分署其规制与大都无异惟上都留守司为守土之官史称其职掌与大都留守司同考大都留守司所掌为守卫宫阙都城调度本路供亿诸务兼理营缮内府诸邸都宫原庙尚方车服殿庑供帐内苑花木及行幸汤沐宴游之所门禁闗钥启闭之事而上都留守司以兼本路总管又治民事故所属如兵马司警巡院开平县皆弹压京辇之事修内司祗应司器物局仪銮局皆供奉内廷之事实兼有今府尹及内务府之职而八作司掌营造又如今
