<!-- { "loadSidebar": true } -->
　　汉书百官公卿表将作少府有两丞左右中防帝中六年更名将作大匠属官有石库东园主章左右前后中校七令丞【如淳曰章谓大材也旧章作大匠主材吏名章曹掾师古曰东园主章掌大材以供东园大匠也】又主章长丞【师古曰掌凡大木也】武帝太初元年更为东园主章为木工成帝阳朔三年省中及左右前后中校五丞
　　后汉书百官志将作大匠一人二千石掌修作宗庙路寝宫室陵园木土之功并树桐梓之类列于道侧丞一人六百石左校令一人六百石掌左工徒丞一人右校令一人六百石掌右工徒丞一人太平御覧将作大匠世祖以谒者领其官章帝建初元年乃置其位次河南尹
　　谨案将作大匠即唐虞共工之官正当今工部营缮司之职其所属东园主章令丞主章长丞専掌木材则如今之木仓及皇木厰监督至左右校専主工役则亦如今营缮司及后汉书蘓不韦传载李暠为大司农右校刍廥在寺北垣下不韦潜入廥中云云则又如今之有柴薪厰也
　　汉书百官公卿表大常属官有都水长丞【如淳曰律都水治渠堤水门三辅黄图云三辅皆有都水也】水衡都尉都水长丞属焉后汉书百官志郡有都水官随事广狭置令长及丞
　　唐六典汉成帝以都水官多置左右使者各一人刘向防左都水使者是也至哀帝罢之后汉省都水以属郡国而置河隄谒者五人
　　通典汉有都水长丞主陂池灌溉保守河渠自太常少府及三辅等皆有其官
　　谨案都水之官实昉于汉而命名之义则史未之详考尚书禹贡大野既猪彭蠡既猪荥波既猪史记夏本纪皆作既都被孟猪则作被明都注引郑康成云南方谓都为猪孔安国曰水所停曰猪字彚补曰都水所聚也是都猪二字相通盖都水之职在固隄防障陂泽故取周官稻人以猪蓄水之义以为名也其事关邦土正司空所掌之一端而汉代都水属水衡太常晋以后别为都水台及都水监俱各置官僚宋世虽并入工部旋又复置至明始罢其职今取歴代建置本末具载于篇以明都水司职守所自至汉水衡都尉虽以衡官为名而所司乃林苑池籞当如今奉宸苑之职今故别系诸内务府表内焉
　　汉书百官公卿表少府有考工室东园匠令丞武帝太初元年更考工室为考工【臣瓉曰冬官为考工主作器械也】后汉书百官志考工令一人六百石主兵器及织绶诸杂工左右丞各一人属太仆
　　谨案汉之考工令丞及东园匠令丞主作器具杂物盖如今制造库之职也
　　周礼郑康成注比校治道者名若今次金叙大功贾公彦疏汉时主役之官官名次金叙主以丈尺赋功
　　谨案次金叙不见扵汉书其职主以丈尺赋功则当如今工部之料估所矣
　　唐六典注后汉将作大匠属官有前后中甄官令丞
　　谨案后汉百官志无甄官令丞唐六典未知何据然考三国吴志孙坚传称坚军城南甄官井上旦有五色气坚令人入井探得传国玺则后汉实有是官盖如今之琉璃窰监督也
　　三国
　　通典汉民曹主缮修功作魏置左民尚书亦领其职
　　谨案汉民曹尚书魏左民尚书虽主缮修工役之事而其名实为民部所承非工曹沿革今俱系诸户部表内不列于此
　　宋书百官志魏世有虞曹水部郎
　　册府元魏九卿与汉同惟并将作之左校于材官又以水衡都尉主天下水军舟船器械
　　唐六典后汉有材官校尉魏弁左校扵材官署谨案魏晋以后之材官校尉材官将军其职专掌营缮故取材木之义以为名非若汉书所谓材官骑士也【汉书高祖纪巴蜀材官张宴注材官有材力者与此不同】又通典称魏并左校右校入材官而唐六典册府元但言并左校是魏世尚有右校令矣通典殆误衍一右字欤
　　晋
　　马端临文献通考晋始有屯田尚书及太康中谓之田曹后复为屯田
　　晋书百官志晋受命武帝置虞曹屯田起部水部曹郎及江左无屯田郎康穆以后又无虞曹郎但有起部水部曹郎后又省光禄勲统东园匠令唐六典晋将作大匠置功曹主簿五官等员掌土木之役过江后不常置少府属官有左校无右校其职盖并扵左校又改材官校尉为将军后复罢左校令又少府领甄官署令掌砖瓦之任又有甄官丞
　　晋书百官志都水使者汉水衡之职也汉有都水长丞属太常东京省都水置河隄谒者魏因之及武帝省水衡置都水使者一人以河隄谒者为都水官属及江左省河隄谒者置谒者六人
　　通典晋省水衡置都水台掌舟航及运部元康中复有水衡都尉【元康百官名及晋起居注曰陈慎戴熊都以都水使者领水衡都尉】谨案自魏以水衡主舟船器械晋则都水使者兼领之亦主舟航运部正如今工部虞衡都水二司之职与汉制不同故并附着扵此
　　宋齐梁陈
　　通典晋宋以来有起部尚书不常置每营宗庙宫室则权置之事毕则省以其事分属都官左民尚书
　　孙逄吉职官分纪宋高祖始置水部起部曹郎南齐书百官志度支尚书领起部曹都官尚书领水部曹起部尚书兴立宗庙权置事毕省
　　唐六典宋齐左民郎中兼知屯田事梁陈并为侍郎
　　隋书百官志梁尚书省置虞曹起部屯田水部等郎陈承梁皆循其制官
　　宋书百官志将作大匠一人丞一人有事则置无则省材官将军一人司马一人主工匠土木之事汉左右校令其任也魏右校又置材官校尉主天下材木事晋江左改材官校尉曰材官将军又罢左校令今材官尚书起部及领军
　　南齐书百官志将作大匠不常置掌宫庙土木材官将军一人司马一人属起部亦属领军
　　隋书百官志梁天监七年以将作大匠为大匠卿掌土木之工统左右校诸署陈大匠卿品第三册府元梁大匠卿班第十又置丞一人班第三又置将作营作又别立长史司马主簿各一员唐六典宋齐梁陈有左校令丞别置材官将军司马右校令丞宋齐梁陈皆无
　　谨案唐六典称齐宋梁陈无右校杜氏通典亦同而隋书百官志乃谓梁大匠卿统左右校与六典不合疑隋书误也又案南齐书王敬则传高帝将受禅材官荐易太极殿柱王延之传宋明帝即勅材官为起三间斋屋梁书谢胐传朏到亰师勅材官起府于旧宅良吏沈瑀传宋明帝使瑀筑赤山塘所费减材官所量数十万是当时兴筑修濬之役多以属之材官实兼有今营缮都水二司之职事矣
　　王应麟玉海宋齐有陶官
　　唐六典宋齐有东西陶官瓦署督各一人
　　隋书百官志梁少府置甄官署令丞又细作令作堂金银局丞木局丞湖西砖屯丞湖东砖屯丞为三品蕴位
　　谨案江左诸朝惟梁官制稍备其甄官令本承汉晋之旧而砖屯丞并掌抟埴亦当如今琉璃窰监督至木局丞当如今之木仓监督细作令作堂金银局丞则当如今之制造库矣
　　通典宋孝武帝初省都水台罢都水使者置水衡令孝建元年复置
　　册府元齐复置都水台使者一人梁改都水使者为大舟卿又置丞主簿陈如梁制
　　隋书百官志梁大舟卿主舟航隄渠
　　北魏
　　魏书官氏志太和十五年置司空虞曹官
　　唐六典后魏有起部郎中屯田郎中虞曹郎中水部郎中
　　册府元魏将作大匠从第二品后降为第三品其丞第五品后降为从五品下分建都水使者正第四品中水衡都尉从五品中后改都水使者从五品而省水衡又有都水参军六人
　　谨案魏书李灵传灵孙道官尚书度支郎迁洛为营搆将又韦阆传天水姜昭为营搆都将又李彪传李忠为永寕寺典作副将其名俱不见于史志疑因工作暂置之官正如今之管理工程大臣及监督也又高道悦传称洛亰庙库未搆高祖将水路幸邺诏都水回营搆之材以造舟楫是魏世都水使者亦主舟航盖尚沿晋制矣
　　北齐
　　隋书百官志后齐尚书省祠部统虞曹【掌地图山川逺近园囿田猎殽膳杂味等事】屯田【掌耤田诸州屯田等事】起部【掌诸兴造工匠等事】都官统水部【掌舟船津梁公私水事】郎中并一人虞曹量事置掌故主事员○都水台管诸津桥使者二人参事十人又领都尉合昌坊城等三局尉皆分司诸津桥○太府寺统细作左校甄官等署令甄官署又别领石窟丞○将作寺掌诸营建大匠一人丞四人亦有功曹主簿录事员若有营作则立将副将长史司马主簿録事等各一人
　　谨案北齐都水台但管津桥是歴代所为舟航堤渠之职掌已渐移于水部矣
　　后周
　　太平御覧后周书曰冬官谓之大司空掌邦事以五材九范之法佐皇帝富邦国
　　文献通考后周有工部中大夫二人承司空之事掌百工之籍而理其禁令
　　通典后周官品正七命大司空正六命小司空上大夫正五命冬官工部匠师司木司土司金司水等中大夫正四命地官虞部下大夫冬官小匠师小司木小司土小司金小司水司玉司皮司色司织司卉等下大夫正三命地官小虞部上士冬官工部小匠师内匠外匠掌材小司木小司土小司金鍜工函工小司水典壅小司玉小司皮小司色小司织小司卉等上士正二命地官山虞泽虞林衡川衡等中士冬官工部内匠外匠司量司凖司度掌材车工角工彛工器工弓工箭工卢工复工陶工涂工典卝冶工铸工鍜工函工雕工典壅掌津舟工典鱼典彘□工磬工石工裘工履工鞄工韗工韦工织丝织防织枲织组竹工籍工罟工纸工等中士正一命地官山虞泽虞林衡川衡等下士冬官工部旅司量司凖司度掌材车工角工彛工器工弓工箭工卢工复工陶工涂工典卝冶工铸工鍜工函工雕工典壅掌津舟工典鱼典彘□工磬工石工裘工履工鞄工韗工韦工胶工毳工缋工漆工油工弁工织丝织防织枲织组竹工籍工罟工纸工等下士
　　谨案后周仿周礼设官其冬官之属最为繁冗以今制凖之约畧可见者如营缮司本同司空之考而在唐宋为头司当有匠师工部之职虞衡司本出虞部而今制兼掌鼓铸兵噐造车及作度量权衡之事则又当有鍜工函工冶工铸工车工司量司凖司度之职都水司盖即司水而兼主船政织造则又当有掌津舟工司织司卉之职屯田司今主匠役则当有内匠外匠之职至司木掌材如木仓监督陶工如琉璃窰监督而今之制造库所掌工作较多则凡司玉司皮司色雕工韦工胶工毳工缋工之属皆其职矣
　　隋
　　隋书百官志髙祖受命置尚书省工部尚书统工部屯田侍郎各二人虞部水部侍郎各一人都水台使者及丞各二人叅军三十人河堤谒者六十人录事二人领掌船局都水尉二人又领诸津上津每尉一人丞二人中津毎尉丞各一人下津毎典作一人津长四人太府寺统甄官署令二人丞四人将作寺大匠一人丞主簿录事各二人统左右校署令各二人丞左校四人右校三人各有监作左校十二人右校八人开皇三年废都水台入司农十三年复置都水台二十年改将作寺为监以大匠为大监初加置副监炀帝即位尚书六曹各置侍郎一人以贰尚书之职诸曹侍郎并改为郎又改工部为起部郎以异六侍郎之名将作监改大监少监为大匠少匠统左右校及甄官署又改大匠为大监少匠为少监又改监少监为令少令都水监改为使者统舟檝河渠二署又改使者为监加置少监又改监少监为令少令
　　通典至隋乃有工部尚书盖因后周工部之名兼前代起部之职
