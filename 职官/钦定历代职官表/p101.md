<!-- { "loadSidebar": true } -->
　　续文献通考明初设文思院等衙门掌造作诸事后裁革以其事归工部凡少府将作等监皆不设明史职官志宦官十二监司礼监内官监御用监司设监御马监神宫监尚膳监尚寳监印绶监直殿监尚衣监都知监四司惜薪司钟鼓司寳钞司混堂司八局兵仗局银作局浣衣局巾防局鍼工局内织染局酒醋面局司苑局所谓二十四衙门也其外有内府供用库司钥库内承运库十库甲字乙字丙字丁字戊字承运广盈广惠赃罚御酒房御药房御茶房牲口房刻漏房更鼓房甜食房弹子房灵台縧作盔甲厰安民厰提督东厰提督西厰织造市舶监督仓场不可胜纪
　　谨案明代初设少府后以其事归工部而少府不设初工部属官有将作监后改为营缮所又有提督易州山厰掌督御用薪炭之事是工部属中实有内务府都虞营造二司之职明初设宣徽院后改为光禄寺以尚食尚醖二局之又移太常之供需库之光禄又有孳牧所后改司牧司又增设司圃所孳牲所诸职是光禄所又兼有内务府掌仪庆丰二司之任然司供御者实不属于部寺而归之宦官盖前代少府殿中宣徽诸职至明代始尽去之所立十二监四司八局库房厰使纷纭不一各有提督太监掌印太监等员内而服食起居库藏赏赉外而军营厰狱矿关采办无一不以宦官领之借端恣横更迭盘踞乆之而与机宻挠乱国是卒至太阿倒握威福下移宫闱之法度大紊而国事遂不可为自古供御之弊政未有甚于前明者也我
　　朝设纲定纪尽革前弊创立内务府为万世经常之法既分置各司以董厥职并
　　特简总管大臣综理其事其诸衙门各有分守职任
　　之重者皆
　　命大臣监理之小大纲维悉与周官职制相凖彼汉唐以来少府殿中参差更革散寄而无所统一者洵不足以比量万一矣















　　国朝太监职制【附】
　　总管太监【四品亦有以七品执守侍充者】衘二曰宫殿监督领侍曰宫殿监正侍○副总管【六品】衘曰宫殿监副侍【亦有系执守侍衘者】○首领太监御二曰执守侍【七品】曰侍监【八品】○副首领【八品侍监亦有无品级者】○笔帖式【八品侍监惟敬事房有之】○太监【无品级】
　　总管首领初定品级皆有正从雍正八年更定品级不分正从乾隆七年定宫内等处太监官职以四品为定永不加至三品以上
　　颁定则例七条宫殿监处分例十一条又凡例四条各处首领太监处分例十六条永远遵守钱粮俱按现行则例内额数不许増添其钱粮之额以银五钱米半斛为等银自毎月八两至二两凡十三等米自毎月八斛至一斛半凡十四等其人之数总管十四人副总管八人首领一百八十九人副首领四十三人笔帖式四人太监无定额顺治年定制不过千余人其职掌惟敬事房办理宫内一切事务礼仪及承行内务府文移并收纳外库钱粮其余専掌随侍守防承应洒埽坐更等事
　　谨案周礼阍者守中门之禁寺人掌女宫之戒设官分职咸备其数其以奄序官者惟内小臣为上士注谓奄上士奄之贤者但言奄则府史之类然则成周之制于内臣未尝不班之以爵也苐限以上士不使逾越而所供惟饮食门闼之事斯百代之良规矣汉唐以降人主因其职在禁近渐加委任遂干政事履霜坚氷沦胥莫救数或逾万爵至开府逮于前明其尤甚洪武中尝禁内臣不得干预政事敕诸司毋与内官徃来乃未防命聂庆童徃河州敕谕茶马而中官奉使始此矣永乐中亦尝谕一军一民中官不得调发有私役工匠者立命逮治乃元年李兴等赍敕劳暹罗国王而奉使外国始此矣三年命郑和等率兵二万行赏西洋古里满剌加诸国而将兵始此矣八年敕王安等监都督谭青等军马靖廵视甘肃而监军廵视又始此矣及洪熈元年以郑和领下畨官军守备南京遂相沿不改敕王安镇守甘肃而各省镇皆设镇守矣宣徳四年特设文书房命大学士陈山授小内使书而太祖不许识字读书之制废矣赐王瑾金英印记而与诸辅弼大臣同矣赐金英范宏等免死诏则又无异勋臣之铁劵也英之王振宪之汪直武之刘瑾熹之魏忠贤薰天灼手流毒无已神宗矿税之使无一方不罹厥害其他怙势窃权不可胜纪而防弟防侄封伯爵公则尤挠官制之大者愍帝初翦大憝中外颂圣既而镇守出征督饷坐营等事无一不命中官为之而明亦遂亡矣我
　　国家内治修明宫政严肃
　　世祖章皇帝鍳古垂训设立铁牌裁定内官员数列圣相承无不防微杜渐训诫周详凡诸内臣恪恭职
　　守无稍逾越我
　　皇上鍳于
　　成宪亲定规条所掌有常事所司有常地授爵以四品为限而统以内务府大臣正与周礼之领于天官者若合符节此
　　圣人治内之法所为度越前代岂独前明之秕政荡
　　涤无余也哉







　　钦定厯代职官表卷三十八
<史部,职官类,官制之属,钦定历代职官表>
　　钦定四库全书
　　钦定厯代职官表卷三十九
　　内务府上驷院表













<史部,职官类,官制之属,钦定历代职官表,卷三十九>
<史部,职官类,官制之属,钦定历代职官表,卷三十九>
　　内务府上驷院
　　国朝官制
　　上驷院兼管事务大臣无定员卿二人【正三品由侍卫补授一人由内务府司官补授一人】
　　掌总理
　　御厩事务供直扈从应用诸马政皆总司之及厩属官员选除赏罚之事初名御马监顺治十八年改为阿敦衙门以大臣侍卫等守管理无定员康熈十六年改为上驷院三十三年额设堂官一人雍正六年定为三品卿职乾隆十四年定为卿二人所主有
　　上乗御马一厩
　　皇子乗马一厩
　　南苑御马六厩
　　御骡二廐小马一厩驽马六厩
　　仪仗马一厩又有大淩河牧羣上都达布逊诺尔达里冈崖牧羣各设有总管翼领牧长牧副等员皆归上驷院统辖
　　堂郎中一人主事二人委署主事一人左司右司员外郎各二人主事各一人委署主事各一人笔帖式二十二人
　　堂郎中主事掌办理拣选补放及稽查马匹钱粮文移档案等事左司员外郎主事掌内外羣厩游牧处马驼数目及定议赏罚之事右司员外郎主事掌员役俸廪马驼草豆稽核奏销之事康熈十六年设员外郎四人主事一人二十四年设郎中一人増设员外郎二人三十三年分为左右二司増设主事三人三十八年裁员外郎二人五十九年设委署主事三人雍正元年増一人寻省乾隆二十二年仍设委署主事三人笔帖式康熈十六年以来陆续増置
　　上驷侍卫二十一人司鞍长三人【六品职衘】厩长十七人牧长五人副牧长五人牧厩副四十五人防古医生头目三人【六品职衘】
　　上驷侍卫掌演习御马厩长等官掌时其刍牧谨其出入以聴堂司之政令康三十三年设办理堂务上驷侍卫四人办理二司事务各二人后増设七人乾隆二年増设六人厩长牧长以下康十六年以来陆续増置
　　厯代建置
　　三代
　　周礼夏官校人中大夫二人上士四人下士十有六人府四人史八人胥二人徒八十人掌王马之政辨六马之属种马一物戎马一物齐马一物道马一物田马一物驽马一物凡颁良马而养乗之乗马一师四圉二乗为皁皁一趣马三皁为一驭夫六为厩厩一仆夫六厩成校校有左右驽马三良马之数丽马一圉八丽一师八师一趣马八趣马一驭夫天子十有二闲马六种○趣马下士皁一人徒四人掌賛正良马而齐其饮食简其六节○牧师下士四人胥四人徒四十人掌牧地皆有厉禁而颁之○廋人下士闲二人史二人徒二十人掌十有二闲之政教以阜马佚特教駣攻驹○圉师乗一人徒二人掌教圉人牧马○圉人良马匹一人驽马丽一人掌养马刍牧之事○马质中士二人府一人史二人贾四人徒八人掌质马○巫马下士二人医四人府一人史二人贾二人徒二十人掌养疾马而乗治之相医而药攻马疾受财于校人○驭夫中士二十人下士四十人掌分公马而驾治之【注乗调六种之马】
　　春秋左氏传马有圉牛有牧
　　郑康成周礼注趣马下士驭夫中士则仆人上士也贾公彦疏序官无仆夫士数之文以此文官尊者驭卑者驭夫既中士则仆夫上士可知
　　谨案成周马政掌于夏官司马自校人以下各司厥职曰掌王马之政曰掌十有二闲之政教葢惟天子供御之马以校人诸官掌之故郑注以王路驾种马戎路驾戎马金路驾齐马象路驾道马田路驾田马驽马给宫中之役六马之属皆以天闲所牧养者为职其他行军田役所需之马则有邱甸出车之法掌自司徒而不为校人以下之所属是校人诸官正今上驷院之职掌也通典诸书序马官沿革校人诸职系之太仆寺则以汉唐太仆皆兼主御马因聫而及之今故以校人之职与太仆寺篇互见而证明其为天闲之职掌者如此至驭夫长驭应入銮仪卫篇以其兼掌乗调六马实与今之上驷侍卫相近而校人职中亦有一驭夫之文是又为马政之属官故亦从附见焉
　　秦
　　谨案通典称秦官有太仆正太仆丞而后世之尚乗局自秦以来其职皆在太仆是御马之职秦时必以太仆主之但其先汧渭牧马见于史记驷驖骐咏于风诗而一代官制则史传阙如畧无可考故仅能指溯其大概而不可复详焉
　　汉
　　汉书百官公卿表太仆属官有大厩未央家马三令各五丞一尉【师古曰家马者主供天子私用非大祀戎事军国所须故谓之家马也】又龙马闲驹槖泉騊駼丞华五监长丞【如淳曰槖泉厩在槖泉宫下】中太仆掌皇太后舆马不常置也武帝太初元年更名家马为挏马【应劭曰主乳马取其汁挏治之味酢可饮因以名官也】
　　汉书傅介子列传介子以骏马监求使大宛王应麟玉海武帝以严安为骑马令主天子之骑马傅介子为骏马监金日防拜为监
　　三辅黄图路軨厩在未央宫掌宫中舆马亦曰未央厩汉书曰武帝时期门郎上官桀迁为未央厩令
　　谨案汉旧仪未央与路軨为天子六厩之二则路軨厩非即未央厩可知三辅黄图谓路軨厩亦曰未央厩似合而为一岂因路軨厩在未央宫遂得通名欤
　　三辅黄图未央大厩在长安故城中汉官仪曰未央宫六厩长乐承华等厩令皆秩六百石翠华厩大辂厩果马厩骑马厩大宛厩軏梁厩胡河厩騊駼厩皆在长安城外霸昌观马厩在长安城外都厩天子车马所在中厩皇后车马所在
　　谨案汉旧仪天子六厩未央承华騊駼骑马路軨大厩百官公卿表有家马龙马闲驹槖泉等名而三辅黄图又载有翠华厩大辂厩果马厩大宛厩軏梁厩胡河厩霸昌观马厩为汉仪汉表所不及载可以补汉制之阙
　　玉海中厩令秘彭祖为之
　　汉书百官公卿表水衡都尉属官有技巧六厩令丞成帝建始二年省技巧六厩官
　　顔师古汉书注汉旧仪云天子六厩未央承华騊駼骑马路軨大厩也马皆万匹据此表太仆属官已有大厩未央路軨骑马騊駼承华而水衡又云六厩技巧官是则技巧之徒供六厩者其官别属水衡
　　刘攽汉书刋误表叙水衡九属官技巧六厩各一物也后省技巧六厩顔遂谓此都是一官非矣葢上林自有六厩一令丞主之后六厩等各别有官非此六厩也
