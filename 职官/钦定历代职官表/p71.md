<!-- { "loadSidebar": true } -->
　　周礼春官大宗伯卿一人掌建邦之天神人鬼地之礼以佐王建保邦国以吉礼事邦国之鬼神以禋祀祀昊天上帝以实柴祀日月星辰以槱燎祀司中司命观师雨师以血祭祭社稷五祀五岳以貍沈祭山林川泽以疈辜祭四方百物以肆献祼享先王以馈食享先王以祠春享先王以禴夏享先王以尝秋享先王以烝冬享先王小宗伯中大夫二人掌建国之神位右社稷左宗庙兆五帝于四郊四望四类亦如之兆山川丘陵坟衍各因其方辨庙祧之昭穆毛六牲辨其名物而颁之于五官使共奉之辨六彛之名物以待果【依注作祼】将辨六尊之名物以待祭祀宾客掌四时祭祀之序事与其礼郁人下士二人府二人史一人徒八人掌祼器诏祼将之仪与其节鬯人下士二人府一人史一人徒八人掌共秬鬯而饰之司尊彛下士二人府四人史二人胥二人徒二十人掌六尊六彛之位诏其酌辨其用与其实司几筵下士二人府二人史一人徒八人掌五几五席之名物辨其用与其位典瑞中士二人府二人史二人胥二人徒十人掌玉瑞玉器之藏辨其名物与其用事设其服餙四圭有邸以祀天旅上帝两圭有邸以祀地旅四望祼圭有瓒以肆先王以祼宾客圭璧以祀日月星辰璋射邸以祀山川以造赠宾客太祝下大夫二人上士四人小祝中士八人下士十有六人府二人史四人胥四人徒四十人太祝掌六祝之辞以事鬼神祈福祥求永贞一曰神祝二曰年祝三曰吉祝四曰化祝五曰瑞祝六曰防祝小祝掌小祭祀将事侯祷祠之祝号以祈福祥顺丰年逆时雨宁风旱弥烖兵逺辠疾凡事佐太祝
　　谨案唐虞三代皆以宗官主祭祀之礼説者训宗为尊以其叙次天神地人鬼之礼事则谓之秩宗以其为治尊礼之长官则谓之宗伯其义一也自六官之制既废秦汉始改设太常以代宗伯之任自是宗官职掌乃尽移于太常故汉官典职谓太常葢周官宗伯崔骃太常箴亦云翼翼太常实为宗伯晋书华恒传恒拜太常元帝诏曰恒司宗伯之任后魏礼志刘芳为太常表云臣忝居宗伯权徳舆谢除太常卿表亦有自罢宰司再复宗伯之语其后尚书省虽复置礼部以凖春官而太常亦并建不废寅清之职遂岐而为二故唐六典于礼部尚书侍郎及太常卿沿革皆以春官宗伯当之未免散而无统今制以礼部满洲尚书兼管太常寺永为定式于是容台之任始归画一洵与周礼相符矣特以源流所自在三代原无所区分故仍从六典互见于此表焉
　　又案祝之为官所以达诚荐信于鬼神故三代特重之史记周本纪武王立于社南尹佚祝防张守节正义曰尹佚读防书祝文以祭社则如今宣读祝文之职又逸周书尝麦解王初祈祷于宗庙少祝导王亚祝迎王则又如今赞引对引之职礼记月令仲秋乃命宰祝循行牺牷郑康成注太祝主祭祀之官则又如今验视牲只之职据春秋左氏庄三十二年传虢有祝应宗区史嚚则祝官列于宗官之上当亦由祭祀在正辞告神故太祝为之主也至郁人鬯人司几筵诸职所司在诏仪节而辨用位正如今之赞礼郎而典瑞掌藏玉器郑康成曰礼神曰器今凡苍壁黄琮及金编钟玉编磬等皆防贮寺库设官典守亦其职矣
　　秦
　　册府元秦置奉常掌宗庙礼仪有丞
　　史记封禅书秦诸祠太祝常主以嵗时奉祠祝官有秘祝即有菑祥輙祝祠移过于下
　　汉
　　唐六典汉髙祖名曰太常惠帝复曰奉常
　　史记景帝本纪中六年更命奉常为太常【王应麟玉海景帝中六年呉利始为之】
　　汉书百官公卿表奉常掌宗庙礼仪诸陵县皆属焉
　　汉书昭帝本纪元鳯元年三辅太常徒【蘓林注时太常主陵县治民也】三年三辅太常郡【如淳注太常主诸陵别治其县爵秩如三辅郡元帝永光五年令各属在所郡也】
　　后汉书百官志太常卿一人中二千石掌礼仪祭祀每祭祀先奏其礼仪及行事常赞天子每选试博士奏其能否大射养老皆奏其礼仪每月前晦察行陵庙
　　通典太常卿汉旧常以列侯忠孝谨慎者居之后汉不必侯也旧制陵县悉属嵗举孝亷后汉则否建安中为奉常
　　欧阳询艺文类聚汉官解诂曰太常掌社稷郊畤事重职尊故在九卿之首
　　太平御览刘熙曰汉置十二卿首太常韦昭辨曰汉正卿九首太常自汉以来九卿所居谓之寺顔师古汉书注太常者王之旌也画日月焉王者有大事则建以行礼官主奉持之故曰奉常后改为太尊大之义也
　　宋书百官志应劭曰欲令国家盛大常存故称太常
　　谨案秦汉太常即周官宗伯之任故朝庙大礼皆其所掌不独祭祀之法式然百官表谓掌宗庙礼仪而不言朝会则其职仍以祠祀为重也至百官表谓汉初曰奉常景帝始改太常而唐六典则云汉初已名太常通典亦同皆与百官表互异今考史记叔孙通列传实称髙帝拜通为太常不作奉常而太平御览引汉官典职亦有惠帝改太常为奉常之文是其説当有所据殆百官表征引未备耳又太常之义应劭顔师古立説各殊未知孰是然周官有司常之职亦以常名官则顔説当为近之唐书杨收传载收建言太常分务专治所以藏天子旂常宋张耒除太常作诗亦有平生秉周礼垂老奉龙旂之句葢均以顔説为可据矣
　　汉书百官公卿表奉常有丞
　　王应麟玉海汉旧仪太常丞举庙中非礼者汉书韦元成传元成兄宏为太常丞职奉宗庙典诸陵邑
　　后汉书百官志太常丞一人比千石掌凡行礼及祭祀小事总署曹事其署曹椽史随事为员谨案刘昭补后汉志注引卢植礼注云太常卿如大乐正丞如小乐正葢两汉大乐令及五经博士皆太常故植有此説【今大乐令入乐部表五经博士入国子监表至今之太常博士曹魏始置与此不同説详后】其实丞与卿通判寺事正如今少卿之比故卿秩中二千石而丞亦秩至比千石也自后魏既置少卿则丞为散员故唐六典与主簿同职明代乃以少卿与丞均作正官未免冗赘
　　国朝改寺丞为属官于体制实为允协矣
　　唐六典汉官仪卤簿篇太常驾四马主簿前车八乘有铃下侍阁奉车骑吏五伯等员
　　谨案太常主簿前后汉志俱不载仅见于此葢即如今典簿之职也
　　刘昭后汉书志注汉旧仪曰赞飨一人秩六百石掌赞天子
　　顔师古急就篇注治礼赞礼仪者也属太常谨案汉之赞飨即封禅书所云天子揖见太乙其赞飨曰天始以宝鼎神策授皇帝后汉书礼仪志所云帝进拜谒赞飨曰嗣曾孙皇帝敬再拜者是也葢主于祝赞礼仪正如今赞礼郎之职而治礼郎四十七人则惟大鸿胪有之太常官属并无此名然刘昭注引东观书称治礼郎主斋祠则祭祀傧赞之事亦其职司故顔师古以为兼属太常其言当有所据或两汉志脱漏也
　　史记封禅书髙祖召秦祝官复置太祝太宰如其故仪礼
　　汉书百官公卿表奉常属官有太祝令丞景帝中六年更名太祝为祠祀武帝太初元年更曰庙祝后汉书百官志太祝令一人六百石凡国祭祀掌读祝及迎送神丞一人掌祝小神事太宰令一人六百石凡国祭祀掌陈馔具丞一人
　　刘昭后汉书志注汉旧仪曰庙祭太祝令主席酒后汉书礼仪志郊祀夕牲太祝吏牵牲入到榜太祝令绕牲举手曰充
　　东观汉记隂猛好学温良以郎迁为太祝令谨案汉之太祝令丞即如今读祝官而太宰令丞掌陈馔具则今典簿之司祭前陈设者亦兼有其职又太祝令员吏有宰二百四十二人屠者六十人太宰令员吏有宰二百四十二人屠者七十三人为数甚多今太常寺设有厨役三百九十名以供各祭祀烹宰涤濯及陈设之役即其例也
　　汉书朱博传博以太常掾察亷为安陵丞
　　刘昭后汉书志注汉官曰太常员吏八十五人其十二人四科十五人佐五人假佐十三人百石十五人骑吏九人学事十六人守学事
　　三国
　　三国蜀志杜传后主践阼拜谏议大夫迁大鸿胪太常孟光传太常广汉镡承
　　三国魏志文帝纪黄初元年改奉常为太常晋书职官志太常博士魏官也魏文帝初置晋书郑袤传袤在魏转太常高贵乡公议立明堂精选博士袤举刘毅等后并至公辅
　　谨案两汉以五经博士属太常多至数十人后为博士置弟子员其荐举选用皆太常主之汉书功臣侯表山阳侯张当居为太常坐择博士弟子不以实免侯汉之太常所以称为剧职也自隋唐以后专设国子监五经博士已不于太常今别着于国子监表至今之太常博士则始于魏文帝时职在导引乘舆与汉之五经博士并非一官唐六典叙太常博士沿革乃与太学国学诸博士混而一之殊为失考矣
　　三国呉志三嗣主传太元元年会稽太守滕允为太常
　　赵彦衞云麓漫钞呉天玺元年遣兼太常周处封禅国山
　　晋
　　晋书职官志太常为列卿置丞功曹主簿五官等员
　　册府元晋承魏制太常有博士员
　　通典太常博士魏初置晋因之掌引导乘舆王公以下应追谥者则博士议定之
　　晋书郑黙传黙为太常山涛欲举一亲为博士谓黙曰卿似尹翁归令我不敢复言
　　唐六典晋有太祝令丞太常诸博士有治礼吏二十四人太祝令史三十人
　　谨案西汉太常卿必以见侯居之葢以职奉宗庙园陵故特隆其任然事闗典礼动輙得咎由元狩以降太常卿因事废斥者二十人汉书韦元成传称太常烦剧多罪过者是也考之汉书表中所载如酂侯萧寿成坐牺牲痩蓼侯孔臧坐衣冠道桥壊绳侯周平坐不缮园屋睢陵侯张昌坐乏祠广阿侯任越人坐庙酒酸俞侯栾贲坐雍牺牲不如令牧丘侯石徳坐庙牲痩当涂侯魏不害坐孝文庙风发瓦轑阳侯江徳坐庙郎夜饮失火弋阳侯任宫坐人盗茂陵园物皆以奉祠不谨之故削爵免官是当时于祀事尚为严恪故其责任亦重沿及晋初犹循汉旧晋书所载如张华传华为太常以太庙屋栋折免官刑法志元康四年大风庙阙屋瓦有数枚倾落免太常荀寓五年大风兰台主者求索阿栋之间得瓦小邪十五处遂禁止太常复兴刑狱陵上荆一枚围七寸二分者被斫司徒太常奔走道路太常禁止不解葢法制之严肃如此自琅邪南渡此任渐轻晋书任恺传遂以太常为散职而南史张传又称拜太常自谓闲职至于病免去官则其时茍且立国不复讲求典礼亦概可见矣
　　又案晋书职官志太常属官内不载太祝令丞而刑法志载裴頠奏称近日太祝署失火烧屋三间半署在庙北隔道在重墙之内云云是晋时实尝置太祝唐六典亦谓晋有此官疑职官志因传刻脱去太祝二字耳
　　宋齐梁陈
　　宋书百官志太常一人太祝令一人丞一人掌祭祀读祝迎送神
　　册府元宋太常府博士
　　南史徐爰传宋孝武即大位爰兼太常丞撰立仪注
　　南齐书百官志太常府置丞一人五官功曹主簿太祝令一人丞一人
　　唐六典齐职仪太祝令品第七四百石铜印墨绶进贤一梁冠綘朝服用三品勲位
　　隋书百官志梁天监七年以太常为太常卿视金紫光禄大夫统太祝令丞
　　通典太常丞梁旧同员外郎迁尚书郎天监七年改视尚书郎陈因之
　　郑樵通志梁天监七年十二卿各置主簿惟太常主簿视二卫主簿陈因之
　　隋书百官志陈太常中二千石
　　隋书礼仪志陈天嘉中太中大夫领大著作摄太常卿许亨
