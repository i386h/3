<!-- { "loadSidebar": true } -->
　　汉书百官公卿表爵一级曰公士二上造三簮褭四不更五大夫六官大夫七公大夫八公乗九五大夫【顔师古注五大夫大夫之尊也】十左庶长十一右庶长十二左更十三中更十四右更十五少上造十六大上造十七驷车庶长十八大庶长十九闗内侯二十彻侯皆秦制
　　谨案刘劭曰春秋传有庶长鲍商君为政备其法品为十八级合闗内侯列侯凡二十等其制因古义古者天子寄军政于六乡啓战于甘乃召六卿大夫之在军为将者也周之六乡亦以居军在国则以比长闾胥族师党正州长乡大夫为称其在军则以卒伍司马将军为号所以异在国之名也秦依古制其在军赐爵为等级其师人皆更卒也有功赐爵则在军吏之例自一爵以上至不更四等皆士也大夫以上至五
　　大夫五等比大夫也九等依九命之义也自左庶长以上至大庶长九卿之义也马端临曰秦爵二十等其十八等自大庶长以下又似官也考春秋时秦已有庶长不更之号至孝公以卫鞅为左庶长惠文王以樗里疾为庶长昭襄王以白起王龁为左庶长又商鞅为大良造【司马贞曰即大上造也】白起犀首皆为大良造白起樗里疾亦为左右更王陵司马喜皆为五大夫然则似惟二等之侯为特赐之号而大庶长以下之十八级者皆有位于朝循级递进而非専在军吏之列者矣故着此以存一代之制而表则不具云
　　汉
　　章如愚山堂考索汉世公有三等太师太傅太保为上公丞相太尉御史大夫为三公大将军骠骑车骑将军为比公卿有三等前后左右将军为上卿太常至少府皆称正卿执金吾太子太将作少府詹事大长秋水衡都尉京兆冯翊扶风为陪卿大夫有三等二千石为上大夫千石为中大夫六百石为下大夫大夫之下复有士
　　谨案杜佑曰汉以太常光禄勋卫尉太仆廷尉大鸿胪宗正大司农少府谓之九寺大卿其所列本于后汉百官志然汉书公卿表又载有执金吾京兆尹左冯翊右扶风及水衡都尉不在此九卿之数考史载汲黯朱买臣为主爵都尉【后为右扶风】列于九卿郑当时至九卿为内史【后为京兆尹】甯成为中尉【后为执金吾】徙内史亦称九卿石建称左内史【后为左冯翊】减宣为九卿张敞为京兆尹上书言臣前备位列卿王尊为京兆尹御史奏尊不宜备位九卿毋将隆为执金吾诏称隆位九卿惟水衡都尉则垄遂传云上以遂年老不任公卿拜为水衡都尉而于定国传亦云迁水衡都尉超为廷尉似水衡都尉在列卿之中又特为冗散者然公卿表亦列之则名曰九卿实则十四卿也又古者天子诸侯皆名执政大臣曰正卿【见徐坚初学记】其下为大夫士自周以来始有三公九卿之号汉世九卿无卿字而九卿大率多秦汉官也故存其概于此其后亦不具云
　　杜佑通典汉官秩差次中二千石二千石比二千石比千石八百石比八百石六百石比六百石五百石四百石自四百石至二百石为长吏比四百石三百石比三百石二百石百石自百石以下有斗食佐史之秩为少吏
　　谨案汉官之制定名以禄百石而上差等十六此为后世品秩所自始若丞相太尉司徒司空不在此目盖汉制三公号称万石其秩崇矣又王莽改中二千石曰卿二千石为上大夫比二千石为中大夫千石为下大夫六百石为元士五百石为命士四百石为中士三百石为下士百石秩曰庶士事无足録然与古相准故附着于此
　　通典后汉官秩差次中二千石二千石比二千石千石比千石六百石比六百石四百石比四百石三百石比三百石二百石比二百石百石斗食佐史
　　谨案后汉官秩之次大率多仍旧制惟无八百石比八百石五百石而増比二百石耳
　　三国
　　通典魏官置九品第一品第二品第三品第四品第五品第六品第七品第八品第九品
　　谨案魏官品之制即周之所谓九命汉之所谓禄石皆所以辨髙卑之等级其制始定于魏后世虽互有沿革而卒莫能易而或者谓魏延康元年二月尚书陈羣以天朝选用不尽人才始立九品官人之法【是时魏末受禅盖亦汉法也】择以州郡之贤有识鍳者区别人物第其髙下而通典所载魏官自黄钺大将军至诸州郡防门明列品第或当时循陈羣之法谓某品人则可登某品所谓品者逆设以待其人益逺益讹遂为官秩之定论此其説非也夫通典所谓九品者官品也以别官之崇陈羣所谓九品者人品也以定人之优劣二者皆出于曹魏之初皆名以九品然人品自为人品官品自为官品即刘毅卫瓘论中正九品之敝所云上品无寒门下品无势族及云计资定品使天下观望惟以居位为贵人者盖如后世权贵之人挟势博科第干荐举之类而非谓中正者逆设此官之品目以待所品之人也
　　三国吴志三嗣主列传永安二年三月备九卿官谨案三国鼎峙之际运祚日浅稽古之事宜多未备观吴至此始备九卿而蜀又不设史官则其官品之濶畧可知也
　　晋
　　通典魏置九品晋因之
　　谨案晋书李重列传重上书曰建树官司功在简久阶级少则人心定久其事则政化成而能否着然晋官亦为九品其禄秩差次大约亦如汉制而李重以为阶级宜少者疑当时人多幸进迁转纷繁故请为之裁制非晋于九品之外又有所増设也
　　宋齐梁陈
　　隋书百官志职官之制魏晋继及大抵畧同爰及宋齐亦无改作梁武受命之初官班多同宋齐之旧天监初命尚书删定郎济阳蔡法度定令为九品秩定帝于品下注一品秩为万石第二第三为中二千石第四第五为二千石至七年革选徐勉为吏部尚书定为十八班以班多者为贵同班者则以居下者为劣又诏以将军之名髙卑舛襍命更加厘定于是有司奏置一百二十五号将军凡十品二十四班亦以班多为贵其制品十取其盈数班二十四以法气序制簿悉以大号居后以为选法自小迁大也其不登二品应须军号者凡十四号别为八班以象八风所施甚轻又有一百九号将军亦为十品二十四班正施于外国选序依此承用转则进一班黜则退一班班即阶也班以优劣为前后
　　谨案梁定班法与品互用其十八班官有清浊自十二班以上并诏授表啓不称姓从十一班至九班礼数复为一等又流外有七班寒防士人为之从此班者方得进登第一班夫梁承齐后者也品秩之定久矣而蔡法度之所定其所以寓礼数者不附于品而列之以班意自齐而上未有班次则礼数亦附于品梁既立班以为礼文之节即品非所専用而易以为班若谓班専为选事而设则丞相太宰太傅等官为第十八班初不闗选法或谓品制不废班与品疑相须而成然将军之号二百四十八为班凡五十六班制之多乃如此亦乂何假于品也要之梁制品尚寡故自九而一乃极于丞相班尚繁故自一而十八亦极于丞相班多者品贵品少者班尊二者相为用而贵贱等差于此参见而互明耳
　　隋书百官志陈遵梁制为十八班而官有清浊又有戎号拟官自一品至于九品凡二百三十七诸将起自第六品以下板则无秩其虽除不领兵领兵不满百人并除此官而为州郡县者皆依本条减秩石【二千石减为千石千石降为六百石自四百石降而无秩其州郡县自各以本秩论】凡板将军皆降除一品诸依此减降品秩
　　谨案陈制相国丞相等官品为第一其秩万石中二千石有差自此以下明列为九其秩自中二千石至二百石有差亦为十八班其官惟论清浊从浊得官防清则胜于转大抵并遵梁制也
　　北魏
　　魏书官氏志皇始元年始建曹省备置百官天兴元年十一月诏吏部郎邓渊典官制立爵品太和中髙祖诏羣寮议定百官着于令二十三年髙祖复次职令世宗初颁行之以为永制前世职次皆无从品魏氏始置之亦一代之别制也
　　谨案魏氏之初法制简畧设官分职罕依故实既列九品又有从品而毎品又有上中下三等之差盖一品之间析而为六此太和十八年之
　　制也至二十三年髙祖复次职令三师二太乃不入品其四品以下每品及从品又各分为上下阶则一品之中犹析而四诚一代之别制矣
　　北齐
　　隋书百官志后齐制官多循后魏
　　谨案齐遵魏制九品各有从其三师三大亦入第一品则犹是魏太和之初制也又有流内比视官十三等自视从第三品起至视从第九品止惟此与魏异耳
　　后周
　　隋书百官志周太祖命尚书卢辨逺师周之建职其所制班序三公九卿三孤八命六卿七命上大夫六命中大夫五命下大夫四命上士三命中士再命下士一命诸公九命诸侯八命诸伯七命诸子六命诸男五命诸公之孤卿四命侯之孤卿公之大夫三命子男之孤卿侯伯之大夫公之上士再命子男之大夫公之中士侯伯之上士一命公之下士侯伯之中士下士子男之士不命
　　谨案北周谓王朝之官为内命诸侯及州县官为外命而九命之中又分为正命亦犹魏之上下阶也通典所载后周官品太师太傅太保王爵国公俱列正九命而周书卢辨传无之明为史之阙文矣辨所述六官太祖以魏恭帝三年始命行之厥后世有损益宣帝嗣位事不师古官员班品随意变革朝出夕改盖亦莫能详录也
　　隋
　　山堂考索隋开皇中有正从九品上下阶
　　隋书百官志又有流内视品十四等又有流外勋品二品三品四品五品六品七品八品九品之差又视流外亦有视勲品视二品视三品视四品视五品视六品视七品视八品视九品之差极于胥吏皆无上下阶帝即位多所改革三年定令品自第一至于第九惟置正从而除上下阶其朝之班序以品之髙卑为列自一品至九品置光禄等九大夫建节等八尉以为散职
　　谨案官之有品自曹魏始品之有从乃自元魏始顾元魏列品第曰第防品从防品而未目为正从髙齐始别之至隋而曰正曰从截然不可紊矣隋九品各有正从自四品以下每品分为上下凡三十阶自太师至诸乐师谓之流内流内自此始焉又置视正二品至九品品各有从自行台尚书令至国公侍郎谓之视流内视流内自此始焉又焬帝自三年定令之后骤有制置制置未久随复改易其余亦不可偹知云
　　唐
　　新唐书百官志吏部郎中掌文官阶品凡文官九品有正有从自正四品以下有上下为三十等凡文散阶二十九从一品曰开府仪同三司正二品曰特进从二品曰光禄大夫正三品曰金紫光禄大夫从三品曰银青光禄大夫正四品上曰正议大夫正四品下曰通议大夫从四品上曰太中大夫从四品下曰中大夫正五品上曰中散大夫正五品下曰朝议大夫从五品上曰朝请大夫从五品下曰朝防大夫正六品上曰朝议郎正六品下曰承议郎从六品上曰奉议郎从六品下曰通直郎正七品上曰朝请郎正七品下曰宣徳郎从七品上曰朝散郎从七品下曰宣议郎正八品上曰给事郎正八品下曰征事郎从八品上曰承奉郎从八品下曰承务郎正九品上曰儒林郎正九品下曰登仕郎从九品上曰文林郎从九品下曰将仕郎
