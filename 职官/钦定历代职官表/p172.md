<!-- { "loadSidebar": true } -->
　　谨案隋代开府仪同三司为唐代轻车都尉之所从起至云骑尉则始见于隋书八尉之中当时葢特以为官阶及武散官而已未尝有勲爵之名也然唯未立勲爵则阶散即所以酬勲故考隋代爵制自九等而下必及于十一阶与十六尉也
　　唐
　　唐书百官志司封郎中掌封命朝防赐予之级凡爵九等一曰王食邑万户正一品二曰嗣王郡王食邑五千户从一品三曰国公食邑三千户从一品四曰开国郡公食邑二千户正二品五曰开国县公食邑千五百户从三品六曰开国县侯食邑千户从三品七曰开国县伯食邑七百户正四品上八曰开国县子食邑五百户正五品上九曰开国县男食邑三百户从五品上
　　通典异姓卿士功业特盛者亦封郡王【自至徳元年至大厯三年封异姓为王者凡百一十三人】九等并无官土其加实封者则食其封分食诸郡以租调给【自武徳至天宝实封者百余人自至徳二年至大厯三年实封者二百六十五家】
　　谨案唐爵九等功臣亦多至郡王者然爵土皆系虚名所给实封俱于内府支给缯布又多及身而止不复着承袭之典其制与前代异马端临通考云唐初如英卫之类其子尚袭封至中叶以后则此制尽废如狄仁杰封梁公子元嗣未尝袭梁公张説封燕公子均未尝袭燕公也今考唐书元宗本纪开元五年诏予公侯子孙承袭褚无量列传无量请收叙唐初功臣世絶者虽在支庶亦得承袭元宗允其请始与袭封是则开元中偶有袭封而肃代后则絶无其制也又云唐防要神龙二年七月制功臣段志元等二十五家所食实封并依旧给可见当时实封止受封者之身如此二十五家则特防支给非通例也夫酬庸锡爵位至王公乃及身而止其子孙曽不得仰沾恩泽此唐制疎畧不得优厚勲庸之义厥后强藩列镇反得私窃土地而世守之亦轻重倒置积渐使然也
　　唐书百官志司勲郎中掌官吏勲级凡十有二转为上柱国视正二品十有二转为柱国视从二品十转为上防军视正三品九转为防军视从三品八转为上轻车都尉视正四品七转为轻车都尉视从四品六转为上骑都尉视正五品五转为骑都尉视从五品四转为骁骑尉视正六品三转为飞骑尉视从六品二转为云骑尉视正七品一转为武骑尉视从七品凡以功授者覆实然后奏拟战功则计杀获之数坚城苦战功第一者三转出少击多曰上阵兵数相当曰中阵出多击少曰下阵矢石未交防坚突众敌因而败者曰跳荡杀获十之四曰上获十之二者中获十之一曰下获凡酬功之等见任前资常选曰上资文武散官卫官勲官五品以上曰次资五品以上子孙上柱国柱国子勲官六品以下曰下资白丁卫士曰无资跳荡人上资加二级次资下资无资以次降凡上阵上获五转中获四转下获三转第二第三等逓降焉中阵之上获眡上阵之中获中获眡上阵之下获下获两转下阵之上获眡中阵之中获中获眡中阵之下获下获一转破蛮獠上阵上获比两番降二转凡勲官九百人无职任者番上于兵部眡逺近为十二番以强干者为畨头留宿卫者为畨月上外州分五畨主城门仓库执刀上柱国以下畨上四年骁骑尉以下畨上五年简于兵部授散官不第者五品以上复畨上四年六品以下五年简如初再不中者十二年则畨上六年八年则畨上四年勲至上柱国有余则授周以上亲无者赐物太常音声人得五品以上勲非征讨功不除簿诸州授勲人嵗第勲之高下三月一报户部有蠲免必验
　　谨案唐始列勲官为十二转之法以差序功绩而定其品数葢周礼司勲之遗意也其战功有上阵中阵下阵之殊其叙资有上资中资下资无资之别而番上轮简规制亦为详备但十二转至上柱国而止而九等之爵不归积则以爵与勲分为二途不相聫摄其实唐爵但系虚名并无分土而勲官之制则除授益轻至其末路遂不复存优崇之意旧唐书言咸亨后战士授勲动盈万计身应役使有类僮仆据令乃与公卿齐班以为由其猥多出自兵卒之故此固末季粃政非立法之本意然当时之滥予无次亦可概见矣
　　旧唐书职官志唐初改上开府仪同三司为上轻车都尉开府仪同三司为轻车都尉仪同三司为骑都尉上大都督为骁骑尉大都督为飞骑尉帅都督为云骑尉都督为武骑尉○勲官者出于周齐交战之际本以酬战士其后渐及朝流阶爵之外更为节级周置上开府仪同三司开府仪同三司上仪同三司仪同三司等十一号隋文帝因周之旧更増损之武徳初杂用隋制至七年颁令定为上柱国柱国上大将军大将军上轻车都尉轻车都尉上骑都尉骑都尉骁骑尉飞骑尉云骑尉武骑尉凡十二等起正二品至从七品贞观十一年改上大将军为上防军大将军为防军自外不改
　　通典汉文帝元年始用宋昌为卫将军位亚三司后汉章帝建初三年使车骑将军马防同三司同三司之名自此始魏黄权以车骑将军开府仪同三司开府之名自此始齐开府仪同三司如公梁开府仪同三司位次三公后魏亦有之北齐有开府仪同三司及仪同三司后周改为开府仪同大将军仪同大将军仍増置上开府仪同大将军上仪同大将军隋文帝并以为散官唐改上开府仪同三司为上轻车都尉开府仪同三司为轻车都尉仪同三司为骑都尉
　　谨案开府仪同三司列代以为散官隋唐以为文散官与勲赏不相合而武徳七年所制上轻车都尉骑都尉实由此而改其沿革之由不可没也唯其与勲爵秩殊制故权差叙唐书及通典之文于此以着勲官之概而不复列之于表
　　通典轻车将军汉武帝置以公孙贺为之又有轻车校尉梁陈后魏北齐亦有轻车将军唐采旧名置上轻车都尉轻车都尉骑都尉汉武帝置以李陵为之更始初亦有晋以后厯代皆有之唐采旧名置上骑都尉骑都尉
　　谨案汉以来轻车校尉轻车将军及骑都尉乃将轻车及骑士之官皆以实职供事不为系衔唐省其职而采其名以为勲官之等葢所从者开府仪同三司之秩而所采者轻车校尉等官之名故并列于此以资考览
　　通典骁骑尉飞骑尉云骑尉武骑尉并隋置为文散官【按当作武散官通典误】唐采置自上柱国以下并为勲官
　　谨案隋置八尉后加为十六尉皆为武散官唐采其四以为勲官其云骑尉则即今制之所由昉也考云骑尉隋以前所无有而八尉之由设实始于汉武帝之八校武帝置中垒屯骑步兵越骑长水胡骑射声虎贲等八校尉后汉则为五校皆掌宿卫兵魏晋以下五校之名与后汉同惟后魏五校各置二十人此实隋八尉之所由始也唐云骑尉之秩因帅都督而改而其名则因隋之八尉故追溯其沿袭之由来者如此至唐勲官之上柱国柱国上防军防军骁骑尉飞骑尉武骑尉今皆不设而恩骑尉则出于
　　圣朝创制之特典逾格殊恩非复唐以来之所有故
　　无从考证焉
　　五季
　　文献通考封爵之差唐制王食邑五千户郡王国公三千户开国郡公二千户县公千五百户县侯千户伯七百户子五百户男三百户又有食实封者给缣帛每赐爵逓加一级唐末及五代始有特加邑户而罢实封之给又去县公之名封侯以郡宋史职官志五代以来初叙勲官即授柱国谨案五代封爵之制不详于史惟亲王之封代必有之今据文献通考所载则列爵九等与唐不异惟去县公而以郡侯代之且罢实封之给耳又据叙勲即授柱国之文则知勲官十二等非复唐代之制也
　　宋
　　宋史职官志司封郎中掌官封叙赠承袭之事列爵九等曰王曰郡王曰国公曰郡公曰县公曰侯曰伯曰子曰男【分国三等大国二十七次国二十小国二百二十】
　　谨案宋史职官志又云爵一十二王嗣王郡王国公郡公开国公开国郡公开国县公开国侯开国伯开国子开国男所载与此文少异葢其先定制而中叶则渐有变更也
　　宋史职官志司勲郎中参掌勲赏之事凡勲级十有二曰上柱国正二品曰柱国从二品曰上防军正三品曰防军从三品曰上轻车都尉正四品曰轻车都尉从四品曰上骑都尉正五品曰骑都尉从五品曰骁骑尉正六品曰飞骑尉从六品曰云骑尉正七品曰武骑尉从七品率三嵗一迁必因其除授以加之凡赏有格若事应赏从其所之司考实以报则必审核其状以格覆之谓之有法酬赏非格所载参酌轻重拟定以上尚书省谓之无法酬赏若功赏未酬而赏格改易者轻从旧格重从新格
　　文献通考政和中罢勲官淳熙末朝议欲复之以旌有功如贴职之比后亦不果行惟安南阇婆占城三国王始封加上柱国南丹州刺史加武骑尉焉
　　文献通考宋又采秦制赐民爵曰公士【端拱元年赐诸州高年一百二十七人爵公士景徳中福建民有擒获强盗者当授镇将以逺俗非所乐并赐公士自后率为例】
　　岳珂愧郯録阶散勲官前世合于一至唐则析而为二阶勲功臣检校唐析于四而宋则合于一隋置上柱国至都督总十一等以酬勤劳置六品以下散官八郎为正阶八尉为从阶柱国等号本以酬劳武骑诸称并同郎位至唐一归之于勲官则阶散也勲官也唐虽因隋而所用未尝因隋是谓前世合于一而唐则析为二唐之有功者或叙阶或赐勲或加以检校或宠以名号而又申之以封爵重之以实封宋制每一遇郊官至某则加功臣若千字酬勲若干级进阶若干等彻国若干户并举而与之故世但以为烦而不见其用是谓唐析于四而宋则合于一所以神宗独断而尽去之也谨案勲官与授爵本不相同唯其分职逓转为制有相近者故着其称名之始唐代设此葢袛以为阶散之互用至宋而遇郊锡赍进级纷纭不以为酬功之等而以为滥赏之资其为失又殊甚矣岳珂所载颇尽阶勲分合之曲折而宋代滥赏之失亦可概见故节録其文于此以资考证焉
　　辽
　　王世贞艺苑巵言辽之封爵惟有国王郡王国公三等郡名率以漆水栁城混作兰陵亦如宋高宻建安之类国名则屡进屡改有加至二国者其初宗室与勲戚无异道宗太康五年诏惟王子封一字王余并削降【辽之外戚多以功封非尽由恩泽也】
　　王圻续文献通考勲级辽无考
　　金
　　金史百官志封爵正从一品曰郡王曰国公正从二品曰郡公正从三品曰郡侯正从四品曰郡伯【旧曰县伯成安二年更】正五品曰县子从五品曰县男凡勲级正二品曰上柱国从二品曰柱国正三品曰上防军从三品曰防军正四品曰上轻车都尉从四品曰轻车都尉正五品曰上骑都尉从五品曰骑都尉正六品曰骁骑尉从六品曰飞骑尉正七品曰云骑尉从七品曰武骑尉
　　元
　　续文献通考元制王正一品郡王从一品国公正二品郡公从二品国侯正三品郡侯从三品国伯正四品郡伯从四品县子正五品县男从五品上柱国正一品柱国从一品上防军正二品防军从二品上轻车都尉正三品轻车都尉从三品上骑都尉正四品骑都尉从四品骁骑尉正五品飞骑尉从五品云骑尉正六品武骑尉从六品
　　明
　　明史职官志凡爵非社稷军功不得封封号非特
　　防不得与或世或不世皆给诰劵
　　续文献通考太祖下江左因胜国之旧为五等爵以赠勲臣及文武之死绥者其后有王公侯伯之典而罢子男洪武十七年奏定有封爵者给诰皆如一品之制惟公侯用玉轴伯子男犀轴
