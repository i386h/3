<!-- { "loadSidebar": true } -->
　　明史职官志总兵官副总兵无品级无定员总镇一方者为镇守独镇一路者为分守又有提督提调巡视备御领班备倭等名凡总兵副总兵率以公侯伯都督充之其总兵挂印称将军者云南曰征南将军大同曰征西将军湖广曰平蛮将军两广曰征蛮将军宣府曰镇朔将军甘肃曰平羌将军宁夏曰征西将军交趾曰副将军【徐学聚国朝典彚作平夷副将军】延绥曰镇西将军其在蓟镇贵州湖广四川及儹运淮安者不得称将军挂印宣徳间又设山西陜西二总兵嘉靖间分设广东广西贵州湖广二总兵为四改设福建保定副总兵又添设浙江总兵万厯间又増设于临洮山海天启间増设登莱至崇祯时益纷不可纪而位权亦非复当日○镇守蓟州总兵官一人旧设隆庆二年改为总理练兵事务兼镇守驻三屯营协守副总兵三人镇守昌平总兵官一人旧设副总兵又有提督武臣嘉靖二十八年裁副总兵以提督改为镇守总兵驻昌平城听总督节制镇守辽东总兵官一人旧设驻广宁隆庆元年令冬月移驻河东辽适中之地调度防御应援海州沈阳协守副总兵一人【辽阳副总兵旧为分守嘉靖四十五年改为协守】镇守保定总兵官一人治十八年初设保定副总兵后改为参将正统九年复为分守副总兵嘉靖二十年改为镇守三十年改设镇守总兵官万厯元年令春秋两防移驻浮图峪遇有警移驻紫荆关以备入援镇守宣府总兵官一人旧设驻宣府镇城协守副总兵一人镇守大同总兵官一人旧设驻大同镇城协守副总兵一人镇守山西总兵官一人旧为副总兵嘉靖二十年改设驻宁武关防秋移驻阳方口防冬移驻偏关协守副总兵一人镇守延绥总兵官一人旧设驻镇城协守副总兵一人镇守宁夏总兵官一人旧设驻镇城协守副总兵一人镇守甘肃总兵官一人旧设驻镇城协守副总兵一人镇守陜西总兵官一人旧驻防城后移驻固原分守副总兵一人镇守四川总兵官一人隆庆五年添设驻建武所分守副总兵一人镇守云南总兵官一人旧设驻云南府镇守贵州总兵官一人旧设嘉靖三十二年加提督麻阳等处地方职衔驻铜仁府镇守广西总兵官一人旧为副总兵嘉靖四十五年改设驻桂林府镇守湖广总兵官一人旧设嘉靖十年罢十二年复设万厯八年又罢十二年仍复设驻省城镇守广东总兵官一人旧为征蛮将军两广总兵官嘉靖四十五年分设驻潮州府协守副总兵一人提督狼山副总兵一人嘉靖三十七年添设驻通州镇守江南副总兵一人旧系总兵官驻福山港后移驻镇江仪真二处嘉靖八年裁革十九年复设二十九年仍革三十二年改设副总兵驻金山衞四十三年移驻呉淞镇守浙江总兵官一人嘉靖三十四年设总理浙直海防三十五年改镇守浙直四十二年改镇守浙江旧驻定海县移驻省城镇守福建总兵官一人旧为副总兵嘉靖四十二年改设驻福宁州镇守山东总兵官一人天启中増设总督漕运总兵官一人永乐二年设总兵副总兵统领官军海运后海运罢専督漕运天顺元年又令兼理河道
　　谨案明统兵之官専制者曰总兵次曰副总兵其镇守地方者或遇事増添改革俱本部奏请定夺又如张任学崇祯时巡按河南以诸将不任撃贼上疏请易武阶帝壮之下吏兵二部及都察院议诸臣以文吏无改武职者请仍以监军御史兼总兵事帝不从命授署都督佥事为河南总兵官此一时仅见之事盖明制凡有事征伐则命总兵佩将印统兵以出既旋即上所佩将印然多充以勲戚其后由行阵出身者或以都督等官擢任兵事其劳效可纪者亦间不乏又迨其季而临阵缩朒避贼不撃甚有縻饷玩冦以邀封赏者则军实替而军政隳亦非尽由初制之未善也我
　　国家军营之制既设提督以统録旗官兵而总兵副将亦各有専阃之寄协守之责凡有
　　简授必慎择其人
　　皇上又以向之记名副将请升总兵者多由侍衞章京满州人员保送而銮仪衞之满州汉军人员又有应升总兵定额者是以所用于旗员较多乃
　　特命兵部定为限制析其额数以旗员汉人铨次补
　　用俾澄叙一归大公又
　　命各省总督及兼管提督之巡抚于汉人副将内举
　　其堪胜总兵者书其考语送部引
　　见于此见立法求才其难其慎而所以饬营伍重保
　　障之
　　盛心万古为昭矣



　　钦定厯代职官表卷五十七
<史部,职官类,官制之属,钦定历代职官表>
　　钦定四库全书
　　钦定厯代职官表卷五十八














　　防将游击等官
　　国朝官制
　　将【正三品】直八人山东九人山西十有四人河南五人江南十有一人江西六人福建十有四人浙江七人湖广十有三人四川八人陜西九人甘肃十有二人广东十有六人广西六人云南十有二人贵州七人○游击【従三品】直二十有三人山东八人山西七人河南三人江南二十有七人江西六人福建四十有一人浙江二十人湖广三十有二人四川二十有二人陜西二十有八人甘肃四十有三人广东二十有八人广西十有一人云南十有八人贵州二十有五人○都司【正四品】直五十有八人山东十有二人山西二十有七人河南六人江南二十有三人江西二十有四人福建十有七人浙江二十有五人湖广二十有一人四川三十人陜西三十有八人甘肃四十有四人广东三十有五人广西十有九人云南十有六人贵州二十有二人○守备【正五品】直六十有六人山东二十有一人山西二十有七人河南十有七人江南五十有七人江西十有五人福建六十有六人浙江五十有三人湖广五十有三人四川四十有二人陜西四十人甘肃六十有九人广东八十人广西三十人云南四十有七人贵州五十人○营千总【□六品】直一百三十有六人山东四十有七人山西六十有四人河南二十有八人江南一百四人江西三十有二人福建一百四十有一人浙江一百七人湖广一百三十有四人四川一百二人陜西六十有三人甘肃一百三十有七人广东一百七十人广西六十有七人云南九十有七人贵州一百十有六人○把总【正七品】直三百十有四人山东一百人山西一百三十有七人河南六十有一人江南二百十有七人江西九十有四人福建二百八十有三人浙江三百九人湖广二百七十人四川一百九十有九人陜西一百四十有三人甘肃二百九十有八人广东三百二十有四人广西一百八十有一人云南三百一人贵州二百三十有三人
　　各掌其防汛之军政练饬营伍以听于其长凡将之为提督及巡抚统理营务者称提标若抚标中军将游击之为总兵统理营务者称镇标中军游击都司之为副将统理营务者称协标都司其防将以下为河道总督漕运总督所属并各门衞守御所官俱散见各表此不赘入又直设有外委把总三百二十有九人山东一百二十人山西二百十有八人河南六十有七人江南三百三人江西九十有四人福建四百六十有三人浙江三百九人湖广二百七十人四川二百九十有四人陜西二百六十有二人甘肃四百六十有五人广东三百九十有四人广西一百八十有一人云南三百一人贵州二百六十有一人并着于此
　　厯代建置
　　谨案将以下等官称号名秩并自明始定前此惟汉有游击将军之称而统兵专征其职颇重与今制不同将并无其名惟蜀志诸葛亮以马谡为军当为后世军之号所由昉而亦不以将称至都司守备千总把总之称创自明初前无所因而今之都司与明都指挥司又不同兹故取厯代以来职任相近者各为比附以见梗概云
　　三代
　　周礼夏官制军百人为卒卒长皆上士二十五人为两两司马皆中士五人为伍伍皆有长
　　谨案族师之职作民而师田行役则合其卒伍简其兵器以鼓铎旗物帅而至则族师于军固为卒长推此而闾胥之为两长比长之为伍长可知后世之偏禆牙将分领卒伍者实权舆于此矣
　　国语齐语制国五家为轨故五人为伍轨长帅之十轨为里故五十人为小戎有司之所乘里有司帅之四里为连故二百人为卒连长帅之十连为乡故二千人为旅乡良人帅之
　　谨案齐制二百人为卒与周礼之百人为卒不同而因人置帅众寡以等则正如今千总把总之比矣
　　春秋左氏传晋搜于绵上新军无帅使其什吏率其卒乘官属以従于下军孔颖达疏什吏谓十人长使其军内十人之长率其步卒车士与其新军官属军尉司马之类以従于下军
　　谨案周书大聚云五户为伍以首为长十人为什以年为长尉缭子云军中之制五人为伍十人为什五十人为属百人为闾而晁错亦云古之制边县以备敌使五家为伍伍有长十家一里里有假士四里一连连有假五百十连一邑邑有假候皆择其邑之贤材有防习地形知民心者居则习民于射法出则教民于应敌凡所云皆以十为数则晋之军制当亦十人置吏也
　　秦
　　马端临文献通考秦法凡战获一首赐爵一级皆以战功相君长
　　汉书刑法志秦使民以功赏相长五甲首而五家钱文子补汉兵志更卒曰践更秦爵不更不为更卒左右不更主领更卒其畨上尉主之
　　谨案秦爵自左庶长以上至大庶长皆卿大夫皆军将也所将皆庶人更卒故以庶更为名大庶长即大将军也左右庶长即左右偏禆将军也若不更主领更卒畨上则尉主之其职当在郡尉之下或即如今守备千总之属也
　　汉
　　汉书韩信列传令其禆将餐彭越列传令校长【顔师古注一校之长也】呉王濞列传诸宾客皆得为校尉行间司马【注在行间或为或为司马也】陈平列传平为亚将属韩王信军广武周勃列传材官引强【注服防曰能引强弓弩官也孟康曰如今挽强司马也】灌婴列传汉王择军中可为骑将者皆推故秦骑士李必骆甲今为校尉可为骑将乃令李必骆甲为左右校尉将郎中骑兵所将卒得右司马骑将各一人【注晋灼曰下所谓左右千人之骑】靳歙列传骑千人将【注如淳曰骑将率号为千人汉仪注边郡置部都尉千人司马也】所将卒得车司马候各四人骑长十二人申屠嘉列传以材官蹶张迁为队帅陆贾列传使一偏将将十万众临越霍去病列传去病骑兵车重与大将军军等而亡禆将悉以李敢等为大校当禆将赵充国列传以假司马従贰师将军辛庆忌列传少以父任为右校丞
　　谨案汉郡国之兵属都尉中尉而令丞尉亦各统其县然令丞尉究非主兵之官故摭见于者以着其概盖亚将骑将行司马及车司马当如今之防将游击之比队帅或分统材官者当如今都司守备之比其材官挽强亦当就材官中拔取与校长校丞候俱如千总把总之比而禆将偏将大校校尉则固其浑举之号尔
　　汉书武帝本纪游击将军韩説步兵三万人出五原苏建列传以卫尉为游击将军
　　谨案游击之号始见于此其后厯代有之至唐以为従五品下武阶其与今之游击设有员额者正复不同
　　后汉书百官志大将军营五部部下有曲曲有军候一人比六百石曲下有屯屯长一人比二百石其不置校尉部但军司马一人又有军假司马假候皆为副贰其余将军置以征伐无员职亦有部曲司马军以领兵其职吏部集各一人总知营事兵曹掾史主兵事器械禀假掾史主禀假禁司又置外刺刺奸主罪法
