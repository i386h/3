<!-- { "loadSidebar": true } -->
　　唐六典三师训导之官也其名即周之三公汉始尊师傅之位在三公上谓之上公无所统职后魏特称三师以正其名然非道徳崇重则不居其位无其人则阙之
　　谨案魏淮阳王欣大统中为太傅文帝曰王三为太傅再为太师自古人臣未闻此例可知三师之官在魏固甚重也
　　通典后魏太子太师太傅太保谓之东宫三师少师少傅少保谓之东宫三少孝明在东宫宣武皇帝欲以崔光为太子师傅光固辞帝令太子南面再拜宫臣皆从太子拜光北面立不敢答拜惟西向拜谢而出乃授光太子太傅
　　北齐
　　隋书百官志后齐循后魏置太师太傅太保是为三师拟古上公非勋徳崇者不居○太子太师太傅太保是为三师掌师范训导辅翊皇太子少师少傅少保是为三少各一人掌奉皇太子以观三师之徳出则三师在前三少在后
　　谨案魏收文宣除收为太子少傅仍兼太子詹事攷隋百官志北齐设太子三师三少又别设詹事各为専职收以太子少傅兼詹事盖一时之制也又收未尝为少傅而温特进集有冬夜酬魏少傅直史馆诗【魏收传收为太子少傅直馆】则太子少傅当时亦通称少傅也
　　后周
　　隋书百官志周太祖师周之建职置三公三孤以为论道之官
　　周书萧圆肃列传建徳三年授太子少傅圆肃以任当师傅调防是职乃作少傅箴
　　谨案成周立三公三孤王之师保即世子之师保后周建官多仿成周故杜佑谓东宫三师三少后周不置然萧圆肃之授太子少傅明着于史当是为圆肃而特设者欤
　　隋
　　隋书百官志三师不主事不置府僚盖与天子坐而论道者也
　　谨案师傅保北魏尊为三师北齐因之后周依周礼又以为三公隋初又为三师炀帝废之三师自汉魏以来皆开府置僚属至隋因后周不置僚属盖又省三少不置也
　　隋书百官志太子置太师太傅太保少师少傅少保
　　唐
　　旧唐书百官志太师太傅太保各一员谓之三师并正一品训导之官大抵无所统职无其人则阙之【通典天宝以前凡三师官虽有其位而无其人】
　　唐六典三师或亲王拜者但存其名耳
　　资治通鉴贞观六年上以新令无三师官二月丙戍诏特置之
　　谨案此本旧唐书太宗纪而新书百官志则云隋废三师贞观十一年复置疑误
　　新唐书百官志太子太师太傅太保各一人从一品掌辅导皇太子每见迎拜殿门三师合拜每门必让三师坐太子乃坐与三师书前名惶恐后名惶恐再拜太子出则乗路备卤簿以从少师少傅少保各一人从二品掌晓三师徳行以谕皇太子奉太子以观三师之道徳自太师以下惟其人不必备
　　谨案唐贞观以还太子师傅皆宰相兼领如魏徴长孙无忌房元龄萧瑀髙士亷岑文本于志寕等皆领师傅之职而房元龄萧瑀髙季辅等又下兼三少乃其后非疾废眊瞆不任事者即休戎罢帅不知书者处之而又疎弃斥逐之越月逾时不得召见甚至缙绅多耻为之然则与是列者非所以示尊宠其与设官之初意大不
　　侔矣
　　五季
　　资治通鉴安审琦曰皇甫太师寂无音问胡三省注皇甫遇未必加官至太师也而安审琦以太师称之盖五季之世官赏无章当时相称谓不复论其品秩就人臣极品而称之
　　玉海旧制太师太傅太保为三师太尉司徒司空为三公并为宰相亲王使相加官五代之制司徒迁太保太保迁太傅太傅迁太尉太尉迁太师检校者亦如之
　　谨案洪迈云唐节度使检校其初只左右散骑常侍如李愬在唐邓时所称者也后乃转尚书及仆射司空司徒能至此者盖少僖昭以降藩镇盛强武夫得志才建节□其资级已髙于是复升太保太傅太尉其上惟有太师故帅悉称太尉今观胡氏所云则五季时并簿太尉而径称太师故辽人多呼节度使为太师见金史世纪相沿固有所自矣此本无预于官制而史文有此称号恐滋考证者之疑故存而订正之焉
　　五代防要长兴四年四月以秘书监刘賛为秦王傅时言事者请为秦王置师傅上顾问近臣皆以秦王名势隆盛不敢置议请自选择乃降是命谨案五季凡师傅官见于新五代史各傅如冯道为太师赵光逢为太保安童诲为太子太师季鏻为太子太傅等大约一准唐制然僭滥相仍槩不足述姑着此以见一时之事云
　　宋
　　宋史职官志宋承唐制以太师太傅太保为三师为宰相亲王使相加官【凡除授则自司徒迁太保自太迁太尉检校亦如之】若宰臣官至仆射致仕者以在位久近或已任司空司徒则拜太尉太傅等官若太师则为异数自赵普以开国元勲文彦博以累朝耆徳方特拜焉政和二年九月诏以太师太傅太保古三公之官今为三师古无此称合依三代为三公为真相之任仍考周制立三孤少师少傅少保亦称三少为次相之任
　　柯维骐宋史新编职官志宣和七年诏复三公不领三省事治平着令亲王不兼三师至徽宗朝皇子有真授者
　　欧阳修归田録皇子颢封东阳郡王除婺州节度使检校太傅翰林贾学士黯上言太天子师臣也子为父师于体不顺中书检勘自唐以来亲王无兼师傅官者盖自国朝命官祗以差遣为职事自三师三公以降皆是虚名故失于因循耳议者皆以贾言为当也
　　叶梦得避暑漫録本朝宰相以三师致仕者元豊以前惟三人赵韩王太师张邓公太傅王魏公太保元豊文潞公始以太师继之
　　陆游老学庵茟记史魏公自少保六转而至太师文潞公自司空四转蔡太师自司空三转秦太师自少保两转而已
　　王辟之渑水燕谈録国朝享国百三十余年人臣为太师者惟赵忠献文潞公二人者耳
　　谨案宋三公自太祖以来未尝备官独宣和末三公至十八人盖太师三人太傅四人太保十一人三少不计也又宋太师未尝并除绍圣初始有文彦博呉王颢宣和中蔡京童贯郑绅靖康初燕王俣越王偲绍兴初秦桧张俊绍末史浩嗣秀王伯圭建隆至绍熙宰臣生拜太师者五赵晋文彦博蔡京秦桧史浩惟蔡秦二人以相臣特拜其他皆还政加恩也亲王生拜太师者五人楚王元佐燕王元俨呉王颢燕王俣赵王偲皆以父兄行得之嗣秀王伯圭以宗室特拜太师盖王于光宗为亲伯父用优礼也又政和之制除三公三孤者必湏建节加检校太子少保少师之类然后除开府仪同三司既除开府然后除三孤三公南渡后如张韩刘岳诸武臣犹是如此其后一得建节即径除开府至三孤三公益非旧制矣
　　宋史职官志东宫官太子太师太傅太保太子少师少傅少保
　　马端临文献通考宋师傅不常设仁宗升储置三少各一人李昉以知政事兼掌宾客及陞左相遂进兼少傅此宰相兼宫僚之始也丁谓兼少师冯拯兼少傅曹利用兼少保是时实为东宫官余多以前宰执为致仕官亦随本官髙下除授太子少师少傅少保以待前执政其少师亦不轻除若因迁转则逓进一官至太师即迁司空矣天禧末皇太子同听政乃以首相兼少师自后神宗钦宗孝宗光宗在东宫皆不置
　　宋史新编职官志其后钱象祖兼少傅史弥逺贾似道兼少师皆宰相兼宫僚也
　　石林燕语国朝宰相执政未有兼东宫职事者天禧未仁宗初立为皇太子因命宰相丁谓冯拯兼少师少傅枢宻使曹利用兼少保而任中正王曾为知政事钱惟演为枢宻副使皆兼宾客前此所无也谓等因请师傅十日一赴资善宾客以下只日互陪侍讲从之
　　谨案宋制以宰相兼宫僚至天禧末乃以首相兼太子少师故宫僚特重然宋初窦仪左右仆射东宫三师为表首议云东宫三师为表首讨论故实全无证据其左右仆射援引制勑合为表首者其事有六云云大防谓上防君父之官东宫臣子之官不得以东宫三师一品为尊然则宫僚虽以宰相充而百官表次仍当在仆射后特史弥逺贾似道之流为首辅而兼充少师则东宫三师望愈重矣
　　辽
　　辽史百官志南面朝官三师府太师穆宗应厯三年见太师唐古特【西畨也原作唐骨徳今改】太傅太宗防同元年命冯道守太傅太保防同元年刘昫守太保少师律资忠传见少师萧巴格【原作把哥今改正】少傅少保掌印耶律伊逊【防古语九数也原作乙辛今改】重熙中掌太保印
　　谨案北魏始改三公为三师宋政和中始复周官公孤之名辽则太尉司徒司空自为三公而师傅称三师盖取北魏以来之旧制也
　　辽史百官志南面东宫三师府太子太师太宗大同元年见太子太师李崧太子太傅世宗天禄五年见太子太赵莹太子太保大同元年见太子太保赵莹太子少师圣宗太平十一年见太子少师箫从顺太子少傅耶律哈里【满洲语有水寛甸处也原作合里今改正】重熙中为太子少傅太子少保大同元年见太子少保冯玉
　　金
　　金史百官志三师太师太傅太保各一员皆正一品师范一人仪刑四海○东宫官宫师府太子太师太子太傅太子太保正二品太子少师太子少傅太子少保正三品掌保防东宫导以徳义海陵天徳四年始定制宫师府三师三少詹事院詹事三寺十率府皆焉
　　元
　　元史百官志三公太师太傅太保各一员正一品银印以道夑隂阳经邦国有元袭其名号特示尊崇太祖十二年以国王置太师一员太宗即位建三公其拜罢嵗月皆不可考世祖之世其职常缺而仅置太保一员至成宗武宗而后三公并建无虚位而东宫常置三师三少盖亦不恒有也谨案元视宋制故师傅亦称三公而又有所谓大司徒司空太尉之属或置或不置则亦一时之制也
　　王圻续文献通考元成宗大徳十一年六月【时武宗已即位】置宫师府立太子太师少师太傅少傅太保少保等官
　　明
　　明史职官志太师太傅太保为三公正一品少师少傅少保为三孤从一品掌佐天子理隂阳经邦宏化其职至重无定员无専授洪武三年授李善长太师徐逹太傅【先是常遇春已赠太保】三孤无兼领者建文永乐间罢公孤官仁宗复设【永乐二十二年八月复置三公三少】宣徳三年勑太师英国公张辅少师吏部尚书蹇义少傅兵部尚书华盖殿大学士杨士竒少保兼太子少傅戸部尚书夏原吉各辍所领侍左右咨访政事公孤之官几于尃授逮义原吉老士竒还领阁务自此以后公孤皆虚衔为勲戚文武大臣加官赠官而文臣无生皆三公者嘉靖二年加杨廷和太傅辞不受其后文臣得加三公惟张居正万厯九年加太傅十年加太师
　　续文献通考明初设三公府正一品府罢而李善长徐逹以丞相兼太师太傅
　　谨案明文臣自张居正外多不敢居三公之位故孙承宗傅云加太傅力辞不受先以册立东宫加太保及神宗实録成加官亦如之并辞免复以考满诏加太傅复辞不受而勲臣得之者前后凡十五人内太师六人太傅四人太保五人亦制之失中者也
