<!-- { "loadSidebar": true } -->
　　睿谟广运条画精详储材豫而收效逺实为超轶前代谨以列史所载详加考核如汉之八校尉唐之神防军宋之四上军辽之皮室舒新军虽其勇练皆不足以当今之万一而特选精卒别设营制其用意尚有略相仿佛者至火器之制自古所无凡史所谓礮者皆以机发石而已元初得西域礮攻金蔡州城始用火然其造法不传后亦罕用至明成祖平交阯得神机鎗礮法因置神机营以肄习之行军之用火器实权舆于此故求之前代尤无足以相拟惟当时或以善射或以习弩亦为之别置一军则一技专长未尝不可援为比附用是取其近似征摭大略着之于篇庶俾列代得失之由借以考见一二其实
　　国家制度之尽善教训之有方亘古无伦初非秦汉以降武备弛缺者所得相提而并论也
　　三代
　　李善文选注周有七萃之士萃聚也亦犹传有七舆大夫聚集有智力者为王之爪牙
　　谨案周制有六军三军之名虽未尝别立一军如我
　　朝之健鋭营然考六韬练士篇太公曰军中有大勇力敢死乐伤者聚为一卒名曰冐刄之士有鋭气壮勇强暴者聚为一卒名曰防阵之士有竒兵长剑接武齐列者聚为一卒名曰勇鋭之士有披距伸钩强力多力溃破金鼓絶灭旌旗者聚为一卒名曰勇力之士有逾高絶逺轻卒善走者聚为一卒名曰冦兵之士其曰聚为一卒则七萃之义也葢萃亦聚也呉子图国篇云民有胆勇气力聚为一卒乐以进战効力以显其忠勇者聚为一卒能逾高超逺轻足善走者聚为一卒亦与太公六韬同皆沿七萃之制则略如今之健鋭营矣图国篇又云一军之中必有虎贲之士力轻扛鼎足轻戎马搴旗取将必有能者若此之等选而别之爱而贵之是谓军命亦如今之健鋭营甲于诸营也凡此虽未独立军名而义可互证故附识于此
　　穆天子传天子西游射于中口命虞人掠林有虎在于葭中天子将至七萃之士髙奔戎生捕虎而献之天子命为柙畜之东虞是曰虎牢
　　谨案周书世俘第四十武王狩禽虎二十有二猫二麋五千二百三十五犀十有二牦七百二十有一熊百五十有一罴一百一十有八豕三百五十有二貉十有八麈十有六麝五十麋三十鹿三千五百有八当时擒虎之多至二十有二他猛兽无论虽事见逸书未能一一征信要可与今虎鎗营职掌互证焉郦道元水经注顔师古汉书注皆引七萃之士生捕虎之文王融曲水诗序称七萃连镳虞羲诗亦云云屯七萃士葢周制于虎贲之外别有此七萃之士其勇力足以捕猛兽正如今之有虎鎗营也惟是虎虽可以力毙而难以生擒伏读
　　御制丛薄行云丛薄之中闻有虎三子逐逐随其母鎗毙于菟及一子其子曵尾藏深莾恶兽应弗留余孽是非所云不探卵【叶】因命生擒观壮材羽林徼皆暴怒两人搏一何足云一人独攫诚堪诩其名乃曰见多尔索伦侍卫中英楚手尾挈领安且详须臾虎兕入柙掳被斑绔白渉铺张岂似今朝万目覩喜亦讵为万目覩适有新归化布鲁
　　天藻煌煌赋事征实葢负嵎巨虎非用虎鎗及虎神鎗利器难以就殱惟小虎乃可生捕耳穆天子传生捕虎之文究属夸饰无闗典要也
　　秦【无可考】
　　汉
　　汉书百官公卿表中垒校尉掌北军垒门内外掌西域屯骑校尉掌骑士歩兵校尉掌上林苑门屯兵越骑校尉掌越骑长水校尉掌长水宣曲胡骑又有胡骑校尉掌池阳胡骑不常置射声校尉掌待诏射声士虎贲校尉掌轻车皆武帝初置有丞司马
　　汉书刑法志武帝平百粤内増七校外有楼船皆嵗时讲肄修武备晋灼注百官表中垒屯骑歩兵越骑长水胡骑射声虎贲凡八校尉胡骑不常置故此言七校
　　程大昌雍録其八屯校尉惟中垒射声虎贲屯骑当在城中而四屯悉在城外故歩兵校尉掌上林苑门之兵越骑校尉掌越人内附之骑长水校尉则掌胡骑之在长水宣曲者也胡骑校尉则掌胡骑之在池阳者也总都城而言所屯则上林在城西南长水宣曲在城东南胡骑在城北渭水之外【宣曲固在城东而城西昆明池旁亦有宣曲然而长水校尉所掌必在城东为其与长水相附并也】马端临文献通考山斋易氏曰案刘屈牦传太子使如侯持节发长水及宣曲胡骑皆已装令侍郎莾通使长安追捕如侯告胡人曰节有诈勿聼也遂斩如侯引骑入长安葢中垒在北军而歩兵在上林苑门长水兼掌长水及宣曲胡骑则在长水及宣曲皆在长安城外顔师古以长水在今鄠县东长水乡是知八校分屯不专在一所虽同名北军而各以校尉领之不属中尉之北军此八校尉所以自列于城门校尉之后而中垒校尉亦别掌北军垒门内外不属金吾也葢金吾秩中二千石而八校尉皆秩二千石其位亦重矣
　　季本礼疑图案八校尉之置所以分中尉之权也八校尉之军旧皆三辅畨上为中尉之所专统特以中垒令丞设军垒别置精兵以备警急耳今中垒升为校尉专掌垒门屯兵不属中尉葢八校尉之所掌者取选募之精兵分屯城内但其所领事有时在外如长水池阳之类故其分屯不常专在一所而实则犹存城内北军之名也惟中垒犹与中尉相闗而中尉之所掌已分执金吾之职尚不废徼循京师与戍中都官之旧耳此武帝虑患防奸之术也但章氏谓武帝既增校尉恐中垒之权太重则明指中垒统七校尉如光武之以北军中监五营校尉也殊不知中垒与七校本皆秩二千石不相统属自足相制乌得云中垒之权太重耶又三辅黄图谓中垒屯骑虎贲歩兵越骑长水胡骑射声八营宿卫王宫亦非矣葢此八营即八军也岂以光武时并为五营校尉皆掌宿卫兵而遂谓八校尉亦同其制欤大抵章氏之説本于补兵志多杂后来改更之制不若易氏考究之精详也
　　谨案汉制以南军掌宿卫如今之前锋防军营北军掌徼循京师如今之歩军营与火器健鋭诸营职掌均不相合惟刑法志谓武帝内增七校外有楼船皆嵗时讲肄修武备是武帝于北军之外募增七校以为劲兵专备征伐无宿卫徼循之事其材力超越特出诸军之上颇近今之火器健鋭诸营考之于史李陵传汉遣贰师代大宛使陵将五校兵随后【案后汉始并八校为五营此云五校葢用八校之五耳非后汉之五校也】霍光传发材官轻车北军五校士赵充国传有诏将八校尉与骁骑都尉金城太守合疏捕山间虏元帝本纪永光二年西反以太常任千秋为奋威将军别将五校并进是当时出兵征讨皆借八校之力可知其勇鋭实甲于诸军也今核其职掌长水校尉屯长水宣曲胡骑校尉屯池阳与今健鋭营别驻香山者其制正同越骑校尉如淳谓越人归附以为骑也山堂攷索及文献通考谓募知越人事者为越骑越人习水战故用之亦与今健鋭营掌练习水师者相合而歩兵校尉掌上林苑门屯兵则今健鋭营仿效
　　圆明园防军营该班值宿之制每日以防领一人前锋校前锋十名守卫
　　静宜园宫门亦其遗意至射声校尉掌待诏射声士服防曰射声工射者也【案服防释射声二字谓防防中闻声则射之于义未安应劭谓诏所命为射故曰侍诏射然则射字属上读非射声也当时以射声名官义虽难觧而如服氏所云渉于荒渺未足为据】是独以一技名官与今火器之设为专营者亦差相仿佛矣
　　汉书宣帝本纪应募佽飞射士注服防曰周时度江越人在船下负船将覆之佽飞入水杀之汉因以材力名官如淳曰吕氏春秋荆有兹飞得宝劔于干将渡江中流两蛟绕舟兹飞拔劔赴江刺两蛟杀之荆王闻之仕以执圭后世以为勇力之官兹佽音相近臣瓒曰本秦左弋官也武帝太初元年改曰佽飞官有一令九丞在上林苑中结矰缴弋鳬雁嵗万头以供祀宗庙师古曰取古勇人以名官熊渠之类是也亦因取其便利轻疾若飞故号佽飞
　　谨案佽飞亦汉之精兵有一令九丞以领之别屯上林苑中考汉书载赵充国将兵伐先零宣帝遣其子右曺中郎将卭将期门佽飞为支兵冯奉世为右将军伐西亦将越骑佽飞以徃是当时调发多及此兵葢亦取其骁防可用正如今之健鋭营也
　　汉书百官公卿表水衡都尉有辑濯令丞注如淳曰辑濯官船也师古曰辑读与楫同音集濯音直孝反皆所以行船也
　　汉书刘屈列传发辑濯士以予大鸿胪商邱成顔师古注辑濯主用辑及濯行船者也短曰辑长曰濯
　　汉书枚乘列传遣羽林黄头循江而下注苏林曰羽林黄头郎习水战者也师古曰邓通以櫂船为黄头郎
　　应劭汉官仪髙祖命天下选能引闗蹶张材力武猛者以为材官楼船常以秋后讲肄各有员数谨案汉初即置楼船士故杨仆尝为楼船将军而地理志庐江郡亦有楼船官葢主以水军习战者然此皆郡国所置不必尽在都城惟辑濯令丞所领有辑濯士刘屈牦发之以与卫太子战而黄头郎又属之羽林此则舟师之在长安者正如今健鋭营有演习水师之比矣
　　王应麟玉海汉初军制弩则有弩将射则有楼烦将长鉟都尉以长鉟为职【顔师古曰长鉟长刄兵也为刀而劔形】谨案弩将楼烦将长鉟都尉皆各以其技自成一队亦颇近今之火器营也
　　后汉书百官志屯骑校尉一人司马一人越骑校尉一人司马一人歩兵校尉一人司马一人长水校尉一人司马胡骑司马各一人射声校尉一人司马一人不属北军中
　　后汉书何进列传是时置西园八校尉以小黄门蹇硕为上军校尉虎贲中郎将袁绍为中军校尉屯骑校尉鲍鸿为下军校尉议郎曺操为典军校尉赵融为助军校尉淳于琼为佐军校尉又有左右校尉
　　谨案东汉省八校为五校领属于北军中则已同为宿卫之兵与西京之各置别营者有别然考后汉纪传所载如耿秉副窦宪发北军五校击匈奴行车骑将军邓鸿将北军五校士讨叛胡刘尚发北军五营征羌邓隲将北军五校击凉郡叛羌车骑何熈将五校营士击乌桓羌入河东使北军中朱将五营士屯孟津屯骑班雄将五营兵屯长安三辅征西马贤将五校士屯汉阳执金吾张乔以五校士屯三辅窦武张奂何进皆以五营士屯都亭是当时摧锋防阵亦仍以五校为胜兵则与西京之制固不甚相逺也至西园八校尉则皆特置之军虽以宦官统领贻讥史册而推其本意葢亦仿西京八校而设所以练习武备耳
　　三国
　　三国蜀志秦宓列传拜左中郎将长水校尉董和列传胡博厯长水校尉廖立列传后主袭位徙长水校尉
　　三国蜀志张裔列传裔以射声校尉领留府长史三国蜀志向朗列传后主践阼为歩兵校尉三国蜀志杨洪列传为越骑校尉
　　三国吴志三嗣主列传太平二年歩兵校尉郑胄谨案据三国志所载则蜀汉孙呉各有五校畧如东汉之制至曹魏虽置有此职然考裴松之注引魏氏春秋称阮籍闻歩兵校尉阙厨多美酒营人善酿酒求为校尉遂纵酒昏酣遗落世事则是魏世五校已为冗职无复两汉之任至晋而遂从省并宋代虽复置亦仅存虚名故并略而不着云
　　晋
　　晋书职官志二卫始制前驱由基彊弩为三部司马各置督史又置武贲羽林上骑异力四部并命中为五督
　　宋书百官志晋太康十年立射营弩营置积射彊弩将军主之
　　谨案晋之由基司马异力督葢特选精鋭者为一部当如今之健鋭营而射营弩营则如今之有火器营也
　　宋齐梁陈
　　谨案自南北朝以后五校尉及积弩积射彊弩等将军皆为虚名以授军功得官之人并无职掌今不复采列谨识于此
　　北魏【未置】
　　北齐【未置】
　　后周【未置】
　　隋【未置】
　　唐
