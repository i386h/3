<!-- { "loadSidebar": true } -->
　　元史百官志太仆寺秩从二品中统四年设羣牧所至元十六年改尚牧监十九年又改太仆院二十年改卫尉院二十四年罢院立太仆寺又别置尚乗寺以管鞍辔而本寺止管阿都齐【满洲语牧马人也原作阿塔思今改正】马
　　虞集经世大典序録太仆典御马太庙祀事及诸寺影堂用乳酪则供牝马驾仗及宫人出入则供上乗马供上及诸王百官挏乳取黒马乳以奉王食谓之细乳诸王百官者谓之麤乳
　　谨案元史所载马政官制颇为简畧其太仆寺由羣牧所改设而兼典御马是今太仆上驷二职在元皆为太仆寺之掌今故与太仆寺篇互见至尚乗寺特设为卿而専管鞍辔近于今銮仪卫武偹院之职兹故不复载焉
　　明
　　明史职官志宦官十二监御马监掌印监督提督太监各一员腾骧四卫营各设监官掌司典簿写字驽马等员象房有掌司等员
　　明防典马政有太仆苑马寺専理而统于兵部若内厩马匹则领于御马监部寺不得与云
　　王圻续文献通考呉元年设御马司司正【正五品】副【从五品】洪武二年置御马司正一人副二人十七年御马监设令一人【正七品】丞一人【从七品】司牧局设大使一人【正九品】皆于内官内选用二十八年御马监设太监一人【正四品】左右少监各一人【从四品】左右监丞各一人【正五品】典簿一人【正六品】又设长随奉御【正六品】
　　谨案列代御马之名其沿革皆可详考自成周时王马掌于校人十有二闲上应天驷其职重矣秦汉以后皆立太仆以専其政则王马国马咸并掌之而汉之槖泉未央及水衡之六厩孳收渐广当时任其职者皆以士大夫亲近用事者为之与卫尉少府并重后汉省六厩惟置未央一厩又兼主乗舆车辂其马政视前汉为较省自魏有骅骝厩而晋以下因之其后遂为门下之职与太仆之龙厩并列至隋而始立尚乗奉御専属于门下之殿内省至唐而殿中监尚乗局并为特设又不与门下相属而太仆遂不复主御马之政宋之骐骥天驷院由羣牧司而改太仆由太仆而改兵部而羣牧司之勾当官已有以内侍充其职者矣辽金尚厩诸使或领于北面着帐官或领于殿前都检司而元则仍归其职于太仆此列代建置之大槩也迨至明代兵部太仆寺苑马寺皆有牧塲孳育而御用之马则别设内监専以宦官主之凡诸调习供奉士大夫不得与闻其事葢自明初定制已然其于成周缀衣虎贲休兹知恤侍御仆从罔非正人之义渺无复存视列代之列于卿监掌于朝官者法制皆为不逮矣我
　　朝初改御马监为阿敦衙门后易为上驷院定为三品卿职设郎中员外主事等官以分司其职而仍统之以大臣所以慎重闲驷训养而服习之法制至为详备云









　　钦定厯代职官表卷三十九
　　钦定四库全书
　　钦定厯代职官表卷四十
　　内务府奉宸苑表













<史部,职官类,官制之属,钦定历代职官表,卷四十>
　　内务府奉宸苑
　　国朝官制
　　奉宸苑兼管事务内大臣无定员卿二人【正三品由侍卫补授一人内务府司官补授一人】
　　掌总理苑囿事务及本苑职官迁授陞除之事初
　　景山
　　瀛台事务属尚膳监康熈十年以内务府总管管理十六年归并都虞司二十三年设立奉宸苑仍以内务府总管管理印信雍正六年设奉宸苑堂官定为三品卿职乾隆十四年定为卿二人所有
　　景山
　　瀛台长河
　　玉泉山稻田厰
　　南苑
　　圆明园
　　畅春园
　　清漪园等处事务
　　郎中二人员外郎四人主事一人委署主事一人苑丞十三人【初正八品乾隆三十六年定为六品职衔食八品俸】笔帖式十五人玉泉山稻田厰库掌一人【正六品】笔帖式三人
　　郎中主事掌本苑题奏咨行补授职员之事员外郎掌分管各处园囿河道事务苑丞掌看守直宿陈设器皿之事稻田厰库掌掌办理稻田莳种储藏之事郎中康熈三十三年设一人乾隆十六年设一人员外郎主事康熈二十三年设委署主事四十年设雍正十二年裁乾隆二十二年仍设初设催总二人雍正二年以后陆续增设乾隆十七年改名总领二十四年改为苑丞笔帖式
　　国初以来先后增置
　　南苑郎中一人员外郎二人主事一人委署主事一人苑丞三人苑副六人【正八品】笔帖式五人
　　郎中员外郎主事掌本苑官职陞除及分管九门草甸围墙树木牲兽之事苑丞苑副掌看守直宿陈设器皿诸事初属内监管理顺治十八年属采捕衙门康熈二十三年归并奉宸苑员额顺治十八年以来先后增设
　　圆明园管理事务大臣无定员郎中一人恊理事务郎中一人主事一人委署主事一人苑丞六人【六品】苑副十七人【七品五人八品六人九品六人】笔帖式九人掌库二人【六品一人七品一人】长春园熈春园绮春园春熈院管理事务员外郎一人苑丞三人【六品二人七品一人】苑副九人【七品八品九品各三人】笔帖式四人
　　畅春园管理事务郎中一人苑丞四人【六品一人七品三人】苑副六人署苑副十六人笔帖式六人
　　清漪园静明园静宜园管理事务员外郎各一人苑丞九人【正六品】苑副十人【七品八人八品二人】笔帖式四人学习笔帖式二人催长二人【八品一人未入流一人】
　　郎中员外郎等官分掌园庭事务职守与本苑司官同
　　圆明园额雍正三年以来先后置设
　　畅春园额康熈年间定
　　清漪园额乾隆十六年以来陆续增定
　　织染局员外郎无定员【由总管大臣奏委】司库一人笔帖式三人库使六人司匠二人领催二人
　　掌织造
　　上用缎纱染防绣绘之事顺治十八年设康熈三年归内务府管理乾隆十六年移织染局于
　　万寿山初设员外郎一人乾隆十六年裁以
　　万寿山总理大臣兼管其办事员外郎由该大臣奏委司库以下员额康熈三年以后陆续增定
　　厯代建置
　　三代
　　周礼地官囿人中士四人下士八人府二人胥八人徒八十人掌囿游之兽禁【郑康成注囿游囿之离宫小苑观处也养兽以宴乐视之禁者其蕃卫也】牧百兽【注备养众物也今掖庭有鸟兽自熊虎孔雀至于狐狸鳬鹤备焉贾公彦疏古谓之囿汉家谓之苑】
　　周礼天官阍人王宫毎门四人囿游亦如之【注囿御苑也游离宫也】
　　诗大雅灵台王在灵囿麀鹿攸伏麀鹿濯濯白鸟翯翯王在灵沼于牣鱼跃毛苌传囿所以域养禽兽灵囿言灵道行于囿也
　　晋语文王询于八虞注周八士皆在虞官伯达伯适仲突仲忽叔夜叔夏季随季騧
　　贾谊新书驺者文王之囿虞者囿之司兽
　　谨按天文志言天苑十六星在昴毕南为天子之苑囿刘向说苑有黄帝即位凤集东囿之文淮南子泰族训云汤初作囿以奉宗庙简士卒习射御戒不虞葢苑囿之由来乆矣苑囿既设则必立官以司之此周礼囿人之所为制也囿游之禁属地官而阍人每门四人仍属于天官葢牧养禽兽之苑皆必有离宫禁宇以为游息之所故严其门禁而特置阍人所以重其职掌也考周囿莫着于灵台而驺虞之诗汉初诸儒或以为园驺之虞官是司兽而非即兽也然则文王司囿之官实名为虞晋语文王询于八虞是其证也考诗正义引诗谱尧时有伯翳者实臯陶之子佐禹治水土既平舜命作虞官掌上下草木鸟兽然则尧时已有虞官不始于文王矣文王仍袭虞官旧名至成王时而始名为囿人其说葢可并存之以备叅考焉
　　周礼天官染人下士二人府二人史二人徒二十人掌染丝帛凡染春暴练夏纁秋染夏冬献功掌凡染事○典丝下士二人府二人史二人贾四人徒二十人掌丝入而辨其物以其贾楬之周礼地官掌染草下士二人府一人史二人徒八人掌以春秋敛染草之物以权量受之以待时而颁之
　　谨案列代皆有织染之官而实始于成周之典丝染人葢黼黻絺绣元纁纎缟自禹夏时已重其章采而设官则始见于周时我
　　朝内府广储司之六库已有衣段织造等官而内织造局特移设于
　　万寿山设员外郎等职而总辖于园苑大臣葢因地设宜实为
　　圣朝之剙制故详序列代织染之官于篇中而仍以成周之染人为始焉
　　秦
　　韩非子秦应侯请曰五苑之草着蔬菜橡果枣栗足以活民请发之
　　左传郑有原圃犹秦之有具囿
　　三辅黄图汉上林苑即秦之旧苑也
　　长安志上林苑本秦旧苑也
　　雍録东方朔传曰武帝东游宜春师古曰宜春宫也在长安城东南上林赋曰息宜春师古曰宫名在杜县东即唐曲江也扬雄传武帝东游宜春师古曰宜春近下杜也史记秦记曰子婴葬二世杜南宜春苑司马相如从武帝至长杨猎还过宜春奏赋以哀二世其赋曰临曲江之隑州望南山之参差师古曰曲岸之洲曲江也故赋末云吊二世持身之不谨兮墓芜秽而不修也参数者言之则二世之所葬相如之所赋汉之曲洲唐之曲江皆此下杜之宜春也下杜即杜县曲江宜春去杜县近去下杜逺此凡及曲江宜春宫皆云下杜当是地属下杜不属杜陵耶其苑若宫皆秦创而汉唐因之也
　　杜佑通典秦置平凖令掌知物价及主练染作彩色
　　谨案秦苑囿之官史传未见韩非子载秦有五苑亦未详其何名惟左传载秦之具囿三辅黄图长安志载秦之上林苑雍録载秦之宜春苑今摭録以存其大槩秦平凖令兼主练染为后世染令之所由昉故首列之
　　汉
　　汉书百官公卿表少府属官上林中十池监又钩盾令丞
　　谨案三辅黄图上林苑有初池麋池牛首池蒯池积草池东陂池西陂池当路池太台池郎池即百官公卿表所云上林中十池也而初学记又云汉上林有池十五所承灵昆灵天泉龙鱼蒯菌鹤西陂当路东陂太一牛首积草含利百子三辅黄图不载承灵昆灵天泉龙鱼菌鹤太一含利百子初学记不载初池太台池各有异同至汉表但载十池监其十五所或以十监统之欤
　　汉书张释之列传从上登虎圈问上林尉禽兽簿不能对虎圈啬夫从旁代尉对甚悉文帝诏释之拜啬夫为上林令释之以为不可乃止不拜汉书百官公卿表水衡都尉【应劭曰古山林之官曰衡掌诸池苑故称水衡张晏曰主都水及上林苑故曰水衡主诸官故曰都有卒徒武事故曰尉师古曰衡平也主平其税入】武帝元鼎二年初置掌上林苑有五丞属官有上林均输御羞禁圃辑濯钟官技巧六廏辨铜九官令丞【如淳曰御羞地名也在蓝田其土肥沃多出御物可进者扬雄传谓之御宿三辅黄图御羞宜春皆苑名也辑濯船官也钟官主铸钱官也辨铜主分别铜之种类也师古曰御羞在今长安城南御宿川羞宿声相近故或曰御羞或曰御宿羞者羞珍所出宿者止宿之义辑濯皆所以行船也六廏说见上驷院篇】又衡官水司空都水农仓又甘泉上林都水七官长丞皆属焉上林有八丞十二尉均输四丞御羞两丞都水三丞禁圃两尉甘泉上林四丞成帝建始二年省技巧六廏官王莽改水衡都尉曰予虞○步兵校尉掌上林苑门屯兵谨案三辅黄图御宿苑在长安城南御宿川中汉武为离宫别馆禁御不得人往来游观上宿其中故曰御宿御羞之当作御宿黄图疏义甚明故汉书元后传夏游御宿鄠杜之间亦作御宿可证羞宿之以音相误也
　　史记平凖书初大农筦盐铁官布多置水衡欲以主盐铁及杨可告缗钱上林财物众乃令水衡主上林
