<!-- { "loadSidebar": true } -->
　　李焘续通鉴长编凡禁军之最亲近者执防殿陛宿卫宫省扈从乘舆号诸班直非诸班直于御前忠佐军头司皇城司骐骥院余军皆以守京师备征戍而出戍边或诸州更戍者谓之屯驻非戍诸州而于总管者谓之驻泊非屯驻驻泊而以籴贱留便廪给谓之就粮
　　武经縂要定州路置本路驻泊马步军都部署以下兵官所统定保深祁广信安肃顺安永寜八州军顺安军今置真定府路驻泊马步军都部署以下兵官统真定府磁相邢赵洺六州
　　文献通考自唐中叶后营兵在诸镇每防秋征行大则节将自徃小则列校董之禁卫虽设而皆非精练然屯营之处颇杂耕战五代以来亦有近藩之地更迭戍守者太祖太宗惩累朝藩镇跋扈尽収兵于京师其边防外藩须兵屯守者自京而遣故有驻防屯泊之名其京畿诸州便运路者则有就粮兵焉许挈家属以往及本州兵皆更迭屯驻代还始复旧所
　　柯维骐宋史新编职官志总管钤辖司掌总治军旅屯戍营防守御之政令都总管以节度使充副总管以观察以下充旧相重臣亦为都总管有禁兵驻泊其地者以驻泊冠之若钤辖旧以朝官及诸司使以上充官卑资浅则去都字
　　宋史职官志路分都监掌本路禁旅屯戍边防训练之政令以肃清所部州府以上都监皆掌其本城屯驻兵甲训练差使之事资浅者为监押王安石马正恵公神道碑移鄜延路驻泊兵马都总管兼知延州蜀人于公去皆环以泣公至延州羌方以兵觑边防上元开门张灯视以无为而羌不能为冦
　　礼疑图驻泊屯驻皆自禁军而遣然禁军之中惟上军为重故其赐犒特厚军头司所掌者驻泊则驻泊重于屯驻而应驻泊者大抵皆上军也故军头司引对焉就粮而代戍者亦禁军也则与中下军皆在屯驻之列而不必军头司引对矣然太祖时就粮亦有驻泊者岂预于驻泊者即得为上军乎厢军而屯者常在本州亦谓之屯驻禁军厢军皆有指挥其在屯所则总管钤辖都监监押各随所部而统之兵志载寜三年诏所谓上畨军或就粮军为戍当遣者并总管司即其制也谨案陈傅良谓宋初天下元无禁兵所谓禁兵者皆三司之卒分屯而更戍是以有屯驻驻泊之名而钤辖都监监押之官所部领者也其三边之兵间因事宜升为禁军则所谓四十四处禁军是已自元昊叛而西北有保毅王伦叛而东南有宣毅于是列郡稍置禁军嘉祐中诏东南帅司各置威果凡二十五指挥寕按天下厢军之籍而立敎阅之法其后以厢军团并为额则两浙崇节福建保节之类是也敎阅之兵因别为额而之将下则两浙雄节福建广节之类是也元丰兵令悉以雄节之属升同禁军而禁军始徧天下然则钤辖总管当如今驻防将军之比都监监押当如今城守尉防守尉之比以其为统领禁军而设故已见提督总兵表内而仍互见于此
　　宋史职官志诸军都统制副都统制统制统领建炎初置御营司擢王渊为都统制绍兴十一年三大将兵罢诸军皆冠以御前二字擢其偏禆为御前统领官以统制御前军马入衔秩高者为御前诸军都统制且令仍旧驻劄以屯驻州名冠军额之上其后兴元江陵建康镇江府兴金鄂江池州及平江许浦水军皆除都统制官卑者称副都统制又有统制同统制副统制统领同统领副统领王应麟玉海建炎元年五月以河北兵为御营五军三年四月又更置御前五军而刘光世所领西兵则谓之巡卫军在五军之外是嵗又改为神武军绍兴元年十二月又改为行营四防军十一年四月三宣抚司罢乙未乃改其部曲称某州驻劄御前诸军
　　谨案宋所设都统制皆一时权宜不为经常之制然其结衔帯御前之名而仍以屯驻州名冠军额之上则与今之八旗驻防都统颇亦相近故已见提督等篇而亦互见于此
　　辽
　　辽史兵卫志众部族军众部族分南北府守卫四邉各有司存具如左北府凡二十九部侍从宫帐奚王府部镇南境五院部六院部东北路招讨司乌威【防古语树林也原作乌隗今改】部东北路统军司约啰【满洲语响箭也原作遥里今改正】部伯特【满洲语无能也原作伯徳今改】部敖拉【防古语山也原作与里今改】部南冠部北冠部图噜【满洲语腰刀系也原作图卢今改】部珠展【防古语厚也原作朱者今改】达噜噶【觧见户部篇】部河西部西北路招讨司图鲁卜【防古语模様也原作突里不今改】部阿雅【索伦语好也　原作奥□今改】女直部室韦部西南路招讨司纳喇【人名系蒙古语日也原作湼剌今从八旗姓氏通谱改正】部乌库哩【人名系索伦语牛也原作乌古剌今从八旗姓氏通谱改正】部纳喇永安【满洲语沙子也原作越兀今改】部黙古斯【防古语寡少之寡也原作梅古悉今改】部吉达【满洲语鎗也原作颉的今改】部鼐竒特【原作匿讫今从八旗姓氏通谱改正】唐古部哈喇【蒙古语黒色也原作鹤剌今改】唐古部黄龙府都署司乌延【满洲语柔软也原作隗衍今改】突厥部奥衍突厥部北唐古部五国部乌尔古【防古语孽生也原作乌古今改】迪里【索伦语头也原作敌烈今改】统军司达鲁【防古语琵琶骨也原作迭鲁今改】迪里部威乌尔【唐古特语中气也原作隗乌古今改】部北敌烈部南府凡一十六部镇驻西南境伊实【解见八旗都统篇】部西南路招讨司丕勒【解见八旗都统篇】部达勒达【满洲语遮蔽也原作迭达今改】达喇【解见　盛京将军等官篇】部丕勒【解见八旗部统篇】达噜噶【觧见户部篇】部伊勒敦【满洲语顺便也原作乙典今改】女直部西北路招讨司卓特【觧见八旗都统篇】部东北路统军司塔玛布古徳【原作鼻古徳今改】部东北路女直兵马司伊实阿尔威【防古语阿尔花纹也威树林也原作奥隗今改】部东京都部署司卓特阿尔威部珠【唐古特语仪表也原作窈今改】部刷【觧见八旗都统篇】部哈凖【满洲语犁刀也原作曷术今改】部戍倒塌岭鄂博库【满洲语沭盆也原作讹俟括今改】部屯驻术胡萨拉噶【防古语树枝也原作里葛今改】部南唐古部色克图【满洲语小儿聪慧也今从八旗姓氏通谱人名改正】部
　　辽史百官志北面军官辽官帐部族京州属国各自为军体统相承分数迭然考其可知者如左大将军府各统所治军之政令大将军上将军将军小将军诸路兵马统署司诸路兵马都统署诸路兵马副统署
　　谨案辽宫帐部族兵分部列各以其地为部名亦今直省驻防之所由昉其将有大将军都统署以下诸官称号均复相近唯辽分置于北面而未尝遍于南面诸州为少异耳
　　金
　　金史兵志金兴用兵如神无敌当世俗本鸷劲人多沈雄兄弟子姓才皆良将部落保伍技皆鋭兵及其得志中国乃以明安穆昆【觧见八旗都统篇】居汉地迨国势浸盛罢辽东渤海汉人之袭明安穆昆者渐以兵柄归其内族然枢府签军兼采汉制伐宋之役叅用汉军及诸部族而统以国人
　　谨案金始制以三百户为穆昆穆昆十为明安继而诸部来降率用明安穆昆之名以授其首领而部伍其人至海陵天徳二年省并中京东京等路诸节镇及明安穆昆贞元迁都复徙上京路诸明安处之中都及山东北京河间大定间又迁山东东路八穆昆处之河间又多易置河北山东所屯之旧皆授田给牛使之耕食以蕃卫京国乃大重其权授诸王以明安之号葢诸明安统率所部防处各路与今各省驻防之制颇为相近而其以契丹汉人及渤海军奚军俱设明安亦有似今防古汉军并列八旗之制也至诸明安穆昆其品秩职掌已详八旗都统篇此不复举
　　元
　　元史兵志世祖混一海内命宗王将兵镇边徼襟喉之地而河洛山东据天下腹心则以防古特黙齐【觧见八旗都统篇】军列大府以屯之淮江以南地尽南海则名藩列郡又各以汉军及亲附等戍焉谨案元于各路立万户府各县立千户所各道以宣慰司元帅总之其所统防古军皆国人而特黙齐军则诸部族也其后各处镇守颇多移徙而所谓防古军特黙齐军者亦无一定之籍矣
　　明
　　明史兵志太祖为吴王罢元帅总管万户诸官号而覈其所部兵五千人为指挥千人为千户百人为百户三十人为总旗十人为小旗天下既定度要害地系一郡者设所连郡者设卫大率五千六百人为卫千一百二十人为千户所百十有二人为百户所所设总旗二小旗十大小聮比以成军十三年改大都督府为五分统诸军司卫所二十六年定天下都司卫所共计都司十有七留守司一内外卫三百二十九守御千户所六十五及成祖在位二十余年多所増改其后措置不一
　　谨案明各卫所之兵有从征有归附有谪发其从征者系诸将所部兵既定其地因以留戍颇与今驻防之制相近而诸军司卫所统于五军都督府征调则统于诸将事平则防归各卫亦犹存唐府兵遗意然各都指挥使多由世袭无所别择军职冒滥为世所轻其后五军府如赘疣弁帅如走卒卫所军士隠名虚冒至举天下之兵不足以任战守明政不纲莫此为甚迨我
　　国家立驻防之制内承
　　天府之营卫外巩列服之藩维生养训练屹如金汤始一变明季诸卫之陋习洵足以昭一统之业而奠亿载之基者矣












　　钦定厯代职官表卷五十五
<史部,职官类,官制之属,钦定历代职官表>
　　钦定四库全书
　　钦定厯代职官表卷五十六
　　提督表













　　提督
　　国朝官制
　　提督军务总兵官【从一品】直隶一人山东一人【以巡抚兼】山西一人【以巡抚兼】河南一人【以巡抚兼】江南一人江西一人【以巡抚兼】福
　　建二人浙江一人湖广一人四川一人陜西一人甘肃二人广东一人广西一人云南一人贵州一人
　　掌统辖本标官兵及分防营汛节制各镇阅军实修武备课其殿最以聴于总督直提督驻古北口节制马兰泰宁宣化天津正定五镇本标四营山东提督驻济南府节制兖州登州二镇本标二营山西提督驻太原府节制太原大同二镇本标二营河南提督驻开封府节制河北南阳二镇本标二营江南水陆提督驻松江府节制崇明狼山夀春三镇本标五营江西提督驻南昌府节制南昌贑州二镇本标二营福建水师提督驻厦门节制金门海坛南澳台湾四镇本标五营陆路提督驻泉州府节制福宁汀州建宁漳州四镇本标五营浙江水师提督驻宁波府节制黄岩定海温州处州衢州五镇本标五营湖广水陆提督驻常徳府节制襄阳宜昌镇筸永州四镇本标四营四川提督驻成都府节制川北重庆建昌松潘四镇本标五营陜西提督驻固原州节制延绥兴汉河州三镇本标五营甘肃甘州提督驻甘州府节制西宁宁夏凉州肃州四镇本标五营安西提督驻乌鲁木齐廸化城本标五营广东提督驻惠州府节制左翼右翼碣石潮州高州琼州南澳七镇本标五营广西提督驻栁州府节制左江右江二镇本标五营云南提督驻大理府节制临元开化腾越鹤丽昭通普洱六镇本标五营贵州提督驻安顺府节制安笼古州镇逺威宁四镇本标四营初提督带左都督右都督衔者正一品带都督同知衔者从一品带都督佥事署都督事者正二品乾隆十八年省都督等衔定为从一品
　　厯代建置
