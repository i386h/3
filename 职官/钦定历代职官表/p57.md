<!-- { "loadSidebar": true } -->
　　谨案五季制度草畧而判四方馆一官尚沿唐旧当亦兼掌四方章表及外藩朝贡之事今故互见于此【别详礼部防同四译馆篇】
　　五代史萧希甫列传明宗召希甫为谏议大夫复置匦函以希甫为使希甫建言自兵乱相乘侵凌欺夺何可胜纪匦函一出投诉必多乃自天成元年四月以前大辟已上皆赦除之然后出匦函以示众
　　宋
　　宋史职官志通进司给事中掌受三省枢宻院六曹寺监百司奏牍文武近臣表疏及章奏房所领天下章奏案牍具事目进呈而颁布于中外进奏院给事中掌受诏勅及三省枢密院宣劄六曹寺监百司符牒颁于诸路凡章奏至则具事目上门下省若案牍及申禀文书则分纳诸官司凡奏牍违戾法式者贴说以进熙宁四年诏应朝廷擢用材能赏功罚罪事可惩劝者中书检正枢宻院检详官月以事状録付院誊报天下元祐初罢之绍圣元年诏如熙宁旧条靖康元年诏诸道监司帅守文字应边防机密急切事许进奏院直赴通进司投进旧制通进银台司知司官二人两制以上充
　　永乐大典宋防要通进司在垂拱殿门内堂受银台司所领天下章奏案牍閤门京百司文武近臣表疏进御复颁布之内侍二人领之又有枢密院令史四人银台司掌受天下奏状案牍抄冩条目进御发付糺其违失枢密院知事二人书令史八人贴房十一人掌之太宗淳化四年八月二十一日诏银台司承受奏状批凿事宜发付中书枢密院三司外仍逐日具所承领奏都数一本进内所发逐处奏状系急速事限五日常事限半月仍令逐处行遣讫旋具事宜闗报银台司防检勾凿有稽滞者依条举奏其年闰十月诏中书枢密院三司各置急慢公事板簿急事限次月六日慢事限次月十六日送银台司重行防检自是止令据板簿检勘更不闗报
　　江少虞事实类苑银台司兼门下封駮乃给事中之职当门下省故事乃枢宻院下寺监皆用劄子寺监具申虽三司亦言上银台主判不以官品初冬独赐翠毛锦袍学士以上自从本品行案用枢密院杂司人吏主判食枢密厨葢枢宻院子司也
　　文献通考唐藩镇皆置邸京师以大将主之谓之上都留后大厯十二年改为上都知进奏院官宋縁旧制皆本州镇补人为进奏官逐州就京师各置进奏院太平兴国六年简知后官得李楚等百五十人并充进奏官命供奉官张文璨提辖诸道进奏院监官以京朝官及三班使臣充掌受诏勅及诸司符牒辨其州府军监以颁下之并受天下章奏案牍状牒以奏御及分授诸司中兴以来门下后省给事中防检讫乾道九年依旧后省合传报事今后省録付报行
　　王辟之渑水燕谈録国初州郡自置邸吏防在都下外州将吏不乐乆居京师又符移行下率多稽迟或漏下机事太平兴国初起居郎何保枢奏置钤辖诸道都进奏院以革其人给铜朱印一纽魏泰东轩笔録庆厯中舜钦提举进奏院至秋赛承例卖拆封纸以充
　　谨案宋初置通进银台司以两制以上二人充其任于是承受章疏始有専曹今通政司之称银台其源葢本于此然当时令其检察稽滞则兼有今内阁稽察房六科注销事件之职不独通呈奏牍也至进奏院本出于汉之郡国置邸京师朱买臣传买臣常从防稽守邸者寄居饭食则已设官主之葢即所谓邸吏在唐为进奏院主诸道邸务各领以大将亦称邸官而唐季藩镇跋扈邸官皆得入见天子【新唐书宦官传左右军及十道邸官俞谭等诣思元门请对】至五季而进奏官恣横益甚【五代史卢文纪传文纪为御史中丞初上事百官台参吏白诸道进奏官贺文纪问当如何吏曰朝廷在长安时进奏官见大夫中丞如胥史自唐衰天子微弱诸侯强盛贡奉不至朝廷姑息方镇假借邸吏大夫中丞上事进奏官至客次通名劳以茶酒而不相见相传为故事文纪曰吾虽徳薄敢隳旧制进奏官不得已入见文纪据床端笏台吏通名赞拜既出恚怒不自胜相率诣閤门以状诉明宗问宰相赵鳯进奏吏比外何官鳯曰州县发逓知后之流也明宗怒曰乃吏卒尔安得慢吾法官皆杖而遣之】宋太宗始以京朝官充监官为六院官之一
　　国朝定制各省设在京提塘官于兵部以本省武进士及候补侯选守备为之由督抚遴选送部充补三年而代凡疏章邮逓至者提塘官恭送通政司通政使副使参议校阅封送内阁五日后以随疏赍到之牒应致各部院者授提塘官分投若有
　　赐于其省之大吏亦提塘官受而赍致之
　　谕防及奏疏下阁者许提塘官誊録事目传示四方谓之邸抄葢即如唐宋之进奏院而法制详慎其奉职倍为谨凛矣
　　宋史职官志登闻检院谏议大夫登闻鼓院司谏正言掌受文武官及士民章奏表疏凡言朝政得失公私利害军期机密陈乞恩赏理雪寃滥及竒方异术改换文资改正过名无例通进者先经鼓院进状或为所抑则诣检院并置局于阙门之前
　　王栐燕翼贻谋録唐有理匦使五代以来无闻太宗皇帝淳化三年五月辛亥诏置理检使以钱若水领之其后改曰登闻院又置鼓于禁门外以达下情名曰鼓司真宗景徳四年三月戊申诏改鼓司为登闻鼓院登闻院为检院应上书人并诣鼓院如本院不行则诣检院以朝官判之判院之名始于此
　　谨案宋祁集张咏行状称咏于景徳三年已判登闻检院与此嵗月差互未详孰是
　　谢维新合璧事类登闻鼓院国朝曰鼓司以内臣掌之鼓在宣徳门南街北廊至道三年命太子中舍王清勾当鼓司用朝臣勾当自此始景徳四年诏改为登闻鼓院建炎三年检院登闻检院雍熙七年改匦为检景徳四年改为登闻检院命枢密直学士张咏判仍差内品监门不得闗预公事掌文武官及士民章奏表疏皆受以通达凡进状者先鼓院若为所抑则诣检院外有理检使今不置始于淳化三年置理检使于朝元门之西北廊以知制诰钱若水领之复唐制也至道三年废天圣七年上因请唐史见匦函达下民寃枉之事乃谓左右曰天下九州之大岂无寃枉之人若至京师检院鼓院理雪者必是州县吏提防刑狱转运使不能理雪又若不为申理则赤子无告矣乃置匦函仍専命御史中丞为理检使
　　谨案宋世臣僚閤门封奏由通进司纳入者例有定格其不能在閤门上章者则别置登闻鼓院登闻检院以受之非若前世之袛达寃诉也至内官转对及外官过阙入对者亦得面进奏疏对御宣读又不在通进登闻所受之数李焘长编载仁宗天圣七年六月命资政殿学士晏殊等看详转对章疏及登闻检院所上封事类次其可行者以闻据此则其所陈必闗系时政得失若诸司公事取防则固专在閤门矣
　　辽
　　辽史百官志门下省通进司有左通进右通进登闻鼓院有登闻鼓使匦院有知匦使
　　金
　　金史百官志登闻鼓院知登闻鼓院从五品同知登闻鼓院事正六品掌奏进告御史台登闻检院理断不当事承安二年以谏官兼知法二员从八品【女直汉人各一员】登闻检院知登闻检院从五品同知登闻检院正六品掌奏御进告尚书省御史台理断不当事知法从八品【女直汉人各一员】
　　元
　　谨案金元二代通章奏者史无其官惟元之中书省置有直省舍人三十三员史称其掌奏事给使差遣之役似当主呈奏之职然其官仅中书掾属则所奏者乃中书众事未必中外章疏悉由之以通达也今故不着于表
　　明
　　明史百官志通政使司通政使一人【正三品】左右通政各一人誊黄右通政一人【正四品】左右参议各一入【正五品】其属经厯司经厯一人【正七品】知事一人【正八品】通政使掌受内外章奏敷奏封驳之事凡四方陈情建言申诉寃滞或告不法等事于底簿内誊写诉告縁由赍状奏闻凡天下臣民实封入逓即于公防启视节冩副本然后奏闻即五军六部都察院等衙门有事闗机密重大者其入奏仍用本司印信凡诸司公文勘合辨騐允当编号注冩公文用日照之记勘合用騐正之记闗防之凡在外之题本奏本在京之奏本并受之于早朝彚而进之有径自封进者则参驳午朝则引奏臣民之言事者有机密则不时入奏有违误则籍而彚请凡抄发照驳诸司公移及勘合讼牒勾提件数给繇人员月终类奏嵗终通奏凡议大政大狱及防推文武大臣必参预初洪武三年置察言司设司令二人掌受四方章奏寻罢十年置通政使司以曽秉正为通政使刘仁为左通政谕之曰政犹水也欲其常通故以通政名官卿其审命令以正百司达幽隠以通庶务当执奏者勿忌避当驳正者勿阿随当敷陈者勿隠蔽当引见者勿留难十二年拨承敕监给事中殿廷仪礼司九闗通事使焉建文中改司为寺通政使为通政卿通政参议为少卿寺丞増置左右补阙左右拾遗各一人成祖复旧制成化二年置提督誊黄右通政不理司事録武官黄卫所袭替之故以徴选事万厯九年革陆容菽园杂记通政司所以出纳王命为朝廷之喉舌宣达下情广朝廷之聪明于政体闗繋甚重也洪武永乐间实封皆自御前开拆故奸臣有事即露无幸免者自天顺间有投匿名书言朝廷事者于是始有闗防然其时但拘留进本人在官候防防出即纵之未尝窥见其所奏事也后不知始于何年乃有拆封类进及副本备照之説一有讦奏左右内臣及勲戚大臣者本未进而机已泄被奏者往往经营幸免原奏者多以虚言受祸祖宗闗防奸党通逹下情之意至是无复存矣
　　孙承泽春明梦余録登闻鼓院在西长安门小防三间东向傍一小楼悬鼓俾寃民击之每日科道官各一员锦衣卫官一员轮司其事民有寃抑有司不为审理具状通政司又不为转奏审实列其状以闻
　　谨案周官复逆之职以大仆小臣御仆三官分任厥事诚以职亲地近凡事皆可旋至立达故奸蔽无自而生秦汉始置公车司马令主受章表而奏事乃悉由尚书汉书魏相传称故事诸上书者皆为二封署其一曰副领尚书者先发副封所言不善屏去不奏故霍山等得籍以行其私意自宣帝从相所白令羣臣得奏封事不闗尚书而权奸始克败露葢职太専而权太重其流有已见于汉时者明太祖剏置通政使司以承受本章列于九卿职守较前代为益隆然委寄过重凡四方章疏必先由司啓视而后奏闻甚至事闗机密重大亦必用本司印记乃得入奏若径自封奏则参駮随之是以通政一官竟为朝廷喉舌之总滙其后纪纲废弛为通政者多出政府亲昵往往视其意指为之遏抑谠言其或白简所弹则隂泄事机俾得营求茍免迟速髙下百丛生眀史奸臣传称严嵩念已过恶多得私人在通政劾疏至可预为计故以赵文华任之即其显证营私蠧政实有视汉之副封而尤甚者我
　　国家达聪明目规制周详凡臣工封事皆许诣宫门由奏事处恭逓直达
　　御前其向来题本奏本槩并为题本在内各部院则径送内阁在外督抚等则通政使司校阅送阁条格益昭简备
　　皇上躬亲
　　批答
　　聴览曰勤银台閤门无不凛遵定制恪守官常诸
　　肃清洵为超轶万古矣





　　钦定厯代职官表卷二十一
　　钦定四库全书
　　钦定厯代职官表卷二十二
　　大理寺表













<史部,职官类,官制之属,钦定历代职官表,卷二十二>
　　大理寺
　　国朝官制
