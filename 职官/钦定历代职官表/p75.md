<!-- { "loadSidebar": true } -->
　　泰陵妃园寝工部主事一人
　　掌嵗时脩葺缮治之事祭祀则供其楮币官府所须咸给其器具焉员额自康熙二年以来先后置
　　昭西陵内务府郎中一人员外郎一人主事一人尚茶正尚膳正各一人【俱正四品】内管领一人【正五品】笔帖式二人
　　孝陵内务府郎中一人员外郎一人主事一人尚茶正尚膳正各一人内管领一人内副管领一人【正六品】笔帖式二人
　　孝东陵内务府郎中一人员外郎一人主事一人尚茶正尚膳正各一人内管领一人笔帖式二人
　　景陵内务府员外郎一人主事一人尚茶正一人尚膳正二人内管领一人内副管领一人笔帖式二人
　　景陵皇贵妃园寝内务府员外郎一人尚茶副尚膳副各
　　一人委署内副管领一人【俱用九品冠带】
　　泰陵内务府员外郎一人主事一人尚茶正一人尚膳正二人内管领一人内副管领一人笔帖式二人
　　泰东陵内务府郎中一人员外郎一人主事一人尚茶正尚膳正各一人内管领一人笔帖式二人
　　泰陵妃园寝内务府主事一人内副管领一人
　　孝贤皇后陵寝内务府郎中一人员外郎一人主事一人尚茶正尚膳正各一人内管领一人内副管领一人笔帖式二人
　　纯恵皇贵妃园寝尚茶副尚膳副各一人委署内副管领一人
　　端慧皇太子园寝内副管领一人尚茶副尚膳副各一人【右俱内务府员额】
　　郎中员外郎主事掌奉祭祀奠享之礼埽除开阖之节艺林木薙草莱皆因时经理之尚茶尚膳正副掌熟俎之具蔬茹之品酏浆之用咸洁治而敬共之内管领副管领掌饼饵饴蜜之物以时荐之笔帖式分掌文案员额自康熙二年以来先后置
　　昭西陵防御十有六人骁骑校二人【从六品】笔帖式二人孝陵总管一人翼领二人【俱兼管　　　昭西陵孝东陵事务】防御十有六人轻车都尉一人云骑尉二人骁骑校二人笔帖式二人
　　孝东陵防御十有六人骁骑校二人笔帖式二人景陵总管一人翼领二人防御十有六人骁骑校二人笔
　　帖式二人
　　景陵皇贵妃园寝防御四人骁骑校一人
　　景陵妃园寝防御八人骁骑校一人
　　泰陵
　　泰东陵总管一人翼领二人防御四十人骁骑校五人笔
　　帖式二人
　　孝贤皇后陵寝总管一人翼领二人防御十有六人骁
　　骑校二人
　　妃园寝防御八人骁骑校一人
　　端慧皇太子园寝防御委署翼领一人防御七人委署骁骑校一人【右俱满洲员额】
　　总管翼领掌帅八旗官兵巡视守防防御骁骑校掌守衞门户库藏祭祀则共其几筵笔帖式分掌文案员额自康熙二年以来先后置
　　厯代建置
　　三代
　　周礼春官冢人下大夫二人中士四人府二人史
　　四人胥十有二人徒百有二十人掌公墓之地辨其兆域而为之图先王之葬居中以昭穆为左右凡诸侯居左右以前卿大夫居后各以其族以爵为丘封之度与其树数正墓位跸墓域守墓禁凡诸侯及诸臣葬于墓者授之兆为之跸均其禁【郑康成注冢封土为邱垄象冢而为之公君也贾公彦疏公则诸侯之通称言君则上通天子】墓大夫下大夫二人中士二人府二人史四人胥十二人徒二人掌凡邦墓之地域为之图令国民族而掌其禁令正其位掌其度数使皆有私地域帅其属而巡墓厉居其中之室以守之【郑康成注墓冢茔之地孝子所思慕也】
　　太平御览斋职仪曰周有墓大夫冢人之职掌先王之墓
　　谨案古者皆以族葬虽公墓亦然冢人所掌先王之冢居中子孙皆就而葬之以昭穆为左右刘向谏营昌陵疏谓文武周公葬于毕魏了翁古今考以为文王居中武王为昭居左成王为穆居右者是也至冢墓之称亦通乎贵贱左传称殽有二陵其南陵夏后臯之墓书传称桐宫汤墓水经注有颛顼冢皇览有黄帝冢并言冢言墓而不言陵頋炎武谓春秋以降乃有称邱者楚昭王墓谓之昭邱赵武灵王墓谓之灵邱而吴王阖闾之墓亦名虎邱史记赵世家肃侯十五年起夀陵秦本纪恵文王葬公陵悼武王葬永陵孝文王葬夀陵始有称陵者三秦记称秦谓天子坟曰山汉云陵亦通言山陵言髙大如山陵据此是陵名当始自战国以后世之称尧陵舜陵者乃从今制追名之耳然观周礼冢人掌公墓墓大夫掌邦墓则所司固有差别而跸墓域守墓禁其严立条法亦为公墓而设后代置官吏以守防山陵其源实肇于此矣
　　秦
　　宋书礼志汉氏诸陵皆有园寝者承秦所为也顾炎武日知録秦宗庙之礼无闻而特起寝殿于墓侧
　　谨案古来言葬薶之侈者莫如秦之骊山役徒至七十余万人而史独不言有设官守衞之事刘向谓骊山之作未成而周章百万之师已至其下疑二世被弑时距始皇之葬未久属四方兵起故不暇有所建置也
　　汉
　　马端临文献通考诸陵园寝官汉置属太常衞宏汉旧仪汉兴立都长安徙齐田楚昭屈景及诸功臣家于长陵后世世徙吏二千石髙赀富人及豪杰兼并之家于诸陵长陵邑万戸奉常属官有寝园令长丞东园匠令丞主作陵内器物又有园郎寝郎故事近臣皆随陵为园郎园中各有寝便殿日祭于寝月祭于庙时祭于便殿寝日四上食丞相以四时行园荗陵平陵杜陵皆取二千石将相守陵故三陵多贵皆三万户至五万户三辅黄图长陵城周七里百八十步因为殿垣门四出及便殿掖庭诸官寺皆在中
　　雍録文帝即霸上立陵以为霸陵陵后又置县汉书景帝本纪五年春正月作阳陵邑【张晏注帝作夀陵起邑】武帝本纪建元二年夏四月初置茂陵邑元帝本纪永光四年以渭城夀陵亭部原上为初陵诏勿置县邑
　　李吉甫元和郡县志茂陵守陵溉树埽除凡五千人
　　汉书昭帝本纪三辅太常郡如淳注太常主诸陵别治其县爵秩如三辅郡元帝永光五年令各属所在郡也
　　汉书髙后本纪六年秩长陵令二千石应劭注长陵髙祖陵尊之故增其令秩
　　汉书魏相列传相举贤良以对防髙第为茂陵令汉书朱博列傅以太常掾察防补安陵丞
　　汉书司马相如列传相如拜为孝文园令
　　汉书冯参列传竟寜中出补渭陵食官令【如淳曰给陵上祭祀之事】以数病徙为寝中郎【师古曰亦渭陵之寝郎也】
　　汉书叙传班穉迁广平相上书陈恩愿归相印入备延陵园郎太后许焉
　　汉书平帝本纪元始元年义陵寝神衣在外牀上寝令以急变闻
　　汉书外戚列传卫皇后宣帝追諡思后置园邑三百家长丞周卫奉守焉
　　汉书武五子传孝宣帝即位悼皇悼后园置奉邑三百家故皇太子置奉邑二百家史良娣置守冢三十家园置长丞周卫奉守如法
　　谨案自汉髙祖葬太上皇于栎阳置万年县为奉陵邑徙天下民赀三百万以上与田宅守陵【见汉旧仪】嗣后髙帝长陵恵帝安陵文帝霸陵景帝阳陵武帝茂陵昭帝平陵宣帝杜陵皆置陵县属于太常故汉世太常得治狱【汉书功臣侯表新畤侯赵弟为太常坐鞫狱不实免】捕盗【汉书功臣侯表建平侯杜缓为太常坐盗贼多免】起徒役【汉书昭帝纪有三辅太常徒】举贤良【汉书昭帝纪始元五年令太常举贤良二人宣帝纪本始四年令太常举贤良方正】如列郡太守之职至元帝始罢其制葢当时陵邑皆徙郡国民以实之五方杂处户口繁殖汉时三辅豪猾犯法者众号称难治其故亦由于此而所谓陵令者实治民之长吏固不仅在奉卫山陵也惟寝园令长丞诸职乃専为守陵而设特汉书百官志纪载简畧不能得其立制之详今以诸传参互考之有孝文园令又有义陵寝令则园令寝令实为两官葢园令掌奉园陵礼仪当如今
　　陵寝礼部之职寝令掌寝庙服物当如今
　　陵寝内务府之职百官志浑举连称未加分晰故读者或误合为一耳至食官令当如今尚茶尚膳之职园郎寝郎専司直卫当如今总管防御之职而东园匠令丞主作陵内器物则又如今
　　陵寝工部之职矣
　　后汉书百官志先帝陵每陵园令各一人六百石掌守陵园案行埽除丞及校长各一人校长主兵戎盗贼事【应劭汉官名秩日丞皆选孝防郎年少者选补府长史都官令侯司马】先帝陵每陵食官令各一人六百石掌望晦时节祭祀【汉官曰毎陵食监一人秩六百石监丞一人三百石黄门八人从官二人案食监即是食官令号】
　　后汉书祭祀志建武以来闗西诸陵但四时特牲祠帝每幸长安谒诸陵乃太牢祠雒阳诸陵皆以晦望二十四气伏腊及四时祠庙日上饭太官送用物园令食监典省其亲陵所宫人随鼓漏理被枕具盥水陈妆具
　　后汉书段颎列传举孝防为宪陵园丞阳陵令后汉书章帝八王传安帝尊父清河孝王曰孝徳皇陵曰甘陵置令丞设兵车周卫桓帝尊河间孝王陵曰乐成陵蠡吾侯陵曰博陵灵帝尊祖陵曰敦陵考陵曰慎陵皆置令丞
　　谨案陵园规制至西汉而特为隆备但尚未有天子亲祭之文至后汉明帝永光元年正月帝率公卿已下朝于原陵如元防仪上陵之礼实始于此至雒阳每陵置园令丞及食官监等官大抵亦沿西京之制惟其时长安诸陵世次已逺陵官并置与否史无明文案百官志谓三辅陵庙所在不改其号而地理志长陵县下刘昭注引蔡邕颂云长陵前汉户五万口十七万至光和户不盈四千园陵藩卫粢盛之供百役出焉民用匮乏不堪其事云云疑其事已并于诸陵邑令而以京兆尹总其成未必尽如雒阳之备官矣
　　三国
　　薛收元经传汉故事陵上立祭殿至魏制以为谓古不墓祭自有庙设于是园邑寝殿遂废
　　谨案三国陵官之制不着于史无可考见然如曹魏不置园邑寝殿则陵上便无祭祀之礼疑令丞之职亦当随之俱废不独史文之阙漏也
　　晋
　　晋书职官志太常有陵令
　　唐六典晋太常统陵令丞主簿録事户曹史禁备史各一人史四人卒一人
　　宋齐梁陈
　　宋书百官志陵令每陵一人汉旧官也属太常南齐书百官志诸陵令永明末置用二品三品勲置主簿户曹各一人
　　太平御览齐职仪曰毎陵令一人品第七秩四百石铜印墨绶进贤一梁冠绛朝服
　　唐六典齐陵令旧用三品勲位孝建三年改为二品
　　隋书百官志梁太常统陵监天监七年诏以为陵监之名不出前诰且宗庙宪章既备典礼园寝职司理不容异诸正陵先立监者改为令于是陵置令矣
　　富大用事文类聚梁改为监后复为令班第二品第九
　　杜佑通典陵令梁以下皆有之
　　唐六典陈承梁制陵令秩六百石
　　北魏
　　谨案北魏自昭成帝至献文帝或葬盛乐或葬云中皆名金陵自孝文帝以后始雒都其谒陵之礼书于本纪者先后不一而足独守陵官吏阙焉无述建置不得而详考之礼志及后妃诸传则当时诸陵制度大抵视前代为简朴如永固陵起坟才六十歩孝文帝夀宫去永固陵仅里余又昭后迁祔于长陵兆西北相去亦止六十歩其局隘可以想见又诸陵多近在都城之外如孝文帝谒永固陵皆即日还宫嵗时巡省亦便殆即以太常兼之未尝备置官司也
　　北齐
　　隋书百官志后齐太常寺统诸陵署令丞掌守衞山陵等事
　　后周
　　通典后周官品正三命春官守陵上士正二命春官守陵掌墓等中士正一命春官掌墓下士唐六典后周守陵每陵上士一人
　　隋
　　隋书百官志隋太常寺统诸陵署各置令丞一人唐六典隋每陵令一人丞一人有主衣主辇主药等贠
　　唐
