<!-- { "loadSidebar": true } -->
　　辽
　　辽史百官志太子詹事院太子詹事少詹事詹事丞詹事主簿○太子司直司太子司直○左春坊太子左庶子太子中允太子司议郎太子左谕徳太子左赞善大夫文学馆崇文馆学士崇文馆直学士太子校书郎司经局太子洗马太子文学太子校书郎太子正字典设局典设郎宫门局宫门郎○右春坊太子右庶子太子中舎人太子舎人太子右谕徳右赞善大夫太子通事舎人○太子家令寺太子家令丞主簿太子率更寺太子率更令丞主簿太子仆寺太子仆丞主簿○太子率府太子左右卫率府太子左右司御率府太子左右清道率府太子左右监门率府太子左右内率府谨案辽史载东宫官属极备然其可考见者中允冯若谷洗马刘辉校书郎韩滦张昱等数人而已其他大抵皆据唐制以约略得之未必尽有确据也
　　金
　　金史百官志詹事院太子詹事少詹事掌总统东宫内外庶务左右卫率府掌周卫导从仪仗左右监门掌门卫禁钥仆正副仆正仆丞掌车马廐牧弓箭鞍辔器物等事掌寳二人掌奉寳谨其出入典仪赞仪司赞礼仪侍正侍丞掌冠带衣服左右给使之事典食令丞承奉膳羞侍药奉药承奉医药掌饮令丞承奉赐茶及酒果之事家令家丞掌营缮栽植铺设及灯烛之事司经正副掌经史图籍笔砚等事司藏副掌库藏财货出入之事司仓副掌仓廪出纳薪炭等事中侍局都监同监掌东阁内之禁令省察宫人廪赐给纳诸物辖侍人等左谕徳右谕徳左赞善右赞善掌赞谕道徳侍从文章
　　谨案金代宫僚但有谕徳赞善而不分左右春坊与唐宋之制稍异其司经正副掌经史图籍则仍洗马之旧职也
　　元
　　元史百官志储政院秩正二品至元十九年立詹事院备左右辅翼皇太子之任置左右詹事各一员副詹事詹事丞院判各二员吏属六十有二人别置宫臣宾客二员左右谕徳左右赞善各一员校书郎二员中庶子中允各一员三十一年太子裕宗既薨乃以院之钱粮选法工役悉归太后位下改为徽政院以掌之大徳九年复立詹事院寻罢十一年更置詹事院设官十二员至大四年罢延祐四年复立七年罢泰定元年罢徽政院改立詹事如前天厯元年改詹事院为储庆使司二年罢复立詹事院未几改储政院院使六员同知二员佥院二员同佥二员院判二员司议二员长史二员照磨二员管勾二员掾史一十二人译史四人回回掾史二人通事知印各二人宣使十人典吏六人家令司家令家丞各二员典簿二员照磨一员掌太子饮膳供帐仓库典幄署令丞各二员掌太子供帐府正司府正府丞典簿各二员资武库提防大使各一员掌军器冀用库提防大使各一员掌鞍辔延庆司使同知各一员掌修建佛事典用监卿四员太监少监丞各二员掌供给縀疋寳货等物典医监达噜噶齐【解见户部篇】二员卿二员太监少监丞各二员掌供进药饵典牧监卿太监少监丞各二员掌孳畜之事储膳司卿四员少卿丞各二员掌皇太子饮膳之事典寳监卿太监少监丞各一员○至正六年立皇太子宫傅府九年冬立端本堂为皇太子学宫置谕徳一员赞善二员文学二员正字二员司经二员十三年定置皇太子宾客二员左右谕徳各一员左右赞善各一员文学二员中庶子中允各一员立詹事院罢宫傅府置詹事三员同知詹事二员副詹事二员詹事丞二员首领官中议二员长史二员管勾照磨各一员防古笔且齐【解见吏部篇】六人回回掾史二人掾史十人知印二人克哷穆尔齐【解见仓衙门篇】二人宣使十人其家有家令司府正司典寳监仪卫司谨案元之徽政院如汉之长信少府储政院如汉之詹事储政院有太子则置徽政院有太后则置无则省两官互为废置其实即一署也元史尚有掌谒司等官皆徽政院所属令并不载又有左右都威卫使司卫候直都指挥使司葢即前代卫率之职又有内宰司诸色人匠都总管府打捕鹰房縂管府财赋都縂管府等官所属职员至多名目猥杂今但附识其槩于此
　　明
　　明史职官志詹事府詹事一人少詹事二人府丞二人主簿防主簿一人録事二人通事舎人二人左春坊大学士左庶子左谕徳各一人左中允左赞善左司直郎各二人左清纪郎一人左司諌二人右春坊亦如之司经局洗马一人校书正字各二人詹事掌统府坊局之政事以辅导太子少詹事佐之凡府僚暨坊局官与翰林院职互相兼试士修书皆与焉通事舎人典东宫朝谒辞见之礼承令劳问之事春坊大学士掌太子上奉请下启笺及讲读之事皆审慎而监省之庶子谕徳中允赞善各奉其职以从司直清纪郎掌弹劾宫僚纠举职事司諌掌箴诲鉴戒以拾遗补过洗马掌经史子集制典图书刋辑之事校书正字掌缮冩装潢诠其讹谬而调其音切以佐洗马建文中増少卿寺丞各一人宾客二人又置资徳院资徳一人资善二人其属赞读赞书著作郎各二人掌典籍各一人成祖复旧制英宗初命大学士提调讲读官按詹事府多由他官兼掌天顺以前或尚书侍郎都御史成化以后率以礼部尚书侍郎由翰林出身者兼掌之其协理者无常员春坊大学士景泰间倪谦刘定之而后仅杨廷和一任之后不复设其司直司谏清纪郎亦不常置惟嘉靖十八年以陆深为詹事崔铣为少詹事王教罗洪先华察等为谕徳赞善洗马皇甫涍唐顺之等为司直司谏皆天下名儒自明初宋濓诸人后宫僚莫盛于此嗣是出阁讲读每防别员本府坊局仅为翰林官迁转之阶
　　明会典詹事府及坊局官后不全设亦无定员谨案周礼不载太子宫官考之经文如师氏保氏掌教太子及国子诸子率国子而致于太子皆主教训国子而太子亦齿焉葢其所亟者在以道引翼故特选正人以朝臣兼师保之任使其入虎门之学朝夕纳诲而已问安视膳之外太子絶无所预固无庸别置官僚以供使令而备宿卫也秦汉始为太子置詹事多设僚属嗣后厯代増加三寺十率员额浸广而人数既众贤否厐杂往往预为富贵之地逞其逢迎倾轧簧鼓多端以致贻害无穷祸延宗社故宫僚之设实非国家美事我
　　朝鉴古立制诸
　　皇子皆在
　　尚书房读书各选翰林官分侍讲读日有程课而择大臣二三人为总师傅以综领其事凡詹事坊局之旧称宫僚者则但以备翰林叙进之阶法度周祥实为超轶万古矣















　　钦定厯代职官表卷二十六
<史部,职官类,官制之属,钦定历代职官表>
　　钦定四库全书
　　钦定厯代职官表卷二十七














<史部,职官类,官制之属,钦定历代职官表,卷二十七>
　　太常寺
　　国朝官制
　　太常寺卿满洲汉人各一人【正三品】少卿满洲汉人各一人【正四品】
　　掌典守
　　坛壝
　　庙
　　社以嵗时序其祭祀而诏其行礼之节祭日则帅其属以分司厥事凡牲牢之数笾豆之实咸凖仪式而为之共备焉
　　国初设太常寺以礼部置卿少卿等官凡祭祀事宜由礼部掌行顺治十六年改归本寺康熙二年复以寺事属礼部十年仍归本寺雍正元年始
　　特简大臣总理寺事乾隆十四年定礼部满洲尚书以
　　兼管太常寺入衔永为成式焉
　　寺丞满洲一人汉人二人【正六品】
　　掌祭祀之仪式辨其职事以诏有司及遴补员吏钩稽廪饩之事
　　国初设满洲寺丞一人汉人左右寺丞各一人皆堂上正官乾隆十三年改为属官
　　博士满洲一人汉军一人汉人一人【正七品】
　　掌缮冩章牍有祀事则具仪以进品物所须咸应时而供其直焉员额顺治元年定
　　赞礼郎满洲二十二人汉人十四人【满洲赞礼郎初制四品顺治十六年改为九品康熙四年改为六品六年改为五品九年仍改为正九品寻又定由防军校骁骑校选授者六品职衔由八品笔帖式监生选授者八品职衘由无品笔帖式库使前锋防军选授者九品职衔乾隆元年改定俱以六品冠带食七品俸汉人赞礼郎仍初制为正九品】读祝官满洲八人【初制五品康熙九年改为正九品寻又定品数如赞礼郎视出身为差乾隆元年改定俱以六品冠带食七品俸】学习赞礼郎读祝官各满洲二人【九品冠带】
　　掌相仪序事偹物絜器凡国之大禋祀则分充典仪典乐通赞引礼传赞司香司玉帛司爵司祝司馔掌燎掌瘗进爼挈壸司拜牌拜褥等官各共其职无有不恪凡中祀羣祀咸凖式而差次之以奉殷礼焉满洲赞礼郎初置十六员读祝官初置四员又有礼部读祝官二员康熙十年以礼部读祝官改太常寺防又增置额外读祝官二员雍正十一年增置赞礼郎八员改额外读祝官二员为正额乾隆三十七年以赞礼郎二员分銮仪衞司赞鸣鞭四十年增置学习赞礼郎读祝官各二员汉人赞礼郎顺治初置十六员康熙三十八年省二员雍正元年复置乾隆二年又增置二员九年复省四员
　　典簿防典簿满洲汉人各一人【正七品】
　　掌行遣文移凡祭祀则辨笾豆牲牷之位而陈之员额顺治元年定
　　司库满洲一人库使满洲二人
　　掌祭器仪服之属各以其物而分贮之嵗支银于户部钩考出入以供祀事司库员额顺治元年置库使员额雍正七年置
　　笔帖式满洲九人汉军一人
　　满洲笔帖式初置十八员康熙三十八年省九员汉军笔帖式初置二员康熙三十八年省一员【职事具吏部篇】
　　谨案太常寺初设有牺牲所牧满洲汉人各一人从七品掌系牲牷而刍牧之以待祭祀乾隆二十六年省以其事改入内务府庆丰司管理
　　厯代建置
　　三代
　　杜佑通典今太常者亦唐虞伯夷为秩宗兼防典乐之任也周时曰宗伯掌邦礼
　　周礼郑康成注唐虞三代以宗宫典国之礼与其祭祀汉之太常是也【贾公彦疏上举唐虞下举周法则其中夏殷亦宗官掌礼可知故总以三代言之】
　　礼记曲礼天子建天官先六太曰太祝太士郑康成注此盖殷时制也
