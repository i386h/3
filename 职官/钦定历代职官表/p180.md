<!-- { "loadSidebar": true } -->
　　谨案后汉延平元年邓隲为车骑将军仪同三司仪同之名自此始也魏黄初三年黄权为车骑将军开府仪同三司开府之名自此始也其品第一梁班第十七陈秩万石北齐从一品后周置上开府仪同三司开府仪同三司上仪同三司仪同三司等十一号以酬勲劳隋因之唐惟置开府仪同三司为散官品特进两汉及魏晋皆以为加官从本官服品第二位次诸公下在开府骠骑上梁班第十七北齐为第二品隋为正二品散官而唐因之秦郎中令属官有中大夫汉太初元年更名光禄大夫秩比二千石晋太始初分为左右皆银章青绶若加金章紫绶者为金紫光禄大夫自晋以后皆为兼官光禄大夫梁班第十三后魏初从第一品后改第二品后周正八命隋为正一品散官后改光禄
　　大夫为从一品左光禄大夫正二品右光禄大夫从二品唐初犹有左右贞观后惟有光禄大夫金紫光禄大夫梁第十四班陈为中二千石北齐从二品隋因为散官后改为正三品银青光禄大夫北齐三品隋为正三品散官后改从三品然金紫银青合居光禄之上今反居下则北魏定令之误也正议大夫通议大夫俱隋置太中大夫本秦官秩比千石梁班第十一北齐从第三品中大夫北齐为第四品中散大夫后汉置秩六百石或曰王莽所置梁班第十朝议大夫隋置为从三品散官朝请大夫隋置为正五品散官朝散大夫隋置为正四品散官后改从五品又宋齐梁陈北魏北齐诸九品散官皆以将军为品秩谓之加戎号隋开皇六年始置六品以下散官并以郎为正阶尉为从阶正六品上为朝议郎下为武骑尉从六品上为通议郎下为屯骑尉正七品上为朝请郎下为骁骑尉从七品上为朝防郎下为防骑尉正八品上为给事郎下为飞骑尉从八品上为承奉郎下为旅骑尉正九品上为儒林郎下为云骑尉从九品上为文林郎下为羽骑尉帝又置八郎八尉六品置建节尉奋武尉七品置宣惠尉绥徳尉八品置懐仁尉守义尉九品置奉诚尉立信尉并为正从又六品置承议郎通直郎七品置宣徳郎朝散郎八品置登仕郎将仕郎九品置常从郎奉信郎亦为正从唐以郎为文职尉为武职遂采开皇大业之制以为六品以下散官焉
　　唐六典凡叙阶之法有以封爵有以亲戚有以勲庸有以资廕有以秀孝有以劳考有除免而复叙者皆循法以申之凡应入三品五品者皆待别制而进之不然则否凡文武百僚之班叙官同者先爵爵同者先齿
　　谨案唐制流内九品三十阶之外初又有视流内起正五品至从九品又有流外自勲品以下九品流外自此始又有视流外亦自勲品以至九品开元初乃稍罢之盖亦患其繁冗而思所以厘正之矣
　　旧唐书职官志兵部郎中掌天下武官之阶品凡叙阶有二十九凡叙阶之法亦如文散官之制新唐书百官志武散阶四十有五从一品曰骠骑大将军正二品曰辅国大将军从二品曰镇军大将军正三品上曰冠军大将军懐化大将军正三品下曰懐化将军从三品上曰云麾将军归徳大将军从三品下曰归徳将军正四品上曰忠武将军正四品下曰壮武将军懐化中郎将从四品上曰宣威将军从四品下曰明威将军归徳中郎将正五品上曰定逺将军正五品下曰宁逺将军懐化郎将从五品上曰防骑将军从五品下曰防击将军归徳郎将正六品上曰昭武校尉正六品下曰昭武副尉懐化司阶从六品上曰振威校尉从六品下曰振威副尉归徳司阶正七品上曰致果校尉正七品下曰致果副尉懐化中侯从七品上曰翊麾校尉从七品下曰翊麾副尉归徳中侯正八品上曰宣节校尉正八品下曰宣节副尉懐化
　　司戈从八品上曰御侮校尉从八品下曰御侮副尉归徳司戈正九品上曰仁勇校尉正九品下曰仁勇副尉懐化执防长上从九品上曰陪戎校尉从九品下曰陪戎副尉归徳执防长上
　　谨案汉元狩二年霍去病为骠骑将军秩等大将军梁班第二十四后周九命隋正四品唐为武散官辅国将军后汉置晋王濬拜辅国大将军后周七命隋从六品镇军冠军俱魏置后周镇军八命冠军七命隋并正六品云麾将军梁班第十八忠武将军梁班第十九壮武将军梁班第十六明威将军定逺将军梁班并第十二宁逺将军晋置游骑将军魏置游击将军汉置
　　宣威将军唐置其懐化归徳等号并唐置以授蕃官若校尉之号汉始有之隋置武骑等十六尉以为六品以下从阶唐乃采前代诸校尉旧名置自正六品以下各有副尉为武散官云
　　五季
　　范质五代通録冯道自叙云阶自将仕郎至开府仪同三司
　　谨案五代之典章紊矣然官阶大约一如唐制故着此以存其概
　　宋
　　宋史职官志宋官人受授之别有官有职有差遣官以寓禄秩叙位着职以待文学之选而别为差遣以治内外之事其次又有阶有勲有爵
　　柯维骐宋史新编职官志官无常员亦无専职悉分领中外差遣官惟寄禄而已神宗谕辅臣仿唐六典酌古今而肇新之元丰三年命官详定于是寄禄以阶而百司各还所职其后徽宗増文武阶髙宗厘郎大夫之序实详且偹遂为永制云宋史职官志文散官二十九闲府仪同三司【从一】特进【正二】光禄大夫【从二】金紫光禄大夫【正三】银青光禄大夫【从三】正奉大夫【正四上阶】中奉大夫【正四】太中大夫【从四上阶】中大夫【从四】中散大夫【正五上阶】朝奉大夫【正五】朝散大夫【从五上阶】朝请大夫【从五】朝奉郎【正六上阶】承直郎【正六】奉直郎【从六上阶】通直郎【从六】朝请郎【正七上阶】宣徳郎【正七】朝散郎【从七上阶】宣奉郎【从七】给事郎【正八上阶】承事郎【正八】承奉郎【从八上阶】承务郎【从八】儒林郎【正九上阶】登仕郎【正九】文林郎【从九上阶】将仕郎【从九】
　　谨案宋初沿唐制设文阶而等级小异以开府仪同三司为宰臣使相阶以光禄大夫金紫光禄大夫正奉大夫为执政阶朝散大夫朝请大夫朝奉郎宣徳郎承事郎承奉郎儒林郎文林郎登仕郎将仕郎以上为京朝官至侍从阶凡十有五元丰中李清臣论国朝踵袭近代之牙校有银青光禄大夫阶盖唐自肃代以后官赏冗滥久而益失下至州郡胥吏军班校伍一命便带银青光禄大夫阶殆与无官者等后唐长兴二年诏不得荐银青阶为州县官贱之至矣宋改官制乃稍厘正之惟除授蕃官犹用此制如三班借差三班差使或悉带银青祭酒而等第加勲焉
　　邵博闻见后录元丰三年初行官制以阶易官寄禄新格中书令侍中同平章事为开府仪同三司左右仆射为特进吏部尚书为金紫光禄大夫五曹尚书为银青光禄大夫左右丞为光禄大夫六曹侍郎为正议大夫给事中为通议大夫左右谏议为太中大夫秘书监为中大夫光禄卿至少府监为中散大夫太常至司农少卿为朝议大夫六曹郎中为朝请朝奉朝散大夫凡三等员外郎为朝请朝散朝奉郎凡三等起居舍人为朝防郎司谏为朝奉郎正言太常国子博士为承议郎太常秘书殿中丞为奉议郎太子中允赞善大夫中舍洗马为通直郎著作佐郎大理寺丞为宣徳郎光禄卫尉寺将作监丞为宣议郎大理评事为承事郎太常寺太祝奉礼郎为承奉郎秘书省校书郎正字将作监主簿为承务郎
　　谨案宋初各曹迁转皆自为流品元丰新制以阶易官乃雑取唐制及祖宗旧制而损益之定为二十四班以之寄禄而品秩之别遂无他名此阶与官之所由相混也然品秩之别亦于斯可见故具着之又元丰初三光禄正议中散朝议六阶并分左右词人为左余人为右既而寄禄官并分左右绍圣三年诏寄禄转正议大夫光禄大夫银青光禄大夫分左右朝请大夫中散大夫亦仍旧存左右余并罢之崇宁初因刑部尚书邓洵武请又换选人七阶三京府判官等官为承直郎节度掌书记等官为儒林郎防团判官等官为文林郎防推官等官为从事郎县令等官为通仕郎试阶知县等官为登仕郎三京军巡判官等官为将仕郎大观初又増宣奉正奉中奉奉直四阶政和末又改通仕郎为从政郎登仕郎为修职郎将仕郎为迪功郎而寄禄之制始偹绍兴举行元祐之法亦分左右至淳熙始并去左右字而自开府至迪功凡三十七阶如故焉
　　宋史职官志武散官三十一骠骑大将军【从一】辅国大将军【正二】镇国大将军【从二】冠军大将军【正三上】懐化大将军【正三】云麾将军【从三上】归化将军【从三】忠武将军【正四上】壮武将军【正四】宣威将军【从四上】明威将军【从四】定逺将军【正五上】宁逺将军【正五】游骑将军【从五上】游击将军【从五】昭武校尉【正六上】昭武副尉【正六】振威校尉【从六上】振威副尉【从六】致果校尉【正七上】致果副尉【正七】翊麾校尉【从七上】翊麾副尉【从七】宣节校尉【正八上】宣节副尉【正八】御武校尉【从八上】御武副尉【从八】仁勇校尉【正九上】仁勇副尉【正九】陪戎校尉【从九上】陪戎副尉【从九】
　　谨案宋武选旧制自内客省使至閤门使使各有副为横班自皇城使至供偹库使为诸司正使自皇城副使至供偹库副使为诸司副使内殿承制内殿崇班为大使臣自东头供奉官至三班借职为小使臣元丰中厘定官制废文散阶而武臣将军校尉之号尚依其旧则亦沿唐制也
　　宋史职官志武选新官太尉通侍大夫正侍大夫宣正大夫履正大夫协忠大夫中侍大夫中亮大夫中卫大夫翊卫大夫亲卫大夫拱卫大夫左武大夫右武大夫正侍郎宣正郎履正郎协忠郎中侍郎中亮郎翊卫郎拱卫郎左武郎右武郎武功大夫武徳大夫武显大夫武节大夫武畧大夫武经大夫武义大夫武翼大夫武功郎武徳郎武显郎武节郎武畧郎武经郎武义郎武翼郎敦武郎【山堂考索作训武郎盖避光宗嫌名也】修武郎从义郎秉义郎忠训郎忠翊郎成忠郎保义郎承节郎承训郎下班祗应
　　谨案宋政和二年武选亦易新名正使为大夫副使为郎横班十二阶正副亦然是以有郎居大夫之上者其后以新名未足又増置宣正履正协忠翊卫亲卫大夫郎凡十阶通为横班太尉本秦主兵官特以为武官之首自太尉至下班只应凡五十二阶正侍郎以下郎居大夫上议者以为非序绍兴中乃厘正之以郎居下又以下班只应之上増进武校尉进义校尉其下増进武副尉进义副尉守阙进义副尉进勇副尉守阙进勇副尉初政和中欲以将军校尉诸阶易横班以下诸使至三班借职而西班用事者嫌其辙太殊亦请改为郎大夫盖周制师帅皆中大夫旅帅皆下大夫卒长以下皆士汉之诸郎有五官左右中郎将而羽林虎贲俱以郎为号则宋武阶之为郎大夫固有因于古也又内侍阶唐制与文臣同宋别置阶官欲不相溷政和二年改为十二阶曰供奉官曰左侍禁曰右侍禁曰左班殿直曰右班殿直曰黄门曰祗侍禁曰祗殿直曰祗黄门曰内品曰只内品曰贴只内品又医官阶十有四亦政和二年更定自和安大夫以下为大夫者六其郎亦如大夫之名数又有翰林良医等凡十号皆繁杂不可偹书故附着于此
　　辽
　　辽史太祖本纪神册六年夏五月诏正班爵太宗本纪大同元年春正月降重贵为崇禄大夫检校太尉
　　谨案崇禄大夫五代史晋家人作光禄大夫盖辽以太宗名改之则亦仿自唐以来之旧制也
