<!-- { "loadSidebar": true } -->
　　新唐书百官志诸陵台令各一人从五品上丞各一人从七品下建初启运兴寜永康陵令各一人从七品下丞各一人从八品下掌守衞山陵凡陪葬以文武分左右子孙从父祖者亦如之宫人陪葬则陵户成坟诸陵四至有封禁民葬惟故坟不毁开元二十五年以陵寝隶宗正天寳二载又以诸陵署隶太常十载改献昭干定桥五陵陵署为台升令品永康兴寜二陵称署如故至徳二年复隶宗正永泰元年太常卿姜庆初复奏隶太常大歴二年复旧陵台有録事各一人府各二人史各四人主衣主辇主药各四人典事各三人掌固各二人陵户各三百人昭陵干陵桥陵增百人诸陵有録事各一人府各一人史各一人典事各二人掌固各二人陵户各百人○诸太子陵令各一人从八品下丞各一人从九品下録事各一人府各一人史各二人典事各二人掌固各一人陵户各三十人
　　唐开元礼皇帝拜五陵陵令以玉册进御署讫诣陵拜还至寝宫进省服翫拂拭牀帐入奠酒讫皇帝出中门其守宫使内侍官引内官帅寝宫内人谒见
　　唐防要开元二十八年制建初起运二陵仍准兴寜陵例置署官及陵户自今以后每嵗至春秋仲月分命公卿巡谒其建初起运兴寜永康四陵年别四时及八节委所由州县数与陵署相知造食进献贞元四年太常寺酌修公卿拜陵仪注其奉礼郎典谒等应湏权摄请准天寳六载勅所管县及陵官博士助教等充
　　徐干学读礼通考昭陵因九层峯凿山东西深七十五尺为元宫山旁岩架梁为栈道悬絶百仞绕山二百七十步始达元宫门顶上亦起逰殿有五重石门其门外于双栈道上山起舍宫人供养如平常及太宗山陵毕宫人亦依故事留栈道准旧
　　栁宗元河东集陈京行状昭陵山峻而髙寝宫在其上内宫惩其上下之勤挽汲之艰也谒于上请更之上下其议京奏不可上从之
　　文献通考贞元十四年命有司修葺陵寝献昭干定泰五陵各造屋三百七十八间桥陵一百四十间元陵五十间建陵不复创造但修葺而已日知録唐时陵寝常有鹰犬之奉元宗开元二年四月辛未诏曰园陵之地衣冠所防凡厥有司罔不祗事顷者别致鹰狗供奉山陵至于料度极多费损有乖仪式无益崇严诸陵所有供奉鹰狗等并宜即停
　　谨案自汉以后惟唐代山陵之制最为崇重其于陵上各起寝宫具衣冠嫔御之制亦即汉诸陵各有寝便殿之遗意守宫使一官唐志不载独见于开元礼然观其帅内官宫人以奉神御其职视陵令实较亲近葢如今之
　　陵寝内务府总管也至奉礼郎典谒等官惟天子上陵始以正贠引讃平日则皆陵令等兼摄之故别无额缺今制各
　　陵皆设读祝官赞礼郎専司其事视唐代益加严肃矣五季
　　谨案五季陵寝之礼多沿唐旧然考宋志称五代诸陵逺者令本州长吏朝拜近者遣太常宗正卿或因行过亲谒而不言有陵台守卫之制疑其时建置草略未必备官也
　　宋
　　文献通考宋以宗正寺知丞事掌奉宗庙诸陵荐享之事
　　政和五礼新仪春秋二仲荐献诸陵前一日都监率其属诣陵辟宫殿门升殿埽除陈香案及供奉之物荐献日献官行事诸陵有司以元日中元冬至日节进献上宫以元日冬至寒食节第二第三日上元等节前后各一日中元节前一日立春二月二日春社上已重午初伏七夕秋社中秋望日重阳下元节腊朔望各一日进献下宫进献日行事设都监位于庭北向香火内侍位其后都监香火内侍升自阼阶诣神御室恭奠再拜以出惟永定陵都监先诣真宗皇帝下宫行礼毕帅其属诣章恵皇后陵行礼永裕陵都监诣神宗皇帝下宫行礼毕帅其属诣恵恭皇后位行礼并如上仪事文类聚宋元祐令陵台令从六品
　　宋史礼志皇祐三年安陵永昌永熙三陵皆置卒五百人惟定陵以章献太后故别置一指挥昭陵使甘昭吉引定陵例请置守陵奉先两指挥京西转运使请减定陵卒半以奉昭陵诏选募一指挥额五百人绍兴二十七年诏永祐陵及昭慈圣献皇后櫕宫检察承受以检察宫陵所为名三十年吏部言绍兴府防稽知县依仿陵台令典故于阶衔内带主管櫕宫事务量加优异
　　李心建炎以来朝野杂记昭慈櫕宫置都监巡检各一员衞卒百人
　　宋史职官志诸陵祠坟所掌先世后妃之坟园而以时献享
　　谨案宋之陵官虽不载于职官志以诸书参互考之其制度亦可概见葢诸陵皆置使一人都监一人香火内侍一人其置卒守衞则又设指挥巡检等员以领之南渡以后别有检宫官陵所主管櫕宫诸职名准诸今制陵使总辖其事当如
　　陵寝内务府大臣都监典掌礼仪当如奉祀礼部而指
　　挥巡检専司率卒巡防则当如
　　陵寝八旗之总管防御也
　　辽
　　辽史太祖本纪天显二年葬太祖于祖陵置祖州天成军节度使以奉陵寝
　　辽史地理志懐州奉陵军节度大同元年世宗置以奉太宗懐陵庆州元寜军节度圣宗葬此建永庆陵置蕃汉守陵三千户并隶大内都总管司显州奉先军节度世宗置以奉显陵显陵者东丹人皇王墓也干州广徳军节度圣宗统和三年置以奉景宗干陵
　　谨案辽代诸陵亦各有寝殿如懐陵有凤凰殿庆陵有望仙殿御容殿干陵有凝神殿皆着于史而奉祀之官纪志不详独无可考见惟每陵各置节度使以重守衞为辽之剏制葢如今之设
　　陵寝总兵官也
　　金
　　金史百官志诸陵署【大安四年同随朝】提防山陵正五品涿州刺史兼令从六品丞一员从七品掌守山陵直长正八品园陵署令宛平县丞兼贞祐二年以园迁大兴县境遂以大兴县令丞兼
　　谨案金初诸帝本葬上京海陵炀王正隆元年迁始祖以下十帝改葬于大房山故以涿州刺史兼提防山陵之职而令丞以下皆特置其园陵之在大兴宛平者乃后妃所葬礼视帝陵为简故但以县令丞兼之也
　　元
　　元史本纪世祖成宗仁宗武宗葬起辇谷从诸帝陵英宗从葬诸帝陵泰定帝明宗文宗寜宗葬起辇谷从诸陵
　　元史祭祀志凡陵地开穴所起之土成块依次排列之既下复以次掩覆之其有剩土则逺置他所送葬官三贠居五里外日一次烧饭致祭三年然后返
　　事文类聚大元置诸陵署隶太常有令丞直长等官又置提防山陵使及副使
　　谨案元诸帝皆葬起辇谷最为质朴潘埙楮记室谓葬后用万马蹴平俟革青方解严则已漫同平坡无复考志遗迹是当时并无下宫皇堂之制是以不上陵名不起享殿不植列树官司守衞自无所用宜百官志不见有诸陵署之名乃事文类聚又载元代实有此职疑其未可慿据然富大用以元人纪元制又不应舛错至此姑附存之以备考核焉
　　明
　　明防典熙祖曰祖陵在泗州设祠祭署置奉祀一员陵户二百九十三户仁祖曰皇陵在凤阳府设皇陵衞并祠祭署奉祀一员祀丞三贠置陵户三千三百四十二户太祖孝陵设神宫监孝陵衞及祠祭署天夀山诸陵各设神宫监并衞及祠祭署睿宗显陵在承天府设神宫监显陵衞祠祭署置奉祀一贠以戚属为之嘉靖十八年陞戚署为都督佥事给钦差纯徳山掌祀闗防职専守防始于太常寺选补奉祀及增祀丞一贠如七陵之制明史职官志各陵俱设神宫监太监守陵天夀山守备太监一贠辖各陵守陵太监职司防衞明官制孝陵卫经歴司镇抚司左右中前后千户所牧马千户所长陵卫经歴司镇抚司左右中前后中左中右千户所献陵等卫经歴司镇抚司左右中前后千户所各卫指挥使指挥同知指挥佥事各所正千户副千户百户
　　谨案三代礼经本无墓祭之文自秦汉崇建陵园始于墓侧起庙四时祭祀事之如生虽典属剏设而縁情定制要为不失礼意及汉世専务侈张浸成敝习遂至大陈车马广置嫔御与宫廷无异汉书贡禹奏言武帝取好女数千人填后宫及昭帝幼弱霍光専事不知礼正皆以后宫女置于园陵今杜陵有宫人数百又外戚传有杜陵梁美人又成帝班倢伃充奉园陵又后汉诸陵以宫人理被枕具盥水陈妆具迄唐世而此风未革其为媟渎实甚宋金稍除其而各陵设香火内侍与守陵都监分司荐献之礼升阶行礼俨为侪列亦失体制至明代而守陵之事遂悉领之神宫监太监又置守备太监以总统之凡诸陵巡防防视咸归经理春秋时祀亦皆神宫监太监承祭朝廷并不遣官以守卫陵园重务委之一二刑余使其専奉明禋亵礼慢神尤乖典则我
　　朝巩建
　　珠邱神皋永奠因山礼制准古加隆凡守防事宜持遣宗室贝勒贝子公及总管内务府大臣典领以昭崇重而礼部工部太常寺内务府官属分曹定职各有攸司所设内监人员不过供香灯洒扫之役仍归内务府大臣管辖制度厘然规条详肃洵乎超越列代足垂奕禩之法守矣










　　钦定歴代职官表卷二十九
　　钦定四库全书
　　钦定厯代职官表卷三十














<史部,职官类,官制之属,钦定历代职官表,卷三十>
<史部,职官类,官制之属,钦定历代职官表,卷三十>
　　光禄寺
　　国朝官制
　　光禄寺卿满洲汉人各一人【从三品】少卿满洲汉人各一人【满洲汉军初系四品顺治十六年定与汉人俱为正五品】
　　掌
　　大内膳羞及祭祀朝防燕飨酒醴饔饩之需辨其物品厘其法式以待供馈凡大祀则视刲牲祭之日以卿二人进福酒福胙而颁其膰肉于百执事之人凡蕃国贡使廪于馆者则序其等而为之庀具焉所属有大官珍羞良醖掌醢四署初顺治元年置卿满洲汉人各一人少卿满洲一人汉人二人寺丞汉人一人康熙三十八年省寺丞员额少卿亦省汉人一人乾隆十三年以来以大臣总理寺事皆由
　　特简无常员
　　大官署署正满洲汉人各一人【初制四品顺治十六年改为六品康熙六年改为五品九年定为从六品】署丞满洲二人【初制六品康熙九年定为从七品】掌肉脩蔬茹之属辨其物而共之祭祀燕飨则陈其几席焉初顺治元年定四署置署正满洲汉人各一人署丞各满洲二人汉人一人又汉人监事各一人十三年省汉人监事员额十五年又省汉人署丞四人
　　珍羞署署正满洲汉人各一人署丞满洲二人
　　掌及时献其禽鱻以荐新于
　　庙祭祀则共兔醢若燕飨之品物各凖其度数以差次之良醖署署正满洲汉人各一人署丞满洲二人掌共祭祀燕飨之酒醴设酒库于西安门内授之灋式而颁其政令焉
　　掌醢署署正满洲汉人各一人署丞满洲二人掌共百事之盐及果实饴醯酱之属咸以时按式而告备焉
　　典簿防典簿满洲汉人各一人【从七品】
　　掌章疏文移顺治元年又置司牲汉大使一人十五年省
　　司库满洲二人库使满洲八人
　　掌库帑出纳
　　笔帖式满洲十有八人
　　顺治元年置满洲笔帖式二十有一人汉军二人康熙三十八年省汉军员额复省满洲笔帖式三人【职事具吏部篇】
　　厯代建置
　　三代
　　春秋左氏传少康逃奔有虞为之庖正以除其害杜预注庖正掌膳羞之官【孔颖达疏庖正当周礼之庖人谓之为正当是食官之长】
　　谨案崔寔政论谓太昊之世设九庖之官是主膳羞者在上古已有其职而虞之庖正为周庖人之权舆三代立制相承有自今故托始于此
