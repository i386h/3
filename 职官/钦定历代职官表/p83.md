<!-- { "loadSidebar": true } -->
　　谨案北魏初都平城孝文迁洛阳孝静迁邺故代河南魏三郡皆为京尹至汉晋治京城者惟洛阳一令而魏之河隂令亦得视洛阳称为二县则如今大兴宛平之并为京县也
　　北齐
　　隋书百官志后齐司州置牧属官有别驾从事史治中从事史等员又领西东市署令丞及统清都郡诸畿郡清都郡置尹丞中正功曹主簿督邮五官门下督録事主记议生及功曹记室户田金租兵骑贼法等曹椽中部掾等员邺临彰成安三县令各置丞中正功曹主簿门下督録事主记议及功曹记室户田金租兵骑贼法等曹椽员
　　北齐书叚荣列传勑濬京城北隍司州治中崔龙子清都尹丞李道隆邺县令尉长卿临彰令崔象成安令髙子彻等并典作
　　谨案汉置司校尉督察京师魏晋以后以为司州乃部刺史之任而京尹则郡太守之任各有职事不相临摄六朝改司州为扬州其权势始见偏重而亦未有统属北齐置清都尹始统之以司州牧与厯代稍有不同然考之列传如范阳王绍义等皆以宗室为之则其职亦未尝不重也
　　后周
　　唐六典后周复为京兆尹又置雍州牧
　　通典后周司市下大夫正四命小司市上士正三命
　　谨案唐六典称后周置雍州牧又有京兆尹而当时依仿周制复设乡伯中大夫小乡伯下大夫上士中士等官其职掌所别不得而详然稽之周书纪传亦未见有曾为京兆尹者疑虽有其名实未尝授人也
　　隋
　　隋书百官志雍州置牧属官有别驾賛务等员京兆郡置尹丞正功曹主簿金户兵法士等曹佐等员并佐史二百四十四人大兴长安县置令丞正功曹主簿西曹金戸兵法士曹等员并佐史合一百四十七人雍州牧从二品京兆尹正三品雍州别驾賛务从四品大兴长安令京兆郡丞从五品大兴长安丞从七品开皇三年罢郡以州统县改别驾賛务为长史司马炀帝罢州置郡京兆河南则俱为尹并正三品罢长史司马置賛务一人以贰之京兆河南从四品上次置东西曹椽京兆河南从五品上大兴长安河南洛阳四县令并増为正五品其后诸郡各加置通守一人位次太守京兆河南则谓之内史又改賛务为丞位在通守下唐六典后周置雍州牧隋因之大业三年罢州置郡京兆河南皆为尹则兼牧之任矣
　　隋书百官志司农寺市署令二人市有肆长四十人炀帝定令太府寺管京都五市署京师东市曰都防西市曰利人东都东市曰豊都南西市曰大同北市曰通逺
　　谨案治中别驾賛务诸官厯代皆于司州至隋并州入郡始为京尹之佐其品秩视尹仅相去一偕盖如今顺天府丞之职而当时又别有京兆河南郡丞则秩止五品其班位在洛阳长安诸令之下乃京尹之属僚非令府丞可比自隋炀帝复改賛务为丞而丞始定为尹贰名实异同固有不必其相沿者矣至賛务即治中所改考之唐六典则当时实作賛治今隋书之称賛务者盖修史时避髙宗讳也
　　唐
　　唐六典京兆河南太原府牧各一人从二品尹一人从三品掌清肃邦畿考窍官吏宣布徳化抚和齐人少尹二人从四品下掌贰府事以纪纲众务通判列曹司録参军事二人正七品上録事四人从九品上掌省署抄目糺正非违监守符印功曹参军事二人正七品下掌官吏考课之事仓曹参军事二人正七品下掌公廨仓库租赋之事戸曹参军事二人正七品下掌戸籍计帐之事兵曹参军事二人正七品下掌兵甲器仗之事法曹参军事二人正七品下掌鞫狱定刑之事士曹参军事二人正七品下掌百工众艺之事参军事六人正八品下掌出使检讨之事经学博士一人从八品上助教二人以五经教授诸生○万年长安河南洛阳奉先太原晋阳令一人正五品上丞二人从七品上令掌导扬风化抚字黎氓丞为之贰主簿二人从七品上掌付事勾稽省署抄目糺正非违监印给纸笔杂用之事録事二人从九品下掌受事发辰检勾稽失
　　新唐书百官志武徳元年雍州置牧一人以亲王为之然常以别驾领州事永徽中改尹曰长史开元元年改京兆江南府长史复为尹
　　旧唐书百官志开元初雍洛并改为府乃升长史为尹从二品専縂府事魏晋有治中隋文改为司马炀帝改为賛治又为丞武徳改为治中永徽避髙宗名改为司马开元初改为少尹
　　通典大唐京兆府本为雍州置牧一人以亲王为之太宗为秦王中宗为英王睿宗为相王时并居其任多以长史理人开元元年改雍州为京兆府置牧如故掌宣风导俗肃清所部或以亲王居阁而遥领焉初雍州置别驾以贰牧之事永徽中改别驾为长史开元初改雍州长史为京兆尹縂理众务
　　谨案自两汉以州领郡虽京师所治亦然其司校尉司州刺史司州牧雍州牧及江左所置扬州刺史皆州任也厯代所为京兆河南丹阳等尹者则郡任也隋文帝罢郡置州而尹之事全并于牧炀帝复罢州置郡而牧之事又全并于尹于是州郡之事始合为一牧尹之职亦混而无所区分唐初置牧以为京府正官设别驾长史以贰之而所谓牧者乃以未出閤之皇子领其事于是使别驾长史専行郡事责重位轻殊非大小相维之义元宗改长史为尹始克以正官莅职而领牧者仍并置不废虚名无实终为枝冗失宜
　　国朝定制以府尹事繁常
　　命部院大臣一人兼司其事盖亦领牧之遗意而事任益専纲条严肃于治理倍资整饬矣
　　又案隋唐以前画疆分治者有州有郡未有府名唐元宗开元元年十二月改雍州为京兆府洛阳为河南府于是两都始建府治然特因京郡重地故隆以此名其他则仍称某州某郡而已非得槩膺府号也自宋世以潜藩之地皆依京郡故事升之为府于是府名始多然非诸帝所尝分封建节者仍不得预至元眀始以天下州郡槩改为府无复差别矣顾推求事始其府名实为京郡而设谨附考于此以明原委焉
　　唐六典两京诸市署令各一人从六品上丞各二人正八品上掌百族交易之事
　　五季
　　五代史梁本纪末帝贞明五年开封尹王瓉五代史唐本纪荘宗同光二年河南尹张全义家人唐秦王从荣拜河南尹唐废帝子重美自左卫上将军兼河南尹
　　五代史王朴传迁左谏议大夫知开封府事谨案五季梁都汴州置开封尹唐都洛阳为河南尹石晋复都于汴仍为开封尹宗史职官志谓五代俱置开封府尹者误也
　　宋
　　宋史职官志开封府牧尹不常置权知府一人以待制以上充掌尹正畿甸之事以教法道民而劝课之中都之狱讼皆受而听焉小事则専决大事则禀奏若承防已断者刑部御史台无輙紏察屏除冦盗有奸伏则戒所官捕治凡戸口赋役道释之占京邑者颁其禁令防其帐籍大礼桥道顿递则为之使仗内奉引则差官摄牧其属有判官推官四人日事推鞫分事以治而佐其长领南司者一人督察使院非刑狱讼诉则主行之司録参军一人折戸婚之讼而通书六曹之案牒功曹仓戸曹兵曹法士曹参军各一人视其官曹分职莅事分案六置吏六百开封典司毂下自建隆以来为要剧之任至熈寕间增给吏禄禁其受赇省衙前役以寛民力厘折狱讼归于厢官而治事视前日损去十四元祐六年王岩叟言左右防推官公事词状初无通治眀文请事繋朝廷及奏请通治外余并据号分治从之绍圣三年诏开封祥符知县事自令选秩通判人充崇寕三年蔡京奏乞罢权知府置牧一员尹一员専縂府事少尹二员分左右二府之政事牧以皇子领之尹以文臣充在六曹尚书之下侍郎之上少尹在左右司郎官之下列曹郎官之上以士戸仪兵刑工为六曹次序司録二员六曹各二员参军事八员开封祥符两县置案仿此易胥吏之称畧依唐六典制度又请移开封府治所于旧尚书省从之五年诏开封尹属官参军等并依旧员额大观元年李孝夀乞增置府学博士一员从之诏开封府六职闲剧不同如士曹之官惟主到罢批书而刑戸事繁自今凡士之婚田闘讼皆在士曹余曹仿此二年诏皇子领牧禄令如执政官又诏天下州郡并依开封府分曹置掾政和二年复置开封府学钱粮官一员○临安府旧为杭州建炎三年诏改为临安府绍兴置知府一员通判二员签书节度判官防公事节度推官观察推官观察判官録事参军左司理参军右司理参军司户参军司法参军各一员本府掌畿甸之事籍其戸均其赋役颁其禁令置两縂辖承受御前朝防文字凡御寳御批实封所有取索则供进凡省台寺监监司符牒及管下诸县及仓等申到公事则受而理之凡大礼及国信随事应办祠祭共其礼料防聚陈其幄帟人使徃来办其舟楫皆先期饬于有司领县九分士戸仪兵刑工六案内戸案分上中下案外有免役案常平案上下开拆司财赋司大礼局国信司排办司修造司各治其事置吏防检文字都孔目官副孔目官节度孔目官观察孔目官各一名磨勘司主押官正开拆副开拆官各一人下名开拆官二人押司官八人前后行守分二十一人贴司三十人乾道七年皇太子领尹事废临安府通判签判置少尹一员日受民词以白太子间日率僚属诣宫禀事置判官二员推官三员有防少尹比仿知府判官比通判推官比幕职其统临职分并照从来条例九年皇太子解尹事临安府知通签判推判官并依旧置
　　马端临文献通考四朝志尹以亲王为之号判南衙凡命知府必带权字以翰林为之翰林学士及杂学士若待制则权发遣而已
　　顾炎武日知録宋初太宗真宗皆尝为开封府尹后无继者乃设权知府一人所以避京尹之名也李焘续资治通鉴长编英宗治平四年二月提防开封府界诸县镇公事祠部郎中陈汝羲判三司都磨勘司知开封县都官员外郎罗恺提防府界诸县镇公事恺入见上问以开封事皆不能知上不悦又见汝羲问以府界事应答详敏翌日谓执政曰恺不才宜复用汝羲代之仍与馆职
　　谨案宋之开封府事权最重刑狱皆自断决不闗刑部御史台大理寺小者并不奏闻故居是职者大都以干办著名而亦不免専恣之真宗时以赵昌言奏始令其皆録欵闻奏付刑部详覈然定案犹在开封今制顺天府属刑名皆归直按察司审转由縂督题奏其京城讼狱事闗重大者则由府尹审録送刑部治之职事相维视宋制益为详慎至宋崇寕中定开封府掾属为士户仪兵刑工六曹开封祥符两县亦凖此式大观初遂令天下州县并依开封分曹置掾今各直省府州县书史分六房以治案牍实始于此特宋犹以流外官为之眀初以来则但以庶人在官者充其任其选为益轻耳
　　辽
　　辽史职官志某京留守行府尹事圣宗统和元年见上京留守行临潢尹事呉王某府少尹圣宗太平四年见临潢少尹郑宏节
　　王圻续文献通考辽南面五京尹为五京留守司俱兼府尹职
　　谨案辽虽分建五京而每嵗四时巡幸春水秋山实无定所并不常在京师故五京皆置留守司令兼府尹之事军民俱归统辖盖以驻跸时少特重其权以资弹压也
　　金
