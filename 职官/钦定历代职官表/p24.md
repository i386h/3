<!-- { "loadSidebar": true } -->
　　册府元龟后唐天成二年九月修魏门仓一百间充贮转运斛防十一月三司使张延朗奏于洛中预备一二年军粮帝然之四年二月三司使奏水运自洛口至京至仓门稍逺欲于洛河北岸别凿一湾引船直至仓门下缷从之
　　谨案五季仓储之制史乘阙畧据册府元龟所载则积贮出纳皆三司使为政其时九寺三监虽沿唐旧司农卿葢特具员而已
　　宋
　　李焘续资治通鉴长编太祖建隆元年五月乙巳上以畿甸委输京师多旁縁为奸民或咨怨命殿中侍御史王伸监察御史王祐户部郎中沈义伦等分领在京诸仓
　　谨案自汉以后太仓令及诸仓监皆设有専官宋太祖始命廷臣以他官分领京仓今之部院寺监官员选充诸仓监督其制盖自此始也
　　宋史职官志司农寺旧置判寺事二人以两制朝官以上充主簿一人以选人充掌供耤田九种大小中祀供豕与平粜利农之事元丰官制行始正职掌置卿少卿丞主簿各一人卿掌仓储委积之政令而谨其出纳少卿为之贰丞参领之凡京都官吏禄廪辨其精麤而为之等诸路嵗运至京师遣官阅其名色而分纳于仓庾嵗具封桩月具见存之数奏闻给兵食则进呈粮様有负欠者计其亏数上于仓部凡诸疏奏雨雪之阙与过多者皆籍之分案六置吏十有八初熙寜立常平敛散法以付司农而农田水利免役保甲等法悉自司农讲行官制行寺监不治外事司农旧职悉归户部右曹元祐三年诏司农寺置长贰五年以本寺主簿兼检法八年复置提辖修仓所绍圣四年罢主簿添丞一员所官属五十○仓二十有五掌九谷廪藏之事以给官吏军兵禄食之用凡纲运受纳及封桩支用月具数以报司农○排岸司四掌水运纲船输纳雇直之事○下缷司掌受纳纲运○建炎三年罢司农寺以事务并仓部绍兴三年复置丞二员凡有合行事务申户部施行四年复置寺仍置卿少十年复置簿隆兴元年并省主簿一员明年诏如旧制分案五南北省仓焉监仓官分上中下界司其出纳诸皆置监官外有监门官交量则有检察斛面官纲运下卸有排岸司官各分其事以佐本寺
　　玉海京诸仓总二十三所凡受四河运至京师者谓之船般仓永丰通济万盈广衍【初通济有四仓景徳四年改第三第四曰万盈广衍】延丰【旧曰广利景徳中改祥符二年増第二】顺成【旧曰常丰景徳中改】济逺【旧曰常盈景徳中改】富国【太平兴国中以迎春苑地为之】十仓【案仓名止八所其曰十仓者兼通济延丰第二仓为数也】受江淮所运【东河】永济永富二仓受懐孟二州所运【西河】广济第一仓受颍夀诸州所运【南河】广积广储二仓受曹濮诸州所运【北河】其受京畿之租者曰税仓京东界则广济第二仓受之京北界则广积第一仓骐骥院天驷监仓受之京西界则左天廏坊仓受之京南界则大盈右天廏仓受之其受商人入中谓之折中仓元丰元年七月提防在京仓所言在京诸仓名宜改易其延丰永济广积广济第一仓依旧名欲以延丰第二为元丰仓永济第二为永丰仓广积南仓为大盈仓广济仓为广阜仓从之
　　马端临文献通考宋诸仓监官每界二人以京朝官及三班使臣充元丰后属司农中兴后又有丰储仓初绍兴以上供米余数桩管别廪以为水旱之助后益増广收籴置监官二员监门官一员淳熙间命右司为之提领后以属检正非奉朝廷指挥不许支发
　　谨案宋自元丰改制仓廪职掌始归之司农独省太仓令不置所属惟诸仓监而已南渡后张维作司农寺壁记谓仓储出纳自昔太仓令主之葢大司农之属犹今之仓部也以列卿而行太仓令日惟仓部要束是聴位虽髙势出仓部下至于军饷支给罢于奔命世谓之走卿云云葢当时司农官属不备凡监支阅纳之事旧属太仓令者多以卿少兼任之故其职繁冗如此乃俞文豹吹劒録外集载有淳熙六年太仓令叶大防乞内省取索给凭由下户部除破一事似宋时又曽置太仓令者未知其説何据疑文豹有误也至宋之排岸下缷司掌受纳纲运今大通桥监督督催车户分运京仓正其职矣
　　富大用事文类聚宋仍旧制以三司大将军为都粮料使开寳六年改用京官太平兴国五年分诸司马军步军为三院八年以马军步军合为一院雍熙四年命供奉官陈处晦勾当诸司粮料供奉官曽祚勾当马步军粮料自后复分马步军为两院或以诸司使副分主之端拱二年复以京朝官主之元丰末并马步军与诸司为二院太府寺掌以法式颁廪禄凡文武百官诸司诸军奉料以劵准给
　　谨案宋以粮料院为六院之一掌以法式批支诸军诸司之廪禄犹今俸甲诸米户部缮册具数付仓场始得支放也自元时已废其职并入户部为粮草科以其与司农职掌相闗均有仓储出纳之责故附载备考而不列于表焉
　　辽
　　辽史百官志南面朝官寺官职名有司农寺谨案辽诸道俱置义仓东京沿边诸州各有和籴仓又有盐泺仓而五京诸仓独不见于史司农职守志亦不详惟考马人望传称人望迁中京度支使半嵗积粟十五万斛判南京三司使事钱粟出纳弊甚人望皆使别籍黠吏莫能轩轾又称驿递马牛仓司之役破产不给人望使官自募役人以为便据此是辽之仓司当属于三司使也
　　金
　　金史百官志太仓使从六品掌九谷廪藏出纳之事副使从七品属太府监○提举仓司【贞祐五年置先吏部辟举后省拟】使从五品副使从六品掌出纳公平及毋致亏败监支纳官八品十六员【以年六十以下防干人充女直汉人各一】广盈仓丰盈仓永丰仓丰储仓富国仓广衍仓三登仓常盈仓西一西二场西三场东一东二南一北一北二○通济仓与在京仓置监支纳使副各一员
　　谨案金之劝农使司大司农司皆掌劝课农桑并采访公事不司国储之政其主仓廪者惟太仓使提举仓司二官考金史食货志载金大定间嵗入粟九百万石自经费七百万石外加以水旱蠲免所余才百万石殆以出纳务简故设官亦从省并欤至仓之名始见于宋之提在京仓所至金遂为置司设官而提秩止五品则当如今之坐粮防尚非仓侍郎之职也
　　元
　　元史百官志京畿都漕运使司秩正三品运使二员正三品同知二员正四品副使二员正五品判官二员正六品经歴一员正七品知事一员从八品提控案牍兼照磨二员掌凡漕运之事世祖中统二年初立军储所防改漕运所至元五年改漕运司秩五品十二年改都漕运司秩五品十九年改京畿都漕运使司秩正三品二十四年内外分立两运司而京畿都漕运司之额如旧止领在京诸仓出纳粮斛及新运粮提举司站车攅运公事省同知通判知事各一员延祐六年増同知副使运判各一员其后定置官员已上正官各二员首领官四员吏属令史二十一人译史二人回回令史一人通事一人知印二人奏差一十六人典吏二人其属二十四○新运粮提举司秩正五品至元十六年置管站车二百五十辆兵部开设运粮垻河改户部置达噜噶齐【防古语头目也原本作达鲁花赤今改正】一员都提举一员同提举二员副提举一员吏目一员司吏八人奏差十二人○京师二十二仓秩正七品○万斯北仓【中统二年置】万斯南仓【至元二十四年置】千斯仓【中统二年置】永平仓【至元十六年置】永济仓【至元四年置】维亿仓既盈仓大有仓【并皇庆元年置】屡丰仓积贮仓【并皇庆元年增置】已上十仓每仓各置监支纳一员正七品大使二员从七品副使二员正八品○丰穣仓【皇庆元年置】广济仓【皇庆元年置】广衍仓【至元二十九年置】大积仓【至元二十八年置】既积仓盈衍仓【并至元二十六年置】相因仓【中统二年置】顺济仓【至元二十九年置】已上八仓每仓各置监支纳一员正七品大使一员从七品副使二员正八品○通济仓【中统二年置】庆贮仓【至元四年置】丰润仓【至元十六年置】丰实仓【案此下史文失载建置年月】已上四仓每仓各置监支纳一员正七品大使一员从七品副使一员正八品○通惠河运粮千户所秩正五品掌漕运之事至元三十一年始置中千户一员中副千户二员○都漕运使司秩正三品掌御河上下至直沽河西务李二寺通州等处儧运粮斛至元二十四年自京畿运司分立都漕运司于河西务置总司分司临清运使二员正三品同知二员正四品副使二员正五品运判三员正六品经歴一员从七品知事一员从八品提控案牍二员内一员兼照磨司吏三十三人通事译史各一人奏差一十六人典吏一人其属七十有五○河西务十四仓秩正七品○永备南仓永备北仓广盈南仓广盈北仓充溢仓已上五仓各置监支纳一员正七品大使二员从七品副使二员正八品○崇墉仓大盈仓大京仓大稔仓足用仓丰储仓丰积仓恒足仓既备仓已上九仓各置监支纳一员正七品大使一员从七品副使一员正八品○通州十三仓秩正七品○有年仓富有仓广储仓盈止仓及秭仓乃积仓乐嵗仓庆丰仓延丰仓已上九仓各置监支纳一员正七品大使二员从七品副使二员正八品○足食仓富储仓富衍仓及衍仓已上四仓各置监支纳一员正七品大使二员从七品副使一员正八品○河仓一十有七用从七品印○馆陶仓旧县仓陵州仓傅家池仓已上各置监支纳一员从七品大使一员从八品副使一员【案此下史失载品数下条同】○秦家渡仓尖冢西仓尖冢东仓长芦仓武强仓夹马营仓上口仓唐宋仓唐村仓安陵仓四栁树仓淇门仓伏恩仓已上各置监支纳一员从八品大使一员从九品副使一员○大都陆运提举司秩从五品掌两都陆运粮斛之事至元十六年始置运粮提举司延祐四年改今名提举二员从五品副提举一员从七品吏目一员司吏六人差委一十人海王庄七里荘魏家荘腊八荘四所各设提领一人用从九品印【案大都陆运提举司属中书兵部】谨案唐宋粮储领之司农寺故转运使发运使为今漕运总督及督粮道之职至元之大司农司所掌惟农桑水利学校之事而在京诸仓出纳乃属之京畿都漕运司是都漕运使正如今之仓侍郎而新运粮提举司则如今之坐粮防大都陆运提举司则如今之大通桥监督监支纳大使副使则如今之各仓监督也若至元中所分内外两运司其在河西务者主直沽以来催儧粮斛亦与今仓场侍郎职掌相合惟分司临清运使在外调度则如今之漕督耳今以其本京畿分职故并载于此而仍互见于漕运诸官表内云
　　明
　　明史职官志总督仓一人掌督在京及通州等处仓粮储洪武初置军储仓二十所各设官司其事永乐中迁都北京置京仓及通州诸仓以户部司员经理之宣徳五年始命李昶为户部尚书専督其事遂为定制以后或尚书或侍郎俱不治部事嘉靖十五年又命兼督西苑农事隆庆初罢兼理万厯九年裁革命本部侍郎分理之十一年复设
　　孙承泽春明梦余録总督仓公署在城之东裱褙胡同设于正统三年粮储抵通分贮京通二处在京者曰旧太仓曰百万仓曰南新仓曰北新仓曰海运仓曰禄米仓曰新太仓曰广备库仓在通州者曰大运西仓大运南仓大运中仓大运东仓户部侍郎或尚书总督之元时有京畿都漕运使司所管仓有万斯南仓万斯北仓千斯仓相因仓丰润仓通济仓广贮仓永平仓永济仓维亿仓盈衍仓大积仓丰实仓广衍仓顺济仓今之仓多其地也
