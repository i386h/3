<!-- { "loadSidebar": true } -->
　　宋史外国列传吐蕃唐末衰弱部族分散天成中权知西凉府留后孙超遣大将拓跋承诲来贡即授超凉州刺史充河西军节度留后干祐初超卒州人推其土人折逋嘉施权知留后遣使来贡即以嘉施代超为留后蛮夷列传唐天成二年牂牁清州刺史宋朝化等一百五十人来朝
　　宋
　　宋史外国列传党项五代尝入贡建隆三年代州刺史析也埋来朝雍熙二年七月赐宥州界咩兀十族首领都指挥使遇乜布等九人勅书以安抚之淳化五年兀泥族首领黄罗内附以为怀化将军昭州刺史至道元年四月勒浪大首领马尾等内附以为归徳大将军领息州刺史首领没崖为安化郎将副首领兀遇为保顺郎将咸平二年五月以咩通族开道使泥埋领费州刺史以勒浪族大首领马泥领本州团练使五年咩逋族泥埋遣子城逋入贡上嘉泥埋数与继迁战鬭有劳授锦州团练使以其族弟屈子为怀化将军充本族指挥使城逋为归徳将军充本族都巡检使余首领署军主以下名职者凡十数人六年三月环州酋长苏尚娘击贼有劳以为临州刺史七年泾原钤辖曹玮请署熟羌百帐以上大首领为大族军主次指挥使又次副指挥使百帐而下为本族指挥使从之○吐蕃咸平元年河西军左厢副使归徳将军折逋游龙鉢来朝献马二千匹诏以龙鉢为安逺大将军二年以仪州延防八部都首领渇哥领化州刺史四年知镇戎事李继和言西凉州六合都首领潘罗支愿戮力讨继迁请授以刺史为盐州防御使兼灵州四面都巡检使又以龙鉢领宥州刺史六族首领禇下箕等三人为怀化郎将○唃厮啰大中祥符九年数使人至秦州求内属明道初即授厮啰宁逺大将军受州团练使
　　宋史蛮夷列传西南诸蛮夷重山复岭杂厠荆楚巴黔巫中隋置辰州唐置锦州奬州溪州巫州叙州皆其地也唐季之乱蛮酋分据其地自署为刺史马希范据有湖南蛮猺保聚依山阻江殆十余万太祖既下荆湖建隆四年知溪州彭元林前溪州刺史田洪赟等列状归顺诏以元林为溪州刺史洪赟为万州刺史干徳三年七月珍州刺史田景千内附十二月诏溪州宜充五溪团练使刻印以赐之北江蛮酋最大者曰彭氏有二十州皆置刺史而以下溪州刺史兼都誓主十九州皆焉谓之誓下州州将承袭都誓主率羣酋合议子孙若弟侄亲党之当立者具州名移辰州为保证申钤辖司以闻乃赐勅告印符熙宁中南江之舒氏北江之彭氏梅山之苏氏诚州之杨氏相继纳土创立城砦使之比内地为王民南江诸蛮自辰州逹于长沙邵阳各有溪峒曰叙曰峡曰中胜曰元则舒氏居之曰樊曰锦曰懿曰晃则田氏居之曰富曰鹤曰保顺曰天赐曰古则向氏居之皆受朝命○梅山峒蛮旧不与中国通其地东接潭南接邵其西则辰其北则鼎澧熙宁五年诏招纳之大田诸蛮纳欵于是遂檄输开梅山蛮猺争辟道路以待得其地置新化县并二州邵州○诚徽州唐溪峒州宋初杨氏居之号十洞首领以其族姓散掌州峒太平兴国四年首领杨蕴始来内附八年杨通宝始入贡命为诚州刺史○南丹州蛮亦溪峒之种开宝七年奉表求内附九年复来贡求赐牌印诏刻以给之绍兴二十四年广西经畧安抚使吕愿中谕降诸蛮三十一种得地二十七县一百三十五砦四十峒一百七十九及一镇二十二团皆为羁縻州县○抚水州在宜州南有县四曰抚水曰京水曰多建曰古劳唐黔南其酋长皆防姓大中祥符九年曹克明为宜融等州都巡检安抚使击破之诏以抚水州为安化州抚水县为归仁县京水县为长宁县自是间岁朝贡不复为边患○环州蛮区氏州宜州羁縻领思恩都亳二县镇宁州亦宜氏○西南诸夷汉牂柯郡地宋初以来有龙蕃方蕃张蕃石蕃罗蕃者号五姓蕃皆常奉职贡受爵命○南广蛮在叙州庆符县以西为州十有四大观三年有夷酋罗永顺杨光荣李世恭等各以其地内属诏建滋纯祥三州后皆废○威州保霸蛮者唐保霸二州也政和中开拓置官吏以保州地为祺州霸州地为亨州后皆为砦○茂州诸部落蛮自推一人为州将治其众而常诣茂州受约束政和五年以其地内属诏建夀宁建宁军未防皆废○渝州蛮者唐南平獠也大观二年内属诏建榛潘二州后皆废○清水蛮者羁縻五十州冈蛮也杂种夷獠散居溪谷中庆厯初乌蛮王子得葢居其地愿得州名以长夷落诏建姚州以得葢为刺史铸印赐之
　　武经总要乌蛮本朝庆厯中乌蛮王得葢自言十年弹压人不入汉界为过因乞州名符印即诏名姚州即云南国之地也○咸平中转运使丁谓招抚蛮人每有城谕并令防血为盟置铁柱以志其事条制甚多蛮酋三十人悉补砦将○西高州旧名珍州蛮酋田氏世袭干徳中改今名○富州蛮酋向氏世袭刺史天禧初向通汉来朝官至五溪十洞都防御使
　　王偁东都事畧咸平四年西凉府六谷都首领潘罗支愿戮力讨继迁张齐贤请封罗支为六谷王兼招讨使真宗曰罗支已为酋帅欲授以刺史则太轻况未领节制加以王爵非顺也又招讨使号不可假外夷乃以为盐州防禁使兼灵州西面都巡检○唃厮罗三子皆被恩命曰瞎氊曰磨氊曰董氊为唃厮啰嗣瞎氊子瞎欺丁木征为瞎药鸡罗所诱据近塞青唐族立文法朝廷以为河州刺史熙宁中王韶经营熙河木征降赐姓名曰赵思忠授荣州团练使迁合州防禁使董氊遣使来以为河州刺史明年拜河西军节度使封武威郡王以其养子阿里骨为肃州团练使董氊卒阿里骨为河西军节度使西畨邈川首领阿里骨卒子瞎征承袭国人迎董氊妷溪巴温欲复其国姓巴溪温之子陇拶称王子朝廷以重兵临之陇拶出降徽宗即位以陇拶为河西军节度使知府州折氏世袭鄯州瞎征授怀逺军节度使赐陇拶姓名曰赵怀徳建中靖国元年以怀徳知湟州自鄯湟弃羌人迎陇拶之弟溪赊罗撒复国授西平军节度使西畨邈川首领
　　沈括梦溪笔谈唃厮啰死子董氊立朝廷复授以爵命
　　王圻续文献通考初西畨既衰其苗裔曰董氊其子曰巴氊角始附宋赐姓赵改名忠顺子永吉永吉子昌皆受宋官为左武大夫遥领来州防御使袭把羊族长
　　文献通考杨正岩以十洞称诚徽二州宋熙宁九年十洞酋长杨通蕰送欵内附杨通宝来贡朝廷以通宝为诚州刺史其子□复为诚州刺史○思州宋初为羁縻州大观元年蕃部长田祐恭愿为王民始建州○徽宗时大骆解上下族帅骆世华骆文贵献其地立珍州○播州宋大观二年南平夷人杨有贵等献其地建为州○夷州宋为羁縻州大观三年酋长献其地建为承州
　　范成大桂海虞衡志侬智高反朝廷讨平之因其疆域参唐制分析其种落大者为州小者为县又小者为洞凡五十余所推其长雄者首领有知州权州监州知县知洞皆命于安抚若监司给文帖朱记其次有同发遣权发遣之属谓之官典各命于其州每州团又推一人为长谓之主户余民皆称提陀犹言百姓也
　　谨案宋史所载蛮夷有黎峒有黎州诸蛮黎峒为今广东琼州之地现无土司而黎州诸蛮十二种在宋时或本未受朝命或但因其至中国朝贡而爵之未尝设有定职亦与今土司不同今并不载云
　　辽【未置】
　　金【未置】
　　元
　　元史百官志宣慰司掌军民之务分道以总郡县行省有政令则布于下郡县有请则逹于省有边邮军旅之事则兼都元帅府其次则止为元帅府其在逺服则又有招讨安抚宣抚等使司秩如下州逹噜噶齐长官副长官叅用其土人为之元史世祖本纪至元十四年闰月罗氏鬼国王阿榨西南蕃王韦昌盛并内附诏阿榨昌盛各为其地安抚使佩虎符二十七年九月金竹府知府扫闾贡马及雨氊具言金竹府虽内附蛮民多未服近与赵坚招降三十余寨乞立县设长官总把参用土人从之二十九年以行播州军民宣抚使杨汉英为绍庆珍州南平等处沿边宣慰使行播州军民宣抚使播州等处管军万户府仍佩虎符成宗本纪元贞二年十一月以蛮洞将领彭安国父子讨田知州有功赐安国金符子为蛮夷官大徳元年六月平伐九寨来降立长官司武宗本纪至大三年四川行省绍庆路所蛮田墨施什用来降立黄沙寨以田墨施什用为千户云南威楚路之蒲蛮猛吾来朝贡愿入银为岁赋诏为置散府一及土司三十三所皆赐金银符顺帝本纪元纪二年四川大盘洞蛮谋谷什用遣其男谋者什用来贡方物即其地立盘顺府命谋谷什用为知府谨案明时土官曰宣慰司曰宣抚司曰安抚司曰招讨司曰长官司皆沿元时之制也然元时宣慰使内地边地皆设之其设于边陲者则曰宣慰司都元帅府或曰宣慰司兼管军万户府与宣抚安抚招讨使长官皆参用流官土官而百官志无明文今兼采元史本纪中设立土官之事可与志相证者以见一代之制焉
　　明
　　明史职官志土官宣慰司宣慰使一人【从三品】同知一人【正四品】副使一人【从四品】佥事一人【正五品】经厯司经厯一人【从七品】都事一人【正八品】○宣抚司宣抚使一人【从四品】同知一人【正五品】副使一人【从五品】佥事一人【正六品】经厯司经厯一人【从八品】知事一人【正九品】○安抚司安抚使一人【从五品】同知一人【正六品】副使一人【从六品】佥事一人【正七品】其属吏目一人【从九品】○招讨司招讨使一人【从五品】副招讨一人【正六品】其属吏目一人【从九品】○长官司长官一人【正六品】副长官一人【从七品】其属吏目一人【未入流】蛮夷长官司长官副长官各一人【品同上】又有蛮夷官苗民官及千夫长等官○军民府土州土县设官如府州县洪武七年西南诸蛮夷朝贡多因元官授之稍与约束定征徭之法渐为宣慰司者十一为招讨司者一为宣抚司者十为安抚司者十九为长官司者百七十有三其府州县正贰属官或土或流【大率宣慰等管经厯皆流官府州县佐贰多流官】皆因其俗使其附辑诸夷谨守疆土修职贡供征调无相携贰有相讐者流上聴命于天子又有畨夷都指挥使司三卫指挥使司三百八十五宣慰司三招讨司六万户府四千户所四十一站七地面七寨一并以附地寨畨夷官其地焉
　　明防典四川等处承宣布政使司军民府四宣抚司一宣慰司一安抚司三长官司十六○广西等处承宣布政使司土官知府二土官知州三十六土官知县六军民府一长官司四○云南等处承宣布政使司土府知府七土州知州九土县知县一军民府土官知府二宣慰司七宣抚司三长官司二十七○贵州等处承宣布政使司宣慰司一安抚司二长官司七十五
　　谨案明代土官设有定职与两汉蛮夷君长唐宋羁縻州县防有不同而亦参用流官今以防典所载叅考明史及各省通志四川军民府四皆土官世袭也广西土府二土州三十六云南土官知府七土官知州九土县一军民府土知府二惟贵州府州县皆流官而同知通判州判县丞之类多以土官为之也
