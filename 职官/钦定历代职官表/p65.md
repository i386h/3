<!-- { "loadSidebar": true } -->
　　金史百官志记注院修起居注掌记言记动明昌元年诏毋令谏官兼或以左右卫将军兼贞祐三年以左右司首领官兼为定制○益政院正大三年置于内廷以学问该博议论宏逺者数人兼之日以二人上直备頋问讲尚书通鉴贞观政要名则经筵实内相也
　　金史哀宗本纪正大三年七月诏设益政院于内廷以礼部尚书杨云翼为益政院説书官
　　谨案辽道宗有令侍臣讲论语事则当时亦尝置进讲之官特无经筵之目耳至金初未开讲幄正大中始设益政院官令其日侍讲读而説书官以礼部尚书兼之则其职较崇今以尚书侍郎充
　　经筵讲官葢即其例也
　　元
　　陶宗仪辍耕録天厯初建奎章阁于西宫兴圣殿之西廊文宗复位陞为奎章阁学士院置大学士五员并知经筵事侍书学士二员承制学士二员供奉学士二员并兼经筵官幕职置叅书二员典籖二员并兼经筵叅赞官艺文监太监少监监丞或有兼经筵官者博士兼经筵叅赞官授经郎兼经筵译文官
　　元史黄溍列传溍兼经筵官执经进讲者三十有二帝嘉其忠数出金织文段赐之
　　元史额琳沁巴勒列传【唐古特语额琳沁宝也巴勤威也原作亦怜真班今改正】额琳沁巴勒以御史大夫知经筵事经筵进讲必详必慎故每读译文必被嘉纳
　　元史百官志至元六年始置起居注左右补阙掌随朝省台院诸司凡奏闻之事悉纪録之如古左右史十五年改陞给事中兼修起居注左右补阙改为左右侍议奉御兼修起居注后定置给事中兼修起居注二员右侍仪奉御同修起居注一员左侍仪奉御同修起居注一员
　　孙承泽春明梦余録元人经筵仪节悉备如以勲旧大臣知其事及定期二八月后累朝皆仍其制谨案元以奎章阁学士院兼经筵官给事中兼起居注官皆设为定职而勲旧大臣亦间令知经筵以重其事如额琳沁巴勒以御史大夫兼领者是也
　　明
　　廖道南殿阁词林记洪武中令儒臣更番入禁中每日轮一员进讲侍直误者罪之如大学士吴沈尝坐进讲迟误被劾永乐以后多渥典自设经筵后讲官不复入直惟令翰林及春坊经局等官相轮侍班久之选为展书官又自展书乃得充月讲官若日讲则用年资深而品秩尊者
　　续文献通考英宗正统元年春二月始开经筵命太师英国公张辅知经筵事少傅兵部尚书兼华葢殿大学士杨士竒少傅工部尚书兼谨身殿大学士杨荣礼部尚书兼学士杨溥同知经筵事詹事府少詹事兼侍读学士王直少詹事兼侍讲学士李时勉钱习礼陈循侍读苖侍讲髙糓修撰马愉曹鼐兼经筵官仍赐宴及金币有差遂为定制续定经筵仪注毎月三日日以逢二为期嵗率以二八月中旬起四十月末旬止用勲臣一人知经筵事内阁大学士二人同知经筵事六部尚书左右都御史通政司使大理寺卿及学士等官侍班翰林院春坊等官及国子监祭酒二员进讲二员展书给事中御史各二员侍仪鸿胪寺锦衣卫堂上官各一员供事又鸣赞一员赞礼序班四员举案侯伯各一人领将军侍卫
　　春明梦余録文华殿经筵毎嵗以二八月中旬起四十月末旬止月三防讲日皆逢二进讲每两人一四书一经讲章皆预呈阁臣转付中书缮録正副各二纸隔日进司礼监官奏知先晩于文华殿内宝座地平之南设金鹤香炉左右各一于左香炉之东稍南设御案讲案各一皆西向案上各置所讲二书以夹讲章各压以金尺一副至期早进近侍内臣及知经筵官勲臣内阁学士并讲官及六部尚书都御史大理寺卿通政司使鸿胪寺卿锦衣指挥使及四品以上写讲章官俱绣金绯袍其展书翰林官与侍仪御史给事中序班鸣赞等官俱青绣服朝毕驾起御文华殿皆随之大汉将军凡二十名驾至左顺门退易冠带便服仍各执金而领将军或侯或伯者则易金绣蟒衣追越众官进左顺门皆分班缀行立文华殿外竢传宣云进来则将军先入殿内负东西墙立诸臣陞陛鸿胪寺官赞入班行礼毕以次分由殿东西门入重班立指挥则立西一班末稍前御史给事序班六员分于中门左右向北立序班二人举御案进上二人举讲案置中鸣赞唱进讲二官各出班立讲案前展书官二员出班对立鸣赞讲官并行礼兴东展书官进至地平膝行诣御案展四书讲章讲四书官亦稍前近案展所讲书竢展书官复位先説讲某书然后申讲讲毕掩书稍退后原展书官仍如仪进掩书复位西展书官与讲经官进退俱如前仪讲毕仍并行礼各回班序班各撤案聨置旧所鸿胪卿中跪奏礼毕上谕官人每吃酒饭各官跪承防兴以次出丹陛仍行礼乃出左顺门宴以官序惟学士之坐立则序于鸿胪寺卿及四品以上写讲章官及展书官坐立亦序于四品之下重职事也又日讲官凡四员日轮二员先大学衍义次贞观政要二书皆不用讲章惟各以黄票书所起止预进先日内臣设御案于文华殿后穿堂中以二书并起止置案上至日早朝毕四讲官同阁臣随驾入至殿内授内臣以来日起止竢召乃入穿堂内行礼分班北向前后立东班当讲者诣御案前内侍授牙籖右手执之且指且讲书则向上初展后掩皆属内侍讲毕还籖复位西班当讲者乃进讲悉如东仪讲毕上谕先生吃酒饭皆跪承防行礼礼毕前后皆一拜三叩头出宴于文华门外西庑禁中谓之小经筵亦谓之小讲
　　明史职官志起居注甲辰年置吴元年定秩正五品洪武四年改正七品六年陞从六品九年定起居注二人后革十四年复置秩从七品寻罢至万厯间命翰林院官兼摄之已后罢
　　谨案自魏晋以后歴代皆有起居之任至明初暂置即罢遂不复设翰林职掌虽有记注起居编纂六曹章奏之文仅属虚名未尝撰辑神宗时阁臣始议开史局以东西十馆密迩朝堂纪述为便乃以东馆近上四所令史臣分直其中一起居二吏户三礼兵四刑工日轮日讲官一员专记起居兼録圣谕诏勅册文其六曹章奏则选史官中年深而文学素优者六人分纂因定常朝御门日记注起居官及史官侍班之制日讲官系起居注衔葢自此始然不久仍复停辍故终明之世起居之官不备以致史职旷废王鏊震泽长语所谓前代左右史皆亲见在廷君臣言动而书之成化以来人君不复与臣下接朝事亦无可纪凡修史则但取诸司奏牍分泒诸人以年月编次杂合成之后世将何所取信者是也我
　　朝复设
　　起居注馆以翰詹诸臣兼充执简簮毫敬谨纪载年经月纬嵗有成编视唐宋之时政记日録而更昭核实矣
　　又案经筵之礼始于宋代所以讲明正学阐绎圣文歴代相因咸称钜典至明而仪节尤为详备然当时人主习于宴安怠惰往往临朝传免即有勤于听讲者亦不过以文具相视未尝有所辨论发明黄瑜双槐嵗抄载明景帝每讲毕命中官布钱于地令讲官拾之以为恩典髙糓年老俯伏不便恒莫能得一他讲官拾以遗之是以讲学论道之地而恣意媟凟实乖典则逮熹宗之世而顾秉谦等于经筵讲毕防出市刋辽东传以搆防熊廷弼遂借书帏令典以曲肆其倾害之机谋益非念陈典谟之本意矣
　　国家敦崇实学久道化成
　　皇上稽古尊经嵗
　　莅讲幄
　　亲制御论发挥精蕴无不澈天人之防防贯理道之
　　真源诸臣肃跽敬聆仰见
　　觉世牖民之至意心悦诚服莫可名言统备
　　君师实三代以后所莫能景企于万一也













　　钦定厯代职官表卷二十四
<史部,职官类,官制之属,钦定历代职官表>
　　钦定四库全书
　　钦定厯代职官表卷二十五
　　文渊阁阁职表













<史部,职官类,官制之属,钦定历代职官表,卷二十五>
　　文渊阁阁职
　　国朝官制
　　文渊阁领阁事满洲汉人各一人
　　掌总领秘书典司
　　册府
　　国朝定例大学士有以
　　文渊阁系衔而阁制未建我
　　皇上右文稽古修明典籍乾隆三十七年
　　特诏直省守吏购访海内遗书以广石渠藏弆逸文坠
　　简竒秘响臻复
　　允廷臣议棌古书之散见永乐大典者厘订成编爰勅馆臣排校缮録彚为四库全书凡三万六千册而赢命于
　　文华殿后鼎建
　　文渊阁以贮之其规制则准宁波范氏天一阁之式依四部门目列架分储四十一年
　　上以宋程俱麟台故事所载秘书官品颇详
　　诏大学士等集议叅仿其制剏置阁职领阁事以大学士恊办大学士掌院学士兼充直阁以下咸定额有差用资典守兰台东观永昭美备焉
　　文渊阁提举阁事一人
　　以内务府大臣兼充掌率内务府官属以综理阁务焉
　　文渊阁直阁事六人
　　以科甲出身之满洲汉人内阁学士内班出身之满洲詹事少詹事读讲学士汉人詹事少詹事读讲学士等官兼充掌典守厘辑之事以时与校理轮畨入直凡春秋曝书则董率而经理之
　　文渊阁校理十有六人
　　以内班出身之满洲庻子侍读侍讲洗马中允赞善编修检讨汉人庻子侍读侍讲洗马中允赞善修撰编修检讨及科甲出身之内阁侍读等官兼充分掌注册防騐之事
　　文渊阁检阅八人
　　以科甲出身之内阁中书兼充掌排次清厘之事
　　文渊阁办理事务内务府司员四人笔帖式四人
　　由提举阁事大臣抡选
　　奏充掌一切收发启闭扫除及稽查宿直之事歴代建置
　　三代
　　陆德明庄子释文世本云彭祖姓籛名铿在商为守藏史在周为柱下史
　　史记老子列传周守藏室之史也司马贞索隠周藏书室之史老子为柱下史即藏室之柱下因以为官名
　　谨案据索隠所云则柱下史即守藏书室之官非有二职李善文选注引列仙传谓李耳为周柱下史转为守藏史者非也汉世殿中兰台有图籍秘书而御史属于兰台故后代相沿以柱史为御史通称其实乃掌书之官并非纠察之任今仍系之于此表
　　周礼春官外史上士四人中士八人下士十有六人掌三皇五帝之书
　　谨按周官小史掌邦国之志先郑谓若周志郑书之类葢志诸侯所出之系与其庙祧昭穆如今之玉牒及家谱外史掌四方之志后郑谓若鲁之春秋晋之乘楚之梼杌葢志九州列国四海百蛮世系之所自出分封之所由始朝贡之断续礼乐之更革俗尚之丑好如今之各直省志书皆与歴代秘书所掌不同惟三皇五帝之书则正王者藏书之府所存之旧典实柱下职守所在今故互着于表焉
　　秦
　　史记张苍列传秦时为御史主柱下方书
　　谨按如淳注以方书为四方文书然考汉书叙传称北平志古司秦柱下【张苍封北平侯故称北平】顔师古曰志记也谓多记古事也司主也是可知柱下实掌古籍不独天下图书计簿也秦虽燔灭诗书而博士所存故在则禁中亦必有藏书之所故以张苍主之欤
　　汉
　　汉书功臣侯表山都正侯王恬启汉五年为郎中柱下令顔师古注今主柱下书史也
　　谨案汉初沿秦之制则所谓柱下令者当亦主图籍之官也
　　程俱麟台故事自汉置未央宫即麒麟天禄阁在其中命刘向扬雄典校皆在禁中即内库书也汉书艺文志武帝建藏书之防置写书之官下及诸子传说皆充秘府至成帝时以书颇散亡使谒者陈农求遗书于天下诏光禄大夫刘向校经传诸子诗赋步兵校尉任宏校兵书太史令尹咸校术数侍医李柱国校方技每一书已向輙条其篇目撮其指意録而奏之
　　汉书扬雄传雄为大夫校书天禄阁上
