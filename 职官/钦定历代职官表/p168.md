<!-- { "loadSidebar": true } -->
　　谨案自三代盛王莫不封建宗室以为藩屏后世分王子弟法制相沿为建国之首务然或泥子古而不知裁制或袭其名而徒事虚文流弊不同而其失均也汉鉴秦孤立之弊封树子弟裂土分茅诸侯王大者至据名城数十尾大不掉遂启七国之变晋代惩魏之失分封诸王各予国兵跨州连郡其后八王搆乱骨肉相残至倾国祚明太祖不鉴前辙封诸子于外皆在沿边险要之地厚给防卫以致燕王生心夺嫡甫一而变起萧墙其失在于封植太过汉景帝始谋弱诸侯王减削其官武帝从主父偃之谋令王国分邑以侯子弟作左官之律设附益之条诸侯惟得衣租食税不与政事光武中兴无变前制魏文猜防诸弟虽有王侯之号不得比于匹夫南北朝诸王皆在京师其出典方镇者率受制于籖帅至衣食不得自主唐代诸王有授节度大使兵马元帅者亦仅属虚名诸嗣王虽袭旧封授官仅得别驾司马而中叶以后诸王多不出阁宋氏爵不世袭恩无旁推诸王子孙再传仅得三班奉职已同凡庶明自永乐以后各王府虽列置诸州禁防至严督抚以及府县官皆得縁事侵刻其失又在于禁约太甚要皆泥于封建之説而无以善处之故于睦族敦本之道皆未有能得其中者我
　　朝緜瓞之绪笃行苇之仁封爵世及列邸京师而庸勲亲亲并行不悖仁至义尽实为旷古之所未有考宗室王公封爵虽与官制不同而列代史志及杜氏通典皆系之职官一门今从其体例详加诠次由今溯古庶于往代展亲厚薄之殊得以考镜得失益以见
　　国家敦叙宗支兴仁迪教度越前代所由以广一世仁让之风而巩亿载磐石之固也
　　三代
　　史记禹本纪禹为姒姓其后分封用国为姓故有夏后氏有扈氏有男氏斟寻氏彤城氏褒氏费氏杞氏鄫氏辛氏冥氏斟氏戈氏殷本纪殷为子姓其后分封以国为姓有殷氏来氏宋氏空桐氏稚氏北殷氏【司马贞索隐系本作髦氏又有时氏萧氏黎氏然北氏葢秦宁公所伐亳王汤之后也】目夷氏
　　春秋左氏僖公五年传宫之竒曰太伯虞仲太王之昭也虢仲虢叔王季之穆也僖公二十四年传管蔡郕霍鲁卫毛聃郜雍曹滕毕原酆郇文之昭也邘晋应韩武之穆也凡蒋邢茅胙祭周公之也襄公二十九年传叔侯曰虞虢焦滑霍韩魏皆姬姓也昭公二十六年传王子朝曰武王成康并建母弟以蕃屏周亦曰吾无专享文武之功昭公二十八年传昔武王克商光有天下其兄弟之国者十有五人姬姓之国者四十人皆举亲也荀子儒效篇周公立七十一国姬姓独居五十三周之子孙茍不狂惑者莫不为天下之显诸侯史记汉兴以来诸侯年表周封五等公侯伯子男然封伯禽康叔于鲁卫地各四百里亲亲之意褒有徳也太公于齐兼五侯地尊勤劳也武王成康所封数伯而同姓五十五地上不过百里下三十里以辅卫王室
　　谨案周同姓之封最广左氏云姬姓四十人荀子儒效篇称周公立七十一国姬姓独五十三人焉史记谓同姓五十五国殆武王克商其始受国者止四十人而周公成康俱有所増益欤三代之时天子之号为王而子弟之封者为侯秦汉以后天子之号为帝而子弟之封者为王杜佑通典云汉爵二等曰王曰侯王子而封为王者实古之诸侯也故谓之诸侯王然则三代之诸侯与今之王虽爵名不同而实则一也故表于三代首列诸侯以当今之亲王云
　　周礼地官载师以家邑之田任稍地以小都之田任县地以大都之田任畺地郑康成注家邑大夫之采地小都卿之采地大都公之采地王子弟所食邑也贾公彦疏春秋之义言弟者皆王之同母弟则母弟与王之庶子与公同食百里地在畺稍疏者与卿同食五十里地在县又疏者与大夫同食二十五里在稍
　　礼记王制孔頴逹疏王之子弟有同母异母有亲疏之异亲宠者封之与三公同平常者与六卿同疏逺者与大夫同
　　谨案周初分封同姓以为诸侯至后王子弟不得封于畿外而于畿内予之采地其制虽不可详考而见于先儒之説者如此盖周初诸侯皆佐文武定天下者故封为列国使之传世相袭此即今日由军功王者世袭罔替之义后王子弟授采邑于畿内而以三等为隆杀之差此即今日由恩封王者以次递杀之义也
　　白虎通乐记曰武王克殷反商下车封夏后氏之后于杞殷人之后于宋封王子比干之墓释箕子之囚天下太平乃封亲属者示不私也即不私封之何普天之下莫非王土率土之滨莫非王臣海内之众已尽得使之不忍使亲属无短足之居一人使封之亲亲之义也以尚书封康叔据平安也王者始起诸父昆弟与已共财之义故可与共土一説诸父不得封
　　秦【未置】
　　史记秦始皇本纪二十六年秦初并天下丞相绾等言诸侯初破燕齐荆地逺不为置王毋以镇之请立诸子始皇下其议羣臣羣臣皆以为便廷尉李斯议曰周文武所封子弟同姓甚众然后属疏逺相攻击如仇讐周天子弗能禁止今海内赖陛下神灵一统皆为郡县诸子功臣以公赋税重赏赐之甚足易制天下无异意则安宁之术也置诸侯不便始皇曰廷尉议是分天下以为三十六郡郡置守尉监
　　谨案秦爵二十十九闗内侯二十彻侯但以赏有功而不以封同姓子弟其诸子自太子以外或号为君如安国君是也或但称公子如公子将闾公子婴是也
　　汉
　　荀悦汉纪高帝纪六年春正月丙午立刘贾为荆王王五十三县高帝兄弟四人长曰伯早卒追号曰武哀侯封子信为刮羮侯次兄曰喜字仲立仲为代王弟曰交从上征伐有功立交为楚王长庶子肥为齐王王七十县武帝纪元朔二年正月令诸侯王得以邑土分子弟于是藩国子弟毕侯矣平帝纪元始元年立故东平王云太子开明为王孙故桃乡顷侯子成都为中山王封宣帝元孙信三十六人为列侯自汉初至此王子侯者凡四百八十人令诸侯王闗内侯列侯无子有孙者若同产子皆得为嗣
　　汉书诸侯王表汉兴之初惩亡秦孤立之败于是割裂疆土尊王子弟大启九国武帝施主父之防下推恩之令使诸侯王得分户邑自封子弟不行黜陟而藩国自析自此以来皇子始立者大国不过十余城
　　蔡邕独断汉兴以皇子封为王者得茅土其他功臣及乡亭他姓公侯各以其户数租入为限不受茅土亦不立社也汉制皇子封为王者其实古诸侯也周末诸侯或称王而汉天子自以皇帝为称故以王号加之总名诸侯王子弟封为侯者谓之诸侯
　　西京杂记梁孝王入朝与上为家人之防乃问王诸子王顿首谢曰有五男即拜为列侯赐与衣裳器服王薨又分梁国为五进五侯皆为王
　　三辅黄图汉仪册封诸王必于祖庙册命之示不敢专也
　　王应麟玉海高祖羮颉侯信等三人高后朱虚侯章等三人孝文管共侯罢军等十四人景帝平陆侯礼等七人武帝一百七十八人元朔元年前十三人兹侯明等至淮陵侯定国元朔二年后一百六十五人梁共王子张梁侯仁一人菑川懿王子龙邱侯代等十三人又诸王子元侯何等四人城阳共王子雷侯豨一人东莞侯吉等十二人又顷王子昌侯麦二十人赵敬肃王子尉文节侯丙等十八人又六人不得封年中山靖王子广望节侯忠等二十人广川恵王子蒲领候嘉等四人又又二人不得封年又缪王子井侯甘等二人河间献王子平城侯礼等十人又一人不得封年济北正王子安阳侯乐等七人又式王子四人代共王子离石侯绾等九人齐孝王子博阳侯就等十人又一人不得封年鲁共王子宁阳节侯恬等五人长沙定王子路陵侯童等十一人衡山王子一人胶东康王子皇虞侯建等三人
　　谨案玉海此条葢约汉书王子侯表云河间献王子平城侯礼等十人又一人不得封年今考表载河间献王子自沈阳侯自为不得封年外尚有兹侯明等十一人玉海云十人者误又玉海云济北式王子四人今考表载五人四字亦误
　　后汉书百官志皇子封王其郡为国列侯所食县为侯国本注曰承秦爵二十等为彻侯金印紫绶以赏有功大者食县小者食乡亭得臣其所食吏民后避武帝讳为列侯武帝元朔元年令诸王得推恩分众子土国家为封亦为列侯
　　谨案汉同姓封爵二等曰王曰侯而侯则有县侯乡侯亭侯之别汉书王子侯表凡封侯而非县名皆乡亭侯也高帝封植过制遂卒致叛乱其后下推恩之令而支庶毕侯班固作王子侯表称其建业承序以广亲亲考其实则借以销其尾大之衅意不在乎展亲也当时作左官之律设附益之条抑损减黜科禁日严夫始则纵以骄奢继则多其猜忌岂非立法之未善哉
　　汉书文帝本纪四年五月复诸刘有属籍家无所与元帝本纪初元元年夏四月赐宗室子有属籍者马一匹至二驷成帝本纪建始元年二月赐宗室有属籍者钱帛各有差
　　谨案汉时宗室疏属其推恩之令见于史者如此特希阔一时之举与今宗室月有养赡岁有禄米其恩意之厚薄逈殊矣
　　后汉书光武帝本纪建武十三年二月丙辰诏曰长沙王兴真定王得河间王邵中山王茂皆袭爵为王不应经义其以兴为临湘侯得为真定侯邵为乐成侯茂为单父侯其宗室及絶国封侯者凡一百三十七人丁巳降赵王良为赵公太原王章为齐公鲁王兴为鲁公○十五年封皇子辅为右翊公英为楚公阳为东海公康为济南公苍为东平公为淮阳公荆为山阳公衡为临淮公焉为左翊公京为琅琊公十七年进右翊公辅为中山王其余九国公皆即旧封进爵为王
　　谨案两汉宗室之封有王有侯惟建武十三年降封赵等三国为公光武诸子初封亦为公而同姓子弟无为王者至十七年诸子皆进爵为王赵王良传建武十三年降为赵公后薨子节王栩嗣至齐鲁二王传又不言降封葢亦皆于十七年进爵矣
　　后汉书孝明八王列传彭城靖王恭永平九年赐号灵夀王乐成靖王党永平九年赐号重熹王【章怀注取其美名也东观记曰赐号未有国邑也】
　　谨案汉诸王皆以郡为国惟后汉灵夀重熹二王初皆以美名为王号其后乃建为国此后世以美名为王号之始
　　后汉书东平王苍列传永平十一年帝遣使手诏赐国中傅曰今送列侯印十九枚诸王子年五岁以上能趋拜者皆令带之
　　后汉书孝顺帝本纪永建元年正月甲寅诏宗室以罪絶者皆复属籍
　　洪适续中山相薛君成平侯刘君断碑赵氏误以刘君为成平侯相详其额初无相字此葢王子侯也西京列侯其传国皆有世次东京枝叶既不繁而史笔又简畧其书于防者不过如东海王传云王弟二十二人皆为列侯尔
　　三国
　　三国蜀志二主妃子列传刘永先主子后主庶弟章武元年六月立永为鲁王建兴八年改封甘陵王刘理亦后主庶弟章武元年六月封为梁王建兴八年改为安平王
　　三国魏志文帝本纪黄初三年三月乙丑立齐公叡为平原王帝弟鄢陵公彰等十一人皆为王初制封王之庶子为乡公嗣王之庶子为亭侯公之庶子为亭伯
　　三国魏志武文世王公列传魏世王公既徒有国土之名而无社稷之实又禁防壅隔同于囹圄位号靡定大小岁易
　　魏文帝改封诸王为县主诏先王建国随时而制汉祖増秦所置郡至光武以天下损耗并省郡县以今比之益不及焉其改封诸王皆为县主谨案曹魏猜防宗室裴松之谓公国徒有老兵百余人以卫其国又设防辅监国之官以伺察之王侯皆思为布衣而不得则凉薄寡恩莫甚于此惟定庶子递降之制为能监前代而得损益之宜故晋因之而不变焉
