<!-- { "loadSidebar": true } -->
　　后汉书百官志每县邑道大者置令一人千石其次置长四百石小者置长三百石侯国之相秩次亦如之本注曰皆掌治民显善劝义禁奸罚恶理讼平贼恤民时务秋冬集课上计于所属郡国丞各一人尉大县二人小县一人本注曰丞署文书典知仓狱尉主盗贼凡有贼发主名不立则推索行寻案察奸宄以起端绪各署诸曹掾史本注曰诸曹畧如郡员五官为廷掾监乡部春夏为劝农掾秋冬为制度掾
　　谨案应劭汉官仪曰前汉书百官表云万户以上为令万户以下为长三边始孝武所开县户数百而或为令荆江南七郡惟有临湘南昌呉三令尔及南阳穰中土沃民稠四五万户而为长桓帝时以江南阳安为女公主邑改号为令主薨复其故此令长大小之殊又未可以表为防也葢表因初制综其大概言之其因时变迁固非一定耳
　　马端临文献通考后汉凡郡县出盐多者置盐官有工多者置工官主税物有水池及渔利多者置水官主平水收渔税所在诸县均差吏更给之署吏随事不具县员【按此为后世税课河泊置官之始】
　　谨案各县之制成周时已有之至诸侯相灭其县渐多秦因其旧制郡以统之汉代相因而不改惟诸州之设则唐宋以后以县之大者升而置之其制尽如县而皆领于府汉代所未有也考两汉地理郡国志皆以郡统县无统州者即如前汉益州巴郡之有江州并州鴈门郡之有武州幽州渔阳郡之有泉州后汉益州广汉郡之有雒州凉州汉阳郡之有陇州北地郡之有灵州似为以州并县之始然考其所领则皆称曰县葢第云江州县武州县而不单以州名其长亦第曰令而不以牧名也其时州刺史州牧为分部统领之重任后世虽假承其名而汉代则未有相假者唯县令丞尉为自古以来不易之官制耳
　　三国
　　谨案三国志无百官地理之志县令佐之兴废不可考然大畧尽因汉制考魏志郑浑传太祖召为掾迁下蔡长邵陵令据此则三国令长之称犹沿汉制而未尝改也其由长而令则以县之有小大故增秩而迭迁耳
　　晋
　　晋书职官志县大者置令小者置长有主簿录事史主记室史门下书佐干游徼议生循行功曹史小史廷掾功曹史小史书佐干户曹掾史干法曹门干金仓贼曹掾史兵曹史吏曹史狱小史狱门亭长都亭长贼捕掾等员户不满三百以下职吏十八人散吏四人三百以上职吏二十八人散吏六人五百以上职吏四十人散吏八人千以上职吏五十三人散吏十二人千五百以上职吏六十八人散吏一十八人三千以上职吏八十八人散吏二十六人县皆置方畧吏四人洛阳县置六部尉江左以后建康亦置六部尉余大县置二人次县小县各一人
　　文献通考晋制大县令有治绩官报以大郡不经宰县不得入为台郎
　　谨案晋制县有令长与汉代不异惟县之属吏则增设益众其所谓职吏散吏方畧吏葢如今之诸科房吏典以庶人在官者充之而额数众多逾于前代矣令有治绩报以大郡则如今日由简调繁之制也
　　宋齐梁陈
　　宋书百官志县令千石至六百石长五百石南齐书百官志县令相郡县为国者为内史相谨案晋宋以后令长国相皆如汉制其所谓内史者以郡之为国而置其所谓相者以县之为国而置之也县既封为侯伯子男之国别置相以治民其佐属诸员与县异称而职守则一故齐书总以县令相称之也
　　隋书百官志梁制县为国曰相大县为令小县为长皆置丞尉郡县置吏亦各凖州法以大小而制员郡县吏有书僮有武吏有迎新送故等员亦各因其大小而置焉○陈承梁皆因其制官五千户以上县令相品第八不满五千户以下县令相品第九谨案五代之制以县之大小分令长之品秩葢规仿汉法也至同一为令而有千石至六百石之分同一令长而有五千户上下之别其差等较汉代为尤析矣固亦因地制宜之法也
　　北魏
　　魏书官氏志皇始元年令长以下有未备者随而置之县置三令长用八品者世宗班行职令上县令相第六品中县令相第七品下县令相第八品
　　北齐
　　文献通考北齐制县为上中下三等每等又有上中下之差自上上县至下下县凡九等然犹因循后魏用人滥杂至于士流耻居之元文遥遂奏于武成帝请革之乃宻令搜扬世胄子弟恐其辞防总召集神武门宣防慰谕而遣自此县令始以士人为之谨案自古重令长之选者莫如汉故郎官出宰百里天子不轻以授人至晋而有不经宰县不得入为台郎之制亦以示矜重也齐承后魏滥杂之余召集世胄子弟宣防劳遣而县职始重然概云世胄未察贤能亦非任官之良法也
　　后周
　　通典牧守令长非通六条及计帐者不得居官【按苏绰六条之制其畧已见司道卷中兹不具录】
　　周书卢辩传户七千以上县令五命户四千以上县令正四命户二千以上县令四命户五百以上县令正三命户不满五百以下县令二命
　　谨案汉制县方百里万户以上曰令万户以下曰长又有四五万户而亦名为长者至后周则七千户以上令长即为七命其二命之令户不满五百以下是县令所治仅如一乡一亭之比矣葢周齐战争之余境土促狭户口凋而致然也
　　隋
　　通典隋刺史县令三年一迁开皇十四年改九等州县为上中下凡三等
　　隋书百官志上上县令属官有丞中正光迎功曹光迎主簿功曹主簿录事及西曹户曹金曹租曹兵曹等掾市长等员合属官佐史五十四人上中县减上上县五人上下县减上中县五人中上县减上下县六人中中县减中上县五人中下县减中中县一人下上县减中下县一人下中县减下上县一人下下县减下中县一人
　　谨案县佐之多寡视县之繁简而递设之自晋代已然矣隋志称上上县至下下县凡九等而通典云改为三等葢志之所称固其未定之制然也
　　唐
　　旧唐书职官志诸州上县令一　人【从六品上】丞一人【从八品下】主簿一人【正九品下】尉一人【从九品上】录事二人司户司法仓督二人典狱十人中县令一人【正七品上】丞一人【从八品下】主簿一人【从九品上】尉一人【从九品下】录事一人司户司法仓督一人典狱八人中下县令一人【从七品上】丞一人【正九品上】主簿一人【从九品】尉一人【从九品下】录事一人司户司法各一人典狱六人下县令一人【从七品下】丞一人【正九品下】主簿一人【从九品上】尉一人【从九品下】录事一人司户司法各一人典狱六人诸县令之职掌扬风化抚字黎甿敦四人之业崇五土之利养鳏寡恤孤穷审察屈躬亲狱讼务知百姓之疾苦唐书百官志上闗令一人从八品下丞二人正九品下中闗令一人正九品下丞一人从九品下下闗令一人亦从九品下掌禁未游察奸慝凡行人车马出入据过所为往来之节凡闗有驿道者为上闗无驿道者为中闗余为下闗丞掌付事句稽监印省署钞目通判闗事上津置尉一人掌舟梁之事下津尉一人永徽中废津尉上闗置津吏八人永泰初中闗置津吏六人下闗四人无津者不置谨案唐县有赤畿望上中下七等之差京县为赤京之旁邑为畿其余则以户口多少资地美恶为差而职官志所载则仅分上县中县中下县下县四等而已至三十里置一驿其非通途大道则曰馆驿各有将以州里富彊之家主之以待行李自至徳之后民不堪命遂以官司掌焉凡天下水陆驿一千五百八十七处此实县置驿丞之始也又唐虽改郡为州而未有以郡领州者今知州之职在唐时则皆为县令也
　　五季
　　五代防要后唐同光二年中书门下奏刺史县令有政绩尤异为众所知者即仰本处闻奏当议奬擢其州县官任满三考即具闗申送吏部候敇除铨注○周广顺二年八月今后刺史县令显有政能观察使审详事状闻奏朝廷当议奬擢谨案五代任官凡龌龊无能者始注为县令故天下之邑率皆不治然观唐周奬励州县之亦未尝不以县事为惓惓特其时戎马倥于吏治有所不暇虽欲整率之而不能耳其设官之制葢尽循唐代无甚变改也
　　宋
　　宋史职官志建隆元年令天下诸县除赤畿外有望上中下【文献通考四千户为望三千户以上为二千户以上为上千户以上为中不满千户为中下五百户以下为下也】掌总治民政劝课农桑平决狱讼凡户口赋役钱谷赈济给纳之事皆掌之有孝悌行义闻于乡闾者申州激劝以励风俗若京朝幕官则为知县事有戎兵则兼兵马都监或监押
　　谨案县令之职自古至今相仍不改而知县之名实始于宋时知县者非县令而使之知县中之事杜氏通典所谓检校试摄判知之官是也唐贞元以来已有权知县令之称【白居易集有裴克谅权知华隂县令制】至宋初欲重县令之任始以朝官为知县其间或防用京官及幕职官为之于慎行笔麈云宋时大县四千户以上以朝官知小县三千户以下选京官知故知县与县令不同以京朝官之衔知某县事非县令也逮后罢令专设知县而知县乃为县令之专名故谨考其设名之所由昉者以志沿革至宋时初即有知州之名其义与知县同而所知之州则尽如今之直州与明代之以州县并列者不同故宋以前知州及其僚属皆并缺之不列于表焉
　　文献通考天圣间天下多缺官而今选尤猥下久不得调乃为县令人数言其病民乃诏为举法以重令选凡知州转运使嵗举堪为令者一人或二人自是人重为令令选稍清庆厯间诏天下知县非鞫狱毋得差政和二年诏县令以十二事劝课农桑【一曰敦本业二曰兴地利三曰戒游手四曰谨时候五曰戒茍简六曰厚蓄积七曰备水旱八曰戒宰牛九曰置农器十曰广栽植十一曰恤苗户十二曰无妄讼】自政和以来人皆重内轻外士大夫皆轻县令之选吏部两选不注者甚多然后议所以增重激劝之法宣和五年县令止差六十以下人靖康初诏初改官必为县绍兴七年诏将寺监丞簿等任满已改官人未厯民事者各与堂除知县一次并借绯章服九年诏吏部自后县令差文臣乾道元年诏京官知县以二年为任虽屡有更革卒以三年为任二年御笔今后非两任县令不除监察御史初改官人必作令谓之须入绍兴初数申严之后或废孝宗在位持之甚严庆元初复诏除殿试上三名省元外并作邑五年又令试大理评事官已改官未厯县人并亲民一次着为令旧捕盗改官人并试邑自后虽宰相子殿试科甲人无不宰邑者矣
　　宋史职官志县丞初不置天圣中开封两县始各置丞一员在簿尉之上熙宁四年繁剧县令户二万已上増置县丞一员崇宁二年宰臣请县并置丞一员以掌其事建炎元年诏县丞系嘉祐以前员阙并万户处存留一员余并罢绍兴三年以淮东累经兵火权罢县丞十八年置海陵丞一员嘉定后小邑不置丞以簿兼○主簿开宝三年诏诸县千户以上置令簿尉四百户以上置令尉令知主簿事四百户以下置簿尉主簿兼知县事咸平四年川峡县五千户以上并置簿自后川蜀及江南诸县多置主簿○尉建隆三年每县始复置尉一员在主簿下俸赐并同掌阅习弓手戢奸禁暴凡县不置簿则尉兼之
　　谨案县佐之设在汉曰丞簿尉自晋至唐其名实繁皆所以分理一县之事也至宋而仍复丞簿尉之职其建置分并详见于职官志葢佐贰虽防皆有亲民之责故悉着之以志其职掌焉
　　辽
