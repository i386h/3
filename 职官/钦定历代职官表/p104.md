<!-- { "loadSidebar": true } -->
　　三辅黄图旧仪曰上林有令有尉禽兽簿记其名数又有上林诏狱主治苑中禽兽宫馆之事属水衡
　　谨案汉制少府有上林十池监文帝时有上林尉虎圈啬夫至武帝别设水衡都尉専主上林苑设官遂以渐广考水衡所掌不独园苑自禁钱农仓珍羞廏牧鼓铸皆其职守而统系之以上林苑苑职有水衡卿诸令丞而又有步兵校尉掌苑门之屯兵至少府之钩盾令主近苑囿则以近在宫门左右故不水衡我
　　朝定制内外苑囿皆设司官専理而统之以奉宸苑卿葢合汉少府水衡所属而归于一职也
　　王应麟玉海织染署汉织室掌供冠冕组绶谨案自隋代合织室染署为一官在汉则东西织属少府平凖属大农其职不相兼理葢亦沿秦之旧制也
　　后汉书百官志少府属官钩盾令一人六百石本注曰宦者典诸近池苑囿游观之处丞永安丞各一人三百石本注曰宦者永安北宫东北别小宫名有园观苑中丞果丞鸿池丞南园丞各一人二百石本注曰苑中丞主苑中离宫果丞主果园鸿池池名在洛阳东二十里南园在雒水南濯龙监直里监各一人四百石本注曰濯龙亦园名近北宫直里亦园名也在雒阳城西南角
　　通典钩盾令宦者典诸近园苑游观之事属少府后汉亦有之
　　张衡东京赋竒木珍果钩盾所积
　　谨案昭帝纪耕钩盾弄田弄田属之钩盾则以钩盾主苑囿故也成帝纪云未央宫钩盾中则钩盾在未央宫矣故五行志谓钩盾禁中也陈咸传咸为少府少府多寳物咸皆钩校官属及诸中宫黄门钩盾掖庭官吏举奏按论畏咸皆失气钩盾与黄门诸官并举则以其在未央宫切近之地也后汉志钩盾令其所属有鸿池丞鸿池在雒阳东二十里南园丞南园在洛水南有直里监直里园在洛阳城西南角钩盾之兼辖诸地葢令居禁中统逺近也
　　后汉书百官志上林苑令一人六百石本注曰主苑中禽兽颇有民居皆主之捕得其兽送太官丞尉各一人
　　通典后汉平凖令丞大司农熹平四年改平凖为中凖使宦者为之列于内署自是诸署悉以阉人为令丞
　　谨案后汉罢水衡都尉之官置上林苑令属之司农为厯代上林令之所自昉而少府钩盾令之所统辖视西汉为颇广葢水衡虽废而其职掌则未尝不存至平凖之改为中凖以宦者为之则又少变前汉之法度也
　　三国
　　通典魏官第四品都水使者第七品都水叅军灵芝园监第八品都水使者令史第九品都水使者书令史
　　唐六典上林苑令主苑中禽兽魏因之
　　通典汉之水衡都尉本主上林苑魏氏主天下水军舟师器械○魏少府属官有平凖令
　　谨案魏苑囿置官承汉之旧亦名之为上林苑令至汉之水衡都尉始改为都水使者主水军舟船器械不専以苑囿为职自是而后都水一官始别为河渠水利而设矣钩盾令于魏无闻其平凖之属少府则犹汉制也又考魏都赋苑以元武陪以幽林注云元武苑在邺城西又魏志文帝黄初四年冬甘露降芳林园臣松之案芳林园即华林园齐王芳即位改为华林故晋书百官志有华林苑令邺元武苑丞皆承魏苑囿之名而设令丞岂魏本自有华林元武令丞而晋因之乎抑魏之华林元武亦统摄于上林苑令乎又考吴都赋数军实乎桂林之苑注吴有桂林苑南朝宫苑记桂林苑在落星山之阳南苑在台城南凤台山然则吴又有桂林苑南苑之名当时必有苑官今不可考矣
　　晋
　　晋书百官志光禄勲统华林园等令○大鸿胪统华林园钩盾等令又有邺元武苑丞○少府统平凖等令
　　通典上林苑丞晋因之江左无闻
　　谨案晋志园苑之职光禄鸿胪皆有华林园令鸿胪又有邺元武苑丞而琼圃灵芝等园不与焉葢皆统辖于华林令也通与又称上林苑令晋与汉同而史志无之意即华林之误称欤
　　宋齐梁陈
　　宋书百官志上林令一人丞一人汉西京上林中有八丞十二尉十池监丞尉属水衡都尉池监少府汉东京曰上林苑令及丞各一人少府晋江左阙宋世祖大明三年复置尚书殿中曹及少府○平凖令一人丞一人掌染汉司农不知何世少府宋顺帝即位避帝讳改曰染署通典上林苑令丞宋初复置齐因之○平凖令宋惟掌染改曰染署齐又曰平凖
　　隋书百官志梁制司农卿视散骑常侍主上林令又管乐游北苑丞○光禄卿统华林等令
　　通典上林苑令丞梁陈属司农○平凖署梁陈则曰平水令丞○晋大鸿胪有钩盾令自后无闻谨案晋江左无上林苑令丞至宋初复设而齐梁陈因之唯宋齐则统于殿中监及少府梁陈则属于司农斯为小异诸代皆有华林苑令梁属光禄与晋制同以梁制推之知齐陈之皆属光禄矣宋改平凖为染署梁陈则复其旧要皆司农之属官也
　　北魏
　　洛阳伽蓝记建春门内御道南有钩盾典农借田三署
　　谨案后魏官氏志有光禄鸿胪司农少府等官而不详其所领之属钩盾署仅见于洛阳伽蓝记而苑令织染诸署皆不见于史考隋书百官志言北齐制官多循后魏则齐之所有当亦魏之所有今以史无明文故并缺之
　　北齐
　　隋书百官志后齐光禄寺统清漳华林等署诸令丞○司农寺掌园地果实统平凖太仓等署诸令丞○太府寺统司染等署诸令丞
　　通典北齐官正六品平凖署令从九品华林署令唐六典上林苑令梁陈属司农北齐亦然
　　通典钩盾令北齐如晋制
　　谨案北齐上林华林钩盾等署与晋制皆同自魏废少府立太府而少府属官分在司农太府之属齐葢因之而不改也
　　后周
　　通典后周正四命冬官司色司织等下大夫正三命天官染工上士冬官小司色小司织等上士正二命天官染工中士地官掌禽掌囿掌圃等中士冬官织防织组等中士正一命地官掌囿掌圃等下士冬官织防织组等下士
　　谨案后周设官用周制故掌囿掌圃属于地官染工属于天官其以司色司织属冬官者则以考工记有攻皮之工设色之工故从而之今以其与织染相近故并采録焉
　　隋
　　隋书百官志司农寺统平凖钩盾华林上林等署令丞后罢华林署以平凖太府○太府寺统司染署令丞后分入少府○少府监统司织司染等署后并司织司染为织染署
　　唐六典钩盾令隋如北齐
　　通典苑总监自隋而置东西南北各有监及副监掌苑内宫馆园池之事
　　谨案隋于上林华林诸署外又设苑总监副监分东西南北四靣监此因事增设前代所未有也隋又有都水台承汉之水衡都尉而设其所掌舟檝河渠不主园苑之务故不复録少府之司织司染并为织染署自是而平凖令専主管市易不复掌染故隋以后亦不更列焉
　　唐
　　唐书百官志司农寺上林署令二人从七品下丞四人从八品下掌苑囿园池植果蔬以供朝防祭祀及尙食诸司常料季冬藏冰千段先立春三日纳之冰井以黑牡秬黍祭司寒仲春啓冰亦如之监事十人【有府七人史十四人典事二十四人掌固五人】钩盾署令二人正八品上丞四人正九品上监事十人掌供薪炭鹅鸭蒲蔺陂池薮泽之物以给祭祀朝防飨燕宾客【有府七人史十四人典事十七人掌固五人】○庆善石门温泉汤池等监毎监监一人从六品下丞一人正七品下掌汤池宫禁防堰及偫粟刍修调度以备供奉王公以下汤馆视贵贱为差凡近汤所润蔬先时而熟者以荐陵庙【有録事一人府一人史二人掌固四人】京都诸宫苑总监监各一人从五品下副监各一人从六品下丞各二人从七品下主簿各二人从九品下掌苑内宫馆园池禽鱼果木凡官属人畜出入皆有籍【有録事各二人府各八人史各十六人亭长各四人掌固各六人兽医各五人】京都诸园苑监苑四靣监监各一人从六品下副监各一人从七品下丞各二人正八品下掌完葺苑靣宫馆园池与种莳蕃养六畜之事【显庆二年改青城宫监曰东都苑北面监明徳宫监曰东都苑南面监洛阳宫农圃监曰东都苑东靣监仓货监曰东都苑西靣监有録事各一人府各三人史各六人典事各六人掌固各六人】九成宫总监监一人从五品下副监一人从六品下丞一人从七品下主簿一人从九品上掌修完宫苑供进链饵之事【有録事一人府三人自监以下品同宫苑武徳初改隋仁寿宫监曰九成宫监】
　　长安志禁苑在宫城之北长安故城亦苑中有四靣监南靣为长乐监北靣有汉故城谓旧故宅监东西靣各以本方为名分掌宫中种植及修葺园苑等又置苑总监都统之皆司农寺
　　唐书百官志织染署令一人正八品上丞二人正九品上掌供冠冕组绶及织纴色染锦罗纱縠绫防纯绢布皆广尺有八寸四丈为疋布五丈为端绵六两为屯丝五两为钩麻三斤为綟凡绫锦文织禁示于外髙品一人专莅之嵗奏用度及所织监作六人【有府六人史十四人典事十一人掌固五人】
　　雍録唐大内有三苑西内苑也东内苑也禁苑也三者皆在两宫之北而有分别西内苑并西内太极宫之北而东内苑则包大明宫东北两靣也两内苑北门之外始为禁苑之南门也禁苑也者隋大兴苑也其西则汉之长安四城皆在包并之内苑东距霸而北抵渭广轮所及自周一百二十里而东西二十七里南北三十二里据所记如此若以汉地约其道里当不啻此数也中置四监监分领一方凡立四官四局以监之北军营卫尽在三苑四监封畛之内
　　谨案唐承隋制有京都诸宫苑总监副监京都诸园苑监四靣监及副监其曰宫苑者葢指禁近苑务言之园苑则自都城以至东都各园苑皆分主之而上林署令钩盾署令及织染署则并仍前代之旧焉
　　五季
　　谨案五季官制缺略玉海所载后唐有永芳园周有玉津园既有诸园则其必尝置令置使以监理之可知也以史无明文故缺之
　　宋
　　宋史职官志司农寺所官属园苑四玉津瑞圣宜春琼林苑使掌种植蔬莳以待供进修饬亭宇以备游幸宴设
　　谨案宋职官志载园苑四曰玉津曰瑞圣曰宜春曰琼林而石林燕语载琼林苑金明池宜春苑玉津园谓之四园独不及瑞圣职官志亦不载金明池岂金明池在琼林苑北亦统于琼林苑使故职官志不复载欤
　　马端临文献通考宋四园苑提举官以三司判官内侍都知诸司使以上充监官各二人以诸司副或内侍三班使臣充又有西京宫苑司勾当官一人元丰后四园苑属司农
　　玉海玉津园在南薰门外周显徳中置之本朝因之三班及内侍监领兵校及主典二百六十人琼林苑在顺天门外道南干徳二年置以三班及内侍监领池苑兵校军及主典三百三十三人宜春苑在朝阳门外道南本秦王园太平兴国七年以迎春苑自通津门外汴水濒乃迁置改名以其故地为富国仓差三班及内臣监领军校兵及主典凡二百九十人瑞圣园在景阳门外道东初为北园太平兴国二年诏名含芳以三班及内侍监领军校兵及主典凡二百一十二人谨案玉海又载祥符元年三月甲子上已宴羣臣于龙园宗室于琼林苑帅臣于宜春苑三司副使判官馆阁官于玉津园诸司使副于含芳园然则祥符时于四园之外又增龙园史不详其建置然观宴近臣于其地则较之琼林宜春玉津瑞圣为尤重矣疑亦当以三班内侍领之也
　　宋史职官志后苑勾当官无定员以内侍充掌苑囿池沼台殿种蓺杂饰以备游幸
　　文献通考少府属官染院掌染丝枲币帛监官二人以京朝及内侍充
