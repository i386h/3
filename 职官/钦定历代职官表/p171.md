<!-- { "loadSidebar": true } -->
　　皇上创制殊典以优防功臣尤为前古勲官所未备焉考自古勲爵判为两途不相连属爵有世袭而勲无世袭爵之世袭者并无世次之殊其有功臣受功而兼得他勲者亦不过虚崇美号而已夫爵所以酬勲也勲官亦所以酬勲也何容歧视而别置之且周家五等而下卿大夫士皆谓之爵其次等皆由递积而上可详考也惟我
　　圣朝恩施优渥品秩章明授爵自云骑尉始积二十六等而为一等公其一等侯伯子男轻车都尉之兼一云骑尉者袭次亦因以逓加勲爵既合为一世袭之逺近一视其功绩之大小其阵亡授爵袭次已完者复制恩骑尉以优防于无穷茂典隆恩均非前代所可企及兹以厯代规制不同之故撮叙大端于此以便考证并以见我
　　朝世爵定制实为超轶于千古焉
　　三代
　　杜佑通典昔黄帝旁行天下分建万国至于唐虞别为五等曰公侯伯子男则虞书所谓辑五瑞备五玉是其制也夏与唐虞同殷制公侯百里伯七十里子男五十里
　　礼记王制王者之制禄爵公侯伯子男凡五等【郑康成注按元命苞云公者为言平也公平正直侯者也王顺逆伯之为言白也明白于徳也子者奉恩宣徳男者任功立业此五等者为虞夏及周制殷则三等公侯伯也】公侯田方百里伯七十里子男五十里【郑康成注此地殷所因夏爵三等之制也武王初定天下更立五等之爵増以子男而犹因殷之地周公摄政斥大九州之界公侯大者地方五百里其次侯四百里伯三百里子二百里男百里孔頴达疏案尚书武成云列爵维五分土维三既云列爵维五故知増以子男也】
　　谨案郑注孔疏皆以殷爵三等至周而仍为五等惟杜佑以殷制地三等其爵亦有五等为説少异当以注疏为正
　　秦
　　通典秦制爵二十等以赏功劳二十彻侯十九闗内侯十八大世长十七驷车庶长十六大上造十五少上造十四右更十三中更十二左更十一右庶长十左庶长九五大夫八公乗七公大夫六官大夫五大夫四不更三簪褭二上造一公士后汉书百官志刘昭注刘劭爵制曰商君为政备其法品为十八级合闗内侯列侯凡二十等闗内侯者依古圻内子男之义也秦都山西以闗内为王畿故曰闗内侯也列侯者依古列国诸侯之义也
　　谨案郑樵通志曰秦爵二十等最髙彻侯乃得食县其次闗内侯食租税于闗内余十八等大庶长以下则如吏职马端临文献通考説亦相同大防悉本之刘劭葢其时爵与阶不分故共为二十等今则彻侯闗内侯当属于爵而十八级当属于阶以其文不可割裂分属且十八级者本以赏战功亦今轻车都尉等官所縁起故与文武官阶篇并録斯文俾互见焉
　　汉
　　史记汉兴以来诸侯年表汉兴序二等【裴骃集解刘昭曰汉封功臣大者王小者侯也司马贞索隠应劭曰虽名为王其实如古之诸侯】髙祖末年非刘氏而王者若无功上所不置而侯者天下共诛之
　　前汉书百官公卿表爵一级曰公士二上造三簪褭四不更五大夫六官大夫七公大夫八公乗九五大夫十左庶长十一右庶长十二左更十三中更十四右更十五少上造十六大上造十七驷车庶长十八大庶长十九闗内侯二十彻侯皆秦制以赏功劳彻侯金印紫绶避武帝讳改曰通侯或曰列侯
　　谨案汉爵皆沿秦制故此文与秦互见而文武官阶篇中互见亦同
　　通志汉有国王国侯亭侯三等【王皆裂地侯以户数为差分民自此始汉初论功封侯者凡百四十三人食邑者除租每户一嵗更输钱二百】
　　史记平准书请置赏官命曰武功爵【裴骃集解瓉曰茂陵中书有武功爵一级曰造士二级曰闲舆卫三级曰良士四级曰元戎士五级曰官首六级曰秉铎七级曰千夫八级曰乐卿九级曰执戎十级曰左庶长十一级曰军卫此武帝所制以宠军功焉】诸买武功爵官首者试补吏先除千夫如五大夫其有罪又减二等爵得至乐卿以显军功军功多用越等大者封侯卿大夫小者郎吏吏道杂而多端则官职耗废
　　谨案汉兴不设五等其封爵以王侯概之复仍秦二十等之制以赏功劳郑樵所谓三等之亭侯葢即列侯中之小者耳其实仍二等也初制分土广大旋以致乱其后稍复易置诸侯王得推恩分封其子弟众建少力而国势以安亦可知立制之未善矣至武帝立武功爵以宠军功而买爵得至乐卿尤为一时权设之计宜其行之未久而即罢也汉又有国大夫列大夫上闻爵见史记樊哙列传如淳注以为国大夫即官大夫列大夫即公大夫上闻爵则始于魏文侯胜齐天子赏文侯以上闻又有执帛执珪之爵见曹参灌婴列传注以为孤卿执帛侯伯执珪以朝位比之吕氏春秋有得伍员位执珪之文葢皆杂采古制而用之者以其非常制故不尽着而附识于此
　　后汉书百官志列侯所食县为侯国本注曰承秦爵二十等为彻侯金印紫绶以赏有功功大者食县小者食乡亭得臣其所食吏民后避武帝讳为列侯武帝元朔二年令诸王得推恩分众子土国家为封亦为列侯旧列侯奉朝请在长安者位次三公中兴以来唯以功徳赐位特进者次车骑将军赐位朝廷侯次五校尉赐位侍祠侯次大夫闗内侯承秦赐爵十九等为闗内侯无土寄食所在县民租多少各有户数为限
　　通志后汉爵亦三等【皇子封王其郡为国其列侯虽邓冦元勲不过四县】
　　三国
　　三国魏志武帝纪建安二十年始置名号侯至五大夫与旧列侯闗内侯凡六等以赏军功【裴松之注魏书曰置名号侯爵十八级闗中侯爵十七级皆金印紫绶又置闗内外侯十六级铜印龟钮墨绶五大夫十五级铜印环钮亦墨绶皆不食租与旧列侯闗内侯凡六等臣松之以为今之虚封葢自此始】通典魏黄初三年初制封王之庶子为乡公嗣王庶子为乡侯公之庶子为亭伯其后定制凡国王公侯伯子男六等次县侯次乡侯次亭侯次闗内侯又置名号侯爵十八级闗中侯爵十七级闗外侯爵十六级五大夫十五级自闗内侯皆不食租虚封自魏始
　　谨案五等之制汉代不备至三国而复立而县乡亭侯闗内侯复多为之等以变通之葢因汉大小列侯而渐分其制也裴松之谓虚封自魏始葢指名号侯至五大夫诸爵而言杜佑则以闗内侯以下皆不食租考名号侯以下有闗中侯闗内外侯之称与闗内侯相近其所以别为新置者正以闗内侯食封其余不食封以是为殊耳是杜佑之言为未核也自秦置爵二十级而汉因之两汉书所记之赐爵皆秦旧制也魏则别置诸爵合而稽之多至六十余级故魏制所载每有行赏则必赐爵始之以为赏功终之以为赐与诚未合于慎重之义矣
　　晋
　　晋书职官志武帝咸宁三年有司奏从诸王公更制户邑皆中尉领兵大国次国小国皆制所近县益满万户又为郡公制度如小国王亦中尉领兵郡侯如不满五千户王置一军一千一百人亦中尉领之南宫王承随五万各于泰始中封为县王邑千户至是改正县王増户为三千户制度如郡侯亦置一军自此非皇子不得为王而诸王之支庶皆皇家之近属至亲亦各以上推恩受封其大国次国始封王之支子为公承封王之支子为侯继承封王之支子为伯小国五千户以上始封王之支子为子不满五千户始封王之支子及始封公侯之支子皆为男非此皆不得封
　　通志晋有王公侯伯子男又有开国郡公县公郡县侯伯子男及乡亭闗内等侯凡十五等【王大国二万户三军兵五千次国一万户二军兵三千下国五千户一军兵一千五百其公之制如五千户国侯如不满五千户国并置一军千人其伯子男以下各有差不置军】
　　宋齐梁陈
　　宋书百官志宋氏以来一用晋制惟王国大小国皆有三军晋江左以来公国无中尉常侍侯国无大农侍郎伯子男唯典书以下无学官令吏职皆以次损省焉
　　通志宋皆因晋制惟大小国皆三军齐因之梁因前代
　　隋书百官志梁制五等诸公位视三公班次之开国诸侯位视孤卿重号将军班次之开国诸伯位视九卿班次之开国诸子位视二千石班次之开国诸男位视比二千石班次之
　　通典梁封爵亦如晋宋之制
　　隋书百官志陈承梁制其封爵为九等之差郡王第一品嗣王藩王开国郡县公第二品开国郡县侯第三品开国郡县伯第四品开国子第五品开国男第六品汤沐食侯第七品乡亭侯第八品闗中闗外侯第九品
　　通志陈有郡王嗣王藩王开国郡公开国县公侯伯子男沐食侯乡亭侯闗中闗外侯凡十二等谨案陈封爵自郡王以下隋书以为九等通志以为十二等葢通志分王为三开国公为二隋书则王公各一等也考自汉制非刘氏不王列代仍之其自魏晋以迄陈隋诸王爵之制皆为亲藩分土而设于酬勲之典无与唯开国公以下则皆计功而授爵然亦各开府食邑建置僚属又或分土治民为事权所属与列爵赏功之制亦不相符合以其为爵级所在故并摭録其概备考核焉
　　后魏
　　魏书官氏志皇始元年始建曹省封拜五等天赐元年九月减五等之爵始分为四曰王公侯子除伯男二号皇子及异姓元功上勲者封王宗室及始藩王皆降为公诸公降为侯侯子亦以此为差于是封王者十人公者二十二人侯者七十九人子者一百三人王封大郡公封小郡侯封大县子封小县王第一品公第二品侯第三品子第四品【本志旧制诸以勲赐官爵者子孙世袭军号太和十六年改降五等始革之止袭爵而已】世宗颁行职令王开国郡公【第一品】散公【从第一品】开国县侯【第二品】散侯【从二品】开国县伯【第三品】散伯【从第三品】开国县子【第四品】散子【从第四品】开国县男【第五品】散男【从第五品】
　　北齐
　　隋书百官志后齐官制王第一品开国郡公从第一品散郡公开国县公第二品散县公开国县侯从第二品散县侯开国县伯第三品散县伯从第三品开国县子第四品散县子从第四品开国县男第五品开国乡男散县男从第五品
　　后周
　　隋书百官志周制外命诸公九命诸侯八命诸伯七命诸子六命诸男五命
　　通典后周制封爵郡县有公侯伯子男者皆加开国授柱国大将军开府仪同者并加使持节大都督
　　谨案旧唐书言勲官之始出于周齐交战之际本以酬战士其后渐及朝流阶爵之外更为节级今考周齐爵制史书不详即其载于旧唐书者亦止云周置上开府仪同三司开府仪同三司上仪同三司仪同三司而已其所谓十一号亦未尽载其目也隋书言隋采周制置上柱国十一等以酬勤劳则周之十一号亦当不甚相逺史文阙轶无以察其縁起自魏晋以至后周亦畧识其梗概而已
　　隋
　　隋书百官志国王郡王国公郡公县公侯伯子男凡九等炀帝时并废唯留王公侯三等
　　通典开皇中樊子葢进爵封为济公言其公济天下特为立名无此郡国
　　隋书百官志高祖采后周之制置上柱国柱国上大将军上开府仪同三司开府仪同三司上仪同三司仪同三司大都督帅都督都督总十一等以酬勤劳六年又别置武骑屯骑骁骑游骑飞骑旅骑云骑羽骑八尉其品则正六品以下从九品以上上阶为郎下阶为尉炀帝罢
　　通典武骑尉屯骑尉骁骑尉游骑尉飞骑尉旅骑尉云骑尉羽骑尉建节尉奋武尉宣惠尉绥徳尉懐仁尉守义尉奉诚尉立信尉都十六尉并隋置以为武散官
