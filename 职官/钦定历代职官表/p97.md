<!-- { "loadSidebar": true } -->
　　急就篇司农少府国之渊顔师古注司农领天下钱谷以供国之常用少府管池泽之税及闗市之资以供天子少者小也府者聚也财物所聚也非郊庙兵戎大用故谓之少府司此二者百物在焉故以深泉为喻也
　　应劭风俗通少府水衡为天子内藏
　　荀悦汉纪孝成帝纪罢少府技巧官
　　王应麟汉制考职内注职内主入也若今之泉所入谓之少内疏汉之少内亦主泉所入案王氏汉官解云小官啬夫各擅其职谓仓库少内啬夫之属各自擅其条理所职主由此言之少内藏聚似今之少府但官卑职碎以少为名丙吉少内啬夫白吉曰食皇孙亡诏令注云少内掖庭主府藏之官也
　　谨案少内当为今防计司之职
　　玉海周玉府内府犹秦汉少府也
　　谨案后汉纪正月朔旦骠骑将军苍应奉璧入贺故事少府给璧隂就骄贵吏傲不奉法求璧不可得苍坐朝堂漏且尽而璧不至不知所为顾谓掾属曰若之何朱晖望少府主簿持璧即往绐之曰我闻璧而未曾见试观之主簿以璧授晖晖顾召令史奉之主簿惊曰少府当以朝晖叱之曰将归晖独不朝也据此则汉之少府乃兼内府玉府之职
　　古今攷九曰少府掌山海地泽之税以给共养东莱谓治粟内史所掌谷货供军国之用少府名曰禁钱以给天子私自别为藏少者小也属官最多有六丞当皆称少府丞而尚书侍郎以下十二官令丞属焉而尚书之名后世以为王之一省六部従官之长东莱又谓少府吏四人在殿中主发书谓之尚书其后遂以为官置令丞属焉然汉之尚书令尚书丞微官耳少府之属吏也后世尚书令尚书左右丞六部尚书乃宰相侍従也又胞人三长丞又上林中十池监又中书谒者黄门钩盾而下内省官者七官令丞诸仆射署长中黄门皆属焉而中书令中书丞亦少府之微官而后世中书令为一品之极郭子仪书二十四考至有夺我凤凰池之恨前代小官后世用以为大官世故之变岂有极哉表书小官吏因革不一不足书王莽改曰共工
　　谨案洪适释鲁相史晨祠孔庙奏铭题后谓上尚书者郡国异于朝廷不敢直达于帝所因尚书以闻故樊毅复华氏下民租田口算碑以太守奏事均云上尚书也然无极山碑以太常卿丞奏事亦云上尚书又蔡质汉官典仪列司城门校尉上尚书式及谒者上尚书式则内而九卿谒者凡奏亦皆上尚书以达于帝不独国相太守也惟孔子庙置卒史碑云鲁相奏记司徒司空府不云上尚书然司徒司空府亦必由尚书以达于帝无极山碑载常山相冯巡以三公山请雨事闻于太常太常为冯巡上其事亦必由尚书是其例葢汉丞相御史谓之外朝不可至内廷故置尚书掌四方章奏报告之事少府属官首列尚书特重其职也汉书霍光传尚书令读奏黄霸传尚书令受丞相对是虽丞相九卿必由尚书入奏也又考汉纪张汤子安世少为郎给事中尚书上方幸河东亡书三箧诏问莫能知惟安世知之具作其事后购得本书以校无所遗失通典谓掌图书秘记章奏之事即谓此也且不特主章奏即凡征召诘对之事亦无不诣尚书汉书光武纪时太原王霸北海逢萌亦隠居养志霸到尚书拜不称臣章帝纪匈奴新降召太尉鲍昱谒尚书使封降胡檄桓帝纪太常杨秉奏中常侍侯贤等请免官理罪奏入尚书诘秉秉对尚书不能诘灵帝纪陈蕃起兵将官属诸生八十人至承明门使不内蕃曰云云使者出开门蕃到尚书门正色曰云云葢尚书初主受奏御而已其后遂専出纳之命故其权浸重至章帝时太傅太尉録尚书事和帝时太傅录尚书事位在三公上与少府所属之尚书逈相悬絶矣
　　马永卿嬾真子前汉百官公卿表少府之属官凡五十余人有导官掌米谷以奉至尊然学者多疑导字之义仆考唐百官志导官令掌导择米麦凡九谷皆随精麄考其耗损而供然汉导字下従寸唐防字下从禾今按韵略瑞禾一茎六穗谓之防恐唐以瑞禾名官也仆尝以此问舅氏笑云此葢读司马长卿封禅书误耳书云导一茎六穗于庖注云导择也一茎六穗谓加禾之米也后人误以瑞禾为防遂并官名失之可一笑也
　　谨案导官主择米谷以供至尊则今尚膳正之职也【又互见户部篇内仓条】
　　顔师古汉书注李斐曰齐国旧有三服之官春献冠帻縰为首服纨素为冬服轻绡为夏服凡三急就篇齐国给献素缯帛注齐有三服官贡禹言故时齐三服官输物不过十笥
　　谨案汉官既有东织西织供天子服御而又有三服官主作首服冬服夏服以给衮龙之用于齐设之今内务府所辖有江宁苏州杭州三织造官正汉三服官之遗制也
　　汉书注水衡都尉应劭曰古山林之官曰衡掌诸池苑故曰水衡张晏曰主都水及上林苑故曰水衡主诸官故曰都有卒徒武事故曰尉师古曰衡平也主平其税入
　　玉海杨得意为狗监李延年给事狗监中
　　谨案汉水衡都尉之职掌上林苑与今之奉宸苑相合惟所领之官自卒徒武事又兼主渔畋之政今都虞司办理内府武职陞迁兼供应渔猎之事其职亦为相近故既入于奉宸苑篇而节录注文于此至汉有狗监则与今之养鹰狗处事务亦相等也
　　风俗通掖庭有狱令丞又暴室丞宫人狱也一作薄室
　　三辅黄图永巷永长也宫中之长巷幽闭宫女之有罪者武帝时改为掖庭置狱焉
　　谨案成帝纪上使御史收刘辅系掖庭秘狱后以辛庆忌防褒师丹谷永上书乃徙系考工狱考工狱亦近中禁然比之掖庭狱则又有中外之殊矣移狱考工其按治或稍轻欤
　　史记景帝本纪中六年四月置左右内官属大内汉书东方朔传内官有狱
　　汉书王商传左将军请召王商诣若卢诏狱注孟康曰黄门北寺也
　　谨案宫中慎刑之职自掖庭而内列代不详惟汉书若卢狱令黄门北寺诏狱皆属少府内府有狱其初亦属少府最为近之又考后汉纪桓帝纪白马令李云上书移副三府云云上得云书大怒送云黄门北寺使中常侍管霸与御史廷尉杂考之然则汉时外庭庶官亦间系黄门北寺葢黄门北寺狱之近中禁者桓帝怒云欲加严谳故特于秘狱治之非常例也
　　史记平凖书卜式不愿为郎上曰吾有羊上林中欲令子牧之式乃拜为郎布衣屩而牧羊嵗余羊肥息
　　谨案史记言卜式拜为郎牧羊上林苑中是汉时庆丰之职亦上林苑之所有事也今故采录之以见其概
　　周礼囿人牧百兽郑康成注备养众物也今掖庭有鸟兽自熊虎孔雀至于狐狸鳬鹤备焉
　　三辅黄图少府佽飞外池汉仪注佽飞具缯缴以射鳬雁给祭祀故有池
　　后汉书百官志少府卿一人中二千石本注曰掌中服御诸物衣服寳货珍膳之属丞一人比千石太医令一人六百石本注曰掌诸医药丞方丞各一人本注曰药丞主药方丞主药方太官令一人六百石本注曰掌御饮食左丞甘丞汤官丞果丞各一人本注曰左丞主饮食甘丞主膳具汤官丞主酒果丞主果守宫令一人六百石本注曰主御纸笔墨及尚书财用诸物封泥丞一人掖庭令一人六百石本注曰宦者掌后宫贵人采女事左右丞暴室丞各一人本注曰宦者暴室丞主中妇人疾病者就此室治其皇后贵人有罪亦就此室御府令一人六百石本注曰宦者典宫婢作中衣服及补浣之属丞织室丞各一人本注曰宦者祠祀令一人典中诸小祠祀丞一人本注曰宦者中藏府令一人六百石本注曰掌中币帛金银诸货物丞一人尚方令一人六百石本注曰掌上手工作御刀劒诸好器物丞一人
　　刘昭后汉书志注武帝初置水衡都尉秩比二千石别立上林苑世祖省之并其职于少府每立秋防之日辄暂置水衡都尉事讫乃罢之
　　南都赋水衡虞人修其营表
　　后汉书桓帝本纪建和元年芝草生中黄藏府【注汉官仪曰中黄藏府掌中币帛金银诸货物】
　　后汉书和帝本纪永元九年十二月复置若卢狱官
　　谨案东汉光武并省少府禁钱一以归之司农故少府官属裁省过半至水衡都尉则废去不设唯防刘之日暂置旋罢然其季世乃转有开邸鬻爵敛而入私藏者葢宫掖之费必不能去而欲尽黜少府之储蔵势不可久行也至前汉侍御皆用士人东汉始多以宦者为之古意亦渐失矣东汉之祠祀令典中诸小祠祀与今掌仪司之职相近故并着之
　　三国
　　册府元魏之九卿并与汉同又有殿中监一人品第七【殿中之名自此始也】掌张设监防之事有殿中奉乘郎从五品下
　　三国魏志王观传王观为少府统三尚方御府内藏玩弄之物
　　魏文帝集让禅表谨拜章陈情使行相国永夀少府粪土臣毛宗奏并上玺绶
　　玉海少府魏王观杨阜常林管辂为丞
　　通典魏官第三品九卿第六品水衡典虞第七品殿中监诸卿尹丞尚药监尚食监大农监第九品殿中监掌事
　　通典后汉少府有中藏府令丞魏氏因之○汉末分尚方为左中右三尚方魏晋因之
　　魏文帝集张登为大官令诏登忠义彰著在职功勤名位虽卑直亮宜显饔膳近在当得此吏今以登为大官令
　　谨案三国魏少府列于九卿其所统属并同后汉而始定为第三品之级及设有殿中监以司亲近供御之职其品颇微其官则为后代殿中之所自始矣至汉有水衡都尉主上林苑并主禁钱魏仍其名而所主者天下舟船河渠之政其后遂易为都水使者与汉职不同今不复载焉
　　晋
　　晋书职官志少府统材官校尉中左右三尚方中黄左右藏左校甄官平凖奚官等令在校坊邺中黄左右藏油官等丞及渡江哀帝省并丹阳尹孝武复置自渡江唯置一尚方又省御府
　　通典晋冶令掌工徒鼓铸卫尉江左以来省卫尉始少府○晋有左右藏令属少府
　　谨案晋传中丞集劾夏侯承奏少府夏侯承取官田立私屋近小人委以家计令工匠窃盗官物附益于私其谓令工匠窃盗官物即通典所云掌令工徒鼓铸之类是也谓取官田立私屋则晋之少府所掌亦当如汉表所云兼地泽之税矣
　　晋书职官志光禄勲统东园匠太官御府守宫黄门掖庭清商华林园暴室等令哀帝兴平二年省光禄勲并司徒孝武寕康元年复立
　　通典守宫令丞晋属光禄勲○魏置殿中监晋因之
　　谨案晋承魏制立少府以统诸署而太官御府诸职又分于光禄勲考光禄勲在秦为郎中令汉始易为光禄勲所掌宿卫诸郎如今领侍卫大臣之比而晋分少府属官以之者以其官居禁中职守相近故也至哀帝省少府而并于丹阳尹省光禄勲而并于司徒其后复仍立之葢裁省不一而职掌所在大槩则固相同也
　　宋齐梁陈
　　宋书百官志少府一人丞一人掌市服御之物左尚方令丞各一人右尚方令丞各一人并掌造军器晋江右有中尚方左尚方右尚方江左以来惟一尚方宋髙祖践祚以相府部配台谓之左尚方而本署谓之右尚方焉又以相府细作配台即其名置令一人丞二人门下世祖大明中改曰御府置令一人丞一人御府二汉世典官婢作防衣服补浣之事后废帝初省御府置中署右尚方汉东京太仆属官有考工令主兵器尚方令唯主作御刀绶剑诸玩好器物而已然则考工令如今尚方尚方令如今中署矣
　　通典殿中监晋宋并同○宋少府领左右尚方御府东冶南冶平凖等令丞
　　谨案宋少府殿中监之制视魏晋多从简省其尚方令主作兵器而御府及中署之以细作配台特置者亦右尚方则宫中工作固其兼职非専以武器为任故列代尚方官既见于此而武备院篇亦从互见焉
