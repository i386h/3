<!-- { "loadSidebar": true } -->
　　谨案自晋以后太常虽为列卿之首而职事清简已非两汉可比然梁陆倕让太常表有云宗卿清重厯选所难汉晋已降莫非素范则当时尚以为华选也至梁世太祝令在十八班之末品秩最微而隋书礼仪志载天监十一年太祝牒北郊止有一海及二郊爼案诏下详议葢职所在故太祝亦许其叅预礼文然史但言牒而不言奏则必先闗白于卿而为之入告者耳
　　北魏
　　魏书官氏志太和中髙祖议定百官太常从第一品下少卿第三品上太常丞第五品下太祝令从第五品下治礼郎从第六品下祝史太常斋郎从第七品中太常曰者从第七品下二十三年复次职令太常第三品太常少卿第四品丞第七品太常博士从第七品太祝令从第八品太常功曹五官治礼郎从第九品
　　魏书礼志太常博士郑太议文昭皇后改葬服魏书髙遵传遵为中书侍郎髙祖恭荐宗庙遵形貎庄洁音气雄畅常兼太祝令跪赞礼事为俯仰之节粗合仪矩由是髙祖识待之
　　谨案北魏太祝令掌跪赞礼事正如今赞礼郎读祝官之职而髙遵以中书侍郎第四品下兼太祝令从第八品则亦如今太常寺官之谙习仪典者虽陞任以后仍得兼赞礼读祝行走不另开缺也又魏书礼志载太和十五年设荐于太和庙髙祖荐酌神部尚书王谌赞祝神部尚书一官史不概见殆即太祝之职而临时特置以重其事者欤
　　北齐
　　隋书百官志后齐太常寺置卿少卿丞各一人有功曹五官主簿録事等员掌陵庙羣祀礼乐仪制天文术数衣冠之属其属有博士四人掌礼制统太祝署令丞掌郊庙赞祝祭祀衣服等事
　　通志北齐太常有功曹五官主簿二人
　　后周
　　通典后周官品正七命大宗伯正六命小宗伯上大夫正五命春官大司乐中大夫正四命春官小司乐太祝下大夫正三命春官小祝上士正二命春官司几筵司罇彛掌鬰掌鬯治礼等中士正一命春官司几筵司罇彛掌郁掌鬯治礼等下士唐六典太常卿后周为宗伯少卿为小宗伯谨案后周仿古制分建六官自唐六典及通典册府元诸书皆以大小宗伯为即太常卿及少卿之职然考周书长孙绍逺传绍逺初为太常六官建拜大司乐又斛斯征传徴累迁太常卿六官建拜司乐中大夫宣帝嗣位始迁大宗伯疑当时实以大司乐当太常卿葢用卢植礼注之説也
　　隋
　　隋书百官志隋太常寺置卿少卿各一人丞二人主簿二人録事二人又有博士四人奉礼郎十六人太祝署令一人丞一人太祝二人焬帝即位罢太祝署而留太祝员八人属寺后又增为十人奉礼减置六人【案奉礼郎隋时实称治礼郎唐人修隋书因避髙宗名改作奉礼谨附识】章俊卿山堂考索太常少卿隋焬帝加置二人唐六典隋太常寺有谒者三十人赞引六十人祝史十六人
　　唐
　　旧唐书职官志武徳七年定令以太常为九寺贞观二十三年七月改治礼郎为奉礼郎龙朔二年改太常为奉常卿为正卿咸享元年诏依旧光宅元年改太常为司礼神龙元年防阁官名并依永淳以前故事增置太常少卿一员
　　新唐书百官志太常寺卿一人正三品少卿二人正四品上掌礼乐郊庙社稷之事凡大礼则赞引有司摄事则为亚献三公行园陵则为副大祭祀省牲器则谒者为之导小祀及公卿嘉礼命谒者赞相凡藏大享之器服有四院一曰天府院藏瑞应及伐国所获之宝禘祫则陈于庙廷二曰御衣院藏天子祭服三曰乐县院藏六乐之器四曰神厨院藏御廪及诸器官奴婢丞二人从五品下掌判寺事主簿二人从七品上博士四人从七品上掌辨五礼按王公三品以上功过善恶为之谥大礼则赞卿导引太祝六人正九品上掌出内神主祭祀则跪读祝文奉礼郎二人从九品上掌君臣版位以奉朝防祭祀之礼凡樽彛勺羃篚坫簠簋登铏笾豆皆辨其位凡祭祀朝会在位拜跪之节赞导之録事二人从九品上
　　册府元唐太常又有礼直五人乾元初省贞元七年又置礼仪直两员九年以太常寺礼院置修撰检讨官各一员礼生员三十五人长庆二年又置守阙人
　　唐会要大中九年八月博士李慤引故事以礼院虽系太常博士自专无闗白者太常三卿始莅事博士无叅集之礼
　　封演闻见记太常博士掌谥藏事三品以上薨者故吏録行状申尚书省考功校勘下太常博士拟议讫申省省司议定然后闻奏
　　唐六典太常谒者十人赞引二十人祝史六人谨案旧唐职官志第一卷总序官制称神龙元年增太常少卿一员而第二卷太常寺下又称贞观加置一员前后自相矛盾以唐六典通典考之则称贞观者误也又唐之礼制皆掌于太常博士故礼院皆以博士自専不必闗白于卿贰然观陆亘传称亘为太常博士寺有礼生孟真乆于其事凡吉凶大仪官不能达率访焉真亦因是姑息自恣元和七年册皇太子将撰仪注真亦欲叅预亘笞逐之由是礼仪不专于胥吏亦可知唐自中叶以降朝廷微弱不暇修明典礼太常所掌多属具文故胥吏得以干预其事博士特备官而已
　　五季
　　册府元后唐同光中诸寺监各只置大卿监其余官属并权停惟太常寺及大理寺事闗礼法之重除太常博士更置丞一员
　　五代史马缟传缟事梁为太常少卿以知礼见称于世唐庄宗时累迁刑部侍郎权判太常寺谨案五季诸卿监俱不偹官惟太常寺尚沿唐制未有改革然考之五代史卢文纪刘岳崔居俭崔棁诸传皆尝为太常卿而少卿一官自马缟以外罕所记载疑同光以后亦从并省矣
　　宋
　　江少虞宋事实类苑太常寺宋初以来皆禁林之长主判而礼院自有判院同判院大中祥符中符瑞繁缛别建礼仪院以辅臣主判而两制为知院天禧末罢知院天圣中省礼仪院而寺与院事旧不相兼康定元年置判寺同判寺并兼礼院事近有置六七人者按唐太常卿一员少卿二员博士四员祥符中博士二员后加至四员今若置判寺一员同判寺二员合唐之卿数矣天圣元年改同判院为同知院即博士也
　　宋史职官志太常寺卿少卿丞各一人博士四人主簿奉礼郎太祝各一人卿掌礼乐郊庙社稷坛壝寝陵之事少卿为之贰丞叅领之礼之名有五皆掌其制度仪式祭祀有大祠有小祠其牺牲币玉酒醴荐献器服各辨其等凡亲祠掌赞相礼仪升降之节凡祠事差官卜日斋戒皆检举以闻若礼乐有所损益及祀典神祗爵号与封爵继嗣之事当考定者拟上于礼部宋初旧置判寺别置太常礼院元丰正名始专其职分案五吏额赞引使二人正礼直官二人副礼直官二人正名赞者七人守阙赞者七人私名赞者七人胥吏一人胥佐四人贴司一人书表司一人祠祭局供官十二人祭器司供官十人本寺太乐祭器库专知官一人库子一人圆坛太乐礼器库专知官一人库子一人○博士掌讲定五礼仪式有改革则据经审议凡于法应谥者考其行状撰定諡文有祠事则监视仪物掌凡赞导之事○主簿掌稽考簿书○奉礼郎掌奉掌帛大礼则设亲祠版位○太祝掌读册辞○提防管干郊庙祭器所南郊太庙祭器库提防朝服法物库所朝服法物库南郊什物库太庙什物库掌藏其器服以待祭祀朝会之用凡冠服视其等而颁于执事之臣
　　宋敏求春明退朝録旧传太常卿不是卿秘书监不是监以其品列清重不与诸卿监侔耳太常卿在六尚书下其资望与吏部尚书同每入朝随尚书立班与尚书丞郎同幕次故太常卿号为尚书里行者葢谓此也少卿即寄郎中幕次博士则寄员外郎幕次卿与少卿毎入幕次皆横行独据一榻向门而坐他卿不得并也
　　山堂考索元祐诏太常寺置长贰余寺监并长贰互置南渡并省寺监独存太常又命太常兼宗正隆兴元年诏光禄归并太常寺太常丞建炎三年省绍兴三年复置博士绍兴止一员以谏议大夫曾统言添置一员主簿皇祐中宋祁乞增置一员后更不置元丰正名初除王子琦建炎三年省绍兴十年复置
　　富大用事文类聚元祐初罢太祝太常少卿鲜于侁言神考厘定官制太常设奉礼太祝难废咸乞复置仍请自朝廷选有学行者授之职诏从之谨案宋自元丰以前太常不置卿贰有事则以他官权摄沈括笔谈载有陈彭年摄太常卿误行黄道之事考之于史彭年本同知太常礼院而犹必摄此职者葢奉引乃太常卿之职故临时又须暂置也迨神宗正名太常卿贰已各有定额即南渡省并寺监太常得独存不废然观楼钥攻媿集有重修太常寺记称嘉定中卿少久阙官舍堕圯则是光宁以后太常仍仅存空名未尝偹官矣又陆游老学庵笔记有游在孝宗初以礼部郎读祝事是太祝亦不司祝赞葢当时太祝奉礼皆门防之官宜其不娴仪制耳
　　辽
　　辽史百官志南面官寺官职名有卿少卿【耶律俨子处贞为太常少卿】丞簿太常寺有博士赞引太祝奉礼郎辽朝杂礼有法物库所法物库使法物库副使
　　金
　　金史百官志太常寺【皇统三年正月始置】卿一员从三品少卿一员正五品丞一员正六品掌礼乐郊庙社稷祠祀之事博士二员正七品掌检讨典礼检阅官一员从九品掌同博士【泰和元年置四年罢】检讨二员从九品【明昌元年置以品官子孙及终场举人同国史院汉人书冩例试补】太祝从八品掌奉祀神主奉礼郎从八品掌设版位执仪行事
　　元
　　元史百官志太常礼仪院秩正二品掌大礼乐祭享祖庙社稷封赠諡号等事中统元年中都立太常寺设寺丞一员至元二年翰林兼摄太常寺九年立太常寺设卿一员正三品少卿以下五员品秩有差十三年省并衙门以侍仪司并入太常寺十四年增博士一员十六年又增法物库子掌公服法服之藏二十年陞正三品别置侍仪司至大元年改陞院设官十二员正二品二年复为太常寺正三品延祐元年复改陞院正二品以大司徒领之七年降从二品天厯六年复陞正二品定置院使二员正二品同知二员正三品属官博士二员正七品奉礼郎二员太祝十员从八品令史四人通事知印译史各二人典吏三人
　　谨案唐宋有太常寺别置太常礼院元则并为一署与厯代不同至议諡定礼之事自魏晋而后皆以太常博士掌之迄元犹未改斯制明代以諡典移属内阁其五礼法式则归之礼部自是博士之职始与太祝奉礼无异矣
　　明
　　明史职官志太常寺卿一人【正三品】少卿二人【正四品】寺丞二人【正六品】其属典簿防典簿二人【正七品】赞礼郎九人【正九品嘉靖中增至三十三人后革二人】太常掌祭祀礼乐之事总其官属籍其政令以聼于礼部凡天神地祗人鬼嵗祭有常先冬十二月朔奏进明年祭日天子御奉天殿受之乃颁于诸司天子亲祭则赞相礼仪大臣摄事亦如之初呉元年置太常司设卿【正三品】少卿【正四品】丞【正五品】典簿博士【正七品】赞礼郎【从八品】洪武三十年改司为寺官制仍旧【二十五年已定司丞正六品】建文中增设赞礼郎二人太祝一人成祖初悉复洪武间制
　　于慎行谷城山房集国家法六典建官既以礼乐
　　神人之政总之春曹又设太常卿佐使率其属以奉郊庙羣神之祀而掌其器币坛场仪文乐舞之数以告时于上而请行之
　　孙承泽春明梦余録太常赞礼郎宋重其官以宰相任子为之明初亦以处文学之士乙科初选毎得之后乃以黄冠充焉失矣
