<!-- { "loadSidebar": true } -->
　　唐六典兵部尚书一人正三品侍郎二人正四品下掌天下军卫武官选授之政令凡军师卒戍之籍山川要害之图廐牧甲仗之数悉以咨之其属有四一曰兵部二曰职方三曰驾部四曰库部尚书侍郎总其职务而奉行其制命凡中外百司之事由于所属咸质正焉凡选授之制毎嵗孟冬以三旬防其人以三铨领其事一曰尚书铨二曰东铨三曰西铨【尚书为中铨两侍郎分为东西铨】以五等阅其人以三竒防其选其尤异者登而任之否则量以退焉有殊尤者得令宿卫凡大选终于季春之月所以审名实之铨综备戎仗之物数以戒军令而振国容焉郎中二人从五品上员外郎二人从六品上主事四人従八品下郎中一人掌考武官之勲禄品命以二十有九阶承而叙焉郎中一人掌判簿以总军戎差遣之名员外郎一人掌贡举及诸杂请之事其科第之优劣勲获之等级皆审其实而授叙焉员外郎一人掌选院谓之南曹毎嵗选人有解状簿书资厯考课必由之以覈其实乃上三铨进甲则署焉○职方郎中一人从五品上员外郎一人从六品上主事二人从九品上职方郎中员外郎掌天下之地圗及城隍镇戍烽之数辨其邦国都鄙之逺迩及四夷之归化者其五方之区域都鄙之废置疆场之争讼者举而正之○驾部郎中一人从五品上员外郎一人从六品上主事三人从九品上驾部郎中员外郎掌邦国之舆辇车乘及天下之传驿廐牧官私马牛杂畜之簿籍辨其出入阑逸之政令司其名数凡三十里一驿天下凡一千六百三十有九所而监牧六十有五焉皆分使而统之凡诸卫有承直之马凡诸司有备运之车皆审其制以定数焉○库部郎中一人从五品上员外郎一人从六品上主事一人从九品上库部郎中员外郎掌邦国军州之戎器仪仗及冬至元正之陈设并祠祭丧之羽仪诸军州之甲仗皆辨其出入之数量其缮造之功以分给焉
　　谨案卤簿仪仗唐世掌之库部宋明则皆掌之驾部至
　　本朝置銮仪卫其事始不属于兵部云
　　马端临文献通考唐龙朔二年改兵部尚书为司戎太常伯咸亨元年复旧光宅元年改为夏官神龙元年复旧天寳十一载改为武部至徳初复旧兵部侍郎龙朔二年改为司戎少常伯郎中改为司戎大夫职方郎中改为司城大夫驾部郎中改为司舆大夫库部郎中改为司库大夫咸亨初复旧
　　旧唐书职官志天寳十一载改驾部为司驾库部为司库至徳二载并仍旧
　　唐防要总章二年以后兵部侍郎加至三员后又减一员
　　新唐书百官志兵部令史三十人书令史六十人制书令史十三人甲库令史十二人亭长八人掌固十二人职方令史四人书令史九人掌固四人驾部令史十人书令史二十四人掌固四人库部令史七人书令史十五人掌固四人右司都事六人主事六人
　　谨案今各部堂主事司务当为唐左右司都事主事之职説已具吏部篇今以右司者析系兵部表内刑工二部仿此
　　洪迈容斋随笔唐吏部兵部分掌铨选两部各列三铨吏居左兵居右是为前行故兵部班级在户刑礼之上睿宗初政以宋璟为吏部尚书李乂卢从愿为侍郎姚元崇为兵部尚书陆象先卢懐慎为侍郎六人皆名臣二选称治
　　新唐书选举志武举起于武后之时长安二年始置其制有长垜马射歩射平射筒射又有马枪翘闗负重身材之选中第亦以乡饮酒礼送兵部谨案自古举官之途不分文武三代以命卿帅师而六乡则有比长闾胥族师党正州长乡师六遂则有邻长里宰鄼长鄙师县正遂师皆以时率其民课农教战而听政令于司马故涖众则曰师都涖军则曰军吏其职即如今之将弁也汉世良家子以材力入官者或期门羽林或为三署郎而军功大者为卿大夫小者亦为郎后汉将帅罢兵大抵内为列卿外为郡守【后汉书耿纯传纯以前将军平真定还京师愿试一郡光武曰卿既治武复欲修文耶乃拜为东郡太守】沿及魏晋而将军之官多选清望之士居之如裴頠以国子祭酒为右军将军王恬以中书郎为后将军亦皆由文职迁转以至州镇方伯无不兼将军都督之称其为州而无军者则谓之单车刺史当时文武迁授尚不拘资格其后迄南北朝皆然至唐而吏部兵部分为二选文武始各有定阙然考唐六典武选之制如所云选人有自文资入者取少壮六尺已上材艺超絶考试不堪还送吏部是文可以换武又云千牛备身五考随文武简试聴选勲官年满简送吏部无文聴以武选三卫官考满兵部校试有文堪时务则送吏部无文则以本色迁授是武可以改文故唐代诸州兵政掌之刺史悉带使持节某州军州事衔称为州将并无専阃武员吏职兵官未尝判然区别逮宋太祖患五季藩镇跋扈命文臣出守列郡而别置钤辖都监以司军旅屯戍之政令遂分职而治然当时内外官仍文武参用而愿换授者亦许改职【宋敏求春明退朝録唐文武防用袁滋自尚书右丞出华州刺史召为左金吾衞大将军宋朝颇循其制三司使尚书左丞李士衡学士承防刑部尚书李维翰林学士工部侍郎陈尧咨皆换观察使】自元世祖至元十五年定军民异属之制以万户府镇抚司领戍兵以知府县尹领民事【元呉莱渊頴集书急就章后云国家起自北土经理中原中原豪杰保有乡里因而降附使据其境土如古诸侯大幕府辟置官属钱粮狱讼一皆専制于已而不复有闗乎上已而山东猘子地富兵强跳踉负固卒贻诛防而后天下郡县一命之官悉归于吏部兵则自近戍逺尺籍伍符各有统帅但知坐食郡县之租税不复系守令事矣】明因其制于是州县营卫建置攸殊出身既截然不同铨注亦有一定之格自督抚大吏外武官除授乃无一不归于兵部矣
　　五季
　　五代史本纪干化二年兵部郎中张儁天成二年兵部侍郎冯道长兴四年兵部尚书李麟
　　五代防要长兴三年尚书吏部侍郎王权奏请颁下诸州其所送兵部职方地圗令郡县镇戍城池水陆道路或新旧移易者并湏载之于圗
　　谨案五季兵部官制史志不详今略采欧史及会要二条以见其概
　　宋
　　文献通考宋兵部判部事一人凡籍武官军师卒戎之政令悉归于枢宻院其选授小者又归三班本曹但掌三驾仪仗卤簿字圗释奠武成王庙及武举事嵗终以义勇兵箭手寨兵之数上于朝元丰更制惟民兵马政权枢宻院武官铨选并归吏部五年诏应縁义勇保甲事并枢宻院其余民兵悉归兵部以什伍之法教民为兵以选举之法试武士以卤簿字圗分布仪衞以郡县之圗周知地域凡厢军蕃兵剰员及金吾街仗司人兵稽其数而振饬其艺臣僚之家宣借兵级与夫蕃夷属户授官封袭之事皆掌之○侍郎南渡后长贰互置续置侍郎二员隆兴常置一员○郎中建炎三年诏兵部兼职方驾部兼库部隆兴初诏驾部兵部郎官共一员兼领自是四司合为一矣厥后间或并置若从军或命于外则假以为宠○职方掌天下地圗以周知方域之广及城隍堡塞烽蕃夷归朝内附之事○驾部掌辇辂车乗廐牧杂畜乘具传驿之政令辨其出入之数○库部掌军器仪仗卤簿法式随军防城什物及凡供帐之事
　　宋史职官志兵部掌兵卫仪仗卤簿武举民兵厢军土军蕃军四夷官封承袭之事舆马器械之政天下地土之圗凡仪衞卤簿皆掌其数及行列先后之仪为图以授有司凡武选之制仿贡举之法先聨其什伍而教之以战为民兵材不中禁卫而足以执役为厢军就其乡井募以御盗为土军以老疾而裁其功力之半为剰员结以御戎为洞丁为义军弩手属分邉为蕃兵籍其名数而颁其禁令凡招置厢禁军及州郡屯营三衙迁补守戍军吏转补文武官白直宣借皆掌之其属三曰职方曰驾部曰库部旧判部事一人以两制充元丰设官十尚书侍郎各一四司郎中员外郎各一元祐初省驾部郎中一员以职方兼库部绍兴改元诏职方库部互置郎官一员兼○尚书掌兵衞武选车辇甲械廐牧之政令以天下郡县之图而周知其地域凡陈卤簿设仗卫饬官吏整肃蕃夷除授奉行其制命凡军兵以名籍统者阅习按试选募迁补及武举校试之事皆总之侍郎为之贰郎中员外郎掌之分案九置吏四十有七建炎三年分案十曰赏功曰民兵卫曰厢兵曰人从防详曰帐籍告身曰武举曰蕃官曰拆曰知杂曰检法乾道裁减吏额共置三十人○职方郎中员外郎掌天下圗籍以周知方域之广袤及郡邑镇砦道里之逺近凡土地所产风俗所尚具古今兴废之因州为之籍遇闰嵗造圗以进分案三置吏五旧判司事一人以无职事朝官充绍熈三年职方驾部吏额通入兵部库部并作四十二人○驾部郎中员外郎掌舆辇车马驿置廐牧之事大礼戒有司具五辂凡奉使之官赴阙视其职治给马如格官文书则量其迟速以附步马急逓总内外监牧籍其租入多寡孳产登耗凡市马于四夷者溢嵗额则赏之分案六置吏十有三○库部郎中员外郎掌卤簿仪仗戎器供帐之事国之武库焉凡内外甲仗械器造作缮修皆有法式若御大庆文徳殿应用卤簿名数前期以戒有司祭祀丧则给以等差总卫尉寺金吾仗司兵匠之数考其功罪嵗月而以法升降之分案四置吏九
　　容斋随笔元丰官制行一切更改凡选事无论文武悉以付吏部【案苏颂行状云唐制文选吏部掌之武选兵部掌之神宗谓自三代至汉未尝有文武之别颂请一归吏部上从之】苏东坡当元祐中拜兵书谢表云恭惟先帝复六卿之名本欲后人识三代之旧古今殊制闲剧异宜武选于天官兵政总于枢府故司马之职独省文书盖纪其实也今本曹所掌惟诸州厢军名籍及毎大礼则书写蕃官加恩告虽有所辖司局如金吾街仗司骐骥车辂象院法物库仪鸾司不过毎季郎官一往耳名存实亡一至于是
　　永乐大典宋百官题名记建炎中省冗职以兵部郎中并兼职方司
　　山堂考索建炎三年以驾部兼库部隆兴改元复裁内外官于是驾部又当省而郎适赞读王府有诏聴留需其迁勿补阙而兵部四曹止一员谨案宋以枢密院主兵政武选又并归吏部于是兵部遂为冗员长贰多不备官郎曹至以一人行四司之事宋代官制最为紊杂无绪此亦其名实乖互之一端也
　　辽
　　辽史百官志契丹北枢密院掌兵机武铨羣牧之政凡契丹军马皆属焉以其牙帐居大内帐殿之北故名北院元好问所谓北衙不理民是也○北院枢密使○知北院枢密使事○知北枢密院事○北院枢密副使○知北院枢密副使事○同知北院枢密使事○签书北枢密院事○北院都承旨○北院副承旨○北院林牙○知北院贴黄○给事北院知圣旨头子事○掌北院头子○北枢密院敞史○北院郎君○北枢密院通事○北院掾史
　　谨案辽北枢密院视兵部今繋之于表以存其制至南面官僚史志畧而不详惟兴宗重熈中见兵部侍郎王观又有库部员外郎见于百官志序知其建置亦多仍唐旧也
　　金
　　金史百官志兵部尚书一员正三品侍郎一员正四品郎中一员从五品员外郎二员从六品掌兵籍军器城隍镇戍廐牧铺驿车辂仪仗郡邑圗志险阻障塞逺方归化之事主事二员从七品【贞祐五年以承发司管勾兼汉人主事令史二十七人内女直十二人译史二人通事二人】○四方馆使正五品副使从六品掌提控诸路驿舍驿马承发司管勾从七品同管勾从八品掌受发省部及外路文字【右属尚书兵部】
