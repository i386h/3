<!-- { "loadSidebar": true } -->
　　谨案工部自隋代始列六曹而其时营建工作尚多领之少府将作【少府如今内务府将作则今营缮司】故以巧艺著名如宇文恺刘龙阎毗何稠云定兴等皆尝官将作监而宇文恺传又称其为营宗庙副监营新都副监营东都副监则皆因事特置如今之
　　钦定管理工程大臣非常制也又何稠传称髙祖为丞相以稠掌细作署盖即梁齐之细作令而隋志无其官殆后径裁并欤





　　钦定歴代职官表卷十四
　　钦定四库全书
　　钦定歴代职官表卷十五
　　工部下
　　歴代建置下
　　唐
　　新唐书百官志工部尚书一人正三品侍郎一人正四品下掌山泽屯田工匠诸司公廨纸笔墨之事其属有四一曰工部二曰屯田三曰虞部四曰水部工部郎中员外郎各一人掌城池土木之工役程式为尚书侍郎之贰凡京都营缮皆下少府将作共其用役千功者先奏凡工匠以州县为五人为火五火置掌一人四月至七月为长功二月三月八月九月为中功十月至正月为短功雇者日为绢三尺凡津梁道路治以九月工部主事三人屯田主事二人虞部主事二人水部主事二人【武徳三年改起部曰工部龙朔二年曰司平屯田曰司田虞部曰司虞水部曰司川光宅元年改工部曰冬官天寳十一载改虞部曰司虞水部曰司水工部有令史十二人书令史二十一人计史一人亭长六人掌固八人屯田令史七人书令史十一人计史一人掌固四人虞部令史四人书令史九人掌固四人水部令史四人书令史九人掌固四人】○屯田郎中员外郎各一人掌天下屯田及京文武职田诸司公廨田以品给焉○虞部郎中员外郎各一人掌京都衢閧苑囿山凙草木及百官蕃客时蔬薪炭供顿畋猎之事每嵗春以户小儿户婢仗内莳种溉灌冬则谨其防覆凡郊祠神坛五岳名山樵采刍牧皆有禁距壝三十步外得耕种春夏不伐木京兆河南府三百里内正月五月九月禁弋猎山泽有寳可供用者以闻○水部郎中员外郎各一人掌津济船舻渠梁堤堰沟洫渔捕运漕碾硙之事凡坑陷井穴皆有标京畿有渠长斗门长诸州堤堰刺史县令以时检行而莅其决筑有埭则以下户分牵禁争利者旧唐书职官志将作监【龙朔改为缮工监光宅改为营缮监神龙复为将作监也】大匠一员【从三品】少匠一员【从四品下】掌供邦国修建土木工匠之政令总四署三监百工之官属以供其职事凡两京宫殿宗庙城郭诸台省监寺廨宇楼台桥道谓之内外作皆委焉丞四人主簿二人録事二人府十四人史二十八人计史三人亭长四人掌固六人○左校署令二人【从八品下】丞四人府六人史十二人监作十人掌供营搆梓匠凡宫室乐悬簨簴兵仗器械丧塟所湏皆供之○右校署令二人【从八品下】丞三人府五人史十人监作十人典事十四人掌供版筑泥涂丹艧之事○中校署令一人【从八品下】丞三人府三人史六人监事四人典事八人掌固二人掌供舟车兵仗厩牧杂作器用之事凡行幸陈设供三梁竿柱闲厩供剉碓行槽祭祀供葛竹堑等○甄官署令一人【从八品下】丞二人府五人史十人监作四人典事十八人掌供琢石陶土之事凡石磬碑碣石人兽马碾硙砖瓦瓶缶之器丧塟明器皆供之○百工就谷库谷斜谷太隂伊阳等监【皆在出材之所】监各一人【从七品下】丞一人府各一人史三人典事各二十一人録事各一人监事四人掌采伐材木
　　谨按唐制凡兴建修筑材木工匠俱工部下少府将作以供其事与隋代相同盖将作未并入工部以前工部所掌惟程式制度其缮造之物固専属之将作也
　　唐六典都水监使者二人正五品上掌川泽津梁之政令凡渔捕之禁衡虞之守皆由其属而总制之凡京畿之内渠堰陂池之壊决则下于所由而后修之丞二人从七品上主簿一人○舟檝署令一人正八品下丞二人正九品下掌公私舟船及运漕之事○河渠署令一人正八品下丞一人正九品下掌供川泽鱼醢之事○诸津令一人正九品上丞一人从九品下各掌其津济渡舟梁之事谨案都水之职至唐已全归于水部故舟檝署在开元末已废【见新唐书百官志】而河渠署所掌不过供祭祀及尚食之鱼鱻亦仅存空名而已
　　五季
　　五代史本纪梁开平四年工部侍郎杜晓唐同光元年工部郎中李涂天成元年工部尚书任圜四年赵鳯为门下侍郎兼工部尚书周显徳元年工部侍郎景范五年水部员外郎韩彦卿
　　五代史列传张宪拜工部侍郎租庸使【宪本传】范延光拜检校工部尚书【延光本传】崔协除工部郎中于邺【卢文纪传】中书舎人卢价为工部侍郎【冯玉传】贾纬为太常博士改屯田员外郎【纬本传】张允镇累迁水部员外郎知制诰【允镇夲传】王延拜补阙兼水部员外郎【延本传】
　　谨案五季工部官制并依唐制而史文不详今采见于纪传者以着其畧
　　宋
　　宋史职官志工部掌天下城郭宫室舟车器械符印钱币山泽苑囿河渠之政凡营缮嵗计所用财物闗度支和市其工料则饬少府将作监检计其所用多寡之数凡百工其役有程而善否则有赏罚兵匠有阙则随以缓急招募籍坑冶嵗入之数若改用钱寳先具模制进御请书造度量权衡则闗金部印记则闗礼部凡道路津梁以时修治旧制判部事一人以两制以上充元丰并归工部其属三曰屯田曰虞部曰水部设官十尚书侍郎各一人工部屯田虞部水部郎中员外郎各一人元祐元年省水部郎官一员绍圣元年诏屯田虞部互置郎官一员兼领○尚书掌百工水土之政令稽其功绪以诏赏罚总四司之事侍郎为之贰若制作营缮计置采伐所用财物案其程式以授有司郎中员外郎参掌之应官吏兵民縁本曹事有功赏罪罚则审实以上尚书省若诸监鼓铸钱寳按年额而课其数因其登耗以诏赏罚凡车辇饬器印记之造则少府监文思院焉甲兵器械之制则军器所焉有合支物料工价则申于朝以属户部建炎并将作少府军器监并归工部是时营缮未遑惟戎器方急绍兴二年诏于行在别置作院造器甲令工部长贰提郎官逐旬检少府监既归工部文思院上下界监官并从本部辟差又诏御前军器所工部隆兴以后宫室器甲之造寖稀且各分职掌部务益简特提其纲要焉分案六曰工作曰营造曰材料曰兵匠曰检法曰知杂又専立一案以御前军器案为名裁减吏额共置四十二人○侍郎掌贰尚书之事南渡初长贰互置隆兴诏各置一员○郎中员外郎旧制凡制作营缮计置采伐材物按程式以授有司则参掌之建炎三年诏工部郎官兼虞部屯田郎官兼水部隆兴元年诏工部屯田共一员兼领自此四司合为一矣淳熙九年以赵公廙为屯田员外郎自是不复省○屯田郎中员外郎掌屯田营田职田学田官荘之政令及其租入种刈兴修给纳之事凡塘泺以时増减堤堰以时修葺并有司修葺种植之事以赏罚诏其长贰而行之分案三置吏八○虞部郎中员外郎掌山泽苑囿冶之事辨其地产而为之厉禁凡金银铜铁铅锡盐矾皆计其所入登耗以诏赏罚分案四置吏七○水部郎中员外郎掌沟洫津梁舟檝漕运之事凡堤防决溢疏导壅底以时约束而计度其嵗用之物修治不如法者罚之规画措置为民利者赏之分案六置吏十有三绍兴累减吏额四司通置三十三人文献通考文思院宋太平兴国三年置掌造金银犀玉工巧之物金彩绘素装钿之饰以供舆辇册寳法物及凡器服之用少府监绍兴三年诏少府监并归文思院其监官从工部辟差工部言所辖文思院旧分上下界监官三员内一员文臣系京朝官上界造作金银珠玉下界造作铜铁竹木杂料欲依旧分为上下界从之隆兴二年诏并礼物局入文思院
　　李心传建炎以来朝野杂记四提辖文思院其一也监官分上下两界而辖官兼综之先是辖官外补为州内迁则寺监丞簿近嵗望稍轻往往更迁六院官或出为添倅
　　谨案文思院为宋四辖官之一初属少府监后乃并工部盖即如今之制造库其以文思为名则取考工记量铭时文思索允臻其极之义也
　　宋史职官志将作监旧制判监事一人以朝官以上充元丰官制行始正职掌置监少监各一人丞主簿各二人监掌宫室城郭桥梁舟车营缮之事少监为之贰丞叅领之凡土木工匠板筑造作之政令总焉辨其才干器物之所湏乘时储积以待给用庀其工徒而授以法式凡营造有计帐则委官覆视定其名数验实以给之嵗以二月治沟渠通壅塞乘舆行幸则预戒有司洁除均布黄道凡出纳籍帐嵗受而防之上于工部熙寜初以嘉庆院为监其官属职事稽用旧典已而尽追复之元祐七年诏颁将作监修成营造法式八年又诏本监营造检计毕长贰随事给限丞簿覆检崇寜五年诏将作监应承受前后特防应副外路并府监修造差拨人工物料遵执元丰条格不得应副宣和五年诏罢营缮所归将作监分案五置吏二十有七所官属十○修内司掌宫城太庙缮修之事○东西八作司掌京畿内外缮修之事○竹木务掌収诸路水运材植及抽算诸河商贩竹木以给内外营造之用○事材场掌计度材物前期朴斵以给内外营造之用○麦□场掌受京畿诸县夏租□防以给圬墁之用○窰务掌陶为砖瓦以给营缮及缾缶之器○丹粉所掌烧变丹粉以供绘饰○作坊物料库第三界掌储积财物以备给用○退材场掌受京畿内外退弃财物抡其长短有差其曲直中度者以给营造余备薪爨○帘箔场掌抽算竹木蒲苇以供帘箔内外之用○建炎三年诏将作监并归工部绍兴三年复置丞仍兼总少府之事十年置主簿一员十一年诏依司农太府寺置长贰一员隆兴初宫室无所营缮百工器用属之文思院以工部本监惟置丞一员余官虚而不除乾道以后人材甚多监少丞簿无阙凡台省之久次与郡邑之有声者悉寄径于此自是号为储才之地而营缮之事多俾府尹畿漕分任其职焉
　　文献通考修内司监官二人以朝官及内侍充东西八作司勾当官各三人以京朝官诸司使副充竹木务勾当官一人以京朝官充事材监官二人以京朝官三班使臣充麦□监官一人以三班使臣充窰物监官三人诸司使副充丹粉所监官一人内侍充作坊物料库监官三人以京朝官及内侍三班使臣充退材监官一人以京朝官充帘箔监官二人以京朝官充
　　谨案宋作监官属据史所载职掌以今制凖之修内司八作司当为今营缮司之事竹木务事材场当为今皇木厰木仓二监督之事窰务当为今窰厰监督之事帘箔当为今制造库所属门帘库之事然考曹士冕法帖谱系载有修内司帖为淳熙十二年修内司奉防模勒上石又陶宗仪辍耕録载渡江后有邵成章置窰于修内司造青器名内窰则是修内司又兼司镌刻陶冶之事不止宫城太庙之工作矣今故互见内务府表内云
