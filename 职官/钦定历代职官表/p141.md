<!-- { "loadSidebar": true } -->
　　谨案守令为亲民之官而以守统令其职益繁则其任益重三代分土建侯今牧守之地古之侯国也惟畿内之地百里内有州四百里内有县而州则属于乡大夫县则属于遂大夫盖地不置侯而治土治民必有统率与今之府州职差相近汉郡守秩二千石置丞尉别驾长史侯国则以内史相治民实为守土専官故州牧刺史迭有变更而郡守之职由汉迄六朝不改自南北分裂置郡曰多州之所统无以大异于郡隋唐之世或去郡或去州盖亦因时制宜之法然欲去郡而郡卒不可得而去欲去州而总管府采访使之设则仍州制也于是州名始降而与郡无异矣若夫京都称府始于唐代每府置尹及少尹以治之诸郡不得侪焉宋代又以潜藩建节之地皆升为府元明因之置府浸广而天下诸郡尽以府名郡守则尽以知府名然知府之称实起于宋之以京朝官出莅府事因其犹带本衔故曰以某官知某府耳若不由京朝官出者曰守曰尹原不相混元代散府尚存府尹之目至明而一概皆称为知府无所区别矣直隶州知府之设不见于古时惟后汉属国都尉以县之离郡逺者置之稍有属县与郡守分土而治略见权舆隋唐罢郡之后州无不直隶者虽名为州其实郡也渤海国大氏规仿唐制于隶府诸州之外有独奏州之称于是州始异于郡而惟独奏州则可以视郡至明代诸府之外领县而视府差小者以直隶州称之若府州僚佐列代相仍名制少异而大率相近恭惟我
　　国家体国经野设官分职各直省并设各府各直隶州以为牧民之统率其同知州同以下分猷佐理规制精详洵非前代之所得比拟而沿革所因得失尚可考见谨序其崖略列于左方
　　三代
　　周礼天官大宰以九两系邦国之民一曰牧以地得民二曰长以贵得民三曰师以贤得民四曰儒以道得民六曰主以利得民七曰吏以治得民【郑康成注长诸侯也一邦之贵民所仰也师诸侯师氏儒诸侯保民主谓公卿大夫吏小吏在乡邑者贾公彦疏此一经皆据诸侯】
　　谨案周礼大宰九两之法専指侯国言之其所谓牧如今之督抚监司曰长则府州县之职曰师曰儒则犹各府州县之有教授学正教谕训导也曰主曰吏亦如府县之僚佐及六房科吏也
　　周礼地官乡大夫每乡卿一人各掌其乡之政教禁令以岁时登其夫家之众寡辨其可任者以岁时入其书以乡射之礼五物询众庶使民兴贤出使长之使民兴能入使治之遂大夫每遂中大夫一人各掌其遂之政令以岁时稽其夫家之众寡六畜田野辨其可任者与其可施舍者以教稼穑以稽功事掌其政令戒禁听其治讼令为邑者岁终则防政致事
　　谨案周制畿外为诸侯列服之地其官不详于周礼畿内之治地者则分六乡六遂领乡者为卿自乡大夫以下则有州长党正族师闾胥比长领遂者为中大夫自遂大夫以下则有县正鄙师酂长里宰邻长大小相维皆所以分地而治民也以今制考之六乡切近王居其有州有党亦如顺天府之有各属州县六遂在二百里外其有县有鄙亦如直隶省之有府州县则乡遂大夫并如今各府各直隶州之知府知州而遂大夫所掌政令戒禁听其治讼令为邑者岁终致事与今知府之职尤为相近也畿内之治地者既如此其畿外统于诸侯亦复有三郊三遂之制立官之法亦必有与王畿相同者特典籍不备不可厯数耳乡遂出军与今八旗之制最合今已别系之八旗都统篇而复着乡遂大夫于此表以明治地之官之所自始云
　　秦
　　杜佑通典郡守秦官秦灭诸侯以其地为郡置守丞尉各一人守治民丞佐之尉典兵
　　郑樵通志秦置郡丞其郡当边戍者丞为长史掌兵马又秦官有郡尉掌佐守典武职甲卒
　　谨案秦罢诸侯分置郡县为后世府州县之所自始然郡之为名实不始于秦时考释名云郡聚也人所羣聚也説文云周制天子地方千里分为四县县有四郡【周书作雒篇千里百县县有四郡】郡小县大故春秋传曰上大夫受县下大夫受郡秦并天下置三十六郡以监天下之县则郡大县小秦纪魏纳上郡十五县是也是则自古即有列郡之名特秦改置之在诸县之上而魏纳上郡又在秦未置郡之前盖秦亦第因列国迁移之旧而为之制耳史记秦本纪恵王十三年置汉中郡此为秦置郡之始其后分为三十六郡而史记汉书所纪又有楚郡郯郡东阳河间等郡盖天下既定制为三十六郡而其初暂置及后所増设当亦不为定制也守丞以下诸官则自汉以来多相承不改云
　　汉
　　汉书百官公卿表诸侯王内史治国民中尉掌武职成帝绥和元年省内史更令相治民如郡太守○郡守掌治其郡秩二千石有丞边郡又有长史掌兵马秩皆六百石景帝中元二年更名太守汉书髙帝本纪怀王以沛公为砀郡长韦昭注秦名曰守汉初改曰长
　　晋书地理志汉祖分内史为三部更置郡国二十有三文増厥九景加其四武帝开越攘胡初置十七拓土分疆又増十四昭帝又増其一至平帝元始二年凡新置郡国七十有一与秦四十合一百一十有一
　　马端临文献通考汉景帝中元二年更名郡守为太守凡在郡国皆掌治民进贤劝功决讼检奸常以春行所主县秋冬遣无害吏按讯诸囚平其罪法论课殿最【按律有无害都吏如今言公平吏汉书萧何以文无害为沛主吏掾】并举孝亷汉制岁尽遣上计掾史各一人条上郡内众事谓之计偕簿郡为诸侯王国者置内史以掌太守之任宣帝以为太守吏民之本数变易则下不安民知其将乆不可欺罔乃服从其教化每拜刺史守相辄亲见问观其所繇退而考察以质其言常称曰与我共治者惟良二千石乎是以汉世良吏于是为盛称中兴焉
　　谨案汉因秦制置郡守以秦郡过大渐为分析其诸侯所封则谓之国国以内史治民其后以相治民是内史与相亦郡守之职也然汉分郡虽众而郡地之大者亦数千里宋马永卿云汉时郡极大即以防稽郡考之呉即苏州也乌伤即婺州也毘陵即常州也山阴即越州也由拳古之檇李即秀州也太末衢州也乌程湖州也余杭杭州也鄞明州也以此考之即今浙东西之地乃汉一郡耳盖因时制宜以户口之多寡为郡地之大小初不以里数计也汉初有郡长之名其后为郡守后又改为太守其义则一而已
　　通典元帝建昭二年益三河大郡太守秩凡户十二万为大郡
　　谨案明制以粮石分天下知府为三等有上府中府下府之称即本此意
　　通典两汉有功曹史主选署功劳有仓曹史掌仓库有决曹贼曹掾主刑法有督邮掌监属县有东西南北中部谓之五部督邮故督邮功曹之极位谨案西汉郡佐汉书所载者曰丞曰长史而已通典备叙羣职足以补汉史之缺故并着于篇
　　后汉书百官志郡国凡九十八其二十七王国相其七十一郡太守其属国都尉属国分郡离逺县置之如郡差小置本郡名世祖并省郡县四百余所后世稍复増之每郡置太守一人二千石丞一人郡当边戍者丞为长史王国之相亦如之每属国置都尉一人比二千石丞一人
　　中华古今注建武六年三月令郡太守诸侯相病丞长史行事十四年罢边郡太守丞长史领丞职
　　三国
　　通志三国时有郡守国相内史又魏置中正宋书百官志汉末及三国多以诸部都尉为郡谨案三国郡制并如汉代惟郡都尉既并省于后汉而三国则仍置之既以主兵亦与郡守分土而治而诸部都尉遂与郡不异然见于汉书表志者秦之都尉典武职甲卒汉之都尉典兵禁备盗贼讥出入而边郡置农都尉主屯田殖谷又置属国都尉主蛮夷降者覈其职掌究以主兵为重而兼及守土其制实于明之各都司及今城守尉等官相近故宋百官志虽有汉末及三国多以诸部郡尉为郡之文而无取旁引焉
　　晋
　　晋书职官志郡皆置太守诸王国以内史掌太守之任又置主簿主记室门下贼曹议生门下史记室史録事史书佐循行干小史五官掾功曹史功曹书佐循行小史五官掾等员
　　文献通考晋郡守皆加将军无者为耻
　　谨案晋以太守治郡以内史治诸王国制与汉同惟郡佐诸官视汉加倍晋史职官志所载是也郡守皆加将军则合军民而兼治之与汉制不同盖汉刺史郡守皆専治民后汉末始兼理兵事晋所承者皆后汉末季之制也
　　宋齐梁陈
　　文献通考晋宋守相内史并银章青绶进贤两梁冠
　　宋书百官志宋太祖元嘉四年复置郡官属略如公府无东西曹有功曹史主选举五官掾主诸曹事部县有都邮门亭长又有主记史催督期防汉制也今略如之诸郡各有旧俗诸曹名号往往不同太守二千石丞六百石
　　南齐书百官志郡太守内史郡县为国者置内史相
　　隋书百官志梁郡置太守置丞国曰内史郡丞三万户以上置佐一人郡县置吏各凖州法以大小而制员○陈承梁皆循其制官防稽太守品第五加督进在第四品加都督进在第三品诸郡若督若都督皆以此差次为例万户以上太史内史相品第六不满万户太守内史相品第七
　　谨案晋太守皆加将军梁陈太守则加督加都督一如刺史之制盖郡守之权既重军民无不兼理也自晋省郡丞宋则复置官属与汉同制齐梁陈以下亦皆因之不改第史志阙文无可胪列谨考见其大略如此
　　北魏
　　魏书官氏志初郡制三太守用七品者世宗班行职令上郡太守内史相第四品中郡第五品下郡第六品正始元年罢郡中正
　　通志后魏初郡置三太守孝文初二千石能静二郡至三郡者迁为刺史太和中次职令太守内史相并以六年为限
　　北齐
　　隋书百官志北齐上上郡太守属官有丞中正光迎功曹光迎主簿功曹主簿五官省事録事及西曹户曹金曹租曹兵曹集曹等掾佐太学博士助教太学生市长仓督等员合属官佐吏二百一十二人上中郡减上上郡五人上下郡减上中郡五人中上郡减上下郡四十五人中中郡减中上郡五人中下郡减中中郡五人下上郡减中下郡四十人下中郡减下上郡二人下下郡减下中郡二人
　　文献通考北齐制郡为上中下三等每等又有上中下之差自上上郡至下下郡凡九等又北齐上郡太守属官合三百一十人以下郡递减之又北齐诸州有功曹军又司仓军司户军司兵军司士军北齐以下并同功曹
　　谨案北齐郡官之制隋书及通考互有不同今并存之以备考
　　后周
　　周书卢辩传户一万五千以上郡守七命户一万以上正七命户五千以上六命户一千以上正五命户不满千以下五命七命郡丞四命正六命郡丞正三命六命郡丞三命正五命郡丞正二命五命郡丞二命
　　隋
　　隋书百官志郡置太守丞尉正光初功曹光初主簿县正功曹主簿西曹金户兵法士等曹市令等员并佐史合一百四十六人上中郡减上上郡吏属五人上下郡减上中郡四人中上郡减上下郡十九人中中郡减中上郡六人中下郡减中中郡五人下上郡减中下郡十九人下中郡减下上郡五人下下郡减下中郡六人开皇六年罢郡以州统县改别驾赞务以为长史司马佐官以曹为名者并改为司帝即位罢州置郡郡置太守上郡从三品中郡正四品下郡从四品罢长史司马置赞务一人以贰之【上郡正五品中郡从五品下郡正六品】次置东西曹掾【上郡正六品中郡从六品下郡正七品】主簿司功仓户兵法士曹等书佐各因郡之大小而为増减改行军为行书佐其后诸郡各加置通守一人位次太守又改郡赞务为丞位在通守下县尉为县正寻改正为户曹法曹分司以丞
