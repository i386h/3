<!-- { "loadSidebar": true } -->
　　谨案汉以麒麟天禄阁为禁中藏书之所即后世秘阁之制所由昉而刘向扬雄等皆以他官典校其间则今
　　文渊阁阁职为内阁翰詹诸臣兼衔正其例也又汉御史中丞居殿中掌兰台秘书即古柱下之职与秘书省职掌相通故歴代营都邑置府寺必以秘书省及御史台为邻自唐以后御史台始专掌纠察无复典守图书之职今已系之都察院篇特附见其本制于此
　　杜佑通典后汉图书在东观
　　后汉书马融拜为校书郎中诣东观典校秘书章懐太子李贤注谢承及续汉书并云为校书郎又拜郎中也
　　后汉书蔡邕传召拜郎中校书东观
　　通典后汉选他官入东观典校秘书葢有校书之任而未为官也故以郎居其任则谓之校书郎以郎中居其任则谓之校书郎中当时重其职故学者称东观为老氏藏室道家蓬莱山焉
　　后汉书桓帝本纪延熹二年初置秘书监官应劭汉官仪秘书监一人秩六百石
　　马端临文献通考桓帝置秘书监掌典图书古今文字考合同异属太常以其掌图书秘记故曰秘书后省
　　谨案自后汉置秘书监而典司图籍设有专官歴代相因未尝改作至明始以其职并入翰林院然翰林官署既不在禁中内府藏书遂无人职掌逮于季世而散佚殆尽其立法之亦可见矣今以四库全书藏庋
　　文渊阁特置阁职以综领其事与前代秘书省监职制相承源流可以考见谨详着于表用昭延阁隆规实监古而益彰详备也
　　三国
　　三国蜀志郤正传正入为秘书吏转为令史迁郎至令
　　通典魏武帝又置秘书令典尚书奏事文帝黄初初置中书令典奏事而秘书改令为监掌艺文图籍之事初属少府后乃不属武帝置秘书令及丞一人黄初中有左右二丞刘放为左丞孙资为右丞
　　文献通考魏始置秘书校书郎
　　太平御览王肃言秘书不应属少府表曰魏之秘书即汉之东观郡国称敢言之上东观未有名于少府者也太和中兰台秘书争仪三府奏议秘书司先王之载籍与中书相亚宜与中书为官聨裴松之三国志注薛夏为秘书丞尝以公事移兰台兰台自以台也而秘书署耳谓夏不得为移推使当有坐者夏报之曰兰台为外台秘书为内阁台阁一也何不相移之有兰台屈无以折自是遂以为常
　　谨案自汉以后皆仿麒麟天禄之制以秘阁为藏书之府故魏薛夏称秘书为内阁晋永平诏书亦以秘书掌中外三阁图书此可证秘书省官即如今之阁职也
　　晋
　　章俊卿山堂考索晋武帝以秘书并入中书省惠帝后别置秘书监掌三阁图书自是秘书之府始居于外
　　唐六典惠帝永平元年诏秘书典综经籍考校古今中书自有职务逺相统摄于事不专宜令复别置秘书寺掌中外三阁图书自是秘书寺始外置焉
　　晋书职官志秘书监其属官有丞有郎
　　通典晋秘书监铜印墨绶进贤两梁冠绛朝服佩水苍玉丞铜印墨绶进贤一梁冠绛朝服稽绍司马彪傅畅王谧等并为此官秘书郎掌三阁图书校阅脱误进贤一梁冠绛朝服亦谓之郎中武帝分秘书图籍为甲乙丙丁四部使秘书郎中四人各掌其一
　　宋齐梁陈
　　宋书百官志秘书监一人丞一人郎四人
　　南齐书百官志秘书监一人丞一人郎【不着员数】晋秘书阁有令史掌众书见晋令齐亦置令史正书及弟子皆典教书画
　　通典宋齐秘书郎皆四员尤为美职皆为甲族起家之选待次入补其居职例十月便迁
　　谨案晋代秘书之府始居于外而南史载宋废帝时明帝被拘殿内住在秘书省是宋齐以后秘书当仍在禁中矣
　　隋书百官志梁秘书省置监丞各一人郎四人掌国之典籍图书天监七年定秘书监为十一班秘书丞为八班秘书郎为二班
　　山堂考索秘书郎齐梁末多以贵游子弟为之无其才实
　　通典陈秘书所掌与梁同
　　谨案自晋武帝分秘书图籍为四部使秘书郎中掌之嗣后宋则有秘书监谢灵运秘书丞王俭齐有秘书丞王亮秘书监谢朏各造四部目録梁则秘书监任昉以秘阁四部篇卷分杂手自讐校由是篇目定焉是歴代秘书皆有簿録实秘书监丞郎职掌所在也
　　北魏
　　魏书官氏志秘书监第三品秘书丞从第四品秘书郎中第七品
　　魏书郑道昭传徙秘书丞兼中书侍郎迁秘书监魏书髙祐传拜秘书令与丞李彪奏著作郎已下参造国书
　　魏书游肇传为内秘书侍御中散转通直郎秘阁令
　　魏书韦朏传迁秘书郎中江式传式父绍兴髙允奏为秘书郎
　　魏书韦缵传补中书学生除秘书中散
　　通典后汉有秘书校书郎
　　谨案北魏既有秘书监而髙祐传又有秘书令游肇传又有秘阁令当即一官而异名至秘书中散为魏所剏设葢入直秘书省以备使令者无常职也又孙惠蔚传称惠蔚迁秘书丞疏请依前丞卢昶所撰甲乙新録禆残补阙损并有无以为定本次第均写永为常式并令四门博士及在京儒生四十人在秘书省专精校考参定字义是北魏秘书亦当有簿録矣
　　北齐
　　隋书百官志后齐秘书省典司经籍监丞各一人郎中四人校书郎十二人正字四人
　　北齐书魏收传转秘书监仍兼著作郎
　　后周
　　通典后周官品正四命春官外史下大夫正一命春官校书下士
　　谨案后周始以起居著作分为二职故外史专记言动不司图籍惟校书下士则即歴代之校书郎也通典又称周秘书监亦领著作监掌国史且引栁虬为秘书丞以证似后周亦有秘书监丞之官然考之虬传虬为秘书丞在西魏文帝大统中后卒于恭帝元年始终皆在魏世并未入周岂得以宇文氏秉政而遂指为周制乎斯葢杜佑徴引之误未足为据
　　隋
　　隋书百官志秘书省监丞各一人郎四人校书郎十二人正字四人録事二人秘书监正三品秘书丞正五品秘书郎正七品校书郎正九品炀帝即位秘书省降监为从三品増置少监一人【从四品】减校书郎为十人又改监少监为令少令増秘书郎为从五品加置佐郎四人【从六品】以贰郎之职又増校书郎员四十人加置楷书郎员二十人【从九品】掌抄冩御书
　　王应麟玉海大业十一年増秘书省官百二十员以博士补之
　　谨案隋书李文博传文博直秘书内省典羣书唐书王珪传开皇十三年诏入秘书内省讐定羣书是隋世秘书省本在外故别有内省以藏书籍也
　　唐
　　旧唐书百官志秘书省隶中书之下秘书监一员从三品少监二员从四品上丞一员从五品上秘书监之职掌邦国经籍图书之事少监为之贰丞掌判省事秘书郎四员从九品上校书郎八人正九品上正字四人正九品下主事一人从九品上令史四人书令史八人楷书手八十人亭长六人掌固八人秘书郎掌甲乙丙丁四部之图籍谓之四库经库类十史库类十三子库类十四集库类三
　　新唐书职官志校书郎正字掌讐校典籍刋正文章
　　玉海龙朔二年改秘书省曰兰台监曰太史少监曰侍郎丞曰大夫秘书郎曰兰台郎咸亨复旧垂拱元年曰麟台太极元年复曰秘书省
　　谨按唐改秘书省曰兰台者取汉殿中兰台掌秘书之义其改曰麟台则又取汉麒麟阁藏书之义至歴代秘书多以四部着録其称四部为四库亦昉于唐世唐六典所称唐平王世充收其图书八万余卷自秘书宏文史馆司经崇文皆有之分为四库毎库二人知名目次序以备检讨者是也
　　唐六典宏文馆学士无员数掌详正图籍武徳初置修文馆武徳末改为宏文馆神龙元年改为昭文馆开元七年又改为宏文隶门下省自武徳贞观以来皆妙简贤良为学士故事五品以上称为学士六品以下为直学士又有文学直馆并无员数皆以他官兼之仪鳯中以馆中多图籍置详正学士校理自垂拱以来多大臣兼领馆中有四部书贞观初褚无量为检校馆务学士号为馆主因为故事其后有张太素刘祎之范履氷并特敇相次为馆主焉常令给事中一人判馆事○校书郎二人从九品掌校理典籍刋正错谬本置名讐校开元七年罢讐校置校书四人二十三年减二人○典书二人馆中有经史子集四部之书使典之也其职同流外搨书手三人笔匠三人熟纸装潢匠九人
　　新唐书职官志集贤殿书院学士直学士侍读学士修撰官掌刋缉经籍开元五年乾元殿写四部书置乾元院使有刋正官四人以一人判事押院中使一人掌出入宣奏监守院门知书官八人分掌四库书六年乾元院更号丽正修书院置使及检校官改修书官为丽正殿直学士八年加文学直又加修撰校理刋正校勘官十一年置丽正院修书学士十三年改丽正修书院为集贤殿书院五品以上为学士六品以下为直学士宰相一人为学士知院事常侍一人为副知院事又置判院一人押院中使一人其后又増修撰官校理官待制官留院官检讨官文学直之员募能书者为书直又置画直至十九年以书直画直搨书有官者为直院至徳二年置大学士贞元初置编録官四年罢大学士八年罢校理置校书四人正字二人元和二年复置集贤校理罢校书正字四年集贤御书院学士直学士皆用五品如开元故事以学士一人年髙者判院事非登朝官者为校理余皆罢○校书四人正九品上正字二人从九品上有中使一人孔目官一人专知御书检讨八人知书官八人书直写御书手九十人画直六人装书直十四人造笔直四人搨书六人典书四人
　　谨案自汉延熹以至于唐皆以秘书掌图籍而晋宋以后秘书省建置不尽在内廷故禁中别有地以为藏书之所如唐之宏文馆有四部书而集贤所写为御本是也当时剏置官僚以资典守与秘书省各分职事其所掌实约畧相同惟秘书官皆定额而宏文集贤多以他官兼之为差异耳今以宋世三馆其制实本于唐谨取宏文集贤着之于表以详沿革至史馆虽兼司书籍而职专史事故仍入翰林院篇内焉
　　新唐书宰相表天宝十二载十二月戊子左相陈希烈为秘书省图书使
　　玉海马懐素奏秘书少监卢俌崔沔为修图书副使
　　唐会要长庆三年四月少监李随奏请铸秘书阁图书印
　　谨案图书使虽暂置之官然特用大臣以重其事葢如今之领阁事而修图书副使以秘书少监为之则当如今之直阁事也
　　五季
　　五代史刘岳传岳为吏部侍郎徙秘书监
　　五代会要晋天福六年监修国史赵莹奏请下秘书省自唐以来古今典籍经史子集元撰人名氏四部大数报馆以凭述经籍志周显徳二年诏委中书门下于朝官中选差三十人据现在书各求真本校勘刋正舛误仍于逐卷后署校勘官姓名宜令馆司逐月具功课申中书门下
　　谨案五季既有秘书监则少监丞郎宜皆备官惟周世宗时所置之校勘官则以他官差充非常职也又卢文纪传称其尝为集贤殿学士是宏文集贤当亦如唐制设官特史文简畧无可考见今故阙而不载云
　　宋
