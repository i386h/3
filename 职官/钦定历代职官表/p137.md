<!-- { "loadSidebar": true } -->
　　谨案监司分职实为方靣之重任刘昭续汉书注引晋太康诏曰二千石専治民之重监司清峻于上吴曾能改斋漫録引晋徐邈与范寗书曰择公方之人以为监司谓监司之名始此葢皆指当时刺史言之至于藩臬分职考之于古惟唐转运观察诸使为之权舆至宋之转运使掌经度一路财赋吏蠧民瘼悉条以上达为今布政使之所由始提防刑狱掌察所部狱讼平其曲直及専举刺官吏之事为今按察司之所由始溯而上之汉代専重郡守其临郡国之上者惟十三部刺史葢郡守地大而权重有事得以専达秩至二千石如今之二三品治效着闻则玺书勉励増秩赐金其高第即入为卿相故朝廷不复多设官以临制之惟刺史以下大夫而临二千石职専举刺八月行部録囚徒考殿最嵗尽入奏所荐得为九卿所劾辄从黜罢是刺史一官固兼有今日司道之任也魏晋以后刺史益重其兼都督带持节者已如今日之督抚即单车刺史専制一方亦别无大府以临其上然综理郡县而受其成为守令风教之所自出则其司存有由来也隋始罢州惟立总管唐则有采访按察观察处置之名转运租庸度支营田之职两司分理实启其概而诸道分巡防御团练又为守巡兵备之所托始葢监司之设至是渐广宋裁藩镇之权而帅漕宪仓之职始重元立行省藩司之职实寓于叅知政事复设肃政亷访以重提刑之寄明初亦设行省旋改参知政事为承宣布政使其提刑按察使则即宋提防元廉访之旧职而参政叅议副使佥事诸职备焉惟是两司上氶督抚而复叅之以巡按虽仿汉氏刺史之遗意而统莅为太烦下辖诸道而均系以藩臬之衔亦未足以専其表率也我
　　朝监古定制两司诸道各専其职以倡率府县而归其成于督抚纲纪肃清酌繁简而立其中有非前古所可企及者今厯考前史自唐之转运使观察使始列于表其前此者如成周之方伯秦之监御史汉以后之刺史职掌相近而品秩较异则并随条疏证于后以明其同异分合之故而不复列于表焉
　　三代
　　周礼春官大宗伯注郑司农云长诸侯为方伯谨案布政使称曰藩司亦称方伯考周申侯为宣王方伯式是南邦而藩宣咏于周雅蕃即藩也藩司肇名盖由于此其以承宣系衔亦本于此惟古之方伯实长诸侯之国即以侯伯之贤者为之非今藩司所可比拟而统临诸国督率全省与今藩司之表率各府州县约略相等故叙列其概以稽称名之故也
　　尚书康诰外事汝陈时臬司师兹殷罚有伦谨案按察使称为臬司臬法也其语始见于康诰考吕祖谦尚书精义云外事卫国之事康叔为周司冦王朝之官职任内事故以卫国为外事又考孔頴达尚书疏云孟侯五侯之长谓方伯康侯为之即州牧也是康叔以列侯为方伯而康诰一篇于明罚勅法三致意焉葢实今日方面提刑之所托始而臬司所由称也厥后吕刑之诘四方一则曰四方司政典狱非尔惟作天牧一则曰官伯族姓其训戒于四方牧伯尤为惓惓知成周之制九州牧长皆重训刑之职矣
　　礼记王制天子使其大夫为三监监于方伯之国国三人孔頴达疏谓使在朝之大夫往监于方伯每一州辄三人崔氏云此谓殷之方伯皆有三人以辅之佐其伯谓监所领之诸侯也周则于牧下置二伯
　　谨案今各道为藩臬之佐亦称监司考王制所称以大夫而监方伯之国以一国而监者三人其官品尊卑官数多少与今道员约略相合崔氏言三人辅佐方伯以监所领之诸侯明非监方伯也亦与今日各道辅佐藩臬监所领之府州规制相同惟古时未详分职今则以事区别所掌体制稍殊然国必三人固知各有所司之事特世逺莫详耳三监之使实为汉唐以来分部分道命始巡察之始而道员为诸侯之副佐是大夫为监者固诸道之权舆也
　　秦
　　汉书百官公卿表监御史秦官掌监郡
　　杜佑通典秦以御史监郡谓之监御史
　　谨案秦罢侯置守并方伯连帅而悉去之惟以御史监郡而不言职掌葢犹周代大夫监之遗意耳秦制简略无可附防今故録其监郡御史之制而不列于表
　　汉
　　汉书百官公卿表武帝元封五年初置部刺史掌奉诏条察州【顔师古注汉官典职仪云刺史班宣周行郡国省察治状黜陟能否断治寃狱以六条问事非条所问即不省一条强宗豪右田宅逾制以强凌弱以众暴寡二条二千石不奉诏书遵承典制倍公向私旁诏守利侵渔百姓聚敛为奸三条二千石不恤疑狱风厉杀人怒则任刑喜则浮赏烦扰劾暴剥截黎元为百姓所疾山崩石裂訞祥讹言四条二千石选署不平苟阿所爱蔽贤宠顽五条二千石子弟恃怙荣势请记所监六条二千石违公下比阿附豪强通行货赂割损正令也】成帝绥和元年更名牧哀帝建平二年复为刺史元夀二年复为牧
　　王应麟玉海黄泰交州记曰刺者言其刺举不法史者使也言为天子之所使也
　　汉书何武列传刺史古之方伯上所委任一州表率也
　　谨案汉初易秦监御史为刺州而御史不设然考刺史行部御史为驾又六条所察有二千石子弟请托所监之文是监御史亦未尽省也刺史之职有可考者六条之中一条以察民五条以察吏如所云田宅逾制云不奉诏书云选署不平则如今布政使之所治也云不恤疑狱云二千石违公下比阿附豪强则如今按察使之所纠也其治有常所乗传行部则今守巡诸道职亦兼之惟是任重秩轻名实不副后遂以州牧递易纷纭不定且前汉之州牧虽与刺史异秩而职事亦无大殊葢汉时吏治専责成于郡守而刺史之所以设者亦止以督察二千石朱博称刺史不察黄绶明不使之尽与郡国之事也其与今之两司综理全省体分隆而委任専者规制固有不同特其职掌所在郡国分而理之刺史总而临之其统辖诸事有相近者故约举于篇以溯司道诸职之所縁起而不列于表俾毋与督抚沿革相溷焉
　　后汉书百官志外有十二州毎州刺史一人六百石本注曰武帝初置刺史十三人十二人各主一州其一州属司校尉诸州常以八月巡行所部郡国録囚徒考殿最初嵗书诣京都奏事中兴但因计吏皆有从事史假佐
　　通典汉置刺史乘传周行郡国无适所治中兴所治有定处【按汉旧仪云刺史有常治所与此异】或谓州府为外台灵帝中平五年改刺史唯置牧是时天下方乱豪杰各欲据有州郡而刘焉刘虞并自九卿出领州牧州牧之任自此重矣旧制州牧奏二千石长吏不任位者事皆先下三公三公遣掾史按验然后黜退光武即位用法明察不复委三府故权归举刺之吏
　　谨案后汉刺史与前汉同而职任渐重黜陟官吏不经三府按验厥后羣牧专制中原扰攘葢已首启其端矣
　　三国
　　三国魏志贾逵列传逵为豫州刺史时天下初复州郡多不摄逵曰州本以御史出监诸郡以六条诏书察长吏二千石已下故其状皆言严能鹰有督察之才不言安静寛仁有恺悌之徳也于是阿纵不如法者皆奏免之帝曰逵真御史矣布告天下当以豫州为法
　　通典自魏以来庻姓为州而无将军者谓之单车刺史
　　刘昭后汉书志注晋太康初诏曰汉末四海分裂吴蜀自擅刺史内亲民事外领兵马此一时之宜尔
　　谨案三国刺史承后汉之积重其流遂分为二使持节都督持节刺史起于魏时权如今之督抚太康诏所云者是也单车刺史职如今之司道贾逵所职者是也当时以严能督察为真刺史盖偏近于按察使之任实因秦汉之旧制而其任则加重也
　　晋
　　晋书职官志州置刺史别驾治中从事诸曹从事等员所领中郡以上及江朱提郡郡各置部从事一人小郡亦置一人又有主簿门亭长録事记室书佐诸曹佐守从事武猛从事等凡吏四十一人卒二十人诸州邉逺或有山险濵近冦贼羌夷者又置弓马从事五十余人徐州又置淮海凉州置河津诸州置都水从事各一人凉益置吏八十五人卒二十人荆州又置佃佃督一人
　　玉海王隐晋书曰太康三年罢刺史军官刺史依汉制三年一入奏事
　　通典晋制刺史三年一入奏甲午诏书曰刺史衔命国之外台其非所部而在境者刺史并纠之谨案晋置刺史如汉制三年入奏在境并纠盖斟酌汉制而变通之者其佐吏有武猛从事弓马从事淮海河津都水从事监佃督诸员略如今之巡海水利屯田诸职惟今日则以方面大员兼理诸政非僚佐之可得比拟故比録史文以见其概而不列于表焉
　　宋齐梁陈
　　宋书百官志刺史每州各一人刺之为言犹参觇也写书亦为之刺汉书不得刺尚书事是也刺史班行六条诏书有别驾从事史治中从事史主簿西曹书佐祭酒从事史议曹从事史部郡从事史自主簿以下置人多少各随州旧无定制
　　通典宋刺史与魏同
　　南齐书百官志州牧刺史州朝置别驾治中议曹文学祭酒诸曹部从事史
　　隋书百官志梁制州刺史二千石州置别驾治中从事各一人主簿西曹议曹从事祭酒从事部传从事文学从事各因其州之大小而置员定为十八班以班多者为贵其州二十三并列其高下选拟略视内职○陈承梁皆循其制官其庻姓为州若无将军者谓之单车州刺史南徐东州刺史品并第三荆江南兖郢防雍等州刺史品并第四豫益广衡等州青州领冀州北兖州北徐等州梁州领南泰州司南梁交越桂霍宁等十五州刺史州别驾中从事品并第六庻姓南徐荆江南兖郢防雍等州别驾中从事品并第八庻姓豫益广衡青冀北兖北徐梁秦司南徐等州别驾中从事州主簿西曹及祭酒议曹二从事南徐州主簿西曹祭酒议曹二从事品并第九
　　谨案宋齐梁陈刺史之制与魏晋同其时州之分置者渐多而刺史亦以渐众惟其以州统郡兼理兵民不仅専举察之事又因其州之上下定为上中下三等州地虽分析而日小而监司之权要与后汉无异也
　　北魏
　　魏书官氏志天赐二年制诸州置三刺史刺史用品第六者宗室一人异姓二人比古之上中下三大夫也刺史令长各之州县自前功臣为州者还京师司州牧从第二品上州刺史第三品中州刺史从第三品下州刺史第四品司州别驾从事史司州治中从事史从第四品司州主簿从第七品司州西曹书佐祭酒从事史第八品司州议曹从事史司州文学从第八品
　　谨案魏书有三刺史而不列刺史之佐以司州诸佐考之则每州皆有别驾治中主簿等员可以类推亦犹汉晋之制也
　　北齐
　　隋书百官志后齐制官多从后魏州刺史属官有别驾从事史治中从事史州都光迎主簿主簿西曹书佐市令及史祭酒从事史部郡从事皁服从事典籖及史门下督省事都録事及史箱録事及史朝直刺奸记室掾曹田曹金曹租曹兵曹左户等掾史等员上上州属官佐史合三百九十三人上中州减上上州十人上下州减上中州十人中上州减上下州五十一人中中州减中上州十人中下州减中中州十人下上州减中下州五十人下中州减下上州十人下下州减下中州十人通典北齐制州为上中下三等每等又有上中下之差自上上州至下下州凡九等
　　谨案刺史之职所以统率属郡魏既分为三等北齐又分为九等则称名繁碎而体制亦以渐替矣此隋代改州为郡之渐也
　　后周
