<!-- { "loadSidebar": true } -->
　　掌朝会乐律及诸队舞仪节初顺治元年沿明制设教坊司以掌官悬大乐置奉銮一人左右韶舞各一人左右司乐各一人协同官十五人俳长二十人色长十七人歌工九十八人防省协同官五人俳长无定员雍正元年始除乐戸籍更选精通音乐之人充教坊乐工七年改教坊司为和声署除奉銮韶舞等官名乾隆七年定设署正署丞侍从待诏供奉供用官均以礼部内务府大常寺鸿胪寺官兼摄其侍从待诏无正员以为署正署丞之加衔所属署史百二十人
　　谨案神乐署官其迁除虽属太常寺而职掌实于乐部今故与和声署同入乐部表内至掌仪司乐及銮仪卫驯象所之前部大乐旗手卫之铙歌大乐皆以司官兼掌自有本职未可析载惟銮仪卫所掌之铙歌鼓吹乃周礼鼔人及厯代鼔吹令丞之职源委所承亦不容阙畧今于表内别立銮仪卫掌乐官一条以着其沿革而官制之详则仍载入銮仪卫篇内云
　　厯代建置
　　三代
　　尚书舜典帝曰夔命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和
　　谨案朱子谓大司乐之教即是夔典乐事今故録舜典系之周官大司乐之前以明三代相承实本虞廷旧制也
　　周礼春官大司乐中大夫二人以乐舞教国子舞云门大卷大咸大防大夏大濩大武以六律六同五声八音六舞大合乐以致鬼神示以和邦国以谐万民以安賔客以说逺人以作动物乃分乐而序之以祭以享以祀【郑康成注大司乐乐官之长】乐师下大夫四人上士八人下士十有六人凡乐掌其序事治其乐政大胥中士四人以六乐之会正舞位比乐官展乐器小胥下士八人正乐县之位太师下大夫二人掌六律六同以合隂阳之声皆文之以五声播之以八音大祭祀帅瞽登歌令奏击拊下管播乐器令奏鼓大飨亦如之小师上士四人掌教鼓鼗柷敔埙箫管歌【郑康成注凡乐之歌必使瞽蒙为焉命其贤知者以为太师小师贾公彦疏太师是瞽人之中乐官之长故瞽蒙属焉】瞽蒙上瞽四十人中瞽百人下瞽百有六十人掌播鼗柷敔埙箫管歌讽诵诗世奠系鼓琴瑟眡了三百人掌凡乐事播鼗撃颂磬笙磬【贾公彦疏眡了皆所以扶工兼使作乐】典同中士二人掌六律六同之和以辨天地四方隂阳之声以为乐器磬师中士四人下士八人掌教击磬击编磬钟师中士四人下士八人掌金奏笙师中士二人下士四人掌教龡竽笙埙籥箫篪篴管舂牍应雅以教祴乐鏄师中士二人下士四人掌金奏之鼓韎师下士二人掌韎乐祭祀则率其属而舞之大飨亦如之旄人下士四人掌教舞散乐舞夷乐籥师中士四人祭祀则鼓羽籥之舞賔客飨食则亦如之籥章中士二人下士四人掌土鼓豳籥鞮鞻氏下士四人掌四夷之乐与其声歌典庸器下士四人掌藏乐器司干下士二人掌舞器【高氏愈曰大司乐学官之长太师教乐之官之长小师其副也自典同至司干十二职皆太师之属而总于大司乐】
　　周礼地官鼔人中士六人掌教六鼓四金之音声以节声乐以和军旅以正田役教为鼓而辨其声用舞师下士二人掌教兵舞帗舞羽舞皇舞礼记月令仲春之月上丁命乐正习舞释菜仲丁命乐正入学习乐季冬之月命乐师大合吹礼记文王世子春夏学干戈秋冬学羽籥皆在东序小学正学干大胥賛之籥师学戈籥师丞賛之春诵夏大师诏之孔颖达疏诸侯谓之小学正天子谓之乐师周礼惟有籥师此云籥师丞者或诸侯之礼或异代之法
　　春秋左氏传楚钟建为乐尹杜预注司乐大夫谨案虞廷以伯夷典礼后夔典乐分为二职然礼理乐和本相辅而行故周官以大司乐以下二十职属之大宗伯也详稽厥制盖大司乐综领乐事故又称乐正【乐正子春即乐正之后以官为氏】而乐师在诸侯为小乐正则即其副贰皆当为今典乐大臣之职卢植礼记注谓汉太予令如古大胥太乐丞如古小胥皆大乐正属官则大胥当为今署正之职小胥当为今署丞之职其典同以下十二官及地官之舞师一官分掌八音六舞当为今协律郎司乐供奉供用官之职若地官之鼓人専司金鼔节奏为后世鼓吹署所自出当为今銮仪卫铙歌大乐之职观月令所载仲春乐正习乐季秋乐师合吹其教肄之法綦详今定制乐舞生毎月肄乐于神乐署春秋季月则大合乐于掌仪司典乐率所属咸莅视之职守相承固于乐正乐师所掌适相脗合也至太师小师为瞽工之长秦汉以后工师皆非蒙□旷挚之职久已无存今故不列于表又楚之乐尹及论语所载亚饭三饭四饭鼓播鼗击磬诸官大抵多侯国之制今亦并从附着焉
　　秦
　　杜佑通典秦奉常属官有太乐令及丞
　　汉
　　汉书百官公卿表奉常属官有太乐令丞
　　汉书律厯志宫商角征羽职在太乐
　　汉书礼乐志制氏以雅乐声律世世在太乐官河间献王献所集雅乐天子下太乐官常存肄之谨案汉书百官公卿表载武帝元鼎五年杜相为太常坐擅繇太乐令论【师古曰谓擅役使之也】而后汉书桓谭傅亦载谭父在成帝时为太乐令则太乐一官终西汉之世无所改革又通典载卢植礼记注有引太乐律卑者之子不得舞宗庙之酎云云所称太乐律盖如今之则例也
　　司马光资治通鉴武帝元狩二年上方立乐府使司马相如等造为诗赋以宦者李延年为协律都尉佩二千石印次初诗以合八音之调【顔师古曰立乐府始置之也乐府之名盖起于此案汉书礼乐志恵帝二年已有乐府令夏侯寛改房中乐为安世乐而师古乃谓乐府之名起于武帝颇爽事实未足为据】
　　汉书百官公卿表少府属官有乐府令丞
　　汉书宣帝本纪元始四年正月诏乐府减乐人元初元年六月减乐府员
　　汉书礼乐志哀帝即位下诏罢乐府官郊祭乐及古兵法武乐在经非郑衞之声者条奏别属他官丞相孔光大司空何武奏大凡八百二十九人其三百八十八人不可罢可领属太常奏可
　　谨案西汉司乐者分为二官太乐令丞属太常盖如今之神乐署乐府令丞属少府盖如今之和声署其古兵法武乐即孔光奏内之嘉至鼓员邯郸鼔员骑吹鼓员等百二十八人【见礼乐志】当如今銮仪衞所掌之铙歌鼔吹乐而其初与郊祭乐俱属于乐府则自哀帝以前太乐并不领朝庙乐章其存肄者惟制氏所传河间所献之雅乐仅于乡射一用之而已【礼乐志载平当议谓河间雅乐立之太乐春秋乡射作于学官希濶不讲公卿大夫不晓其意是也】又案乐府有刚别柎员【顔师古曰刚及别柎皆鼓名】主调篪员钟工磬工箫工员【俱见礼乐志】今和声署署史以所司乐器分别其名曰司钟司磬司琴司瑟笙箫壎篪亦如之盖即其例又乐府有仆射二人主领诸乐人【亦见礼乐志】是当为今供奉供用之比又张放传有乐府音监景武孟康曰音监监主乐人也则当如今之司乐矣
　　后汉书明帝本纪永平三年八月改太乐为太予乐【以尚书纬有作乐名予之语故据改之】
　　后汉书百官志太予乐令一人六百石掌伎乐凡国祭祀掌诸奏乐及大飨用乐掌其陈序丞一人唐六典后汉少府属官有承华令典黄门鼓吹百三十五人百戯师二十七人
　　后汉书献帝本纪建安八年总章始复备八佾舞章懐太子注总章乐官名古之安世乐
　　晋书乐志魏武平荆州获汉雅乐郎杜夔
　　谨案后汉志惟有太子乐令而无承华令及总章乐官然考承华令典鼓吹当如今之銮仪卫乐总章即安世乐乃前汉乐府令旧职当如今之和声署乐以规制凖之必三官各有职掌未可偏废疑史文脱漏也观晋志之雅乐郎一官史亦不载则其阙畧者固不少耳
　　三国
　　宋书百官志魏复为太乐令
　　唐六典魏太乐令黄初中以杜夔为之使正雅乐时散骑侍郎邓静善咏雅乐歌师尹胡能习宗祀之典舞师冯肃晓知前代诸儛夔与剏定迁协律都尉
　　晋
　　晋书职官志太常有协律校尉员又统太乐鼔吹等令协律校尉汉协律都尉之职也魏杜夔为之及晋改为协律校尉
　　册府元晋荀朂以魏氏歌诗或二言或三言以问司律中郎将陈颀曰被之金石未必皆当故朂造晋诗皆为四言朂以杜夔所制律吕较太乐总章鼓吹八音与律吕乖错乃作新律吕以调声韵颁下太常使太乐总章鼓吹清商施用朂遂典知乐事
　　谨案晋代但置太乐鼓吹令而据册府元所载则尚有总章清商二乐而未见其官当是以太乐兼总章鼓吹兼清商而仍令乐工分之各司其事不相凌杂故有此四名也至司律中郎将史亦无其制疑当以中郎将之官典司乐律殆如今各部院堂官之兼管乐部者欤
　　宋齐梁陈
　　宋书百官志太乐令一人丞一人掌凡诸乐事通典太乐令丞齐铜印墨绶进贤一梁冠绛朝服梁陈因之
　　隋书百官志梁太常统太乐鼓吹令丞又置协律校尉总章校尉监掌故乐正之属以掌乐事又有清商署丞
　　谨案宋书乐志宋文帝元嘉十三年有总章工冯大列给诸王舞伎事是宋齐亦有总章乐而不言所属至梁设校尉而总章始置専官又别立清商署丞于是太乐总章鼓吹清商四乐遂各有分掌校之今制则神乐署当如太乐令之职和声署当如总章校尉清商丞之职而銮仪衞驯象所旗手卫司官则如鼓吹令之职其司乐供奉供用则监掌故乐正之职也
　　北魏
　　魏书官氏志协律中郎从第四品下方舞郎庶长协律郎从第五品上太乐祭酒从第五品中太乐博士第六品下方舞郎从第六品中
　　唐六典后魏太和十五年置太乐官
　　魏书乐志正始元年太乐令公孙崇普泰元年太乐令张干
　　谨案魏収乐志载魏太祖天兴六年诏太乐总章鼓吹増修杂技是三乐并建与前代相同而太和中惟置太乐官盖当兼领总章鼓吹也
　　北齐
　　隋书百官志后齐太常寺属官有协律郎二人掌监调律吕音乐统太乐署令丞掌诸乐及行礼节奏等事鼔吹署令丞掌百戯鼔吹乐人等事太乐兼领清商部丞掌清商音乐等事鼓吹兼领黄户局丞掌供乐人衣服
　　谨案北齐以中书侍郎司进御之音乐而所领者不过西凉兹四部伶官淫哇竞进雅乐无闻与今典乐大臣之职不同故不列于表
　　后周
　　通典后周官品正五命春官大司乐中大夫正四命春官小司乐下大夫正三命春官小司乐上士正二命春官乐师乐胥司歌司钟磬司鼓司吹司舞籥章掌散乐典夷乐典庸器中士正一命春官乐胥司歌司钟磬司鼓司吹司舞籥章掌散乐典夷乐典庸器下士
　　隋
　　隋书百官志太常寺有协律郎二人统太乐清商鼓吹等署各置令一人太乐加至二人丞一人太乐鼓吹则各至二人太乐署清商署各有乐师员太乐八人清商二人鼓吹署有哄师二人炀帝改乐师为乐正置十人罢清商署
　　唐
