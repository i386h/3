<!-- { "loadSidebar": true } -->
　　盛京驻防之地自将军所治外其所属各城曰兴京曰抚顺曰辽阳曰海城曰葢州曰开原曰鐡岭曰复州曰宁海曰旅顺水师营曰岫岩城曰凤凰城曰锦州府曰熊岳曰小凌河曰宁逺曰中前所曰中后所曰广宁曰巨流河曰白旗堡曰小黒山曰闾阳驿曰义州边门十六曰威逺堡曰英峩门曰鹻厰曰旺清曰靉河曰凤凰城【右俱属　盛京兵部而将军兼统之】曰法库曰松岭子曰新台曰梨树沟曰白石嘴曰明水塘曰彰武台曰清河曰白土厰曰九关台【右俱将军所属】皆设兵驻守置城守尉协领佐领防御等官各视兵数多寡定额有差以掌巡防讥察之事又有委官一百人皆以七品冠带食领催前锋钱粮乾隆二十七年置
　　盛京将军衙门主事一人笔帖式十有一人各处驻防衙门笔帖式十有三人仓官六人
　　分掌行遣案牍及粮储出纳之事
　　吉林将军一人【驻吉林城】副都统五人【一驻吉林一驻寜古塔一驻白都讷一驻三姓地方一驻阿勒楚喀】
　　将军掌镇守吉林乌喇等处地方缮固镇戍绥和军民秩祀山川辑宁边境副都统各守分地以賛其治初顺治十年始设昂邦章京于宁古塔以镇其地康熈元年改昂邦章京为镇守宁古塔等处将军十五年以宁古塔将军移驻吉林乾隆二十二年改为吉林将军吉林副都统康熈十五年置三十一年移驻白都讷雍正三年复置宁古塔副都统顺治十年置白都讷副都统康熈三十一年自吉林移驻三姓副都统雍正十年置阿勒楚喀副都统乾隆二十一年置又初置有拉林副都统一员乾隆三十四年省
　　吉林等处驻防总管一人协领二十有五人参领一人佐领一百十九人防御八十有一人骁骑校一百十六人管水手四品官二人五品官二人六品官二人凡吉林驻防之地自将军所治外其所属各处曰宁古塔曰白都讷曰三姓曰阿勒楚喀曰拉林曰打牲乌喇曰伊屯曰鄂谟和索啰边门四曰巴延鄂佛啰曰伊屯曰克尔素曰布尔图库苏巴尔汉皆设兵驻守置总管协领参领佐领防御等员各视兵数多寡定额有差职掌与
　　盛京各驻防同
　　吉林理事同知一人狱官一人吉林将军衙门主事一人笔帖式十有二人白都讷副都统衙门委署主事一人各处驻防衙门笔帖式二十有八人管台站笔帖式十有八人管仓笔帖式十有二人仓官七人助敎十人同知掌聼旗民狱讼之事主事等官分掌文案邮传仓储敎习之事初雍正四年设永吉州于吉林长宁县于白都讷置知州知县吏目典史等官俱属奉天府乾隆元年省长宁县并入永吉州十二年罢永吉州改设吉林理事同知于吉林将军焉
　　黑龙江将军一人【驻齐齐哈尔城】副都统三人【一驻齐齐哈尔一驻墨尔根一驻黒龙江】
　　将军掌镇守黑龙江等处地方均齐政刑修举武备绥徕部族控制东陲副都统各守分地以賛其治初康熈二十二年始置黒龙江将军及副都统二十九年移黒龙江将军驻墨尔根三十八年复移驻齐齐哈尔城齐齐哈尔副都统康熈三十七年自墨尔根移置墨尔根副都统康熈四十九年置黑龙江副都统康熈二十二年置
　　黑龙江等处驻防副都统衔总管一人城守尉一人协领十有六人总管七人参领一人副总管二十有六人佐领二百三十八人防御二十有四人骁骑校二百三十一人防军校二人管水手四品官四人五品官二人六品官四人管造船四品官一人五品官一人六品官一人
　　凡黑龙江驻防之地自将军所治齐齐哈尔外其所属各处曰墨尔根与黒龙江齐齐哈尔各置水师营曰呼伦布雨尔曰呼兰城曰布特哈曰博尔多皆设兵驻守沿边卡伦四十有六皆遣官率兵防戍置城守尉总管副总管协领领佐领防御等官各视兵数多寡定额有差职掌与
　　盛京吉林各驻防同
　　黑龙江将军衙门主事一人理刑主事一人银库主事一人笔帖式十有二人各处驻防衙门笔帖式二十人管台站笔帖式三十有三人六品官二人台站官二人管仓笔帖式六人管官屯七品官四人
　　分掌刑名赋饷邮驿仓储之事雍正四年于黑龙江置泰宁县知县七年省凡旗民狱讼之事改设理刑主事治之
　　厯代建置
　　谨案我
　　朝定制于各省分设八旗驻防官兵以将军副都统为之董辖虽所司繁简略异而职任无殊惟
　　盛京及吉林黑龙江三处将军俱以
　　肇邦重地俾之作镇
　　留都统治军民绥徕边境其政务较繁而委任亦最为隆钜核其职掌盖即前代诸京留守之比与各省将军之但膺阃寄者不同洪惟我
　　国家肇造大东
　　发祥于鄂多理城
　　相宅于赫图阿拉丕基思辑遂启
　　兴京洎夫
　　圣武布昭版章式廓经营辽沈成邑成都
　　天付有家诞受方国爰于
　　盛京等处分置节帅率师镇守西自呼伦布雨尔北循兴安岭黑龙江而东南跨鸭緑江地方六千里各因形势险要列屯置戍以控扼之兵防周宻条画详明其诸部落举族内附者久已编甲入户同于氓而沿边以外归化入贡则有若宁古塔东北东南之竒雅喀喇班吉尔汉喀喇赫哲喀喇费雅喀竒勒尔等近者千五六百里逺者四五千里直至于大东海皆岁献土物以时遣官颁赐逺至迩安广轮有截丰水
　　诒谋夐轶万古以前代陪京制度相凖如唐之河南太原宋明之应天皆地当腹里所谓留守守备者不过少异其名实与他州郡无别若北魏之平城元之和林皆其开国旧都而六镇外携诸藩内讧【説俱详后】控制殊为无策至辽之东京正在辽阳而东京统军司所属幅仅至长春【近今白都讷地】亦乏长抚逺驭之畧惟金代上京防宁府在今吉林城东宁古塔西色齐窝集左右与
　　本朝剏业之地延袤颇合然当时虽分建诸路府州而生聚未繁海陵迁燕以后命毁防宁府旧宫殿及诸大第宅仍夷其址而耕种之顿忘旧本世宗始复行营葺屡移诸明安穆昆以实上京而抚辑失宜逮其末季乣军溃叛国势浸弱史所称东极济喇敏【满洲语厚也原作吉黑迷今改正】乌达噶【防古语次数也原作兀的改今改正】诸野人之境北自夫余【旧作蒲与今改正】路之北三千余里和罗和屯【满洲语和罗山谷也和屯城也原作火鲁火疃今改正】穆昆为边者亦徒有虚名其规模狭隘本不足拟议万一而设官守卫沿革有因难以槩略今具列如左其未建陪京官职不备者则亦阙而不着云
　　三代
　　马端临文献通考成王命君陈分正东郊成周亦留守之始
　　谨案周以周公君陈毕公相继分正东都后世因尚书有尹兹东郊之文遂以为京尹所自始然洛邑有化导殷顽控置东夏之任故当时皆以同姓懿亲逓临斯土其官守綦钜非仅京尹之専司民事者所可比拟惟今
　　盛京将军之职较为近之厯代留京之有留守守备其权舆实本于此今故互着于篇而中间因革得失之由亦缘以附见焉
　　秦【未置】
　　汉
　　文献通考光武以扶风都尉部在雍县将兵防卫园陵故俗称雍营
　　后汉书安帝本纪永初四年二月乙丑初置长安雍二营都尉官百官志安帝以三辅有陵园之守乃复置右扶风都尉京兆虎牙都尉西羌传永初四年春置京兆虎牙都尉于长安扶风都尉于雍如西京三辅都尉故事
　　谨案三辅黄图京辅都尉治华隂左辅都尉治髙陵右辅都尉治郿水经注渭水又东迳郿县故城南引地理志曰右辅都尉治渭水东南迳髙陵县故城北引地理志曰左辅都尉治盖三辅都尉在西汉本典畿辅重兵自光武罢郡国都尉并职太守而兵事亦领之京兆尹及左冯翊右扶风盖如后世以京尹兼留守之比厥后复置郡尉専以防卫陵园分地屯守则又如今驻防副都统之职其有京兆扶风而无冯翊者长陵阳陵二县俱已移属京兆故也又考南匃奴传左校尉阎章右校尉张国将黎阳虎牙营士屯五原曼栢冯柱又将虎牙兵留屯五原然则虎牙营本以卫园寝而为居留重兵故又时遣屯戍也
　　三国【未置】
　　晋【未置】
　　宋齐梁陈【未置】
　　北魏
　　顾祖禹史畧初魏都平城于缘边置六镇曰武川曰抚防曰怀朔【正光六年改置朔州】曰怀荒【正光末改置蔚州】曰柔元曰御夷皆恃为藩卫资给优厚迁洛以后边任益轻将士失所互相仇怨正光四年怀朔镇民挟忿杀其镇将遂反诸镇响应冀并以北竝为盗区魏书罗斤列传除柔元镇都大将荀恺列传迁冠军将军柔元懐荒武川镇大将宇文福列传除散骑常侍都督怀朔沃野武川三镇诸军事征北将军怀朔镇将慕容契列传转都督御夷怀荒二镇诸军事平城镇将又转都督朔州沃野怀朔武川三镇三道诸军事后将军朔州刺史杨椿列传除都督朔州抚防武川怀朔三镇三道诸军事平北将军朔州刺史杨钧列传转怀朔镇将阳固列传怀荒镇将万贰北史源怀列传诏为使持节加侍中行台巡行北边六镇赈给贫乏兼采风謡自京师迁洛边朔遥逺怀衔命抚导存恤有方怀朔镇将元尼须贪秽狼籍怀表劾之乃案视诸镇左右要害之地可以筑城置戍及储粮积仗之宜凡表五十八条宣武并从之
　　谨案北魏自道武帝破蠕蠕列置降人于漠南东至濡原西暨五原隂山竟二千里分为六镇皆在代京之北及孝文迁洛以后平城故都实借为屏蔽如今吉林黑龙江之控制东陲以作
　　留都拱卫也当时备置兵戍用资守御其镇都大将镇大将盖如今各驻防副都统之比镇将则如今城守尉防御之比而行台一官持节巡行弹压训练所掌较重则即今将军之职任规画本为尽善特太和之季边任渐轻镇将多不择人贪汚聚敛无所不至而六镇兵卒多见摈抑有同奴边人解体武备益弛驯致羣盗并起亦由措置乖方有以酿成乱阶耳
　　北齐【未置】
　　后周【未置】
　　隋【未置】
　　唐
　　旧唐书顺宗本纪贞元四年十二月以兵部尚书王绍为东都留守宪宗本纪元和元年十一月以吏部侍郎赵宗儒为东都留守东畿汝都防御使三年五月勅东都畿汝州都防御使及副使宜停所管将士三千七百三十人隋畿汝界分留守及汝州防御使分掌之八月复置东都防御兵七百人九年十月以尚书左丞吕元膺检校工部尚书东都留守旧例命留守赐旗甲与方镇同及元膺受命不赐谏官援华汝夀三州例有赐居守之重不宜独阙上曰此三处亦宜停赐十年十二月东都留守吕元膺请募置三河子弟以卫宫城十二年五月以尚书左丞许孟容为东都留守充都畿防御使十三年三月以同州刺史郑絪为东都留守都畿汝防御使穆宗本纪长庆二年七月以前义武节度使陈楚为东都留守东畿汝防御使本朝故事东都留守罕用武臣今用楚以李穽扰汴宋故也八月以綘州刺史崔宏礼为河南尹兼东畿汝防御副使敬宗本纪寳厯二年八月以崔从检校吏部尚书东都留守东畿汝都防御使文宗本纪大中十一年六月以特进检校司空杜悰充东都留守东畿汝都防御使
　　新唐书地理志开元十一年太原府置尹及少尹以尹为留守少尹为副留守
　　旧唐书元宗本纪开元二十九年以左金吾大将军裴寛为太原尹北京留守王思礼列传为太原尹北京留守河东节度使裴遵庆列传子向为太原少尹兼河东节度副使
　　谨案唐代东京留守掌饬治武备控扼都畿皆以重臣典领与河南尹各为一职葢即今
