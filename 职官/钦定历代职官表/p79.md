<!-- { "loadSidebar": true } -->
　　牧塲置于张家口外左翼四旗在哈喇尼墩井东西百五十里南北百三十里右翼四旗在齐齐尔汉河东西百五十里南北三十二里马羣百九十二毎羣牧长牧副各一人牝马羣百六十毎羣牧丁八人牡马羣三十二毎羣牧丁十有四人防军三百十有四人总管翼长居适中之地综治牧政防军校协领等各巡牧所禁盗马及垦耕者统辖总管乾隆十三年置以察哈尔副都统兼理总管康熙四十四年置防军校等员雍正元年置又原置有副管二人防御二人翼领四人骁骑校三人今俱省凡总管员阙于察哈尔佐领世爵及牧塲翼长等官内选用翼长以下员阙于防军校等官次第选用皆由寺引
　　见除授张家口办理牧塲事务官于本寺主事笔帖式
　　内各防选一员五年轮请更换
　　厯代建置
　　三代
　　春秋左氏传少康为仍牧正杜预注牧官之长竹书纪年周公季厯伐余无之戎克之命为牧师诗大雅出车篇我出我车于彼牧矣毛亨出车就马于牧地郑康成笺西伯以天子命出车牧地诗无羊宣王考牧也郑康成笺厉王之时牧人之职废宣王始兴而复之
　　谨按刘向列仙传称马师皇为黄帝马师其説无据而夏之牧正殷之牧师皆见于经传则典牧之官其由来固已久矣
　　列子黄帝篇周宣王之牧正有役人梁鸳者能养禽兽
　　尚书小序穆王命伯冏为周太仆正作冏命孔安国传太仆长太御中大夫孔頴达疏正训长也周礼太御中大夫太仆下大夫孔以此言太仆正则官髙于太仆故以为周礼太御
　　周礼夏官太仆下大夫二人掌正王之服位出入王之大命王出入则自左驭而前驱
　　淮南子时则训命太仆及七驺咸驾戴荏授车以级
　　齐职仪太仆周官也尚书称穆王命伯冏为太仆正是也盇为众仆之长
　　谨案今太仆寺之官虽沿周太仆旧名然其职掌实迥不相合葢仆本侍御于尊者之名其下有祭仆御仆仆诸官而以太仆为之长故称太仆所司在正服位诏法仪常居于大寝之门内以左右王当如今之领侍卫内大臣及
　　御前大臣其出入大命掌诸侯之复逆则又如今之奏事处及通政使司其左驭前驱则又如今之銮仪卫而马政别掌于校人诸职不闗太仆今据其官守所在已分系之领侍卫内大臣等篇特以称名所承沿袭有自故亦并载于此表而附识古今异同之故以着其实云
　　周礼夏官校人中大夫二人上士四人下士十有六人府四人史八人胥八人徒八十人掌王马之政辨六马之属种马一物戎马一物齐马一物道马一物田马一物驽马一物凡颁良马而养乘之乘马一师四圉三乘为皁皁一趣马三皁为系系一驭夫六系为廏廏一仆夫六廏成校校有左右驽马三良马之数丽马一圉八丽一师八师一趣马八趣马一驭夫天子十有二闲马六种邦国六闲马四种家四闲马二种凡马特居四之一春祭马祖执驹夏祭先牧颁马攻特秋祭马社臧仆冬祭马步献马讲驭夫凡大祭祀朝觐会同毛马而颁之军事物马而颁之【郑康成注校者校也主马者必仍校视之校人马官之长】趣马下士皁一人徒四人掌赞正良马而齐其饮食简其六节【郑康成注趣马趣养马者也郑司农云诗蹶惟趣马】巫马下士二人医四人府一人史二人贾二人徒二十人掌养马疾而乘治之【郑康成注巫马知马祖先牧马社马步之神者马病若有犯焉则知之是以使与医同职贾公彦疏巫知马祟医知马病有贾者治马死生须知马价也】牧师下士四人胥四人徒四十人掌牧地皆有厉禁而颁之孟春焚牧中春通淫掌其政令凡田事赞焚莱【郑康成注牧师主牧放马而养之】庾人下士闲二人史二人徒二十人掌十有二闲之政教以阜马佚特教駣攻驹及祭马祖祭闲之先牧及执驹散马耳圉马正校人员选【郑康成注庾之言数校人谓师圉也正员选者选择可备员者平之贾公彦疏凡言正者以尊正卑自趣马已上并上官非庾人所正故知所正者师圉】圉师乘一人徒二人掌教圉人养马春除蓐衅廏始牧夏庌马冬献马圉人良马匹一人驽马丽一人掌养马刍牧之事以役圉师马质中士二人府一人史二人贾四人徒八人掌质马马量三物一曰戎马二曰田马三曰驽马皆有物贾网恶马【郑康成注质平也主买马平其大小之贾直】
　　谨按今太仆之职本出于周官之校人而所掌马政则古今异宜有未可以概论者葢成周之世军赋出于邱甸一邱出戎马一匹一甸出戎马四匹畿内提封万井出戎马四万匹皆民养之于平日有军旅则赋之其畜牧之事并不领于有司若校人良马五物惟以驾王之乘车贰车从车驽马一物则以供畿内小吏单骑及役车之用而兵革不与焉国语所谓国马足以行军公马足以供赋者国马即民马葢指邱甸所出之马而公马即校人之王马乃天子所驾用者也【此据国语韦昭注一説以国马即王马与此不同】后世田井既废四邱出甲之法久已不行戎马官自畜养由汉以来内外廏及诸牧苑悉以属之太仆国马王马遂并一官下逮唐宋复以中廏所畜者别主之殿中监尚乘局御马院等官【殿中监尚乘局皆唐置御马院宋置説详上驷院篇】而太仆惟掌国马于是校人所司王马之政又不尽在冏卿矣
　　本朝定制自口外诸牧塲及八旗直省营马并分职经理各有司存其
　　天闲供御之乘则掌之上驷院太仆所管惟左右翼牧厰为国马之一周礼校人之职其实当在上驷院而马官沿革所自通典诸书悉以系之太仆寺故仍互见于此表以明縁起焉
　　秦
　　册府元周穆王置太仆正掌舆马秦因之唐六典太仆秦官
　　尔雅释畜注秦有騉蹄苑
　　谨案秦时有騉蹄苑则必有苑官可知汉牧苑之制已始于此
　　汉
　　汉书百官公卿表太仆掌舆马有两丞属官有太廏未央家马三令各五丞一尉又车府路軨骑马骏马四令丞又龙马闲驹槖泉騊駼乘华五监长丞又边郡六牧师苑令各三丞又牧槖昆蹏令丞皆属焉
　　谨案太仆掌校人之职当始于秦汉之间考成六年韩献子将新中军且为仆大夫公揖而入献子从公立于寝庭杜谓献子兼太仆葢公自路门外揖而入于路寝庭而献子从公以其为太仆掌正服位故出入必从也然则春秋时太仆本职犹与周礼相合襄九年使皇父命校正出马正义校正主马于周礼为校人成十八年弁纠御戎校正属焉注校正主马官正义校正当周礼校人哀三年校人乘马注云校人掌马然则春秋时主马政者仍是周礼校人未见其掌于太仆册府元谓周穆王时太仆掌舆马以太仆本为王驭故云掌舆马未必若汉时之主五监六廏也其合太仆校人为一职则自汉书百官公卿表始也
　　荀悦汉纪太仆掌舆马属官
　　杜佑通典太仆汉初夏侯婴常为之【汉书曰夏侯婴为沛公太仆常奉车自髙帝至文帝常为太仆又石庆为太仆御出上问车中几马庆以防数马毕曰六马】领五监六廏各有令
　　谨案汉纪韩信事项羽为郎中羽不能用而去归于汉坐事当斩已伏锧仰视乃见夏侯婴曰王不欲取天下也而斩壮士太仆婴言于王赦之不诛葢太仆主出入王之大命夏侯婴时为太仆故得言之于王也汉制近古此为一端
　　汉书本纪如淳注汉仪注太仆牧师诸苑三十六所分布北边西边以郎为苑监官奴婢三万人养马三十万匹【顔师古曰养鸟兽者通名为苑故谓牧马处为苑】
　　三辅黄图太仆御属车八十一乘
　　扬雄太仆箴肃肃太仆车马是供锵锵和鸾驾彼时龙王用三驱前禽是射仆夫执鞗载骍载骃我舆云安我马惟闲虽驰虽驱匪逸匪愆昔有淫羿驰骋忘归景公千驷而淫于齐牧于坰野诗人兴鲁仆臣司驾敢告执皂
　　汉书地理志北地郡灵川县有河竒苑号非苑归徳县有堵苑白马苑郁郅县有牧师苑官辽东郡襄平县有牧师官西河郡鸿门县有天封苑后汉书百官志太仆卿一人中二千石掌车马天子毎出奏驾上卤簿用大驾则执驭丞一人比千石未央廏令一人六百石主乘舆及廏中诸马长乐廏丞一人旧有六廏皆六百石令中兴省约但置一廏后置左骏令廏别主乘舆御马后或并省又有牧师苑皆令官主养马分在河西六郡界中中兴皆省惟汉阳有流马苑但以羽林郎监领谨案前汉纪景帝纪太仆周舍为御史大夫宣帝纪太仆陈万年为御史大夫成帝纪太仆王音为御史大夫葢御史大夫为丞相之副太仆为汉九卿之一秩二千石故太仆得擢御史大夫也又由太仆竟为丞相者太仆公孙贺为丞相是也可以证太仆一官在汉九卿为尤显后汉纪太仆张纯为大司空太仆邓盛为太尉则由太仆而为三公葢袭前汉之制
　　刘昭后汉书志注太仆员吏七十人其七人四科一人二百石文学八人百石六人升食七人佐六人骑吏三人假佐三十一人学事一人官医欧阳询艺文类聚续汉书曰赵岐献帝以为太仆谨案秦汉以太仆主舆马杜佑谓其兼有周官校人掌马巾车掌车之任故当时太仆卿执驭奉车及奏卤簿其职实如今之銮仪卫固不独典司牧事也即以牧事而论所辖五监六廏及牧师诸苑亦兼国马王马之政而统治之三国志载魏王朗称西京中廏则騑騄驸马六万余匹外牧则扈养三万而马十之葢皆之于太仆今制
　　内廏马匹悉属上驷院太仆止管左右翼二牧厰是所掌但有外牧而乘舆御马不预焉故以汉制准之惟诸牧苑令丞主边郡养马当如今右司之职牧槖令丞主牧养槖駞当如今左司之职苑监官当如今牧塲总管之职若太廏未央等令丞则专司天子中廏之畜当为今上驷院之职已非太仆所自承特以前代职制不同未可尽畧故仍互见于此而其详则着于上驷院篇内云
　　三国
　　三国蜀志后主太仆蒋显
　　通典后汉太仆亦掌车马魏因之
　　三国魏志潘尼列传尼为太仆造乘舆箴
　　魏文帝追諡杜畿诏昔防勤其官而水死稷勤百谷而山死故尚书仆射杜畿于孟津试船遂至覆没忠之至也朕甚愍焉追赠太仆諡曰戴侯谨案后汉志尚书仆射秩六百石太仆秩二千石魏制当与后汉同以六百石擢二千石葢追赠特优其典也
　　洪适释魏公卿上尊号奏太仆臣□
　　唐六典魏置牧官都尉
　　谨案汉牧师苑令其所治虽在边郡而实为太仆属官当如明行太仆寺之比至魏之牧官都尉则又别置职名为后来监牧所自出当如今之牧塲总管也
　　晋
　　晋书职官志太仆统左右中典牧都尉车府典牧乘黄廏骅骝廏龙马廏等令自元帝渡江之后或省或置太仆省故骅骝为门下之职
　　艺文类聚晋诸公赞曰郭展为太仆留心于养生是以廏马充牣其后征呉得以济事
　　唐六典晋太仆过江省其后又置成帝永和七年省并宗正葢有事则权置无事则省
　　谨案自晋以迄唐代皆沿汉制太仆兼管舆马故所属如车府令为今銮仪卫之职乘黄骅骝龙马诸廏令为今上驷院之职俱已分别析载惟典牧令专司牧政正与今太仆寺右司职掌相合故独系之于此表后皆仿此
　　宋齐梁陈
　　通典太仆宋以来不常置郊祀则权置太仆执辔事毕则省齐亦然
　　谨案宋齐二代不置太仆而别有乘黄令属太常骅骝丞属侍中以掌乘舆廏马又御史台有库曹以主廏牧是国马王马其职固各有所分属也
