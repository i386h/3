<!-- { "loadSidebar": true } -->
　　元史百官志诸路总管府上路达噜噶齐【解见户部篇】总管各一员并正三品下路秩从三品
　　续文献通考元都总管之职葢节度使也所掌事各不同
　　谨案元亦有经畧使至正十八年命经畧使问民疾苦招谕寇盗葢即前代宣谕招抚等使之比其与宋之经畧使节制诸使者异矣
　　明
　　明史职官志总督漕运兼提督军务巡抚凤阳等处兼管河道一员总督蓟辽保定等处军务兼理粮饷一员总管宣大山西等处军务兼理粮饷一员总督陜西三边军务一员总督两广军务兼理粮饷带管盐法兼巡抚广东地方一员总督四川陜西河南湖广等处军务一员总督浙江福建江南兼制江西军务一员总督陜西山西河南湖广四川五省军务一员总督凤阳地方兼制河南湖广军务一员总督保定地方军务一员总督河南湖广军务兼巡抚河南一员总督九江地方兼制江西湖广军务一员总督南直河南山东湖广四川军务一员总督河漕兼提督军务一员谨案总督漕运总理河漕二职今已析入漕运总督河道总督表内然明之总督漕运兼巡抚之职而总理河漕者实亦一总督也故并着之
　　雷礼列卿记景泰三年命左都御史王翺总督两广事务自总兵以下悉聴节制然事平即归非常设成化元年命韩雍总理军务兼理巡抚久之雍请得文武大臣分理其事于是以陈濂抚广东张鹏抚广西而雍専理军务五年御史龚成等言两广宜设总督兼巡抚乃起雍总督兼巡抚于梧州设总府巡抚复不设仍总于总督永为定制谨案韩雍总督两广此为専设总督之始若正统六年征麓川以兵部尚书王骥总督军务景泰元年讨叛苗以巡抚河南副都御史王来总督湖广贵州军务俱在王翺为总督之先然皆因事而设非定制也明又有经畧使不専设有兵事则暂勅行事嘉靖中以易州通州昌平州为三辅各置经畧使一员以文臣领之寻罢其后主边事者多称经畧约如总督之职兹不复着
　　明史职官志总理粮储提督军务兼巡抚应天等府一员巡抚浙江等处地方兼提督军务一员巡抚福建地方兼提督军务一员巡抚顺天等府地方兼整饬蓟州等处边备一员巡抚保定等府提督紫荆等闗兼管河道一员巡抚河南等处地方兼管河道提督军务一员巡抚辽东地方赞理军务一员巡抚宣府地方赞理军务一员巡抚大同地方赞理军务一员巡抚延绥等处赞理军务一员巡抚宁夏地方赞理军务一员巡抚甘肃等处赞理军务一员巡抚陜西地方赞理军务一员巡抚四川等处地方兼提督军务一员巡抚湖广等处地方兼赞理军务一员巡抚江西地方兼理军务一员巡抚南贑汀韶等处地方提督军务一员巡抚广东地方兼赞理军务一员巡抚广西地方一员巡抚云南兼建昌毕节等处地方赞理军务兼督川贵粮饷一员巡抚贵州兼督理湖北川东等处地方提督军务一员巡抚天津地方赞理军务一员巡抚登莱地方赞理军务一员巡抚安庐地方赞理军务一员巡抚淮扬地方赞理军务一员巡抚承天赞理军务一员抚治郧阳等处地方兼提督军务一员赞理松潘地方军务一员
　　徐学聚国朝典彚永乐十九年命右都御史王彰巡抚河南时有告周府将为不轨者上欲及其未发讨之彰曰以臣之愚可不烦兵但得御史三四人随臣以往足矣然须奉勅以臣巡抚其地乃可于是彰奉勅往巡抚
　　谨案王彰奉勅为有明设巡抚之始先是洪武二十四年遣皇太子巡抚陜西葢暂一行之非定制也宣徳中以闗中江南等处地大而要特命官更代巡抚不复罢去后遂与总督同为方面大臣当时巡抚兼军务者加提督有总兵地方加赞理管粮饷者加总督兼理他如整饬边闗提督边闗及抚治流民总理河道等号皆因事特设并无定制观明史所载其初所置巡抚如周忱于谦等亦未尝不得其人自中叶以后督抚多用廷推率以营求得之又往往交结阉人为其私党以致擅作威福朘尅民膏即名挂弹章者亦多置之不问甚者反加迁擢益无所顾忌惟事贪暴殃民而于国是边防一切全不为意浸成厉阶积弛已甚我
　　国家损益前制大小纲维措置得宜封疆大吏职任崇而抡择慎我
　　皇上励精图治宵旰勤求无时不以吏治民生为念
　　各督抚仰膺
　　宠寄只奉
　　徳音宣力分猷小防大法其有勤恪夙著者则考绩
　　优叙或
　　特赐官衔以示宠励如奉职不称自蹈愆咎则或削其冠带或贬其品秩仍留原官以责后效甚或至营私骩法则立正宪典以示惩警
　　庆让予夺咸禀
　　睿裁无不凛肃
　　朝章交相感励洵为郅隆之极轨矣















　　钦定厯代职官表卷五十
<史部,职官类,官制之属,钦定历代职官表>
　　钦定四库全书
　　钦定厯代职官表卷五十一
　　学政表













<史部,职官类,官制之属,钦定历代职官表,卷五十一>
　　学政
　　国朝官制
　　提督学政顺天山东山西河南江苏安徽江西福建浙江湖北湖南四川广东广西云南贵州各一人陜西甘肃一人【以侍郎京堂翰林科道部属等官由进士出身者充各帯原衔品级】奉天府一人【以奉天府府丞充】福建台湾府一人【以台湾道充】
　　掌直省学校生徒考课黜陟之事以歳科二试廵厯所属府州进诸生而抡文艺程品行升其贤者能者斥其不率教者凡兴革事宜皆防督抚以行之三年而代
　　国初各省并设督学道带按察司佥事衔以各部郎中由进士出身者循资擢用康熙二十三年御史张集疏请慎学政之选
　　诏下九卿詹事科道防议停论俸补授之例凡顺天学政缺以侍读侍讲谕徳洗马等官简用江南浙江学政以侍读侍讲谕徳洗马中允赞善等官简用其余各省学道将应陞之五部郎中及参议道知府等官选择开列请用嗣后不拘省分凡由翰林科道出者即为学院由部属等官者则为学道雍正四年定制各省督学皆改为学院其以部属简任者依出身甲第各加翰林院编修检讨衔
　　各府防等儒学教授【正七品】直十人山东十人山西十人河南九人江苏八人安徽八人江西十有三人福建十人浙江十有一人湖北九人湖南九人陜甘十有六人四川十有二人广东十人广西十有一人云南十有五人贵州十有三人各州儒学学正【正八品】直二十有二人山东十有一人山西十有六人河南十人江苏六人安徽九人江西二人福建二人浙江一人湖北七人湖南七人陜甘二十有三人四川十有八人广东十人广西十有六人云南三十人贵州十有四人各防县儒学教谕【正八品】直一百十有五人山东九十有一人山西六十有一人河南九十有八人江苏四十有六人安徽四十有八人江西七十有五人福建五十有八人浙江七十有六人湖北五十有四人湖南五十有七人陜甘六十有四人四川八十有六人广东七十有三人广西四十有二人云南三十有二人贵州三十有三人各府防州县等儒学训导【从八品】直一百四十人山东一百十人山西九十有五人河南一百五人江苏五十有九人安徽六十有四人江西九十有一人福建七十有二人浙江八十有八人湖北七十人湖南七十有七人陜甘一百三十有四人四川一百二十人广东九十有四人广西六十有三人云南七十有三人贵州六十人各掌其学校生徒训廸之事凡儒学官除江苏安徽両省通用外其余例用本省人惟同府州者避不用初康熙三年裁各府州训导又大县裁训导小县裁教谕十五年均复设其后县有析置者则训导每移置所析县而裁省之县亦间存乡学教谕或训导焉
　　厯代建置
　　三代
　　礼记王制天子命之教然后为学小学在公宫南之左大学在郊
　　诗小序泮水颂僖公能修泮宫也
　　谨案自契为司徒则教民始有专官周以司徒掌邦教而其制益详其时乡大夫受教法于司徒颁之乡吏使各以教其所治而诸侯之国亦讲学行礼以歳贡其太学之秀者天子试之射宫视其贤否以行庆譲之法然则古者长民之官即教民之官而无俟别设其职兹故畧着周时诸侯之学以志縁起而厯代之沿革则自汉以下乃始得而备论之云
　　秦【未置】
　　汉
　　汉书平帝本纪元始三年立学官郡国曰学县道邑侯国曰校校学置经师一人乡曰庠聚曰序庠序置孝经师一人
　　谨案汉循吏传谓文翁修起学官于成都市中招下县子弟以为学官弟子至武帝时乃令天下郡国皆立学校官实自文翁始董仲舒传亦云复兴学校之官自仲舒发之然则郡县学校设官自武帝始矣元始中于校学置经师于庠序置孝经师云经师则统诸经为名云孝经师乃止业一经者葢郡国设太学故置经师一人乡聚小学故仅置孝经师考释载学师宋恩等题名有孝掾与易掾尚书掾诗掾春秋掾并列则孝掾乃孝经掾也其设官差等当为今府州县学诸职所托始矣
　　汉书韩延夀列传令文学校官诸生皮弁执俎豆王尊列传尊师郡文学官【顔师古注郡有文学官而尊事之以为师也】谨案汉梅福隽不疑盖寛饶诸葛丰张禹列传皆云为郡文学而匡衡以太常掌故调补平原文学后汉邓禹亦云臣少尝学问可郡文学盖当时太常以博学名官郡学则以文学名官释载刘熊碑隂题名有故郡文学李义亦其证也
　　汉书儒林列传元帝好儒郡国置五经百石卒史谨案郡国学官有掾有史即五经百石卒史也郑崇为郡文学史后汉杨伦为郡文学掾皆即其职张纳碑隂题名文学主事掾史各一人文学掾二人史一人后汉书言百石皆由长自除不得比于下士然五经百石史各典一经与经师相羽翼视他曹小吏有别文翁选郡县小吏开敏有材者张叔等十余人遣诣京师受业博士知学官之中虽小吏可与博士之业然则郡国之五经百石史当近于是汉郡县学校官吏不详于史而金石遗文尚可补史志之阙故畧着之
　　后汉书刘寛列传典厯三郡每行县辄引学官祭酒及处士诸生执经对讲
　　谨案释载文翁学生题名碑有文学祭酒此学官祭酒其即文学祭酒欤中部碑又有校官祭酒任延为武威太守造立校官校官即学官则校官祭酒当亦即文学祭酒矣
　　常璩华阳国志文翁立文学精舍永初后太守陈留髙防更増造二石室州夺郡文学为州学郡更起文学
　　谨案汉以州统郡州有文学而郡又别设之则今制府各有儒学而附府县亦有儒学者实昉诸此也
　　三国
　　三国蜀志尹黙列传先主定益州领牧以为劝学从事谯周列传丞相亮领益州牧命周为劝学从事大将军蒋琬领刺史徒为典学从事总州之学者
　　谨案文翁学生题名碑有典学从事蜀设典学从事固汉法也劝学从事当在典学从事之下亦如今学政之下有教授学正等官也
　　三国魏志髙柔列传太祖拨乱之际并使郡县立教学之官管辂列传清河太守华表召为文学掾冀州刺史裴徽辟为文学从事
　　王应麟玉海魏乐祥为河东文学祭酒
　　谨案管辂以文学掾辟为文学从事则文学从事当即劝学从事之类也
　　三国呉志孙瑜列传领丹阳太守立学官临飨讲肄
　　晋
　　晋书熊逺列传郡辟为文学掾孟嘉列传庾亮领江州辟部庐陵从事转劝学从事
