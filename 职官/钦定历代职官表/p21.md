<!-- { "loadSidebar": true } -->
　　唐六典太府寺卿一人从三品【龙朔二年改为外府正卿咸亨元年复故光宅元年改为司府寺卿神龙初复旧】少卿二人从四品上【贞观中置二人龙朔咸亨光宅神龙并随寺改复】太府卿之职掌邦国货财之政令举其纲目修其职务少卿为之贰以二法平物一曰度量二曰权衡金银之属谓之寳钱帛之属谓之货绢曰匹布曰端绵曰屯丝曰絇麻曰綟金银曰铤钱曰贯凡四方之贡赋百官之俸秩谨其出纳而为之节制焉诸州庸调及折租等物应送京者并贮左蔵其杂物并贮右藏庸调初至京日録状奏闻每旬一奏纳数○丞四人从六品下掌判寺事凡左右藏库帐禁人之有见者若请受输纳人物名数皆着于簿书每月以大摹印纸四张为之簿而以众官同署月终留一本于署每季录奏兼申所司○主簿二人从七品上掌印省署抄目勾检稽失太府寺管木契七十只十只与左藏东库合十只与左藏西库合十只与右藏内库合十只与右藏外库合又十只与东都左藏库合十只与东都右藏库合各九雄一雌九雄太府寺主簿掌一雌库官掌又五只与左藏朝堂库合五只与东都左藏朝堂库合各四雄一雌其契以次行用○録事二人从九品上掌受事发辰府二十五人史五十人计史四人亭长七人掌固七人○左藏署令三人从七品下丞五人从八品下府九人史十八人监事八人从九品下典事十二人掌固八人令掌邦国库藏之事丞为之贰凡天下赋调先于输塲简其合尺度斤两者卿及御史监阅然后纳于库藏皆题以州县年月所以别麤良辨新旧也凡出给先勘木契然后録其名数及诸人姓名署印送监门乃聴出若外给者以墨印印之凡藏院之内禁人然火及无故而入者院内常四靣持仗为之防守夜则击柝分更以廵警焉左藏有东库西库朝堂库又有东都朝堂库各掌木雌契一与太府主簿合之○右藏署令二人正六品上丞三人正九品上府五人史十三人监事四人从九品下典事七人掌固十人令掌邦国寳货之事丞为之贰杂物州土安西于阗之玉饶道宣永安南邕等州之银广等州之苏木象牙永州之零陵香广府之沈香霍香薫陆鸡舌等香京兆之艾纳香紫草宣简润桞鄂衡等州之石緑辰溪州之硃砂相州之白粉岩州之雌雄黄绛易等州之墨金州之栀子黄蘗西州之高昌石益州之大小黄白麻纸弓弩麻杭婺衢越等州之上细黄状纸均州之大模纸宣衢等州之案纸次纸蒲州之百曰油细薄白纸河南府许卫怀汝泽潞等州之兎皮鄜宁同华虢晋蒲绛汾等州之狸皮越州之竹管泾宁邠龙蓬等州之蜡蒲綘郑贝等州之氊河南府同邓许等州之胶蒲同虢等州之席泾丹鄜坊等州之麻京兆岐华等州之木烛凡四方所献金玉珠贝玩好之物皆藏之出纳禁令如左藏之职右藏有内库外库东都库各木雌契一只与太府主簿合之
　　新唐书列传唐旧制财赋皆纳左藏库而太府四时以数闻
　　曽曲阜集财赋总于地官而太府司其出纳谨案今三库之制凡
　　朝廷经费官司庶物之待给者所司籍其数移部部稽其籍相符乃牒诸三库主事主事受其牒而书之颁之承用之府覈实而发之每月则执其总以奏焉出入勾稽至为详慎考陆贽翰苑集奏裴延龄奸蠧书有云总制邦用度支是司出纳货财太府攸职凡事太府出纳皆禀度支文符太府依符以奉行度支凭案以勘覆互相闗键用絶奸欺其出纳之数则每旬申闻其见在之数则每月计奏皆经度支勾覆又有御史监临旬旬相丞月月相继据贽所言是唐代度支之于太府与今戸部之于三库其立法正同三库即太府寺职掌此尤其明证也至左右藏始自北齐隋唐以后并仍厥制稽其所贮左藏为丝绢布帛之属如今之縀疋库右藏为香楮茶蜡之属如今之顔料库而独无银库惟于诸州杂物内一见之即通典所载嵗贡之数贡银者三十一州亦止五百余两而已推原其故盖自秦并天下制币为二等而银锡之属祗为器餙寳藏不为币见于汉书食货志其后歴代皆然民间交易惟谷帛与钱无用银之例唐时租出谷庸出绢调出缯布两税法行则又令出钱而未尝以银充国赋宋代诸州嵗输缗钱故至今犹相沿谓之钱粮而洪迈容齐三笔载宋府库毎嵗赋入大数自钱谷以外为绢绸丝布茶蜡并无徴银之目惟闽广诸州因其土俗间许以银易缗钱故左藏库亦贮有金银而不为常额蘓辙元祐防计録载嵗入银数止五万余两至金章宗时因钱钞法弊乃权以银货继复罢钱而専用银钞铸银名承安寳货每两折钱二贯公私同见钱用当时俸给军须皆银钞相兼逮哀宗至大间钞竟不行民间一以银交易是为今上下用银之始然元代贡赋仍徴谷帛成宗本纪所载嵗入银数不过六万两明初惟以银充坑冶之课其天下田赋亦未用银民间交易者仍有厉禁自洪武至宣徳实録所纪每嵗入数至多者为银三十二万余两自英宗正统初从尚书黄福副都御史周铨等之请令南畿浙江江西湖广福建广东广西应输米麦折银送京谓之金花银其后概行于天下诸方赋入悉折银遂以银为惟正之供太仓银库之名实起于明之中叶一切中外公私咸取给焉葢古今异宜其势有不得不然者矣
　　胡三省通鉴注宋白曰天寳二年始命张瑄充太府出纳使
　　册府元天寳初以侍御史杨慎矜充太府出纳使四载又以殿中侍御史杨钊充司农出纳钱物使乾元元年度支郎中第五琦充两京司农太府出纳使
　　洪迈容斋随笔杨国忠拜相前衔有两京太府出纳使
　　司马光资治通鉴天寳十一载左藏出纳判官魏仲犀胡三省注左藏旧有令丞而已出纳判官盖帝置也杨国忠方承恩遇领使最多葢兼左藏出纳使而以魏仲犀为判官
　　谨案唐之太府左藏既有卿少令丞而又别置使以司其出纳今之管理三库大臣其职制葢本于此
　　新唐书食货志防昌末置备边库收度支户部盐鐡钱物宣宗更号延资库初以度支郎中判之至是【大中四年八月】以属宰相其任益重户部嵗送钱帛二十万度支盐鐡送者三十万诸道进奉助军钱皆输焉
　　新唐书百官志宰相则为延资库使
　　谨案唐以宰相为延资库使葢亦如今管理三库之职
　　册府元唐货财之任多专置使以主之不独归于台阁睿宗景云二年以蒲州刺史充盐池使盐鐡有使自此始也明皇开元二十二年萧景除太府少卿知度支事二十三年以太府少卿李元祐知度支事天寳七载以给事中杨钊兼御史中丞专判度支肃宗乾元元年以度支郎中第五琦充河南五道度支使兼诸道盐鐡使【胡三省曰度支使始此】二年以兵部侍郎同中书门下平帝事充勾当度支使刘晏又充勾当盐鐡等使代宗广徳二年第五琦充诸道盐鐡使専判度支徳宗建中元年罢刘晏为右仆射天下钱谷皆归金仓两部委中书门下简两司郎官准格式条理时本司职事乆废无复纲纪徒收其名莫总其任国用出入无所统之是年三月以户部侍郎韩洄判度支五年以中书侍郎同中书门下平章事窦参充盐鐡度支使八年户部尚书班宏加専判度支诸道盐鐡使其年七月司农少卿裴延龄加权判度支自后度支与盐鐡益殊涂而治十三年户部尚书裴延龄判度支又以仓部郎中判度支案苏弁除度支郎中兼御史中丞副知度支事立位于正郎之首副知之号自弁始见
　　唐防要度支自贞元以前他官来判者甚众自后多以尚书侍郎主之别官兼者稀矣故事度支案郎中判入员外判出侍郎总统押案而已官衔不言専判度支开元以后时事多故遂有他官来判者或尚书侍郎専判乃曰度支使或曰判度支或曰知度支事或曰勾当度支使虽名称不同其事一也
　　资治通鉴元和六年李绛为户部侍郎判本司胡三省注判本司者判户部职事唐自中世以后户部侍郎或判度支故以判户部为判本司
　　容斋续笔唐自贞观定制以省台寺监理天下之务官修其方未之或改明皇时宇文融韦坚杨慎矜王鉷皆以聚敛进然其职不出戸部也杨国忠得志乃以御史大夫判度支权知太府卿及两京司农太府出纳是时犹未立判使之名也肃宗以后兵兴费广第五琦刘晏始以户部侍郎判诸使因以拜相于是盐鐡有使度支有判元琇班宏裴延龄李巽之徒踵相蹑遂浸浸以他官主之权任益重宪宗季年皇甫镈由判度支程异由卫尉卿盐鐡使并命为相逮于宣宗率由此涂大用马植裴休夏孜以盐鐡卢商崔元式周墀崔从萧邺刘瑑以度支魏扶魏謩蒋慎由蒋伸以户部自是计相不可胜书矣
　　谨案唐自中叶以后财赋之柄不归版曹而别有使以领之曰盐鐡使曰判度支曰判户部谓之三司其职虽主出纳钱物而簿书文案悉由裁遣遂尽分戸部之权致金仓二属转为闲员与今三库大臣専掌收支勾核者情形较有差别然其制皆特遣重臣为之至以宰相兼领大要在于均节出入以供军国故唐书元和十三年中书门下奏三司钱物至年终各具所入所用数分为两状以二月闻奏即如今三库奏销之例参考沿革葢三库之职事如太府而其设官则又近于度支户郎诸判使之制其以户部侍郎判本司者则如今之以户部堂官管理三库也谨详稽本末并系诸三库表内至盐鐡一使専司鹾务则又别详于盐政篇焉
　　五季
　　旧五代史职官志梁开平元年四月置建昌院以太祖在藩时四镇所管兵车赋税诸色课利按旧簿籍而主之其年五月中书门下奏请为建昌宫使三年九月以门下侍郎平章事薛贻矩兼延资库使判建昌宫干化二年六月废建昌宫以河南尹魏王张宗奭为国计使凡天下金谷旧建昌宫者悉主之至后唐同光四年二月以吏部尚书李琪为国计使自后废其名额不置
　　资治通鉴长兴元年八月以前忠武节度使张延朗行工部尚书充三司使三司使之名自此始旧五代史职官志后唐同光二年正月敕盐鐡度支户部三司钱物并委租庸使管辖踵梁之旧制也天成元年四月诏废租庸院依旧为盐鐡户部度支三司唐朝以来户部度支掌泉货盐鐡时置使名户部度支则尚书省本司郎中侍郎判其事天寳中杨慎务王鉷杨国忠继以聚货之术媚上受宠然皆守户部度支本官别带使额亦无所改作下及刘晏第五琦亦如旧制自后亦以宰臣各判一司不置使额干符后天下兵兴随处置租庸使以主调发兵罢则停梁时乃置租庸使専天下泉货荘宗中兴秉政者不闲典故踵梁朝故事复置租庸使明宗嗣位乃诏削除使名但命重臣一人判其事曰判三司至是延朗自许州入再掌国计白于枢宻使请置三司名宣下中书议其事宰臣以旧制覆奏授延朗特进行工部尚书充诸道盐鐡转运等使兼判户部度支事从旧制也明宗不从竟以三司使为名焉
　　谨案唐之三司以大臣分判而后唐置三司使则张延朗一人总之其任为更重矣至建昌宫使国计使专典府藏则犹唐出纳使之职也
　　宋
　　玉海宋初沿后唐制并度支盐鐡户部为三司使太平兴国元年始置副使八年分三司各置使淳化四年五月又并为一使十月置二使分领左右计闰十月置总计使判左右计事左右计使分判十道事分天下为十道曰河南河北河东闗西剑南淮南江南东西两浙广南在京东为左计京西为右计各置判官领之五年十二月三司复各置使罢十道左右计复归三部三使各领一司局分相违簿书交错纲条失序言论盈庭咸平六年复合为一使熈宁七年诏三司置防计司以宰臣韩绛提举元丰五年改官制四月以三司使安焘为户部尚书
