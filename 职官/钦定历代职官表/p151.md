<!-- { "loadSidebar": true } -->
　　明史百官志都指挥使司都指挥使一人正二品又都指挥同知二人从二品都指挥佥事四人正三品其属经厯司经厯正六品都事正七品断事司断事正六品副断事正七品吏目各一人司狱司司狱从九品仓库草场大使副使各一人行都指挥使司设官与都指挥使司同都司掌一方之军政各率其卫所以于五府而聴于兵部凡都司并流官或得世官都指挥使及同知佥事常以一人统司事曰掌印一人练兵一人屯田曰佥书巡补军器漕运京操备御诸杂务并选充之否则曰带俸明初置各行省行都督府设官如都督府又置各都卫指挥使司洪武四年置各都卫断事司以理军官军人词讼又以都卫节制方面职系甚重从朝廷选择陞调不许世袭八年诏各都卫并改为都指挥使司凡改设都司十有三燕山都卫为北平都司西安都卫为陜西都司太原都卫为山西都司杭州都卫为浙江都司江西都卫为江西都司青州都卫为山东都司成都司卫为四川都司福州都卫为福建都司武昌都卫为湖广都司广东都卫为广东都司广西都尉为广西都司定辽都卫为辽东都司河南都卫为河南都司行都司三西安行都卫为陕西行都司大同都卫为山西行都司建宁都卫为福建行都司十五年増置贵州云南二都司后以北平都司为北平行都司永乐元年改为大宁都司宣徳中増置万全都司计天下都司凡十有六又于建昌置四川行都司于勋阳置湖广行都司计天下行都司凡五谨案明自罢中书行省设都布按三司分治兵刑钱谷都司序衔在布按二司上则都司实为一方武职重臣正如今提督之比又明初于各行省置都镇抚司设官有都镇抚副镇抚知事之属洪武六年罢附着于此
　　明史李如松列传万厯十二年为提督陜西军务总兵官武臣有提督自如松始也已命尽统辽东宣府大同诸道援军如松以权任既重不欲受总督制事辄専行兵科许宏纲等以为非制尚书石星亦言如松勅书受督臣节制不得自専乃下诏申饬麻贵列传起贵备倭总兵官已加提督尽统南北诸军
　　谨案明京营设有提督自内臣外并用文臣武臣南京有提督操江多领以勋戚若各处巡抚多兼提督军务则以文臣为之其总兵间有称提督者如镇守昌平旧有提督武臣嘉靖三十八年改为镇守总兵聴总督节制镇守贵州总兵嘉靖三十二年加提督麻阳等处地方职衔又嘉靖三十七年添设提督狼山镇副总兵究其职守则仍与诸镇守总兵副总兵同至李如松为提督而提督始为専设之官然而事权既重不循体制见督师不肯甲胄庭谒用监司谒督抚仪至其弟如桢出镇辽东遂欲与总督讲钧礼明代重文轻武而其末流至于如此则其纪纲不立亦可概见也我
　　朝定制大小相维提督一官既以节制诸镇而仍受节制于总督其
　　简用多拔尤于各镇之中课功稽绩量材抡择所以表率营伍巩防疆陲非往代所可几及也



　　钦定厯代职官表卷五十六
　　钦定四库全书
　　钦定厯代职官表卷五十七
　　总兵副将表













　　总兵副将
　　国朝官制
　　总兵官【正二品】直马兰镇泰宁镇宣化镇天津镇正定镇各一人山东兖州镇登州镇各一人山西太原镇大同镇各一人河南河北镇南阳镇各一人江南崇明镇狼山镇夀春镇各一人江西南昌镇南贑镇各一人福建金门镇海坛镇南澳镇台湾镇福宁镇汀州镇建宁镇漳州镇各一人浙江黄岩镇定海镇温州镇处州镇衢州镇各一人湖广防阳镇宜昌镇镇筸镇永州镇各一人四川川北镇重庆镇建昌镇松潘镇各一人陜西延绥镇与汉镇河州镇各一人甘肃西宁镇宁夏镇凉州镇巴里坤镇各一人广东左翼镇右翼镇碣石镇潮州镇髙州镇琼州镇各一人广西左江镇右江镇各一人云南临元镇开化镇腾越镇鹤丽镇昭通镇普洱镇各一人贵州安笼镇古州镇镇逺镇威宁镇各一人各掌其镇之军政统辖本标官兵及分防各营协将弁而受成于提督马兰镇驻遵化州之马兰闗本标左右二营同城一营分防三营泰宁镇驻易州之梁各庄本标左右二营分防九营宣化镇驻宣化府本标中左右三营同城一营分防二协二十有四营天津镇驻天津府本标左右二营同城一营分防二十有二营正定镇驻正定府本标左右二营同城一营分防十有一营兖州镇驻兖州府本标左右二营分防二协十营登州镇驻登州府本标左右前三营分防二协九营太原镇驻平阳府本标左右二营同城一营分防一协十有一营大同镇驻大同府本标中左右前四营分防一协三十有一营河北镇驻懐庆府本标左右二营分防七营南阳镇南阳府本标左右二营分防七营崇明镇驻崇明县本标中左右竒兵四营狼山镇驻通州本标中左右三营分防五营夀春镇驻夀州本标中左右三营分防四营南昌镇驻南昌府本标前后二营同城二营分防十有一营南贑镇驻贑州府本标中左右三营同城一营分防十有二营金门镇驻同安县本标左右二营海坛镇驻福清县之海坛汛本标左右二营南澳镇驻广东潮州府之南澳兼属两广总督及广东提督节制本标左右二营台湾镇驻台湾府本标中左右三营同城一营分防三协三营福宁镇驻福宁府本标中左右三营分防三营汀州镇驻汀州府本标中左右三营分防一营建宁镇驻建宁府本标中左右三营分防一协一营漳州镇驻漳州府本标中左右三营分防七营同城一营黄岩镇驻黄岩县本标中左右三营同城一营分防一协一营定海镇驻定海县本标中左右三营同城一营分防一协二营温州镇驻温州府本标中左右三营同城一营分防三协三营处州镇驻处州府本标中左右三营分防一协一营衢州镇驻衢州府本标中左右三营同城一营分防三协三营防阳镇驻谷城县本标中左右三营同城一营分防一协三营宜昌镇驻宜昌府本标中左前后四营分防一协三营镇筸镇驻辰州府之镇筸五寨司城本标中左右前四营分防二协二营永州镇驻永州府本标中左右三营分防三营川北镇驻保宁府本标中左右三营分防三营重庆镇驻重庆府本标中左右三营分防一协五营建昌镇驻宁逺府本标中左右三营分防十营松潘镇驻松潘衞本标中左右三营分防一协七营延绥镇驻榆林府本标中左右三营分防三协二十六营同城一营兴汉镇驻兴汉州本标中左右三营同城一营分防一协九营河州镇河州本标左右二营分防一协十有二营西宁镇驻西宁府本标中左右前后五营同城一营分防一协十有二营宁夏镇驻宁夏府本标左右前后四营同城一营分防二协十有一营凉州镇驻凉州府本标中左右前后五营同城一营分防一协十有九营肃州镇驻肃州府本标中左右三营同城一营分防二协十有六营巴里坤镇驻巴里坤城本标中左右三营分防一协三营左翼镇驻东莞县之虎门寨本标中左右三营分防三协四营右翼镇驻英徳县本标中左右三营分防二协二营碣石镇驻惠州府之碣石衞本标中左右三营分防一营潮州镇驻防胜所本标中左右三营同城一营分防一协四营高州镇驻高州府本标左右二营分防三协八营琼州镇驻琼州府本标左右二营分防六营广东又有南澳镇兼属浙闽总督及福建水师提督节制本标左右二营分防一协二营左江镇驻南宁府本标中左右三营同城一营分防三协五营右江镇驻泗城府本标中左右三营分防一协三营临元镇驻临安府本标中左右三营分防二营开化镇驻开化府本标中左右三营分防一协一营腾越镇驻腾越州本标中左右三营分防二协一营鹤鹿镇驻鹤庆府本标中左右三营分防一协一营昭通镇驻昭通府本标中左右前四营分防二营普洱镇驻普洱府本标中左右三营安龙镇驻南笼府本标中左右三营分防四营古州镇驻古州本标中左右三营分防二协四营镇逺镇驻镇逺府本标中左右三营分防二协八营威宁镇驻威宁州本标中左右二营分防二营
　　副将【従二品】直督标一人三屯协河屯协山永协河间协通州协大名协张家口协独石口协各一人山东文登协胶州协临清协沂州协各一人山西蒲州协杀虎口协各一人江南督标一人江宁城守营京口协安庆协太湖协各一人江西九江协袁州协各一人福建督标一人闽安协台湾协北路协水师协福州城守营兴化城守营延平城守营各一人浙江杭州城守营嘉兴协湖州协绍兴协象山协台州协乐清协瑞安协平阳协金华协严州协各一人湖广督标一人郧阳协黄州协施南协长沙协洞庭协永顺协辰州协靖州协沅州协永绥协衡州协寳庆协各一人四川督标将军标各一人阜和协防州协维州协各一人陜西将军标一人靖逺协庆阳协潼闗协波罗协神木协定边协汉中城守营岷洮协各一人甘肃督标一人永固协永昌协中衞协西大通协金塔寺协西安协玛纳斯协哈宻协各一人广东督标一人广州城守营肇庆城守营惠州协顺徳协香山协春江协南雄协三江口协龙门水师协罗定协黄冈协澄海协各一人广西义宁协平乐协广逺协浔州协梧州城守营新太协镇安协各一人云南督标一人曲寻协楚雄协永昌协龙陵协维西协各一人贵州清江协大定协铜仁协都匀协上江协黔西协遵义协平逺协定广协各一人
　　各掌其分地之军政以整饬行伍参将以下之在其分内者胥焉凡副将之为总督统理营务者曰督标中军副将其为驻防将军统理营务者曰将军标中军副将为河道总督漕运总督统理营务及稽核工汛催防漕船者曰河标中军副将漕标中军副将兹河标漕标副将已别具河道漕运总督篇内故不赘列
　　厯代建置
　　谨案总兵之官始于明代前此无闻焉副将之名惟见于北魏北齐而自隋以后未有置者今既以古来统军之将入提督表内因以其副贰者系之此表以志沿溯之略而厯代异同因革则详具于左云
　　三代
　　周礼夏官制军二千五百人为师师帅皆中大夫五百人为旅旅帅皆下大夫
　　谨案州长之职师田行役之事帅而致之则州长于军即为师帅也党正之职师田行役以其法治其政事则党正于军即为旅帅也然师帅旅帅之制周初已具书之牧誓有千夫长百夫长孔安国以为千夫长即师帅盖师虽二千五百人举其全数亦得称千夫长其百夫长孔氏以为卒帅而郑康成以全数凖之亦即以为旅帅也要之夏官所云周礼之正法若量时制事未必尽同齐语二千人为旅乡良人帅之呉语百人为行十行一旌十旌一将军而注引司马法曰十人之帅执铃百人之帅执铎千人之帅执鼔万人之将执大鼓其计人制将皆以什数固与周礼异矣周之师帅旅帅实统于将军其与今之总兵副将统于提督者制亦相近焉
　　秦
　　马端临文献通考秦置郡丞以佐守在边为长史掌兵马
　　谨案秦制郡守治民丞佐之尉典兵而边郡长史亦掌兵马其所以佐守者岂即其所以佐尉者与秦之行军亦有长史如司马欣为章邯长史见汉书项籍传则因事而设不为定制
　　汉
　　汉书百官公卿表郡有丞边郡又有长史掌兵马秩皆六百石○郡尉典武职甲卒有丞秩六百石谨案钱文子曰汉边郡太守置长史一人丞一人治兵民当兵行长史知郡长史与丞不并置惟郡尉之丞佐其尉典武职甲卒者乃为一定之官也
　　汉书高帝本纪顔师古注张宴曰材官骑士常以八月太守都尉令长丞防都试课殿最
