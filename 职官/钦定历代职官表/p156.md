<!-- { "loadSidebar": true } -->
　　凡河营叅将以下皆掌河工调遣及守汛防险之事苇荡营叅将以下掌采苇芦以供修筑隄埽之用江南河营叅将辖淮徐营游击一人九营守备九人二十一汛千总八人把总十有三人淮营游击一人十一营守备十有一人二十六汛千总九人把总十有七人苇荡营叅将辖左右营守备千总把总各二人山东黄运河营守备辖七汛千总五人把总二人河南豫河懐河二营守偹辖七汛千总四人把总三人直永定河营守偹辖南北岸淀河三汛千总把总各一人石景山汛千总一人北运河汛千总把总各三人南运河汛千总一人把总八人东淀垈船千总一人西淀垈船把总一人
　　厯代建置
　　谨案河自周定王时徙流之后至汉复决屡遣使者塞治嗣后河患罕见未尝特设官以治之至五代及宋溃溢时闻为患始大于是宋有外都水使者外都水丞金有都水分监元有行都水监河防使等官明则河道总督与漕臣屡为分合此即今总河之沿革特宋金元河患多在兖豫故置监于澶卫滑郑等州明则全河大势南趋又防通河既成与大河实相表里当事者惟以利漕防陵为急故总河之官置于济寜所治多在淮徐此又其情形之小异者综其因革之略汉以后所置都水河隄等官皆在京师所司者乃天下水利凡川泽津梁渠堰陂池之属无不焉并非专事河防今其职已并入工部都水司与河道总督之职较殊但自宋以前防河并无专官而宋金元之都水外监都水行监实今日总河之职掌自汉以来之都水使者都水监又宋金元都水外监都水行监之权舆规制虽属不同而源流未可概略今故仍互见于此表焉
　　三代
　　周礼考工记匠人为沟洫尼沟必因水势防必因地理善沟者水潄之善防者水滛之
　　谨案通典叙都水之官始于舜之命益作虞周礼之林衡川冲然虞衡掌山泽之厉禁而贡其物属于地官非河渠之职而舜时禹以司空平水土周礼冬官虽亡而考工记匠人掌为宫室沟洫实冬官之属是河渠之事实匠人之所兼管也
　　秦
　　杜佑通典秦汉有都水长丞主陂池灌溉保守河渠
　　谨案秦汉之都水长丞东汉时改属郡国是其所官设于郡国若今河工同知以下等官也
　　汉
　　汉书沟洫志河决于馆陶及东郡金隄泛溢兖豫河隄使者王延世使塞【师古曰命其为使而塞河也】
　　汉书平当列传当以经明禹贡使行河为骑都尉领河隄
　　阚骃十三州志成帝时以校尉王延世为河隄谒者秩千石或名其官为防都水使者
　　汉书百官公卿表太常属官有均官都水两长丞大司农属官有郡国诸仓农监都水六十五官长丞少府属官有胞人都水均官三长丞水衡都尉属官有衡官水司空都水农仓又甘泉上林都水七官长丞京兆尹属官有都水铁官两长丞左冯翊属官有左都水铁官云垒长安四市四长丞右扶风属官有都水铁官廏廱厨四长丞
　　通典武帝以都水官多乃置左右使者以领之【刘向为左都水使者是也又续汉百官志曰刘向领三辅都水】
　　谨案汉百官表太常大司农少府水衡都尉三辅皆有都水长丞盖太常掌陵邑其都水主陵邑之水利也大司农掌糓货其都水主郡国农田之水利也少府掌山海池泽之税其都水主郡国山海池泽之水利也水衡都尉掌上林苑其都水主苑内之水利也三辅之都水各主其所治邑之水利也而都水使者居京师以领之有河防重事则出而治之即今总河之任也
　　后汉书循吏列传显宗诏王景与将作谒者王呉共修作浚仪渠呉用景墕流法水乃不复为害永平十二年议修汴渠遣景与王呉修渠筑隄明年渠成王呉及诸从事掾史皆增秩一等景三迁为侍御史十五年拜河隄谒者
　　通典东京凡都水皆罢之并置河隄谒者
　　谨案汉侍御史秩六百石王呉由侍御史迁河隄谒者则其秩当千石是东汉之河隄谒者即西汉之都水使者矣
　　后汉书百官志少府世祖改都水属郡国○其郡有盐官铁官都水官者随其广狭置令长及丞秩次皆如县道官无分土
　　谨案后汉书百官志大司农亦无都水官盖与少府皆改属郡国也又后汉水衡都尉官省而上林苑本三辅地太常陵邑罢属三辅而三辅亦列郡也是不独大司农少府属官之都水改属郡国即太常水衡三辅之都水官亦皆分属于其郡矣
　　后汉书循吏列传汴渠成诏濵河郡国置河隄员吏如西京旧制
　　谨案两汉之河隄员吏唐之渠长斗门长即后世之牐官也
　　三国
　　晋书职官志汉东京省都水置河隄谒者魏因之郦道元水经注魏景初二年遣都督沙兵部监运諌议大夫冦兹帅五千人嵗常修治平河岨谨案此为将弁催督河工之始
　　晋
　　晋书职官志都水使者汉水衡之职汉又有都水长丞东京省都水置河隄谒者及武帝省水衡置都水使者一人以河隄使者为都水官属及江左省河隄谒者置谒者六人
　　通典晋武帝省水衡置都水台有使者一人谨案汉之水衡都尉掌上林苑盖周礼林衡川衡之职其属官虽有都水而水衡实不掌治水犹太常少府之属有都水而二官初不掌治水也魏始以水衡都尉主天下水军舟船至晋改水衡为都水使者晋诸公赞云陈勰有巧思为都水使者洛阳记云千金堰勰所造则都水掌河渠明矣宋书百官志云晋懐帝永嘉六年都水使者爰濬出督运则晋都水又掌漕运兼今总漕之职盖治河治漕事本相资又晋时其务尚简故并以一官掌之梁之大舟卿主舟航河隄隋唐之都水监领舟檝河渠二署舟檝掌公私转漕河渠掌修补隄堰皆兼主河漕二务实与晋时职掌不殊至先天置发运使开元置转运使而漕务始有专司于是舟檝署废都水官始专掌水利于漕务无预矣
　　通典后汉晋初都水使者有参军二人盖亦丞之职任
　　水经注晋防始三年遣监运太中大夫都匠中郎将乐世帅众五千余人修治河滩
　　谨案晋以中将治河此将弁司河工调遣之始
　　宋齐梁陈
　　宋书百官志都水使者一人
　　册府元龟齐置都水台使者一人
　　隋书百官志大舟卿梁初为都水台使者天监七年改焉位视中书郎主舟航河隄
　　通典梁改都水使者为大舟卿陈因之
　　谨案都水台使者为晋及宋齐之旧官梁改为大舟卿而兼掌舟航河隄则宋齐之都水使者亦兼掌河务明矣
　　隋书百官志梁都水台使者一人参军事二人河隄谒者八人
　　谨案东汉之河隄谒者即西京之都水使者也至晋而河隄为都水之属至梁又列于参军之下则其秩转卑矣
　　通典梁大舟卿有丞陈因之
　　北魏
　　魏书官氏志都水使者第四品中河隄谒者第六品下髙祖复次职令都水使者从第五品
　　通典后魏初有水衡都校及河隄谒者都水使者官至永平二年都水台依旧置二使者梁大舟卿有丞后魏北齐又曰参军
　　谨案魏都水参军不载于官氏志盖其品秩当在河隄谒者之下
　　北齐
　　隋书百官志齐都水台管诸津桥使者二人参事十人
　　册府元龟北齐有都水台使者从第五品有丞及参事河隄谒者録事船局都津尉丞典作津长等员
　　后周
　　唐六典周司水中大夫一人
　　隋
　　隋书百官志都水台使者及丞二人参军三十人河隄谒者六十人
　　通典隋开皇二年废都水台入司农十三年复置仁夀元年改台为监更名使为监炀帝又改为使者寻又为监加置少监又改监及少监并为令领舟檝河渠二署○河渠署帝置令丞各一人谨案汉之都水丞其后亦曰参军至隋丞与参军并置而丞与使者并二人是其品秩相亚帝所置之少监即丞之更名也参军及河隄谒者为都水之属而丞及少监则都水之贰也
　　唐
　　新唐书百官志都水监使者二人掌川泽津梁渠堰陂池之政总河渠诸津监署丞二人掌判监事○河渠署令一人丞二人掌河渠陂池隄堰鱼盐之事河隄谒者六人掌完隄堰利沟渎渔捕之事○诸津令各一人丞二人掌天下津济舟梁坝桥凢舟渠之备皆先儗其半袽竹塞所在供焉○州士曹司士参军事掌津梁舟车
　　通典唐武徳八年置都水台后复为都水署置令将作贞观中复为都水监置使者龙朔二年改为司津监丞咸亨元年复旧光宅元年改都水监为水衡置都尉神龙元年复为都水监置使者二人分总其事不属将作领舟檝河渠二署
　　谨案唐都水之属有河渠令丞河隄谒者诸津令而州又有司士参军掌津梁此即宋时州县长吏主河隄之所由起也
　　新唐书百官志每渠及斗门有长一人
　　五季
　　册府元龟后唐庄宗同光中诸寺监各只置大卿监
　　宋史河渠志河自周显徳初大决东平之杨刘宰相李谷监治自杨刘迄张秋以沮遏之水患少息司马光资治通鉴河自杨刘至于博州连年东溃朝廷屡遣使者不能塞显徳元年十一月帝遣李糓诣澶郓齐按视隄塞役徒六万三十日而毕谨案此为后世河患之始亦为后世特遣大臣治河之始
　　宋
　　宋史职官志都水监旧三司河渠案嘉祐三年始专置监以领之判监事一人以员外郎以上充同判监事一人以朝官以上充丞二人主簿一人并以京朝官充轮遣丞一人出外治河埽之事或一嵗再嵗而罢其有谙知水政或至三年置局于澶州号曰外监元丰正名置使者一人丞二人主簿一人使者掌中外川泽河渠津梁隄堰疏凿浚治之事丞参领之南北外都水丞各一人都提举官八人监埽官百三十有五人皆分职涖事元祐四年复置外都水使者五年诏南北外都水丞并以三年为任
　　宋史河渠志至和二年诏以知澶州事李璋为总管转运使周沆权同知澶州内侍都知邓保吉为钤辖殿中丞李仲昌提举河渠内殿承制张懐恩为都监而保吉不行以内侍押班王从善代之以龙图阁直学士施昌言总领其事提防开封府界县镇事蔡挺勾当河渠事杨纬同修河决○熙宁六年始置修濬黄河司将自卫州濬至海口差范子渊都大提举官吏奉给视都水监丞司行移与监司敌体
　　谨案自东汉以后至唐末卒鲜河患都水之官皆置司京师遥领河渠之务而已五代河患萌芽周显徳初大决杨刘至宋而为患益甚于是始有都水外监是为治河之官在外置司之始外监分置南北是为治河之官分任南北之始然宋时治河六塔二股工役妄兴东流北流议论纷起因事置官其名不一故都水监之外又有提举河渠司都大提举脩河司皆总河之任也
　　宋史职官志元祐七年议回河东流乃诏河北东西漕臣及开封府界提防各兼南北外都水事宋史河渠志元祐七年诏南北外两丞司管下河埽今后令河北京西转运使副判官府界提防分认界至内河北仍于衔内带兼管南北外都水公事
　　谨案宋都水监之属有都提举八人元祐时又令转运使副皆兼都水事此即今日河道之职都提举专司河务熙宁四年程昉都大提举黄御等河八年都大提举大名府界金隄范子渊元丰二年董用臣都大提举导洛通汴元祐五年提举东流故道李伟此即今日淮徐淮永定河道之比漕臣兼理河务此即今日兖沂曹等河道之比
　　宋史河渠志塘泺诸水所聚因以限辽河北屯田司縁邉安抚司皆掌之而以河北转运司兼都大制置
　　谨案河北转运使制置塘泺若今直总督兼总河之职而縁邉屯田安抚司掌塘泺若今直通永清河大名大广顺四道兼河务之事也
