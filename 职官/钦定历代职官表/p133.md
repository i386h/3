<!-- { "loadSidebar": true } -->
　　通典北齐司州曰牧制州为上中下三等每等又有上中下之差自上上州至下下州凡九等隋书百官志后齐制官多循后魏行台在今无之其官制令仆射其尙书丞郎皆随权制而置员焉通典北齐行台兼统民事自辛术始焉【武定八年辛术为东南道行台东徐州刺史郭志杀郡守文宣闻之勅术曰江淮初附百姓难向京师留卿为行台亦欲理边民寃枉监理牧守自今以后所统十余州地诸有犯法者刺史先启聴报以下先理后表齐代行台兼总民事则自术始也】
　　谨案行台之制后魏志无文隋志仅存其大畧考齐文宣帝勅辛术之文则其统辖职掌均可概见矣通典又言江左无行台惟梁末以侯景为河南王大行台承制如邓禹故事葢梁特循袭北魏暂设此制不为常典也
　　后周
　　北周书卢辩列传雍州牧九命户三万以上州刺史正八命户二万以上刺史八命户一万以上刺史正七命户一万以下刺史七命总管刺史加使持节诸军事
　　通典后周改都督诸军事为总管又有大都督帅都督都督
　　马端临文献通考后周改都督诸军事为总管武帝时以王谦为益州总管总管之名始此
　　谨案周明帝纪武成元年正月改都督诸州军事为总管自是为总管者安成公宪天水公广尉迟纲尉迟迥即见明帝纪蔡国公广【即天水公】尉迟纲邵国公防赵国公招杞国公亮卫国公直见于武帝纪俱在王谦为总管之前马氏云王谦为总管总管之名始此非也
　　隋
　　通典隋雍州置牧余州并置刺史亦同北齐九等之制总管刺史加使持节至开皇三年罢郡以州统县自是刺史之名存而职废
　　通典隋代三都督并以为散官帝改大都督为校尉帅都督为旅帅都督为队正至此则都督之名微矣
　　文献通考隋文帝以并益荆四州置大总管其余总管府置于诸州列为上中下三等加使持节帝悉罢之
　　通典大行台隋谓之行台省有尙书令仆射【左右任置】各一人主事四人有考功【兼吏部主爵司勲】礼部【兼祠部主客】膳部兵部【兼职方】驾部库部刑部【兼都官司门】度支【兼仓部】金部工部屯田【兼水部虞部】侍郎各一人每台置食货农圃武器百工监副各置丞録事等员葢随其所管之道置于外州以行尚书事
　　唐
　　新唐书百官志西都东都北都牧各一人从二品通典唐诸州复有总管亦加号使持节武徳五年以洛荆并幽交五州为大总管府七年改大总管府为大都督府总管府为都督府
　　新唐书百官志注武徳初有行台有大行台其官有尚书省令掌管内军民总判省事有仆射二人自左右丞以下诸司郎中畧如京省
　　通典唐初亦置行台贞观以后废
　　唐六典大都督府都督一人从二品长史一人从三品中都督府都督一人正三品长史一人正五品上下都督府都督一人从三品长史一人从五品上
　　谨案唐武徳初边要之地置总管以统军加号使持节葢汉刺史之任其后改曰都督总十州者为大都督后去大字凡都督府有刺史以下如故然大都督又兼刺史而不检校州事其后都督加使持节则为将诸将亦通以都督称惟朔方犹称大总管大都督皆亲王遥领都督府之政以长史主之而节度使所治州有都督府者则领长史焉
　　谢维新合璧事类唐自武徳至天寳以前边防之制其军城镇守皆有使而道有大将一人曰大总管已而又曰大都督至太宗时行军征讨曰大总管在其本道曰大都督高宗永徽以后都督带使持节者谓之节度使然犹未以名官景云二年以贺拔延嗣充河西节度使自此接乎开元天寳之间朔方陇右河东河西诸镇皆置节度使縁边之地凡八节度外任之重无比焉至徳以后中原刺史亦循其例受节度使之号若诸州在节度使内者皆节度焉
　　唐六典天下之节度使有八曰闗中朔方节度使曰河东节度使曰河北幽州节度使曰河西节度使曰陇右节度使曰劒南节度使曰碛西节度使曰岭南节度使
　　旧唐书地理志至徳之后刺史皆治军戎遂有防御团练制置之名要冲大郡皆有节度之类或易以观察之号东都畿汝防御观察使【领汝州东都留守兼之】河阳三城节度使宣武军节度使义成军节度使忠武军节度使天平军节度使兖海节度使武宁军节度使平卢军节度使陜州节度使潼闗防御镇国军使同州防御长春宫使凤翔陇节度使邠宁节度使泾原节度使朔方节度使河中节度使昭义军节度使河东节度使大同军防御使魏博节度使义昌军节度使成徳军节度使义武军节度使幽州节度使山南西道节度使山南东道节度使荆南节度使劒南西川节度使东川节度使武昌军节度使淮南节度使浙江西道节度使浙江东道节度使福建观察使宣州观察使江南西道观察使湖南观察使黔中观察使岭南东道节度使岭南西道桂管经畧观察使邕管经畧使容管经畧使安南都防节度使大中咸通之间陇右归国又析置秦州节度使凉州节度使沙节度使
　　谨案旧志所列葢据唐中叶言之至其后节度屡有増设或多赐军号而观察防御亦多改为节度使或并或析不可备书矣
　　新唐书百官志节度使副大使知节度事行军司马副使各一人同节度副使十人节度使掌总军旅颛威赏初授具帑抹兵杖诣兵部辞见观察使亦如之辞日赐双旌双节行则建节树六纛视事之日设礼案髙尺有二寸方八尺判三案节度使判宰相观察使判节度使团练使判观察使罢秩则交防以节度使印自随留观察使营田等印以郎官主之鏁节楼节堂以节院使主之其后有持节为节度副大使知节事者正节度也诸王拜节度大使者皆留京师
　　谨案唐初遣大使十三人巡省天下诸州水旱则遣使有巡察安抚存抚之名后又置十道按察使各道一人后改曰十道按察采访处置使后又曰采访处置使后又兼黜陟使后定改曰观察处置使考唐之巡察使察举州县再周而代乃后世巡按之比其安抚存抚宣抚诸使则固今巡抚之官所由昉也若观察使类为节度使兼职无节度之州亦特设之所司道俗宣风纲理郡县正即今巡抚两司之职葢观察初为按察虽非即明之按察使然职分相近故唐书称其丰稔为上考省刑为中考办税为下考而王圻续通考亦谓明设按察司即观察之职后遂以观察为今守巡道之称则指其副贰言之唐地理志虽与节度并列要不得即指为巡抚也又建中后行台亦置节度诸使大率节度观察皆兼所治州刺史云
　　唐防要贞观二年边州别置经畧使至徳二载贺兰进明除五府经畧兼节度使建中元年除元琇始不带五府经畧
　　谨案经畧二字见于左传至唐始以名官其以节度兼者则有副使永淳元年娄师徳为河源军经畧副使是也葢唐制一道兵政属之节度使民事属之观察使然节度多兼观察兵甲财赋民俗之事无所不领谓之都府又各道虽有度支营田招讨经畧等使然亦多以节度使兼之葢使名虽多而主其事者每道一人而已
　　五季
　　五代史王处直列传此中之法自将校为刺史升团练防御而至节度使
　　谨案节度使之専横至五季而极冗滥又为特甚然迁进亦自有其序也故着之于此
　　宋
　　柯维骐宋史新编开封府牧从二品诸府牧九州牧同
　　宋史职官志节度使无所掌其事务悉归本州亦无定员恩数与执政同以待宗室近属外戚国壻年老久次者若外任除殿帅始授此官亦止于一员或有功勋显著任帅守于外及前宰执拜者尤不轻授
　　王明清挥麈余话节度州有三印节度印随本使在阙则纳于有司观察印则长吏用之州印则昼付録事掌用至暮归于长吏凡节度在镇兵仗之属则观察属官用本使印判状田赋之属则观察属官用本使印签状刺史属县则用州印本使判状故命帅必曰某军节度某州管内观察等使某州刺史必具此三者言军则専制兵旅言管内则専总察风俗言刺史则治其州军此祖宗损益唐制军兵之务职守之分俾各归其实也
　　谨案唐节度观察使俱带本州刺史是以都府而兼治州事宋则以知州综诸使务而节度观察特为兼判遥领之官则虽节度初除领院降麻礼数尤异已非复唐州镇之任而此下如承宣观察团练防御刺史俱无职任特以为武臣迁转之次序而已
　　宋史职官志经畧安抚司经畧安抚使一人以直秘阁以上充掌一路兵民之事皆帅其属而聴其狱讼颁其禁令定其赏罚稽其钱谷甲械出纳之名籍
　　沈括梦溪笔谈予为鄜延经畧使日新一防谓之五司防延州正防乃都督防治延州事五司防治鄜延路军事如唐之使院也五司者经畧安抚总管节度观察也唐制方镇皆带节度观察处置三使今节度之职观察归安抚司处置归经畧司谨案宋制帅臣任河东陜西岭南路职在绥御外藩则为经畧安抚使兼都总管以统制军旅河北及近地则止为安抚使葢经畧安抚使正如今总督兼巡抚之比而止为安抚使者则如今巡抚之比也又宋有制置使或兼经畧使或以安抚大使兼掌经画边鄙军旅之事宣抚使掌宣布威灵抚绥边境及统防将帅督视军旅之事亦即今总督巡抚之任然俱不常置故不着于表而附见于此又转运使宋时称为漕帅凡一路边防盗贼刑讼金谷按防之任无所不总然其初所职止催科征赋出纳纲运数事而已兹故析入布政司表内而此亦不着云
　　辽
　　辽史百官志南面方州官某州某军节度使王圻续文献通考辽北面着帐郎君有节度使所掌非军民事南面节度使设官甚众辽二百余年城郭相望田畴益辟冠以节度承以观察防御团练等使分以刺史县令大畧采用唐制其间宗室外戚大臣之家筑城赐额谓之头下州军惟节度使朝廷命之后往往皆归王府
　　金
　　金史百官志诸总管府谓府尹兼领者都总管一员正三品掌统诸城隍兵马甲仗总判府事同知都总管一员从四品掌通判府事○诸镇节度使一员从三品掌镇抚诸军防刺总判本镇兵马之事兼本州管内观察使事其观察使所掌并同府尹【本志府尹掌宣风导俗肃清所部】
　　谨案金制州有三等其一曰节镇州然特节制当州别无支属葢自宋太平兴国初诏废各镇支郡后遂相循不改则所谓节镇州者名沿唐旧而实与一道置使之制异矣
　　元
　　元史百官志行中书省凡十秩从一品掌国庶务统郡县镇边鄙与都督为表里国初有征伐之役分任军民之事皆称行省未有定制中统至元间始分立行中书省因事设官官不必备皆以省官出领其事其丞相皆以宰执行某处省事系衔其后改为某处行中书省凡钱粮兵甲屯种漕运军国重事无不领之每省丞相一员从一品平章二员从一品右丞一员左丞一员正二品防知政事二员从二品甘肃岭北各减一员丞相或置或不置尤慎于择人故往往缺焉○河南江北等处行中书省○江浙等处行中书省○江西等处行中书省○湖广等处行中书省○陜西等处行中书省○四川等处行中书省○辽阳等处行中书省○甘肃等处行中书省○岭北等处行中书省○云南等处行中书省○征东等处行中书省谨案魏晋有行台后魏谓之尚书大行台别置官属唐贞观以后废元设行中书省中或改行尚书省所承固有自也征东行省屡置屡废故云行中书省凡十实十一也又元至正时増置淮南江北等处行中书省后又续増福建山东广西胶东诸处行中书省而各行省长贰亦多所添设俱一时之制故不备着
