<!-- { "loadSidebar": true } -->
　　天下治乱皆有常势是以天下虽乱而圣人以为无难理者其应之有术也人民流离则安之乱臣割据则伐之权臣专擅则诛之四夷交侵则攘之凡此数者足以害民蠹国然其所以为害者有其状故其所以救之者有其方也天下之患莫大于不知其然而然者是因循不治拱手而待乱也 
　　凡事规略未详悉固不率行利害非相悬固不苟变欲拯积弊须穷致弊之由时弊但理其时法弊全革其法而又揆新校旧虑远图难若知弊之宜革而所作兼失其源知简之可从而所操不得其要则旧患未去新沴复滋救跛成痿辗转增剧斯皆以弊易弊也且好革而不原终始令下而诈起难行而拂众意法出而奸生惟当视俗施教察失立防然后可以政调于时矣 
　　从来与民休息道在不扰多一事不如少一事自古帝王治天下因革损益原期尽善尽美但无数百年不弊之法果属法弊难行自应参酌时宜归于可久若制度既定本可遵循祇以奉行不力此乃人弊耳于法乎何尤近有祇邀虚誉不务实理欲见已长不顾政体每以循例应行之事不足以结主知而动众听逞臆度以变法务一得以更章其说以为利民而其实利未见而害随之矣致使元气虚耗民生日蹙良可慨也惟愿天下大小文武各抒实心各宣实力谨依良法善体美意于化民成俗之道有赖焉 
　　国家政治在乎得人自大吏以至于一命皆有其责而一身之分量等级庶事之兴废优劣胥视乎此惟政有缓急难易人有刚柔短长用当其可虽中人亦可有为即小人每能济事用违其才虽能员难以自効即贤员或至悞公惟当量材器用俾官无弃人斯政无废事矣且制置之安危由势付授之济否由材势如器焉惟在所置置之险地则覆置之夷地则平材如负焉惟在所授授踰其力则踣授当其力则行故负重者不可以微劣胜器大者不可以轻易处有巨力而加重负犹恐蹷跌之不虞择安地而置大器尚虑倾覆之难备安有委非所任置非所安而望其不颠不危固亦难矣 
　　用人不易诚实者或才具平庸机警者或器识偏狭簿书俗吏不晓先王之典章章句腐儒不谙律令之旨要刀笔之吏赴于几案之下长于官曹之间因无温裕文雅以自润故多察刻竹帛之儒起于讲堂之上游于乡校之中因无严猛断割以自裁故多迂缓至于知人尤难若据舆论以定贤不肖往往致有错误凡众之所好者非明体达用之全才即是同流合污之乡愿夫全才之人以诚敬忠爱居心以清慎勤和处事气识宏深德能广大至于乡愿之行则不然巧于迎合工于窥探托小廉曲谨之名为欺世诳人之事此所以为德之贼也凡众之所恶者或胡涂荒谬乖僻拘滞或残忍苛诈任性妄为甚或假耿直之名为欺上陵下之事其心但知有已不知有人此又为吏之蠹也又有一等奸巧之徒上司有所委托稍涉繁难则称非分内应办之事逡巡退缩怀诈诡避以沽不阿之名此又不能为人用者也更有一等好事之徒不安本分惟所欲为窥意怂恿百计投合一入彀中便逞私智此又不可用者也为上司者惟当随时审察因事体验衡情以应之酌理以处之庶无大谬矣 
　　理胜于词谓之忠词胜于理谓之佞每见謟谀之辈巧言如簧上作一事彼必揣所悦意者则侈其言度所恶闻者则小其事致使但见其是而不见其非终身错悞而不觉如彼作一事上称其是则曰托上之福遵上之教以中上听上责其非则曰从前尤甚一时难返以掩已过如上称他人之善其人与彼投合者则曰上能知人某感知遇其人与彼不睦者则曰才余守亏外实内诈上责他人之恶其人与彼投合者即就上言而解之如言其因循则曰谨慎宏沉如言其平庸则曰老成持重如言其浮躁则曰振作勇往如言其狡滑则曰才具明敏其人与彼不睦者则曰难逃洞鉴的确如此甚有窥测上司秉公相济自知无由施其伎俩往往启衅挑唆鼓弄唇吻使其不和藉可为两依之局就中取事为大吏者不可轻听遂堕其术中也 
　　治天下之道革其俗不如革其心若令不行禁不止所关匪细凡所欲行者必行欲止者必止方合于民无信不立之道夫移风易俗必待一心忠爱踊跃从事之贤有司百姓仰之若父母敬之如神明徐徐化导使其天良油然感动不期行而自行不期止而自止虽有良法美意须得其人方能举行尤须长官率之以公正孚之以诚信不为掣肘不为遥制诸事自然就绪倘以机谋权术势逼力驱亦难集效也 
　　除刑罚不如刑得其平薄赋税不如赋得其正其平其正不系乎上之立法而系乎牧令存心每见上严浮派之禁而远乡僻壤横征益甚者有之上颁矜恤之条而胥吏丁役私押索诈者有之牧令得其贤日以亲民为事则慈惠下施疾苦上达天下未有不治也 
　　为政之道在乎休养民生而民生之所以休养者在乎去其累民者使其宽然自得各谋其生各安其业而后富足可期近见有司刻核居心者以苛察为能昏庸寡识者则甘受蒙蔽以致累民之事往往而有即如催征钱粮而差票之累倍于正供拘讯词讼而株连之累倍于正犯抽分厘金而落地守卡给票验票民之受累倍于富商巨贾至于查拏私盐之累胥役营兵因缘为奸佐职武弁横肆贪酷一案化为数案一人波及数人如此类推不可枚举其因循不振者即借口与民休息道在不扰曾不思我不扰而有若辈之扰也若不留意于厘奸剔弊即失之于纵弛偶有号称任事者徒申教令但务勾稽而无当于明作有功之实效是知求之于民而不知求之于治民之吏也夫安民在于察吏不在多设科条转滋纷扰所谓有治人无治法诚探本之论也 
　　治乱之要本乎吏治民风为吏尽职为民守分各居其道治理民安则国家可以长保故为政者必以安民为本安民之道必以养民为先惟期顺天因地为之擘画俾斯民饱食暖衣太平有象民气和乐民心自舒民生优裕民质自驯返朴还淳之风可致庠序孝悌之教可兴礼义廉耻之行可敦然非吏治克修不能感召天和使雨旸时若百谷顺成登苍生于衽席也 
　　胥吏未在官之先未必尽属不良及一入公门而口之所出多非实言身之所行多非正事盖不如是则不足以给一家之用何也彼既在官即以公门为恒业上不能读书以求禄次不能耕作以谋生数口之需皆望于公门之所出使口必择言身必择行将终岁无担石之入矣室人交谪嗷嗷待哺者孰能为之养育耶势不能不丧其本心言不义之言行不义之行以取不义之财以给一家之用及取之既惯则竟视为应得之物遂至忍心害理大肆贪残而天良丧尽矣 
　　唐朝取人以身言书判四者为准始集而试其书判己试而诠察其身言夫济世之略存乎心非系乎身之丰瘠也泽民之志隐乎衷非系乎言之辩讷也经世之文见乎辞非系乎书之工拙也牖民之具根乎德非系乎判之敏钝也若必以此四者为准杜预之身不跨马当见弃于晋武周昌之言期期当不用于汉高王导之书不如羲之何以为中兴贤相司马光不能四六何以为有宋名臣取人于标而弃其实者唐之选法也然此法相沿迄今不能更革者何哉盖循法则易为力更法则难为功也 
　　先王之政固不可泥于必行要必识其为政之方与其所以施之之意而守之以为制治之本即如什伍之政周用之仁民使出入相友守望相助秦用之虐民使一人作奸邻里告之一人犯科邻里坐之同一什伍之政岂能仁民虐民哉周秦之心各别耳 
　　圣人觉世牖民之道皆使荡平正直使民遵循而不知盖其心忠故不忍以民之所不能者强而行之而其心恕故又不忍以已之所能者强以相绳虽教之多术无所不用其极然不能强其必为圣人也 
　　夫谋远似迂人皆忽而憎之盖因其无攻身之急无旦夕之验故也今之百官莅任求其功也速责其过也备非养交饰誉以待迁即容身免过以待去自非忧公忘私之人大抵多怀苟且之计既不肯为十年之规况万世之虑乎 
　　人之处世犹如行路断不能自始至终尽遇坦途顺境既无风雨之困顿又无山川之阻险凡举一事兴一役他人之扰乱阻挠已不可当何堪自复犹豫疑难百端交集如蚕吐丝自縳其身世闲事惟要审定一是处行之但以圣人之训为当遵先王之治为可法要知是之所在即天理所在所行悉合乎天理问心不愧即可以对越神明而舆情颂祝与否以及利害毁誉皆可置之不问操此不拔之志以往庶几有成矣 
　　天人之际有感必有应其理显而易见平庸之流或昧理妄求以徇已欲则竟漠然而不应一见其不应遂以苍苍者为无灵而渺茫视之始以邀福之心继以不信之见则亦无所不至故曰小人而无忌惮也然信生于诚诚者无私之谓也即圣贤克已复礼之功凡举一事兴一役必先尽其心竭其力谋之人听之天而后冀有成功将见人事尽于下天道感于上不期应而自应矣 

　　户政 

　　建官立国所以养人也赋人取财所以资国也明君不厚其资而害其养故必先人事而借其暇力先家给而敛其余财遂人所营恤人所乏借必以度敛必以时有度则忘劳得时则易给是以官事无阙而人力不殚公私相全而上下交爱 
　　利之一字乃圣人之所不讳而贤者之所谨防易曰利者义之和也利物足以和义语曰因民之所利而利之与周易正相发明惟放利自私则不可耳盖义利本非两截用以利物则公而溥是利即义也用以利已则贪而隘是利即害也后人但见利人遂将义利判然分为两途孟子恐人舍义取利日趋于害而不自觉所以有何必曰利之说所谓利物者以百姓之资财谋百姓之衣食上之人不过为之董率经画而已所谓自利者掊克聚敛取下民之脂膏藉润私囊致使民力益竭民怨日增其为利为害孰大焉 
　　任土作贡天地之常经守法奉公生民之恒性断无有食地之利而不愿输纳正供以甘蹈罪戾者也何以钱粮亏欠之弊积习相沿难以整顿一则胥吏中饱之患未除或由包揽入已或由洗改串票或将投柜之银钓封窃取或将应比之户匿名免追种种弊端不可枚举其故皆由于完欠细数官未尝显示于民在官则以为民欠在民则以为已完故胥吏得以作奸而官民并受欺蒙甚有不肖有司藉端侵渔挪新掩旧钱粮安得不亏耶 
　　民生为累莫甚于征粮收漕花户完粮柜书之串票有费银匠之凿印有费经书之纸张有费而且衙役则包揽侵渔卑头则需索派累其司府衙门之饭银敲平看色寄库以及解银发鞘等项派之州县州县派之里民用一派十各自分肥此征粮之弊也民间完漕仓书则勒掯需索收米有费斗级则踢斛淋尖斛口有费起运则车辆脚价帮贴有费而且催漕亦使用烙斛又有旧规其道府衙门之开征造册催兑押帮以至旗丁水手等项派之州县州县派之里民用一派十各自分肥此收漕之弊也但钱粮上关国计不能因抚字而废催科惟征收之弊百端须时刻稽察严加防闲其最病民者莫如等候包揽侵吞飞洒及分出牌票多差滥比总在善其良法耳 
