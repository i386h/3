<!-- { "loadSidebar": true } -->
　　民之当恤者五正额之外复有加派加派之外复有津贴朝廷未得其一官吏巳吞其十此宜恤者一也舟车之外复有兴作兴作之外复有差徭朝廷未用其一官吏巳役其十此宜恤者二也由是胥役索诈差丁留难致使夜卧霜雪滴泪成冰夏冒炎暑挥汗如雨官从鞭挞伍长辱詈饥无糇粮渴无浆饮此宜恤者三也至若乡居农夫身未履法堂目未覩官长遇公差则战栗吞声见里长则仓皇变色科派独受其多力役先当其苦此宜恤者四也耰锄释而仓空杼柚停而丝尽破肤裂指不免于寒沾体涂足不免于饥公门有舞文之吏里巷有剥脂之奸终岁之勤不足以供诸蠹此宜恤者五也 
　　天下之人穷思竭虑以广求利之门窃以为广取以给用不如节用以廉取议者动曰费用不能复省窃知其不然也今天下之费有去之甚易而无损者冗员薪水是也有存之甚难而无益者练勇饷需是也又有损多益少者轮船铁路机器电线是也即如国初取民有制既无厘税又无杂课军旅四出以征不庭而未尝患财不多兵不强器械不坚利也今天下地方数万里有租赋有杂课有厘税而财转不敷用者何哉盖因俯巳就人则易为力仰人援已则难为功也夫为国有万世之计有一时之计有不终月之计古者耕九余三三十年积有十年之蓄于是天不能使之灾地不能使之贫四夷盗贼不能使之困此万世之计也岁入供岁出其平居虽不至虐取于民而有急则不免于厚赋故可静而不可动可逸而不可劳此一时之计也量出为入用之不给则取之益广益广而益费此衰世苟且之法不终月之计也今欲求万世之计而不能又何必定效苟且之法耶 
　　夫奸邪由于民贫民贫由于不足不足由于无积蓄近无军旅之费水旱之灾而蓄积未备者何哉地有余利民有余力生谷之地未尽垦山泽之利未尽出游食之民未尽归农加以争尚靡丽不勤不俭则致轻家离乡民如鸟兽饥寒迫体不顾廉耻安能禁其非为耶 
　　夫矿藏于山非数人所能开采亦非数日所能毕事必须千百成羣经年累月安棚设厂凿石錬砂于荒山穷谷之中聚游手不耕之辈纵使获有矿苗之利穷民藉资餬口恐终不抵误农之害自古养民之道惟在勤农务本今天下地旷民贫谷不敷食再若趋目前之利而不使民尽力畎亩甚非经久良策更有可虑者各处无藉之徒趋利若骛望风而至安能辨其奸良而去留之今日利在聚之甚易他日利尽散之甚难即使地不爱宝矿苗长旺以有利之事聚无藉之徒生端滋事势所必然设使官为经理绳之以法尚难约束多人今听一二绅商招集股分自行采取其弊将无所不至近有一等利徒因库款支绌揣摩迎合觊觎矿苗思擅其利竟敢藉纳课为名以一平民而议及帑项其非安分之徒不辨可知为大吏者必须于远大处彻始彻终熟筹深计切不可但顾目前之利辄被豪绅奸商蛊惑播弄轻举妄动也 
　　放赈为拯灾救困之举非为博施济众之事一等刁徒非农非商游手坐食境内小有水旱辄先号召指称报灾费用挨户敛钱愚民希图领赈蠲赋听其指挥是愚民之脂膏先饱奸徒之囊橐迨州县踏勘成灾则又串通乡保胥役捏造诡名多开户口是国家之仓储反填奸徒之欲壑迨勘不成灾或应分别赈抚若辈不能遂其所欲则又布贴传单纠合乡众拥塞街市咆哮公堂甚至辱凌官长目无法纪懦弱有司隐忍曲从而长官之权竟操之奸徒之手奸徒既得滥邀穷民转致遗漏是不但无益于国抑且有害于民又有一班奸棍召呼灾民择饶裕之家声言借粮辄肆抢夺迨报官缉获累月经年尘案莫结在奸棍尚可支撑苟活而被诱愚民身命难保是灾民不死于天时之水旱而转死于奸棍之煽惑焉 
　　士民殷实者或由于祖父之积累或由于己身之经营操持俭约然后能致此饶裕此乃国家之良民也乡绅有余者非由于先世之遗留即由于己身之俸禄制节谨度始能成其家计此乃国家之良吏也是以绅衿庶士家道殷实者国家必爱养保护则本人安可不思孜孜为善以永保其身家乎夫保家之道奢侈縻费固非所以善守而悭吝刻薄亦非所以自全盖穷乏之人既游闲破耗自困其生又不思己过转怀忌于温饱若富户复以悭吝刻薄为心朘削侵牟与小民争利在年谷顺成之时尚可相安一遇荒歉先受其害迨被抢之后官拏究办是富户敛财而倾家贫民贪利而丧命岂非两失乎为富者当以恤贫为念如遇青黄不接之际宜平情通融切勿坐视其困而不为之援手居常能缓急相周有事可守望相助忮求之念既忘亲睦之心必笃此非富者保家之善道乎 
　　养民之道在使之上顺天时下因地利殚其经营力作以赡其室家非沾沾于上之补苴救恤遂长恃为资生之策也以上养民则不足以民自养则有余且一方之地利原可养一方之人古者九职任万民一曰三农生九谷二曰园圃毓草木三曰虞衡作山泽之材四曰薮牧养蕃鸟兽何一非养赡之术为民父母民事即家事宜实心劝课随时区画使地无遗利民无余力家有盖藏自可引养引恬俯仰不匮倘平素不以农田树畜为事及歉收之年但以截漕请赈为良策将使民闲谓水旱可以不备游惰成风举身家衣食之切务委之在官是非爱之实以害之也 
　　宋时河北地震水灾发仓谷给壮者日二升幼者日一升但日难数计人难枚举且给受之际有淹速有均否有诚伪会计之扰分给之烦措置一差皆足致弊于是曾巩上议请一举而赈之赐五百万贯钱以完其居贷百万石粟以给其食既免日日就食之劳且无胥吏冒侵之弊农得以修畎亩商得以治货贿转移流通一切得复其业况贷之于今而收之于后所费者惟钱五百万贯而已然百万石粟五百万贯钱非灾区荒年一时所能卒办者迨钱足粟备民已饿死无数矣必须藏富于民藏谷于社饥荒有济水旱无虞一周岁歉即以曾巩之议行之此又在牧民之官平日视民如子预先筹划得宜耳 
　　常平在官社仓在民在官者法立而事权归一在民者情私而弊窦易生其理不辨自明若牧令皆得其贤视民事如家事计若千户之家积若千石之粮计口授食足供两月之用有灾立报饥馑即赈国不动帑民无流亡常平之粟固足备常平之利亦无穷社仓又何必兴哉但有司不得其人故令民捐民办计口按数蓄积以备不虞也 
　　私塩之害莫若巧法自立之大商与夫拥众持械之大枭然是二者非与胥吏汛弁相首尾势不能行有司但能稽察胥吏约朿弁兵则大弊立除至于一二贫民肩挑背负私贩少许藉资餬口者比之网之漏鱼而不论斯上下均赖之政也近见塩捕各营偶拏一二私贩虚张声势以塞已责至于大帮塩枭或畏其强悍不敢过问或得规包庇任其营销到处皆然官引安能起色 

　　礼政 

　　移风易俗端在大臣是赖人臣之谊公尔忘私则无瞻顾游移之心党援朋比之习近见徇私之人好为夤缘互相请托揆之于义实为可耻度之于命究属无益但相习成风腆不为怪既为子弟门生营求作弊是教之以不正矣何足为其师范徒使子弟门生有所恃而不恐终归于坏品丧志不能上进其害可胜言哉朝廷宵旰忧劳励精图治谆谆以正人心端风俗为首务而欲正人心端风俗同归于善必先去营求请托之私而后可成公平之化大臣者羣僚之表率也职官者士庶之仪型也大臣不能去其营求之私则百僚士庶相率而为更无所底止矣 
　　士为四民之首一方之望凡属编氓皆尊奉之以为读圣贤之书列胶庠之选其所言所行俱可为乡人法则故必当敦品励学谨言慎行方不愧端人正士然后以圣贤诗书之道开示愚民则民必听其言服其教相率而归于谨厚则民风何患不淳世道何患不古今之士虽不乏闭户修行读书立品之人而荡检踰闲不顾名节者亦复不少或出入官署包揽词讼或武断乡曲欺压平民或抗违钱粮藐视国法或代民纳课私润身家种种卑污难以枚举彼为民者见读书之人而行止如此民风何由而正不独薄待士子抑且轻视圣贤之书矣 
　　崇儒重道固为治化之原果能振起有为躬行实践必使敦让淳朴之风渐复旧观始可作斯文护法不在沽名市誉建立书院假公派费累民伤财也夫士子读圣贤之书行圣贤之行方为真儒若好讼多事不守礼法则为名教中败类衣冠中秕莠也此辈不去真儒不出岂宜舍本逐末徒尚虚文迂阔不通犹属小疵此习流而忘返必至斯文扫地而后已近见庸懦有司其畏乡曲之私评胜于庙堂之清议稍为执法惩创一二刁衿劣监即恐身被凌辱斯文之名任其玩法害民伤风败俗因而刁顽衿监挟制有司欺压小民甚或将本地大吏竟敢造作歌谣任意讥诮此等浇风不能挽回岂可谓之崇儒重道乎 
　　致治之道在正人心人心正直则嚣竞自息而庶绩允厘人心偏私则诈伪日生而习俗滋弊朝廷崇尚德教蠲涤烦苛适于宽大和平之治凡大小臣工咸思恩礼下逮曲全始终即因事放归获咎罢斥仍令各安乡里乐业遂生乃臣下竟有彼此倾轧伐异党同私怨交寻牵连报复或己所衔恨而反嘱人纠参阴为主使或意所欲言而不直指其事巧陷术中虽业已解任投闲仍复吹求不止株连逮于子弟颠覆及于身家甚至市井奸民亦得藉端凌辱夫谗谮媢嫉之害厯代皆有而明季为甚公家之事置若罔闻而分党树楥飞诬排陷迄无虚日以致酿祸既久上延国家岂不痛哉 
　　制治未乱保邦未危者必以正人心为本人心正则风俗淳而朝廷清明国祚久远我朝圣圣相承实皆不世出之君且内无诐谒之女宠干政之宦官朝无擅权之贵戚大臣外无拥兵之强藩巨镇凡厯代以来所谓心腹之蠹跋扈之奸不但无其人无其事抑且无几微之萌櫱夫励精图治如此立法无弊又如此宜其教化兴行习俗美盛纵不能远追唐虞亦可以媲羙成康乃澄心静观今之人心风俗居官者以忠厚正直为心身家利禄之念胥泯未能也为士者以道德文章为心而侥幸冐进之志不萌未能也民皆家给人足渐臻端良朴愿之风未能也兵皆有勇知方足备干城心腹之选未能也惟恃皇上一人竭力主持大纲得以不堕耳从来治民之道教化为先国家抚有黎庶设羣有司?以司牧之任所以迪牖斯民俾日兴于善也非第催科断狱即可称为良有司也近来官场积习因循稍能守法奉职者已不可多得至于教化之事则置焉不讲间有一二耻为俗吏勤思治本者鲜不视为迂谈夫孝悌忠信礼义廉耻八字为尽人所当知当行凡在四民舍此无以为人地方有司舍此无以为教孟子曰经正则庶民兴庶民兴斯无邪慝矣官吏不修正教无怪乎愚民习于邪教其初大率为学好修福之说所惑因愚入妄因妄而至于犯上作乱及罹于罪国有常刑而实皆由于地方官教化不兴以致陷溺斯民至于如此也 
