<!-- { "loadSidebar": true } -->
　　出队交战进退有法节节为营步步成队布兵宜疏而连总期首尾相顾战胜追敌更须慎重或三里整队或五里点名谨防敌人伏诱撤队拒敌贵按次序或以首作尾或以前作后必须镇定如猝然遇敌互相援应或用诱作疑或以疑作诱切勿惊惶如狭路交锋一旁排列或用火攻或失劲弩不得参差乱行如遇水战宽则三队并进狭则鱼贯而行不可迎风不可逆流敌占上水俟其半渡而击之至于取胜有因于火攻有藉于水利有因于天时人事地势皆在临时相机调度此交战之道也 
　　夫兵之名有十曰正曰奇曰伏曰疑曰援曰诱曰备曰袭曰殿曰戍兵名既殊地利又当别焉如山林积□上阜大川者步兵之地也平原小坡蔓衍相属者车骑之地也芦苇相参树木交接者刀矛之地也依山附涧高林深谷者弓弩之地也草浅土平可前可后者鎗炮之地也林战之地宜按旌旗利以短兵谷战之地便于设伏利以弓弩水战之地宜设旗帜利以舟楫夜战之际宜张声势利以机密至若草木丛密利以游逸重寨山林利以不意隘途深草利以潜伏晴明无隐利以勇力以少击多利以日暮以众击寡利以清晨强弓劲弩利以捷次踰水隔山利以截冲大风暗昧利以卷后此占地利之道也 
　　夫兵之起也有形近而静者恃其险也远而挑战者欲人进也树动者车来也尘卑而广者徒来也半进而半退者诱也杖而行者饥也见利而不进者劳也鸟集者虚也夜呼者惧也军挠者将不重也旗动者兵乱也来委卸者欲休息也币重而言甘者心存诈也观河岸之水迹知敌之渡时观马粪之湿燥知敌之远近观征尘之清浊起灭知敌之步骑止休其形如此其将之性不一有勇而轻死者可暴也急而心速者可久也贪而喜利者可遗也仁而不忍者可劳也智而心怯者可窘也谋而情缓者可袭也欲知敌情感服所获之虏证之哨探之语如敌营中器械不修队伍不整旗帜烦乱卒众喧哗见利恐不得追败恐不及上无信义下不畏法相惑以妖言相嘱以祸福则即击之如其信赏必罚任贤用能三军乐战士卒畏法政教不虚甲兵坚利得我人而激我以怒惠我兵而示之以仁则不可轻战此皆料敌之道也 
　　古人以鸟起料敌伏以半渡料敌击以数顾料敌怯以数罚料敌困善用兵者恒反古鸟起者可设疑半渡者可用伏数顾者可用诱数罚者可用闲河岸之水迹举其常征尘之清浊有其变灶可减亦可增法宜变更宜新因粮以变主客伏击以变劳逸变既不同应亦多方或定谋于起行即我军不测其微或应机于仓猝虽智者难运其巧扬言进此而实进彼形人而我无形切忌为人所料此皆应变之道也 

　　刑政 

　　人受阴阳之气以生有性有情性则为善情则为恶断狱之道贵乎明恕明以验迹恕以求情精心悉意推究根源先之以五听五听者辞听色听气听耳听目听是也参之以澄验妙覩情状穷鉴隐伏使奸无所容自然词服倘情见迹具理穷而供词狡展者然后随事加刑轻重皆当罪人必得但人之才有短长推理求情时或难尽惟当秉至公之心去阿枉之志务究曲直念尽平当不暴不苛得情勿喜疑则从轻随事断理狱无停滞此亦其次矣 
　　明刑所以弼教除暴所以安良何恩何怨何宽何严处之无心并非二事凖乎天理生亦不为慈协乎人情杀亦不为忍持正秉公抱刑期无刑之心持辟以止辟之法要知刑即是教怨即是恩义刑义杀即所以仁育仁怀但古帝王于用刑之际法虽一定而心本宽仁是以虞廷以钦恤垂训周书以慎罚为辞夫朝廷立法不得不严所谓火烈而畏之执法之官固宜外示严明而心存仁恕稍涉疑案宁过乎仁不过乎义也 
　　导德齐礼圣王垂教之本意齐之以刑不得已之苦衷也盖以庶众良莠不同干名犯义作奸犯科之徒非刑不能齐之耳而用刑之大旨不外乎明慎二字明者知其事之原委察其情之虚实二者俱备虚中听断犯法者甘心认罪受害者了无嗔怨此明之功效也慎者胞与为怀哀矜勿喜片言不确不厌重推总期心无疑窦情真法协此慎之功效也刑贵平恕宽而不滥严而不枉但须详求精密得其至情方能无误矣 
　　激浊扬清风示羣吏者莫要于纠劾贪暴刻深苟且昏庸之守令移风易俗绥靖良民者莫要于访拏地棍衙蠹生事不法之生监然是二者真知灼见尽得其实者最难何则盖守令之巧诈者多任务于掩饰周旋迎合弥缝若寄耳目非其人以言貌为爱憎以毁誉为公评将以除□而转启售奸之薮将以剔弊而适开丛弊之门至于劣生棍蠹访闻不实片纸发行实时扭解纵能虚心体察昭雪释放而其人已身残家破矣 
　　有司衙门胥吏张罗而待者讼也讼者既至即以为奇货可居当公票未行而打点长随竭力争任隶执其票则居然有司矣乘舆坐车扬眉吐气其躁跳之状目不忍视嚣叫之声耳不堪闻虚张声势妄逞威风金多则诺金少则勃然作色任意发枉讼者吞声伺鞫则奔走于阶前等候于门外拖延烦费旅馆萧条茶坊酒肆到处皆耗财之地内胥外役无一非索钱之人支吾东西而力尽逢迎左右而囊空称贷求情市产悦吏一状之事未明全盛之家已破矣至若刑狱之凶不独无辜者当为悯其沉冤即有罪者亦当悯其迫切或先事而周全之激厉之或临事而详求之曲原之或事后而矜恤之轸念之皆所谓悯人之凶也若谓其自贻伊戚者而不忍人之心几息矣近见小民犯法有司或谓伊自作自受无关痛痒否则曲为开脱期种福田曾不思父母官有教养之责平素果能提撕教诲使民不犯科条不负父母斯民之称即可获善报也若水旱荒灾不能预备流离失所不能保护坐视无辜赤子填委沟壑毫不动心而于命盗案中存妇人之仁徒欲曲活一二应死罪人以冀幸邀善报何识见颠倒至于如此耶 
　　农忙停讼之言听之似乎近理而细究之实无禆益夫天下之民非止农人士涉讼即废事业工涉讼即废手艺商涉讼即废生理地方官但能明白案情通达事理词不妄准准则即审速审速结又不滥出差票则庶民受惠多多矣若因夏季农忙停讼设有蠹役棍徒乘间索诈平民官不受理良民又向谁申诉耶且南北气候不同南方有一岁三熟之地若谓农忙停讼将终岁永无听断之日矣故例有执??审减等之条而无农忙停讼之语也 
　　刁徒诬控由于讼棍蠹役串通教诱者十有八九利鹬蚌之争为择肥之噬两造情愿理楚且有唆之使讼者为牧令者事理人情既不透澈当官之要再不讲求收接词状胷无主宰当堂审理又不能驳诘其无情之辞致使刁徒得肆诪张良民深受其累是虽未率兽食人何以异于教猱升木词讼案件迟结一日蠹役讼棍必快活一日小民必受苦一日奈之何专为蠹棍开利路不为小民保身家耶 
　　清厘积案省累无辜不但免吏议而且种福田趁此权势在手若不作济人利物之事机会失之可惜况有司在百姓身上留十分心中间书差阻挠家人隔绝百姓沾不到三分之惠若一味瞻徇泄沓无可告诉之民安得而不流离颠沛书差讹诈家丁狡滑不过明害百姓牧令委靡即是暗杀苍生古称灭门刺史破家县令今之州县虽无此权而词讼拖延不结足能令人家破人亡思之悚惕甚有任听丁役愚弄滥押滥刑偏私妄断致使案无了结独不思目前之赤子即如膝下之儿孙当官有呼号冤惨之民他日子孙必有凌夷衰微之祸感召之理有固然者奈之何不为斯民之父母甘为丁役之傀儡遂将已身之阴骘子孙之福泽小民身家性命尽博家丁书差之欢心耶 
　　保甲非止为弭盗而设戢匪安良尤为目前之急务昔人御盗之法村置一楼楼设一皷一家有失击皷为号羣起而守其要害今若按照古法多所窒碍而预令各村查明要隘一遇盗贼齐击响器村众出守要路盗贼将安所逃若谓乡民怯懦不敢截缉而跟踪眺望亦无不可令由要隘紧跟贼踪贼行则行贼止则止贼拒则退贼走复追牵掣天明虽悍贼亦可就擒若当江河出没之区船户保甲亦当编号联宗至于城市之中则分住户铺户如闹市通区按计一二百铺户酌设一栅令其自雇更夫值更守栅如冷落小庵亦须严查门牌倘有来历不明者不许容留其庙宇客店更当加紧巡察匪类既无容身之地盗风不期息而自息矣但须牧令亲赴各处召集绅耆晓谕士民妥定章程方能有济若一假书差地保之手仅造门牌户册是无保甲之益徒受保甲之累今之牧令以此非视为绥图即视为畏途其视为缓图者皆因于民无关痛痒其视为畏途者类多惮于勤劳而要之均无真切爱民之念故耳 

　　工政 

　　事无大小无不始终于州县是以旧制刑钱等项分委承办设有六房即附公堂左右使经书居住其中既专一其心志亦慎重其防闲立法最善近有六房倾圮不加修葺书吏栖身无所往往抱其卷牍收藏于家每遇急需检阅之案有无存贮以书吏之口为凭而隐匿抽换之弊不可枚举厯任印官虽心知此弊而因循苟且或因修理无资不能兴作此亦有关吏治之一端也 

　　居官镜 
 

