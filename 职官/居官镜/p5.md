<!-- { "loadSidebar": true } -->
　　闽粤民俗强悍好勇鬬很动辄械鬬目无国法两省劣习相同而漳泉惠潮尤甚维思上天阴骘下民与以至善之性故云民之秉彝好是懿德虽五方风气不齐而本然之性则有善而无恶闽粤之民亦未尝天秉独异其所以不善之故则因俗尚嚣凌耳闻目见皆剽悍桀骜之风而无礼让逊顺之气遂令本然至善之性陷溺而不自知也朝廷屡颁谕旨诲迪中外黎庶家喻户晓而各处民风渐能奉法循理不敢荡检踰闲且如最难化者莫过苗蛮猺獞之人近亦颇知革面洗心有欣欣向化之意岂闽粤内地之民转不如苗众悔过迁善革薄从忠而甘于自暴自弃陷身法网乎易曰积善之家必有余庆积不善之家必有余殃作奸犯科之人既为王法所不宥必为天理所难容祸福利害之间判然两途则何所惮而不为善何所利而为不善乎况闽粤文风颇优武途更盛而漳泉惠潮人材又在他郡之上厯来为国宣猷效力者实不乏人独有风俗强悍一节为天下所共知亦天下所共鄙何不翻然醒悟共相勉励而成礼义仁让之乡乎 
　　各省皆有回民居住由来己久其人既为国家之编氓即为国家之赤子原不容以异视也屡有人言回民自为一教异言异服强悍刁顽肆为不法应严加惩治惟思回民之有教乃其先代留遗家风土俗亦犹中国之人籍贯不同嗜好方言亦遂各异是回民有礼拜寺之名有衣服文字之别要以从俗从宜各安其习初非作奸犯科惑世诬民者此则回民自为一教者可不过问也惟是凡人生产虽不同地而同具此天良传习虽不同教而同归于乐善回民处天地覆载之间受国家养育之恩可不孜孜好善勉为醇良乎且朝廷一视同仁回民中拜官受爵洊登显秩者常不乏人则其勉修善行守法奉公以共为良民者亦回民之本心也要在地方官吏不以回民异视而以治众民者治回民为回民者亦不以回民自异即以习回教者习善教则赏善罚恶上之令自无不行悔过迁善下之俗自无不厚常念万物一体之义岂忍视回民与众民有殊为回民者当知率由礼义讲让兴仁毋恃强而凌弱毋倚智而欺愚倘自谓别为一教怙恶行私则是冥顽无知甘为异类宪典具在岂能宽假乎所望回教之家父戒兄勉姻娅族党互相箴规尽洗前愆朿身向善以承天地覆载之恩以受国家教养之泽 
　　游惰之民人皆恶之若赌博之人不止于游惰而已荒弃本业荡废家赀品行流于卑污心术趋于贪诈父习之不能训子兄习之无以戒弟鬬殴由此而生争端由此而作盗贼由此而多匪类由此而聚其为人心风俗之害不可悉数甚至妇人女子亦沉溺其中而不为怪者盖由习此者众故从风而靡者多也上屡颁严禁之条而此风未息者皆因开场聚赌胥役汛兵均有陋规而有司不能禁约甚至佐职汛弁亦收赌费地方官吏均有化民成俗之责而乃悠悠忽忽视为泛常故纵丁役得赃包庇任听赌棍作此坏风俗惑人心之事责其溺职奚辞焉 
　　洋人游厯各省一在垄断利权一在周习险要设堂传教以窥我隐情兴贩鸦片以柔我气骨我之形胜彼己绘画图说而我梦然不觉我之奸民彼己资为指臂而我夷然不察其中隐患不堪设想我欲自强惟先固结人心而吏治不清人心不能固也肃清吏治全在内外大小官吏各尽实心各宣实力坚恃定见为国爱民其余奇巧之技皆非自强之道也 
　　中国抚驭远人全在秉公持正令其感而生畏方合政经若平日视之如草芥任听地棍欺凌而有事官又袒护民人不为清理令其蓄怨于心归而传说岛夷岂不轻视中国鄙而笑之且汉唐宋明之末季多昧于柔远之经当其弱而不振则藐忽而虐侮之及其强而起衅则又畏惧而调停之姑息因循卒至酿成大患而不可救宋之败明之亡皆坐此病夫抚驭外夷之道要以公是公非理直理曲留意我之理直则争之我之理曲速抚之公是则准之公非则驳之外圆内方操纵得体若皆示之以谦转致夷人愈骄矣 
　　近见迂拘乖张之徒以为古道矜矜自是曾不知大圣孔子亦古之周旋世故之人其称与上大夫言必誾誾如见阳货则遂其意以答而不面责若樊迟必待其出然后呵为小人其体帖人情至于如此故能察言观色每至是邦必闻其政不肯傲然自足此可见学古不足为奇悖时不可为训为人要思圣人之所以处勿效名士之覆辙也 
　　古今讲道学者甚多尤好非议人短彼亦徒能言之而未必能行也盖人各有短长弃短取长始能尽人之材若必求全责备稍有欠缺即行指摘此非忠恕之道也孔子求诸已而不非诸人是岂可少容私意于其间乎又人见讲道学之人或不见用辄为太息以为如果见用必有可观此亦徒见其空言而云然也若果见用所言所行亦未必即能相符 

　　兵政 

　　从来将领之选务期精悍之才虽目不识丁而胆略即是文采纵貌非出众而义勇无碍粗疏大凡勇敢直前者多半性情鲁莽求其不偏执者更属难得若不弃短取长无以收其实用盖整顿部伍委寄干城矢奔行于疆埸甘效命于行阵类非薄具聪明小有才干者之所能为也至于兵丁以训练为先而训更先于练练而不训则道义不明纵使旅力刚强适足以恣其桀骜之性有勇必兼知方此又驭兵之术也剿抚兼施固兵家制胜之一法而用之贵审其时知其事而不度其时则败审其时而不失其机则成若当贼势穷蹙藉以乘机而导之即可散其党与慰其徯望事理顺而成自易若贼尚未受创生畏惟当一意进攻不宜稍涉迁就倘无端招抚徒为贼所窃笑即使贼众诡称款附且恐坠其术中不可不慎也 
　　夫军法五人为伍伍皆有长二伍为什五百人为旅二千五百人为师万二千五百人为军人随方异性与人殊尺有所短寸有所长皆当量材器用因能而使选忠勇之士设训为师明之以礼义嗜之以爵禄申之以廉耻勉之以赏罚合而为军将知士情士达将意车者为正马者为奇或左或右进退咸宜不但用时即可举出且临敌不待查点即知谁有谁无使去此法上下各不相识赏无所从罚无所用赏罚乱而纲纪离善恶等而贤愚混但美恶既殊情貌不一有好鬬而乐战者有气盖三军者足轻善行者善射若飞者发矢必中者又有温良而为诈者外恭而内欺者外勇而内怯者尽力而不忠者观人之道有七焉问是非以观其识诘言辞以观其辩询谋猷以观其智试艰巨以观其勇临货利以观其廉劝酒浆以观其性就细故以观其诚此皆用人之道也 
　　兵强由于胆壮胆壮由于艺精技艺不可不教练也练兵莫先于整队整队莫先于演步选忠勇之士以为队长凡布阵交战追敌撤队等式安营对垒守夜巡哨等规先令演熟然后一以□十十以训百队长行止众兵从之队长齐队自整矣夫金鼓者三军之耳也金鼓声辨三军之耳聪矣旗帜者三军之目也旗帜色分三军之目明矣其手利者授之以钩义足捷者授之以刀牌吴子曰短者持矛长者持弩强者执旌勇者击鼓智者为谋弱者司牧令其阵而别之坐而起之分而合之散而聚之以奇为正以正为奇演习既熟战无不利此练兵之道也 
　　行军须严纪律自起程之日犹如入敌之境各按队伍不准喧哗乱行践踏民田强买强卖抢掠财物进山防伏饮水防毒过桥试以重物渡河详看淤沙草深则防溪涧澄停则防塞决如至宽河渡口先令哨兵过探方准各队分渡须防半渡之击如至深谷长涧狭路人马不能并进山路崎岖首尾不能相顾当令各分数队马居中人行侧未进之先分兵把守要隘先令哨探明白方准各队前进须防截冲卷后至于军械刻不离身随时点查此行军之道也 
　　安营必须背高向低既有清泉又通粮道如侧近无水即择生有葭苇及蝼蚁之地其下定有伏泉或寻兽迹去路自然不远有水然后察地势计人马定中央分四方勿当谷口大谷之口名曰天皂四面受敌人马易来冲突勿占山头大山之端名曰龙首前临险阻被敌坚守后面人马攻来我无出入之路不居地柱地柱如覆釜之形八面招风周匝受敌不居地狱地狱似仰盆之势敌来乘高攻我我兵必败不居死地墓塜之旁名曰死地夜则人马多惊久则士卒多病不居山林丛密之地春夏枝叶蕃茂恐敌穿穴而来秋冬树枝枯槁恐敌上风放火不居沿河湾曲之处恐敌扼要我兵不能循环相顾不居四通之境恐难防守至若赤地难以持久湿甸霪雨则淹凶名之所亦当避之立营之后非门不许出入有事须先通报昼令哨兵四外眺望牧放樵采均在哨内夜出口号凡遇行人问答须要合符不传更鼓但递鎗筹曰落息火不准远离又令外围之兵堆垄蹲坐鎗实凡弓上弦火绳放于竹筒之内惟防敌冲不许妄动至若寻踪之兵慎择向导昼记山头夜看星斗一时迷路则令老马前驱此皆安营之道也 
　　善用兵者战守由已非因于敌皆恃所布之阵势也营阵之法始自轩辕其后愈出愈奇而最善者莫如常山八阵积卒等式常山蛇阵共享万二千人以八千人为步兵布于前后左右以四千人为奇兵布于扬奇备伏营如盘蛇不方则圆行如长驱各按队伍以前为后以后为前四头八尾触处为首八阵之图类如常山以步兵六十四队为翼为候为厢无非正兵另派二十四队游兵为冲为突为扬为伏参于其间如爪牙如羽翼无正形无定位又仰观天象见积卒星十有二点□□布为内外二重外围以八八营也内握以四中垒也合而为九九军也各三品连犄角之势也前后左右四兽之局也外围各离二星之广者阵间容阵也内体各离一星之广者队间容队也其阵简而周整而固后人不务实理且有五弊一曰失奇之宜正兵主静利以守奇兵主动利以战正兵多则无功奇兵多则不固调度失宜安能利用二曰昧分合之势军有前后左右环绕拱卫分布犄角便于援应今则团集一处遇敌被围全军受困三曰暗疏密之法布阵须要队闲容队列队须要人间容人今则蝇聚蜂攒不便格鬬昏夜交锋自相践踏四曰不识合一之机兵法行则成行止则成阵众静心一犹如一人倘不按队伍不合为一突遇暴敌各自溃散五曰不明旗鼓之用旗鼓为三军之耳目不演旗鼓徒以指挥左顾右盼犹如聋瞶安能便捷至于阵式不一当量地而布相敌而列若拘一格是不败于废法而败于泥法故变阵之法不可不知夫圆阵属金直阵属木曲阵属水尖阵属火方阵属土假如敌以直阵来我以圆阵克之敌变尖阵迎我改曲阵克之盖取五行相克之义欲演变阵先晓鼓角声数以三声为木令变直阵也四声为火令变尖阵也五声为土令变方阵也六声为金令变圆阵也七声为水令变曲阵也教演既熟战无不利此皆论阵之道也 
　　攻者贵攻其心守者贵守吾气必胜则攻未必则守善攻者不以全军攻善守者不以全军守全军攻则钝兵费粮而缓于成功全军守则兵单势孤致敌袭取不知已不能守不知彼不足攻总期守必固攻必拔如敌人多粮少则围粮多人少则攻围久不拔则广为闲道设游防援伏要御溃攻之法也若不探虚实不防援应而成功者未之有也如城完垒实援诚庶富内安外御纪律严明守之法也若怀疑信神营寨时移言浮士怨法令不肃而能守者亦未之有也至若攻取之道有三焉曰正曰奇曰伏车毂相击人肩相摩出亦此入亦此者正道也正兵攻其左锐兵袭其右者奇道也中盘绝径潜师其间突冲敌人心腹者伏道也攻者当知守者更当留意此攻守之道也 
