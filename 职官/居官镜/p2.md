<!-- { "loadSidebar": true } -->
　　大吏最难属员窥伺投其所好粉饰欺隐无所不至必须毁誉不动于中喜怒不形于色具有包罗所属之襟怀与夫统驭羣僚之器量不徒论其操守更当考其经猷不徒贵乎不徇私更当求其不偏执不可惟务虚名而废实事不可但求洁已而不奉公不可以因循为安静不可以生事为振作毋偏柔善以盗宽大之誉毋事姑息以邀属员之感毋徇朋友之情而欺主毋受权要之托而诳君当以诚敬格天忠爱图治公正率属威惠驭下视国事如家事合众心为一心资羣才以为才藉众力以为力练兵筹饷必使饷足兵精饬吏乂民必使民安吏肃持大体而不为琐屑之图务远谋而不计目前之利救前人之偏而不致矫枉过正补庶事之阙而不使弊随法生苟有益于国不存畏首畏尾之心但无愧于人不避招尤招怨之举用人不过信听言必考实侈言无验不必用质言当理不必违有言事之得者必原其所得之理有言事之失者必究其所失之由有言人之善者当征其行善之迹有言人之恶者当辨其为恶之端不蔽于所信而偏听不阻于所疑而遗弃不忽于所轻而遗其可重之事不溺于所爱而存其可弃之人如权衡之悬不作其轻重而轻重自辨如水镜之设无意于丑妍而丑妍自彰如梓人之任木曲直必分如沧海之归水洪涓皆容不以人废举不以已绳人不以先觉为能不以臆度为智不御人以口给不自衒以聪明不形好恶以招謟不大声色以示威不以常理御非常之事不徇所见昧所遇之时不以积习害机宜不以近利隳永制任巧幻之来而中有主宰知缓急之序而出之从容就事论事据理言理秉公执中虚心不泥能通权达变则措置自咸宜矣 
　　道府一官有承上率下察吏安民之责必须中正和平推诚布公属员中有一善则奖劝诱掖以成之有微疵则多方训导以匡之不可以属员之错误谓非已之过愆不可以属员之因循谓非已之怠惰属员奉行之不力皆由上司督率之不勤是以姑息浅见存不得宽厚虚誉务不得贪酷官吏容不得末业小民苦不得凡有益于国计有利于民生而又不背理碍公者皆属当行之事不可因人喜怒有所趋避也如其违理违例者亦不可一听怂恿但顾目前不计日后将兴一利利未举而弊先伏将除一弊弊未去而害更甚总期谋终可成然后始事斯举至于刑钱案件专司考核且为上下关键不可瞻徇扶同致使是非颠倒下结民怨上干天和若有一夫不获其所如已推而纳之沟中如此存心方可为民公祖切不可沾染近习官不肯虚心以察吏吏不肯实心以爱民遇事唯念身家行法不计久远实心任事为多事颟顸了事为能事花言巧语为能干揣摩迎合为练达甚至形同木偶宴坐衙斋权操幕友威移丁役遂使吏治废坠不能振拔者皆缘局于俗庸之陋习非有远大之器量者也 
　　牧令有教养斯民之责故民呼谓父母必当顾名思义休戚相关以目前之赤子犹如膝下之儿孙民之所好者好之民之所恶者恶之恶丁役之虐我民则管朿不得不严恶盗贼之刼我民则缉捕不得不力恶差徭之累我民则供给不得不减恶稼穑之劳我民则催科不得不慎恶荒歉之乏民食则仓储不得不备恶旱涝之害民田则水利不得不兴恶词讼之妨民事则审理不得不速恶异端之惑民心则查拏不得不紧亲民之官须将亲字作到州县所属地方广狭不一事务繁简不同然一月之中岂无斋戒停刑之日亦有因公下乡之时果能乘此余暇不辞劳瘁亲履田间与父老子弟欢然相接如家人父子言孝言慈课晴雨谈闲话劝勤俭戒浮惰贤者礼之愚者教之嘱其勿争讼勿赌博勿妄为勿窝匪朂之以孝悌勉之以耕桑启其固有之良化其浮惰之性因而询问疾苦讲求利益审物土之宜顺闾阎之便利所当兴者举之害所当除者去之设义学宜圣谕邀集绅耆讲求水利编查保甲建立社仓开垦荒田即山泽园圃之利鸡豚桑麻之细亦皆为之擘画鳏寡孤独废疾亦皆为之谋食知为臣不易之道实心实力教养兼施俾小民各得其所虽不能移风易俗亦可使之乐业安居作此仁民爱物之事不负父母斯民之称近因习尚日偷士子读书祇知弋猎科名于圣贤淑世牖民之旨全未身体力行较缺分之肥瘠以为趋避伺上司之喜怒以为荣辱凡为国爱民之义茫然无所动于中养尊处优深居简出小民终年不得见面即或下乡前呼后拥小民视之较若鬼神欲求其书差家丁不狐假虎威朘削膏脂陵侮索诈岂可得乎正途出身所行如此其捐纳保举者更难言矣 
　　将帅者国家之藩辅三军之司命也率熊貔之士割亲亲之谊赴不测之地以之蹈白刃共安危智者统之益神其智勇者统之益大其勇良由爱兵如已子保民若婴儿受命之日不问家交战之时不顾身有难身先之有功身后之得金玉不自宝得子女不自使军未食不食军未饮不饮同甘苦视疾病伤者怜而养之死者哀而葬之贤者礼之勇者励之谋者亲之智者用之饥者食之寒者衣之体人之心所以得人之心爱人之身始能用人之身为国求才总揽英雄不为利挠不为势趋宠之不喜辱之不惊罚不贷贵赏不遗贱纪律严明秉心如秤是以发号施令人皆乐从倘不恤其下妄自尊大肥甘自奉轻暖自适货财自好刚愎自用贪得无餍嫉贤妒能料彼不自料犹豫不自决奸诈而心怯狂言不以理欲以为将不能一朝居矣 
　　人臣之行有六正六邪何谓六正萌芽未动形兆未见昭然独见存亡之机得失之要预禁未然之前使主立乎显然之处如此者圣臣也虚心尽意日进善道勉主以礼义献主以长策将顺其美匡救不逮如此者良臣也夙兴夜寐进贤不懈数称往古之行事以励主意如此者忠臣也明察成败早防而救之塞其闲绝其源转祸以为福使君终以无忧如此者智臣也守文奉公任官职事不受赠遗辞禄让赐饮食节俭如此者贞臣也家国昏乱所为不谀敢犯主之严颜而言其过如此者直臣也何谓六邪安官贪禄不务公事与代浮沉左右观望如此者具臣也主言皆日善主为皆日可隐而求主之所好进之以快主之耳目偷合苟容与主为乐不顾后害如此者谀臣也内实险诐外貌小谨巧言令色嫉贤妬能使主赏罚不当号令不行如此者奸臣也智足以饰非辨足以行说内离骨肉之亲外构朝廷之乱如此者谗臣也专权擅势以轻为重私门成党以富其家擅矫主命以自贵显如此者贼臣也謟主以佞邪陷主以不义朋党比周以蔽主明皂白无别是非不分使主恶布于四海传于邻邦如此者亡国之臣也 
　　天下有权臣有重臣其迹相近而其所为迥不相类夫权臣之用意必将内悦其君之心委曲听顺而无所违戾外窃其生杀予夺之柄黜陟天下以见已之权内能使其君欢爱悦怿无所不听外能使公卿庶吏归命而争为之腹心上爱下顺合而为一然后权臣之势遂成而不可拔至于重臣则不然君之所为不可则必争争之不从而其事有关社稷必不可行者则不奉诏事不得已便宜专行而不顾其在朝廷之中天子为之踧然大夫为之忌惮庆赏议其可否而不求为已之私惠刑罚参其轻重而不求为已之私势此重臣之所为也 

　　○治道 

　　吏政 
　　户政 
　　礼政 
　　兵政 
　　刑政 
　　工政 

　　吏政 

　　夫贤与能理本一致岂容歧而为二设官所以养民即钱谷刑名何一不关斯民要务能者擘画裕如闾阎阴受其福非贤而何若但以平澹和雅为贤则是碌碌无能之徒一无表见转得自诩为悃愊无华不知其于地方公务废弛生民其又奚赖焉 
　　才与德相为表里德蕴于中才应于外德为才之体才为德之用有德者必有才而不可恃才以自用若德优于才犹不失为君子若才过于德终恐流为小人矣夫临事而惧好谋而成有德之才也刚愎自用察察为明无德之才也用人固取才识亦必先观德行大智若愚德胜才也大诈若忠才胜德也修已观人之道宁使才不足不使德有歉也观其德而用其才终归实际爱其才而略其行贻害必深用人之道不可不慎也 
　　士大夫或出于文学或出于治道朝廷开此二途以取人材未尝偏有轻重也故进身之阶亦随其所遇人品之贤不肖初不系其身之为儒为吏也自风俗之坏士习不端或以徒隶遇佐职甚者先以机诈待之流品不一而佐职亦有以徒隶自居身辱而不辞名败而不悔于是廉耻之节废苟且之心生顽钝之习成矣 
　　夫门资者乃先人之爵禄无关子孙之贤愚刀笔者乃身外之末材不妨志行之浇伪若但取门资不择贤良唯试刀笔不问志行断乎不可门资之中得贤良是策骐骥而取千里也门资之中得愚蒙是士牛木马形似而用非不可以涉道也刀笔之中得志行是金相玉质内外俱美实为人之宝也刀笔之中得浇伪是饰画朽木悦目一时不可充栋梁之用也 
　　天下之人但知仁主于慈义主于断仁主于宽义主于严以仁义各为其用而不知其相济相资不可须臾离也盖有仁而无义则姑息之爱不合于事理当然之则孔子曰惟仁者能好人能恶人盖其所好所恶必合于事理之宜而后天下享仁人之福所谓杀一人以安千万人义之至正所以为仁之至也即如翦除盗贼义也盗贼既除则良善得安岂非仁乎惩创凶顽义也凶顽既惩善者益勉于善而不善者相率迁于善岂非仁乎其互相为用之处皆可以此类推其分仁义为二而不能融会贯通者则见理不透故也 
　　教养虽属二端而实则相为表里衣食足则可兴礼义饥寒迫则罔顾廉耻不能养不可以言教不能教不足以谓养故教即在养之中养即收教之效也今之司牧者但知用心于刑钱自顾考成苟免无过便为得计上官亦即为称职求其有视百姓为一体视民事如家事经画有方劝课有法使地无遗利家有盖藏者百不得一贾谊所谓移风易俗使天下回心向道类非俗吏之所能为也 
　　安静近于因循雍容近于怠忽干惕近于拘滞振作近于多事迹虽相类而其实不同无事时不可多事有事时不可因循大事执礼小事通权要在审观时势相度机宜而为之并置毁誉得失于度外方能处非常之事一如其常否则有所牵掣皆信道未笃见理未明故也 
　　天下之事有一利必有一害凡人之情有所矫必有所偏是以中道最难先儒所谓子莫所执乃杨墨之中非义理之中也必如圣帝明王随时随事以义理为权衡而得其中至于为政之道不外宽猛相济所谓相济者非行数端宽厚之事随济之以数端之猛行数端猛烈之事随济之以数端之宽惟在斟酌于情理之中宜宽而宽宽而不失于慢其所谓宽者非纵弛之谓也宜猛而猛猛而不失于残其所谓猛者非刻薄之谓也宽猛得宜乃为相济未有遇事之先横宽猛于胷中之理也且宽厚二字非可一概视也厚民生纾民力加惠兵丁施恩百姓皆为宽厚若夫姑息以养奸优柔以纵恶以待善良者待奸蠹听其贻民害而蠹国事则适足以成其惨刻残忍而为不宽厚之尤者也 
　　无至诚恻怛忧天下之心纵无暴政虐刑加于百姓而天下未尝不乱者何也盖以因循苟且趋过目前而不为久远之计不思所膺高爵厚禄朝廷待之不为不优而幸济升平又无折冲宣力之事其稍可自効者不过正已率属而已再不振拔精神殚竭血诚自以为祸灾可无及其身往往身遇祸灾而悔无及虽或仅得身免而患贻于后世矣 
