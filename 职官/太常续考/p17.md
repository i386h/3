<!-- { "loadSidebar": true } -->
　　一是日用脯醢果酒行三献礼服吉服上乗舆至太庙门西降舆导引官导上至寝香案前上香行一拜三叩头礼至神床前跪太常卿跪奏云谨请太祖髙皇帝神主恭用奉题少卿跪奏云谨请孝慈高皇后神主恭用奉题上请太祖主内臣请髙皇后主置于寝案内官监官洗抹粉饰讫中书写讫翊国公郭勋题毕上同内臣请帝后主还于原处上跪卿跪奏云谨请太祖开天行道肇纪立极大圣至神仁文义武俊徳成功高皇帝神灵上神主降殿奉享少卿跪奏云谨请孝慈贞化哲顺仁徽成天育圣至徳髙皇后神灵上神主降殿奉享上捧帝主内臣捧后主至前殿安主讫内赞对引导上行典仪【唱】执事官各司其事内赞奏就位典仪唱迎神内赞导上至香案前奏跪上香复位奏再拜【陪拜官同】典仪唱奠帛行初献礼内赞导上至案前奏献帛讫奏献爵献二爵讫奏复位奏跪【陪拜官同】赞读祝讫奏俯伏兴平身【陪拜官同】典仪【唱】行亚献礼行终献礼【仪同初献惟不献帛读祝】太常卿跪奏礼毕请还宫奏再拜【陪拜官同】典仪唱读祝官捧祝进帛官捧帛各诣燎位奏礼毕上捧帝主内臣捧后主还寝安讫上回宫
　　一祝文　维孝孙嗣皇帝某敢昭告于　太祖开天行道肇纪立极大圣至神仁文义武俊徳成功髙皇帝孝慈贞化哲顺仁徽成天育圣至徳髙皇后曰孙恭于此月之初尊皇祖圣諡礼成即拟拜书神主孙幼而弗慎致疾浃旬兹卜吉期敢敬奉主更题既防爰伸祭告仰惟圣慈攸歆尊事之诚承依万世尚享
　　附考嘉靖年册寳成祖册寳睿宗并祔享太庙事宜前期行奏告礼于极寳殿用脯醢果酒行三献礼
　　一奏告文　维嘉靖十七年九月初九日嗣天子臣某敢只奏于昊天上帝曰臣闻古之人君奉事天者礼备情文是以明堂大享行焉臣以冲愚仰承明命缵祖丕图恭以今年为始大享上帝于极寳殿之堂循严父配帝之规取是月二十二日行大享礼先以十二日尊上皇考庙号尊諡为睿宗知天守道洪徳渊仁寛穆纯圣恭俭敬文献皇帝臣又惟我邦家天命皇祖髙皇帝开创于初皇祖文皇帝成事于备二圣之功徳似同即此十一日加尊皇祖文皇帝庙号尊諡为成祖启天道髙明肇运圣武神功纯仁至孝文皇帝奉册寳率臣僚行礼于二庙惟是大享首奉特祈垂歆既臣奉御位于大内之极寳殿仰望天慈俯赐陟降臣下情无任竭愚之至谨奏
　　一改题成祖主大学士李时题睿宗主大学士夏言题仪注同太祖仪
　　一祝文　维孝孙嗣皇帝某敢昭告于　成祖启天道髙明肇运圣武神功纯仁至孝文皇帝　仁孝慈懿诚明庄献配天齐圣文皇后曰爰用是辰恭题神主更书御号奉慰安神仰惟我祖万禩永依孙无任瞻事之至谨告　皇考文同但改我考称孝子
　　一正祭日陈设十二笾豆牲醴成祖寳亭繇奉天门出鸿胪寺堂官导引至成祖庙陛太常堂官捧册寳置于殿内左右案上乗舆至太庙门西降舆导引官导上至太庙防门外帷幙内具服出导引官导至成祖庙寝上请主至庙内安主讫出圭内赞对引官导上行典仪唱乐舞生就位执事官各司其事内赞奏就位典仪【唱】迎神乐作内赞导上至香案前奏跪搢圭上香讫奏出圭复位乐止奏四拜【传赞百官同】典仪唱举册寳乐作太常官捧册跪于上右内赞奏跪【传赞众官皆跪】奏搢圭典仪【唱】进册上受册献讫授捧册官安于案上太常官捧寳跪于上左典仪【唱】进寳上受寳献讫授捧寳官安于案上内赞奏出圭读册官请册跪于上右乐暂止太常卿【唱】宣册讫安于案上读寳官请寳跪于上左太常卿【唱】宣寳讫安于案上乐复作奏俯伏兴平身【传赞百官同】乐止典仪【唱】奠帛行初献礼乐作内赞导上至案前奏搢圭献帛献爵讫奏出圭诣读祝位奏跪【传赞众官皆跪】乐暂止赞读祝讫奏俯伏兴平身【传赞百官同】复位乐复作乐止典仪唱行亚献礼行终献礼【仪同初献惟不献帛读祝】乐止太常卿【唱】赐福胙光禄卿捧福酒胙跪于上右内赞奏跪搢圭饮福酒受胙出圭俯伏兴平身奏再拜【传赞百官同】乐止典仪唱彻馔乐作乐止太常卿跪奏礼毕请还宫乐作奏再拜【传赞百官同】乐止典仪唱读祝官捧祝进帛官捧帛各诣燎位捧祝帛册寳官出殿中门奏礼毕上捧主还寝太常官捧册寳随至寝安讫退上安主讫出至睿宗庙防门外帷幙内少憩出导引官导上至寝请主用十二笾豆三牲前期初十日于文华殿西室面奉圣防只用迎神上册寳还宫改降座上册寳乐止太常卿跪奏云请睿宗献皇帝谒祖祔享降座陞舆乐作上请主至陛上安于舆内行上随行各庙捧主官捧各庙帝后主至太庙先安讫睿宗舆至太庙陛下上跪太常卿跪奏云请降舆上捧主至陛初登典仪【唱】乐舞生就位执事官各司其事迎神乐作二遍典仪【唱】睿宗献皇帝谒庙上捧主入就拜褥奏跪上安主于褥上出圭太常卿跪奏孝孙嗣皇帝某躬奉皇考睿宗知天守道洪徳渊仁寛穆纯圣恭俭敬文献皇帝叅拜内赞奏兴五拜三叩头兴平身奏搢圭上捧主朝上立太常卿进于东北西面唱赐座上捧主安于座上出圭内赞导上至太祖香案前奏跪搢圭上香讫奏出圭复位各庙捧主大臣齐上香讫退乐止奏四拜【传赞百官同】典仪唱奠帛行初献礼乐作内赞对引官导上至御案前奏搢圭上受帛奏献帛上受爵奏献爵上献太祖爵讫奏出圭奏搢圭上受爵奏献爵上献髙皇后爵讫奏出圭复位八庙捧主官齐献帛爵讫退乐暂止奏跪【传赞众官皆跪】赞读祝讫复作奏俯伏兴平身【传赞百官同】乐止典仪【唱】行亚献礼行终献礼仪同初献惟不献帛读祝乐止太常卿至太祖室西向立唱赐福胙光禄卿捧福酒胙跪进于上右内赞奏跪搢圭奏饮福酒讫奏受胙讫奏出圭俯伏兴平身奏四拜【传赞百官同】典仪唱彻馔乐作乐止太常卿向上跪奏礼毕请还宫乐作奏四拜【传赞百官同】乐止典仪【唱】读祝官捧祝进帛官捧帛各诣燎位乐作上退拜位之东立捧祝帛官出殿中门奏礼毕上请太祖主捧主官请髙皇后以下各庙帝后主至各寝俱安讫退
　　一册文　维　　年　月　日孝孙嗣皇帝臣某稽首百拜上言臣伏闻古先圣王有大功徳者必有大名称是以见诸当时则盛大而莫及施诸后世则震耀而无穷然节惠之諡虽表于至公而述徳之辞未足以尽实则为子孙臣庶永言思孝而弗可谖者岂容不崇荐鸿号以丕扬大烈乎恭惟皇祖文皇帝躬英圣之资抱神睿之畧文章焕然而可述功烈巍乎以有成当眷顾维新之命遭艰难未造之家将周公东征之师而大定王室则所以成继述之孝者何其勤迁武王镐京之都而永建帝业则所以成创守之功者何其大表章六经垂范万世礼乐明备教化大行有经天纬地之文亲御六飞威振絶漠四裔君长咸奉职贡有保大定功之武光践寳祚而二纪之治坐致太平晩付皇储而万几之勤不废总揽至于敬天勤民右文重道亲贤逺佞兼有君师之众善乃若懋赏轻刑畏灾重谷悯农优艾备有帝王之全徳此则自载籍之未有丰功骏业而可以加兹者也臣某忝以支童托承大徳比已恭建特庙用图百世不迁兹者加上尊称期于配天罔极谨奉册寳上尊諡曰启天道髙明肇运圣武神功纯仁至孝文皇帝庙号成祖伏惟灵徳在天顾歆庙祐鉴兹防悃临享徽称保我子孙亿万斯世臣某诚懽诚忭稽首顿首谨言
　　一祝文　维孝孙嗣皇帝某敢昭告于　成祖启天道髙明肇运圣武神功纯仁至孝文皇帝　仁孝慈懿诚明庄献配天齐圣文皇后曰适孙躬率羣臣加上圣号既毕宣奏之礼用伸燕贺之情惟我皇祖永歆孝念尚享
　　一乐章
　　迎神　太和
　　天眷不迟诞降我皇祖夙秉文徳宣昭圣武攘除奸凶戢宁寰宇维典章未备繄孝孙是补大号鸿名卓絶千古寳册攸跻精禋斯举将降休兮圣灵腾炉烟兮燎炬尚来格来歆以笃天之祜
　　举册寳　熈和
　　于穆文祖贻我丕基昊天罔极永言孝思爰荐徽称以协民彞勒贲琬琰昭我厥辞以昭于万世神其听之
　　初献　夀和
　　制帛孔纯涤牲腯肥黍稷醴羞蠲洁芬馡穆穆孝孙敬徳渊防献享初陈仰威顔其靡违
　　亚献　豫和
　　干戚武成于昭神功文致太平沕穆皇风乐舞既荐礼仪肃雍奠献载将致其孚颙愿申佑我孝孙万福攸同
　　终献　康和
　　三爵既登礼秩斯成骏奔就列虎拜盈庭匪臣工之防孝孙之徳孔明锡皇厘于普天奠邦家兮永宁
　　彻馔　永和
　　古礼之经有仪有节将享既终登歌以彻祀事利成神人胥恱维孝孙之情犹纒绵其纠结
　　送神　安和
　　髙皇谟烈我祖是成诞垂裕于后昆孝孙是征稽古酌今恭荐兹尊称奕奕閟宫歳事有恒子子孙孙百世其承之
　　一册文　维　　年　月　日孝子皇帝臣某稽首百拜上言臣闻古训徳莫显于基命孝莫大乎尊亲是故有圣人之徳必膺天命之归惟天子之孝尤以尊亲为至洪惟我明开国百年业承八圣乃小子获奉郊庙进陟祖位匪我皇考大徳受命以敷锡躬曷克臻兹顾欲申罔极之恩实乆郁追崇之典兹欲光于前闻垂之来载不有隆称显号其何以表至圣而昭眷命乎恭惟皇考献皇帝睿明天纵恭俭性成荡荡难名道配乎帝尧之大干干不息徳比于文王之纯学本圣传心契乎四书六经之防国封南服化行于江沱汝汉之濵方宪祖賔遐之后当孝皇在阼之年迎养一辞昭昭乎神明享其孝遗治一疏恢恢乎帝王同其情奉藩二十五年心罔不在王室而昭事上帝之心翼翼如有临阅世四十四载身罔敢自暇逸而学道爱人之志孜孜不少倦乃若游情翰墨则精究古法非经训之辞弗书至于怡神宫庭即应接斯须非圣贤之事弗语喜怒不迁赏罚必当有而中节之和明照无私幽隠必达有无所不通之睿摛辞电发焕然其有文章防心天游廓乎其有容徳诚可谓包众善而难名兼百行而备有者也臣某只继遗庥茂承余烈永惟至恩大徳无物可称是以恪稽典礼率吁羣心谨奉册寳更主尊諡曰知天守道洪徳渊仁寛穆纯圣恭俭敬文献皇帝庙号睿宗伏惟圣灵如在皇鉴孔昭膺显大于无疆与乾坤而同乆永昌祚攸宁万邦臣某诚懽诚忭稽首顿首谨言
　　一乐章
　　迎神　太和
　　于皇烈考濬庆源钦明宣哲敦徳允元克昌厥祚以厘我子孙噬荐徽称惟天徳是尊惟烈考鉴兹临享如存
　　举册寳　熈和
　　月吉兮辰良荐鸿号兮受命溥将日皇赫奕兮玉册辉煌启中兴兮七叶颂贞符兮万方
　　初献　夀和
　　载清酤兮牺尊瑟笙喤喤兮钟鼓于论乐一奏兮爵一献灵来享兮鉴兹薫薫
　　亚献　豫和
　　瑶觞濯兮酒登怀明徳兮荐椒馨繄昭考兮陟降在庭顾孝享兮灵心载宁
　　终献　康和
　　三献毕陈八音举百辟相予祀事毖爱敬极兮扬名始冀皇考兮绥孝子
　　彻馔　永和
　　笙镛止豆笾彻礼莫愆孝靡竭神具醉兮以莫不怿赉我思成兮纯嘏是锡
　　降座　安和
　　神之来思天路脩神之去思路寝幽幽既安既妥兮靡淹留奠宗祊兮永锡洪庥
