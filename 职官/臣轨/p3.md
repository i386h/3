<!-- { "loadSidebar": true } -->
　　《说苑》曰：人臣之行有六正、六邪，行六正则荣，犯六邪则辱。（言荣辱随其所行也。）夫荣辱者，祸福之门也。（祸福由荣辱而生也。）何谓六正六邪？六正：一曰萌芽未动，形兆未见，（谓事未发之时。）照然独见存亡之机，得失之要，预禁乎未然之前，使主超然立乎显荣之处，（谓使功格上天，德流后裔也。）天下称孝焉。（称主之孝。）如此者，圣臣也。二曰虚心白意，（白谓洁白。）进善通道，（通有道之人于其君。）勉主以礼义，谕主以长策，（勉谓劝勉，谕犹晓也。长策，若张良八难，陈平六奇。）将顺其美，匡救其恶。（《孝经》曰：“将顺其美。”。郑玄曰：“善则称君。”又曰：“匡救其恶。”郑玄曰：“过则称己。”）功成事立，归善于君，不敢独伐其劳。（伐犹取也。言功事立虽由于己，而皆归之于君，不敢独取其劳也。）如此者，大臣也。三曰毕身贱体，夙兴夜寐，（《毛诗》曰：“夙兴夜寐，。无忝尔所生。”）进贤不懈，（进举贤良而不解怠。）数称于往古行事，以励主意，庶几有益，以安国家。（往古行事者，谓往君所行之事。若尧、舜、禹、汤者，称之以励其君。）如此者，忠臣也。四曰察见成败，早防而救之，（谓察见其君有成败之事，则早设智谋以防救之也。）引而复之，（君若已有倾败，则引使复其未有之时。）塞其间，（塞君为恶之间隙也。）绝其源，（绝君为过之根源也。）转祸以为福，令君终以无忧。（能转君昔时之福，以为今曰之福，而令终世无忧也。）如此者，智臣也。五曰守文奉法，任官职事，（文谓簿书也。职，主也。）辞禄让赐，不受赠遗，（言以贞白自居，故虽有禄赠，皆让而不受也。）衣服端齐，食饮节素。（守其廉洁，不为奢侈。）如此者，贞臣也。六曰国家昏乱，所为不谀，（虽国之昏乱，恶贞丑正，任奸用邪，而不谄谀以曲从君意。）然而敢犯主之严颜，面言主之过失，不辞其诛，身死国安，不悔所行。（夫昏虐之君，好行诛戮，怒忠直之士，喜谄佞之人而能不惮严颜，面言过失，不辞身死，冀护国得安。故龙逢以亡，比干以丧，志存必诛，故不悔所行也。）如此者，直臣也。是谓六正也。
　　六邪：一曰安官贪禄，（安其所居之官，贪其君之爵禄。）营于私家，不务公事，（营私家之荣，弄公室之事。）怀其智，藏其能，（不用之以匡其君也。）主饥于论渴于策，犹不肯尽节，（言君思其善论，想其良策，同于饥渴，犹不肯尽节以告之也。）容容乎与代沉浮，上下左右观望。（容容，自安之貌。左右观望，言希旨而取容。）如此者，具臣也。二曰主所言皆曰善，主所为皆曰可，（言进退随君，不为匡谏也。）隐而求主之所好而进之，以快主之耳目，（隐犹私也。言私求具主之所好之物而进之，以快其主之耳目心意也。）偷合苟容，与主为乐，不顾其后害。（言苟得与君合志，同为欢乐，岂顾有其后害也。）如此者，谀臣也。三曰中实诐险，外貌小谨，（内慢而外恭也。）巧言令色，（《论语》曰：“巧言令色，鲜矣仁。”）又心疾贤，（疾害贤能，恐君用之。）所欲进，则明其美而隐其恶；所欲退则明其过而匿其美，（冀己意之得行。）使主妄行过任，赏罚不当，号令不行。（皆由进人退人不实故也。）如此者，奸臣也。四曰智足以饬非，辨足以行说，反言易辞而成文章，（能令是非无定所也。）内离骨肉之亲，（弃宗族也。）外妒乱朝廷。（陷良善也。）如是者，谗臣也。五曰专权擅威，（威权皆在于己而不由其君也。）持操国事，以为轻重，于私门成党，以富其家，（擅发己情，持操国事，以为轻重。于其私门，成其朋党，以富其家业也。）又复增加威权，擅矫主命，以自贵显。（又增己之权，矫主之命，而作威作福，以自尊显也。）如此者，贼臣也。六曰谄主以邪，坠主不义，（进谄媚之言，用邪僻之行，而使其君陷于不义。）朋党比周，以蔽主明。（谗佞之人共为朋党，以蔽主之明，不得使其彰著也。）入则辩言好辞，（谄于主也。）出则更复异其言语，（谤其君也。）使白黑无别，是非无间。（间，犹隔也。言能点白作黑，饰非为是，使白黑是非无隔别也。）候伺可不，推因而附然，使主恶布于境内，闻于四邻。（谓候伺君之行事，谤毁以成其恶，如可推寻，因而附会，以为突然，遂使主之过恶彰布境内，流闻四邻也。）如此者，亡国之臣也。是谓六邪。



　　贤臣处六正之道，不行六邪之术，故上安而下理，生则见乐，（见人所乐。）死则见思，（见人所思，）此人臣之术也。　



　　卷上　匡谏章



　　夫谏者，所以匡君于正也。（谓匡救其君使合于正道。）《易》曰：“王臣蹇蹇，匪躬之故。”（《易》曰，《蹇卦》六二爻辞也。王辅嗣曰：处难之时，履当其位，居不失中，以应于五，不以五在难中，私身远害，执心不回，志匡王室者也。故曰“王臣蹇蹇，匪躬之故”也。）人臣之所以蹇蹇为难。（臣之事君鲜能忠正，故以蹇蹇之材为难也。）而谏其君者，非为身也，将欲以除君之过，矫君之失也。君有过失而不谏者，忠臣不忍为也。（忠臣则必谏其君。）



　　《春秋》传曰：齐景公坐于遄台，梁丘据驰而造焉。公曰：“唯据与我和夫！”晏子曰：“据亦同也，焉得为和？”公曰：“和与同异乎？”对曰：“异。和如羹焉，水、火、醯、醢、盐、梅，以享鱼肉，宰夫和之，齐之以味，济其不及。”（杜预曰：“济，益也。”）君臣亦然。（杜预曰：“亦如羹。”）君所谓可而有否焉，（杜预曰：“否不可也。”）臣献其否以成其可；（杜预曰：“献君之否，以成君之可也。”）君所谓否而有可焉，臣献其可以去其否，是以政平而人无争心。故《诗》曰：‘亦有和羹，既戒既平。’（杜预曰：《诗》颂殷中宗也。言中宗能与贤者和齐可否，其政如羹，敬戒旦平也。和羹备五味，异于大羹也。）今据不然。君所谓可，据亦曰可；君所谓否，据亦曰否。若以水济水，谁能食之？同之不可也如是。”



　　《家语》曰：“哀公问于孔子曰：‘子从父命孝乎？臣从君命忠乎？’孔子不对。又问三，皆不对。趋而出，告于子贡曰：‘公问如此，尔以为何如？’（尔，汝也。）子贡曰：‘子从父命，孝矣；臣从君命，忠矣。夫子奚疑焉。’（奚，何也。）孔子曰：‘鄙哉！尔不知也。昔万乘之主，有诤臣七人，则主无过举；（言举事无过失也。《孝经》曰：“天子有诤臣七人，虽无道，不失天下。”）千乘之国，有诤臣五人，则社稷不危；（《孝经》曰：“诸侯有诤臣五人，虽无道，不失其国。”）百乘之家，有诤臣三人，则禄位不替。（替，废也。《孝经》曰：“大夫有诤臣三人，虽无道，不失其家。”）父有诤子，不陷无礼；（《孝经》曰：“父有诤子，则身不陷于不义”）士有诤友，不行不义。（《孝经》曰：“士有诤友，则身不离于令名。”）子从父命，奚讵为孝！臣从君命，奚讵为忠！’（言其不得为忠孝也。《孝经》曰：“从父之令，焉得为孝乎？”郑玄曰：“委曲从君父之令，善只为善，恶只为恶，又焉得为忠臣孝子乎！”）



　　《新序》曰：“主暴不谏，非忠臣也；畏死不言，非勇士也。（能谏暴君，不畏其死，乃为忠勇。）见过则谏，不用即死，忠之至也。（见君之有过，则犯颜而谏之。谏而不用，则以死继之。可谓忠之至也。）晋平公问叔向曰：‘国家之患孰为大？’对曰：‘大臣重禄而不极谏；近臣畏罪而不敢言；下情不得上通。此患之大者也。’（言此三者皆国家之大患也。）公曰：‘善。’乃令曰：‘臣有欲进善言而谒者不通，罪至死，”（谒者，官名也。言臣欲有进善言于其君，而谒者之官不通闻于上，则罪至于死。）



　　《说苑》曰“从命利君谓之顺；从命病君谓之谀。逆命利君谓之忠；逆命病君谓之乱。（夫臣于人者，不其难乎！察通变之理，识安危之机，然后可以事其君矣。故《书》曰“为臣不易。”）君有过失而不谏诤，将危国家殒社稷也；（见君之有过失不能尽忠以谏诤，则是将欲危其国家殒其社稷也。）有能尽言于君，（谓尽忠贞之言于其君，无所藏隐也。）用则留，不用则去，谓之谏；（君用其言则留，不用其言则去也。）用则可，不用则死，谓之诤；（谓能以死诤其君也。）有能率群下以谏君，（群下，谓众臣也。）君不能不听，（言必听也。）遂解国之大患，除国之大害，（由其用谏故也。）竟能尊主安国者，谓之辅；有能抗君之命。反君之事，（谓夺君之私心归之于正义。）以安国之危，除主之辱，而成国之大利者，谓之弼。故谏诤辅弼者，所谓社稷之臣，明君之所贵也。”（言谏诤辅弼，虽事迹有殊，至于安国宁人，其功不异，故俱谓社稷之臣，而明君之所贵也。）又曰：“夫登高栋临危檐而目不朐、心不惧者，此工匠之勇也；（朐犹动也。）入深泉刺蛟龙，抱鼋鼍而出者，此渔父之勇也；入深山刺猛兽抱熊罴而出者，此猎夫之勇也；临战先登暴骨流血而不辞者，此武士之勇也；居于广廷作色端辩以犯君之严颜，前虽有乘轩之赏未为之动，（杜预《左传》注曰：“轩，大夫车。”）后虽有斧锧之诛未为之惧者，此忠臣之勇也。君子于此五者，以忠臣之勇为贵也。”（夫武士、猎夫、工匠、渔父，虽有匹夫小勇，而不能成其大功。至于忠果之臣、公正之士，广庭作色犯主严，不愿乘轩之荣，不忧斧锧之戮，而使国安人泰，理定功成，道著当时，名流后代，故为君子之所贵也。）



　　《代要论》曰：“夫谏诤者，所以纳君于道，矫枉正非，（矫君之枉，正君之非。）救上之谬也。（救君上之谬误。）上苟有谬而无救焉，则害于事。（害于理人之事。）害于事则危。（国不安也。）故《论语》曰：‘危而不持，颠而不扶，则将焉用彼相矣？’（郑玄曰：相，扶工者也。）然则，扶危之道莫过于谏，（谏则无倾危也。）是以国之将兴，贵在谏臣；家之将兴，贵在谏子。若君父有非，臣子不谏，欲求国泰家荣，不可得也。”（《孝经》曰：“子不可以不诤于父，臣不可以不诤于君。”郑玄曰：“君父有不义，臣子不谏诤，则亡国破家之道也。”）　



　　卷下　诚信章



