<!-- { "loadSidebar": true } -->
　　每以宫闱暇景，博览琼编，观往哲之弼谐，睹前言之龟镜，（《书》曰“允迪厥德，谟明弼谐。”）未尝不临文嗟尚，抚卷循环。庶令匡翊之贤，更越夔、龙之美，（夔、龙，皆虞舜之臣也。）爰申翰墨，载列缣缃。何则？荣辱无门，惟人所召。（《左传》曰：“祸福无门，惟人所召。”）若使心归大道，情切至忠，（《老子》曰：“大道甚夷，而人好径。”）务守公平，贵敦诚信，抱廉洁而为行，怀慎密以修身，奉上崇匡谏之规，恤下思利人之术，（《书》曰：“臣下不匡其刑墨。”《论语》曰：“因人之所利而利之。”）自然名实兼茂，禄位俱延，（《庄子》曰：“名者实之宾。”）荣不召而自来，辱不遣而斯去。然则忠正者致福之本，戒慎者集庆之源，若影随形，犹声逐响。（《书》曰：“惠迪吉从逆凶，惟影响”。）凡百群彦，可不勖欤！



　　垂拱元年撰　

