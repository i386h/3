<!-- { "loadSidebar": true } -->
　　又云。审贼以甚密为主。凡贼初拿获。不许在外久停。滋弊。到官即择深邃之处。审问明白。所云停宿长智。洵非虚语。况从来无无窝主之贼。亦无不通衙役之贼。未审明白之时。尤不许衙役出入泄漏。使余贼知觉潜逃。然审时亦不许徒恃刑法。须察言观色。推情诘问。更在隔别间有供报同伙姓名。亦查众贼口供相同者。姓名年貌住址一一注明。实时出票分差往拿。限定时刻到官。仍前隔别严审定夺。 
　　佟汇白先生云。凡获一盗。未有不令供招伙党。初获之时。神魂无主。情实易露。亦有狡黠之徒。故将睚眦之雠。诬扳数人。以脱严刑。问官不知。即有落笔附卷之害。据彼口说。信笔填写。招房辄粘连附卷。以图勾摄取钱。此票一出。捕役上手。谁敢乡迩。此单一经粘卷。凡有姓名者。即为盗案中人。辨得清时。身家不可问矣。全在问官细心。辨其声口。察其情状盖真伪之情。辞色自别。虚捏之语。辨问则穷。我多方以辨之。则掩护之术不及卒备。我隔别以讯之。则无情之语不及会同。如果情节真正无疑。此单方可附卷。若是覆荅差谬。其中必有雠扳。玉石不分。最为大害。故审盗有司。切不得以参差供单。草率附卷也。 
　　又云。盗以赃获主认为定案。然而执赃论盗。往往失真。每见一招之中。盗数多者。尝二三十人。某人分某物。一一分明。种种招出。未尝不叹鞫狱者之胶柱也。今有杂物数十。以二十人分之。数日后问所分物。各自言其所分。能不爽矣。以一人而言十九人之所分。能一一不爽乎。况盗皆乌合之众。当昏夜之时。作仓皇之事。能以一人备记某人分某物乎。此皆沿习叙招格套。而不近情理者也。究所分赃。尝云花费无存。夫以真赃花费而无凭坐盗。谁不曰花费无存耶。凡盗情未确者。则当审其赃归何处。卖与何人。若夫盗情既确。则不必待赃以定狱。律称但得财者斩。谓一人得财。则同行者皆斩。故又称同行而不分赃。分赃而不同行。皆斩也。今定狱必拘于赃。则真盗以无赃得脱者多矣。 
　　李毅可先生云。盗贼以赃仗为凭。起赃必须捕官带领捕役公同起获到官。即便查对失单。并唤失主拣认。每审盗案。失单多有不清。或因受伤仓卒。故未能逐件全开。往往如此。但有对明失单之赃。其余赃物。仍许临时酌量。听其识认。暂寄库内。以防侵隐抽换。紊乱疑似等弊。解报抚院之后。即令失主领回。分别具领。领状入招。失主释放还家。凡有寄赃买赃之人。审不知情。亦便保释。以省拖累。 
　　又云。强盗务须得其强状。必先问其果有明火器械。劫财杀伤等情。如窃盗抢夺。及谋为强而终为窃。谋为窃而终为强者。原情按律。各有正条情律。此外如有繁冗舛错口供。须前后删正明妥。弗得混乱。碍难结案。 
　　汪焕曾曰。安良必先治盗。而寄赃买赃之累。又因治盗而起。凡诬扳窝伙。犹可留心访察。至寄买赃物之虚实。为舆论之所不着。不惟黠贼易于挟嫌嫁祸。且有捕役牢头。择殷教猱。因而为利者。即官为审释。良民已受累不堪矣。各省旧习。获贼到官。率供无主之案。混认多赃。指某某寄顿。某某价买。承行之吏。据供吊赃。佥差四出。迨赃无着落。终以游供完结。而役婪于橐。吏分其肥。愿民被获贼之害。境内不受治盗之益。惟严究有主之贼。而不起无主之赃。最为简当。 
　　无论为窝为伙。买赃寄赃。有愬称与贼并不相识。横被诬扳者。其中必有教供之人。可令被诬者。杂立稠人之中。先令贼犯指认。如指辨模糊。立时谕归安业。专治贼犯以诬良之罪。然此法须时时变通用之。习以为常。则其人状貌。教供者亦能预先说知。倘以识面为非诬。恐又成冤狱耳。 
　　管见偶存曰。弭盗之方。首在严缉捕。而尤在于未比捕。先养捕。盖凡充当捕役之人。大半家无恒产。衣食不周。亦有匪类畏罪悔过。改业投充者。其平日无事随班听差。所领定例工食。止可敷衍口食。一经报案。奉票出缉。则工食断不敷用。若不量为调剂。而一味绳之以法。不特于公事无益。其弊必至于卖放贼人。庇养窝家。揆厥由来。实以不能枵腹办公之故。是在各州县。平时除将应领工食。按季给发毌短毌迟外。及遇报案票差缉拏。须计其道路之远近。差限之迟速。量给盘费。复按赃数之多寡。案情之大小。酌立赏格。使其当事无枵腹之虞。获案有格外之赏。如此再不依限报获。则严刑以比之。夫亦何惮不为本官出力。而甘心犯法。庇贼受刑听比耶。惟赏捕之资。例无报销。必须捐廉办理。统计盘费赏项。以及冬月长巡口食所需。缺繁案多者。每年约需银七八百两。次者五六百两。次者三四百两。似亦敷用。州县身任牧令。每年用度。正复不少。若能于一身之车马衣服饮馔。少加节省。署内之亲宾幕友侍从。量为裁减。以所省无益之浮费。贴补有用之公役。庶期获案日多。报案日少。闾阎蒙福。行旅获安。似亦牧令力所能办。心所乐为者。故弭盗之方。要在养捕也。 

　　○奸情 

　　犯奸到案。如果审出的情。彼此供认不讳而平日淫迹素著者。必得痛加惩创。使地方知风化之重。然强和二字。为最易诬赖争辩之端。其中苟可保全妇女名节。即予保全。盖所全不止一人一家已也。若系别案牵涉。更勿根究。尤为洁净。至于整饬风化。要在平日用心。凡坊肆淫书春画。以及乡村淫戏杂剧。先宜从严禁止。使贪淫者能知敛戢。妇女不为邪状所诱。自然知名节为重。而犯奸之事稀少矣。 

　　事迹 
　　格言 

　　△事迹 

　　晋王济。尝早出视事。命一侍者往房中就婢取衣物。婢见其韶秀。欲私之。侍者谢不敢。婢曰。若不从我。当白主人。终不肯婢遽呼曰。某欲奸我。济谓婢贞洁。怒侍者。令仆捕杀之。侍者不能自明。泣谓济曰。婢曲我直。枉不可受。当讼君于天府。未几婢暴死。又未几济亦病。见侍者曰。向者所告。实是真情。君不见察合当同赴冥司对质。不数日死。 
　　浙省广济库。岁选殷实之户。充库子以司出纳。某库子侵用官镪。无可为偿。库官某性残忍。拘其妻妾子女于官。迫令其妻女荡舟入西湖延客。以缠头钱纳官。时有名士鲜于枢伤之。作湖边曲曰。湖边荡浆谁家女。绿惨红愁娇不语。低徊忍泪傍郎船。贪得缠头强歌舞。玉壶美酒不须忧。鱼腹熊蹯弃如土。阳台梦短匆匆去。鸳锁生寒愁日暮。安得义士掷千金。遂令桑濮歌行露。未几库官以事罢归。其子妇帷薄不修。至孙妇辈竟落妓籍矣。天之报施抑何捷也。 
　　梁芷林中丞。陈臬山东时。司刑名者。绍兴岑可楼。为述乾隆末。荏平县有一奇案云。山西平阳令朱铄者。性惨刻。所莅之区。必别造厚枷巨挺。案涉妇女。必引入奸情。杖妓去其小衣。以杖抵其阴使肿溃。曰看渠如何接客。妓之美者加酷。髠其发以刀开其鼻孔。曰使美者不美。则妓风绝矣。语同寅官曰。见色不动。非吾冰心铁面。何能如此。后以俸满推升东省别驾。挈眷至荏平旅店。店楼封锁甚固。朱问故。店主人曰。楼中有怪。厯年不敢开。朱素愎。曰即开何害。怪闻吾威名。当早自退。妻子苦劝不听。乃置妻子于别室。巳独携剑秉烛登楼坐。至三鼓。有叩门进者。白须绛冠老人。见朱长揖。朱叱何怪。老人曰。某非怪。乃此方土地神也。闻贵人至此。正羣怪殄灭之时。故喜而相迎。且嘱曰。少顷怪当迭见。但须以宝剑挥之。某更相助。无不授首矣。朱大喜谢而遣之。须臾。青面者。白面者。以次沓至。朱以剑斫之。皆应手而倒。最后有长牙黑脸者来。朱以剑击。亦呼痛而奔。朱喜且自负。急呼店主至。告之状。时鸡已鸣。家人秉烛来视。则横尸满地所杀者皆其妻妾子女也。朱大呌曰。鬼弄我矣。一恸而绝。店主报官立案。可楼佐荏平幕时。曾亲检其卷阅之。 
　　法秀师尝语黄鲁直曰。公作艳歌小词。可罢之。鲁直曰。空中语耳。非杀非偷。不至堕恶道。师曰。君以邪言摇荡人心。使踰礼越禁。其罪岂止堕恶道而已。鲁直由此不作词曲。 
　　太仓钱青柯纂格天集。卷目凡六。一曰云路先声。秋试时方刊首卷。付其孙元静先播于金陵。发榜前梦人示以六大字。朱书云路先声捷报。榜发。元静中式。云路先声者。首卷皆戒淫文也。 
　　云南谢履端。凡见淫词小说。有害人心之书。即买而焚之。每语人曰。此等邪。害人不浅。吾不能销毁其板。但入吾目。吾不使之再存。后梦神曰。汝焚淫书甚多。功德颇大。今当名冠多士矣。康熙丙子中解元。癸未入翰林。子孙科甲不绝。 
　　御史伊辟升京卿。曾中解元。魏裔介询之曰。子家有何阴德。伊曰无他。惟五世家不藏淫书。但见必烧之。及能忍辱而已。魏叹服。又问有瑞兆否。曰将赴试时。书室中墨忽跃起至梁上。碎而下者二次。以为不祥。其后领解。乃知为吉征也。 
　　张孟球公。任河南按察司。居官廉洁。恩威并施。刊印玉厯阴骘及莲池大师戒杀等文。最恶者淫画春方。及堕胎绝孕赌具等物。悉禁绝之。有造作必置重刑。遇有饥荒。无论异地家乡。多方赈济。夫人闻公抄印劝善书文。亦典衣鬻饰以相助。凡贫病人受惠无算。生五子。长学庠。康熙己丑科。次应造。乙未科。三绍贤。巳丑科。四企龄。戊子科。五景祈。雍正癸卯科。皆身登高第。 
　　万厯间进士张某。酷好编造小说。刊刻行世。自谓借人间泡影。作纸上机锋。事属子虚。无伤阴德。一夕梦父责曰。尔所著淫书。使人目眩神飞。认假为真。因而败检者多矣。冥司于此。降罚最重。尔本前程远大。寿算绵长。今缘此削尽矣。祖宗数世培植。一旦丧于尔手。将奈何。张惊悟大惧。方赴福建知县任。舟为风覆。全家溺死。 
　　四川钱大经。早年入泮。学博才高。屡困场屋。自反无大过。祷于文昌。夜梦童子引至帝君前。一吏检禄籍曰。钱应高魁官二品。寿七十三。缘淫书已消禄籍。寿亦不永。帝君谕曰。尔造淫书。其罪无量。若非厚福。已死入地狱矣。钱惊悟。立誓神前。凡遇淫书。即为焚毁。且逢人劝解。情辞恳至。后以明经寿终。 

　　△格言 

