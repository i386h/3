<!-- { "loadSidebar": true } -->
　　天非私富一人。盖托以众贫者。天非私贵一人。盖托以众贱者。贫贱人食力营产。自家血汗。自家消受。天之鉴察反宽。富贵人担爵食禄。万民血汗。一人消受。天之督过更重。 
　　当官处事。务合人情。忠恕违道不远。未有舍此六字。而能有济于民者。尝思有恩以及人。而以方便为上。如差科之行既不能免。则就其间求所以便民省力者。不使骚扰重为民害。其益多矣。 
　　陶文僖公曰。吾辈一列仕籍。即念念济人。尚不能免罪。况敢漫不加意乎。忆吾往昔奉差赴越。往返数千里。水路陆路。所用夫役不知凡几。念兹小民。皆人子也。或当暑月蒸汗淋漓。或值寒天冲霜冒雪。由是而染病道路。委填沟壑者。何可胜数。此等罪孽。皆由我造。如释氏果报之说不诬。能无惕然于心乎。 
　　王梅溪十朋守泉州。宴邑宰。有诗云。九重天子爱民深。令尹宜怀恻隐心。今日黄堂一杯酒。使君端为庶民斟。真西山守长沙。宴十二邑宰于湘亭。有诗云。从来官吏与斯民。本是同胞一体亲。既以膏脂供尔禄。须知痛痒切吾身。此邦素号唐朝古。我辈当如汉吏循。今日湘亭一杯酒。更烦散作十分春。一时听者悚然。二公真贤郡守哉。 
　　学治臆说云。治无成局。以为治者为准。能以爱人之实心。发为爱人之实政。则生人而当。谓之仁。杀人而当。亦谓之仁。不然。姑息者养奸。刚愎者任性。邀誉者势必徇人。引嫌者惟知有我。意之不诚。治于何有。若心地先未光明。则治术总归涂饰。有假爱人之名。而滋厉民之弊者。恶在其为民父母也。故治以实心为要。尤以清心为本。 
　　又曰。先儒有言一命之士。苟留心于爱物。于物必有所济。身为牧令。尤当时存此念。设遇地方公事。不得不资于民力。若不严察吏役。或又从而假公济私。扰累何堪。故欲资民力。必先为民惜力。不惟弭怨。亦可问心。 
　　又曰。如之何而可不得罪于羣黎百姓。曰诚而已矣。三代直道之风。今犹古也。为治有体。焉得人人而悦之。一有沽名邀誉之私。其奉我以虚名虚誉者。即导我以偏好偏恶。而便民之事亦且病民。惟出之以诚求。尽吾心焉。有隐受吾庇者。虽奸胥蠹役讼师地棍之类。谤声交作不足恤也。 
　　爱民之实。发于至诚。则才识胆。皆因之而生。仓卒之际。一语而可以格天。可以造福。惟其诚也。乾隆五十余年　　春巡畿甸。突有邨民犯　　跸。手携兵器为扈从侍卫所格。立被执。诘之曰直隶人。　　　纯庙震怒曰。朕每年春秋两巡。累及近畿。百姓固应怨我。然两次所免钱粮。积数十年计之。亦不为少。竟不足以生其感乎。是殆有主之者矣。时总督方恪敏公观承。已于卡伦门外接　驾。一闻此事。飞骑追上。而　乘舆已前行。公疾趋伏道旁。大声呼曰。臣方观承奏明。此人是保定村中一疯子也。　　　上闻稍回顾。而　　乘舆已入宫门。甫　　降舆。即传军机大臣入　　对。　　　上曰。顷犯跸之人。据方观承奏是一疯子。不知究竟如何。军机大臣碰头奏曰。方观承久于直隶。据所奏是疯子。自然不错。　　　上曰既系如此。即交尔等会同刑部严讯。作疯子办理亦可。军机大臣碰头谢出。即日在行帐中定案。当是时众情危惧。不知此案将如何株连。乃以恪敏公词组回　　天。其事骤解。如浮云之过太虚。真所谓仁人之言。其利溥哉。今恪敏公之子勤襄公维甸。亦继武为直隶总督。　国恩家庆。其原有自来矣。此事蒋砺堂节相。曾向梁中丞章巨述之。并云恪敏在直隶功德甚盛。此其逸事。行状墓志。所不载。我辈宜笔之于书也。  


　　○当官功过格 

　　序 
　　事迹 
　　格言 
　　当官功过格 

　　△序 

　　马惠我先生当官功过格序 

　　太微仙君功过格。莲池大师取而增定之曰自知录流传久矣。自卿相以及编氓。皆可奉为蓍蔡者。友人又贻我当官功过格。予览未竟而惊起曰。当官之重如此哉。一笔而判生死。一言而召灾祥。一念而分寒暖。行一善。胜寻常人百千万亿善。行一恶。胜寻常人百千万亿恶。正所谓高原之水。天下之大利大害也。德易以滋。忍亦易以滋。每见天资刻薄之人。风霆在手。横逞胷臆。又见勉强好善之人。云霄得意。顿换肺肠。嗟乎。富贵功名为时有几。一朝失足。便堕泥犁。莫谓进贤冠皆福报也。以之种德。则进贤即九品莲台之阶级。以之酿恶。则进贤即三涂苦趣之津梁。语云。当官若不行方便。如入宝山空手回。不趁当官时。鬯宏深之愿力。开普渡之慈航。更待何时哉。盍取此功过格。悬之座隅。宦海茫茫。紧操篙舵。浮尘碌碌。痛下针锥。止期利民济物。安问升铨陟谏。朱幡皁葢。何时不可默质神明。青琐黄堂。是处皆堪猛提性命。上报君父。下泽子孙。隐忏諐尤。显消怨詈。皆在此格中矣。则谓功过格。即人鬼关可也。即黑白业可也。排衙人散之后。讼庭花落。鹤署风清。一静间。今日所为。功耶。过耶。当懔懔有照胆镜临之。 

　　△当官功过格。 

　　纪功凡五十九条。此阴司之纪功。较上司之纪功。效验更神。催征有法。劝谕乐输清楚。完欠多少。恩威并用。不烦敲扑而钱粮毕办。算百功。 
　　审编里役。差遣均平。使合县受福。算百功。 
　　清核地亩钱粮。井井有条。使吏胥保歇不得欺隐。致累小民。算百功。 
　　遇大灾大荒。能早勘早申。力请蠲赈。设法救活多命。算千功。 
　　遇兵盗窃发。能豫为防范。力加捍御。免百姓被难。算千功。 
　　力行保甲。亲编亲查。不扰民而盗自弭。邪教奸宄自息。算百功。 
　　较准大小法马。严加防范稽查。使吏胥不得出轻入重。算百功。 
　　设法征解。缓急有叙。不苦粮书保长。不累赍解员役。算百功。 
　　遇残苦地方。能申请减赋停征。算千功。 
　　惜福俭用。无累地方。且使侈俗还淳。算百功。上司能裁减供应者。倍算。劾告府州县贪酷正官一人。算千功。府佐算六百功。县佐算三百功。 
　　能禁戢势宦豪奴。使不敢凌虐小民者。算百功。 
　　出冤枉死罪一人。算百功。军罪算五十功。徒罪五年者算二十功。三年者算十五功。二年者算十功。一年者算五功减罪者减半算。 
　　祈祷竭诚有应。免水旱疾疫之灾算百功。 
　　严禁佐贰不得擅系犯人。算百功。 
　　热审寒审多放轻罪。算百功。 
　　遇大寒大暑大风大雪。钱粮停比。词状停审。一次算十功。 
　　惩治讼师扛证。不得刁唆构衅。保人身家。一人算十功。人命立时亲验。假者坐诬。真者随即亲审。或故或误。为首为从。分别定罪。不致游移干连。一命算十功。 
　　缢死投水服毒死。审非真正威逼。情可痛恨者。不加重罪。以长轻生之习。亦不断给葬埋。以长刁风。一事算十功。 
　　词状少准一日算三功。妇女非关紧要即为抹去。一名算一功。 
　　人犯投到即审不烦守候。一词算一功。 
　　耐烦受诉。使两造各尽其情。一事算二功。 
　　不嗔越诉。只平平照常理断。一事算五功。 
　　听审不受嘱托。一事算一功。 
　　重惩诬告。以息刁讼。一事算二功。 
　　重治不孝。一人算十功。重治叛奴。一人算十功。重治访行赌行打行。一人算十功。 
　　听讼得平。一事算一功。能诲诱顽民。平其忿心。使息争省讼。算十功。 
　　用刑有方。老幼醉病。及妇女非犯奸不打。尊长告卑幼。百姓告衙役。虽失实弗打。已桚已夹。要枷弗打。一人算一功。 
　　不偏护原告。算一功。不喜奉承迎合之言。算一功。 
　　不时错枉。片念拨转。不吝改过。算十功。 
　　事到据理直断。及到别衙门随其展辩。不以成心怒翻案。一事算五功。 
　　供招自为检点。不容吏胥上下其手。一事算一功。 
　　审无重情。免供逐出一事算一功。 
　　追赃有法。禁攀害亲友以保无辜。以赃之多寡算功。能为开豁者。五两算一功。出己财代完者倍算。 
　　和合婚姻。一事算十功。 
　　亲讲乡约。劝惩有方。一日算十功。 
　　劝戒同僚行善止恶。以事之大小算功。劝戒上司倍算。盗贼拿到即审。务得真情真赃。不许捕役私拷。不委衙官混供。不许扳累无辜。不专靠极刑招承。无枉无纵。一次算十功。 
　　严戢捕役牢囚。飞诈良善。算十功。 
　　重犯无家属者。照例申请囚米。一人算一功。例有不合。自为设处。一人算三功。 
　　严禁狱卒牢头。勿肆凌虐。使囚得安守。一人算一功。 
　　牢瘟缠染。命狱官狱卒。扫除积秽。多燃苍术。盛凉水。冬天给草荐姜汤。使囚得方便。一人算一功。 
　　犯无重情。及赃罪易完者。容保在外。勿轻送狱。热审冷审。年终放出轻犯。一人算一功。 
　　禁恶俗。如淹女。火葬。宰牛。酒肆。掠卖。打鸟。等类。一日算十功。 
　　给发役从工食。养济口粮如期。并禁吏胥克减。一次算十功。 
　　考较公明。不阻抑孤寒。一名算一功。 
　　开报生员优劣。采访的确。使人知劝惩。一名算二十功。 
　　用物照价平买。不倚官势亏民。每物算一功。赈济得实。十人一功。 
　　瘟疫疟痢。盛行。开局施药。一人算一功。垂死而得生者。算十功。葬一死人。算三功。 
　　收养孤老。一人算十功。劝其亲戚收养者。倍算。禁止民俗妄费。省十两算一功。 
　　役使地方人。及衙门人。概从宽厚。一人算一功。 
　　远来人役。早发回文。一日算一功。 
　　接文士下僚。有礼无慢。一人算一功。 
　　下僚非得罪地方。不轻加责逐。一人算十功。 
　　修葺学宫。启圣。及乡贤名宦祠。神庙。佛殿。仓房。狱舍。桥路。费十两算一功。劝人乐助者同算。 
　　表章先贤。旌举贞孝。一事算十功。 
　　故旧经过地方。厚待加礼。一人算十功。若患难死丧而加抚恤者倍算。同僚下司身故。失位而家贫者。助一两算一功。劝人共助者同算。 
　　祭祀诚敬。一次算十功。 
　　纪过凡三十七条。此阴司之纪过。较上司之纪过。利害更大。催征无法。任书吏欺隐。保歇包侵。不能清楚。乱拿乱责。追呼愈急。完欠愈淆。合县不安。算千过。 
　　擅自加派增粮。使小民永受赔累。算千过。 
　　地方利病。明知应兴应厘。不肯出身担任。推卸后官。图便一时。罔计永久。算千过。 
　　点役不公。任吏胥作弊。合县不服。算百过。 
　　保约奉行不善。轻委衙官。反致骚扰。算百过。 
