<!-- { "loadSidebar": true } -->
　　程香岩荫贵。四川大竹令。有政声。金川用兵。委办科多跕。程子烈随行。西军失守。贼及科多。程死守数月。贼积薪纵火。程出战。手刃二贼遇害。其子亦不屈死。事闻。赠衔祭葬。荫赉如例。可谓忠孝萃于一门矣。 
　　明卢忠烈公象升寄内书曰。余厯郡守监司。以及治郧抚楚未尝有负君民。不敢私于妻子。家无长物。室鲜冶容。今督旅入关。危苦万端。成败利钝听之天。是非毁誉付之人。顶踵发肤归之君父。惟愿作吾匹者。体吾心。以媳代子。笃其妇规。以母代父。敦其家教。俾二亲怡于堂。四稚习于业。吾愿足矣。他何望焉。又寄子弟书云。古人仕学兼资。吾独驰驱军旅。君恩既重。臣谊安辞。委七尺于行间。违二亲之定省。流氛未靖。艰危备尝。此于忠孝何居也。愿吾子弟。思及父兄。勿事交游。勿图温饱。勿干戈而俎豆。勿弧矢而鼎彝。名须立而戒浮。志欲高而勿妄。殖货矜愚。乃怨尤之咎府。酣歌恒舞。斯造物之僇民。庭以内悃愊无华。门以外谦卑自牧。非惟可久。抑且省愆。凡我子弟。共佩老生之常谈。若我一身。自听彼苍之祸福。按忠烈以督师死戎间。观此二书。而忠孝节义之气凛然矣。 
　　宋按察蒙泉言。某公在明为谏官。尝扶乩问寿数。仙判某年月日当死。届期无恙。后入　本朝至卿列。适同僚家扶乩。仙又降。某公叩以所判无验。又判曰。君不死。我奈君何。某公愕然。盖所判正甲申三月十九日也。 

　　△格言 

　　人臣事君。止此一念耳。所以分其念。使不顾君父者。有数端焉。曰身家。曰爵位。曰权势。曰恩怨。曰名誉。身家爵位之念。出于庸人。其坏事犹小。权势之念。多生于奸人。往往关天下国家之利害。而害亦终及于奸人。至于恩怨名誉。虽世之号为君子者。亦多不免。唐宋以来。朋党之祸是也。唯忠则尽其心而无欺。无欺则至诚。至诚则可以感天地。动鬼神。尚有数端之私得而间之哉。 
　　忘身总论曰。夫忘身何关于为善也。不知居官经世。大是非大利害处。往往关着性命。平日虽能持经守正。到此时嗫嚅依违。杀人以媚人者有之。否则模棱首鼠。败坏国事者有之。古来干事豪杰。成大功名。大人品。俱从真金百炼。万死一生中来。而后国家始受其用。如郭令公之单骑见敌。李临淮之置刀鞾中。韩蕲王之十指存四。刘顺昌之积薪待尽。彼出入万军中。矢石交下。神气不动。默然制胜。岂易易哉。盖此身已早寘为国家有矣。又如徐有功。狄梁公。俱陷大辟。裴晋公韩魏公。委身剑侠。然卒以不死。勋满天地。名悬日月。彼固于此舍得尽。而后大用随之耳。至如王衍殷浩崔司徒等。其始也亦自负壁立万仞。衒声四海。然见草而悦。见狼而战。羊之质故在也。一遇事变。则嘶声丧胆。一筹不展。为天下笑。故须于此处急宜打得清净。即不幸而为岳武穆文丞相之死。视韩侂冑贾似道何如哉。人孰无死。哥舒翰萧至忠王涯贾餗辈。奄奄趋附。图保首领。而当其大限到时。玉石无遗。早知如是。何不烈烈轰轰。顶天立地。做将去乎。于此学得。方是真学。于此舍得。方成真舍。进之则一丝不挂。无名无功。道德作用。应念而满矣。 
　　何苍玉曰。忠是诚心。良是善念。人之所以为人。在此二字。不忠不良。则有人之名。无人之实。在生业与禽兽无异。死后焉有不堕入畜道耶。今人亦知忠良是好事。而到底不肯力为者。只因看得果报虚无。鬼神渺茫耳。不知此是自家性命事。即无果报鬼神。亦当时时存养省察。不敢少懈。况鬼神昭察。果报森然。有厯厯不爽者乎。夫忠良是载福的根本。减去一分忠良。即少却一分福泽。故斲削之至。往往有富贵胎元。竟至易为贫穷躯壳者。岂不可惜。 
　　苍玉又曰。人之成名甚难。损名甚易。往往文人学士。一旦遭诬。终身沦陷。良可痛也。至于忠孝节义。尤世所难。见闻者。正当表扬宣着。以彰潜德。而后生小子。偏好求全责备。讥谈无忌。地狱之设。非为是人而谁为耶。 
　　潘仲谋曰。人生天地父母之外。君恩最大。无论平时践土食毛。莫非皇恩。当胶庠造就。以至厯官受爵。显及祖宗。荣施三党。或待以腹心。隆以司牧。不过欲得养士报耳。人非草木。孰不动心。若身受国恩。惟知自顾身家。问心何忍。然臣道不一。为宰辅。则以格心佐治为忠。为言官则以谏诤匡弼为忠。为刑官则以执法平允为忠。为有司。则以爱民勤职为忠。为武臣。则以宣力靖乱为忠。当荐举。司文柄。则以为国得人为忠。事难枚举。务期真实对君。举动一念。全不为自己身家起见。不避豪强。不狥情面。不惜功名。并不求忠直声誉。或委曲济事而非阿附。或执法不回而非矫激。只要实有益于国计民生。且视吾君真是为尧为舜之君。不敢萌悠忽念。如是。始可以报君恩。至于大节不夺。见危授命者。代不乏人。如关壮缪。张睢阳。岳武穆。文文山。于忠肃。杨椒山者。其尤着也。运际坎坷。抱恨千载。固为臣子者所不忍言。亦不过了得臣子本分内事。然撑万古之纲常。存两间之正气。又不仅食人之禄。死人之事云尔也。 

　　○爱民 

　　父母之于子也。多方保护。训诲成全。甚至虑及细微。计及长久。如此故谓之爱。夫官即民之父母也。百姓望我保护。求我成全。事事与家庭无异。稍存隔膜之见。民已受苦不堪矣。膺民社者。不必广求施济。但询其利害所在。害民之事。能宽一分。则民受一分之赐。利民之事。早兴一日。则民多一日之安。委曲以行吾术。恳切以尽吾心。视黎元之众。皆吾孩提。四境之远。犹吾一室。斯爱民如子。一切善政。自能次第举行。而造福为靡涯矣。 

　　事迹 
　　格言 

　　△事迹 

　　唐太宗营造宫室。征讨四出。民力寖竭。张文瓘谏曰。王者养民。逸则富以康。劳则怨以叛。秦汉广事四彝。创建宫室。二世土崩。武帝末年。户口减半。民罔常怀。怀于有德。无使劳而生怨。帝善其言。卒为罢役。夫恤民不在临事。苟能念念不忘。则随时调剂。一言可以造无穷之福。慎勿曰我闲曹也。冷局也。小官也。而竟置之于不问也。 
　　任昉义兴守。岁荒以月俸治粥。活饥者。禁民产子不举。有孕者助其资。全活数千家。 
　　韩愈为潮州剌史。州人以男女为隶。过期不赎。则没入之。愈悉计其佣。得赎所没归之父母者。七百余人。奏请于朝。遂着为令。 
　　柳宗元为柳州刺史。惟务德化。先是以男女质钱。约子本相当。则没为奴婢。柳宗元与民设法。悉令赎归。衡湘以南。民皆怀其德。 
　　韦温为陕虢观察使。民当输租而麦未熟。吏白督之。温曰。使民货田穗以供赋可乎。为缓期而赋办。 
　　顾云程。由淳安调嘉兴。岁大稔。谷贱不售。故事征赋以十月始。云程缓至岁尽犹不征。部使者恠之。次年正月。云程集耆老问曰。谷价视冬时几何。曰石益一镮矣。云程曰。若是趣完赋。耆老曰诺。五日而入四万金。部使者大惊曰。他邑征三阅月未上。公何以得此于民哉。 
　　天顺中朝廷好宝玩。内侍言。宣德朝遣三保下西洋。获宝无算。上命内侍至兵部查西洋水程。尚书项忠令吏检故牒。时刘大夏为郎中。先检得匿之。吏检三日不得。被笞。刘终不言。事遂寝。后项呼刘诘之。刘曰。三保下西洋。劳军役民。死者万计。纵得珍玩何益。案虽在。亦当毁之以灭其迹。公尚欲追究有无耶。项闻言降位逊谢。指其座曰。公阴德不细。此位不久属公矣。刘果为尚书。 
　　蔡君谟守福州。上元日令民家点灯七盏。陈烈作大灯题诗其上曰。富家一盏灯。太仓一粒粟。贫家一盏灯。抠却心头肉。风流太守知不知。犹憾笙歌无妙曲。王济为龙溪主簿。时调福建输鹤翎为箭羽。鹤非常有之物。有司督责尤急。一羽至值数百钱。民甚苦之。济取鹅翎代输。驿奏其状。诏可之。敕旁郡并如济遵行。汀州银冶构讼十年不决。逮狱数百人。使济往鞫。七日尽得其情。坐仅数人。余皆释之。后官至安抚使。子孝杰亦贵。 
　　王恕巡抚云南。不挈僮仆。惟行灶一。竹食箩一。日给乳豆二块。菜一朿。悬示云。欲携家僮随行。恐致子民嗟怨。是以不恤衰老。单身自来。意在洁己奉公。岂肯纵人坏事。人皆录其辞。焚香礼之。 
　　本朝钱邑令芮公讳复传。爱民如子。不利于民者。必去之而后快。尝谓邻邑某公曰。为官固贵急公。亦须积些阴德留与子孙。以某公酷虐其下。特有感言之耳。某公答曰。那里顾得子孙。我只图自己受用。未几芮公以廉节厯升浙省宪副。某公为抚军所劾。罢任而去。 
　　宋郑清臣为槐里令。虐使小民。民甚衔怨。后移任归。合邑之民。遮道唾骂。清臣以部民侮辱官长上闻。真宗曰。为政在得民。民心如是。尔政可知。贬其官。此皆轻蔑天民之报也。 
　　宋王安石欲开黄河。并修河堤二百里。范子渊迎其意。自表荐往。数年间糜费钱粮百万。溺死者一千余人。竟无成功。廷议论罪。以为更浮于鲧。贬死峡州。 
　　钱塘稽先生某。尝谓新贵者曰。公己作人中龙矣。愿为行雨龙。无作毒龙扰害人世。旨哉斯言。真地狱中救苦咒也。服官者肯各书一通贴于座右。则触目警心。自无虐下取功之事矣。 

　　△格言 

　　夫爱民之道。必先除弊以悦民心。然后兴利以造民福。盖除弊以解悬。民心即喜。兴利便须用民财。劳民力。非得其心。则民将生怨。故二者当有先后。然非真知利弊之详确。则是非混淆。吾以为利而兴之。而不知其为害。以为害而除之。而不知其为利。或兴除之际。未得其法。则弊随生而害又起。故又在于广询博访。取决贤智。不专一己之见。而求通舆论之公。古人所谓合人情。宜土俗。而不失先王之意。然后兴除得当。而德泽及于民矣。 
　　急公奉上之事。捉民当官夫。征徭差役。虽小民分所宜然。但亦须顾其力量何如。若不计闾阎疾苦。硬差强派。民力有限。其何以堪。即云当官亦有工食。不知呼唤之初。即有分规。发银之际。又有扣克。民之所拜惠者。不及数之半也。为民上者。必须体恤物情。深自裁制。不然。几点银朱。费却许多血汗。一张牌面。剥却无限脂膏矣。 
　　居官全活者。有有形之全活。有无形之全活。有形者巳然也。当其颠困欲毙。鹄面鸠形。起沟中之瘠。而予之生全。其为德诚大。然能视民如伤。先事区处。不致颠顿危急。尤为妙手。盖凡饥寒流离。救之未然。则生理不失。力半而功倍。教化亦然。止恶未萌。则不至刑辟。俗美而民安矣。 
