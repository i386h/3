<!-- { "loadSidebar": true } -->
　　又曰夫居官之要莫要于谨言慎行举止戒浮动说话戒夸张上官及朋友有事相商不可漏泄所谓几事不密则害成也同寅中有声名卓越才守俱优政迹昭著者则以为师踰闲荡检者则以为戒或有所短断不可宣之于口使人抱终身之恨其雠必深更不可攻发人之阴私其祸更烈　同侪欢聚多言不若慎言说要事不如说闲事触人忌讳者不可暴扬有关公事者不可訾议此中关系匪轻恂恂自守藏聪明于浑厚载福之器也　盛名不可居为人所忌有一事办得好如系委办则曰此某上官之意也如与人同办则曰此某某之力也如己专办则曰职分所当为求其免过而已时时出以谦逊不致招尤　才华不可露亦为人所忌也惟有事则速办细心斟酌不使有错了得快而又不错才自见矣　人每自矜曰我不要钱此言非也不要钱乃本分事非格外好处何必言夫要钱必受人使令轻则以功名使我重则以性命使我何其视钱重而视己轻也要钱则必作孽颠倒是非出入人罪不如是不得钱也不敢作孽自不敢要钱矣我行我法我尽我心故不要钱者亦自求其心之所安而已何必宣言于众乎 
　　陈氏会芳曰明知非义不惮依阿徇人坏己只为恋恋一官故若轻利守正虽南面不我困况佥壬哉 
　　愚按恋恋一官今日通病而异途之佐杂尤甚何也彼以财易官将以官营财不获厚利不已即获厚利犹不已其患失方无所不至顾肯半途而舍去哉即己既去官又使其子弟为之者亦坐恋恋舍不得也 
　　又曰官场陋习非损人利己则畏难苟安利己者害民苟安者不害民而亦无益于民罪案虽殊而其为 
　　圣朝之蠹则无以异士君子读书稽古抗怀经世一行作吏乃为此两种人负咎贻羞生不如死　居官不能尽却应酬然亦当拨冗抽闲以为静坐读书之地存心作事庶有补益若一味以应酬为事朝夕奔驰日不暇给会不关切之人讲不由衷之话岂惟无益而所损正多矣　自来灭绝天理无如躁进之士一登仕路精神意气并入纷华一切声音笑貌服食起居皆不难巧谐新样本来面目弃之若遗推其富贵利达之心即亲爱如父母妻子可不复顾而君国民物更无不浮沈值之吁至性沦汨天谴随及如是而不亡者谁乎　实心为民须置官度外 
　　舒氏孔恂曰居官原是苦事然做一分便有一分效验此中亦有回甘居官最要快性了一件便少一件积压自家亦得便宜　吾辈做人居官只有自问一层最为切实原不因上官之一喜而益一怒而损即使上官实有龃龉而在我苟无以取之则亦无与己事　省垣需次勿以无事而荒于嬉读律即读书也交接过于拘谨与过于开展均不能免累此中颇有经权待人过于示信与过于怀疑均不能得力此中别有驾驭总在相时地事势而为之而不能豫存成见 

　　○运同 

　　按运同明曰运同知与副使判官俱佐盐运使者实沿金元之旧葢汉大农丞隋盐池总副监唐监盐官之类别称鹾贰亦称大佐赋运副运判同 
　　明耿九畴为两淮盐运司同知痛革宿弊条奏便宜五事着为令母丧去官场民数千人诣阙乞留乃起为都转运使 【　大清一统志】 

　　○同知 

　　按同知在秦汉为郡丞亦称长史汉又曰治中南北朝隋俱有丞名隋唐又俱有长史名又俱尝改为司马隋又尝改为通守赞治唐初亦曰治中后尝改为别驾宋时虽有同知然非郡佐官乃枢密院及大宗正司之贰见宋史职官志其以同知为郡佐官实始于辽厯金元皆曰同知府事明直曰同知今不改别称上佐郡佐邦佐端僚见称谓录 
　　汉黄霸 【字次公阳夏人谥定侯】 为河南太守丞处议当于法合人心太守甚任之吏民爱敬焉自武帝末用法深由是俗吏尚严酷以为能而霸独用宽和为名宣帝闻霸持法平召以为廷尉正自汉兴言治民吏以霸为首 【汉书循吏传】 
　　愚按黄定侯以入财为官而做成循吏官岂论出身哉出身高者固宜自重不可自恃出身低者尤宜自奋不可自薄也然使定侯非从夏侯胜受尚书狱中积三年之久其宦业安必至是夫不学无术学不优尚不可仕况不学乎抑吾闻之书道政事者也定侯善于治民定侯其能行所学而大异乎后世读书不得书之用者哉 
　　孔奋 【字君鱼茂陵人】 除武都郡丞时陇西余贼隗茂等夜攻府舍残杀郡守贼畏奋追急乃执其妻子欲以为质奋年已五十唯有一子终不顾望遂穷力讨之吏民感义莫不倍用命焉遂禽灭茂等奋妻子亦为所杀世祖下诏褒美拜为武都太守奋自为府丞已见敬重及拜太守举郡莫不改操郡中称为清平 【后汉书本传】 
　　愚按事君贵能致身见危贵能致命身命且致之于家何恤忠臣临难不顾私亲亲且不顾又于妻子何恤其所以能致能不顾者得力在一毅字小不忍则乱大谋处此时势士君子之最不幸无可奈何孔关内刘歆所反从受道者宜其臣节之能立矣 
　　葢勋 【字符固广至人】 为汉阳长史时武威太守倚恃权势恣行贪横从事武都苏正和案致其罪凉州刺史梁鹄畏惧贵戚欲杀正和以免其负乃访之于勋勋素与正和有仇或劝勋可因此报隙勋曰不可谋事杀良非忠也乘人之危非仁也乃谏鹄鹄从其言正和喜于得免而诣勋求谢勋不见曰吾为梁使君谋不为苏正和也怨之如初 【同上】 
　　愚按此所谓以直报怨也直者至公无私之谓以直云者不以私害公也史传所载如此类者甚多其所以能如是者葢临事只看道理如何一似未曾有怨一般非尝用功于克治涵养者未易语此葢京兆史称其强直此其一征 
　　南齐裴昭明 【闻喜人】 为长沙郡丞罢任刺史王蕴谓之曰卿清贫必无还资湘中人士有须一礼之命者我不爱也昭明曰下官忝为邦佐不能光益上府岂以鸿都之事仰累清风 【南齐良政传】 
　　隋敬肃 【字宏俭蒲坂人】 为颍川郡丞炀帝令司隶大夫薛道衡为天下羣官之状道衡状称肃曰心如铁石老而弥笃时左翊卫大将军宇文述当途用事其邑在颍川每有书属肃肃未尝开封辄令使者持去述宾客有放纵者以法绳之无所宽贷去官之日家无余财 【隋书循吏传】 
　　唐贾敦实 【冤句人洛州刺史贾敦颐之弟】 为洛州长史宽惠人心怀向洛阳令杨德干矜酷烈杖杀人以立威敦实喻止曰政在养人伤生过多虽能不足贵也德干为衰减始洛人为敦颐刻碑大市傍及敦实入为太子右庶子人复为立碑其侧故号棠棣碑 【唐书循吏传】 
　　白居易 【字乐天太原人谥曰文】 贬江州司马不以迁谪介意与凑满朗晦四禅师为人外之交每相携游咏 【旧唐书本传】 愚按通考唐时司马多以处迁谪视为冗员则无职事如宋之主管宫观可知不然文公固欲奋厉効报兼济生灵者岂肯佚游荒政徒诗酒以遣怀遣日也哉观其刺杭州有惠政可见矣其不以迁谪介意亦人所难及但不如程叔子在涪着易传蔡西山在道州讲学之为素患难行乎患难耳 
　　明贾义 【字宜之金华人】 叙州同知检核屯地平反疑狱郡多以军窜入民籍脱漏营伍三百余义清理悉还故籍民逋粮八十七万石因循至不可究诘义廉为豪猾侵渔而委之逃绝小户乃令民得自首核实追偿夷汉杂处每缘茶贡事至激变义请于高筠等县设长官司专督夷人荼贡其后宁谧 【金华县志】 
　　严琥 【开县人】 为高州同知化州吴川等县岁矿铁民苦赔补无敢言者琥力请停止民歌曰生我慈母活我严父 【大清一统志】 
　　漆文昌 【瑞州人】 沈毅有谋略为永昌抚夷同知于各险隘建八关三堡皆亲履相度悉中机宜缅夷不敢内窥腾永之民尸祝焉 【同上】 
　　国朝蒋君祝 【字赓三仁和人】 永昌府同知有土司颇骫法君单骑入苗洞晓以大义苗大戢尝摄府事为置义仓或曰摄守乃不惮劳如是君曰苟利于民奚问摄为会夏旱民赖仓谷得不饥乃大服铜厂有羡余悉以归公大府入觐尝举君以对上称真廉吏云　 【国朝先正事略】 
　　愚按蒋君之置义仓葢新吾先生所谓一日在官一日尽职无逆料时之久暂而苟且其行者也谓非素位而行之君子哉 
　　李君大本 【字立之安邱人】 宝庆理猺同知所隶通水峝有苗僧行贾临桂知县意其为贼党吴方曙方曙者从马朝柱谋反时方绘图悬购者也讯朝柱所在妄言在峝中以告巡抚立上奏帅兵出命君从行君曰僧言真伪不可知大兵卒至苗必骇且生变请潜访之果在以兵禽之未晚也既而白僧言实妄巡抚疑未释廷讯苗僧果诬如君言 【同上】 

　　○运副 

　　按运副金元明俱曰运副使葢即宋之盐铁副使与唐以来之转运副使异转运副使乃如今之各省守道见厯代职官表又宋之发运副使佐发运使兼制盐政者亦相似 
　　宋张纶 【字公信汝阴人】 除江淮制置发运副使时盐课大亏乃奏除通泰楚三州盐户宿负官助其器用盐入优与之直由是岁增数十万石泰州有捍海堰久废不治岁患海冒民田纶议修复论者难之以为涛患息而畜潦之患兴矣纶曰涛之患十九而潦之患十一获多而亡少岂不可耶卒成堰州民利之为立生祠 【宋史循吏传】 
　　金赵重福 【字履祥丰州人】 为沧州盐副使岁饥民煮卤为盐卖以给食盐官往往杖杀之重福曰宁使课殿不忍杀人岁满课殿当降以岁荒薄其罚 【金史循吏传】 
　　愚按此所谓实心爱民置官度外也 

　　○通判 

　　按宋史职官志云宋初惩五代藩镇之弊始置诸州通判是通判宋以前无之欧公归田录谓既非副贰又非官属常与诸州争权而马氏通考谓是佐郡守者二说不同其将何从意欧公所云或初置时事其后更定则不然故通考云尔观王质答黄宗旦受命佐君之言可见赵清献公尝谓是古监郡之职当时又谓之监州然其结衔皆云通判某州军州事其云某府通判则始于明 【本潜研堂文集答袁简斋书】 若称为别驾据后汉百官志别驾乃诸州之从事史为刺史属吏通典所谓随刺史之后别驾一车以行者并非州佐郡无从事故无别驾以别驾为州郡之佐葢始于唐唐州郡更相为名其为刺史特如今之知府直隶州非复汉之职纠二千石魏晋之统辖数州者比 【本随园随笔】 而别驾因相沿为郡佐官之名迨宋置通判遂以为别称故苏文忠通判杭州戏子由诗云余杭别驾无功劳未免与当时州佐之别驾混矣又按通判宋尝改为同判避章献太后讳见齐东野语别称又曰倅又曰半刺并见称谓录若金元时又改为判官与宋府属州之佐同称云 
　　宋王质 【字子野莘人文正公旦之侄】 通判苏州州守黄宗旦颇以新进少质尝因争事宗旦曰少年乃与丈人抗耶质曰受命佐君事有当争职也卒不为屈宗旦得盗铸钱百余人下狱治告质曰吾以术钩致得之喜见于色质曰以术钩人置之死而又喜仁者之政固如是乎宗旦惭沮为薄其罪 【宋名臣言行录前集】 
　　赵抃 【字阅道西安人谥清献】 通判泗州濠守给士卒廪赐不如法声欲变守惧闭户不出转运使檄抃摄治之抃至从容如平时州以无事 【同上后集】 
　　唐介 【字子方江陵人谥质肃】 通判潭州有巨贾私蓄明珠太守而下悉轻其直而售之介独不与狱发仁宗谓近侍曰唐介必不肯售奏至果然 【臣鉴录】 
