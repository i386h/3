<!-- { "loadSidebar": true } -->
　　愚按此可风世之躁进不待时者其后公为宰相英宗欲以苏文忠知制诰公不可谓轼之才他日自当为天下用要在朝廷培养骤用适足以累之然则公滞管库而处之自若不随时人径去为显职殆自培养其才不欲骤用欤而于文忠又以自爱者爱之所谓己所不欲勿施于人欤然文忠亦不可及矣闻公语而曰公可谓爱人以德视世之怨人抑其进者何如耶惟文忠非众人故能识君子所为也　又按王文正公旦当国每用士则曰厯官尚浅且俾养望后王沂公执政遵行是言忠献之安于卑冗其得文正公之意欤若谏上骤用文忠似又鉴于王公化基之抑鞠咏也陆放翁有句曰人生正要小回翔或亦有见于此而云然耳 

　　○知事 

　　按知事今按察司盐运司及府俱有之自元明巳然在金时只有按知事即宋提点刑狱之检法官唐观察推官之类盐知事即金运盐司之知法府知事即晋录事史唐录事宋录事参军并见厯代职官表其职主佐经厯而我朝各司府不尽设按知事最少惟江西一缺云 
　　宋孙甫 【字之翰许州人】 为华州观察推官时州仓粟恶吏当负钱数百万甫乃令取斗粟舂之可弃者十纔一二又试之亦然吏遂得弛负钱数十万而已 【折狱龟鉴】 
　　张叔夜 【字嵇仲永丰人谥忠文】 为兰州录事参军州有地曰大都者介五路闲羌人入寇必先至彼点集然后议所向每一至则五路皆竦叔夜按其形势画攻取之策得其地建为西安州自是兰无羌患 【宋名臣言行录续集】 
　　陈俊卿 【字应求兴化人谥正献】 授泉州观察推官服勤职业同僚宴集恒谢不往一日郡中失火守汪藻走视之诸掾属方饮某所俊卿舆卒亦假之行于是例以后至被诘俊卿唯唯称谢已而知其实问故俊卿曰某不能止同僚之行又资其仆安得为无过公时方盛怒其忍幸自解重人之罪乎藻叹服以为不可及 【续宋名臣言行录】 
　　愚按正献之恒谢宴集不往事与晏元献相似而不忍自解一节则与钱淡成不居雪富民冤之功同一不欲见好非心极恕而见极卓不能如此信皆为人所不可及也凡处同僚俱宜以正献为法葢其谢宴集也其不苟同也其不自解也其肯替人分过也 
　　李方子 【字公晦邵武人】 调泉州观察推官故事秩满必先通书庙堂乃除方子曰通书是求也丞相史弥远闻之怒踰年始除国子录 【函史】 

　　○府经厯 

　　按府经厯本明官即汉以来之郡主簿郡功曹郡参军之类但今则只典文移而已为府之首领官 
　　汉虞延 【字子大东昏人】 太守富宗召署功曹宗性奢靡车服器物多不中节延谏曰以约失之者鲜矣宗不悦延即辞退居有顷宗果以侈从 【同纵】 被诛临刑擥涕而叹曰恨不用功曹虞延之谏光武闻而奇之 【后汉书本传】 
　　愚按掾史视刺史太守犹主君主君有过失谊当救正不然则不忠至于不行其言则惟有去职而巳虞功曹可谓忠于主者也至今日而其风邈矣谁是能行古之道步虞功曹后尘者乎 
　　周章 【字次叔随人】 初仕郡为功曹时大将军窦宪免封冠军侯就国章从太守行春到冠军太守犹欲谒之章进谏曰今日公行春岂可越仪私交且明府剖符大臣千里重任举止进退其可轻乎太守乃止及宪被诛公卿以下多以交关得罪太守幸免以此重章 【同上】 
　　王涣 【字稚子郪人】 为太守陈宠功曹当职割断不避豪右宠风声大行入为大司农和帝问曰在郡何以为理宠顿首谢曰臣任功曹王涣以简贤选能涣由此显名 【后汉循吏传】 
　　陈寔 【字仲弓许人】 为功曹中常侍侯览托太守高伦用吏寔知非其人乞从外署伦从之于是乡论怪其非举寔终无所言伦后被征为尚书郡中士大夫送至轮氏传舍伦谓众人曰吾前为侯常侍用吏陈君于外白署比闻议者少之此咎由故人畏惮强御陈君可谓善则称君过则称己者也闻者方叹息由是天下服其德 【后汉书本传】 
　　愚按陈君善则称君过则称己固人所难能而高伦不护前非不没人善亦有可取所惜者不能不畏强御不徇请托耳或曰徇起于畏亦有无可畏而徇之者其故何也曰凡皆失在太柔近妾妇之道欠却一刚无丈夫之气 
　　许劭 【字子将平舆人】 初为郡功曹太守徐璆甚敬之府中闻子将为吏莫不改操饰行同郡袁绍公族豪侠去濮阳令归车徒甚盛将入郡界乃谢遣宾客口吾舆服岂可使许子将见遂以单车归家 【同上】 
　　愚按一郡吏而使人改行从善如此况长官乎况大僚乎君子之德风特患君子而无德耳 
　　雷义 【字仲公鄱阳人】 初为郡功曹尝擢举善人不伐其功又尝济人死罪罪者后以金二斤谢之不受金主默投金于承尘上后葺理屋宇得之金主已死无所复还义乃以付县曹 【后汉独行传】 
　　唐杜暹 【濮州人谥曰贞】 为婺州参军归吏赆以纸万幅暹受其百众叹曰昔清吏受一大钱何异哉 【唐名臣言行录】 
　　裴宽 【字长宽人】 为润州参军刺史韦诜登楼见人于后圃有所瘗藏者访诸吏曰参军裴宽居也侁问状答曰宽义不以苞苴污家适有人以鹿为饷致而去不敢自欺故瘗之诜嗟异妻以女 【新唐书】 
　　国朝李君凤昌为云南开化府经厯文山县西有异龙潭府境诸流多汇于此因引流灌田民被其利 【　大清一统志】 

　　○县丞 

　　按县丞自秦以来即有之县之贰也别称曰命卿见汉官仪又曰赞府赞公见容斋四笔 
　　汉张元 【字君夏河阳人】 迁陈仓县丞清净无欲专心经书右扶风徐业亦大儒也闻元诸生试引见之与语大惊曰今日相遭真解蒙矣遂请上堂论难极日 【后汉儒林传】 
　　北周乐运 【字承业淯阳人】 性方直未尝求媚于人以荐除万年县丞抑挫豪右号称强直武帝嘉之特许通籍事有不便于时者令巨细奏之 【北史】 
　　愚按唐大中敕云州有上佐县有丞簿俗谓之闲官不领公事殊乖制作之本意若如周武帝之令县丞奏事其尚得谓之闲官耶夫官无大小莫不有职分当为之事使其可闲国家何必设是官以虚縻俸禄乎 
　　唐陆景倩为扶沟丞河南按察使毕构覆州县殿最欲必得实有吏言状曰某强清某诈清惟景倩曰真清 【唐书本传】 
　　崔斯立 【博陵人】 转蓝田县丞始至喟曰官无卑顾材不足塞职 【韩文】 
　　愚按崔君之言慨然有任事之意深恐有负于丞而无如当时天下县丞例避偪令之嫌不可否事于一邑无所不当问者转无所当问故崔君虽畜其有亦噤不得施用因又有予不负丞而丞负予之叹至于日哦松闲而丞真成闲官矣然其时县之文书丞犹与署今则不惟不与署并不与闻是丞愈为无用之官矣 
　　陈南仲 【颍川人】 为武功丞邑人宜之号为简静 【　大清一统志】 
　　愚按周诗女子以宜家室称贤君子以宜民人受禄可见齐家治国俱少不得一宜字所谓宜者处之各得其当也陈君之□于邑人以简静葢简静则不扰不扰则民安人如何不称便哉 
　　宋苏魏公子某为襄邑丞朝□遣燕顺为提举县官迎见顺自坐南面设邑官坐东而向某望见谕同寮曰此岂可就坐不揖而退具其事于府奏之神宗大怒罢顺罚铜三十斤人莫不称快云 【魏公谭训】 
　　马伸 【字时中东平人】 每调官不择便利为郫县丞守委受成都租伸绝宿弊民争先输至沿涂假寐以达旦常平使者早行怪问之皆应曰今年马县丞受纳不病我也荐于朝 【宋名臣言行录外集】 
　　杨万里 【字廷秀吉水人谥文节】 调零陵丞时张浚调永杜门谢客万里数往始得见浚勉以正心诚意之学万里服其教终身　 【大清一统志】 
　　愚按后世文章取士学优则仕之说巳难拘至仕优则学无官不可正可以为桑榆之收而世人未仕既学非所学及入仕途前所学者无用顿废仍不知更有当学者在彼直谓学自学仕自仕二者各不相关岂知不仕尚不可不学学不优尚不可仕况仕而又初未尝学乎此其蔽由于认学字未清未确知有末不知有本之故读书出身者且然他又何责哉若文节之笃于就教如此可谓出类拔萃者矣彼故太山太守称弟子于康成其心恐未必如公之诚也 
　　刘清之为万安县丞县大祲奉檄视旱徒步阡陌亲与民接所蠲除具得其实州议减常平米直清之曰此惠不过三十里以内耳外乡之民势难远来受米请均境内之地为八俾有粟者分赈其乡官为主之规画防闲民甚利赖 【厯代循吏传】 
　　元黄溍 【字晋卿义乌人谥文献】 为宁海丞地濒盐场亭户恃其不统于有司肆毒害民溍痛绳以法　 【大清一统志】 
　　明吴履 【字德基兰溪人】 授南康丞南康俗悍谓丞儒也易之居数月摘发奸伏如老狱吏则皆大惊相率敛迹履乃改崇宽大与民休息邑有淫祠每祠辄有蛇出户民指为神履缚巫责之沈神像于江淫祠遂绝 【明史循吏传】 
　　国朝吕君又祥 【字瑞龙沐阳人】 循例得县丞効力东河会江南张家马路灾天子命山东助麦秸五百万抚军杨公虑陆运为艰君请辇兖曹两郡秸贮单县之黄冈河借徐州回空粮船载之由黄河顺流下直抵张工杨公壮之即委君办以功借补滕县主簿 【小仓山房文集】 

　　○盐大使 

　　按盐大使乃盐课司提举之属官始见明史职官志即周时齐之盐官汉以来亦或曰盐官魏曰司盐监丞隋为盐池四面监副官唐曰盐池监金为运盐司同管勾元曰司令并见厯代职官表亦汉干官元场差官之流 
　　宋王梦得 【字起岩金华人】 差知盐官事时史嵩之当国或荐除掌故力辞不就未几嵩之去国人服其先见京兆怒于潜宰欲劾之因辟梦得梦得曰夺人之职不忍为亟奉母东归 【王鲁斋先生文集】 
　　国朝师君问忠 【字恕先云南人】 长芦乐亭县石碑场盐课大使乐亭令以灶户地诬为荒地招奸民市之君以实报上官且持之甚力上官谓之强项场官卒以地归灶户君持身俭甚曰苟欲华侈一至不给则败所守矣 【惜抱轩文后集】 

　　○照磨 

　　按照磨元官掌磨勘左右司钱谷出纳营缮料例凡数计文牍簿籍之事见元史百官志各行省各廉访司俱有之明同惟增府照磨一项我朝又增设同知照磨凡以理卷宗而已据通考司录参军掌正违失莅符印则今之照磨其即古司录之流欤 
　　宋洪皓 【字光弼鄱阳人谥忠宣】 为秀州司录秀州大水民多失业皓白郡守以荒政自任悉籍境内粟留一年食发其余粜于城之四隅升捐市直钱五戒米肆揭贾于青白旗上巡行无时皆无敢贵粜不能自食者为主之立屋于东西两废寺十人一室男女异处防其淆伪涅黑子识其手负爨樵汲有职有侵牟鬬嚣者乱其手文逐之皆帖帖畏服廉访使王孝竭曰吾尝行边军政不是过也所活者九万五千余人民呼为洪佛子 【宋名臣言行录续集】 

　　○主簿 

　　按县主簿汉以来俱有之隋又曰录事亦县之贰职主出纳销注然县不皆设 
　　汉缪肜 【字豫公召陵人】 仕县为主簿时县令见考吏皆畏惧自诬而肜独证据其事掠考苦毒令卒以免 【后汉独行传】 
