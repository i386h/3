<!-- { "loadSidebar": true } -->
　　张咏镇蜀时梦谒紫府真君接语未乆吏忽报请到西门黄兼济黄幅巾道服真君降阶迎接甚谨且揖咏坐黄之下询顾详欵似有钦叹之意咏翊日命吏请黄戒令常服来比至一如梦中所见遂以梦告因问黄有何阴徳蒙真君礼遇如此黄曰无他长惟每岁禾麦熟时以三万缗収籴民或艰食即以元籴斛■〈豆斗〉不増价粜之在兼济初无损于小民颇有补咏曰此君所以居咏上也命二吏掖持黄令坐索公裳拜之三四世之富民逸居饱暖无所用心不为嗜欲所惑则必为悭慢贪嫉强横奸诈所恼矣黄能如此宜为真君所重
　　饶州富民段二十八绍兴丁卯岁大饥流民满道段积谷数仓闭不肯粜一日方与家人评论物斛低昻间忽天雨晦冥火光满屋段遂为震雷所击家人发仓求救其所贮谷亦为天火所烧尽矣葢饥者岁之不幸虽冥数如此而上帝岂不念之安有不能赈济而又利其价之踊贵耶宜其自取诛戮也
　　庆厯八年大水岁饥流民满道韩琦大发仓廪并募人入粟分命官吏设粥食之日往按视逺近归之不可胜数明年皆给路粮遣各还业所活甚多明诏嘉奬琦薨后数年侍禁孙勉以杀鼋为泰山所追至一公府见厅上金紫而坐者乃韩琦勉以老幼无托告之琦已恻然密谕勉云今到彼若告不下即报乞检房簿勉出又至一公府守卫者愈严恶见厅上有三金紫者坐在案头鼋亦在侧勉大怖屡吿不允遂报乞检房簿金紫者怒曰汝安知有房簿耶谁泄此事命加凌窘勉不禁其苦遂以实告三金紫者皆首肯嗟叹曰韩侍中在阳间常存心救济天下往年水灾所活七百万人今在此尚欲活人吾侪所不及也即命检房簿少顷数鬼■〈扌舁〉一大木■〈木匣〉至三吏由厅而下检簿上呈西向坐者读毕谕鼋云孙勉已伏偿命然尚余一十五年寿至期当令受罪鼋灭勉亦得还昨州府岁饥大疫郡守怜之劝谕士民出粟拯济委官专领其事此官烦于应对且不欲饥民在市悉载过江置诸坝中但日以一粥饭食之而已然日出雨至皆无所避无何水暴至饥民尽被漂溺不数日此官亦病疫死回视韩琦相去逺甚一入冥路事知如何
　　汉州长者李发遇岁不登辄为食以食饿者自春徂冬日以千数干道戊子民饥甚官为发廪劝分而就食李家者日至三四万人明年流逋未复而荒政已罢民愈困敝数百里间扶老携幼挈釡采薪而以李为归者其众又倍于前葢李之为此自绍兴之丙辰至此三十余年岁以为常所出捐不知其若干■〈豆斗〉所全活不知其几何人矣及是而惠益广绩愈茂故州郡及诸使者始上其事孝宗皇帝嘉之授初品官其后孙寅仲登第唱名第三世皆以为赈济之报

　　救荒活民书卷下

　　●钦定四库全书

　　救荒活民书拾遗

　　（宋）董煟 撰

　　贞元九年盐鐡使张滂奏去岁水灾减税用度不足请税茶以足之自明年以往税茶之钱令所在别贮俟有水旱以代民田税自是岁収茶税钱四十万缗未尝以救水旱
　　煟曰张滂初请税茶本欲别贮其钱俟有水旱代民田租其建议非不善徳宗収税钱后已不能行故当时陆贽亦谓岁収五十万缗未尝以救水旱比年榷货务上言茶盐税钱额二千万缗今每遇水旱盍亦推原盐茶之本意少捐数十万缗以济之可乎

　　梁末侯景作乱江南连年旱蝗江扬尤甚百姓流亡相与入山谷江湖采草根木叶菱芡而食之所在皆毙死者蔽野富室无食皆乌面鹄形衣罗绮懐金玉俯伏床帷待命听终千里絶烟人迹罕见白骨聚如丘山
　　煟曰春秋之时战争相寻秦晋之饥犹且乞籴梁末旱蝗土宇虽狭盗贼虽起然百里之地犹足以朝诸侯况据大江之南乎时宇文泰在魏方讲行府兵有惠养黎元之志傥走一介赍寳玉以告滞积仍乞护送彼以生民为念其忍坐视而弗救乎惜也梁之君臣昏庸不知布徳施惠百姓转死乎沟壑甚至衣罗锦懐金玉以待尽悲夫

　　大业七年炀帝谋讨髙丽发民夫运米积于泸河懐逺耕稼失时田畴多荒饥馑荐臻谷价涌贵米■〈豆斗〉直数百钱所运米或麤恶令民籴以偿之重以官吏侵渔不知困穷财力俱竭安居则不胜冻馁剽掠则犹得延生于是始相聚为羣盗
　　煟曰自古盗贼之起未尝不始于饥馑上之人不惜财用知所以赈救之则庻几其少安不然鲜有不殃及社稷者况夫军旅之后必有凶年耕稼失时田畴多荒民力殊难也于此犹欲以和籴抑配之可不鉴乎

　　十四年炀帝幸江都郡县竞刻剥以充贡献外为盗贼所掠内为郡县所贼生计无遗加之饥馑无食始采木皮叶或捣藁为末或煮土而食之然官廪犹充牣吏皆畏法莫敢赈救
　　煟曰张官置吏本以为民今吏皆畏法莫敢赈救是必上之人讳闻荒歉也以荒歉为讳者其祸至此然天子者民之父母也子既饥饿父母其忍坐视乎今民至采木皮捣藁末以充饥肠而上犹不知炀帝不亡何待哉

　　隋末河南山东大水饿殍满野死者数万人徐世绩言于李密曰天下大乱本为饥馑今更得黎阳仓大事济矣密遣世绩于黎阳开仓恣民就食
　　煟曰为人上者平居暇日其所贮积正为斯民饥馑计尔不知发廪赈恤乃至英雄散之以沽誉迹其祸患可不鉴欤然尝观密至洛口仓散米无防守取之者随意多少或就仓之后力不能致委弃衢路自仓城至郭门米厚数寸为车马所躏践羣盗来就食者并家属近百万口无瓮盎织荆筐淘米洛水西岸千里之间望之如白沙密喜谓贾闰甫曰此可谓足食矣噫食也者民所赖以为命而轻弃若此使密得志岂生灵之福欤

　　隋末马邑太守王仁恭不能赈施刘武周欲谋作乱宣言曰今百姓饥馑僵尸满道王府君闭仓不赈抑岂为民父母之意众皆愤怒武周称疾卧家豪杰候问武周椎牛纵酒因大言曰壮士岂能坐待沟壑仓粟闭积谁能与我共取之豪杰皆许诺未几以计斩仁恭郡中无敢动者开仓赈贫民境内属城皆下之
　　煟曰饥馑而不发廪往往奸雄多假此号召百姓以倡乱臣观义寕元年左翊卫郭子和坐徙榆林会郡中大饥子和潜结敢死士十八人执郡丞王才数以不恤百姓之罪斩之开仓赈施此虽盗贼之行不足污齿颊然亦足以为不留意赈恤者之戒

　　天寳十三年水旱相继闗中大饥杨国忠恶京兆尹李岘不附已以灾沴归咎于是贬长沙太守上忧雨伤稼国忠取禾之善者献之曰雨虽多不害稼也上以为然扶风太守房管言所部水灾国忠使御史推之是岁天下无敢言灾者髙力士侍侧上曰淫雨不已卿可尽言对曰自陛下以权假宰相赏罚无章阴阳失度臣何敢言上黙然
　　煟曰自古奸臣固位惟欲謟事人主不乐闻四方水旱盗贼之警故多为掩遏之计不知稔成祸基非国之福孟子曰入则无法家拂士出则无敌国外患者国恒亡是欲使人主常懐恐惧也况水旱不恤民心日离国忠不学无术何足以知之

　　唐卢坦为宣歙观察使到郡岁饥谷价日増或请损之坦曰所部土狭谷少仰四方之来者若价贱谷不复来益困矣旣而商米辐凑市估遂平民赖以生
　　煟曰不抑价则商贾来此不易之论昧者反之其意止欲沽誉不知絶市无告籴之所适以召变而起谤也坦有定见如此哉

　　○除蝗条令

　　淳熈勅
　　诸虫蝗初生若飞落地主邻人隐蔽不言耆保不实时申举扑除者各杖一百许人告当职官承报不受理及受理而不即亲临扑除或扑除未尽而妄申尽静者各加二等
　　诸官私荒田【収地同】经飞蝗住落处令佐应差募人取掘虫子而取不尽因致次年生发者杖一百
　　诸蝗虫生发飞落及遗子而扑掘不尽致再生长者地主耆保各杖一百
　　诸给散捕取虫蝗谷而减克者论如吏人乡书手揽纳税受乞财物法
　　诸系公人因扑掘虫蝗乞取人户财物者论如重禄公人因职受乞法
　　诸令佐遇有虫蝗生发虽已差出而不离本界者若縁虫蝗论罪并依在任法

　　煟窃谓本朝捕蝗之法甚严然蝗虫初生最易捕打往往村落之民惑于祭拜不敢打扑以故遗患未已是未知姚崇倪若水卢懐慎之辩论也臣今录于后或遇蝗蝻生发去处宜急刋此作手榜散示烦士夫父老转相告谕亦开晓愚俗之一端也开元四年山东大蝗民祭拜坐视食苖不敢捕宰相姚崇奏云秉彼蟊贼付畀炎火此古除蝗义也乃出御史为捕蝗使分道杀蝗汴州刺史倪若水上言除天灾者当以徳昔刘聪除蝗不克而害愈甚崇移书诮之曰聪伪主德不胜妖今妖不胜德古者良守蝗避其境今坐视食苗因以无年刺史其谓何若水惧乃纵捕得蝗十四万石时议者喧哗帝疑复问崇曰庸儒泥文不知变且讨蝗纵不能尽不愈于养以遗患乎帝然之卢懐慎曰凡天灾安可以人力制也且杀蝗多必戾和气崇曰昔楚王吞蛭而厥疾瘳叔敖断蛇而福乃降今蝗幸可驱若纵之谷且尽杀虫救人祸归于崇不以诿公也蝗害遂息

　　○捕蝗法

　　一蝗在麦苗禾稼深草中者每日侵晨尽聚草梢食露体重不能飞跃宜用筲箕褚栲之类左右抄掠倾入布袋或蒸或焙或浇以沸汤或掘坑焚火倾入其中若只瘗埋隔宿多能穴地而出不可不知
　　一蝗最难死初生如蚁之时用竹作撘非惟击之不救且易损坏莫若只用旧皮鞋底或草鞋旧鞋之类蹲地掴撘应手而毙且狭小不损伤苗稼一张牛皮或裁数十杖散与甲头复収之北人闻亦用此法
　　一蝗有在光地者宜掘坑于前长阔为佳两旁用板及门扇接连八字铺摆却集众用木板发喊赶逐入坑又于对坑用扫箒十数把俟有跳跃而上者复扫下覆以干草发火焚之然其下终是不死须以土压之过一宿乃可【一法先燃火于坑然后赶入】
　　一捕蝗不必差官下乡非惟文具且一行人从未免蚕食里正其里正又只取之民户未见除蝗之利百姓先被捕蝗之扰不可不戒
　　一附郭乡村即印捕蝗法作手榜告示每米一升换蝗一■〈豆斗〉不问妇人小儿携到实时交支如此则回环数十里内者可尽矣
　　一五家为甲姑且警众使知不可不捕其要法只在不惜常平义仓钱米博换蝗虫虽不驱之使捕而四逺自辐凑矣然须是稽考钱米必支傥或减克邀勒则捕者沮矣国家贮积本为斯民今蝗害稼民有饿殍之忧譬之赈济因以捕蝗岂不胜于化为埃尘耗于鼠雀乎
　　一烧蝗法掘一坑深阔约五尺长倍之下用干柴茅草发火正炎将袋中蝗虫倾下坑中一经火气无能跳跃此诗所谓秉畀炎火是也古人亦知瘗埋可复出故以火治之事不师古鲜克有济诚哉是言
　　右件虽不仁之术倘不屏除则遗种昌炽诚何以堪姚崇所谓杀虫救人祸归于崇不以诿公真贤相识见也

　　○李珏赈济法

　　将灾伤都分作四等抄札仁字系有产税物业之家义字系中下户虽有产税灾伤实无所収之家礼字系五等下户及佃人之田并薄有艺业而饥荒难于求趁之人智字系孤寡贫弱疾废乞丐之人除仁字不系赈救义字赈粜礼字半济半粜信字全济并给厯计口如常法惟济米预散榜文十日一次委官支毗陵与鄱阳常行此法民至于今称之

　　○鄱阳赈救法

