<!-- { "loadSidebar": true } -->
　　为牌示事照得十月二十六日凤翔官盐局被焚一案本司未知其详现奉抚宪面谕据严署司函禀及刘副将面禀此案莠民李褚娃等因贩私挟忿于一月之前杀牲饮酒迫胁各村堡往焚盐局岐山郿县两令若罔闻知迨十月二十六日夜匪徒在前平民从而后直入凤翔官盐局先掳银物后烧房舍幕友被戕两人自昏至明厯时甚久而凤翔守令屡欲出城为城守营参将所阻亦遂闭门不出听其杀人放火而去当印委初报之时抚宪未得其详犹批令府县缉匪自赎委员带罪从事亦谓使功不如使过而未经惩匪不肯惩官也今匪首已获其二经署臬司查明该守令等于此等劫杀重案为一参将所阻遂尔裹足不前实属庸懦无能形同木偶李委员办事认真因公结怨此次肇衅又先期公出然分卡各局缉私各勇若非平日倚势作威何至积怨如山使局卡悉付劫灰幕友惨同车裂是李委员即不得罪于民而知人不明约束不严己属咎无可逭况各匪传帖聚议一月有余印委各员如其不知是聋瞽也知而不言言而不备是无心肝也反复以思断难姑息委员李倅撤差候勘局事即委新任凤翔府尹署守兼理凤翔府傅守凤翔县彭令岐山县钮令郿县张令一并撤任示儆城守营参将畏葸荒谬由院咨请督宪撤参扶风刘令于匪徒蓄谋未发之时侦悉其情亲厯各村切实谕禁扶民遂无助匪毁局者应记大功三次以示褒荣至花盐官运事无中止总期尽袪宿弊利国便民其分卡各员统俟查明一律惩处抚宪面谕如此须牌 

　　○批鄠县催头骞润身呈词 

　　据禀已悉是否属实未堪遽信惟该民人之父曾官广东吏目衣冠陵替轮作催头何至被告未来先将原告笞责四百板勒赔粮石鄠县陈云霖以选得官本司未能深信仰西安府即委候补知县涂嘉荫驰往该县会同陈云霖将此案妥速断结具报勿延词发仍缴 

　　○批留坝厅李丞禀 

　　所禀剀切详明足见尽心民事据称该厅淘沙坝北岸向有水田南岸地势较高素无渠堰该署丞拟在上游拦河筑堰节节疏引化瘠为腴计可开水田三百余亩岁收稻谷千石现估工价九百余串而千石之租即可易钱四千串是不仅利市三倍也禀请挪借学堂经费八百串兴此渠工渠成之后即作学堂公产凡食渠利者按年纳息以资膏火尤为意美法良应即照准克日兴工以期来年即可食利该丞仍宜细心审度勿使徒劳无功欲益反弊是为至要仍候督抚宪曁本道水利局批示缴 

　　○批湖北文生吴绍海禀 

　　查陕省人浮于事无可位置该生既与阿那亲王有旧又为刘军门幕下得力之人何必舍旧谋新效毛君之自荐耶仰即回甘肃不必在此逗遛 

　　○批石泉县详 

　　据详已悉此案因黄继瀛拖欠黄光明当价稞谷蔓讼八年之久继瀛已死其妻黄马氏无力清还以致光明控道控司添诬耸准李故令蔚然初讯此案即断令继瀛还钱四百串了事继瀛在日尚且无力归还以致光明屡控今仅黄马氏一寡妇该令仍照前断令措钱四百串交案押其弟继洲为质夫男子所不能了者责之于妇人夫死而累其妻兄死而押其弟万一四百串永不措交继洲无出押之日矣大凡积年帐债之案要贵随时酌断不能执一而无权继瀛既死当视黄马氏家道实能持出若干或二百串或三百串断案者取其易遵得钱者图其爽利若必死于句下吾恐光明一无所得而此案终无了期矣该令见批之日如果黄马氏巳将钱如数交案诚光明之幸也如其未了可传光明剀切开导勉以恤孤怜贫之义责其添诬越控之非令马氏还钱二百串了案试问光明再讼八年所花费者岂止二百串吾恐马氏嫂叔亦将从继瀛于地下而此钱愈无着落矣该令为本司故人勿以直谅为怪此颂近佳不一缴原词存 

　　○秦中官报序 

　　人欲知古事莫如读书欲知今事莫如读报孔子据百二国宝书而作春秋尔时五等之封星碁布列国有大政彼此赴告即今二十一行省文移往复之意宋时民间有衷私小报及新闻纸即今申沪诸报之权舆吾秦之有官报始自光绪丙申迨戊戌秋而止庚子以后朝廷讲求新法开通民智于是湖北商报北洋官报以及浙报晋报相续而起吾秦远在西陲风气之开较东南为晚虽复学堂大启兼综中西而士守陈编商无远志京沪诸报贫者不购迂者不观其购而观者又或少年浮动习其非圣无法之言而略其智创巧述之事则不惟无益而有害矣癸卯之春于省城设课吏馆乃附官报局于内而以馆员司选录校刊事月得三册分发各州县学堂俾资观览竟癸卯一冬报凡入出甄择虽勤推行未广今年春乃复振而新之天下每作一事必有本意之所在不可拾唾而乞余报曰秦报当以秦中政事为纲传之远近可以知关内政治之得失风俗之醇浇物产之盈虚人材之消长此则为行远设也若首列　　诏旨次列直省章疏以及列国邦交东西政艺其转贩于京津沪粤诸报者则专为秦中官吏士商设也传曰言之无文行之不远若抉择无方取盈篇幅野言尘牍触目生憎虽强令州县购阅不过人掷数金增多炉灰一寸耳遑冀行远乎是故俯仰随人而无特立之帜者在人则为李志曹蜍在物则为泥牛瓦狗在音则为腐木湿鼓在味则为白蜡空螯在文则为今日无味之报章而已矣吾中国事事不如外人独伦理词章厯劫不磨环球无两今拟增入关中文录一门俾读者生欢喜心除尘俗气即言文行远之意寄售各省亦即春秋列邦互相赴告之意在今日为政要在异日为史材秦中官吏无小无大知吾之所为用人行政课士治民及一切讴歌讼狱皆将布告远近而人之赏誉讥骂胥于是乎在则必益自振奋凡可以利国者无不为稍不可示人者决当去则岂惟开民智而已其有裨于吾秦治术者夫岂微哉夫岂微哉 

　　○甲辰年变通秦报章程十一条 

　　一报曰秦报谊应多载秦事向来关辅政编仅居六分之一有似喧宾夺主今拟每一册中秦事居其半选钞各报居其半以期名实相符 
　　一向来报本一月三期每本以三十余叶为率夫本局订购华洋官私诸报其来也常在一月以后再由本局选印发递则秦中官绅士商之阅报者己在两月以后更限以十日一册则期愈远而读愈迟我之新闻久作人之故纸矣今拟减其篇页密其报期每本十余页五日一出以稍慰先覩为快之意 
　　一向来本局所刻路透电音皆取之于津沪各报颇恨不获先覩近来俄日失和关心大局者尤迫欲知其战事兹由本局与上海电报局订定每日将路透电信转报秦中则刚日之事柔日即知其未经订购以前之路透电信仍当汇录俾秦人士得窥其全 
　　一吾秦自讲求新政以来创办之事不少奏牍文移未见京报者亦不少秦中人士无由得见去年报本登载亦属寥寥今拟将吾秦重要各政事苟非密折一切宣示盖事属创办士民但知有其事而不必喻其心类如军政财政吏治学程务将原办奏定各章程一一登报俾秦人咸知每办一事皆有其命意之所在非徒取民财以供挥霍传之他省亦知吾秦疆吏之苦心其合者可资邻省之取裁有不合者尤冀来执友之规讽本局刊报之本意注重在此当揭以示人者也 
　　一吾秦现办各事凡奏稿详稿以及各局各府厅州县禀牍禀批固当次第刊行即数年以前有关政要而未经传布者亦当载入报中但须注明年月俾阅者知其前后次第 
　　一省城各局文案委员不乏能手其拟稿拟批凡可资观览者概予登报考宋时官两制者凡所撰拟皆系以某人行今仿此意凡局员所作皆注明某某拟稿某某拟批以示不没人善之意 
　　一州县判决词讼有案涉奇异审断公明者冤狱平反者大谬无理被撤参者一概登报盖公允者可以示劝过于胡涂荒谬者告之通省并传诸邻省不但可以示惩且使现任各官各有戒心从此不敢荒率任性则所全者多矣若寻常词讼案情平平无奇判词又简率鄙俚概勿登报 
　　一一省大政抚藩臬三署尽之然如善后厘金洋务等局皆要政也一切公移文牍应刊入秦报者均宜钞送本局次第排印今于藩署办公所特设写官二人专司钞录事除抚署要公悉已札行藩司外其臬署及各公事会局行到署悉由办公所委员慎选速钞随时封送本局以资报材 
　　一秦报固以秦事为重而选刻各报尤宜知所去取今仍旧岁定章首列枢廷政要次即关辅政编惟较去年加多加详至于外交新事无非转录津沪各报存其要畧削其游谈向来每录一条必并载其四字题目如设局保商汇解赛物之类甚无谓也今另定格式如录申报若干条则于其末注云以上见申报录中外日报若干条则注云以上见中外日报此亦著作家类志之例局员不可不知 
　　一言文行远千古不易世间最赏心者何事乎佳文佳诗即移情之尤物也今拟增入关中文录一门凡大学堂季课课吏馆月课如有佳作皆可附刊惟选择必精中驷勿取他如我师我友录示名篇存吾箧衍者每报之末录其一二为阅者娱目赏心之助此亦法曲之尾声天机之剩锦也其不佳者虽送本局亦所不录 
　　一报局附于课吏馆意在使我同寅诸君子周知本省政要兼知中外时局用以扩其闻见培成有用之才鄙人以课吏自任尝恨政书无佳本久欲自道所得为居官浅语一书腹藳已成而老年懒慢未经写出今拟公暇日书数条以告后来需次诸君俾知涂径亦即附刊每报之末公诸海内讲求吏治者新妇成婆指点当年之井臼老驼无力心知旧厯之山川自道己经或当亲切阅者勿笑可耳甲辰正月十九日秦中官报局述 

　　○序二 

