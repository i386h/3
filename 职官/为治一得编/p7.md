<!-- { "loadSidebar": true } -->
　　一饬该房查开移交监禁人犯若干名捕班看管贼犯若干名各班外保候讯人证若干名每人名下开明案由亲临点查如有私押私放即将该管吏役重责示警监犯中如有有案未报及已报未经招解者查明限期宽紧次第审拟报解至贼犯有案情轻微而冻饿不堪者勿令在押待毙宜速传亲属地方保领管束或系邻封关到者备文递回取保至外押人犯有案关重大者仍押令候讯其无关紧要者即传案讯释或一时不能传集即取具连环的保候传缘无辜被押倘因暴病或他故致毙或另滋事端诸多不便此三处须派亲信妥人每晚按簿查点勿令人数多寡不符 
　　一放告收呈送幕拟批除命盗及有旧案者准理外其情节支离者批驳不准至户婚田土钱债细故斟酌其情同姓者或先批族长亲邻查覆异姓者或先批约地及呈内中证查覆其中处息必多可免拖累或幕友意见不合不妨悬商如自信真确而幕友拘执只可我用我法至堂上审断又当随机应变不必拘泥前批执定成见也 
　　一自尽命案无关罪名者即尸亲输服亦须限内详报以防日后翻控幕友往往偷懒不肯即详务须随时稽查催办 
　　一坐堂审理词讼刑杖最宜检点舞弊书差及滋事棍徒强横贼犯宜用头号重责以警凶顽至寻常发落只用二号示戒而已其衣冠人士老实乡民勿轻易用刑以全廉耻再行杖时皂役下手轻重不一有得则轻不遂则重勿拘定数重者减而轻者加在临时斟酌 
　　一到任或衙署或公馆自大门以内前后俱要亲身查看如有便门缺口务须堵塞临街矮墙务须筑高非以防外之入所以防内之出也司阍者须老成压众之人官给门房谕帖凡署内家人非官差不许任意出入如有阻之不听者回明逐出司阍者听情不阻查出□究即官亲幕友出门拜客亦须问明禀知葢衙署随处有弊无内应则不行即茶房门子非坐堂会客不可令入宅门缘书差往往以茶房为耳目官幕之一言一动外人无不周知撞骗招摇多由于此不可不慎择而严防之也 
　　一同城同寅如两学武弁捕厅皆吾羽翼要以诚意相通则皆为吾用倘遇不醇之辈但须自立城府不可外露锋芒葢善者以吾为倚?不善者即以吾为鱼肉我有隙而后议弥则已晚矣彼既发而后思御则无及矣至捕厅尤为亲密要使明为我用而不至暗中用我则公事一切可得共济和衷之益 
　　一绅士为一方领袖官之毁誉多以若辈为转移采其行端望重者偶一俯交下问便觉正气隆重人知向方再为观风月课整饬斯文则众口成碑官声日起宵小之徒气类萧索自阴消无数祸端矣 
　　一书差为官之爪牙一日不可无一事不能少然欲如指臂应使非严以驭之不可葢此辈止知为利不知感恩官宽则纵欲而行官严则畏威而止机在到任之初察其有心玩误者重责以示警必责以示信则众心震慑不敢以身试法矣 
　　一稿案判行差票过朱断不可假手于人虽至亲好友亦不容少为通融非谓权不下移谓亲友可假则无人不可假而门印书差可以生心作伪矣又差票案情不一或按班轮差或因人器使一出官手人无间言假手于人必多物议葢实有串通门印行求差票者不可不思预防其弊也 
　　一做官止办事理财二端办事难而易理财易而难葢办事在用心心用而无穷理财在用钱钱用而有尽稍一疏忽则亏缺立见矣须合一年之入筹一年之出某项应用若干某项应用若干通盘计算不敷则设法樽节以期足用由年而分之月由月而分之日先为之极而不使过则章程定矣然后日有日总月有月总年有年总有余无余有亏无亏随时可按簿而稽即不至有余或可无亏即不免有亏亦不至大累今之亏缺累累者由于先不自知非不知也知其入而不知其出也既亏而悔已无及矣此理财之所以难也 
　　一账房为银钱出入总汇之地最要综理得人第一欵项要清存库银钱有簿提库批解银钱有簿支发俸工有簿支发一切杂欵有簿至私项出入亦分类登记而统入流水俾总入总出每日有数则有余有亏按簿可稽矣管账人于每日总结后将账送官逐项覆看于总结处戳用图记发还倘出入有应商之处或标签或面商从长核实可也 
　　一分派家人执事要各因其才用违其才必至偾事门印为最要非明白人不可择诚实晓事者经手稿案文移等件门印各得一人足矣余则在门上者管理会客或查监狱押犯等事在印上者帮同签押用印至一切奔走外差因人而使不必拘定责任也 

　　为治一得编
