<!-- { "loadSidebar": true } -->
　　凡事必有情理作伪者往往出乎情理之外果能细心体察虽不中必不远宋郑克折狱龟鉴云程戡宣徽知处州民有积为仇者一日诸子私谓其母曰今母老且病恐不得更寿请以母死报仇乃杀其母置仇人之门而诉于官仇者不能自明而戡疑之僚属皆言理无足疑戡曰杀人而置其门非可疑耶乃亲劾治具得本谋李兑知邓州有富人搏其仆至死系颈弃井中以自缢为解兑曰投井固不自缢自缢岂复投井此必吏受赇教富人使不承耳已而案之果然沈括笔谈云张升丞相知润州有妇人夫出数日不归忽闻菜园井中有死人即往视之号哭曰吾夫也遂以闻官升命属吏集邻里就其井验是其夫否皆言井深不可辨请出尸验之升曰众皆不辨妇人独何以知其为夫收付所司鞫问果奸人杀其夫而与闻其谋也宋史朱寿隆传云寿隆知彭州九陇县时吏告一家七人以火死寿隆曰岂有一家焚而无一人脱者此必有奸踰月获盗果杀其人而纵火柳氏叙训云柳公绰为襄阳节度使岁歉邻境尤甚有齐衰者哭且献状曰迁三世十二丧于武昌为津吏所过不得出公绰览之即命军候擒其人破其棺柩皆实以稻米盖葬于歉岁不应并举三世十二丧故知其诈耳以上数事皆察情以分真伪余所断案有类此者附录于左 
　　襄阳民人谷正立控生员尉秉恭承受伊故岳家产不认嗣父借项一案讯据谷正立供称道光二十年代伊岳父尉道亨向田永盛票号借钱三百四十串文系伊垫还二十八年伊岳母刘氏不忍累伊凭同保人书有押地六十亩字据为凭至今本利不偿查谷正立现年三十八岁借钱之时仅止十四岁田永盛何能遽信借给钱三百四十串之多且尉道亨家道殷实非贫寒可比即属乏用岂有不自行挪借而反央十四岁之女壻出名代借之理至押地六十亩为数甚巨刘氏嗣子尉秉恭年幼无知应有尉姓族人出名承保方昭妥实乃核阅押字既未凭同尉姓族人又无代笔人姓名仅凭有外姓保人安知其非串捏且押字内载有限至冬月内不还另换地约落业字样如果至期钱未还清何不即换管业约据直待刘氏故后又隔多年始行控追图诈无疑层层驳诘谷正立乃服罪 
　　襄阳民人陶小强只生一女咸丰六年凭陶和尚说合螟蛉黄应詹为子立有合同迨后应詹翻悔前言不愿与小强为子旋即出外已隔数年之久应詹忽以伊本赘与小强家为半子半壻小强赖婚将伊逐出等情具控余查立合同时小强之女年甫十二岁应詹年已三十七岁岂有十二岁幼女难择年纪相当之人而必赘三十七岁之应詹为壻耶殊属不近情理其为诬控无疑讯之果服 
　　襄阳人民易继成控钱继德抢伊孀嫂据钱继德供称伊娶李氏系乔兴林为媒李氏之姑易解氏曾经应允并送给财礼钱二十串余谓钱继德易继成同村居住距李氏娘家二十里如果李氏奉姑命改嫁即由易家往钱家岂不甚便何必由易家回娘家又由娘家往钱继德家一日之内往返纡回多走四十里路李氏既回娘家又不见父母之面足见钱继德之娶李氏并未同娘婆两家商量迨到钱家之后始令乔兴林强与易解氏送财礼钱二十串易解氏气忿不受原无不合但易继成不应控抓抢耳钱继德强娶有服之妇李氏夫故孝服未满瞒姑再嫁分别责惩仍离异 
　　襄阳生员刘荣组控刘成乘乱偷窃前县屡次集讯因无确证未便究追刘荣组以刘成偷窃之时系黄怀德目击不服上控批县覆审两造各执仍不输服余到任后讯据黄怀德供称同治元年闰八月二十三日捻匪窜扰襄境刘荣组以箱只寄存伊家是夜贼踪逼近伊亦逃避外出迨转回至家见屋内跑出数人因无月光亦无灯亮跑出之人是何面貌手拏何物未曾看清祗见刘成手拏书本是以告知刘荣组控究余折之曰刘成邀人至汝家偷窃既有数人尽可将箱只抬去不必开箱分拏如谓开箱检取应检取贵重衣物变卖获利断不得于贼氛紧逼之时窃取不急需之书本且屋内跑出几人既无月光又无灯亮看不清面貌与手拏何物即或刘成手拏书本亦应看不清楚何以认是刘成何以认是书本再三研诘始据实吐盖黄怀德受寄刘荣组箱物被其弟黄三窃取将箱内书籍卖给刘成黄怀德恐刘荣组向其追赔故藉刘成买书之隙指为刘成偷窃以为卸责之计耳其实刘成于是日携眷逃难因人多拥挤不及渡河在刘正品家借宿一夜次早始去是夜并未出刘正品大门一步也 
　　襄阳民人梁正棠控陶锁讹诈陶锁控梁正棠刁拐两情各执余审度供情两造所控均非虚诬如梁正棠供称伊与董有素不相识正月十九日董有带一妇女到伊船上借宿等语船上非借宿之所况泊船之处坡上有人家有小店铺何必到船上借宿既是素不相识亦未必肯留宿船上又供留宿之次日董有上坡阅两日纔回等语陶吴氏甫被董有拐带未必就情投意合董有上坡两日不回将吴氏放在船上独不怕吴氏说出被拐情由耶独不怕船上人向吴氏过细盘问耶董有未必有如此之惷又梁正棠问明吴氏来厯之后何必将吴氏送至萧家暂住岂船上怕吴氏逃走萧家独不怕吴氏逃走耶又盘问明白之后梁正棠正可将吴氏送至陶家以便见好即亲往索谢亦人情之常何以自己不送而令萧姓送去此中隐情显而易见谓非刁拐其将谁欺陶锁供称二十七日吴氏到家二十八日伊往龙坑投明牌甲此不过便于告状耳当日何以不转身回去而必在龙坑住宿一夜即或投甲之后天巳昏黑何以次早又不回去而必在龙坑再住半日所以迟迟不去者明是候牌甲回信所以必候牌甲回信者明是向梁正棠要钱或肯或不肯须得一回音耳讹诈情节亦属显然讯之果服 
　　荆州万城大堤各堤工均有差田圩甲差事向系差随田转上熊良五号圩差归皮李萧三姓轮流充当萧姓差田卖与颜姓管业同治六年轮应颜姓当差颜崇贵恃系　复圣后裔前抚院给有优免杂派差徭执照抗不认办余谓　复圣后裔原准优免差徭但万城大堤关系亿万姓身家非别项杂差可比圩甲差事向随田转上熊良五号圩差所以归萧姓充当者原因萧姓种有差田今颜姓既置萧姓有差之田即应当萧姓所当之差若置买差田而固执优免之例则大堤六十七工均有差田设使尽归颜姓六十七工之圩差岂不尽归无着嗣后应令颜崇贵遵照向章轮流认办如颜崇贵不愿承当圩差即将此田仍归萧姓取赎颜姓以后永不准再置差田以符免差之例 

　　○用谲 

　　据证以定是非证或难凭则是非无由定察情以分真伪情或难见则真伪无由分于此而欲发奸摘伏莫妙于用谲谲虽非正然因谲而得真情既可慑服奸慝又免累及无辜则仍不失为正道也风俗通云临淮有一人持匹缣到市卖之道遇雨披覆后一人至求共庇荫雨霁当别因共争鬬各云我缣诣府自言太守薛宣核良久莫肯首服宣曰谦直数百钱何足纷纭自致县官呼骑吏中断缣人各与半使追听之后人云太守之恩缣主乃称冤不已宣知其状诘之服罪北史后魏李崇传崇为扬州刺史部民苟泰有子三岁失之后见在郭奉伯家各言己子并有邻证郡县不能决崇乃令二父与儿各别禁数日忽遣吏谓曰儿己暴死泰闻之悲不自胜奉伯嗟叹而已殊无痛意遂以儿还泰五代史汉慕容彦超传彦超为郓帅日置库质钱有奸民以伪银二锭质钱十万主吏久之乃觉彦超阴教主吏夜穴库墙尽徙其金帛于他所而以盗告彦超即膀于市使民自占所质以偿之民皆争以所质物自言已而得质伪银者执之服罪和凝疑狱集云慕容彦超帅郓有役人盗食樱桃主吏白之不服彦超慰谕曰汝辈岂敢盗吾所食之物主吏诬执不须忧惧各赐以酒密令入藜芦散于酒中既饮即吐有樱桃在焉于是服罪 【郑克曰俗言人口无赃此说足以破之然事既细微谲亦刻薄】 唐书张元济传隋大业中元济为武阳令元武县与其邻接有人以牸牛依其妻家者八九年牛孳生至十余头及将异居妻家不与县司累讯不能决其人诣武阳质于元济元济曰尔自有令何至此也其人垂泣不止元济遂令左右缚牛主以衫蒙其头将诣妻家村中云捕盗牛贼召村中牛悉集各问所从来处妻家不知其故恐被连及指其所诉牛曰此是女聓家牛非我所知元济遂发蒙谓妻家人曰此即女聓可以归之妻家叩头服罪 【郑克曰越境捕盗召集一村牛亦是当时可以为此若在异日止合移文追而诘之】 疑狱集云唐赵和为江阴令邻县淮阴有二农夫比庄通家东邻尝以庄契质于西邻后当取赎先送八百千自恃熟密不取文证再赍余镪西邻不认东邻诉于县又诉于州皆不获伸理遂来诉于江阴和召捕贼之干者赍牒淮阴云有刦江贼案劾已具其同恶在某处姓名状貌悉以西邻指之请梏付差去人西邻自恃无迹初不惧至则械于庭和厉声诘之囚泣诉其枉和曰事迹甚明尚敢抵讳所刦之物藏汝庄中皆可推验汝具籍赀产以辨之囚不虞东邻之越诉仍供析谷若干庄客某人者细绢若干家机所出者钱若干东邻赎取者和复审问乃谓之曰汝非刦江贼何得隐讳东邻赎契钱八百千遂引其人使之对证于是惭惧服罪梏回本县捡付契书寘之于法唐贞观中左丞李行廉弟行诠前妻子忠烝其后母遂与潜藏云敕追入内行廉不知乃以状闻朝廷推诘甚急后母诈以领巾勒项卧街中长安尉诘之云有人诈宣敕唤去一紫袍人见留数宿不知名姓因勒送街中县尉王璥令并其子引就房推问不服璥先令一胥伏于案下又令一胥走报云长吏唤璥仓皇锁房门去于是母子相谓曰必不得承复有私密之语璥至开门案下之人亦出母子大惊并服其罪沈括笔谈云陈述古密直尝知建州浦城县富民失物捕得数人莫知的为盗者述古绐曰某庙有一钟至灵能辨盗使人迎至后阁祀之引囚立钟前论曰不为盗者摸之无声为盗者则有声述古自率同职祷锺甚肃祭讫帷之乃阴使人以墨涂钟良久引囚以手入帷摸之出而验其手皆有墨一囚独无墨乃是真盗恐钟有声不敢摸者讯之即服郑克折狱龟鉴云孙沔副枢知杭州有匄者左臂无一手右臂惟两指盗细民镬相竞至庭匄者举臂泣曰细民诬我无手之人岂能盗镬沔即然之叱细民出抚劳匄者因与以镬始弗敢受再三安慰匄者不知其计也以指撮镬徐以臂举戴于首而去沔追还断其指令于市冯梦龙智囊补云胡汲仲在宁海日有羣妪聚佛庵诵经一妪失其衣适汲仲出行讼于前汲仲以牟麦置羣妪掌中令合掌绕佛诵经如故汲仲闭目端坐且曰吾令神督之盗衣者行数周麦当芽中一妪屡开视其掌遂命缚之果盗衣者李若谷守并州民有讼叔不认为侄者欲擅其财屡鞫不实若谷令民还家殴其叔叔果讼侄殴逆因而正其罪分其财以上各事皆善于用谲者 

　　○用谲宜密 

　　用谲宜密不可漏泄史称汉赵广善为钩距以得事情钩距即用谲之谓妙在钩尤妙在距钩致也距闭也谓钩致其隐伏使不得遁距致其形迹使不可窥也若可窥则可遁矣 

　　○两全之法 

　　是非本不容并立然亦有两造皆是未可偏非者遇此等案若不得两全之法便不足以息讼端余检簏中存稿得广济一案荆州一案皆两全法也兹摘录于后 
