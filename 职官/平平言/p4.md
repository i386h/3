<!-- { "loadSidebar": true } -->
　　一曰众人分肥官贪贿赂不能与百姓当面讲价百姓亦不能将贿赂亲交本官暮夜之投大约家丁书差经手者居多无论花银若干经手之家丁书差以及串通家丁书差之讼师土棍明分暗扣去其大半本官所得尚不能及小半众人发财一人作恶此何为者 
　　一曰家丁挟制所纳之贿经手之家丁知之即未经手之家丁亦无不知之人人知其贪污即人人可以挟制堂堂州县为区区阿堵物便俯首帖耳受挟制于家丁殊不合算 
　　一曰书差耻笑官如猫书差如鼠猫鼠既已同眠本难加以约束然堂皇之上却不能不强作约束语消阻闭藏肺肝如见两旁书差惟有当面答应背面耻笑而已小人为不善见君子而后厌然贪吏为不善见书差亦复厌然是亦不可以已乎 
　　一曰畏百姓上控受原告之贿则冤屈被告受被告之贿则冤屈原告被屈者未必不控诉上官索原告之贿而原告不肯则勒诈原告索被告之贿而被告不肯则勒诈被告被勒者亦未必不控诉上官据实上控已觉伤我颜面万一张大其辞虚增其数更觉骇人听闻故未经上控之先惟恐其上控已经上控之后又惟恐其不了势必辗转托人向被屈者婉言劝解向被勒者退给原赃甚至赃已退给而被勒之人恨入骨膸仍不肯甘心丢手砌词续控即以今日所退之赃为从前受赃之据思前想后梦寐不安何自苦乃尔 
　　一曰畏同寅多言委员奉委而来例中之应酬必不可少然不过照例应酬耳例外从丰尽可视交情为差等虽未必人人如愿而公道自在人心谁肯污我以不洁即或混造谣言而平日果有廉名闻者亦必不肯信所谓礼仪不愆何恤乎人言也倘不知自爱朘削民财则人之多言亦自可畏遇有委员因公来县或由本邑经过便不能不格外应酬以塞其口岂知墨声四播防口之难甚于防川此塞彼溃何益之有 
　　一曰畏上司访闻金来暮夜天知地知子知我知之外家丁书役土棍讼师无不知之甚悉一人传十十人传百上官层层迭迭未必全无耳目我索百姓之贿上官之不贤者亦必索我之贿我索之百姓费许多心机受许多唾骂竟拱手而奉之上官甚有罄其囊不足而多方借贷以应上官之求者上官受其利我受其害年去年来为人作嫁殊属不值上官之贤者非贿赂所能动如其存心宽厚则恶我贪污必摭拾他端登之白简以功名徇阿堵物亦属不值如其赋性严毅则恶我贪污竟可置我于死地以性命昏阿堵物更属不值 

　　○贪吏惟恐民之不穷 

　　循吏只知有民惟恐穷民之不富贪吏只知有己惟恐富民之不穷昔年从戎时闻之胡文忠公 【林翼】 曰某邑有富户某家道殷实地方官垂涎久矣苦无隙可乘乃召差役之黠者而问之曰某乡某富户汝知之乎对曰知之从不控人何也对曰某性仁厚故不控人不被人控何也对曰某度量甚大骂不还口打不还手故不被控官曰汝但设法令其进城我自有道理役诺而去适城内做城隍会役辗转托人邀某看会某果进城役以告官官附役耳吩咐如此如此则事济矣次日某出门看会途遇乡民挑粪一担从对面来故意向某一撞粪泼衣上某并无怒色缓步而去挑粪者反扭某赴县鸣冤官即刻升堂询问何事挑粪者以某撞翻粪担禀诉官拍案大怒曰汝系富民一担粪自不要紧伊乃穷民耕种田地全赖此粪汝故意撞翻粪担实属恃富欺贫随即将某收押某托人关说馈千金官不应增至五千金乃释时方会食同坐者无不喷饭噫官名父母天下有如此猪娘狗爷耶真强盗之不若矣 

　　○官不可与民争利 

　　义利关乃人鬼界若非确有把握鲜不入鬼界者左右以利诱其初多在可取可不取之闲偶一为之自谓无甚妨碍久则只知有利不知有害则遇有妨碍者亦必悍然不顾况此端一开被人牵鼻取与不取并不能由自己主张耶自爱者当视此事如酖毒入口即死无论如何饥饿万万不可尝试 

　　○义利关乃人鬼界 

　　官不可与民争利光绪三年崇阳县民于己地内掘得阴沉木县令某派差役数十人赴乡争掘民心不服聚众殴差几至酿成事端大吏因其与民争利参劾革职此等人心地本不光明平日又不读书读律一旦遇此等事便不免任性妄为其实阴沉木能值几何俟百姓掘起之后购以半价未为不可何必派差争掘明高皇帝实录云洪武十五年堂邑民有掘得黄金者有司以进于朝上曰民得金而朕有之甚无谓也命归之民夫以黄金之贵重尚应归民何况区区阴沉木耶律载官私地内掘得埋藏无主之物惟骨董钟鼎符印等项限三十日内送官以异常之物非民闲所宜有也其余常物如银钱之类俱听民收用阴沉木非异常之物非民闲所不宜有照律本不应入官岂可与民争夺 

　　○退一步想 

　　退一步想贪心自息凡事皆然贪财其一端也余初任广济时禀到任情形胡文忠公 【林翼】 手批云官之自奉不能不仰给于公家然总须立志不求温饱譬如我辈此时居乡无论若大本领必无每年三百金束修之日以此思之官何负于我哉抑又何可多求旨哉言乎余终身诵之 

　　○惷气 

　　予权襄阳令赔累近万旁人皆谓其惷盖言予不知就地生财也予闻而笑曰惷字是好消息大贤以下做好人行好事皆带几分惷气特患惷而不安于惷耳余惟自安于惷襄人亦安余之惷作歌谣十八章名好好歌又十八章名好了歌其好了歌之第二章曰方公好方公好不用门丁把民扰竹梆传事无阻碍譬如喉痹病除了谓予不用门丁也好好歌之第四章曰方公好方公好居不安来食不饱心忧蝗虫伤田禾亲率黎民捕灭了谓余扑捕蝻也第五章曰方公好方公好祇爱黎民不爱宝任尔金玉堆成山我公视之如粪草谓予不要混帐钱也抚躬自问尚少愧色此外概属溢美之词未免颜汗 

　　○官民交财 

　　官与民交财乃官声所系最宜留意署中所需一切须用现银现钱照时价平买到任之初即须大张告示晓谕各铺户知悉如有官亲家丁及买办人等恃强赊取或短发价值行使低银准该铺户据实扭禀卸事时亦应出示晓谕如衙门内人该欠铺帐令该铺户赶速索讨 

　　○官价 

　　官价最为累民如能裁革岂不甚善然与其词讼要钱反不如官价仍旧百姓尚习见习闻不以为怪故到任之初须合进项出项通盘计算如入不敷出即将官价一项姑仍旧贯特不可漫无限制纵容家丁人等任意取索耳如入数与出数不甚悬殊则官价必应裁革 

　　○陋规 

　　陋规乃地方厯来之成例各处名目不一有必应裁革者有不必裁革者有不必裁革净尽仍须去其太甚者至前官已裁之陋规无论应裁不应裁万不可自我复旧前官未有之陋规无论可得不可得万不可自我作俑汪龙庄明府 【辉祖】 曰裁陋规美举也然官中公事廉俸所入容有不敷支给之处是以因俗制宜取赢应用忽予汰革目前自获廉名迨用无所出势复取给于民且有变本而加厉者长贪风开讼衅害将滋甚极之陋规不能再复而公事棘手不自爱者因之百方掊克奸宄从而藉端良善转难乐业是谁之过欤陋规之目各处不同惟吏役所供万无受理他若平余津贴之类可就各地方情形斟酌调剂去其太甚而已不宜轻言革除刘帘舫观察 【衡】 曰陋规出之民者或牵涉讼案者如命案夫马钱两造出结钱代书戳记钱及坐堂礼之类分毫不可收受又管理钱局局内炉头人等所出之陋规虽无关于民讼然关系钱法亦必不可收受若盐当烧锅与行户验帖旧有之规钱既不出于民而于讼事全不相涉似乎无碍受之可以津贴公用盖我辈得官一切用度有与官而俱来者款项繁多势不能减省若将无碍之陋规遽行裁革必不敷用倘将来窘迫时又欲复之则出于创而非由于因转至民心骇异因而民怨沸腾故不可遽革也合汪刘两说而观之何者必革何者不必革可类推矣 

　　○革陋规非易事 

　　刘帘舫观察 【衡】 曰革陋规大非易事官欲革陋规不可令一人知之恐棍蠹闻之转向其人索诈撞骗妄称敛钱若干给我我有门路能令官府永远裁革此条陋规其人欣喜过望未有不堕其术者官未知之以为自裁陋规为民除害也而不知棍蠹已先索得多钱到手彼旧出陋规者反多出钱矣此说载在庸吏庸言系专为裁陋规说法余谓地方官一切兴除凡有可藉以撞骗者均应密速行之不祇裁陋规一端也樊城落地税例由襄阳府经收余守襄时有绅士进谒谓黄表纸一项乃民间常用之物祇以税价太重客商裹足凡纸船上驶均径赴老河口路过樊城并不起岸以致纸价昂贵应请减税以广招徕余甚然其说因平日有帘舫此论横亘胸中恐为所卖漫应之云现在税项不旺若再减价岂不更形短绌该绅知不肯减遂不复言迟至数月之久余自作减价简明告示先于空白纸上用印后令署中人分手疾书饬差即刻张贴该绅闻之讶为不测云 

　　○不俭用必贪赃 

　　俭以养廉老生常谈也其理却至当不易就官话而论惟廉俸系应得之项然实任全帘已经不多署任半廉为数更少州县公事动辄罚俸亦无俸可领其匮乏自不待言就私话而论则例外之陋规如钱粮余平漕米斛面税契盈余之类亦祇有此数况陋规多应酬亦多除必不可少之应酬外所余亦复无几若习为奢华饮食衣服车马器皿玩好等项件件讲究所出之数浮于所入势必缺用缺用不已势必借债借债不已势必贪赃 

　　○不俭用必亏空 

　　世固有不节用亦不贪赃者其人必亏空公帑打仗须可进可退做官亦然亏空公帑便能进不能退岂知上司之爱憎无常己身之疾病难料与夫因公获咎或降或革此事所恒有皆不能不退退则所亏之数和盘托出监追查钞既累自己按成分赔又累上司其弊总由于不俭果能事事俭约必不亏空即有亏空亦必不多亏空分侵盗那移两项入己者谓之侵盗那作别项公用者谓之那移兹将律例摘录于左 
　　侵盗　律载监临主守自盗仓库钱粮等物不分首从并赃论罪一两以下杖八十一两以上至二两五钱杖九十五两杖一百七两五钱徒一年一十两徒年半十二两五钱徒二年十五两徒二年半十七两五钱徒三年二十两流二千里二十五两流二千五百里三十两流三千里 【杂犯三流皆总徒四年】 四十两斩 【杂犯准徒五年】 　例载一百两以下至四十两者仍照律拟准徒五年一百两以上至三百三十两流二千里至六百六十两流二千五百里至一千两流三千里一千两以上斩监候勒限一年追究如限内全完死罪减二等流罪以下免罪不完再限一年勒追全完者各减一等不完流徒发配死罪监禁再限一年着落妻子名下追赔三年限外不完死罪永远监禁全完者仍照二年全完减一等　凡侵贪之案如该员身故实系侵盗库帑图饱私橐者即将伊子监追 
　　那移　律载监临主守不正收正支那移出约还充官用者并计所那移之赃准监守自盗论罪止流三千里例载那移库银五千两以下仍照律拟杂犯流总徒四年五千两以上至一万两拟实犯流三千里不准折赎一万两以上至二万两发近边充军二万两以上斩监候统限一年尽数全完俱免罪其未至二万两者仍准开复若不完再限一年追完减二等二年限满不完再限一年追完减一等三年限满不能全完者除完过若干之外照现在未完之数治罪 
