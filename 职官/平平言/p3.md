<!-- { "loadSidebar": true } -->
　　俗以立春立夏立秋立冬之前一日为四绝日春分秋分夏至冬至之前一日为四离日每月初四初七十六十九二十八日为四不祥日初五十四二十三为月忌日诸事不宜上官尤忌殊不可信余篆襄阳县事系同治二年三月初五日到任尚未卸篆即擢知府何忌之有又余自筮仕以来接印者凡九次心想何日接印即定何日从不倩人选择后此之升沉显晦虽难逆料然以前八次则固平安无恙也 

　　○到任可进南门 

　　俗说地方官到任进南门主地方亢旱以离属火也此说不足信余到襄阳荆州任均由南门进城地方并未亢旱 

　　○到任时借贷 

　　由省赴任时资斧不继向人借贷事所恒有但不可向家丁借贷不可向书差借贷不可向部民中之绅士商贾在省居住者借贷恐到任后被其要挟也不从则薄情从之则害义 

　　○各房呈须知册 

　　新官到任各房书办例送须知册但错漏居多耳须将各册仍发各房细查如有遗漏准其添载如有舛错准其更正添载之后不准再漏更正之后不准再错 

　　○清查前任命盗各案 

　　到任之初须令刑房将前任内命盗各案逐细清查某案系某月某日报发某案已经获犯详报扣至何时审限届满某案已经获犯尚未审定详报某案尚未获犯扣至何时参限届满或已满参限尚未开参一一开折送阅未获犯者赶紧饬差缉拏已获未报者赶紧审明通报已获已报者赶紧招解已届参限者赶紧详参 

　　○工房呈舆图 

　　州县到任工房书办例绘舆图呈核所呈之图类多不全不备甚至南境山川列入东西东境山川列入南北此等舆图全无用处须仿开方计里之法另绘确图以备查核假如本邑疆域自东至西横宽一百里即于纸上横分十格自南至北直长一百里即于纸上直分十格四方八面总共一百格每格长宽各十里 【每格长宽不必定是十里即以一格破为两格每格长宽各五里亦可】 其不止百里或不及百里者各随幅■〈巾员〉之长狭以定格眼之多寡先将县城坐落何处用墨笔填入格内再将境内山川方向塘汛远近图甲名目村落大小市镇繁盛僻偏以及关隘桥梁庙宇等项并四至四隅界抵何处一一按方按里用墨笔填入格内然后按东西南北四乡界址用朱笔划分四段 【不必定是四段只看本境向来分作几乡即划作几段如向分图甲者即随图甲之多少而划之】 庶本境形势或长或方或尖斜均可一目了然而山川村镇道路等项之方向远近亦无不了如指掌至图所不能尽载者如烟户多寡钱粮数目保甲姓名及某处肥饶某处瘠苦某处怕水某处怕旱某处是何风俗某处出何土产某处有绅士某某某处有富户某某某处有正人某某恶人某某之类另载一册以辅图之不逮仍随时留心考查如图册有舛错处即随时改正平日肯如此费心临事可不下堂而理矣 

　　○新官到任须抖擞精神 

　　作文争入手入手不佳便不耐观作吏亦然新官到任之初奸胥猾吏刁生劣监土棍讼师以及良善绅民无人不有一新官在其目中必须抖擞精神事事整饬以慰良善之望而慑宵小之心 

　　○大利大弊须徐徐兴革 

　　新官大段规模与庸俗不同即足以新人耳目若夫大利大弊关系匪轻则必俟访察明确徐徐兴革切不可孟浪更张致贻后累 

　　○下马风 

　　袁易斋仪部 【守定】 曰俗吏初到官每事敲扑以立威棱谓之下马风此大谬也使其后由之而不改则为暴虐使其后倦而渐反其所为则为纵弛吏民有以窥吾之深浅而作奸不可止矣 

　　○初任宜简僻缺 

　　地当孔道曰冲政务纷纭曰繁赋多逋欠曰疲民刁俗悍命盗案多曰难冲繁疲难四字兼全曰最要缺兼三字曰要缺两字曰中缺一字曰简缺四字俱无曰无字简缺要与最要皆曰繁缺中与简皆曰简缺繁缺事多难于称职繁而兼冲称职尤难简缺事少易于图功简而兼僻图功尤易一则终日精神半消磨于酬应一则六时功课可专注于生民也故初试为吏者冲不如繁繁不如简简不如僻 

　　○公罪私罪 

　　官员应得罪名不越公私两端凡不系己私因公得罪及过失错误出于无心者皆为公罪罪由己造非因公错及虽属公事意出己私者皆为私罪公罪准以级纪抵销私罪虽有级纪不准抵销故公罪虽不能无私罪必不可有兹将公私罪名及抵销则例摘录于左 
　　公罪　该笞者一十罚俸一个月二十罚两个月三十罚三月四十罚六月五十罚九月该杖者六十罚一年七十降一级八十降二级九十降三级俱留任一百降四级调用 
　　私罪　该笞者一十罚俸两个月二十罚三月三十罚六月四十罚九月五十罚一年该杖者六十降一级七十降二级八十降三级九十降四级俱调用一百革职离任 【犯赃者不在此限】 
　　级纪抵销　寻常加一级抵降一级纪录四次亦抵降一级纪录二次抵罚俸一年纪录一次抵罚俸半年军功加一级抵降二级 【如遇降一级之案将军功加一级注销抵免降一级外仍给还军功纪录二次】 纪录二次抵降一级纪录一次抵罚俸一年 【加遇罚俸半年之案将军功纪录一次注销抵免罚俸半年外仍给还寻常纪录一次】 
　　抵销次第　遇有处分先将捐纳加级抵销再将　恩诏加级议叙加级随带加级及钱粮军功加级挨次查抵若级不敷抵方以不论俸满即升一次或俸满即升一次或卓异保题一次或俸满保荐一次议抵降一级加级改为纪录升选升补应行引　见人员照例以引　见之日将加级改为纪录其　特旨升用人员应以奉　旨后五日行文按该省照限减半计算以接到部文之日加级改为纪录 【吏部章程】 

　　○大计 

　　三年　大计举以卓异劾以六法不入举劾者为平等 
　　卓异　道府以下州县以上各员核计本省厯俸巳满三年任内并无正项钱粮未完其平日循声政绩该上司实系灼见深知准其荐举卓异如任内有正项钱粮未完果系居官清廉能干或现莅兼三兼四繁缺在本省厯俸已满三年或并非兼三兼四繁缺本省厯俸已满五年均准一体保荐俟引　见后将准其卓异者以加一级注册回任候升 
　　六法　向来大计本系纠以八法曰贪曰酷曰不谨曰罢软无为曰年老曰有疾曰才力不及曰浮躁后将贪酷官员改归随时题参革审不入　计典其入于　计典有干六法者不谨罢软俱革职年老有疾俱休致才力不及降二级调用浮躁降三级调用加级纪录不准抵销 
　　平等　不入举劾人员以守政才年四格注考俱照旧供职 

　　○吏不可俗 

　　吕叔简先生 【坤】 曰用三代以前见识而不迂就三代以后家数而不俗可以当国矣可见三代以后家数并非必不可就但不可俗耳 

　　○事不可入庙门者断不可为 

　　汪龙庄明府 【辉祖】 曰为吏者欲求不愧不怍衾影无惭万万不能势会所乘容有不能不为不得不为之事但其所以必为之故尚近于公要可告之神明如恋栈虐民或逢迎希进法纪不顾甘为罪首发念之端不可以入庙门者断不可为龙庄此说极平正不求不愧衾影但求可入庙门并非强人以所难 

　　○官不可贪 

　　官不可贪所以不可贪之故大略有六 
　　一曰坏心术事之是非本有一定官果心地光明一尘不染是者是非者非何等直截了当若不知有民祇知有利则未讼之先惟恐富者之不讼既讼之后又恐讼者之不富且恐讼而富者之不穷势必瞒心昧己颠倒是非即是非难于颠倒亦必曲意庇护于万无一是之中力求其是故意周内于万无可非之中力求其非堂上万语千言堂下敲骨吸髓总不外顾照一贿字如此用心苦乎不苦如此存心坏乎不坏 
　　一曰败风俗富民者地方之元气刘帘舫观察 【衡】 蜀僚问答所载以保富为图治第一义以禁制棍蠹诬扰富民为保富第一义余谓欲制诬扰必自官不要钱始官要钱则棍蠹明目张胆有所恃而不恐矣任杏农学博【哲】 曰官如要钱不特扰害富民而且败坏风俗昔之贪吏有钱者生无钱者死今之贪吏无钱者生有钱者死一切词讼惟知索贿犹其小者甚至人命重案亦不问正凶但访其族之衣食稍足者巧为罗织株连不使破家荡产不止遂致乡间恶少佥谓杀人不怕抵命自有富户用钱富户虽惜钱却不能不欲息事我辈杀人不怕富户不出头任事用是放胆肆行动辄聚集多人持刀握铳逞凶厮杀即其父兄族长亦不能禁止似此人心风俗必致酿成大患杏农所言确有所指非臆说也 
　　一曰损声名六计廉为本官如不廉未有不声名狼藉者彼事事贪贿人人唾骂无论矣即不事事贪贿而既己贪贿于前丁役讼师必号于众曰是官也非贿不行讼有胜亦有负负者又号于众曰官受贿我焉得不负一行失足百行尽属可疑贪墨之名喧传道路安能执途人而一一剖辨耶 
　　一曰干　国法官员事前受财不按本法判断者谓之枉法赃仍按本法断理者谓之不枉法赃均应计赃□罪犯私罪者杖一百方罢职不叙受赃一两以下虽杖不及百亦罢职事后受财者事前虽并未许送而与非无故受亦有因故事枉者仍准枉法论不枉者仍准不枉法论惟至死乃减一等事前听许财物并未接受然虽无受财之实己有得财之心故枉法不枉法仅减受财一等至死乃再减一等定例森严所以惩贪墨肃官常也彼昏不知直视考成性命如儿戏矣兹将受赃罪名开列于后以为触目警心之助○有禄人枉法赃各主者通算全科一两以下杖七十每五两加一等一两至五两杖八十一十两杖九十十五两杖一百二十两徒一年二十五两徒年半三十两徒二年三十五两徒二年半四十两徒三年四十五两流二千里五十两流二千五百里五十五两流三千里八十两绞监候无禄人减有禄一等至一百二十两亦绞有禄人不枉法赃各主者通算折半科罪一两以下杖六十每十两加一等一两之上至一十两杖七十二十两杖八十三十两杖九十四十两杖一百五十两徒一年六十两徒年半七十两徒二年八十两徒二年半九十两徒三年一百两流二千里一百一十两流二千五百里一百二十两流三千里一百二十两以上绞监候无禄人减有禄一等至一百二十两以上罪止流三千里 
　　一曰辱祖宗命妇再嫁追夺诰敕命官贪赃亦追夺诰敕是官员之贪污无异于命妇之失节也命妇再嫁仅夺己身之诰敕命官贪赃则并父祖之诰敕而夺之是官员之贪污更甚于妇女之失节也祖宗累世积德子孙始幸博一官恭逢　朝廷锡类之仁推恩先代存者封殁者赠一品逮其曾祖父母二三品逮其祖父母四五六七品逮其父母八九品□以其身之阶虽不封父母而请以本身应得封典貤封父母者听无非曲体人情遂其显扬之志乃因簠簋不饬辱及先人清夜自思不知将来死后有何面目见祖宗于地下 
　　一曰毒子孙贤而多财则损其志愚而多财则益其过多财之无益于子孙也明矣夫二疏之金出自上赐尚恐为子孙之累何况贪赃是即幸逃　国法亦必难免冥诛吾恐贪赃者之子孙求损志益过而不得矣为子孙作马牛识者犹或非之奈何为子孙作蛇蝎耶 

　　○官不必贪 

　　官不必贪所以不必贪之故大略有六 
