<!-- { "loadSidebar": true } -->
　　有身家者、能出钱与押保承保之人、则保状随即投官附卷、其人进退自如、此富民然也、赤贫之民差人不肯押保、安保不肯承保、且人人亦恐脱迯为累只求押发地方。地方家杻锁如狱有亲戚财供送。无亲戚则饥馁。此贫民然也地方间有良心者。犹使人押出乞食不则有饿病而死于非命者。甚可悯也。有司于此切宜留心然富民亦有苦情。每每反因体面二字受人磨索难堪吓诈无厌又有差人初时。押保而出。及踰时。又禀无人肯保。此多是需索嫌少冀厚获于后次故欲改发地方宜勿听之但轮流照册姓名押去为当如有改发者。亦算一次押保庶可少革苛索之奸 

　　○衙役不许作保 

　　一刁悍之地。多有保歇诈骗。私向人犯称云。我能打点衙门。我能关通相公掌稿。令之封银若干。俟事定后收用者凡事曲直必有胜负负家原银虽还胜家则被此辈哄去矣此等到处多有之、蜀滇黔谓之顺风旗中州吴楚谓之撞太岁、都中近日、谓之撞木钟、故凡保歇有此者。务明示严禁。若衙门人做保歇尤于官府不便有司湏时差人密访。或时问听审人犯。违者加等重处。 

　　○挂审湏知 

　　一原告拘人到毕、即令直堂吏数过当面一幅上、写某月日、第一起听审犯人若干、盖往时起数、多写在粉板、人无数目、易于作弊、惯讼者或要延遅求人情。或心腹中证未到。每每投文后文暗地抽去。或衙门熟者要先审。便将后面改在前。此虽无大害。亦不雅观。 

　　○初到审讼 

　　一初到问事、湏择事易而小者在前上司批词在后、盖易而小者、顷刻可发落十数起、人自见其神速上司词状、未免费区处、若置前面百姓见许久未了一事、便不雅观、然此为初到言也。此后上司宜出来就问。若留之下场。未免精神散漫矣。 

　　○审讼勿夜 

　　一听讼在午未时则白昼了然、闲人不入、有其人可恨宜加重责者或老弱之人。可量情末减者。一见便知。若在黑夜。未免觉察不到。万一将老病责治太过。毙之杖下者有之。 

　　○听讼一 

　　一原被赴审必各有一番话说成诵在心听之皆是无可置曲直于其间矣新官以文士羞涩心肠。当刁民熟便滑口若唤审时。只出耳听。真情未必能得湏吩咐原被不许开口待将状词、情节年月。或于当中插问一二句。或于当中头尾。反拆一二句。欲问牛。先问马。欲问赵甲先问钱乙。欲顺问。反倒问不问不言有问方答总之欲易他凖备之语吐他真实之词如此错综参伍。或用威吓。或用婉探。推之以情决之以理市井小民。技俩有几。能当播弄哉知此法。天下无不可决之讼。无不可得之情所谓真情假不得假情真不得也○按词状情节。吃紧关窍多在年月日时上仔细查之思之。即可得其十之七八。勿忽。 

　　○听讼二 

　　一问事不必遅疑太过亦不必太恃聪明、尤不可麄心浮气、凡小事无大关系、可数言而决、若优游不断、使人终日伺候、则官之材力可知、又人情不甚相远即聪明过人凡事止能了其大意其中委曲安能一一知之且天下有理外之事。一一以意见揣摩。失之远矣。又如赵甲告钱乙田土事。又诬之打抢。事虗即并其田土不问可乎。此麄浮之过也。 

　　○听讼三 

　　一事情重大者、自有理法在、事情若小、又湏少顺人情若槩以理法行之。则刁薄之乡。或至告县不巳。非所以省事也。 

　　○听讼四 

　　一状内事情、既审明白便取口词、如某一事、原是如何起衅、如何争论、某是某非、即照犯人情节、直书不妨、尝见初仕难于下笔、为其不文不知其不必文也 

　　○听讼五 

　　一口词亲笔注定、即明白说知犯人某何罪某无罪某断令如何如系事多日、人犯有认得字者、当堂将口词发下与看、如不通文义、只当堂说罪名断令使人人明白则吏书不得诳骗犯人。 

　　○听讼六 

　　一招拟之诀招不离审审不离情情者、人犯曲直之情也、审者、问官口词审语也、招者、招书据问官口词、衍之而为犯人自招之语、如一问得某某不合之类是也、上司驳问多系招词与审语矛盾书手得钱。或将年月以后改前。以前改后。情节以轻改重。以重改轻字句之间动关颠倒官府一时不察辄令誊写、上司见之前后参差如何不驳故凡审语既定。湏令招书照。依审语节节衍长虽文可衍□意则不可改故曰招不离审也。听审人犯。其理或屈或直、其罪或重或轻、其情或大或小、其故或明白败露。或迹不 【 细】 可见。而理则可知。所谓情也。问官听讼。业巳得情。而或下笔不达。或尚未得情。而辄尔臆写。此等矛盾之处所谓审离情也官府审语湏一一将犯人情状描写如畵方可谓审不离情。然有司知此。既要合律。又要全情。则不但审不离情而尤玅于移情就律若情不移则律不合圜土皆死囚矣至于移情最玅之处又不但移犯人之情而且移阅者之情就我作者之情文章至此一字一思。一句一巧。所谓智者识精仁者心苦方得毒心拙笔及不耐烦人、不可语此阴骘觧网之道也、○招书呈招稿进衙、仔细参伍细改。如审语当堂未审不妨并改。总之以停当精细为主 

　　○听讼七 

　　一口词中有审语参语不同如审得某以何事起衅、遂至忿争、各叙始末、此审语也、案也、审语后、又参看得某某谁曲谁直、或用骈丽语、此参语也、断也、有前面审语内即兼用断案不复用参语者、有不用审语、招叙明径用参语者、有参语、或对偶、或不对偶者、活变在人、不可执一。 

　　○听讼八 

　　一参语不可不留心、我辈之所以自见者、正在于此、如□某罪、即详其所以得罪者为何、开某一罪、即详其所以应释者为何、固不必太弄学问亦未可草草不文又不可浮泛而不切于事情序事简而明议罪确而当此老吏深文。可与知者道也。 

　　○上司自理口词大小之各异 

　　经繇上司大事、若强盗人命、侵欺钱粮之类、此等审语、湏在退堂静坐时用心仔细查做、如其未妥、遅二三日不妨、所谓担遅不担错也若虽系上司事而不甚关系。又事无可疑。则据案成之。立使犯人共晓。若虽系本县事。而到底经繇上司恐系刁棍必有后言仍宜退堂做若不必经上司、而事关两家钱粮利害、视官笔迹以为断令者、宜当堂书审语立案若事小择紧关情节。批一二句在原状上、便是。不必审语。事更小。责而逐之便是虽批亦不必矣 

　　○供招申报 

　　一自理词讼、有审语者、当堂即写■〈糹帋〉赎罚谷单、及登号簿、一二日后、随令书手做一小招拖行立案、无审语者、止令取供书手、照所批定纳纸纳谷单登号、即将无罪之人吩咐先出余后出、赎重者、差皂隶押催、不必取保问之歇家便是。赎轻者。口问歇家在何处。即于地方名下督取。均不许皂隶地方借此苛索。大书告示、事发重究不饶犯人有愿实时完官者。吩咐库吏即收。皂隶免差。○按军罪系两院发落徒罪系道尊而上方可发落、故徒赎之名、即太守不敢定者、今有司辄问徒赎、自行发落、殊可骇异、近有功名之士、自理词讼、多问徒赎、申司道以图迎合、甚至有本无徒赎之人、捏鬼名以申觧者、谐世虽工、终不若遇应徒者方行申报之为正大也近有善宦者。凡自理词讼遇刁徒强顷讼师不服县官责罚者察言观色觉有可异即。将此起申招府堂详内云事干刁棍重情合庑申达本府本府详允后。如此人再告上司批府。亦难反汗。致谤县官。如批各厅彼亦相谅决不相反亦谐世中一制奸法也 

　　○上司分赎 

　　一词状中有一事而抚按同准者、抚按批允后、系两院分赎、有一事而抚按塩漕屯河诸衙门同准者、看系何衙门同准、即系几衙门分赎、司与道亦然、惟司道则不与各院分赎、虽同有状、不过院允后报之耳、书手麄心最易忽畧遗忘大详中如遇此等分赎衙门。湏要剔明一句云除将本招通详某院某院候详外今具招详文册。伏候本院照详施行若遗此句、则他衙门允后、几处俱不准分赎、湏州县代赔、不可不知、 

　　○当堂定罪湏知 

　　百姓观望官府、第一在当堂定罪凡遇情节无干者免供、审过即先吩咐出去或虽可恶、而贫弱不能上罪者、杖罪无力的、决量责过、亦即吩咐先出、此两项人、俱不必令之上堂恐观望者不知以为都畵供问罪也余应问罪者、如情节应杖、即写杖字在供单上、不必查律是何条杖罪、盖近日问拟杖罪通用、多只引律中不应得为而为之事理、重者杖捌拾、大诰减等杖七十一条、其人所犯本条本律槩置不引但惟有力稍力之殊。则当堂湏吩咐明白。恐犯人不知。招书诓吓之耳。若酌量情罪重大。合应拟徒拟军者。此等后来。虽要贴本律本例。然当堂且只管写徒字遣字在供单上吩咐明白亦不必查是何条徒律何条军例恐时候躭阁。观望不雅。其应贴某条徒律。某条军例俟。招书呈招稿日。将浮签贴在律例上。仍多择几条并将应徒应军之故写在签上送览备酌看用何条如此则斟酌停妥贴律例处既当而书手当堂禀事之故智亦可革矣切不可听其持律在旁。以甞官骗人也。若夫强盗人命。关系死罪。最属要紧。当在未审看卷之先。即令招书折本律一门。参伍细看。便自分明。不待以后始查律矣。 

　　○查旧招体式 

　　一取供书手、多是欺官不谙事体、若平时巳讲过律令、习过招议、此辈自无所容其奸、若平时于招体、通未留心、其法亦易、试取房科巳允招二三篇细看招议之体即不难晓 

　　○律例之殊 

　　律自　高皇以来　钦定、其中凌遅斩绞徒杖笞罪今恒用之、流罪不多用矣、例则历年增定、凡附于各律之后者皆是、例多军少死不言徒杖○按律者旧律、例者新例也、有律重而例改轻者、如监守自盗四十贯律斩。而例不至二百两者。止问军是也。有律轻而例改重者。如威逼人命。律止断埋葬十两。本犯杖罪。而例中如有重伤致命痕迹。虽系自尽。仍问军之类是也引律则不引例、引例则不引律、临时在人酌之、 

　　○赃数定死军徒杖分别大畧 

