<!-- { "loadSidebar": true } -->
　　职方郎中一人，从五品上；（《周礼》夏官有职方氏中大夫之职，掌天下之地图，主四方之职贡，职方郎中之任也。後周依《周官》。隋开皇初，始置职方侍郎一人；炀帝曰职方郎。武德三年加“中”字。至龙朔二年，改为司城大夫；成亨元年复故。）员外郎一人，从六品上；（《周礼》夏官有职方上士。俊周依《周官》。隋开皇六年置员外郎一人，炀帝改曰承务郎，皇朝为职方员外郎。龙朔、咸亨并随曹改复。）主事二人，从九口上。职方郎中、员外郎掌天下之地图及城隍、镇戍、烽侯之数，辨其邦国、都鄙之远迩及四夷之归化者。凡地图委州府三年一造，与板籍偕上省。其外夷每有番官到京，委鸿胪讯其人本国山川、风土，为图以奏焉，副上於省。其五方之区域，都鄙之废置，疆场之争讼者，举而正之。凡天下之上镇二十，中镇九十，下镇一百三十有五；上戍十有一，中戍八十有六，下戍二百三十有五。凡烽候所置，大率相去三十里，（若有山冈隔绝，须逐便安置，得相望见，不必要限三十里。）其逼边境者，筑城以置之。每烽置帅一人、副一人。（其放烽有一炬、二炬、三炬、四炬者，随贼多少而为差焉。旧关内、京畿、河东、河北皆置烽。开元二十五年敕以边隅无事，寰宇安，内地置烽，诚为非要，量停近旬烽二百六十所，计烽帅等一千三百八十八人。）凡州、县城门及仓库门须守当者，取中男及残疾人均为番第以充，而免其徭赋焉。（若修理廨宇及园感厨，亦听量使。）
　　驾部郎中一人，从五品上；（《周礼》夏官属有舆司马之职，盖驾部之任也。魏氏始置驾部郎曹，历晋、宋、齐、後魏、北齐并为驾部郎中，梁、陈为驾部侍郎。後周夏官府有驾部中大夫一人，隋文帝改为驾部侍郎，炀帝曰驾部郎。宋、齐左民尚书领驾部，梁、陈左民部尚书领驾部，後魏、北齐殿中尚书领驾部，隋则兵部领焉，皇朝因之。武德三年加“中”字。龙朔二年改曰司舆大夫，咸亨元年复故。）员外郎一人，从六品上；（《周礼》夏官卿有舆司马上士，後周夏官府小驾部上士一人，盖驾部员外郎之任也。隋开皇六年置，炀帝改曰承务郎，皇朝为驾部员外郎。龙朔、咸亨并随曹改复。）主事三人，从九品上。驾部郎中、员外郎掌邦国之舆辇、车乘，及天下之传、驿、厩、牧官私马 牛 维畜之簿籍，辨其出入阑逸之政令，司其名数。凡三十里一驿，天下凡一千六百三十有九所。（二百六十所水驿，一千二百九十七所陆驿，八十六所水陆相兼。若地势险阻及须依水草，不必三十里。每驿皆置驿长一人，量驿之闲要以定其马数：都亭七十五疋，诸道之第一等减都亭之十五，第二、第三皆以十五为差，第四减十二，第五减六，第六减四，其马官给。有山阪险峻之处及江南、岭南暑湿不宜大马处，兼置蜀马。凡水驿亦量事闲要以置船，事繁者每驿四只，闲者三只，更闲者二只。凡马三名给丁一人，船一给丁三人。凡驿皆给钱以资之，什物并皆为市。凡乘驿者，在京於门下给券，在外於留守及诸军、州给券。若乘驿经留守及五军都督府过者，长官押暑；若不应给者，随即停之。）而监、牧六十有五焉，皆分使而统之。（南使十五监，西使十六监，北使七监，东使九监，盐州使八监，岚州使三监，则厩牧及诸司马、牛、杂畜各隶於籍帐，以时受而藏之。）若畜养之宜，孳生之数，皆载於太仆之职。凡诸卫有承直之马，（诸卫每日置承直马八十疋，以备杂使。诸卫官、诸州、府马每月常差赴京、都为承直，诸府常备，其数其多。开元二十五年，敕以为天下无事，劳费颇烦，宜随京、都近便量留三千疋充扈从及街使乘直，余一切并停。）凡诸司有备运之车，（诸司皆置车、牛，以备递运之事。司农等车一千二十一乘，将作监三百四十五乘，殿中省尚乘局一百乘，少府监六十三乘，太常寺一十四乘，国子监二十乘，太仆寺一十乘，光禄寺二十乘，卫尉寺十乘，太府寺六乘，左、右卫各二乘，左、右骁卫各一乘，左、右武卫各一乘左、右威卫各一乘，左、右领军卫各一乘，左、右金吾卫各一乘，左、右监门卫各二乘，左、右羽林军各三乘，家令寺一百八十乘，仆寺二十六乘，左、右卫率府各一乘。牛皆倍之。其过倍者则充营田，不足者则单驾。开元二十二年，敕量减六百余头、乘。）皆审其制以定数焉。
　　库部郎中之一人。从五品上；（《周礼》夏官有司甲下大夫，为司戈盾、弓矢之长，各辨其物以待军事，今库部郎中之任也。魏氏始置库部郎曹，历晋、宋、齐、後魏、北齐并有库部郎中，梁、陈为侍郎。後周夏官府有武藏中大夫一人，隋文帝为库部侍郎，炀帝曰库部郎。宋、齐、梁、陈并都官尚书领库部，後魏、北齐度支尚书领，隋则兵部尚书领焉。武德三年加“中”字。龙朔二年改为司库大夫，咸亨元年复故。）员外郎一人，从六品上；（《周礼》夏官卿有司兵中士，後周有小武藏下大夫一人，盖今库部员外郎之任也。隋开皇六年置，炀帝改曰承务郎，皇朝为库部员外郎。龙朔、咸亨随曹改复。）主事二人，从九品上。库部郎中、员外郎掌邦国军州之戎器、仪仗，及冬至、元正之陈设，并祠祭、丧葬之羽仪，诸军州之甲仗，皆辨其出入之数，量其缮造之功，以分给焉。



　　●卷六 尚书刑部
　　刑部尚书一人　侍郎一人
　　郎中二人　员外郎二人　主事四人　令史十九人
　　书令史三十八人　亭长六人　掌固十人
　　都官郎中一人
　　员外郎一人　主事二人　令史九人　书令史十二人
　　掌固四人
　　比部郎中一人
　　员外郎一人　主事四人　令史十四人　书令史二十
　　七人　计史一人　掌固四人
　　司门郎中一人　员外郎一人　主事二人　令史六人　书令史十三人
　　掌固四人
　　刑部尚书一人，正三品，（周之秋官卿也。汉成帝始置三公曹，主断狱事。後汉以三公曹掌天下岁尽集课事，又以二千石曹主中都官水火、盗贼、辞讼、罪法事。晋初，依汉置三公尚书，掌刑狱；太康中，省三公尚书，以吏部尚书兼领刑狱。宋始置都官尚书，掌应该师非违得失事，兼掌刑狱。齐、梁、陈、后魏、北齐皆置都官尚书。后周依《周官》，置大司寇卿一人。隋初曰都官尚书，开皇三年改为刑部，皇朝因之。龙朔二年改为司刑太掌伯，咸亨元年复为刑部。光宅元年改为秋官尚书，神龙元年复故。）侍郎一人，正四品下。（周之秋官小司寇中大夫也。汉以来尚书侍郎，今郎中之任。后周依《周官》。隋炀帝置刑部侍郎，皇朝因之。龙朔二年改为司刑少常伯，咸亨、光宅、神龙并随曹改复。）刑部尚书、侍郎之职，掌天下刑法及徒隶句覆、关禁之政令。其属有四：一曰刑部，二曰都官，三曰比部，四曰司门；尚书、侍郎总其职务而奉行其制命。凡中外百司之事，由於所属，咸质正焉。
