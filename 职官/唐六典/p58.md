<!-- { "loadSidebar": true } -->
　　长史各一人，从六品上；录事参军事各一人，正八品上，仓曹参军事各二人，正八品下；兵曹参军事各二人，正八品下；骑曹参军事各一人，正八品下；胄曹参军事各一人，正八品下；（隋左，右武卫有长史一人，炀帝升为从五品。又有录事参军；仓曹参军，炀帝改为司仓；兵曹参军，炀帝改为司兵。皇朝改司仓为仓曹，司兵为兵曹，司骑为骑曹，司胄为胄曹。）司阶各二人，正六品上；中候各三人，正七品下；司戈各五人，正八品下；执戟各五人，正九品下。长史掌判诸曹、翊府及凤亭等四十九府之贰。余皆如左、右卫。 
　　翊府中郎将各一人，正四品下，左、右郎将各一人，正五品上；（左、右郎将故事，已详于上。）兵曹参军事各一人，正九品上。中郎将掌领其府校尉、旅帅、翊卫之属以宿卫，而总其府事，余如左、右卫。 
　　左、右威卫，大将军各一人，正三品；（隋初，置左、右领军府，炀帝改为左、右屯卫，皇朝因之。至龙朔二年，改为左、右威卫，别置左、右屯营，亦有大将军等官。光宅元年改为左、右豹韬卫，神龙元年复为左、右威卫。）将军各二人，从三品。（隋炀帝改领军为屯卫府，置将军，皇朝因之。龙朔、光宅、神龙随卫改复。）左、右威卫大将军 将军之职掌如左、右卫。其异者，大朝会则率其属被黑质鍪、甲、铠，执黑弓箭、黑刀、黑，建青麾、黑麾、黄龙负图旗、黄鹿旗、驺牙旗、苍乌旗，为左、右厢之仪仗，次立武卫之下。翊府翊卫、外府羽林番上者，则分配之。在正殿前，则以诸队立于阶下；在长乐、永安门内，则以挟门队列于两廊。凡分兵主守，则知皇城东、西面之助铺。 
　　长史各一人，从六品上；录事参军事各一人，正八品上；仓曹参军事各二人，正八品下；兵曹参军事各二人，正八品下；骑曹参军事各一人，正八品下；胄曹参军事各一人，正八品下；（隋炀帝改领军为左、右屯卫，有长史已下等员，皇朝改之，已具前说。）司阶各二人，正六品上；中候各三人，正七品下；司戈各五人，正八品下；执戟各五人，正九品下。长史掌判诸曹之事，以阅兵仗、羽仪、车马，及宜阳五十府；余如左、右卫。凡飞骑宿卫者，将军已下不得使其出外。若番上须兵士，则简同、华越骑充；不足，兼取诸州越骑。 
　　翊府中郎将各一人，正四品下；左、右郎将各一人，正五品上。中郎将掌领其府校尉、旅帅、翊卫之属以宿卫，而总其府事；余如左、右卫。 
　　左、右领军卫，大将军各一人，正三品；（汉建安十四年，魏武为丞相，相府始置中领军；既拔汉中，还长安，以曹休为之，主五校、中垒、武卫等营。魏文帝为魏王，又置领军，而领军差胜，中领微劣。晋因之，领军与中领三将军并置，领军品第三，金章、紫绶；中领军将军第四品，银章、青绶，武冠，绛朝服，佩水苍玉。太始元年，武帝省领军、北军中候，中军将军羊祜统二卫、前、后、左、右、骁骑等七军营兵。宋、齐领军、中领军将军掌内禁兵，大驾出则御军在前，住则守。旧制：舆驾出行，则与护军将军更日直，领队于止车门内。梁领军、护军与左 右卫、骁骑、游骑为六军将军，班第十五。陈领军将军秩二千石。后魏领军、护军第二品上，太和二十三年降为第三品。北齐领军府将军一人，掌禁卫宫掖，朱华阁外，凡禁卫皆主之；中领军亦同。隋左、右领军府各掌左、右十二军籍帐、羽卫之事。不置将军，唯有长史、司马；炀帝大业三年，改左、右屯卫。皇朝因隋屯卫名，置大将军、将军，后改为威卫；又采前代领军名，别置领军卫，置大将军、将军员。龙朔二年改为左、右戎卫，咸亨元年复旧。光宅元年改为左、右玉钤卫，神龙元年复故。）将军各二人，从三品。（魏、晋已来并有领军之职，然则领军如今领军大将军也，中领军如今领军将军也。宋、齐、梁、陈、后魏、北齐有之。隋领军府有将军员，皇朝因置之也。）左、右领军卫大将军 将军之职掌如左、右卫。其异者，大朝会则率其属被青质鍪、甲、铠，执青弓箭、青刀、青、青，建赤麾、应龙旗、玉马旗、三角兽旗、白狼旗、龙马旗、金牛旗，为左、右厢之仪仗，以次立威卫下。凡翊府翊卫、外府射声应番上者，则分配之。在正殿前，则以诸队立于阶下；在长乐、永安门外，则以挟门队列于两廊。凡分兵主守，则知皇城东、西面之助铺及京城、苑城诸门之职。 
　　长史各一人，从六品上；录事参军事各一人，正八品上；仓曹参军事各二人，正八品下；兵曹参军事各二人，正八品下；骑曹参军事各一人，正八品下；胄曹参军事各一人。正八品下；（《齐职仪》：“领军将军有长史，品第六，秩六百石。”梁、陈亦有之。北齐领军有长史、司马。隋领军府无将军，有长史一人；炀帝改置将军，长史判卫事，又有录事、仓曹、兵 骑 铠曹等员。皇朝因之。）司阶各二人，正六品上；中候各三人，正七品下；司戈各五人，正八品下；执戟各五人，正九品下。长史掌判诸曹、翊府及万敌、万年等六十府之贰；余同左、右卫 
　　翊府中郎将各一人，正四品下；左、右郎将各一人，正五品上。中郎将掌领其府校尉、旅帅、翊卫之属以宿卫，而总其府事；余如左、右卫。 

　　●卷二十五 诸卫府 
　　左右金吾卫 
　　大将军各一人　将军二人　长史一人　录事参军事一人　录事一人　史二人 
　　仓曹参军事二人　府二人　史四人　兵曹参军事二人　府二人　史五人　骑曹参军事一人　府二人　史四人　胄曹参军事一人　府三人　史三人　亭长二人　掌固四人　司阶二人　中候三人　司戈五人　执戟五人 
　　左右翊中郎将府 
　　中郎将各一人　左郎将一人　右郎将一人　录事一人　兵曹参军事一人　府一人　史二人　校尉五人　旅帅十人　队正二十人　副队正二十人　左右街使各一人　判官二人　典二人 
　　左右监门卫 
　　大将军各一人　将军二人　中郎将四人　长史一人　录事参军事一人　录事一人　史二人　兵曹参军事一人　府三人　史五人　胄曹参军事一人　府三人　史四人　亭长二人　掌固二人　监门校尉二百二十人　直长六百八十人　长人长上二十人　直长长上二十人 
　　左右千牛卫 
　　大将军各一人　将军一人　中郎将二人　长史一人　录事参军事一人　录事一人　史二人　兵曹参军事人　府一人　史二人　胄曹参军事一人　府一人　史一人　亭长二人　掌固四人　千牛备身十二人　备身左右十二人　备身一百人　主仗一百五十人 
　　左右羽林军 
　　大将军各一人　将军二人　长史一人　录事参军事一人　录事一人　史二人 
　　仓曹参军事一人　府二人　史四人　兵曹参军事一人　府二人　史四人　胄曹参军事一人　府二人　史四人　亭长二人　掌固四人　司阶二人　中候三人　司戈五人　执戟五人 
　　左右翊中郎将府 
　　中郎将各一人　左郎将一人　右郎将一人　录事一人　兵曹参军事一人　府一人　史二人　校尉五人　旅帅十人　队正二十人　副队正二十人 
　　诸卫折冲都尉府 
　　每府折冲都尉一人　左果毅都尉一人　右果毅都尉一人　别将一人　长史一人　录事一人　史二人　兵曹参军事一人　府二人　史三人　校尉五人　旅帅十人　队正二十人　副队正二十人 
　　左、右金吾卫，大将军各一人，正三品；（《汉书百官表》：“中尉，秦官，掌徼巡京师。武帝太初元年更名执金吾，秩中二千石，有两丞、候、司马、千人。属官有中垒、寺互、武库、都船四令 丞。又式道左、右、中候及京、辅都尉皆属焉。”又后汉掌宫外及京师盗贼、水火，考按疑事；卫尉巡行宫中，执金吾徼巡宫外，相为表里，所以戒不虞也。汉末，魏武执政，复为中尉。晋、宋、齐、梁、陈并不置。后魏虽有中尉之职，改御史中丞名之。至后周，置武环率、武候率，各下大夫二人。至隋，置左、右武候府，各大将军一人、将军三人，掌车驾出入，先驱后殿；昼夜巡察，执捕奸非；烽候道路，水草所宜。巡狩师田，掌其营禁。大业三年，改为左、右候卫；四年，各增置察非掾二人，专纠弹之事。皇朝因之。龙朔二年，改为左、右金吾卫。）将军各二人，从三品。（皇朝因隋置三人，贞观中减置二人。）左、右金吾卫大将军 将军之职，掌宫中及京城昼夜巡警之法，以执御非违，凡翊府及同轨等五十府皆属焉。凡车驾出入，则率其属以清游队建白泽旗、朱雀旗以先驱，又以玄武队建玄武旗以后殿，余依卤簿之法以从。若巡狩师田，则执其左、右营卫之禁。凡翊卫翊府、同轨 宾图等五十府广骑、卫士应番上者，各配所职焉。（又置引驾三卫六十人，并于左、右卫取明闲队仗法用，兼能纠弹事者充，分为五番上下；仍于诸卫翊卫队正内取五人为主帅，番别配一人检校。又置引驾飞六十六人，于当卫简取越骑射者充，分为六番上下，番别置主帅一人。） 
　　长史各一人，从六品上；录事参军事各一人，正八品上；仓曹参军事各二人，正八品下；兵曹参军事各二人，正八品下；骑曹参军事各一人，正八品下；胄曹参军事各一人，正八品下。（隋左、右武候府有长史、录事 仓 兵 骑 铠等曹，皇朝因之。诸曹已具上说。）司阶各二人，正六品上；中候各三人，正七品下；司戈各五人，正八品下；执戟各五人，正九品下。长史掌判诸曹、翊府及同轨、宝图等五十府之事，阅其仪仗、兵马；凡文簿典职，廪料请给，番第上下，皆审其事而总制之。录事参军事掌所受翊府、外府及诸卫百司之事，以发付勾检。仓曹掌翊府、外府文官职员。兵曹掌翊府、外府武官职员。骑曹掌外府兵马杂畜簿帐及牧养之事。凡诸卫马承直配于金吾巡检游奕者，每月四十有五匹，皆季请其料，随以给之。胄曹掌诸曹、翊府及外府军戎器械，及其公廨兴造，决罚之事。凡大朝会行从，给青龙旗、六纛、槊之类于卫尉，事毕，本而归之。余同左、右卫。 
　　翊府中郎将各一人，正四品下；左、右郎将各一人，正五品上。中郎将掌领府属，以督京城内左、右六街昼夜巡警之事；左、右郎将贰焉。余如左、右卫。 
