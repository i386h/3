<!-- { "loadSidebar": true } -->
　　仓部郎中一人，从五品上；（《周礼》地官有廪人下大夫之职，为舍人、仓人、司禄之长，掌九之数，赐稍食，以知足否，盖仓部之任也。自魏、晋、宋、齐、后魏，北齐并有仓部郎中，梁、陈为侍郎。后周地官府有司仓下大夫一人。隋初置仓部侍郎，炀帝但曰“郎”。宋、齐、梁、陈、后魏、北齐并以度支尚书领仓部；开皇三年，改度支为民部，领之。皇朝因隋，曰仓部郎，武德三年加“中”字。龙朔二年改曰司庚大夫，咸亨元年复故。）员外郎一人，从六品上；（后周地官府有小司仓上士一人，则其任也。隋开皇六年置，炀带曰承务郎，皇朝复曰仓部员外郎。龙朔、咸亨并随曹改复。）主事三人，从九品上。　仓部郎中、员外郎掌国之仓庚，受纳租税，出给禄廪之事。凡京官每年禄：正一品七百石，从一品六百石，正二品五百石，从二品四百六十石，正三品四百石，从三品三百六十石，正四品三百石，从四品二百六十石，正五品二百石，从五品一百六十石，正六品一百石，下以十石为差，至从七品七十石，正八品六十七石，下以五石为差，至从九品五十二石。外官降一等。（应降等者，正、从一品各以五十石为一等，二品、三品皆以三十石为一等，四品、五品皆以二十石为一等，六品、七品皆以五石为一等，八品、九品皆以二五斗为一等。）春、夏二季败春给之，秋、冬二季则秋给之。（有闰者术别给。）乃置木契一百枚以与出给之司相合，以次行用，随符、牒而给之。（仓部置木契一百只：三十只与司农寺合，十只与太原仓监合，十只与水丰仓监合，二十只与东都司农寺合，二十只行从仓部与京仓部合，十只与行从司农寺合。）凡在京诸司官人及诸色人应给仓住者，皆给贮米，本司据见在供养。九品以上给白米。流外长上者，外别给两口粮。诸牧尉给五口粮，牧长四口粮。（两口准丁，余准中男给。）诸牧监兽医上番日，及卫士、防人已上征行若在镇及番还，并在外诸监、关、津番官（上番日给。）土人任者，若尉、史，并给身粮。诸官奴婢皆给公粮，其官户上番充役者亦如之。凡致仕之官五品已上及解官充侍者，各给半禄。即迁官者，通计前禄以充后数。几都之东租纳于都之含嘉仓，自含嘉仓转运以实京之太仓。自洛至陕运于陆、自陕至京运于水，量其递运节制，置使以监统之。（陆运从洛至陕分别量计十五文，付运使，于北路分为八递，应须车牛，任使司量运多少召雇情愿者充，以十月起运，尽脏止。）凡王公已下，每年户别据已受田及借荒等，具所种苗顷亩，造青苗簿，诸州以七月已前申尚书省；至徵收时，亩别纳粟二升，以为义仓。（宽乡据见营田，狭乡据籍徵。若遭损四已上，免半；七已上，全免。其商贾户无田及不足者，上上户税五石，上中已下递减一石，中中户一石五斗，中下户一石，下上七斗，下中五斗，下下户及全户逃并夷獠薄税并不在取限，半输者准下户之半。乡土无粟，听纳杂种充。）凡义仓之粟唯荒年给粮，不得杂用。（若有不熟之处随须给贷及种子，皆申尚书省奏闻。）凡常平仓所以均贵贱。（今太府寺属官有常平署。开元二十四年敕：“常平之法，其来自久。比者，州县虽存，所利非广；京师辐凑，浮食者多。今于京城内大置常平，贱则加价收籴，使远近奔委；贵则终年出杂，而永无匮乏也。”）



　　●卷四 尚书礼部
　　礼部尚书一人　侍郎一人
　　郎中一人　员外郎一人　主事二人　令史五人　书令史一十人　亭长六人　掌固八人
　　祠部郎中一人
　　员外郎一人　主事二人　令史六人　书令史十三人　掌固四人
　　膳部郎中一人
　　员外郎一人　主事二人　令史四人　书令史九人
　　掌固四人
　　主客郎中一人
　　员外郎一人　主事二人　令史四人　书令史九人
　　掌固四人
　　礼部尚书一人，正三品；（周之齐官卿也。汉成帝置尚书五人，其四曰客曹，主外国夷狄事。光武分六曹，吏部曹主选举、斋祀事。然则夷狄、斋祀，皆今礼部之职。东晋始置祠部尚书，常与右仆射通职，若右仆射阙，则以祠部尚书知右事。宋、齐、粱、陈皆号祠部尚书。后魏称仪曹尚书。北齐亦为祠部尚书，掌词祭、医药、死丧、赠赙等事。后周依周官，置春官府大宗伯卿一人。隋更为礼部尚书，皇切因之。龙朔二年改为司礼太常伯，咸亨元年复为礼部。光宅元年为春官尚书，神龙元年复故。）侍郎一人，正四品下。（周之春官小宗伯中大夫也。汉已来尚书侍郎，今郎中之任。后周依周官。隋炀帝置礼部侍郎，皇朝因之。龙朔二年改为司礼少常伯，咸亨、光宅、神龙并随曹改复。）　礼部尚书、侍郎之职，掌天下礼仪、祠祭、燕飨、贡举之政令。其属有四：一曰礼部，二曰祠部，三曰膳部，四曰主客；尚书、侍郎总其职务而奉行其制命。凡中外百司之事，由于所属，皆质正焉。凡举试之制，每岁仲冬，率与计偕。其科有六：一曰秀才，（试方略策五条。此科取人稍峻，贞观已后遂绝。）二曰明经，三曰进士，四曰明法，五曰书，六曰。凡正经有九：《礼记》、《左氏春秋》为大经，《毛诗》、《周礼》、《仪礼》为中经，《周易》、《尚书》、《公羊春秋》、《谷梁春秋》为小经。通二经者，一大一小，若两中经。通三经者，大、小、中各一。通五经者，大经并通。其《孝经》、《论语》、《老子》并须兼习。凡明经先帖经，然后口试并答策，取粗有文理者为通。（旧制，诸明经试每经十帖、《孝经》二帖、《论语》八帖、《老子》兼注五帖，每帖三言，通六已上，然后试策十条，通七，即为高第。开元二十五敕：诸明经先帖经，通五已上，然后口试，每经通问大义十条，遍六已上，并答时务策三道。）凡进士先贴经，然后试杂文及策，文取华实兼举，策须义理惬当者为通。（旧例帖一小经并注，通六已上；帖《老子》兼注，通三已上，然后试杂文两道、时务策五条。开元二十五年，依明经帖一大经，通四已上，余如旧。）凡明法试律、令，取识达义理，问无疑滞者为通。（所试律、令，凡每部试十帖。策试十条：律七条，令三条。）凡明书试《说文》、《字林》，取通训诂，兼会杂体者为通。（《说文》六帖，《字林》四帖；兼口试，不限条数。）凡明试《九章》、《海岛》、《孙子》、《五曹》、《张丘建》、《夏侯阳》、《周髀》、《五经》、《缀术》、《缉古》，取明数造术，辨明术理者为通。（《九章》三帖，《五经》等七部各一帖，《辍术》六贴，《辑古》四帖，录大义本条为问。）凡此六科，求人之本，必取精究理实而升为第。其有博综兼学，须加甄奖，不得限以常科。（开元二十五年敕，明经、进士中，除所试外，明经有兼明五经已上，每经帖十通五已上，口问大义十条，疏义精通，通五已上；进士有兼通一史，试策及口问各十条，通六已上，须加甄奖，所司录名奏闻。其进士唱及第讫，具所试杂文及策，送中书门下详覆。其明经口问，仍须对同举人考试。其试弘文、崇文生，自依常式。）其弘文、崇文馆学生虽同明经、进士，以其资荫全高，试取粗通文义。（弘、崇生习一大经一小经、两中经者、习《史记》者，《汉书》者，《东观汉记》者，《三国志》者，皆须读文精熟，言音典正，策试十道，取粗解注义，经通六，史通三。其试时务策者，皆须识文体，不失问目意，试五得三。皆兼帖《孝经》、《论语》，共十条。）太庙斋郎亦试两经，文义粗通，然后补授，考满简试。其郊社斋郎简试亦如太庙斋郎。其国子监大成十员，取明经及第人聪明灼然者，试日诵千言，并口试，仍策所习业十条通七，然后补充，各授散官，依色令于学内习业，以通四经为限。（其禄俸赐会准非伎术直例给。业成者于吏部简试，《孝经》、《论语》共试八条，余经各试八条，间日一试，灼然明练精熟为通。口试十通九、策试十通七为第。所加经者，《礼记》、《左传》、《毛诗》、《周礼》各加两阶，余经各加一阶。及第者放选，优与处分；不第者，三年一简，九年业不成者，解退，依常选例。业未成年未满者，不得别选及充余使。若经事故，应叙日，还令覆上。其先及第人欲加经、及官人请试经者，皆准此。）
