<!-- { "loadSidebar": true } -->
　　尚乘局：奉御二人，从五品上；（自秦、汉已来，其职皆在太仆。北齐大仆骅骝署有奉乘十人，管十二闲马。隋炀帝取之，置尚乘局。皇朝因之，增置奉御四人：一人掌左六闲马；一人掌右六闲马；一人掌粟草、饲丁请受配给，及勾勘出入破用之事；一人掌鞍鞯辔勒，供马调度，及疗马医药料度之事。龙朔二年改为奉驾大夫，咸亨元年复故。开元二十三年减置二人。先是别置闲厩使，因隶焉，犹属殿中。）直长十人，正七品下；（隋炀帝置十四人，皇朝因之，开元二十三年减四人。）奉乘十八人，正九品下；（后魏有奉乘郎，从五品下。后周左、右厩各有奉乘二十人。隋炀帝置尚乘局，有奉乘十人。皇朝加置二十四人，每闲二人。开元二十三年减六人。）习驭五百人；（后周左、右厩各有驭夫一百二十人，皇朝加置习驭五百人，掌调习六闲之马。）掌闲五千人；（皇朝置，掌分饲养六闲之马。）司库一人，正九品下；（皇朝初置二人，掌六闲库物。开元二十三年减。）司禀二人，正九品下；（皇朝置之。）典事五人；（皇朝置，掌六闲粟草。）兽医七十人。（周礼有兽医下士，掌疗畜兽之疾病；又有巫马下士二人、医四人，掌知马祖、先牧、马社、马步之神，养疾马，以药攻马疾也。北齐内厩局有马医二人。皇朝置兽医，掌疗左、右六闲之马。）　尚乘奉御掌内外闲厩之马，辨其粗良，而率其习驭；直长为之贰。六闲：一曰飞黄，二曰吉良，三曰龙媒，四曰陶赊，五曰是，六曰天苑。左、右凡十有二闲，分为二厩：一曰祥麟，二曰凤苑，以系饲马。（今仗内有飞龙、祥麟、凤苑、鸩鸾、吉良、六群等六厩，奔星、内驹等两闲；仗外有左飞、右飞、左万、右万等四闲，东南内、西南内等两厩。）凡御马必敬而式之，非因调习，不得捶击；（诸闲底上细马，若欲调习，唯得厩内乘骑，不得辄出。）习其进御之制，而为出入之禁。（陇右诸牧监使每年简细马五十匹进。其祥麟，凤苑厩所须杂给马，年别简粗壮敦马一百匹，与细马同进。仍令牧监使预简敦马一十匹别牧放，殿中须马，任取充。）凡秣马给料，以时为差。（春、冬日给蒿一围，粟一斗，盐二合；秋、夏日给青刍一围，粟减半。）凡外牧进良马，印以“三花”、“飞”、“风”之字，而为志焉。（细马、次马送尚乘局者，于尾侧依左、右闲印以“三花”；其余杂马送尚乘者，以“风”字印印左髀，以“飞”字印印左髀。）奉乘掌率习驭、掌闲、驾士及秣饲之法。凡驭马必视其齿历、劳逸而调习之。（马四年而两齿，五年而四齿，六年而六齿成焉。七年而右一齿缺，八年而上下两边各一齿缺，九年而上下尽缺。十年而下两齿出，十一年而下四齿<齿臼>，十二年尽<齿臼>。十三年下两齿平，十四年下四齿平，十五年下尽平。十六年上两齿<齿臼>，十七年上四齿<齿臼>，十八年上尽<齿臼>。十九年上两齿平，二十年上四齿平。）司库掌鞍辔乘具。司禀掌藁秸出纳。兽医掌疗马病。（凡马病，灌而行之，观其病之所发。疗马病有五劳：一曰筋劳，二曰骨劳，三曰皮劳，四曰气劳，五曰血劳。久步则生筋劳，久立则生骨劳，久汗不乾则生皮劳，汗未差燥而饲饮之则生气势，驱驰无节则生血劳。有伤寒者，有伤热者，有疡者，咸据经方以疗焉。）
　　尚辇局：奉御二人，从五品上；（周祀：“小司徒中大夫二人，掌六畜、车辇。”又：“巾车下大夫二人，掌王后之五辂，辇车组挽，有た羽盖。”古谓人牵为辇，春秋宋万以乘车辇其母。秦始皇乃去其轮而舆之，汉代遂为人君之乘。后汉有乘舆六辇。魏、晋小出则乘之，及过江而亡。太元中，谢安率意而作，及破符坚得之，形制无差，大小如一，时人嗟其默识。宋武执慕容超，获金钲辇。古之辇舆，大率以六尺为度，齐武帝造大、小二辇，雕饰甚工，下桐辕轭，悉金花锾兽。梁大辇中方八尺，左、右开四望，金鸾栖轭。隋有六辇，大礼皆乘之。秦、汉、魏、晋并太仆属官车府令掌之，东晋省太仆，遂隶尚书驾部。宋、齐、梁、陈车府、乘黄令 丞掌之，后魏、北齐则乘黄、车府令兼掌之，后周则司车辂主之，隋又乘黄、车府令兼掌之。炀帝置殿内省尚辇局奉御二人，正五品。皇朝因之，为从五品上。龙朔二年改为奉辇大夫，咸亨元年复旧。）直长四人，正七品下；（隋炀帝置，皇朝因之，又置掌扇、掌翰等员，掌执扇及执纸、笔、砚杂供奉之事。）掌辇二人，正九品下；（皇朝初置四人，开元二十三年减二人，又置主辇、奉等员。掌率主辇以供其事。）主辇四十二人，（皇朝置，凡七辇，辇六人。）奉十五人。（皇朝置之。）　尚辇奉御掌舆辇、伞扇之事，分其次叙，而辨其名数；直长为之贰。凡大朝会则陈于庭，大祭祀则陈于庙。（辇有七：一曰大凤辇，二曰大芳辇，三曰仙游辇，四曰小轻辇，五曰芳亭辇，六曰大玉辇，七曰小玉辇。举有三：一曰五色，二曰常平，其用如七辇之仪；三曰腰，则常御焉。）凡大朝会及祭祀，则出之于内；既事，复进而藏之。凡伞扇，大朝会则伞二、翰一，陈之于庭；（孔雀扇一百五十有六，分居左、右。旧，翟尾扇，开元初，改为绣孔雀以省。）若常听朝，皆去扇，左、右各留其三，以备常仪。（崔豹《古今注》云：“华盖，黄帝所作也。与蚩尤战于涿鹿之野，常有五色云气、金枝玉叶止于帝上，有花[B20c]之象，故因作华盖也。”《通俗文》曰：“张帛避雨谓之伞盖。”《古今注》曰：“翟尾扇起于殷代，高宗有ず雉之祥，服章多用翟羽。周制以为王后、夫人之车服，舆辇有婴，即缉翟羽为扇婴，以障蔽翳风尘也。”）



　　●卷十二 内官宫官内侍省
　　内官
　　惠妃一人　丽妃一人　华妃一人　淑仪一人　德仪一人　贤仪一人　顺仪一人　婉仪一人　芳仪一人　美人四人　才人七人
　　宫官
　　尚宫二人
　　司记二人　黄记二人　掌记二人　女史六人　司言二人　典言二人　掌言二人　女史四人
　　司簿二人　典簿二人　掌簿二人　女史六人　司闱六人　典闱六人　掌闱六人　女史四人
　　尚仪二人
　　司籍二人　典籍二人　掌籍二人　女史十人　司乐四人　典乐四人　掌乐四人　女史二人　司宾二人　典宾二人　掌宾二人　女史二人　司赞二人　典赞二人　掌赞二人　女史二人　彤史二人
　　尚服二人
　　司宝二人　典宝二人　掌宝二人　女史四人　司衣二人　典衣二人　掌衣二人　女史四人　司饰二人　典饰二人　掌饰二人　女史二人　司仗二人　典仗二人　掌仗二人　女史二人
　　尚食二人
　　司膳四人　典膳四人　掌膳四人　女史四人　司酝二人　典酝二人　掌酝二人　女史二人　司药二人　典药二人　掌药二人　女史四人　司饣喜二人　典嬉二人　掌饣喜二人　女史四人
　　尚寝二人
　　司设二人　典设二人　掌设二人　女史四人　司舆二人　典舆二人　掌舆二人　女史二人　司苑二人　典苑二人　掌苑二人　女史二人　司灯二人　典灯二人　掌灯二人　女史二人
　　尚功二人
　　司制二人　典制二人　掌制二人　女史四人　司珍二人　典珍二人　掌珍二人　女史六人　司彩二人　典彩二人　掌彩二人　女史六人　司计二人　典计二人　掌计二人　女史四人　宫正一人　司正二人　典正四人　女史四人
　　内侍省
　　内侍四人　内常侍六人　内给事八人　主事二人　令史八人　书令史十六人
　　内谒者
　　监六人　内谒者十二人　内典引十八人　内寺伯二人　寺人六人　亭长六人
　　掌固八人
　　掖庭局
　　令二人　丞三人　书令史四人　书吏八人　计史二人　宫教博士二人　监作四人　典事十人　掌固四人
　　宫闱局
　　令二人　丞二人　书令史三人　书吏六人　内阍人二十人　内掌扇十六人　内给使无常员　掌固四人
　　奚官局
　　令二人　丞二人　书令史三人　书吏六人　典事四人　掌固四人
　　内仆局
　　令二人　丞二人　书令史二人　书吏四人　驾士一百四十人　典事八人　掌固八人
　　内府局
　　令二人　丞二人　书令史二人　书吏四人　典事六人　掌固四人
　　内官：（《春秋左氏传》曰：“不腆先君之嫡，以备内官。”又曰：“内官不及同姓。”杜预曰：“谓嫔御也。”《周官》有夫人、嫔、世妇、女御之位，听天下之内治。汉、晋已来，虽有位号，多不尽备。隋氏法《周官》而悉置焉，则列夫人、嫔、姥妤、美人、才人、宝林、御女、采女等，充百二十位。宫中复有六尚，以备众职，谓之宫官。皇朝因之。今上天溥施，犹防女宠，故省内官，将以垂范，而六尚仍旧焉。）妃三人，正一品。（《周官》三夫人之位也。古者，帝誉立四妃，盖象后妃四星，其一明者，后也。至舜，不立正妃，盖但三妃而已，谓之三夫人。自夏、殷已降，复有立者，视三公位；虽云古制，数颇繁焉。其余沿革，事不经见。隋氏依《周官》，立三夫人。皇朝上法古制，而立四妃，其位：贵妃也，淑妃也，德妃也，贤妃也。今上以为后妃四星，其一后也，既有后位，复立四妃，则失其所法象之意焉。因省嫔妇、女御之数，改定三妃、六仪、美人、才人四等，共二十人，以备内官。其位：惠妃也，丽妃也，华妃也。妇德、妇容、妇言、妇功，可以坐而论礼者则进，无则阙焉。）　夫人佐后，坐而论妇礼者也。其于内则无所不统，故不以一务名焉。
　　六仪六人，正二品。（《周官》九嫔之位也。夏后氏因三夫人增以三三而九，列九嫔之位。汉初无闻。至武帝，始制婕妤、侄娥、容华、充衣，数不至九，其位在嫔。后魏孝文改定内官。隋氏依《周官》，尽立其名秩。皇朝初因之。今上改制六仪之位，以备其职焉。）　六仪掌教九御四德，率其属以赞导后之礼仪。（一、淑仪，二、德仪，三、贤仪，四、顺仪，五、婉仪，六、芳仪。）
　　美人四人，正三品。（周官二十七世妇之位也。殷人因九嫔增以三九二十七，列二十七世妇之位。其制增损，累代不恒。前汉十四等。后汉贵人、才人虽列位号，不依世妇之职。隋氏依《周官》，制婕妤等二十七人。皇朝初因之。今上改制美人之位，以备其职焉。）　美人掌率女官修祭祀、宾客之事。
