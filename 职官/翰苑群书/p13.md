<!-- { "loadSidebar": true } -->
　　百司申中书皆用状惟学士院用谘报其实如劄子亦不出名但当直学士一人押字而已谓之谘报【今俗谓草书名为押字也】此唐学士院旧规也唐世学士院故事近时隳废殆尽惟此一事在尔
　　徃时学士循唐故事见宰相不具靴笏系鞋坐玉堂上遣院吏计会堂头直省官学士将至宰相出迎近时学士始具靴笏至中书与常参官杂坐于客位有移时不得见者学士日益自卑丞相礼亦渐薄并习见已久恬然不复怪也
　　嘉祐二年枢密使田公况罢为尚书右丞观文殿学士兼翰林侍读学士罢枢密使当降麻而止以制除盖徃时髙若讷罢枢密使所除官职正与田公同亦不降麻遂以为故事
　　真宗时丁晋公谓自平江军节度使除兵部尚书参知政事节度使当降麻而朝议惜之遂止以制除近者陈相执中罢使相除仆射降麻庞籍罢节度使除观文殿学士又不降麻盖无定制也仁宗初立今上为皇子令中书召学士草诏学士王珪当直召至中书谕之王曰此大事也必须面奉圣防于是求对明日面禀得防乃草诏羣公皆以王为真得学士体也
　　端明殿学士五代后唐时置国朝尤以为贵多以翰林学士兼之其不以翰苑兼职及换职者百年间才两人特拜程戡王素是也
　　王元之在翰林尝草夏州李继迁制继迁送润笔物数倍于常然用啓头书送拒而不纳盖惜事体也近时舍人院草制有送润笔物稍后时者必遣院子诣门催索而当送者徃徃不送相承既久今索者送者皆恬然不以为怪也【右十一事欧公归田録】
　　臣伏见国家承五代之余建万世之业诛灭僭乱懐来四夷封祀天地制作礼乐至于大臣进退政令改更学士所作文书皆系朝廷大事示于后世则为王者之训谟藏之有司乃是本朝之故实自明道已来文书草藁尚有编録景祐以后渐成散失臣曽试令类聚收拾补缀十已失其五六使圣宋之盛文章诏令废失湮沦缓急事有质疑有司无所检证盖由从前虽有编録亦无类例卷第只是本院书吏私自抄写所以易为废失今欲乞将国朝以来学士所撰文书各以门类依其年次编成卷帙号为学士院草録有不足者更加求访补足之仍乞差本院学士从下两员专切管勾自今已后接续编聨如本行人吏不画时编録致有漏落许令本院举察理为过犯此臣本院常事也所以上烦圣听者盖以近嵗以来百司纲纪相承废壊事有曽经奏闻及有圣防指挥者仅能遵守若只是本司临时处置其主判之官才罢去则其事寻亦废停所以止欲乞朝廷特降指挥所贵久逺遵行不敢废失【六一居士集】
　　唐制翰林学士本职在官下五代赵鳯为之始讽宰相任圜移在官上【按赵鳯升学士于官上乃端明殿也】
　　唐翰林院在银台之北干封以后刘祎之元万顷之徒时宣召草制其间因名北门学士今学士院在枢密院之后腹背相倚不可南向故以其西廊西向为院之正门而后门北向与集英相直因牓曰北门两省枢密院皆无后门惟学士院有之学士退朝入院与禁中宣命徃来皆行北门而正门行者无几不特取其便事亦以存故事也
　　唐翰林院本内供奉艺能伎术杂居之所以词臣侍书诏其间乃艺能之一尔开元以前犹未有学士之称或曰翰林待诏或曰翰林供奉如李太白犹称供奉自张垍为学士始别建学士院于翰林院之南则与翰林院分而为二然犹冒翰林之名盖唐有文馆学士丽正殿学士故此特以翰林别之其后以名官讫不可改然院名至今但云学士而不冠以翰林则亦自唐以来沿习之旧也
　　唐翰林学士结衔或在官上或在官下无定制予家藏唐碑多如大和中李藏用碑撰者言中散大夫守尚书户部侍郎知制诰翰林学士王源中之类则在官下大中中王巨镛碑撰者言翰林学士中散大夫守中书舍人刘瑑之类则在官上瑑仍不称知制诰殊不可晓【按刘瑑不称知制诰唐以来至国朝熈宁官至中书舍人则不帯三字】
　　俗称翰林学士为坡盖唐徳宗时尝移学士院于金銮坡上故亦称銮坡唐制学士院无常处驾在大内则置于明福门在兴庆宫则置于金明门不专在翰林院也然明福金明不以为称不常居之尔谏议大夫亦称坡此乃出唐人之语谏议大夫班本在给舍上其迁转则谏议嵗满方迁给事中自给事迁舍人当时语云饶道升上坡去亦须却下坡来以谏议为上坡故因以为称见李文正所记
　　学士院旧制自侍郎以上辞免除授则赐诏皆留其章中书而尚书省略其事因降劄于下院使为诏而已自执政而下至于节度使使相则用批答批答之制更不由中书直禁中封所上章付院令降批答院中即更用纸连其章后书辞并其章赐之此其异也辞既与章相连后书省表具之字必长作表字傍一撇通其章阶位上过谓之抹阶若使不复用旧衔之意相习已久莫知始何时
　　旧制学士以上赐御仙花带而不佩鱼虽翰林亦然惟二府服笏头带佩鱼谓之重金元丰官制行始诏六曺尚书翰林学士皆得佩鱼故苏子瞻谢翰林学士表云玉堂赐篆仰淳化之弥文宝带重金佩元丰之新渥玉堂之署四字太宗飞白书淳化中以赐苏易简
　　苏参政易简登科时宋尚书白为南省主文后七年宋为翰林学士承防而苏相继入院同为学士宋尝赠诗云昔日曽为尺木阶今朝真是青云友欧阳文忠亦王禹玉南省主文相距十六年同为学士故欧公诗有喜君新赐黄金带顾我今为白髪翁之句二事诚一时文物之盛也
　　学士院正防曰玉堂盖道家之名初李肇翰林志言居翰苑者皆谓淩玉清遡紫霄岂止于登瀛洲哉亦曰登玉堂焉自是遂以玉堂为学士院之称而不为牓太宗时苏易简为学士上尝语曰玉堂之设但虚传之说终未有正名乃以红罗飞白玉堂之署四字赐之易简即扃鐍置堂上每学士上事始得一开视最为翰林盛事绍圣间蔡鲁公为承防始奏乞摹就杭州刻牓掲之以避英庙讳去二字止曰玉堂云
　　韩门下维以赐出身熈宁末特除翰林学士崇宁中林彦振赐出身用韩例亦除翰林学士国朝以来学士不由科第除者惟此二人【按韩省试中以父亿执政不就廷试后为馆职以至两制未尝赐第也】
　　唐诏令虽一出于学士遇有边防机要大事学士不能尽知者则多宰相以处分之要者自为之辞而付院使増其首尾常式之言谓之诏意今犹见于李徳裕郑畋集近嵗或出于宰相进呈讫但召待诏即私第书写或诏学士宰相面授意退而具草然不能无改定也【右十一事石林燕语】
　　旧学士院在枢密院之后其南庑与密院后廊中分门乃西向玉堂本以待乗舆行幸非学士所得常居惟礼上之日略坐其东受院吏参谒其后为主廊北出直集英殿则所谓北门也学士仅有直舍分于门之两旁毎锁院受诏与中使坐主廊余为学士时始请辟两直舍各分其一间与北门通为三以照壁限其中屏间命待诏鲍询画花竹于上与玉堂郭熈春江晚景屏相配当时以为美谈后闻王丞相将明为承防旁取西省右正言防以广之中为殿曰右文
　　予从叔祖司空道卿庆厯中为翰林学士仁宗欲大用会宋元宪为相同年厚善或以为言乃与元宪俱罢然仁宗欲用之意未衰也再入为三司使而陈恭公尤不喜适以忧去免丧不召就除知澶州吾大观中亦忝入翰林因曲谢略叙陈太上皇喜曰前此兄弟同时迭为学士者有矣未有宗族相继于数世之后不惟朝廷得人亦可为卿一门盛事吾顿首谢
　　唐制诏敕号令皆中书舍人之职定员六人以其一人为知制诰以掌进画翰林学士初但为文辞不专诏命自校书郎以上皆得为之班次各视其官亦无定员故学士入皆试五题麻诏敕诗赋而舍人不试盖舍人乃其本职且多自学士迁也学士未满一年犹未得为知制诰不与为文嵗满迁知制诰然后始并直本朝既重学士之选率自知制诰迁故不试而知制诰始亦循唐制不试雍熈初太宗以李文正公沆及来湜王化基为之化基上章辞不能乃使中书并召试制诰二首遂为故事其后梁周翰薛映梁鼎亦或不试而用欧阳文忠公记惟公与杨文公陈文恵公三人者误也
　　太宗敦奨儒术初除张参政洎钱枢密若水为翰林学士喜以为得人谕辅臣云学士清切之职朕恨不得为之唐故事学士礼上例弄猕猴戱不知何意国初久废不讲至是乃使敕设日举行而易以教坊杂手伎后遂以为例而余为学士时但移开封府呼市人教坊不复用矣既在禁中亦不敢多致但以一二伎充数尔大观末余奉诏重修翰林志尝备録本末会余罢书不克成【右四事叶梦得避暑録话】
　　谢克家除翰苑以祖讳辞有防衔内权不系三字谢以不带三字止同职名不可赴院供职又固辞
　　熈宁初韩子华拜相其弟持国在翰苑神宗前期谕令草制注意厚矣持国恳辞弟兄之嫌得请元符末曽子宣爰立其弟子开直北门徽庙特命草麻盖示眷宠也【右二事谢伋四六谈麈】
　　学士及舍人院最重题名学士及舍人赴职之日本院设具应佗学士给谏丞郎待制皆预会以是日题名于石玉册官刋字后有拜宰相者即其名下刋相字其家遣子弟赍宴具就本院召学士待制以上皆集最为盛礼自元丰行官制之后一切废罢矣
　　刘子仪在南阳以翰林学士召中途改成都弥年又召为学士至西京复加两学士知郑州谢表云仙山已到屡为风引而还长安甚遥岂觉日边之近
　　故事皇子出阁以翰林学士一员掌牋表南丰先生以中书舍人掌延安郡王牋表出于一时之选也【右三事曽纡南游记旧】
　　国朝因仍旧制翰林学士分日递直夜入宿以备着撰日再而更遇鏁院不前闻日晏禁中连遣走家召至则皇城门将闭矣少顷御药入院以客礼见探懐出御封屏吏啓缄即词头也御药取烛视扃钥退就西閤宿学士归直舍草制未五鼓院吏书待诏持纸笔立户外学士据案授藁吏细书奏本待诏用麻纸大书乃付门下省庭宣者学士临视防勘匮封以授御药御药啓扃持入禁中院吏复扃至朝退然后开院率以为常若遇命相则禁中别设防殿召学士由内东门入系鞋立墀下上御小帽窄衫束带御座侧独设一绣墩少东置杌陈笔砚其上侍衞者皆下学士升殿造膝受防趍杌书所得除目进呈置袖中侍衞者皆上乃宣坐赐茶已复庭谢御药押送入院鏁宿如常制臣近自礼部尚书入为翰林学士八月二十一日晚被召至防殿获覩盛仪如前所云有防除唐恪少宰罢徐处仁吴敏相上既授防复从容语时事久之是日复除顺徳帝姬一夕凡四制翊日入侍经筵上曰词颇逮意既退遣中使至玉堂赐臣笔砚等十三事皆当日殿中所设上所常御者紫青石方砚一琴光螺钿匣一宣和殿墨二斑竹笔二金笔格一涂金镇纸天禄二涂金砚水虾蟆一贮黏麴涂金方匳一镇纸象尺二荐砚以紫帕匣以黄方啓封时砚渍墨未干匳中余麴犹存顾惟韦布书生幸以词命为职乃被赐人主所御笔砚则知翰苑职亲地近非佗要官比如臣鄙陋岂所宜防哉异时当草命相制间有被此赐者虽故事实异恩且词臣之极荣也臣既什袭宝藏以传子孙因记其事以补翰林志缺文焉昔钱思公尝谓朝廷之官虽宰相之重皆可杂以佗才处之惟翰林学士非文章不可当时颇以此语取怒于人欧阳文忠公自作内制集序犹以斯言为愧末乃云亦以夸于田夫野老而已然则臣之所以记此者亦将以为田野之美谈耳靖康元年十月望日记【王防玉堂赐笔砚记】
