<!-- { "loadSidebar": true } -->
　　先生与仆论官制因言及玉堂故事先生曰且如玉堂两字人多不解太宗皇帝尝飞白题翰林学士院曰玉堂之署盖此四字出于李寻传且玉堂殿名也而待诏者有直庐在其侧李寻时待诏黄门故曰久污玉堂之署至英庙嗣位乃彻去及元丰中有翰林学士上言乞摘去二字复榜院门以为臣下光宠诏可是乞以殿名名其院也不逊甚矣仆退而检汉书盖汉之待诏者或在公车或在金马门或在官者庐或在黄门时李寻待诏黄门哀帝使侍中徃问灾异对曰臣寻位卑术浅过随众贤待诏食太官衣御府久污玉堂之署师古曰玉堂殿在未央宫然制度不见其详独翼奉传略载之奉尝上疏曰汉徳隆盛在于孝文皇帝躬行节俭外省繇役其时未有甘泉建章及上林中诸离宫馆也未央宫又无髙门武台麒麟凤凰白虎玉堂金华之殿独有前殿曲台渐台宣室承明耳以此考之则玉堂殿乃武帝所造也仆后以问先生先生曰然【马永易元城先生语録】
　　唐制翰林学士初入院赐设并衣服中和节赐红牙银寸尺上已重阳并赐宴曲江清明赐新火夏赐氷腊日赐口脂及红雪澡豆嵗前赐厯日有所修撰则赐茶果酒脯防试程文则赐设并匹帛社日赐酒蒸饼饼等事见唐人文集李邕号翰林六絶谓文学书翰等六事过人李绛初入院宪宗亲择笏以赐之李昉久掌内制太宗朝作相赴学士院敕设赋诗奏谢序述七盛如请真俸给食钱朱衣双引初除宣召敕谕正谢赐鞍马之类皆前代所无也太宗好儒尝宣谕苏易简曰词臣清美朕恨不得为之夜幸本院易简已寝内侍以秉烛自牕照之俾其衣冠牕纱燃破后不复补以示优礼帝善书他日作飞白玉堂之署四字赐易简至元丰中神宗一新官制学士与六尚书一等带皆重金苏子瞻谢表云玉堂赐篆仰淳化之弥文宝带重金佩元丰之新渥建炎改元予忝召命谢章以七盛对六絶燃牕对择笏亦前辈偶然未用天禧元年二月学士院言诏敕词尾并云故兹诏示故兹示谕方云想宜知悉内诸道进奉相承并不言诏示示谕窃思诏词各有嘉奨之意亦各标云示谕今欲添入又诸处奏告青词比来只是用纸褁角今请委三司造黒漆木筒五十枚凡有奏告封词赍徃从之【国朝会要】
　　干兴元年十月翰林学士晏殊等言先朝杨亿再为学士班钱惟演之上今新添除学士刘筠天禧中已入翰林请如故序班臣等之上从之其后率如此例【仁宗实録】天圣元年十月诏翰林学士遇只日至晩出宿盖故事以双日锁院只日降麻也【仁宗实録】
　　皇祐元年九月以翰林学士承防兼端明殿学士尚书户部郎中知制诰王尧臣加谏议大夫以久在禁林优迁之也【尧臣嵗满当迁宰臣文彦博以其久任请降此命】
　　二年九月十六日新除翰林学士稽颍未及谢卒诏赐告敕袭衣金鞍勒马于其家
　　至和元年九月翰林学士杨察为承防知制诰吕溱王洙并为翰林学士故事学士六员今洙为第七员盖宰相过除也
　　嘉祐六年三月承防宋祁言久病不敢稽朝谒入学士院欲带一子主汤药从之
　　七年二月学士院言臣僚上表并劄子陈请事惟宰臣枢密使方降手诏手书自参知政事枢密副使以下即无体例去年三月因枢密副使陈升之请郡内批令降不允手诏当直学士胡宿亦曽论奏以手诏体重乞只降不允诏而不从其请窃縁近禁动成故事恐成隳废典故乞自今除宰臣亲王枢密使有所陈请事依例或降手诏手书自余臣僚更不降手书手诏许从本院执奏从之
　　凡学士院置待诏十人【国初承旧制翰林待诏六人写书诏旧制月俸九千春冬给衣又有书待诏六人写签题封角月俸止六千谓之东头待诏雍熈四年废书待诏増翰林待诏十人并兼御书院只】録事一人【景徳二年九月本院言孔目官刘尚宾年满已注宿迁县尉縁主持书诏切须谙练欲乞依吏部铨例置主事或録事以本司勒留充职诏以尚宾为録事给孔目官俸自后不常置又五代旧制有主事一人周显徳中废】孔目官六人表奏官六人驱使官二十人【驱使官旧额六人咸平二年初置侍读侍讲学士别补驱使官四人只应及杨徽之卒复以驱使官二人学士院因为八人三年四月诏学士院不得额外添人自后再除拜文明资政侍读侍讲龙图阁枢密直学士皆学士院遣守阙驱使官只应多特补正名遂至二十人景徳四年四月学士院上言先凖敕表奏驱使官阙人于京百司两省三馆抽差即不曽召保拣试本院见有守阙表奏官八人驱使官十二人今欲以此为守阙定额今后如是阙人即于京百司两省私名内抽取依三馆例召保拣试送中书看详从之旧又有专知官一人通引官一人厨子六人太平兴国四年并废　右六事国朝防要】
　　治平元年六月翰林学士冯京奏枢密使富弼臣妻父也今权知开封府当避弼不许【英宗实録】
　　熈宁六年正月二十一日诏学士院今后大辽国书并诸国诏书合要匣复等并自下司取索讫关三司破除仍谕诸处更不申乞朝防
　　七年十二月八日诏翰林学士知制诰至中书枢密院议事许系鞋遇朔望及不因公事依例穿执
　　十年十月三日学士院言编修诸司式所送本院式十卷编学士员数并録表疏青词祝文锁院敕设宿直之类看详学士员数系朝廷临时除授若表疏青词祝文或请祷之意不同难用一律况朝廷待学士礼意稍异宣召敕设尽出特恩关白中书枢密院止用谘报不同诸司乞下本所以吏人差补及官物出入之类并立为式学士所职更不编载从之
　　元丰二年十一月翰林学士蒲宗孟乞叙班章惇下从之以惇先曽任翰林学士及夏服阕再为学士故也是年十月诏翰林学士并听佩鱼
　　元祐元年七月诏从承防邓温伯之请学士如独员每两日免一宿有双员即依故事【右六事续会要】
　　政和五年十月徽宗皇帝御书摛文堂三字赐承防强渊明以榜于院【徽宗实録】
　　绍兴三十年五月太上皇帝御书玉堂二大字赐学士周麟之得防于都省宣示宰执俟中秘儤书俾侍从馆阁官咸得观仰刻石院中仍以石本分赐
　　隆兴元年十一月七日圣防学士院官经筵官日轮二员宿直于学士院以备顾问续降防挥遇赴徳夀宫起居圣节开啓满散车驾诣景灵宫四孟朝献国忌行香前一人及旬假节假每遇筵宴并与免宿
　　隆兴二年闰十一月敷文阁直学士王刚中除翰林学士以祖讳翰改除礼部尚书直学士院唐制自宰相而下初命皆无宣召之礼惟学士院在禁中非内官宣召无因得入故院门别设复门亦以通禁庭也又学士院北扉者为其在浴堂之南便于应召今学士初拜自东华门入至左承天门下马待诏院吏自左承天门双引至閤门此亦用唐故事也唐宣召学士自东门入者彼时学士院在西掖故自翰林院东门赴召非若今之东华门也至如挽铃故事亦縁其在禁中虽学士院吏亦止于玉堂门外则其严密可知如今学士院在外与诸司无异亦设铃索悉皆文具故事而已学士院玉堂太宗皇帝曽亲幸至今惟学士上日许正坐他日皆不敢独坐故事堂中设视草台每草制则具衣冠据台而坐今不复如此但存空台而已玉堂东承防閤子牕格上有火燃处太宗尝夜幸玉堂苏易简为学士已寝遽起无烛具衣冠宫嫔自牕格引烛入照之至今不欲更易以为玉堂一盛事【右二事沈括笔谈】
　　先公尝言翰林学士居深严之地职任事体与外司不同至于谒见相府自非朔望庆吊止公服系鞋而已学士于内庭出入或曲诏亦不具靴简若同列齐行前此命朱衣吏双引抗声言学士来直至宫门方止归院则朱衣递声呼学士来者数四故事学士叙班只在宰相后今之参知政事班位即旧日学士立班次处也近朝以来会叙内殿起居叙班在枢密宣徽使后惟大朝会入閤圣节上夀始得缀台司步武焉吾自延州归阙再忝内职时与朱崖卢相同列依旧命吏前后双引既而卢谓吾曰今府尹令尹【时皇上开封尹兼中书令】亲贤英仁复兼右相尚以一朱衣前导吾侪为学士而命吏双引因令罢去双引自是抗声传呼之仪亦稍罢矣
　　蔡文忠以翰林兼侍读两学士改龙图阁学士知密州自翰林改龙图出藩繇文忠始也【右二事宋敏求退朝録】
　　丁晋公自保信军节度使知江宁府召为参知政事中书以丁节度使召学士草麻时盛文肃为学士以为参知政事合用舍人草制遂以制除丁甚恨之
　　太宗时宋白贾黄中李至吕防正苏易简五人同时拜翰林学士承防扈防赠之以诗云五凤齐飞入翰林其后吕防正为宰相贾黄中李至苏易简皆至参知政事宋白官至尚书老于承防皆为名臣
　　杨大年为学士时草答契丹书云邻壤交欢进草既入真宗自注其侧云朽壤鼠壤粪壤大年遽改为邻境明旦引唐故事学士作文书有所改为不称职当罢因亟求解职真宗语宰执曰杨亿不通商量真有气性故事学士在内中院吏朱衣双引太祖朝李昉为学士太宗在南衙朱衣一人前引而已昉亦去其一人至今如此徃时学士入劄子不着姓但云学士臣某先朝盛度丁度并为学士遂着姓以别之其后遂皆着姓唐人奏事非表非状者谓之牓子亦谓之録子今谓之劄子凡羣臣百司上殿奏事两制以上非时有所奏陈皆用劄子中书枢密院事有不降宣敕者亦用劄子两府自相徃来亦然此例也是年议裁省百司冗费学士院月给飡钱三百千【学士食料待诏人更等添给锁院御药并人从宣召侠行家事例皆用此钱】亦在裁去之数余与宰相论之不从因经筵奏事为上言七盛故事云飡钱其一也祖宗旧典近嵗未尝増数岂可与百司事同废哉上大以为然令传防如故【朱胜非秀水闻居録】














　　翰苑羣书卷十二
　　翰苑羣书题记
　　翰苑秩清地禁防唐迄今为荐绅荣遵世蒙国恩父子兄弟接武而进实为千载幸遇曩尝稡遗事一编朅来建邺以家旧藏李肈元稹韦处厚韦执谊杨钜丁居晦洎我宋数公凡有纪于此者并刋之木仍以国朝年表中兴题名附乾道九年二月七日番阳洪遵书于清漪阁









