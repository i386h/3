<!-- { "loadSidebar": true } -->
　吏皖存牍　　（清）姚锡光 撰 

　　●目录 

　　序 
　　卷上（石埭　怀宁） 
　　卷中（和州） 
　　卷下（和州） 
　　跋 

　　●序 

　　光绪庚子夏拳匪哄京师攻列国使署急联军入天津西上而东南复扰诸党匿湘汉瞰长江所称南部自立军者也方诸党之起见武昌金陵皆大府拥重兵皖据中权兵独弱大通者古吴楚鹊渚战场也其地握盐货之冲大江南北皆盗薮绝无偏师镇制其间于是青阳盗起桐城乱民辄南走聚者数千人当是时皖帅不能军澹然卧桐东江上逼大通危甚未几乃闻观察许公鼎霖榷大通将夜渡江入桐边捕乱党壮之翌日而大通裕溪数百里水师叛应羣盗纵戈船火巨炮攻榷局乱民大掠廛市间许公微服走江上汹汹大乱作矣越日猝闻皖军数百人突至大通横岸上贼逼岸大破之不终日乱辄止青阳盗逼城下益诛乱首讨平之军则闯然若天降于是皖江千里舟楫晏然江帅刘忠诚益盟列国保长江联军陷京师而东南大定恒独讶之辄恨不获踪指之人一窥其风采澹然之归也卧乡僻六年未尝入省县于长吏不相闻乱作忧皖甚驰使方君伦叔请徙焉方君报曰皖固岌怀尹姚公独知兵可恃也余益讶之丁未夏入国门闻公入军部则大喜不介而谒之然固未获窥公之深也已而求吏将出矣公虑吾疏简吏外将益困也乃引而纳之书局焉明年夏公乃出皖牍叹曰外吏不可为也子其视之乃喜得公尹怀状皖军既夙弱公至乱且作则取古团练化之蠲金练百数十人治德操严军法乡则择壮士番入练焉而不使团城则令官商宅出一人亲棒柝团焉而不使练令绅司钱弊官发券互督不一私上下肃然皖乃坚屹不可犯以此益叹方君为知言皖中既定帅府益重公念和州枭会剧裕溪尤乱地不可爬梳则檄公摄之公至察枭会党多士绅恒结营将通省吏挟长官则取怀练法廓之毅然创民兵入穴斩会渠惩猾绅以法不三月四境慑然而水难作公复贷金卧险岸保江堤而邻州堤独决和圩二百尽陷之公大痛驰书沪浙日本间醵币银九万乞沪绅亲振焉而奇谤独作初公悯和灾请蠲赋布政使憾之既念富民多积粟则礼而劝假之官书印劵肩厥偿富民方喜诺则益设粜局出江者禁之厘绌司榷官则大怒嗾莠党中之曰是将垄民粟出江也布政使主焉振且殆江督刘忠诚察公治大惊独假官粟三千石济之公则喟焉止借粟不一收默然忍巨亏以去嗟乎外吏如公而陷者乃至此疏简如不肖且欲假外吏保妻拏以成巨作此其危殆尚可言哉盖至是而感公益挚然独私讶大通之奇变慨焉不获一见其为人公乃莞然微笑曰嘻此吾未始告人者方变之将作也先一夕吾方燕绅僚于怀署许君自大通电告曰桐东且乱请促桐令至慑之吾念自怀及桐促令东三百里乱且作则匿电倩客肃诸宾而阴谒皖帅吏曰宵深寝门闭帅寝矣吾抗声告曰君第呼怀令来不及旦咎则令不罹君也师起告之则大惊曰奈何吾对曰西梁山防军期瓜代帅已戒省军五百人未发趣旦出过大通可定也帅曰是军无饟械故缓之奈何则对曰会党上下数千里瞰皖恣厥谋缓且不治今令请备饟枪械责统将挹注之朝发不日中至矣帅曰诺吾乃乘夜速统将韩总兵济枪械叩钱肆门醵饟数千金督吏人集江船十数艘以待诘旦西南风急师出抵大通而乱适作乃平之呜呼此岂当时所及料哉皖客言公之吏皖也帅固平世才顾独容伉直异他帅怀练起帅府亲军哄于市公不告挞之鄂中索百人于皖曰皆会党也保甲某观察大喜趣公按捕获一人鞫无状公抗请释之帅曰鄂中怒奈何公曰若然帅劾令足矣杀人以媚忍乎哉帅竟豁然公以此乐其诚至和乃欲稍以摅厥志乌知布政使之齮龁乃至此极哉公所为讣不返顾者此也余闻之蹶然起曰公之吏皖其殆有天者存耶庚子之变南部自立军者蕴毒数千里才俊森列而积于大通势且越拳寇万万此吾国存亡绝续之大关也非公独斲机牙东南将不可问保江之策其可复图和乱国也而奇水促焉非公练民兵操重典慑其先其祸且将迸裂斯二者东南大局也夫岂一州邑之烈哉公既去皖尝以拙自嘲观其曲徙大难而避其名至乃转撄奇谤其拙固已至矣然观自古豪杰未有不拙而能肩大事者而究其显晦皆若有造物者阴运其巧以逆人事之穷事变之奇辄若为天所用二难未兴造物辄夙置公以逆其变变之既戢辄复激而致诸高明之域以发其英思即是以观中国之危其有赖乎独念人事至此即安所得拙如公者任天下危难乎哉公智勇深沈独精大略所著东方兵事纪略着矣其海陆军及蒙藏诸刍议 
　　国家方假以致其谋故深秘不出是书特一节耳顾自石埭至怀和所建法辄创新政未开之始随所处而独抉其深其折教士惩教民风采尤重皖上诚令朝野上下法此以事外交尚何庚子之厄哉三复公编所尤喟焉长太息也光绪三十四年戊申秋七月桐城陈澹然剑潭序于陆军编译局 

　　●吏皖存牍卷上（石埭　怀宁） 

　　丹徒姚锡光 

　　石埭到任情形通禀（光绪己亥九月） 
　　到任观风示（光绪己亥九月） 
　　晓谕粮户示（光绪己亥九月） 
　　晓谕遵　旨护教示（光绪己亥九月） 
　　教民吴凤章等肆情讹索不法恳请照会分别逐惩并禁勒罚通禀（光绪庚子正月） 
　　夹单 
　　分发各都董桑秧转给栽种谕（光绪庚子二月） 
　　谕知乡民速领桑秧栽种示（光绪庚子二月） 
　　设立砺材学社示（光绪庚子三月） 
　　田地官私册据经乱无存讼繁断窒拟请清查给照通禀（光绪庚子三月） 
　　杨储争讼拟勒限讯结原由上池州府笺（光绪庚子三月） 
　　笪总神甫来县商办吴凤章等肆情讹索一案将就办结通禀（光绪庚子三月） 
　　堂判五则 
　　夏世永两眼被夏文扬等挖瞎节略（光绪庚子四月） 
　　怀宁县团练章程通禀（光绪庚子八月） 
　　怀宁县团练开办章程（光绪庚子八月） 
　　断结教民李葆深与顾庆昌索欠通禀（光绪庚子九月） 
　　致九江镇宋总兵函（光绪庚子九月） 
　　湖北捕局获送周松林旋据周霁等取保请电咨鄂省禀（光绪庚子十月） 
　　跋 

　　○石埭到任情形通禀（光绪己亥九月） 

　　窃职县前奉行知赴任遵即起程于九月十三日接印视事当经驰禀在案旬日以来接查案卷延见绅耆披览图籍虽未周厯四境而已得是邑情形大概查石邑境地狭长即置县于山陇之中两山袤延间稍成平陆处所错为民居循西而东直径百二十里若斜行曲上几及百七八十里邑形有若曲锁端宽中窄窄者祇十余里宽者及四五十里不等惟民居祇循东西一线散居山麓因麓为田稍藉山溪以资灌溉其南北两边则重山迭岭民居既鲜田亩亦稀恒行一二十里不见烟户邑中间出茶叶蚕丝数既不多品亦下则是以凋瘠情形为皖南最治倚东偏东去三里即入宁属之太平县境北去十里即入同郡之青阳县境缉捕句提诸形棘手而西南去治窵远且山路崎岖几有鞭长莫及之势催科理讼动辄稽迟亦势使然也县城窳敝倒卸及数十处无可葺补直夜户不闭关防尤难至署中吏役尤与他县不同他县吏役恒苦其多石邑吏役转苦其少他县吏役恒苦其刁诈难制石邑吏役转苦其羸闇无能通署书吏正身六人绝无贴写班役不及四十名且老羸居半蓝缕不堪材力稍壮之人即望望以去亦无从革补稍有公事杂沓而至非惟传唤无人亦且缮写不及是以事易拖延鞭策费力职县受任后已将积案勒限清厘按期断结其新案亦随到随结不使枝蔓务清讼累稍苏民困其团练保甲积谷诸事宜俱遵颁定章程分乡分都次第举行此皆目前最急之事一俟布置稍定拟亲身赴乡察看情形并催征下忙其去城窵远都分细故争讼乘便就近问结以免两造远道赴城并一切差提之累俾得各安生业并查勘山地相其土宜凡可种树之区劝谕绅民多种树木如桐茶漆槲诸树皆关民生日用长植既易收利亦多俟勘定后再行捐廉设法购秧给其领种庶出产稍多凋瘠可挽此又职县区区之心所拟下乡次第举办者也抑职县尤有进者伏查石邑不患贫瘠而患固陋盖固陋者贫瘠所由也而士气者又民风之本也是邑自更兵燹儒宿凋零且陷处山中见闻狭隘职县抵任后即出示观风进学者询以经史根柢国家掌故中外大势民生利病下及词章文艺诸门径茫然莫对无怪于团练保甲积谷一切良法美意疑阻畏缩观望不前以及怀柔远人保护教堂诸政始末罔知易生扞格职县拟俟观风卷阅竣后择其尤者二三十人乘公事余闲按期传入外斋将经史掌故舆图交涉诸门亲为分类讲授并捐廉以资膏奖藉以扩其心胸使知古今之变中外之故拘墟渐化斯一切施为方有所措手至算学方言与凡各种专家之学此须别延教习指授俟有余力乃行推广此又所谓培其本源尚不敢谓克收成效者也至是邑凋瘠最着每举一事无一不须自行捐廉而职县亦决不甘言缺苦有违素心无米之炊祇得于衣食万分节缩之余稍求敷布是否有当幸赐训示施行谨将到任情形驰陈大概肃请钧安祇乞垂鉴 

　　○到任观风示（光绪己亥九月） 

　　为观风事粤惟岷江外转黄山内环其间代有英豪蔚为国器自有宋以来理学之传上衍洙泗流风余韵沿及本朝干嘉诸大老考坠订讹搜讨掇拾之功复别开生面新安之学固敻乎尚矣即江戴诸氏其专门名家之业亦各具登峰造极之观皖南一区学术文章为天下最石邑地虽褊小然生近名贤之乡居厕前哲之里尔时亲炙观摩及闻风兴起者必不乏人特自咸同以来兵火仓皇流离遁迹遂致师儒辍讲弦诵销声今者大难削平凡三十余年矣十年生聚十年教训时且过之矧老师宿儒犹有存者谅必多潜修之士后起之英第提倡无人表章乏术此则有司之过也夫明体必期达用典学尤贵因时六经诸史自为吾学根柢然往迹有定而世变无穷知古不知今所学非所用是又儒者空疏无据之耻方今四维以内悉列梯航全球诸国近若户闼我若闭聪塞明自封闻见贸贸以往则欺侮随之观诸春秋卿材罔不洞知彼已即经传所载何一不言时事此见人材之盛衰国势之强弱无不关儒生之学业本县昔曾奉檄游厯亲见彼中学校林立凡一切天文舆地兵农商工制造及凡内治外交诸事条分缕析阶列等分日讨其国人而训之是以彼昭我聋坚脆不敌我辈列在儒冠积弱至此与有责焉得不思奋奋之于学终必有济石邑素着人文士胥通达经史之余谅必讲求有素博古知今定多俊彦本县少更乱离未尝学问长牵世故弥愧拘墟今下车伊始特乐与此间多士相与切磋即于某月日观风其尚惠而好我各证所长本县有厚望焉见已由本县捐廉饬承制备册卷届期诸生各赴科报名领卷试题实贴本署大堂全作专作均听限十日缴卷以便乡居诸士领纳候缴齐后由本县亲阅评定甲乙捐廉给奖诸生其勿观望自误切切特示 
　　观风题 
　　子曰善人教民七年亦可以即戎矣 
　　矫矫虎臣在泮献馘 
　　汉书儒林传书后 
　　差役雇役利弊 
