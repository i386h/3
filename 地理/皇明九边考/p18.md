<!-- { "loadSidebar": true } -->
本镇所属陕西都司管操领官军并守备固原、靖虏、环、庆、兰州、洮州、河州、岷州、西固城、阶、文等处实在并事故官军、圡达、民壮、乡导、义勇、召募、抽选、舍余共六万七千二百九十四员名。
实有马步二万三千七百四十九员名。
事故在迯等项一万九千四百五十员名。
公差巡哨并各边备御等项二万四千九十五员名。
陕西城操备官军舍余五千五十一员名。
实有马步二千五百六十五员名。
公差商洛等处防守一千四百八十六员名。
事故在迯等项一千员名。
固原等处备冬，西安左等卫马步官军并召募舍余五千三百八十七员名。
实在马步四千八十员名。
公差游兵等项马步常操一百九十八员名。
事故在迯等项一千一百九员名。
兰州驻箚防守河桥，兰州等卫、所马步官军，并召募民壮、圡兵共一千九十八员名。
实在马步官军九百二十七员名。
事故在迯等项一百七十一员名。
守备西固城地方，固原卫、所马步官军、舍余、圡兵、民壮、乡导、召募一万一千九百九十三员名。
实有马步五千八百五十二员名。
公差巡守墩隘等项二千四百六十员名。
事故在迯等项三千六百八十一员名。
守备靖虏地方，靖虏卫、所马步官军、舍余、召募五千五百八十员名。
实有马步一千七百五十八员名。
公差巡守墩隘马步七百六十七员名。
事故在迯等项三千五十五员名。
守备环、庆地方，庆阳卫、所马步官军、舍余、义丁三千三百七十八员名。
实在马步一千八百三十二员名。
公差巡哨墩隘等项一千五十三员名。
事故在迯等项四百九十三员名。
蓟州千总所管甘肃等卫所马步官军、舍余、召募六千九百六十六员名。
实在二千三百五十六员名。
公差巡哨墩堡并甘、凉备御等项官军二千八百四十八员名。
事故在迯等项一千七百六十二员名。
洮州千总所管洮州卫马步官军、舍余、召募六千四百二十二员名。
实在马步八百一十五员名。
公差巡哨墩隘及分守东、西、北三路按伏守隘等官军一千一百六十一员名。
事故在迯等项三千三员名。
守备岷州地方，岷州卫马步官军、舍余、圡兵、召募五千九百九员名。
实有马步六百五十七员名。
公差巡墩并甘、肃、凉备御等项四千五百五十五员名。
事故在迯等项六百九十七员名。
守备西固城地方、西固城千户所官军、舍余、圡兵、召募一千二百二十员名。
实在马步四百二十五员名。
公差巡墩等项七百七十八员名。
事故在迯等项一十七员名。
守备阶、文地方、，阶、文二所马步官军、舍余、召募、圡兵、民壮、乡导四千四百八十九员名。
实在马步一千九百二十一员名。
公差巡墩并庄浪备御等项二千三百四二九员名。
事故在迯等项二百一十九员名。
军马
陕西行太仆寺管辖平凉、庆阳、秦州、固原四卫骑操马匹，陕西苑马寺长乐监隶开成、安定、广宁、黑水四苑，灵武监隶济平、万安二苑孳牧马匹旧马四千八百余匹，并新增种马一千匹，养马军人一千一百六十四名。
钱粮考
固原镇陕西岁入本镇夏税秋粮共二十二万五千四百四十九石九斗零。各折不等，共折银一十六万七千三百九十六两六钱零。
草二十八万三千二百三十六束，折银八千一百六十九两三钱六分。
一、固原一镇处处可以通贼，况达虏住套，多遣奸细入境探我道路，知我虚实，声东击西，多窥我之无备，倐来倐去，每乘我之所忽。故要害去处固当多积，而僻小城堡亦难全虚。不止供给按伏主兵，又欲（？）支用经过人马。本镇岁用军饷原系陕西所属州县起运粮草，并本处卫所屯粮供给。若所司官员果能及时催征依限完纳，一岁之征自足一岁之用。此地近腹里，自来无有年例银两。先，该巡抚等官连章具奏，本部累次题准，给发银盐。并总制衙门及部委郎中奏带银两，分派陕西一镇。三年之间共计五十七万一千八百余两，比之延、宁等边有年例之处，其数加倍。见总制杨一清奏议。
边夷考
边夷为此镇之患者，即套虏与西畨也。其详见榆林、甘肃。弘治十三年，虏酋火筛大举住河套。十四年，总兵官保国公朱永、太监苗逵、都御史史琳帅京营官军，诣榆林调集各路军马，号称十万，分布韦州等处御之。侍郎李鐩总督军饷，穵运入府之粟，随军供给。虏众数万由花马池深入固原、安、会等处，大掠而出。官军战死者甚众。
十八年，虏五万余骑由花马池北柳杨墩西穵墙，深入固原、平凉、安、会等处大掠而出。
正德十年正月，套虏二万余骑由花马池、镇边墩起至石井儿墩止折（拆）墙，深入固原等处抢掠而出。本年七月套虏二万余骑由花马池、杨柳墩起至青羊井墩止折（拆）墙，深入平凉、临、巩，直抵陇州，大掠而出。
嘉靖元年六月，虏二万余骑由井儿等墩折（拆）墙，深入固原、平凉，直抵泾州，大掠而去。
嘉靖六年六月二十六日，套虏鎻合儿伯通帅众一千七百余骑到于花马池西北石臼儿墩折（拆）开边墙口一十九处入境，经过铁柱泉、小盐池、韦州、下马房、平虏所、镇戎所。提督尚书王宪预调延绥、宁夏、固原官军二万七百人，分路按伏。至是，贼至，八营攻门。固原镇参将刘文等督兵击之，近至地名细沟墩，斩首九十三级，余贼奔溃。至地名哲思沟，榆林副总兵赵英等邀击，斩首三十二级。二十九日，贼至平虏所地名青阳岭，榆林游击卜云邀击，斩首九十五级。贼回，过宁夏地方，总兵杭雄等邀击，斩首九十五级。前后共斩首三百三级，得获达马五百二十三匹。余贼由原路石臼儿遁出，鎻合儿伯通死于阵。自来北虏入寇，官军御敌未有若此克捷者也。
嘉靖十九年六月初六日，总制刘天和亲诣花马池调度防御，委带管粮茶参政张邦教作、屯田佥事李良。八月二十一日，虏酋吉囊领大势达贼五六万从定边营掏墙而入。是日，雷雨大作，连旬不止，泥淖深陷马腹，不能驰逐。天和调集都御史杨守礼、赵廷瑞、尹嗣忠、各镇参、游、守备官军，四路分布隘口城堡暗伏夹攻。九月初一日，虏至硝河城结营自固，不敢纵掠。初五日，陕西总兵魏时兵遏其南，黄恩兵阻其西，崔嵩、杨琮之兵击其北，郑东、王升、高旸、陈爵等之兵联络以击其背，边兵四集。鲁瞻等所统庄浪、西宁、凉、永援兵接踵渡河。军声大振。三镇共斩获首级四百四十颗，内一颗系吉囊第二子，号小十王，一颗吉囊妻弟大酋，为军人张奴儿、野五斤所斩。器械牛马不可胜计。捷闻，总督、巡抚、镇守等官俱写勅奖励。刘天和加太子太保，荫一子锦衣世袭正千户。杨守礼升兵部尚书，赵廷瑞、尹嗣忠升兵部右侍郎，任杰、魏时、周尚文俱升都督同知，郑东、张鹏各升二级，张邦教、李良各升一级，张奴儿与做指挥佥事，野五斤与做副千户，其余俱升赏有差。自来防御北虏，斩首数多未有若此者也。
十一月，北虏吉囊等见兵威大振，自懐疑惧，俱出套。分作二枝，一枝住东胜城地方，大同兵邀击之，斩首九十颗；一枝住贺兰山外，庄浪兵邀击之，斩首一百三十颗，宁夏兵邀击之，斩首四十九颗。一时套中俱无虏矣。
经略考
固原与宁夏为唇齿，花马池一带边人谓之大门，并力坚守花马池则固原无虞。而向石沟至靖虏一带修筑又在所缓。盖力分则势弱，寇已入门主人束手。故愚以为，总制不住花马池则固原未可息肩也。靖虏一带每岁黄河氷合，一望千里，皆如平地，若贺兰山后之虏踏氷驰踔，则兰、靖、安、会之间便为祸阶。若调兵防守氷冻，而西、凤、临、巩之卒多未经战，岂能捍御？愚又以为，不添沿河之堡，不屯常戍之兵，则固原又未可息肩也。
说固原总制非独为套虏设，西畨亦赖控驭。嘉靖八年，固原兵马悉至花马池防御，西畨乘虚深入临、巩，杀掠太多。巡按御史胡明善劾奏，方起王琼总制。况花马池漫延三百余里，总制调操兵马不过数千，顾东失西，岂能周匝？总制刘天和方移镇花马池。虏自镇边营折（拆）墙而入，直抵固原，事可知矣。不若仍镇固原，使凛然有虎豹在山之威，而套虏、西畨俱不敢深入，尤我长计。
一、征调客兵，他镇有事则然，无事则已。若固原防守之戍每岁凢四阅月，而粮草不为之处，尚在本兵额内支给，如之何其不告乏乎？。小盐池批验旧在固原，商旅纳货期以填实此地。而王琼移置下马房，其见偏矣。夫固原中制之地也，总督所在，戎务攸关视他处为尤重，可无备乎？见九边论。
一、灵州盐课司大小盐池所产盐斤与觧池相类，不劳煎晒，不烦人力，为利甚慱，取之无穷。弘治以来，大盐池增一万五千引，小盐池增三万引。先年只是召商中纳马匹分给边镇骑操，后因各边交争互取，多寡不均，故有间年关领之例。又因中马之人势嘱贿通，滥收不堪之马匹，故有收价之例。毕竟为马而设，未尝别用。今查每引纳银贰钱伍分，照盐一车以六石为则，外有多余依律掣放至固原、庆阳二盐厂卸，每引收取引银壹钱，能通共每引得银三钱五分，每年该银二万七百六十余两。盐马旧例，上马一匹给盐一百引，中马一匹八十引。大约纳银觧边易马，则事省人便，官商两为有益。若纳马觧边则秣饲属之何人？运觧不胜其扰。
一、总制杨一清题。自弘治十四年以来，套贼拥众深入延、宁地方，不能捍御，驰骤长驱，两日夜可知固原，分散丑类。靖宁、隆德、会宁、安定一带州县俱被剽掠，直抵巩昌、秦州地方。近年又侵过平凉，蹂践我泾邠等州县，得利而归，不曾遭挫。将来凤翔、西安内郡安保，不遭毒害。见今镇兵寡弱，要依弘治十五年太仆少卿王质题准事例召募军丁，及先年本部题准事，理临边各路土著（着）军民、舍余人等，有能奋勇设谋斩获贼级一颗随即赏银三十两，生擒一名赏银五十两，若能紏（纠）集乡丁敌杀贼众，斩首至五颗以上者，为首者加升署所镇抚。又一件，今后各该官军有能斩获贼级一颗，为首者赏银牌十两，生擒一人者赏二十两，各为从者量为给赏，以激劝人心，鼓舞士卒。王质事例见总考。
