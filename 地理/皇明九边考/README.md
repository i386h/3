<!-- { "loadSidebar": true } -->
皇明九边考

《九边考》司马魏君东洲所集也。一日，按治夔郡，因论山西三关事宜，遂出所集本以示予。既而领归之公署细阅之，九边之事迹纲领条目灿然毕具，议论纂述皆有根据，筹边之良法美意尽在于此。噫！今之刻集遍天下，不过玩物适情之具耳，其视此集有益于国家，有补于生民，有关于世道不同也。请广其传且以为有事于九边者之一助焉。命千户杨元遂书锓梓于嘉靖壬寅也。知夔府事关中张环跋。

《九边考》叙
古称诸侯守在四邻，天子守在四夷。蛮夷率服者舜，氐羌来享者汤，九夷八蛮通道者武，皆有道仁圣之主，而坐致夫守在四夷之隆。自后造阳筑于燕，临洮堑于秦，中国先受困弊而夷狄未之宾服，其严尤所谓无策也已。我朝家四海而幅员万里，九边外则夷类部落君之。时修职贡，间或犯顺。然祖宗列圣所以驾驭而奔走之者慱大纎（同纤）悉灿然罔不完。东洲魏君为兵部郎，特稽诸几阁簿书，审之寄象鞮译，集为《九边考》。一日出以示余，翻（同翻）阅数日，顾其为书见疆域之广焉，见保障之固焉，见责任之专焉，见士马之雄焉，见钱谷之富焉，见外夷之终始焉，见集议臧否焉。昔程夫子学极精微，于凡夷狄情状，山川道路之险易，以至斥堠控带之要，靡不究知。张魏公与旧戍将时时握物饮酒，因以熟识虏情。东洲魏君其若斯人之畴欤！
嘉靖二十年仲冬月同知长沙府事闽人海东蔡缵书。

《皇明九边考》引
兵部职方清吏司主事长沙魏焕譔（同撰）
谨按，兵部职方清吏司掌天下地图、城隍、镇戍、烽火侯（同堠）之政。其要害重大者莫如九边，而事之不可臆度者亦莫如九边。本兵之在朝廷九边之枢也，其机自职方始。非考验素定宁无负明时之委任耶！焕不敏承乏是司，窃用惧焉。乃拣集堂稿，慱采边疏，询诸边将译使所闻，遂书之册，积久编次成书，分类备考。惧夫夷险之弗辨也，于是有疆域考；惧夫防守之弗严也，于是有保障考；惧夫将领之弗职也，于是有责任考；惧夫骑射之弗精也，于是有军马考；惧夫刍糒之弗充也，于是有钱粮考；惧夫寇虏之莫知所从来也，于是有外夷考；惧夫筹划之弗审而无以为应变之地也，于是有经略考。虚其后以俟日有所闻而续集焉。至于通乎九边者仍撮其要于首，以为九边通考，庶乎时异地远者一展卷可知其概矣。噫！此亦书生之见耳，长于经济者胡用乎此？

目录
第一卷
镇戍通考
沿革  巡抚  将领  边墙
经略通考
明战守  充卒伍  广储蓄  利器械
番夷通考
北虏始末  西番始末
第二卷
辽东考
第三卷
蓟州考
第四卷
  宣府考
第五卷
  大同考
第六卷
  三关考
第七卷
  榆林考
第八卷
  宁夏考
第九卷
甘肃考
第十卷
固原考
以上九边第每边又各分类以考
疆域考
保障考
责任考
军马考
钱粮考
边夷考
经略考
以上七条九边皆同。

凡例
一、九边图因职方司旧本增以近年新设边墙厓堑以备披阅；
一、镇戍沿革取诸《会典》；
一、疆域沿革取诸各边图志；
一、城堡、墩台、墙暂，增旧创新，取诸近年堂稿；
一、军马登耗数目取诸嘉靖十八九年各边开报手册；
一、钱粮定数取诸户部各司手本；
一、文武职官责任取之本司各科职掌；
一、番夷始末考之一统志，参以边将译使之言；
一、番夷部落之强弱，支派之分合多出虏中走回人口之言，录之以俟预防者采焉；
一、要害之巨细必录，以明防守之当急；
一、边墙之始末必备，以明驭戎之上策；
一、盐政、茶政必录，以明飞挽之至计；
一、屯政、马政必录，以明军务之深谋；
一、首录巡抚将官，以明边镇之纲领；
一、备录选将、集兵、储蓄之法，以明今日之急务；
一、经略多出本司堂稿及桂尚书《舆图要览》、许主事《九边论》并诸名公奏议，间亦窃附鄙见；
一、采集诸说，但取其事之有关于地方者，故不备录全文；
一、先年奏议或为当时所弃，今察其有可行者必录以俟采择；
一、将领之奏捷失律者必录以召后鉴；
一、凡改筑边墙恢复旧制之说一时虽曰难行必录之以俟便宜者采焉；
一、因事直书，止为备事，言之不伦不文非暇计也；
一、凡有一得之愚，僣录之于后，以备自考，非敢求知于人也；
一、斯录止据其平日所见闻者，愚不能上交，孤陋无闻，故于当代名公筹边伟绩皆不悉知，深自愧悚，以俟日有所闻而续集焉。
    
皇明九边考卷第一
兵部职方清吏司主事长沙魏焕编集
镇戍通考
一、我国家驱逐胡元混一寰宇，东至辽海，西尽酒泉，延袤万里。中间渔阳、上谷、云中、朔代以至上郡、北地、灵武、皋兰、河西，山川联络，列镇屯兵带甲四十万。据大险以制诸夷，全盛极矣。初设辽东、宣府、大同、延绥四镇，继设宁夏、甘肃、蓟州三镇。镇守皆武职大臣，提督皆文职大臣。又以山西镇巡统驭偏头三关，陕西镇巡统驭固原，亦称二镇，遂为九边。弘治间设总制于固原，联属陕西诸镇。嘉靖间高总督于偏同，联属山西诸镇。镇戍之严未有过于今日矣。
一、总镇一方者曰镇守，独守一路者曰分守，独守一城一堡者曰守备，有与主将同处一城者曰协守，又有备倭、提督、提调、巡视等名。其官挂印专制者曰总兵，次曰副总兵，曰参将，曰游击将军，旧制俱于公、侯、伯、都督、指挥等官内推举充任。永乐间始命内臣镇守辽东、开源及山西等处，自后各边以次添设，至嘉靖十八年五月为星变事奉特旨裁革。
右沿革
一、镇戍莫重于巡抚，余皆待其人而后行耳。重巡抚有四，曰慎其选，曰久其任，曰假其权，曰明其功罪。盖边方巡抚责任至重，不同腹里，必有通变之材、坚忍之性、奋迅之志而后可以有为。先年最重其选不肯泛授，近则视为常阶不论所宜，倘失其人则非徒无益而反害之。愚谓于无事之时先令科道及吏部各举所知以备简用，遇有员缺即于所举之内酌量才力会推选补。庶众论攸同，真才效用。是为慎巡抚之选。夫官久任而后威惠洽，事久练而后剂量审，功久积而后庶务成。今之巡抚甫至任而即望迁官，焉有固志？无固志焉有远图？无远图焉有善政？无善政则朝廷将焉用彼也。边事因循正坐此弊，若自今限年为例，非两考者不迁，六年之内利害切身规避无由，虽欲不极力以为之不可得已。是为久巡抚之任。选慎矣，任久矣，而信之不专终亦无益。近日边臣奏议多见龃龉，而言官苛举细过，悍将动輙抗衡，每每令其束手。是虽有颇牧之才何所用之？必也，朝廷之上不惑浮议，本兵之地推以同心，言之得行，行之得至，无牵制，无掣肘，庶几其有济乎？是谓重巡抚之权。权重矣，而劝惩不立，何以奔走天下之豪杰？愿着为令：凡巡抚三年以上，兵食有赖地方无虞者，加升正卿职衔，仍令巡抚。六年以上即取掌台部。其有失机偾事悉从败军之法，如先朝制，纵得末减，不废禁锢。如是则人将忧其败而希其成，边防失计自知所以图之而所谓最可忧者，不烦圣主之外顾矣。是谓巡抚之功罪。俱见《九边图论》。
右巡抚
一、镇戍莫重于将臣。重将臣有四，曰求实用，曰慎武举，曰广任使，曰惩欺玩。夫将才所须本将战阵，况于边方杀贼之外岂有别事？近年倡为儒将之说，以至武职不务本业，竞为浮夸。雅言而矩步，绘句而缡章。抚按以是为荐扬，本兵因之而任用。堕国家神武之威，销英雄感慨之气，为害非浅。况鸾刀解牛岂其适用？急须洗此颓风还其本业，作之新之，如拭怒蛙。宁粗直猛暴之失，勿从容文雅之是。庶得跅弛之士，克广鹰扬之任矣。夫是之谓求实用。且武举所以选将才也，今退学生员缘此以影避差徭，白丁快余假名而希图进用，岂有韩彭之良在此阘茸之内？就使侥幸挂名便无可用之地。边方赞画骚扰，居多挂印，登坛从来未见。不若罢去闲人，止许武官应选。仍分边方腹里，如会试之南北卷。更多其名数以广贤，勿偏重浮词以遗骁。果夫然则既是见官即可推委，亦自知重不肯苟同。边方腹里均有所赖，得人为盛矣。夫是之谓慎武举。又，国家推用武职止许指挥以上官，而千百户不与。将不隳堕人心阻遏贤路乎？使得程功积事以次而升。既足任使之资，亦广忠良之劝，不亦可乎？夫是之谓广任用。先朝军机法重，边官不敢欺蔽，否则祸出不测。今乃造为活套规避任情，巡抚将臣同然一律。本属阵亡而云回营身故，本是败失而云走死官马，袭杀老小而云入寇斩获，戎马在门而云追袭出境，杀掠至万而不以闻，连城陷没而报无事，死者含冤而不蒙恩，生者愤懑而无控诉。若不痛惩些弊，赏罚何以得明？赏罚不明则边事未可知也。必申严败军之法，更为欺玩之例。使将臣畏而惧败，败而不敢隐。则警耸之下人自求全，边事或可兴矣。夫是之谓惩欺玩。呜呼！百步之矢激于寸括，千钧之运转在双轮。今之论者孰不知巡抚将臣为急哉！顾言之不得不行，行之不得至苟简，因循遂至于此。若非圣天子锐意讲求，大臣极力赞襄，必赏必罚，一洗积习之弊，则虽言官谔谔朝议谆谆而因循之根终不可拔，苟简之为又复延蔓矣。如九边何哉！俱见《九边图论》。
右将领
一、镇戍莫急于边墙。盖胡人以畜牧为生骑射为业，侵暴边境，出没无常，大举深入，动至数万。历代以来，屯兵戍守，寡则艰于应敌，多则困于转输。是故，虏众易合而势常强，我兵难聚而势常弱。惟其弱也故有与之和亲为之纳币而不耻者。其甚至于陷没疆土臣事犬羊，如五胡乱华蒙古灭宋，夷狄之祸于斯极矣。若夫英雄之君，愤夷狄之侵凌，竭天下之财力，穷兵远讨，犂庭扫穴，中国强矣。然而内自困敝，甚至亡国，如秦隋之为亦非计之得也。是以论者谓御戎无上策，盖谓此耳。《易》曰：“地险，山川丘陵也。王公设险以守其国。”御戎上策其出此乎？然险而曰设，必因地势之险而用人力以修为之也。又曰以守者盖守不可以无险，而险不可无兵以守也。谨以古今设险以御戎者概录于后。
战国时天下冠带之国七，而秦、赵、燕边于夷狄。诸戎亦各分散，自有君长，莫能相一。其后义渠今邠宁州，隋改为北地郡。筑城郭以自守，而秦灭之，始于陇西、北地、上郡今绥德州。筑长城以拒胡。赵破林胡、楼烦，筑长城，自代并阴山下至高阙为塞，而置云中、雁门、代郡。燕破东胡，却地千里，亦筑长城，自造阳至襄平置上谷、渔阳、北平、辽东郡。
秦始皇三十二年巡北边，遣蒙恬将兵三十万伐匈奴，收河南地，为四十四县，筑长城，起临洮，至辽东，延袤万余里。恬居上郡统治之。
