<!-- { "loadSidebar": true } -->
　　钦定四库全书　　　　　史部十一
　　延祐四明志　　　　　　地理三【都防郡县之属】提要
　　【臣】等谨案延祐四明志二十卷元袁桷撰桷字伯长庆元人宋知枢宻院事韶之曽孙少为丽泽书院山长以荐改翰林国史院检阅官累迁侍讲学士辞归卒赠江浙行省参知政事追封陈留郡公谥文清事迹具元史本桷文章博赡为一时台阁之冠所着清容居士集五十卷尚存已别着録又有易説春秋説诸书见于苏天爵墓志铭者则世无本已乆亡佚此乃所辑明州地志成于延祐七年葢庆元路总管马泽属桷为之撰次者凡二十卷分为十二考曰沿革曰土风曰职官曰人物曰山川曰城邑曰河渠曰赋役曰学校曰祠祀曰释道曰集古义例明简最为有体桷先世在宋多以文学知名称东南故家遗献桷没后防朝廷修史遣使求郡国遗文故事惟袁氏所为多故其于乡邦旧典尤极贯串志中考核精审叙述清晰不支不滥颇有良史之风视至元嘉禾至正无锡诸志更为赅洽可称惟其自第九至第十一已阙三卷所存仅十七卷葢为冩者所脱佚然元时地志抄怢无多存之亦足以资考究固未可竟以不完废之也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　钦定四库全书
　　延祐四明志卷一
　　元　袁桷　撰
　　沿革攷
　　诗书纪明堂社稷田制与周官殊后虽旁曲傅会卒不相似何邪或曰周官太平书也周公尝行之周祀歴八百是果无更改邪繇秦至宋率数十年辄易矣郡县城邑废徙率无常所陵谷变易然也兼之以人事其理若是作沿革攷
　　句章鄞为越旧名【国语曰勾践之地南至于句无北至于御儿东至于鄞西至于姑蔑又曰吾请达王甬句东韦昭曰今句东东浃口外州宋景文公补音州与洲同越语注曰甬甬江句句章也晋孙恩冦浃口入余姚通典云明州东北到大海浃口七十里舆地广记定海县有大浃江】秦平越始皇二十五年以吴越地为会稽郡治吴汉地志会稽所部郡县二十六上应牵牛之宿下当少阳之位今属明者曰句章曰鄞曰鄮则鄮立县繇秦来久矣【陆士龙言秦始皇留鄮县三十余日】景帝四年吴王濞反诛复为郡治于吴元鼎五年除东越因以其地为治并属于此而立东部都尉后徙章安阳朔元年又徙治鄞或有冦害复徙句章后汉晋宋齐梁皆因之隋平陈并余姚鄞鄮三县入句章吴州后改越州仍焉【王象之按隋志有余继县而舆地广记于余姚县下注云隋平陈省入句章唐志于余姚县下注云析故句章县置以县置姚州则隋志之所谓余继即余姚也是隋句章一邑之地既割余姚越州又为明州之全境也】鄞以堇得名加邑为鄞【罗愿云齧苦堇释曰可食之菜也郭云今堇葵叶如栁子如米汋食之滑本草唐本注云此菜野生非人所种俗谓之堇菜叶似蕺花紫草色本草云堇汁味甘説者以为堇苦而言甘者古人语甘草谓之大苦也观绵之诗言沮漆之间土地肥美则曰周原膴膴堇荼如饴堇荼皆苦莱也地既饶美其所生菜虽有性苦者皆甘如饴则此地皆可居矣是堇得地味亦甘也内则枣栗饴蜜以甘之堇荁枌榆兔薧滫瀡以滑之脂膏以膏之言养老者惧其肠澁故用此物调和饮食荁亦堇冬用堇夏用荁广雅曰夏荁秋堇滑如粉是也士虞礼则曰夏用葵冬用荁郑注云荁堇也干则滑夏秋用生葵冬春用干荁此盖随文解之故不同　严氏曰诗注孔氏谓堇即乌头且引骊姬置堇于肉盖以堇为尔雅芨堇之堇也如此则与鸩毒同与堇荼可食之物非其矣按地志有赤堇山乾道旧志在东四十里】鄮易也亦加邑焉【舆地志曰邑人以其海中物产于山下鄮易因名鄮县】唐武德四年析句章县立鄞州八年州废更置鄮县越州开元二十六年采访使齐澣奏以鄮县为明州以其境内山四明为名领县四曰鄮曰奉化慈溪翁山天宝初改为余姚郡肃宗至德二年复为明州长庆元年刺史韩察欲移州城以白浙东观察使薛戎上言明州北临鄞江地形卑隘请移明州置于鄮县而以州旧城近南高处置县从之【见唐防要及移城记】州初置时领县四曰鄮曰翁山曰奉化曰慈溪要不出秦三县之境虽郡号余姚而余姚县仍越州广德二年益以象山县大厯六年省翁山海壖旧置望海镇元和十四年从薛戎言不明州【唐防要元和十四年八月浙东观察使薛戎奏准勅诸道所管支郡别置镇遏守捉兵马者宜竝属刺史其边徼溪峒接连蛮夷之处特建城镇者则不在此限今当道望海镇去明州七十余里俯临大海与新罗日本诸蕃接界请据勅文不明州许之】钱镠时以明州为节镇置望海军又更望海镇曰静海镇寻置望海县梁开平三年也未几改县为定海鄮县亦改为鄞汉干祐二年钱俶命其弟亿判明州宋建隆元年陞为奉国军授亿为节度使开宝八年又命俶子惟治领之太平兴国二年吴越王纳土改授惟治镇国军节度使自是始用文臣为知州熙宁六年析鄞东之海中洲富都等三乡剏立昌国县而明之属县凡六矣在唐为上郡大观元年始陞为望高宗驻跸吴防明婺俱为要郡而明州控扼海道绍兴三年置沿海制置使以镇之宁宗在藩邸领明州观察使即位改元庆元陞州为府因以名之皇元混一改府为路罢制置使立浙东宣慰使司于绍兴后徙处复徙婺至元十六年以正使赵孟传副使刘良分治于庆元寻并于婺大德七年岛夷厖杂宜用重臣镇服海口遂立浙东都元帅府即旧府治为之至元十五年以昌国陞州元贞元年奉化县以戸口及格陞为下州
　　辨证【王应麟】
　　唐武德元年改郡为州太守为刺史权置州郡颇多太宗命省分为十道开元二十一年分为十五道天宝元年以州为郡刺史为太守至德二载复以郡为州太守复为刺史今按开元始置明州则曰明州刺史天宝以州为郡则曰余姚郡太守志云置州之时名郡曰奉化以备封爵一州岂有两郡名哉图经开元谓开元郡名奉化天宝元年改为余姚郡未详所据元丰九域志始曰奉化郡未知何时改【辨州郡】
　　唐志明州余姚郡以境有四明山为名山海经瞿父山又东四百里曰句余之山郭璞注山在余姚南句章北二县因以名州曰明郡曰余姚皆本于句余山虞氏余姚人九域志晋虞喜陈虞茘坟在慈溪鸣鹤山【辨余姚郡】鄞县东有鄮郭古鄮县城也汉地理志防稽郡鄮县姓苑有鄮氏盖以邑为氏五代改鄮曰鄞图经云唐有鄞县非也地理志无鄞陆云集秦始皇南巡登稽岳在鄮县三十余日图经云后汉改鄞为鄮山之隂既而复为鄞非也西汉已有鄮【辨鄮】
　　越语勾践之地东至于鄞韦昭注今鄞县是也后汉书注鄞故城在鄮县东南图经曰白杜里有鄞城山汉志鄞有鲒埼亭今在奉化有天门山今象山之东门山然则奉化象山二县汉之鄞也鄞城山其古鄞城欤今鄞县有鄞塘乡接奉化盖鄞之境四皓黄公鄞大里人世説注孙承公性好山水求鄞县遗心细务纵意游肆名阜胜丘靡不歴览【辨鄞】
　　句章九域志云因山为名战国防有句章昧盖以邑为氏汉伐东粤遣横海将军韩説出句章浮海从东方往史记正义句章故城在鄞鄮县西一百里此张守节以开元之鄮言之元和郡志句章故城在今州西一里此李吉甫以元和之明州言之后汉注与史记正义同图经古句章城在鄞县南六十里此今之地里也虞翻传注句章董黯则慈溪乃汉句章之地晋刘牢之东屯上虞使刘裕戍句章今鄞县有句章乡盖自此乡及慈溪皆句章境古句章城在小溪镇【辨句章】
　　左传越灭吴请使吴王居甬东注句章县东海中洲也吴语云甬句东注今句章东海外洲也越语注云甬甬江句句章也晋孙恩冦浃口入余姚破上虞通典云越徙夫差于甬东韦昭曰即句章东浃口外洲明州东北到大海浃口七十里今按甬东浃口即定海县之浃港舆地广记定海有大浃江今以城东为甬东误矣浃口外洲即翁洲也郡志有甬东为昌国盖本于元和郡县志昌国乃唐之翁山县乃熙宁六年析鄞县置岂亦句章地欤【辨甬东】
　　本路
　　东至海岸一百四里自海岸二百五十里方出海洋至石马山凡两潮约六百里为本路之界
　　西至本路界一百二十里以慈溪县之西金川乡桐下浦为界自界首至绍兴路一百九十五里
　　南至本路界一百四十六里以奉化南松林乡栅墟岭海为界自界首至台州路二百四十里
　　北至海岸六十二里自海岸至苏州洋二百二十里其分界处系大海即无地里相距自界首至平江府一千五百里
　　东南到海岸一百十二里自海岸泛大海八百三十八里至海中锯门山为本路之界
　　西南到本路界一百二十六里以奉化州松林乡杉木岭为界自界首至台州宁海县七十里
　　东北到海岸七十二里自海岸汛大海一千二十八里为本路之界
　　西北到本路一百五里以慈溪县鸣鹤乡双河为界自界首至绍兴路二百五十五里
　　鄞县境土
　　东距西六十五里
　　南距北五十七里
　　东南距西北一百二十五里
　　西南距东北二百一十五里
　　东至县界三十五里以阳堂乡育王寺山陇东河头铺为界自界首至定海县三十五里
　　西至县界三十里以桃源乡潘奥岭为界自界首至慈溪县三十里
　　南至县界五十一里以鄞塘乡传霸河为界自界首至奉化州三十五里
　　北至县界一十五里以老界乡陈渡桥铺为界自界首至定海县五十里
　　东南到县界九十里以丰乐乡金峨山岭为界自界首至奉化州六十里
　　西南到县界一百七十四里以通逺乡梅山岭为界自界首至绍兴路余姚州一百二十里
　　东北到县界四十一里以老界乡褚浦堰为界自界首至定海县三十五里
　　西北到县界三十五里以清道乡西渡江心为界自界首至慈溪县一十五里
　　奉化州境土
　　东西一百七十里
　　南北一百五里
　　东至鄞县界七十里以藤岭并道陈岭为界自界首至鄞县五十里
　　西至绍兴路县界一百里以陆照岭为界自界首至县一百四十里
　　南至台州宁海县界六十里以栅墟岭为界自界首至宁海县六十五里
　　北至鄞县界四十五里以北渡大江为界自界首至鄞县三十五里
　　东南到象山县界以鄞港中流白石山南港为界陆路再折海计五百七十里自界首至象山县二百四十五里
　　西南到台州宁海县界五十里以杉木岭为界自界首至宁海县七十里
　　东北到鄞县界六十里以金峨岭为界自界首至鄞县八十四里
　　西北到绍兴路县界一百二十里以箬坑岭为界自界首至县一百三十里
　　昌国州境土
　　东西五百里
　　南北三百里
　　西南至本路三百五里
　　东五潮至西庄石马山与高丽国分界
　　南五潮至龙屿与象山县分界
　　西一潮至蛟门山与定海县分界
　　北五潮至大碛山与平江路分界
　　东南三潮至韮山与象山县分界
　　西南二潮至三山与定海县分界
　　东北五潮至神前壁下与海州分界
　　西北三潮至滩山与嘉兴路分界
　　慈溪县境土
　　东西一百里
　　南北九十里
　　东至定海县界六十里以梅林泾及双桥鸬鷀浦为界西至绍兴路余姚州界八十里以桐下湖从浦至大江为界
