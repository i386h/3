<!-- { "loadSidebar": true } -->
　　四明自唐为州始为夫子庙宋始建学规模丰敞栋宇穹崇庠声序音冠于左浙英俊之域绂冕所兴文献葢彬彬矣至元十九年春学燬于融风教授潘梦桂黄裳吴宗彦史复伯歴载缮葺经始礼殿门庑斋舍寖以畧具讲堂有席养防有堂皆草创未就二十八年冬肃政亷访副使陈公祥下车谓博十诸生曰化民成俗劝学为先尝闻畴昔轮奂之盛意不止是盍饬工抡材以复旧观顾仪门庳隘弗称从祀容服弗严越明年夏鼎新髙明贲饰貌像六旬而毕二堂亦告成又惟斯文与天地并立华榱岑楼式毖厥蔵因重建尊经阁五楹里士忻然竞助教授苏君焱撙约学廪续其不给秋九月阁成嶫峨壮伟衿佩耸瞻咸曰六经如日月陟降庭止恵我光明恢人文以迪化原维贤使者之徳请识成事于石维诸侯之学载于礼详矣在易临之象曰君子以教思无穷泽上有地犹君子之近民也近民则礼逹而教行建其教立其监有师保之义凡以存天理淑人心而已矧是邦为诗书之乡逸民之黄纯孝之董文士之任自汉以来为美谈庆厯诸老模范后进淳熈大儒阐明正学惟圣贤是式惟徳性是尊小而洒扫应对大而格物致知目濡耳染充然有得每嵗孟春衣冠济济齿位秩秩司徒之教伦党正之礼饮流风遗俗犹存未坠南丰曽公忠肃陈公继为守貮表率薫陶东诸侯莫逮焉春秋大复古学之复道之泰也不农不工何以谓之士非老非释何以谓之儒行已有耻尚志仁义士之广也为君子儒夙夜彊学以待问儒之实也游于斯义于斯盍亦践其实副其名乎郡国有学昉于汉二千石所察惟曰好文学敬长上肃政教顺乡里三代考行之意蔼如也因作新之机而日新其徳业孝悌忠信为根本明诚敬义为凖的始于离经辨志成于知通逹用仰承菁莪乐育之仁不在兹时欤昔鲁僖公能修泮宫教泽浃乎海邦其俗秉周礼守经学一变至道圣人称之谁谓鲁逺道无古今师友渊源绪接洙泗颂其诗尚论古之人罔俾克广徳心专美鲁之多士凡我同志懋敬哉欧阳子有言善教者以不倦之意须迟乆之功礼行俗纯然后为学之成乃纪其始成以诏永乆俾无怠
　　大成殿记【任仲髙】
　　圣天子即位首崇学校务作养人材以备选擢徳至渥也海内士莫不感激思奋期以奉明诏惟四明古名郡夫子庙学甲东浙壬午既燬有损所居堂以为殿见为庳隘复不以时修葺凛乎其若压至大己酉夏六月亷访副使赵公宏伟虑囚实来环顾叹息上方向用儒术世隆加封之典而庙祀弗称非使人昭尊事宣教化此固吾职与教授苏君垲谋督租入撙用费学官输俸诸生辍供儒人之在籍者助有差吉考度鸠匠庀工物直相得而木石川流地效其良劳佚惟均而丁夫云集人尽其心羣材既丰众作咸秩初梓人以圗上一如公指授毋袭前陋毋侈后观崇贤去浮于以示教视前髙一寻前庑之广半之既礼行而周旋有余地乐作而县设有定所匪亟匪徐有严有翼闳丽靓深悉遵礼制法宫既正爰及黉宇蔵书有阁肄业有斋讲堂数十楹周垣数百尺栋屋之桡坏瓴甓之残缺丹垩之漫漶或易而新或因而理勿为茍完以植永固万目耸瞻于前烈有光焉既告成功我公莅止祗谒荐诚用答嘉贶乃揖长老招诸生而进之曰庠序之设古今攸重非直为观美也盍知所以为学乎学者合内外之道自谓开物成务而无本则非治自谓穷理尽性而无用则非学本诸心体诸身徴诸庶民尧舜行此道千载而上所以为唐虞夫子明此道千载而下可以为尧舜布在方策炳如日星学者所宜用力于此有阁杰然髙明广大尚友古人毋使简编之富徒资蠧蚀也有斋廓然蔵修游息相与琢磨毋使羣居之乐适滋玩愒也有堂巍然正席而讲环坐而聴毋为口说之胜而耳学之浅也由是得其门而入见宗庙之美百官之富源深流长器大用宏穷而其志足以有守逹而其材可以有为忠信之行渐被乡闾诗书之化陶冶万物立太平之基垂无穷之闻此夫子之道学者之事实圣朝加恵学校之至意也佥曰谨受教愿刻之石以谂来学且识其颠末云公通古今知所先后尝有徳于湖湘之民退而以道自娱乐者十年上谓是足司吾风宪者问学以明理为宗政事以敦化为要葢有本者如是是役经始至大二年十月庚申越明年三月丁未乃备先年营董之责者非一奉化州判官程时敏实竟其事以材选教授苏君承积弛之余以职业受知成此骏举亦克世其家者皆不可以无纪
　　九先生祠堂记【王应麟】
　　古之乡先生祭于社近世祠于学社所以养学所以教而教之功尤大秉彜好学之良心百世犹旦暮况其迩者乎颂其诗读其书尚友古之人非一乡之望也天下之望也四明乡先生有九人焉宋庆厯建学之初杨杜二王楼公以道徳文行师表后进或授业乡校或讲道闾塾衣冠文献益盛以大五先生之功也淳熈之沈杨袁郑诸公以尊德性求放心为根本阐绎经训躬行实践学者知操存持养以入圣贤之域四先生之功也郡泮旧有祠因郁攸之废至元甲午季冬朔旦亷访使者狄公桂属郡博士戴君友始复毖祀观者兴起元贞丙申月正元日亷访使者完顔公贞至学宫谓祠宇陿陋未称相攸尊经阁之右规模一新府牧月列公提其纲帅属协力庀事以迄有成妥侑如礼多士防防周爰咨诹章善扶教以谷我子弟惟二使者之赐亦惟承流宣化之贤立师道以美风俗皆宜书凡我同志盍亦修孝悌忠信尚礼义亷耻学必正大学必笃敬式时前哲训用对作新之盛徳可不懋欤
　　重修先圣庙记【袁桷】
　　河南郭侯视郡事之初首定役法郡民日困醝事旬月按覈数常不登郭侯知其奸利乃言曰病在私商濳转输其所赢余卒不入公籍民病不可药也于是罢贾区分四厢俾总之鱐□豉脯各趋其时视计口之授畧相等复竦然曰吾职司学校兹曷可少缓督大小学谨授业斥其伪冒以其余粟大修孔子庙于是进郡博士陆晋之学正録胡禾毛明徳而言曰汉文翁立学歴唐宋几二千年犹完致君等知其故乎少间曰教在不坠共不废在缮修乃曰若殿若仪门风雨剥圮在丹艧先圣崇严列祀肃雝在作绘定章服在礼象又曰讲有书堂有楼吾亦曷敢后姑徐徐为之吾愿俾是邦服习仁义秀文林立遣诣王庙将自兹始桷由禁署归里凡三年爱中和乐职之诗首为诗以咏赞侯名郁字文卿所至官以兴学为本诗曰茫茫海甸聿仁义邦圭组绩荣失其敦厐岁亦云徂夸侈则降维侯之来靡瘼不知曰维泮宫风化攸基竦其具瞻象神之仪藻井绘栌绚兮承式降陟有严是奉是翼匪土木之工职教攸则瞻彼防门有飞戾止斯翚煌煌五采属纚锵锽八音粲目在耳嗟尔后生无媮以诞无逸豫伴奂遵我侯度以靖以献奉璋有峩伊侯之愿
　　赡学田土
　　田一万三千六十六亩三角三十七歩一尺五寸上岸田四千一百二十五亩五十八歩一尺五寸官湖田八千九百四十一亩二角三十九歩地六百一亩三角四十九歩山一万二千二百亩二角三十二歩河涂六百一十七亩三角三十歩
　　砂岸
　　石同山　　宜山　　　秀山　　　洋山
　　虾　　　鲎涂　　　乌沙　　　洋务
　　大嵩　　　大小涂　　淫口　　　双岙
　　杉木　　新妇岙　　石坛山　　穿山团局卓家岸　　徐公山　　沙角
　　鄞县田一万一千七百三十亩一角五十歩二尺地一百五十九亩二角一十歩山一万一千四百六十七亩一十七歩三尺
　　砂岸
　　奉化州田四百五十四亩一角二十七歩一尺五寸地三百九十亩二十四歩山五百五十一亩三角四十二歩
　　砂岸
　　昌国州田三十亩三角一十九歩地八十三亩一角二歩四十五寸山九十七亩三角一十八歩三尺
　　砂岸
　　慈溪县田五百五十三亩二角四十三歩五尺山八十三亩三角一十四歩
　　定海县田二百三十三亩二角三十五歩三尺地一十九亩一角二十四歩
　　砂岸
　　録事司地五亩三角二十六歩三尺
　　绍兴路萧山县田六十三亩二角四十二歩嵗收钱粮钞中统钞二百四十八锭二十九两米二千一十石八斗五合一勺谷一千四百七十石七升八合七勺五抄鱼鮝三百斤
　　鄞县钞中统钞地租钞中统钞一锭一十四两八钱二分山租钱中统钞河涂钱中统钞三锭七两七钱二分砂岸大嵩横山中统钞一锭四十两米一千六百九十石六斗二升九合二勺八抄谷六百八十三石九斗二升九合七勺八抄
　　奉化州钞中统钞三锭四十五两七钱地租钱中统钞三十五两九钱山租钱中统钞一锭二十九两八钱砂岸钱淫口双岙中统钞一锭三十两米二石六斗二升三合九勺谷五百六十三石五斗八升二合四勺七抄昌国州钞中统钞二百一十八锭二十两地租钱中统钞八两山租钱中统钞一十二两砂岸钱中统钞二百一十六锭二十五两鱼鮝三百斤石同中统钞一百四十锭鱼鮝三百斤宜山中统钞五十锭乌沙洋务中统钞三锭洋山中统钞二十五锭内教授薛基任内经理到二十锭教授吴廷献任内増羡到山民陈端等租钞五锭
　　慈溪县钞山租钱中统钞一两米二百一十三石八斗四升六勺五抄谷一十三石二斗七升九合五勺定海县钞中统钞一定四十一两三钱八分地租钱中统钞一十一两三钱八分砂岸大小涂中统钞一锭三十两内元租一锭二十两教授吴廷献任内増羡一十两米六十五石六斗五升一合七勺七抄谷一百九十五石五斗八升七合
　　象山县钞中统钞二锭四十四两五钱地租钱中统钞四两五钱砂岸石坛新妇岙杉木中统钞二锭四十两内元租二十两教授吴廷献任内増羡二锭二十两録事司地租钱中统钞二锭一十六两五钱内元租一锭三十八两五钱教授吴廷献任内増羡二十八两绍兴路萧山县米二十七石六斗二升
　　续置赡学田土租粮教授薛基任内买到田上岸田六十一亩二角二十一歩鄞县田五十五亩二角四歩定海县田六亩一十七歩租粮米十四石六斗四升谷八十石六斗九升鄞县米二十四石六斗四升谷六十七石二斗三升定海县谷一十三石四斗六升
　　屋宇
　　大成殿五间至大二年浙东海右道肃政亷访副使赵公宏伟本路提调官治中吕巴延特穆尔教授苏垲奉化州判官程时敏董其役乃合士友出金助之起建从祀廊二十二间至大二年教授苏垲任内重建延祐六年教授吴廷献重修
　　明伦堂在大成殿之后至元二十年史复伯以省命相副教授目其庳陋湫隘首捐己资与在学儒人相与助成为屋计三十六楹皇庆二年教授卓琰重修
　　斋舍景定年间居民不谨火近学宫郡守厉文翁用官军救防仅成徳一斋不免随即补盖咸淳七年郡守刘黻复明徳斋为养正斋皇朝至元十九年浙东儒学提举司田希亮増逹材育英两斋通为十斋又数年复为八斋扁本道亷访副使侍其公君佐书东曰造道广誉上逹成徳西曰时升登贤成已养正列于两廊延祐七年春教授吴廷献重修
　　尊经阁在明伦堂后至元二十九年本道亷访陈副使祥监治庆元属教授苏焱主其役敦劝儒人重建仍旧址也延祐七年教授吴廷献复行修葺
　　仪门至元二十九年本道陈副使祥命学録姜材之视工重建
