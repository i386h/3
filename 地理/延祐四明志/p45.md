<!-- { "loadSidebar": true } -->
　　西峰圆觉禅院州西南七十里旧名西峯唐咸通间置宋嘉祐间真禅师重建治平初改今额宏智正觉禅师题诗云水流百折山苍苍古寺形容横野航明月初濡寒露白篱花似趁重阳黄道人心已老松石学子瞻须磨雪霜黙黙澄源坐兀兀游鱼沙鸟静相忘
　　九峯灵鹫禅院州东六十里宋开寳中置旧名明霸治平初改今额
　　栖真禅寺州东七十里晋天福中置又名栖鳯
　　兴化禅院州东七十里唐长兴初置名墅市宋治平初赐今额
　　清福禅寺州东七十里晋天福中置名太清宋治平初改今额
　　离相禅院州东九十里唐干符初置名福庆宋治平初又改今额
　　资福教院州西三十里旧名法唐咸通八年建宋大中祥符八年改今额
　　上雪窦山奉慈禅院州西六十里唐咸通间僧明简等建名奉国宋治平初改今额舒中丞亶诗云白云堆里笑呵呵上接天衢不较多翠镇亭台山月冷香风吹裓尽莎萝陈推官舜俞诗云一宿禅关万里空明朝更上十余峯山应碧落不多逺人在白云无数重木末疎钟惊虎兕门前流水穴蛟龙劳生正负林泉约犹喜官闲此处逢张汉卿题云超超岭外雪云明曾忆尘中见伟人沙上岂无新到雁附来莫厌尺书频又郏知县修辅题隐潭诗云在昔知何人凿破青山骨飞泉直下来千尺防倐忽两壁苍翠间一阵风雷突旁无尘埃踪中有蛟龙窟寒气不可向猛势岂能屈安得当旱年为霖济羣物
　　安隐禅院州西一百里旧名圣寿唐咸通中置宋治平中改今额
　　证道禅院州西七十里旧名灵桥唐光启初置宋治平初改今额西登山半里有龙湫南百歩有深穴曰风谷谷下有泉曰氷鉴路转萦纡有地方丈可憩息曰振衣岩有数歩列嶂如屏曰宜晩渐入平旷有堂曰蕴秀端宪沈公焕为摭少陵剡溪蕴秀异之句名之又筑清心亭于氷鉴之左临渊叠矶垂钓牓曰桐庐古意渭水遗风云
　　法喜禅院州西四十五里旧名永泰唐咸通年间建宋治平初改今额
　　无为禅院州东一百里唐开元初建名松防宋治平初改今额
　　显亲崇福禅院州西三十里旧名上山唐光启初置宋治平初改为常乐乾道初魏丞相请为香火院改今额舒中丞题二絶云一峯旁倚两山朝云里龙孙响佩瑶长与幽人发高兴不辞雨雪过溪桥龛灯隐隐夜初分落果猿啼枕上闻客梦欲成成不得一窗残月半牀云
　　移孝报忠禅院州西北二十里宋绍兴十年建系王参政功德院绍兴间赐今额
　　禅恱教院州【缺】二十里宋开寳中置名保安治平间改今额至元间重建
　　寳林教院州北三十里旧名栖林唐干寜初建宋治平初改今额至元间燬后重建
　　永固教院州西五十里旧名三石唐光啓初王仁绍建灵石山庵宋咸平赐今额
　　金地教院州西南三十里旧名福庆唐大中初置宋治平初改今额
　　福圣教院州东三十里旧名龙光唐咸通间建宋治平初赐今额
　　清莲教院州西南五十里旧名灵峯唐清泰初置宋治平初改额
　　登岱教院州西三十里唐咸通中隠法师建宋治平初改今额
　　普明教院州南一十五里旧名观音唐大中初置宋治平初赐今额
　　福海教院州东五十里唐咸通中置旧名兴福宋治平初改今额
　　上乗教院州西五十里唐咸通中置旧名干符宋治平年间改今额
　　法昌教院州北二十五里旧名石芝宋开寳初置治平初改今额
　　宣密教院州东九十里晋开运初置旧名桐照宋治平初改今额
　　慧日教院州西二十里旧名慈林晋天福中希育主山建草庵后广为寺宋治平初赐今额理宗御书慈林山三字
　　常浦教院州北四十里宋绍兴间置至元间燬重建未完
　　安住教院州南四十里后唐清泰间置宋治平初改今额
　　胜国院州西一十五里宋寳祐间侍郎赵汝楳建大博陈着题诗云转路便幽深曽来不用寻寺依山石脚僧识老岩心是处鬼无墓此山松自林滔滔未涯事分付一蝉吟
　　药师崇福广恩寺州西二十里宋嘉定间执政赵观文善湘因在城药师废寺额创建
　　浄明教院州北二十里唐龙纪初置旧名唐湾宋大中祥符初改今额
　　大云律寺州东三十里唐咸通初置旧名石佛宋治平初改今额
　　垂鸿律院州北二十里梁大同初置名晏坐宋大中祥符初改今额
　　仁济律院州南一十五里旧名寳国院宋开寳三年建淳熈间参政楼公请今额
　　广福教院州南五十里晋开运初置名云盖宋熈宁中赐额寿圣绍兴间改今额
　　大同山报慈光岩禅院州西北二十里唐文徳初置旧名大同山龙池宋治平初改今额嘉熈二年宋理宗书大同山以赐参政余天锡遂重建而广之
　　崇胜院州南五十里旧名固海唐天成中置宋治平初赐今额
　　悟空院州南六十里唐大中七年置名安海宋治平初改今额
　　禅寂院州南四十里旧名登山周广顺初置宋治平初改今额
　　广法院州西七十里宋开寳中主僧洪固剏太平兴国中以西南有巨石穹背引首因命额曰灵治平初改今额曰宁海湖南雷处士题云古寺在溪边到今三百年断崖寒雨雪怪木老风烟化滩头石龙分洞尾泉重防到山外平楚更苍然任先生题石鉴池谁将大鑪鞴铸出古青铜金鹊窥寒泚文鸾下碧空永垂千古照不受一尘防人自分妍丑花无两様红
　　大智院州西七十里唐咸通中建宋大中祥符初改今额
　　定明院州西南六十里唐大中二年置旧名镇国宋治平初改今额
　　龙华院州西八十里唐咸通中置旧名凝光宋治平初改今额
　　慈觉院州北二十里晋天福中僧绍囬剏旧名兴福宋治平初改今额至元间燬重建未完
　　浄业寺州东北一十五里梁贞明中祖师绰建塔嵓院宋治平初改今额至元间燬后重建
　　防教禅院州西北二十里唐乾道中置旧名湖山宋治平初改今额进士周山有记
　　恵照教院州西北二十里唐咸通中建旧名铜山宋治平初改今额
　　尊胜院州南六十里唐光启初置名延恩宋治平初改今额阆风刘倓题咏云海角寻春雪未消马蹄无处避琼瑶已公屋下论文酒炉火篝灯伴寂寥
　　广教教院州东二十里唐咸通中置旧名灵迹宋治平初改今额
　　广济院州北二十五里宋建隆初置大中祥符初改今额至元间燬重建未完
　　报国律院州南二十里晋天福初置宋治平初赐额法华接待寺州西一十五里宋淳祐间森冏二讲师始建接待庵大徳八年改今额剡源戴表元为之记又题朝晖轩云金鸡警神关烛龙转崖车隂蒙欲销散岩谷开嘘呀忽然苍萝巅涌出红莲花天晖所照铄六合无藏遮而我灵台中善苗如萌芽珍重慎消息外物如尘沙
　　天寿报本禅寺州西五十里大德年间僧正思创

　　延祐四明志卷十七
<史部,地理类,都会郡县之属,延祐四明志>
　　钦定四库全书
　　延祐四明志卷十八
　　元　袁桷　撰
　　释道攷
　　定海县
　　总持律寺县东北一里唐咸通初慧鉴大师剏干宁中赐额曰防境宋大中祥符初改今额建炎燬后重建观音教寺县东北一里宋皇祐初僧戒修剏绍兴中赐额妙音教寺县西二里宋元丰中僧普照置建炎初赐额能仁教寺县西北四里宋绍兴间僧中卞建名利济政和中赐今额
　　慈化院在县西北二里宋淳熈中僧圆证置
　　显孝接待院县西五里宋元丰中僧一静置名崇先淳熈间请今额
　　瑞岩禅寺县东南九十里唐会昌中郡守黄公晟为普化禅师剏立精舎景福初改为寺宋治平初赐额名开善祥符中因产灵芝名瑞岩山有十二峯峯下有阁知郡李公抚辰题云高阁玲珑倚半空秋来静扫白云踪无人冩此天然景十二防干十二峯龙图舒公亶来剏草堂为游息之地诗云十二峯头月未央天风吹下紫芝香我来分得僧清致布衲蒲团一草堂鄞江先生周公谔诗云紫芝岩下斵悬崖帘卷西风一梵斋流水声中鸣好鸟寒松影里踏青鞋裴公绿野云连墅白傅香山月满懐珍重社莲风味在短藜长许野人偕
　　华岩禅寺县南四十里唐广明中知禅师置名云岩宋大中祥符初赐额名旌教景定初改今额攻媿题云但见云生谷初无石似岩得名非旧观买地作精蓝境胜环修竹门深拥翠杉禅林自佳处莫问后三三佛岩禅寺县南七十里唐天复初明禅师置宋寳元初请额名崇梵后改今额
　　明慧禅寺县东南七十里唐干宁初置名保安宋治平初改今额
　　恵寂律寺县东南七十里晋开运中置名芦浦宋治平初改今额
　　慈济寺县东一百三十里宋治平初置
　　资圣禅寺县东南六十里唐天顺初置名资福宋治平初改今额
　　本觉禅寺县东南一百二十里周显徳间居民宋可规耕地得片石上鑴七佛因建弥勒庵宋治平初改立为寺
　　宣化律寺县南九十里宋嘉定中里人柯仲谕始建庵端平初改立寺请因武康县废寺旧额名宣化
　　寂照寺县东南九十里梁贞明中置名保安宋治平初改今额
　　兴善寺县南五十里唐天顺初置名保安宋治平初改今额
　　延恩院县南三十里宋端平中僧文最置名普济庵端平中改今额
　　显教律院县南五十里宋开禧中伍氏建庵治平中改今额
　　灵峯禅寺县南四十里周广顺初全禅师置名保安宋治平初改今额
　　浄居禅寺县南二十里唐干宁初置名龙明宋治平初改今额舒亶题诗云老厌冠盖场万事不挂耳时与林间人静话无生理却闻钱长官只饮净居水使我夜不眠灯花亦懽喜
　　浄岩院县南三十里汉干祐初置名练盆宋治平初改今额
　　泗州律寺县南三十里唐清泰中有石佛因水自山流下僧清立因剏精舎后改今额
　　回向崇法寺县西一十五里宋建隆初僧义朋绍宗置名回向治平初改崇法
　　永宁教寺县西四十里晋天福中僧鉴莹置名明波宋治平初改今额
