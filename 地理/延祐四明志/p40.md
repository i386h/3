<!-- { "loadSidebar": true } -->
　　布袋和尚者唐末有僧形裁腲脮蹙额皤腹杖荷布囊随处偃卧时号长汀子雪中体不濡示人祸福辄应将雨则着草屦亢阳则曵木履梁贞明二年于奉化岳林寺东廊坐逝偈曰弥勒真弥勒化身千百亿时时示时人时人自不识葬寺西南二里曰弥勒庵宋元符元年赐号定应大师三年祥光现于所得锡杖浄瓶邑人建阁藏之崇宁三年赐阁名崇寜旧志云
　　僧知礼
　　知礼字约言金氏子居城之白防巷巷以礼得名十五祝发为僧从寳云义通传天台学僧曰法界有次第汝当奉持礼曰何谓法界僧曰大总法相圆通无碍是名法界礼曰既曰无碍次第安有居三年辄莅讲席咸平三年郡大旱与僧遵式燃指祈观音负薪曰果不雨当焚身三日雨大至式后居天竺号式懴主俱以道行名者也撰不二门指要钞有僧难之复有庆昭智圆诘难书具在曰山外礼所言今皆宗之毫析缕计白首莫能尽也而立懴自誓举世莫敢废天禧间修法华懴显四浄土之道将自焚翰林学士杨亿驸马都尉李遵朂劝止之不聴郡守李夷庚复以理勉乃止真宗闻其名赐号法智大师遣内侍至寺俯修其所懴法华仪三日后有其徒仁岳求观心观佛之防密注书斥礼礼知之为作十三科大抵其书以开权显实为宗而约以体用双峰饶氏北山陈氏言性理皆宗其凡例所注书见释氏书目赵清献为碑陈忠肃晁詹事皆尊事其説天台智者之学礼为中兴焉
　　僧本如
　　本如句章人初学于法智问经五义法智云如能为吾掌事三年当语焉事毕有请法智偈之曰本如如遂有悟为颂曰处处逢路头头头是故乡本来成现事何必更思量法智肯之讲説教论泛者如归庆厯二年驸马都尉李道朂请于朝赐号神照尝居白莲寺有虎睡西南隅以杖击之曰非汝所居虎俛首而去殁之夕所居梁栋折有声着仁王懴仪赵清献作行业碑
　　僧介然
　　介然鄞人从明智中立师居南湖通观音燃指建十六观与其徒相誓曰念佛三昧往生要法也金人犯明州士庶奔散然守观不去酋骑掠至叱曰汝不畏死耶然曰愿力在观室诚不忍去酋曰我北归亦欲效此制作遂强挟以归后人追思遂以其去日为忌尊为定慧尊者塑像于观侧
　　僧智连
　　智连字文秀鄞人学于圆照梵光尝与宏智登千佛阁智曰闻四明讲教言空中有相光曰诚然智以手指太虚曰本无一物其相安在连指山川楼阁此诸物象复是何物智服其言后居南湖史太师与师防问曰师于禅律能贯通邪连曰氷泮雪消固一水耳又问华严般若何支离连曰支离所以为简易号觉灵师隆兴元年十二月十八日逝明年正月太师生子弥逺将就蓐见连入室因名之曰觉老楼钥评之曰心大而行宻体卑而道尊恭而不劳博而不杂寂用之涯不可测
　　僧普交
　　普交鄞县万龄乡人幼学天台教修懴仪人有问之曰懴罪在己巳罪何来若懴他罪汝焉能懴交不能对遂造泐潭入门即诃拟问即杖交不知所以一日潭呼曰交来吾与汝共议古今公案交拟进复喝之由是有省机辩敏发后居天童修持清苦其逝也获五色舍利陈肃公尝賛之
　　僧正觉
　　正觉隰州人年十四受戒具学于丹霞淳向子諲漕淮南器重之主泗州普照建炎间主天童金人犯明诸寺俱燬独觉危坐不去掠骑至防岭乃还寺僧旧不满二百人觉纳众千二百人主事者忧之觉笑曰非汝所忧翌日嘉禾钱氏致粟千斛嵗大饥为食食贫民凿万工池一夕有蜀僧叩觉门密谓曰师集工繁广弟子有干汞术愿以进遂以建器实水银和少药覆之贮汤缶上须臾有声出果银也觉曰吾亦能之遂以汞纳口端坐逾时出之亦银也僧愧谢去洞下宗防以缜密纳息絶聴视守心如婴儿学者难之至觉为再兴临济之学语言为机用其徒实繁盖其道未易学也其时宗杲主育王觉语杲曰明年当逝去杲以辩説自髙数侮觉至期觉屏絶人事者三月杲忽曰吾当过天童送觉禅师西归觉将治沐浴杲念以为未可信肩舆以归急使邀杲回至则已端逝矣杲泣下为之削发舎利凝刃不再举乃展拜曰平时自号善説法今不如师矣诏諡宏智禅师所为语录行于世其文丽则如洞下宗防云葬天童山袁桷曰庆元多名山皆有道徳者居之然非里人今独传宏智何耶谓其终始此山洞山之道世不得闻繇宏智始兴兴即防岂是道果不可易学邪后之禅人览是宜有感焉
　　僧妙堪智愚妙源
　　象山慈溪多僧得三人曰妙堪堪持律善规矩僧不如式者即挞之主育王嵗有善士礼释迦求现塔僧有随观者堪逐去之恶僧为防宫悉撤去将死治银合十余以贮舎利预示寂期戒其徒至期火烟所出俱舎利顶骨舌俱不坏
　　智愚少游方后得法于运庵为偈颂善出新意辩説锋凑丛林推之主育王吴丞相潜判庆元极尊敬问曰师语录愿序引以传不朽愚谢之归语人吴潜晩嵗如病风人祸将至吾岂愿其文邪语闻于吴吴大怒械于狱以他罪杖之未几吴败贬死愚时年八十诏主径山妙源字晋之清苦峭厉貌寝薄尝衣芦花衣服铁裓口诵佛号不辍每跣足乞僧食于道得法于智愚愚晩嵗在径山源为演法代其酬答从者如林其言曰佛去世久其言在后皆蹈袭之戒律隳坏将日甚吾能嵗化一人知因果诚不负佛付嘱也善代答其入室机峰电疾卒不可缚风止水静意泊如也主定水问学满户外后示寂愿以身饲乌鸢善为唐诗张武于雪窦妙髙亭诗人传诵之
　　僧善月
　　善月字光逺定海人母梦月入于怀后出家遂名善月盖古佛名也居南湖问如来不防性恶之论有省史太师以月波处之学者云集太师曰廪食不足吾为师办郡守何澹防师居南湖凡十三年后居上竺嵗旱诏迎大士于明庆车驾亲幸月以祷雨应补左街僧录史忠献问月曰欲何能防答曰日逺月忘或问以安心曰心本不动又问法华经藏曰当处全彰晚嵗著论不辍有楞严览金刚防解圆觉畧説楞伽通义等书嘉定至淳祐天台之学月为冠寿九十三
　　僧传古
　　传古四明人工画龙建隆初名振京师尝于明州国宁寺画龙于壁观者奇之徽宗作画谱定画龙髙下防传古为第一宣和所藏有三十曰衮雾戏波龙二穿石戏浪龙二吟雾戏水龙二踊雾出波龙一吟雾踊波龙一爬山踊雾龙二踊雾戏水龙一穿石出波龙二穿山弄水龙二出水戏珠龙一戏云双龙一戏水龙图四出洞龙图一翫水龙图二出水龙图一祥龙图一吟龙图一戏龙一戏水龙一坐龙一
　　僧奉真
　　奉真鄞人善医熈宁中名闻东都天章阁待制许元为江淮发运使奉课于京师时欲入对而其子疾亟而不食惙惙欲逾宿矣使奉真视之曰脾已絶不可治死在明日元曰观其疾势固知不可救今方有事须陛对能延数日之期否奉真曰如此似可诸脏皆已衰唯肝脏独过脾为肝所胜其气先絶一脏絶则死若急防肝气令肝气衰则脾少缓可延三日过此无术也乃投之药至晚遂能张目稍稍复啜粥明日渐苏而能食元极喜奉真笑曰此不足喜肝气暂舒耳无能为也越三日果卒奉真之为医也其胗视之妙不差铢分奉真号善济其法传之元觉元觉传之法琮及了初无能续其焰驰声一时相传盖三世活人无虑千百数【见沈存中笔谈】
　　昌国州
　　寳陀寺在州之东海梅岑山佛书所谓东大洋海西紫竹旃檀林者是也唐大中间有西域僧来燔尽十指顶礼洞前亲感菩萨现大人相为説妙法授以七色寳石神通变化遂显于此后日本国僧慧谔自五台山得瑞相欲返故国舟抵新螺礁谔祷之曰使我国众生无缘见佛当从所向建立精蓝有顷舟行竟泊于潮音洞下有居民张氏目睹斯异亟舎所居双峯山卓庵奉之俗呼为不肯去观音院郡闻遣幙客迎其像置城中为民求大吉祥已而有僧即大众中求嘉木刻像扃户弥月工竟而僧不见今之俨然趺坐于绀殿者是也宋元丰三年内殿王舜封使三韩至是有大负舟不得去望山作礼忽没而舟行洎还以其事上之锡今额绍兴元年易律为禅辛亥真歇了禅师解防长芦南游浮海于此结庵榜曰海岸孤絶处由是飞锡此山者皆具曹溪正法眼藏畴非禅林之秀嘉定七年赐圆通寳殿四字大士桥三字载新梵宇八年徳韶以佛照禅师法嗣来主丛林值中殿赐金钱喧动都城缁白从化韶乃裒所施剏龙章阁唯大士以三十二应身入诸国土现八万四千手臂目接引羣生与五台之文殊峨眉之普贤为天下三大道塲归附后至元十年住持僧如智捐衣鉢之余建接待寺于沈家门之侧以便往来者大徳三年钦奉诏防拨赐鄞县湖田二十顷翰林直学士朝列大夫知制诰同修国史刘撰碑铭云国家自世祖圣徳神功文武皇帝奄有四海凡名山大川仙释所托以神其教者仆植新弊毕乘兴运今上皇帝龙飞以来钜刹殊庭天降地涌盖于以扬前人之休光衍万世之庆泽淛水东庆元昌国有山名补怛洛迦者奇峦复嶂幽洞灵岩错立层出于奔波骇浪之中潮汐吐吞烟霭变幻螭虬鼋蜿蜒呵卫华岩经所谓善财第二十八参观自在菩萨与诸大菩萨围绕説法此其地也寺曰寳陁创始汴宋元丰初尔时灵迹率随缘影示现香花与五台岩道实而旱涝风涛之祷响答尤捷其在东南故是佛法一大海防无论遐迩卑尊靡不皈依瞻仰今上皇后福徳日盛一念中间毋虑皆佛事乃大徳二年春特命中御府臣李英驿降御所祝香使还载命修缮其像设之宇明年春宿卫臣博啰等实行载驰祝香内出中金百两饬江浙行中书省遣僚吏同涖其役又明年春宿卫臣魏额森岱酬三驰祝香衔命饭僧问阅贝典竣事寺之长僧如智偕其徒言孜奉玉琢菩萨瑞相表上内庭以便瞻礼且归美报今年春仍命岱酬偕李特穆尔布哈魏额森持五防旛旌侑祝香以往庄严其法筵又内出寳币二千缗即其寺治演法之堂暨庐舎之圮腐陊剥者又饬行中书捐土田之在官者二十顷畀之益其徒食俾嵗以建寅午戌月讽诵祈禬又下玺书复其凡隷寳陁者非寳陁者禁其毋得怙以匿冒如智亦因被赐袈裟内帛传瑞流恩曽无虚嵗至是命中政院臣传命翰林臣俾用文字而刋贞石以贻永久臣既据实铨次如右窃谓象教之来中土虽显晦靡常其所防念亦不専系夫崇奉敬怠陛下以寛简而治民殿下以慈祥而佐理与往圣觉皇同符共贯是宜圆精荐厘方只效祉至若金汤迦维亦曰我国家之常事其所以迓续延洪之道自有大本大原在也臣因明其所在而系之以诗皇元混一其仁如天好生恶杀慈视竺干帝绳祖武仁守大寳曰临曰御尽循尧道后嗣徽音所寳惟慈力行万善念兹在兹繄我彼补怛法真际白衣如来东渐西被如来大智无古无今慧日满月无不照临天开崇因祠香嵗致应复为感匪徐匪亟布金檀币即而招提旧仍新就离立翚飞僧智表陈如来昭晰玉琢妙严象其光洁补怛非遥浙水之东法身圆对奚必梵宫教防崇之胜幡是锡申画沃腴益其香积俾勤梵呗为国祷祈敛时五福敷锡靡私诞降玺书以镇以防山河大地等为乐土恩徳所覃震耀无前帝仁后慈亿万斯年惟观自在非闻非见圆融理性神光毕现优昙鉢华瑞应孔彰皇图释纲相为无疆词臣承命作颂其职揆厥本原懋昭大徳
　　潮音洞【东洋大海西面大洋海南有洞在焉嵌岩下瞰回顾羣峯去寺三里由寺至洞下地皆黄砂佛书所谓金砂铺地者是也向有大士桥亘乎洞前为潮所齧】
　　善财洞【潮音洞右亦神通显见之地岩有罅峭峻而蹙狭其中窈不可测外有石壁立泉溜为滴珠久
　　而不竭人谓之菩萨泉】
