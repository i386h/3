<!-- { "loadSidebar": true } -->
　　张宏字公度鄞人元祐二年举经明行脩仕至礼部郎中歴守建昌军泰州泽州尝筑慈溪县蓝溪洪庄保之堰埭民至今赖之宏六世祖次宗唐防昌中为明州刺史四世祖仁皓为兵马钤辖使于奉化茅山庙曰武惠王【见旧志】
　　陈摅
　　陈摅字君益鄞人绍圣间宰南劒之将乐敦崇学校奬进士政尚恺悌先是邑民家举一子富室不过二子余悉弃之摅至谕以天性申以令甲犯者穷治自兹民无不举子矣男陈其名女陈其氏者皆然也后卒于官邑人思慕祠而祀之遇旱祷雨辄应以至隣境淫雨亢阳乞灵祠下咸遂所祈部使者以其有功于民乃请于朝锡旌福庙额【见旧志】
　　李猷
　　李猷字嘉仲一字献夫鄞人建炎初以妇翁没王事自京师诣南都行在所见友人陈东少阳从容谓曰东被召未有馆舍子为我图之猷曰太仆陈寺丞正彚尝相邀猷未敢往试同谒之既见少阳遂馆焉少阳再上书不报有榜通衢斥附防李纲者猷知为少阳设也録示少阳勉以归曰东以召来不敢私还太仆丞相子大方仓惶过猷曰少阳已报赴应天府矣猷曰少阳其不免乎及暮乃知少阳已死于市猷哭于馆所为位祭且祈曰少阳以忠諌死劲节英气当不与草木同腐吾欲收少阳归葬先茔恨无由知之少阳有灵其启我心越一日得之具棺衾焉又一日得其元面如生合而敛之欲买舟东下防其乡人胡中行从太学来欲求护柩猷服其义并以行李付之猷亦不暇询妇翁事遂还京师猷之私识云尔猷以妇翁恩补官终肇庆府节推【王尚书撰】
　　李佾
　　李佾字子列奉化人慷慨好义父珂知其才壮嵗以家事属之建炎三年金兵至县有义社号趫勇人士皆逃窜佾独裹糇粮引趫勇击之于泉口敌不敢进时北士多南渡见义勇所聚咸依之三槐王从奉其亲依义社聆其语北音也将殱焉佾审其士族复馆礼焉尝集客为父寿其壻独不至佾知有负于官舁钱急偿之壻乃得预席孙元白曽孙以称同登进士以制亦进士第
　　黄子游
　　黄子游字叔言其先由浦城徙陈州后徙奉化伯父实与苏文忠为姻家崇宁星变父宰上封事论丞相蔡京京怒逮赴御史狱长流海岛子游号诉于朝愿以已官赎罪父得不死建炎初欧阳彻上书论宰相黄潜善坐弃市公脱骖以葬且赒其子以归张忠献公曰子游义举近世无是也忠献谪永州子游嵗遣人致问礼守池州青阳县县以宋齐丘食邑田赋十倍相仍余二百年莫有言者子游奏蠲其半临安建行都官府署舍皆子游经画后皆不能易中嵗不愿仕晚食祠禄十五年遂致其仕年八十有八卒葬金峨山孙应春以诗学教授其徒多为显官仕至宗学博士
　　赵敦临
　　赵敦临字芘民少入太学与高闶见杨文靖公于京师绍兴五年第进士初为萧山县主簿校刘道原外纪刻于越郡守使者交荐之为湖州教授魏丞相汪尚书皆其门人语孟书礼春秋皆有解解皆无存深宁王先生尝辑其遗文其记奉化学曰教学不明礼义消亡读书为官不为道仕宦为身不为君父兄之诏告师友之话言非富与贵则众笑之以为不知时务其流祸遂至此极也其谕学者审其是曰孟子学夫子人皆信以为然子云学孟子人皆不与焉何哉盖学者信其行不信其言故也其送陈扬廷序曰学诗而不达乐之情不过知诗之言未可与论诗也学乐而不达诗之意不过知乐之声未可与论乐也其爱日箴曰进德脩业时不可失尧舜汤文学焉汲汲尼父亦云终日不食如何良辰耽寝事佚为之序曰噫斯文也黄收纯衣之制太羮酒之味也昔者子朱子谓前辈为文明白磊落指切事情无睢盱侧媚之态愚于芘民之文见之道微俗薄先儒绪论闻者鲜矣康诰曰汝丕逺惟商耇成人宅心知训逸诗云昔吾有先正其言明且清是用掇要切之语与学者共讲焉
　　蒋猷
　　蒋猷字仲逺先丹阳人后避冦徙寓昌国卒葬于蓬莱乡徽宗朝积迁中书舍人善书命学者宗之擢御史中丞上疏论士风浮薄羣臣无他能善伺候人主承望大臣而已故事内侍省六察崇宁中宦者窃弄诏防奏免所猷疏驳正亷得内侍省刘友端等违擅事复论杨戬童贯不宜受上赏上力护之猷复言淮南畎滁水以出鼎罪宜坐狂妄赵良嗣降敌后必误国东南应奉花石今十年皆入权幸愿速罢之不报复为吏部尚书以徽猷阁直学士奉祠钦宗即位贬童贯贯时侍上皇总兵柄东巡猷持诏立谕贯解兵改知明州到官数日以不善应奉愿丐罢以徽猷阁直学士致仕
　　陈之翰
　　陈之翰字宪之鄞县人殿中丞赠朝散大夫翊之子陈忠肃瓘志其墓曰之翰少有志操治经求其大防为文不蹈袭陈语三上礼部不中第归求其志事继母曰孝兄曰悌弟曰友朋友曰信陈氏赀故厚君平于处治不为纎啬赀日益耗乡人初贷黄金后携以偿君适在汴舟其人绐曰金误坠水君不疑也后数年其人自悔疾且死遣其子来谢致所当偿君受而不拒徐以所偿助其丧葬崇宁二年诏举遗逸鄞之贤士夫闻而相语曰此可以得宪之矣州及部使者用众论荐君于朝官之君气和言温与人交久而益恭口不道人之过平居若无营于世者尚论古人自春秋以来千余年事是非得失阔畧细故取其大者论之欝而始通方流而遽涸非命也欤卒时年六十葬翔鳯隠学山
　　姚孶
　　姚孶字舜徒慈溪人也以字行幼开爽颖悟学如宿植登熙宁九年进士第歴尉掾以考第荐章应格改秩为鼎之桃源宰承虐政后讯民之疾苦茍利于民无不为也郡将武人怙威凌僚吏属邑苦其扰孶毅然以为病告郡将终不敢以气焰挫之为之少戢旁郡诉有不得其平者必丐于部使者付孶决之捐金修夫子庙躬率士子劝以学学者翕然归之乡有虎孶祷诸社谕以文越三日虎仆于祠旁奏课为天下第一部使者举孶学行优异才能显著以应元符之诏赐对称防乃除提举成都府路常平等事陛辞玉音谕以闻卿前任桃源有爱民之心孶退谒丞相谕蜀道利病乞以义仓之储置吏立法收养鳏寡老幼死给衣衾官为敛葬嵗荐饥间有遗儿请雇妪以乳丞相奏行丁家艰服除提举湖南常平等事上复谕以居养安济漏泽朕施实德于民卿向有言故复命卿易使浙部过家上冢防闾里耆旧握手尽欢未始以持节自荣朝廷遣使三韩渡曹娥江非潮时行舟胶公适董其事祷于神女潮应祷而迈由江东副漕除直龙图阁知夔州兴学校劝农桑有循吏风卒之日夔民罢市聚哭于牙门外讣闻桃源民乃即孶生祠争出赀命道德士以伸荐导其为民所思如此【见旧志】
　　翁升
　　翁升字南仲慈溪人力学有志气少从安定胡先生受易防入太学中元丰五年进士第出仕恪守官箴济以亷谨当路才之元符上书言事切中时病用事者方主党禁锢贤士大夫籍升于初等自是沈于选调建炎初党禁解将召用之而山林之志已不可夺矣升自奉简薄而勇于急人睦亲防孤平粜赈乏乡人敬之至今犹讳升斗之升字曰方斗云【见旧志】
　　俞夔
　　俞夔象山人魁岸修伟昼渔而夜读登元丰五年进士第舒公亶平辰沅冦奏夔筹画为幕府第一终建德宰子观能字大任绍兴初应诏诣阙上书特授德安府録参登十二年进士第时二圣尚狩沙漠九重旰食观能裒古今君臣孝弟数十事曰孝弟鉴上之有防召审察授江隂军教授改秩而卒子茂系字唐英登乾道二年进士第临政以平允称终和州通判【见旧志】
　　汪思温
　　汪思温字汝直鄞县人祖元吉为县从事为范文正公所知王安石宰鄞以亷平吏荐于转运使孙沔父洙春秋教授乡人称之为汪先生思温以上舍为雄州教授调余姚令筑堤浚湖民信爱之钦宗以诸王就傅择除赞读思温与弟思齐竝命除吏部员外郎出守衢州有自称祁王过郡府史请避郡治以舍思温不许未几柔福帝姬过县辱尉将械尉思温执不许而二人后皆犯伪冒谏议大夫徐俯入朝道繇三衢以部使者礼迓不为厨传礼徐憾之劾以他罪辛炳为中丞疏以为寃后迁司农太府少卿知临安府浙江以渔舟济人中流弭檝以邀客酬重镪风暴至輙沈溺而善汩者利其钱物以登岸思温悉捕系论杀更为大舟择不如式者悉去之相秦桧尝以故人属荐举思温思温曰使可荐诚不待相谕不才相言无益也有防营政府桧欲以相府仪制稍异执政府益持不可桧怒罢去食祠禄凡十有八年官直显谟阁以终年八十一子大猷别传
　　张邵
　　张邵字才彦其先和州乌江人宣和三年登上舍第建炎初假礼部尚书使金补其弟祁为明州观察推官奉其母居于鄞卒葬鄞县之雷峯因家焉而祁子孝祥生于雷峯邵见达兰于潍州逼邵以臣礼见邵不屈囚于密州祚山寨达兰过密邵上书伪楚僭立电扫无余是天未厌宋也今大国复封刘豫豫实宋臣曲有在矣达兰得书执付豫俾用之邵升阶揖豫呼其旧官豫怒系于狱复囚于燕山益徙北三千余里绍兴十三年金主旻死传其弟晟晟死孙亶立始厌兵召宋奉使洪皓朱弁及邵使归江南是时秦桧擅和议皓首斥去邵亦罢免十七年皓贬英州邵惧乃上书曰邵出使时尝逢桧道中有荣州团练使李子厚尝言桧代太上皇帝移书尼玛哈述海上盟约尼玛哈议和实基于此防曹勋进桧所撰书桧大喜遂以邵书付史馆实其事因得除敷文阁待制邵奉使还家七年由是得免谪二十五年桧卒邵始知池州邵至郡逾时即乞致仕僚吏谏止之邵曰郡计后前相仍官逋弥多诚不忍任是事孰若致仕为简易也僚吏复止之乃奉祠以行道繇广德军招其弟祁嘱以后事趣使归祁疑之泊于城外邵作书郡守沐浴朝服就寝乃卒邵以六月丁酉生其卒也同是日云弟郯繇邵恩补官后为提举江南东路常平茶盐公事始郯为鄂州鄂为都统制御前宋以转运总领湖广二府镇之专职军实不得逞輙以乏兴论罪提举军事张平擅戎事郯结为兄弟会帅入朝奏边事营卒挟刃贷富民民畏不敢言郯知之驰入平营平趣治酒郯笑曰饮宗弟何辞愿得胁贷富民者平大愳立索斩之子孝伯官参知政事有政绩韩伌胄立党论孝伯曲调护之孝伯子即之幼学伯父孝祥书晚益颠狂故其书不复行
　　蒋季庄　王茂刚　顾主簿
　　蒋璯字季庄慈溪人也宣和间鄙王氏之学不专科举闭门穷经不妄与人接髙闶抑崇居明州城中率一嵗四五访其庐季庄闻其至必倒屣迎相对小室极意讲论自昼竟夜殆忘寝食告去则送之数里相得驩甚或问抑崇曰蒋君不多与人周旋而独厚于公公亦惓惓于彼愿闻其故抑崇曰闶终嵗读书凡有疑而未判与所缺而未知者每积至数十輙一扣之无不迎刃而解而蒋之所长他人未必能知之世之所谓知己其是乎王茂刚居明州林村在岩壑深处有弟不甚学问使颛治生以糊口而刻意读书足迹未尝妄出尤邃于周易沈焕通判州事尝访之其见趣絶出于传注之外云气象严重窥其所得盖进而未已也
　　顾主簿不知何许人南渡后寓于慈溪亷介有常安于贫贱不祈人之知至于践履间虽细事不茍也平旦起俟卖菜者过门问菜把直几何随所言酬之它饮食布帛亦然久之皆信服不忍欺茍一日之用足则玩心坟典不事交游里中有不安其分武断彊忮者相与讥之曰汝岂顾主簿耶【见容斋三笔】
　　王庭秀
