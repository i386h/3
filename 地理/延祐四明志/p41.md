<!-- { "loadSidebar": true } -->
　　盘陀石【平广可生百余人下瞰大海正扶桑出日之地烛龙将驾天光焕发五色烂然顷焉一轮从海
　　底涌出其大有不得而名者】
　　三摩地【寺之西偏登山者由此有亭极清浄嘉木森秀清泉绀冽乱石错出诡形怪状不可模写焉】真歇庵【寺之深处旧了禅师修道于此】
　　无畏石【真歇庵之前突然一石其形方而广峻不可陟】
　　狮子岩【无畏石之侧】
　　正趣峯
　　灵鹫峰
　　观音峰
　　前越王史公官西监因浮海诣潮音洞下焚香作礼大士具正法眼显见竒特声闻空中有结果冦莱之语越王尝记所见于寺壁今模而刋诸石
　　绍兴戊辰三月望鄱阳程休甫四明史浩由沈家门泛舟遇风挂席俄顷至此翼蚤恭诣潮音洞顶礼观音大士至则寂无所覩炷香烹茶但椀面浮花而已归寺食讫与长老澜公论文殊拣圆通童子入法界事晡时至洞再俯伏苔磴凝睇嵚空惟乱石累累兴尽欲返有比丘指曰严顶有窦可以下瞰攀缘而上瞻顾之际瑞相忽现金色照耀眉目了然二人所见不异惟浩更睹双齿洁白如玉于是咸怀庆快作礼而退既而治舟还甬东惧此话无传用书于壁庶几来者观此无疲厌心不以一至不见而遂已也
　　在城禅院五
　　天寜寺在西北隅恵政桥唐为国宁寺大中五年置宋崇宁四年改崇宁万寿政和元年改天宁万寿绍兴七年改报恩光孝建隆间康宪钱公亿建铁塔徙奉化岳林寺深沙神于西廊乃工人王百艺极雕刻之巧而为之尝现光明防雀不敢近建炎间寺燬而其室岿然独存皇朝至元十九年寺复燬僧可举重建为祝圣都道塲至大二年正月火于倭人
　　万寿寺在东北隅大梁街唐咸通十三年史君周景遇舍廨宇以建仍舍田以赡赐额慧灯宋开寳间重建大平兴国七年改崇寿政和八年改广慧建炎四年燬重建嘉定十三年燬即复或谓慧字从心从彗于星皆火防也改万寿是日东北隅火环寺而寺独存人咸异之皇朝至元十九年火至大二年又火
　　吉祥寺在东南隅新排桥东晋天福五年建六年以释天院为名宋太平兴国八年赐今额嘉定间火复建皇朝至元十九年二十六年至大二年三经火
　　能仁观音寺在西南隅旧号报慈濒月湖西宋建隆间节度使钱公亿舍宅为之成于太平兴国间记云面枕平湖门横绿野为四明望蓝也观音像以诸香众寳庄严其像初赐承天宣和改能仁建炎兵火之变大士梦于人亟移郊外浄严院于是获存复迎以归恳求无不应嘉定中以其地赐丞相史鲁公移其额于大慈山景定年史氏归地复寺门有十洲旧址之一在湖之滨皇朝至元二十六年僧判苏昌普建一室以奉大士善财保圣寺【缺】
　　教化十方七
　　延庆寺在东南隅仓东周广顺三年建曰报恩院宋至道中僧知礼讲天台教行学闻于朝真宗遣使加礼异之是为法智大师大中祥符三年改延庆元丰年法智曽孙介然建十六室为禅观绍兴十四年赐教额寺之大悲阁有辟支佛舌舎利并普贤像嘉定十三年僧以像小欲广之剖其脏得书云动此者水火为灾未几寺燬像灭丞相史鲁公重建扁曰南湖福地至皇朝至元二十六年火僧善良重建
　　天竺慈云式懴主悼四明尊者诗二首
　　法智大师行业碑赵抃作
　　浄土院记陈瓘作
　　寳云寺在西南隅行春坊东宋开寳元年僧义通字惟逺本髙丽人自三韩来誉振中国知礼尊式子衿是其门人之上足漕使顾承徽舍宅为义通传道处实名传教僧逾二纪而逝既茶毗弟子收骨于育王山之阳累石为防有记侍御王伯庠书刻于石大平兴国七年赐额寳云昭其祥也建炎嘉定燬于火皇朝至元二十六年至大二年又火
　　白衣广仁寺在西北隅广仁坊唐长兴元年建号浄居报仁院俗呼白衣观音院清泰二年为浄居续因祈祷灵应加报仁宋治平元年赐今额初节度使钱公亿廨宇之梁见白光绶纹脉有观音相乃易其木刻观音像寘于寺郡守周邦彦捐金建青莲阁建炎四年火至皇朝至元十九年复火僧道全重建朱翌登白衣寺钟楼诗云凭高直欲驭西风百里纎毫尽发防楼观相望秋色里江山争丽海光中云容入座如相识足力縁梯尚不穷肯使诗成夸得意撞钟惊起坐禅翁
　　兴圣寺在西北隅西墙下唐咸通十年建旧号墙西院宋大中祥符八年赐额本尼院也建炎兵火后改为男僧寺
　　太平兴国寺在西南隅木兰桥西唐开元二十八年建号太平兴庆宋太平兴国八年改今额本寺旧有子院三曰浴院曰经藏院曰教院寺有泗洲像长尺余先是于福明桥水中时见光景入水得之因加严饰崇奉于寺嘉定十三年火后教院重建为十方皇朝至大二年火
　　干符承天寺旧志作能仁罗汉殿在西北隅富荣坊北唐为干符寺寻废咸通八年复建名药师院后又为承天宋政和七年赐额寺有子院二曰法华教院曰罗汉律院后能仁法华废惟罗汉院在皇朝至元二十一年有司例复旧基僧道全重建先是法智尊者修教观于此
　　天寿白云寺在西北隅皇朝至元二十一年僧建无二庵扁曰白云精舎大徳二年官司改今名为天台教寺
　　律十方院七
　　五台开元寺在东南隅唐开元二十八年建以纪年名防昌五年毁佛祠寺亦废大中初刺史李敬方请于朝诏复开元寺乃即国宁寺旧址建焉寺西南髙原有棠隂亭郡守殷僧辨废亭以其材増建于佛殿寺之三门亮阇黎建亮号月山能文善谈论道行髙洁邦人敬之日阅藏经积施利为之殿有维摩问疾相东庑有梵王帝释四天门王行道变相天神天男天女歌乐形相皆协律以尽极其艺之精妙吴越画中寳也其乐盖霓裳羽衣曲调云尝有广利大师光者住此寺善草书工画辞辩过人昭宗闻其名召至阙讲寺有二碑其一李苹文其一陶祥校书文韩择木书又有不肯去观音先是大中十三年日本国僧恵谔诣五台山敬礼至中台精舎覩观音貌像端雅乃就恳求迎归其国众从之谔即肩舁至于此将登舟像重不可举率偕行贾客竭力舁之乃克胜及过昌国梅岑山涛怒风飞舟人惧甚谔夜梦一僧谓之曰汝但安吾此山必令便风相送谔泣告众以梦咸惊异乃诛茅结庐置其像而还因呼为不肯去观音其后开元寺僧道载梦观音欲归此寺乃创建殿宇迎奉之邦人祈求辄应亦号瑞应观音唐长史韦绚尝纪其事宋太平兴国中重饰旧殿曰五台观音院以来自五台山故也骆登吴矜皆有记防叙之寺有子院六曰经院曰白莲院曰法华院曰戒坛院曰三学院曰摩诃庵唯开元为甲乙住持为十方也嘉定十三年火惟五台戒坛重建为十方皇朝至元二十六年复火今起盖渐完
　　湖心广福寺在西南隅西湖之心旧号水陆防道院俗谓湖心寺宋治平中建熈宁元年改寿圣院绍兴三十二年改今额系十方传律讲去处为放生池道场乾道初太中赵伯圭建广生堂有记朱翌譔【记今入集古攷】
　　经藏寺在东南隅旧系太平兴国寺子院本甲乙今为十方嘉定十三年火徙建于旧寺之东皇朝至元十九年至大二年连燬
　　罗汉应真院在西北隅即能仁罗汉院唐为干符寺咸通八年复建名药师院又为承天政和七年赐额寺有子院二曰法华教院曰罗汉律院后能仁法华废惟罗汉院存徙东南隅寿昌废基上皇朝至元十九年火二十一年有司复其地
　　景福寺在东南隅旧号水陆莲花院宋建隆二年建大中祥符三年改今额皇朝至元十九年火
　　东寿昌院在东南隅唐清泰二年僧子麟禅师往髙丽日本并百济诸国传持天台教法髙丽国王遣使李仁旭辈送还明州钱氏因赎徐蕴卿园地建院以安其众晋天福七年吴越王命以为保安院宋治平元年为永安大观二年赐今额嘉定十三年绍定元年两经火景徳寺在东南隅唐清泰元年建号鄞江院宋大中祥符元年赐额寺有教院在西偏嘉定十三年火废为民居皇朝元贞元年有司移文例复僧判吕辇真重建
　　甲乙徒弟教院八
　　境清兴法寺在东南隅唐咸通二年建始僧鸿绍因南门外水陆院基为栁亭院复号境清宋大中祥符元年赐今额嘉定十三年火皇朝至元二十六年延燬遂复其旧今徙于兹以南门外旧基建化坛属本寺
　　保安寺在西北隅宋绍兴间有僧师韵卓庵修道或讦其私置庵毁地夺于有力者淳熈中史忠定王请东湖上水废寺额畀韵弟侄师璨清俊重建皇朝至元十四年复废至元二十一年有司例复重建
　　西寿昌寺在东南隅东寿昌之下院也宋嘉定十三年火废为民居皇朝至元二十五年有司例复旧重建大徳元年展拓聿新
　　天封院在西南隅唐通天登封年间建僧伽塔髙十有八丈以镇郡城汉干祐五年建天封塔院宋大中祥符三年改今额建炎间燬绍兴十四年郡守莫将重建嘉定十一年火废为民居皇朝至元二十三年有司例复建犹未完
　　大中祥符寺在东南隅天封塔北周广顺元年号崇福寺宋端拱中僧从信以精琴既至京师召见赐食赍金帛锡号三恵大师大中祥符元年赐额嘉定三年火废为民居皇朝至元二十四年有司复旧重建二十六年复燬
　　崇教寺在西南隅衮绣坊唐干符元年建宋大中祥符元年赐今额建炎燬于兵皇朝至元二十五年至大二年复燬
　　广福院在西南隅木兰桥西汉干祐二年建号罗汉院宋太平兴国九年赐今额嘉定十三年火重建皇朝至大二年火
　　圣功寺在西南隅本崇教院也周显徳元年建宋真宗诏内侍裴愈访名山胜迹奏改今额皇朝至元二十六年火重建
　　尼寺
　　戒香十方寺在西南隅唐大中元年建旧号白檀寺宋祥符元年赐额嘉定十三年火重建皇朝至元二十六年至大二年两经燬未复旧规
　　普照寺在西南隅唐咸通三年建号福明院宋大中祥符元年赐今额嘉定十三年火重建皇朝至元二十六年复火重建
　　兴教寺在东南隅丘家桥南梁贞明二年建号新居禅院宋大中祥符元年赐今额嘉定十三年重建皇朝至元二十六年火
　　奉圣寺在西北隅衍庆坊唐天祐二年建号浄居禅院宋大中祥符元年赐今额嘉定十三年火重建端平间请今额皇朝至元十九年火重建
　　普宁寺在西北隅旧为庵舎嘉定十三年赐额即燬皇朝至元十九年复火
　　庵舎
　　镇明岭观音庵在西南隅府治前一里三十步本一丘阜天禧中守李夷庚以土増之为佛亭嘉定十三年火次年市民重建观音殿绍定元年守胡榘书圆通道塲以表顔頥仲因感大士梦拨田拓旧皇朝至元一十六年至大二年火今已复
　　普门经堂在西北隅虹桥巷皇朝至元二十六年系没官房屋建
　　竹林精舎在西北隅朝士坊皇朝至大二年土民胡源建







　　延祐四明志卷十六
<史部,地理类,都会郡县之属,延祐四明志>
　　钦定四库全书
　　延祐四明志卷十七
　　元　袁桷　撰
　　释道攷
　　禅院
　　阿育王山广利寺县东三十里晋义熈元年建梁武帝赐阿育王额宋大中祥符元年赐名广利大觉禅师怀琏居之名振天下皇祐二年怀琏居东京浄因院仁宗召对赐食御制释典颂并提纲语句授之治平三年英宗诏归山熈宁三年建宸奎阁寺有释迦如来真身舎利塔内有一角金钟舎利在焉髙宗赐号曰佛顶光明之塔尝取至禁庭寺东北山上有所谓迦叶佛左足迹上有东塔院传者谓刘萨阿所礼舍利塔涌出之处西塔院去寺五十步塔乃唐明皇时建也寺东二里有无相庵大慧禅师作
　　道宣感通传
