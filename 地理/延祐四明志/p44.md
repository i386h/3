<!-- { "loadSidebar": true } -->
　　雪窦山资圣禅寺州西北五十里旧名瀑布寺唐光啓中置咸通八年重建改名瀑布观音禅院宋咸平三年请今额至元戊子燬住持僧善来重建初宋仁宗梦二龙争珠遍下名山图写山形进奏寺前两涧合流中有木林防珠遂号应梦道塲南有隠潭东有石苍潭前有含珠林千丈岩瀑布有亭三曰飞雪曰妙峯曰潄玉吕夏卿资圣寺明觉大师碑云夫真空不空是有无证寂灭不灭是往来相佛以权实之法开顿渐之径使随器而趋之有不离道塲得大智慧有难行苦行为人天业日月为明矣而盲者不见毛舟枻可济矣而溺者沦于波浪人之未有恶萌而忘济者其心一也其涂异矣昆蚑之性羣行食啄倦则息触则避求所以安乐不待教而能也人之于贵贱贫富寿夭得丧不知自然之分爱恶悲欣亷贪静躁纠纒桎梏无所解脱昼劳形骸夜勤梦寐至于老死且不知息彼昆蚑知所以安乐人顾不能也佛之教人推性命之际以极天地之外乃至观身如掌中物传付法寳不寓文字是谓禅那山岳之大有时而泐金石之刚有时而刓形器之用也我则异于是无去无住无聚无离不见于内不见于外不见中间自利义也利他仁也是为涅槃妙心诸佛法印无上防妙秘密圆明真实正法眼藏佛以授摩诃迦叶传僧伽棃衣防待补处出世为成道之符自是衣法相传二十有七世香至王子初入中国諡曰圆觉圆觉传大祖大祖传鉴智鉴智传大医大医传大满大满传大鉴大鉴藏衣传法而已大慧继之大寂承之其后皆以所居称若天皇龙潭徳山雪峯云门香林智门此其世次也禅师讳重显字隠之大寂九世之孙智门之法嗣也俗姓李氏母文氏防太平兴国五年四月八日生大师于遂州始生目若寐三日既浴乃豁然而寤屏去荤血不习戏弄七嵗有僧过其门挽持袈裟喜不自胜闻梵呗之声辄泣下父母问其故恳请出家父母执不可师不食者累日咸平中终父母丧诣益州普安院仁铣师落发为弟子大慈寺僧元莹讲定慧圆觉疏师执卷质问大义至心本是佛由念起而漂沈伺夜入室请益往复数四莹不能屈乃拱手称谢曰子非滞教者吾闻南方有得诸佛清浄法眼者子其从之待子之来也久矣师于是东出襄阳至石门聪禅师之席居三嵗机缘不谐聪谕之曰此事非思量分别所解随州智门祚禅师子之师也师乃徒锡而诣之一夕问祚曰古人不起一念云何有过祚招师前席师摄衣趋进祚以拂子击之师未晓其防祚曰解麽师拟答次祚又击之师繇是顿悟寻往庐山承天林禅师道塲问之曰法尔不尔云何指南林曰只为法尔不尔师遂拂衣而退众皆股栗有毁于林者林谕众曰此如来广大三昧也非汝等辈以取舍心可了别也师辞往池州景徳寺为首座为众解肇法师般若论知州曽公至以果子抵于地曰古人云不离当处常湛然即今在何许师指景徳长老曰凡此长老亦不知落处曽公云上座知也不得无过师曰明眼人难瞒师南游杭州住持苏州洞庭翠峯嗣智门也未几曽公出守明州手疏请师住持雪窦资圣苏人固留不可师曰出家人止如孤鹤翘松去若片云过顶何彼此之有雪窦本智觉禅师之道场智觉亦雪峯五世孙备传琛琛传益益传韶而寿维之智觉其号也一法同源而地有盈虚师之至犹家焉决潢洿变清泚掖躄偃争迅驰州邦逺近辐凑下坐驸马都尉和文李公表锡紫方袍侍中贾公又奏加明觉之号住持三十一载度僧七十八人先是门弟子建寿塔于寺之西南五百余步一日命侍者洒扫塔陈亭行至山椒歴览久之曰自今过此何日复至左右皆大惊众迎师还师亟诣塔所众皆号泣随至塔前或曰师独无颂辞世邪师曰吾平生患语之多矣翌日出杖屦衣盂散遗其徒有问疾者留食殷勤与之约曰七月七日复来相见是夜盥浴整衣侧卧而灭时皇祐四年六月十日俗寿七十三僧腊五十夏以七月初六日入塔如师之约呜呼师得妙用善机不取诸法故能知去来达性命故方是时升堂皇游墙藩者悟性相体空顿息万縁为大乘法器曰义怀在和凡百五十人传其法于天下彼遮防意根网绊初心背觉合尘逐念流徙得少为多妄立知见虽三诣投子尤陟洞山师亦援手濡足而无以救之是犹孔子之有宰我孟子之有盆城括非其师之过也自师出世门人惟盖文轸圆应文政逺尘允诚子环相与裒记提唱语句诗颂为洞庭语录雪窦开堂录瀑泉集子英集颂古集拈古集雪窦后录凡七集师患语之多而其徒怅然犹以为编攟有遗盖利他之谓也予得其书而读之二十余年矣虽瞻仰髙山而禄利所縻无由亲近使得稽前首避席霑被法雨觉寤尘劳庶几可教者今蔑如之何师辞世十有三年碑表未立余杭僧恵思撰行业录与其徒元圭觉济大师悟明继踵过门裒文请铭以予跂慕之心重之以门人之请之勤抑有待耶愚公叩壤以移山虽不量力其诚则至矣谨焚香再拜系之铭曰噫憃愚皆本源一念异生二根胜与劣驷马奔嗜所得自诈谖失大道南北辕艾至老逾朝昏正遍觉天人尊迷者挽溺者掀朝暾出彗霾云渇得浆寒得薪悟报化知非真趣安穏摆客尘王叔生广佛事破六宗应弹指法来东非会际信衣传只履逝顶五山真法器立积雪殊其臂忍非忍得法髓债必偿有裔嗣皖公潜佛日翳翩南游立如椔乞解脱彊哉慧攘蜂虿神兵卫破头峯众云从横六气酾二宗教任意付懒融黄梅儿陌上童关七相了诸空圣服劳杵臼佣和心偈掊争锋夜南鹜怀是逢帝稽首睎下风舟复新叶归丛有道得无心通世有承四众依灯相续壎应箎师异禀自孩提升腴隽蹈圣梯慈固拒不得施起恭孝终苴缞铣落发莹质疑汉之东得我师扶盲瞆柞荒菑昔无有今委蛇遇霑洽发萌荑淫灶鸣钟未簴鱼目藏明珠吐岿二山下儋负来万里足茧踽訇春雷披蛰户辨缚解决去住沃醍醐防甘露百五十胄蕃舞穷车辙诵句语瞻骨目轴绘素逺胡越近杖屦捐麄相悉开悟山茀郁泉咿幽虎迹交鼪猱啾塔门閟柏松樛天南垂海彪彪囊破褐笈单裯来环绕五体投名缰身禄饱喉狃怨憎甘鲍鱐睨真乘等赘疣庆我生辨薰莸蕲诱掖邈无由琢坚石摅我忧方干题云登寺寻盘道人烟逺更防石窓秋见海山雾暮侵衣众木随僧老髙泉尽日飞谁能厌轩冕来此便忘机曽少卿题飞雪亭云玉虬垂处雪花翻四序雷声六月寒凭槛未穷千丈势请君岩下举头看楼攻媿和云惊见银河空外翻湍飞千丈有余寒下流不用长劳望祗向银河顶上看又髙元之题云危亭上拂烟雾光苍崖深到蛟螭穴天河飞来破山翠寒入疎林风自发翻珠错玉无时歇岩前散作千秋雪寒声萧萧凛毛发白云朶朶翔空灭飞流溅沬入毫端天与一诗为题絶楼攻媿题锦镜桥亭云两溪赴壑若奔虬此地端能截众流三板放开千丈雪一奁照破四山秋几年空自存公案今日重新指路头珍重老师成胜事清名当与此山留又题妙髙峯云一峯髙出白云端俯瞰天涯千万山试向冈头转圜石不知何日到人间四明僧希顔题云鸳鹭池塘芳草雨绮罗帘幙杏花风何如月在防干夜长啸一声千嶂中又郑丞相清之题云陆地芳洲拥翠翘巨灵穿石衮云涛抟空苍凤欲飞舞奔海玉龙争怒号万象横陈坤轴富一亭平挹月轮髙独醒未觉孤清景笑酌寒泉读楚骚攻媿题千丈岩云圜峤移来东海东梵王宫在最髙峯试将法雨周沙界千丈岩头挂玉龙又淮甸僧元肇题云上尽崎岖脚力防毳袍零碎染烟霏妙髙峯顶见日出千丈岩头看雪飞寒木着霜山衣锦清泉得月镜交辉翩然又作东南去肯落台温第二机
　　岳林禅寺州东北五里旧名崇福初梁大同间聪禅师建小庵曰长汀后有童氏舍基建寺唐开元中赐额曰岳林宋大中祥符间重赐曰大中崇福乃弥勒示现之处哲宗追諡定应大师弥勒有颂云即个心心是佛十方世界最灵物纵横妙用可怜生一切不知心真实万法何殊物何异何劳更用寻经义心王本自絶多知智者只明无学地是非憎爱世偏多仔细思量奈我何寛着肚皮须忍辱豁开心地暗消磨若逢知己须依分纵遇寃家也用和若能知此心头事自然证得六波罗我有一布袋虚空无罣碍展开遍十方入时观自在又偈曰弥勒真弥勒化身千百亿时时示时人时人自不识舒亶诗云休话人间我独尊何妨防肆且随羣乞钱往往多空手问路时时向白云壁上形容图尚在囊中气味许谁分分明提起无人问欲会应须眼里闻寺有古瓷浄瓶六环锡杖在焉世传弥勒遗物云【详见髙僧传】鄞城山广福教院州东五十里唐景福初亮法师建吴越钱氏给额曰鄞城宋治平初改寿圣绍兴间改今额东山瑞相教院州东南二十里唐大中年间置旧名云峯宋治平初赐今额
　　南山瑞峯律院州东南一十里唐咸通中置名吴峰宋治平初赐今额寺有广莫轩攻媿题诗云广莫乗风隘九州乱山无数防平畴一千里外在吾目三十年来无此防地下天高俱歴歴鸢飞鱼跃两悠悠昌黎费尽南山句旷望还能似此不
　　西山资国禅寺州西南五里旧名防国唐元和间创宋治平初赐今额唐左拾遗文馆学士虞世美为记有洗鉢池罗汉迹驻锡峯应供泉乃天台第四尊者成道之地上有乐亭至和中县令郏修辅为记攻媿题诗云野溪清浅度危桥径防枯笻上紫霄晓雾暗蒸山寺雨松风深隠海门潮浮杯水涨人何在洗鉢池清意已消又上乐亭台上看云山万叠更逍遥
　　北山广化律院州西北三里唐大中初置名正化宋治平初赐今额
　　告成教院州东半里后周开寳中置旧名光教即楼评事宅基宋大中祥符改今额至元间燬重建未完演教教院州西一十里后唐清泰初祖师蕴思大师建旧名鹿苑宋治平初改今额
　　浄慧院州东北四里周显徳中祖师璡建宋天圣中赐今额即孙拾遗邵之故基宋江夏郡王赵仲爰撰蕴缄大师塔铭襄阳米芾书至元间燬重建未完
　　慈氏教院州南三里唐文徳初朱会等建名清化天祐初改名寳化宋治平初改今额寺有杜鹃花蟠屈如凰主簿樊圃咏云山僧取巧蟠珍丛九苞占尽千葩红倚防精彩欲飞动百鸟不敢啼春风又有古松如卧龙然
　　明化教院州东一十里旧名建城唐寳厯初创光化中改名建宁梁开成中改名善因宋祥符初改今额普慧教寺州东北旧为尼院名永平唐咸通十年建十三年改今额
　　浄名院州东北一十里梁干化初琏法师建旧名安宁宋治平初改今额
　　浄慈禅院州西五十五里唐干符中创旧名仁王宋治平初改今额沈端宪公焕有记
　　法海教院州东南十里晋天福初创名龙潭宋治平初改今额院下有潭广数亩父老相传有白龙宅其中祷雨辄应
　　兴圣教寺州东南五十里唐咸通十年建宋治平初赐额至元间燬重建未完
　　安岩法华禅寺州南五十里旧名四明院汉干祐中置宋天圣中居照禅师迁入山数里庆厯中改今额至元间燬重建未完
　　清凉禅寺州东九十里朱梁龙平初茅将军舍宅为之吴越王钱氏给额曰归顺宋治平初改今额
　　灵隠禅寺州西南七十里旧名国宁唐天祐初置后梁干化初刺史黄颢重建改静泰宋治平初改今额解空律院州东八十里唐长兴初置名泰靖总持院宋治平初改今额寳祐初改名演忠赐福
　　防国禅院州西南一十五里唐中和间建旧名天王宋治平初改今额宣徳郎大理评事关杞有记
