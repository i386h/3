<!-- { "loadSidebar": true } -->
　　慈湖杨文元公之学心学也学孰为大心为大心之精神是谓圣不至于圣曲学也不大于心浅学也一心虚灵其大无对六合之外思之即至前乎千百世之已往后乎千百世之未来管摄于心若不识心何以为学自有天地以后未有经籍以前阐道之秘惟图与书河图中虚洛书五位心之本体也太极此心也皇极此心也尧兢兢此心也舜业业此心也禹孳孳此心也汤栗栗此心也文王翼翼此心也武王无贰此心也周公无逸此心也孔子孟子操则存此心也曽子子思谨其独此心也易説心书传心礼制心乐治心诗声心春秋诛心故其帝所以为帝王所以为王圣贤所以为圣贤焉有心外之学乎慈湖先生昔在太学肄业循理斋足不逾阈者累年一日冠带揖谢同舍郎曰某悟道晏坐反观忽然见天地万物万事万理澄然一片向者所见万象森罗谓是一理贯通疑象与理未融一澄然一片更无象与理之分不必言象不必言理一亦不必言万亦不必言自是一片此先生知至至之始事也及观象山陆文安公发本心之问举扇讼是非以对忽省此心之清明忽省此心之无始末忽省此心之无所不通守永嘉日谒先圣又谓自幼而学长而始觉觉此心澄然虚明无体广大无际日用云为无非变化此先生知终终之终事也先生忠信笃敬言必由忠信而有证其注孝经述已易解春秋纂先圣大训条治务最急者五次急者八遗文训语皆先生精神流动常肃观先生手笔斋庄中正本古篆籕心字必象心学者敬字皆从　【阙】又心画之发挥先生家于四明之慈湖咏春诸诗有浴沂咏归洒然出尘意花香竹影山色水光莺吟鹤舞皆道妙之形着今玉牒侍读文昌刘公尝执笔于太史氏为先生作传及开阃府于四明奏请于朝乞为先生赏延于世即先生旧宅创书院于慈湖之濵规模轩豁衿佩锵鸣其景行前修风厉后学恳恳切切之心即先生昭昭灵灵之心也相其事者县宰王君愉提管陈君允平秉彜好徳谁无此心开创于前正望増益于其后刘公为永嘉知名士又尝为太学循理斋长习闻先生前言往行为详而及翁平生读书以本心名斋于先生片言只字收拾殆尽知之好之乐之又若心交而神遇者噫俗流失世败坏学士大夫童习白安漫不知心为何物驱血气而角功名决性命而饕富贵丧精神以失虚灵者总总也藏山之卷九千揷架之轴三万手不停披口不絶吟以是为学亦祗以钓声誉梯利禄膏唇吻饰竿牍而已矣出入口耳之学各是其是反以心学为非至有疵先生之学为禅学者何异众人皆醉执独醒者以为狂此先生所以太息复太息也书院有规廪稍有籍春秋之法常事不书敢书其大者以谂同志咸淳九年良月吉日朝奉大夫权尚书户部侍郎兼直学士院兼同修国史实録院同修撰兼侍讲文及翁记端明殿学士朝请郎同签书枢宻院事兼同提举编修经武畧瑞安县开国伯食邑七百户实封一百户陈宜中书宝谟阁直学士朝请大夫知庆元军府事兼管内劝农使沿海制置使龙泉县开国男食邑三百户陈存题盖
　　重建慈湖书院记【王应麟】
　　古者乡有庠党有序闾有塾里居又有父师少师之教是以道徳一而理义明书院之设意犹近古睢阳白鹿为称首若周程朱吕治教之地文献尤盛天典民彜之统纪恃以不坠东海之濵有大儒曰慈湖先生文元杨公立身以诚明笃敬为主立言以孝弟忠信为本躬行实践仁熟道凝盛徳清风闻者兴起可谓百世之师矣古涪文公及翁纪其事不幸厄于浮屠氏鞠如荒榛天不丧于文绣衣使者侍其公行部喟然太息选一乡宿望曹君汉炎为山长而堂録桂君应魁鋭以为己任善士相与合志协力舍旧而新是谋相攸先生旧宅熈光遗址爰契我鸠工饬材经之营之礼殿崇崇祠宇奕奕敷经之席肄业之舍规模视昔不愆于素冠进衣缝游于斯习于斯如咏舞雩之风如升阙里之堂闻金石丝竹之音莫不油然而乐跃如而悟咸曰自堂徂基轮奂新矣陟降庭止恵我光明盍亦勉新徳而进新之乎于是属应麟着石章以永教思于无穷应麟耄未知学辞弗获敢诵所闻切磋究之尝谓儒以道得民师以贤得民师言贤不言道身即道也万古一道万化一心仁人心也人者天地之心也天有四时风雨霜露地载神气风霆流形无一物而非仁仁则纯一静虚与天地同流在易为不逺复在书为精一在诗为无贰在大学为毋自欺在中庸为至诚笃恭惟先生无意而自得之斋庄俨恪非礼不动言性必曰尧舜论治必曰三代道学之将废则正色谠言不回于羣邪道学之复行则见几卷怀不汩于势荣髦期称道若武公之作懿戒名满天下若君实之在西洛本心明而外物轻行藏语默参诸百圣无不合于已易见先生洁静精微焉于广居赋见先生广大髙明焉于过庭训之言学者见先生自强不息焉于讲堂之训言孝见先生一贯之道焉先生之文章皆性与天道之昭著俯川流仰髙山心之精神江汉秋阳皜皜也居先生之居学先生之学则何以哉由事亲从兄而尽性至命由洒扫应对而精义入神由内省不疚而极无声无臭之妙下学上达不求人知而求天知庶几识其大者夫一言一行之有愧可以欺其乡不可以欺其家可以欺其家不可以欺其心无体之礼此心之敬无声之乐此心之和训诂章句云乎哉先生之学文安先生之学也文安讲论语于白鹿先辨其志聴者竦然动心收其放心而存其良者在此朱文公亦云陆子所言专于尊徳性学者多持守可观又谓先生之学有为已之功合而观之知入徳之门矣学有先后觉无古今有能得之以省察克治深之以薰陶涵濡问津以辨志寻源于尊徳性以达圣人之阃奥海涵春融氷释黙契道体去先生之世若此其未逺也得心学之传必将有人焉济济多士克广徳心凡我同志懋敬哉复建于至元丁亥春越五年十二月成嵗在壬辰三月浚仪王应麟记
　　重修慈湖书院本末记【黄翔龙】
　　宋干淳间鸿儒辈出以理学相为倡和慈邑则有慈湖先生邑故有湖先生居焉因以自号故邑之名昉于汉而湖之名昉于先生先生得象山陆文安之学千里心契文安没学者尊而祠之有象山书院至今重之先生没邑大夫始祠于湖之濵而未有讲习之地先生之道虽尊而未明嘉熈间制阃节斋赵公与改祠于中沚地隘不可乆既又祠于邑以不专奉庙貌为歉咸淳辛未永嘉防川刘公黻来帅明捐郡帑得民地于僧寺之右负山面湖创精舍肖象而祠之于是以济民庄米为奠飨廪士之资书院之名得与上蔡稽山齿然礼殿犹阙也陵谷变迁浮屠氏坏之至元丁亥绣衣使者真定侍其君佐行部至邑问故愀然曰是不足与较也先生旧宅遗址故在盍即而图诸卜曰吉于是命前贡士曹君汉炎为之长而堂録桂君应魁主其役始崇礼殿中严祠庭后辟讲堂外植门壝旁翼两庑因其旧为斋四曰忠信笃敬明通公溥先圣先师咸有像设长有署正録有序后土有祠司阍庖湢皆有舍嵗壬辰八月落成又度地讲堂后为横经庋书之所来学于是者六十有一人俱得占名数复其身先是刘公防川之剏始前资政殿大学士本心先生文公为之记今也重建又得前尚书厚斋先生王公特大书以纪其成凡文元公心学之要躬践之实亦既发其精蕴足以昭往而淑来矣乡人惧后来者于废兴本末之莫详复命翔龙记其粗窃惟前代儒先出处过化之地必建书院使学者尊慕而学其学率繇台阃若郡邑长吏请于朝缗钱粒粟皆出县官下无科率旁无沮挠故力省而成易今兴废植坏遭时方艰成道未亢外侮者桀中畔者疑觝攘谋度堂録桂君实身任之郡廪既不复继资用无所出自基而构迤于塈涂丹雘一是诸生之力故金谷不可以缗石计葢其力倍劳天幸斯文上恩寛大台省交劝督士知名义之实始定弗摇是役也前令尹濮水冯君显实谋其始而歴山富君徳庸成其终二令尹通敏亷正规随一心功赖以竟士之捐赀多而趋事勇者堂賔沈君滢其最是皆不可无纪昔吾圣人于道之行废必归之天夫天将兴之必有慈恵之师明智之长主张纲维其上亦惟我同志之士相与缉熈广于无穷文元公之道庶其益昌乎
　　赡学田土
　　田一百一十二亩一角五十三步渡六处
　　额管钱粮
　　钞中统钞一两田租谷一百四十九石二斗三升二合渡租谷一十五石三斗五升七合
　　屋宇共七十二间
　　祭器
　　蜡爵一十三只　　　羃布四片
　　抄籍儒人六十一户
　　设官
　　山长一员
　　甬东书院
　　甬东书院郑忠定释奠其师迂斋先生楼昉且行乡饮酒礼宋理宗书其扁旧在僧寺之侧至元二十八年僧撤去教授吴宗彦复立张赟桥侧设主奉二员以掌之田一十七亩二角四十一步谷四十五石五斗地四亩一角四十步
　　屋宇三间
　　乡饮酒礼
　　嵗旦至日郡守率乡士大夫奠于先圣始序拜于堂上少长就序皆记礼之旧绍兴七年郡守仇愈复举故事置田百有六亩以益之后郡人林保登朝取式以奏遂行他郡故事纠仪二人乡监郡守为之士族不齿于乡者不预入门则纠仪举笏以却由是人各自励乡饮酒礼不可废若是
　　乡饮酒记【王伯庠】
　　乾道五年春王正月己未太守张公率乡大夫士释菜序拜于郡庠礼也明之为州士风纯古凡嵗之元日冬至必相与谒先圣先师而后以序拜于堂上行之乆矣建炎末学火于兵自是礼废不讲绍兴戊午郡将徽猷阁待制仇公一新之学成复举故事益以酒三行之礼二年仇公被命复来乃以田百有六亩支其费伯庠是时备员学官盖尝纪其事矣三年朝廷颁乡饮酒义于天下行之数年虽百格不行州县犹聴其便以故明年序拜如初而仇公所拨之田移以养士酒礼遂辍乾道三年秘阁张公来守是邦政成多暇问知其所以越明年以鄞及昌国两县没官之田二百六十亩山地二百四十九亩尽归之学以复拜序饮酒之礼受藏受用一切趣办而有司不预焉是日也教授率三先生侑坐献酬于守倅礼成拜既风动千里莫不砥砺澡濯期毋负贤太守敦教化厚风俗之美意呜呼盛矣天下之事固有若缓而急者或谓州县之责簿书期防之为急而礼非所先葢亦未之思也人皆有欲欲斯有争视聴言动之间以礼自防而不流不逸则乖争陵犯非僻之心无自而入公今礼成于一日而长幼尊卑之分昭然可见皆率服之故能不令而行政平讼理其视刼刼于米盐细故而日不暇给者固有间矣其可不书以告来者因以田之亩步四至刻之碑隂
　　奉化乡饮酒礼
　　乡饮酒古礼也近世旷而不行至大四年正月初五日判官程时敏依奉肃政亷访司分司赵副使省防事理于儒学讲行斯礼礼毕各为歌诗以记之
　　义学
　　杜洲乡学在慈溪县西北三十里至大二年童金创建田四百亩一角二十七歩
　　山三百二亩一角
　　地八亩
　　房舍五十五间
　　基地八亩
　　租谷九百五十九石一斗二升【减免分数髙下收租】
　　蜡香炉花瓶四副
　　铜罍洗尊爵勺共一十只
　　木俎豆共一十一只
　　竹笾一十只
　　本路乡曲义田庄
