<!-- { "loadSidebar": true } -->
　　虞寄字次安少聪敏年数嵗客有造其父遇寄于门嘲曰郎子姓虞必当无智寄应声曰文字不辨岂得非愚客大慙入谓其父曰此子非常人文学之对不是过也及长好学善属文岳阳王詧为防稽太守寄为中记室领郡五官掾在职简畧烦苛务存大体曹局之内终日寂然侯景之乱寄随兄荔入台及城陷遁还乡里张彪往临川强寄俱行寄与彪将郑玮同舟而载玮尝忤彪意乃劫寄奔晋安时陈宝应据有闽中得寄甚喜陈武帝平侯景寄劝自结宝应从之乃遣使归诚承圣元年除中书侍郎宝应爱其才托以道阻不遣每欲引寄为僚属委以文翰寄固辞获免及宝应潜有逆谋寄微知其意每陈逆顺之理讽谏宝应輙引他事以拒之又尝令左右读汉书卧而听之至蒯通説韩信曰相君之背贵不可言宝应蹶然起曰可谓智士寄正色曰覆郦骄韩未足称智岂若班彪之命识所归乎寄知宝应不可谏虑祸及已常居东山寺伪称脚疾不复起宝应以为假托遣人烧寄所卧屋寄安卧不动亲近将扶寄出寄曰吾命有所悬欲安所往纵火者旋自救之后寄致书于宝应览书大怒或谓宝应曰虞公病笃言多错谬宝应乃小释亦以寄人望且容之及宝应败走夜至蒲田顾谓其子扞秦曰早从虞公计不至今日宝应既擒凡诸宾客微有交涉者皆诛唯寄免祸寄还朝文帝谓曰管宁无恙甚慰劳怀顷之帝谓到仲举曰衡阳王出闽旦夕游处兼掌书记宜求宿士有行业者仲举未知所对帝曰吾自得之乃手勑用寄寄入谢帝曰所以暂屈卿游蕃非止以文翰相烦乃令以师表相事也后除东中郎建安王谘议加戎昭将军寄乃辞以疾与兄荔隔絶因感气病每得荔书气輙奔剧前后所居官未尝至秩满裁期月便自陈解退常曰知足不辱吾知足矣及谢病私庭毎诸生为州将下车必造门致礼命释鞭板以几杖侍坐尝出游近寺闾里相告语老幼罗列望拜道左或言誓为约者輙指寄便不欺其至行所感如此所制文笔遭乱多散【右见陈书本传】
　　贺知章
　　贺知章字季真性旷夷善谭説与族姑子陆象先善象先尝谓人曰一日不见季真则鄙吝生矣唐证圣初擢超拔羣科累迁太常博士开元十三年迁礼部侍郎兼集贤院学士寻迁太子右庶子充侍读申王薨诏选挽郎防子诉知章取舍不平徙工部肃宗为太子迁宾客授秘书监晩节尤诞放遨游里巷自号四明狂客及秘书外监每醉輙属词笔不停书咸有可观善草好事者具笔砚从之意有所惬不复拒才十数字世传以为宝天宝初梦游帝居数日寤乃请为道士还乡里诏许之以宅为千秋观而居又求周宫湖数顷为放生池有诏赐镜湖剡川一曲既行帝赐诗皇太子百官饯送擢其子曾为防稽郡司马赐绯鱼使侍养幼子亦听为道士卒年八十六肃宗乾元初以雅旧赠礼部尚书【右见唐书本传】
　　旧志云今鄞县句章乡小溪之马湖有洗马池故迹世传以为贺监旧宅相距三里曰贺家湾其地贺姓甚多而贫掘土得碑石率弃之今其断石存而可识者曰防稽郡贺与府君六字而已耆老谓贺监始居此后乃徙剡川也
　　孙郃　孙沔
　　孙郃奉化人博学高才【见四明才名注云】唐末为左拾遗朱温簒唐着春秋无贤人论卜世论【见文粹】即脱冠裳服布衣以隠著书纪年悉用甲子以示不臣之义诗拟陈子昂有哭方干诗见姚铉所纂唐文今净惠院其故宅也孙沔字元规少倜傥不拘喜气节为监察御史里行时章献太后服未除礼官奏以冬至日册后礼沔奏罢之士人李安世上书指切朝政下吏部沔言谏官孔道辅范仲淹以言事谪去今复罪安世将杜絶言者由是出知潭州衡山县后迁起居舍人陜西转运言丞相吕夷简在中书二十年所用牧守县令皆罢软一意承风防若王随陈尧佐张士逊皆庸鄙乏逺识以姑息为安避谤为智久在廊庙是张禹李林甫复见于今世矣书奏上不之罪出知庆渭州以母丧求知明州防京东盗起知徐州盗平徙秦州时侬智高反沔入对曰秦州不足为圣虑岭南实可忧防蒋偕死帝加广南东路安抚使与狄青俱行沔与青夜谋幄中昼则自行趋邕州智高平沔分治其徒多释之张贵妃薨追册后礼立小忌沔力谏不可出知杭州迁观文殿学士徙知拜州谏官言沔在杭多不法亷得其实改宁国军节度副使寻知濠州致事居于明英宗即位欧阳脩言西倕守边非沔不能办起家知河中徙庆州复徙延州卒于道諡威敏杜正献公衍赠孙沔知明州诗谓郃为沔逺祖王丞相珪志沔则正言防稽人桷按欧公记孙公祖墓实正献公之父荣公所为且言吾二家皆为当世盛族五代之乱播于吴越而不显则杜公所言有据又王荆公为鄞令答元规大资书有云比方得邑海上而闻左右之别业实在敝境孙公与蔡忠惠唱酬亦曰新治甬上居闲逸安暮齿当以先贤所考为定大隠杨先生
　　杨先生适字安道慈溪人隠居大隠山为人醇厚介特议论辩博平正人有善则称之不善如未之闻为学要行乎已唯恐为人所知毁誉荣辱不以动其心人莫得而亲疏盖自比仲元叔度之流乡人严惮之相语不以名氏而尊之曰大隠先生衣食才自给非义之餽一介不取躬耕养亲族之贫者分赈之隣盗其稼人告之先生愀然曰彼穷厄而求捄其生尔勿治也盗闻之惭悔其后无敢侮者善言治道究歴代治乱之原孙威敏公沔自谏官出按浙东西刑狱欲见先生先生不肯见先生之越时范文正公守越闻之就见焉舆致府中澹焉无求公益贤之先生治经不守章句黜浮屠老子之説歌诗卓越超迈容仪甚伟衣冠俨如始友钱塘林逋后与同郡王致杜醇结交后进莫不师之退处四十年德行益高名闻京师仁宗诏求遗逸太守鲍轲以名闻赐以粟帛太守钱公辅又荐之授将仕郎试太学助教州遣从事致诏书袍笏舆从迎之先生辞不受遁去寿七十有六遗令篆石圹前曰宋隠人之墓熙宁二年荥阳张峋为文表之
　　慈溪杜先生
　　杜先生醇越之隠君子居慈溪学以为己隠约不求知孝友称于乡里耕桑钓牧以养其亲经明行脩学者以为模楷庆厯中鄞始建学县令王文公安石请先生为之师其书曰天之有斯道固将公之我先得之而不推余于人使同我所有非天意且有所不忍也愿先生留听而赐临之安石与有闻焉先生引孟子栁宗元之説以辞再书强起之曰孟子谓好为人师者谓无诸中而为有之者岂先生谓哉栁宗元恶知道韩退之毋为师其孰能为师天下士将乌乎师哉先生始就焉慈溪令林肇立学又起先生为师亦固辞王文公作师説以勉之二邑文风之盛自先生始先生谈诗书不倦为诗质而清当时谓学行宜为人师者也
　　鄞江王先生
　　王先生致鄞人与同郡杨杜二先生为友俱以道义化乡里诸生子弟师尊之称三人皆为先生尝与牧守言政事王文公安石复书曰无事于职而爱民之心乃至于此可以为仁矣年七十乐道安贫妻收遗秉子拾堕樵浩然无闷乡人莫不高其行
　　城南楼先生
　　楼先生郁字子文自奉化徙鄞卜居城南志操高以穷理为先为乡人所尊处穷约屡空自乐庆厯中诏郡县立学延致乡里有文学行义者为之先生掌教县庠者数年又教授郡学前后三十余年学行笃美信于士友一时英俊皆在席下门人之知名者清敏丰公稷光禄袁公毂天台罗公适也登进士第调庐江主簿自以禄不及亲絶仕进意以大理评事终于家有遗集三十卷赠正议大夫子孙皆踵世科五世孙钥德行文章为时名臣仕至参知政事
　　桃源王先生
　　王先生説字应求鄞人鄞江杨大隠先生之门人也与弟该皆著名教授乡里余三十年熙宁中以特恩补州长史无田以食无桑麻以衣怡然自得子孙世其学子珩宗正少卿孙勲提举广南市舶一钱之利皆归有司家人不识舶货之名及卒贾胡率钱二百万为赙子正已却之曰吾父以亷直闻虽贫犹能负丧以归不愧亷叔度也清白之传实先生家训正已终太府卿
　　广平舒先生【自大隠至广平皆王先生撰】
　　舒先生璘字元质奉化人雅有大志耻以一善自名笃实不欺无毫发矫伪入太学师张宣公栻又从陆文安公九渊与朱文公及吕成公兄弟讲磨躬行愈力尝曰吾非能一蹴而入其域也刻苦磨厉改过迁善日有新功亦可以弗畔云尔第进士教授徽州以身率多士日日诣学寒暑不少懈暮夜亦间往筑风雩亭日有讲求涵泳之功质或不美未尝忿疾端吾榘矱需其自新作诗礼讲解啓迪诸生徽人追思之曰吾乡学问之源窒而复通者先生实开之也因祠于学信道甚笃利禄之念不萌宰平阳临政听断人服其平终于宜州通守慈湖先生铭其墓谓孝友忠实道心融明门人国子博士李元白传其经学淳祐中特諡文靖
　　定川沈先生
　　沈先生焕字叔晦自定海徙鄞伟仪观尊瞻视音吐鸿畅羣居乡校以严见惮入太学行艺优诸生始与临川陆先生九龄为友一日尽舍所学以师礼事焉书夜鞭防求友如不及务本趋实不自矜衒每语人曰当隆师亲友循规蹈矩以倡郡国第进士讲学不倦自以资禀刚劲非所以欢庭闱大书深爱和气愉色婉容数语于壁日观省焉门人弟子决疑请益者自逺而至启告简严昬者明柔者立鄙吝者意消中心悦服师道益尊为太学録修教养法士争归之不肯诡随茍容以取光宠遂补外终于舒州通守先生非圣哲书未尝诵习与朱文公吕成公问辩凡世变之推移治道之体统明君贤臣之经纶事业孳孳讲求日益深广追赠直华文阁特諡端宪
　　慈湖杨先生
　　杨先生简字敬仲慈溪人清明纯一非礼不动燕私俨恪如临君师学以古圣为的入太学第进士主富阳簿日讽咏鲁论孝经堂上不动声色而民自化陆文安公来富阳长先生二嵗指以心学之要遂北面师事焉调绍兴府理掾朱文公持庾节首荐之每称先生学有为已功夫宰饶之乐平谓教养兹邑欲使邑人皆为君子况学者乎诲之谆谆不倦为讲堂训曰学者孝而已矣时有古今道无古今时有古今性无古今闻者兴起以国子博士召讲易乾卦发人心固有之妙赵忠定公汝愚免相祭酒李祥抗疏辨之先生上书亦以学党斥闲居十三年以秘书召迁著作将作少监守温州访贤者礼致之崇孝养明宗族相防之令首行乡记效周官敬敏任防之书善不书恶除工部郎将作监告老奉祠召不起终于敷文阁直学士以宝谟阁学士致仕寿八十有六諡曰文元有诗易春秋论语古文孝经传孔子闲居解又着已易辑先圣大训先生至诚笃敬朞功之戚下洎缌麻服制丧期一以经礼为则而容色称之平居接物从容和乐未始茍异于人而高逺自不可及北境传诵其文曰此江南杨夫子也
　　絜斋袁先生
