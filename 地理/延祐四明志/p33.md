<!-- { "loadSidebar": true } -->
　　东阳葛容父洪为昌国令葺县庠之讲堂名曰申义求书其扁余喜葛君知政之先务又乐其名之佳既为之大书矣又欲为之记余分教永嘉时作序齿文以示诸生其略曰孔子称甚矣鲁道之衰也洙泗之间龂龂为相逊孟子曰谨庠序之教申之以孝悌之义颁白者不负戴于道路矣夫洙泗之间行者相逊何以为鲁道之衰谨庠序之教何与于道路之负戴者及究其説汉地理志云鲁濒洙泗之水其民渉渡幼者扶老而代其任俗既益薄长老不自安与幼者相逊也徐广文曰葢幼者患苦长者长者忿愧自守故龂龂争辞故以为衰也想其盛时老者晏然为父兄之役子弟无复相逊夫子所谓老者安之殆为此也孟子亦谓孝弟既申则颁白负戴少者自当代之噫后世教养士子以科举得人之多寡为庠序校之盛衰者与古意岂不逺甚昌国甬东也民以渔盐为业近世儒风日兴而犹未盛葛君崇教化以善其俗一闻余言则曰此名堂之本意也始余从弟镛尉东阳而归余启得人之问以容父为称首兹为乡邑治声固已卓然又将兴学化民以几古人之意诚非文法吏所能为者齐变至鲁鲁变至道顾不在兹乎钥既为之记而命镛弟题其上越明年慈湖先生杨简复记于其后嘉泰四年春昌国葛令君访简于慈溪石鱼对语从容及邑学忽作而言曰名学之堂以申义愿简申之简欣然奉命令曰此人心所自有惟申而明之尔简于是邑喜令言至当厥明叙而书之孔子曰人者天地之心又曰心之精神是谓圣孟子亦每每道性善又曰人人心也大哉斯言葢万世人心所自有之灵人孰不爱其亲有不爱其亲者非人也人孰不知徐行后长有不后于长者非人也此人所自有也不学而能也不虑而知也心之精神是谓圣果如吾圣人之言也其有不然者非其心之罪也惟民生厚因物有迁感于物而昏也心之象神无方无体至静至虚明有变化而无营禹曰安汝止明其本静止也舜曰道心明此即道也夫孝天之经地之义人之行事亲事长乃天地之心列圣之道可不自知所敬乎
　　重修学记
　　青社韩侯莅是州逾年顾瞻学宫頺圯日至喟然叹曰化民成俗必自学始爰相厥攸钩稽逋负治其岛租垦其闲田究整是先泰定元年十月甲子役兴用工二千有八百计缗钱二千有五百匠石日食之费则诸生欣输以助于是殿堂门庑斋庖池径咸得备具谓桷繇翰苑归俾记其事桷尝闻之先儒以明理为纲领讥诋汉唐不少假濓洛之説盛行诚敬忠恕毫分缕析一以体用知行防而申之繇是髫龀之童悉能诵习高视阔歩转相传授礼乐政刑之具狱讼兵甲之实悉有所不讲哆口避席谢非所急言词之不工则曰吾何以华藻为哉考覈之不精则曰吾何以援据为哉吾唯理是先唯一是贯科举承踵骎骎乎魏晋之清谈疆宇之南北不接乎视聴驯致社亡求其授命死事率非昔时言性理之士后之学者宁勿置论而循其故习者哉昌国惟四明海中州士之兴起自绍熙始着楼宣献公袁正献公杨文元公尚书深宁王公尝记其建学论堂之本始扬雄有言曰百川学海而至于海盖喻者也首之以训诂之精次及夫名物度数之宻由小成至于大成非积年不能以至州官三物之教讵止执一而以为传道之要殆不可也委流安行由蹇而逹讫归于海学之功也侯名字仲举既兴其学乃复儒学以为大比之劝学之士子宁不自励敢执笔以俟是役也州之长布延托噶同知黄栋孙判官张信吏目陈益州学正孙恕皆赞叶其事泰定二年二月癸夘具官袁桷记
　　斋旧有四造道进徳存心成性至元壬午本学申请于提举司添置两斋曰明善曰立礼其实析四斋之屋为之
　　小学学东庑之南旧名亲仁斋嵗乆不治元贞乙未州判官冯福京重行修盖扁曰育徳堂专以为训防之所请乡之耆宿郭荐应季挺任教导焉
　　台门旧有五间圯坏乆矣至元甲申重建摄教应季挺实董其事改扁州学二字
　　櫺星门旧植六柱启六扉归附后门遂不存元贞元年州判冯福京重建存礼制也
　　祭器旧所存者嵗乆刓简陋弗完宋进士赵若諘订礼经参以紫阳朱子释奠图更视他学稍整今多损缺未有能新之者
　　笾六十　　　　　　豆九十
　　簠三十三　　　　　簋三十二
　　篚五　　　　　　　爵三十八
　　尊五　　　　　　　杓七
　　坫二十六　　　　　奠盆十五
　　罍二　　　　　　　洗二
　　羃巾七　　　　　　几十二
　　黄绢帐　　　　　　烛台二
　　木楪一百二
　　礼服
　　礼冠十　　　　　　礼服十
　　中箄十　　　　　　佩十
　　钱粮田土
　　旧管水田五百九十三亩四十五歩二分园地山地柴山一千一百三十二亩三角四十七歩砂岸三所屋二座坊基四所
　　旧收米二百二十一石一斗六升六合谷四石钱九百一十二贯六百八十七文十八界田地园山旧志无亩歩郎孝祥没官业系续添
　　见徴米折省斛米一百五十九石七斗六升三合七勺五抄谷二十七石四斗二升二合小麦折省斛三十九石八斗五升八合六勺五抄长短□岩租钱中统钞一十锭【上项租钞旧无之始于元贞二年冯州判经理】
　　屋宇
　　大成殿三间　　　　讲堂三间
　　造道进徳存心成性四斋共八间
　　仪门三间　　　　　从祀廊屋一十间
　　祠堂一所　　　　　公厨一所
　　抄籍儒人五十户
　　设官
　　学正一员







　　延祐四明志卷十三
<史部,地理类,都会郡县之属,延祐四明志>
　　钦定四库全书
　　延祐四明志卷十四
　　元　袁桷　撰
　　学校考
　　慈溪县儒学
　　学在县西四十歩庆厯八年令林肇徙于县治之东南一里鄞宰荆公王安石贻书招杜先生入学为师建炎四年学燬淳祐间节度推官宋强摄治重建八年令唐仲温始落成淳祐二年郡守陈公恺俾令曹邵立乡先生杨文元公祠于成徳堂之右元贞二年燬主簿皇公重建于今始完
　　重建学记【王安石】
　　天下不可一日而无政教故学不可一日而亡于天下古者井天下之田而党庠遂序国学之法立乎其中乡射饮酒春秋合乐养老劳农尊贤使能考艺选言之政至于受成献馘讯囚之事无不出于学于此天下知仁圣义忠和之士以至一偏之伎一曲之学无所不养而又取士大夫之材行完洁而其施设已尝试于位而去者以为之师释奠释菜以教不忘其学之所自迁徙逼逐以勉其怠而除其恶则士朝夕所见所闻无非所以治天下国家之道其服习必于仁义而所学必皆尽其材一日取以备公卿大夫百执事之选则其材行皆已素定而士之备选者其施设亦皆素所见闻而已不待闲习而后能者也古之在上者事不虑而尽功不为而足其要如此而已此二帝三王所以治天下国家而立学之本意也后世无井田之法而学亦或存或废大抵所以治天下国家者不复皆出于学而学之士羣居旅聚为师弟子之为者讲章句课文字而已至其凌夷之乆则四方之学一废之为庙以祀孔子于天下斵木抟土为浮屠道士法为王者象州县吏春秋帅其属乃释奠于其堂而学士者或不豫焉葢庙之作出于学废而近世之法然也今天子即位若干年频修法度而革近世之不然者当此之时学稍稍立于天下矣犹是州之士满二百人乃得立学于是慈溪之士不得有学而为夫子庙如故庙又坏不治今刘君在中言州使民出钱将修而作之未及为而去时庆厯【阙】年也后林君肇至则曰古之所以为学者吾不得而见而法者吾不可以毋循也虽然吾有人民于此不可以无教即因民钱作孔子庙如今之所云而治其四旁为学舍搆堂其中帅县之子弟起先生杜君醇为之师而兴于学噫林君其有道者耶夫吏者无变今之法而不失古之实此有道之所能也林君之为其几于此矣林君固贤令而慈溪小邑无珍产淫货以来四方游贩之民田桑之美有以自足无水旱之忧也无游贩之民故其俗一而不杂有以自足故人慎刑而易治而吾所见其邑之士亦多美茂之材易成也杜君者越之隠君子其学行宜为人师者也夫以小邑得贤令又得宜为人师者为之师而以修醇易治之俗而进美茂易成之材虽拘于法限于势不得尽如古之所为吾固信其教化之将行而风俗之成也夫教化可以美风俗虽然必乆而后至于善而今之吏其势不能以乆也吾虽喜且幸其将善而又忧夫来者之不吾继于是本其意以告来者
　　慈湖先生祠堂记【郑霖】
　　礼有功有徳则附祭于学所以助教化厚风俗示仪刑也我朝自濓溪周元公以太极图发先天之妙于是河南之学有所传授雷动四方上绍孔子千百年不继之统下破汉人专门角立之陋中兴以来推吾道扶植国脉之功与天地并诏加节恵源分派别厥后能以所自得者教于乡民于时其徒各尊其师力足以请于朝亦该諡典随所寓肖像以祠斯文可谓盛哉阁学文元杨公家于四明慈水徳润湖超然口耳之学早从象山文安陆公游以为心之精神是谓圣由觉入道推诚体物研几察至尤深于易见诸用立朝大节浩乎不可夺分牧于民古良吏不能先天下士宗先生之学不以爵称而以慈湖没于宝庆二年至今诵其书籍先生之门为重虽阙里宫墙犹旧而相乡俎豆未设志郁焉始慈湖后人欲仿四书院以藏家塾所着文学而习之此意美矣相地湖中及龙虎轩既牵于道旁疑阻又病于规模奢广辗转四三年无定地制使秘撰可斋陈公垲壬寅春开阃布宣善彰以劝问祠堂中辍之故公谂于士友曰郡邑于学顔孟不过侑祀所以尊吾夫子也尊夫子而侑祀于夫子之侧者未尝不尊然则即学以祠慈湖亦何不可道一而已矣无适非道必指阙里为夫子之道在是是识其小者祠于学祠于书院同一慈湖也九京可作必为余肯于是士友翕然无异词乃拨缗钱六十万米二十斛下邑令尹曹君邰蘧迳名家也能成公志上作而下兴役兴而民不知经始于秋孟癸巳越月庚午告成堂三间前轩后庑称是士庶子来祭洋洋如在相与颂曰非郡侯之尊所尊非令尹之敏于事此郡阙典谁实顾念又相与勉曰祠既立吾徒居先生之里读先生之书以心防理以身率教毋为先生羞公闻之而喜霖奉祠归雪岩山中一日谒公于鄮山之堂谓霖曰子为我记之霖再拜辞公曰予昔分教横浦即郡庠祠大中程公珦其事同其意合秉笔敬书先生名简字敬仲其详见于家传为之诗俾邑士祭而歌曰慈水之东注兮泱泱夫子之楹梦兮堂堂其书存兮人未亡跂望不可及兮心皇皇自古有徳兮侑于庠阙里俎豆兮胡为未遑凤鸟不至孔兮伤兰佩其髙洁兮遗芳九原不可作兮坠绪茫茫大音之寥寥兮瓦缶宫商尚云车兮相羊想容止兮洋洋兴起人之良善兮是为慈溪之乡千秋万嵗兮畴能忘淳祐二年良月望朝奉郎主管建宁府崇禧观天台郑霖记慈湖先生侄愉书郡人朝散大夫直寳章阁桂万荣篆盖
　　赡学田土
　　田四百六亩二十八歩地四十六亩三十歩山五十九亩二角二十歩海涂田地五百九十九亩二角三十五歩鱼池一百二十四口
　　额管钱粮
　　钞中统钞三锭一十七两七钱谷五十五石一升米二百一十五石五斗三升八合小麦二十二石五升六合八勺
　　屋宇基地
　　礼殿讲堂斋庑等屋共九十八间牌门一座六扉门三座基地一十亩二分八厘三毫三丝三忽二防行路直长四十丈横阔六丈
　　祭器
　　爵一十五只　　　　牺尊二口
