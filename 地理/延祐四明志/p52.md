<!-- { "loadSidebar": true } -->
　　抱山重屋两回廊杉桧如云百尺长香火他年谁第一老师辛苦顶如霜
　　了无情解作攀縁一鉢三衣只兀然坐对青山不知老学人休问祖师禅
　　太白峯
　　千峯下视尽儿孙仙事寥寥不可闻长作人间三月雨请看肤寸岭头云
　　太白庵
　　何年杖锡此徘徊天上真官为我来芝圃鹤归香火冷石台空锁旧莓苔
　　玲珑岩
　　诡形迥与万山殊空洞由来一物无直恐虚心自天意人间穿凿枉工夫
　　响石
　　渊明休弄没弦琴混沌中含太古音闻説几回风雨夜四山弹作老龙吟
　　龙池
　　虚踪聊寄数峯云雨意含云白昼昬不用髙僧时呪鉢一长贮万家村
　　虎跑泉
　　一啸风从空谷生直教平地作沧溟灵山不与江心比谁防茶仙补水经
　　佛迹
　　苍崖絶壁印苔防陈迹千年尚似新杖屦纷纷走南北几人不是刻舟人
　　临云阁
　　髙僧终日笑凭栏亦似无心懒出山几度海风吹雨散坐看防翠落人间
　　春乐轩
　　隔水岩花红浅深花边相对语幽禽管弦不到山间耳谁防凭栏此日心
　　题宿鹭亭
　　云过千溪月上时雪芦霜苇冷相依正縁野性如僧癖肯为游鱼下钓矶
　　次韵昌国文饶【陈瓘】
　　百川衮衮到来休此是人间第一流鲸鬛为君骇翻浪兰苕空自满汀洲
　　海邦渺知何在风入髙帆顷刻过何似一尊湖上酒月明安稳照寒波
　　文饶自京师还欲徃昌国而风作不可渡絶句戯之
　　欲冲髙浪却沉吟酒近瀛洲懒得斟莫道颠风无好意为君吹过逺归心
　　对酒忆贺监【并序　李白】
　　太子賔客公于长安紫极宫一见余呼余为谪仙人因解金换酒为乐殁后对酒怅然有懐而作是诗
　　四明有狂客风流贺季真长安一相见呼我谪仙人昔好杯中物翻为松下尘金鱼换酒处却忆涙沾巾狂客归四明山隂道士迎勅赐镜湖水为君台沼荣人亡余故宅空有荷花生念此杳如梦凄然伤我情
　　众乐亭【王安石】
　　使君幕府开东部名髙海曲人知慕舣船谈笑政绩成洗涤山川作佳趣平泉浩浩银河注想见明星弄机杼载沙筑成天上路投虹为桥取孤屿扫除荆棘水中央碧瓦朱甍随指顾春风满城金板舫来看置酒新亭上百女吹笙防凤悲一夫伐鼔灵鼍壮安期羡门相与游方丈蓬莱不更求酒酣忽跨鲸鱼去陈迹空令此地留
　　悼四明杜醇
　　杜生四五十孝友称乡里隐约不外求耕桑有妻子藜杖牧鸡豚筠筒钓鲂鲤嵗时沽酒归亦不乏甘防天涯一杯饭夙昔相逢喜谈辞足诗书篇咏又清泚都城问越客安否常在耳日月未渠央如何弃予死古风乆凋零好学少为已悲哉四明山此士今已矣
　　忆鄞县东吴太白山水
　　孤城回首距几何忆得好处长经过最思东山春树霭更忆东湖秋水波三年飘忽如梦寐万事感激徒悲歌应须饮酒不复道今夜江头明月多
　　书防别亭
　　西城路居人送客西归处年年借问去何时今日扁舟从此去春风吹花落髙枝飞来飞去不自知路上行人亦如此应有重来此处时
　　寄育王山长老常坦
　　道人少贾海上游海舶破散身波浮抱金满箧人所寄吹簸偶得还中州羸身归来不受报秪取斗酒相献酬欢娱慈母终一世脱弃妻子藏嵓幽苍烟寥寥池水漫白玉菡萏吹髙秋夜燃栢子煑山药忆此东望无时休塞垣春枯积雪留沙砾感怒黄云愁五更疋马随鴈起想见郊郭花木稠百年夸夺终一丘世间满眼真悠悠寄声万里心绸缪莫道异趣无相求
　　送丰稷【曽子固】
　　桃花染破南山青汉江此时春水生客舟相语人夜起劲防乱江羣鴈声知君飘泊动归思告我举装千里行闳材壮思风雨发緑鬓少年氷雪清读书一见若经诵下笔千言能立成精微自得有天质操行秀出存乡评嗟徒薄禄困流滞能诱鄙俗销纷争歌躬劝士强学田里堵安人力耕嗟予据桉但画诺遇事缩手方蒙成虽知璞玉难强献欲挂尘榻空含情嵗寒不变廼知确物理先否终当亨维舟且尽今日语明日帆随白鸟轻
　　和马粹老脩广徳湖【舒亶】
　　古作重虑始功利故能永末俗分锥刀徃徃附光影此几百嵗余兴废屡动静七乡十万家利害寄俄顷诪张好恶曹聒乱剧池黾使君武陵孙明洁水中荇坐啸黄堂春独得意外景登临莽芜没叹息民不幸一日山水光荡漾出荒梗黍禾杂菰鱼狼籍被他境人指白鹤祠慇懃窃有请衣冠俨郡公一一画真鲠斯人岂可作庶用荐遗秉公乎且勿去何以慰乡井愿属丹青手千载共观省
　　题它山善政侯兼简鄞令
　　呜呼王封君心事鬼出没驱山截长江化作云水窟旱火六月天万栋挂龙骨萧条一祠宇像设何髣髴破屋夜见星漏雨湿衫笏杯酒谢车篝兹事恐亦忽我闻古先王报施必称物矧今崇佛宫民力殆欲屈岂无制作手一为起荒茀李侯仁贤资抚字良矻矻可但清似氷方看健如鹘沉迹千载后行且见披拂隂功世易忘逺虑俗多咈勉哉君毋迟斯民乆已欝
　　题放生池
　　南州几万家舟楫江湖上罗竭鱼鼈旁餍口腹养可怜长者子于此事脱放藻荇被清流春风不惊浪直钩亦何心明珠岂所望落日倚朱栏无言独惆怅
　　题水月桥
　　长空莹如磨平湖净无滓万里夜寥寥清光堕寒水松风吹更圆沙鸟睡不起徒劳野猿捕漫作珠比相对倚朱栏时有逍遥子
　　游翠岩六首
　　缪悠此投闲邂逅如得请终日对林僧是乐非世境千秋纸上尘万事空中影既徃悔可追无能味何永仍幸甘露音时时灌吾顶
　　翠岩老禅和欲退未容请聊许隐堂人先占广轩境髙松有寒青孤云无定影草暖幽涧香鸟啼清昼永一笑碧云旁未羡匡庐顶
　　聊谢都城游来赴道人请懐麋鹿羣回首冠盖境潨泻泉石声萧森松桧影风帽何妨頽藜径敢辤永还闻钟磬音为我下云顶
　　先生盍言归小子愿有请由来陶渊明结庐在人境闲抱无弦琴静弄南窓影胜事几人知髙风千载永何当理篮舆歩月下孤顶
　　愿闻海潮音几烦檀越请有物还有机无心即无境何当雪衲身重现水月影髙卧与世疎孤坐共夜永时时挂西牕溪光照霜顶
　　欣闻厌烦颇亦谢造请孤鶱出尘埃胜践得真境万籁发静音千岩度空影无味道终怜有役虑真永防当立茆茨望子苍岑顶
　　再游天童山回吴与权诸友夜集
　　太白崭岩几百尺仙人一去无消息临云时复倚栏干独看千峯万峯碧昨夜长须城里回报道湖上秋风来醉园雨过月台冷篱根白菊看看开却杖青藜趂流水目送征鸿下山觜蓬船荅浪绕丛芦咫尺烟汀几万里忽见江头江月白纷纷笑语城东陌一尊此酒一枰碁未到懒堂犹是客
　　游承天望广徳湖
　　桃源二月春风起是处秾华有桃李调笑闻声不见人游人只在华山里华山逋客来何迟隐隐茶林隔烟水满眼相思寄碧云独立城南望山觜
　　送韦太守
　　四明山水东南表海鼇背上三仙岛丽谯髙逼斗牛寒一曲梅花万家晓太守文章建安骨爽气冷侵寒月窟黄堂水洗火符空明光却拥荷囊笏有客醉园双鬓老宦情文思如秋草紫云梦断玉龙飞年年送客西城道曽是野亭同问柳绮裘纱帽金船酒长安宫阙九天边肯为江蓠回首否
　　粹老使君前被召约徃它山谒善政侯祠既不果以书见抵谓可叹惜并示广徳湖新记因成长句奉寄
　　长江衮衮西南流秋水时至狂不收大浪似屋山欲浮王侯神智禹所啾万鬼琢玉它山幽梅梁赑屭卧龙虬咄嗟湍骇就敛揫巨灵缩手愚公羞障成十里沙中洲支分股引听所求赤旱稽浸民不忧那得虫蝗随督邮污邪瓯窭满车篝斯民饱暖何以醻庙貌突兀寒溪头嵗嵗鸡黍祠春秋老农击鼓稚子讴当时人物纷鴈鸥岂无鼎食腰金俦朽骨徃徃空蒿丘姓名几复人间留唯侯施惠膏如油江声浩浩风飂飂千古不见使人愁拔俗万丈山标崷使君不减裴商州下车百蠧随锄耰一笑四境无疮疣天闲老歩须骅骝已闻归作金华游钦贤访古意未休画船载酒岸鸣驺约我与徃置脯馐冠盖纷纷暇莫偷搔首怅望情绸缪我问使君亦何尤西湖万顷蛟龙湫几年荒茀今则脩鼛鼔弗胜财不掊长堤岌嶫髙岑楼写有浍兮荡有沟余波北注引漕舟桑麻被野禾连畴鹤鹤白鸟杂游鯈菰蒲菱芡厌采搜柳杨成幄防道周耕渔呼歌羸病瘳使君之赐侯可侔天边旌斾看悠悠父老雪涕争攀辀地僻借恂恨无由髙文摛秀春华抽丰碑崒嵂镵银钩千年空此留海陬君知此日思君不还如今日人思侯
　　登育王明月堂
　　引月贮虚堂堂髙附南极我当盛暑来万象生秋色堂岂朝朝新月亦有时食一寸坐禅心万古磨不得同舎弟泛舟西湖登昼锦堂歩至紫翠亭望懒堂景物懐故龙图舒先生【王庭秀】
　　城中十顷湖云水相演漾春风破氷谷拍岸新流涨平铺鸭头緑澹沲蒲萄酿朱甍媚孤屿梵宇丽相向万瓦生清晖千花聮锦帐晨曦照炯炯芳气浮泱泱日暮姿态妍烟霞空旷谁将水仙境聊借诗人仗卧护五年城追懐老诗将微吟示清野鏖战得闲放变化无端倪虚无落名状坐令湖上景胜絶神宇王当时经行地藻丽随屦杖斯人今则亡物色亦摧丧他年牛马走曽拜丈人行尘埃乆飘泊嵗月成漫浪问讯懒堂君松竹忻无恙尚意壁间声时赓朱丝唱抚事重兴嗟陈迹徒怅望哦公十洲诗风月为凄怆
　　游香山佛迹【周锷】
　　灵山名逹蓬香水霭薝卜龙只乆覆护云物翳深谷拂衣何刼中神斧断苍玉至哉天人尊灵迹印金粟颇闻开士防飞锡隐岩麓坐令湖海间香供走川陆巍巍处报地色相俨金屋缅想旧巾瓶犹能慰心目篮舆访莲社一笑欣白足抚事动幽寻畴能念荣辱松炉袅知见余力付碁局更觉梦中身翛然百无欲
　　书隐潭【郏脩辅】
　　在昔知何人凿破青山骨飞泉直下来千尺防倐忽两壁苍翠开一阵风雷突旁无尘埃踪中有蛟龙窟寒气不可向猛势岂能屈安得当旱年为霖济羣物
　　题东寺松石小轩呈同游关彦长明府【盛次仲】
　　一松偃蹇苍龙盘一石崭岩怒虎踞漫来题作龙虎轩便恐风云卷将去
　　送贺监归四明应制【李白】
　　乆辤荣禄遂初衣曽向长生説息机真诀自从茅氏得恩波寜阻洞庭归瑶台含雾星辰满仙峤浮空岛屿微借问欲栖珠树鹤何年却向帝城飞
　　众乐亭【并序　钱公辅】
　　众乐亭居南湖之中南湖又居城之中望之真方丈瀛洲焉以其近而易至四时胜赏得以与民共之民之游者环观无穷而终日不厌孟子曰独乐与众乐孰乐不若与众众乐之名于是乎书既又为诗以记真景之万一云
　　谁把江湖付此翁江湖更在广城中葺成世界三千景占得鹏天九万风宴豆四时諠画鼔游人两岸跨长虹他年若数东南胜须作蓬丘第一宫
　　势压平湖四面佳好风明月是生涯鲸鲵背上浮三岛菡萏香中放两衙屏列已疑云母净帘垂不待水精奢此心防笑元丞相终日楼台为一家
　　同前【司马光】
　　横桥通废岛华宇出荒榛风月逢知己湖山得主人使君如独乐众庶必深嚬何以知家给笙歌满水滨
　　同前【邵必】
　　梅边民物鲜欢娱太守经营与众俱园圃新隂多杞柳池塘生意足鱼蒲长空不碍髙飞鹄浅水兼容短胫鳬此乐有谁知我趣归来红斾日西晡
　　城外千帆海舶风城中居市苦憧憧几生佳景为民老一日贤侯与我同道上槐隂连帟翠水边人面照花红寄言乐有时还尽徒见甘棠忆召公
　　同前【吴中复】
