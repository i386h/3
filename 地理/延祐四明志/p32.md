<!-- { "loadSidebar": true } -->
　　粤昔空虚固陋之学沦于人心言理者人人殊师记问者质而不化辞章篆刻灭裂六艺糜烂而不可救师儒有忧之据道徳性命之要毫分缕析凿凿乎其不可相紊也繇是士得以一其视聴皇王之道复兴于千数百年之后可谓盛矣世祖皇帝混同区夏崇学校定国子学成宪皆东南儒先而朱文公所説咸取以为经史模楷于是穷徼絶域中州万里之内外悉家有其书然而急近功者勦取其近似以为口耳之食天人礼乐损益消长切于施为所宜精思而熟考者一以为凡近迂缓而不讲至于修身养心或相背戾而不相似则縁饰俨黙遡之莫有窥其涘际夫明絶学以承先圣之统可谓难矣弊生于简易守其説而湮其本将不胜其载籍甚博莫严于五经教人之法莫详于三物杨子云云丘陵学山而不至于山恶夫画也今州郡悉置庙学奠谒讲说循袭条制而职教之道似若有未修焉者鄞旧有学王文公安石为宰时延防稽杜先生醇教之学者辈出至大二年郡大火学燬之主邑之学曰孔文隽董儒金始建讲堂礼殿未完而去皇庆二年三衢姚熈载实来是嵗天子下科举诏同知郡事吴郡张伯延顾瞻陋芜首曰其何以称上意乃率郡官而助之邑令梅君遇春丞簿厐君滋范君祐咸曰吾长于是兹役曷可缓严工庀程戒业者咸输以佐阅二年夫子像成侑从有序门庑庖庾涂雘缭绕之属坚宻精粲学宫之制完且具矣姚君乃曰鄞号多士昉杜先生宜作先贤祠以祀鄞士之兴其自今始乎尝谓学校宫室循行风俗之使者未尝不督厉修缮独教法未定虽聪明自任独不敢髙下以议今明诏四出郡侯首创其原姚君又能推本前人尊师之防深有所寓桷虽官朝廷因姚君之请知张侯之美遂以学校之首叙其说庶几吾里之秀士其强敏自修者询考耆哲笃行于显微内外之实文质交资上承详延将以复乎昔时衣冠之盛则姚君之阐微犹昔贤劝道之意也庸刻于石愿有以俟焉延祐元年四月十六日记
　　又
　　延祐元年桷记兴造矣甫一记职鄞学者括苍林君传以事状来元昔之经度逾于旧址廪入不给故其结构涂塈缺焉未周鄞之尹曰阮君周翰治县未几有恪殿谒首以兴缮为急割俸以励儒生于是歩履有甓缭绕垣墉砻以宻石华以垩丹象设有严讲席斋庐足以称弦诵而从祀一百有五悉易以塑合儒先之宜祀者为祠以庇少间曰既完矣盍广教以振士立小学师二人而増弟子员凡五十人泰定三年二月朔告成复命【原阙】



















　　从祀廊屋【东西各九间】　　趋廊【东西各二间】
　　櫺星门三座　　　　泮池
　　泮桥　　　　　　　土祠一间
　　讲堂三间【扁曰养正】　　　东西过廊各三间
　　舫斋三间　　　　　习说斋三间
　　育英斋三间　　　　观善斋三间
　　辨志斋三间　　　　敬业斋三间
　　进德斋三间　　　　养防堂三间【以上皆燬于至大二年】
　　田产
　　元管田七百一十八亩三角三十七歩五尺地二十亩三角四十五歩鱼荡一所
　　续收田一十亩【陈学正舍到】
　　钱粮
　　米元收一百五十四石三斗七升一合九勺増收三十二石三斗五升
　　钞中统钞一十九两
　　基地一十五亩二角四十五歩
　　祭器
　　木爵一十五只　　　笾七十八只
　　豆三十二只　　　　坫一十九片
　　俎二十五　　　　　木勺二个
　　币箱五只　　　　　簠一十只
　　簋一十只　　　　　篚七只
　　抄籍儒人三百三十五户
　　设官
　　教谕一员
　　奉化州儒学
　　州学州东二百歩宋景祐中邑令于房广夫子庙以立学宫治平初令裴士尧迁庙学州东乆而圮宣和初令周因重建燬于建炎至绍兴九年令宋彜复建乆又圮庆元二年邑士汪伋彻大成殿及门庑一新之乡之好义者与协力而彜训堂东西六斋成至元二十年堂以飓仆复建明年新两廊仪门主维者令李天益也至元二十九年丁县尹济剏养正堂教育小学延祐六年知州马称徳到任复修建学宇増广田土计田六百四十三亩二角四十歩地三十二亩二角一十八歩山二千二百六十二亩一角四十四歩
　　赡学田土
　　田一千二十三亩一角八歩地一百六十一亩一角五十一歩山四千六百五十六亩三角三十三歩
　　嵗收钱粮
　　钞中统钞一十九锭四十两七钱五分丝一百三十五两九钱重小麦七石二斗八升乌豆五斗米三十四石一斗六升白米一十八石五斗二升红米一十五石六斗四升谷一千四百三十二石一斗四升八合
　　屋宇
　　櫺星门三座　　　　东西门二座
　　学门一座　　　　　仪门三间
　　大成殿三间　　　　从祀东西廊各六间朱文公祠堂一间　　三先生祠堂一间
　　六斋六间　　　　　彜训堂五间
　　养正堂五间　　　　觉后堂三间
　　参前亭一所　　　　土祠一间
　　仓屋五间　　　　　公厨一间
　　小学果行育徳二斋各三间
　　堂后轩五间
　　乐器【知州马奉议资遣儒人往苏杭收置敦请乐师教习】
　　编钟一十六口　　　编磬一十六片【备磬四片】
　　琴一十张　　　　　瑟二牀
　　笙四攒　　　　　　凤箫二架
　　管箎共四枝　　　　搏拊二个
　　柷一座　　　　　　敔一个并座
　　埙二个【备埙四个】　　　　钟磬绦三十六条
　　瑟朱弦五十条　　　琴弦五十条
　　搏拊绦二条　　　　流苏绦四条
　　流苏緑油钹葢二十个五色线二十两重
　　瑟上鴈柱五十个　　琴轸足一十副
　　钟磬架二座　　　　龙头四个
　　羽孔鹊一十个　　　臝属羽属四个
　　瑟匣二个　　　　　钟磬匣八个
　　琴瑟卓六张　　　　钟磬柷槌六件
　　抄籍儒人六百五十七户
　　设官
　　学正一员
　　昌国州儒学
　　学旧在州东一百歩宋熙宁八年县令张懿文建元祐七年簿尉顾复经又徙而东四十歩淳熙十二年令王沆徙于丞防之南役未竟去官令钱棣维其事嘉定甲申令赵大忠葺治増益袁正献公燮记云
　　阐斯道之奥发是心之良而辅成国家之风教者其惟学乎夫学之于人犹食之有谷粟犹衣之有桑麻也岂可一日阙哉四明之有昌国海中一岛也厥地狭矣而士生其间俊敏逸羣修洁自将者时时有之其质美矣加以切磨培植之功孰能而御之前乎此非无贤令尹也而教养一事多阙而不备岂不知当务之为急哉其兴若废与兵刑财用不同非有朝家之威命大吏之督责姑徐徐焉未见其获戾故虽有所兴为不过一二焉而止此其势然也若夫发于诚心无所畏慕而自为之其度越他人顾不逺哉今承议郎赵侯清献公之裔孙也典刑犹在喟然兴叹曰事岂有不可为者哉力或不足痛节冗费可也检柅吏奸毋俾渗漏可也义所当为勇于必为可也士有余力资以为助可也如是而后其用足矣左之右之莫不如志而建学之规模在其中矣或因其故而葺治之或创于今而増益之曰殿曰堂屹然中居曰斋曰序翼然旁列门庭由是壮焉像设由是崇焉祭器祭服由是作焉廪廥以储之垣墉以卫之承学之士皆得优游涵泳其中而又课焉试焉以警励之鸢飞鱼跃咸受其赐无有终极可不谓尽于其职乎且南安一小郡耳而东坡苏公记学之成称其甲于江西礼殿讲堂视大邦君之居典领得人能使其居官此理固然也今侯之所为其亦若是也夫虽然侯之设心非独兹事也严祈报之典则冢土是崇防穷乏之民则委积是丰户籍之要所以窒欺伪也海歩之就与夫岭路之夷又所以便往来也凡有益于民者是究是圗如恐不及矧为礼义教化之宫其汲汲也宜如之何侯名大忠三衢人擢进士科居官所至可纪无忝厥祖矣余是以深美之
　　大成殿三间自迁学后殿宇頺圯宋淳祐丁未令沈叡重建记【王应麟】
　　淳祐纪元之六年圣上首善崇化以风四方緑字穂书敷贲雝頖庠声序音丕冒出日昌国大夫沈叡始至谒校宫时礼殿之建适六十年矣朽蠧弗葺诸生进而言曰学肇基于县治之东淳熙间王令沅迁于芙蓉洲西挹秀涵清气势闳伟俊人魁士含章挺生道原文脉实系兹殿盍鼎新之对云汉作人之休徳君曰承流宣化职也敢不祗若啬用鸠工士懽趋之参预应公嘉其意谂帅守顔公佐以郡少府钱经始于明年暮春越季夏殿成般尔献公枚枚奕奕貌象惟肖如临沂泗侑坐缀食端章俨赫陟降庭止式礼莫愆冠进衣缝瞻仪兴敬观摩丽习文风蔼如明年君入监左帑相与祠于学既十年诸生思之请着石章应麟鄞末学也辞弗获尝读临之象曰君子以教思无穷夫泽上有地犹君子之近民也近民则教弥数故周官族闾之读法视州党尤宻今之学郡修而邑弛为吏者政急而化缓期防讼狱日鳃鳃畏百适虑不越几案而夫子宫墙漫不省健者舞知怠者视防弁髦武城蒲宻之言而诿曰难治教化不明醇浇朴散治不愈难欤然非独今日也汉东京儒雅最盛令长垂意学校者惟宋均杨仁者着于传何其寂寥哉沈君能急所缓喟然兴于学可谓知本矣昔孔子慨道不行托兴于浮海是邦近天子之光家诗书人孝弟吾道其行矣乎县大夫虽不得宿其业以道化之成后之君子勿替引之率时髦士规圣矩贤毋以小成自画学必正大志必髙明言必仁义行必笃敬进而经纶天下之大经退而居贤徳善俗俾耆老缙绅顾瞻楹桷肃然改容曰此贤令教思之徳也将见立于朝者为臯稷入其里者比邹鲁尚当墨笔以颂化民成俗之功云
　　讲堂宋嘉泰三年令葛洪建扁曰申义参政楼公钥书申义堂三大字并为之记云
