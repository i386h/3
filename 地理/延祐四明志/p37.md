<!-- { "loadSidebar": true } -->
　　太师史忠定王镇防稽日捐公帑之金市田数百亩名曰义田凡仕族有亲丧之不能举与孤女之不能嫁者以其租入差给之既闲居里闬端宪沈公焕请曰吾乡义风素着相赒相防不待甚富者能之而求者日众授难继也举防稽近比行于此其可乎王韪其言乃与沈及少师汪公暨其子尚书大猷合辞以倡好义者于是捐地产或输财以广费积田渐多郡太守相继辍在官之田若钱今丞相史鲁公又捐楮券附益之嵗得谷斛六百米半之买地作屋十五楹于郡之望京门里扁曰义田庄择乡之贤有力者掌焉仕族亲丧之不能举者给十三缗孤女之不能嫁者给五十缗其亲属若乡里以闻于郡郡覈实俾主者行之非二者勿与先后缓急间从权宜而郡守与主者不得私焉【提刑程覃摄郡日许人径投状于主者】始自绍熈初元于今四十载义田之増置未已也忠定王之言曰是田之设非止济人之急抑以崇亷耻之风将使从官者清白自持为士者专意学业人人知身修有所恃不汩丧素节斯其恵大矣参政楼公钥记之乡人且绘王及少师汪公端宪沈公之像于庄所祠焉太师史公浩序云义田之设专以劝亷耻葢贤大夫从官者居官之日少退闲之日多清节自持不肯效贪汚以取富沽败以自卑为士者生事素薄食指愈众专意学业不善营生介洁自持不肯为屠沽之计干攫之态者使各知有义庄在身后不至晩年忧家计之萧条男女之失所遂至折节汩丧修洁故以此为劝使其终为贤者凡为士大夫当知立义田之本意
　　义庄记【楼钥】
　　自阡陌既开兼并成俗千百余年非复先王之旧然而守望相助疾病相扶持良心美意则至今不冺顾贫富不齐求者众而应者寡志虽广而力不赡学士大夫每叹息于斯近时所在有为义田以给无告规画有不同皆彷佛古意四明乡谊最重荐绅韦布序必以齿嵗时往来少长有伦无洙泗间龂龂之叹承平时大门齐国公以列卿领画绣义襟素髙防孤济急不遗余力乡人犹能道之厥后外祖少师汪公太师史文恵王舅氏尚书暨乡之先达与吾家诸父相继主盟此风不坠淳熈中故龙舒别乗沈叔诲焕请于文恵王曰随时拯防其惠有限吾乡以清白相励其能称物平施者盖可数矣盍用防稽近比为义田之举乎王韪其言与吾舅谋以倡率诸好事者于是或捐巳产或输财以买各书于籍又得拨助之田合为五顷有竒嵗得谷近六百斛米三之二而附益未已也买地作屋十五楹于郡城西望京门内扁曰义田荘经画纎息皆出吾舅推爵齿之髙而有才力者提其纲又择仕而家食者一人司其出纳及庄之事凡仕族有亲之丧不能举孤女之不能嫁者投牒于郡参稽得实以次而授始于淳熈之改元且将二纪虽未能一一充其欲所济亦广矣舅氏既薨诸侯以钥闲居猥以见命逮起于挂冠而后他属令郡武使君髙裕而文善乐平丞袁木叔实任其事信义素着木叔尤能周知州里详悉检柅渗漏明辨真实不私市恩于是所入加多而被惠者众先是以田数序引登诸石犹虑无以传逺以钥尝预于斯也俾记之钥念昔先人太师岐公尝命钥书范氏义田记于座右欲増益扬州伯父义荘以及宗族清贫终身志卒不酬今乡之此举无间亲防可谓尤美矣文恵有言曰是田之设非止济人之急而以崇亷耻之风将使从官者清白自持为士者专意学业人知其所济恃不汩丧素节以为子孙计庶其为贤者之归也敢诵旧闻以诏方来继自今富者乐施贫者安分与者不以为恩受者不以为幸有余则加益焉不得已而后求焉共守规约以无负先正诸公之意而后可以乆矣凡我里士尚勉之哉嘉定五年中秋节记
　　义田庄先贤祠记【王应麟】
　　古者祠先贤于学明之三贤何以祠于义田庄田以义名三贤为乡里立也三贤者谁忠定史越王庄靖汪公端宪沈公也始忠定里居笃于义仕者勉以励亷隅学者劝以修文行乃为义田以济婚葬而汪沈二公比善协心闻者乐施其规约宻其给授公立义以为的一乡莫不知义自绍熈庚戌迨今百有四年而三贤有祠亦七十有七年矣成画犹存初意寖失济南陈公祥擥辔咨诹惟儒雅风教是崇是迪嘉前修之尚义慨实惠之未徧谓职掌之冗员子孙之继廪二弊不可不革维之以乡校必守旧规董之以乡人必选宿望砥节首公永保勿坠传之百世可也于是属郡博士苏焱前军器监丞陈定孙总其纲学録姜材之前夀春推官史徽孙主出纳凡故家之裔名儒之后暨学校职生有丧贫不能举孤女不能嫁者采诸旦评参诸舆论覈实而助之因时度宜视昔为寛所与寡而所及者众诸老之美意几废而复续先是祠堂陋更为三楹助田于斯者列侑于旁春秋祀焉嵗中稔颇有余粟因缮葺门轩及亭筑垣浚池粲然一新应麟闻而叹曰义者天理之公人心之正大学以是平天下然而行之一乡愈近而愈不可欺我思古人礼俗相交患难相防蓝田吕氏之为乡约也贫穷相救婚丧相助古灵陈公之教其民也良心之存善端之充义不可胜用比闾族党保爱赒救之法千载百世是邦如昔义里前献表率后进忠厚亷耻之俗成悯颠连无告若已恫瘝用敷遗无穷之泽蓝田之为约盖不专美矣剏者本于义既乆而义之实不明亷车之来振饬扶植居贤徳善风俗于古灵有光焉咸愿识其事诒永乆惟建庄始末宣献楼公纪载已备而祠未之述义理在人万古无秉彜好徳谁无义心是心可冺则是义可废续古之人勿替引之与者不为私恩得者不以他费相劝以义无愧于心斯无愧于先贤敢着之石章以谂来者
　　重建义田庄记【薛基】
　　鄞风俗素厚方淳熈盛时史忠定汪庄靖沈端宪诸公投绂里居实始鸠田储粟以待仕族之有丧不能举孤女不能嫁者规式备详掌者交自重士非甚不得已亦以干请为耻常斥其余积市田附之乆而益广庄始于绍熈改元宣献楼公所记犹存暨基至此循近比得与闻其事则弛非昔屋亦如之虽有粟且无所容同知府事吴郡张公伯延清明岂弟子视困穷每相与悼焉一日公悟曰是当自择人始又曰托任贵专毋分立长贰则革故刋冗咨诹老儒咸曰吴濠孙其可固辞公固命之不得已乃莅事悉更前所为收敛必公赈遗必实佥既悦服相旧仓衡立三厫与不欺亭相接偪仄幽翳壤复卑湿不足修治其后距城犹有废地乃拓而更新之増培燥刚流潦屏避雨楹之间虚以为治所疎櫺洞寛爽气遥集祈左右为四厫引其前荣如舫以通不欺亭亭亦易础石加崇焉又饰土地祠美其象设改筑而北墉达于城门先贤祠后为室用备憩休措置坚宻不为目前计噫是役也自前任其职者有不暇及而君被选才数月谈笑成之不遗急难不告匮缩则世果无不可为之事也世常病儒者寡于实用今国家设科取士将责治道焉茍充是以往其弗有济乎虽然微张公戢止伪冒戒佐史章周介严督租入吴君虽欲为顾安得致此惟公嘉恵是邦勤劳庶政俾死有藏生有归沛然其赢作是轮奂后之出牧者如公之心遵公之法闻风兴起一日必葺何患乎莫之继也时掌计卢全祖实相其事邦人谓基在文学史宜纪成绩用镵诸石以示不忘延祐四年八月望日记
　　田土
　　元有田一千五十二亩二十八步半山地二十四亩二角二十四步二尺租粮每年照乡例体减收租送纳苗粮元该米四百二十七石一斗九升五合谷一千五百五十八石八升续置田土租粮系提管吴濠孙界内买到田九十一亩一十五步谷一百五十三石七斗八升屋宇
　　元有门楼屋一间祠堂三间厫屋三间重行起葢荘屋大小一十间系提管吴濠孙界内
　　庄职
　　提管一员　掌计一员
　　奉化义庄廪
　　义庄自宋嘉定年间县令冯多福以学廪不足出家赀为倡集八乡父兄出田或赀或买田共七百石有竒别为廪以贮嘉定七年县丞周勉为之记
　　旧贡院
　　贡院旧在学西宣和复科举额解十名绍兴末以西北流寓者众増解十四名今为织染局
　　昌国州贡士庄
　　旧于往宋咸淳年间令姚濓任内以邑民张氏争诉交嗣县以其家产业五分之一申于府于台于部照应学置庄专为贡选士人计偕之费归附后至元十七年升州存县以本庄田粮归学后县革而学亦废有司收系入官





　　延祐四明志卷十四
<史部,地理类,都会郡县之属,延祐四明志>
　　钦定四库全书
　　延祐四明志卷十五
　　元　袁桷　撰
　　祠祀攷
　　祭法立五祀谓法施于民死勤事劳定国御大菑捍大患则祀之繇是祠祀日繁自无而有神之情也故神无形而有用事神之説尽是矣吴越俗尚禨鬼援是五者争趋奉之乌得而废诸作祠祀攷
　　社稷坛【风雨雷师坛附】
　　社坛旧在子城西南一里所谓社坛桥是也宋亡社废皇元改建今在鄞县城西隅大乡桥风雨雷师坛今在鄞县甬东隅
　　鄞县
　　社坛风雨雷师坛以附郭未建
　　奉化州
　　社坛在州之西南二百步
　　雷雨师坛置于社稷坛内
　　风师坛在州东北五里
　　昌国州
　　社坛在州西门外去州一百步
　　风雨雷师坛未建
　　定海县
　　社坛在县西南郊
　　风雨雷师坛宋附东海王庙
　　慈溪县
　　社坛在县西南郊
　　风雨雷师坛未建
　　象山县
　　社坛在县西二百步
　　风雨雷师坛未建
　　本路城隍
　　庙在于城西南五十步梁贞明二年刺史沈承业建宋嘉定九年摄守程覃奏赐额曰灵佑【旧志云汉纪信漫不可考】
　　奉化州
　　庙在州西五十步唐咸通六年建
　　昌国州
　　庙在州南城内宋建炎四年赐额曰恵应【旧志曰乡人茹侯】
　　鄞县
　　庙以附郭不建
　　慈溪县
　　庙在县西四十步
　　定海县
　　庙在县东七十步梁贞明二年建
　　象山县
　　庙在县西南二百四十步唐神龙二年建
　　在城神庙
　　纯徳征君庙西北距旧子城五十五步唐刺史崔殷作碣铭徐浩书大厯十二年立
　　后汉至行董君讳黯字叔逹句章人也依乎中庸率性纯白少孤独立事亲不匮歠菽以尽其懽柔色以温其省髙堂登寿慈顔裒如和以肥家安不择地其徙居也庭出寒泉其执丧也林集祥鸟明诚必感厥徳惟懋施及千载横于四海其大孝也欤夫大道未隠不独亲亲逮徳下衰乃有慈孝行以名荡情以礼饰季武矫而服缞子春强而过礼此离道以善非天性之孝也子云无违参则直养素冠有讽和琴不成此礼经之孝也文举弃子士游出妻动非先意何以观适虽曰可纪或近沽名此非教之孝也夫子一与之质道与之和生于东溟介居夷岛俗逺诗礼性复着存无贻一日之忧终报共天之怨负土成垄枕干不言卒斩东邻祭于中野所谓生知而上成心以随欲盖而彰强名曰孝加于古之君子数等矣和帝闻其异行特舍専杀之罪召拜郎中不起竟以寿终夫受命于时惟松柏也冬夏青青禀灵于天唯夫子也能全正性六代祖仲舒汉太中大夫嗣孙宇春领庐江太守世为郡中名族故以董孝名乡慈溪署县鄮江之俗薰然遗风皇唐大厯八载余分竹兹郡讯古钦贤环堵已芜遗记将落徘徊故邑尚想余范则夫子之行可以徳于人葺宇崇祠昭铭垂代岂不务矣铭曰
　　白刃可蹈仁鲜能存黄金可铄徳无间言道丧于季贤生复古知礼近义变风于鲁岂曰无衣寒燠以宁岂曰无鱼泉流在庭黄鸟哀音下感棘心哭无常声洒血盈襟江水汤汤东注穷越夫子徳音与之不絶
