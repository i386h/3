<!-- { "loadSidebar": true } -->
　　东南福地表里仙冈牒称着姓防述兴王极天基大积石流长秦中鹿走浙右龙骧武祖勃兴文考光启国霸鲁史家肥戴礼乃子乃孙宜兄宜弟磐石分封平台立邸国之贵介才自天生蟾供砚滴霞翦诗情爰居西邸是则东平为霖入用同气分荣地曰句章州名海岱乃辍牢盆言驱大斾六考之间百城之内民咏安堵史书课最覆君敦爱裂地酬勲天王覃宠奉国名军圭桐旧翦符玉新分如榰天柱如捧日云誓着山河任兼将相水薤政声金縢德望适赖永藩忽悲中防星澹三阶位虚五帐鄮山之下鄞水之滨今兹蓍兆择得蒿隣风旌飘瞥露挽酸辛为陵有日大夜无晨生理四明民享余利殁窆四明神资吉地有邵棠兮兴歌有羊碑兮堕泪公之徳兮公之功百世可知于锡諡
　　戊辰游山题壁记【舒亶】
　　元祐戊辰闰十一月己巳自西湖懒堂率临海赵逢当时出江东宿延福庚午过东山永安己巳嵗癸酉入大梅护圣观常师舎利锡杖鉄鞭象齿丙子上保福己卯抵金峨真相谒中禅师辛巳鄞江张宏公度吴升潜道至自郡留一夕徃象山壬午游金文还宿西堂甲申同中师离瑞相令偕师下东山迤以归盖在山间十有五日得僧院者六独辛巳晴和登山为鬬草之剧余辄雨雪所谓梅子真链丹井法华泉石柱山云外庵皆欲徃不果而公度约余道奉川境上游安嵓雪窦诸山且复不至亦遗恨也
　　四明陈及之日诵金刚经于如如堂多年矣忽于诵经之所有芝草之祥作伽陁以賛之【陈瓘】
　　念念然灯佛发此无根草堂上默观之发白何曽老
　　多福院记【毂】
　　予自昭武归故乡视其闾巷非故也昔之榛棘者皆连甍而骈栋矣昔之雕峻者皆萧然而不屋矣见其父老非故也昔之孩提者皆颀然而长矣昔之少壮者皆皤然而老矣且死者十有八九矣访其居民非故也昔之农者今转而为工昔之商者今流而为贫者富而贱者贵皆交相为盛衰矣呜呼世态之变如此所不变者巍然而髙者吾知其为刹矣俨然而尊者吾知其为佛矣钟于朝鼓于暮环然而食者吾知其为僧矣嵗虽水旱天不能以饥宅虽不毛地不能以寒势虽王公人不能以贱求之于迹盛多而衰少推之于心背寡而向众信乎非有常者孰能如此甬东有多福院者干德三年州民赵轩舎园作室主者徳全以施无碍之浴开寳七年州刺史钱亿易号兴福治平元年始锡今号焉熈宁元年有圆莹者兴其所废而人乐输其财新其所故而工乐竭其力未信者信人乐从其化未悟者悟众乐入其室元丰七年春二月燕然坐终继者清雅亦其人也夫万事之理勤于未就而怠于己成佚于有余而劳于不足师能勤其所怠而劳其所佚则继师者虽百世吾知其如今日矣元祐二年二月望记
　　奉化县忠节四公祠堂记【家翁】
　　国于天地必有与立其惟忠义不二心之臣乎刘渊窥晋人知王道之反正不知开于战死之路述禄山沸唐人知子仪之拨乱不知基于仗节之杲卿伐我亡也鄙我亦亡也不能使无伐而能使无鄙国其庶几不能使无伐又不能使无鄙犹谓国有人乎肆惟宁皇之末年李全归自山东而举措非循服者越厥我理宗在御连率一旦束湿之全异心滋不可遏时则有若曹公孝先纠郡山阳建明屯田欲挈之以东征俾无居城中其虑深矣未报防全无厌之求弗慊伪如海州之命刘庆福胁犯阃帅曹公闻变亟自佥舎趋庭抚谕谓之曰有情欲陈当入文状制置朝廷之制置犯制置是犯朝廷汝不欲使李氏保其富贵哉其首命部曲弗敢言许制使国得泛舟于楚台以避旣而讙动射公中咽公防箭叱曰误李全斩东市非汝而谁曹孝先决不求生许制使决不可杀铓镞交集血流被体犹登子城求许公谋焉血尽气微许公枕公以砖而絶手蔽吭而不可拆目怒瞠然许公回舟中慷慨曰国无以事朝廷报曹君矣亦死之公既不得敛乱军取苇燎于城曲全归自海反哭而吊且斩麾下谢公事定家人求骸弗可识漫号死灰覩缕烟冉冉绕诸孤发之褐衲方尺俨不燬盖公内手成者遂得裹驰事闻朝廷醻公甚厚当是时全特未反越明年冬全叛去保楚城于两期生楚人于再嵗非公其为谁全既猖獗啸游淮濆扬州之战丁胜遣统制吴公从龙先锋而不出师是置之死地也岂其挺身赴贼马仆被执夷犹泰之道从容甲乙之辰易旗帜改号令阳许诺为开关洎驾海陵城下则呼曰我右军统制吴从龙马中矢执至于此扬州亡恙泰城坚冝死守贼无能为也全寸脔之而吴公詈不絶口呜呼烈哉其功岂直蔽遮一城而已曽不两月全首献阙下初贼得吴喜甚谓泰在目中一死尽折其锐魄褫气夺不败何待朝廷知公赐庙于扬于泰由今观之曹公死于前全两年而不反吴公死于后全五旬而遂亡谓非忠义之功可乎中间楚陷二三逹官职曹府史多不免监州郭公徳畅一家殱焉逆李为妖泰有三仁可不大书特书也哉异时汪冦煽衢又得一人曰西安尉舒公瀛目厌横道唱义鼔行竟与江山开化同寅捐驱緑林功虽未昌亦万人吾徃者朝廷既各旌之祠以对敭明诏长吏之责固尔未容以为多也余老矣岸帻山中闻边遽辄思死士忽鄞友曹梦合走一介书以制使文昌本斋陈公从摄令常朝宗之请建祠学官求余记余持宪节浙东时尝闻其语未暇求其人也朝宗吾甥也忠毅之孙颇有志摄事几何时不避贪天诮当因公之教邦人之意如此邑有忠信尚告于未知者咸淳十年十一月朝奉大夫直寳谟阁家铉翁记通奉大夫寳谟阁待制提举江州太平兴国宫奉化郡食邑【缺】　户高衡孙书寳谟直学士中奉大夫知庆元军府事兼管内劝农使沿海制置使龙泉县开国男食邑【缺】　户陈存篆盖
　　昌国县大夫刘君生祠记【王应凤】
　　上临御之三十三载妙简铜墨以字民训风示防县刘君谦孙繇元祐故家宰明之昌国于是适再期矣亷平简靖民便安之越明年政成邑士累君之化相与言曰令君幸惠吾邑勤亦至矣今将造朝微以寓攀截借留之意维昔庚桑治畏垒社而祝之厥有旧比廼肖像于学而祠焉踵余门请识其事余谢之曰刘君余伯氏之同寮也子谅肫实里襮一如温乎柔木之丝澹乎衣锦之防岂与世健令求赫赫名者班乎而奚以象为且邑有生祠非古也昉于汉之于公厥后韦广都义杜池阳轸陆浚仪云史不絶书然绳之以召棠勿翦之义犹曰变之正者夫令去民最近是邑虽海陬去天为尤近近天则声闻易彻近民则恩信难孚毋怪乎推谢摩肩而诵侨絶响也刘君何以得此于邑人哉问之庠塾之士则曰言政不及化吏皆然令为甚君甫下车垂意诲育缩费廪士以嵗之正饮酒于序燕毛以齿礼逊兴焉学宫水环如带乡老以为文字之祥廼疏廼涤玦萦镜澄而又捐奉入以养之涖校比以劝之是嵗宾兴有鴈行聮璧而监学亦多中鹄擢第者有人兴废葺圮去之日如始至复筑室以奉先圣旧像扁以燕居膏火之中教雨浃焉弓张之急歌奏焉斯乃蒲宻之所以垂芳也子以为何如余曰一乡善士令君教养之所及也必如子羽之未尝至偃室然后其言情而信姑徐之为我问政于溆荒寂之滨既阅月有听舆诵而复于余者曰维兹鹜行旧多叨懫自君之来民不识吏庭少诤辞维兹萌黎近监之贫讫君之去海无怪风人厌鱼蟹余闻之舎然曰士之言华民之言质是足以爼豆前脩矣于韦杜陆不专美于汉晋矣维先忠肃公以冀之南宫县谱推而为滑台郡谱又推而为元祐相谱文献所渐裳华是似清惠维祖朔齐维兄其政不棘于期防而以善俗为先厥有本哉君家自朔而蜀又自蜀而吴余常称其为宰盖所谓安静吏悃愊无华者故不敢相防而溢美云寳祐五禩龙集丁巳闰四月既望仪真郡文学掾王应凤记并书

　　延祐四明志卷十九
　　钦定四库全书
　　延祐四明志卷二十
　　元　袁桷　撰
　　集古攷
　　诗
　　归四明诗【胡幽贞】
　　海色连四明扁舟去容易天籍岂輙问不是卑朝士
　　忆四明山泉【施肩吾】
　　爱彼山中石泉水幽声夜落虚窓里至今忆得卧云时犹自涓涓在人耳
　　寄四明山子
　　髙栖只在千峯里尘世望君那得知长忆去年风雨夜向君窓下听猿时
　　同诸隐者夜登四明山
　　半夜寻幽上四明手攀松桂触云行相呼已到无人境何处玉箫吹一声
　　宿四明山
　　梨洲老人命余宿杳然髙顶浮云平下视不知几千仭欲晓不晓天鸡声
　　游太平山【孔稚珪】
　　石险天貌分林交日容阙隂涧落春荣寒岩留夏雪
　　戯赠育王虚白老【王安石】
　　白云山顶病禅师昔日公卿各赠诗行尽四方年八十却归荒寺有谁知
　　观明州图
　　明州城郭画中传尚记西亭一舣船投老心情非复昔当时山水故依然
　　游天童溪上
　　溪水清涟树老苍行穿溪树踏春阳溪深树密无人处惟有幽花度水香
　　鄞县西亭
　　收功无路去无田窃食穷城度两年更作世间儿女态乱栽花竹养风烟
　　寄育王大觉禅师
　　山木悲鸣水怒流百虫专夜思髙秋道人方丈应无梦想复长吟拟慧休
　　别鄞女
　　年登三十已衰翁满眼离伤秪自攻今夜扁舟来诀汝死生从此各西东
　　题寳岩寺寒碧亭
　　两岸青山刻峭成一溪回曲篆纹平緑隂隐隐无重数欲去黄鹂又一声
　　又
　　风吹洞口云水动山头月野老时问人前村多少雪
　　送窦公持鄞江尉【范仲淹】
　　片帆飞去若轻鸿一霎春潮过浙东王谢江山乆萧索子真今为起清风
　　送丁司理赴明州
　　仙家枝叶令威孙南去司刑庇越民金阙道书微防在狱多隂徳是真人【道书谓升真者皆须曽为狱官】
　　送湛公归四明讲席
　　满面南风指四明山长水曲不胜情自言此去云林下惟讲华严报太平
　　游翠岩山【舒亶】
　　桃源深处一招提门对寒云路绕溪长使千峯光景动未应洞里老金鸡
　　游大梅护圣
　　万壑声中栢子烟髙僧日日看云眠当年象虎今何在千古寒堂一铁鞭
　　仙去人间地转灵蛟龙合处谷风生谁知云雾千峯顶长作青天霹声
　　流水山间无尽时登临到处与心期世人只爱桃源好梅熟山间怎得知
　　鸡犬同时亦上升赤霄今日几人行我来正唱升平曲不用山间变姓名
　　游灌顶三首
　　十里曽闻一啸声当年猿鹤想犹惊白云不碍青天路赢得重来摆手行
　　万松偃蹇挿云根四靣诸峯尽子孙日日飞烟云雾敛不妨掌上防乾坤
　　雪顶神僧眼觑天只应风月是生縁那知坐作人间雨千丈岩头一道泉
　　归郡书金峨二首
　　叱咤沧溟雪浪空鲸鲵骑去杳无踪錬丹井畔春萧索知在蓬莱第几重
　　又入西湖醉过春岭头猿鹤几时闻无端雨意催人去直恐衣巾尽是云
　　含珠林
　　万个松杉一颗珠老僧心手防工夫冷光长在千峯顶谁道人间夜月孤
　　题天王院内鉴堂
　　等是人间出世人数他珍寳信非真茫茫白日谁回首此处元无一防尘
　　福胜院
　　苍岩赤壁耸﨑长者何年为布金却忆樵风生乳窦万松回合两龙吟
　　湖心寺偶书
　　吹落清香缥缈风楼台髣髴水边红人间谁是丹青手画取春湖细雨中
　　题窦林院琼阇黎房
　　山农未用踏沟车一穴灵泉防万家香积从今饱檀施防看讲夜落天花
　　题法喜院是院一瓦一木皆自能师手而师丈室唯布衾木枕无复长物即之坐厐眉皓顶泊然似不能言者无乃真有道者耶
