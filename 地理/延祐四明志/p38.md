<!-- { "loadSidebar": true } -->
　　灵应庙北距子城二里半今在西南隅昼锦桥东额曰永泰王庙宋以来累封为忠嘉神圣恵济广灵王邑人楼扶为之记曰
　　我国家肇造区夏仁覆羣生怀柔百神咸秩无文非有徳于民者不祀道浙而东四明为乐国繇晋以来灵应为着祠緜歴千载民依怙若慈父以其司一城之命故皆以府主称阐灵播徽家绘人祝而未尝惊动以祸福譬诸祥风甘雨其入人也深其润物也博人陶粹和物用阜蕃优优大哉岂惟捍灾御患水旱疾疫必祷焉而奸芽乱萌消弭于防黙之中者未易以形迹数簮缨蝉聫日盛以滋四民熈熈怀土安业窅尔神化曰用不知嵗少不登借海鬻以活连樯白粲间拟他往必儒衣示蠁以徕之训以卑佑至巨室厚藏吝粜者亦然贾帆天际命寄鲸波乗危一呼恃以无恐岛夷贡琛既岸匍匐肃谒所谓未施敬而敬者庙食隆盛昭于一方与海邦相为无穷祉哉圣朝褒表功徳纶命赫奕贵极王封崇列八宇而丽牲有碑丰绩未纪庸非斯文之阙乎爰摭谱牒暨封爵嵗月显掲之以诏来者王姓鲍讳盖其先东海鄮邑人春秋鲍叔显于齐西汉有宣与两龚同传至永昱事光武世为司隷王其苖裔也初二亲吁天祈嗣母昼寝梦吞日有娠在胎三载晋泰始三年九月望日而王始生祥光烛室与前梦协命童名曰圆照既冠美须眉容貌秀伟平生赋性冲粹器度宏逺语言慷慨敬老慈幼恤贫轸孤好游侠任气节以击鲜弋禽为乐见山中石以为鹿而射之既中视之石因名之为鹿山东海鱼龙相角海滨民甚患苦之一日有客舣舟岸旁而王舟至客问适从何来王谓客曰海口一大鱼与众小鱼竞小者将其羣鬬甚鋭大者力苦不敌遂奋檝击小鱼中之雄者因射之退余亦俯首奔溃雾敛风息大鱼皷鬛掉尾似有喜色客甫叹息一老叟霜髯鳞裘至王前鞠躬谢且曰吾职东海有年而九江小龙逞骄结俦暴吾庐适防战势孤幸子助我而今而后海渊安静如初皆子之赐子异时必庙食愿遣息女为嬖妾王谦谢毋戏言叟掷水翻浪防露鳞角而去王属客勿复言请别遗一小楫后人因号其所在曰小楫客盛传其事疑信者半之然自是波涛息惊其説益騐王娶湖上方氏明淑能守节生一子絶肖乃翁笃好诗书王既薨建兴四年鹿山即射石之所后三十年梦告其子我当再生可啓我冢墓次夜妻梦复然谋于亲党皆曰此非常事当如梦及发棺尸俨然如生但无出入息耳衣服洁润若朝夕所服用冢四角灯然州人聚观加敬乃乗云而升练真养神蝉蜕尘表道家谓尸解者岂其是乎冢间得一炉非金非石籕文曰东海之寳永和初穆帝闻其异诏取炉禇太后曰神物也缄香遣还许丘祠王又梦呼其妻若子曰东海龙遣女在兹汝当防既而相继以终因并祠鹿山墓旁梁大通末越有奴抄冦三千并海郡邑积嵗罹其祸王因巫者语刺史定襄侯萧祗曰尔扬我武我济尔功君第行必以八月十三日破贼至期冦至余姚失潮舟胶众惘然若昏醉官军悉缚之武帝诏崇其祠唐神功元年八月八曰王降于县东门托乡童终日而歌曰吾姓鲍氏庙食于此自昔及今四十余纪马行水林县必迁徙家在鹿山不堪居止鄞水西流北接甬水给事祖室实吾之庐汝为我请早为改图待兔化龙遇齐得王移汝来封日月交光万载无穷我歌章章父老同守人等告于令栁思古乞更置尉宗鲁贤谓甬水有杨给事宅其子承奉郎道遂乞舍故父给事郎公遗宅为庙他无觊特乞子孙嗣掌祠事其世世无易鸾台侍郎摄春官尚书狄公仁杰缴奏故至今祝史皆杨氏吴越有国规度而崇奉之旧相传称永泰王莫详所始崇宁二年三月浙东钤辖尚书丰公稷奏犯名改威烈六年三月路侍郎允廸守直龙图阁楼公异以雨旸应祈乞封王爵封恵济王宣和三年六月太守李公友闻奏睦冦窃发及剡魔巢洞距州近借神休不能侵诏加赐额灵应政和八年九月路侍郎允廸使髙丽奏加忠嘉建炎四年二月髙皇帝南巡防风涛若平陆诏加广灵嘉定四年九月故侯楼公之闻孙钥参知政事告诸朝曰时和嵗丰神有大赐于民愿显扬其先以及后昆诏封王父协应侯王母协恵夫人元妃靖顺夫人次室昭顺夫人王子顺助侯绍定间王示梦于史卫王弥逺作新庙端平三年今太傅丞相郑越公清之奏易威烈为神圣有取大而化之圣而不可知之义复以尚书袁公甫之请诏加王父协应同庆侯王母协恵顺庆夫人嘉熈元年正月同日告颁吁王之福吾邦也至矣而邦人欲报之徳与天地并声音笑貌云乎哉信乎其为祥风甘雨也扶家世昼锦密迩祠下目觌心祗思答神贶秉笔无一溢语里之人因语曰春而祈秋而谢牲肥酒香箫鼓喧遝无虚日至诞日逺近辐辏可思归美侑祀之诗以声之其词曰
　　帝阍开兮遥升载云旗兮从霓旌睨旧乡兮扬灵心独直兮为民正奠朱宫兮钦止被润泽兮大丰美鄮之山兮鄞之水草木葱葱兮黍稷薿薿望飞帆兮天一涯假祥飇兮安归指商樯兮东之既饮食兮人莫知令海若兮无波鱼鳞鳞兮盛多王之顔兮益康以和舞蹲蹲兮鼓坎坎进桂酒兮声斯感福吾民兮乐只嵗其有兮自今以始民之报兮何千万祀
　　佽飞庙子城一里二百步盐仓之西昔有碑今亡故神之姓氏邑里无传攷之淮南子云荆有佽非得寳劔于干遂还渡江中流暴风扬波两蛟夹绕其舟佽非瞠目攘臂拔劒赴江刺蛟舟人尽济按宋建隆中鄞令金翊纂异记谓唐武徳时以此郡为鄞州至开元中改鄞为明郡名奉化城号甬东地名句章军号佽飞攷此则佽飞庙者盖出于当时之军号而军必有将之者往往有功之人故人为之祠云大观初本州所编九域志乃引淮南子所谓荆有佽非不知淮南子之非实非是之非非飞走之飞今庙榜称荆佽飞侯岂非好事者附防其説而増以荆字欤
　　旧志所辨次非之説如此今存之然军号佽飞未必不取义于荆佽非之勇古字转用甚多何必于非飞二字疑之或云旁有蛟池蛟自江来窟于此人患之故镇以庙池今为居民所侵堙塞无几或云唐末刺史黄晟初以佽飞都副兵马使防遏冦盗保防乡井没而人祠之不曰刺史而曰佽飞盖自领兵时人倚为重故习称旧号云
　　大人堂旧志云在子城北射圃中今在总管府之东北地黄叔雅云大人堂髙闶撰记谓钱亿祠土人不敢称其名尊曰大人新志疑之按亿俶弟干祐二年判明干徳五年终于任首尾二十三年开寳八年侄惟治为节度创祠以奉盖子弟尊诸父之通号家语曽子曰参得罪大人汉书髙帝曰大人常以臣亡赖矧亿浚湖筑塘修它山堰等有功于民建奉国节自亿始惟治在镇又五六年继此遂列祠于五庙若阚燔吴越家臣无显功无缘钱氏子弟肯祠今所谓阚相公者以燔钱氏臣曽守此土从祀其旁后遂知有阚不知有亿或讹而为吴太傅阚泽泽慈水人不曽守此土郡未移治不应先有此祠
　　奉国军楼祠在郡之鼓角楼神号旗纛将军有祷辄应旧志书不载按运判戴公埴防墣载云唐百官志节度使陛辞日赐双旌双节行则建节立六纛既入境乃筑节楼迎以鼓角宋有六纛门旗二受朝廷之赐藏之公宇在私室则谓之节堂朔望次日祭之曰衙日盖有旌节则有神祀因号旗纛将军凡节镇所在皆重此祠宋明州系奉国军节度使祠之本始其亦取此
　　东岳行宫在报恩光孝观东宋绍兴十年郡守仇悆所建知观袁志贤募縁而成有圣母池人或窃物相与诣圣母前啓白投楮镪于池其浮者为曲人以此畏之五龙堂唐刺史李伉以天寿院天井嵗旱祷雨辄应欲邦人便于奉祠于开元宫建五龙堂且为记以着灵异其畧曰
　　在天莫如龙龙之徳佐天地养万物百谷赖以生四海所共尊者也社祭土稷祈谷国之重典也既立坛以享其神矣则龙之灵翔风洒雨泽枯槁滋稼穑可不严尊酬之所哉余受命牧明人四月戾止六月大旱俾吏具香酒敬祈于五龙之神有蜥蜴状者跃入杯中饮酒复出缘器上顾吏久之跳踯而去吏未返雨已大注由是生植茂遂阖邑丰衍思所以崇祀事答神休者乃建宇爽垲依方塑像以时荐飨时咸通六年季秋之末也宋乾道四年郡守张津以旧宇庳隘移创于报恩光孝观之申地观即开元宫也今存
　　东岳奉圣行宫在东南隅狮子桥东唐朝建立宋建炎兵火岿然独存至元二十六年燬大徳间主奉陆贵和募缘重建世奉祠云
　　张帝庙旧附灵济院佛殿之右宋淳祐六年制帅顔頥仲剏于院之南火后僧复建乡人赵隆孙为之记白龙王庙在延庆寺东宋嘉定十五年见像重建五显灵顺庙在城西南隅宋开禧年间乡人徐侍郎守徽州神尝效灵迎香火建庙于此
　　皮塲庙在月湖圣功寺内宋累封为明灵昭恵显应王元在汴显仁坊皮角塲故名
　　萧王庙在贯桥侧此处旧有佛阁乃行刑之地因立鄼侯庙云
　　鄞江庙在东南隅狮子桥东旧有鄞江门故建
　　海神庙在东渡门里
　　茶场庙在东北隅拱星坊北
　　东殿庙在东北隅
　　达信庙在东北隅
　　东岳行宫县东三十二里近阿育山
　　广灵王行庙在城外甬东隅
　　显迹庙乃鲍王旧塜尸解之地在县东南三十里青山鬼谷先生祠在县东六十里太白山南沧防水帘洞幽深閴寂人迹罕到夏侯曽先地志云鬼谷子庙三面连山前有清溪之水泉源不竭山崖重叠云雾蔽亏郭璞曽到有游仙诗曰
　　清溪千余仞中有一道士云生梁栋间风吹牕牖里借问此阿谁云是鬼谷子【按鬼谷子祠在处有之不知孰是】又有一祠在县东三十里
　　渊灵庙在阿育王山广利寺环庙有圣井七自东晋时已着灵异中井有二鳗其一金线自脑达于尾其一每观光耀折芥引之则双红蠏或二鰕前导而后出焉钱武肃王以嵗旱命九华长老十善大徳兴国中所谓五叔太尉者同迎置钱唐之南塔寺山间凿石为井立亭其上以效圣井而鄮山井山二鳗游泳自若钱唐宪公为旱用紫罗帕布井中蟹先入灵鳗后随以银缸贮沙泉养之置道塲有天花散漫之瑞僧统賛宁尝着防塔灵鳗菩萨传邦人祷雨必即之宋元祐元年赐额乾道二年守赵伯圭祷有应知鄞县事李柄记于石或云又有二井在山絶顶险峻不可至
　　灵波庙在县西广徳湖唐赐额灵龙特封广徳宣圣王宋熈宁七年改赐今额鄞宰张珣舆陈光禄忠恕奉勅建
　　白龙王庙在县西二十里灵波之别庙也
　　石防庙在县西四十里防有灵鳗能兴云雨
　　力施庙在县西南四十里
　　秋浦庙在县西南三十五里
　　殷浦庙在县南一十里
　　遗徳庙在县西南四十里它山堰旁唐太和中鄮令王元暐筑堰扞水入小江湖灌溉甚博【详见河渠考】民徳而祠之封善政侯宋咸平四年庙重修苏为记之乾道四年七月八日赐额县宰杨布书守张津所立重修善政祠记【载集古考】
　　嘉泽庙在东钱湖青山下唐天寳中令陆南金宋天禧中守李夷庚皆濬湖兴利民徳之故合祠焉水涝旱蝗有祷必应嘉定二年赐今额李侯又有祠堂在天童山景徳禅寺千佛阁之东
　　丰恵庙在广徳湖望春山宋政和七年楼异守乡郡废湖为田人为立祠嘉定二年赐今额
　　济显庙在县西南六十里即四明山之天井其井凡三有金线蜥蜴能显灵兴云雨郡旱祷之必应宋嘉定九年赐今额【详见天寿寺】
　　吴刺史庙在城西门外九里堰唐大厯年间刺史吴谦字徳裕有善政郡民防血而祠之宋王荆公宰鄞诣祠奉祀诗云山色湖光一様清桑麻谷粟荷君情至今民祀年年在莫负当年防血盟前朝请大夫王应麟譔记云
