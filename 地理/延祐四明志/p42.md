<!-- { "loadSidebar": true } -->
　　晋大康二年并州离石人刘萨阿生业弋猎因病死而复苏云在中见一梵僧语之曰汝罪深重应堕恶道今洛下齐城丹阳会稽并有古塔及浮江石像悉阿育王所造可勤求礼懴当免斯苦萨阿更生乃祝发为僧更名恵达东诣邹县入乌石岙结茅防寓徧访海涘名山忽一夜闻土下钟声即标识其处越三日见梵僧七人行道空中地形如涌为方坛状神光照映因劚土求之得一石函中有舍利寳塔六僧腾空而去一僧化为乌石因以名岙焉
　　会稽记
　　晋相王导初渡江有道人神采不凡自言来从海上告导曰昔与阿育王同游鄮县安真身舍利塔阿育王与真人捧塔飞行虚空入海诸弟子攀引不及一时俱堕化为乌石如人形名僧传云昔时神人捧塔飞行海上弟子中有未得道者堕地化为乌石犹作人形上有袈裟文至今村名塔屿岙名乌石今乌石在寺前数里属鄞县塔屿村相去又十五里属定海谓东塔院为舍利涌出之处
　　天童山景徳寺县东六十里晋永康中僧义兴诛茅结屋山间有一童子日给薪水后既有众遂辞去曰吾太白也上帝以师笃道行遣侍左右语既不见故曰太白禅师寺经兵火唐开元二十年僧法璿复故迹建精舎于山麓之东正字万齐融造多寳塔于西南隅后徙寺于太白峯下乾元初相国第五琦奏请天童玲珑岩为寺名后僧清闲建食堂咸通十年为天寿宋景徳四年赐今额绍兴初宏智禅师撤而新之淳熈十六年僧怀敞建千佛阁日本僧荣西从敞游归其国致百围之木以来寺侧有虎跑泉石松夹道二十里梵宇甲东南
　　虎跑泉玲珑岩等诗并见集古攷
　　大慈寺县东六十里宋嘉定十三年史丞相弥逺创立为功德寺
　　大梅山防圣院县东南七十里唐贞元中法常禅师始诛茅结奄开成元年建寺曰上禅定会昌废大中复建名观音禅院柳公权书宋大中祥符元年赐今额其山盖汉梅子旧隠也法常禅师偈曰摧残枯木倚寒林几度逢春不变心樵客遇之犹不顾郢人那得苦追寻一池荷叶衣无尽几树松花食有余刚被世人知住处更移茅舎入深居
　　大梅山保福县南东七十里唐正元十二年建号北兰院大中元年改报国仙居宋大中祥符三年赐今额与防圣同一山汪大猷有记
　　仗锡山延胜院县西南一百二十里唐龙纪元年天童山纪禅师飞锡至此建宋寳元二年赐今额寺前有石岩髙丈余上刻四明山心四字乃汉隷也
　　金峨山真相寺县东南八十里旧号罗汉院唐大厯元年建宋治平元年赐额
　　金文山恵照寺县东南七十里旧号金文懴院唐干宁二年建宋治平元年赐额
　　五峯山崇福寺县东五十里旧五峯院晋天福六年建宋大中祥符三年赐额
　　东山慧福寺县东南四十里旧号福昌院宋淳祐七年郑丞相请于朝増田重建为功徳寺改赐今额
　　跘跨山崇果寺县东五十五里晋开运二年建宋大中祥符三年赐今额
　　普浄寺县西南七十里旧号顶峯庵宋建隆二年建大中祥符三年赐今额
　　四明寺县南二十里旧号鄞水院唐天福二年建宋大中祥符元年赐今额
　　白云延祥寺县东南八十里宋干徳五年建大中祥符三年赐额
　　法忍寺县西南六十里旧号定光院唐咸通元年建宋治平二年赐额
　　西延寿寺县南四十里旧号永福院唐中和六年建翠嵓山移忠资福寺县西南七十里旧号翠岩境明院唐干宁元年建宋大中祥符元年赐名寳积禅院嘉泰四年前张参政请院为功徳寺赐今额
　　报忠福善寺县西南七十里旧号峒山院唐光启二年建宋大中祥符元年赐名彰圣本甲乙徒弟院乾道四年改充十方禅院嘉定二年加赐前额踞□山东南支众峯环合状若芙蓉是年楼参政钥请为功徳院赐今额
　　佛陇山积庆显亲寺县东六十里唐咸通十三年建宋治平元年赐名保安庆元六年充恭淑皇后宅齐王府功徳院
　　教忠报国寺大慈山丞相史弥逺功徳寺
　　妙智寺大慈山丞相史弥逺功徳院
　　霞屿寺在县东南六十里东钱湖之心小屿兀然于其中大资史岩之凿山为观音洞髣寳陀之山因建以奉且割田以赡
　　教院
　　资教寺县西四十里旧号广徳院周显徳元年建宋治平元年赐额
　　悟真寺县东南五十里汉干祐二年建宋治平元年赐今额
　　栖真寺县南六十里隠学山唐建中二年建号隠学寺宋大中祥符元年赐额
　　恵光寺县西南四十里唐咸通八年建名小江宋大中祥符三年赐额院尝有妖僧塑神像纳老乌于其腹以术呪之使为祸福于人而邀利民之有灾患者不祷其神则不宁乾道中守张津知之追妖僧至庭下具得奸状遣吏剖其像果有死乌杖其僧而逐之民以安息
　　治平寺县南三十里后唐清泰二年建名保丰宋治平元年赐额
　　广寿寺县东五里周广顺元年建号崇庆院宋庆厯七年赐额
　　广严寺在县东四里旧号华严院晋开运元年建宋治平二年赐额
　　布金寺县西南三十里宋寳元二年建治平二年赐额海惠寺县南三十里旧号广利以院之祖师广利大师得名治平二年赐额
　　兴教寺县南五十里旧号小溪兴福院唐咸通八年建宋治平元年赐额
　　普和寺县西南五十五里汉干祐二年建名灵影宋庆厯七年赐额
　　圆通寺县南三十五里唐天祐十年建名东林宋治平二年赐今额
　　邓桥广福寺县东南二十里宋天圣四年赐名寿圣绍兴三十二年改赐额
　　普安寺县南五十里梁干化二年建名茆山宋治平元年赐额
　　明心寺县南三十五里晋天福五年建名厉山院宋治平二年改赐额
　　惠灯寺县东南二十五里旧号朱村院宋建隆二年建治平二年赐今额
　　福圣寺县东南四十里旧号东山塔院宋干德四年建治平元年赐额
　　清修寺县西南八十里旧号清凉院宋干德二年建大中祥符元年赐额
　　普照寺县南七里旧号明福院宋干徳二年建治平二年赐今额
　　辨利寺宋端拱中建旧为史丞相弥逺功徳寺
　　慈悲普济寺东湖月波山下宋淳熙五年建
　　普光寺【缺】
　　教忠报国寺宋绍兴二十年建淳熙六年赐额
　　寳华寺大慈山前史丞相弥逺功德寺
　　普恩寺在县东五十里皇庆二年儒人陈泳施财剏建复割田以赡其子廷藻于延祐元年申告有司达于帅府请今额
　　律院
　　寳岩寺县西南五十里旧号孝义院唐元和十二年建宋大中祥符六年赐额王荆公有诗
　　广修寺县东六十五里晋天福五年建宋大中祥符元年赐额
　　普提广福寺县东南八十五里唐干符六年建宋大中祥符三年赐额
　　禅岩寺县西南八十里唐贞元元年建寺东有岩穴可坐百余人旧有僧言法师修道之处因岩名寺曰禅岩今为律院
　　慈云寺县南三十里汉干祐二年建名李浦宋治平二年赐额
　　法云寺县东七里宋干徳六年建号甬东浴院治平二年赐额
　　多福寺县东五里宋干徳三年建治平元年赐额悟空寺县东南六十里大慈山前史丞相弥逺功徳寺
　　甲乙院
　　栖心崇寿寺县东五里旧号东津禅院唐大中十二年分宁令任景求舍宅建请心镜大师居之僧姓朱既居于此会剡冦裘甫转掠四明有众数万纵兵入寺师燕坐禅定神色不动贼众愕然悔过作礼倒戈而退咸通二年冦平郡奏其事请以栖心名寺旌师之徳宰相裴休为之书扁七年师化谓其弟子曰后三年当焚我窆于天童山忽一日有异香发闻弟子相谓曰师有遗言今三载矣异香其啓我乎乃发龛茶毗之俨然如生获舍利数千颗丹翠交辉敕諡心镜塔名寿相天童亦有舍利塔焉刺史崔琪状其行于碑宋大中祥符元年赐额政和八年四月七日御笔以有常住庄产寺院改建神霄玉清万寿宫州以寺充焉久之复旧
　　唐心镜大师碑【崔琪】
　　释氏之宗也得了悟真机则旷刼不碍自释迦去世至曹溪以降指心传心祖系绵续下分万不坠本枝故得之者则迥超觉路坐越三界大师之道契万之一流也大师讳藏奂俗姓朱氏苏州华亭人也母方娠及诞常闻异香则知兠率降祥来从百亿刼幼怀贞慤长契奥松风水月未足比其清华仙露明珠讵能方其朗润故以智通无累神测未形越六尘而迥出只千古而无对为儿时常堕井有神人接持而出丱嵗出家师事道旷禅师弱冠诣中岳受具戒母念其逺思之辄泣因一目不视及归省母即日而明母丧哀毁庐墓征瑞备显由是名声翕然归敬者众因欲絶茅诛木与御燥湿遽感财施充积堂庑乃崇院侧有湖湖有妖神渔人祷之必丰其获罾罿交翳腥羶四起大师诣其祠而戒之鳞介遂絶后挈瓶屦以歴湖山灵境异迹游览将毕复诣五泄山遇虚黙大师一言辩析百契符会噫显晦之道日月之所照也圣教其能脱诸故会昌大中衰而复盛唯大师居之莹不能惑所谓焚之不热溺之不濡者也洎周洛再构长寿寺敕度大师居焉时内典焚毁梵防煨烬手缉散落实为大藏故南海节度杨公典姑苏日请大师归于故林以建精舎大中十二年分宁宰任景求舍宅为禅院迎大师居之剡冦裘甫率徒二千执兵昼入大师防心晏坐神色无挠盗众皆悸惧叩礼逡巡而退冦平郡中奏请改禅院为栖心寺防旌大师之徳凡一动止禅者毕集环堂拥榻堵立云会大师学识泉涌指鉴岐分诘难排疑之众攻坚索隠之士皆立搴苦雾坐泮坚氷一言入神永破沈惑防咸通七年秋八月三日现疾告终享年七十七僧臈五十七先是命香水剃发谓弟子曰吾七日在矣及期而灭门人童弟号躃泣血乃窆于天童岩弟子培坟艺树三载不间忽一日异香凝空逺近郁烈弟子相谓曰昔奉大师遗嘱令三载之后当焚我身今三载矣异香其啓我心乎乃定厥议掲龛发塔再睹灵相俨若平生以其年八月三日礼法茶毗于天童岩下祥风瑞云竟日隠现获舎利数千颗红翠交辉白光上贯十三年弟子戒休赍舎利述行状诣阙请諡奉勅褒诔諡曰心镜塔曰寿相呜呼菩萨之变通也出显入幽示现无极其可究乎大师自童孺距耆耋陈言措行皆贻感应复以证前生行业知示灭之日时茍非位跻十地根超上品孰能造于是乎在长寿寺时谓众僧曰昔四明天童山僧昙粹乃吾之前生有坟塔存焉相去辽逺人有疑者及追验事实皆如其言景求将迓大师也人或难之对曰治宅之始有异僧令大其门二十年之后当有圣者居之比大师至止二十一年矣初大师将离姑苏为徒众留拥乃以防拂与之曰吾弗在此矣尔何疑焉及大师潜行众方谕其深意又令寺之西北隅可为五百墩以镇之众曰力何可及大师曰不然作一墩种柏五株即五百墩也凡防言奥防皆此也至若辟关谕生死敷至不备论咸通十五年琪祗命四明郡戒休防其迹征余之文遂直书其事以旌厥徳铭曰空王设喻烦恼无涯唯大师心照尽尘沙大师降灵吴之华亭方娠载诞厥闻惟馨童防堕井神扶防宁母思目归省而明渔人祷神其获丰盈一戒祠宇施罛莫婴像教中亏贝叶斯隳手集三乘遗文可披识羊祜环知仲尼命正色兵威寄词谭柄我来作牧空企音尘琢兹贞石庶乎不冺
　　景徳寺县西三十里宋寳祐元年间建
　　延福寺县东南二十里唐大中十三年建名天王宋治平元年赐前额院有天王像
　　资圣寺县东北一里半旧号渔浦门外院宋太平兴国二年建天禧四年赐额
　　寳林寺县南三十五里旧号报国西林院晋开运三年建宋治平元年赐额
