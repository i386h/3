<!-- { "loadSidebar": true } -->
　　等慈禅寺县西北一里旧名凤跃宋元嘉初置治平初改今额吴郡方预释迦殿记曰三代而下自天子逹于庻人为之宫室莫不有制卑逾尊贱敌贵则其制乱是故圣人作为法度虽毫毛纤悉之余未尝不叮咛规戒尽君臣上下之分使尊而贵者不过其侈卑且贱者亦不甚陋为万世之定法也自尔剏营百出事非经见穷巧极智矧生于后人则学者未闻固不敢轻议余以此事牵出鄞江因次象山县有浮屠氏庆恩者忽见余而言曰负县之北隅有我佛所居曰等慈庆恩实僧院也且院之名今天子诏以赐之旧亦以鳯跃为额甲乙继守四百有余嵗咨嗟前人蔽于自奉以法堂方丈香积僧室逸居饱食为事独大殿歴年逾久栋楹梁桷桡折朽腐飘风暴雨无以处我佛某方逺慕觉道继唱真乘不忍坐见隳敝发无量大慈悲心一日率住持人友宗访县人林奉元实此民巨富之又豪者同力劝缘广募檀信乃得钱百万涓日命工雨锸霜斤鼎新革故飞甍画栋蝉聨绮错仰望俯视丹雘浮动乃以释迦佛坐之于中文殊普贤迦叶阿难四菩萨侍焉护法二神立于其外复以十八大罗汉环拱旁列就其佛之尊者名之曰释迦殿逺近向慕源源如归呜呼非我佛法广大妙道通达则何能集是壮观哉以元嘉八年十月始作治平二年十一月休工某能力为如是愿丐之以书本末将激其不能为者余应之曰师之言详矣使余虽信后之营向之巧而复为之説亦无以过之也况余所不敢轻议者耶治平二年嵗次乙巳十二月己丑朔二十五日庚戌记
　　智门禅寺县西二十五里旧名保安周显徳中置宋治平初改今额崇宁二十年八月七日象山县令金陵徐敏求为之记曰西方仙圣立开导引掖之方俾有生就善避恶与吾圣人之道初无以异若其所谓无所住而生其心夫本觉妙明者虽百姓日用而不知至于一切不得已而寓之于迹俾常情卓见闻之亦足以革非心而弭贪欲故以清净恬虚为禅定以谦退柔逊为忍辱则知心争可得而息也以菲薄勤俭为修行以穷逹寿夭为因果则贱陋或可得而安也以随所作业回复偿报为地狱之説则为不善于幽隐之中而幸免名刑者或知畏惮也于善俗之政教实亦有助圣人因俗之善而导之有所不禁焉及其弊滋甚则缯台幔阙银池玉树以为庄严当然考鼓鸣螺昼夜梵呗防指灼体肤以为依归当然祷福祈年忘本附末纷纷愚众波荡以从是学佛蔽防之徒以迷识佐其髙妄相夸胁而倡其风之过也韩退之于唐喟然引圣力争四海之域拨衰反正不使汩为怪焉者以为己则学佛之徒不可不慎茍非其人必肆为慢靡嵬琐之行以害圣治为疑政乱政之罪人县之西有佛院曰智门距县三十里最为佳处先是院僧相继主之姑以前后为序不复简汰殿宇芜秽弗除弗治其依倚祸福而恣欺惑者盖不可道也崇宁元年六月众请于有司愿更为十方禅居太守兵部陆公传命广恵首座僧昙恵住持慧公操孤髙能其事曽不阅月倐然革圮陋为梵释龙天之宫方袍至者修洁尽敬人游其地善心以生学佛之徒如此盖亦无负土木华构不为虚设矣院建于周之显徳治平中赐名为智门迨今始轮奂完备禅刹因知地废与显固自有时也其形势雄快足以登临耳目所寓无非至教海云合散空色两无潮浪去来爱缘欲浄泉声漱玉与地籁倡和若出广长舌相宣防妙言则意此地又必有神物防持须其人而后兴焉余宿官于此方推行朝廷善令仁政使海滨之人渐上道化而慧公颇能知佛之本心与众为善蠲治塔庙耻此为流辈之欺惑良异夫迷不自识者亦可嘉矣恳余施一言以为记故乐为之书
　　寳梵教寺县东北一百三十步旧名东禅宋建隆初置治平初改今额苾刍法明为之记曰大夏距天竺国不知其几千万里有能仁民之教盖出于净饭之后当周昭王二年四岁而生焉大圣将利王于天下忽地动泉溢虹光上贯紫微王命史占之剖石南郊用纪其事生十九年父王以嗣翌之储钟爱甚笃禁何负出之座志坚不可夺遂逾成雪山修道徳着行满于菩提树下成等正觉三转法轮度人无数机薪既尽将入涅槃顾谓其徒曰吾灭后一千年声教当畱于四方于是阿难多闻第一与诸弟子惧防言将絶于毕鉢罗窟中结集法藏凡住世四十有九年所説之法若水传器将大小诸部不可备举盛行其土至感明帝夜梦金像飞行殿廷因遣使往西域求之月氏遇摩腾竺法兰二大士以白氊绘其像贝多叶缮其书至止洛京首命翻译印四十二章经为释教来东之始也乃度僧剏白马寺以奉之原其教大率以因果为宗近则使人迁善逺罪终则使之革凡成圣大有益于教化故世为儒道释若鼎之足焉歴魏晋隋唐又迁千有余载中间或隆或替皆系于时君世主其道未尝为之増损巨唐髙僧奘义盛者尝亲往天竺备歴寒暑得经律论合前后所译约五千余卷梁朝傅大士乃补处慈氏方以其书覆以寳殿架以车轴使人推之此亦流通法寳无穷之意自尔檀信有所祈祷至于事廹恳投如谷答响或者窃疑之曰吾观琅函玉轴而赤者是纸黑者是墨分别者是业识与夫施财推利之人而手未尝捧其卷目未尝关其书又不知其中所説何法祗一举心祈向便能感格神物易危为安此系何道而致之然殊不知如来为一切众生故于娑婆世界无一芥子许不是舎身命处且以丈尺之地铺以芥子纵功力筭计尚莫能知况娑婆如是之广其积功累徳宜乎不待发一言而千里应之此且以一代施之为言若其以法界身随机逗教则尘尘刹刹殿推是藏闻所出音声与亲闻如来所説一大藏教无以异也而况手持目关游心其间者哉荆溪且一句筑神咸资彼岸思惟修习永证菩提则前所谓迁善逺罪革凡成圣岂虚言邪寳梵院者在县之东北隅去城市一牛吼地治平中始易今额业以十方讲观住持政和间猊座久虚众举真懿大师徳臻胡氏子世为邑之大族妙龄披缁度世延庆三十年禀法智大师天台教观象钦仰既来适丁百废莫能支梧一日其父允和语之曰邑中未有轮藏为道俗洗心殖福之地汝能经画吾当助之于是乐从其説袖疏出谒豪右后七年而藏成寳殿一新华龛八面防法神龙从地捧之而出菩提天仙光明辉映若帝网珠互相涉入其徒了宗如雅可立同往乌墩镇募缘得经五百函以实之兴作于建炎丁未落成于绍兴甲寅总费钱万有余贯既成臻公遂告老西堂未二十年而主人几易第恐日迁月化后之人不知剏始之本末乃过谓仆曰此藏未有记公能以文字治増上胜缘乎仆曰昔韩梓材唐之名儒也尝为清泉寺作轮藏记其间所载太和中率天下佛祠逾三万其能置大藏者不过十百然以唐较宋朝其増置佛祠不啻数倍而能置大藏者又何止于十百而已哉顾当时建立之人求其记者皆一时钜公硕儒托以文章翰墨照耀后人欲其取重于天下矣而公独以一林下无闻之人求为之记得非以仆芜而为诮焉【缺】
　　延寿寺县北七里旧名龙寿汉干祐初置治平初改今额
　　常乐禅寺县东北三十里唐干宁中刺史黄晟建宋干徳初改寳庆额治平初改今额卢江县主簿楼郁记曰嘉祐七年寳祐县之主僧死邑令陈居玠易为十方之院命金峩首座僧道相居之院在邑之东北一舍之地即明州刺史黄君之所建也寳庆之号肇于干徳之初至治平改元之明年乃赐常乐之额黄君讳晟仕吴越国王自君之殁百有余年其徒相传不为少矣知一身之利而忘其所以利于众人相师之到而頽垣防栋负土而立者相忘矣相师曰吾志在乎山水之间得此固足乐矣乃与同参文应及弟子则之相与经营破私为公撤旧増新又天童僧冲太者植松杉二万余本不逾年遂为胜絶之地邑之人知相师不私于其身而有利于众人咸信而归之故黄宗浦孙常悯吴允熈陈允恭等为之檀施宗浦乃刺史之裔孙常悯先迹之坠遗有意而兴起之既得相师修学去来见在一切佛回向在它化自在天殿曰摩尼寳时金刚藏説过去未来见在诸佛智地今此寳殿妙好严特名字何等当説何法愿为敷演居士告言佛子智身寥廓徧周十方法界圆融终始无际是以如来正觉初成九天同届普光一集十处咸登今古无差旧新一念故不离果徳大泽普应十方而为一时一会本无去来心汝今者自心之力念念之中信之此身与十方诸佛齐成正觉转正法轮则普光即殿殿即普光既信此心住于佛住法界虚空广大无二则妙胜即殿殿即妙胜学三世佛常行万行利益众生不可思议则寳庄严即殿殿即寳庄严发广大愿充满法界救防众生慧智自在则妙寳即殿殿即妙寳住菩萨住入佛智地究竟修行成最上道则摩尼寳即殿殿即摩尼寳如是言之则帝纲重重鉴象相入不动智佛常坐道塲诸大菩萨游戯三昧则此殿者当何名为汝其谛观作正思惟普光法堂正在此处时诸大众闻居士言得未曽有咸作是言善哉居士快説法要我等今者信解受持愿书并之作将来眼居士曰不亦善乎宣和六年十一月望日
　　玉泉教院县东北三十里宋干徳初置熈宁初加赐寿圣绍兴间改今额
　　普明律寺县西南一十五里梁天监初置名涌泉宋治平初改今额御史台检法官王庭秀方丈记曰普明距县西南一十五里而近其地得于两山之间背冈面阜东西才逾里许而林峦相属山光竞翠幽泉逓响含溪空谷岫幌云关一别区也院兴于梁天监中号涌泉至治平初篆赐额普明歴嵗滋久四合之宇仅备甲乙继居因陋就寡寖以隳蔽夫以释子之宫絶在尘外而境不时兴良有待也僧道澄行业精洁睿解过人其住持之明年慨然叹曰昔人之创室展脉虬角之居现相贺跋之舎神辟林麓而运楩楠天除沙砾而备安居道之所系诚之所至虽天地鬼神犹不违时刻之相况吾徒久有此居衲子曰视山所容犹有余地阙者而兴之当有乐成吾事者多矣于是有僧道殊法定率众先中钦承师古乃凿山而建方丈之室施者四集鸠工于春迄冬而成巍特亢爽屹出众甍之上异时榛莽荟翳嵓壁峭巉若非人力所易平斸而乃今修梁峻庑翠牖碧堦虚坦明豁出人意外是可为普明松桂荣而云壑贺也一日集其徒于上告之曰里区胜境千佛之居五台北峙庐阜南矗穹窿峻极穹居叠嶂怀灵抱异仙圣所宅金碧交照梵呗相闻而吾之文殊以光相现于二山金桥亘空圣灯耀夜祥云绵延圆辉闪烁真异境也汝今谛观佛身广大充满法界于众生前无所不现则文殊游于无量千万亿阿僧祗国所有光相在在处处可得而覩惟此丈室非大非小不侈不陋有若毗耶离城摩诘所居汝等当正思惟安住身心文殊大士将以狮子髙广之座来至此处现大神通以不可思议防妙法门开示于汝足虽不登五台不履庐阜而文殊光相于汝等前无时不现则吾此室所作佛事与彼诸方等无有异岂不快哉岂不幸哉他日妙髙居士道过之证前因曰兹山寂寥久矣近剏此室虽曰幽隘而尝妄语其徒者如是矣愿识之以示后来可乎余闻其言而善之因命笔而与之记建炎改元六月十六日朝散郎御史台检法官赐绯鱼袋王庭秀譔
