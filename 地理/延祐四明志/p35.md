<!-- { "loadSidebar": true } -->
　　日出作晦晏息守厥故常民用不极何颠愤自伤纵恣作慝帝有忧笔载籍目视毫厘尺寸脉智者惊保厥徳云龙之髯杳无迹祀靡斁千万亿
　　设官
　　学正一员
　　昌国州医学
　　学在州前真武宫之南至元二十九年医提领许若璧陈锡受李继之买民屋以建前以祀三皇圣像后以为医生讲肄之所至元甲午胡逢辰以儒者流精于仓扁之术来为学正医生赖其启迪
　　重建医学记【袁桷】
　　医之道即夫人身以备三才其説与易箕畴诗礼相表里亦大矣哉盖昔之君师聪明神圣因夫五行以寓于五常之形气致坎离之用以合其隂阳推其运行以齐夫寒暑考九州风土之宜别温凉燥湿之髙下虫鱼草木纎悉备具非博习广闻者不能也至于七情既发之偏必求其中以返于正皆吾儒传心之极论有察于声气臭味于杪忽考之于遗书受之于家庭积嵗年不能以竟而掌政令者从是稽其医事以制廪禄是则宁有夭阏疵疠之憾也哉南北地气有大不同而为之医者各执己论近者急于好尚而恣纵不能商度十失五六诚可罪也秦汉之主率望海求不死药药讵能令不死盖其空岩絶岛磅礴于巨浸之际絶嚣尘接云雾灵根异草得地气之正方外隠士时采其竒絶精良以疗治辄竒中而功倍今所谓海上方皆其苗裔而昔之集方论者屡搜类于蛟龙之窟穴海于天地间号最钜焉得以有遗也昌国为州四履皆海至元二十九年始立三皇祠绵蕝不称韩侯治儒学既竟复莅医学兹曷以奉防乃广其故址而二倍之泰定元年十月正殿成复立讲堂翼以东西前为仪门外为神门廊庑有序祠象俨赫首以圭租劝民胥成不三月咸乐以助复遵诏防为恵民药局工既毕书来俾书其事于石桷尝谓疾痛疴痒切于吾身者犹民之身也民困鱼盐侯能纾之儒病徴科侯能复之既忧其生又惧其罹于疾病使夫习为医者讲肄以精其术故余歴叙医家者流其学实难三圣之书昭然具存反覆防绎皆得以完其生是侯仁政之本愈逺而愈不可忘也
　　设官
　　学正一员
　　慈溪县医学
　　学在坊隅至元二十五年医学教谕桂起予买一士髙新班屋以建大徳五年仆于飓风延祐元年桂一枝等复盖以祠三皇圣像
　　抄籍儒人四十一户
　　设官
　　教谕一员
　　隂阳教授司
　　隂阳教授司公宇未建至大元年命天下郡邑设隂阳教授司立教授学正学録以主之凡隂阳厯数巫术铜壶之事咸肄焉
　　设官
　　教授一员　学正一员　学録一员
　　鄮山书院
　　鄮山书院在城西五里大徳二年赵夀建以奉朱文公以其大父尝从文公逰也别业一区为祠割田一顷以赡上于省府建山长以主之赵夀其始也
　　鄮山书院记【袁桷】
　　粤若古儒先各以方国所尊祭于学社自宋而降定孔子祀余悉撤废近百年来始有事于先师凡居邑讲习治官游衍之地崇阐相望或者病焉夫气者周流六虚神而存之聚者易推散者难穷声音笑貌之盛若将企焉如弗及理有在也合属闽越之地咸尊以师惟朱文公世祖皇帝一海宇立胄子求取文公训着为学制郡县益遵守而祀于江南者复得推衍大徳二年四明赵夀家儒科慨然请于朝曰伊吾祖岳州善待从文公游今天子兴是学愿割田别居以祀而名曰鄮山事甫下赵氏已即世未几成规废弛大徳七年三山林徳载奉命祗事屋毁弗称旋辟田没不可问覈故整圯实完实成奠祀斋明陟降俨肃賔老佐祭侯伯合馂又三年俾繋其事于石袁桷曰维四明缙绅先生辩释着微实相表里源同流分涂殊辙一合私而恶异者标榜之也炳然彜训理何外焉夫学以植身徳以敦本斯道立矣饰空説以为证不胜举惟性与道匪言是夸桷惧滋乆愿相与勉焉林君精敏慎修宜展于世文公之学不坠审由是也大徳十一年中春朔日记应奉翰林文字将仕郎同知制诰兼国史院编修官袁桷撰奉政大夫前浙东海右道肃政亷访副使臧梦解书
　　田土
　　水田一百亩二角九步钱粮每嵗该收早黄谷二百六十七石一斗五升输纳税粮该米五石七斗七升准谷一十九石一斗
　　儒人
　　儒学提举司行下本路儒学及鄞县学分拨到生徒二十一名逓年身故见存儒人七名在院陪拜肄业屋宇
　　燕居堂三间　　　　　讲堂三间
　　门屋三间　　　　　　廊二间
　　仓屋三间　　　　　　厨屋二间
　　朱文公祠堂一间【大徳十一年山长林徳载建穿堂一间至大三年山长杜世学改为祠堂】
　　祭器
　　尊二　　　　　　　　爵五
　　罍一　　　　　　　　洗一
　　簠二　　　　　　　　簋二
　　龙勺二　　　　　　　笾十二
　　篚一　　　　　　　　豆十二
　　俎四　　　　　　　　坫五
　　设官
　　山长一员
　　翁洲书院
　　翁洲书院昌国州治北宋理宗出扁以赐参知政事应防皇朝以其孙翔为山长元贞乙未嗣孙创田以赡其礼殿仪门斋庑延祐庚申同知于文传敦劝训导张元冲直学丘海捐赀协力起盖
　　设官
　　山长一员
　　岱山书院
　　岱山书院在昌国州岱山宋咸淳癸酉魏榘请废酒坊基以建至元三十一年盐塲徐应举致民居以迁于市设官
　　山长一员
　　岱山书院记【赵与】
　　岱山居昌国县蓬莱乡之四断海中环以鲸波浩无际书堂之建自咸淳辛未春邑人魏方直等聮词请于县县为转闻于府制使防翁刘先生如所请给旧酒坊基且拨僦直偿寨助以缗钱于县亦有所捐以相之邑寓王一桂赵若諘请许君定职教职导癸酉冬阁学尚书本翁陈先生开阃之初落成焉二先生朝家之柱石吾道之津梁正学之标准宜是役之克始克究许君遣二子请记嵗月与以謏闻辞不获书院有记固尝闻之矣朱文公于石鼓则曰养其全于未发之前察其机于将发之际善则广而充之恶则克而去之吕成公于白鹿洞则曰挹儒先淳固懿实之余风服大学离经辨志之始教张宣公于岳麓则曰率性立命知天地而宰万物者也尝试察乎事亲从兄应物处事是端也茍能充而达之则仁之大体岂不可得乎及其至也与天地合徳与鬼神同用至于武夷精舍出于韩无咎之笔亦曰元晦儒者也方以学行其乡其徒非若畸人隠士遁藏山谷服气茹芝以慕夫道家之流也是数者天下之名书院也记之者皆天下之名君子也今岱山有书院不范诸此将奚范想夫潜心游志于此则尊吾徳行裕吾诗书茂吾艺文岱华其髙山岳其神功崇惟志知崇效天崇髙节而抗浮云斯无愧于斯矧斯地也昔有名卿徐大农恭先有举首朱进士介有布衣许止斋孚以文行孝义为乡闾倡有开斯学许君请曰兹卜筑已定轮奂方新士友相聚言曰熈宁立邑以来吾地特海屿耳淳熈间宸宠以镇名山川改观诸乡老负笈于慈湖絜斋二老之门师友渐摩儒风日以盛今又祠先圣以仪后进居于徳以善俗是有功于名教也请以岱山名书院不亦有光于斯有迪于后人乎愚载思之士有志于诗书道义映雪囊萤冬不炉夏不扇虽瓮牖绳枢环堵萧然一性之充裕如也矧髙堂大宇明净几良朋益友切偲丽泽云乎道遵而人知敬徳盛不侮狎吾徳行海岱也师友渊源汪洋大肆吾学问海岱也事业日以彰声名日以起吾声誉海岱也有舍生而取义虽頺嵩岱不吾压吾节海岱也若希孔孟之徒茍能效石鼓白鹿岳麓武夷之成规纵未能孔孟伊周宁不朱张吕韩乎纵未能朱张吕韩宁不徐魏朱许乎善则善矣犹自恕之论也若夫充石鼓广充之善固白鹿淳固懿实之风率岳麓天地合徳之神武夷学行其乡善其徒之学则充其徐魏朱许者可以朱张吕韩矣充其朱张吕韩者可以孔孟伊周矣有志竟成斯不负防翁本翁之所以教庶几乎淳祐之中人以上者此今日祠先圣建书院之意也咸淳癸酉良月通直郎知庆元府昌国县事主管劝农事兼岱山昌国盐塲弓手寨兵军正赐绯天台赵与记
　　岱山书院记【黄震】
　　四明枕大海为郡居天下极东又其东而中于海为昌国县又其东而中于海为岱山岱山尤逺在鲸波浩间去三韩几一防近士而生其间往往多秀拔冠乡书登上庠擢髙科而跻膴仕者踵相接非山海硕大之气之所钟而能尔耶余固闻风而为之兴起乆矣一日士有家于岱者忽航海过余而言曰朱文公尝叹佛老之区徧天下至于学校乃一郡一邑而仅一置葢为讲学之地不可以不广也况岱山阻大海士虽欲担簦负笈一至郡邑学不可得士果何以为丽泽之地古者五百家为党党有庠今岱山可三千家而反古者一党之不若咸淳七年魏君榘等因请于郡太守刘公黻得酒坊废基创岱山书院以祠先圣而讲其説刘公既捐公帑以为助又嵗减酒息钱乃得请乡先生定正席臯比与乡之人士日藏修游息于其间距于五年而书院大防成矣愿为记之以发其意余闻之益敬而叹曰岱山多士地之偏而学之正耶我宋二百年崇尚正学所以涵养成就配天其泽者于是不可尚已请因以学之正者而言之夫所谓学之正者何也理有自然而然立万世而不可变者正也天髙地下万物散殊莫不具此自然之理人生其间秀于万物莫不明此自然之理大之为三纲五常细之为起居服食莫非自然非然有不容于不然者尧舜禹汤文武以是而见之行事吾先圣孔子以是而见之垂训皆未尝加毫末于是是所谓正而已风气日开世变日下杨子为我墨子兼爱非正也孟子辟之而复于正老子清浄佛氏寂灭非正也韩子辟之而复于正谈空者过髙功利者过卑非正也濓溪周子河南程子又辟之而复于正每一异説兴必得一正论以救其后天右斯文若是信乎此理之正出于自然者终不可得而磨矣世乃又有借周程之説售佛老之私者谓爱非仁直欲扫除乍见孺子入井之心谓心即道而直改用大舜人心道心对立之説以为证谓六经为注脚谓孝弟为支离谓讲学为邪説几于前圣所未有之论时则有若文公先生出乎其间又辞而辟之天地为之重开日月为之重明有人心者宜知所向方矣奈何好髙之士习惯其说犹或卑正学为不足道而必求其説之胜不知此非文公之言也吾先圣孔子以来相传之言也非吾孔子自为之言也天地间自然而然自尧舜禹汤文武以来断断不可易之正理也夫岂加毫末于其间而必欲外立一説以求胜耶岱山之讲文公之学正矣然世之攻文公之学者尚多也其幸精思而实得笃信而力行使正论日兴异説日消海隅苍生日出之地圣朝崇正之化洋洋流动端于岱山书院占之矣敢敬书以勉徳祐元年八月望日朝散郎新除浙东提举黄震谨记
　　设官
　　山长一员
　　慈湖书院
　　慈湖书院在县东一里宋寳庆间建于慈湖之濵以祀乡先生杨文元公嘉熈间制置使赵与迁于湖中之沚咸淳辛未郡守刘黻于普济寺东易地重建咸淳壬申拨余姚定海没入官田以为奠飨之需至元乙酉普济僧恃杨总统权势侵夺其地毁祠像诸生诉于官至元丁亥按察副使侍其君佐巡按至县乃占先生旧宅遗址复建礼殿祠宇越五年壬辰甫落成
　　慈湖书院记【文及翁】
