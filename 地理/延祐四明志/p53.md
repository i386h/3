<!-- { "loadSidebar": true } -->
　　贤侯新葺水云乡虚阁峥嵘緑茫波面长桥歩明月人家疎影带残阳风中白鸟侵烟去雨后红蕖拥袖香从此郡图添故事嵗时遗爱似甘棠
　　烟波空阔岸低回草緑花红处处堆一片湖光分岛溆四边山色入楼台从来未有吾民乐此地欣逢刺史来目断鄞江何日到京师只得画图开
　　同前【陈汝义】
　　闻説湖亭又一新不徒行乐乐斯民水光剩占鸥鹇地人意常同桃李春试展画图清俗眼况专闲席傲天真使君已陟螭头贵应为烟云入梦频
　　遥思湖上自由春醉踏吟看属使君水底天光开静鉴岸头花气递红云岛浮虚槛桥桥接风翼时钟寺寺闻渍墨新名人防否不将民乐废民勤
　　同前【张伯玉】
　　句章太守钱君倚湖上新为众乐亭花木岂徒游子爱笙歌长与郡人听坐来髙韵天风起饮罢余香夕雨零安得凭栏纵吟笔玉觞遥对数峯青
　　同前【陈舜俞】
　　湖光野色着人衣众乐开亭此处宜击櫂浩歌山自响踏青红影岸相随消除矰容鸥鸟改换风烟入柳丝荇菜藕花应见忆短蓬孤榜独来时
　　同前【章望之】
　　是水为佳境中城浸碧湖楼台万室近物象几州无太守恩千里新亭望一都地劳吾卜筑景与众游娱宇色栏外波光上屋隅鸳鸯宜綉幙翡翠失深芦九夏荷开簟三秋芰洗盂山林何处异江海此情孤夜气寒蟾媚晴晖落日殊画桥斜映柳细草乱萦蒲渔棹开浮藻风帘散戱鳬野僧留旷荡行子过踟蹰逸兴攀银汉明眸湛玉壶图经终焕越歌咏己流吴壮观嘉时叙招来好酒徒乐僮优好伎唱女桀名姝闭户谁能事宜人正丈夫乐邦方美俗鼓舞荷唐虞
　　同前【胡宗愈】
　　平湖拍岸海潮通亭在平湖杳霭中花艶含春云岛晚波光照夜玉壶空动摇人影两桥月洗涤尘襟四面风野老半酣亭下笑渔樵今日与人同
　　平芜十顷緑含烟胜事兴衰已百年岛榭漫随民意乐溪山应喜主人贤防妆野趣滩边鹭髣髴妖容水上莲日日流风转謡俗棹歌长在钓鱼船
　　三江亭【潘良贵】
　　假守衰頽病日侵湖山虽好倦追寻登城忽覩三江水快我平生万里心聊筑小亭怡父老敢承佳句粲珠金春涛正待诸君赏更拂诗碑看醉吟
　　和【蒋璿】
　　安仁不放二毛侵爽气凌虚玉万寻谈笑薄施三昩手登临谁防五湖心倦游方戢冲天翼髙赋难赓掷地金怪得朝云飞画栋夜来曽听老龙吟
　　和【顾文】
　　词源倒峡势奔侵绠短那容汲万寻望属沧浪惊鹤唳志存流水识琴心挥毫句句囊盛锦拜赐人人袖有金不日都俞在廊庙更听虎啸应龙吟
　　和【王珩】
　　潘郎未觉鬓霜侵佳致乗闲得得寻古岸茫分逺渡飞甍虚敞快人心融樽想见频頽玉季诺由来雅胜金野老固慙东閤客何妨同作醉翁吟
　　和【汪思温】
　　危亭耸观与云侵胜防何劳杖屦寻回合江山真有意去来鸥鹭本无心欢声洋溢均千里好句清新抵万金四海倚需经济手岂容长对白头吟
　　和【薛朋】
　　爽气寒光四壁侵青山千仭水千寻逺观吾里瀛洲路怅望谁人魏阙心春到已多鸣佩玉酒酣应有解貂金紫微太守经营巧消得时贤次第吟
　　和【王伯庠】
　　使君不受二毛侵杖屦逍遥得胜寻拨遣簿书聊永日登临山水一何心残梅坠雪垂垂白弱柳摇风淡淡金倚瞩大江供一笑几多襦袴在讴吟
　　和【郑若谷】
　　望逺登髙万象侵元戎端不为花寻未夸驾鹤蓬山路应壮斩鲸辽海心小艇鲈肥盘绘玉危栏客醉椀挥金中流击楫雄图逺回笑三闾泽畔吟
　　和【陈晋锡】
　　神襟百虑不容侵胜防乘闲偶访寻趺坐岂无观水术临流应有济川心敛将蓬岛溶溶气散作阳春字字金郢曲调髙人寡和微生何敢缀雄吟
　　和【陈栖筠】
　　红尘一防不相侵下瞰澄江几万寻地接海潮分鼎足檐飞凤翼峙天心三山有路云收幕午夜无风月涌金欲识龚黄报新政满城争唱使君吟
　　次韵明州户部游蒋园【王亘】
　　采莲桥下路皂盖拂云来尘压随轩雨风生避暑台酒縁佳客尽花为使君开忧患西溪旧【滑州西溪常陪樽爼】相忘此日杯
　　又次韵登灵桥门晚望
　　恩波和气两溶溶万户楼台紫翠中渡水虹霓轻缥缈隔河牛女淡朦胧真仙路指三山近粒食人歌四鬴丰旌斾欲归归未得满船风月载渔翁
　　谢太守刘吏部示西湖图用丰侍郎韵
　　四明太守爱西湖想像桃源旧日图不放尘埃生水面为传风月到皇都花开别屿千机锦稻熟隣田万斛珠闻説儿童骑竹马至今昂首望通衢
　　和郡守彭吏部按视湖亭凡二首【周锷】
　　使君风味压荆州每为吾民乐更忧锦里篇章推唱首浣溪光景促遨头行春预约花欹帽把酒方欣雪防裘岳史年来慙吏隐板舆时得从公游
　　又
　　双虹倒影上檐楹碧水澄空一镜明野草闲花无限趣短藜幽榜不胜情已知风月随人意聊为湖山载酒行却许锦囊赓梦草坐令诗兴绕寰瀛
　　西湖三首【周锷】
　　晓镜初开淑景明使君风味一般清舟从菡萏林中过人在鲸鲵背上行妙舞屡翻红药燕清词时啭紫薇莺赓歌乆矣虚前席肯向罇前恋麴生
　　又
　　使君脩禊与民游千里笙歌水面浮动地雄风云外起截天雌霓雨中收登台已有难并乐击壤寜无寡和忧却忆内家新赐火海棠无数出墙头
　　又
　　牛鞭初动啭新鸎梦觉池塘选胜行水镜光中千骑合山屏影里万艘横云从布谷原头过雨向催诗笔下生藻绘升平知有待閤梅先已赋调羮
　　西谷【由桃源径以西至应　林旦真絶顶共为西谷】
　　平昔山林性今来水石乡栽花寻秀垅泛酒掬沧浪地暖春长早云隂夏自凉嵗成还北去魂梦此难忘
　　蓬莱泉【即炼丹山透瓶泉】
　　采药瀛州去扁舟竟不还黄金成海外故井独人间乳滴岩花润苔封石字斑空令千载后犹复望三山
　　观澜亭
　　万古渊源防凭栏试一观云涛谁可际勺水自为难日月闲中永乾坤物外寛幽人休怅望平地亦波澜
　　射圃
　　百歩开新圃弯弧注采正樽垒供乐事金鼓叠懽声敏手徒为妙中心自要平何人能举觯观堵定纵横
　　送明州王大卿【王安石】
　　大厯才臣有此州鹍云今驾鹿轓游从来所至邦人喜真复能分圣主忧千里封疆何足治一时名迹故应留属城旧吏虽疲懒尚可挥毫敌李舟
　　寄育王大觉禅师
　　单已安那示入禅草堂难望故依然山今嵗暮终岑寂人更天寒最静便隐迹亦知甘自足凭心岂吝慰相怜所闻不到荆门耳人老禾新又一年
　　吊王致先生
　　处士生涯水一瓢行年七十尚萧条老妻稻下收遗秉稚子松间拾堕樵虽有声名髙后世且无饘粥永今朝穷魂散漫知何处甬水东西不可招
　　和马粹老四明杂诗聊纪里俗耳十首【舒亶】
　　百粤喧哗外三江指顾中耕桑遗俗在草木故城空【即鄮郭也】近泽知田美【俗重近泽田】多鱼验海丰由来形势地越絶控辽东
　　澄水铺千练平山伏万犀月桥莲棹小春圃酒旗低蓬岛云长在【邑有蓬莱乡古史云金银为宫阙望之如云】桃源客不迷风流未寂寞游屐半香泥
　　御史平囚日【二囚诗在郡楼下】郎中渡母年【今谓渡母桥】丰碑推笔妙【二碑皆名书】孤冢枕城偏【汝南孝子墓在焉】白鹤空寥泬黄蒿尚蔓延九原如可作执驭故忻然
　　箔蚕迎豆熟【俗有蚕豆】江雪伴梅消抵虎螯经夏【里语八月蝤蛑可抵虎】跳沙蛤趂潮【里语有跳沙蛤】酒甖双印贵【俗重双鱼酒】药肆万金饶【谓冯楼也】未觉西风逺三溪好采樵【慈溪小溪篮溪也】
　　巷陌随桥曲闾阎占水穷郡楼孤岭对【古谓镇明岭】市港两潮通【闸在城东隅】春暖鸡鸣防【在慈溪】秋寒鸭信风【江湖所呼】家家人富足击壤与吾同
　　嵗熟禾论□【俗以二束为一□】人归夜击钟金澄沙底水龙卧井边峯【金沙龙井皆在育王山】香火常存社【俗结金光明金刚社】渔盐每夺农年来缣帛贱砧杵万家舂
　　稻饭雪飜白鱼羮金鬬黄鲒埼千蚌熟【在奉化】花屿一村香【在慈溪】海近春蒸湿湖灵夜放光【广徳湖每现光采】北窓休寄傲大隐即吾乡【大隐山乃杨适先生所居】
　　禽孝传居俗【禽孝乡在奉化】风痴动浃旬灵鳗旱天雨【即龙井也】圣米歉年莼【凶年莼根为圣米】江涨长如海冬温恰似春鸡豚追伏腊行路亦情亲
　　佛磬云中寺樵歌郭里湖城居防杨柳野冦息萑蒲巫语传杯珓渔蓑入画图幽香满花谷不趂雪霜枯莲阁红堪掣兰池静不流【池在府前】梯航纷絶徼冠盖错中州【髙丽比贡入多使者】草市朝朝合【四郭皆有市】沙城嵗嵗脩【邦人为郡城杂以沙故易頽】两前茶更好半属贾船收
　　题福源院
　　地占灵背山横小防头一桥云借路双沼月分秋竹影摇虚室松烟着晓楼残钟谁共听空籁更飕飕
　　题尊教院
　　竹砌縁寒渚松蹊借緑苔楼台隔林见花木带云开溪旱常流水峯青自隐雷月华防万顷谁掉酒船来
　　香山野歩二首
　　龙护空堂鉢云笼古殿灯经窓僧待月茶井客敲氷惊鴈回峯影疎星亚塔层心清更无睡未羡杜郎能【老杜宿赞公房有灯影照无睡之句】
　　空涧寒探月髙斋客聚星霜分破窓白山献隔帘青窥水知僧定占云识地灵时时惊鹤梦木叶下危亭
　　和游栖真寺见寄
　　曽是谈经一草堂千年金碧欲飞飏顶峯有路青天近絶壑无尘赤日凉月底露惊猿鹤梦云中风动薜萝香芝茶灶平生念遥谢仙人白羽觞
　　和西湖即席二首
　　金碧楼台阁暮烟彩虹双影卧漪涟云铺物外无尘地月满人间不夜天细柳千门维画舸华灯两岸度鸣清狂亦有黄冠客不负仙人载酒船
　　十洲风籁韵笙箫疑有仙人燕碧桃影逼银河星半堕气吞月窟兎争豪九秋波浪沙鸥狎万古声名钓艇髙却恨何须明似镜空令志士泣霜毛
　　雨中游仗锡
　　何人仗锡过千峯雨里风烟转不穷暗壑水声清决决深岩花气湿蒙蒙遥知雪岭开亭近旧説云乡有路通自恨青鞋踏城郭仙游长在梦魂中
　　游云湖过香山偶成二首
　　去路鶱腾逼紫霄何年鳬舄堕王乔暗峯藏雨皆龙窟灵草含霜半药苗已觉山衣云扑扑还疑风鬓雪潇潇扪萝更上岧嶤顶下视沧溟百水潮
　　尘境回头隔圣凡参差叠嶂巧如镵归云堕碧粘僧屐落叶飘红上客衫果熟遥看猿渡涧风号定想虎离岩长天自有无穷景未信西冈日半衔
　　和刘谊翁留题惠安二首
　　坞云过雨翠成堆天淡平湖一鉴开万木号风韵丝竹千峯带月上池台静无俗驾金铺地闲有高人玉满杯闻道碧桃看欲发刘郎何事不归来
　　十里松行翠挿天暗溪嫩草尚芊绵笙歌自满萧郎宅琴鹤空随贺老船未分旧游云寂寞遥知归梦蝶聮翩故山幸好宜回首还见人间换一年
　　和新开西湖十洲之什
　　洗出烟华紫翠匀再将絶景付重闉千山有影螺垂地一水无尘镜照人香溅钓筒萍雨夜緑摇花坞柳风春杖藜尽日沧浪兴时有幽人岸白纶
　　秋燕十洲阁
　　緑玉手持寻五岳正应未识海边洲倚栏花木参差见对岸笙歌次第游烟霁多疑九峯晓波平全胜六鼇浮仙风坐隔红尘路消得丹青诧此州
　　和楼试可游育王
