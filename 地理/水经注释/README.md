<!-- { "loadSidebar": true } -->
　　钦定四库全书　　　　　史部十一
　　水经注释　　　　　　　地理类四【河渠之属】附录
　　水经注笺刋误
　　提要
　　【臣】等谨案水经注释四十卷附录二卷水经注笺刋误十二卷
　　国朝赵一清撰一清字诚夫仁和人郦道元水经注冩舛误其来已久诸家蔵本互有校讐而大致不甚相逺欧阳元王祎诸人但称经注混淆而己于注文无异词也近时宁波全祖望始自称得先世旧闻谓道元注中有注本双行夹写今混作大字几不可辨一清因从其説辨验文义离析其注中之注以大字细字分别书之使语不相杂而文仍相属攷沈约宋书称汉铙歌本大字为词细字为声后人声词合写是以莫辨是录混淆古有是事又如明嘉靖中所刻齐民要术简端周书曰神农之时天雨粟云云一条崇祯中刻孔子家语本姓解中微国名子爵五字间以注文刻作大字者亦时有之至于巨帙连篇盈四十卷而全部夹注悉误写为正文揆以事理似乎不近姚宏补注战国防范成大作呉郡志并于注中夹注前人尝举以为例而自宋以来未尝有举及水经注者祖望所云先世旧闻不识于何代载在何书殆出于以意推求而诡称授受然倪思作班马异同以大字细字连书猝难辨析明许相卿改为史汉方驾以班马相同者书于中以马有而班无者侧注于左以班有而马无者侧注于右遂使増删之意开卷厘然而原书仍无改易最为善变一清此书殆亦类是但使正文旁义条理分明是亦道元之功臣矣何必托诸原本效丰坊之故智乎又唐六典注称桑钦所引天下之水百三十七江河在焉今本所刋仅一百一十六水攷崇文总目载水经注三十五卷盖宋代已佚其五卷今本乃后人离析篇帙以合原数此二十一水葢即在所佚之中一清证以本注杂采他籍得淦洺滹沱派滋伊瀍涧洛丰泾汭渠获洙滁日南弱黒十八水于防水下分防余水又攷验本经知清漳水浊漳水小辽水皆原分为二共得二十九水与六典注原数相符其攷据订补亦极精核卷首刋所据以校正者凡四十本虽其中不免影附夸多【如所称黄宗羲本原无成书顾炎武本顾祖禹本□若壉本皆所著书中引用攷辨实无核本又黄仪本称其书今归新城王氏池北书库攷王士祯没后池北书库所藏皆已散佚见赵执信因园集是其子孙断无收书之事若士祯存时所收则书归王氏在康熙辛夘以前一清年齿亦防不及见也】然旁引博徴颇为淹贯订疑辨讹是正良多自官校宋本以外外间诸刻固不能不以是为首矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　水经注释原序
　　安定君之注水经虽其于禹贡之故道不能一一追溯而汉晋以后原委毕悉尤详于陂塘堤堰之属固有用之书也乃以过于嗜竒称繁引博反失之厐读者焉要其纒络未尝不厘然可按也所苦唐以后无完书据崇文搃目则馆阁所储本亦只三十五卷据元祐无名氏跋则蜀本且只三十卷是以欧阳兖公尚未见四十卷之著录及何圣从本幸复其旧然已云篇帙不无小失而以太平寰宇记诸书校之则逸文之不见于今本者不下数百条説者以为原本当有弱黒泾洛虖沱诸篇而今不可得见矣是岂止小失乎哉然即其所幸存者脱文譌字展转沿褫蔡正甫所谓蜀板迁就之失令人抚卷茫然难以津造虽有好学如栁大中谢耳伯赵清常朱郁仪孙潜夫之徒再四雠定不过正其十之三如盘洲石柱之疑而于其大者未之能及也百年以来乃有专门之学顾亭林顾宛溪黄子鸿胡东樵阎百诗五君子嘅然于正甫补亡之不可得见合羣籍以通之购旧椠以校之竭精思以审之是书始渐见天日同时刘继庄自燕中来亦地学之雄也欲因丽泽之益荟萃为是书之疏而惜其不果然而诸家所论证或以洮水为浇水【东樵】或以荥水为灉水【宛溪】或以漯水有二【百诗】或以砾谿有南北二渠【东樵】或指九江在洞庭而托之许叔重之説【东樵宛溪】斯其过皆不小甚矣稽古之难也杭有赵君东潜者谷林徴士之子也藏书数十万卷甲于东南禀其家庭之宻授读书从事于根柢之学一时词章之士莫能抗手爰有笺释之作拾遗纠缪旁推交通裒然成编五君子及继庄之薪火喜有代兴而诸家之毛举屑屑者俛首下风安定至是始有功臣而正甫之书虽谓其不亡可也予家自先司空公先宗伯公先赠公三世皆于是书有校本故予年二十以后雅有志于是书始也衣食奔走近者衰病侵寻双韭山房手校之本更是迭非卒未得毕业睠懐世学不禁慙赧而东潜夺纛而登囊括一切犹以余为卑耳之马不弃其鞅绊岂知羽毛齿革君之余也聊举先世之遗闻以益君则庶几焉谢山全祖望序
　　盈天地之间数物有万而物莫不始于一説文部叙始一终亥徐楚金曰一天地之始也一气之化也天一生水而地六成之五行之次惟水最先此易数与箕畴互相发也故水浮天而载地元气之布濩筋脉之流通昔贤譔述尊之曰经郦氏条分诠之曰注审其逺近之端详其小大之势于是源流之径趣归宿之殊区所谓经水枝水川水者百世悠悠如指诸掌唐六典云天下水泉三亿三万五十九盖若是之伙也观夫善长之为人志气刚毅故起例谨严博览羣书故驰词绚发以视江左诸公习尚浮华竞夸雕组殆羞与绛灌为伍矣后之职志方舆者如李宏宪乐子正王正仲之流莫不掇其菁英奉为蓍蔡其间缺失五卷始记于崇文总目暨宋南渡中原文献或失其传学士大夫罕言其义虽尝补于元刋于明日月寖久譌舛实多南州朱郁仪中尉起而笺之疑人之所难疑发人之所未发论者以为三百年来有数之作余爱之重之防其固陋而为之释释之云者所以存朱氏之是兼弼郦亭之违也录取片长便成佳证助之张目足为快心若夫笺有缪盭则削而投之所遗漏则补之别为刋误不欲羼入卷中惑人视听间闗嵗月始勒成编余因思水之为道也由人之治与不治耳治之则为利甚溥不治则为患甚钜而是书又在人之能读与否耳善读者追惟古帝洚水警予之心用致地平天成之业而况农田水利之兴庆流于宗社泽被于生民闗中郑国之渠秦所以卒兼诸侯也塞下宜禾之府汉所以遂威絶域也陈协代龙之堰安平沁口之堨智通在我云雨由人干戈扰攘之际曷常废浚遏之勤乎且夫李冰之平溷崖杨涣之开石牛周君光泷水之勲张景明漳河之绩载籍书之于今为烈彼杜君卿之不揆颠末横肆讥平卤莽灭裂斯已过矣鸣呼八枝代絶九画茫茫河身南徙淮不敌黄二渠不酾四渎或亡岂天数之使然抑人谋之不臧也若乃絺章绘句蹑影希声规索枕中之秘窃侈谈柄之助风斯愈下吾无取焉
　　乾隆十九年仲冬上旬琼华街散人东潜赵一清述











　　钦定四库全书
　　水经注释目录
　　卷一
　　河水一【汉书地理志金城郡河闗县积石山在西南羌中河水行塞外东入塞内至章武入海过郡十六行九千四百里一清按河自章武入海之道水经则叙于浊漳水篇胡朏明以浊漳即古徒骇河所行河去而漳得擅其流汉人指此为禹河然云过郡六以水经考之河自黎阳以上所过有金城天水武威安定北地朔方五原云中定襄雁门西河上郡河东冯翊河内凡十六郡黎阳以下大河故渎所经有魏郡东郡清河平原信都勃海又六郡共二十二郡考禹河所过有魏郡广平钜鹿信都勃海而无东郡清河平原是过郡二十一也又自章武东出为逆河迳骊成至絫县碣石山又过郡二右北平辽东合计过二十六郡班固云过郡十六殊不可解自禹告成之年下逮周齐桓之世九河已亡其八后数十嵗为定王五年己未当鲁宣之七年而河遂东徙凡一千六百余嵗】
　　卷二
　　河水二
　　卷三
　　河水三
　　卷四
　　河水四
　　卷五
　　河水五
　　漯水【汉志东郡东武阳县禹治漯水东北至千乘入海过郡三行千二十里又平原郡髙唐县桑钦言漯水所出】
　　卷六
　　汾水【汉志太原郡汾阳县北山汾水所出西南至汾隂入河过郡二行千二百里冀州濅】浍水【説文浍水出靃山西南入汾】
　　涑水【续汉书郡国志闻喜邑有涑水一清按汉志莽改河东郡曰兆队左邑曰兆亭兆即洮洮水即涑水也】
　　文水【一清按元和郡县志太平寰宇记作文谷水以此水出文谷也随置文水县因水受氏焉】原公水【一清按原公水即原过水出原过祠下者也】
　　洞涡水【魏书地形志太原郡晋阳县同过水出木岭一出沾岭一出大廉山一出原过祠下五水合故曰同过西南入汾】
　　晋水【汉志太原郡晋阳县龙山晋水所出东入汾】
　　湛水【説文湛水豫章浸一清按章字误也当作州】
　　卷七
　　济水一【汉志河东郡垣县禹贡王屋山在东北沇水所出东南至武德入河轶出荥阳北地中又东至琅槐入海过郡九行千八百四十里】
　　卷八
　　济水二
　　卷九
　　清水【汉志魏郡内黄县清河水出南】
　　沁水【汉志上党郡谷逺县羊头山世靡谷沁水所出东南至荥阳入河过郡三行九百七十里师古曰今沁水至懐州武徳入河此云荥阳疑转冩错悮一清按水经用山经之文故主涅县】淇水【汉志河内郡共县北山淇水所出东至黎阳入河一清按道元以是文载于浊漳水注中淇水入白沟以入清河而归于海盖曹公遏之北注故清河口有淇河口之称也】
　　荡水【汉志河内郡荡隂县荡水东至内黄泽】
　　洹水【説文洹水在齐鲁间一清按齐字误当作晋见本篇注引説文并字林可证】
　　卷十
　　浊漳水【汉志上党郡长子县鹿谷山浊漳水所出东至邺入清漳阚骃曰浊漳即潞水为冀州浸】
　　清漳水【汉志上党郡沾县大黾谷清漳水所出东北至邑成入大河过郡五行千六百八十里冀州川一清按汉志所云则浊漳自邺县以下皆清漳之流也黾当作□即要字邑成是阜成之讹】
　　【补】滏水【一清按魏都赋曰北临漳滏是也】
　　【补】洺水【一清按説文洺水名初学记引水经注曰洺水一名漳水】
　　卷十一
　　易水【汉志涿郡故安县阎乡易水所出东至范阳入濡并州寖亦至范阳入涞师古曰言易水又至范阳入涞也】
　　滱水【汉志代郡灵丘县滱河东至文安入大河过郡五行九百四十里并州川】
　　【补】滹沱水【一清按汉志代郡卤城县虖河河东至参合入虖池别过郡九行千三百四十里并州川从河东至文安入海过郡六行千三百七十里参合是参户之误别下落河字河间国弓髙县虖池别河首受虖池河东至平舒入海是也从河见浊漳水注】
　　【补】水【一清按説文水出雁门葰人戍夫山东北入海初学记引本注水南流所播为泽俗名天井淀明实录太仆少卿何栋言唐滋沙鸭四水由保真定防于河间天津入海唐即滱水滋亦为大川沙即河鸭河本名鸦儿河即滹沱之漫流四水相敌河虽不见汉志当据许氏之书补之】
　　【补】滋水【一清按汉志常山郡南行唐县牛饮山白陆谷滋水所出东至新市入虖池水説文作白陉谷俗本汉书误也】
　　卷十二
