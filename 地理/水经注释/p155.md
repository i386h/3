<!-- { "loadSidebar": true } -->
　　又西北黒水西出山三合源舍同归一川【卷六二十五页十六行】笺曰谢云宋本作合三源同归一川无舍字一清案名胜志引此文作黒水出西山三源合舍笺说非
　　东流南屈受阳县故城东【卷六二十五页十七行】
　　一清案南屈下落迳字孙潜校増
　　榆次县故涂水乡【卷六二十六页七行】
　　一清案涂水汉志分注作涂水
　　刳腹絶肠折头楷頥处也【卷六二十六页十一行】
　　一清案元和郡县志引此作折头折頥寰宇记引此文作折颈折頥今从乐氏
　　萝磬亭【卷六二十六页十五行】
　　笺曰谢云一本作萝蘑亭一清案寰宇记云萝蘑亭俗名落莫城蘑字是也
　　晋水篇
　　出晋水下口者也【卷六二十七页三行】
　　一清案七字是注混作经
　　晋水出晋阳县西县壅山【卷六二十七页六行】
　　笺曰县旧本作悬孙云壅山海经作雍注云音瓮一清案县古悬字壅当作罋从缶不从土方舆纪要云悬瓮山腹有巨石如瓮亦曰汲瓮山葢取象斯形壅是壅塞之义为误无疑
　　一水结绌山【卷六二十七页十五行】
　　笺曰宋本一下有云字一清案水字亦误当作出
　　昔智伯之遏晋以水灌晋阳【卷六二十七页十七行】
　　笺曰以水当作水以一清案之字衍文
　　水侧有凉堂【卷六二十七页二十行】
　　笺曰御览作凉台一清案今御览引此文是堂字
　　汾水分为二流【卷六二十八页四行】
　　笺曰汾水旧本作湖水一清案非也寰宇记引此文云沼水分为二派沼水即上文智伯遏晋水以灌晋阳蓄以为沼之水其水流入汾后汉书安帝纪元初三年春正月甲戌修理太原旧沟渠溉灌官私田章怀注引郦元水经曰昔智伯遏晋水以灌晋阳后人踵其遗迹蓄以为沼分为二派北渎即智氏故渠也其渎乘高东北入晋阳城以周溉灌东南出城注于汾水今所修渠即谓此与寰宇记所引正同笺云旧本作湖水葢误耳
　　郡椽【卷六二十八页七行】
　　一清案椽当作掾
　　湛水篇
　　湛水出枳县南源【卷六二十八页十六行】
　　一清案枳县当作轵县南源当作南原
　　俗谓之湛水也是葢声尽邻【卷六二十八页十六行】
　　一清案全祖望云湛水字误先司空校本作须水旁注云须读作颁通鉴隋汉王谅遣其将屯河阳与史详战于须水是也尽当作画
　　其水自谿之南流【卷六二十八页十七行】
　　一清案之当作又
　　又东过皮县之北【卷六二十八页十九行】
　　一清案汉书地理志河内郡有波县皮字误
　　源经所注【卷六二十九页二行】
　　一清案源当作原
　　斯乃汨川之所由【卷六二十九页二行】
　　笺曰旧本作泪川一清案汨川是湨川之误譌而为泪又缺笔作汨
　　隰城在东言此非矣【卷六二十九页五行】
　　一清案此当作北
　　济水篇
　　郭景纯云聨沇声相近即沇水也【卷七一页八行】
　　一清案山海经注云沇则济也则当作即今本误
　　东源出原城城东北【卷七一页十六行】
　　一清案城字重文宜衍
　　杜预曰沇水县西北有原城者也是【卷七一页十八行十九行】一清案沇水县是沁水县之误以隠十一年注校也是当作是也
　　而源出原城西东沇水注之【卷七一页十九行】
　　一清案而当作西东沇水当作东流水
　　济水又东南迳郄城北【卷七二页三行】
　　一清案郄说文作郗亦作絺郡国志河内郡波县有絺城刘昭补注曰左曰王与郑絺杜预曰在野王县西南胡渭曰今河内县西南有絺城
　　又东北迳波县故城北汉高帝封公上不害为侯国【卷七二页十八行】
　　笺曰孙云波县当作汲县按史记年表高帝十一年封公上不害为汲侯索隠曰汲县名属河内一清案非也波汲并县名俱属河内郡今本史表作汲侯索隠曰汉表作汲此必古本原是波字故小司马以汲字证之正马班异同处不然史表既是汲侯矣又证以汉表之汲侯义可通乎道元所见故宜无误孙汝澄改波从汲殆未之察耳
　　天浆水涧水注之【卷七二页二十行】
　　一清案上水字衍文
　　在睾上【卷七三页一行】
　　一清案在上落城字睾当作睾与臯同
　　今河内轵西有地名向今无【卷七三页二行】
　　一清案地当作城
　　俗谓之治城亦曰治字水【卷七三页九行十行】
　　一清案两治字俱当作冶亦曰上落水字
　　水出南源下【卷七三页十一行】
　　一清案源当作原
　　述征记曰济河内温县【卷七四页二行】
　　一清案济下落出字
　　过坟城西【卷七四页八行】
　　一清案坟城当作隤城郡国志河内郡修武有隤城刘昭补注曰左传隠十一年以隤与郑
　　东南迳阳乡城北又东南流迳阳乡城北又东南迳李城西【卷七四页十行十一行】
　　一清案下迳阳乡城北又东南八字重文宜衍
　　不至此【卷七四页二十行】
　　一清案此下落也字孙潜校増
　　去襄国一百余里【卷七四页二十行】
　　一清案一字衍文孙潜校
　　梁惠成王二年【卷七五页四行】
　　一清案竹书纪年是三年
　　砀郡长项伯【卷七五页六行】
　　一清案史表是项佗
　　又东至北砾磎南【卷七五页九行】
　　一清案至北二字当倒互砾磎只一处不分南北胡渭亦为此文所误而强名之宜其献笑后来也说见后
　　东出过荥阳北【卷七五页九行】
　　一清案全祖望云荥阳是荥泽之误注云济水又东迳荥泽北所以释此条之经也
　　孔安国曰荥波水以成潴阚骃曰荥波嶓泽名也【卷七五页十二行】
　　一清案书传云荥泽波水以成遏猪今补正下荥波之波衍文
　　笺曰玉海二十一卷内引水经注云浚仪县竹书纪年梁惠成王三十一年三月为大沟于北郛以行圃田之水陈留风俗传曰县北有浚水像而仪之故曰浚仪续述征记曰汴河到浚仪而分汴东注河南流建宁四年于敖城西北垒石为门以遏渠口谓之石门故世亦谓之石门水广十余丈西去河三里石铭云建宁四年十一月黄埸石【卷七六页三行至七行】
　　一清案玉海所引郦注本是二条自浚仪县竹书纪年至汴东注河南流系二十二卷渠水注汴河原作汴沙河南流原作沙南流谓沙水也縁彼卷有错简故其文不属朱氏因浚仪渠而载之于此可称极缪建宁四年以下现载本篇乃更详録无遗疎卤之愆抑又甚矣
　　周城三百步【卷七六页九行】
　　一清案周城二字当倒互
　　水南带三山即皇室山【卷七六页十行】
　　笺曰一作三皇山一清案三下脱皇字三皇山即皇室山朱氏不注于三山之下而注于皇室山之下斯为缪矣
　　济水又东迳西广武城北【卷七六页十三行】
　　一清案十字是注混作经
　　济水又东迳东广武城北【卷七六页十七行】
　　一清案十字是注混作经
　　济水又东迳敖山北【卷七七页五行】
　　一清案八字是注混作经
　　济水又东合荥泽【卷七七页十一行】
　　一清案七字是注混作经荥泽玉海引此文作荥渎下云渎首受河水有石门谓之为荥口石门也
　　渎水受河水【卷七七页十二行】
　　一清案渎水之水胡渭校改首
　　荥播所道【卷七七页十三行】
　　笺曰孙云书作荥波一清案孙汝澄之言葢不知马郑王本波皆作播亦不记夏本纪荥播既都之文而为此辞也
　　未详诏书【卷七七页十八行】
　　笺曰玉海二十一卷内引此文无未详二字疑衍一清案释载此文有未详二字葢误文也当作辛未详字之半似辛其文又互易葢诏书以辛未日下去丁丑才四十五日即在阳嘉三年二月之明月故不再书年月也下文嵗在甲子被癸丑诏书及水注幽冀二州郡县分境立石标界亦云戊子诏书事在熹平四年是其切证戊子今本水经注讹作代字据释校改此未详二字盘洲既不能发明斯义厚斋竟节去之无惑乎朱氏以为疑衍也
　　府乡规基经始【卷七七页十九行】
　　一清案府乡当作府卿谓少府卿也汉都水旧属少府
　　山阳东昏【卷七八页十一行】
　　一清案日知録曰汉陈留郡有东昏后汉志注云陈留志曰故戸牖乡有陈平祠山阳郡有东缗后汉志春秋时曰缗注云左传僖公二十三年齐侯伐宋围缗前书师古曰缗音旻左传缗宋邑高平昌邑县东南有东缗城史记绛侯周勃世家攻爰戚东缗以往索隠曰山阳有东缗县属陈留者音昏属山阳者音旻括地志云东缗故城在兖州金乡县界水经注引王诲碑辞曰河隄谒者山阳东昏司马登是以缗为昏误矣酸枣令刘熊碑隂故守东昏长苏胜则陈留之东昏也
　　东莱典城【卷七八页十二行】
　　一清案汉书地理志东莱郡曲成县典城字误
　　河内太守守城向豺【卷七八页十二行】
　　一清案释作宋城向豺今校正
　　荥渎又东南流注于浦【卷七八页十五行】
　　一清案浦当作泲
　　次东得宿须水口【卷七八页十六行】
　　一清案须当作胥下同
　　渠侧有扈城【卷七八页十六行】
　　一清案扈城下落亭字
　　合则南渎通津【卷七九页二行】
　　一清案合当作今孙潜校改
　　昔卞【卷七九页四行】
　　一清案昔当作音孙潜校改
　　济水又东迳荥阳县北【卷七九页六行】
　　一清案九字是注混作经
　　济水又东南砾石溪水注之【卷七九页九行】
　　一清案十一字是注混作经石字衍文溪当作磎胡渭禹贡锥指以上文误本经文又东至北砾磎为北砾磎而不知至北二字之倒互也以此条济水又东为句南砾磎注之为南砾磎注之而不知此条之非经也其言曰蔡传曰周定王五年河徙砱砾不知在何处按沟洫志贾让治河奏有荥阳漕渠如淳曰今砾磎口是也师古曰砾谿谿名即水经所云泲水东过砾磎者阿谁读误本汉书以今为令又加石作砱殊足使人喷饭即以砾谿言之水经济水东至北砾谿南东出过荥阳县北又东【句】南砾谿水注之砾谿口即南砾磎水入济处也古之决口皆在大伾之东金元时所决渐西至明天顺中河自武陟徙入原武而获嘉之流遂絶变斯极矣荥阳今为荥泽县与获嘉相对周时河徙宁遽在此耶唯汉平帝之世河浸汴济谓徙从砾磎口则可然亦无砱砾之名也此说当必有所本顷阅王伯厚河渠考引程氏曰周时河徙砱砾至汉又改顿丘东南流程氏疑即大昌及检禹贡论其第十一篇有云周定王五年河徙故渎汉元光三年河水徙从顿丘东南流入渤海却无砱砾字又图说莨荡渠口辨引如淳注亦作今砾磎口不作砱砾则二字明系杜撰絶无根据诞妄乖缪莫此为甚而学者宗之以王伯厚之淹博亦不能正其失而且累及程氏地理之学谈何容易东樵之口可谓辩矣然砾磎只一水别无南北之分既强读又东为句以是为南砾磎矣顾何以又云北砾磎未详葢在河南济北其水西注于河者耶茍不知所在亦不当强为立名以疑误后学也【傅泽洪行水金鉴云北砾磎葢在河南济北其水西注于河者又云经所谓砾磎可知上有北砾磎故此为南砾磎是葢袭用锥指而缪者】
　　济水又东索水注之【卷七九页十五行】
　　一清案八字是注混作经
