<!-- { "loadSidebar": true } -->
　　金城郡治也汉昭帝始元六年置王莽之西海也莽又更允吾为脩逺县河水迳其南不在其北西有湟水出塞外东迳西王母石室石釡西海盐池北故阚骃曰其西即湟水之源也地理志曰湟水所出也【一清按汉志金城郡临羌县西北至塞外有西王母石室僊海塩池北则湟水所出东至允吾入河西有须抵池善长所引似有割截之误且先引注文而后言临羌亦未合又僊海疑当作□海僊□字形相近致讹】湟水又东南流迳龙夷城故西零之地也十三州志曰城在临羌新县西三百一十里王莽纳西零之献以为西海郡治此城湟水又东南迳卑禾羌海北有盐池阚骃曰县西有卑禾羌海者也【一清按汉志临羌县下注引阚骃曰西有卑和羌即献王莽地为西海郡者也】世谓之青海东去西平二百五十里【一清按太平寰宇记甘州张掖县下云甘峻山一名绀峻山水经注云张水歴绀峻山南与张掖河合即鲜水也今本无之方舆纪要云西海亦曰僊海郦道元曰古西僊之地也亦曰青海亦曰卑禾羌海亦曰鲜水海亦曰允吾谷盐池西海则其縂名也在张掖境谓之张掖水】湟水东流迳湟中城北故小月氏之地也十三州志曰西平张掖之间大月氏之别小月氏之国范晔后汉书曰湟中月氏胡者其王为匈奴所杀余种分散西逾葱岭其弱者南入山从羌居止故受小月氏之名也后汉西羌曰羌无弋爰剑者秦厉公时以奴亡入三河羌怪为神推以为豪河湟之间多禽兽以射猎为事遂见敬信依者甚众【沈氏炳巽曰道元引此文不甚了然爰剑以被焚不死故羌神之又以教民田畜故羌敬信之不应节去】其曽孙忍因留湟中为湟中羌也湟水又东右控四水导源四谿东北流注于湟湟水又东迳赤城北而东入迳戎峡口右合羌水水出西南山下迳防羌城东故防羌校尉治又东北迳临羌城西东北流注于湟湟水又东迳临羌县故城北汉武帝元狩元年以封孙都为侯国【沈氏曰据史汉表乃封临蔡非临羌是元封非元狩全氏曰临蔡汉表云属河内当是乡亭之名也】王莽之监羌也谓之绥戎城非也湟水又东卢谿水注之水出西南卢川东北流注于湟水湟水又东迳临羌新县故城南阚骃曰临羌新县在郡西百八十里湟水迳城南也城有东西门西北隅有子城湟水又东右合溜谿伏溜石杜蠡四川东北流注之左防临羌谿水水发新县西北东北流歴县北东南入湟水湟水又东龙驹川水注之水右出西南山下东北流迳龙驹城北流注于湟水湟水又东长宁州水注之水出松山东南流迳晋昌城晋昌川水注之长宁水又东南养女川水注之水发养女北山有二源皆长湍逺发南总一川迳养女山谓之养女川【一清按太平御览云彼羌多祷而祈女】阚骃曰长宁亭北有养女岭即浩娓之西西平之北山也乱流出峡南迳长宁亭东城有东西门东北隅有金城去西平西北四十里十三州志曰六十里逺矣长宁水又东南与一水合水出西山东南流水南山上有风伯祠春秋祭之其水东南迳长宁亭南东入长宁水长宁水又东南流注于湟水湟水又东牛心川水注之水出西南逺山东北流迳牛心堆东又北迳西平亭西东北入湟水湟水又迳西平城北东城即故亭也汉景帝六年封陇西太守北地公孙浑邪为侯国【沈氏曰据史汉表俱作平曲其子贺传亦作平曲乃东海之属县全氏曰索隠曰汉表在髙城则是渤海非东海也今本无之盖脱失也寰宇记曰在霸州永清县汉志东海有二平曲县齐召南曰县邑同名者皆异郡故或加东西字以别之东海一郡而平曲二县同名殊不可晓以莽所改一曰平端一曰端平推之或者第二平曲是曲平乎道元以为西平盖误以西为曲耳一清按后汉书万修传永初七年邓太后诏封修曽豊为曲平亭侯则以第二平曲为曲平非无证也】魏黄初中立西平郡慿倚故亭増筑南西北三城以为郡治湟水又东迳土楼南楼北倚山原峯髙三百尺有若削成楼下有神祠雕墙故壁存焉阚骃曰西平亭北有土楼神祠者也今在亭东北五里右则五泉注之泉发西平亭北雁次相缀东北流至土楼南北入湟水湟水又东右合葱谷水水有四源各出一谿乱流注于湟水又东迳东亭北东出漆峡山峡也东流右则漆谷常谿注之左则甘夷川水入焉湟水又东安夷川水注之水发逺山西北迳控众川北屈迳安夷城西北东入湟水湟水又东迳安夷县故城城有东西门去西平亭东七十里阚骃曰四十里湟水又东左合宜春水水出东北宜春谿西南流至于安夷南入湟水湟水又东勒且谿水注之水出县东南勒且谿北流迳安夷城东而北入湟水湟水有勒且之名疑即此号也阚骃曰金城河初与浩亹河合又与勒且河合者也湟水又东左合承流谷水南入右防达扶东西二谿水参差北注乱流东出六谷山也东流期顿鸡谷二水北流注之又东吐那孤长门两川南流入湟水湟水又东迳乐都城南【一清按后汉书马武传又战于洛都谷章懐注云湟水一名洛都水西自吐谷浑界入在今鄯州湟水县洛都即洛都也】东流右合来谷乞斤流二水左防阳非流谿细谷三水东迳破羌县故城南应劭曰汉宣帝神爵二年置城省南门十三州志曰湟水河在南门前东过六谷水自南破羌川自北左右翼注湟水又东南迳小晋兴城北故都尉治阚骃曰允吾县西四十里有小晋兴城也湟水又东与閤门河合即浩亹河也水出西塞外东入塞迳敦煌酒泉张掖南东南迳西平之鲜谷塞尉故城南又东南与湛水合水有二源西水出白岭下东源发于白岸谷合为一川东南流至雾山注閤门河閤门河又东迳养女北山东南左合南流川水出北山南流入于閤门河河又东迳浩亹县故城南王莽改曰兴武矣阚骃曰浩读閤也故亦曰閤门水两兼其称矣又东流注于湟水故地理志曰浩亹水东至允吾入湟水【一清按师古曰浩音诰水名也亹者水流峡山岸深若门也今俗呼此水为閤门河盖疾言之耳】又东迳允吾县北为郑伯津与涧水合水出令居县西北塞外南流迳其县故城西汉武帝元鼎二年置王莽之罕虏也又南迳永登亭西歴黒石谷南流注郑伯津湟水又东迳允街县故城南汉宣帝神爵二年置王莽之脩逺亭也【一清按汉志无亭字然莽改允吾县为脩逺则此宜有亭字以别于郡治今汉书有脱文当以水经注补之】县有龙泉出允街谷泉眼之中水文成交龙或试挠破之寻平成龙畜生将饮者皆畏避而走谓之龙泉下入湟水湟水又东迳枝阳县逆水注之水出允吾县之参街谷东南流迳街亭城南又东南迳阳非亭北又东南迳广武城西故广武都尉治郭淮破羌治无戴于此处也城之西南二十许里水西有马蹏谷汉武帝闻大宛有天马遣李广利伐之始得此马有角为竒故汉武天马之歌曰天马来兮歴无草迳千里兮巡东道胡马感北风之思遂顿羁絶绊骧首而驰晨发京城食时至敦煌北塞外长鸣而去因名其处曰马亭今晋昌郡南及广武马蹏谷石上马迹若践泥中有自然之形故其俗号曰天马迳夷人在边效刻足有大小之迹体状不同视之便别矣水又东迳枝阳县故城南东南入于湟水地理志曰逆水出允吾参街谷东至枝阳入湟【一清按汉志谓之乌亭逆水】湟水又东流注于金城河即积石之黄河也阚骃曰河至金城县谓之金城河随地为名也释氏西域记曰牢兰海东伏流龙沙堆在屯皇【一清按屯皇即敦煌师古曰敦音屯汉志曰敦煌郡有白龙沙堆】东南四百里阿步干【一清按通鉴晋纪魏冀州刺史阿薄干胡三省注魏书官氏内入诸姓阿伏干氏后为阿氏薄伏皆与步音通转而人又取山之号为姓名也】鲜卑山【一清按三字注中注】东流至金城为大河出昆仑昆仑即阿耨达山也河水又东迳石城南谓之石城津阚骃曰在金城西北矣河水又东南迳金城县故城北应劭曰初筑城得金故曰金城也汉书集注薛瓉云金者取其坚固也故墨子有金城汤池之言矣王莽之金屏也世本曰鲧作城风俗通曰城盛也从土成声管子曰内之为城外之为郭郭外之土开池髙则沟之命之曰金城十三州志曰大河在金城北门东流有梁泉注之泉出县之南山按耆旧言梁晖字始娥汉大将军梁冀后冀诛入羌后其祖父为羌所推为渠帅而居此城土荒民乱晖将移居枹罕出顿此山为羣羌围迫无水晖以所执榆鞭竖地以青羊祈山神泉涌出榆木成林其水自县北流注于河也
　　又东过榆中县北
　　昔防恬为秦北逐戎人开榆中之地按地理志曰金城郡之属县也故徐广史记音义曰榆中在金城即阮嗣宗劝进文所谓榆中以南者也【一清按任氏广书叙指南曰水经河州地名曰榆城太平寰宇记河州枹罕县榆城溪乌头川在郡东方舆纪要兰州有榆中城汉县杜佑以为即故大小榆谷误也】
　　又东过天水北界
　　菀川水出勇士县之子城南山东北流歴此成川世谓之子城川又北迳牧师菀故汉牧菀之地也羌豪迷吾等万余人到襄武首阳平襄勇士至此抄菀马焚烧亭驿即此处也又曰菀川水地为龙马之沃土故马援请与田户中分以自结也有东西二菀城相去七里西城即乞佛所都也又北入于河也
　　又北过武威媪围县东北
　　河水迳其界东北流县西南有泉源东迳其县南又东北入河也【全氏曰按胡三省曰秃发傉檀之拒赫连其臣焦朗劝令从温围水北渡疑因媪围县得名譌媪为温也前此晋马隆讨凉州鲜卑渡温水则省文也后此拓跋伐沮渠李顺谓自温圉水至姑臧则又譌围为圉矣是即道元所谓泉源迳县南入河者】
　　又东北过天水勇士县北
　　地理志曰满福也属国都尉治【一清按汉志勇士县下云属国都尉治满福似别是一城道元颠倒引之有舛误也】王莽更名之曰纪徳水出县山【全氏曰此句有脱文当云有水出县西后汉书西羌传赵冲复追羌到建威鹯隂河章懐注曰续汉志建威作武威鹯隂县名属安定后汉属武威来白曰即水经河水东北过勇士县处也】世谓之二十八渡水东北流谿涧萦曲途出其中迳二十八渡行者勤于溯涉故因名焉北迳其县而下注河又有赤晔川水南出赤蒿谷北流迳赤晔川又北迳牛官川又北迳义城西北北流歴三城川而北流注于河也
　　又东北过安定北界麦田山
