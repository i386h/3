<!-- { "loadSidebar": true } -->
　　夷水即佷山清江也水色清照十丈分沙蜀人见其澄清因名清江也【一清按应劭曰夷山在夷陵西南又云夷水出巫东入江然夷水之源最逺方舆纪要云源出蛮中南流名柘林溪经天池洛浦名黔黎溪南至金洞唐崖入黔江县名黔江又云黔江自贵州思州之上费溪发源经五十八节名滩至黔州境分流入黔江县界为施州江入湖广施州卫谓之清江是也水源之逺如此是以善长不记其所出而以佷山清江为限至应劭所云夷山似因夷水得名大类常璩漾山漾水之殊目不足为据江水篇经云江水又东南过夷道县北夷水从佷山县南东北注之注云夷道县为二江之防是夷水出江入江而胡朏明云禹循江而南且东以至于巫山乃不出三峡而并夷水以东且南逾澧水沅水以至于衡山导江云东别为沱又东至于澧则不经三峡可知又云夷水首出鱼复江尾入宜都江行五百余里是亦荆州之沱也古时自巴入楚避三峡之险皆由此路史记张仪説楚王曰秦西有巴蜀大船积粟起于汶山浮江以下至楚三千余里舫船载卒一日行三百余里不至十日而拒扞闗扞闗惊则从境以东尽城守矣黔中巫郡非三峡之有此言舟师自夷水入楚也楚世家肃王四年蜀伐楚取兹方于是楚为扞闗以拒之水经注江水自江闗东迳弱闗捍闗盖大江出三峡迳弱闗江沱出佷山迳捍闗划然两道仪言浮江以下拒扞闗则不径巫峡明矣夷水受江处不知何时日就湮塞后汉建武中公孙述遣将田戎等乗枋箄下江闗拔夷道夷陵光武命岑彭吴汉伐之泝江而上则皆取道于三峡而不复由夷水矣盖其时水已浅狭不胜战舰自后荆梁用师未有不由峡江者然郦注云河渠裁得通船则后魏时犹存下逮唐初建始之北遂成防港故章懐注西南夷寰宇记明一统志不复知此水出西北奉节之大江而以为西南施州卫之山源然自汉志已不言首受江未知何故班氏疎畧颇多水经注源委详明而又有张仪之言为证无可疑者禹导江自梁入荆必浮此水也东樵此言较宛溪为覈然则夷水乃跨有荆梁之沱禹贡所记二州指此已偹纷纷郓江玉轮江江枝江皆后起之名耳】昔廪君浮土舟于夷水据扞闗而王巴是以法孝直有言鱼复扞闗临江据水实益州祸福之门夷水又东迳建平沙渠县县有巫城南岸临水山道五百里其水歴县东出焉
　　东南过佷山县南
　　夷水自沙渠县入水流浅狭裁得通船东迳难留城南城即山也独立峻絶西面上里余得石穴把火行百许步得二大石碛并立穴中相去一丈俗名阴阳石阴石常湿阳石常燥毎水旱不调居民作威仪服饰往入穴中旱则鞭阴石应时雨多雨则鞭阳石俄而天晴相承所説往往有效但捉鞭者不夀人颇恶之故不为也东北面又有石室可容数百人毎乱民入室避贼无可攻理因名难留城也昔巴蛮有五姓未有君长俱事神乃共掷剑于石穴约能中者奉以为君巴氏子务相乃中之又令各乗土舟约浮者当以为君唯务相独浮因共立之是为廪君乃乗土舟从夷水下至盐阳盐水有神女谓廪君曰此地广大鱼盐所出愿留共居廪君不许盐神暮輙来宿旦化为虫羣飞蔽日天地晦暝积十余日廪君因伺便射杀之天乃开明廪君乗土舟下及夷城夷城石岸崄曲其水亦曲廪君望之而叹山崖为崩廪君登之上有平石方二丈五尺因立城其傍而居之四姓臣之死精魂化而为白虎故巴氏以虎饮人血遂以人祀盐水即夷水也【全氏曰按江水篇夷水出夷谿盐水出巫谿今此合为一】又有盐石即阳石也盛宏之以是推之疑即廪君所射盐神处也将知阴石是对阳石立名矣亊既鸿古难为明徴夷水又东迳石室在层岩之上石室南向水出其下悬崖千仭自水上迳望见毎有陟山岭者扳木侧足而行莫知其谁村人骆都小时到此室边采蜜见一仙人坐石牀上见都凝瞩不转都还招村人重往则不复见乡人今名为仙人室袁山松云都孙息尚存夷水又东与温泉三水合大溪南北夹岸有温泉对注夏暖冬热上常有雾气痬疾百病浴者多愈父老此泉先出盐于今水有盐气夷水有盐水之名此亦其一也夷水又东迳佷山县故城南县即山名也孟康曰音恒出药草恒山今世以银为音也【全氏曰孟康曰下十七字注中注】旧武陵之属县南一里即清江东注矣南对长杨溪溪水西南潜穴穴在射堂村东六七里谷中有石穴清泉濆流三十许步复入穴即长杨之源也水中有神鱼大者二尺小者一尺居民钓鱼先陈所须多少拜而请之拜讫投钓饵得鱼过数者水輙波涌防风卒起树木摧折水侧生异花路人欲摘者皆当先请不得輙取水源东北之风井山回曲有异势穴口大如盆山松云夏则风出冬则风入春秋分则静余往观之其时四月中去穴数丈须防寒栗言至六月中尤不可当往人有冬过者置笠穴中风吸之经月还步杨溪得其笠则知通矣其水重源显发北流注于夷水此水清泠甚于大溪纵暑伏之辰尚无能澡其津流也县北十余里有神穴平居无水时有渇者诚启请乞辄得水或戏求者水终不出县东十许里至平乐村又有石穴出清泉中有潜龙毎至大旱平乐村左近村居辇草秽着穴中龙怒须防水出荡其草秽傍侧之田皆得浇灌从平乐顺流五六里东亭村北山甚髙峻上合下空空徼东西广二丈许髙起如屋中有石牀甚整顿傍生野韭人往乞者神许则风吹别分随偃而揃不得过越不偃而揃辄凶往观者去时特平暨处自然恭肃矣
　　又东过夷道县北
　　夷水又东迳虎滩岸石有虎像故因以名滩也夷水又东迳釡濑其石大者如釡小者如刁斗形色乱真唯实中耳夷水又东北有水注之其源百里与丹水出西南望州山山形竦峻峰秀甚髙东北白岩壁立西南小演通行登其顶平可有三畆许上有故城城中有水登城望见一州之境故名望州山俗语讹今名武钟山山根东有涌泉成溪即丹水所发也下注丹水天阴欲雨輙有赤气故名曰丹水矣丹水又迳亭下有石穴甚深未尝测其逺近穴中蝙蝠大者如乌悉多倒悬元中记曰蝙蝠百嵗者倒悬得而服之使人神仙穴口有泉冬温夏冷【一清按此处有脱文盖言泉水有鱼故下有秋藏春逰之文】秋则入藏春则出游民至秋阑防水口得鱼大者长四五尺骨软肉美异于余鱼丹水又迳其下积而为渊渊有神龙毎旱村人以菵草投渊上流鱼则多死龙怒当时大雨丹水又东北流两岸石上有虎迹甚多或深或浅皆悉成就自然咸非人工丹水又北注于夷水水色清澈与大溪同夷水又东北迳夷道县北而东注
　　东入于江
　　夷水又迳宜都北东入大江有泾渭之比亦谓之佷山北溪水所经皆石山略无土岸其水虚映俯视逰鱼如乗空也浅处多五色石冬夏激素飞清傍多茂木空岫静夜聴之恒有清响百鸟翔禽哀鸣相和巡頽浪者不觉疲而忘归矣
　　油水出武陵孱陵县西界
　　县有白石山油水所出东迳其县西与洈水合水出髙成县洈山东迳其县下东至孱陵县入油水也
　　东过其县北
　　县治故城王莽更名孱陆也刘备孙夫人权妹也又更修之其城背油向泽
　　又东北入于江
　　油水自孱陵县之东北迳公安县西又北流注于大江
　　澧水出武陵充县西歴山东过其县南
　　澧水自县东迳临澧零阳二县故界水之南岸白石双立厥状类人髙各三十丈周四十丈古老言昔充县尉与零阳尉共论封境因相伤害化而为石东标零阳西揭充县后即其地为临澧县之故治临侧澧水即为县名晋太康四年置澧水又东茹水注之水出龙茹山水色清澈漏石分沙庄辛説楚襄王所谓饮茹溪之流者也茹水东流入澧水
　　又东过零阳县之北
　　澧水东与温泉水防水发北山石穴中长三十丈冬夏沸涌常若汤焉温水南流注于澧水澧水又东合零溪水源南出零阳之山歴溪北注澧水【一清按汉志武陵郡零阳县应劭曰零水所出东入湘殆即零溪也而道元以为入澧】澧水又东九渡水注之水南出九渡山山下有溪又以九渡为名山兽咸饮此水而迳越他津皆不饮之九渡水北迳僊人楼下傍有石形极方峭世名之为僊楼水自下歴溪曲折逶迤倾注行者间闗毎所褰泝山水之号盖亦因事生焉九渡水又北流注于澧水澧水又东娄水入焉水源出巴东界东迳天门郡娄中县北又东迳零阳县注于澧水澧水又东迳零阳县南郡縁零溪以著称矣澧水又迳澧阳县右防渫水水出建平郡东迳渫阳县南晋太康中置渫水又左合黄水水出零阳县西北连巫山溪出雄黄颇有神异采之常以冬月祭祀凿石深数丈方得佳黄故溪水取名焉黄水北流注于渫水渫水又东注澧水谓之渫口澧水又东迳澧阳县南南临澧水晋太康四年立天门郡治也吴永安六年武陵郡嵩梁山髙峰孤竦素壁千寻望之苕亭有似香炉其山洞开元朗如门髙三百丈广二百丈门角上各生一竹倒垂下拂谓之天帚孙休以为嘉祥分武陵置天门郡澧水又东歴层步山髙秀特立山下有峭涧泉流所发南流注于澧水
　　又东过作唐县北
　　作唐县后汉分孱陵县置澧水入县左合涔水水出西南天门郡界南流迳涔坪屯屯堨涔水溉田数千顷【一清按説文涔阳渚在郢中】又东南流注于澧水澧水又东澹水出焉澧水又南迳故郡城东东转迳作唐县南澧水又东迳南安县南晋太康元年分孱陵立澹水注之水上承澧水于作唐县东迳其县北又东注于澧谓之澹口【一清按澹水三国时亦曰诞水吴书黄盖所谓巴醴由诞者也由即油水诞即澹水也】王仲宣赠士孙文始诗曰悠悠澹澧者也澧水又东与赤沙湖水防湖水北通江而南注澧谓之沙口澧水又东南注于沅水曰澧口盖其枝渎耳离骚曰沅有芷兮澧有兰
　　又东至长沙下巂县西北东入于江
　　澧水流注于洞庭湖俗谓之曰澧江口也
