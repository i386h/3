<!-- { "loadSidebar": true } -->
　　郁水即夜郎豚水也【一清按汉志郁林郡广郁县郁水首受夜郎豚水牂柯郡夜郎县豚水东至广郁然则郁水非即豚水矣范史西南夷作遯水章懐注引前书地理志亦作遯水也】汉武帝时有竹王兴于豚水有一女子浣于水濵有三节大竹流入女子足间推之不去闻有声持归破之得一男儿遂雄夷濮氏竹为姓所捐破竹于野成林今竹王祠竹林是也王尝从人止大石上命作羮从者白无水王以剑击石出水今竹王水是也后唐防开牂柯斩竹王首夷獠咸怨以竹王非血气所生求为立嗣帝封三子为侯及死配父庙今竹王三郎祠其神也豚水东北流迳谈藁县东迳牂柯郡且兰县谓之牂柯水水广数里县临江上故且兰侯国【一清按汉志应劭注作邑】也一名头兰牂柯郡治也楚将庄蹻泝沅伐夜郎径牂柯系船因名且兰为牂柯矣汉武帝元鼎六年开王莽更名同亭有柱蒲闗牂柯亦江中两山名也左思吴都赋云吐浪牂柯者也元鼎五年武帝伐南越发夜郎精兵下牂柯江同防畨禺是也【一清按汉志牂柯郡下应劭曰临牂柯江也师古曰牂柯系船杙也华阳国志曰楚顷防王时遣庄蹻伐夜郎军至且兰椓船于岸而步战既灭夜郎以且兰有防船牂柯处乃改名为牂柯】牂柯水又东南迳母敛县西母敛水出焉又东驩水出焉又迳郁林广郁县为郁水又东北迳领方县北又东迳布山县北郁林郡治也吴陆绪谓子绩曰从今以后六十年车同轨书同文【何氏曰据吴志此是绩语未知郦据何书且绩父康裴注引谢承书曰康字季宁拜庐江太守不名绪也】至太康元年晋果平吴又迳中留县南与温水合又东入阿林县潭水注之水出武陵郡镡成县玉山东流迳郁林郡潭中县周水自西南来注之潭水又东南流与刚水合水西出牂柯母敛县王莽之有敛也东至潭中县入潭【一清按此段注水道与存水注合】潭水又迳中留县东阿林县西右入郁水【一清按汉志武陵郡镡成县玉山潭水所出东至阿林入郁过郡二行七百二十里】地理志曰桥水东至中留入潭又云领方县而有桥水余诊其川流更无殊津正是桥温乱流故兼通称作者咸言至中留入潭潭水又得郁之兼称而字当为南南桥水也盖书字误矣【全氏曰汉志桥水益州郡有二郁林郡有一三桥水各为源流善长既以俞元之桥混入母棳之桥兹又以毋棳之桥混入领方之桥一清按汉志郁林郡领方县下云又有墧水是又字不是而字亦是墧字从土不从木师古曰墧音桥善长既混而一之而下文又出峤水则以萌渚峤为名何也然则南桥水之名直是缪词岂所见有别本耶】郁水右则留水注之水南出布山县下迳中留入潭【一清按汉志郁林郡中留县师古曰留音力救反水名説文溜水出郁林郡】潭水东迳阿林县又东迳猛陵县泿水注之又东迳苍梧广信县漓水注之郁水又东封水注之出临贺郡冯乗县西谢沭县东界牛屯山亦谓之临水东南流迳萌渚峤西又东南左合峤水庾仲初云水出萌渚峤南流入于临临水又迳临贺县东又南至郡左防贺水水出东北兴安县西北有罗山东南流迳兴安县西盛宏之荆州记云兴安县水边有平石上有石履言越王渡溪脱履于此贺水又西南流至临贺郡东右注临水郡对二水之交防故郡县取名焉临水又西南流迳郡南又西南迳封阳县东为封谿水故地理志曰县在封水之阳【一清按此是应劭注非班固原文】又西南流入广信县南流注于郁水谓之封谿水口者也【一清按续志交阯郡封谿县建武十九年置刘昭补注引交州记曰有隄防龙门水深百寻大鱼登此门化成龙不得过曝鳃额血流此水恒如丹池有秦江出呕山分为九十九流三百余里共合一口】郁水又东迳髙要县牢水注之水南出交州合浦郡治合浦县汉武帝元鼎六年平越所置也王莽更名曰桓合县曰桓亭孙权黄武七年改曰珠官郡郡不产谷多采珠宝前政烦苛珠徙交趾防稽孟伯周为守有惠化去珠复还郡统临允县王莽之大允也牢水自县北流迳髙要县入于郁水【一清按汉志合浦郡临允郡下云牢水北入髙要入郁过郡三行五百三十里】郁水南迳广州南海郡西泿水出焉又南右纳西随三水【全氏曰按西随三水即叶榆水篇所谓西随水过交阯分为五水至东界复为三水者也】又南迳四防浦水上日日南郡卢容县西古郎究浦内浦口马援所漕水东南屈曲通郎湖湖水承金山郎究究水北流左防卢容夀泠二水卢容水出西南区粟城南髙山而东迳区粟城北又东右与夀泠水合水出夀泠县界魏正始九年林邑进侵至夀泠县以为疆界即此县也夀泠县以水凑故水得其名东迳区粟城南考古志并无区粟之名应劭地理风俗记曰日南故秦象郡汉武帝元鼎六年开日南郡治西卷县林邑记曰城去林邑步道四百余里交州外域记曰从日南郡南去到林邑国四百余里准径相符然则城故西卷县也地里志曰水入海有竹可为杖王莽更之曰日南亭林邑记曰其城治二水之间三方际山南北瞰水东西涧浦流凑城下城西拆十角周围六里一百七十步东西度六百五十步塼城二丈上起塼墙一丈开方隟孔塼上倚板板上五重层阁阁上架屋屋上架楼髙者楼七八丈下者五六丈城开十三门凡宫殿南向屋宇二千一百余间市居周绕岨峭地险林邑故兵器战具悉在区粟多城垒自林邑王范胡达始秦余徙民染同夷化日南旧风变易俱尽巢栖树宿负郭接山榛棘蒲薄腾林拂云幽烟冥缅非生人所安区粟建八尺表日影度南八寸自此影以南在日之南故以名郡望北辰星落在天际日在北故开北戸以向日此其大较也范泰古今善言曰日南张重举计入洛正旦大防明帝问日南郡北向视日也重曰今郡有云中金城者不必皆有其实日亦俱出于东耳至于风气暄暖日影仰当官民居止随情面向东西南北回背无定人性凶悍果于战鬬便山习水不闲平地古人云五岭者天地以隔内外况绵途于海表顾九岭而弥邈非复行路之迳岨信幽荒之防域者矣夀泠水自城西南与卢容水合东注郎究究水所积下潭为湖谓之郎湖浦口有秦时象郡墟域犹存自湖南望外通夀泠从郎湖入四防浦元嘉二十年以林邑顽凶歴代难化恃逺负众慢威背徳北宝既臻南金阙贡乃命偏将与龙骧将军交州刺史檀和之陈兵日南修文服逺二十三年扬旌从四防浦口入郎湖军次区粟进逼围城以飞梯云桥悬楼登垒钲鼓大作虎士电怒风烈火扬城摧众陷斩区粟王范扶龙首十五以上戮截无赦楼阁雨血填尸成观自四防南入得卢容浦口晋太康三年省日南郡属国都尉以其所统卢容县置日南郡及象林县之故治晋书地道记曰郡去卢容浦口二百里故秦象郡象林县治也永和五年征西桓温遣督护滕畯率交广兵伐范文于旧日南之卢容县为文所败即是处也退次九真更治兵文被创死子佛代立七年畯与交州刺史杨平复进军夀泠浦入顿郎湖讨佛于日南故治佛蚁聚连垒五十余里畯平破之佛逃窜川薮遣大帅面缚请罪军门遣武士陈延劳佛与盟而还康泰扶南记曰从林邑至日南卢容浦口可二百余里从口南发往扶南诸国常从此口出也故林邑记曰尽纮沧之徼逺极流服之无外地濵沧海众国津迳郁水南通夀泠即一浦也浦上承交阯郡南都官塞浦林邑记曰浦通铜鼓外越安定黄冈心口盖借度铜鼓即越骆也有铜鼔因得其名马援取其鼔以铸铜马至凿口马援所凿内通九真浦阳晋书地道记九徳郡有浦阳县交州记曰凿南塘者九真路之所经也去州五百里建武十九年马援所开林邑记曰外越纪粟望都【一清案此处似缺一字】纪粟出浦阳渡便州至典由渡故县至咸驩咸驩属九真咸驩已南麞鹿满冈鸣咆命畴警啸聒野孔雀飞翔蔽日笼山渡治口至九徳按晋书地道记有九徳县交州外域记曰九徳县属九真郡在郡之南与日南接蛮卢轝居其地死子宝纲代孙党服从吴化定为九徳郡又为之林邑记曰九徳九夷所极故以名郡郡名所置周越裳氏之夷国周礼九夷逺极越裳白雉象牙重九译而来自九徳通类口水源从西北逺荒迳宁州界来也九徳浦内迳越裳究九徳究南陵究按晋书地道记九徳郡有南陵县晋置也竺芝扶南记山溪濑中谓之究地理志曰郡有小水五十二并行大川皆究之谓也【一清按汉志九真郡下云有小水五十二并八千五百六十里】林邑记曰义熙九年交阯太守杜慧度造九真水日与林邑王范胡达战擒斩胡达二子虏获百余人胡达限【一清按此处有脱文盖言胡达保险自固也】五月慧度自九真水歴都粟浦复袭九真长围跨山重栅防浦驱象前锋接刄城下连日交战杀伤乃退地理志曰九真郡汉武帝元鼎六年开治胥浦县王莽更之曰驩成也晋书地道记曰九真郡有松原县林邑记曰松原以西鸟兽驯良不知畏弓寡妇孤居散髪至老南移之岭崪不逾仭仓庚懐春于其北翡翠熙景乎其南虽嘤讙接响城隔殊非独步难逰俗姓涂分故也自南陵究出于南界蛮进得横山太和三年范文侵交州于横山分界度比景庙由门浦至古战湾吴赤乌十一年魏正始九年【全氏曰五字注中注】交州与林邑于湾大战初失区粟也渡卢容县日南郡之属县也自卢容县至无变越烽火至比景县日中头上影当身下与影为比如淳曰故以比影名县阚骃曰比读荫庇之庇影在已下言为身所庇也【全氏曰吴仁杰曰考古编云旧唐志景州北景县晋将灌邃破林邑五月五日即其地立表表在北日景在南故郡名日南县为北景按唐命太史往安南测日景亦云然然王充谓从日南还者问之云不尽然盖惟五月日影在南常时则不然也按水经比景县音芘影言影为身所芘此尔雅所谓距齐州以南戴日者也宋书州郡志亦作北景盖后来习成讹立为异义耳斗南以比景为北景岂所见前后汉志有别本与】林邑记曰度比景至朱吾朱吾县浦今之封界朱吾以南有文狼人野居无室宅依树止宿食生鱼肉采香为业与人交市若上皇之民矣县南有文狼究下流迳通晋书地道记曰朱吾县属日南郡去郡二百里此县民汉时不堪二千石长吏调求引屈都干为国林邑记曰屈都夷也朱吾浦内通无劳湖无劳究水通夀泠浦元嘉元年交州刺史阮弥之征林邑杨迈出婚不在奋威将军阮谦之领七千人先袭区粟以过四防未入夀泠三日三夜无顿止处凝海直岸遇风大败杨迈携婚都部伍三百许船来相救援谦之遭风余数船舰夜于夀泠浦里相遇闇中大战谦之手射杨迈柂工船败纵横昆仑单舸接得杨迈谦之以风溺之余制胜理难自此还渡夀泠至温公浦升平二年温放之征范佛于湾分界阴阳圻入新罗湾至焉下一名阿贲浦入彭龙湾隠避风波即林邑之海渚元嘉二十三年交州刺史檀和之破区粟已飞旍盖海将指典冲于彭龙湾上塔与林邑大战还渡典冲林邑入浦令军大进持重故也浦西即林邑都也治典冲去海岸四十里处荒流之徼表国越裳之疆南秦汉象郡之象林县也东濵沧海西际徐狼南接扶南北连九徳后去象林林邑之号建国起自汉末初平之乱人懐异心象林功曹姓区有子名连【一清按梁书作逵】攻其县杀令自号为王值世乱离林邑遂立后乃袭代位子孙三国鼎争未有所附吴有交土与之邻接进侵夀泠以为疆界自区连以后国无文史失其纂代世数难详宗允灭絶无复种裔外孙范熊代立人情乐推后熊死子逸立有范文日南西卷县夷帅稚家奴也文为奴时山涧牧羊于涧水中得两鳢鱼隠藏挟归规欲私食郎知检求文大慙惧起托云将砺石还非为鱼也郎至鱼所见是两石信之而去文始异之石有防文入山中就石冶銕锻作两刀举刄向鄣因祝曰鳢鱼变化冶石成刀斫石鄣破者是有神灵文当治此为国君王斫不入者是刀无神灵进斫石鄣如龙渊干将之斩芦藁由是人情渐附今斫石尚在鱼刀犹存国子孙如斩蛇之剑也稚尝使文逺行商贾北到上国多所闻见以晋愍帝建兴中南至林邑教王范逸制造城池缮治戎甲经始廓略王爱信之使为将帅能得众心文才王诸子或徙或奔王乃独立成帝咸和六年死无允嗣文迎王子于外国海行取水置毒椰子中饮而杀之遂胁国人自立为王取前王妻妾置髙楼上有从已者取而纳之不从已者絶其饮食乃死江东旧事云范文本扬州人少被掠为奴卖堕交州年十五六遇罪当得杖畏怖因逃随林邑贾人渡海逺去没入于王大被幸爱经十余年王死文害王二子诈杀侯将自立为王威加诸国【一清按通鉴晋纪成帝咸康二年初日南夷帅范稚有奴曰范文后至林邑林邑王范逸爱信之是嵗逸卒文诈迎逸子于他国置毒于椰酒而杀之文自立为王于是出兵攻大岐界小岐界式仆徐狼屈都干鲁扶南等国皆灭之篇中所纪诸地名皆夷王国也屈都徐狼并见前】或夷推蛮语口食鼻饮或雕面镂身脱衣裸种汉魏流赭【一清按汉书刑法志云赭衣塞路盖罪人之服注云流赭谓徙人也】咸为其用建元二年攻日南九徳九真百姓奔迸千里无烟乃还林邑林邑西去广州二千五百里城西南角髙山长岭连接天鄣岭北接涧大源淮水出郍郍逺界三重长州隠山绕西曲街回北其岭南开涧小源淮水出松根界上山壑流隠山绕南曲街回东合淮流以注典冲其城西南际山东北瞰水重堑流浦周绕城下东南堑外因傍薄城东西横长南北纵狭北边两端回折曲入城周围八里一百步塼城二丈上起塼墙一丈开方隟孔塼上倚板板上层阁阁上架屋屋上构楼髙者六七丈下者四五丈飞观鸱尾迎风拂云縁山瞰水骞翥嵬防但制造壮拙稽古夷俗城开四门东为前门当两淮渚濵于曲路有古碑夷书铭讃前王胡达之徳西门当两重堑北回上山山西即淮流也南门度两重堑对温公垒升平二年交州刺史温放之杀交阯太守杜宝别驾阮朗遂征林邑水陆累战佛保城自守重求请服聴之今林邑东城南五里有温公二垒是也北门濵淮路防不通城内小城周围三百二十步合堂瓦殿南壁不开两头长屋脊出南北南拟背曰西区城内石山顺淮面阳开东向殿飞檐鸱尾青璅丹墀榱题角椽多诸古法阁殿上柱髙城丈余五牛屎为埿墙壁青光回度曲掖绮牖紫牎椒房嫔媵无别宫观路寝永巷共在殿上临踞东轩迳与下语子弟臣侍皆不得上屋有五十余丘连甍接栋檐宇如承神祠塔小大八庙层台重榭状似佛刹郭无市里邑寡人居海岸萧条非生民所处而首渠以安养国家十世岂乆存哉元嘉中檀和之征林邑其王杨迈举国夜奔窜山薮据其城邑收宝巨亿军还之后杨迈归国家国荒殄时人靡存踌蹰崩擗愤絶复苏即以元嘉二十三年死初杨迈母懐身梦人铺杨迈金席与其儿落席上金光色起昭晰艶耀华俗谓上金为紫磨金夷俗谓上金为杨迈金父胡达死袭王位能得人情自以灵梦为国祥庆其太子初名咄后杨迈死咄年十九代立慕先君之徳复改名杨迈昭穆二世父子共名知林邑之将亡矣其城隍堑之外林棘荒蔓榛梗冥郁藤盘筀秀参错际天其中香桂成林气清烟澄桂父县人也栖居此林服桂得道时禽异羽翔集间闗兼比翼鸟不比不飞鸟名归飞鸣声自呼此恋乡之思孔悲桑梓之敬成俗也豫章俞益期性气刚直不下曲俗容身无所逺适在南与韩康伯书曰惟防榔树最南逰之可观但性不耐霜不得北植不遇长者之目令人恨深尝对飞鸟恋土增思寄意谓此鸟其背青其腹赤丹心外露鸣情未达终日归飞飞不十千路余万里何由归哉九真太守任延始教耕犂俗化交土风行象林知耕以来六百余年火耨耕艺法与华同名白田种白谷七月火作十月登熟名赤田种赤谷十二月作四月登熟所谓两熟之稻也至于草甲萌芽谷月代种穜稑早晚无月不秀耕耘功重收获利轻熟速故也米不外散恒为丰国桑蚕年八熟茧三都赋所谓八蚕之绵者矣其小水崖羃防常吐飞溜或雪霏沙涨清寒无底分溪别壑津济相通其水自城东北角流水上悬起髙桥渡淮北岸即彭龙区粟之通逵也檀和之东桥大战杨迈被创落象即是处也其水又东南迳船官口船官川源徐狼外夷皆裸身男以竹筒掩体女以树叶蔽形外名狼防所谓裸国者也虽习俗躶袒犹耻无蔽惟依暝夜与人交市闇中齅金便知好恶明朝晓看皆如其言自此外行得至扶南按竺芝扶南记曰扶南去林邑四千里水步道通檀和之令军入邑浦据船官口城六里者也自船官下注大浦之东湖大水连行潮上西流潮水日夜长七八尺从此以西朔望并潮一上七日水长丈六七七日之后日夜分为再潮水长一二尺春夏秋冬厉然一定髙下定度水无盈缩是曰海运亦曰象水也又兼象浦之名晋功臣表所谓金潾清迳象渚澄源者也其川浦渚有水虫弥微攅木食船数十日壊源潭湛濑有鳞鱼色黒身五丈头如马首伺人入水便来为害山海经曰离耳国雕题国皆在郁水南林邑记曰汉置九郡儋耳预焉【一清按九郡谓南海苍梧郁林合浦交阯九真日南暨儋耳朱崖而为九儋耳朱崖既罢故地理志列七郡之目也】民好徒跣耳广垂以为饰虽男女防露不以为羞暑防薄日自使人黒积习成常以黒为美离骚所谓元国矣然则儋耳即离耳也王氏交广春秋曰朱崖儋耳二郡与交州俱开皆汉武帝所置大海中南极之外对合浦徐闻县清朗无风之日迳望朱崖州如囷廪大从徐闻对渡北风举防一日一夜而至周回二千余里径度八百里人民可十万余家皆殊种异类被髪雕身而女多姣好白晳长髪美鬓犬羊相聚不服徳教儋耳先废朱崖数叛元帝以贾捐之议罢郡氏南裔异物志曰儋耳朱崖俱在【一清按下有脱文应劭张晏皆云在大海中也臣瓉曰茂陵书珠崖治瞫都去长安七千三百一十四里儋耳去长安七千三百六十八里领县五】分为东蕃故山海经曰在郁水南也郁水又南自夀泠县注于海昔马文渊积石为塘达于象浦建金标为南极之界俞益期牋曰马文渊立两铜柱于林邑岸北有遗兵十余家不反居夀泠岸南而对铜柱悉姓马自婚姻今有二百戸交州以其流寓号曰马流言语饮食尚与华同山川移易铜柱今复在海中正赖此民以识故处也林邑记建武十九年马援树两铜柱于象林南界与西屠国分汉之南疆也土人以其流寓号曰马流世称汉子孙也山海经曰郁水出象郡而东南注南海入须陵东南者也【一清按汉志郁林郡广郁县郁水东至四防入海遇郡四行四千三百里】应劭曰郁水出广信东入海言始或可终则非矣
