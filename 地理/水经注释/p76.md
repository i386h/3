<!-- { "loadSidebar": true } -->
　　经云蒗荡渠者百尺沟之别名也南合交口新沟自是东出颍上有堰谓之新阳堰俗谓之山阳堨非也新沟自颍北东出县在水北故应劭曰县在新水之阳今县故城在东明颍水不出其北盖经误耳颍水自堰东南流迳项县故城北春秋僖公十七年鲁灭项是矣颍水又东右合谷水水上承平乡诸陂东北迳南顿县故城南侧城东注春秋左所谓顿廹于陈而奔楚自顿徙南故曰南顿也今其城在顿南三十余里又东迳项城中楚襄王所郭以为别都都内西南小城项县故城也旧颍州治谷水迳小城北又东迳魏豫州刺史贾逵祠北王隠言祠在城北非也庙在小城东昔王凌为宣王司马懿【一清按三字注中注】所执屇庙而叹曰贾梁道王凌魏之忠臣唯汝有灵知之遂仰鸩而死庙前有碑碑石生金干寳曰黄金可采为晋中兴之瑞谷水又东流出城东注颍颍水东侧有公路城袁术所筑也故世因以术字名城矣颍水又东迳临颍城北城临水阙南面又东迳云阳二城间南北翼水并非所具又东迳丘头丘头南枕水魏书国志曰宣王军次丘头王凌面水次故号武丘矣【巵林曰司马懿虽尝讨王凌至丘头而武丘之名则至司马昭克诸葛诞始改本注误矣】颍水又东南流于故城北细水注之【一清按细水説文作汹从水汹声】水上承阳都陂陂水枝分东南出为细水东迳新阳县故城北又东南迳宋县故城北县即所谓郪丘者也秦伐魏取郪丘谓是邑矣汉成帝绥和元年诏封殷后于沛以存三统平帝元始四年改曰宋公章帝建初四年徙邑于此故号新郪为宋公国也王莽之新延矣细水又南迳细阳县新沟水注之新沟水首受交口东北迳新阳县故城南汉高帝六年封吕青为侯国也莽更名曰新明也故应劭曰县在新水之阳今无水故渠旧道而已东入泽渚而散流入细细水又东南迳细阳县故城南王莽更之曰乐庆也世祖建武中封岑彭子遵为侯国细水又东南积而为陂谓之次塘公私引裂以供田漑又东南流屈而西南入颍地理志曰细水出细阳县东南入颍【一清按今汉志无是文师古曰居细水之阳故曰细阳细水本出新郪】颍水又东南流迳胡城东故胡子国也春秋定公十五年楚灭胡以胡子豹归是也杜预释地曰女隂县西北有胡城也颍水又东南汝水枝津注之水上承汝水别渎于竒頟城东三十里世谓之大防水也东南迳召陵县故城南春秋左传僖公四年齐桓公师于召陵责楚贡不入即此处也城内有大井径数丈水至清深阚骃曰召者高也其地丘墟井深数丈故以名焉又东南迳征羌县故召陵县之安陵乡安陵亭也世祖建武十一年以封中郎将来歙歙以征定西羌功故更名征羌也【一清按后汉书来歙云以歙有平羌陇之功故改汝南之当乡县为征羌国焉汉志汝南郡无此县名续志云汝南郡召陵县有安陵乡征羌侯国有安陵亭与郦注合本之云所未详也】阚骃引战国策以为秦昭王欲易地谓此也【一清按地理志傿陵李竒曰六国为安陵在颍川不在汝南】汝水别渎又东迳公路台北台临水百步袁术所筑也汝水别渎又东迳西门城即南利也汉宣帝封广陵厉王子刘昌为侯国县北三十里有孰城号曰北利故渎出于二利之间间闗女阳之县世名之曰死汝县取水名故曰女阳也又东迳南顿县故城北又东南迳鲖阳城北又东迳邸乡城北又东迳固始县故城北地理志县故寖也寖丘在南故借丘名县矣【全氏曰按汉志汝南郡有寖县应劭以为寖丘淮阳国有固始县顔师古又以为寖丘故刘奉世疑之曰既别有固始则此寖疑更一地予谓非也淮阳之固始与寖本一地而分为二县汉王追项羽至固陵晋灼曰即固始也师古曰后改为固始耳地理志属淮阳续志光武改寖为固始而淮阳之固始则并省陈之阳夏故阳夏有固陵聚刘昭补注引晋灼云汝南固始县以实之则二县本相接也又何疑乎之更是一地乎但今汉志则无固始故之文未知所据也】王莽更名之曰闰治孙叔敖以土浸薄取而为封故能緜嗣城北犹有叔敖碑建武二年司空李通又慕叔敖受邑故光武以嘉之更名固始别汝又东迳蔡冈北冈上有平阳侯相蔡昭冢昭字叔明周后稷之胄冢有石阙阙前有二碑碑字沦碎不可复识羊虎倾低殆存而已枝汝又东北流迳胡城南而东歴女隂县故城西北东入颍水颍水又东迳女隂县故城北史记高祖功臣侯者年表曰高祖六年封夏侯婴为侯国王莽更名之曰汝坟也县在汝水之隂故以汝水纳称城西有一城故陶丘乡也汝隂郡治【全氏曰晋志汝隂郡魏置首汝隂县从魏志汝隂郡晋武帝置治社亭城】城外东北隅有旧台翼城若丘俗谓之女郎台虽经頺毁犹自广崇上有一井疑故陶丘乡所未详
　　又东南至慎县东南入于淮
　　颍水东南流左合上吴百尺二水俱承次塘细陂南流注于颍颍水又东南江陂水注之水受大漴陂陂水南流积为江陂南迳慎城西侧城南流入于颍颍水又迳慎县故城南县故楚邑白公所居以拒吴春秋左哀公十六年吴人伐慎白公败之王莽之慎治也世祖建武中封刘赐为侯国颍水又东迳蜩蟟郭东俗谓之郑城矣【一清按功臣侯表宣帝神爵三年封郑吉为安逺侯表云慎县知此城为吉封邑也】又东南入于淮春秋昭公十二年楚子狩于州来次于颍尾盖颍水之防淮也
　　洧水出河南宻县西南马领山
　　水出山下亦言出颍川阳城山【一清按此是班固説】山在阳城县之东北盖马领之统目焉洧水东南流迳一故台南俗谓之阳子台又东迳马领坞北坞在山上坞下泉流北注亦谓洧别源也而入于洧水洧水东流绥水会焉水出方山绥谿即山海经所谓浮戏之山也东南流迳汉宏农太守张伯雅墓茔域四周垒石为垣隅阿相降列于绥水之隂庚门表二石阙夹对石兽于阙下冢前有石庙列植三碑碑云徳字伯雅河南宻人也碑侧树两石人有数石柱及诸石兽矣旧引绥水南入茔域而为池沼沼在丑地皆蟾蠩吐水石隍承溜池之南又建石楼石庙前又翼列诸兽但物谢时沦凋毁殆尽夫富而非义比之浮云况复此乎王孙士安斯为逹矣绥水又东南流迳上郭亭南东南注洧洧水又东襄荷水注之水出北山子节谿亦谓之子节水东南流注于洧洧水又东会沥滴泉水出深谿之侧泉流丈余悬水散注故世士以沥滴称南流入洧水也
　　又东南过其县南
　　洧水又东南流与承云二水合俱出承云山二源双导东南流注于洧世谓之东西承云水洧水又东微水注之水出微山东北流入于洧洧水又东迳宻县故城南春秋谓之新城左僖公六年会诸侯伐郑围新宻郑所以不时城也今县城东门南侧有汉宻令卓茂祠茂字子康南阳宛人温仁寛雅恭而有礼人有认其马者茂与之曰若非公马幸至丞相府归我遂挽车而去后马主得马谢而还之任汉黄门郎迁宻令举善而教口无恶言教化大行道不拾遗蝗不入境百姓为之立祠享祀不辍矣洧水又左会璅泉水水出王亭西北流注于洧洧水又东南与马闗水合水出王亭下东北流歴马闗谓之马闗水又东北注于洧洧水又东合武定水水北出武定冈西南流又屈而东南流迳零鸟坞西侧坞东南流坞侧有水悬流赴壑一匹有余直注涧下沦积成渊嬉游者瞩望竒为佳观俗人覩此水挂于坞侧遂目之为零鸟水东南流入于洧洧水又东与虎牍山水合水发南山虎牍谿东北流入洧洧水又东南赤涧水注之水出武定冈东南流迳皇台下又歴冈东东南流注于洧洧水又东南流潧水注之洧水又东南迳郐城南世本曰陆终娶于方之妹谓之女隤【朱氏谋防笺引世本作女嬇】是生六子孕二年启其左胁三人出焉破其右胁三人出焉其四曰求言是为郐人郐人者郑是也【一清按史记楚世家陆终生子六人四曰会人裴骃集解引世本曰会人者郑是也郑字误当作郐小司马索隠曰系本云四曰求言是为郐人毛诗正义曰陆终生子六人四曰会人案世本会人即桧之祖也】郑桓公问于史伯曰王室多难予安逃死乎史伯曰虢郐公之民迁之可也郑氏东迁虢郐献十邑焉刘桢云郐在豫州外方之北北隣于虢都荥之南左济右洛居阳郑两水之间【全氏曰考潧洧之交并无阳水但有隂水耳左传隂坂隂口是也古文阳从阳隂从阴字近致讹】食潧洧焉徐广曰郐在宻县妘姓矣不得在外方之北也洧水又东迳隂坂北水有梁焉俗谓是济为参辰口左传襄公九年晋伐郑济于隂坂次于隂口而还是也杜预曰隂坂洧津也服防曰水南曰隂口者水口也参隂声相近盖呼之谬耳又晋居商参之分实沈之土郑处辰火之野阏伯之地军师所次故济得其名也【全氏曰按商参孙汝澄云当作觜参何焯曰非也参当作□说文□商星也非二十八宿之参唐韵读作所中切予谓义门以说文立异而不细读此注夫商星之□何以亦为实沈之主乎且□为晋分见于何书况善长引服氏语谓参隂声相近今改而为所中切防何不千里而遥也然则尚不如孙说之近是矣且善长此数语本属傅会以晋为实沈之土而军师所次即以名其水口固未必然若郑何尝是阏伯之土乎此不足深辨者也】
　　又东过郑县南潧水从西北来注之
　　洧水又东迳新郑县故城中左传襄公元年晋韩厥荀偃帅诸侯伐郑入其郛败其徒兵于洧上是也竹书纪年晋文侯二年同惠王子多父伐郐克之乃居郑父之丘名之曰郑是曰桓公【一清按汉志河南郡新郑县应劭引国语曰周幽王败桓公死之其子武公与平王东迁洛邑遂伐虢侩而并其地而邑于此京兆尹郑县应劭曰宣王母弟友所封也其子与平王东迁更称新郑史记郑世家桓公初封于郑索隠引系本云桓公居减林徙拾宋忠曰减林与拾皆旧地名是封桓公乃名为郑耳然则居郑父之丘者是桓公之子武公而误以为桓公者盖竹书之缪道元于渭水篇已详辨之】皇甫士安帝王世纪云或言县故有熊氏之墟黄帝之所都也郑氏徙居之故曰新郑矣城内有遗祠名曰章乗是也洧水又东为洧渊水春秋传曰龙鬭于时门之外洧渊则此潭也今洧水自郑城西北入而东南流迳郑城南城之南门内旧外蛇与内蛇鬭内蛇死六年大夫傅瑕杀郑子入厉公自是徴也水南有郑庄公望母台庄姜恶公寤生与叚京居叚不弟姜氏无训庄公居夫人于城颍誓曰不及黄泉无相见也故城台以望母用伸在心之思感考叔之言忻大隧之赋泄泄之慈有嘉融融之孝得常矣洧水又东与黄水合经所谓潧水非也黄水出太山南黄泉东南流迳华城西史伯谓郑桓公曰华君之土也韦昭曰华国名矣史记秦昭王三十三年白起攻魏拔华阳走芒卯斩首十五万司马彪曰华阳亭名在宻县嵇叔夜尝采药于山泽学琴于古人即此亭也黄水东南流又与上水合水出两塘中一源两分泉流派别东为七虎涧水西流即是水也其水西南流注于黄水黄即春秋之所谓黄崖也故杜预云苑陵县西有黄水者也又东南流水侧有二台也谓之积粟台台东即二水之会也捕獐山水注之水东出捕獐山西流注于黄水黄水又南至郑城北东转于城之东北与黄沟合水出捕獐山东南流至郑城东北入黄水黄水又东南迳龙渊泉东南七里沟水注之水出隟侯亭东南平地东注又屈而南流迳升城东又其【一清按此处有脱误】南歴烛城西即郑大夫烛之武邑也又南流注于洧水也
　　又东南过长社县北
