<!-- { "loadSidebar": true } -->
　　山上有虎山【卷二十八十八页二行】
　　一清按虎山下落城字
　　登城鼔噪【卷二十八十八页七行】
　　一清按城黄省曾本作塘三国志吴书丁奉传云遂据徐塘方舆纪要云徐塘在濡须水东
　　胡景城北【卷二十八十八页十行】
　　一清按胡景下落略字梁天监四年侵魏合肥胡景略与赵祖悦同军交恶而韦叡解之事见南史韦叡传然有大可疑者梁天监四年是魏孝昌元年明年道元被害于阴盘其成书又不知在何时安得遽取胡赵筑城以相证而又云魏事已乆难用取悉何耶此与襄阳水下引吴均诗同一蔽也
　　谓之栅口水【卷二十八十八页十三行】
　　一清按当作栅水口即栅江口也
　　而方界石城也【卷二十八十八页十七行】
　　一清按界当作届
　　地理志曰毗陵县旧防稽之属县丹徒县也北二百步有故城【卷二十八十八页十九行】
　　一清按也字当移在属县之下
　　经书在北江则可【卷二十八十九页二行】
　　一清按江字衍文
　　东合天溪【卷二十八十九页五行】
　　一清按天当作大
　　南江又东与贵长池水合【卷二十八十九页七行】
　　一清按十字是注混作经
　　南江又南东迳宣城之临城县南【卷二十八十九页十行】
　　一清按十三字是注混作经又南之南衍文
　　南江又东与桐水合【卷二十八十九页十二行】
　　一清按八字是注混作经
　　汉水又北合东汉水【卷二十八二十页二行】
　　一清按汉水当作溪水即旋溪也
　　而同注南江之北【卷二十八二十页七行】
　　一清按于文当重一江字
　　南江又东迳宁国县南【卷二十八二十页七行】
　　一清按九字是注混作经
　　此保险【卷二十八二十页九行】
　　一清按此下落乡字刘昭郡国志补注引吴地记校补
　　南江又东北为长渎厯河口【卷二十八二十页十五行】
　　一清按十一字是注混作经河口当作湖口下云谓之五湖口是也
　　江南东注于具区【卷二十八二十页十六行】
　　一清按江南二字当倒互
　　五湖谓长塘湖太湖射贵湖滆湖也【卷二十八二十页十七行】笺曰射贵湖下脱上湖二字一清按方舆纪要云五湖虞翻云太湖有五滆湖洮湖射湖贵湖及太湖为五湖郦道元曰长塘湖射湖贵湖滆湖与太湖而为五此即虞氏之说又云射贵湖今常州之芙蓉湖当时或分为二故虞翻以射贵为二湖也名胜志云上湖一名射贵湖则上湖即射贵矣盖上湖之名晚出故以射贵可分为二湖以当五湖之数而不容增上湖于射贵之下读者审之朱长文续吴郡图经则以为道元谓长荡湖贵湖上湖滆湖与太湖而为五盖传闻之异乆矣
　　越伐吴而战于五湖是也【卷二十八二十页十九行】
　　一清按而字衍文
　　斯乃太湖之摄通称也【卷二十八二十页十九行】
　　一清按之下落兼字孙潜校增
　　今在余姚鸟道山北【卷二十八二十一页十六行】
　　笺曰旧本作曰北一清按北上落西字会稽志引此文校正作曰字误也
　　杨修五湖赋曰【卷二十八二十一页六行】
　　一清按杨修当作杨泉何焯校
　　俗说此本在太湖中【卷二十八二十二页十行】
　　一清按此下落山字续吴郡图经引此文校增
　　禹治水移进近东又西南有两小山【卷二十八二十二页十行】一清按续吴郡图经引此文作禹治水移进近吴又东及西南有两小山今改正
　　自此以求差深【卷二十八二十二页十三行】
　　一清按求续吴郡图经引此文作东
　　东则松江出焉【卷二十八二十二页十四行】
　　一清按六字是注混作经续吴郡图经亦作注
　　松江北去吴国五十里【卷二十八二十二页十七行】
　　一清按吴国下落南字
　　国南五十里【卷二十八二十二页十八行】
　　一清按五字重文宜衍
　　江水竒分谓之三江口【卷二十八二十三页四行】
　　笺曰竒分当作岐分尔雅水岐为渚一清按广韵竒异也言所出异道也字不误九字是注混作经续呉郡图经引此文亦是注
　　庾仲初杨都注曰【卷二十八二十三页七行】
　　一清按当作扬都赋注落赋字
　　与松江而三也【卷二十八二十三页九行】
　　一清按续吴郡图经引此文而三下有非禹贡之三江七字今校补
　　即吴之柴僻亭【卷二十八二十三页十九行】
　　一清按僻当作辟汉书地理志校师古曰辟读曰壁
　　晋太康中分嘉兴治【卷二十八二十四页四行】
　　一清按治孙潜校改立
　　王莽名之辰武【卷二十八二十四页十一行】
　　一清按汉书地理志作展武辰字误
　　汉安帝武原之地【卷二十八二十四页十一行】
　　一清按安帝下落时字孙潜校增
　　谷水于县出为散浦【卷二十八二十四页十四行】
　　一清按吴郡志开元五年刺史张廷珪奏置海盐县澉浦镇至元嘉禾志澉浦在海盐县南四十五里散字误
　　东余姚县【卷二十八二十五页二行】
　　一清按东下落至字
　　江水又东迳黄桥下【卷二十八二十五页七行】
　　一清按八字是注混作经
　　江水又东迳绪山南【卷二十八二十五页十行】
　　一清按陈书徐陵传子仪隐于钱塘之赭山潜说友
　　咸淳临安志云赭山在盐官县西南四十五里姚寛西溪丛语云夹岸有山南曰龛北曰赭二山相对谓之海门海宁县志云赭山与绍兴龛山相对盖浙江潮汐所由也绪字误
　　时有江南者【卷二十八二十五页十二行】
　　一清按有当作在
　　江水又东迳余姚县故城南【卷二十八二十五页十八行】
　　一清按十一字是注混作经
　　因其句余山以名县【卷二十八二十六页一行】
　　笺曰宋本作句章山一清按山海经南山经曰句余之山无草木多金玉郭璞注曰今在会稽余姚县南句余县北故此二县因此为名见张氏地理志张氏疑是张勃朱氏以注下有句章之名伪托宋本改句余为句章岂知出于山海经乎又寰宇记引郭璞注云山多珧璋故取二县以为名较今本山海经注多一句吴志伊广注之所未及引也
　　江水又东注于海【卷二十八二十六页四行】
　　一清按七字是注混作经
　　潜水篇
　　大禹自通汉疏通【卷二十九八页八行】
　　一清按通汉当作导汉
　　水暴长【卷二十九八页十六行】
　　一清按水上落汉字寰宇记果州相如县西汉水下引此文校增
　　莫不于水上祭【卷二十九八页十六行】
　　一清按祭下落之字寰宇记校增
　　其南源取巴西【卷二十九八页二十行】
　　一清按取下落道字
　　湍水篇
　　东南流迳南郦县故城东【卷二十九九页三行】
　　一清按汉书地理志郦属南阳郡此落阳字
　　史记所谓下郦也【卷二十九九页四行】
　　一清按郦下落析字
　　云是左桃伯碑【卷二十九十一页一行】
　　笺曰列士传左伯桃一清按非也释引此文作左伯豪黄省曾本原是豪字后汉书云左雄字伯豪涅阳人是也列士传之左伯桃未能知其葬处魏书地形志濮阳郡廪丘县有左伯桃冢宝刻丛编引访碑录云左伯桃碑在安肃县西十五里皆去涅阳甚逺朱氏不引范史而杂引他传葢好竒之过也
　　邓飏为晨宅略存焉【卷二十九十一页九行】
　　一清按为当作谓
　　均水篇
　　又南当涉都邑县北【卷二十九十一页十八行】
　　一清按续志筑阳有涉都乡汉表武帝封南海守弃子嘉为涉都侯则西京已有是邑而未为县师古曰邑繁于县县字羡文
　　封衞尉马康为侯国晋太康中立为顺阳【卷二十九十二页一行二行】
　　一清按马康是马廖之误见范史马援传顺阳下落郡字见晋志
　　谓之汋口者也【卷二十九十二页三行】
　　一清按汋口当作汮口北史魏广阳王建弟嘉孝文南伐诏嘉断均口益验梁书汮均口之误何焯曰梁书汮均口均字是读者所音后人误以入行魏书孝文纪只作均口虽易以今字尚不至重复也今人读史不知汮均重音改作汋均口
　　故地理志谓之淯水【卷二十九十二页八行】
　　一清按汉书地理志农郡卢氏县下云育水南至顺阳入沔全祖望曰育淯之不可混犹汮均之不可通也葢与过邓入沔之淯水有别也下同
　　粉水篇
　　粉水导源东流【卷二十九十二页十一行】
　　一清按寰宇记云粉水出房陵县东流葢本水经以立文也导源下落房陵二字
　　谓之粉水【卷二十九十二页十四行】
　　一清按水当作口
　　粉水有文将军冢【卷二十九十二页十五行】
　　一清按粉水下落旁字全祖望校增
　　白水篇
　　王莽更之曰朝阳也【卷二十九十二页二十行】
　　一清按汉书地理志南阳郡朝阳县莽曰厉信注文曰朝阳也四字衍
　　泚水篇
　　经云泄水从南来【卷二十九十三页九行】
　　一清按南来下落注之二字黄省曾本校增
　　葢悮引寿春之泚泄耳【卷二十九十三页九行】
　　一清按寿春之泚水是沘字字或作淠淠沘音同泄水流合焉经云沘水出庐江灊县西南霍山东北东北过六县东北入于淮泄水出博安县北过芍陂西与沘水合西北入于淮是泄水与入蔡之泚水了无关涉此篇经云泄水从南来注之自是经误道元故辞而辟之汉志则以南阳泚阳之泚水为比水水经则以庐江灊县之比水为泚水交失之矣是注泚字误当作沘
　　泚水又西南厯长冈月城北旧泚水又会马仁陂水【卷二十九十三页二十行十四页一行】
　　一清按旧字当移在月城上又孙潜校改右
　　公私引列【卷二十九十四页三行】
　　一清按列当作裂
　　与绪水枝津合【卷二十九十四页四行】
　　一清按淯水注云地理志曰泚水堵水皆言入蔡互受通称绪字误
　　二源防小【卷二十九十四页十三行】
　　一清按二寰宇记校改其
　　城周回侧水【卷二十九十四页十三行】
　　一清按侧水下寰宇记引此文有申伯之都邑五字今校补
　　岸下湥【卷二十九十四页十五行】
　　一清按岸上落高字名胜志校增
　　郡国志曰以为新野之东乡【卷二十九十四页二十行】
　　一清按曰字衍文
　　故蓼国也【卷二十九十五页十二行】
　　一清按汉书地理志湖阳县下云故廖国也师古曰廖音力救反左氏传作飂字其音同耳汉六安国有蓼县则是舒蓼之蓼音六盖字形之似而其地相去甚逺
　　爰自宅阳【卷二十九十五页十五行】
　　笺曰宅阳乃比阳之误一清按非也以释校是宅阳
　　起庐舍【卷二十九十五页十七行】
　　一清按起上落广字名胜志校增
　　为无穷之巧不可言【卷二十九十五页二十行】
　　一清按之下落功字何焯曰以钞本释校增
　　又西南流于淯水也【卷二十九十六页十四行】
　　一清按流下落注字
　　淮水篇
　　淮水又东迳义阳县【卷三十一页二十行】
　　一清按八字是注混作经
　　淮水又迳义阳县故城南【卷三十二页三行】
　　一清按十字是注混作经
　　世谓白茅城【卷三十二页四行】
