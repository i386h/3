<!-- { "loadSidebar": true } -->
　　洧水东南流南濮北濮二水入焉洧水又东南与龙渊水合水出长社县西北有故沟上承洧水水盛则通注龙渊水减则津渠辍流其渎中泉南注东转为渊渌水平潭清洁澄深俯视游鱼类若乗空矣所谓渊无濳鳞也又东迳长社县故城北郑之长葛邑也春秋隠公五年宋人伐郑围长葛是也后社树暴长故曰长社魏颍川郡治也余以景明中出宰兹郡于南城西侧修立客馆版筑既兴于土下得一树根甚壮大疑是故社怪长暴茂者也稽之故说县无龙渊水名盖出近世矣京相璠春秋土地名曰长社北界有禀水但是水导于隍堑之中非北界之所谓又按京杜地名并云长社县北有长葛乡斯乃县徙于南矣然则是水即禀水也其水又东南迳棘城北左所谓楚子伐郑救齐次于棘泽者也禀水又东左注洧水洧水又东南分为二水也其枝水东北流注沙一水东迳许昌县故许男国也姜姓四岳之后矣穆天子所谓天子见许男于洧上者也汉章帝建初四年更封马光为侯国春秋佐助期曰汉以许昌失天下及魏承汉歴遂改名许昌也城内有景福殿基魏明帝太和中造凖价八百余万洧水又东入汶仓城内俗以是水为汶水故有汶仓之名非也盖洧水之邸阁耳洧水又东迳傿陵县故城南李竒曰六国为安陵也昔秦求易地唐且受使于此【春秋分记曰鄢亦曰陵成十六年晋败楚于鄢陵即此六国时曰安陵两汉晋为鄢陵县俱属颍川郡按后汉志曰春秋时曰鄢注曰克叚于鄢晋败楚于鄢陵释例亦然知其为郑之鄢无疑惟是汉陈留郡有曰傿王莽所易为顺通在东汉属梁国者是也应劭于前汉志误以陈留之傿为克叚之鄢水经据以为正谓克叚于其地在汉陈留杜预误作颍川鄢陵盖从应劭注耳此自应误何得云杜误乎一清按今本水经注浚仪渠其一者东南过陈县也下及睢水出梁郡傿县卷中俱无克叚之文克齐所引岂无明据耶盖是书多缺失耳寰宇记鄢城在宋州柘城县北二十九里春秋时实陈株野地郑伯克叚之鄢在颍川不在陈留也】汉高帝十二年封都尉诸濞为侯国王莽更名左亭洧水又东傿陵陂水注之水出傿陵南陂东西南流注于洧水也
　　又东南过新汲县东北
　　洧水自傿陵东迳桐丘南俗谓之天井陵又曰冈非也洧水又屈而南流水上有梁谓之桐门桥盖借桐丘以取称亦言取桐门亭而目焉然不知亭之所在未之详也洧水又东南迳桐丘城春秋左庄公二十八年楚伐郑郑人将奔桐丘即此城也杜预春秋释地曰颍川许昌城东北京相璠曰郑地也今国无而城见存西南去许昌故城可三十五里俗名之曰隄其城南即长隄固洧水之北防也西面桐丘其城邪长而不方盖凴丘之称即城之名矣洧水又东迳新汲县故城北汉宣帝神爵二年置于许之汲乡曲洧城以河内有汲县故加新也汉章帝建初四年封执金吾马光为侯国【沈氏曰按后汉书本马光无新汲之封而建初四年所封即许昌也已见上文此盖复出之错简】城在洧水南隄上又东洧水右迤为濩陂洧水又迳匡城南扶沟之匡亭也又东洧水左迤为鸭子陂谓之大穴口也
　　又东南过茅城邑之东北
　　洧水自大穴口东南迳洧阳城西南迳茅城东北又南左合甲庚沟沟水上承洧水于大穴口东北枝分东迳洧阳故城南俗谓之复阳城非也盖洧复字类音读变汉建安中封司空祭酒郭奉孝为侯国其水又东南为鸭子陂陂广一十五里余波南入甲庚沟西注洧东北泻沙洧水又东迳一故城西世谓之思乡城西去洧十五里洧水又右合濩陂水上承洧水于新汲县南迳新汲县故城东又南积而为陂陂之西北即长舍城【全氏曰长舍即长社之变】陂水东翼洧隄西面茅邑自城北门列筑隄道迄于此冈世尚谓之茅冈即经所谓茅城邑也陂水北出东入洧津西纳潩流
　　又东过习阳城西折入于颍
　　洧水又东南迳辰亭东俗谓之田城非也盖田辰声相近城亭音韵联故也经书鲁宣公十一年楚子陈侯郑伯盟于辰陵也京相璠曰颍川长平有故辰亭杜预曰长平县东南有辰亭今此城在长平城西北长平城在东南或杜氏之谬书之误耳长平东南淋陂北畔有一阜东西减里南北五十许步俗谓之新亭台又疑是杜氏所谓辰亭而未之详也洧水又南迳长平县故城西王莽之长正也洧水又南分为二水枝水东出谓之五梁沟迳习阳城北又东迳赭丘南丘上有故城郡国志曰长平故属汝南县有赭丘城即此城也又东迳长平城南东注涝陂洧水南出谓之鸡笼水故水会有笼口之名矣洧水又东迳习阳城西西南折入颍地理志曰洧水东南至长平县入颍者也
　　潩水出河南宻县大騩山
　　大騩即具茨山也黄帝登具茨之山升于洪隄之上受神芝图于黄盖童子即是山也潩水出其阿流而为陂俗谓之玉女池东迳陉山北史记魏襄王六年败楚于陉山者也山上有郑祭仲冢冢西有子产墓累石为方坟坟东有庙并东北向郑城杜元凯言不忘本际庙旧有一枯柏树其尘根故株之上多生稚柏列秀青青望之竒可嘉矣潩水又东南迳长社县故城西北南濮北濮二水出焉刘澄之着永初记云水经濮水源出大騩山东北流注泗卫灵闻音于水上殊为乖矣余按水经为潩水不为濮也是水首受潩水川渠双引俱东注有洧与之过沙枝流派乱牙得通称是以春秋昭公九年迁城父人于陈以夷濮西田益之京相璠曰以夷之濮西田益也杜预亦言以夷田在濮水西者与城父人服防曰濮水名也且字类音同津澜邈别不得为北濮上源师氏音于其上矣潩水又南迳钟亭西又东南迳王亭西又东南迳闗亭西又东南迳宛亭西郑大夫宛射犬之故邑也潩水又南分为二水一水南出迳胡城东故颍县之狐人亭也其水南结为陂谓之胡城陂潩水自枝渠东迳曲强城东皇陂水注之水出西北皇台七女冈北皇陂即古长社县之浊泽也史记魏惠王元年韩懿侯与赵成侯合军伐魏战于浊泽是也【方舆纪要云浊泽括地志云出解县东北平地即涿水也涿音浊史记赵成侯六年伐魏取涿泽又魏世家魏惠王元年韩懿侯赵成侯合兵伐魏战于浊泽大破之遂围魏是时魏都安邑或以为河南之浊泽误也一清按史记韩世家注云徐广曰长社有浊泽郦说盖有所据】其陂水【寰宇记尉氏县下引水经注云魏惠王元年韩懿侯会伐魏于皛泽陂北对鸡鸣城一清按其陂水下疑有脱误】北对鸡鸣城即长社县之浊城也陂水东南流迳胡泉城北故颍隂县之狐宗乡也又东合胡城陂水水上承皇陂水而东南流注于黄水谓之合作口而东迳曲强城北东流入潩水时人谓之勑水非也勑潩音相类故字从声变耳【一清按说文潩水出河南宻县大隗山南入颍从水异声与职切与水经合又有瀷水出河南宻县东入颍从水翼声与职切潩瀷音同而字相近其源委又同岂即一水而重出者与惟其为与职切故与勑音相类若读作异相去逺矣】潩水又迳东西二武亭间两城相对疑即古之岑门史迁所谓走犀首于岑门者也徐广曰颍隂有岑亭未知是否【沈氏曰续志颍隂县有岸门史记魏世家哀王五年走犀首于岸门徐广曰颍隂有岸亭张守节曰括地志云岸门在长社县西北二十八里今名西武亭然则岑字误也索隠引刘昭曰河东皮氏县有岸头亭盖为谬矣一清按汉书卫青传张次公封岸头侯晋灼曰河东皮氏亭也顾景范曰岸头亭在河津县南古岸门也史记秦孝公二十四年与晋战于岸门虏其将魏错又惠文王后十一年败韩于岸门斩首十万魏世家襄王五年秦使樗里子伐取我曲沃走犀首于岸门今河津汉皮氏县地与曲沃近河东亦有岸门因致斯误】潩水又南迳射犬城东即郑公孙射犬城也盖俗谬耳潩水又南迳颍隂县故城西魏明帝封司空陈羣为侯国其水自城西又东迳许昌城南又东南与宣梁陂水合陂水上承狼陂于颍隂城西南陂南北二十里东西十里春秋左曰楚子伐郑师于狼渊是也其水东南入许昌县迳巨陵城北郑地也春秋左氏庄公十四年郑厉公获傅瑕于大陵京相璠曰颍川临颍县东北二十五里有故巨陵亭古大陵也其水又东积而为陂谓之宣梁陂也陂水又东南入潩水潩水又西南流迳陶城西又东南迳陶陂东
　　东南入于颍
　　潧水出郑县西北平地【全氏曰按溱水说文以出桂阳临武者当之而水经注水篇亦有出平舆之溱水若其出郑县者说文以为潧水其音如溱其字不作溱也不知何时尽毛诗左国语孟子史汉诸书之潧胥改为溱犹幸水经存其旧稍留说文之学】
　　潧水出郐城西北鸡络坞下东南流迳贾复城西东南流左合水水出贾复城东南流注于潧潧水又南左会承云山水水出西北承云山东南歴浑子冈东注世谓冈峡为五鸣口东南流注于潧潧水又东南流歴下田川迳郐城西谓之为柳泉水也故史伯答桓公曰君以成周之众奉辞伐罪若克虢郐君之土也如前华后河左洛右济主芣騩而食潧洧修典刑以守之可以少固即谓此矣潧水又南悬流奔壑崩注丈余其下积水成潭广四十许步渊深难测又南注于洧【全氏曰按潧水不得入洧道元已详辨之则此注注洧之说为非矣】诗所谓溱与洧者也世亦谓之为郐水也【春秋分记曰郑之溱水故侩国居之亦曰侩水是也】
　　东过其县北又东南过其县东又南入于洧水
　　自郐潧东南更无别渎不得迳新郑而会洧也郑城东入洧者黄崕水也盖经误证耳【一清按此条又不错未知上何以有注洧之说】
　　渠出荥阳北河东南过中牟县之北
