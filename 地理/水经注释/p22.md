<!-- { "loadSidebar": true } -->
　　河水于县漯水注之水自城东北迳东武阳县故城南【一清按此句文义难觧盖髙唐漯水与东武阳漯水相承而有别禹贡锥指曰汉志东郡东武阳县下云禹治漯水东北至千乘入海又平原郡髙唐县下云桑钦言漯水所出今按禹引河自大伾山西折而北循大陆东畔入海而漯首受河自黎阳宿胥口始不起东武阳也自周定王五年河徙从宿胥口东行漯川至长寿津始与漯别其津以西漯水之故道悉为河所占而上游较短矣然河之故渎不经东武阳亦不经髙唐迨汉成帝建始末河决馆陶由东武阳絶漯水而东北至高唐又絶漯水东北至千乘入海虽尝塞治而故道犹存王莽始建国三年复决于此莽为元城冡墓计不堤塞明帝永平中王景修之遂为大河之经流自是委粟津以西漯水之故道又为河所占上游益短矣漯水一出于东武阳再出于髙唐据成帝以后言之耳观此益知髙唐在东武阳之东北漯水既至髙唐不得复经东武阳抑或城东北上脱去凉字盖河漯分流自凉城长夀津始也】应劭曰县在武水之阳王莽之武昌也然则漯水亦或武水矣臧洪为东郡太守治此曹操围张超于雍邱洪以情义请袁绍救之不许洪与绍絶绍围洪城中无食洪呼吏士曰洪于大义不得不死诸君无事空受此祸众泣曰何忍舍明府也男女八千余人相枕而死洪不屈绍杀洪邑人陈容为丞谓曰宁与臧洪同日死不与将军同日生绍又杀之士为伤叹今城四周绍围郭犹存水匝隍壍于城东北合为一渎东北出郭迳阳平县之冈城西郡国志曰阳平县有冈城亭又迳阳平县故城东汉昭帝元年封丞相蔡义为侯国漯水又北絶莘道城之西北有莘亭春秋桓公十六年卫宣公使伋使诸齐令盗待于莘伋寿继殒于此京相璠曰今平原阳平县北一十里有故莘亭道阨限蹊要自卫适齐之道也望新台于河上感二子于宿龄诗人乘舟诚可悲矣今县东有二子庙犹谓之孝祠矣漯水又东北迳乐平县故城东县故清也汉髙帝八年封空中于清【沈氏曰汉表作室中同徐广云一作窒中索隐曰窒中姓也史表作空中脱同字】宣帝封许广汉少弟翁孙于乐平【沈氏曰禇表作乐平班表作乐成属平氏与禇表异然则非原之清也一清按此是禇表之缪而道元误承之者汉表乐成侯许延寿翁孙延寿字也禇少孙以为乐平乐平是霍山封邑非翁孙也详具漳水篇吾于此更有一疑地理志东郡清县师古注引应劭曰章帝更名乐平夫乐平既始自章帝则何以宣帝时封邑即有此称且班固于外戚恩泽侯霍山封邑明注云东郡则又非他处可知此皆事之不可以臆测者至清本属东郡沈氏云平原亦误也】并为侯国王莽之清治矣汉章帝建初中更从今名也漯水又北迳聊城县故城西城内有金城周匝有水南门有驰道絶水南出自外泛舟而行矣东门侧有层台秀出云表鲁仲连所谓还髙唐之兵郤聊城之众者也【一清按寰宇记博州聊城县下云石柱后魏孝文所立为邺东之表水经曰武水东流从石柱北是也今本无之盖缺失矣】漯水又东北迳清河县故城北地理风俗记曰甘陵故清河清河在南一十七里今于甘陵县故城东南无城以拟之直东二十里有艾亭城东南四十里有此城疑即清河城也后蛮居之故世称蛮城也漯水又东北迳文乡城东南又东北迳博平县故城南有层台秀上王莽改之曰加睦也右与黄沟同注川泽黄沟承聊城郭水水泛则津注水耗则辍流自城东北出迳清河城南又东北迳摄城北春秋所谓聊摄以东也俗称郭城非也城东西三里南北二里东西隅有金城城卑下墟郭尚存左右多坟陇京相璠曰聊城县东北三十里有故摄城今此城西去聊城二十五六里许即摄城者也又东迳文乡城北又东南迳王城北魏太常七年安平王镇平原所筑世谓之王城太和二十三年罢镇立平原郡治此城也【全氏曰按魏书地形志所谓太平镇者也但据志则以太和十一年分属济州非二十三年置也盖罢镇在是年而平原之为郡固久矣】黄沟又东北迤左与漯水隠覆势镇河陆东出于髙唐县大河右迤东注漯水矣地理志桑钦曰漯水出髙唐余按竹书穆天子传称丁邜天子自五鹿东征钓于漯水以祭淑人是曰祭丘己巳天子东征食马于漯水之上寻其沿歴迳趣不得近出髙唐也桑氏所言盖津流出次于所闲也俗以是水上承于河亦谓之源河矣【禹贡锥指曰源河乃漯之再出者桑钦惟知出此而不知起东武阳则疎矣河既与漯合复分为二漯由漯隂县故城北河由平原县故城东盖自髙唐以西至武阳河在南而漯在北自髙唐以东至海则漯在南而河在北矣今禹城县南有源阳故城唐县则源河之北故名一清按上条经云又有漯水出焉郦以东武阳之而汉志则引桑钦之语以为漯出髙唐后人犹指水经为桑钦作岂其然乎】漯水又东北迳援【一清按汉志作瑗】县故城西王莽之东顺亭也杜预释地曰济南祝阿县西北有援城漯水又迳髙唐县故城东昔齐威王使肸子守髙唐赵人不敢渔于河即鲁仲连子谓田巴曰今楚军南阳赵伐髙唐者也春秋左传哀公十年赵鞅帅师伐齐取黎及辕毁髙唐之郭杜预曰辕即援也祝阿县西北有髙唐城漯水又东北迳漯隂县故城北县故黎邑也【一清按春秋注作犂丘】汉武帝元光三年封匈奴降王昆邪为侯国王莽更名翼城歴北漯隂城南伏琛谓之漯阳城【一清按是注可与下经注相参证】南有魏沇州刺史刘岱碑地理风俗记曰平原漯隂县今巨漯亭是也漯水又东北迳着县故城南【一清按汉志济南郡着县师古曰音竹庶反又音直庶反而韦昭误以蓍之蓍字乃音纪咨反失之逺矣】又东北迳崔氏城北春秋左传襄公二十七年崔成请老崔氏者也杜预释地曰济南东朝阳县西北有崔氏城漯水东北迳东朝阳县故城南汉高帝六年【沈氏曰本表是七年】封都尉华寄为侯国地理风俗记曰南阳有朝阳县故加东地理志曰王莽之修治也【一清按汉志济南郡朝阳县应劭曰在朝水之阳至续志始加东字后汉书耿弇传云从南阳桥济河以渡章懐注曰朝阳县名属济南郡在朝水之阳城在济北北有漯河在今济州临济县东亦见济水篇注】漯水又东迳汉徴君伏生墓南碑碣尚存以明经为秦博士秦坑儒士伏生隐焉汉兴教于齐鲁之间文帝撰五经尚书大传安车徴之年老不行乃使掌故欧阳生等受尚书于徴君号曰伏生者也漯水又东迳邹平县故城北古邹侯国舜后姚姓也又东北迳东邹城北地理志曰千乘郡有东邹县漯水又东北迳建信县故城北汉髙帝七年封娄敬为侯国应劭曰临泲县西北五十里有建信侯城都尉治故城者也【全氏曰娄敬以闗内侯号建信耳是虚名非实国也故史汉表中俱不列敬封爵而地志亦不称建信县为侯国然应劭载有建信侯城之名则又何居考汉家闗内侯之制不得称国而未尝不有食邑盖敬所食邑在建信故以名其城焉】漯水又东北迳千乘县二城间汉髙帝六年以为千乘郡王莽之建信也章帝建初四年为王国和帝永元七年改为乐安郡故齐地伏琛曰千乘城在齐城西北一百五十里隔防水即漯水之别名也又东北为马常坈【一清按马常坈即马车渎见溜水注】坈东西八十里南北三十里乱河枝流而入于海河海之饶兹焉为最地理风俗记曰漯水东北至千乘入海河盛则通津委海水耗则防涓絶流书浮于济漯亦是水者也【禹贡锥指曰此自西汉末以迄后魏漯川之源委也】
　　又东北过杨虚县东商河出焉
