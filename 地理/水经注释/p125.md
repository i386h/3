<!-- { "loadSidebar": true } -->














　　水经注释卷三十六
　　钦定四库全书
　　水经注释卷三十七
　　仁和赵一清撰
　　淹水　　叶榆水　夷水　　油水
　　澧水　　沅水　　泿水
　　淹水出越嶲遂久县徼外
　　吕忱曰淹水一曰复水也
　　东南至蜻蛉县
　　县有禺同山其山神有金马碧鸡光景儵忽民多见之汉宣帝遣誎大夫王褒祭之欲致其鸡马褒道病而卒是不果焉王褒碧鸡颂曰敬移金精神马缥碧之鸡故左太冲蜀都赋曰金马骋光而絶影碧鸡儵忽而耀仪
　　又东过姑复县南东入于若水
　　淹水迳县之临池泽【全氏曰汉志越嶲郡姑复县临池泽在南又青蛉县临池灊在北泽之与灊不知何以分也一清按灊即泽也二县地界以此而分方舆纪要姑复废县在四川防川卫南沈约志云南有东西二古复县即汉姑复县青蛉废县在云南姚州大姚县北】而东北迳云南县西东北注若水也【一清按刘昭郡国志补注引南中志曰县西髙山相连有大泉水周旋万步名冯河】
　　益州叶榆河出其县北界屈从县东北流
　　县故滇池叶榆之国也汉武帝元封二年使唐防开之以为益州郡郡有叶榆县县西北十里有吊鸟山众鸟千百为羣共防鸣呼啁哳每嵗七八月至集六七日则止一嵗六至雉雀来吊夜然火而取之其无嗉不食似特悲者以为义鸟则不取也俗言鳯凰死于此山故众鸟来吊因名曰吊鸟县之东有叶榆泽叶榆水所钟而为此川薮也【禹贡锥指曰蔡述程大昌之论曰樊绰以丽水为黒水恐其狭小不足为界其所称西洱河者却与汉志叶榆泽相贯广处可二十里既足以界别二州其流又正趋南海又汉滇池即叶榆之地武帝初开滇嶲时其地古有黒水祠夷人不知载籍必不能附会而绰及道元皆谓此泽以叶榆所渍得名则其水之黒似榆叶积渍所成且其地乃蜀之正西又东北距宕昌不逺宕昌即三苗种裔与三苗之叙于三危者又为相应莫此之明也而傅同叔非之杏溪之识逺过九峯矣叶榆本蛮语与中国文义不同安知为榆树之叶泽以榆叶所渍得名检郦注无此言盖亦出樊绰韩汝节云此説尤不通源之黒或由榆叶所渍若流去数千里其色尚不变有是理乎且他处黒水甚多未闻皆有树叶落其下也宕昌国唐为宕州地州南至扶州四百一十里北至岷州二百五十里盖古梁州之北界而程氏云叶榆河在蜀之正西东北距宕昌不逺讣宕昌西南距大理凡三千余里而犹谓之不逺岂生不见图籍乎且叶榆县在益州郡西七百余里县东有叶榆泽其下流虽迳滇池县南而未尝有黒水之称安得谓其所祠即黒水之源哉一清按叶榆范史滇王哀牢俱作楪榆章懐注云楪或作蝶则此水果非因榆叶所渍致黒足以折九峯之妄而拄樊生之口矣樊绰唐咸通中为安南都护蔡袭从事着蛮书十卷见唐书艺文志】
　　过不韦县
　　县故九隆哀牢之国也有牢山其先有妇人名沙台【朱氏谋防笺曰后汉书作沙壹】居于牢山捕鱼水中触沈木若有感因懐孕产十子后沈木化为龙出水九子惊走小子不能去背龙而坐龙因拕【朱氏谋防笺曰后汉书作防】之其母鸟语谓背为九谓坐为隆因名为九隆及长诸兄遂相共推九隆为王后牢山下有一夫一妇生十女九隆皆以为妻遂因孳育皆画身像龙文衣皆着尾九隆死世世不与中国通汉建武二十三年王遣兵乗箄船南下水攻汉鹿茤民鹿茤民弱小将为所擒于是天大震雷疾雨南风漂起水为逆流波涌二百余里箄船沈没溺死数千人后数年复遣六王将万许人攻鹿茤鹿茤王与战杀六王哀牢耆老共埋之其夜虎掘而食之明旦但见骸骨惊怖引去乃惧耆老谓其小王曰哀牢犯徼自古有之今此攻鹿茤辄被天诛中国有受命之王乎何天祐之明也即遣使道越嶲奏献求乞内附长保塞徼汉明帝永平十二年置为永昌郡郡治不韦县盖秦始皇徙吕不韦子孙于此故以不韦名县【沈氏曰常璩云武帝置不韦县徙南越相吕嘉宗族于此因名不韦以章其先人之恶非秦徙也】北去叶榆六百里叶榆水不迳其县自不韦北注者卢仓禁水耳叶榆水自县南迳遂久县东又迳姑复县西与淹水合又东南迳永昌邪龙县县以建兴三年刘禅分云南于不韦县为东北
　　东南出益州界
　　叶榆水自邪龙县东南迳秦臧县南与仆水同注滇池泽于连然双柏县也叶榆水自泽又东北流迳滇池县南又东迳同并县南又东迳漏江县伏流山下复出蝮口谓之漏江左思蜀都赋曰漏江洑流溃其阿汨若汤谷之扬涛沛若蒙汜之涌波诸葛亮之平南中也战于是水之南叶榆水又迳贲古县北东与盘江合盘水出律髙县东南盢町山【一清按汉志注师古曰盢音呼防反町音挺】东迳梁水郡北贲古县南水广百余步深处十丈甚有瘴气朱裒之反李恢追至盘江者也建武十九年伏波将军马援上言从麋泠出贲古击益州臣所将越骆万余人便习战鬬者二千兵以上毒矢利以数发矢往如雨所中辄死愚以行兵此道最便盖承借水利用为神防也盘水又东迳汉兴县山溪之中多生卭竹桄榔树树出麪而夷人资以自给故蜀都赋曰卭竹縁岭又曰麪有桄榔盘水北入叶榆水诸葛亮入南中战于盘东是也
　　入牂柯郡西随县北为西随水又东出进桑闗
　　进桑县牂柯之南部都尉治也水上有闗故曰进桑闗也故马援言从麋泠水道出进桑王国至益州贲古县转输通利盖兵车资运所由矣【全氏曰汉志牂柯郡西随县麋水西受徼外东至麋泠入尚龙谿过郡二行千一百六里都梦县壶水东南至麋泠入尚龙谿过郡二行千一百六十里益州来唯县劳水出徼外东至麋泠入南海过郡二行三千五百六十里是皆所云麋泠水道也而壶水独无闻】自西随至交阯崇山接险水路三千里叶榆水又东南絶温水而东南注于交阯
　　过交阯麋泠县北分为五水络交阯郡中至东界复合为三水东入海
　　尚书大曰尧南抚交阯于禹贡荆州之南垂幽荒之外故越也周礼南八蛮雕题交阯有不粒食者焉春秋不见于不通于华夏在海岛人民鸟语秦始皇开越岭南立苍梧南海交阯象郡汉武帝元鼎二年始并百越启七郡于是乃置交阯刺史以督领之初治广信所以独不称州时又建朔方郡已始开北垂遂辟交阯于南为子孙基阯也【一清按后汉书章懐注引舆地志云其夷足大指开折两足并立趾则相交趾与阯同古字通用然则非因武帝置郡而有子孙基阯之説也此盖袭应劭汉官仪之文】麋泠县汉武帝元鼎六年开都尉治交州外域记曰越王令二使者典主交阯九真二郡民后汉遣伏波将军路博徳讨越王路将军到合浦越王令二使者赍牛百头酒千钟及二郡民戸口簿诣路将军乃拜二使者为交阯九真太守主诸雒将主民如故【全氏曰按交阯长称西于王见汉书功臣表左将黄同斩之不称越亦非迎降者晋书地道记谓南越侯织封羸侯亦非也】交阯郡及州本治于此也州名为交州后朱防雒将子名诗索麋泠雒将女名徴侧为妻【一清按索妻犹言娶妇范史南蛮西南夷云嫁为朱鸢人诗索妻缪之甚矣】侧为人有胆勇将诗起贼攻破州郡服诸雒将皆属徴侧为王治麋泠县得交阯九真二郡民二嵗调赋后汉遣伏波将军马援将兵讨侧诗走入金溪究【全氏曰按金谿范史作禁谿章懐注引越志作金溪穴一清按穴乃究字之误】三嵗乃得尔时西蜀并遣兵共讨侧等悉定郡县为令长也山多大蛇名曰蚺蛇长十丈围七八尺常在树上伺鹿兽鹿兽过便低头绕之有顷鹿死先濡令湿讫便吞头角骨皆鑚皮出山夷始见蛇不动时便以大竹籖籖蛇头至尾杀而食之以为珍异故杨氏南裔异物志【一清按隋书经籍志交州异物志一卷杨孚撰】曰髯惟大蛇既洪且长采色駮荦其文锦章食豕吞鹿腴成养创賔享嘉宴是豆是觞言其养创之时肪腴甚肥之以妇人衣投之则蟠而不起走便可得也此二水左水东北迳望海县南建武十九年马援征徴侧置又东迳龙渊县北又东合南水自麋泠县东迳封溪县北交州外域记曰交阯昔未有郡县之时土地有雒田其田从潮水上下民垦食其田因名为雒民设雒王雒侯主诸郡县县多为雒将雒将铜印青绶后蜀王子将兵三万来讨雒王雒侯服诸雒将蜀王子因称为安阳王后南越王尉他举众攻安阳王安阳王有神人名皋通下辅佐为安阳王治神弩一张一发杀三百人南越王知不可战却军住武宁县按晋太康记县属交阯【全氏曰九字注中注】南越遣太子名始降服安阳王称臣事之安阳王不知通神人遇之无道通便去语王曰能持此弩王天下不能持此弩者亡天下通去安阳王有女名曰媚珠见始端正珠与始交通始问珠令取父弩视之始见弩便盗以锯截弩讫便逃归报南越王南越进兵攻之安阳王发弩弩折遂败安阳王下船迳出于海今平道县后王宫城见有故处晋太康地记县属交阯【全氏曰九字注中注】南越遂服诸雒将马援以西南治逺路迳千里分置斯县治城郭穿渠通道溉灌以利其民县有猩猩兽形若黄狗又状貆防人面头顔端正善与人言音声丽妙如妇人好女对语交言闻之无不酸楚其肉甘美可以防谷穷年不厌又东迳浪泊马援以其地髙自西里进屯此又东迳龙渊县故城南又东左合北水建安二十三年【一清按泿水篇注作二十二年】立州之始蛟龙蟠编于水南北二津故改龙渊以龙编为名也卢循之冦交州也交州刺史杜慧度率水步晨出南津以火箭攻之烧其船舰一时溃散循亦中矢赴水而死于是斩之首京师慧度以斩循勲封龙编侯刘欣期交州记曰龙编县功曹左飞曽化为虎数月还作吏既言其化亦化无不在牛哀易虎不识厥兄当其革状安知其譌变哉其水又东迳曲易县东流注于泿郁经言于郡东界复合为三水此其一也【全氏曰当作此其二也二水谓南水北水其次一水谓中水合之为三水】其次一水东迳封谿县南又西南迳西于县南又东迳羸县北又东迳北带县南又东迳稽徐县泾水注之水出龙编县髙山东南流入稽徐县注于中水中水又东迳羸县南交州外域记曰县本交阯郡治也林邑记曰县自交阯南行都官塞浦出焉其水自县东迳安定县北带长江江中有越王所铸铜船潮水退时人有见之者其水又东流隔水有泥黎城言阿育王所筑也又东南合南水南水又东北迳九徳郡北交州外域记曰交阯郡界有扶严究在郡之北隔渡一江即是水也江北对交阯朱防县又东迳浦阳县北又东迳无切县北建武十九年九月马援上言臣谨与交阯精兵万二千人与大兵合二万人船车大小二千艘自入交阯于今为盛十月援南入九真至无切县贼渠降进入余发渠帅朱伯弃郡亡入深林巨薮犀象所聚羣牛数千头时见象数十百为羣援又分兵入无编县王莽之九真亭【全氏曰六字注中注】至居风县帅不降并斩级数十百九真乃靖其水又东迳勾漏县县带江水江水对安定县林邑记所谓外越安定纪粟者也江中有潜水牛形似水牛上岸鬭角软还入江水角坚复出又东与北水合又东注郁乱流而逝矣此其三也平撮通称同归鬰海故经有入海之文矣
　　夷水出巴郡鱼复县江
