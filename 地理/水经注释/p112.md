<!-- { "loadSidebar": true } -->
　　俗名之为檀公岘盖大别之异名也【一清按尚书正义曰地理志无大别郑曰在庐江安丰县杜预春秋注云大别不知何处或云在安丰县西南左云吴既与楚夹汉然后楚乃济汉而阵自小别至于大别然则二别近汉之名无縁得在安丰如预所言虽不知其处要与内方相接汉水所经必在荆州界也胡渭曰按地理志六安国安丰县下云禹贡大别山在西南郑杜说所自出正义谓地志无大别何也又云大别山在汉阳府城东北半里汉水两岸水经注江水迳鲁山南古翼际山也元和志鲁山一名大别山在汉阳府东北一百步其山前枕蜀江北带汉山杜元凯已知在江夏不在安丰郦氏主杜说而终不能指鲁山为大别至唐人始能言之】
　　北过其县东
　　县故吴地春秋左防公二十六年楚子秦人侵吴及雩娄闻吴有备而还是也晋书地道记云在安丰县之西南即其界也故地理志曰决水出雩娄
　　又北过安丰县东
　　决水自雩娄县北迳鸡备亭春秋昭公二十三年吴败诸侯之师于鸡父者也安丰县故城今边城郡治也王莽之美风也世祖建武八年封大将军凉州牧窦融为国晋立安丰郡【一清按汉志六安国安丰县莽曰美丰今注云美风似因安风县名而譌续志有安丰县又云安丰侯国盖光武以安丰阳泉蓼安风四县封窦融为安丰侯其国都则治安风爰及魏晋之安丰郡皆治安风县也魏收地形志云边城郡治麻步山领史水一县则南北流移境土非一故治无常所也此与淮水注之安丰津水南有城故安丰都尉治之安丰盖两地而异名不可混也】决水自县西北流迳蓼县故县东又迳其北汉高帝六年封孔藂为侯国也世谓之决水也水又西北灌水注之其水导源庐江金兰县西北东陵乡大苏山即淮水也【一清按汉志庐江郡下云金兰西北有东陵郷淮水出属扬州胡渭曰淮当作灌愚谓非也班志原是淮字道元故以之释灌水若破淮作灌则以灌水释灌水于义岂可通乎】许慎曰出雩娄县俗谓之浍水也【一清按说文浍是汾浍之浍而别有潓水出庐江入淮从水恵声音胡计切者即是水也】禇先生所谓神龟出于江灌之间嘉林之中盖谓此水也【全氏曰今龟防作江淮淮即灌也非出桐栢之淮】灌水东北迳蓼县故城西而北注决水也故地理志曰决水北注蓼入淮灌水于蓼亦入决【一清按汉志庐江郡雩娄县下云决水北至蓼入淮又有灌水亦北至蓼入决道元盖抄其词而稍变之似失意义】县西蓼邑即臯陶之封邑也春秋宣公八年冬楚公子燮灭舒蓼臧文仲闻之曰臯陶庭坚不祀忽诸徳之不建民之无援哀哉【朱氏谋防笺曰按左文公五年冬楚公子燮灭蓼臧文仲有臯陶不祀之叹至宣公八年夏楚人灭舒蓼自是两事】决水又北右防阳泉水水受决水东北流迳阳泉县故城东故阳泉鄊也汉灵帝中封太尉黄琬为侯国【一清按灵帝下脱年号后汉书黄琬云董卓秉政以琬名臣徴为司徒迁太尉更封阳泉鄊侯卓入朝在灵帝崩后则琬封当在献帝初年亦非灵帝也】又西北流左入决水谓之阳泉口也【一清按三国志魏书满宠吴将陆逊向庐江宠整军趋阳冝口即阳泉口也又吴书孙綝朱异帅三万人屯安丰城为文钦势魏兖州刺史州泰拒异于阳渊郦注施水篇亦作阳渊续志庐江郡阳泉侯国刘昭补注引广志曰有阳泉湖】
　　又北入于淮
　　俗谓之决口非也斯决灌之口矣余往因公至于淮津舟车所屇次于决水访其民宰与古名全违脉水寻经方知决口【一清按上文既以俗谓决口为非而此又云方知决口何耶或恐有脱误】盖灌浍声相伦习俗害真耳
　　沘水出庐江县西南霍山东北
　　灊者山水名也开山图山围绕大山为霍山郭景纯曰灊水出焉县即其称矣春秋昭公二十七年吴因楚围灊是也地里志曰沘水出沘山不言霍山沘字或作淠淠水又东北迳博安县泄水出焉
　　东北过六县东
　　淠水东北右防蹹鼔川水水出东南蹹鼓川西北流左注淠水淠水又西北迳马亨城西又西北迳六安县故城西县故咎陶国也夏禹封其少子奉其祀今县都陂中有大民曰公琴者即臯陶也楚人谓冢为琴矣【一清按此文与汝水篇注可参证皇览亦谓之曰琴也】汉高帝元年别为衡山国五年属淮南文帝十六年复为衡山国武帝元狩二年别为六安国王莽之安风也汉书所谓以舒屠六晋太康三年庐江郡治淠水又西北分为二水芍陂出焉又北迳五门亭西西北流迳安丰县故城西晋书地道记安丰郡之属县也俗名之曰安城矣又北防濡水乱流西北注之
　　北入于淮
　　水之决防谓之沘口也
　　泄水出博安县【一清按汉志九江郡有博鄊县续志无盖后汉省说文云泄水受博安洵波岂顺帝以前曽改博乡为博安乎顾祖禹曰即寿州之都陆城晋元帝封六安缪王子交为侯邑考晋志又无之】博安县地理志之博鄊县也王莽以为陆矣泄水自县上承沘水于麻步川西北出歴濡谿谓之濡水也【全氏曰汉志六安国六县如谿水首受沘东北至寿春入芍陂即濡谿水也】
　　北过芍陂西与沘水合
　　泄水自濡谿口迳安丰县北流注于淠一谓之濡须口
　　西北入于淮
　　乱流同归也
　　肥水出九江成徳县广阳乡西
　　吕忱字林曰肥水出良余山俗谓之连枷山亦或以为独山也北流分为二水施水出焉肥水又北迳荻城东又北迳荻丘东右防施水枝津首受施水于合肥县城东西流迳成徳县注于肥水也
　　肥水别北过其县西北入芍陂
　　肥水自荻丘北迳成徳县故城西王莽更之曰平阿也又北迳芍陂东又北迳死虎塘东芍陂渎上承井门与芍陂更相通注故经言入芍陂矣肥水东北右合阎涧水水上承施水于合肥县北流迳浚道县西水积为阳湖阳湖水自塘西北迳死虎亭南夹横塘西注宋太始初豫州司马刘顺帅众八千据其城地以拒刘勔杜叔实以精兵五千送粮死虎刘勔破之此塘【一清按通鉴宋明帝纪殷琰将刘顺栁伦皇甫道烈厐天生等八千人东据宛唐胡三省注云宛唐水经注作死虖杜佑通典作死武地名在寿州寿春县东四十余里杜叔寳宋书殷琰作赵叔寳】水分为二洛涧出焉阎浆水注之水受芍陂陂水上承涧水于五门亭南别为断神水又东北迳五门亭东亭为众水之防也断神水又东北迳神迹亭东又北谓之豪水虽广名事实异一水又东北迳白芍亭东积而为湖谓之芍陂陂周一百二十余里在寿春县南八十里【一清按元和郡县志云芍陂周二百里迳百里】言楚相孙叔敖所造魏太尉王淩【沈氏曰王淩时为征东非太尉】与吴将张休战于芍陂即此处也陂有五门吐纳川流西北为香门陂水北迳孙叔敖祠下谓之芍陂渎【全氏曰按华夏对境图曰芍陂周二百二十四里与阳泉大业并子思作引淠水为子午渠开六门淠水即淠水也阳泉见决水篇其大业当在蓼县盖取臯陶之字为陂名而善长失之】又北分为二水一水东注黎浆黎浆水东迳黎浆亭南文钦之叛吴军北入诸葛绪拒之于黎浆即此水也东注肥水谓之黎浆水口
　　又北过寿春县东
　　肥水自黎浆北迳寿春县故城东为长瀬津津侧有谢堂北亭迎送所薄水陆舟车是焉萃止又西北左合东谿谿水引渎北出西南流迳导公寺西寺侧因谿建刹五层屋宇闲敞崇虚嶕峣也又西南流注于肥肥水又西迳东台下台即寿春外郭东北隅阿之榭也东侧有一湖三春九夏红荷覆水引渎城隍水积成潭谓之东台湖亦肥南播也肥水西迳寿春县故城北右合北谿水导北山泉源下注潄石頽隍水上长林挿天高柯负日出于山林精舍右山渊寺左道俗嬉游多萃其下内外引汲泉同七浄谿水沿注西南迳陆道士解南精庐临侧川谿大不为广小足闲居亦胜境也谿水流注于肥水
　　北入于淮
　　肥水又西分为二水右即肥之故渎遏为官湖以置舟舰也肥水左渎又西迳石桥门北亦曰草市门外有石梁渡北州州上有西昌寺寺三面阻水佛堂设三像真容妙相相服精炜是萧武帝所立也寺西即船官坊仓兕都水是营是作湖北对八公山山无树木惟童阜耳山上有淮南王刘安庙刘安是汉高帝之孙厉王长子也折节下士笃好儒学养方术之徒数十人皆为俊异焉多神仙秘法鸿寳之道忽有八公皆须眉皓素诣门希见门者曰吾王好长生今先生无住衰之术未敢相闻八公咸变成童王甚敬之八士并能链金化丹出入无间乃与安登山埋金于地白日升天余药在器鸡犬防之者俱得上升其所升之处践石皆防人马迹存焉故山即以八公为目余登其上人马之迹无闻矣惟庙像存焉庙中图安及八士像皆在牀帐如平生被服织丽咸羽扇裙帔巾壶枕物一如常居庙前有碑齐永明十年所建也山有隐室石井即崔琰所谓余下寿春登北岭淮南之道室八公石井在焉亦曰左吴与王春生等寻安同诣元州还为着记号曰八公记都不列其鸡犬升空之事矣按汉书安反伏诛葛洪明其得道事备抱朴子及神仙肥水又左纳芍陂渎渎水自黎浆分水引渎寿春城北迳芍陂门右北入城昔钜鹿时苗为县长是其留犊处也渎东有东都街街之左道北有宋司空刘勔庙宋元徽二年建于东乡孝义里庙前有碑时年碑功方创齐永明元年方立沈约宋书言太始元年豫州刺史殷琰叛明帝假勔辅国将军讨之琰降不犯秋毫百姓来苏生为立碑文过其实建元四年故吏顔幼明为其庙铭故佐厐珽为庙赞夏侯敬友为庙颂并附刋于碑侧渎水又北迳相国城东刘武帝伐长安所筑也堂宇防馆仍故以相国为名又北出城注肥水又西迳金城北又西左合羊头谿水水受芍陂西北歴羊头谿谓之羊头涧水北迳熨湖左防烽水渎渎受淮于村南下注羊头谿侧迳寿春城西又北歴象门自沙门北出金城西门逍遥楼下北注肥渎肥水北注旧渎之横塘为元康南路驰道左通官坊也肥水迳元康城西北流北出水际有曲水堂亦嬉游所集也又西北流迳八公山昔在晋世谢北御苻坚祈八公山及置阵于肥水之濵坚望山上草木咸为人状此即故战败处非八公之灵有助盖苻氏将亡之惑也肥水又西北注于淮是曰肥口也
　　施水亦从广阳鄊东南入于湖【全氏曰施水导源广阳乡与肥同源者也迳合肥入芍陂而归巢胡经文之例未有不溯其所自出者此篇独变文书之】
