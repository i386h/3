<!-- { "loadSidebar": true } -->
　　渭水东分为二水广雅曰水自渭出为泶其由河之有雍也此渎东北流迳魏雍州刺史郭淮碑南又东南合一水迳两石人北秦始皇造桥防镦重不胜故刻石作力士孟贲等像以祭之镦乃可移动也又东迳阳侯祠北涨輙祠之此神能为大波故配入河伯也后人以为邓艾祠悲哉谗胜道消专忠受害矣渭水又东注此水水上有梁谓之渭桥秦制也亦曰便门桥秦始皇作离宫于渭水南北以象天宫故三辅黄图曰渭水贯都以象天汉横桥南度以法牵牛南有长乐宫北有咸阳宫欲通二宫之间故造此桥广六丈南北三百八十步六十八间七百五十柱一百二十二梁桥之南北有隄激立石柱柱南京兆主之柱北冯翊主之有令丞各领徒一千五百人桥之北首垒石水中故谓之石柱桥也旧有忖留神像此神尝与鲁班语班令其神出忖留曰我貎狞丑卿善图物容我不能出班于是拱手与言曰出头见我忖留乃出首班于是以脚画地忖留觉之便还没水故置其像于水唯背以上立水上后董卓入闗遂焚此桥魏武帝更修之桥广三丈六尺忖留之像曹公乘马见之惊又命下之燕丹子曰燕太子丹质于秦秦王遇之无礼乃求归秦王为机发之桥欲以防丹丹过之桥不为发又一説交龙捧举而机不发但言【朱氏谋防笺曰谢云疑有脱误】今不知其故处矣渭水又东与沈水枝津合水上承沈水东北流迳邓艾祠南又东分为二水一水东入逍遥园注蕅池池中有台观莲菏被浦秀实可翫其一水北流注于渭渭水又东迳长安城北汉惠帝元年筑六年成【一清按汉书惠帝纪元年城长安三年春发长安六百里内男子十四万六千人城长安三十日罢注郑氏曰城一面故速罢又五年九月长安城成六年起长安西市也而史记吕后纪云惠帝三年方筑城四年就半五年六年城就索隐曰汉宫阙疏四年筑东面五年筑北面汉旧仪城方六十三里经纬各十二里三辅旧事云城形似北斗也】即咸阳也秦离宫无城故城之王莽更名长安十二门东出北头第一门本名宣平门王莽更名春王门正月亭亦曰东城门其郭门亦曰东都门【一清按汉书王莽传无东字】即逄萌挂冠处也第二门本名清明门一曰凯门王莽更曰宣徳门布恩亭内有耤田仓亦曰耤田门第二门本名霸城门王莽更名仁夀门无疆亭民见门色青又名青城门或曰青绮门亦曰青门门外旧出佳瓜昔广陵人邵平为秦东陵侯秦破为布衣种瓜此门瓜美故世谓之东陵瓜是以阮籍咏懐诗曰昔闻东陵瓜近在青门外连畛拒阡陌子母相钩指谓此门也南出东头第一门本名覆盎门王莽更名永清门长茂亭其南有下杜城应劭曰故杜陵之下聚落也故曰下杜门又曰端门北对长乐宫第二门本名安门亦曰鼎路门王莽更名光礼门显乐亭即西安亭北对未央宫第三门本名平门王莽更名信平门诚正亭西出南头第一门本名章门王莽更名万秋门亿年亭亦曰故光毕门也又曰便门第二门本名直门王莽更名直道门端路亭故龙楼门也张晏曰门楼有铜龙三辅黄图曰长安西出第二门即此门也第三门本名西城门亦曰雍门王莽更名章义门着谊亭其水北入有函里氏名曰函里门又曰光门亦曰突门【一清按此西出之第三门也曰光门而北出西头第一门曰横门亦曰光门二门不应相同也程大昌曰以黄图考之长安城北面从西数来第一门名横门门外有桥曰横桥吕相长安图亦同又黄图长安有九市其三在道东东市在突门夹横桥大道水经曰光门亦名突门在长安西从】
　　【南来第三门正与黄图吕图之谓横门者隅角相次故黄图吕图之谓在北者即与水经之谓突门光门为在城西面者相应也今去古逺不敢以何为定】北出西头第一门本名横门王莽更名霸都门左幽亭如淳曰音光故曰光门其外郭有都门有棘门徐广曰棘门在渭北孟康曰在长安北秦之宫门也如淳曰三辅黄图曰棘门在横门外按汉书徐厉军于此备匈奴又有通门亥门也其第二门本名洛门又曰朝门王莽更名建子门广世亭一曰高门苏林曰高门长安城北门也一曰厨门其内有长安厨宫在东故名曰厨门也如淳曰今名广门也第三门本名杜门亦曰利城门王莽更名进和门临水亭其外有客舍故名曰客舍门又曰洛门也凡此诸门皆通逵九逹三途洞开隠以金椎周以林木左出右入为往来之迳行者升降有上下之别汉成帝之为太子元帝尝急召之太子出龙楼门不敢絶驰道西至直城门方乃得度上怪迟问其故以状对上悦乃着令令太子得絶驰道也渭水东合昆明故渠渠上承昆明池东口东迳河池陂而北亦曰女观陂又东合沈水亦曰漕渠又东迳长安县南东迳明堂南旧引水为辟雍处在鼎路门东南七里其制上圆下方九宫十二堂四向五室堂北三百步有灵台是汉平帝元始四年立渠南有汉故圆邱成帝建始二年罢雍五畤始祀皇天上帝于长安南郊应劭曰天郊在长安南即此也故渠之北有白亭博望苑汉武帝为太子立使通宾客从所好也太子巫蛊事发斫杜门东出史良娣死于苑北宣帝以为戾园以倡优千人乐思后园庙故亦曰千乡故渠又东而北屈迳青门外与沈水枝渠会渠上承沈水于章门西飞渠引水入城东为仓池池在未央宫西池中有渐台汉兵起王莽死于此台又东迳未央宫北高祖在闗东令萧何成未央宫何斩龙首山而营之山长六十余里头临渭水尾达樊川头高二十丈尾渐下高五六丈土色赤而坚云昔有黒龙从南山出饮渭水其行道因山成迹山即基阙不假筑高出长安城北有元武阙即北阙也东有苍龙阙阙内有阊阖止车诸门未央殿东有宣室玉堂麒麟含章白虎凤凰朱雀鹓鸾昭阳诸殿天禄石渠麒麟三阁未央宫北即桂宫也周十余里内有明光殿走狗台栢梁台旧乘复道用相迳通故张衡西京赋曰钩陈之外阁道穹窿属长乐与明光迳北通于桂宫故渠出二宫之间谓之明渠也又东武库北旧樗里子于此樗里子名疾秦惠王异母弟也滑稽多智秦人号曰智嚢于昭王庙西渭南隂乡樗里故俗谓之樗里子云我百歳后是有天子之宫夹我墓穴以昭王七年卒于渭南章台东至汉长乐宫在其东未央宫在其西武库直其墓秦人喭曰力则任鄙智则樗里也明渠又东迳汉高祖长乐宫北本秦之长乐宫也周二十里殿前列铜人殿西有长信长秋永夀永昌诸殿殿之东北有池池北有层台俗谓是池为酒池非也故渠北有楼竪汉京兆尹司马文预碑故渠又东出城分为二渠即汉书所谓王渠者也苏林曰王渠官渠也犹今御沟矣晋灼曰渠名也在城东霸门外一水迳杨桥下即青门桥也侧城北迳邓艾祠西而北注渭今无水其一渠东迳奉明县广成乡之广明苑南史皇孙及王夫人于郭北宣帝迁苑南卜以为悼园益园民千六百家立奉明县以奉二园园在东都门昌邑王贺自霸御法驾郎中令龚遂骖乘至广明东都门是也故渠东北迳汉太尉夏侯婴冢西日柩马悲鸣轻车罔进下得石椁铭云于嗟滕公居此室故遂焉冢在城东八里饮马桥南四里故时人谓之马冢
　　又东过霸陵县北霸水从县西北流注之
