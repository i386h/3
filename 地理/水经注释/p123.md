<!-- { "loadSidebar": true } -->
　　华阳国记曰二水于汉嘉青衣县东合为一川自下亦谓之为青衣水沫水又东迳开邦县故平乡也晋初置沫水又东迳临卭南而东出于江原县也
　　东入于江
　　昔沫水自山至南安为溷崖水脉漂疾破害舟船歴代为患蜀郡太守李氷发卒凿平溷崖河神赑怒氷乃操刀入水与神鬬遂平溷崖通正水路开处即氷所穿也【一清按溷崖即江水篇之熊耳峡也续志犍为郡南安县有鱼泣津刘昭补注曰蜀都赋注曰鱼符津数百步在县北三十里县临大江岸便山岭相连经益州郡有道广四五尺深或百丈錾凿之迹今存昔唐所造然则溷崖之辟为李氷始事而成于唐防也范史吴汉章懐注引续志作鱼涪津又曰鱼鳬津寰宇记引南北八郡志云犍为冇鱼鳬津符涪鳬音同通用泣字误也】
　　延江水出犍为南广县又东至防柯鄨县东屈北流鄨县故犍为郡治也【一清按两汉晋宋诸志俱不云犍为郡治鄨且鄨属防柯已见经文善长注自为立异何也】县有犍山晋建兴元年置平夷郡县有鄨水出鄨邑西不狼山东与温水合温水一曰暖水出犍为符县而南入黚水黚水亦出符县南与温水防阚骃谓之阚水俱南入鄨水鄨水于其县而东注于延江水【全氏曰按汉志犍为郡符县温水南至鄨入黚水黚水亦南至鄨入江防柯郡鄨县不狼山鄨水所出东入沅过郡二行七百三十里令以是注攷之盖温入黚黚入延延入沅以入江也説文温水出涪南入黔水黔字误当作黚然善长所引却不错盖流俗本之失也】延江水又与汉水合水出犍为汉阳道王莽之新通也山闟谷东至鄨邑入延江水也【一清按汉志犍为郡汉阳县都尉治山闟谷汉水所出东至鄨入延汉阳不云是道续志之犍为属国晋志之朱提郡下亦无道字汉志续志鄨是县非邑也二县注并与史异】
　　至巴郡涪陵县注更始水
　　更始水即延江枝分之始也延江水北入涪陵水涪陵水出县东故巴郡之南鄙王莽更名巴亭魏武分巴丘为涪陵郡【朱氏谋防笺曰晋书地理志蜀置涪陵郡今云魏武分所未详也全氏曰晋志又云涪陵是刘璋置刘璋之末巴郡入于张鲁鲁降曹氏更入魏因置三巴见于魏书则亦或尝立涪陵郡未可知也特史志不详耳】张堪为县防公孙述击堪同心义士选习水者篾渡堪于小别江即此水也其水北至枳县入江更始水东入巴东之南浦县其水注引渎水石门空岫阴深邃涧闇密倾崖上合恒有落势行旅避瘴将有迳之无不危心于其下又谓之西乡水亦谓之西乡溪溪水闲闗二百许里方得出山又通波注逺复二百余里东南入迁陵县也
　　又东南至武陵酉阳县入于酉水
　　武陵先贤曰潘京世长为郡主薄太守赵伟甚器之问京贵郡何以名武陵京答曰鄙郡本名义陵在辰阳县界与夷相接数为所破光武时移治东山之上遂尔易号曰止戈为武诗云髙平曰陵于是名焉【一清按刘昭补注郡国志曰前书本名武陵不知此对何所据而出】酉水北岸有黚阳县许慎曰温水南入黚盖鄨水以下津流沿注之通称也故县受名焉西乡溪口在迁陵县故城上五十里左合酉水酉水又东际其故城北又东迳酉阳故县南而东出也两县相去水道可四百许里于酉阳合也
　　酉水东南至沅陵县入于沅【一清按酉水源流详具沅水篇中而俗本目録作沅酉水已是不合所存于卷中者仅此经文而注无一字全氏曰此是延江水篇注中结语后人又妄分之耳何焯亦云酉水入沅当附沅水篇但酉水出于充县明见汉志而应劭于酉阳县以为酉水所出葢误也善长云东迳酉阳则善矣盖酉水自充县至于此始与延江水合也应劭又曰东入湘亦误今经文既改而其目亦削去焉】
　　存水出犍为防县【全氏曰按水经皆用东汉郡县名独防不见于续志或者是和帝以后所并作经时其县尚在与天水隆虑同一例也】
　　王莽之孱防也益州大姓雍闿反结垒于山系马栁柱柱生成林今夷人名曰雍无梁林梁夷言马也周水自县东南流迳牧靡县北又东迳且兰县北而东南出也
　　东南至郁林定周县为周水
　　周水又东迳牂柯郡之母敛县北而东南与母敛水合矣水首受牂柯水东迳母敛县为母敛水又东注于存水存水又东迳郁林定周县为周水盖变名也【一清按汉志益州郡嶲唐县周水首受徼外又郁林郡定周县水首受母敛东入潭行七百九十里盖自徼外合母敛水同入潭也】
　　又东北至潭中县注于潭
　　温水出牂柯夜郎县
　　县故夜郎侯国【一清按汉志应劭注作邑】也唐开以为县王莽名曰同亭矣温水自县西北流迳谈藁与迷水合水西出益州郡之铜濑县谈虏山东迳谈藁县右注温水温水又西迳昆泽县南又迳味县县故滇国都也诸葛亮讨平南中刘禅建兴元年分益州郡置建宁郡于此【一清按诸葛南征在建兴三年不得有元年置郡事也元字误当作三字】水侧皆是髙山山水之间悉是木耳夷居语言不同嗜欲亦异虽曰山居土差平和而无瘴毒温水又西南迳滇池于县西北池周三百许里上源深广下流浅狭似如倒流故曰滇池也【一清按汉志益州郡滇池县滇池泽在西北有黒水祠】长老言池中有神马家马交之则生骏驹日行五百里晋太元十四年宁州刺史费统言晋宁郡滇池县两神马一白一黒盘戏河水之上有滇州元封三年立益州郡治滇池刘禅建宁郡治也温水又西防大泽【一清按汉志益州郡滇池县大泽在西】与叶榆仆水合温水又东南迳牂柯之母单县建兴中刘禅割属建宁郡桥水注之水上承俞元之南池【一清按汉志益州郡俞元县池在南桥水所出东至母单入温行千九百里】县治龙池州周四十七里一名河水【一清按汉志益州郡胜休县河水东至母棳入桥而善长以为即桥水之一名】与邪龙分浦后立河阳郡治河阳县县在河源州上又有云平县并在州中桥水东流迳母单县注于温温水又东南迳兴古郡之母棳县东王莽更名有棳也与南桥水合水出县之桥山【一清按汉志益州郡母棳县桥水首受桥山东至中留入潭过郡四行三千一百二十里善长以为南桥盖以别于俞元之桥也全氏曰按善长既加南字以别之矣然南桥水固河水之所入也又谓俞元之桥一名河水则二桥互相出入矣恐有误】东流梁水注之梁水上承河水于俞元县而东南迳兴古之胜休县王莽更名胜僰县梁水又东迳母棳县左注桥水桥水又东注于温温水又东南迳律髙县南刘禅建兴三年分牂柯置兴古郡治宛温县晋书地道记治此温水又东南迳梁水郡南温水上合梁水故自下通得梁水之称是以刘禅分兴古之盢南置郡于梁水县也【一清按宋志梁水太守晋成帝分兴古立梁水县与郡俱立此云蜀置盖东晋复立此郡也】温水又南迳镡封县北又迳来唯县东而仆水右出焉
　　又东至郁林广郁县为郁水
　　秦桂林郡也汉武帝元鼎六年更名郁林郡王莽以为郁平郡矣应劭地理风俗记曰周礼郁人掌祼器凡祭醊賔客之祼事和郁鬯以实樽彝郁芳草也百草之华煮以合酿黒黍以降神者也或説今郁金香是也一曰郁人所贡因氏郡矣温水又东迳増食县有文象水注之其水导源牂柯句町县应劭曰故句町国也王莽以为从化文象水水与卢唯水来细水伐水并自县东歴广郁至増食县注于郁水也【全氏曰汉志牂柯郡句町县文象水东至増食入郁又有卢唯水来细水伐水而防水独无称又郁林郡下云有小谿水七并行三千一百一十里】
　　又东至领方县东与斤南水合【全氏曰按斤南即汉志之斤员宋祁曰一作斤南者也经又别称斤江又曰员水者是】
　　县有朱厓水出临尘县东北流驩水注之水源上承牂柯水东迳増食县而下注朱厓水【一清按汉志郁林郡増食县驩水首受牂柯东界入朱厓水行五百七十里】朱厓水又东北迳临尘县王莽之监尘也县有斤员水侵离水【全氏曰四十卷末作侵黎】并迳临尘东入领方县流注郁水【一清按汉志郁林郡临尘县朱厓水入领方又有斤员水又有侵离水行七百里领方县斤员水入鬰】
　　东北入于郁
