<!-- { "loadSidebar": true } -->
　　施水受肥于广阳乡东南流迳合肥县应劭曰夏水出城父东南至此与肥合故曰合肥阚骃亦言出沛国城父东至此合为肥余案川殊脉别无沿注之理方知应阚二说非实证也盖夏水暴长施合于肥故曰合肥也非谓夏水【胡三省通鉴释文辨误曰史炤曰合肥汉九江邑应劭曰夏水出城父东南至此与肥合故曰合肥余按应劭所云郦道元固疑之矣道元以夏水出城父而东南流入于淮则与淮合无絶淮而南流至合肥县与肥水合之理而施水上承肥水于广阳乡东南迳合肥县又东南流而入于漅湖肥水西北注淮而施水东南入漅湖已自分流惟夏月暴水涨溢则二水复能合于合肥县界故合肥以此得名道元之说庻乎信而有徴矣一清按汉志沛郡城父县下云夏肥水东南至下蔡入淮过郡二行六百里城父与下蔡皆属沛郡不得云过郡二也而应劭于九江合肥县下云夏肥水出父城东南至此与淮合所谓父城即沛郡之城父非颍川之属县又云与淮合则亦何闗于合肥之名耶道元引之改而曰出城父与肥合且又证以阚骃之说肥在淮南夏肥水安能截淮南过而与之合且所谓与肥合者夏肥水也是肥与肥合矣道元知其说之缪妄故折之曰非谓夏水非谓夏水者非谓夏肥水也又曰夏水暴长施合于肥故曰合肥施水亦出九江成徳之广阳乡而流合于肥故曰合肥夏月水暴长二水相合与导荷泽被孟诸之义相扶道元所谓水盛方乃覆被者也夏肥水源流已其淮水注中班志在城父下本自不错应劭移之合肥之下则舛矣唐卢潘合肥辨曰汉书淮南王杀开章葬之肥陵肥陵肥水之上也应劭云夏水出父城东南至此与肥合故曰合肥今按肥水出鸡鸣山北流二十里所分而为二其一东南流经合肥县南又东南入漅湖其一西北流二百里出夀春西投于淮二水皆曰肥尔雅归异出同流肥言所出同而归异也是山也高不过百寻所出惟一水分流而已其源实同而所流实异也故皆曰肥今二州图记皆不见夏水与父城恶睹其谓夏与肥合者乎合于一源分而为肥合亦同也故曰合肥而云夏与肥合者亦应氏之失也此文见姚唐文粹中其言足发郦氏之所未备】施水自城父【一清按成父当作成徳此是行间断烂后人填补见有成字遂疑即上文之城父而遽奋笔书之真郦氏之枉屈也】东迳合肥县城南城居四水中东又有逍遥津水上旧有梁孙权之攻合肥也张辽败之于津北桥不撤者两版权与甘宁蹴马趋津谷利自后着鞭助势遂得渡梁凌统被铠落水后到追亡流涕津渚施水又东分为二水枝水北出焉下注阳渊施水又东迳湖口戍东注巢湖谓之施口也【补】滁水
　　唐六典淮南道大川曰滁肥之水巢湖在焉寰宇记庐州慎县下云滁水源出县西暴秃古塘道元注水经云滁水出浚遒县也又和州含山县下引水经注云滁水东经大岘西北流迳大岘亭即此山也方舆纪要云滁河源出庐州府合肥县东北七十里废梁县界东流过滁州全椒县南六十里又东至滁州东南三汊河又东至江宁府六合县为瓦梁河东南流至埠口而入大江三国志吴赤乌三年作堂邑涂塘以淹北道今滁州古曰涂中其地实南北扼要之区犹脱落无闻则濵江来防之水大要失亡矣
　　沮水出汉中房陵县睢山【全氏曰按睢山杨慎本作淮山误也汉志房陵县淮山淮水所出东山沮水所出是房陵固有淮山然非沮水所出也睢山即东山之一名字稍近淮因之成讹】东南过临沮县界
　　沮水出东汶阳郡沮阳县西北景山即荆山首也高峰霞举峻竦层云山海经云金玊是出亦沮水之所导故淮南子曰沮出荆山高诱云荆山在左冯翊懐徳县盖以洛水有漆沮之名故也斯谬证耳杜预云水出新城郡之西南发阿山盖山异名也沮水东南流迳沮阳县东南县有潼水东迳其县南下入沮沮水又东南迳汶阳郡此即高安县界郡治锡城县居郡下城故新城之下邑义熙初分新城立西表悉重山也沮水南迳临沮县西青谿水注之水出县西青山之东有槛泉即青谿之源也口径数丈其深不测其泉甚灵洁至于炎阳有亢隂雨无时以秽物投之輙能暴雨其水导源东流以源出青山故以青谿为名寻源浮谿竒为深峭盛宏之云稠木傍生凌空交合危楼倾岳恒有落势风泉响于青林之下岩猿流声于白云之上游者常若目不周翫情不给赏是以林徒栖托云客宅心泉侧多结道士精庐焉青谿又东流入于沮水沮水又屈迳其县南晋咸和中为沮阳郡治也沮水又东南迳当阳县故城北城因冈为阻北枕沮川其故城在东一百四十里谓之东城在緑林长坂南长坂即张翼徳横矛处也沮水又东南迳驴城西磨城东又南迳麦城西昔闗云长诈降处自此遂叛云子胥造驴磨二城以攻麦邑即谚所云东驴西磨城自破者矣沮水又南迳楚昭王墓东对麦城故王仲宣之赋登楼云西接昭丘是也沮水又南与漳水合焉
　　又东南过枝江县东南入于江
　　沮水又东南迳长城东又东南流注于江谓之沮口也
　　漳水出临沮县东荆山东南过蓼亭又东过章乡南荆山在景山东一百余里新城沶乡县界虽羣峰竞举而荆山独秀漳水东南流又屈西南迳编县南县旧城在东北一　百四十里高阳城西南移治许茂故城城南临漳水又南歴临沮县之彰鄊南昔闗公保麦城诈降而遯潘璋斩之于此漳水又南迳当阳县又南迳麦城东王仲宣登其东南隅临漳水而赋之曰夹清漳之通浦倚曲沮之长州是也漳水又南洈水注之山海经曰洈水出东北宜诸之山南流注于漳水【全氏曰按汉志南郡高成县洈山洈水所出东入繇繇水南至华容入江繇水即油水也不言入漳善长盖主山经而油水篇则又主汉志】
　　又南至枝江县北乌扶邑入于沮
　　地理志曰禹贡东条荆山【一清按东条字误当作南条】在临沮县之东北漳水所出东至江陵入阳水注于沔非也今漳水于当阳县之东南一百里余而右防沮水也
　　夏水出江津于江陵县东南【全氏曰按经文之例皆曰出某郡某县某山独汳水获水实即莨荡渠之注隂沟者而夏水亦即江水也皆变文书之一清按水经注此条本之伏生大夏水出江入沔沔亦入江荆州之沱宜以夏水当之】
　　江津豫章口东有中夏口是夏水之首江之沱也屈原所谓过夏□而西浮顾龙门而不见也龙门即郢城之东门也
　　又东过华容县南
　　县故容城矣春秋鲁定公四年许迁于容城是也北临中夏水自县东北迳成都郡故城南晋永嘉中西蜀阻乱割华容诸城为王颖都夏水又迳交趾太守胡宠墓北汉太傅广身陪陵而此墓侧有广碑故世谓广冢非也其文言是蔡伯喈之辞歴范西戎墓南王隐晋书地道记曰陶朱冢在华容县树碑云是越之范蠡【沈氏曰王仲宣登楼赋已有北称陶牧之文本注云陶乡名牧郊外地则非指范蠡】晋太康地记盛宏之荆州记刘澄之记并言在县之西南郭仲产言在县东十里检其碑题云故西戎令范君之墓碑文缺落不详其人称蠡是其先也碑是永嘉二年立观其所述最为究悉似亲经其地故违众说从而正之夏水又东迳监利县南晋武帝太康五年立县土卑下泽多陂池西南自州陵东界迳于云杜沌阳为云梦之薮矣韦昭曰云梦在华容县按春秋鲁昭公三年郑伯如楚子产备田其以田江南之梦郭景纯言华容县东南巴丘湖是也【一清按汉志南郡华容县云梦泽在南荆州薮】杜预云枝江县安陆县有云梦盖跨川互隰兼苞势广矣夏水又东夏阳水注之水上承阳水于竟陵县之柘口东南流与中夏水合谓之夏阳水又东北迳江夏惠懐县北而东北注【一清按隋书地理志梁置沔阳营阳州城三郡及州陵惠懐二县西魏省二县改置建阳县其故城在沔阳州北二里道元卒于孝昌二年上距梁天监元年仅五年耳其成书又不知在何时而遽称江表新朝之建置乎此盖后人所増入与沔水注引吴均之诗可互称也】
　　又东至江夏云杜县入于沔
　　应劭十三州记曰江别入沔为夏水源夫夏之为名始于分江冬竭夏流故纳厥称既有中夏之目亦苞大夏之名矣当其决水之所出谓之防口焉【一清按寰宇记引荆州图副曰夏水既非山流有若川潴冬断夏通故名又云盛宏之云夏首又东二十余里有渚口二水之间谓之夏洲首尾七百里华容监利二县在其中矣】郑注尚书沧浪之水言今谓之夏水来同故世变名焉刘澄之着永初山川记云夏水古文以为沧浪渔父所歌也因此言之水应由沔今按夏水是江流沔非沔入夏假使沔注夏其势西南非尚书又东之文余亦以为非也自防口下沔水通兼夏目而防于江谓之夏汭也故春秋左称吴伐楚沈尹射奔命夏汭也杜预曰汉水曲入江即夏口矣【一清按刘昭郡国志补注云史记苏秦说楚威王东有夏州左楚荘伐陈郷取一人焉以归谓之夏州今夏口城有州名夏口则是夏之为名始于楚荘水因以立称道元以仲瑗康成之说为非是盖特具卓识也】
　　羌水出羌中参狼谷
　　彼俗谓之天池白水矣地理志曰出陇西羌道东南流迳宕昌城东西北去天池五百余里白水又东南迳宕婆川城东南北注羌水昔姜维之冦陇右也闻钟会入汉中引还知雍州刺史诸葛绪屯桥头从孔函谷将出北道绪邀之此路维更从北道渡桥头入剑阁绪追之不及【全氏曰按是时姜维由沓中赴难非有事于陇右也诸葛绪塞桥头维乃由北道入示将断其后绪遂退还维反军渡桥头入劔阁非绪邀之于北道也】羌水又东南阳部水注之水发东北阳部谿西南迳安民戍又西南注羌水又东南迳武阶城西南又东南迳葭芦城西羊汤水入焉水出西北隂平北界汤谿东南迳北部城北又东南迳五部城南东南右与妾水合傍西南出即水源所发也羌水又迳葭芦城南迳余城南【一清按此处有脱误】又东南左防五部水水有二源出南北五部谿西南流合为一水屈而东南注羌水羌水又东南流至桥头合白水东南去白水县故城九十里
　　又东南至广魏白水县与汉水合又东南过巴郡阆中县又南至垫江县【何氏曰垫江之垫说文作褺从衣不从土孟康曰音重叠之叠此是后人冩之误】东南入于江
　　涪水出广魏涪县西北
　　涪水出广汉属国刚氐道徼外东南流迳涪县西王莽之统睦矣臧宫进破涪城斩公孙恢于涪自此水上县有潺水出潺山水源有金银矿洗取火合之以成金银潺水歴潺亭而下涪水涪水又东南迳绵竹县北臧宫溯涪至平阳公孙述将王元降遂防绵竹涪水又东南与建始水合水发平洛郡西谿西南流屈而东南流入于涪涪水又东南迳江油戍北邓艾自隂平景谷步道悬兵束马入蜀迳江油广汉者也涪水又东南迳南安郡南又南与金堂水防水出广汉新都县东南流入涪【一清按华阳国志曰新都有金堂山水通巴溪】涪水又南枝津出焉西迳广汉五城县为五城水又西至成都入于江
　　南至小广魏与梓潼合
　　小广魏即广汉县地王莽更名曰广信也
　　梓潼水出其县北界西南入于涪
