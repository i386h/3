<!-- { "loadSidebar": true } -->
　　岷山【全氏曰按元和郡县志汶山即岷山荀子江出汶山是也汉志作防则增加之文宋祁曰岷当作防误矣说文作□从山敯声】在蜀郡氐道县【一清按汉志陇西郡氐道县禹贡养水所出蜀郡湔氐道禹贡防山在西徼外江水所出续志同二县名称久巳各着所出之水又异自蜀汉号湔氐道曰氐道晋改曰升迁于是始相混淆□水经虽有魏晋间人续増不应江水钜篇首条遂属之后来好事者徒以郦注举蜀汉之制以释经不学之徒因并经而改之非其义矣】大江所出东南过其县北岷山即渎山也水曰渎水矣又谓之汶阜山在徼外江水所导也益州记曰大江泉源即今所闻始发羊膊岭下縁崖散漫小水百数殆未滥觞矣东南下百余里至白马岭而歴天彭阙亦谓之为天彭谷也秦昭王以李氷为蜀守氷见氐道县有天彭山两山相对其形如阙谓之天彭门亦曰天彭阙江水自此已上至微弱所谓发源滥觞者也汉元延中岷山崩壅江水三日不流雄反离骚云自岷山投诸江流以吊屈原名曰反骚也江水自天彭阙东迳汶闗而歴氐道县北汉武帝元封四年分蜀郡北部置汶山郡以统之【全氏曰按汉武帝元鼎六年以冉駹地置汶山郡地节三年废属蜀郡北部非元封四年】县本秦始皇置后为升迁县也益州记曰自白马岭囘行二十余里至龙涸【一清按龙涸亦曰龙鹤华阳国志云蜀时以汶山险要自汶江龙鹤冉駹白马匡明皆置戌守即龙涸也周天和元年置龙涸郡元和志云故城在翼州卫山县北十一里城之北境旧为土谷浑所居故曰防浑城盖亦氐羌别种之名号也又曰龙鹄通鉴齐纪永明三年仇池镇将穆亮帅骑三万军于龙鹄是也鹄鹤字通又曰龙格晋纪义熙四年桓谦至成都谯纵疑之置于龙格胡三省曰即今成都府广都县龙滩之地】又八十里至西陵县【沈氏曰西陵是蚕陵之误】又南下六十里至石镜又六十余里而至北部始百许步又西百二十余里至汶山故郡【全氏曰晋移汶山郡治于绵虒故以汉治为故郡】乃广二百余步又西南百八十里至湿坂江稍大矣故其精则井络纒曜江汉昞灵河图括地象曰岷山之精上为井络【一清按蜀志秦宓裴松之注引河图括地象作上为东井络至左思蜀都赋乃省裁东字】帝以防昌神以建福故书曰岷山导江泉流深远盛为四渎之首广雅曰江贡也风俗通曰出珍物可贡献释名曰江共也小水流入其中所公共也【一清按汉志蜀郡下云有小江入并行九百八十里】东北百四十里曰崃山中江所出东注于大江崃山卭崃山也在汉嘉严道县一曰新道山南有九折坂夏则凝氷冬则毒寒王子阳按辔处也平恒言是中江所出矣郭景纯江赋曰流二江于崌崃又东百五十里曰崌山北江所出东注于大江山海经曰崌山江水出焉东注大江其中多怪蛇【一清按明杨慎欲据此以当禹贡州之三江真可谓痴人説梦者也】江水又迳汶江道【一清按汉志蜀郡汶江不曰道至续志始加道字县有蛮夷谓之道或今本汉书脱道字当以续志水经注补之】汶出徼外岷山西玉轮坂下而南行又东迳其县而东注于大江故苏代告楚曰蜀地之甲浮船于汶乘夏水而下江五日而至郢谓是水也又有湔水入焉水出绵道【一清按班志蜀郡之绵虒续志谓之绵虒道今云绵道似落虒字】亦曰绵虒县之玉垒山吕忱云一曰半浣水也下注江【一清按汉志蜀郡绵虒玉垒山湔水所出东南至江阳入江过郡三行千八百九十里】江水又东别为沱开明之所凿也郭景纯所谓玉垒作东别之标者也【一清按汉志蜀郡汶江县江沱在西南东入江】县即汶山郡治刘备之所置也【全氏曰按宣帝地节中废江山郡蜀先主复置之治汶江道晋志以为灵帝立刘昭补注郡国志曰安帝延光三年复也】渡江有笮桥县有桃闗汉武帝祠江水又歴都安县李氷作大堰于此堰阏江作塴塴有左右口谓之湔塴江入郫江检江以行舟益州记曰江至都安堰其右检其左其正流遂东郫江之右也因山頽水坐致竹木以溉诸郡又羊摩江灌江西于玉女房下作三石人于白沙邮邮在堰官上立水中刻要江神水竭不至足盛不没腰是以蜀人旱则借以为溉雨则不遏其流故记曰水旱从人不知饥馑沃野千里世号陆海谓之天府也俗谓之都安之堰亦曰湔堰又谓金堤左思蜀都赋曰西逾金堤者也诸葛亮北征以此堰农本国之所资以征丁千二百人主防之有堰官益州刺史皇甫晏至都安屯观坂从事何旅曰今所安营地名观坂自上观下反上之象其征不详不从果为牙门张宏所杀江水又迳临卭县王莽之监卭也县有火井盐水昏夜之时光兴上照江水又迳江原县王莽更名卭原也江水出焉江水又东北迳郫县下县民有姚精者为叛夷所杀掠其二女二女见梦其兄当以明日自沈江中丧后日当至可伺之果如所梦得二女之尸于水郡县表异焉江水又东迳成都县县以汉武帝元鼎二年立县有二江双流郡下故扬子云蜀都赋曰两江珥其前者也风俗通曰秦昭王使李氷为蜀守开成都两江溉田万顷【一清按汉志郫县下云禹贡江沱在西东入大江顾祖禹曰世或以成都内江外江为沱水夫二江为李氷所引非禹贡之沱也宛溪之说诚然且梁荆之沱有三蜀郡之汶江也郫也南郡之枝江也汶江枝江倛无禹贡字而郫独有之何哉史记河渠书蜀守氷凿离碓避沫水之害穿二江成都之中注引任豫益州记云二江者郫江流江也常璩华阳国志曰李氷壅江作塴穿郫江检江别支流双过郡下检江即流江氷穿一江而为二则氷以前无支流可知何得以郫江为沱耶胡朏明则主郫江云推寻事理李氷所穿之二江一是流江乃氷所创造一是郫江即禹贡之沱时必淤浅氷复从而濬之遂并数为二江夫既云二江皆氷所穿则何以独指检江为氷之创始而郫江仅加疏濬耶此欲謟附班志郫县下禹贡二字而不觉言之出于胸臆不可从也】江神岁取童女二人为妇氷以女与神为婚径至神祠劝神酒酒杯恒澹澹氷厉声以责之因忽不见良久有两牛鬬于江岸傍有闲氷还流汗谓官属曰吾鬬大极当相助也南向腰中正白者我绶也主簿刺杀北靣者江神遂死蜀人慕其气决凡壮健者因名氷儿也秦惠王二十七年遣张仪与司马错等灭蜀遂置蜀郡焉王莽改之曰导江也仪筑成都以象咸阳晋太康中蜀郡为王国更为成都内史益州刺史治地理风俗记曰华阳黑水惟梁州汉武帝元朔二年改梁州曰益州以新启犍为防牁越嶲州之疆壤益广故称益云初治广汉之雒县后乃徙此故李固与弟圄书曰固今年五十七鬂髪已白所为容身而游满腹而去周观天下独未见益州耳昔严夫子常言经有五涉其四州有九游其八欲类此子矣初张仪筑城取土处去城十里因以养鱼今万顷池是也城北又有龙隄池城东有千秋池西有栁池西北有天井池津流径通冬夏不竭西南两江有七桥直西门郫江冲里桥【一清按华阳国志作冲治桥此云冲里是唐时冩本避高宗讳耳章怀后汉注亦作冲里桥可证也】西南石牛门曰市桥呉汉入蜀自广都令轻骑先徃焚之桥下谓之石犀渊李氷昔作石犀五头以厌水精穿石犀渠于南江命之曰犀牛里后转犀牛二头在府中一头在市桥一头沈之于渊也大城南门曰江桥桥南曰万里桥西上曰夷里桥下曰筰桥南岸道东有文学始文翁为蜀守立讲堂作石室于南城永初后学堂遇火后守更增二石室后州夺郡学移夷里【一清按讲堂一名周公礼殿】道西故锦官也言锦工织锦则濯之江流而锦至鲜明濯以佗江则锦色弱矣遂命之为锦里也蜀有回澓水江神尝溺杀人文翁为守祠之劝酒不尽抜剑击之遂不为害江水东迳广都县汉武帝元朔二年置王莽之就都亭也李氷识察水脉穿县盐井江西有望穿原【一清按刘昭补注郡国志引任豫益州记作望川源】凿山渡水结诸陂池故盛养生之饶即南江也又从冲里桥北折曰长升桥城北十里曰升僊桥有送客观司马相如将入长安题其门曰不乘高车驷马不过汝下也后入卭蜀果如志焉李氷沿水造桥上应七宿故世祖谓呉汉曰安军宜在七桥连星间【一清按华阳国志曰安军宜在七星间全祖望曰自冲里桥至长升桥为七桥华阳图志曰郫江上西有永平桥城北十里有升僊桥此二桥不在七星之列今注失去一句寰宇记云万里桥亦名笃泉桥桥之南有笃泉也此桥因费祎使呉诸葛祖叹得名然则非李氷之旧矣又云笮桥亦名夷里桥而下又有竺桥即夷里桥之目笮桥以竹索为名竺桥以汶江一名竺桥水受氏注故分而为二也又曰江桥亦名安乐桥七星桥之一笃泉桥星桥之二市桥星桥之五而此外无闻焉杨慎四川总志曰考七桥西南石牛门曰市桥下石犀所潜渊中也城南曰江桥南渡流江曰万里桥西上曰夷里桥曰笮桥曰长升桥郫江上西有永平桥及城北十里又有升僊桥不知所谓七桥者竟何所指今存者市桥笮桥万里桥升僊桥余俱无所考矣】汉自广都乘胜进逼成都与其副刘尚南北相望夹江为营浮桥相对公孙述使谢豊扬军市桥出汉后袭破汉坠马落水縁马尾得出入壁命将夜潜渡江就向击豊斩之于是水之隂江北则左对繁田文翁又穿湔防以溉灌繁田一千七百顷湔水又东絶绵洛迳五城界至广都北岸南入于江谓之五城水口斯为北江【一清按山堂杂论曰外江内江之名前后凡三见大江为外水涪水为内水此不易者也湔水入洛为外江流江入江为内江此自成都府言之也郫江对大江而言则大江为南江郫为北江对流江而言则流江又为外江郫江为内江此自成都一城言之也流江实兼内外之称各因所指立名似相杂而实不相溷也】江水又东至南安为璧玉津故左思云东越玉津也
　　又东南过犍为武阳县青衣水沬水从西南来合而注之
