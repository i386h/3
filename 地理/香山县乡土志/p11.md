<!-- { "loadSidebar": true } -->
　　容悌与，字行白，乌石人。性醇厚，学博行，修明经，长于书。永乐中署儒学事，聘修邑志，士大夫咸推重之。执弟子礼者无远迩。居家有礼，男女各有学，祀先谨祠堂之制，嫁宗族孤女数人。母陈氏病风瘫，悌与躬侍汤药，十三年无顷刻懈。及母殁，哀毁逾礼，邑人称为孝行先生。自经学外，工吟咏，别号云岚，所著有《云岚集》数卷。卒年七十有七，祀乡贤。诸子汝勤、汝嘉并以醇笃闻。

　　李英妙，大榄都人。家饶于财，读书通大义。正统己巳，黄萧养作乱。族兄有服农者窃从之，拜伪千户，率其党数十人至家，执英妙谓曰：“前日吾两足皆涂泥，今拜官矣，弟盍从我耶？”英妙大骂曰：“汝盗也，尚可言兄弟耶？恨不斩汝。”贼怒，遂杀之。乡民闻变，皆被胁从。越月贼去，子智、女观娘收其尸，面犹如生。

　　梁富，字乐桥。黄梁都人。正统十四年，黄萧养作乱，乡人林帝祐附之，远近煽动。富激烈指陈大义，民无逆志。贼怒，胁富降，不屈，复大骂贼。贼杀之，投厓门海中。英宗朝旌表义民。国朝雍正己酉奉祀忠义祠。

　　卢瑞，字廷圭，麻洲人。少颖悟，从同舍曾贤游，有声，庠序。正统甲子同举于乡，计偕北上，贤道丧明，瑞念老母在堂，需禄养，遂就职，得横州学正。送贤至家，而后奉母就养，人皆韪之。瑞善讲经，士皆解颐。以内艰归，横士从而来卒业者数十人。服阕，改高唐州，州久无甲第。瑞择其秀颖者加意教之，三年得进士二。秩满，士子群送至三百里，有抵京师而后返者。考最，擢思恩教授，思恩乃羁縻州。郡立学未久，獞不能华言，言必译。瑞谆谆训谕，无少倦，用是积久而通。贡太学者，与柳庆无异。后除岷府长史。瑞至，藩王与世子皆尊礼之，僚属卒隶受约束，惟谨上下，各得其欢心。岁余卒于官。

　　李诚，字成之，小榄人。读书好义，每遇岁祲，捐粟赈乡闾；尝拾遗金，立俟其人还之，不受谢。佃执盗禾稼者，诚劝以改行，助之资本，其人愧服，感泣而去。晚耽吟咏，娱典籍，举乡饮宾。卒年九十一。

　　黄瑜，字廷美，仁厚坊人。幼聪颖，明尚书。陈东井以五经教授，瑜卒业其门。事父母惟谨，得其欢心。遭母丧，年十二哀毁如成人。继母李，敬奉如亲母。父丧，踊泣几绝，水浆不入口累日。送终之节，凡当时搢绅之所不能行者，务尽其曲折。景泰丙子举于乡，入成，均以经行，为一时冠。天顺初，天变，求直言，应诏疏上六事，曰：正身，则天下治；曰：正家，则天下定；曰：正礼，则天下化；曰：正乐，则天下和；曰：正赋税，则天下富；曰：正军，则天下安。凡数千言，触权贵，将得罪，赖吏部尚书王翱、户部侍郎薛远救之而免，直声震荡一时。居京师八年，学士李贤、邱浚辈皆器重之，欲延入馆阁，不就，作七诱以见志。尝中御史选铨部，已将奏名矣，其夜有俞姓者钻剌夺之，殊不色愠，曰：“吾名类彼姓，安知始非错耶？”成化五年己丑，乃授本省长乐县知县。礼贤与学，招徕流人，洗刷冤滞，曰：“吾乡人莅乡人，先化而后正之。”初，豪户不供税，莫可谁何，知其出于里胥强横，果皆乘肩舆，衣罗绮，导以征旆。来见即褫之于庭，示以礼制，阖境肃然。有曾某将履任，拿舟来迓，意必假以颜色，寻以征粮不完，与众同罚。由是逋租匿役，无有敢隐。凡避患他境者，还以数千计。户口既滋，增置二里，复增二仓，而邑益富。首以学校庳隘，捐俸迁建。及桥梁驿传铺舍皆兴修无遗。暇即与诸生讲学课业，时富家多为义官，寒门乃充庠士，思有以感动之，因陈老人子入学，躬送至其家，世家以不见临为耻，弦诵之声遍洽。听讼时，公门大辟，民或不持牒径往赴诉，鞭扑；间闻呼少孤者，必流涕释之。尤怜狱囚，每朔望必解桎梏，栉沐饮食之，莫不感泣吁祝。偶因公久出，归未抵城，狱囚闻之欢声如雷。兄弟有相讼者，开导以因心之义，皆涕泣受教，退让去而。义官李允擒剧盗卢公林至，谓曰：“盍为良民乎？”曲谕数四，即破械放之。允叩头争曰：“此贼为害数十年矣，纵放则流害滋大。”笑曰：“彼良心已动，森不可遏，非汝所知也。”公林果革心力田，永不为盗。豪氓杀人，匿其尸，讯不服法，司欲从疑释，因请自讯，忽蚱蜢折左股毙于砚，谓曰：“汝折其左股，沉黑水池中，神告我矣。”氓惊服。其洗冤烛奸皆此类也。邑旧多淫邪，每秋冬之交，巫觋载道，云驱瘴疫。立禁止之，其风遂革。又多盗贼，以德化导，牛羊盈野，人无敢窃者。有馈送土物，虽至微不受，惟禽鸟则受而纵之。民化其仁，家无储罝网者，恒相谓曰：“黄父母恩德犹及羽毛，而况于百姓乎。”避其嫌名，至于舍黄鱼而不食。御史龚晟旌，为诸令之冠。以劲直忤当道，民攀留不可，致政去，士民思之，立生祠于学前直街。归途经黄土岭，向所化盗卢公林者率子弟亲肩其舆过岭，曰：“黄公生我，黄公生我。”其刚而能感如此。既归，徙居会城番山下，手植槐二，构亭吟啸其中，自称双槐老人。曰：“子孙能更植其一，则吾志毕矣，盖希踪三槐也。”为学以存诚为本，尝自诵曰：“不欺人，不欺心，合内外而一之诚也，外此而徒有文章事业，终小人耳。”置朱子语类及唐音、杜诗于卧所，晨起读语类，以析名理，暮则咏诗数章，而后就寝，于声色纷华一无所好。尝自香山省稼，回至白沙，访陈子献章，雨后蹑草屦护鞋而往，相见大笑，谈论竟日，各赋一诗而别。瑜诗云：“吟弄不知春已暮，满天风月玉台巾。”盖许以与点之意。陈子诗云：“与话平生灯火事，羞看白发满乌巾。”以瑜老犹耽六籍故云尔。卒年七十有三。所著有《书传旁通岁钞》《双槐集》。赵佥宪序其文近昌黎，诗如乐天，岭南一大家也。学者称双槐先生暨子畿、孙佐三世。俱祀郡学乡贤。

　　郑鸿，字振宜，莲塘人。年十五，有声庠序。成化甲午举乡试第三人。屡厄会试，梁储为少宰，鸿肺附戚也。客或讽之，鸿正色曰：“子徒知少宰能贵人，独不知人有良贵耶？”遂绝意仕进，卜筑莲峰下，凿池构亭，徜徉自乐。祀乡贤。

　　黄钥，字世美，黄梁都人。成化乙未进士，授大理寺评事，审谳有能名，升广西佥事。未几，赋闲。会郁林陆川寇起，诏钥军门听用。定郁林、博白，流民几三千户，清无征税米二千石。袭杀归化贼郭公才等，与陶鲁欧磐皆威行夷獞，以功复前职。改江西佥事，擒瑞州贼王宏、湖广贼姚明礼，俱散其党。都御史刘大夏总督两广，以钥尝有功广西乃荐升副使，兵备柳庆、南宁，兼分巡右江道，莅任即卒。祀乡贤。

　　卢渊，字光潜，成化甲辰进士，授江西新淦县。政暇多与士论文，每至夜分不休。邻封远近之士，咸北面焉。尝与郡守议地方利弊，语多抗激。守不怿，因谓之曰：“朝廷设官尊卑相驭，大小相维，未闻等级不辨也。”渊抗声应之曰：“官不论尊卑，期于尽职，事关民社，岂容缄默。如以任事为侵官，尽言为犯上，恐非朝廷命官之事。”语毕，趋出即解组归，以诗文自娱。著有《钓叟集》。

　　郑标烈，乌石村人。幼慧，嗜读书，娴武艺。宏治间，流寇入乡，攻其家，父兄窘甚。标烈率家丁御之，力战死，父兄免于难。族人立祠，塑像祀之。同治初，会望颜额其祠曰：“孝勇”。

　　黄经，字子常，麻洲人。生而严重律，身有礼，自少至老手不释卷。筑稽古堂于东林山下，自号山海子，读书谈道。邑士多从游者。宏治己卯中，应天府举人，以亲老愿得禄养，任霑益州同知。旋授教职，得泗州学正。时御史诣学讲书，教官例应奉签，经不可即，致仕去。著有《香山志》及《滇阳第一州志》、《淮泗一览》、《小学节条》，诗文共千余首。祀乡贤。

　　黄畿，字宗大。瑜之子。七岁善属对鼓琴，见者呼为奇童。十六岁补郡庠生，通诗、春秋二经，摭茹百家，涤去陈语。督学佥事张习称为古作者，然竟不能取合。有司一夕同舍生攘鸡邀之，谢不往，即束书归，曰：“是固尝业举擅场者，其行若此，吾胡可侣哉？”乃告改邑庠，即以养亲归。自是绝意进士举，隐居粤山之椒，乃研九流，通三才五行之蕴，撰三五元书，始犹杂于佛老。既而读邵子皇极经世，深造其奥，叹曰：“自箕子以来，合术于道，其惟尧夫乎？”遂尽弃宿习，稽元微，订律历，作《皇极管窥》十三篇。知言者取以附诸皇极经世之后，谓于康节之学符合。晚年，潜心大易、中庸，曰：中庸，易之疏义也；太极，通书定性；西铭，犹中庸也。乃述易说若干篇。盖粤人著书之精奥者，以畿为最。其论学则曰：前之三代，由夏历殷而文成于周；后之三代，由汉历唐而文成于宋；名理纯粹，周宋其齐轨乎。是故周至元矣，道同乎伏羲，程至大矣；见卓于颜子，朱至博矣功亚乎仲尼，再辟浑沦，不亦元乎；心普万物，不亦大乎；功在六籍，不亦博乎。又曰：“孔门传心之要，一言而已，慎独是也，故为学必主于独。”生平未尝袒露星月下，梦寐中有不善语必吁天谢过。暗室抱寂终日，临妻孥无有惰色，其所养盖醇如也。天性至孝，先意承志，惟恐不及。父母有怒，长跪叩头，俟释乃起。一味之甘，必献庙奉亲，而后敢尝。母病吁天恳祷，蔬食者三年，病果愈。居丧哀毁逾礼，既葬日犹哭诸墓。方晨，有虎突至前，俯伏而去。旁有山人廖翼见之，大骇，为作感虎歌以美之。歌曰：“黄孝子遇于菟，孝子恸哭不自觉，气吞于菟恰若无，于菟初来威烈烈，咆哮未发石欲裂，须臾俯伏孝子前，叩头致敬腰为折。吾侪旁观股交战，孝子泪眼何曾见。乃知至孝通苍旻，嗟尔于菟良有神。”凡田宅财帛，兄弟欲之，即与，一无所靳。每合经史语，自诵曰：“天下无不是的父母，世间最难得者兄弟。”人以为名言。捐己田七十亩有奇为义田，以赡族。乡邻或肆凌轹，人所不堪，退缩不与校。饮酒微醺即哦邵子诗。评者谓类康节云。尝言梦一冕衣裳者，峥嵘如龙蜃可怖，再拜告曰：“我锺山神也，七七之际，公当为吾主人。”觉犹环佩璆然，发书占之，曰：“吾他日其旅殡乎？”正德癸酉秋，与子佐计，偕如京师，至玉峡而病。笑曰：“七七之期至矣，数也，命也，何寿夭问哉？”抵宜真而殁。年果四十有九，别号粤洲，学者称粤洲先生。嘉靖甲午，父老核其行实，上之当道，揭名于孝友坊。丙申，家人以其所著《三五元书》、《皇极经世书传》、《粤洲集》诸书送察院，御史周煦叹曰：“此真隐居求志之儒也。”建逸士坊以旌之。以子佐贵，赠翰林院编修。祀乡贤。

