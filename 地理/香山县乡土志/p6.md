<!-- { "loadSidebar": true } -->
　　十一年，九月三十日，三灶海贼聚深井后山高岩，都司何飞熊会同新会营兵、守备黄祥，率营兵捕之，获麾旗贼首一。贼败走，追至望天台山，贼伏炮丛树间，毙外委马龙安，及兵曾亮升数人，后队兵进夹击，破其巢，出被掳男妇十余人，幼孩二人，余贼多遁。

张保之乱

　　嘉庆十年，海寇始拦入内地。初，海寇张保、郑石氏、郭婆带、乌石二、东海八等，皆啸聚外洋，商船往来，皆有号税，未敢直窥村落也。至是，党类渐盛，邑东则龙穴、蕉门、大沙尾，西则叠石海，南则三门、竹洲、平山、磨刀等处，皆其停泊之所。内地奸民，接济既便，地方官欲筹剿办，又以动多阻碍为辞，是以势愈枭张。六月丙寅夜，焚劫港口。八月壬寅夜，郭婆带率船三百余，由独子洋入攻大黄圃，乡人力战御之。明日，弃大船三遁，复掠港口。知县彭昭麟令绅士立炮台水栅。

　　十一年十一月，海寇复至港口，官兵及缯船击退之。缯船事详下。

　　十二年夏，海寇攻虎山沥涌等乡，乡人御之，互杀伤，不遭掠。四月，知县彭昭麟令邑城绅士募缯船防御，禁谷米出口接济。六月丁丑夜，贼船百余围磨刀炮台，守台把总遣兵告急。时右营守备李海熊，领左翼镇师船十六艘到县，彭昭麟令守芙蓉沙口，即乘夜与署都司余时高领兵由小道驰往，五更抵磨刀，发炮击之。神湾闻号令，亦对岸夹击，碎船二，稍却。李海熊复自芙蓉沙上流直逼，贼遂窜，多落水死者。

　　十三年，知县彭昭麟奉檄督舟师，在老安山一带堵截闽逆蔡牵。初，蔡牵遁越南，至是潜回。七月庚午，海寇二十余艘复至港口，官兵缯船击退。八月丁未，海寇攻小隐港，乡人御之，殪其二贼，乃退。

　　十四年，二月乙卯，海寇复围磨刀炮台。都司余时高拔兵防下闸炮台，恐震县城也。庚申，贼伪为渔船，潜入内地，嗣后贼氛日甚。总督百龄初莅任，即驰檄封海港，禁商舶往来，贼无所得食，冒死冲突，常三四百艘，分掠村庄。横档村御贼死者谭霭珍、邓焕章等六十六人。时官兵未集，防御尚疏，贼遂敢深入矣。六月辛卯夜，左翼镇总兵许廷桂遇贼于桅夹门，时舟师六十艘，皆最精锐者，与战，风不利贼，乘势轰击，追抵芙蓉沙，河小舟大，拥不进，且多倚岸，兵无斗志，弃船走，许廷桂被杀，逃兵至石岐夺食。是日，贼连劫第一角、寮后等村，村人击退之，仍屯大涌村前，声言劫石岐。十二夜，乘潮至濠涌，乡人御之，炮毙贼十余人，稍退，屯茶园山下。乡人复移炮毙数人而乡人无一伤者。翼日，知县彭昭麟檄官兵及罟船与乡人水陆夹攻，自辰至申，贼披靡去。越三日，有谍贼试水于濠涌甲洲，获之，询其情，云欲再举窥县城也。由是益戒严，筑永固炮台，树水栅于濠涌，贼亦不复至。甲寅夜，郭婆带率船百余艘围小榄，泊第九嘴；戊午，乡人战却之，乡民萧世泰等七人遇害，贼亦多死者。七月壬申，海寇劫蕉门，蕉门濒大海，地僻民少。初，横植竻竹以杂石缭短垣，贼弗敢入，后渐伐竹毁垣，至是贼乘虚捣之。黄角人分二路驰救，贼遁。越二日，获一艘于东涌，则接济者，其人凫水逃，歼诸海。知县彭昭麟旋请建炮台于蕉门，号曰得胜门。九月乙亥，张保率船三百余艘攻大黄圃东南，知县彭昭麟拔缯船十四护西北。癸未，贼以红旗由鹅头山逾尖峰岭而下，以黑旗由西北河田进，乡人击之，贼多死伤，忽风转潮上，缯船不能抵，贼夺船破栅，时淇澳司张永津奉檄守御，仅以身免。乡人既首尾受敌，退隘坚守，沿海墟场，焚劫殆尽，武举何定鳌等四十八人遇害。十一月，贼张保避风于大屿山赤沥角，赤沥角惟东西通海，可截而歼也。知县彭昭麟侦知之，令渔户陈敬裕等以缯船截其东口，檄蕃舶三助之，时贼别队方攻劫他处，闻急回救，彭昭麟复驰请提督孙全谋，移师截其西口，贼数百艘尽困港中。未几，东南风作，彭昭麟请沉二巨舰阻贼西遁之路，孙全谋坚不从；又请以火攻，从之。彭昭麟贻书邑绅士，犹以为节制既定，贼可一举尽也，邑人皆额手相庆。然火船小而少，贼拒以木，不得近。彭昭麟以事多掣肘，虑其终变，驰请总督百龄视师。是夜，贼冒死乘风西出，孙全谋麾师船长列一字避之，贼遁去，蕃舶缯船追之不及，翼朝百龄至，则无济矣。闻者谓孙全谋前纵寇于广州湾，而倾黄标，后失机于赤沥角，而违彭昭麟，粤东之祸，孙全谋酿之。旋下于狱，黜其官，自是始有招抚之议。邑人职员林应元、黄萃业、新会监生陈文，与渔户陈敬裕、周朝尚、卢高发、黄意恒、陈遇珍、郑高秀等，请总督百龄给大船三十，领壮勇三千为前锋，百龄许之。初，陈敬裕等以缯船七十分三队捕盗外洋，林应元等画方略，筹资斧，知县彭昭麟奖之。自嘉庆十五年以来，所向有功，阵亡者惟十九人，而杀获无算，较舟师尤得力。十三年，大府给陈敬裕、卢高发二人顶戴。是年，许廷桂失利，寇益横肆，知县彭昭麟给口粮，令分赴险隘堵御。及赤沥角无功，益愤激愿效命，故有是请。百龄给周朝尚、黄意恒、陈遇珍四人顶戴。张保寇潭洲，乡人梁源开与南村杨琼昭、上村孔槐炽率众同心击贼，乡免于难。潭洲千总潘鸿昭上其事，总督那彦成牓源开门曰：义洽枌榆。十二月，贼郭学显归正，授把总衔。

　　十五年，二月辛卯，海寇攻长沙埔，村人奋击之，杀贼十余人，贼知不能入，焚沿海民居六十二户而去。郑宏德等九人遇害。四月，贼张保、郑石氏、萧鸡烂等归正。总督百龄亲莅香山抚之。是时，张保等久居洋面，人众艰食，卤潮蚀船，不能修葺，因有归顺志。地方大吏，以兵力不能制，亦遣官谕之，而未信也。湖南人周飞熊者，流寓澳门，与保有旧，请于制府，奉檄往说，保等意决，约会舟邑城南大涌村前面，制府为信，许之。百龄至香山，驻节丰山书院，司道官及委员至大涌，勒兵其北，贼数百艘泊其南，张保及郑石氏乘轻舟竖招安旗抵石岐，入见百龄。是夕，百龄传令官军戒严。越日抚议定，众头目冠带见司道官于舟中。百龄令籍其船及炮没官。贼党给凭费归里，或安插耕作，所掠妇女，戚属领回。张保授千总衔。郑石氏、故郑一妻，保其义子也，令室之。余多授官者。即檄张保领兵捕余寇。保诱擒麦有金于儋州，以功擢守备。百龄令知县彭昭麟筑台大涌海旁，额以大德曰生，记其事于上。未几，张保擢顺德营都司，百姓怨之，保不自安，百龄乃改调别营，后官至澎湖协。

　　樊封《南海百咏诗》注云：嘉庆乙丑，粤东大祲，盗船屡出为患，内犯省河。时百龄督粤，思有以解散之，十四年十月，有白旗帮盗首郭学显来归，厚抚之；而红旗帮张保、黑旗帮麦有金纵横海面如故。龄募有力略者往觇贼，有蜀人周飞熊，花东苑者应募。二人往来海上几半载，始得见张保，陈说万端，而郑一嫂始决计降，约总督于芙蓉沙会面。十五年三月九日，龄单舸出海，保列战艟三百帆于海口以示威。龄谈笑自若，与臬使温承志、粮道苏尔赓，竟登贼舟。保与一嫂泥首丐命，龄掖之起，亲解端罩以衣之，出翠加其指。保大悦过望，择四月三日来降。龄预结行帐于大涌，贼船大小四百七十余号，泊于天王桥东，绵亘十余里，保献太平饷四十万、械三万余器、战船全数、难民千六百名。翌日，龄率保等还省，腾章代之请罪，奉旨难民张保姑免罪，赏加守备衔，董率舟师，速赴高州，收捕黑旗帮盗首麦有金等赎罪。是年十一月，提督童镇升等率保众大破黑旗于汹州，生擒巨憝而戮之，广东诸盗悉平。按此与邑志详略互异，今并录之以备编书者查考。

三合会匪之乱

　　道光十二年，四大都三合会萌蘖，煽诱左步头村二百余人，岁贡阮森荣议禁之，群匪反喧呶。森荣乃密谋诸父老，联合保甲，西江尾、龙穴头村匪附从行劫，森荣率众擒其魁十二人，白官通详大府，檄行严捕稍戢。按《祝志》载：嘉庆十二年，邑横门、蕉门、大黄圃、潭洲、黄角有三合会匪，勒各鸭埠基围挂号银，以李乃文等为首，大府檄捕之，会匪猖獗始此。

　　二十二年，三合会再起，始事者石门甘秀，踞老巢啸聚，至于劫掠拒捕者，则隆都高明远、周配琚也。初起时撰妖书造隐语，传教者曰亚妈，引入会者曰舅父，又曰先生，曰升上，主文字者曰白纸扇，奔走者曰草鞋，各头目曰红棍，拜会曰登坛，演戏入会者曰出世。每拜会，亚妈裹红帻，服白衣。设五色旗，上书彪寿、合和、同字，分布五方，从某方来者，隶某旗。设三重门，每门二人，持刀作八字形，拜会者匍匐入，自称曰仔。赤身披发，跪伏拜斗，念三十六咒，割指血盟，受隐语、三角符，符内写“参天宏化”四字。发辫系两线，辫结一圈。头目曰天牌圈，正额；司事曰地牌，圈脑后；先入会者曰人牌，圈左耳；后入会者曰和牌，圈右耳。俱身披短袄彩带，蓝锐屣露刃。彼此相遇，问姓各以洪对，或称三八二十一，便知是会中人。每入会，科洋银一，铜钱三百六十，曰祝寿钱。不识其隐语暗号者，即被掠。二十三年正月，甘秀之党，崖口谭仁阶，泮沙许蔼佐，南蓢程建，新会梁雄、谭红等，于山门葫芦地、上栅太保庙、官塘北山、澳门潭仔、湾仔等处，先后拜会，劫黄泥塘、大迳山。秋七月，汪洪戴香来自新会，主于高明远家。明远故盗魁，周配琚尤险狠，颇通文墨，设伪文武都督、将军、元帅、军师名号，在卓旗山举事，蔓延于三角塘、中心村、库涌、鳌溪朗、九曲林一带，附城之愚顽者，靡然从之，泥墩、沙冈尤甚，兵役亦多入其会。

　　二十四年冬，会匪攻濠头、张家边，乡人格杀之。邑城戒严，讹言四起，典史王炳元、吏目汪政语知县陆孙鼎，以为岁暮常事，获会匪黄孔怀等，悉宽贷，且张示抚尉。群匪郑松等，连劫城南徐、李、刘等家，右营捕获之，汪政仅以荷校，徇舆论沸腾，始系之狱。匪恃官之蒙蔽也，使妇女以斗杀为词，窜富家者名于牍中，署副将洪名香，督兵捕之，稍敛戢。而余太平刘斗之徒，又起蔓延榄都、西海十八沙，贼船如织，绅士控于大府，总督耆英、巡抚程矞采檄知县丁沄樟、知府倪澧先后至。十二月二十夜，贼扰东门外，城中哗达旦。丁、倪归，犹讳其事，督抚严责，陆孙鼎始惧。小榄司巡检返自城，中途被掳，驻防小榄千总潘庆救出之。捕贼首欧阳从宽等八十余人。

