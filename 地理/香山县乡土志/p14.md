<!-- { "loadSidebar": true } -->
　　缪志和，字子介。龙眼都人。弱冠能文，事父母以孝闻。性和厚，邻人梁某家贫，常周其困。梁酗酒，击志和子几毙，志和不校，梁死，且施棺以殓，人称为长者。年荒，婴孩载道，收养之，死而无告者，葬埋之。事母黎，进膳必旁侍，婉容劝餐。母病每吁天愿以身代。己有疾，必强起行坐，恐贻母忧也。以母老不仕。顺治辛卯恩贡。同年有得美官者，或劝驾，志和曰：“钟鼎虽荣，弗易膝下承颜之乐也。”年七十，孺慕弥笃。母年百有三岁，志和卒，祀乡贤。

　　毛天翀，字汉翼。孝廉可珍第五子也。好学能文有才略。为邑诸生，旋食饩。伯兄尝被诬，天翀罄产出之。会邑令姚启，圣罢官羇旅侘傺无聊。天翀与相契，以千金资其入闽，后征讨台湾，因辟天翀为从事。军兴旁午，凡百所需，天翀无不立办。台湾居海岛，非船不进，时泉州永春山峒多天木，而峒蛮负险恃顽，乃署天翀为永春博士，理谕诸酋，遂得木造船，连复十九寨，及金门、厦门诸隘，抚剿并行，多用其策，叙功二十二次。归适遇宗人构难，走避湖湘，启圣求之不获。后以选贡。就惠州永安教谕。初，天翀之署永春也，留心造士，比至永安，尤加意作养，有贫不能赴试者，助以资斧，自制府中丞以下，咸褒美之。迁湖广安仁令，甫下车，禁陋规请托，兴利除弊，县有停棺不葬者，劝其豪右，捐地任民安厝，贫者捐俸佽之。半载葬棺数百，无复停柩。舆人有来暮之歌。去任日，攀辕者相属于道。卒年七十有九。

　　韦元懿，翠微村人。康熙五年，海贼袭翠微，元懿招众击之，遇贼老鸦口，懿吼声如雷，贼皆辟易。俄而骁贼舞刀向懿，懿手格贼刀，贼亦手接懿刃，相持未决，懿头触贼胸仆地，贼众奔溃。次年，庵山被寇，率众赴敌，贼闻其勇，遮道击之，遂遇害。乡人祀于西社。

　　容圣时，南屏乡人。康熙初，贼攻县城，圣时腰利刃，以两藤牌自捍，逾城而下，斩贼阵执大旗者，官军开门乘之，获全胜。以功授把总。

　　李龙翔，字御升。康熙壬子举人。曾修县志，号为精确。选知建平县，地瘠民贫，至则条陈利弊十余事，上官嘉纳之。性廉惠，无刻核行。然遇梗法者，亦不稍宽假。有武举逼良家妇投塘死者，立捕治之。俗溺女，榜禁恺切，委曲开导，动以天良，陋俗遂革。两经岁饥，设法散赈，存活无算。修义学，课士，以卓异荐，年老乞归。子孔昭，由增生贡太学，诗文负盛名。著有周易集说四卷，宁远堂诗文集六卷。

　　杨必，名字非庸。南门外人。状貌魁梧，读书通大义，遇事勇为。申尹良翰奇其才，委团练乡勇，为捍城计。康熙丙辰，抚贼陈器瑜率盗艘数百，分扼海口，渐进邑城。必名赉蜡书间行求救，遇贼胁降，不屈死。

　　郑九琨，字公性。莲塘人。前山寨把总。康熙丁巳七月，海寇锺吉生夜劫翠微村，琨闻警率亲兵十一人驰至村口，谓众曰：“贼贪财物，不虞我至，我分三队从四巷杀入，黑夜中一可当百。”众应诺。徐千总立山顶以旗招琨，且谓之曰：“众寡不敌，毋徒自苦。”及曙，贼掳男妇而出，九琨忿曰：“为朝廷守土，纵贼横行，何以生为？”立呼十一人下山，扼贼路口，贼呼雅林与敌，琨砍林额小镜，镜碎有声，吉生以鸟枪中九琨，九琨挥亲兵退，犹挺立作击贼状，贼不敢遽近，伺已众越田，方仆地死。

　　锺宝，字悦豪。旗澳人。质朴有勇略，谙练风潮。姚启圣宰邑时，见宝谓人曰：“此信布俦也。三藩叛、圣祖命康亲王传贝子南征，辟启圣为参谋，命宝从击浙之紫阆山、枫桥、平之。启圣授温处佥事。康熙十四年三月，命宝破石矾、夺杨梅冈，复宣平、太平岭等处，授把总。十五年，宁海将军贝子传喇塔、授宝千总，令剿石塘，宝攻破贼巢，夺盔甲器械山积，连夜进兵，复云和、龙泉、松溪诸县。十六年，启圣擢福建总督，宝从入闽。是时郑经据台湾，遣其将刘国轩等取长泰同安，进围泉州，再逼漳州，兵号十万。平南将军贝子赖塔欲弃城走，启圣曰：“贼狃胜而骄，出不意奋击之，灭贼平海，在此举矣。”启圣之子宜、力能从奔车后掣驷马，皆却步与宝结为股肱，并杨捷、张黑子，赵二、王三痴等十人皆，勇冠三军，乃命闭城门韬弓，卧鼓。忽一日，天大雾，吹筚篥者三，宝等突开城门，持长戈而前，启圣以精兵继之，呼声震天。贼不辨众寡，自相跆藉。自辰至酉，杀经将郑英、刘正玺等十余人，斩首万余级，生擒二千余人，溺死炮毙者无算。国轩奔海澄，乘胜复长泰、同安。是役也，宝等以兵五千破十万众，事闻议功。十九年正月，授宝游击。二月，攻克海仓，复陈州三义河，玉洲码洲等十九寨。三月，复海澄、厦门、金门诸岛。二十二年，台湾平。加宝左都督。二十八年，授陕西潼关参将，莅任七年，兵民安缉，寻升固源镇西路副将，统辖八路官兵。训练有方，防卫甚密。四十三年三月，以病卒于官。年六十。宝驭下以恩，在潼时，奉部追取前各营因饥借折米银两，宝念士皆不能偿，具详请免，上官屡驳，宝抒诚恳切，得疏允免追，泰军感泣。教民造筏潼水、捕鱼为利；三十三年，淫雨涨溢，民乘筏走高邱，全活甚众。靖远军多恶猾，以牧马践民稼，宝严约束之，令诛其越界者，值岁饥，出米二千余石，亲给赈济，秦民以苏。华阴城西建祠绘像祀焉。从宝征浙闽十八人，同邑者江起良、姚逢生、苏义和及宝弟豪、义和、旗澳人，授千总衔。豪授福建援剿前营守备，加武德将军。

　　黄朝绅，号端庵。伯兄早逝世，抚幼侄如己出。尝割己田三十亩以供祖祠祀事。康熙丁丑、癸巳岁饥，出粟百石以赈，邻人德之。买紫马岭地作义冢，俾贫人无葬地者托焉。邻邑关某，侨居里闬，遭丧鬻子以殓，绅悯之，乃为焚券，仍助之资斧而归。有钱姓以所居质白金若干，久而不偿，侦知其贫，亦还其券，两举乡饮正宾。

　　黄铭，字镜心。以名诸生贡太学。泰泉五世孙也。泰泉父祖相承，著述甚富，甲于岭海。历久颇多残缺，铭父逵卿广为购求，次第付梓。铭善成父志，不惜重赀，复加搜罗，补辑校刊。先世有祠在会城承宣里，毁于兵燹，逵卿极力经营，仅能恢复旧址。铭复捐资创造堂宇，先人双槐尝建友琴堂，泰泉有涵一亭，遗迹就湮，铭买地莲峰之阳，重建亭馆，与友人读书其中，家学相传勿替。

　　欧国平，西门人。事亲孝父病长斋茹素，沿道稽首祷神，愿以身代。居丧毁瘠骨立，母冯氏泣曰：“儿诚念父，独不为我计耶？”乃矍然起，经营葬事，未数年，母病且笃，国平晨夕侍药，号泣呼天，刲股肉以进，母食之果愈。

　　何积，字善家。岁贡生。小榄人。少孤，遭丧乱，流离播迁，失其母坟。稍长寻之丛林深谷间，足迹几遍。每逢寒食日，辄悲号不食，如是者十年，一老翁感其诚，指而识之。性友爱，事从兄如严父，家非裕，而轻财好义，有孝廉梁三寿者主其家，陡病药罔效，医者促其归。积曰：“吾家即若家，何以归为？”逾二日卒，为之治丧殡殓如礼。人益难之，著有《逆旅山房诗》若干卷。

　　麦陟瞻，小榄人。父死四月而生，尝以不逮事父为憾，奉母益谨。母善病，长斋吁天，请代母。殁哀毁骨立，其舅氏死无子，为置田立继，闾里中死而不能殓者，与之棺殓，而不能葬者与之地。今驼峰阳高坟累累者，即其义冢处也。

　　徐士桂，字贵任。世居前山寨。家贫采樵，至风门坳，山路嶻嶪，叹曰：“他日得志必辟此以利行人。”后筮仕时，即践其言。官至春江协镇，军政赫然。年七十告归。睦邻恤族，乡人德之，卒年七十八。

　　黄与京，号会同。少读书，知大义，其族与鲍谭二姓同居园林小村，百有余年矣。与京爱犁冈山水之胜，雍正壬子，出资购得其地，胥三姓而迁之，负担版筑之费，有弗给者，与京罄其资助之，乡人感其高义，因以号名村，曰：会同。

　　缪时鸣，号西泠。少孤，事母兄以孝友闻。性倜傥仗义，人以急相投，罄赠无德色。善属文，尤长诗赋。生平酷嗜山水，尝往来罗浮四百名峰，所著游草，载罗浮志。其云萝洞及七峰、唱和、南岳纪游诸集藏于家。

　　何儒，字席珍。幼以孝友闻。执亲丧骨立，比葬筑室墓旁，晨夕号泣，闻者怜之。与弟衡友爱肫笃，白首不析箸。故人李某，家五丧未举，厚助之，悉令安葬。乾隆元年，荐举孝廉方正，辞弗就，以明经终。

　　李修凝，字开至。仁都人。由岁贡任开平县训导，崇正行，敦伦纪，力更士习，老告归，辟紫里怡园，啸咏其中。两举乡饮宾；卒年九十三。著《尚书正义》、《小香亭稿》、《宦游草》，学使惠士奇题其集，有香山香瓣接江门之句。盖白沙桑梓儒宗，尊闻行知于其道，实有所得，不但声籁偶似也。

　　何士蛟，字冀北。少学骑射，补邑武生，旋改文。乾隆丙辰乡荐。丁巳登礼闱明通榜。任龙岩州州同。公正爱民，州盐价视米价为低昂商人欲增盐价，馈以千金不受。商夤缘大尹，业已给示，士蛟抗言事关民食，誓以一官庇民乃中止。州人感德，树大旗于道以表之。署宁洋县，革粮务折色加耗旧规；调署泉州海防同知，因病告归。卒年八十三。子子携、戊子乡荐。

　　韦易，字文衍。翠微人。邑诸生。寄情诗酒，周览罗浮，丹霞诸胜，所至题咏，落落有奇气。雍正乙卯膺岁荐；乾隆丙辰应举博学鸿词，合省得七人，易列第三，已给咨就道，缘病谢归，年八十卒。著有《四书渌解》、《尚书》、《毛诗渌解》数十卷、《四书制义》四卷、《诗文集》四卷。

　　陈书，字元官，西门人。性耿介，安贫乐道，研究理学，工文艺诗翰。乾隆戊午举人。任河南嵩县知县。邑有强奴以贾致裕，叛其主，复夺主人之女为妾，屡控于官，奴以贿通官吏，不得直。及闻书宰是邑，将复控，奴惧，使人道意，致千金为寿。书怒却其金，将拘之，隶役皆与奴厚，谓曰：“得毋不满其欲乎？”复益数百金献之，书益怒，立拘奴至。昔受贿者，皆为缓颊，书不听，而奴已援例授职，岸然入。书褫其冠带，长跪受讯，遂科其罪，以薄产资其女以终。举邑称快。书知为大吏所忌，遂乞假归，讲学丰山书院，以廉隅励后学，晚岁道益高，邑令常造访，时有服亲罹法，而书语不及私，尝预修邑志，以议不合去。所著《光屋文稿》四卷，冀北王植谓其步泰泉而祖白沙，腴于道德，发为文章，义利之辨素严，而身心性命之地确乎有所见，故可传也。卒年七十一。

