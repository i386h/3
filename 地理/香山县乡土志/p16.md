<!-- { "loadSidebar": true } -->
　　黄标，字殿豪。其先潮州南澳人，以宦居籍香山。幼孤，负薪养母，读书知大义，膂力过人，能开二石弓，左右射。甫冠，充南澳步兵，拔外委。乾隆四十五年，补香山协镇守备。五十五年率舟师擒洋匪吴昌盛等于涠州，并剿狗头山盗，记大功。嘉庆二年，授广海游击。寻以功议叙，授海门营参将。三年，复以功授广东左翼总兵，赏戴花翎。七年，惠州贼陈烂屐四盘据罗浮山，制军吉庆檄标带兵，会同提督孙全谋赴博罗，分道拒战。标选健卒从间道埋伏，密授方略，伺间轰炮，贼骇窜，标冒险深入，焚其火药局，大兵继至，遂破羊矢坑，罗溪等处，直捣贼窟，擒其魁。贼平，事闻赐玉扳指带头荷包等物，且褒以岭海要臣，不可旦夕离职守。特命绘像以进。旋奉旨引见，封武显将军。八年，侦知海贼大队出掠，与孙全谋出海捕之，贼遁广州湾，湾险不可进，标曰：“守其隘口，不半月贼必乏食，可尽歼也。”孙以相持日久，有风涛患，实妒标功而欲养寇，乃少分兵，令标孤守隘口，贼侦知官兵舰少，冒死冲突，标知众寡不敌，乃占上风发炮，烟迷贼艘，佯作追捕状，全师以退。仰天叹曰：“失此机会，海氛无已时矣。”愤懑成疾，卒于电白营。病中犹跃起大呼，纵船纵船云。标生长海壖，习知水性，出海攻贼，亲持舵驶帆，运炮发火如弄弹丸，一舟先，众舟尾之，浪高如山，随风上下，若履平地，贼畏之如虎。自结发从戎，出海未尝失利，剿贼歼其首恶，不妄杀，所获赃，以其二赏将士，其一为修船费，分毫不自取。降者量才委用，俾自效，擢显职，为良将者数人。所习韬钤，不自秘，麾下承指授，建殊绩者尤多。于东南海道浅深险易，进退战守之处，黑夜皆能辨职。望日月星斗，知风雨，人咸目为海疆长城。手注测天赋，及海疆理道图。卒年六十有二。

　　李胜南。字德聪。隆都人。生平倜傥有奇节，贫而好义。尝于象角水步拾一囊。白金几二十斤，胜南念舍而去，他人将拾之，乃怀而坐待，须臾一人至，周视瞿瞿，遽欲赴水死。胜南挽而问之，与囊中数合，探怀返之，其人奉三十金为寿，胜南麾曰：“多之不图，而少取耶？”其人泣拜去。道旁多称叹者。卒年七十五。

　　何其英，字琼玉。小榄乡人。少孤，事母孝。乾隆六十年，由举人挑发陕西，以知县用。明年，摄凤县事，兼署留坝同知。四川白莲教匪倡乱，县之斜谷与褒城，连云栈通，旧有马二百匹，无事寄牧于民，有事则征之，民受其累。其英至，裁之。军兴、役民输运，困踬道路。其英乃捐俸购骡驮载，民力以纾。留坝民有号草上飞者，土恶也。纠众助乱，抚军某募乡兵剿捕之，名曰秦师，师故无赖子，将又无律，所至淫掠，民疑为贼，发炮御之，毙六人。于是督师某势赫甚，闻民炮杀其卒，怒欲坐以谋反，民惧逃匿穷林中，天方大寒，多冻死。其英招辑之，且挈若干人与秦师质，其英曰：“秦师淫掠，民疑为贼，故发炮御。实非谋反，督师不能卫民，而反以害民，复听其诬说，不激成祸乱不止。乡人围练以御贼也，秦师淫人掠人，非贼而何。民实击贼，官又罪之，将何所措手足乎？”其英故有治声，督师某耳其名，至是语塞，怒乃解。县西境与四川为邻，贼尝侵轶。其英则严设备不少懈。尝之西安，中途闻警遽反，一日驰四百里，难民纷纷趋城，门者方拒争，其英至，命悉入，即登陴为守。寻与游击苏维龙击贼进口关，杀四十余人，贼披靡去。已复来寇，苏游击战死，远近皆震。其英设奇守御，贼一岁凡五至，不能得毫发利，自是不敢犯。大府廉其能，题补宝鸡县知县，时嘉庆五年也。宝鸡为出栈北口，差徭浩繁，较凤县为难治，其英居数月，尽得所不便于民者，次第革之，邑民大悦。其英视民如子，苟可以保民，恒不顾身家任之益坚。其在凤县也，苏游击败于沟口，乡民避城中者数万人，将军某故有威，自抚军以下，见之无不委蛇行者，时统索伦兵至，索伦兵素横，其英虑扰民，令闭城。将军谕开门不应，以节召其英，其英立楼橹上，与将军语。将军曰：“何故闭门拒我？”其英曰：“知县职司守土，贼逼近城，鲜守兵，又无外援，安得不严守御乎？闭门拒贼，非拒将军也。且将军统重兵以讨贼，贼在城外，而将军必入城中何？”也将军嚄唶，顾左右曰：“去之，彼强项令无与语。”其英官凤与宝鸡，凡十七年，不妄取民一钱，兵兴旁午，民不知役，及归，走送者数万人，过凤翔，岐山两邑民亦沿途奉酒相饯，人谓二百年间，邑士出为循吏者，惟詹官及其英云。归辟地半亩于葵水之滨，杂莳花木，颜曰有巢。读书课子，不与外事。卒年七十有一。著有《巢诗集》二卷，《文集》一卷，《陇右月纪》一卷。

　　郑应元，字丈川。城内人。乾隆四十六年进士。由庶吉士改授内阁中书，充三通馆纂修官，兼总校官。引病归。嘉庆十年，海寇阑入内地，应元偕从子敏达，从兄龄，邑人刘鐈辈出，与邑令彭昭麟筹守御，相度险要，设犁头嘴炮台以当东路，易上闸炮台水闸之向，添蚝壳坝以当中路，增港口碉寨，塞浅水湖，以防其前。塞南九南六滘以防其后，内守甚严，故贼屡至不得逞。十四年夏六月，总兵许廷桂败殁，逃兵闯入城夺食，应元倡议首施赈米，以安难兵，次募乡勇以屯海岸，邑以镇定。未几应元卒，年五十五。敏达，字逊江，以例贡捐都察院经历乐于周急，族多贫乏，敏达请于母，捐田七十余亩，助婚丧费，倡建五峰书塾，延师主讲，俾不能自备束修者就学焉。与彭宰善，御贼之赀，彭一属之敏达，期以蒇事偿，敏达诺之，称贷数万金。敏达遽卒，彭亦去官，执逋券者索诸其家，其子鬻产以偿，家遂落。应元从子廷槐，字昭甫。性淳谨。嘉庆十五年举人，官内阁中书。林清之变，值宿内廷，不得食者二日。贼平，晋两阶，旋乞假归。道光六年，往港口炮台验视火药，药藏罂中，岁久凝结，从者以铁器劚之，药燃，廷槐受伤，数日卒。

　　方天根，字应复。邑诸生。持躬狷介，沈潜敏悟，所为诗古文词，绘事、篆刻皆卓然可传。年三十八卒。与顺德胡同谦、张玉洲并为时彦惋悼。黎二樵少所许可，独雅重天根。哭天根诗云：使我同斯世，得君诚古人，小时闻孝友，一往不淄磷。可以想见其为人。有《少游草》，多所散佚，从弟绳武与同志搜集遗诗梓之，题曰：《风佩轩遗草》。绳武，字显谟。邑诸生。性峭直，好面折人过，而其中实无城府。少与天根以文行相切劘，馆许邑令署宅时，有某氏子治具招饮，陈百金求援，未启齿而绳武已出于户。雅嗜酒、尝为污漫游，所至辄呼饮必醉，虽千锺未尝辞也。诗笔豪健，所学成就于天根者为多。年五十卒。著有《七峰第一峰草堂诗》集。

　　程仰添，亨美人。家赤贫，孝事瞽母，每得一二钱，宁忍饥寒，市饼饵以啖其母。人惠以酒肉，必先奉其母而后食。或己不食而劝母，母问之，则谓己已食矣。居尝拍掌抚髀，曼声高歌，求得其母欢心。人谓仰添未尝学问，而与老莱戏舞事同，盖发于至性云。

　　黄琮，字节庵。标次子也。有父风，援例捐千总。嘉庆二十二年秋，发广州右营效力旋署千总，改内河水师，历署碣石镇守备都司，虎门提标守备千总，道光十九年春，署香山右营守备，题升碣石右营守备。鸦片烟禁起，钦差林则徐至粤缴烟土，驱趸船捕私贩，令綦严，总督邓廷桢，提督关天培，交荐琮可大用，遂檄催诸趸赴龙穴缴烟土，从参将李贤缉东莞镇下村私贩，擒其魁万卓、邓实英，酋貊麦玛礼臣义律，为汉奸所嗾，抗弗缴，钦差总督震怒，檄琮帅师焚其趸。八月初五日，琮扬帆至香山之潭仔洋，谍报趸船贩如故，琮策夷必抗拒，且船炮坚利，难以骤攻。乃使敢死士乘小舟藏火器于舱，伪为鬻鲜薧，买烟土者麇至，发火器投之，风急帆樯皆爇，须臾尽。事闻升都司，先换顶戴。诸夷日晡必于濠镜澳南北环游弋，琮侦知之，以兵围其三板，获貊麦玛礼臣二酋，长跪乞命，兵士怒欲沈之海，琮曰：“是将羁縻之，以制诸夷之命者也。”二酋叩首乞食，琮使厨人以瓦缶盛饭杂酒肉食之，二酋以手攫食，如乞人状，兵士乃大笑，锁其颈至省，系诸狱。钦差大悦。旋貊麦得释，大举入寇，琮拒之于虎门沙角大角炮台，连日接战，受火器伤，事闻赐白金三十两。二十年夏四月，护理崖州协副将，升补海门营参将未赴卒于崖州。

　　黄培芳，字子实。绍统子。明祭酒佐八世孙也。培芳幼聪颖，应县试时，题诗山寺，方绳武见之，访与订交，二十补弟子员。嘉庆九年，中式副榜，肄业太学。道光二年充补武英殿校录官，十年选授乳源教谕。历任陵水县教谕、肇庆府训导。培芳秉性孝友，操履端洁，居嫡母生母忧，俱哀毁尽礼，三年不入室。侍从兄沃棠疾，不避劳瘁，与从兄干芝辈互相砥砺，勉承家学，早为郑士超、冯敏昌器重。当道闻名、延课子弟，未尝千以私，游其门者，名硕辈出。如许尚书乃普、罗侍郎文俊，其尤著者。官乳源时，新进诸生书券为贽，及送出门，反诸其袖。乳源大旱，徒步入山，祷雨立应。人呼老师雨。调陵水、以士习朴陋，罕睹书籍，因详列教条，及当读书目，遍谕乡闾，受学者麇至。邑有顺湖书院，膏火不敷，三昧寺有余田，僧徒启争，密言于有司，驱僧拨田赡膏火。时海贼萌蘖，居民避入城，商旅不行者数月。县令以公事赴郡，培芳飞书崖帅请援，得无事。任满陵人俎豆之。祁宫保督两粤时，用培芳策，各属团练，南海等县分土著民为七社，不费官帑，轮戍省城。又议建各仓储谷，备不虞。叙劳加内阁中书衔。复与祁商榷，上变通考试，遴选真才，疏欲仿唐制举科目，并司马光十科取士条目，以罗群才。祁称其深切时务云。世居省城泰泉旧里，藏书五万余卷，咸丰丁巳，英夷入城，居民迁徙一空，培芳以先祠图书所在，坚守不动。曰：“脱有不测，则大夫死宗庙之义也。奚避为？”因与坊邻竭力联卫，卒无恙，人服其定识。性好游，尝六上罗浮，谓罗浮，粤望也；可名粤岳。因自号粤岳山人。又与张维屏辈，于白云山濂泉间筑云泉山馆。中祀苏文忠公、崔清献公及文裕公以志景仰。著述甚富，尤邃于易，诗文书画俱工。北平翁方纲目其诗与番禺张维屏，阳春谭敬昭为粤东三子。江南盛子履又推培芳，及张维屏、谭敬昭、顺德吴梯、黄玉衡、吴川林、联桂镇平黄钊为粤东七子云。咸丰丁巳，年八十，重游泮水。卒年八十二。

