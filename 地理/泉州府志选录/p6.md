<!-- { "loadSidebar": true } -->
　　十七年，户部主事蒋臣请行钞法，言『岁造三千万贯；一贯价一两，岁可得银三千万两』。侍郎王鳌永赞行之。帝特设内宝钞局，昼夜督造；募商发卖，无一人应者。德璟言：『民虽愚，谁肯以一金买一纸』！帝不听。又因局官言，责取桑穰二百万斤于畿辅、山东、河南、浙江；德璟力争，帝留其揭不下，后竟获免。先以军储不足，岁佥畿辅、山东、河南富户给值，令买米豆输天津，多至百万；民大扰。德璟因召对而陈其害，帝即令拟谕罢之。德璟退，复上疏极言：『边将士视米豆如泥沙，止欲得银；何苦括内地膏血填塞上！或谓召买一罢，边卒且藉口脱巾；其实不然。边兵虚冒大半，大抵充贪弁猾胥橐耳。陛下蠲召买一万，免穷民数万费；救民第一急务也。贼蛊惑愚民，皆指加派；而加派之害，莫甚召买。臣安敢避祸不言』！帝深纳之。二月，帝以贼势渐逼，令群臣会议，以二十二日奏闻。都御史李邦华密疏，云辅臣知而不敢言。翼日，帝手其疏，问何事？陈演以少詹事项煜「东宫南迁议」对。帝取视，默然；德璟亦力赞，帝不答。给事中光时亨追论练饷殃民之害，德璟拟旨：『向来聚敛小人，倡为练饷；致民穷祸结，误国良深』！帝不悦；诘曰：『聚敛小人，谁也』？德璟不敢斥嗣昌，以故尚书李待问对。帝曰：『朕非聚敛，但欲练兵耳』。德璟曰：『陛下岂肯聚敛！然既有旧饷五百万、新饷九百余万，复增练饷七百三十万，部臣实难辞责！且所练兵马安在？蓟督练四万五千，今止二万五千；保督练三万，今止二千五百；保镇练一万，今止二百。若山、永兵七万八千，蓟、密兵十万，昌平兵四万，宣大、山西及陕西三边各二十万，一经抽练，原额兵马俱不问，并所抽亦未练，徒增七百余万饷耳；民安得不困』！帝曰：『今已并三饷为一，何必多言』！德璟曰：『户部虽并为一，州、县追比，仍是二饷』。帝震怒，责以朋比。德璟力辩，诸辅臣为申救，尚书倪元璐「以钞饷户部职」自引咎，帝意稍解。德璟退。又言：『臣因近日边臣每言兵马，皆以抽练之说抵塞明旨；而全镇新旧兵马概不言及，是因有练饷而兵马反少也。臣私心恨之。且近日有司每借练饷名，追比如火；致元元困苦，遇贼辄迎，甚者未见贼先迎。虽三饷并急，而练饷尤甚；臣又私心痛之。盖至外无兵、内无民，且并无饷；故推咎倡议之人。愚戆，罪当万死』。因引罪出直。帝虽慰留，旋罢练饷，而德璟竟以三月二日去位；给事中汪惟效、检讨傅鼎铨等交章乞留，魏藻德亦具疏恳请，皆不允。德璟闻山西陷，未敢行；及知廷臣留己，即辞朝归。
　　嗣都城陷，福王立于南京；召入□，自陈三罪，固辞。
　　明年六月，唐王立于福州；与何吾驺、黄景昉并召。又明年，以足疾辞归。
　　九月，唐王败，德璟涕泣不食，卒于家。所着有「敬日草」、「诗文集」（「通志」参「明史稿」）。
　　——选自「泉州府志」卷四十四「人物列传」「明列传」十一。
　　林孕昌
　　林孕昌，字为磐，号素庵；晋江人。万历乙卯举人，壬戌进士；授南京户部广东司主事，专管文武各官俸□及淮、浙、长芦、山东、福建各盐引用印。旧时盐仓废坠，食盐既足，余皆折价，官吏分润；孕昌颗粒不染，重盖盐仓，收贮余盐。后三殿工兴，搜括变价助费，犹得四千金。是时伯祖学曾为南通政，追随两载，手抄薛文清、王文成语录及先儒格言相勉，因悟濂、洛、关、闽之旨。
　　调南兵部职方司主事，勤操阅、严夜巡，兵将畏惮；为大司马陈道亨所信服。有标营卫总为兵扯辱，控之少司马岳公，责兵谢之。既而兵告卫总克剥军粮，岳又欲处卫总；孕昌谓『卫总克剥，当以官评劾之，不当以仇口处之。名分者，上下所以相维；若兵丁讪上得志，异日何以约束』！岳公不能夺。前职方将各营选锋召入标营，营房窄不能容，兵几譁操；大司马患之。孕昌曰：『易处也！每日严操练，赏其技艺精者，汰其老弱者』。及岁暮，汰将千人，人莫知者。南营兵多占役冒破，前职方陞任时，吏书丐给腰牌三、四十名，次月造册领粮。孕昌曰：『奈何以诡名岁縻朝廷五、六百金』！悉勾去之。吏书复求，少司马批呈至；孕昌知各兵皆顶替，令举大石，不能者，责之。于是吏书稍敛戢。点操犒赏出自地租，而营官办席浩费、班皁复多需索。孕昌自发厨办席，即以其余赏班皁；营官不费一钱，亦不得藉以克军士。
　　以点马差，便道归省。时伯祖学曾亦以户部侍郎请告，同出南部。至家，思为终养计，屡催不赴。值父病，日侍汤药，吁天请代；及没，哀毁踰礼。是年九月，已调南吏部考功司；守制食贫，为父卜吉兆，襄祖母葬事。
　　服阕，催檄叠至；崇祯元年，始入京，补北吏部稽勳主事；调验封，掌司印。时崔、魏败后，各官惨死者子孙陈乞；立为题覆，予赠荫。又题请顾宪成、冯从吾等各应加赠、荫子，以风励理学节义之臣。调考功主事，掌司印；上「吏途混杂宜清」、「纠劾不职」二疏。调文选司，题覆宪臣曹于汴荐举理学周汝登，请加尚书衔，有司岁时存问。疏末，复请直省公举学业充茂一、二人，以风励末俗；即山林隐逸有如吴与弼、陈献章者，亦许荐举以需聘召。文钻刺簿，修铨曹仪注。转左司；定吏途月选次序。上「推枚卜点用」疏，以成基命等进。陞文选司员外郎，掌铨事；酌定举贡官生论年取选。届选期，放签填簿，俱司官经手，吏无丛奸。考举贡监粟各官，如闱中例，司务收卷，每十卷一束，送公会厅分与同官，各戳印记「某卷系某官较阅」，关防严密。是夕，当堂出榜；众服其公明。有奸棍邓宗奎诈送家书，却不收。次早，复假广东学政张天麟候书；拆视，乃为通判吴宗和等求选，而荐宗奎为照管。立送兵马司拘问，搜出假图书十四方并通判、知县、提举、岁贡、典史等契约六张，皆一、二千金不等。阅对选簿，俱列首名；知系吏书串同作弊，立上「神奸捏造私书」疏，参送刑部。自此，大选、急选皆协群望。擢稽勳司郎中。给假焚黄省亲；太宰王公覆看语略云：『本官以命世之才，当典铨之任；整暇敏练，简要清通。执法如山，真是吏从水上立；居心似水，果然人在镜中行』。盖实录也。出京行李萧然，以小车曳出；中官惊曰：『吏部行李乃如此耶』！悉放出勿问。
　　至家，襄父葬事。筑笋江在兹堂、舟峰雷荐亭。舟峰左有林洞，宋林蕴、林藻读书处也；重辟之。和宋刘屏山「谒舟峰诗」，镌于石。明年癸酉，开讲于在兹堂，与布衣黄文炤倡明旦气之学，从游者日众。秋，与黄景昉、谢元珧同建珧云亭于南台。冬，卜宅栖绿园。越甲戌，复建讲坛。时蒋德璟假归，相与发明旦气，门徒益广。兵备曾樱、太守樊维城、邑令戈简俱集听讲；曾公扁曰「任仁书院」。内为出云堂、正学堂，樊公立碑记。慕道来学者屦满；每月两期俱出讲章，与及门问难，分「文、行、忠、信」四大柱课艺，为加详阅。乙亥岁，迁居栖绿。直指张应星偕曾樱率僚属至一峰书院听讲，郡绅士毕集，孕昌与曾樱、黄文炤各出讲章。越日，张应星以「上问录」相质，孕昌以「问问录」答之。丙子，丁祖父忧。是秋，三子逢泰举于乡，同社多中式；解元亦出社中。冬，黄道周过泉，复与曾樱及巡道陆卿正至一峰祠听讲。厥后当道俱先后入社笋堤，鼓吹理学，称盛事。丁丑，与蒋德璟重建西洞天、偕乐亭于清源，为文以记。
