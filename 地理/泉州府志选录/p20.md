<!-- { "loadSidebar": true } -->
　　卒于官，年六十八。遗疏上，遣官致祭，赐全葬；加赠一级，谥「温僖」。所着有「自遣偶草」及「舟师绳墨」、「救荒备览」等书。
　　子植，以荫生授大理寺右寺丞。
　　——选自「泉州府志」卷五十六「武迹」「国朝武迹」。 
　　林政
　　林政，字叶山；晋江人。父环昌，明亳州守。
　　政以从征澎湖功，加左都督。复随征噶尔旦，有功；历官本省陆路提督中军，陞江西袁临副将。未行，值台湾朱一贵作乱，从总督满保征剿；力战于七崑身。台平，署水师协镇；卒。
　　——选自「泉州府志」卷五十六「武迹」「国朝武迹」。
　　王良
　　王良，字遂侯，号毅庵；同安人，居晋江。以随征台湾功，授左都督职衔。值邑令清复铜鱼古蹟，计费浩繁；良慨然任之。又施槥于县城，建朱文公祠于其乡。
　　子天庆，贡生，知县；观涛，康熙辛丑武进士；斌，康熙辛卯武举人，任海坛营守备。乾隆元年，以长子天庆贵，覃恩诰授荣禄大夫（「同安志」）。
　　——选自「泉州府志」卷六十一「乐善」「国朝乐善」。
　　姚堂
　　姚堂，字尔升；由龙溪移居晋江。弱冠，从戎塞外，历官闽安副将。北茭汛为盘验商舶之地，水中巨石多坏舟；详请移于汛外，商人德之。陞处州总兵，移镇台湾；绥番蛮、戢骄兵，禁汛口需索。陞广东提督，移福建水师。入觐归，道卒；予祭葬，荫子入监。
　　——选自「泉州府志」卷五十六「武迹」「国朝武迹」。
　　陈伦炯
　　陈伦炯，字次安；同安人，都统昂长子。为诸生，博通群书。尤留心诸外国夷情土俗及洋面针更、港道，着「海国闻见录」行于世。圣祖召充宿卫；长身玉立，须眉整然，上雅赏识之。尝随从打围口外；偶问及外夷情形，对答了了，悉与图籍吻合。
　　辛丑，台湾朱一贵倡乱；当道上其事，颇廑宸虑。时适直侍，跪奏曰：『乌合耳，会须刻日平也』！为详陈所以易平状。及平，赐孔雀翎，发闽补用。总督满保稔其才，题授台湾南路参将。捐倡筑城，以为屏卫。严纪律、抚疮痍，恩威并用，民夷以安。上嘉其绩，晋安平副将。束兵抚民，一如南路时。尤悯辛丑死事者；思以风厥后，建五忠祠祀许云以下五人。旋总镇台湾，益励己率属，清苦自奉；时有「总镇清廉补破靴」之谣。
　　历调高雷廉、苏松、狼山诸镇，皆赫赫有声；而在苏松，则为崇明人廓清数十年匿粮积弊，尤卓卓可纪。乾隆壬戌，命提督两浙军务；兵民视之如父母、伦炯抚之如己子，上下相安五载。罣误，镌阶。奉母归里，备尽孝道，士庶宗之。
　　卒，年六十有四。
　　——选自「泉州府志」卷五十六「武迹」「国朝武迹」。
　　潘鼎珪
　　潘鼎珪，字子登，安溪留山人；东阳曾孙，居晋江。康熙间，寓台湾，游府庠；归籍泉州。天才明敏，下笔千言。尝游交趾，着「安南纪游」；石门吴青坛见而重之。
　　□□□□□□□在台湾，值诸罗文庙落成，献「圣庙赋」；郡守孙鲁大击节，镌石宫墙。粤东岭南三大家，其中陈元孝尤号知交，托鼎珪为序其「文集」；尤长于古诗。环堵萧然，怡然自适。所着诗文二十余卷。
　　卒，年八十。
　　——选自「泉州府志」卷五十五「文苑」「国朝文苑」二。
　　郭璘圭
　　郭璘圭，字尔锡，号毅亭；晋江人。幼磊落不凡，读书颖慧。垂髫能文，因家贫弃去。伯父先未子，以璘圭为继；后娶妾生二子，仍命归宗。事继父母及父母，俱能得其欢心。归宗后，家益贫。
　　尝从李日煜收捕水沙连贼陈辛，授功加都司佥书职衔。及回内地，郡太守稔其才，委署本府仓官；出纳精详，督率惟谨，军需以济。念先世大宗、小宗祠俱已建立，而六世祖未有祠宇；倡房族捐输兴建，竭力督之，迄今庙貌焕然。又因三世祖祠门楼、牌坊毁于火，中后层亦间有圮坏，劝勉族人出赀兴修。已庀材鸠工，将次落成，适族中有富而悭者梗其事，未克竣功；时嘱子孙完其事。至雍正辛亥，子世兴始偕族人捐赀修建。族戚有急难，锐身赴之，虽冒汤火不辞；多有得其解免者。遇有构争，出数言分析曲直，侃侃无所回护；各自气平水释。敦气谊，重然诺。有浙中高姓幕友应聘邻省，家有老母，病疯不离床褥，无人侍奉，以托璘圭。即迎至家，令妻郑氏躬奉匕箸，扶掖卧起，事之如母；阅数年不懈。高君母子感泣欲绝，惟以「厥后必昌」对天祷祝焉。抚弟璘璧，友于备至；弟亦爱敬之如父。会运榖数千石已报入港、尚未交仓，忽遭飓风漂覆，颗粒无存；倾家赔偿，不及十分之一。勒追严切，莫从措手。弟璘璧代系于官，璘圭赴省诉于制军；姚公启圣批府、县查实结报，始得豁免，人谓忠厚孝友之报。
　　年五十四，卒。以子世兴贵，赠忠显校尉；又以孙赓武贵，驰赠中宪大夫。
　　——选自「泉州府志」卷六十「笃行」「国朝笃行」二。
　　汤启声
　　汤启声，江都人。康熙丙子举人；雍正二年，知南安县。谙熟吏事，不以才自矜。听事原情酌理，从容剖析，如侪辈话事；人自帖服。或愿出自处分者，听之。性简素，一袍、一靴，或经数年。以事下民间，不饬厨传；蒙馆素椽，时飧一盂，供顿不烦：其约己便民如此。气度安详，事至不扰。前令时惟豫征输，户书增减执照，多收少缴，侵没无数；民有输而帑仍缺。事发，上下骚然。启声查对收照，官欠、民欠一一清核无重科；其德于民为最。
　　在任数载，调台湾去。
　　——选自「泉州府志」卷三十二「名宦」四（清南安县知县）。
　　颜超
　　颜超，字常升，号肃斋，又号西畴居士；晋江人。为诸生，授徒自给。清约闲静，有特操，不问繁华；终年耽玩经籍。暇则焚香弹琴以适志；泉人能琴者，推为第一。精六书之学，工篆刻；有不惬意，辄磨弃。
　　雍正己酉，有把总为帅所黜，行邑令唐孝本鞫实，上其状，予重杖。其妻以黄纸书揭，携幼子日行市中诅帅及令。值孝本出，遇之；究问『谁为书揭』？妇曰：『我自为之』。诱问稚子；曰：『先生也』！问其姓名；则隐其实，而以超对。盖稚子数年前尝受业于超，稚子计超在庠中，令必无如何；故以是支饰。孝本不察颠末，遽延学博及超至庭；又不查对字迹，辄朴之。超口本质呐，又不知所由来，受夏楚不胜愤；通郡闻之，皆为怪讶。既而孝本调台湾，复调同安；廉其冤，且知其素行端介，愧恨无地。来郡僦寓承天寺，持刺邀请一面以谢过；超辞不往。复凂超好友林大海道达诚意，固邀之；乃勉与偕造。孝本方餐，辍箸，具衣冠前揖且跪，往复成礼。坐定，叹曰：『某不敢复相士！某为县令，所让多矣，未之有悔；独于君，使我朝夕食不下，如有物横胸膈。君其宥我，我且夜眠得安寝』！超亦感泣。及回同安，寄近体二章，并致俸镪为买书费；超受诗而却其镪。后孝本每到郡，辄欲邀见，伸款曲；超终远引，泊如也。泉绅士谓其暴也可雠、其谢也可释；和其诗，积成卷■〈巾夫〉。
　　超所着有「西畴印谱」，嗜古者珍之。
　　——选自「泉州府志」卷五十五「向学」「国朝向学」二。
　　李倪昱
　　李倪昱，字尔昭，号顒亭；晋江人。康熙庚子举人；雍正丁未明通榜，授永福教谕。
　　调诸罗；辛亥，北路诸番梗化，奉檄招安，单骑深入虎穴，阅十有二旬，遍谕阿里史、朴子篱、巴荖宛、狮头、狮尾、描着、大甲东、大甲西八社，番酋倾心归顺。
　　擢青浦令；下车，首捐俸重新文庙。集士月课，试士拔真才。邑被水，连岁歉收；霪雨、潮风、疫疠继作，道殣相望。征收漕粮，加意抚字。越明春，设厂煮粥，全活无算。秋七月，螟螣为灾；遍诣步祷，两沛蝗息，岁以有秋。捐资疏浚天宁庄河渠七处，仍劝民各自修筑保护。青邑正署七任交代未清，慨然接受，自甘代赔，以全寅谊。以才，调上海。邑襟泖湖而通闽越，劫掠时闻；严行稽查。遇报盗，轻骑履验；得实，捕置之法。其结党角斗者，惩其巨魁，余悉解散。听讼定谳，不假书吏；凡族戚讦讼，断以情理，不遽加刑。条银、漕米十余万，不事追呼，输将恐后。他如恤罪囚、立义塚；遇异地民人飘流，给资斧、护照还乡：皆有实政。戊午，分校文武闱；所拔士，多捷南宫、入秘省。嗣为谗者所中，以墨解组；两邑人士攀辕卧辙，各献诗歌。
　　及事白归里，郡长延主温陵书院教席。年七十九，卒。所着有「梧峰试草」（节陈笋湄撰志）。
　　——选自「泉州府志」卷五十三「仕迹」「国朝仕迹」二。
　　胡格
　　胡格，江夏人。由举人，雍正十一年，知同安县；有能声。
　　十三年，调知晋江县；催科不扰，治事维勤。每听讼，稔知桀黠者多强词夺理；而谨愿者肃于威，呐呐不能出诸口，独唤至案前，霁颜温辞以叩之，俾得从容达情，然后治理。其曲直，片言而决；民称不冤。有巨恶柯畴，膂力绝人；淫掠乡村，告案累累。兵役往捕，屡被兔脱，莫可如何。格侦知其藏处，密约营员、兵役屯于十里外，而自同守备郝琮并亲丁二人直入虎穴，擒之。兵役继至，环绕捆缚赴县，监毙。数十年大憝获除，民颂其功。
　　乾隆六年，再任；贤声益着。
　　十一年，陞本府海防同知。锄强扶弱，决狱明允，治一如晋。历延平、颍州知府。
　　——选自「泉州府志」卷三十二「名宦」四（清晋江县知县）。
　　李钟德
　　李钟德，字世淳，号宣三；安溪人。少有挚性，事父母，小心敬谨。遇疾病，疴痒抑搔，未尝离侧；进盥奉药，必躬亲。康熙戊子，举于乡。计偕京师，与诸先达讲贯，学益进；尤留精于诗赋，凡格律声病，力探奥窔，追昔人俊逸清新之作。着有「诗集」数卷。
　　授仙进游谕，丁内、外艰。起补连城，一以敦本尚实教士子。闽抚卢焯、学使周学健会本题荐，调台湾教谕。踰年，以疾卒于官；年五十九（「安溪志」）。
　　——选自「泉州府志」卷五十五「文苑」「国朝文宛」一。
　　王世茂
　　王世茂，字松汝；晋江人，明佥都用汲五世孙。饩永春庠；雍正癸卯恩贡，归晋江原籍。授长汀训导；兴学教士，有贤声。
　　调凤山；爱士如子，诱掖殷勤。按期课文，严定甲乙。在任两年，坚却贽馈。卒于官，贫不能归；诸生争赙之，建祠学宫祀焉。
　　——选自「泉州府志」卷五十三「仕迹」「国朝仕迹」二。
　　胡檀生
　　胡檀生，永定人。乾隆元年，以岁贡，任安溪训导。立品端方，留心课士。
　　后调彰化学；任满，陞闽县教谕。年八十余，告老归。
