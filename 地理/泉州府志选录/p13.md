<!-- { "loadSidebar": true } -->
　　命岳慷慨负气节；早岁师事黄道周，博学工文。尤覃思「易」学，着「杂卦牖中天」十二篇。在谏垣时，有营弁强买良家女以赠其帅主王姓者，误送至命岳所；询得其实，赎遣还家。使粤时，道访颜茂猷故居；适其侄负营直，逼取其孥以去，为倾橐赎之。周亮工赠诗云：『生平动念皆君国，半夜焚香听鬼神』；世以为知言。着有「耻躬堂文集」二十卷，学者称耻古先生。
　　子锡卣，拔贡，建宁教授（雍正旧稿）。
　　——选自「泉州府志」卷四十五「人物列传」「国朝列传」一。
　　郑克赞
　　郑克赞，字调甫；安溪常乐里人。性严肃，多筹略。
　　鼎革后，闽中山海沸腾，贼据永春帽顶山。附近村落，皆与连和；赞独曰：『彼贼也，安可与和』！率族众御之。所居堡隘，别建新寨；甓瓦材用，独费五百余金。落成，然后与族人筑室而处，一乡保全无害。
　　仲兄出继伯父，仍将父遗田租均分四百石与之。子中衡，清流教谕。
　　——选自「泉州府志」卷五十六「扞卫」「国朝扞卫」。
　　辛辉英
　　辛辉英，字臣晦，号木生；晋江人。父一鹭，天启丁卯举人，任宝庆府推官。辉英年十九，为南安诸生；随父之任，竭力赞襄。事父母，生尽诚、没尽礼。亲友困急，解囊不吝。
　　康熙壬寅，两岛不靖；藩司稔其才，命賫书往招抚。先是，两次差员，俱为海帅所磔；人咸危之。辉英谓『从前当事者未得窾奥、受事者不谙情理，故事不济』。乃往复筹画，九渡浯、左，宣布德威；于是遵义侯、慕恩伯统率弁兵归命，两岛以平。制军李率泰拜疏，称辉英「议谋干先，劳绩最着」。值率泰病故，事遂中寝。
　　癸丑，寓襄阳，值甲寅之变。主兵者与辉英交好，——干戈抢攘，无辜多罹锋镝；辉英多方救解，全活千余人。
　　川湖总督杨茂勳聘入内幕，一见如旧交；年余，假回。济东道陈俞侯复聘至山东，两载归。卒，年八十二。
　　——选自「泉州府志」卷五十六「扞卫」「国朝扞卫」。
　　郑鸣骏
　　郑鸣骏，字明发；南安人。明亡，与兄泰统所部屯金浦。康熙二年，卒。从子缵绪以巨舰五百、将卒八千归诚；封遵义侯，予世职，隶旗籍。后征海有功，赐弓矢、衣、马十二事。卒，赐祭葬；子缵成袭封。
　　——选自「泉州府志」卷四十「封爵」（清）。
　　郑缵绪
　　郑缵绪，字哲孜；南安人。康熙二年，父泰为郑经所害；从其叔鸣骏率战舰甲士来归，封慕恩伯世袭，隶旗籍。二十二年，将军施琅征海岛，缵绪承檄与鸣骏驾轻舸挠贼阵后；薄之，战有功。寻父尸归葬。诸岛荡平，镇泉州；与鸣骏俱蒙恩赉。年三十，卒。着有「盾墨诗」、「石仓稿」。
　　子修典袭，侍禁卫。从征噶尔旦；论功，加世职。癸未，赈山东饥；丙戌，督高邮河工：皆以绩着。荫一子入监。
　　——选自「泉州府志」卷四十「封爵」（清）。
　　郑缵祖（修敏）
　　郑缵祖，字哲远，号远公；南安人，明邑诸生。康熙癸卯，与叔鸣骏、弟缵绪率众归朝；授参政职，隶旗籍。
　　以事落职居闲，殚心着述。喜为诗歌，尝作「蛛网」、「落花」及「水中雁字」诗一百二十首，时流称之。着有「雪泥集」、「燕山纪游」、「汇香编」、「海外文章」、「三春纪事」等集。年七十二，卒于京。
　　仲子修敏，字逊实；嗜学能文，有孝行。将入都，道闻母逝，号哭奔丧；驴蹶，坠水伤臂，衰絰尽湿，不肯易服。行三日，手足不能屈伸。舁抵京，二旬而殁。临殁，犹哭母不绝声。太史黄虞稷为作「孝子传」。
　　——选自「泉州府志」卷五十五「文苑」「国朝文苑」一。
　　郑缵昌
　　郑缵昌，字哲俞，一字俞公；南安人，缵祖弟。生倜傥不群；年十六，颀而有力。读书之暇，辄潜讲武备，战斗击刺，靡不毕习；尤精骑射。尝与人角胜负连射皆中。时值黄花正开，客请以花易球，射无不中；再易以钱，中如初。又令人蹲，奉三球如拳大；瞬息间，电掣风驰，球已俱着箭去，蹲者犹未觉也。
　　仲父建平侯泰，以缵昌统领海上诸军，为诸将冠；轻财好士，人乐为用。及泰遭变，时缵昌陈兵金浦，追者将至，以所部拥诸将登舟，自以身殿，莫敢有异志；与季父鸣骏、从弟缵绪率众归诚，授左都督。奉命平岛，所向披靡，遂扫清海国；改授精奇尼哈番。
　　滇、黔事起，从师榖城，为荆、襄援；寻进征夔府，摧坚历险，多着劳绩。旋师，论功不及；归家。卒，年四十四（节「雪泥集文抄」）。
　　——选自「泉州府志」卷六十三「艺术」「国朝艺术」。
　　蔡协吉
　　蔡协吉，字舜孺，号和庵；晋江人。康熙间，与父鸣雷、弟源由海上归命，鸣雷授参议、源授西安府同知；协吉授按察司佥事，分巡九江。时议裁冗员，以关务并归巡道。协吉至则问民疾苦，召诸掾吏遍询榷政利弊；积习、陋规，概行厘革。居二年，政简刑清，税额亦足。署饶吉守道篆，为政崇大体，不尚苛细；民以事至庭，虽耄稚皆得达情。视事终日，不闻敲朴声。
　　性好学，公暇手不停披。为人宽厚简易，尤敦孝友。弟源卒于官，鞠其孤如己子。周恤亲族，无倦意。从兄弟某有急难，至破产活之。
　　年五十一，卒。
　　——选自「泉州府志」卷五十三「仕蹟」「国朝仕蹟」一。
　　杜辉（逵）
　　杜辉，弟杜逵，同安灌口人。康熙二年，自海上归命；辉授总兵官、左都督衔，逵授广东都督衔。
　　四年，授辉广东右路总兵官。七年，缺裁候补。召入京，圣祖考试弓马，特授辉云南永北镇总兵；逵以原衔随兄之任。十一年，值吴逆反，辉兄弟俱被胁；至湖广，日图归正，密遣人赴大将军贝勒王军前订期内应。谋泄，兄弟俱被戮，其家属侨寓广东。逆平，事闻，赐祭葬，赠辉光禄大夫、逵荣禄大夫；赏给家属回籍银两并米石等物。
　　——选自「泉州府志」卷五十六「武蹟」「国朝武蹟」。
　　许盛
　　许盛，字际斯，号武岩；同安人。康熙三年，自海上率众归诚；授参将衔，屯垦南赣。
　　时三藩蠢动，闽、粤、荆、湖诸寇躏入江右，破郡邑。赣为数省咽喉，盛率屯丁前后二十余战，解宁都杨家寨、富江等围，复石城、万安、泰和、上犹、龙泉等县，招抚伪将严自明、戴顺、曾惟龙等，斩伪将陈升、凌之亮、何鼎、陈可、韩大任等，夺回男妇无算。以功，授南赣总兵，晋秩右都督；转左。复剿崖石寨，降其魁朱明；授拖沙喇哈番，予世职。二十二年，陛见，假归葬亲。盛少遭乱，失亲骸；至是，匍匐悲号墟莽间，乃得其处。
　　二十七年，移镇襄阳。道经武昌，值夏逄龙之乱，幽闭城中，身被四矢；以计脱，随大兵讨平之。时仁庙南巡，盛迎见于宿迁，验阅箭伤。扈跸旋京，为言者所劾；温旨『许盛矢志忠贞，所奏无据』。以原职出镇宣府；两次出口，随征噶尔旦。
　　以老，乞归。捐赀三千八百金，修同安文庙及明伦堂、乡贤祠。卒于家。
　　子廷瑞，商邱知县；廷瑜，通判；廷瑶，常德知府。
　　——选自「泉州府志」卷五十六「勳绩」「国朝勳绩」。
　　黄明
　　黄明，字龙光；晋江人。康熙十三年，由海上归命；从征巴邱。
　　十七年，率义师拒吴逆，鏖战洞庭。论功，以游击管中营守备。奉命堵贼粮，遭飓风，桅舵尽失，为贼所获；欲加害，伪将军杜辉、杨珀力救，得免。明乘机宣布国朝威信，约杜辉杀贼归顺，密遣都司熊飞驰禀贝勒王。事泄，辉遭戮；明强辨免死，仍侦贼举动，密通信息，官军诸得预为备。贼势蹙，欲弃岳州，攻武汉；明复离间其党，夜带伪官兵三十余人潜归我军。越濠三重，跌伤左臂。嗣，陈珀亦即来归。吴应期溃窜，明仍以原官随师进取华容、石首各处；因臂坏，不能射箭。提督桑格代题改授岳州知府；部覆「武无改文」之例，授都督佥事、加都督同知，仍令授云南提标中营守备事。旋以旷职题参，部覆『黄明手伤，免其处分，原品休致』；奉旨：『仍支给守备俸』。
　　辛酉，明赴沙河甘露庵叩阍，部覆仍执前例；奉旨：『议以知府补用』。授临安知府。禁派革耗；捐修文庙、设立义学，集士按期会课；讼牍随准随断。土官鸷悍，小事辄操戈；申明法律、晓以大义，皆遵教化。捐常平仓榖，劝开垦荒田。鲁魁山先为杨宗周窃据，出没骚扰；申保甲、备器械，协力堵御。奉文亲赴招抚，宗周投诚。陞四川川东道，丁内艰，起补平庆道，迁西安粮道。值圣祖西巡，恭迎銮舆；累次召对，赐克食、诗字、匾额、人参、鼻烟、眼镜。擢江西按察使。旋陞浙江布政，复值圣祖南巡；累召对，赐鹿肉、哈密瓜等七样食物。赐人参，御书「勖贞堂」匾额。以武改文，累官方伯、叠受赐赉，盖异数云。
　　——选自「泉州府志」卷五十「循绩」「国朝循绩」二。
　　富鸿基
　　富鸿基，字磐伯，号云麓；晋江人。顺治甲午举人，戊戌进士，选庶常。习满音，工清书；己亥御试第一。授编修，分校礼闱。陞侍讲，与修「玉牒」。假归省觐，丁外艰。服阕，起原官；迁侍读，陞侍读学士。丙午，典顺天武乡试，纂修「世祖章皇帝实录」；丁内艰。服除，迁内阁学士兼礼部侍郎，充日讲官起居注、纂修「太宗文皇帝实录」总裁。
　　甲寅，耿、郑之乱，窃踞闽中。相国李光地时为编修家居，密疏陈贼可取状；请王师由赣抵汀，乘虚而入。疏既具，而道梗不通；遂以蜡为丸，置疏其中，遣家人间道微行，经年乃达京师。阁中以人自远来，虚实未知；虑有变，拒不纳。鸿基曰：『孤臣效忠，出万死为国家图东南半壁计，奈何坐失机宜！吾当以全家百口保之』。即日代奏；圣祖大喜，出疏遍示满、汉诸大臣，辄予施行。丁巳，王师入闽，康亲王先遣令旗护鸿基眷属，阖门安堵。是秋，进礼部右侍郎。持节祭忠勇王海澄公黄芳度，特恩便道省家；为从古未有之宠遇。还朝后，己未、壬戌两知贡举，锁院积弊为之一清。
　　以病，假；再疏陈请，谓『公署非养痾之地，卿贰岂卧治之官』！蒙俞旨，病痊补用。归家十年，卒，年七十二；赐葬、谕祭。
