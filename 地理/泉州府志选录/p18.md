<!-- { "loadSidebar": true } -->
　　雍正初年，特授金门镇总兵。时年已逾八旬，据鞍矍铄，裘带从容。越年，卒于官；年八十三。所遗仅屋数椽、田数亩，家无余储，丧事不逮；赐祭葬。
　　长孙钟陵，一品荫生；次子元伟，千总。
　　——选自「泉州府志」卷五十六「武蹟」「国朝武蹟」。
　　蔡璋
　　蔡璋，字秉钺；晋江人。以平台功，屯兴国。值吴逆之乱，力拒伪檄，俞旨褒嘉。从征建昌，大小数十战，擒伪帅杀之。授南昌总兵，调抚州。克复金谿，复剿龙泉、广信、崇安、光泽诸郡邑贼，所向有功。尝以数千人破黄通贼数万众，以勇闻。移镇顺德，率军平蕉岛贼。贼遁，围琼州；璋疾驰往救，焚其巨舰，贼溃。登陆，与战于五指山，大破之；给被虏男妇数千口资粮，护归。
　　以劳，卒于官。
　　——选自「泉州府志」卷五十六「武蹟」「国朝武蹟」。
　　王廷彪
　　王廷彪，晋江人。由武举，随施琅攻克澎、台；叙功，加左都督，授龙泉参将；迁石匣副总兵。
　　辛未、癸酉，两扈驾出塞；陞古北口总兵，赐金、赐缎。丁内艰，假归；卒。
　　——选自「泉州府志」卷五十六「武蹟」「国朝武蹟」。
　　曾春
　　曾春，字化公，号泰垣；惠安崇武人。由将材，武勇；素以忠义自许。
　　康熙癸卯，授都司佥书。以征剿金、厦两岛功，加署游击。丁巳，随征岳州。夜半，砍栅克君山，复州城；春与有力。叙功，署水师镇右营游击。后从征崇武，战走贼将，随平金、厦；授铜山游击，镇秦溪。辛酉，从施侯琅克澎湖，平台湾；授左都督，给世职拖沙喇哈番。
　　陞广西河池参将。设法擒水遁巨魁父子，毙杖下；池人感之。陞四川夔州副将；以眼疾致仕，归。
　　子起凤，字汉翔。娴熟弓马，兼通文墨。尝从水陆提军为总统者二，军士德之，为勒石：一在郡东郭外七里庵亭，一在厦门渡口后。
　　——选自「泉州府志」卷七十六「补编」。
　　施世騄
　　施世騄，字文绍；晋江人，靖海侯琅侄。丁巳之役，诣宁海将军喇哈达，陈敌可取状；为向导，克复漳州，授游击。随其从父琅讨平澎、台，擢涿州参将；陞张家口副将。丙子，扈从北征，陞延绥总兵。以内艰，归。
　　——选自「泉州府志」卷五十六「武蹟」「国朝武蹟」。
　　施世骥
　　施世骥，字文中；晋江人，靖海侯琅四子。能文，尤工骑射。总督姚启圣一见器许，隶制军自效。平海时，分领一旅为援剿。师克澎、台，论功以左都督，改授部郎，量移主事；除严州府同知，两摄严州、金华篆。有豪绅夺民产，前官不能理；毅然断归之民：声望大振。捐俸重兴严子陵祠，峻钧台。丁外艰。
　　服除，张鹏翮总督河道，疏荐佐理；筑高家堰通漕运。题补兖州府同知，缉响马、修河道。圣祖南巡，委造御舟；赐「公明正直」四字匾。
　　擢廉州知府，修黉宫、建义学；数年，廉始有举文武科者。设常平仓于武利，赈饥医疫，全活无数。复修东坡海角亭、伏波铜鼓庙。推陞副使，覆奏未下，卒；廉人祠祀之。
　　着有「清峰集」行于世。
　　——选自「泉州府志」卷五十「循绩」「国朝循绩」二。
　　潘承家
　　潘承冢，字可钦；南安人。由行伍，随征台湾，授千总。
　　圣祖南巡，护御舟以闽人，多谙水务。擢守备，转游击，迁安平参将，超陞碣石总兵。
　　卒，予祭葬；荫一子。
　　——选自「泉州府志」卷五十六「武蹟」「国朝武蹟」。
　　张国
　　张国，字昭侯；晋江人。以平台功，授襄阳游击。会剿红苗，以运粮功，迁台湾北路参将。秩满，陞福州副将；转台协。
　　擢定海总兵官；出巡沿海，至尽山、花鸟，搜获海盗张元、杨运等，散其党而归。
　　及卒，予祭葬；荫一子。
　　——选自「泉州府志」卷五十六「武迹」「国朝武迹」。
　　林孺
　　林孺，字世德，号凤山；安溪来苏里人。幼倜傥，有大志。状貌魁梧，膂力绝人。
　　弱冠，习知兵法；为承恩伯周全斌物色，募入麾下。康熙三年，授千总职。初驻延平，后移驻湖广。
　　十二年，吴逆作乱，随师进讨，攻取岳州七里山，杀贼有功。以习知水务，领舟师进洞庭湖血战。贼于水面密布木桩，维巨舰；孺督率快船冒烟直进，毁之；克复岳州。
　　自楚调闽，克复海坛、金、厦等岛，又攻克澎湖三十六岛。靖海侯施琅以抚台之策询孺；孺为定计，琅从之，台果就抚。于是琅留孺在台，善后一年。历功累迁左都督，给拜他喇布勒哈番，予世袭；陞广东参将、湖广宝庆协副将、贵州安笼总兵官。
　　以老病，乞休。未拜疏前，已有调补福建海坛总兵官之旨；疏至，准原官致仕。卒，年七十有二；赐祭葬，以子天育世袭。
　　——选自「泉州府志」卷五十六「武迹」「国朝武迹」。
　　江日升
　　江日升，原姓林，字敬夫；惠安前型人。康熙癸巳恩科解元。性孝友，有夙慧。甫弱冠，学使汪公薇即取入同安庠。父兆麟送至郡，从游于陈之缇，学遂大进。癸巳场中，刻意为文；日过午，首篇始就。房考未及识拔，而主司谢昆皋于落卷中搜得之，喜跃若狂；遂定第一。闱文既出，人争传诵。应春官，有欲预为地者；峻辞却之。
　　林洪烈主试楚闱，邀与俱往；所甄拔皆名士。未几，归；卒于家。
　　——选自「泉州府志」卷七十六「补编」。
　　杨芳声
　　杨芳声，宣府万全左卫人。由岁贡，康熙二十二年，知同安县；礼士爱民。下车，值天旱，苗槁；芳声跣足祷乞，甘霖立沛。时当平台之后，□□□□□措置得宜。
　　改任凤山；旋擢主事。
　　——选自「泉州府志」卷三十二「名宦」四（清同安县知县）。
　　蔡庆旺
　　蔡庆旺，字于曾；晋江人，承锡子。年十八，为诸生，冠府庠。唐王入闽；丙戌，举乡荐。顺治三年，考授福州府教授。调台湾教授；秩满，迁屯留令。履任三载，以年老致仕。
　　庆旺秉铎四十余年，训迪有方。修宫墙、饬礼器，整肃学规。每旬月，招诸生讲学，以端士行为先。督抚爱而留之，故久任教职。及为屯留宰，勤慎爱人。判决偶施刑楚，辄暗流涕；多方劝诫，民风渐淳。及告归，百姓遮道以送，勒碑曰「上党着声」。抵家，当事重其德望，延举乡饮正宾。
　　年八十五，卒。所着有「简斋诗集」。
　　——选自「泉州府志」卷五十三「仕迹」「国朝仕迹」一。
　　蔡必菼
　　蔡必菼，字仿庐；晋江人，屯留令庆旺孙。庆旺年七十，由福州教授，调台湾；必菼随祖之官，抑搔扶持，不稍懈。值祖秩满，赴省送考。未出港，舟遭风击碎，祖孙同挟一板；板小，计难两全，遂以板授祖，自投水中，随浪奔腾。忽絓停船椗索，缘之得苏。见祖挟板漂泊，哀号舟人救起，万死一生；盖孝感云。
　　平居事祖父母、父母，皆敬慎周至。中年丧偶，不再娶。念二兄继殁，以遗产尽给孤侄。自携七岁子舌耕岭北，来往以担挑之，左箧右儿；所得修脯，仍分养寡嫂。晚益闭户攻苦，授徒课子外，不与外事。所着有「四书直解」、「五经翼注」、「仿庐诗草」。
　　子式金，乾隆庚午举人。
　　——选自「泉州府志」卷六十「笃行」「国朝笃行」二。
　　郑得潇
　　郑得潇，同安人。康熙间，为诸生；一试不遇，遂弃去。沈酣经史；年九十余，手不释卷。着有「五经通义」、「易研」、「文学指南」、「史统」等书及「人字图说」（「通志」参「同安志」）。
　　——选自「泉州府志」卷五十五「文苑」「国朝文苑」一。
　　黄而辉
　　黄而辉，字述之；同安人。好学，工诗。为诗冲澹隽远，华亭董苍水（俞）谓『其诗如飞黄蹑影，瞬息千里；而步骤有度，不负泛驾之累。又如于洞庭湖心吹铁笛，清声逸韵，能令波涛滉滉，鱼龙出听』。田佛渊（茂遇）谓其『和平而俟爽，幽细而稳实；洋洋渢渢于风雅，穷泳游而身厉揭』。所着有「讷园诗选」（采「高言集」）。
　　——选自「泉州府志」卷五十五「向学」「国朝向学」一。
　　陈梦球
　　陈梦球，号二受；同安人，鼎孙、永华子，入白旗。康熙癸卯，以旗籍中式顺天举人；甲戌进士。圣祖召问台湾遗事，嘉其父忠义，即日擢编修；每对大臣曰：『此忠义永华子也』。
　　戊寅，奉命运米赴高丽赈饥；又航海自燕抵闽，巡历六省形胜险要。扈跸南巡，差审山西抚藩互讦案件；报命，皆蒙褒嘉。己卯，典试湖广，所拔士多捷南宫。
　　庚辰，陪推侍讲；命督学山西，未任而卒。事闻，恤其家，食俸三年。妻洪氏，以子幼乞归；准出旗籍，驰驿还乡。奉旨：『陈梦球之子长成，准陛见擢用』。其殊异如此（「同安志」）。
　　——选自「泉州府志」卷五十三「仕迹」「国朝仕迹」一。 
　　陈还
　　陈还，号素亭；同安人，永华孙。由正白旗应顺天乡试，登康熙庚辰进士；授开平令，有廉能声，丁内艰。数月而开平山寇窃发，势方炽；制军杨公亟召还往抚之，不旬日而平。题叙，授督标前营参将；总督孔公改题笔庆府同知。
　　以劳瘁，卒于官。
　　——选自「泉州府志」卷五十三「仕迹」「国朝仕迹」一。
　　林起凤
　　林起凤，同安烈屿人。监生，考职州同。八岁，丧父；遭海氛，与母相失。稍长，竭力寻求，于澳头乡许云观家得之，迎归；偕妻石氏孝养无间。复远涉台湾，遍求父坟不获，仅得一香炉，携归奉祀。笃爱同母弟起鹏，买田宅给之，延师教督；后为诸生食饩，入成均。捐百金，修葺学宫；独力建祖祠。里人李姓负官帑数十锾，质女以偿；如数与之，不受女。贫佃逋租数百斛，破券免之。尝远游经商，舟至七州洋，飓风大作，溺舟甚多；闻空中有声云：『林孝子在此』！遂得无虞。
　　年七十二，卒。子孙蕃衍，多入雍庠。
　　——选自「泉州府志」卷五十八「孝友」「国朝孝友」一。
　　施德馨
　　施德馨，字闻于，号端庵；晋江人。康熙庚申举人，授建安教谕。异时，广文为县催士子科；初任时，令以是请，笑谢之，曰：『司铎闻教士，不闻比较』。自是学堂安静，士气一伸。勤月课，正文体；多士景从。捐俸修文庙、开泮池、建启圣祠，学校改观。陞福州教授，调台湾；振兴劝课，无异建安。秩满，应陞县令，辞不就。
