<!-- { "loadSidebar": true } -->
　　圆超寺在剡山之西旧曰灵【由山】庵【晋天福六年建奉国院大中祥符赐今额】王铚诗【松间清月佛前镫庵在危峯更上层犬吠一山秋意静敲门知有夜归僧】山中奉灵感大士精祈必格寺有大观旧记【记曰圆超禅院旧曰灵岫庵有老僧独居礼观音观音乃旧工王温夹苎为之治平初国子博士郑公宰剡秋夜月明梦一人仪形有异进而前曰衣敝乆矣幸念之一日诣寺见大士像喟然曰感梦者非此乎命工缋饰宰及瓜谓院僧曰大士常感于予愿输金易之以去僧合谋曰金虽多岂若大士在山中可为无穷之福利也赍金请于宰前一夕宰之家人皆梦大士曰翌日当诀矣宰见僧至遂奉以归自是剡人益竒其事乃记大士灵感之因大士灵感之迹云崇寜五年四月旦承务郎尉郑雄飞记】有亭尽得溪山登覧之胜曰挟溪亭卢骏元题圆超寺挟溪亭诗【孤亭瞰平野双溪分两腋野阔春风香溪晴照人碧我来亭上天欲春溪声野色争赴人胷中丘壑相映发翛然便欲乘飘轮惜无妙手王摩诘半破鹅溪重畵出溪山应喜得赏音尽遣烟霞供落笔我嗟吟鬓犯车尘一凭危栏眼界新寄谢溪声与山色他时来作个中人】梅溪王十朋次韵【路入剡山腰风生玉川腋孤亭物外髙双溪眼中碧山僧作亭去几春赏音端的逢诗人自从妙语发丘壑遂使絶景多蹄轮我来首访维摩诘问讯双溪自何出发源应与婺溪同赋物惭无沈郎笔凭栏一洗利名尘入眼翻惊客恨新山城重重水如带可能挽住思乡人】王铚登挟溪亭诗【剡中何许隔林垧无复晴峦到眼明頼有西南天一角乱云深处叠秋屏】松岭之侧旧有俯山堂前拖众山下瞰井【邑堂废已乆昔人留题甚多如近离城市不多地髙压楼台无限家不知谁人作】寺前巨竹数万个琅玕入天今非昔矣
　　瑞像寺在邑之东吴越武肃王所创【唐景福元年】
　　南岩廨院【唐龙纪元年建县东二百步今废为民居】
　　实性院在剡山之西唐曰清泰院【唐干元中建清泰院会昌废晋天福七年重建大中祥符元年赐今额】寺下有古井【舆地志曰城内有石井深五丈即此也】
　　超化院在剡门之北其后枕剡坑有林涧之美【晋天福七年建水陆院大中祥符改今额】院有鉴轩石延庆题鉴轩诗【一轩曽揭鉴为名轩下方池彻底清坐客不须频拂拭主人犹恐太分明一尘不染元无物万像俱涵岂有情堪笑越湖三百里等闲风浪不曽平】刘彛尝赋悼贤诗【越州剡县超化院皇佑辛夘春予寄居是邑民方阻饥流莩萃千里集于城下县令秘丞过公彦专劝诱豪族得米二万斛以救民明年又饥遂出常平钱万缗请籴于明归以剡价取其嬴米几万斛继续民命尚惮其不给也乃刻俸麦七十斛为种而假超化院左僧民之田十余顷役饥民耕种之明年得大麦五百余斛嗣给流民各俾归业熈寜已酉春余倅永嘉就移湖北道出剡溪民有怀过公者尚皆感泣而院僧闻其云亡尤増痛悼因书屋壁继以诗良畴十顷接晴烟曽假过侯就旱年俸麦一车开徳济流民千里荷生全人嗟逝水今亡矣俗感遗风尚泫然独对老僧谈旧事斜阳春色漫盈川】先公和曽原伯寄超化举长老诗【文声宫祉韵鸾和素履氷霜凛节柯鹏翼扶摇惊斥鷃凤翔寥廓无灵鹅参元问学渊源逺友许游从日月多谁袖新篇来古剡夜寒不觉耸肩哦】
　　明心院四山环合自成一屿寺在其中前临松岭路通吴越【建隆二年陈承邺舍宅建号黄土塔院大中祥符改今额在县北二里】鲁国唐咨记【记曰邑北五里林峦幽邃如城郭其西北一陇望之蔚然髙出于羣峯曰黄土岭岭腰有灵泉清冷甘滑行者负者涤热为凉显徳七年乡民苏老宾请于钱氏为僧院宋建隆初为黄土塔院又有陈房二翁捐山以广寺治平三年赐今额景佑中僧仁偃甃为二泓立廊以升凡二百级人至潇洒不知人间有暑惟佛法能转惑见为真智却羣迷为正觉离执着为圆明然后逍遥乎真空之理超悟乎妙道之场所谓明心者因夫明心之理以告云】西山之岭有归鸿阁王铚归鸿阁诗【初离江渚荻生芽飞到龙荒雪满沙寄语不须传信逺将军忧国不忧家不向幽林敞画栏夕阳空伴六朝山故人为我留歌兴絶胜溪邉访戴还今君有意去来中白日无私物自公回首溪山莫留恋不随社燕与秋鸿】仲皎归鸿阁诗【精舎傍修岭道心随眼明山遗僧偃迹水作剡溪声无雨竹亦润有风松更清上方真可住不用触归情】又有归云亭仲皎归云亭诗【一从飞出岫舒卷意何长作雨遍天下乘风归帝乡无心怜洒落到处自清凉缥缈来空碧吟邉帯夕阳】又有偃公泉【僧仁偃施水得名水味清甘宜茶】王梅溪偃公泉诗【泉自何时有得名从偃公谁能继长陆为载水经中】寺有诗僧仲皎自号闲闲庵今为倚吟阁先公为僧惟敬记之寺之南麓先公翰林所藏山有藏书寮又有雪庐玉峯堂秀堂
　　福感寺依小坡有竹前有桥桥下涧水通焉【晋天福四年建号报恩大中祥符改东二十五里】
　　普安寺居坦平后依山甚髙峻号白云山云起即雨山中林木前有池【宋元嘉二年建会昌废后唐清泰二年兴】
　　资福寺在平野后有小山东望四明山前凿小池【晋天福八年建号増福大中祥符改东三十里】
　　尊胜寺在小坡陀中山枕四明山寺之山曰清泉山凡寺之内外前后每凿地三尺必得水虽地有髙下无所异丈室之前有两池清洁绀碧【宋永嘉二年曰厚山院会昌废天福六年建治东四十里】
　　华藏寺居阳坡有竹树左为四明山乃茹兰禅师所立【晋开运二年号云峯院大中祥符改东四十五里】
　　上乘寺枕四明山四围皆山多林樾池前一巨壑其左一池水湛洁距寺之西南一里有雪潭有龙居焉【梁永明二年置安福寺会昌废景福元年兴建东七十里】
　　法祥寺据山山势秀拔左右环拥林木阴翳寺之后有峯曰狮子顶距寺三里有灵鹅山【世传右军鹅池中鹅飞至山中】山有石鼓洞洞为穴二髙七丈有二石鼓【晋时于此山置石鼓山】洞中可坐一二十人清浄澄邃洞之前有涧水潺湲【宋元嘉二年号延福会昌废后唐清泰二年兴大中祥符改法朗又改今额治东七十里】
　　清隠寺居山腰其北三峯皆峭峻巨杉交荫路通四明雪窦山其第二峯有龙池池中有金蛇金线文龟蛇见则雨前有二洞桥桥下清涧湍激又有四照亭左右有二巨壑【唐大中七年建三峯院治平三年改东七十里】仲皎送僧入三峯诗【上人瞿昙裔律身玉无瑕力究毗尼论汪汪海无涯振锡复何许三峯隠苍霞堂上大道师灵芝发根芽想见涌法施冬冬鼓声挝上人从之游勿惮岁月遐坐待霜露熟香风散天葩】
　　明觉寺据山后依燕尾峯面独秀峯林木环耸山中有七井其一大者深五丈阔一丈有一灵鳗若大椽常见之寺之左有白莲龙潭下有大壑曰白莲池【寺始于长安营焉后有老师望一处有灵光遂迁寺今谓之光明塘后冇闻山中钟鼓声者又迁今所梁大通元年智逺禅师建禅林寺会昌废晋天福建大中祥符改今额南二十里】
　　空相寺依平山前有涧水【太平兴国元年号开明院大中祥符改南四十里】
　　禅惠寺据山之坡山形围焉山林蔚青前有一池右有回龙桥桥之下涧水出焉山中有古井齐景明中安南将军黄僧成家天雨钱数亿万舍以造寺号钱房寺【梁天监中改禅房寺会昌废咸通二年重建县之西二十里】
　　天竺寺宅山之腰山极崇峻多筱竹前山亦巍竦寺之前有石曰安禅石四五枚又有破石石平为半有清涧环激【晋天福七年建号西明院祥符改今额县之西二十里】
　　显净寺在平屿左右有松竹寺有八池水甚清美其西庑有白鹤井【齐永明三年建青林寺会昌废后唐长兴元年建大中祥符元年改县西二十里】
　　悟空寺据髙岩前有巨壑又东有山涧通蛟井【周广顺元年于古乌流寺基建保安院治平二年改在县西二十里】有石如鼓不击自鸣【白乐天沃洲山记曰北对四明而金庭石鼓介焉】卢天骥题石鼓诗【山在江城欲尽头招提无处着清幽寒沈水底长留月冷入天围不剩秋村静尚遗看鹤戸溪寒只受钓渔舟眼前佳思能如许悔不长为隠地游】
　　大明寺居独秀山面大溪有古井可五尺深数尺水不曽少竭山之西为韶国师所凿有坑甚深【晋天福四年有姚氏女舍宅为寺曰崇明寺治平二年改今额县西三十里】
　　真如寺白道猷行溪而来登山腰有礼拜石石上有两穴膝如陷焉山中筑庵道猷居焉其后于山之坦平者立刹四围山林蔚茂峯峦峻拔涧溪遶寺清汲皆通涧水入于五龙山潭【周显徳元年号寳寿院大中祥符改西四十里】
　　宣妙寺居法华山林樾清邃山有大士井泉味清美深无底东麓有清泉筒引以入于寺其东二小池植莲【宋元嘉二年号崇明寺会昌废晋天福四年建治平改西四十里】
　　戒徳寺依火炉尖山山甚秀拔如星子峯前有松林左右皆松竹二池澄洁【齐永明三年置光徳院会昌废天福七年建西四十里】
　　普惠寺依遥望山有林樾前有桥流水过之东为放生池【齐永明三年号赡养法华院会昌废干符重建治平改西四十里】王铚题普惠方丈诗【镜里形容水底天定将何物喻真禅心安便是毗卢界尽日添香伴兀然】
　　证道寺居五龙山峭崖絶壁上攀云霄竹树蒙蔽前有阴涧来自寳寿山注于龙潭潭有五山中有晋高僧白道猷道场【山中产茶不在日注下取潭中水瀹茶尤絶竒治西四十五里晋开运元年号五龙院】
　　定林寺依山林壑崇峻山抱其右其左翼以太溪水石清湍水出于黄院相去五里有响岩雨下则岩响又有东泄潭有龙居焉其左有山曰石姥山【宋元嘉二年号松山院会昌废晋天福重建治平改西四十五里】山中有响岩龙潭卢天骥过定林寺诗【寒旌隠隠入花村小雨初晴水带昬不惮山程寻寺去只将诗思与僧论麦侵水步深藏艇栁暗人家半掩门莫厌禅居萧冷甚此来一为访溪藤】
　　下鹿苑寺山接太白山【其上即披云寺宋元嘉二年建号灵鹫寺会昌废咸通十四年重建治平元年改西四十五里】有隠天阁卢天骥登鹿苑隠天阁诗【欲结爱山人共了寻山债未有买山钱愁闻有山卖小雨湿春风倦云遮落日不若呌风来吹云放山出一眼吞万山寸心贮千里何日上归舟教人问春水残雪领春来踈锺惊梦去尚忆去年愁孤舟系江树】再登隠天阁诗【好在沧洲趣青苹入眼多落红随水尽啼鸟柰春何生事诗千首功名印几窠如何唤禅伯软语坐盘陀】山有龙潭潭泄水下为飞瀑对瀑水为玉虹亭卢天骥登鹿苑寺玉虹亭诗【饥鼯愁玃号穷冬层峦秀壁撑晴空阁拖小藤余力借来看霜岩飞怒虹小溪催呼老款段瀹鼎篝火烹团龙余甘入口齿颊爽两腋便欲生清风悠然千里堕眼界金篦割膜开双瞳乃知足力不到处别有天地生壶中国恩欲报巳华髪征车未去先晨钟玉川乘云紫皇家谪仙骑鲸河伯宫聊追二子归禹穴碧空转首山重重】葛翁仙坛坛之北有仙井水极清美下通海眼四时不竭上有石覆之
