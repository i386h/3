<!-- { "loadSidebar": true } -->
　　未央据龙首山为基龙首之在渭滨者本高四十丈故未央殿皆出长安城上矣其为地既如此之高则安所得水而为此巨浸也水经于此甚有次第顾其文不畅白耳凡汉城之水皆取诸昆明而昆明之水则自沉水以及樊杜诸水武帝皆尝堰壅以入与之为广矣水之既池而又北出也其下口酾为三渠以并城而行其先分一派自西而东横亘城南之鼎路门已而东折以注青门【长安东面南来第一门】水经固谓之漕渠【汉明堂圗丘博望苑皆在漕渠之南】而吕图亦具着渠迹暨至清明门外【东面南来第三门】合王渠以入于渭第二枝自都城西面南来第一门名章门者于其旁设为飞渠东向入城注于未央宫之西以为大池是名沧池【沧或作仓黄图作沧】此池之中有渐台则未央渐台也己而沧池下流循殿之北向东而往迳石渠天禄阁桂宫北宫长乐宫皆用此水也未央地势甚髙而此水能自西面而转北以行是行乎未央山背洼下之处也沧池下流有石渠者礲石为之以导此水自此以往凡水既周徧诸宫自清明门出城是为王渠王渠犹御沟也王渠至清明门外与漕渠合而北入于渭也【即上文王渠】第三枝则掲水陂也者自南而北径趋建章先为唐中池周囘十里己而从东宫转北则为太液池其中又有渐台即建章宫渐台也渐台下流入渭亦名潏水潏水本沉水传写久沉误为□□又误为潏【长安志】或曰潏者水声也非水也【右东自少陵原而暨龙首山之尾凡水地望悉用吕图为据至汉都所引诸水地望悉用水经参以长安志】惟飞渠一语诸家无言其制者予以本朝架汴之事例之尚可言也
　　飞渠
　　本朝都汴城内有大水二其一自北趋南直贯都城者汴渠也其一自西而东横亘都城者京水也【名金河水】太祖欲通京水使东下以达五丈河而中间有所谓汴渠者焉实与京水交午而京水髙于汴渠若决京注汴则必随汴南流不能东出故遂于金水会汴之地架空设槽横跨汴面其制如桥而金水河之水乃自西横絶以东注乎五丈河也本朝名惠民河者是也予意水经之谓飞渠者如架汴桥渠而遂名之为飞也飞者底不附土而沿空以行如禽之不以足履而以翼飞也盖未央殿址据山为髙而明渠之欲入城也必有洼下之地中断不接故架空为渠使得超洼下而注沧池也飞渠之制恐必尔也
　　露台
　　汉书文帝罢露台师古曰今新丰县南骊山之顶有露台乡极为高显犹有文帝所欲作台之处十道志曰汉文帝罢露台于此然则骊山露台正文帝巳有成基而惜费不肯竟役者也长安志曰露台神庙在万年县东北四里寰宇记曰始皇祠也辛氏三秦记又云骊山巅有始皇祠不斋戒而往即风雨则是后人误认汉址以为秦祠也如昆明池旁有石婆庙盖牵牛譌为石翁织女讹为石婆也古事如此极多初时大似可笑然而灵场宜夜人以其神而遂信之也













<史部,地理类,古迹之属,雍录,卷九>
　　唐三苑説
　　唐大内有三苑西内苑也东内苑也禁苑也三者皆在两宫之北而有分别西内苑谨并西内太极宫之北而东内苑则包大明宫东北两面也两内苑北门之外始为禁苑之南门也禁苑也者隋大兴苑也其西则汉之长安四城皆在包并之内苑东距霸而北抵渭广轮所及自周一百二十里而东西二十七里南北三十二里【据所记如此若以汉地约其道里当不啻此数也】中置四监监分领一方凡立四官四局以监之北军营衞尽在三苑四监封畛之内而大明宫基乃取禁苑中射殿地为之则其广可想矣若夫禁苑西面则又绕出太极宫之南故苑之南墙与宫城相齐芳林等三门是禁苑南出之门也东内苑在大明宫东直南而出亦与丹凤门齐其南面延政门是东内苑南出之门也龙首池龙首殿皆在内苑之内不在大明宫垣中矣凡此三苑也者地广而居要故唐世平定内外祸难多于苑中用兵也【吕图两京记】太宗武德六月四日之变建成元吉皆死苑中而髙祖泛舟海池未及知也【海池却在太极宫内】中宗之诛二张宗之平韦氏则皆自武门资禁军为用而宗幸蜀则自苑西之延秋门以出德宗幸奉天则又出苑之北门也李晟自东渭桥入禁苑之东逐出朱泚而入屯于苑经宿市人逺者有不及知即此足以见苑之阔逺也矣
　　唐存古苑宫
　　太宗出征突厥髙祖饯之兰池宫宫之来巳久若非秦剏亦必汉造也太宗幸甘泉宫猎昆明池则此宫此池皆汉迹矣
　　望春亭
　　南望春亭北望春亭在禁苑东南髙原之上旧记多云望春宫其东正临浐水也天寳元年韦坚因古迹堰渭水絶浐霸为潭东注永丰仓下【永丰仓下在渭水入黄河处汉之船司空也】以便漕运名广运潭未防浐霸二水沙泥冲壅潭不可漕付司农掌之为捕鱼之所【长安志元和志参定】
　　棃园
　　棃园在光化门北光化门者禁苑南面西头第一门在芳林景曜门之西也中宗令学士自芳林门入集于棃园分朋拔河则棃园在太极宫西禁苑之内矣开元二年置教坊于蓬莱宫上自教法曲谓之棃园弟子至天寳中即东宫置宜春北苑命宫女数百人为棃园弟子即是棃园者按乐之地而预教者名为弟子耳凡蓬莱宫宜春院皆不在棃园之内也【见唐厯唐志】上素晓音律时有李年贺怀智皆能以伎闻安禄山献白玉箫管数百事皆陈于棃园自是音响絶不类人间此之玉箫所陈者乃始正在棃园也长安志又曰文宗幸北军因幸棃园又令太常卿王涯取开元雅乐选乐童按之名曰云韶乐乐成献诸棃园亭帝按之会昌殿此之会昌殿也者即在棃园中矣唐末芳林十哲即自此门入而交中官故十人者冠戴芳林名号如鸿都赋徒也以史考之开元二年正月巳置棃园弟子上自教乐而其年七月焚锦绣珠玉于前殿仍禁采珠玉及为刻镂器玩绳帖縚索者又废织锦坊若宗果能身先天下如此之严则竒巧遂可无用矣然是年正月巳置教坊立棃园弟子以教法曲不知既有此辈帝肯服大布大帛以与乐会耶此司马文正公所为探微致议也
　　奉诚园
　　在安邑坊本马燧宅燧子畅以赀甲天下贞元末献第为奉诚园
　　事物
　　岐阳石鼔文一
　　元和志曰石鼔文在凤翔府天兴县南二十里【周太王之都秦雍县汉右扶风唐天兴县】石形如鼓其数盈十盖记周宣王田猎之事即史籀之迹也贞观中吏部侍郎苏勉【本字讳】记其事云虞褚欧阳共称古妙虽岁久讹缺遗迹尚有可观纪地理者不存记录尤为可惜按志此言则世人知有岐鼓者自唐而始苏勉欧阳虡褚四子实为之先隋以前未也故欧文忠虽甚重其笔画谓非史籀不能为而深疑其竒古如此而自周至隋数千百载何以无人采录也开元以后张怀瓘韦应物韩退之直云宣王之鼓也然详攷其语实皆臆度以言无有明着其説得诸何书传诸何人者宜乎欧公之不信也若夫窦臮张怀瓘所着则特详矣臮之言曰岐州雍城南有周宣王猎碣十枚并作鼔形上有篆文今见打本石寻毁失怀瓘书断曰甄丰定六书二曰竒字即史籀体与古文小异其迹有石鼓文存焉盖讽宣王畋猎之作也不知二子此语亦皆臆度言之耶或其尝有所本也
　　岐阳石鼔文二【鼔文】
　　欧文忠曰十鼓之文可见者四百六十五字不可识者过半即韩歌所谓牧童敲火牛砺角年深岂免有阙画者也就其文之可晓者言之有曰我车既攻我马既同者车攻语也有曰其鱼维何维鱮及鲤何以标之维杨及柳则兼记田渔也凡此数语之可读者又苏文忠所谓众星错落仅名斗者也夫其语既与车攻诗合而其所记田渔又与车攻相似且其字体又为大篆而籀又宣王之史也合此数者若皆可以归诸宣王则无怪乎説者云然矣然古事有可参例者五子之歌即大禹贻后之训伊尹之三风十愆又皆成汤之本语也此乃世臣子孙举扬先训以明祖述之自耳则鼔语偶同车攻安得便云宣诗也惟其字正作籀体似为可证而大篆未必剏于史籀古载又有可攷也【辨在后】舎此二説则无所执据以名宣鼔矣如予所见则谓此鼓不为宣鼔而当为成王之鼓也
　　岐阳石鼓文三【宣王田洛成王搜岐】
　　左氏昭四年椒举言于楚子曰成有岐阳之搜杜预曰成王归自奄大搜于岐山之阳岐山在扶风美阳县西北也杜预之为若言也虽不云搜岐之有遗鼔而谓成搜之在岐阳者即古鼔所奠之地也然则鼔记田渔其殆成王之田之渔也欤宣王固尝出镐而东猎矣其地自属东都故曰四牡庞庞驾言徂东徂东云者以方言之则是自镐出洛也岐在丰西三百余里安得更云徂东也则鼓辞不为车攻之辞亦已明矣鼔辞既不为车攻之辞则何据而云宣王之鼓也今去古逺事之出于传疑者不敢不存其旧等之其为可疑焉且从一据之明者而主之犹愈于泛漫臆度者也故予惟椒举之言既能明记岐搜为成王之搜则其不能明记此搜之有鼓虽为不备若较之唐语絶无的据而专用籀体定为宣王之物者其説差有本祖也古田狩与后世不同名为从田其实阅武其事则登兽数获其意则致众而耀武故武王初集大统因伐兽而陈天命以镇抚在会之诸侯己遂识之于防者所以扬威传逺使来今共见焉耳也此古人武识事之深意也然则岐阳之记搜也以鼔而武成之记事也以防以防以鼓其物虽异而托物传逺则一意也
　　岐阳石鼔文四【古刻石汉石鼔】
　　古今常言刻石起于秦世泰山邹峄是其事矣然方秦皇之议刻山也其羣臣上议已曰古之帝者犹刻金石以自为纪则刻石之与刻金其所自来皆在秦前矣若夫斵石为鼓不可考击而遂刻文其上则三代之前无有两闻非诚无也世逺故也古之刻金者如汤盘栒鼎即其最著者矣而盘之与鼎皆铸金为之则遂可盛可烹皆适于用见者但玩其辞不骇其异也今其此鼔则石为之质既已不可考击而专著其辞故人莫明其用且惊且疑也然而武成识政于防策之为物岂其可为用器也欤盖古人托物见意不主乎物而主乎所勒之辞故在盘在鼎在策皆无间也今其伐石为鼔则意又可料矣田渔必用众致众必以鼔因其鼓之入用而斵石象之因以记事焉是其托物为久正与铸金刻金共一意也故秦臣之言铭刻者遂兼举金石也古来托物记事决不止于盘鼎策三物矣而此三物偶于后焉耳后汉桥元【本字讳】之庙有石钲石钺以及石鼔而蔡邕与为铭辞【见蔡邕集】则曰是用镂石作兹钲钺军鼔陈之东阶以勒公文武之勲焉邕之谓勲者盖桥尝克平鲜卑也钲钺鼓三者皆军旅间用器而三器同为一辞则古来识事于石岂必专为鼔形顾岐阳田渔其用在鼓而因用以着辞焉耳而他器自可类推也汉距三代未逺古制犹有存者邕最知古故能橅肖古制与桥勲为明而石鼔源流赖之以存也诗于典刑老成配对而言邕其兼之可尚也矣
　　岐阳石鼓文五【籀体】
