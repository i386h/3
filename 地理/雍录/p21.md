<!-- { "loadSidebar": true } -->
　　世传大篆起于史籀是谓宣王之前未有此体故唐世诸人因其体之为籀也而遂指之以为宣鼓其亦近似而实可疑也安知成王之世籀体不已有萌而史籀亦其承述此体者欤盖艺文志记史苍两学曰史籀十五篇苍颉一篇顔师古之于释籀则曰史籀周宣王太史作大篆十五篇也于释苍颉篇则曰上七章李斯作爰歴六章赵高所作也晋人衞常【本字讳】曰斯高皆取史籀大篆或颇省改名为小篆则小篆固出于大篆矣至其对鸟迹立论则遂通指籀篆以为古文子孙矣不曰史籀别为一种也常之説曰宣王时史籀始着大篆或与古同或与古异则知史籀之体名为大篆者亦取古文而斟酌用之非籀自剏也王莽时甄丰考定六书目不立籀书一体其一曰古文则孔氏壁中书也二曰竒字即古文而异者也三曰篆书即秦篆也秦篆即小篆也是甄丰六书元无籀体而丰也亦不能即古文体中别白何者之为籀体也则谓籀体剏始于籀者未必确也又如汲冡遗书字体最古而自易经以至魏之安厘字体数四其变世但见其体为数体而无能言何体之始于何世也则世人岂可闻大篆之为籀体而即谓鼔字之为籀书籀书之为宣王时物也此予所以不安于唐人之论而详此审是也
　　岐阳石鼔文六
　　鼔之数十先时散弃于凤翔之野郑余庆取寘夫子庙中尚亾其一国朝皇祐四年向传师求诸民间得之而后十鼔乃足当张怀瓘之为书断也其登载能书人姓名至卢藏用而止考其时则宗以后人也其曰石鼓文即竒字之存者矣则此时鼔石尚在也至窦臮但见墨本而曰石寻毁失则在郑余庆未尝寘庙之前矣至韩退之则曰十鼓只载数骆驼则是因余庆收徙而其石得存也【余庆与韩同仕宪宗朝】绍兴壬子福唐郑昻得洪庆善所遗石鼔墨本即用退之石鼓诗韵次和谢之其自防曰昻贡辟雍时常徘徊鼓下以旧本校之字又差讹矣兵燹以来不知何在莆田郑樵着石鼔考其文多至数百千言谓鼔入辟雍及保和殿皆与昻同或得之于昻也樵之博固可重而语多不审予尝论辨正之文多不录
　　岐阳石鼓文七
　　韩退之但得墨本而诗之其曰张生手持石鼔文劝我试作石鼔歌是也及东坡苏氏则亲见石鼔矣其诗曰冬十二月岁辛丑我初从政在鲁叟旧闻石鼔今见之文字郁律龙蛇走强推偏旁推防画时得一二遗八九是也东坡初仕为翔府推官石鼔在焉故得而亲见之也予之取古辞而叙辨石鼓也非独不曾见石鼓亦复不见墨本独因郑樵模写其字之可晓者而随用其见以为之辨南劒州州学以郑本锓木予既得版本遂随事而为之辨绍熙辛亥有以墨本见示者建康秦丞相家藏本也防画糢糊皆不可读而其粗可晓解者曰我车既攻我马既同此即东坡所谓众星错落仅名斗者也郑樵南劒本其成字而粗可读者比东坡又多特不知郑本所传奚自耳东坡自记其所览曰其词云我车既攻我马既同其鱼维何维鱮及鲤何以贯之维杨及柳维此六句可读余多不可通此二十四字盖东坡仕岐而于鼔上见之其曰何以贯之维杨及柳而郑本乃作檦益疑郑本不真也又有异者古传鼔有十中失其一皇祐间向传师得之而十鼔复足秦丞相家本有传师自跋乃云其第十鼔最小其文亦不相类寻访得之形半坏而书体是遂易去小鼔而寘其所得之鼔又不知何世何年好事者怅其不足而剏为一鼔以补足之也











　　雍录巻九
　　钦定四库全书
　　雍录巻十　　　　　　宋　程大昌　撰
　　铜人
　　铸铜为狄象始于秦世汉亦仿铸而又增大后汉以及曹魏都于洛阳尝有所徙寘故记载叅互无所归宿此虽不系治乱而攷古者不容昩昩今枚别而着之
　　秦
　　史记秦始皇二十六年有大人长五丈足履六尺皆夷狄服凡十二人见于临洮是岁始皇初并六国喜其为已瑞销天下兵器作金人十二以象之三辅旧事曰铸金狄立阿房殿前师古曰即翁仲也黄图曰收天下兵聚之咸阳销锋镝以为金人十二以弱天下之人立于宫门坐髙三丈铭其后曰皇帝二十六年初并天下改诸侯为郡县一法律同度量大人来见临洮其长五丈足迹六尺铭李斯篆蒙恬书按此数説或云立或云坐以文考之则云坐者是也盖黄图先云立于宫者犹言设此金人云耳而非谓其象之立乎宫门也故黄图又申言金人坐殿前也汉魏春秋曰魏明帝铸翁仲坐司徒府前此之翁仲固魏明帝之所剏铸然其铸之之橅实本诸秦则其坐而不立亦必仿秦也故予得以知其坐象之为是也金人之外更有一台高及三丈而董卓并销为钱既曰有台则可以见其坐而不立矣汉兴移寘长乐宫大夏殿长安志先叙秦宫引三辅故事云大夏殿始皇所造后于汉长乐宫又引三辅故事云汉徙秦金狄寘长乐大夏殿前则谓自阿房移寘长乐者是也盖汉世阿房宫室已自不存则铜人无由尚在阿房也及董卓入关悉锤破铜人铜台以为小钱铜台即前云坐高三丈者是也英雄记曰大人见临洮而铜人铸临洮生卓而铜人毁天下大乱有以也余二人魏明帝欲徙洛阳载至霸城重不可致便留之霸城汉葪子训传曰人有于长安东霸城见子训与一老翁共摩挲铜人曰适见铸此巳近五百年李贤注曰秦始皇二十六年铸至此四百二十余年
　　前汉
　　秦世所铸特然铜人耳汉武帝从而增益之故建章甘泉所铸者人既持盘盘又加杯是为捧盘金人也若自此两宫以外徒人而无盘者尚不在此数也庙记曰汉武帝即建章作神明台上有承露盘有铜仙人舒掌捧铜盘玉杯以承云表之露和玉屑服之以求仙三辅故事盘高二十丈长安记曰仙人掌大七围以铜为之魏文帝徙铜盘盘折声闻数十里此汉世建章之铜人也黄图曰甘泉宫通天台上有承露盘仙人掌擎玉杯以承云表之露元间自毁椽桷皆化为龙随风雨飞去此即甘泉之铜人也三辅故事曰武帝作铜露盘承天露和玉屑服之欲以求仙班固西都赋曰抗仙掌以承露擢双立之金茎轶埃之混浊鲜颢气之清英张衡西京赋曰立脩茎之仙掌承云表之清露屑琼蘂以朝餐必性命之可度按凡此记此赋皆指武帝所铸捧盘承露也
　　成毁徙移
　　武帝自铸人以外别为物象者不一上林则有飞廉观飞廉神禽也建章则有阙所谓上觚棱而栖金爵者是也龙楼门则有铜龙金马门则有铜马柏梁台则有铜柱皆铸铜为之黄图曰汉明帝永平五年至长安取飞廉并铜马置之西门外为平乐观董卓悉销以为钱魏略曰明帝景初元年徙长安诸钟虡骆驼铜人承露盘盘折铜人重不可致留于霸城仍大发卒铸铜人二号曰翁仲列坐于东都司马门外又汉魏春秋曰明帝徙盘盘折声闻数十里金狄或泣因留于霸城故李贺金铜仙人辞汉歌叙云魏明帝青龙九年八月诏宫官牵车西取汉孝武捧露盘仙人欲立置前殿宫官既坼盘仙人临载乃澘然泣下其歌曰魏官牵车指千里东关酸风射眸子空将汉月出宫门忆君清泪如铅水衰兰送客咸阳道天若有情天亦老携盘独出月荒凉渭城已逺波声小
　　説
　　秦铸铜为长狄之象既倡怪矣武帝置铜盘承露和玉屑欲以求仙则又增怪也至其它铸铜以为物象如马龙飞廉之类则皆务以竒怪自喜者也后汉及魏慕其竒怪而靳于剏费乃欲移巳铸之象而致之于洛为其事小故史传不尝详载因此而异説甚多今直即诸书之记徙移者而评之若霸城之象诚为魏氏所移则葪子训生于汉末铜人尚在长乐而霸城乃在城外子训行人也霸城固能来往而安能即长乐宫庭而摩挲之也若谓为董卓销铸之余则卓也志在得铜惟多是务先此洛阳铜物卓已尽毁此之金狄各重千斤为铜益多安肯销十存二而待魏人之徙移也则霸城所弃二狄决不在魏文帝之世矣其先后可攷也若使魏方来徙人存而盘已折则承露之具不全魏人安肯载之以东也则汉魏春秋之説又不可信矣至谓铜人就载泣下则怪之又怪者也李贺所叙又并此而加怪焉者也然贺之诗辞曰衰兰送客咸阳道又曰渭城已逺波声小咸阳渭城皆在渭北若铜人自此地徙移则必自甘泉来甘泉铜盘元间既已摧毁虽其椽桷亦化龙则汉孝明之世已无铜人可徙而况能及曹魏也乎则谓携盘而出咸阳渭城者又谬也况魏明帝青龙之五年已自改为景初元年则魏世自无青龙九年贺之説出于妄信至此益可见矣又况人盘力重长乐正在平地徙之尚折甘泉山高险一名车盘为其不可直度而须迂向取径若车盘然此之铜人岂可全体移载也哉若予所见则有异矣华峤后汉书曰明帝至长安取飞廉并铜马置上西门平乐观故张平子赋之曰其西则平乐都场龙雀蟠蜿天马半汉是也然则汉武所铸如飞廉龙马之属后汉明帝皆尝迎而取之其人力可胜者巳遂致之洛都矣独金狄重不可前乃遂弃诸霸城而已然则徙移铜人者廼汉之明帝而非魏之明帝也魏略所言正是误认汉明以为魏明世人随而和之不足凭矣至魏略谓魏明别铸翁仲则实有其理盖霸城二狄汉明虽尝移弃而魏明慕乡不已卒自剏铸此则好竒之故理之必致也世人但见魏明剏铸二狄故并移弃霸城者而归之魏明也若谓汉明时已尝补铸则董卓先在东都凡其龙马皆尝取之以为钱材决不肯毁小而存大此自可以意逆也崔浩之注汉书也尝曰藁街在铜驼陌中顔师古讥之曰洛阳则有铜驼陌长安无也今从魏略推之景初元年既尝徙长安钟虡骆驼则洛陌之駞安知不自长安徙来也则恐崔浩所知师古或未尽闻也以是知博物之难也
　　笔槖
　　赵充国传曰张安世持槖簪笔事孝武帝数十年张晏曰槖契囊也近臣负槖簪笔顾问或有记也师古曰槖所以盛书也有底曰囊无底曰橐簪笔者挿笔于首也
　　东西厢【房序西清　朶殿翼室】
　　周昌传吕后侧耳于东厢听师古曰正寝之东西室皆曰箱箱言似箱箧之形晁错传吴楚反景帝问袁盎计安出盎请屏人错趋避东箱按此两传寝者露寝正殿也正殿两旁有室即厢也车之有箱亦其义也诗曰东有牵牛不可以服箱与厢同也夫殿旁惟其有房也故吕后得以侧耳而听昌语晁错亦遂得以趋避其中也叔孙通传着长乐朝仪百官班定皇帝辇出房房即箱也唐志元日冬至大朝会宴蕃国王设黄麾仗文武班集皇帝歩出西序门索扇扇合皇帝升御座扇开夫唐仪之出序即汉仪之谓出房也司马相如传青龙蚴【一紏反】蟉【力紏反】于东箱象舆蜿蝉【音善】乎西清师古曰西清者西箱清浄之处也其东曰箱以形言也即上文谓殿旁之房也其西曰清以清浄言也谓其地严洁无嚣尘也赋体贵文故变新以言耳其实一也扬雄传甘泉赋曰溶方皇于西清西箱清闲之处也义亦同也书之翼室以鸟翼为义也今世之名朶殿者取花枝旁出为义也皆从东西厢而展转立名者也此之称谓歴世既熟廊庑阁閤不必包殿为房亦可名以为箱也本朝汴京大内御药院太清楼在西祖宗书阁自龙图以下皆在其前故进职带殿阁者训辞多用西清正本此也
　　罘罳
