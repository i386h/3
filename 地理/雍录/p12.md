<!-- { "loadSidebar": true } -->
　　田肯曰秦得百二齐得十二其语简隐故诸家之説纷然师古独取苏林其説曰百二者得百中之二是二万人也秦地险固二万人足以当百万人也齐得十二言得二十万人则可当百万人也予恐此説未然也肯谓百二也者言地据险而人力倍茍得百矣则其力可二是得百人则其力倍之如二百人也即无二万足当百万之文也至谓齐得十二理亦犹是也言得十人而力可二是十人可当二十人也亦无二十万人可当百万之文也肯之本语可复也曰秦形胜之国也河阻山隔越千里持防百万秦得百二焉齐东有琅邪即墨之饶南有泰山之固西有浊河之限北有勃海之利地方千里持防百万隔絶千里之外齐得十二焉详其意指则秦得百二者言据此险阻得一百人则可敌二百人也若定其读则当以得百为一句而二焉自为一句也是其所从以为百二者也齐得十二者犹云得十人则可当二十人也亦当以得十为一句而二焉自为一句则是得十而能二之其义自明也夫得百而二之以为二百与得十而二之以为十二皆言其人半而力可倍正一理矣而必更易其语如此诘屈者别有理也秦险之出国境逺矣自函谷以及潼关近八百里其右阻河其左并山两靣河山夹险敌来犯关也常在千里之外故能得百而二之以为二百其力可常也若夫齐亦有险矣然而地逺力分若未能逾其所恃之险则十万人之力亦可倍之以为二十万矣若敌人来犯已在千里之内则险阻已自不全故虽得十亦不能遽为二十之用也故秦中得百而二常在定险之内齐之得十而二则在敌未犯险之前此其分别险要而剖白言之不一律也此正古文之出竒者不可以易求也


　　雍録巻五
<史部,地理类,古迹之属,雍录,卷六>
　　自华至陜凡三关
　　河南府永寜县西至京兆府二百里三崤山在县北二十八里
　　河南府新安县西至府界七十里汉函谷关在县东一里虢州阌乡桃原在县东南十里
　　陜府灵寳县在府西南七十五里秦函谷关在县南十里
　　华州在长安东一百八十里治郑县少华山在县东南十里
　　华隂县在华州东六十五里太华山在县南八十里渭口在县东北三十五里潼关在县东北三十九里自华而虢自虢而陜自陜而河南中间千来里地古尝立关塞者凡三所由长安东一百八十里出华州华隂县外则唐潼关也自潼关东二百里至陜州灵寳县则秦函谷关也自灵寳县三百余里至河南府新安县则汉函谷关也【诸家皆云八百里举成数言之】凡云关者明有门扉晨夜啓闭禁束道路而于关之间别有古来尝为扼塞者二桃林之塞一也殽山二也世逺事重复难以一见遽晓今枚别其地贵于可攷
　　秦函谷关
　　秦函谷关在唐陜州灵寳县南十里灵寳县者汉洪农县也路在谷中深险如函故以为名其中劣通行路东西四十里絶岸壁立岩上栢林隂防谷中常不见日关去长安四百里日入则闭鸡鸣则开东自殽山西至潼津通名函谷实为天险
　　汉函谷关
　　汉函谷关在唐河南府新安县之东一里葢汉世杨仆移秦函谷关而立之于此也以比秦旧则移东三百七十八里杨仆者冝阳县人也汉武帝时数立大功以其家居冝阳冝阳者灵寳县东其地即在秦函关之外矣仆耻其家不在关内乞移秦关而东之使关反在外武帝允焉仆自以其家僮筑立关隘是为汉世函关自此关移在河南府新安县而秦关之在灵寳者废矣县东有南北塞垣即仆所筑郭缘生云至今谓之新关
　　唐潼关
　　潼关在华州华隂县东北而太华山之北也太华在县南八里通典曰本名冲关言河自龙门向南而流冲激华山之东故以为名后因关西一里有潼水因以名关【元和志】哥舒翰军败引骑絶河还营至潼津収散卒即关西之潼水也元和志谓因潼水名关者是也曹大家赋亦曰渉黄巷以济潼则潼名古故有之至唐始于其地立关耳
　　桃林【华阳】
　　春秋时晋侯使詹嘉处瑕守桃林之塞杜预曰桃林塞潼关是也三秦记曰塞在长安东四百里案元和志潼关在长安东正三百里若更增百里即为之阌乡矣不得云在潼关也志于阌乡县曰县东南十里有桃原焉古之桃林周武王放牛之地也以此言之桃原为桃林虽去长安不啻四百里而方乡为顺可云应古矣而元和志于陜州灵寳县则又有所谓桃林塞者焉葢元和一书其于桃林之名自始至此凡三变其地也一以为潼关一以为阌乡一以为灵寳则三者竟孰是也志于灵寳又该为之説曰灵寳县西至潼皆是桃林塞此其为説虽若泛漫而实有理也书着武王之事曰归马于华山之阳放牛于桃林之野葢桃林者武王尝着放牛之迹后人展转攀慕故一名而该地如此其多也既有此名后人因而传疑不敢改定故三地同分一名者不云羡溢也若夫华山之阳则在华州华隂县南为甚明矣其于潼关不甚相逺然尝思而求之塞以阨塞为义野以平旷为义函关之间凡数百里其中行路皆阨束河山状皆数函故名之为塞如元和志所着桃原之地则在阌乡县南正在河山阨束之内则安得夷旷之地而名之为野也孔頴达引杜预语亦以桃林塞为在关矣且曰华山之旁尤乏水草非长养牛马之地欲使自生自死以示战时牛马不复服乗耳孔之此言深得事情之衷则虽桃林无野理亦长也
　　崤
　　三崤山又名嵚崟山春秋时秦将袭郑蹇叔哭送其子曰晋人御师必于崤崤有二陵其南陵夏后臯之墓也北陵文王之所避风雨也必死是元和志曰自东崤至西崤三十五里东崤长阪数里峻阜絶涧车不得方轨西崤全是石坂十二里险不异东崤此之二崤皆在秦关之东汉关之西
　　骆谷关
　　在盩厔县西南一百二十里有路可通梁州汉世名为骆谷道魏少帝正始二年曹爽伐蜀自此道入甘露三年蜀将姜维围长城由此路出武徳四年高祖于此立关通梁州名骆谷关西抵兴元府【即梁州】一百二十里徳宗在奉天将幸梁州若由褒斜最为近便縁李楚琳方杀张镒于凤翔不敢由凤翔入故东自骆谷入而转西以达梁州也及还京即于褒斜取径而出是骆谷路迂也
　　大震关
　　在陇州西汉武至此遇雷震因以为名代宗时吐蕃自此入寇帝遂仓卒幸陜以其迫近也
　　萧关
　　在原州高平县东南三十里汉文帝时匈奴入萧关即此也神龙三年于隋它楼县置萧关县特取古关名之非汉萧关地也
　　瓦亭关
　　在原州高平县南即陇山北垂隗嚣使牛邯守瓦亭即此也
　　青泥岭【峣关　峣栁城】
　　蓝田县即峣栁城也峣山在前又名峣关亦名蓝田关也杜甫渼陂诗曰水靣月出蓝田关也水经曰峣栁城俗谓之青泥城
　　马嵬
　　马嵬故城在兴平县西北二十三里雍都西九十里城本是马嵬筑以避难马嵬者姓名也有驿杨妃死于驿白居易诗曰西出都城百里余
　　崆峒山
　　崆峒山在原州高平县即筓头山泾水之所发源也肃宗自灵武起兵而杜诗曰常思仙仗过崆峒者冀其自灵武西回也西回即径此山矣按元和志陇山在陇州州之北即灵州灵州即灵武也肃宗以天寳十五载七月即位灵武改元为至徳元年九月南回自原州入即崆峒在回銮之地矣世间山名崆峒者多黄帝访崆峒问道汉武帝逾陇登崆峒今贑州亦有崆峒皆同名也




<史部,地理类,古迹之属,雍录,卷六>
　　汉唐都城要水説
　　汉长安都城北据龙首山故子午谷正在南靣遡午则背子矣【子午道从杜陵直絶南山径汉中】樊川御宿川沉水交水潏水也者原皆出子午谷子午谷正在都南则诸水遂宜径北以入都城矣而皆向西以行直至昆明池正在城西乃始得折而之北者其避碍之地可攷也以吕图求之少陵原凤栖原横据城南此即水皆碍高不得贯都之由矣虽龙首山自樊川入渭亦其碍高之一也至隋文帝开皇三年开永安渠后则交水坑水皆入城入苑始不与汉世流派相应葢皆有堰坝之压而入之孟子所谓激而行之可使在山者是也王商传商尝穿城引丰水入第至正观间又堰丰镐以入昆明而二水于是乎断流【括地志】韦坚堰渭为渠以漕而霸浐皆为广运潭之所并奄若无记载则丰镐浐霸存亡尚不可攷况于他哉
　　唐都城导水
　　唐以渠导水入城者三一曰龙首渠自城东南导浐至长乐坡酾为二渠其一北流入苑其一经通化门兴庆宫自皇城入太极宫二曰永安渠导交水自大安坊西街入城北流入苑注渭三曰清明渠导水自大安坊东街入城由皇城入太极宫及至大明宫则在龙首山上水不可导矣大明宫之东有东苑即在龙首山尽处地既低下故东苑中有龙首池言其资龙首渠水以实池也
　　雍地四漆水【沮水在内】
　　雍境漆沮其在后世地书名凡四出而实三派雍州富平县石川河一也邠州新平县漆水二也凤翔府普润县漆水三也郑白渠亦名沮漆四也四水之中惟石川河当为禹贡沮漆而緜诗之谓自土沮漆者葢在岐不在邠也若郑白亦分沮漆之名则误矣今分三派而枚辨之贵其不杂也
　　周漆沮【汉漆县漆水唐普润县漆水新平县漆水】
