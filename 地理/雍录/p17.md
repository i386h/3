<!-- { "loadSidebar": true } -->
　　尚书省在朱雀门北正街之东自占一坊六部附其旁吕图及长安志尚书省之南别有吏部选院与礼部选院皆出尚书省六曹治所之外也长安志曰以在尚书省之南亦曰吏部南院选人看牓之所也六典吏部员外郎掌选院谓之南曹注云其曹在选曹之南故谓之南曹也唐世选法不似今时日日引选每遇四时当受选时别出本曹治廨之外于南院引集焉选事正举时却云选门闭者闭门以防请托也黜陟既定院以无事却曰选门开者事竟而禁弛也故语有选门开闭之异也院外别有列牓之所告以留黜也故其所亦谓之看牓
　　礼部南院【贡院】
　　礼部既附尚书省矣省前一坊别有礼部南院者即贡院也长安志曰四方贡举所防其説是也今世淡墨书进士牓首列爲四字曰礼部贡院者唐世遗则也则唐世已尝名南院以爲贡院矣有试其中而赋诗曰才到第三条烛尽南宫风月画难成则以试所爲南宫也或谓尚书省六部皆在北省之南故礼部郎爲南宫舍人也唐初试进士皆属考功后因员外郎李昻爲举子所辱朝廷以考功权轻改用礼部侍郎典之即南院是其考选之地矣若正用礼部侍郎典试其结衔则曰知贡举或委它官为之则其结衔曰权知贡举言此本礼部侍郎职任而它官来典者皆为摄事也有列牓之地如吏部
　　諌坡一
　　唐制自諌议大夫进迁始为给事中而其龙尾道上两省供奉官之立班也谏议顾在给事中上故裴吉之为谏议也【吉本名从人従吉】供奉班中共谑之曰饶伊上坡却须下坡言今为諌议虽骤班给事之上及其迁为给事班反在下也吉喻其谑则曰以我不可何不拽下拽者挽之使居给事之下言班虽退下一等而其职位却是迁进也【因话録】今世通呼諌议为谏坡葢起于此坡者含元殿前龙尾道坡陀而髙者也唐制散骑常侍中书门下侍郎谏议给舍两史遗阙通事官皆名两省而其职则供奉也此之两省供奉也者常在人主左右侍奉宣传掌执应对不可暂阙故每御含元则宰相及两省官于未索扇前立栏槛之内及扇开便侍立于香案之前取其先上而备供奉于事便也此其立班所以皆在坡上也上坡下坡即以班列高下爲言也【见会要贞元二年中书门下省奏】
　　谏坡二
　　等之其爲两省焉高下固有定序而立班之时諌议在给事上者有爲爲之也会昌二年牛僧孺等奏曰六典谏议在隋从五品下今正五品上自大歴间升门下中书侍郎为正三品两省遂阙四品望升谏议为正四品以补其阙诏从其奏则是谏议班乎给事之上者偶因大歴间四品阙官而从五品越取谏议充入四品以补其阙也以品叙班故谏议越立给事之上也然而班虽暂上而其进迁之序犹仍旧不改于是方为谏议则班乎给事之上以其尝从五品而升补四品故也及其进迁则谏议复在给事之下以其官品同在五品而位序在下故也此上坡下坡之详也至周显德五年敕谏议依旧正五品上班在给事下其说曰諌议虽升班给事之上及其迁拜官虽叙迁位则降等故改正焉则谏议升班降班其首末悉昭然矣
　　蛾眉班
　　沈括笔谈曰唐制两省供奉官东西对立谓之蛾眉班国初供奉班于百官前横列王溥罢相为东宫一品班在供奉班之后太祖见之以为不伦遂降命令供奉班依旧等叙立庆歴贾安公爲中丞以东西班对拜爲非礼复令横行至今初叙班则分立百官班定乃转班横行参罢复分立百官班退乃出者采用旧制也予惟人臣会朝不对黼扆拜君而东西自相对拜诚为非礼然而究寻其初则有以矣会要曰会昌二年中书门下奏元日御含元殿百官就列惟宰相及两省官皆未索扇前立于栏槛之内及扇开便侍立于御前三朝大庆百官称贺惟宰相侍臣同介胄武夫不拜至尊酌于礼意事未得中臣等请御殿日昧爽宰相两省官对班于香案前俟扇开通事赞两省官再拜拜讫升殿侍立从之案此则两省官为供奉者自会昌以前每朝叙班则对立龙尾道上栏槛之内俟驾坐则遂升殿立侍元不曽拜自会昌立仪定制之后其两班对立者乃始再拜而其拜元不离位故班既东西对立而拜亦东西相向也此所以不靣扆坐而蛾眉其偶也世人但见己行之制而不知立制之因故于东西自相对拜共觉其异而于东西自相对立不知防其本所以异也本朝距唐中隔五代此之因革不能详传故贾安公虽讶对拜之不伦而不能知对拜之所起故能究正拜礼而不敢全废对立所谓不揣其本而齐其末者也宜其无据以伸折衷也供奉官之立名以其所从执掌者【如唾壶笔槖殿上扶掖版奏严辨】皆人主出入起居之所首须故视朝之初它官未及接侍而此之供奉亟上听命也故对班之初不立平地而立乎龙尾道之上者取其升殿蚤疾也
　　侍从一
　　汉世之谓侍从者以其职掌近君也行幸则随从在宫则陪侍故总撮凡最而以侍从名之也武帝之诏严助曰君厌直承明之庐劳侍从之事助时为中大夫是之谓中朝臣中朝臣者唐以来名内诸司也谓其职任得在内朝故皆冠以中字也郭舍人愬东方朔曰朔诋天子从官武帝谓窦太主曰但恐羣臣从官多为主费司马迁曰文史星歴近乎卜祝之间固主上之所戯弄也此在汉世虽皆以侍从名之特以常在左右如前所云耳皆非今世之谓侍从者也今世侍从汉之九卿也张安世持槖簪笔事孝武皇帝十数年者此即今世侍从之事也葢安世尝为光禄勲后又有大司马车骑将军也若摘汉语以称今世侍从则笔槖正其事矣今时侍从又名两制两制者分掌内外两制也内制为翰林学士外制为中书舍人在元祐未置权侍郎以前自中书舍人己上方为侍从也故率内外制而名其官所以别乎汉世之侍从而未为九卿者也今制七寺卿既为庶官若以九卿爲侍从则轻重晦杂非一见可了故别名两制也汉语又有法从者出扬雄传曰成帝时赵昭仪方幸每上甘泉常法从属车豹尾中故雄为赋以风师古曰法从者言以法当从也又一说曰从法驾也二说皆似可通言而实不然也
　　侍从二
　　蔡邕独断曰天子出车驾次第谓之卤簿有大驾有小驾有法驾大驾则公卿奉引属车八十一乗在长安时出祠天于甘泉备之百官有其仪注名曰甘泉卤簿中兴以来希用之法驾公卿不在卤簿中惟河南尹执金吾洛阳令奉引属车三十六乗小驾祠宗庙则用之案邕此记则惟郊天甘泉乃是大驾大驾行则公卿皆从若用法驾已下则公卿不从矣然则凡泛引汉法从语以言今时两制侍从者似未安也葢公卿不从法驾而从大驾故也若夫赵昭仪之谓法从者虑卤簿中有后宫焉人或非之故立为之名而曰法从也言天子在行则其宫贵皆当以法得从也扬雄见之果设却妃之讽则其预立此名葢以自文本非公卿扈行正语也若司马迁谓从上上雍者九卿固多在行而九卿不尽在法驾之内也迁与任安书曰卿者仆亦尝厠下大夫之列臣瓒曰汉太史令千石故比下大夫然以其得在卤簿中故武帝上雍亦得名为从上焉耳服防曰属车八十一乗作三行尚书御史乘之最后一乘垂豹尾已前皆为省中防之此言即蔡邕所载汉制也扈从在豹尾以前者得与今侍从比而他官非也唐世卤簿正用汉制其行列先后品列在仪衞志甚详
　　唐两省
　　东坡云元祐元年余为中书舍人时执政患本省事多漏泄欲于舍人防后作露篱禁同省徃来余白诸公应须简要清通何必栽篱揷棘诸公笑而止明年竟作之暇日读乐天集有云西省北院新作小亭种竹开东通骑省与李常侍隔小饮作诗乃知唐时得西掖作以通东省而今日本省不得徃来可叹也予按乐天西掖诗云结托白须伴因依青竹丛题诗新壁上过酒小中其谓开过酒者是从本省之地开以通本省右常侍之直而隔对饮非能自西掖开以与东省之左常侍对饮也按六典宣政殿前有两庑两庑各自有门其东曰日华日华之东则门下省也以其地居殿庑之左故又曰左省也凡两省官系衔以左者如左散骑左谏议给事中皆其属也西廊有门曰月华月华之西即中书省也凡系衔为右者如右谏议右常侍中书舍人则其属也故东西两省皆有骑省为其各分左右而常侍亦分左右也乐天之为舍人也虽尝自西掖北院开牕以通骑省而其所通者本省散骑之直非东省常侍之直也东骑省自在日华门之东而西骑省亦在月华门之西日华月华门内有宣政殿据间其中而两省又遂分处日华月华之外无由止隔一而可以度酒对饮也其曰开通东骑省者当是右骑省直舍在舍人院东其南靣有戸而北靣无之故乐天遂于省北剏亭而凿右骑省牖以过酒巵也凡此所引皆宣政殿下东西两省位置也别有中书门下外省者又在承天门外两省官亦分左右各为廨舍而承天门前有朱雀街东省则处街左西省则处街右中间正隔通衢愈无凿壁过酒之理也老杜诗曰退朝花底散归院柳边迷其曰散者分班而出东西各归其廨也然则东坡所谓西掖可通骑省者恐别有所见也
　　政事堂
　　政事堂在东省属门下自中宗后徙堂于中书省则堂在右省也按裴炎传故事宰相于门下省议事谓之政事堂故长孙无忌为司空房龄为仆射魏徴为太子太师皆知门下省事至中宗时裴炎以中书令执政事笔故徙政事堂于中书省杜甫为左拾遗作紫宸殿退朝诗云宫中每出归东省会送防龙集凤池凤池者中书也左省官方自宫中退朝而出则归东省者以本省言也已又送防龙集于凤池者殆东省官集政事堂白六押事耶杜之为左拾遗也在中宗后肃宗时则政事堂已在中书矣故出东省而集于西省者就政事堂见宰相也爲其官于东省而越至西省故文昌录于此阙疑也岑参为右补阙与杜同时故杜答参诗曰窈窕清禁闼罢朝归不同言分东西班各退归本省也又曰君随丞相后我徃日华东则是宰相罢朝由月华门出而入中书凡西省官亦随丞相出西也若左省官仍自东出故曰我徃日华东也
　　待制次对
