<!-- { "loadSidebar": true } -->
　　秦三年沛公至南阳宛县降八月攻武关应邵曰武关秦之南关也【在南阳析县西百七十里】北攻峣关【李竒曰在上洛北蓝田南武关之西也】峣关未下逾蒉山大破之遂至蓝田【长安志曰蓝田关即峣关也在县东南九十里蒉山县在东南二十五里也】逾蒉山者绕出峣关之西也汉元年十月至霸上【霸水之上也亦曰霸头】秦王子婴出枳道旁降【枳在长安东十三里】遂西入咸阳【咸阳斜在长安西北】闻章邯降项羽羽既名邯为雍王沛公知邯必据关中乃闭守函谷关不纳诸侯军【关在洪农县至唐时在河南谷城县即新安县也】项羽闻关门闭使黥布攻破之遂至戯下【戯水在昭应县东北三十里即新丰县也】沛公自诣鸿门谢羽羽怒解【在新丰东十七里戯水北】引兵屠咸阳春正月羽立沛公为汉王王巴蜀四十一县都南郑【南郑梁州之县也在长安西南】羽三分关中立秦三将章邯为雍王都废丘【槐里】司马欣为塞王都栎阳董翳为翟王都高奴【在延州】四月汉王入蚀中【蚀音力】至南郑【汉中也】蚀中之名地书皆不载以地望求之关中南靣皆碍南山不可直达其有微径可达汉中者惟子午关子午关在长安正南其次向西则有骆谷关【汉魏之世止有骆谷道曹爽伐蜀入骆谷道不可行至高祖始开骆谷道以通梁州】关之又西则褒斜也此之蚀中若非骆谷即是子午也若大散关则在汉中西南不与咸阳对出非其地矣其年五月汉王引兵出袭雍则自褒斜北出也葢雍县之陈仓也汉兵既出邯走废丘遂定雍地【止是雍县一县】东如咸阳围废丘八月塞王欣翟王翳皆降汉二年三月汉王自临晋渡河击魏豹【唐同州朝邑县】魏王降已而复叛韩信陈船欲渡临晋而潜袭安邑遂虏豹【临晋朝城县】
　　唐髙祖入关
　　帝为晋阳留守定计入关以隋恭帝义寜元年七月发晋阳至西河宋老生在霍邑屈突通在河东皆发兵拒守宋老生既败高祖遂留兵围河东八月引而西济河至朝邑舎长春宫【详见长春宫下】命刘文静守潼关秦王徇渭北庚午帝自临晋渡渭复还长春宫秦王顿于阿城帝命建成自新丰趋长安宫秦王进屯长安故城十一月围长安其大兴城守如故进攻大兴城下之遂迎代王即位帝自长乐宫入长安凡此之言长安者槩言关中京兆府地也至言汉城则曰长安故城所以别乎隋之大兴城也明年受代王禅改元武徳
　　中宗反正
　　神龙元年武后病甚在迎仙宫张易之昌宗居中用事张柬之崔暐桓彦范敬晖袁恕已谋诛之与右羽林衞大将李多祚定谋仍用彦范敬晖李湛为左右羽林将军帅羽林兵五百余人至武门迎太子于东宫【东宫在太极宫城内其大明宫及太极宫之北皆有武门下文载太子入至太后寝所即从大明北门入也】太子疑不出王同皎曰今北门南牙【北门南牙详见后】同心以诛凶孺复李氏愿殿下蹔至武门太子乃至武门斩关入迎仙宫斩易之昌宗于庑下桓彦范等进至太后所寝长生殿请传位太子明日东宫复位后徙上阳宫中宗反正
　　宗平内难
　　景云元年韦后弑中宗自临朝摄政立温王重茂为帝后惩武氏为禁兵所剿于是召诸府兵之在关中者五万人屯京城使诸韦分领之以防变也初中宗循用太宗飞骑法増为千骑左右羽林目为万骑临淄王隆基皆结其豪杰诸韦不能觉也钟绍京者为禁苑总监官守切近宫禁而其所辖工役有刀斧器械可用遂与刘幽求谋诛韦氏仍以其意讽谕万骑众皆踊跃请効死睿宗时为相王初不预知也隆基与幽求等微服入禁中羽林将士皆屯武门向二鼓葛福顺直入羽林营斩韦璿等以谕其意士皆欣然听命临淄王遂与幽求等出苑南门【羽林在大明宫北夹宫为营其日出苑南门者出禁苑之南门对内苑北门而入也】福顺将左万骑攻元徳门李仙鳬将右万骑攻白虎门【左万骑者北禁军之营于大明宫东者也右万骑者北禁军营在大明之西者也】约至凌烟阁前大噪【凌烟阁在太极宫】福顺等即斩关入临淄王乃勒兵武门外【武门内苑之北门也】三鼓闻噪声帅总监工匠及羽林兵而入诸衞兵在太极殿前【诸衞即十六衞营在朱雀门内者】拥衞梓宫者闻噪皆被甲应之韦后走入飞骑营有飞骑斩后首或曰后入飞龙廐为廐士所斩献临淄王捕索诸韦尽斩之至晓皆定乃白相王相王入分骑収捕诸韦皆斩之少帝逊位睿宗立案宗此举全取五王诛二张事而益加详处初时北军羽林固已与之协力及其入宫以兵噪为验而前殿诸衞遂皆应之则南牙北司皆有先约故虽诸韦分总兵柄亦无能有所拒抗及事已成尽诛诸韦史氏谓诸韦在杜曲者滥死非一此不知宗本意也葢惧一韦脱逸它日或为三思也
　　明皇幸蜀
　　天寳十四载十一月安禄山反十二月防东都至徳元载六月潼关失守上与贵妃皇子等以乙未黎明出延秋门过便桥至咸阳望贤宫【长安志云宫在咸阳县东数里】丙申至马嵬驿【在兴平县县在府西百余里】禁军杀杨国忠于是杨妃缢于驿丁酉上将发马嵬将士或请之河陇或请之灵武或请之太原或言还京师上意在入蜀父老遮道请留乃命太子于后宣慰父老父老知上不留愿帅子弟从太子东破贼取长安太子不可防马欲西建宁王倓曰殿下若入蜀则中原之地拱手授贼矣广平王俶亦劝太子留太子乃使俶白上上曰天也【俶代宗也】乃命分后军二千人及飞龙廐马从太子辛丑上发扶风宿陈仓壬寅至散关丙午至河池甲子至普安是日肃宗即位灵武尊宗曰上皇天帝改元至徳庚子上至巴西庚辰至成都二载正月李猪儿杀禄山十月郭子仪逐张通儒遂入陜州安庆绪盗据洛阳闻败夜走趋河北时肃宗已自灵武回至凤翔遣韦见素入蜀迎上皇丁夘肃宗入西京十一月上皇至凤翔十二月至咸阳上备法驾迎于望贤宫自开逺门入大明宫御含元殿即日幸兴庆宫遂居之甲子上皇御宣政殿以传国寳授上至徳三载正月上皇御宣政殿加上尊号【已上通鉴】二月上于兴庆殿上上皇尊号曰太上至道圣皇天帝改至徳三载为乾元元年皇帝每问安寝门圣皇亦时至大明宫问皇帝七月李辅国称皇帝命迁圣皇于大内之甘露殿初兴庆宫南有长庆楼俯临市衢圣皇时御此楼置酒眺望辅国疑有变遂白上曰圣皇所居近市与外人交通请移入居大内帝不应辅国乃传帝语迎圣皇至睿武门赴甘露殿宫人皆不得从更选东内宫人尝给使者趋西宫以备洒扫元年圣皇崩于神龙殿
　　案宗幸蜀自苑西门出在唐为苑之延秋门在汉为都城直门也既出即由便桥度渭自咸阳望马嵬而西由武功入大散关河池剑关以达成都其返也路亦如之故肃宗迎宗于望贤宫者度渭而至咸阳也明日上皇始入国门既入即御含元殿者东内也其日即幸兴庆宫遂居焉则南内也肃宗欲问起居则由夹城过兴庆宗亦时一至大明宫也至乾元元年李辅国矫迁帝入西内居甘露殿则在西内之东南矣崩于神龙殿亦西内也
　　肃宗往返灵武
　　至徳元载宗弃长安将趋蜀肃宗以太子从至马嵬宗留太子在后宣慰百姓【未至马嵬前事在宗入出蜀下】太子不从入蜀即自奉天而上次永夀【邠州东南】新平郡【邠州】安定【泾州】庚子至彭原【寜州】辛丑至平凉【原州】大阅监牧得马数万匹至此所适尚未坚定朔方留后杜鸿渐等劝上之朔方曰朔方天下劲兵灵州用武之地且回纥请和吐蕃内附可用也上深然之遂东趋灵武七月辛丑至灵武甲子于灵武南楼即位发使入蜀奏知七月尊宗为上皇天帝改元至徳当灵武即位之日是为丙寅其日上皇方幸普安已而郭子仪李光弼大破贼于常山八月二臣皆趋灵武其月上皇至蜀郡九月上南幸彭原【彭原即寜州自灵武回向南行】与回纥和亲十月至彭原房琯请兵讨贼庚子败于陈涛斜陈涛者属咸阳县也二年正月安禄山为子庆绪所杀甲辰即伪帝位二月驾幸凤翔五月郭子仪与贼战于西京清渠王师败绩子仪退守武功七月回纥领兵四千余众助讨贼九月丁亥元帅广平王俶【代宗也】领朔方安西回纥南蛮大食之众十五万収西京战香积寺北寺西拒澧水东临大川【大川即交水也交水即樊杜诸水所防也】贼军大溃贼伪西京留守张通儒走陜郡癸夘广平王入长安十月车驾还京子仪东逐张通儒通儒走洛庆绪闻之其夜遂奔河北戊戌官军入东京癸亥上自凤翔行至咸阳望贤宫东都报防至丁夘自开逺门入居大明宫又三日上皇发离蜀郡十二月上皇至自蜀
　　案安禄山以天寳十四载十一月反明年七月肃宗即位灵武改其年为至徳元载二载正月禄山为庆绪所杀九月广平王収西京自失守以至尅复凡跨渉十五月可谓速矣其趋灵武也自邠原以达灵武返亦如之当西京未复留凤翔者凡十阅月
　　代宗幸陜还京
　　广徳元年秋吐蕃尽取河西陇右之地入大震关自凤翔以西邠州以北皆为左袵冬十月进寇奉天武功诏以雍王适为关内元帅郭子仪为副出咸阳以御之【雍王徳宗也】上方治兵而吐蕃已度便桥丙子上跳丁丑至华州戊寅吐蕃入长安立邠王孙承鸿为帝辛已上至陜时子仪在南山已罢兵柄募兵才得三十骑自御宿川循山而东向蓝田南出至武关収六军散卒诸将闻之皆大喜愿附比至商州得兵四千人军势稍振奏乞回兵出蓝田上许之百姓绐贼曰郭令公自商州来兵不知多少吐蕃大骇庚寅悉遁去壬寅子仪自浐水入城十二月丁亥驾发陜州甲午至长安
　　徳宗幸奉天入出汉中
