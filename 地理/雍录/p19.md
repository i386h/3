<!-- { "loadSidebar": true } -->
　　班孟坚西都赋曰南望杜霸北眺五陵李善曰宣帝葬杜陵文帝霸陵惠帝安陵景帝阳陵武帝茂陵昭帝平陵又曰三选七迁谓选三等之人而迁处七陵至元帝乃始不迁凡善此之所引皆汉实也然七帝七陵亦尝迁其人而独曰北眺五陵者刘良曰高惠景武昭五陵在北其说是也在北者在渭之北也若霸陵则在渭南矣杜霸则言南望而五陵皆言北眺也后世言陵邑之盛人物之众但曰五陵者语顺也刘入关父老言之曰五陵联络是君家坟墓葢从称谓便者谓之非有去取也
　　七太子庙
　　天寳间以隐太子等七太子立庙于永崇坊




　　雍録巻八
<史部,地理类,古迹之属,雍录>
　　钦定四库全书
　　雍録巻九　　　　　　宋　程大昌　撰
　　太子













　　太子宫【博望苑　思贤苑】
　　元帝在太子宫生成帝于甲观堂又元后初入宫见太子丙殿则是太子别有一宫矣成帝为太子而在桂宫出龙楼门龙楼门者桂宫之门太子适居于此非本宫也武帝为戾太子立博望苑使通賔客苑在汉长安城外漕渠之北【或云在南】至唐则为长安县北五里此特招致宾客之所耳太子之奔湖也斫覆盎城门而出覆盎门者汉城南面东头第一门也苑在门外而太子斫门以出者则知博望非常居之地也此苑直至成帝乃始撤去西京杂记曰文帝为太子立思贤苑它书皆无载者不知苑属何地
　　龙楼驰道
　　秦人驰道之丽贾山尝刺其奢而不能发明其制黄图曰秦本纪注曰驰道天子道也蔡邕曰驰道天子所行道也今谓之中道汉甘泉去长安三百里而驰道亦绵亘其间也汉令诸侯有制得行驰道中者行旁道无得行中央三丈不如令没入其车马故江充为直指使者自公主以及太子家使凡行驰道者尝举用此法取其车马而没入之则驰道有禁尚矣黄图云三涂洞开班固西都赋云披三条之广路张衡西京赋云城郭之制旁开三门参涂夷庭方轨十二街衢相经盖衢路皆有三条是为三涂三涂正中一条为驰道则有禁不得横絶若两旁则皆无禁也汉纪曰成帝之为太子也初居桂宫适被急召出龙楼门不敢横絶驰道西至直城门得絶乃度还入作室门夫直城门者长安城西面南来第二门也龙楼门者桂宫之门也作室门者未央宫之别门也桂宫南面有龙楼门未央北面有作室门两门相对从龙楼门南自可对趋作室以入未央而中有驰道太子不敢横絶【即碍中间三丈不敢自北径南是为不许横絶也】故必迂囘避碍而望西趋南以至直门遂可自驰道外过至此则法不应避故曰得絶也惟许其絶乃始可度也其曰还入作室门者言初时可以取径而有碍不敢横越至自直门得絶乃始可入故曰还入也直门得絶之制今不知其详矣若其始而不敢横絶知有禁也终而得絶乃度则是并城之地虽碍驰道亦得横絶也不如是则驰道常为限隔凡城中街衢相为东西者皆不可通矣史语具在有方向禁否可以追言也水经追书皆曰直门即龙楼门予曰非也龙楼直门惟其不为一门故龙楼之前驰道不得横絶而直门之侧驰道遂可横絶也若两门本是一门则同碍驰道何为直门可絶而龙楼门乃不可絶也此自可以理推也龙楼云者张晏谓门楼有铜龙其説是矣顾不当在直门之上而当在桂宫门上耳此又理之可推者也作室者未央宫西北织室暴室之黄图谓为尚方工作之所者也作室门则工徒出入之门也王莽传莽在未央宫朱鱼等烧作室门斧敬法闼入殿求莽则知作室门盖未央之便门也
　　唐东宫
　　唐东宫在太极宫中自承天门而东其第三门曰重明门者即东宫正门也【长安志】其殿曰明德殿者本显德殿也太宗即位于此殿而髙宗亦以贞观二年生于丽正殿则丽正显德皆在东宫也中宗为太子名显故改为明德【长安志】马周曰大安宫在宫城之西太子乃处城中其谓城中者指重明显德在太极宫城之内者也太宗爱魏王泰贞观十六年固尝徙处武德殿【武德殿在太极宫】魏证遂明其有嫌曰武德殿在东宫之西海陵昔尝居之人不以为可太宗即令泰归第此唐世东宫方乡也若东宫官属如左右春坊及左右率府则尽在安上门之西中有街巷它官寺间乎其间不与重明宫相缀也【此据吕图云耳亦与它不同】长安志曰太子不居东宫但居乘舆所幸之别院太子元子亦分院而居故太子事迹着宫城之内者少也
　　苑囿
　　上林疆境【甘泉苑】
　　秦之上林其边际所抵难以详究矣水经于宜春观曰此秦上林故地也史记载上林所起曰作朝宫渭南上林苑中先作阿房前殿则宜春观阿房宫皆秦苑故地也武帝尚以秦苑为狭命吾丘夀王举籍阿城以南盩厔以东宜春以西悉除为苑则所拓比秦益汰矣以汉唐郡县言之则盩厔一县不尽入苑而鄠杜两县悉归包并矣其曰举籍阿城以南而阿城之北则不在数是其疆境至渭水南岸而极也至扬雄则曰武帝广开上林南至宜春【师古曰在杜县东即曲江池】鼎湖【宫名在蓝田】御宿【川名在樊川西】昆吾长杨五柞【宫名在盩厔】并南山【终南】北绕黄山【宫在渭北兴平县】濒渭而东则苑境不止限乎渭南矣盖谓逾渭而北北又向东皆为苑地也此雄之误也渭北有苑百八十里向西而入扶风周囘五百余里此则渭北之苑也以旧仪黄图考之自名甘泉苑不名上林苑也当是扬雄但见夹渭南北皆有苑矣而渭北之苑又复有宫如黄山宫之类故误包言之耳东方朔传夀王所载籍自阿城以南元不跨渭此最疆境要证也张衡赋西京上林曰绕黄山而欵牛首牛首可欵矣而黄山可绕乃其据行幸言之非上林位置也惟其侈大如是故世之传言不一在宫殿疏则曰方百四十里在扬雄则曰周袤数百里汉仪则曰方三百里也语之多少虽不齐等要之拓地既广故説者亦遂展转加侈也高帝开汉之二年命秦苑囿园池令民得田之则上林也者宜在许田之数矣至十二年萧何为民请上林中空地令民得田毋收藁为兽食则是许人田作之地尚收藁秸故何之丏除者赋之出输藁者也百官表置令丞啬夫以为定员则上林常为禁苑未尝与民也方髙帝时民口尚希荒莱未尽辟故苑中尚有空地可请至武帝时民齿蕃息耕凿益广凡夀王举籍之地皆苑外民间熟成之业也故帝又诏中尉左右内史表属县草田以偿鄠杜之民也夫取其成业而酬以草田则与籍夺何异东方朔尚能直言其情然不能救也汉旧仪曰武帝使上林苑中官奴婢及天下民贫赀不满五万徙置苑中人日五钱后得七十亿万钱以给军击西域则虽许业苑仍使输钱也详其意制则犹今之佃作也至元帝时乃始捐下苑以予贫民扬雄传谓割其三垂者始是举以予民也
　　上林赋一
　　相如之赋上林也固尝明着其指曰此为亾是公之言也亾是公者明无此人也夫既本无此人则凡其所赋之语何往而不为乌有也知其乌有而以实录责之故所向駮碍也武帝之有上林也本秦故地以秦苑为小又从而开拓之正放秦而有加者也始皇既并天下志得意广则遂陿隘先王之宫庭而大加剏治东既极河西又抵汧终南之北九嵕之阳数百里间宫观二百七十复道甬道相连穷年忘归犹不能徧乃又表南山以为阙立石东海朐山以为东门其意盖曰阙不足为也南山即吾之阙也门不足立也朐山即为吾门也此其侈大盖武帝之所师也所师在是茍有谏者不顺其欲而逆折其为则彼有坐睡唾掷而巳无自而入也故相如始而置辞也包四海而入之苑内其在赋体固可命为敷叙矣而夸张飞动正是纵使为故扬雄指之为劝也夫既先出此劝以中帝欲帝既防防有意乃始乐听待其乐听而后徐加风谕以为苑囿之乐有极而宇宙之大无穷则讽或可入也此其导之以劝者理盖出此也夫讽既不为正谏凡其所劝不容不出于寓言故举一赋之语而归之无有此子虚乌有亾是之名所由以立也
　　上林赋二
　　左苍梧右西极日出东沼入虖西陂此赋语敷叙上林所抵也上林疆境设使真有数百里广而此之数百里地者其能出没日月于左右东西也乎又曰其南则隆冬生长涌水跃波又曰北则盛夏含冻裂地渉水掲河信斯言也则是此苑之南穷冬不冻而其北亘夏不暑也冬而不冻夏而不暑极天下之大并夷狄地而言之则交广朔漠气候乃始有此而此苑之境其能奄有交广朔漠气候以出此异也乎则子虚之虚其为亾是而又乌有大不难见特今古读者偶不致思故主文谲谏之义晦于不传耳至于八水分流则长安实有此水惟此不为寓言矣然而上林东境极乎宜春下苑下苑即曲江也曲江仅得分浐为派而其浐霸会合之地巳在宜春之北则其地出上林疆境之外矣安能包该霸浐也而赋务侈收乃曰终始霸浐不知如何而能终始之也然则虽其实有之水亦复不能真确况其紫渊丹水虽善傅会者亦不能通尚可强求乎
　　上林赋三
　　古惟扬雄能知此意故其羽猎之赋曰御自汧渭经营丰镐此则明命其实矣至谓禁御经营能出入日月天与地杳【御禁也禁约人与兽皆不得出也】则关中纵广不能千里岂能办此也又曰虎路三嵕以为司马围经百里以为殿门此则可得而有矣至谓正南极海邪界虞渊此又岂关境所能包络也哉雄之此意正仿子虚亾是公为之而恐人之不悟则于发首自叙其以而曰文王囿百里民尚云小齐宣王囿四十里民遂云大裕民之与夺民也用雄此意以推想乎相如则讽劝相参不皆执实其于两赋实一意矣若相如篇终致讽之言则遂明于扬雄矣曰隳墙壍以与民者乃为知悟而贪雉兎以独乐者则为迷复也迷复也者如齐楚所赋地方不过千里而囿居九百者也于千里而取九百里以为之苑是草木不得垦辟而民无所食也此正相如本意设操纵以施讽劝者也亦扬雄所采而立为文囿齐囿之分者也説者不知出此乃从地望所奠土毛所产枚举而较有无是谚语谓对痴人説梦者也班固曰亾是公言上林广大山谷水泉万物多过其实非义理所止故删存其要归正道而论之推此言也则虽班固亦自不解也予故曰古惟扬雄能知此指也
　　渐台【沧池　太液池】
　　未央宫有渐台文帝之梦邓通王莽之死于兵皆在其处渐者渍也一作瀐音义同也言台在水央受其渐渍也建章宫亦有渐台郊祀志曰建章北有大池渐台高二十丈名曰泰液王根治第亦有之百姓歌曰土山渐台西白虎然则凡台之环浸于水者皆可名为渐台顾王根为之则僣耳长安志疑王莽之在未央为汉兵所逼仓卒出避无由有暇得趋建章因疑两宫各有渐台也此其疑之是也水经未央渐台在沧池中建章渐台在太液池中则正与汉志所载相合最可据矣黄图曰旧图云未央宫有沧池其水苍色故曰沧池此即水经言渐台之在沧池者也汉书又曰建章宫北治大池名曰太液池中起三山以象蓬莱方丈瀛洲此之三山即是太液渐台之详也至黄图曰渐台在未央宫太液池中则未央似有太液矣而汉志无之则疑黄图不审也图之下文又曰未央宫有沧池池中有渐台王莽死于此则此地本是沧池而误为太液池也案昭帝纪始元元年黄鹄下建章太液池则太液自在建章甚明而正史之于未央又无太液之文故予得以议其不审也然予于此别有疑焉
　　渐台二【漕渠　王渠飞渠】
