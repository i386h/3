<!-- { "loadSidebar": true } -->
　　武纪元鼎五年幸雍祠五畤遂逾陇登崆峒而还十一月辛已朔旦冬至立泰畤于甘泉天子亲郊见之此之泰畤即郊祀志所谓一坛三陔而五帝坛各以其方环居其下者也亦匡衡所谓紫坛八觚五帝坛周环其下者也按志武帝初立此坛以祠泰一其时未名泰畤也既祠昼夜皆有神光遂采用太史谈之说就立此坛以爲泰畤非更筑也自有此之泰畤以后雍之五畤仍前间祀不废然而五畤非泰畤之比矣五畤则每畤各祠一帝泰畤则立三陔以临五帝其大小不侔矣故自宣元之世有事泰畤尤勤也大驾八十一乗公卿奉引惟甘泉泰畤用之他虽大祠如雍地五畤特用法驾耳则又可以因礼物大小而别其祠之大小矣五畤各置一尉【百官表】使专其事每畤皆置饔官宰祝令丞则敬之之甚矣凡其爲此者自成帝以前长安都城内外未有南北郊则此之爲畤即古圜丘也及成帝用匡衡说谓五畤不在帝都义不应古遂尽罢废之而祀天地于南郊凡五畤防畤汾隂后土祠自此皆废寻又变议或复或废互相诋斥然予以爲匡衡之説是也曰文武郊于丰鄗成王郊于雒邑天随王者所居而飨之也孝武居甘泉故即之以祭今常幸长安郊乃反北之大隂【甘泉在长安北】与古不应宜徙居长安此其说合古而协理可尚也









<史部,地理类,古迹之属,雍录,卷七>
　　说【棘门　细柳覇上】
　　汉文纪六年匈奴入上郡云中以中大夫令免屯飞狐【在代郡】苏意屯句注【在鴈门】张武屯北地【原州萧关爲北地要处】周亚夫次细柳刘礼次覇上徐厉次棘门以备胡葢飞狐句注北地之三将军御胡者也故军于三边细柳棘门覇上三将军备胡者也故环列都城之三面也细柳仓名也在长安之西渭水之北亚夫军于此仓也黄图十道志所载皆同水经曰棘门在渭北秦阙门也覇上即覇水之上也以方乡求之近城三将军屯次其于备胡之路皆有方面可言也棘门在渭水之北其路可以东北向而趋鄜坊鄜坊又北则古云中地与之隔河相当也细柳在咸阳之西其路可以西北向而趋泾原泾原西北即灵夏朔方矣若夫覇上也者东距潼关北望蒲关又皆代郡太原冦可犯雍之路也其曰次者初行顿舍之名若冦来稍迫则遂进前不容长屯此地也故予得以知三将军之爲备外而覇上棘门细柳之爲备内也元和志尝采诸家说细柳者而折其宿矣曰万年县东北三十里有细柳营相传云亚夫屯军处今按亚夫屯在咸阳西南二十里又曰细柳原在长安县西北十三里非亚夫营也又曰细柳仓在咸阳县西南十五里汉旧仓也周亚夫次细柳即此是也张揖云在昆明池南恐爲踈逺也凡志之此语正与十道志合的可据矣而理又可推也昆明池之有细柳原也名虽与亚夫营同然而昆明在长安都城之西渭水之南自古以供游燕未过便桥也此时方出师备胡无由次于渭南非要之地也若夫棘门也者十道志以爲在青绮门外则明误矣青门者长安城之东门从南数来第一门也刘礼既屯覇上则城之东面已有礼矣不应徐厉又次东面也黄图曰棘门在横门外【横音光】横门者长安城北门渭水之南也夫既使之备胡亦不应不度渭水而并城立屯也故长安志曰棘门在咸阳县东北十八里本秦之阙门其说是也况班固所记在匈奴传者则尤详矣曰置三将军军长安西细柳渭北棘门覇上此其立文葢三将军军长安之西者其地实爲细柳而其军于渭北者是爲棘门也细柳棘门着地而覇上不地者覇上据要而名显不必察察言也顔师古于此亦自误读遂以军长安细柳渭北爲句故幷其地而迷其方也此一役也文帝屈已以信亚夫万世髙之故予详求其説使有攷也









<史部,地理类,古迹之属,雍录,卷七>
　　单于朝渭上图说
　　汉纪曰甘露三年正月行幸甘泉郊防畤匈奴呼韩邪单于稽侯防来朝有司道单于先行就邸于长安上自甘泉宿池阳宫登长平坂诏单于毋谒蛮夷君长王侯迎者数万人夹道陈上登渭桥咸称万岁单于就邸置酒建章宫飨赐单于二月罢归居于幕南光禄城郅支单于由此远遁匈奴传曰呼韩邪单于欵五原塞愿朝三年正月至是朝甘泉宫赐礼毕使使者道单于先行宿长平上自甘泉宿池阳宫上登长平诏单于毋谒其羣臣及诸蛮夷咸迎于渭桥下夹道陈上登渭桥称万岁
　　右以纪传参而求之则宣帝因幸甘泉郊防畤而呼韩邪单于以此年正月入五原塞朝甘泉宫朝已又受赐毕有司乃始先道单于望长安南行未逹长安间宣帝已自甘泉还都宿于池阳宫宿已迤逦望长安南行至长平坂此时单于之就邸者尚在道未逹长安故遂于长平坂迎谒见帝虽不受单于拜见【师古曰不拜见也】而他蛮夷君长皆迎呼万岁于渭桥之侧也单于自此始徃长安就邸就邸已乃受燕飨于建章宫而罢还许之居于幕南不入幕也五原塞者在唐爲丰州也甘泉在长安北单于自丰州入塞由灵盐路先逹甘泉故其朝遂在甘泉也如淳曰长平坂名也在池阳南上原之阪有长平观去长安五十里师古曰泾水之南原即今所谓眭城坂也再以南北方向第而求之则自甘泉而南爲池阳池阳南原之阪是爲长平阪阪上有长平观在渭桥之北故宣帝登长平阪而单于迎谒于此及登渭桥而蛮夷君长皆称万岁也单于此朝虽在甘露年中而其摧挫震叠实属武帝之世凡渭上此礼爲万世中国生气故详辨而图之


<史部,地理类,古迹之属,雍录,卷七>
　　说【鄠杜　杜伯国　秦杜县　东原　下杜杜门　杜陵　　少陵　　宜春下苑曲江　芙蓉园　乐游原秦川　乐游苑　乐游庙】
　　杜县与五代都城谨相并附故古事着迹此地者多也语谓城南韦杜去天尺五以其迫近帝都也今循杜县地望从西及东以次言之庶其有伦也县境西抵鄠县东抵蓝田故宣帝微时上下诸陵尤爱鄠杜之间杜即杜县也鄠即鄠县也境之最西抵镐镐之东爲东杜【自镐观杜则杜在镐东】即彪池上流也彪池之北即镐也皇览曰文王周公皆葬于毕毕镐东之杜县也镐池之东于唐爲长安县南【杜在县南十五里】则周杜伯国也秦武公灭杜以杜国爲杜县县之东有原名爲东原宣帝以爲已陵故东原之地遂爲杜陵县也既有杜陵县则名称与杜县相混则遂改杜县爲下杜以别之或言杜县之东有杜原而此之下杜在其下方故以杜名此全不审也凡世之名地而分上下者以水之上游下流而言之也中国之水万折必东故东地常居西地之下流今杜县正在杜陵之西而反爲杜原下流者南山凡水皆碍东地之高而皆西向丰镐以行故杜陵遂爲杜县上流而杜县反名下杜也杜县之北即汉都城之覆盎门矣故此门一名杜门【本是杜县地也】杜门即青门也在汉都城爲东面南来第一门即邵平种之地也宣帝既建杜陵又即县南四十里葬许后故其地又号少陵原也【详见少陵下】凡宜春下苑皆少陵地也其地亦爲曲江曲江之北又爲乐游原及乐游苑及汉宣帝乐游庙也庙至唐世基迹尚存与唐之曲江芙蓉园芙蓉池皆相并也宇文恺爲隋营大兴城以京城东南地髙不便故于城之东南存一坊穿芙蓉池以厌胜之杜甫乐游园诗曰公子华筵地势髙秦川对酒平如掌秦川即樊川也坐中得见秦川则可知其髙矣【三秦记】凡此皆古事之在杜境而推方可图者也
　　通化门【浐坂　长乐坡】
　　唐都城外郭东面三门在最北者爲通化门德宗尝御此门亲迎御书章敬寺额裴度赴蔡州宪宗送度于此李晟自东渭桥移壁光泰门以薄都城【光防门在通化门北小城之东门】门东七里有长乐坡下临浐水本名浐阪隋文帝恶其名音与反同故改阪爲坡自其北可望汉长乐宫故名长乐坡也
　　辋谷
　　辋川在蓝田县西南二十里王维别墅在焉本宋之问别圃也
　　陈涛斜
　　肃宗至德元年九月上在彭原房琯请万人收两京分爲三军南军自宜寿入中军自武功入北军自奉天入琯身爲先锋十月次便桥中军北军先遇贼战于陈涛斜王师败绩癸卯琯以南军战又不利按陈涛斜在咸阳也李晟自东渭桥移军西上与李怀光会于咸阳陈涛斜者是也未战陈涛斜时琯已先至便桥据要既败又爲中人所促幷与南军而败者人事失之也
　　韦曲杜曲薛曲
　　薛绘宅在胜业坊兄弟子侄数十人同居一曲姻党清华冠冕茂盛人谓之薛曲吕图韦曲在明德门外韦后家在此葢皇子陂之西也所谓城南韦杜去天尺五者也杜曲在啓夏门外向西即少陵原也杜甫诗曰杜曲花光浓似酒
　　坑儒谷
　　谷在昭应县三百里衞宏曰秦既焚书患苦天下不从而诸生到者拜爲郎前后七百人乃密令种于丽山坑谷中温处实成诏诸博士诸生说人人不同乃命就视之爲伏机诸生方相难不决因发机从上塡之以土皆压终无声唐先名此地闵儒卿天寳中改爲旌儒庙庙在昭应则以衞宏之说爲信也按史记始皇纪卢生及咸阳诸生窃议其失始皇闻之使御史案问而诸生中七百余人悉受坑于咸阳其地不在昭庆也昭庆渭南也咸阳渭北也地望不同岂昭应谷中七百人者自爲一戮而咸阳四百六十人者别爲一戮耶然当以秦纪爲正如议之说似太诡巧始皇刚暴自是其有违已非今者直自阬之不待设诡也
　　豹林谷
　　在长安县近子午谷本朝种放隐此










　　雍録巻七
　　钦定四库全书
　　雍録巻八　　　　　　　宋　程大昌　撰职官
　　清台
　　汉志武帝造太初歴即上林清台课候惟太初歴密是其处也则清台也者葢在上林苑中矣黄图曰汉灵台在长安西北八里汉始曰清台后更名曰灵台郭延生述征记曰长安宫南有灵台者髙十五仭上有张衡所制浑仪相风铜乌又有铜表题云太初四年造吕图曰汉旧城外有灵台北与未央宫对水经亦曰城南漕渠有汉灵台故延生书其所见亦曰在宫之南也然则汉世城西之上林城南之漕渠皆有候景之台也或曰清台或曰灵台名称不一耳然铜表之立既在太初即是武帝定歴之初矣至铜浑仪则云张衡所造衡之所造地仪在后汉顺帝阳嘉元年其时帝都不在长安或者衡仪已成亦分置长安候台耶
　　西京太学
　　晋灼释曲台曰西京无太学故于曲台行大射礼儒林传公孙举制书请置博士弟子员凡民在京师而选补及郡国贡送来入京师皆太常夫惟选贡弟子皆太常则灼谓西京无太学者信矣然史赞武帝明曰作明堂兴太学则安得谓西京爲无太学也若太学虽尝建置而属太常则不可知耳儒林传载成帝时或有言者今天子太学弟子少于孔子之三千人则是太学尝有弟子员矣弟子有员则安得全无区舍也夫班固明以爲有而晋灼乃遂云无者何也当是太学生员送补教养奏用皆属奉常可由末以推本也汉之博士皆太常而不以太学冠衔则可见矣儒林传又言昭宣元帝皆增弟子员以用度不足更爲设员千人既曰用度不足则又尝给之日食矣至王莽乃始大治区舍于城南外郭故吕图漕渠南亦有太学而非武帝时太学矣上林别有槐市士以土物来者皆即市以鬻
　　藁街【都亭驿】
　　武帝斩南越王傅介子斩楼兰王皆其首北阙北阙未央北门也陈汤斩郅支单于上疏乞之藁街蛮夷邸间诸家无言藁街之在何地者唐都亭驿即蛮夷邸矣在朱雀街西与鸿胪寺近
　　吏部选院
