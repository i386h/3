<!-- { "loadSidebar": true } -->
　　孟子曰文王生于岐周卒于毕郢岐周既爲一地则毕郢之名设尝两出亦当同在一地矣书曰周公薨成王葬于毕则单言葬毕不云毕郢也毕之爲地或云在渭之北或云在渭之南其主渭北者则汉刘向言文武周公葬于毕而师古释之曰在长安西北四十里也长安西北四十里即咸阳矣故元和志曰咸阳县治毕原也此皆以毕爲在渭北者矣至其命爲渭南者皇览曰文武周公冢皆在京兆长安镐聚东杜中又曰秦武王冢在安陵县西北毕陌中大冢是也人以爲周文王冢者非也周文冢在杜中按杜中即杜县之中也杜县在镐之东于唐长安县爲东南二十里此说而果不谬则毕又在渭南也予于是取此数说者而参求之长安有毕陌咸阳又有毕原则原之爲地亘渭南北有之故古记于毕皆着文武葬地者因毕名两出而亦两传也此其误之所起也若以人情言之文都丰武都镐丰镐与杜相属则皇览谓文王葬于渭南者其理顺也文王既葬渭南则周公葬毕必附文墓矣刘向传臣瓒引汲郡古文爲据曰毕西于丰三十里则地爲渭南甚明安陵有大冢皇览明指其爲秦文王墓【安陵在咸阳】则渭北之文冢其不爲周文而爲秦文亦可据矣又唐令狐亘疏曰周武葬于毕陌无丘陇之处则武王所葬确在毕陌又可据矣若夫郢之一地尤难究的安陵有程地者伯休父于此得姓焉或以孟子之毕郢爲安陵之毕程故人多信之然其理不然也河南亦有上程聚葢伯休父族世之在安陵者随平王迁洛而聚居此地也则程自爲程元不爲郢安得谓毕爲程耶设使程可名郢郢在渭北不与渭南镐聚相属自无由兼称毕郢也至于毕原也者语出左氏曰毕原酆郇文之昭也是文王四子分封四国而爲四侯者也毕之与原既非一国则毕原之语必因其地有原名毕故名之以爲毕原而夫原毕两国未必同在此地也通元和一志皆李吉甫爲之而周公之墓亦遂两出一云在万年县西南二十八里一云在咸阳县北十三里则是自相殊异可以见其不的矣予故知其展转生误皆起于毕名之两出也
　　焦获
　　六月之诗曰玁狁匪茹整居焦获侵镐及方至于泾阳孔疏曰泾阳泾水之北也长安志曰焦获泽在泾阳县北亦名瓠同读也尔雅十薮周有焦获郭璞曰今扶风县瓠口也郑国凿泾水自仲山西邸瓠口是也【泾阳即池阳也】池阳南至丰镐仅六七十里而玁狁居焉安整无畏则其侵入已深而骄肆已甚矣且又旁侵镐方以及泾阳则虽六月而遂北伐何可缓也此之爲镐别是一地非镐京之镐诗之下文谓吉父来归自镐而曰我行永久此则外次于镐而方得来归之辞也若元在镐京则固不得谓我行永久矣况夫镐也方也正爲京邑亦不容玁狁侵及乎此也
　　谷口
　　在云阳县西四十里郑朴字子眞隐于此杨子曰谷口郑子眞耕于岩石之下而名震于京师即郑白渠出山之处
　　杜邮
　　在咸阳县东二十里即秦之杜邮白起赐死于此















<史部,地理类,古迹之属,雍录,卷七>
　　覇水杂名一【滋　浐　覇城　芷阳　覇上覇头　覇西　覇北　覇陵】
　　覇水出商州上洛县西北行至蓝田县境始出谷谷即丽山之口亦名蓝田山也本名滋水秦穆公改名爲覇以章已之伯功水至万年县东二十里【或云二十五里或云三十里或云在东南皆是也此水源长占方面多也】浐水始自左方来【顺水北向而命其方】是爲合覇之地也水经曰新丰县西五十里爲覇城城西十里爲覇水水西二十里爲长安城其地里甚明也系地说事者止云覇水不复及浐葢覇已包浐故也此地最爲长安冲要凡自西东两方而入出峣潼两关者路必由之其系事多故名称尤杂予于是率其最而言之凡覇城芷阳覇上覇头覇西覇北覇陵县相去皆不逾三二十里地皆在白鹿原上以其覇水自原而来故皆系覇爲名也别而言之则覇上云者爲其正岸覇水也故既名上覇亦名覇头也【汉书顔注云】覇城也者秦穆公之所尝城又名芷阳也郡国志曰秦襄公葬芷阳予求之史记秦纪则惠文公四十一年固尝即之以葬悼太子矣明年又葬宣太后矣而庄襄二王古皆不记葬处故疑襄王不葬此地也以其悼宣两墓在焉而汉世文帝覇陵又适在此故世人误取文帝之陵以名秦之覇城也秦时未名此地爲陵也高帝入关之初驻军于此史书其地止名覇上不名覇陵则可验矣
　　覇水杂名二【峣关　蒉山　轵道戯水　鸿门　覇门】
　　髙帝入关之路自南阳【邓州】入武关【商州】而叩峣关逾蒉山则蓝田县正爲来路已而自南徂北至覇上立屯故其屯在长安正东也秦王子婴出降轵道者在长安城东十三里也高帝军至覇上则遂度覇水西向以趋咸阳子婴自咸阳迎降是从中渭桥度渭至长安东北而遇汉军故轵道爲降汉之地也子婴已降高帝西入咸阳欲遂止居之因樊哙諌乃始还军覇上而闭关以絶山东入雍之路项羽在河北闻之遂以黥布軰东上破关而入屯军于戯则自正东而来也【戯水在新丰县东二十五里】羽之既至戯水也欲攻高帝项伯夜驰以告仍又夜驰以去高帝诘朝自徃会羽则羽时已逾戯而在鸿门矣鸿门也者丽山之北十里而新丰之东十九里也地有阪横亘大道而中凿隧路以爲门径故曰鸿门也其迹尚在不知何世立此关隘也郭縁生从刘裕入长安记其所闻名述征记縁生或云延生其语转耳实一人也縁生道听涂说不及详审乃曰高帝自覇门而至鸿门夫覇门者长安城东面三门从东来第一门也即邵平种之青门也【黄图】若自覇门至鸿门则项伯夜往夜来当爲百里而遥无是理也此之覇门也者当爲覇城县门也覇城县文帝以后始名覇陵县距新丰五十里新丰东距鸿门十九里故项伯往返得在一夕之内也水经详辨郭生传闻之误以此也
　　覇水杂名三【白鹿原　临厠南陵】
　　覇水行乎白鹿原上其地髙可以逺眺故高帝资其形势而置军此地至于文帝则生既乐之没亦葬焉皆一地也文帝尝临厠而有感于北山之石邯郸之路者面北以言也厠之爲义韦昭曰夹二水而临其岸也【二水覇水长水也时浐水已入覇久矣】慎夫人家邯郸邯郸河北也出关而趋河北必自新丰故文帝指之以示夫人而曰此秦邯郸道也北山者渭北之山如九之类皆是也故此所言皆从覇上北望而言也文帝又尝欲驰车下覇西峻阪因袁盎致谏而止此之峻阪即白鹿原之西坡也文帝意乐其地遂即覇上立陵以爲覇陵也陵后又置县是爲覇陵县也秦之覇城固亦汉之覇陵县境而汉陵在县东南十里不与覇上芷阳同爲一地也薄后不祔高陵而葬于文陵东南二十里亦仍覇陵之名故又加南以别之是爲南覇陵也
　　覇水杂名四【白鹿原】
　　白鹿原者自南山分枝而下行乎蓝田县以及汉城之东长安志曰原接南山西北入万年界抵浐水其东西可十五里南北可二十里也长安志曰覇水在万年县东二十一里自蓝田县来合浐北入渭又曰文帝覇陵薄太后陵皆在白鹿原上予合此数说而求之则白鹿原者南山之麓坡陁爲原自蓝田县东而北入万年县者也浐水源低故行乎此原西北隅之外覇水所从来者高故能中原爲道而行乎原上也文帝之与薄后二陵皆在原上周宣时尝有白鹿焉故原以爲名也【或曰平王】覇上覇城之类皆在此原之上【详见覇水杂名下】文帝临厠则在覇长两水之间故曰临厠也此白鹿原川途面势之详也吕后袚覇上爲苍犬所橶即东都门外覇水之上矣黄图曰在长安也覇水有桥至王莽时灾莽文之曰天以絶灭覇駮之桥黄图谓跨水爲桥也长安志曰桥隋开皇三年造至唐遂爲南北两桥葢隋唐因旧而增益之耳非剏也唐人语曰诗思在覇桥风雪中葢出都而野此其始也故取以言诗也覇有亭亭有尉李广爲亭尉所呵正在此广时屛居蓝田南山下此亭即其猎而旋归之路也
　　轵道
　　轵道亭名也即秦王子婴降沛公处在汉长安城东十三里东都门外也长安东面三门此爲北来第一门也自长安而出东都必由此门故西都之地而有门标以东都也犹汴京东门名曹门而临安余杭门外有湖州市也汉书曰有白蛾飞自东都门经轵道入内苑则东都门名前汉已有之矣东都云者其殆仍周也耶
　　少陵原
　　在长安县南四十里汉宣帝陵在杜陵县许后葬杜陵南园【许后传】师古曰即今谓小陵者也去杜陵十八里它书皆作少陵杜甫家焉故自称杜陵老亦曰少陵也
　　渭城
　　汉世凡东出函潼必自覇陵始故赠行者于此折柳爲别也李白词曰年年柳色覇陵伤别也王维之诗曰渭城朝雨浥轻尘客舍青青柳色新劝君更尽一杯酒西出阳关无故人葢援覇桥折柳事而致之渭城也渭城者咸阳县之东境也唐世多事西域故行役之极乎西境者以出阳关爲言也既渡渭以及渭城则夫西北向而趣玉门阳关者皆由此始故维诗随地纪别而曰渭城阳关其实用覇桥折柳故事也
　　虾蟇陵
　　在万年县南六里韦述西京记云本董仲舒墓李肇国史补曰武帝幸宜春苑【唐芙蓉园】每至此下马时谓之下马陵歳远讹爲虾蟇陵也
　　平舒
　　平舒道中是山预言祖龙死处地葢在华隂县也其言遗滈池君者指上林周武故都言之也十道志误认其语遂着滈池于华隂则失之矣凡地名讹误所起皆类此也
　　上雍
　　司马迁与任安书曰仆迫季冬从上上雍雍凤翔府天兴县也在汉爲右扶风雍县也其曰上者自下升高之辞也四面高曰雍又四望不见四方是之谓雍故汉事凡及幸雍悉云上雍也汉初未有南北郊惟雍县有四畤髙帝又立北畤【详见后五畤】故文帝十五年四月幸雍始郊见五帝景武宣元皆循之又会秦之离宫多在雍鄠之间故诸帝亦时时往幸也成帝建始中罢雍五畤始祀天地于长安南北郊则前乎此者皆以雍畤爲郊丘也则宜人主上雍者数也
　　秦汉五畤
　　西畤
　　秦襄公始爲诸侯居西自以爲主少昊之神作西畤祠白帝畤者峙土爲髙也即坛也
　　鄜畤
　　自襄公以后十四年文公东猎汧渭之间卜居之而吉梦黄虵自天而下属地其口止于鄜衍【山坂爲衍】作鄜畤唐鄜州义取诸此而鄜州之地不在此也
　　上畤下畤
　　文公后二百十五年灵公于呉阳作上畤以祭黄帝作下畤以祭炎帝
　　北畤
　　北畤汉高帝所立帝入关问秦故时上帝祀何帝也对曰四帝有白青黄赤帝之祠帝曰吾闻天有五帝今四何也已而曰吾知之矣乃待我而具五也廼立黑帝祠名曰北帝
　　右五畤【秦四　汉一】
　　汉世文景而下凡帝纪书幸雍祠五畤者皆此之五畤也别有四畤不在五畤之数
　　武畤好畤
　　武畤好畤在雍县旁之呉阳此二畤者不知何世所造参求其地即灵公所立上畤下畤正在呉阳也灵公既立上下两畤则昔之武畤好畤不在五畤之数矣
　　畦畤
　　献公作祠白帝言其畤如畦畛也
　　密畤
　　宣公作在渭南祭青帝不在雍也
　　泰畤
