<!-- { "loadSidebar": true } -->
　　汉之复道不止未央长乐有之未央之北有桂宫北宫明光之属皆各自为宫而能常相往来者中间皆有复道也庙记曰桂宫有紫房复道通未央宫北周回四十里中有明光殿殿有复道从宫中西上至城上建章宫神明台【太平寰宇记】案建章宫者在长安城外其与未央诸宫隔城相望故跨城而为阁道尤与常异也三辅故事曰神明台在建章宫故垂栋飞阁从宫中西上跨城而出乃逹建章也孔光传哀帝祖母定陶傅太后居北宫有紫房复道通未央宫太后从复道朝夕至帝所凡有宫即有复道也
　　建章宫
　　徒名不着事迹者
　　馺娑殿　骀荡殿　枍诣殿　承光殿　竒华殿鼓簧殿
　　右见长安志
　　阊阖门　左阙　右神明台　璧门　建章骀荡　　馺娑殿　枍诣　　　天梁　竒寳鼓簧宫　玉堂　　神明台　　防园　鸣銮竒华　　铜柱　　函徳殿
　　右见黄图
　　建章宫
　　萧何之营未央曰毋令后世有加武帝之造建章也度髙未央前殿为千门万户及其成也下视未央前殿则真能度越之矣此殆因毋令有加之语而激之使汰也三辅旧事及关中记皆言建章周囬二十余里在长安城西者上林之地也东方朔传曰陛下以城中为小圗起建章左阙右神明号称千门万户长安记曰王莽壊城西苑中建章十余所取其材为九庙师古曰自建章以下皆在上林苑中关中记上林苑中有宫十二建章其一也建章如此其侈而正史少曽正书临幸则皆从飞阁越城以出也
　　甘泉宫【一曰云阳宫】
　　徒名不着事迹者
　　甘泉殿　髙光殿　林光宫　长定宫　竹宫通天台　通灵台　迎风舘　露零舘　储胥舘甘泉苑　昭台宫　长门宫　永信宫　中安宫大台宫　葡萄宫　夀宫　梁山宫　黄山宫回中宫　集灵宫　扶荔宫　五柞宫　宣曲宫鼎湖宫　思子宫　万嵗宫　首山宫　明光宫池阳宫　养徳宫
　　右见黄图
　　甘泉宫【林光宫　磨盘山　车箱坂桂宫　　北宫】
　　古以甘泉名宫者三秦之甘泉在渭南一也汉之甘泉在云阳县磨石岭上二也隋之甘泉在鄠县三也长安志曰磨石岭山有甘泉十道志曰甘泉出石鼓西原也汉甘泉宫在山上即秦林光宫旁也此则取石鼓甘泉以名者也隋宫在鄠县西南二十里对甘泉谷【元和志长安志皆同】鄠即扈也扈即夏之有扈也古有甘亭唐有甘泉乡即啓讨有扈而誓战于甘者也此皆取甘亭之泉而立为此名也惟秦之甘泉史尝明言在渭之南而无言其在渭南何地者秦始皇本纪迎太后于雍而入咸阳复居甘泉宫徐广曰表云咸阳南宫也秦时咸阳跨渭南北【详见咸阳下】则此宫不在渭北之咸阳而在渭南之咸阳也又本纪曰始皇诸庙及章防上林皆在渭南已而更命为极庙自极庙道通郦山作甘泉前殿筑甬道自咸阳属之则甘泉前后必近上林即鄠县也则秦之甘泉与隋之甘泉正同一地安知隋宫不袭秦旧耶予故得以详言也秦之林光至汉犹存汉武元封二年始即磨盘岭山秦宫之侧作为之宫是为汉甘泉矣孟康注郊祀志曰甘泉一名林光师古曰汉于秦林光旁起甘泉宫非一名也师古之説是也元封二年以前史之所记文景皆尝临幸甘泉而不曰甘泉有宫可幸当是秦之林光逺在磨盘岭上不烬于火而尚可用也战国策范雎説秦王曰大王之国四塞以为固北有甘泉谷口南带泾渭右陇蜀左闗阪夫雎指甘泉谷口为秦北面之塞即云阳县甘泉山也甘泉山即车盘岭也武帝虽别剏甘泉一宫而秦之林光如故也则谓甘泉宫在林光宫旁者是也且武帝之为此宫也不独以防眺也采信方士明庭之语求以自通于仙故增之又增之如泰畤如仙掌露盘及泰一诸画象尽在其上也此山髙出它山南距长安已三百里而能望见长安城堞其上有通天台云雨悉在台下自武帝后山上宫殿台观略与建章相比而百官皆有邸舎故帝以五月避暑八月乃归也元和志曰当其登山必自车箱阪而上坂在云阳县西北三十八里萦纡曲折单轨财通上坂即平原宏敞楼观相属也以其萦纡曲折故名车盘也匈奴入冦而烽火通甘泉长安两地者以人主时往甘泉不敢主定其处故烽火两通也
　　桂宫【亦曰四寳宫】
　　明光殿　神明台　莱山【宫在未央宫北黄圗】
　　北宫
　　夀宫　明光宫　太子宫【黄图】
　　明光宫【粉省　赤墀】
　　汉有明光宫三一在北宫南与长乐相连者武帝太初四年起即王商之所指借欲以避暑者也别有明光宫在甘泉宫中亦武帝所起发燕赵美女三千人充之苏文忠戯作画象诗曰佳人自控玉花騘矫如飞燕踏秋鸿金鞭争道金钗落何人先入明光宫葢因妇人画象用宫女事也至尚书郎主作文书起草更直于建礼门内则近明光殿矣建礼门内得神仙门神仙门内得明光殿省中省中皆胡粉涂壁【即后世名为粉省】以丹漆地谓之丹墀【即赤墀也】尚书郎握兰含鸡舌香奏事此之明光殿约其方乡必在未央正宫殿中不与北宫甘泉设为竒玩者比则臣下奏事之地也建礼门神仙门明光殿此三名者吕图及长安志皆无之惟长安志有神仙殿而无神仙门至歴代宫名之书则于后汉门名有建礼门岂此之所载明光殿者东都之殿耶












　　雍録巻二
　　钦定四库全书
　　雍録巻三　　　　　　宋　程大昌　撰
　　栢梁台【七言诗体　铜柱鳯阙】
　　汉书元鼎二年起栢梁台三辅旧事云以香栢为之香闻数十里郊祀志曰铸铜为柱三秦记曰上有铜鳯名鳯阙汉武作防诏羣臣二千石能为七言者乃得上七言者诗也句各七言句末皆谐声仍各述所职如丞相则曰緫领天下诚难哉大司农则曰陈粟万石扬以箕它皆类此后世诗体句为一韵者自此而始名栢梁体
　　长杨宫射熊舘【五柞青梧】
　　黄图曰长杨宫在盩厔县东南三十里夲秦旧宫汉修饰之宫有垂杨数畆因为宫名五柞宫之与长杨相去八里张晏曰有五柞树故以名中间有青梧观又以梧名也若夫射熊舘者即长杨宫门也故黄图曰长杨宫门曰射熊舘秦汉游猎之所也汉书曰武帝好自击熊相如从至上林上疏谏元帝永光五年幸长杨射熊舘【射音食亦反】扬雄传成帝大夸胡人以多禽兽载槛车输长杨射熊馆令胡人手自搏之雄从至射熊馆还上长杨赋师古曰长杨宫中有射熊馆也合此数者言之乃知长杨在上林苑中而射熊馆乃在宫门之防上黄图所记是也搏兽射熊必在此馆者为其馆在门上凡兽可前人力可及也是故言长杨宫者必及射熊也
　　兴平县黄山宫
　　槐里县南有黄山宫惠帝二年起东方朔传曰武帝微行西至黄山宫【在涝水入渭之下渭在宫南】扬雄甘泉赋曰北绕黄山
　　回中宫
　　孝文十四年匈奴入萧闗至彭阳【宁州彭原县】使骑兵入烧回中宫候骑至雍【雍县即是鳯翔府天兴县】甘泉【云阳县】武帝元封四年行幸雍通回中道遂北出萧闗应劭曰回中在安定髙平有险阻师古曰回中在安定应説是也【在原州】其中有宫孟康曰北地【宁州】有山险武帝宫也黄图曰宫在汧【陇州】元和志曰秦回中宫在鳯翔府天兴县西予总诸説而参以事理则应顔谓回中在安定者是也安定在萧闗之南雍县之西北而甘泉之西南也匈奴方入萧闗未达安定先遣骑兵深入至安定即烧回中之宫以张声势汉候骑见之急以分告两地故汉之候骑至雍亦至甘泉也然则所烧之宫既不在雍亦不在甘泉也若所烧之宫果在雍境则雍县巳自被兵岂止仅有觇报而巳耶故予谓回中必在安定应顔之説确也其后武帝于幸雍后通回中道以出萧闗则是史家着其自雍出闗路径次第焉耳于是自雍而次安定至安定而通回中其有险碍则皆平之如壍山堙谷使可通行是其所以为治也则应氏谓回中有险有宫其言皆可信也若元和志谓宫为秦宫则亦有理若孟康谓为武帝之宫则误矣文帝时回中之宫巳为匃奴所烧则岂武帝所营也哉或者元封通道之后再即回中起宫则不可知耳汧在陇州此一役也匃奴自萧闗入不自陇入也垅坻在萧闗之南也


























　　唐都畿内外宫殿及四靣闗要皆尝案六典立图【在前】此外又有兴仁宣猷崇道恵训昭徳安礼正礼宣光通福光昭嘉猷华光晖仪夀安绥福等门薫风就日翔鳯咸池临照望仙鹤羽乘龙等殿凌烟翔鳯等阁无方隅次比不容入图也宫依都都依山川故并闗要图之贵有考也
<史部,地理类,古迹之属,雍录,卷三>
<史部,地理类,古迹之属,雍录,卷三>
　　説【未央　太极　大明禁苑　内苑】
　　汉都城在长安乡乡在渭水之南杜县地也隋唐都城在龙首原原盖汉都城东南十三里也隋都城中正宫以及正殿皆名大兴至唐改名太极宫太极殿也宫之北有内苑有禁苑而宫居都城之北内苑又居宫北禁苑又居内苑之北也禁苑广矣西面全包汉之都城东抵霸水其西南两面搀出太极宫前与承天门相齐承天门之西面排立三门皆禁苑之门曰光化曰芳林曰景耀皆南向【芳林十哲即自此门入内也】此西内太极宫及宫北内苑禁苑地望之详也髙宗即太极宫东北取苑地建大明宫其广袤亦及五里五里之东尚有余地可以为苑故大明东面有东内苑苑中有龙首殿龙首池也此之内东苑者包大明宫之东面而向南直出与大明宫城之丹鳯门相齐其苑之南亦有三门延政门在正南太和门在东左银防门在北此苑之北亦抵禁苑也是汉唐三宫之别而唐世三苑之分也
　　大兴城
　　大兴立名之由传者不一或曰隋文帝尝封大兴故以名【见长安志京城下】或曰宫之太极殿夲大兴村故因用其名也【见韦述记】或曰隋文梦洪水浸没都城故改营大兴洪水者髙祖名渊故也【见通鉴】两京道里记曰炀帝梦太子勇领徒持兵问杨广何在帝遂幸洛阳终身不敢留长安此数语者未知孰是然韦述谓夲大兴村名者其説近之盖尝有僧坐大朩下曰此后当为宫殿也大朩即在大兴殿基上也亦如汉髙帝因长安乡名而立为都名也
　　唐城内外凡三重【图附见隋唐大兴太极宫】
　　六典唐都城三重外一重名京城内一重名皇城又内一重名宫城亦名子城子城之内入殿者为殿门也长安志叙载内外制度固为周悉而其辨方命位尤有伦要顾品彚繁伙易以昬紊今分别言之

<史部,地理类,古迹之属,雍录,卷三>
　　唐西内太极宫【即隋大兴宫】
　　唐都夲隋都也在汉长安故城东南南直终南山子午谷北据渭水东临浐霸西次沣水隋文帝开皇二年营建【此之四面皆六典以山川方望言之非能包有其地】至三年三月移入新都名其城曰大兴城正殿曰大兴殿宫曰大兴宫宫北苑曰大兴苑唐髙祖武徳元年改大兴殿为太极殿宫门为承天门【隋名昭阳门】景云元年以京大内为太极宫宫城在皇城之北后又即东北建大明宫而此宫遂名西内吕图曰西京记云大兴城南直子午谷今据子午谷乃汉城所直隋城南直石鳖谷则巳微西不正与子午谷对也古今水道有移改山无移改也此语盖吕氏亲见之详可据也
　　唐太极宫皇城承天门之南至皇城之朱雀门北【太极宫皇城】
