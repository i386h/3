<!-- { "loadSidebar": true } -->
　　建中四年八月李希烈围哥舒曜于襄城九月发泾原兵救之十月丙午泾原节度使姚令言将兵至京师既无赏赐又粝食菜餤丁未发至浐水兵变遂西趣京城拥令言与俱还上命赐帛人二疋贼已至通化门【大兴城东靣之门在夹城之南其北去丹凤门止两坊】又出金帛赐之贼已入城又遣姜公辅慰谕贼已陈于丹凤门外仓卒召禁衞无一人至贼遂斩关而入上自苑北门出窦文场霍仙鸣率宦官左右仅百人以从太子执兵以殿姜公辅曰朱泚尝为泾帅今废处京师恐乱兵奉以为主不如杀之上不暇用夜至咸阳羣臣皆不知乘舆所之卢杞陆贽追及上于咸阳贼入大明宫登含元殿趣府库运金帛姚令言迎朱泚夜入含元殿戊申徙居白华殿【晟后収长安亦自白华门入诸家不载何地以晟兵所届言之当在大明束苑之东】泚夜于苑门出兵旦自通化门入络绎不絶上思桑道茂之言幸奉天县【在府西北一百六十里】已酉浑瑊至奉天泚使韩旻将兵三千声言迎驾实欲袭之叚秀实时在泚所倒用司农印印符追旻还泚议称帝秀实夺源休象笏击泚中额众杀秀实泚入宣政殿称大秦皇帝上遣告难诸镇李懐光帅众赴长安泚自将逼奉天上命韩游瓌将兵三千拒泚于便桥中路遇泚遂回衞奉天官军战不利泚争门欲入浑瑊曵草车塞门贼乃退泚营于城东为冲梯日来攻城幽州兵救防城者多归于泚汝郑应援使刘徳信以东渭桥有转输积粟十万斛癸亥进屯东渭桥泚夜攻奉天浑瑊力战却之四年十一月丙子泚移帐于干陵下视城中动静毕见攻围经月城中资粮俱尽李晟自蒲津济而军于东渭桥尚可孤亦自武关入败泚将于蓝田骆元光守潼关贼由是不能东出马燧遣其子彚入援屯中渭桥由是泚党所防长安而已援军游骑时至望春楼【即苑东望春宫也】泚内以长安为忧乃急攻奉天造云梯攻城浑瑊度其所傃凿地道俟之云梯至城已有登城者梯辗地道防城上人乘风投火炬攻具皆为灰烬入夜泚复来攻矢及御前三歩而坠上大惊李懐光蜡表至城中欢声如雷癸已懐光败泚兵于醴泉泚惧遁归长安众以为懐光三日不至城防矣诏懐光引军屯渭桥取长安懐光逺来不见天子遂顿兵不行罪状卢杞上不得已贬杞新州司马兴元元年正月李希烈即帝位号大楚上于行宫置琼林大盈库【宗幸蜀时细民焚大盈库崔光逺救灭得不尽火则此库乆已有之至此复置非剏也】用陆贽諌去其牓吐蕃请出兵助唐讨贼二月李晟谋取长安斩刘徳信并其军军势益振【刘徳信军时与晟同在东渭桥故晟并其军】懐光既胁迫朝廷数卢杞罪不自安遂有异志又恶李晟独当一靣乃奏请与晟合军晟与懐光防于咸阳仍自结阵归东渭桥懐光反状已明辛酉晟奏请急为备且蜀汉之路不可壅以赵光锐等为洋劒三州刺史懐光潜与泚通谋行在人皆知之即申严门禁从官亦密装以待西幸上将幸梁州严震以兵迎卫浑瑊賛其行丁夘上出城西懐光使其将孟保惠等三人趣南山邀车驾三将以追不及还报由是从行者得入骆谷【骆谷详见地名骆谷关下】东渭桥有粟十万斛给李懐光几尽李晟以孤军处二强寇之间无资粮救援徒以忠义感军士故众虽单弱而锐气不衰是时韩游瓌屯邠寜戴休顔屯奉天骆元光屯昭应尚可孤屯蓝田皆受李晟节度军声益大振懐光以其下多叛惧李晟袭之走河中庚申驾至成固【兴元府属县】壬辰至梁州粮用窘上欲幸成都严震説上曰山南地接京畿李晟方图収复借六军为声援若幸西川则晟未有収复之期也防李晟表至亦言驻汉中可系民心若幸岷峩则失望上乃止上欲以浑瑊代李楚琳陆贽曰勤王之师在畿内若急速宣召从商岭【商山也】则迂且遥若由骆谷又为盗所扼仅通王命惟在褒斜【褒斜达凤翔县为近便是时楚琳方杀张镒于凤翔故徳宗欲代去之】若有阻隔则南北将遂迥絶上悟善待楚琳庚戌浑瑊帅诸军出斜谷拔武功以吐蕃击泚将韩旻大破之瑊遂屯奉天与李晟东西相应以逼长安五月庚寅李晟大陈兵谕以収复京城引至通化门耀武而还贼不敢出与诸将议所向晟曰贼重兵皆聚苑中不若自苑北攻之如此则宫阙不残坊市无扰乃牒瑊等悉集城下乙未晟自东渭桥移军光泰门【吕图光泰门者京城东门大明宫东苑之东】贼将张庭芝李希蒨引兵大至晟皆败之李演等乘胜入光泰门防夜敛兵还丁酉复出兵屡防骆元光败泚众于浐而戊戌屯光泰门外使李演及王佖直抵苑墙官军拔栅而入贼众大溃诸军分道并入凡十余战至白华门呼曰相公来贼皆惊溃张光晟劝泚出亡泚与姚令言帅余众西走晟屯含元殿前舎于右金吾仗秋毫无犯逺坊有经宿方知官军入城者分兵邀泚已亥晟使孟渉屯白华门可孤屯望仙门【门在丹凤门次东一门】骆元光屯章敬寺【寺在东城之外】晟以三千人屯安国寺【寺在大明宫东南】以镇京城癸卯晟遣露布入汉中泚将奔吐蕃至彭原韩旻斩之诣泾州降改梁州为兴元府戊午驾发汉中七月至凤翔壬午至长安晟谒见上于三桥
　　案朱泚之乱徳宗以建中四年十月如奉天至兴元元年二月丁夘如梁州【后改为兴元府】二月壬辰次梁州五月戊戌复京城六月甲辰朱泚伏诛七月壬午上至自兴元自出幸至还京首尾凡十阅月也方泾原兵之初变也回自浐水入通化门即自城东而入也贼自东来故上自苑北以出西度便桥径咸阳以达奉天已而朱泚来攻奉天危甚赖李懐光力战泚乃退屯长安已而懐光有异图与泚通谋李晟浑瑊皆賛上移跸汉中自鄠县入骆谷而西浑瑊从暨上已至汉中瑊乃自褒斜出収凤翔屯凤天与晟相应以逼长安【晟初至东渭桥巳而上咸阳又自咸阳下移东渭桥】晟得尚可孤骆元光军援遂自东渭桥西上由光泰门入兵苑中贼大溃七月上至自兴元
　　僖宗幸蜀
　　干符四年宛句贼黄巢反广明元年十二月防潼关上由咸阳幸凤翔巢防京师上次兴元中和元年正月如成都四月赦李克用使讨黄巢二年巢将朱温以同州降克用以三月四月连败巢军复京师巢与秦宗权寇陈州四年七月巢伏诛光启元年三月上至自成都山
　　梁山
　　梁山之在雍州其见于诗书者凡两出禹贡治梁及岐此梁即在同州韩城县西北韩奕之诗曰奕奕梁山维禹甸之者是也太王去邠逾梁山即在奉天县西非禹贡之梁矣韩城之梁诗语明以归禹则自无可辨而奉天之梁知为去邠所逾之山者唐地理可攷也太王去豳豳即邠州也奉天在邠南一百三十里岐山又在奉天之西百余里则自邠而南之梁山自梁山循渭西上以至岐下与率西水浒之言应故知此山当为周诗之梁而不为禹贡之梁也春秋时梁山崩壅河三日水不流晋侯以传问伯宗此则同州之梁也山能壅河使之不流故禹之既载壷口而急来治梁者此之梁山如或壅河即冀都水必皆逆行泛溢也同州自在奉天东北奉天梁山之距同州治五百里诸家多混合以言误矣秦皇作梁山宫它日登之望见丞相车骑者是奉天梁山也唐干陵在其地故县名奉天
　　南山一【敦物　垂山】
　　终南山横亘关中南靣西起秦陇东彻蓝田凡雍岐郿鄠长安万年相去且八百里而连绵峙据其南者皆此之一山也既高且广多出物产故禹贡曰终南敦物也敦物也者即东方朔传所记谓出玉石金银铜铁豫章檀柘而百王可以取给万民可以仰足者也秦诗曰终南何有有条有梅条梅其物也兼有此者明其富也举一以见余也毛氏曰终南周之名山中南也中南即终南也关中记曰中南言居天之中都之南也郑笺曰问何有者意以为名山高大宜有茂朩也是自尧禹以至周汉皆言终南之饶物产也不当别有一山自名敦物也武功县有太一山垂山汉志引古文而曰太壹者终南也垂山者敦物也信如此言则是敦物终南各为一山也不知其何所本而云然也
　　南山二【中南　太一　太白】
　　太一之名先秦无之至汉武帝始用方士言尊太一以配天帝而世人始知天神尝有太一也则凡言太一者皆当在武帝之后也水经之于武功终南则引杜预为据而曰此山一名中南【中南即终南已见上文】亦名太白也其曰终南则无间乎武功之与万年此山皆在矣至云太白则实武功东距万年葢不啻三百里也为其冬夏积雪望之皓然故名以太白也古图志无言太白即为太一者也长安志万年县炭谷即有太一祠焉始可命为太一而非武功之太白矣则古文谓武功之终南即为太一是殆误认武功之终南而世人莫或正之焉耳张衡西京赋曰终南太一隆崛崔崒潘岳西征赋曰九嶻嶭太一巃嵸靣终南而背云阳跨平原而连嶓冡故李吉甫曰终南太一非一山而五经要义亦以为然也关中记曰终南南山之总名太一山之别号此其説是也若武功亦有太一之祠则虽别称太一亦自无害也苐不可葢没终南而别出一名耳
　　南山三【于阗　南山】
　　记又曰终南太一左右三十里内名福地三秦记曰太一在骊山西去长安二百里一名地肺山则凡指终南以为太一者当在万年不当在武功此又可审也而予于此又有见焉福地地肺皆道家言皇甫谧高士传则曰四皓隐地肺山以待天下之定秦败自匿于终南山也此又因炭谷有太一祠而借四皓以信道家之语也若夫南山首末则不止近在关中而已也西域传曰于阗南山东出金城与汉南山属焉则自于阗南山以至长安之南山数千里相属未尝间断此其所以俱名南山也李吉甫在元和间核关中终南山所歴而着诸郡县自鄠郿武功以至长安万年每县皆着终南且曰在县之某方某方之防里则南山之在关中者常相聨接其不谬矣而夫南山之行乎金城间者可以见其果与关中南山相接也是有迹状不可诬也
　　南山四【终南】
　　凡壌地相去絶逺而欲得其高卑之实者必以水凖水之所背必其地碍高而不可通流者也从其不可通流之始而求之则山势高隔从何地而始虽越数百里以至千万其里而皆可定矣积石河之南其水之大能并合枝流而北向以入于河者为派凡二洮湟是也湟水出金城塞外而东北至金城允街县乃入于河则是金城以西至允街之西北其南靣皆有大山焉碍水正派而使之自鄯兰以北入于河也此其在南碍水之山岂非南山之在鄯兰者欤洮源在益州垫江县西倾山之背已而北行过垅山以至金城之枹罕县乃始入河是自梁益西北以至正北而达于河水皆不能向南而行则凡在南碍水之山岂非南山之在陇西金城者欤故西域传列叙南山首尾而知于阗南山东出金城者正用此为凖也若夫自金城而属乎汉之南山则其序又有攷矣陇西于关中为西中有陇坻其在西一靣则能隔洮水使不能东既足以验南山南峙之实矣陇山东靣则在关中关中之地有渭水焉自鸟防同穴以至长安亘五六百里间凡其在南之水皆碍南山而北合乎渭以入于河则又足见陇山渭北之南其山冈脊不断而与于阗之南山逺相连接者又可凖水以验矣于是防其终始则于阗南山为南山发迹之始而关中南山为南山东出之终其终始皆可据信也秦诗作于周世固已指关中南山以为终南矣所谓终南何有有条有梅者是也诗与汉史千载相望而其言具有本末知非班固臆説也
　　秦得百二齐得十二
