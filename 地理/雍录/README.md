<!-- { "loadSidebar": true } -->
　　钦定四库全书　　　　　史部十一
　　雍录　　　　　　　　　地理类七【古迹之属】提要
　　【臣】等谨案雍录十巻宋程大昌撰大昌有古周易占法禹贡图説演繁露北邉备对诸书皆别著录是编考订闗中古迹以三辅黄图唐六典宋敏求长安志吕大防长安图记及绍兴秘书省图【案书中称阁图者即秘书省图】诸书互相考证于宫殿山水都邑皆有图有説谓三辅黄图由唐人增续初非亲生汉时目覩汉事故随事立辨不以其名古而不敢置议长安志最为明悉然亦时有驳复吕大防图凡唐世邑屋宫苑已自不存特其山川地望悉是亲见今故本而言之若与古记不合亦复订正其参校亦可谓勤矣今考其书如函谷闗叅都邑之中太子宫序职官之次地圗之后忽列书目数条都邑之前突出山名一处骤然寻之不得端绪体例稍为丛襍又西京旧地金石至繁乃自猎碣以外罕登记载亦未免于疎漏然其搜罗既富辨证亦详在舆记之中固为最善之本也明代陜西诸志皆号有法其亦以是数书者在前欤考大昌之时闗中已为金土而隔越江表为隣国著书殊为无谓葢孝宗鋭思恢复有志中原大昌所作北邉备对一书即隠寓经畧西北之意此书犹此志焉耳第五巻中特剏汉唐用兵攻取守避要地一图其图説多举由蜀入秦之迹与李文子蜀鉴所谓由汉中取闗陜者大防相合其微意固可见矣乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　钦定四库全书
　　雍録巻一　　　　　　宋　程大昌　撰














　　五代都雍总説
　　汉隋唐皆都渭南虽位置稍有迁改而相去不逾二三十里尚易攷矣若夫周秦两世自初兴以至迁灭屡东屡西不常厥邑若但循世次地望泛而言之则先后纷纭亦与散在史册无异予于是立渭为经而取两代都地随列渭旁人能并渭以推其方而关雍地望如指诸掌矣渭之源出陇西鸟防同穴山稍东则受秦水秦水者天水郡水也秦始封在此也故曰西垂也又东则大散关水入之又东为陈仓县秦文公于此得寳鸡故又为寳鸡县也及至武功县则受斜水矣褒斜二水介衙岭而分南北此之斜水即二水之北派也斜迳武功而东入于渭也又东为斄县即后稷始封之斄斄即邰也所谓有邰家室者是也又东迳雍县【翔府天兴县】秦恵公之故居祈年槖泉皆在是也又东为雍县城南则秦徳公居焉秦汉五畤皆在其地也【五畤详在后】又东合漆水为岐水太王立都渭北而兼跨周原故合两地而称岐周也【详见周都岐周下】又东迳槐里县南即周懿王所都也古名犬丘则为畜牧之地耳至秦改名废丘以示周世不复兴也项羽所立三秦此为雍王章邯之国也废丘对东则涝水自此入渭矣而秦之上林包涝水而对废丘故水经谓为上林故地也其曰故者秦旧也以别于汉武之所广也渭又东则受丰水丰旁即周文王所都也又东北行则汉便门桥横亘其上此时渭方自西南来未全折东故便门桥得以横絶而径逹兴平也【武帝造茂陵于兴平兴平即废丘槐里也此桥趋茂陵为便也】又东则为鄗水镐即周武王之都盖与丰都东西对立也又东迳磁石门者阿房之西门也【见水经】又自此门东行始与阿房南北相对故知此门当在阿房之西不当在阿房之北也又东迳汉渭城之南即秦咸阳矣【唐咸阳县在秦都西三十余里】秦之咸阳孝公所都也在汉长安西北角故汉书纪髙帝项羽自霸上而入秦都皆曰西上咸阳也惟元和志则曰正东维南是为雍州则东多南少也志葢审言其详也【并用水经参以它证】汉都长安其城在渭之南而咸阳之东南也隋都亦在长安实汉城东南十三里隋文名其城为大兴城唐髙祖因之遂以为都凡其宫朝城市悉用隋旧第稍更易故名而巳唐之都城先统于雍州京兆府最后始名上都也髙宗时于大兴城之北东别建大明宫故号东内而大兴城遂名西内也西内即唐太极宫也别有兴庆宫在太极东南角又名南内也
　　总叙雍
　　禹贡黑水西河惟雍州言雍州之境西南则包黑水而东距冀河也冀河龙门河也尧都冀州龙门河正在其西故曰西河也【详见禹贡论】黑水逺矣在唐为小勃律以及交广皆是若流沙则又出葱岭之西也予之此録专以五代帝都为言凡五代帝都其在禹贡雍州之境才十之二三耳而予全举雍名者如尧都平阳而遂该括全冀名以兾方非失实也秦尝名其都为雍县唐尝名其州为雍州皆本禹贡也雍壅也四面有山壅塞为固也
　　关中
　　潘岳关中记曰秦西以陇关为限东以函谷为界二闗之间是为关中此説未尽也函关固秦所立矣而州之散关【周尹喜尝为令】陇西之陇闗商州之武关原州之萧关蓝田之峣关【蓝田县即蓝闗也】其名皆已先秦而出秦又自命其国土以为关中则凡地在四关之内者皆当系关以为之名也若专指函谷一闗则不该矣故顔氏注髙纪曰自函谷关以西縂名关中而徐广注项羽关塞之语曰东函谷南武关西散关北萧关其説是也其他如大震关之在陇州瓦亭关之在原州骆谷闗之在盩厔子午关之在长安蒲津关之在同州华阳闗之在洋州虽建置皆在秦后至其设险守国而命之为关则凡此数者皆当在数也故潘岳所记不如顔徐二説之该也其曰关者陪土束隘中立之门晨啓而莫闭之也孟尝君诈为鸡鸣以误闗吏门开乃始得出髙祖不纳它军已而英布攻破之汉世函关门牡又尝飞而它逸则固明有扉阖而夫形容关门之状者至曰天形如疋练则其规制可见矣不与壁垒同为一制也终军入闗得裂布帛问此何为曰为复复者回时以半帛合符为信也然则初从此闗得帛而入他日出闗又持此帛为验则是元自东入者不容西出也耶
　　三辅剏置
　　三辅黄图曰三辅者主爵中尉及左右内史武帝改曰京兆尹左冯翊右扶风【地理志武帝建元六年置左右内史】共治长安中是为三辅郡皆有都尉又曰京兆在故城南尚冠里冯翊在故城内太上皇庙西扶风在夕阳街北此其廨治之所也至百官表顔师古注引黄图则曰长安以东为京兆以北为左冯翊渭城以西为右扶风则三辅分境之详也武帝展拓上林东方朔曰如天不为变则三辅之地尽可为苑何必盩厔鄠杜乎案朔所谏尚在建元年中而三辅立名乃在六年朔不应得以预言此必史家追为之辞也师古曰中尉及左右内史则为三辅不必京兆冯翊扶风此説盖强加防饰焉耳即顔序自谓不肯攻击本文者皆此类也唐通以关内道为畿内而中置京兆府立尹以治之城中立两县自太极宫前朱雀门外至啓夏门内中分通衢以为县境其东则万年而西长安亦放汉也
　　三辅黄图
　　今世所传三辅黄图叙载汉制特详最为要书而其间有与正史不合者如武帝思子宫在湖湖渭南也万嵗宫在汾隂汾隂河东也而圗皆以其宫诸甘泉甘泉自在渭北此非明误耶甘泉有三惟鄠之甘则与湖县俱在渭南而鄠之与湖中隔都城不相附缀则其误晓然矣其次晋灼所引谓为黄图者多今书所无虽今书亦自明引某説本诸旧图也则今书固非古书矣于是渐台彪池髙庙元始祭社稷仪今书皆明言祖本旧图也又有引顔师古语为据者师古唐人也汉世安得预引而言之又尝命槐里为兴平兴平之名乃唐至徳二年所改又在肃宗时也然则今图盖唐人增续成之初非亲生汉时目击汉事者也故随事必当立辨不可谓其名古而不敢置议也
　　唐六典
　　唐世制度凡最皆在六典或云书成不尝颁用今案防要则牛僧孺奏升谏议为三品用六典也贞元二年定着朝班次序毎班以尚书省官为首用六典也又其年窦叅论祠祭当以监察涖之亦援六典也此类殆不胜述何以遂言不尝颁用也草制之官毎入院必首索六典则时制尽在焉故也其书葢张九龄之所上而李林甫之所注今其巻首直冠林甫之名而九龄如无预惟防要能言其以曰开元二十七年中书令张九龄所上则其书成于九龄为相之日矣然于其间有异九龄二十三年已罢中书令而林甫代为之则注成而上或在二十七年而书之进御当在二十四年也
　　长安志
　　长安志者本朝宋敏求所着也古有长安记矣至此改记为志明非一书也宋氏家多书如宫阙记宫阙疏关中记庙记三辅黄图三辅旧事皆所采据矣而制度因革则多本诸图经图经又皆本之梁载言十道志也李吉甫元和志比宋志则差略然宋氏专记关雍而关雍之在元和志仅居百一其详略自当不侔也凡求关雍曲折者宋之此志引类相从为明悉然而细细较之亦不免时有駮复也且如曲台既入未央而又入诸三雍是分一为二矣长门宫在都城之外长门亭畔而列诸长信宫内则失其位置矣诸如此类岂可茍随无所可否也况宫殿苑囿也者又多空存其名中不着事则亦无可寻绎矣予之此録采用宋志为多若其有凡而无事实则亦不敢輙削今姑序列其总如一宫一苑第书某宫何在某苑何属错列以成一图使人可以案方求地而其中馆殿池籞须因事可以发挥则别主正史而附旁言以究其説虽有据而直列古书本文无可辨正则亦不以入録恐其赘也
　　五代城苑宫殿
　　吕图阁图
　　元丰三年吕大防知永兴军检案长安都邑城市宫殿故基立为之图凡唐世邑屋宫苑至此时已自不存特其山水地望悉是亲见今故本而言之若与古记不合亦加订正其称阁图者即绍兴秘书省本也
　　周
　　邰【不窋城】
　　后稷都邰【邰与斄同】在京兆府武功县县距唐都之西一百四十里【已后凡云府者皆唐都京兆府也夫唐府不容可该歴代矣然而汉都在长安乡唐都在龙首原各以时语名之本无定号今既本元和郡县以言古事必主唐制乃有的地可求他皆放此】后稷始封于邰诗曰有邰家室是也元和志曰邰在渭水之南汉郿县地也县西南二十二里有故斄城又有后稷祠姜原祠其裔孙不窋奔于戎狄唐庆州东南三里有不窋城葢州古为夷狄所据也
　　豳
　　公刘自庆州徙都于邠邠州新平县即其地也在唐都西北三百里汉匈奴传曰夏道衰公刘失其稷官变于西戎邑于豳师古曰今豳州是其地也凡笃公刘一诗所叙取材治屋积食除戎以立久计者皆此邠也至太王为狄所侵不忍用人于刃则避邠而去转至岐下也邠豳字同孟子之叙去邠不用豳字开元十三年概改古文以为今文又特诏书豳为邠故豳为唐邠州也
　　自邠迁岐
