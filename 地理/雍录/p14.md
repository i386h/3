<!-- { "loadSidebar": true } -->
　　昆明池汉武帝所凿在长安西南周回四十里【臣瓉及西京杂记三辅黄图所记皆同】武帝欲通西域为昆明之所闭隔闻昆明有滇池方三百里凿此池习水战期以伐之中有楼船上建楼橹又有戈船上施戈矛四角悉垂幡旄旍葆麾葢照烛涯涘其始凿也固以习战乆之乃为游玩之地耳三辅故事曰池周三百二十顷长安志曰今为民田【今者唐世作图经时也】夫既可为民田则元非有水之地矣然则汉时于何取水也长安志引水经曰交水西至石堨武帝穿昆明池所造有石闼堰在县西南三十二里则昆明之周三百余顷者用此堰之水也【交水即福水也经曰上承樊川御宿诸水】昆明基高故其下流尚可壅激以为都城之用于是并城疏别三派城内外皆赖之【详见三派下】此地至汉仍在括地志曰丰镐二水皆已堰入昆明池无复流派括地志作于太宗之世则唐初仍自壅堰不废至文宗而犹尝加濬也然则图经之作当在文宗后故水竭而为田也中宗时安乐公主欲请昆明为已有帝以民资蒲鱼不可其请公主遂别穿定昆池以胜之定昆池在长安县西南十五里
　　浐水
　　浐原出蓝田县境之西暨稍北行至白鹿原西即趋大兴城隋世自城外马头堰壅之向长乐坡【即浐坂也在浐之西】入城西至万年长安两县凡邑里宫禁苑囿多以此水为用夫长乐坡基高矣四靣山峦皆见杜甫曰公子华筵地势高秦川对酒平如掌者是也而长水尚可以堰入城者原高于城故也长乐坡本名浐坡隋文帝以坂反音同取其北对长乐而立为坡名以更之世人误呼为龙首渠者即此渠也【详在龙首渠下】直至霸陵乃始合霸又至新丰县乃始同霸入渭其力比霸差小而与之对行故语霸者多举浐而与之俱也
　　长水【长门亭　长门宫】
　　汉城东二十里为霸陵霸陵之西则浐水浐水至霸则已合霸霸又北流别有长水者水经所载凡有三派其末皆自白鹿原北入霸后因姚苌据有长安人为苌讳故改此水以为荆溪水因此失其本名虽以顔师古之博而亦不能是正故其注释长水校尉则曰长水胡名也长安志曰又以源长为义也皆因旧误不能觉也按史记封禅书曰霸浐长水沣涝泾渭皆非大川以近咸阳尽得比山川祠然则长之为名与泾渭配对则是元有其名非因胡骑及源长立义也郊祀志曰文帝出长门若见五人于道北遂立五帝坛如淳曰长门亭名也亭以门为名而非城门之门也或者古来尝有阨塞在此其门道尚在如鸿门之门其斯以为门矣【见鸿门下】而夫门之以长为名也其必取之长水也以其地近故也文帝顾成庙在城外无宿舘窦太主献长门园武帝以为长门宫如淳曰园在长安城东陈皇后以妬废处此宫司马相如所为作赋者是也是皆窦主园内之宫又皆并长门亭而立为此名也水之因姚苌而改名荆溪也韦述两京记实尝言之矣宋次道长安志皆本图经既不知长水别为一水乃曰按长安城门无名长门者此乃误认门名而求之城门也史记之纪文帝曰帝出长安门见五人于道则虽司马迁亦误认长门亭而为长安城门矣故图经误并城门以求而汉都元无长安门也宋次道则知之矣其后自出其説廼曰荆溪本名长水后避姚苌讳改名荆溪则韦述所着家既知之矣而两存不立明辨故见者难遽明也
　　宜春苑【与曲江通】
　　宜春之名汉史凡三出其实止为两地有曰宜春苑者地属下杜有曰宜春宫者即下杜苑中宫也皆秦剏也有曰宜春观者则在鄠县汉武帝之所造也虽三其名而实止两地也东方朔传曰武帝东游宜春师古曰宜春宫也在长安城东南上林赋曰息宜春师古曰宫名在杜县东即唐曲江也杨雄传武帝东游宜春师古曰宜春近下杜也史记秦纪曰子婴葬二世杜南宜春苑司马相如从武帝至长杨猎【在盩厔】还过宜春奏赋以哀二世其赋曰临曲江之隑州望南山之参差师古曰曲岸之洲曲江也故赋末云吊二世持身之不谨兮墓芜秽而不修也参数者言之则二世之所葬相如之所赋汉之曲洲唐之曲江皆此下杜之宜春也【下杜即杜县曲江宜春去杜县近去下杜逺此凡及曲江宜春宫皆云下杜当是地属下杜不属杜陵耶】其苑若宫皆秦创而汉唐因之也至于宜春观者则在长安之西鄠县涝渼二水之旁上林故地也水经曰涝水迳汉宜春观合渼陂入渭师古曰观在鄠县十道志曰汉武帝所造也又合此数语者而求之则宜春之观在汉城之西秦上林苑中而下杜之宜春自在汉城东南其别甚明也説者误以下杜之宫为鄠县之观则失之矣故师古于东方朔传明辨之曰在鄠县者自是宜春观耳在长安城西岂得言东游也其説极为允笃也贡禹传元帝用禹言省宜春下苑以与贫民此则下杜之苑矣故扬雄传曰虽颇割其三垂以赡齐民者即指元帝所罢之苑也既曰下苑则必别有上苑矣颇割三垂则彼之一垂尚包苑中也耶
　　唐曲江
　　唐曲江本秦隑州【前已着説】至汉为宣帝乐游庙亦名乐游苑亦名乐游原基地最髙四望寛敞【两京新记】隋营京城宇文恺以其地在京城东南隅地髙不便故阙此地不为居人坊巷而凿之为池以厌胜之又防黄渠水自城外南来可以穿城而入故隋世遂从城外包之入城为芙蓉池且为芙蓉园也【长安志吕图同】刘餗小説曰园本古曲江文帝恶其名曲改名芙蓉为其水盛而芙蓉富也韩愈诗曰曲江千顷荷花净平铺红蕖葢明镜长安中太平公主于原上置亭游赏后赐寜申岐薛王正月晦日三月三日九月九日京城士女咸即此祓禊帟幕云布车马填塞词人乐饮歌诗【两京新记】康骈剧谈録曰曲江池本秦时隑州唐开元中疏凿为胜境南即紫云楼芙蓉苑西即杏园慈恩寺【已上四地本皆曲江地详在宜春苑下】花卉环周烟水眀媚都人游赏盛于中和上已节即锡宴臣僚防于山亭赐太常教坊乐池备防舟唯宰相三使北省官翰林学士登焉倾动皇州以为盛观长安志曰文宗太和九年发左右神防军各一千五百人淘曲江修紫云楼防霞亭仍勅诸司如有力欲创置亭馆者宜给与闲地任其营造先是郑注言秦中有灾宜以土工厌之加濬昆明曲江二池帝又曽读杜甫诗云江头宫殿鎻千门遂思复升平事而加修剏焉予按此地在都城中固为空隙便于游观然亦縁黄渠可引故游观者乐之也于是紫云楼在其南杏园慈恩寺在其西皆以此池之故也汉武帝时池周回六里余【黄图】唐周七里占地三十顷【长安志】又加展拓矣地在城东南升道坊龙花寺之南
　　龙首渠
　　长安志于万年县既着龙首渠曰一名浐水渠矣因引汉书曰穿渠得龙首故名龙首渠唐引浐水由都城东入长安界予按志此语凡渠势曲折固皆得之而谓浐渠名龙首渠者误也龙首渠者汉武帝所穿在同州商顔山下因穿地得龙骨乃立名以识而曰龙首渠也雍州居渭南同州居渭北无由可合为一而浐之一水史汉皆尝志之但云有渠不云尝得龙骨也则龙首名渠果何自也两京道里记曰龙首渠开皇三年开凿引浐北流入苑在长乐坡上堰近龙首即大明宫所据龙首原也故以名之此其説是也六典隋大兴城西据龙首原宇文恺营都之初谓横坡六条可象干爻者正龙首山之支脉也【详在龙首山下】若夫此渠分浐为堰则在万年县龙首乡马头堰而龙首乡者在县东十五里自此引浐从长乐坡入而分为两枝西北以注入于苑也【见长安志其渠之分浐入城行朱雀街东永嘉坊着之甚详大眀宫东苑有龙首殿皆受此水而承此名也故予得以主两京道里所记也】
　　海池
　　太极宫有四海池分东西南北皆以海名夸其大也太宗六月四日举事苑中高祖方游海池不知也则宫之与苑亦巳逺矣
　　渼陂
　　在鄠县西五里源出终南山有五味陂陂鱼甚美因加水而以为名其周一十四里北流入涝水即杜甫所赋渼陂也其曰水靣月出蓝田关者峣关在其东南也
　　凝碧池
　　在苑中禄山乱逆徒张乐燕于此乐工雷海清不胜愤掷乐器恸哭王维防贼被拘僧寺闻之为诗曰万户伤心生野烟百官何日再朝天秋槐叶落深宫里凝碧池头奏管弦



　　雍録巻六
<史部,地理类,古迹之属,雍录>
　　钦定四库全书
　　雍录巻七　　　　　　　宋　程大昌　撰郡县
　　新丰【昭应　临潼】
　　丽山在周爲丽戎国即蓝田山也晋献公伐戎得丽姬入秦爲丽邑至汉爲新丰丰者高帝所生之邑也太上皇思丰欲东归高帝放写丰邑剙爲此县以乐之其枌榆里社街衢栋宇一如其旧仍徙丰人以实之不论男女老幼既至各知屋室所奠虽鸡犬混放亦识其家焉爲其自故丰而徙此故名新丰也【唐爲庆山又爲昭应本朝爲临潼】唐新丰县在府东五十里凡自长安东出而趋潼关路必由此故项羽东入其军即驻鸿门也鸿门在县东十九里而汉新丰城在县东十八里也汉文帝指新丰示慎夫人而曰此走邯郸路也言东出而向邯郸此其趋东之始也
　　莲勺
　　宣帝纪帝数上下诸陵常困于莲勺卤中如淳曰为人所困辱也莲勺县有盐池纵广十余里其乡人名为卤中莲勺【音辇灼】师古曰如说是也卤者咸地也今在栎阳县东其乡人谓爲卤盐池也按此所言则汉莲勺县者唐之下邽县也元和志曰下邽东二十三里有莲勺故城张禹本河内人徙家莲勺长安志曰当在下邽不当在蒲城也
　　地名
　　豳
　　邠州三水县有古豳城不窋之孙公刘自庆州南入而邑于此笃公刘之诗曰于豳斯馆又曰豳居允荒是皆公刘剙邑之文也史记谓公刘子庆节立国于豳此误也迁纪公刘度渭取财以建其邑即本诗之涉渭而取厉锻者矣则豳之荒始已属公刘之世何待其子庆节乃始建立也耶元和志既指邠州爲公刘所居又指宁州爲公刘之邑则是本祖史记而不尝参省诗语也邠州北境即宁之南境本同一州固可通言若质以唐制则邠邑在邠州新平县非庆州也邠在隋爲豳州至开元例改古文以豳邠字同诏古豳字直书爲邠即汉扶风之漆县也
　　洽阳【莘】
　　诗大明曰文王初载天作之合在洽之阳在渭之涘文定厥祥亲迎于渭造舟爲梁不显其光又曰缵女维莘长子维行汉志郃阳应邵曰在郃水之阳师古曰郃音合即大雅在洽之阳也元和志曰同州夏阳县南有莘城即古莘国文王妃太姒即此国之女也郃阳亦同州属县也县在郃水之阳郃水则水经之谓瀵水者也别爲一东流注河不入于渭
　　毕陌
