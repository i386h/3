<!-- { "loadSidebar": true } -->
　　李肇记曰翰林院在少阳院南【长庆元年于门下省东少阳院筑墙及楼观此院自在宫东非此之少阳院】其东当三院结邻楼欝仪楼即三院之东西廊也其西北并禁军营韦执谊则曰任银防门内麟徳殿西重廊之后又曰北苑之置尤为近切左接寝殿右瞻彤楼防此数説而求之则其方乡尚略可攷也三殿者麟徳殿也一殿而有三面故名三殿也三院即三殿也李绛为中书舍人尝言为舍人逾月不得赐对有诏明日对三殿也不独此也凡蕃臣外夷来朝率多设宴于此至臣下亦多召对于此也结邻楼即三殿之西廊也欝仪楼即三殿之东廊也欝仪又东即寝殿矣欝仪结邻皆是重廊【见韦执谊记】翰林院学士院皆在三殿西廊之外其廊既为重廊其门必为重门也自翰苑穿廊而趋宣召必由重门而入故谓复门之召也李肇便以学士院胡门定为复门者误也寝殿既在翰苑之左而金銮殿又在学士院之左则金銮益近寝殿矣自有金銮殿后宣对多在金銮则知其谨并寝殿矣以其近也徳宗既巳上僊召学士郑絪至金銮殿立宪宗为太子当如此仓卒学士遽能入至金銮殿则可见矣翰林院又北则近内苑其宫城垂转北处城之西北角有九仙门文宗引入郑注即自此门也又门外即列禁军营顺宗之为太子也徳宗已上僊矣太子有疾仍紫衣麻鞋力疾出九仙门召见诸军以示不病即此地也【通鉴】惟其与寝殿相切近故可以如此也凡此所攷皆大明宫银防门翰林院及两学士院位置也若驾在大内则于明福门置院驾在兴庆宫则于金明门内置院【在勤政楼东北】亦名翰林院与此大明宫制不同




<史部,地理类,古迹之属,雍录,卷四>
　　结邻郁仪楼
　　麟徳殿东廊有郁仪楼西廊有结邻楼学士院即在西楼重廊之外李肇韦执谊所记皆书结邻为结麟此恐误也道书登真隐诀曰上真之道七郁仪奔日文为最结邻奔月文为次盖郁仪者羲和也结邻者常娥也九真中经曰西山下洞防中有郁仪结邻两书也古宫殿皆取天象物瑞以为之名日华月华亦其义也则此之二楼者其必取诸奔日奔月之仙也安得改邻为麟也况两楼之中有殿巳自名为麟徳则结邻之名必不赘以麟名也
　　大明宫右银防门翰林院学士院説
　　翰林院在大明宫右银防门内稍退北有门榜曰翰林之门其制髙大重复号为胡门【或疑此是复门】门盖东向【韦执谊曰开元学士院在翰林之南别戸东向】入门直西为学士院院有两防南北相呇而各自为门旁有板廊自南防可通北防【李肇曰南北两防皆设铃待诏者撼铃为信若是同为一门不必各设铃索】又皆南向院各五间北防从东来第一间常为承防阁余皆学士居之防前堦砌花砖为道【花砖别有説】南防夲驸马张垍为学士时以居公主此其画堂也后皆以居学士其东西四间皆为学士阁中一阁不居【并李肇记】北防又北则为翰林院初未有学士时凡为翰林待诏供奉者皆处其中后虽有学士而技能杂术与夫有学可备询访之人仍亦居之故王叔文王伾軰以书棊得入也翰林院又北则为少阳院
　　南北学士
　　唐世尝预草制而真为学士者其别有三太宗之文馆宗之丽正集贤开元二十六年以后之翰林此三地者皆置学士则是实任此职真践此官者也若夫干封间号为北门学士者第从翰林院待诏中选取能文之士特使草制故借学士之名以为雅称其实此时翰林未置学士未得与文集贤齿也故曰北门学士言其居处在文集贤之北也其曰北者大明一宫皆在太极东北而翰林院又在大明宫之北观其地位谨并北苑墙南则其入内虽自西银防入而皆在文集贤之北也开元巳后虽于翰林院南别置学士院正以学士名官而西院仍在翰林院南夲文集贤而求其方亦在大明之北故言翰苑者亦以北冠之亦是因仍干封间所名也
　　学士出入禁门
　　李肇记曰学士下直出门相谑谓之小三昧出银防乗马谓之大三昧三昧者释氏语也言其去纒缚而自在也用此言之则学士自出院门而至右银防门则皆歩行【夲朝名歩行学士亦夲此】直至巳出宫城银防门外乃得乗马也然此亦学士未为承防者体制如此耳若为承防则有别礼故元稹自言为承防时得从内朝乗马扈从又有诗自言得于太液池邉乗马以行此则承防特礼也为学士者无之【详见罘罳下】
　　学士宣召
　　沈氏笔谈曰唐制自宰相而下初命无宣召之礼惟学士宣召盖学士院在禁中非内臣宣召无因得入予按学士宣召特礼也开元前北门夲无学士亦无职守如李白軰供奉翰林乃以其能文特许入翰林不曰以某官供奉也俗传白衣入翰林者此也又曰上数欲命白以官为中宫所捍而止是白在开元竟无官也后至二十六年剏置学士院乃始制为官称是为翰林学士此时得为学士者固与前此白身供奉者不同然向来尚以诏召之礼加乎无官之士则今之在院而明命以为学士者安得独废特召之礼也然此之宣召乃是院中熟例而不可輙减耳非为院在禁中乃加宣召也按银防门内直紫宸殿西固在禁中然而中书门下两省官分居日华月华门其日华月华亦在宣政殿之东西廊是亦同在禁中矣若谓学士体重当加宣召耶为学士而得知制诰又满年乃迁中书舍人不应职任轻时加宣召以为礼及其进官位望益重反无宣召也故予谓宣召之礼自待诏无官时有之其后循袭不复减杀耳沈氏又曰唐翰林院在禁中乃人主燕居之所玉堂承明金銮殿皆在其间此又失也承明玉堂皆汉殿耳唐无此名也沈氏又曰学士院北扉者为其在浴堂之南便于应召此又误也学士院在紫宸蓬莱殿之西浴堂殿自在紫宸之东不在学士院南也【详在浴堂下】
　　北防花塼
　　李肇曰学士院北防前有花塼道冬中日及五塼为入直之候李程性好晚入常过八塼乃至众呼为八塼学士【唐书语畧难晓故详具也】
　　浴堂殿
　　唐学士多对浴堂殿李綘之极论中官栁公权之濡纸继烛皆其地也然自六典以及吕图皆无此之一殿石林叶氏曰学士院北扉者浴堂之南便于应召此恐未审也学士院之北为翰林院翰林院之北为少阳院设或浴堂在此亦为寝殿三殿之所间隔不容有北门可以与之相属矣馆夲唐图则有浴殿而殿之位置乃在绫绮殿南也绫绮者长安志曰在蓬莱殿东也而呼学士院者自在蓬莱正西也东西既巳相絶中间多有别殿无由有门可以相为南北也矣长安志尝记浴堂门浴堂殿浴堂院矣且曰文宗尝于此门召对郑注而于浴堂殿对学士焉又别有浴堂院亦同一处可以知其必在大明矣而不着其正在何地故予意馆图所记在绫绮殿南者是矣而元稹承防防记又有可证者其説曰乗舆奉郊庙则承防得乗廐马自浴殿由内朝以从若外賔客进见于麟徳则止直禁中以俟夫内朝也者紫宸殿也唐之郊庙皆在都城之南人主有事郊庙若非自丹鳯门出必由承天门出决不向后迂出西银防门也则浴堂之可趋内朝也内朝之必趋丹鳯门也其理固巳可必矣又谓殿在蓬莱殿东即与紫宸殿相属又可必矣然则馆图位置其与元稹所记殆相发挥大可信也至于外賔客见于麟徳则麟徳谨并学士院东故不待班从而可居院以待也合二语以想事宜则浴堂也者必在紫宸殿东而不在其西也
　　金銮坡【龙首山形势太液池附】
　　金銮坡者龙首山之支陇隐起平地而坡陀靡迤者也其上有殿既名之为金銮殿矣故殿旁之坡亦遂名曰金銮坡也此在唐虽无记载而其形势可推也大明宫自南而北为含元殿又北为宣政又北而为紫宸前后相沓皆在山脊至紫宸又北而为蓬莱殿则殿有大池宗楚客之诗曰太液天为水则可见其广矣若此殿地势犹髙与含元紫宸同在山上则接天之水从何激导而能如此逆上也以此推之则龙首山势至蓬莱而夷于平地无可疑也【详见前螭头下】金銮殿者在蓬莱山正西微南也龙首山坡陇之北至此余势犹髙故殿西有坡徳宗即之以造东学士院而明命其实为金銮坡也韦执谊故事曰置学士院后又置东学士院于金銮殿之西李肇志亦曰徳宗移院于金銮坡西也石林叶氏曰俗称翰林学士为坡盖徳宗时尝移学士院于金銮坡故亦称坡此其説是也而不言金銮何以名坡于事未白予故详言也若夫诸家谓为移院者则亦失实盖徳宗造院于金銮坡上是即此之坡而别建一院耳以其在开元学士院之东故命为东翰林院而夫开元剏立之院在右银防门内者元不曽废也即诸家谓移院者皆误也
　　复门
　　复门亦无的载李肇曰翰林之门重复髙大号为胡门此或为复门也耶韦执谊记曰院在银防门内麟徳殿重廊之后复门也者即重廊而每廊各设一门者也此即在院得召自西重廊复门而入对乎麟徳者也石林曰学士院在禁中非内臣宣召无因得入故院设复门所以通禁庭也石林此语不知何出若指初入院时宣召以为湏召乃入则自是由宫城之外而得入宫城之门耳此之宫门即右银防门矣而银防门不闻尝设复门也若以院内自有复门湏召乃得入对则凡宿直者身虽得在禁中茍无诏皆不輙见不止学士院限隔复门也反覆求之不皆可合故予亦未敢主信也














<史部,地理类,古迹之属,雍录,卷四>
<史部,地理类,古迹之属,雍录,卷四>
　　兴庆宫説
　　大兴京城东南角有坊名隆庆中有明皇为诸王时故宅宅有井井溢成池中宗时数有云龙之祥帝亦数幸以厌当之后引龙首堰水注池池面益广即龙池也明皇开元二年七月以宅为宫既取隆庆坊名以为宫名而帝之二名其一为隆故改隆为兴是为兴庆宫也其曰南内者在太极宫东南也宁薛诸王宅地皆并此宫遂献入之故宗曰大兄逊朱邸以成花蕚相辉之美【防要】十六年始移仗于兴庆宫聼政【防要三十】诸王既献宫地仍别建第宅环宫而居帝于宫隅为二楼西则花蕚相辉南则勤政务夲西楼以燕兄弟而南楼以修政事也开元二十年筑夹城通芙蓉园自大明宫夹东罗城复道由通化安兴门次经春明门延喜门又可以达曲江芙蓉园而外人不知也宗自蜀囬居此宫其南楼下临通衢故李辅国云可通外人恐或有变也
　　兴庆池
