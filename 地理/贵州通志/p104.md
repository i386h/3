<!-- { "loadSidebar": true } -->
　　景泰元年命保定伯梁瑶佩平蛮将军印督师勦蛮先是正綂中兵部尚书王骥征麓川悉调贵州兵以行久之诸苖反骥还讨擒酋韦富挠等献俘骥以老病告归使侯璡代之璡驻师云南相去远保定伯梁瑶自湖广奉命入贵州未至其当推贵抚无敢徃者独修撰王恂慨然请行行则平越新添毕节龙里诸卫已围困久兵少难进时值吏部侍郎何文渊上言贵州总兵官生事激变已非一日今兵疲民困又当遣将征南之际湖广云南四川三布政司转运不给贵州山高岭峻本难设守蛮人叛服不常乞勅兵部会议其被贼烧燬官舍勿再造暂将布按以下及各府大小官吏并从征官军一切撤回祗照洪武年例设宣慰使司管属土人设都司都指挥等官钤束军卫而以大将镇守之便时邉警方亟众唯唯谓文渊言是独兵部尚书于谦执不可以为太祖高皇帝开创于前成祖文皇帝经营于后迄今将百年矣法制已定势无可更比来邉将处置乖方加以征南之师数出遂致贼防窃发劳师逺征然且一年之间各该城池虽被围困而官将死守未之稍变今总督总兵参将廵按三司等官初未尝言此地可弃其请兵请饷亦未尝言此地难与守也夫土地者祖宗之土地人民者祖宗之人民万一缺轶犹宜补救今堂堂布按尽辖其地小有枝梧而动言弃掷日蹙百里伊谁之咎文渊先曽奉使贵州备谙山川险易夷情向背宜量从陞职给勅以徃令相度形势便宜行事至赏赐银币即就彼官库支给不必京师运发议定请防帝是谦言然不复差官祗着侯璡梁瑶整理进勦时王骥尚候代未行并勅恊力于是副总兵田礼进兵解平越围侯璡调都指挥郑儁及都卢等寨宣慰珑宜勦水西梁瑶调云南兵由乌撒会于毕节调普安州土官隆本援安南卫遂克弥勒安南等二十余寨降阿等五寨贼复围平越璡回兵撃却之分哨七盘坡羊肠河杨老堡解清平围仍哨清平迤东至重安江与王骥兵会自是隆安至镇远道路皆通而普定之围未解璡选云南善射者为前锋自将之至普定疾战矢下如雨贼大败驱之时田礼等以兵来会遂大破龙里瓮桥及新添平越清平都匀诸贼贵州平○苖酋韦同烈据香炉山叛○羿蛮叛攻永寜指挥吴玲率兵败之○保定伯梁瑶右都御史王来督参将都督方瑛陈友等征湖广贵州叛苖二年三月右都御史王来讨韦同烈平之先是安庄女苖撒得为土舍林夭仲妻不相能值富蛊倡乱得乃挟土兵三人牛四头从富蛊围平越蛊感之迎得巨鲁寨通得住三日许事成为后会王骥征麓川归乃擒蛊并得解京师时香炉山贼惟蛊与韦同烈最强夭仲憾妻得奔蛊曽借同烈兵杀得不克至是得自请于朝愿为香炉山向导立功赎死值于谦遣国初降番徙置河间东昌者令从征香炉山勒留南中以絶也先之应于是许得请苐杀蛊而使得为向导帅降番行且指之曰苖女之美如是也以歆之得乃引保定伯梁瑶直捣同烈巢擒之而夭仲战死【先是永乐间邉塞来降者多安置于河间东昌诸郡尝虑其乘衅骚动至是发兵征湖贵二广冦盗兵部尚书于谦请籍其有名号者厚与赏犒随军征进事平遂奏留于彼于是数十年积患一旦潜消】○水西永侧夷叛攻平覇城官军败之
　　五年廵抚王永寿以苖贼防能攻围龙里新化铜鼓诸城乞调兵勦之而贼欲取龙里为巢穴急攻破亮寨铜鼓罗围堡诸城都指挥汪廸为贼所杀朝议以南河伯方瑛为平蛮将军统湖广诸军讨之防能紏贼三万出攻平溪卫瑛遣指挥郑泰等以火鎗攻之毙贼三千人能亦被杀而能党李珍等尚煽惑苖众官军计擒之克复铜鼓藕洞连破鬼板等一百六十余寨覃洞上陆诸苖悉降天顺三年督理军务都御史白圭与南河伯方瑛征东苖平之圭以谷种山箐乃东苖羽翼宜先勦因同瑛进青崖总兵李贵进牛皮箐参将刘玉进谷种参将李震进山所向皆防克水车坝等一百四十七寨诸将复合兵青崖攻石门山克摆伤等三十九寨仍分兵四路进攻董农竹盖及甲底等四百三十七寨贼首干把猪退守六美山合兵大进斩五千余级生擒干把猪至京伏诛先是麻城人李添保以逋贼逃入苖中自诡为唐后聚众万余僣称王建元武烈立故贼首能子聪为总兵官遗之银印勅书纵兵剽掠震动远近至是为李震所败余贼大溃添保仅以身免潜入池及绞洞诸寨煽惑诸苖刦攻中林龙里亦为震擒伏诛
　　四年西堡蛮贼聚众焚刼镇守贵州内官郑忠右副总兵李贵请调贵州土兵及川云都司兵共二万并贵州宣慰安陇土兵二万进勦至阿果擒贼首楚得隆等斩首二百余级余贼奔白石崖复斩级七百余焚其巢全师还
　　七年镇守湖广太监郭闵奏洪江南洞贼苖虫虾等紏合二千余人伪称王侯攻刦镇远囤寨杀掠人民抚谕不服诚恐滋蔓当合兵进讨命总兵李震李安等分道入贼退守平坤寨追至清水江获虫虾并斩贼首飞天侯苖老底额头等六百四十余名并复黎平之赤溪南洞遂平
　　成化三年打罕州土蛮韦阿礼叛调泗城兵讨平之【打罕属永寜州】
　　十一年縂兵官李震奏乌罗苖人石全州妄称元末明氏子孙僣称明王紏众于执银等处作乱邻洞多应之因调官军往勦石全州已就擒矣而诸苖攻刦未己命镇廵官设防捕抚以闻未几平十四年贵州总兵吴经奏西堡狮子孔等苖洞乱先调云南兵八千助防守闻云南有警乞改调沅州清浪诸军应援
　　十五年吴经奏贼阿屯坚娄等皆已擒斩以防闻○陈防烂土长官司张镛奏夭坝干贼首赍果侵掠又请于所侵大陈大步等寨设一司安寜宣抚而丰寜长官司杨泰亦奏峝陆光翁等聚烂土为乱先是宣慰杨辉平夭坝干后即湾溪立安寜宣抚司烂土诸苖恶其逼已至是果等既攻陷夭漂遂围丰寜时辉已致仕子爱承袭力弗支求援于川贵二镇各奏闻命仍起辉会兵讨之十六年镛复奏赍果紏合九姓丰寜并荔波贼万人攻剽愈亟帝责诸守臣玩防于是廵抚谢果言自天顺四年以来诸苖欲刼丹溪等处不靖至今乃命镇守太监张成总兵吴经相机勦抚
　　二十年烂土苖贼龙洛道等攻刦丹溪等处僣号称王且欲犯都匀清平诸卫而丰寜长官杨泰与土目杨和有隙诱广西泗城州农民九千于銕坑等一百余寨杀掠苖贼愈盛
　　二十三年廵抚孔镛诛清平苖阿溪阿溪者清平卫部苖狰狞多猜有养子阿剌饶膂力能披甲三重跃地而起越三五丈两人谋勇相资横行诸苖间假子母罔苖利而诱他苖为偷儿间刦旅商有官兵探捕者反为之居间邀重赂否则捕远苖之不伏己者强指为贼镇廵以下则夤纳岁币以为之地廵抚孔镛初到官患之询之监军总帅皆誉溪剌如一口镛大怒亲徃清平访部曲中最能者得指挥王通歴询苖害始备言所以夤缘要上官者镛询其人为谁曰指挥王曽总旗陈顺也乃以曽为廵官使顺诱溪剌出寨取之苖俗喜鬬牛顺乃覔好牛置中道伏壮士百人于牛旁丛薄间乃入寨见溪溪曰新都堂何如曰懦夫无能为也溪曰闻渠在广东杀贼有名何为无能顺曰同姓者非其人也因纵谈鬬牛事顺曰适见道中牛恢然巨象也未审比公家牛若何溪剌遂牵牛聨骑出至牛所观而喜之忽报廵官至矣顺曰此乃王指挥耳溪剌徃迎会伏兵起丛薄间擒之至镛前溪垂首不语剌独仰头视镛曰吾不畏千万人独畏一孔公然不知擒我若是易也溪剌死有子窜都匀檄徃擒之悉殪焉
　　治二年烂土苖贼七千人攻围杨安堡都指挥刘英綂兵觇之为所困命镇廵官徃援出之四年烂土酋乜富架重恶龙等叛
　　五年四月副都御史邓廷瓒总兵镇远侯顾溥帅师讨烂土蛮
　　七年诸军进勦分路追讨令熟苖诈降于贼乜富架长脚等诱令入防伏兵擒之直捣其巢凡破一百十余寨以防闻于是始开设都匀府及独山麻哈二州
　　十六年五月命南戸部尚书兼副都御史王轼督兵讨普安苖米鲁平之米鲁者普安州土判官隆畅后妻也尝以忤畅出居其父霑益土知州安民家畅前妻子礼因畅老奉朝命替畅为判官而听营长阿保防父子间不相能鲁觇知之讽阿保使礼迎已同室居礼因烝鲁畅闻大怒立杀礼燬阿保寨阿保乃挟鲁綂其子阿鲊莫阿歹儿攻畅畅败窜之云南时东寜伯焦俊为总兵官与廵抚钱钺召阿保及畅曲为调释而詟以官法各唯唯于是鲁遂隂中畅毒畅死阿保与鲁据寨反会畅别有妾适乌生二子曰珀曰瑢居安南堡鲁欲并杀珀瑢絶畅后于安南城外筑阿先硬寨阿保与鲁亲守之而别筑青黒猴塲查剌三硬寨于普安州拖长江诸处令阿鲊莫阿歹儿互为防守更名所居寨为承天寨号无敌天王出入建黄纛御史张淳饬捕之不克贼益横镇廵官以闻十一年乃命发十卫官军及诸长官司土兵万三千余人分道进兵且召安民责以匿贼状使杀贼自赎民乃率土兵攻斩阿保父子于查剌寨鲁走匿安民家安民隂资鲁兵五百袭杀适乌及二子珀瑢密遣营长福祐随鲁据别寨肆杀掠且投牒镇廵乞以女土官袭职廵抚钱钺及副使周凤都指挥刘英吴远指挥任礼张英杨芳太监杨友总兵官焦俊皆受鲁贿请宥鲁听袭朝议独不可切责之必得鲁乃已会副使刘福自谓知兵众倚之进讨营于阿马坡而福仍作移文取贼赂贼愤甚乃袭杀周凤吴远刘福等执杨友而布政司闾钲指挥史韬李雄郭仁李宗武等皆转战死上乃命南京兵部尚书王轼廵抚陈金都指挥李政等统官军进勦夺杨友还破阿旧阿满阿黒阿维二十余寨斩寨首阿乌阿宗及福祐子阿咎而米鲁福祐皆走匿马尾笼大兵合围擒斩之而下安民于狱既而赦之正德元年畅族土妇适擦袭土判官职亲赴京朝贺贡马上甚嘉之或曰适擦亦畅妾
　　正德三年金石酋石承宠卧龙酋王阿伦叛六年六月江津贼方四等防思石贵州兵败之八年廵抚陈天祥讨王阿伦等平之
　　十年铜仁苖龙童保与镇溪苖龙麻阳筸子坪百夫长龙真紏众为乱都御史沈林湖广都指挥潘勲会兵征之连破镇筸亚酉亚保生擒童保麻阳及其家口而释余叛者
　　十二年八月湖贵廵抚都御史秦金邹文盛合兵讨清平香炉山苖平之先是清平苖阿旁阿革于十一年据香炉山称王遍攻兴隆偏桥平越新添龙贵诸镇道路皆阻廵抚曹祥檄诸路兵进勦不克乃奏请总兵李昻及湖抚秦金会勦擒贼阿革阿义阿黎而香炉山险百攻不能下乃杂制防梯及鐡猫爬山虎诸具督令宣慰彭九霄彭明甫等选精鋭缘崖而上防木栅纵火焚巢斩贼首阿旁等乘胜勦黒苖破龙头寨及都兰都蓬密西大支马罗擒酋阿兹等其夭漂夭坝黎从杨保苖坪诸寨悉听招抚复业者三千八百余户斩首一千五百九级通抚苖众三百七十五寨防闻下玺书奬谕赏赉有差
　　十四年芒夷叛防永寜
　　嘉靖四年参将何卿征芒部平之
　　六年芒夷复叛
　　八年副总兵何卿复平芒部叛夷
　　九年真州贼周天星等防婺川县境
　　十年廵抚刘士元讨真州贼平之
