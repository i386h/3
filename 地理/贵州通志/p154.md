<!-- { "loadSidebar": true } -->
　　帑金赈恤滇黔穷民全黔穷黎已沾实惠但穷民甚多米价甚贵分给之银每名不过一两有余止可救旬日之生更有无米可买之处是以饥毙之报接踵而至臣今以苦难言之状刻不容缓之时敢仰体
　　皇仁借发镇逺府楚运仓米三千石以救各处残民生命即于拜疏之日开仓发赈分遣能干官员星驰赈荒地方协同道府州县官沿门查人口多寡酌量给散务期将毙之民保全余生仰慰
　　皇上仁爱荒服之至意臣即受专擅重谴亦不敢辞其给过米数或准作赈荒之例不复收偿允其开销或止准借给仍令秋收日照数追还伏乞
　　勅下部议覆臣遵奉施行
　　铺兵工食疏　　　　　　　　　佟鳯彩为痛陈私派之源仰祈
　　睿鉴等事一曰铺兵苦役日费不足查别省铺兵俱有额设工食黔省通云南孔道崇山峻岭羽檄交驰昼夜不息每铺兵一名止日给米一仓升夫一仓升之米供本役一日之食尚且不足又无闲隙可以别求营生其父母妻子谁为代养是以招募无人肯应势必勒令百姓轮当一经轮当居近大路者尚可勉应其役若逺居一二百里之外者必致敛银转雇倘一敛银其乡保头人借题多派百姓不宁为今之计或念黔中山高箐深铺兵苦役除日给米一升外再照他省日给工食银二分庶公务不悮百姓亦免骚扰矣
　　添设驿逓疏　　　　　　　　　佟鳯彩为黔山万叠驿路险逺异常马匹万难支持谨绘图恭请
　　睿鉴勅部亟为调剂添设以速军机以苏驿困事窃惟天下之苦累者莫过于驿站驿站之险逺最苦者莫甚于黔省夫黔省为滇南咽喉之地在在皆石山峻岭上则登天下则履壁上而复下下而复上俗言地无三里平者委无虚谬也夫擡一站势必足破肩穿马走一站亦必蹄瘸脊烂甚至力不能胜中途逃毙者往往有之且以每驿额马不过五十匹夫不过一百名每马日支稻谷不过五仓升草一束每夫日支米不过一仓升银一分五厘当此滇黔孔道往来差使如织司驿者徒被叅处究竟无补实用此黔省道路之艰险非臣敢臆説即当日领兵辟黔之诸大臣与夫近日往来之
　　钦差皆身履其地而目击其苦者也盖前此之所以勉力支撑者当军兴旁午之时不暇计及于民夫马虽有官应之名其实协幇于阖省之里甲以致天末民苖耕不能耕织不能织苦累难堪流离日甚但屡奉
　　严纶不许私派百姓于康熙八年七月内臣与督臣再四筹酌将百姓协幇驿站者痛加革除止责令司驿各官极力应当今已年余百姓虽稍有起色田土渐垦独驿站去其幇贴实万难支持兼之黔省今岁马匹瘟疫更甚倒毙益多臣见在另疏具
　　题今除各站坡岭虽险而道路稍近者不敢妄请外如贵阳之东至湖广则有兴隆以至清平驿实有九十余里除无名坡岭不计外中有门闗坡黄猴坡小观音坡大观音坡落蹬坡皆崇山峻岭中隔一重安江应于重安江设一腰站清平以至平越驿实有八十余里除无名坡岭不计外中有蜡梅坡三十三坎坡杨老坡羊塲坡三郎坡葛桥坡皆艰险异常应于杨老坡设腰站平越以至新添驿实有一百余里除无名坡岭不计外中有五圣闗坡倒马坡虎塲营坡酉阳坡黄丝坡猓猡坡打杵坡望城坡皆石如狼牙人足马蹄无有不伤者应于黄丝设一腰站再如贵阳之西至云南者如查城驿以至安南驿实有一百余里除无名坡岭不计外中有梅子坡黄土坡北极观坡盘江河盘江坡保甸坡哈马坡高则一望无际深则万丈有余应于盘江设一腰站安南以至新兴站实有九十余里除无名坡岭不计外中有马跑泉鸟鸣坡腊茄坡江西坡泥纳坡陡如立壁行似穿云应于江西坡设一腰站新兴以至普安驿实有八十余里除无名坡岭不计外中有望城坡罗汉坡烂桥坡鹦哥嘴坡软桥坡旧普安坡坛坡倒马坡皆悬崖深涧盘旋崎岖应于软桥坡设一腰站以上六站路逺山高马力愈竭而鞭策愈疾以至壮者伤疾者毙司驿者痛哭无术报倒者几无虚日若不亟为调剂必致整顿无期故臣敢以冒昧请设腰站每站照例设马五十匹马夫二十五名其六站驿丞倘另议设官不无添官之费查兴隆衞见有经歴一员可以移至重安腰站喂马支应而督理销算仍责成兴隆衞守备平越衞见有经歴一员可以移至杨老坡腰站喂马支应而督理销算仍责成平越衞守备平越府见有经歴一员可以移至黄丝腰站喂马支应而督理销算仍责成平越府知府永宁州见有吏目一员可以移至盘江腰站喂马支应而督理销算仍责成永宁知州安南衞见有千总一员可以移至江西坡腰站喂马支应而督理销算仍责成安南衞守备普安州见有吏目一员可以移至软桥腰站喂马支应而督理销算仍责成普安知州至于买马银两查有康熙八年
　　奏销驿站节年存剰银一万五千余两应将此项银两动支买马三百匹六站均分喂马料谷马夫食米应于贵州官庄租谷秋粮内通融支给统候年终
　　奏销惟是设站之后马有倒毙例应添补及应用鞍屉脚趾药饵棚厰防槽以及马夫工食等银每年约该一万一千九十余两黔省实无别项可动势必于他省余剰驿站银内照数拨黔恊济庶遐荒民苖之残苦得以稍苏而急军机均有攸赖矣臣非不知钱粮匮乏之际偏僻驿站尚在议减议裁犹敢添设糜费但臣身任地方之责目击其艰不得不痛陈于我
　　皇上之前也
　　题禁协夫疏　　　　　　　　　甘文焜为恭陈协夫为黔民之大害特请
　　天语严饬永禁事窃臣于康熙八年五月二十八日抵黔任事沿途村落凋零民苗困惫目击实所不忍初尚未解其故及履任博采舆情细察民隐始知病在兵燹之后协夫继之也查开黔之初顺治十六年设驿马匹官养官当每驿设马夫二十五名每名月支工食银六钱米三斗因雇覔乏人前抚暂令隣近汉土百姓代应养马彼时大兵云集饷鞘繁多经畧臣洪承畴
　　题请给价雇夫擡运缘民人稀少前任抚臣赵廷臣议于相聨僻壤州县每站派幇夫数十名原期不悮饷鞘不过一时以军机为重权宜之意既经
　　题准自康熙元年为始每站设长夫一百名每名月支工食银四钱五分米三斗应差所有派幇之夫自应免派不意各官雇募不力仍照前派幇滥用相沿年乆竟为成例以致民苗不得耕种躱逃废业米价腾贵村落荒残民穷不堪臣访得实防同抚臣佟鳯彩已于康熙八年七月二十日痛革转饬各驿站一遵定例募雇长夫递运饷鞘其滥索等弊概行厘革从此民苖始得休息力事耕耘田地渐辟本年米价减至一钱二三分一斗较臣抵任时每斗二钱五六分已贱一倍各处荒村渐次构茅结屋已有起色明騐诚恐将来不肖官弁巧生机变渐萌衅端协夫复举则黔民复受其害伏乞
　　天语严饬方可永除沿习积弊民生幸甚庶无负皇上加惠元元之意也
　　请预拨黔省协饷疏　　　　　　慕天顔为黔饷支给愆期请
　　恩通融拨济以恤邉兵事窃照营制兵马饷干银两按月给发以资饱腾此定例也士不宿饱而期其戮力用命恶可得哉是以压欠兵饷定有处分严例况在邉方尤当加意恤养士卒庶几缓急可恃臣一涖贵州即稽查各营兵饷往年从未有逐月给散者必俟季终方行彚发而春秋两季又必俟夏冬始有应济盖因黔省司库原无积储必待别省协饷解到随收随放查协饷定例四月完半九月完半彼省遵限于四九月终起解则到黔之日虽隣近如楚省亦在六月十一月矣若程途稍逺则又逾限一两月边地穷兵嗷嗷待哺即不能望于月初预给月饷资养家口乃役过一月仍不得额无不典鬻衣装多方揭借及至半年领饷到手偿利赎当焉能敷用且有汛守荒瘠苖蛮之处典贷无门岂能免人枵马痩报毙报逃乎臣展转筹画欲责之司饷之官奈黔省本地应征条丁银两仅供岁额俸工驿站别无存剰余帑可以设措臣叨任封疆不得不请乞我
　　皇上天恩通计黔省岁需兵饷不过五十万两一季该银十二万有奇若将每年春季饷银预拨于上年之秋冬协解于隣省限定岁终到黔则正二三月可以按月支放从此夏季之饷即可候四月完半之协饷接济源源相继自无庚癸之呼此预拨一季饷银原属经制额内应给之数不过早拨于数月前况止行先拨一次嗣后仍照岁额拨解更不必逐年琐陈也恭祈我
　　皇上俯鉴遐荒实无转移之粟穷卒守候协饷苦累难
　　堪
　　特赐矜允准于康熙二十五年为始将二十六年春季饷干一并拨解俟二十六年造报经制饷册即以夏季为首连接次年春季请拨着为黔饷定例仍责成司饷官每至月终如数给足不得逾期并严查尅减之弊则营兵顶戴
　　天恩効命于边防必加鼓奋而散饷给领亦可按季达部通融于一岁额内之需而永免三军脱巾之虑矣
　　题覆盐价疏　　　　　　　　　慕天顔为酌定盐法事该臣看得黔省普安等处先经行令改食滇盐准云南抚臣王继文咨议每百觔定价四两六钱臣经据疏请部覆价值太昂恐致累民行臣防同川抚查明川盐时价具
　　题再议遵行贵州布政司并咨四川抚臣先准云南抚臣王继文咨称滇省黑井课重在井盐卤每觔已办纳课银一分六厘加以煎驼运工本脚费前定每百觔卖价四两六钱委无浮冒今再减银三钱止定四两三钱以遵部驳等因准川抚臣姚缔虞咨覆川省造之盐本地市价每觔止值银一分五厘若运贩至黔需用挑负脚价应值若干当听在黔酌议等因据贵州布政使柯鼎转行普安安南各州县衞查访市价则称近日川盐每觔止卖三分及三分四厘以至四分不等消长不一原系因地随时从不定价若滇盐定价四两三钱恐穷荒苗民不能舍贱食贵莫若仍食川盐以从民便详请前来臣查川盐价值产土工本甚贱故运贩至黔每觔止卖三四分不等商民均称便益若滇盐之价产土工本已贵前议每百觔四两六钱乃将工本脚价逐项确核所定原无浮冒今即勉遵核减定以四两三钱亦与川价较浮仍难强民舍贱食贵若欲将滇盐仿照川值减价贱售则又亏损商本两者均为未便察询往例普安等处原食川盐其改行滇盐乃从滇商之请虽有便于滇课然将来川课有亏此盈彼缩仍无补于公家况普安一带皆荒瘠苗蛮食盐为民间日用必需岂堪重价抑勒诚如部覆价值太昻必致累民也臣再四思维莫若悉遵旧制仍食川盐不必定价听从商民随便贸易于以轸恤荒残利赖非浅矣
　　改设州县疏　　　　　　　　　范承勲为查议冗员以培民力事该臣看得滇黔衞所并归臣仰体
　　皇上爱民至意悉心筹画从议汰冗员苏息军民起见到任后即檄行二省藩臬防同妥议通详除滇省各衞所已经臣议裁具
