<!-- { "loadSidebar": true } -->
　　余中瑞【安化人字静斋博学能诗尤精于医能起沉疴年八十有五尚矍铄行城市中不以鸠杖人称为半仙】
　　国朝
　　张国镇【江西人籍思南幼博学书史擅卢扁术贫无资者不吝与剂虽频数无难色全活甚众且深内理年八十余秀髪儿齿步履如飞人以方费长房云】
　　陈道清【锦屏县人明天顺初遇异人授以符诀能飞剑召鹤呼风雨适境内大疫求符治疫者众手不及书以符焚之井中任人汲饮皆愈都督李震驻兵渠阳因旱邀请祈祷立应且曰雨润铜皷遣人验之果然】













　　贵州通志卷三十二
<史部,地理类,都会郡县之属,贵州通志>
　　钦定四库全书
　　贵州通志卷三十三
　　艺文序
　　【勅　诏　谕　疏　状　　颂　　赞　箴　　　　铭　　书论　解　考　传　序　　纪事　记　碑记　　　文　　议】【教　说　　赋诗　杂记】
　　南离为文明之方夜郎接荆梁之壤周秦以还屈宋流芳湘水马摘艶锦江独牂牁古郡征文考献零落无传亦又何也自有明王守仁邹元标倡明理学何景明吴国伦诸人并播风雅继以郭子章之纂述黔记搜讨故府博采旧闻彬彬质有其文矣我
　　国家文运开化成天下洎乎滇黔底定诞告万方
　　列圣重光德意旁敷天章炳焕奎文所被炳炳乎荒裔遐阻咸耀于光明下及对所述敷奏所陈皆辞尚体要动中机宜固不特原本山川极命草木斐然有作卓尔不羣已也至于灵蛇自断人虎复形
　　说类虞初事同志怪列诸杂纪以资博雅云述艺文志
　　歴代
　　宋太祖谕普贵勅
　　予以义正邦华夏蛮貊罔不率服惟尔贵州逺在要荒先王之制要服者来贡荒服者来享不贡有征伐之兵攻讨之典予徃年为扶播南杨氏之弱劳我王师罪人斯得想亦闻之有司因请进兵尔土惩问不贡予曰逺人不服则修文德以来之穷兵黩武予所不忍防乃班师近得尔父子状知欲向化乃布兹文告之尔若挈土来庭爵土人民世守如旧故兹制防想宜知悉
　　明太祖谕湘献王勅
　　前令尔兄弟以七月二十径剿洞蛮今占太白七月三日伏未可行十月二十三日当夕见西方太白出高入深者胜此用兵所当知者今指挥齐让已歴蛮境令且出奇设伏严为备御休息士马以乘其敝候太白出后并力讨之若生擒蛮夷不可轻杀盖兵以安民非殃民也
　　明太祖谕楚王同湘王征古州蛮勅
　　近蛮夷倡乱尔能与民同忧率防卫军马亲徃征之岂不称为贤王夫尊居王位安享富贵宫室衣服舆马之奉皆民力所供而不能为民御灾捍患则鬼神必怒百姓必怨福禄将薄矣若能奋威武除民患山川鬼神亦将助顺福禄庻可悠久尔其钦承
　　明太祖谕筑铜鼓城勅
　　前令尔兄弟帅师征蛮既不亲临战阵建立功勲宜各以防卫军一万铜鼓卫军一万靖州民夫三万余筑铜鼓城每靣三里城池宜高深坊巷宜寛正营房宜齐整期十一月讫工令铜鼓卫指挥千百户守之其铜鼓军士除留一千守卫余从总兵征进至耕时令还本卫尔兄弟可率筑城防卫军士还国绘图来奏
　　明太祖谕西平侯沐英勅
　　曩因元政不纲豪杰纵横朕提师旅与之并驱十有二年然后命征虏大将军平华夏诸将四征五年中原是平万姓寜家纪年已十五年矣惟尔乌撒乌防东川芒部建昌等处抗命弗庭况云南梁王诱我邉士因是发征南将军颍川侯傅友德副将军永昌侯蓝玉西平侯沐英率三十万众问尔西南诸夷之罪今颍川侯等报至言云南等处尽行克复今特遣使赍诏谕尔云南乌撒乌东川芒部大理建昌水西普定等处人民今后敢有不遵教化者加兵讨平之于戏春秋之义最重者释有罪而纳逋逃尔云南王及诸夷蛮长宜其然乎明太祖再谕西平侯沐英勅
　　东川芒部夷种虽异而其始皆出于罗罗厥后子孙繁衍各立疆塲乃异其名曰东川乌防乌撒芒部禄肇水西无事则互起争端有事则相为救援若唐阁罗凤之居大理唐兵追捕道经芒部诸境外称归顺内实挟诈聚众积兵据险设伏唐将不备遂堕其计以致丧师几二十万皆将帅过信无谋故也近称东川诸夷不叛者号为循良虽未可逆诈然须防闲严整师旅使不得肆其奸谋然后贼可破也
　　明太祖谕信国公汤和勅
　　行师用兵须昼夜慎防毋轻视蛮人深入其地虽有来降者亦须审察慎勿轻信辰沅宝庆等处士卒壮者攻战弱者运粮务使军容整肃馈饷有余楚王尚防未能练达军务今遣都督刘宁来总宿衞之兵军旅之事卿自裁决然后启王知之明太祖谕宣慰司勅
　　天生一代之君必成一代之治自古以来莫不皆然而其间治有隆汚政有得失亦由人君善用人与不善用人之所致也朕承大统之后迄今已为天子而肯私以怨恶加于人耶故用人尽忠于国者虽讐必赏朕仰遵成宪俯察舆情推至公之心广仁厚之化嘉惠海内子育元元欲比隆前规以臻至治尔天下上官遵守朕训各尽乃心毋妄懐疑以速咎戾则可以共保富贵于无穷
　　明太祖谕宣慰司田仁智入觐勅
　　汝在西南逺来朝贡其意甚勤朕以天下守土之臣皆朝廷命吏人民皆朝廷赤子汝归善抚之使得各安其生则汝亦可以长享富贵矣夫礼莫大于敬上德莫大于爱下能敬能爱人臣之道也明孝宗谕都匀府勅
　　朕惟都匀逺在贵州东南因无流官抚治徃徃自相杀夺不得安生而又时出刦掠为地方之害近因贵州镇巡等官奏请特勅大师征之既已克平各官奏如永乐年间事例开设府治州县铨除流官抚治之以警其后今从其请设立都匀一府而以新开独山麻哈二州清平一县并旧设都匀邦水平州平浪四长官司属其管辖佥举尔文献熟知民事谙晓夷情堪任知府故特陞尔徃知府事赐以玺书葢重其任也夫新府之设与旧郡不同外夷之治与内地殊异非徒赖汝抚安而实资尔控制尔须深体朕委任之意稽考制度创造衙门宣布条章立为一定规模使后人有所遵守凢府中一应该行之事当备之物合用之人一一悉如内地若力有不及则度以待时势有未可则畱以待后顺其土俗之宜施以安利之政归附者安之使得其所流移者招之使复其业仍须时常戒勉所属土官头目人等谕以大义开其善端俾其遵守法度谨守地界办纳粮马不致临用有缺抚恤夷民不许非法虐害如有多聚妾媵以庻夺嫡争袭官职及窝隐贼人为盗分赃者具奏问革改设流官凡系夷情务要与都匀卫指挥协合议行遇有漏殄残贼或生苗窃发即便起调官军土兵剿捕以靖地方不许执抝悮事其公差官员人至府但有违法生事尔即具实奏闻所属土流官吏军民人等敢有倚势刁泼违法傲慢者尔须严加禁革轻则防官问拟如律照例发落重则奏闻区处尔尤宜亷公仁恕奉法循理体朝廷一视同仁之心以夷治夷使之日染月化而皆囿于华夏礼法之中庻称委任尔其钦承毋怠毋忽
　　国朝
　　诏
　　谕
　　康熙二十年平定滇黔诏
　　奉
　　天承运
　　皇帝诏曰朕缵承丕绪綂御寰区仰惟
　　天
　　地眷佑之麻
　　祖
　　宗付托之重
　　圣祖母太皇太后慈训之殷蚤夜孜孜勤求化理期于兵革寝息海防乂安不意逆贼吴三桂负国深恩倡为变乱隂结奸党同恶相援抗违诏令窃据疆土滇黔闽浙楚蜀闗陇两粤豫章之间所在驿骚肆骋痡毒三桂僭称伪号逆熖弥滋负罪尤甚朕恭行天讨分命六师剿抚并施德威互济或絷颈于阙下或骈戮于师中擒捕诛锄以次收服乃三桂既膺神殛逆孙世璠犹复鸱张踞六诏之一隅延残喘以拒命朕惟贼患一日不除则民生一日不靖策励将士屡趣师期于是虎旅协心追逼城下贼众计穷势蹙通欵军门约日献城凶渠授首师克之日市肆不扰邉境晏如防书旣至上慰
　　郊
　　庙
　　社稷之灵下抒中外臣民之愤神人胥悦遐迩腾欢念自变乱以来军民荼苦如在水火披坚执锐卒岁靡寜行赍居送千里相望被兵之地旣罹于锋刃供亿之众复困于征输朕悯恤民艰不忍輙加额赋间施权宜之令用济征缮之需意在除残事非获已而身处宫寝之内厪懐闾阎之依中夜屡兴旰食不暇惄焉思治八载于兹今羣逆削平疆圉底定悉翦歴年之蟊贼永消异日之隠忧用是荡涤烦苛惟新庻政大沛寛和之泽冀臻熙皥之风所有事宜开列于后于戱体覆载好生之德秋肃必继以春温法帝王更化之模义正尤期于仁育诞告天下咸使闻知康熙二十一年
　　谕祭原任云贵总督兵部右侍郎兼都察院右副都御史因殉难加赠兵部尚书諡忠果甘文焜文
　　朕惟国家任重封疆宠命聿隆乎节钺臣子时逢危难忠贞宜励于氷霜茍下有授命之诚斯上锡褒忠之典特彰优恤用示殊恩尔甘文焜才畧夙闻勤劳克着擢之畿甸委以滇黔总领西南伫奏辑宁之绩抚绥将吏庻销反侧之谋何期大逆之猖狂顿悼贞臣之殒逝扞艰寡助丹心永恨于黄垆为国捐躯碧血长沦于炎嶂兹长鲸之旣殄乃旅榇以言旋睠尔幽魂动朕悯恻式稽曩制爰易休名载颁窀穸以昭荣复沛苾芬而致享于戯际艰难而効节臣心之正直允彰防死事以施恩国典之褒扬惟厚尔其不昧庻几来歆
　　康熙二十二年
　　御制云贵总督殉难加赠兵部尚书諡忠果甘文焜碑
　　文
　　稽古仗节死难之臣国家必贲之典礼荣其服命载在史册厥有旧章夫効力尽命臣之经也旌善显忠国之宪也昭激劝而垂奕叶于是焉在惟尔甘文焜服官有年劳绩懋着朕擢授旄节徃涖滇黔俾督率乃僚绥靖南服属逆臣悖德败乱天常狂逞狡谋变生仓猝尔以势穷援絶众畔军孤遂出贵阳捐躯镇远虽不克殄贼成功亦可谓舍生取义睠尔壮烈深恻朕懐宜赉嘉名式大节特赐諡曰忠果仍赠官廕子如例于戱忠不避难永为臣子之型果以矢心尚壮河山之气勒诸贞石以表丹诚
　　康熙二十二年
　　谕祭三等伯提督赠太子少保諡忠毅王之鼎文朕惟烈士受临戎之任尽瘁封疆贞臣矢报国之忱遗光泉壤节着则无分成败名成则罔间死生睠此忠魂宜昭异数尔王之鼎才裕折冲勇堪御侮家受金书之劵五等攸崇阃专鐡瓮之城中权久握自滇池之负固移黔蜀之交冲擐甲长征誓鲸鲵之尽剪援枹寡应值蛇豕之方张一旅难支孤踪被陷从容就义指皦日而不汚慷慨捐躯贯秋霜而并厉今九域廓清之防正孤忠褒録之年爰诏所司详稽宪典锡几筵以致享加封秩以敷恩呜呼国事只承生副貔貅之寄令名追贲没昭史册之光惟此苾芬尔其克荷
　　康熙三十年
　　御制三等伯提督赠太子少保諡忠毅王之鼎碑文朕惟国家崇奬臣谊凡将帅之士能宣力疆塲捐躯赴义者褒防有加典綦重矣尔王之鼎性资朴茂智畧深沈自作镇京江着有成绩属西南违命移镇两川蜀道﨑岖蛇豕未戮尔志存殱防期报国恩闻命戴星鼓行而进贼势初却旋复狡焉思逞尔慷慨誓师激我士气迄乎贼窥睥睨犹能奋击突围被防之时骂不絶口婴祸毒惨朕心恻焉今氛祲全消节烈炳着特命所司加恩追赠諡以忠毅呜呼惟尔精诚贯于白日与城存亡义不返顾有臣如此忍令湮没弗彰用勒贞珉永表风烈尔后人尚其承体无斁哉
　　上谕
　　康熙二十二年免康熙二十二年二十三年钱粮奉
