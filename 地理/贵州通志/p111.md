<!-- { "loadSidebar": true } -->
　　皇威下九股诸寨不烦兵威相继就抚上九股向恃鸡讲为援及鸡讲等寨既已芟夷亦相率就抚小江横坡等处咸望风归附显等次第稽其村落户口而编管焉及抵清江柳罗柳受等寨争先降附愿为良民惟江外有公鹅苖与柳利鸡摆尾鸡呼党白汗白索等十余寨素相连结复有汉奸从而嗾之曰若归汉官彼且重赋繁役以鱼肉若不如结党固守官兵设与相持则彼饥若饱彼劳若逸可以坐困即相攻并死力以御亦可图存于是探禹谟甫驻兵柳罗即渡江攻刦官兵势甚猖獗总督闻警调各路兵从巡抚张广泗进剿兼示机宜以公鹅等寨逼处清水江宜及时剿灭彼所恃以抗拒官兵者江深崖险耳急之则并力死守当缓以诱之俟其防虞稍疎潜师渡江上下夹击一鼓成擒矣是时农务方急大兵既至柳罗贼诡言愿受招抚为缓兵计广泗佯许之传谕行营曰安抚诸寨讫即撤大兵贼防守果懈五月十四日方显逻知江邉有小舟白广泗选健卒夜半夺之仅十余只柳受苗素恭顺潜驾舟四十济师师全济广泗乃分兵八百属游击母椿龄断苖右臂以絶外援又分兵五百属守备徐希达伏林以截逋窜而自领大兵直捣其寨贼措手不及杀伤无算遂进据其寨苖用兵无他能惟以昏夜刦营为奇计次日广泗防其必来薄暮令众兵伏要隘而空大营以待二鼓苖果衔枚逼大营咆哮而入寂无所遇急反走不数武四面炮声震地火光烛天官兵前后夹击苖互相挤堕死者无算十六日董兠寨暨附逆之柳利鸡摆尾诸大寨咸赴营受抚并缚汉奸曽文登以献六月初五日公鹅诸逸贼穷蹙悔罪愿受约束时广泗有古州之役留大有方显同驻清江经理诸务十一月初六日鸡呼党东库白汗白索诸寨复聚众刦营官军侦知严兵待之抵夜贼万余分四路夹攻大有当先奋击贼奔溃官兵分路追杀总督闻之复调大定协兵赴清江谕令殄尽根株而大有与显等诱擒渠魁奨率将士戮力攘除贼乃塪要道阔丈余参差树大橛又掘阱覆茅苇于上以拒官军二十二日大有令刘成龙章奇相韩生耀皮衮任龙分兵三路而身先士卒防橛填阱以捣贼巢纵火燎其居贼大溃东库夭腊党泥白汗党苖四山号泣皆称为鸡呼党迫胁愿擒凶首缴器械以就抚由是清江诸苖寨悉平以公鹅寨据清江形胜就其地建城设官隶镇逺府
　　九年七月古州上下江逆苖悉平古州地方辽阔形势险峻苖种繁衍叛服靡常自汉迄宋覊縻而已元至正中设古州八万军民总管府明洪武间以外古州设潭溪龙里洪州八舟欧阳新化亮寨中林曹滴西山湖耳赤溪古州永从等十四司而里古州弃之化外我
　　朝定鼎后逆贼吴三桂伪将马寳兵败于楚取道古州以窜滇诸苖遮获其大炮火铳盔甲而内地作奸犯科之徒教以施放之法并为购铁増器械制火药于是诸苖日事讐杀官司不能禁又往往窥伺内地刼夺捆掳六年总督鄂尔泰奏
　　闻钦遵
　　庙谟由凯里进兵先其近而易者于是八寨丹江清江等处以次平定巡抚张广泗前守黎平时有谬冲之役于古州苖情地利颇得梗概七年二月总督自云南来驻贵阳居中调度咨广泗开古州六月十五日广泗由清水江统兵至岑龙坡取道黎平府以进而古州羣苖勾结岑梗梅得二寨及附近山苗万余人拒命广泗令黎平协副将赵文英游击周豹攻二寨破之随令黎平知府张钺平越营游击向之荣贵阳营游击史应贵各领汉土兵护粮刍进屯岑陇古州故分上中下三堡诸葛营在三堡之中是时诸苗叛形未露咸予招抚值科塲届期广泗将囘贵阳监试乃命文英钺等统兵驻古州之诸葛营以镇抚之十二月都江上游之来牛定旦叛文英请益兵御之二寨地广人众性尤凶悍兼煽动革招革雄揺排揺晒摆调方胜等数十寨相与梗塞河道文英遣土舍林天锦吴和禧
　　前往招抚和禧为所杀总督鄂尔泰折
　　奏谓都江一水在古州诸葛营之南由诸葛营而西为上江来自黔之都匀由诸葛营而东为下江直达广西之柳庆沿江山硐诸苖多未归附非用粤兵协难以开通乃调广西庆逺协副将潘绍周永宁营叅将施善元各统兵由沈口至古州以庆逺知府徐嘉宾监纪军务防赵文英溯都江而上剿诸蛮疏通河道又饬都匀协副将卜万年独山州知州孙绍武领兵由三角直取来牛以距上游又调桂林协副将董芳领兵由荔波县三洞至平宇与文英等相声援八年正月绍周善元先后抵诸葛营同文英于二十一日往攻定旦兼程而进直据定旦后山贼鸣鼔聚众竞放铳炮我师击败之夺其大炮铜鼓铁甲燬其巢定旦既平来牛诸苖皆窜入林谷自都江至平宇沿河四十余寨无不危惧羊邦羊翁十余寨去定旦甚逺亦来归附惟八飞陇寨虽附近行营两岸阳顺隂违狡黠特甚督抚檄催万年董芳绍武守备马允升合兵进剿二月十四日万年等抵陇寨前山贼蠭屯两岸狂呼大噪直犯大营万年等以官兵为正土兵为奇张五路以分贼势自寅至未炮毙数十人贼始退保陇寨万年等督兵进攻夺贼船以渡直逼寨门铳炮齐发苖不能支从后山遁遂破其寨二十一日移师进八飞贼伏莽以伺官兵追逐斩首数级余皆鼠窜于是布养丰柳摆劳等寨咸愿纳粮应役而来牛揺排揺晒革招革雄诸寨余孽散而复聚犹截河道以拒官兵且期于是月二十五日并力攻大营万年等侦知之预令千总杨刚等以兵七百伏来牛南岸上流张唯等以兵七百伏南岸下流诫之曰闻炮而动翌日辰刻贼果蚁聚北岸喊声震山谷万年率守备殷起龙马允升由南岸迤前进日午苖见官兵无后应遂渡河冲突俄而炮声动地官兵三路齐发贼仓皇不知所为俘斩与溺死者不可数计遂移营平定山议剿革招老你等寨而文英善元亦自定旦来防次日万年等领兵二千余分道并进山高箐险革招苖营窟其中不虞大军遽至及我军攀藤披棘齐逼寨门苖乃大惊空寨逃匿官兵分道捜剿焚其巢附近之俾爽柳叠平甲排告诸寨咸刻木乞降三月初七日攻老你寨破之揺排揺晒诸苖惧相率诣营门乞抚怎冷有厄撇高等十数寨亦闻风归顺二十一日师集来牛凡要害处分兵弹压万年绍武防来牛游击周豹防定旦守备高本阳防寨北守备张鳯翥防八开游击徐希达防都江而文英绍周等率所部兵于五月初七日囘古州议建城于诸葛营是时古州之上中下三堡虽已就抚而心怀观望以为大师必撤彼仍得以自恣及闻于诸葛营建城下堡之车寨苖最险谲距大营仅隔一河中堡之口月寨头藏弩数寨素称凶悍为山苖渠魁遂相与勾结倡乱龙早则杀通事黄永吉寨头则杀民人姚才苖光坡牛圏坡八孖诸寨一时响应谋于十五夜焚刦大营利洞头人靳瑞林因把总徐祺生来告十四日文英等议进剿时河水陡涨渡船仅二只古州同知滕文炯集新抚诸苖寨船六十余覆以板防以大絙夜半成浮桥次日五鼓济师善元率守备侯道张焕等趋永镇闗为夹攻计文英绍周分兵直抵中堡攻口月寨头江墨等寨苖以河水阻隔懈于防守突闻官兵至惊惶奔窜我兵焚其巢俘首恶而诛之余俱缴械受抚六月初七日文英绍周由右路捣龙早善元应贵由左路攻党祥两路皆絶险巇贼又伐大木阻截之我兵缘山间反径腾踔而行穷捜大索俘馘甚众擒苗一名老戞则车寨前往助逆者也十二日攻车寨是夜三更车寨防守之苗闻绕寨马蹄声视之寂然如是者三及五鼓甫就寝而大兵至贼瞀乱恇怯自卯至已斩首千余级就缚者三千余人捜获子母大炮十三座火铳长杆刀弩皮铁盔甲无算枭斩首恶余皆释而抚之自是三堡诸寨无不褫魄同知滕文炯因势招抚者百余寨而来牛定旦复叛先是二寨虽已安营驻兵而上江山苗无虑数十寨摆调方胜素凶悍为诸苖雄长革招怎冷怎衣邱车有已有厄龙坡冷硬乌泥雅灰等寨莫不听其指踪于是煽众作逆夺据柳叠隘口刦粮运谋犯新营柳叠隘口者上江路之咽喉粮运邮逓所必经也万年绍武得警报飞檄各路官兵预备合剿并调八寨官兵暨烂土普安土兵于二十九日齐集拉揽台万年领兵直趋柳叠贼见官兵众不敢出惟于柳北岸遥施火铳官兵攀崖逐杀贼散走于是柳叠不失而粮运复通七月总兵苏大有自清江抵古州任时文英绍周钺嘉宾等先期往溶洞清理下江大有飞调文英绍周等星驰上江防应而副将董芳亦奉调至来牛遂同万年等进兵堵剿初摆调方胜倡逆时首附和以杀夫夺粮者革招也听其胁制不敢少抗者排怪有厄邱车诸寨也众议先落其角距不半月而诸寨可平乃于八月朔进剿摆调文英以兵一千攻其左万年以兵一千攻其右杀贼数百人余潜奔密箐乗胜直攻方胜张翼夹攻杀百余贼毙于铳炮者无数焚燬其大小四寨摆保羊乌者距方胜三十里与摆调方胜狼狈相依二寨余孽悉逃于此恃山险箐深官兵不能至文英万年等分兵伐山通道直逼其寨贼并力奔突官兵铳炮齐发僵尸横地余皆溃走追至加雅大箐复斩馘数百俘二人于是党找者飞甲石等七寨苖民相率赴营求抚摆调等四寨逃窜逆苖亦悔罪来降而是月二十三日龙坡冷硬等寨潜勾定旦余孽突攻新营为游击周豹击散大有飞调董芳带兵防剿官兵既合于九月初二日先攻龙坡冷硬由是而俾硬而恩堆而俾举一路荡平势如破竹弓桃鸡髓等三十余寨皆遮道受抚文英万年乗破摆调四寨之余威于初八日由夺弄攻雅灰雅灰故与定旦通恐官兵至坎其道路塞以巨木文英万年等逾岸越岭直捣其寨贼逃匿一空官兵四路搜捕随有色彛色排羊长羊羔等十余寨暨阿黎阿墨撒高摆地等二十六寨相继输诚誓为良民是役也为时未匝两月俘馘以千计向化者百余寨获贼仗不可数计二十八日撤师囘古州去古州五十里许有苗寨曰滚宗计十有二寨阳示恭顺隂怀叵测旧与车寨颉颃左右数十寨山苖咸惮其凶近见中下二堡皆剿心不自安乃煽诱通倒高牙等寨并招纳定旦龙坡亡命以自助肆行刦掳大有檄善元任龙统黔粤兵分路进剿时文英等以上江之役未囘大有虑顽苖乗虚觊觎限善元等以三日旋师十月初八日抵滚宗后山善元领兵由左路取火烧寨一路崎岖荦确无尺寸坦途守备凃有功力攻前闗贼死守善元潜从山僻小径陟后山之颠下捣其虚贼首尾不能顾有功斩闗而入杀苖数百焚其寨乗势破中南两寨立燬之任龙由中路取领月寨累歴深箐去领月咫尺逆苖垒石为闗留小窦仅容一人匍匐出入又用大木为栅多凿小孔以架火铳守御严密千总周熹奋勇前攻一矢贯两苗苗胆落弃闗守寨自辰至已攻寨门不能破周熹瞠目大呼守备侯道偕千总王嘉猷李梅得等协力急攻苖始弃寨走党补周熹追之中火铳死善元督兵为后劲发火箭延烧苖屋须臾灰烬附近之俾景与上寨下寨悉行剿灭杀苖百人铳炮毙者倍之初十日善元等还古州适如三日之限而滚宗十二寨已破其八是日文英绍周等亦至自上江大有以滚宗虽经小创而凶猾未改须草薙禽狝之方议加兵而乌泥公台等寨与定旦逸贼杀逻卒数十以叛官兵进剿不数日二寨皆灭时大有病故以董芳署理十一月文英绍周各将兵千余进击滚宗十七日抵其寨设伏待之贼犯大营为伏兵击走官兵逐北经乔扣养党碑尾等数寨俱纵火焚之贼遁入土大寨层垒土墙又啸聚俾赖加头邦受高乌等数十寨坚壁自守官兵累攻不下芳调定旦兵千名领以守备殷起龙于十二月初八日由古州进援适总督遣员赍赏赉至营宣布
