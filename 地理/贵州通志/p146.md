<!-- { "loadSidebar": true } -->
　　平越府
　　明
　　张三丰【洪武间寓平越髙贞观自于观后隙地结茅为亭昼则闭户静坐夜则礼斗与指挥张信善尝与奕后指城南月山寺右地曰葬此必封侯信因葬其母后果以功封隆平侯永乐间遣官徴聘竟莫知所之尝有了道歌无根树词二十四首四季止一破衲草履科头时人呼为邋遢仙今礼斗亭即其故址手书亭聨碑词尚存详三丰遗迹】
　　广能【兴隆僧正统间卓锡月潭寺戒行不玷禅诵勤苦尝昼诵经有虎入寺众僧惊走能独不动虎登堂见能遂去苗贼冦兴隆欲劫寺众僧皆逃能独不去贼至欲杀能能曰幸杀我于外毋汚此佛地贼义而释之寺赖以全】
　　吴卿【黄平州人世传先天教铉卿道行纯备家设雷坛凡妖祟幻惑之家求符咒者悉除祷雨甘澍立降逺近奉之年九十五无疾终葬时举棺甚轻人谓尸解】
　　张懐阳【四川绵竹人云游至黄平黄冠野服有道术未几入山披剃净修年余移居宝珠寺有以病来告者即知生死可疗者与以药立愈其不可救者百计恳求终不与尝自捐数百金修宝珠寺未尝募化葢精黄白之术人或叩之絶口不道门下从学弟子甚众或授方脉或传针灸或别传技艺随其才授之年八十三将卒前三日谓门弟子曰某日某时吾当逝矣至期谈笑而终】都匀府
　　明
　　石三泉【三清观道士踪迹诡异独居无侣尝有双鹤来巢久而不去后不知所终】
　　国朝
　　别南和尚【郡人自防出家年八十颜色如童一日谓其徒曰我将归矣可预备柴炭于某月某日俟我上座从下举火勿悮至期圆寂众徒舁出郊外举火火将及脇忽呼曰左脇炭尚少可再添足至火尽白骨不解清香袭人观者莫不称异】
　　镇逺府
　　古
　　圣婆【不知何许人领五男行至镇逺卭水司岑楼山渴甚以手拄竹杖卓地祝云我得地水当随杖出果得水又以竹植地祝云我得地竹当成林果成林时挥涕竹上今雾雨竹有液如涕又土人拾得一裙呼为圣婆裙一十二幅长五尺二寸每与苗战即揭以为帜苖见帜即败去葢苗畏故败今岑楼山圣婆井犹存】
　　明
　　谭守眞【本衞冠带总旗幼慕髙真习先天道驱邪屡验性甚孤介不屑为黄白术一日遇跛乞愿从服役未几病且疥臭秽不可近守真赡养数年畧无憎意及死棺敛之葬于卫之西郊是日有遇于偏桥道中者自言姓李且曰为我致声主人吾有遗于墓以酬数年之养守真惊讶啓棺视之则符箓一帖令牌一具始悟其姓知为铁拐仙也追悔无及嗣后亢旱祷祈无不立应传五世皆然当事以道彰天泽旌表】
　　李道坚【镇逺县人弃家访道得水火升降之术与其侣徐教修炼于中河山南洞郡守周瑛以太和名之】
　　祖复【号立禅立闗募化供十方僧众虽巨蟒鼠雀咸依时就食后制一龛结跏趺坐住西天寺三载未尝见其寝息尝絶粒月余徒从强之回滇遂化留肉身于宝台山今滇之金光紫谿黔之太平西天等寺皆其创建】
　　白云道人【姓徐名贞元偏桥千戸明隆庆间年已四十忽弃家慕长生之道偕同里周惠登辟云台为胜境云台古名为团仓岩其中多毒蛇异兽径甚险素无人迹道人入三日达山顶坐古栢树下振动木鱼四山皆响惠登继之遂结庐焉越数十年道人趺坐留偈数语遗蜕去至今须髪皤皤指甲长数寸生气宛然后人修亭供之顔曰遗真】
　　萧云山【天柱人万厯初得异人授以奇门之术知人世吉防本所千户徐被苗掠入深山中云山作法夜行越数寨直抵山中取回鸡犬不惊归始日出苗人骇以为神后尸解去有人复见其飘然独行始知为仙游也】
　　白头罗公【不知其召洪武间隠居兴文里之山中童颜鹤髪行动如飞能识未来祸福厥后不知所终因名其山为白头罗公山】
　　思南府
　　唐
　　陈致虚【号观吾一号紫霄上阳子尝从缘督真人赵友卿授金丹妙道遍游夜郎至思唐与宣慰弟至阳子田琦链丹于万圣山岩壁中后皆仙去编注金丹正理大全数十卷金丹鼎罏灶遗迹尚在山顶】
　　明
　　镜文【郡人幼聪悟长涉经史出家龙华寺既受具遍叅丛林深契内典永乐初赴京防众僧谈宗理推为首座各为颂偈而还景泰间归隠石笋山年八十趺坐而逝】
　　黄冠道士【郡人徐可大幼读书观音阁偶回见道士与父坐谈不揖而入道士问此子为谁父答曰小儿道士曰好个举人但榜首未生耳时可大年已二十为郡名士闻言甚怒后数科至四十三嵗中庚子乡试榜首张文星亦同里人年二十二歳追昔榜首未生之言始信道士为仙】苗僧【本府受水人初为张氏仆小时常念一佛字及长愿出家久之得悟偈曰本是菩提种打落有苗胎曹溪一派水清风引出来年九十而寂】
　　国朝
　　圆戒【字黙一四川重庆人住持婺川梓潼阁戒行精严年逾百嵗齿髪重易如童朝夕诵经不倦后百有五歳而卒】
　　思州府
　　唐
　　通慧【天宝时僧在黄道司鼇山麓建般若招提因上患病久不瘥有道士奏宁夷郡鼈山寺有僧能治奉诏不终朝诣阙上果愈赐金帛不受赐乘马回山亦不终朝而至后不知所之】明
　　鹿皮翁【不知何许人椎髻蓝褛身披鹿皮与玉屏人郑维藩善尝谓藩曰培补心田当生好子约期来贺子生之日果至随辞不知所徃后藩子指挥使逢生子君锡中崇祯丙子举人官至知府卒如其言】
　　铜仁府
　　宋
　　鬻履道人【开宝间瓮蓬洞民杨再从好仙术一日道人假乞者状防草履一双诣再从求售索金五两再从知有异将买之入商于妻妻不从道人掷履于地化双鹤飞去旋失所在但见柱上题诗云新打麻鞋巧又牢五两黄金价不髙杨君不听妻儿话从我蓬莱走一遭再从大悔其字深入于木久而益显虽洗削不去明洪武中柱方圯】
　　大定府
　　元
　　仙婆【永寜人名满道笃于戒行善知休咎人多就决焉卒葬于乌降山至今呼为仙婆墓】明
　　月溪【江安人宣德初以罪戍赤水役于陈百户栖廐中夜輙有光陈异而遣之遇禅宗得正法眼藏至蔺州印山见其林麓洞壑别有天地结庵曰永洪居二载宪宗召天下名僧十三人诣阙月溪与焉将别语弟子曰此中徒众无逾四十逾则不利抵京将召入上密令中使置经于地覆以锦诸僧皆履而入月溪独伏不前上促之对曰非敢以方外自髙惧籍经为罪非上所以召臣意上异焉取经入赐以茶不饮而南洒问其故对曰留都火焚四十八户用禳之上未信后守臣奏火灾如其语久之遣还至留都遂示寂后人广其故居以为寺缁徒仅四十人过五人则一毙三人则一病过一二人则有怪莫能逾其数】
　　雪轩【赵州人云游永宁宣抚司并立梦缘庵坐山十四年戒行诚实后礼部差锦衣衞舍人萧兴访取赴京不知所终】
　　贾姑【莫知其自来自谓贾姑终日栖于殷官邨之石洞亦弗见烟火如此十数年一日忽不见有自滇来者云在鸡足山后人谓其洞曰贾姑仙洞】
　　南笼府
　　明
　　性良【普安州僧天姿竒秀戒行笃实创兴福寺谈经释徒多从之寻有芝产于堂色如青玉王徽作灵芝赋以纪其异年八十四忽一日沐浴更衣趺坐而逝人见其乗白马西去云】遵义府
　　唐
　　赵练士【绥阳赵家里人幼有仙术读书綦江之赶水距家二百余里朝徃暮归有石重千觔能挟之而行殁后屡显灵异土人立祠祀之祠前遗石犹存】
　　明
　　李　珏【未详何许人修黄老金丹之术时久旱先期有梦其至者及至求珏祷雨即应后至正安州玉虚庵以其术授道人张紫霞羽化而去后紫霞犹见之于青城山云】
　　张颠【名道凝生有异质遇异人授洞天法律能役使神居紫霞石室论三教一原之理内则凝神定性以合大道之虚外则明教演法以祛流俗之妄后莫知所终紫霞山有杨廷和碑记】孤舟【不知何许人万厯初至正安磻溪寺面壁数年一日谓本寺住持曰明日余逝矣寺外二树将折一树有声即长老一树无声即余也次日二树果折示偈曰勘破无无世界了然何物心头自性已归圆寂清风明月自由端坐而逝】
　　锡牌【不知何许人自金陵来常挂一牌号锡牌和尚万厯九年至正安胥觉寺不言不卧一日别僧众曰去矣幸置我石岩中数十年后又当再防言讫遂逝越数日视之神色如生众僧依其言置石岩中】
　　广惠【合州人不传姓氏天啓间寓绥邑之祖师观以符水药饵济人咸称为广惠道人或五六日不食或一食数斗与人戯常于手中作霹雳声邑令以其妖妄将击之乃谓其徒曰吾将逝矣遂卒邑人葬之马鞍山后有丐者名可可言广惠是其师必不死人咸异之后发棺仅存衣冠可可亦随遁去不知所徃】
　　两生【蜀永川人前世本僧名真从隣家有丁姓者一日坐堂中僧至直入迹之不见其长子适生一孙未几闻僧寂灭因名曰两生寺有柜牢鎻失钥两生四嵗游寺于壁隙中取钥开之后读书頴悟絶伦父命应试逃出为僧居原刹仍其前名后于遵地建松丘禅院一日上座索笔书偈曰八九功完语不空传虚空缥缈优昙花鲜遂端坐而逝】
　　三修【吴人自言三世为僧因名三修住绥城西川主庙天啓六年十月一日坐化有自成都来绥者于十月二日相遇简州三修寄语诸防法云我西去矣其犹存庙后】
　　何道者【不知何许人明末栖绥阳何家山冬夏常衣一葛往来城市能作十里雾病者求疗止书一好字于病者手中即愈遇贫者堕拾地上石与之輙化为白镪后不知所往】
　　张仙【桐梓人为道士得修炼术结庐山中运精伏气数十年鲜有见者值冦乱遂归防妻入葫芦山不出人疑为尸解后有举火至山内一洞见男女足迹沙碛间今日平明日又复如前相传为张仙夫妇云】
　　程光祚【字栢亭道号元初重庆江津人防颖悟通经史一日游峩嵋山遇异人授以五雷秘诀明末之乱避兵来遵时伪国公王祥多行惨杀夜梦一道人厐眉鹤氅揖祥而言曰上帝好生何多杀为公如不悛祸不旋踵祥惊悟次日防行至郡东桥遇光祚适如梦中所见遂敬礼之后凡官斯土者每值亢旱即延祈祷无不立应年八十四行步如飞或一月不食晏如也一日作歌端坐而逝】
　　国朝
　　紫石【不知何许人康熙三年卓锡于郡之净土庵数载常持一鉢丐饭若紫石因号紫石一日坐中堂説偈曰三十六年作客清风无枝无叶了了分明归去一任东西南北端坐而逝郡人异之镌其偈于石岩】
　　方技
　　明
　　林　春【钱塘人父文中永乐时以道术徴寻坐谪戍贵阳卒春赋性敏悟受业于真人周思徳尽得其醮水祷祈之法而行之以诚多所感召卒年九十二子宣有才行书法遒劲】刘明徳【贵阳府人少遇异人授以五雷秘法能呼召风雨奔走神凡祈禳驱逐无不验】张道人【贵阳府人逸其名有道行自幼不娶得祈雨秘术万厯间旱巡抚郭子章招致之道人筑坛于城西缟衣披髪运五雷诀刻次日日中雨至期天无纤云人皆诞之道人书符于童子掌握之令诣太守请迎雨童子至郡堂开掌忽霹雳一声众未至坛而霖雨大注】
　　赵鹤轩【广顺州人有道术善缩地日行千里呼雷遣将祈雨立应】
　　钱　珍【思南府人道貌纯古性至孝得道士李天真术以符水治症輙验有祈晴祷雨退星禳火平瘿开哑之异知府甯阅奬曰道成一悟箓阐三元密毘治化潜卫家邦虽汉张道陵无以过也】
