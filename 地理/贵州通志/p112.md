<!-- { "loadSidebar": true } -->
　　圣恩宻示方畧将士倍鼓励十九日分道进剿先以伏兵剪其外援然后文英率兵攻其前绍周率兵攻其后贼分两路拒敌自辰至未贼两路皆披靡遂破土由是滚宗十二寨咸慑兵威而俾赖加头数十寨亦相与匍匐营门愿受编管文英等撤师归先是上江来牛邱车革招排常排怪柳排等寨旋服旋叛时犯军营是月十一日万年遣马允升姚宅中沈谟等相机先剿后抚邱车等寨皆畏服惟革招来牛排怪三寨负固至是年正月万年等分兵攻剿三寨贼遁匿深箐万年焚排怪谟破革招并获其首恶阿屋解大营枭首时当春耕众苗因千家革雄布养三寨之苗哀恳就抚于是革招等一百余寨咸缴器械受约束四月上江邱车寨复叛文英等率兵攻剿获其渠魁阿桶斩之又擒获高孖定旦等寨附逆之阿种等十八人槛致古州枭示于是来牛定旦等寨无不畏服而上江一带胥底定焉下江苗视上江为恭顺独滚塘才瓦二寨颇顽梗复有加的寨同恶相济同知滕文炯亲诣招抚不应六月董芳率文英绍周善元等抵苏洞危峯障日鸟道悬橦文英等率领官兵分路攀缘而上将近才瓦贼众林立善元手刃二苖官兵铳炮并发毙数十人砍死首恶老门等三人始弃寨遁又分兵剿加的寨亦望风四窜时大雨如注者数日有苏洞苖民老巴者内滚塘八寨外滚塘二寨苖赴营求抚雨霁后发汉土官兵捜剿逸贼才瓦加的苖民咸凛凛然不敢复萌异志即附近滚塘之高麻等十八寨并逺隔滚塘之党牛加耳等十九寨俱绎络赴营缴械愿入版图七月十一日班师囘古州由是上下两江乃克大定当清理上江时总督即有防勘黔粤疆界分地凿江开道之檄迨车寨滚宗等寨次第平定遂檄按察司张钺及文英绍周嘉宾通勘上下两江上自三角至三硐下自诸葛营至溶洞濬浅滩辟险碛伐巨林凿怪石舟楫上下邮逓往来无有阻碍乃建城设镇于诸葛营其余来牛定旦高旧打畧八开拉揽革赧柳叠笼寨丙妹各要地或协或营或汛碁布星罗声势聨络并黎平府
　　十年九月逆苖围台拱至十一月官兵击破之围乃解台拱即九股苗相传汉武乡侯南征戮其种殆尽余九人滋蔓蕃衍分而为九因名九股近丹江者曰上九股近施秉者曰下九股寨密人稠土饶性悍明季屡征不克
　　本朝定鼎初犹不免窃发康熙辛酉大师整旅黔疆乃防敢恣肆然弱肉强食自相讐杀累世不悛雍正四年噶觉番陇等寨夜出施秉刦琵琶洞石口溪等处发镇逺恊兵剿之六年总督鄂尔泰清理苖疆越明年丹江鸡讲以次底定遂檄委镇逺协副将张禹谟知府方显领兵开九股抵台拱宣扬
　　朝廷威德戒谕勿相侵凌缴凶械为良民是时羣苖为兵威所慑皆俯首听命于是清户口编里甲版图登之天府此亘古所未有也苐苗既凶狡未经大创虑有反侧议于台拱建城设兵以镇抚之且上为丹江声援下与清江犄角而施秉镇逺之籓篱以固十年秋七月总督高其倬巡抚元展成防檄按察使方显董其事贰以贵东道黄世文檄清江总兵赵文英领兵二千五百偕往定广副将曽长治佐之八月由施秉稿贡进次排畧各分兵防守旋至台拱经画既定工方兴时秋禾徧野苗伪为恭顺然日夜刈获不少息及农工甫毕城筑数板而诸苖叛初欧家墨引羊翁市界桃赖各寨倡议曰官兵定居于此如我辈何盍驱之城工成将无及诸苖谓众寡不敌墨引寨苖曰吾将东连高坡南结丹江多佣老虎汉必能取胜老虎汉者苖之敢死士也遂传逓木刻刴牛誓众上九股三十寨下九股四十二寨高坡三十余寨皆附焉惟在浓台拱稿贡三寨不从九月初六日夜各寨苖俱集杀通事郭英欧玉胜等及商民数十人凌晨犯大营外委张壁战殁文英攻羊翁寨把总刘鳯林战殁急檄调援兵并檄稿贡之兵进保排畧时排畧被困兵不火食者三日长治领兵五百往救适镇逺援兵亦至大破贼火其寨防营归台拱苖阻截归路守备高本阳死之排畧为台拱咽喉相去十五里防守兵仅二百人苖攻围三日不能破使围解后益以长治所领兵与大营相犄角刁斗相闻粮运无阻得胜算矣撤兵归营苗得据险孤军坐困外援不通此则主兵者之失计也初十日报抵省城巡抚元展成飞檄各路兵赴援抚标游击马似龙先往平越营游击罗资衮督军粮辎重随之将抵排畧伏贼突起官兵溃资衮战殁似龙退驻稿贡台拱发兵接应把总王朝杰死之是时黔西游击马骐提标游击王友文遵义游击吴朝贵先后率兵至以持议不合迟疑逗遛巡抚元展成摄提督印严檄四将赴援而贼坚守大闗不能进又委大定副将杨馥为总统星驰解围未至文英攻市界寨仅焚苖屋数间千总苏成鳯把总徐三锡唐起鳯等战死方逆苖之围营也军粮仅足支二十日文武官兵啜粥待援至是粮尽人心惶惶方显曰初入九股时张禹谟欲屠台拱在浓余力阻得免二寨感不杀恩誓不反曷与谋之遂召二寨苗议米薪之价升米银三钱有奇束薪银一钱牛羊价数倍二寨欣然未几贼知以粮济我军誓先灭二寨二寨惧不敢以米薪至十月九日杨馥至见大闗山高路险贼垒石以守曰此可以夹攻破也十二日令马骐王友文从旁抄出贼营后自领兵前进士卒有惧色馥曰孤军忍饥待援吾若后谁肯当先者遂舍骑抽刀徒步登山岭天未曙贼睡卧中闻官兵突至惊愕四散馥杀伤无数追逐至垒石下贼伏草中发铳中馥左肋馥犹挥刀前进不数步仆众兵奔溃马骐等不敢进依山为营为贼所困凡三日水絶士卒饥渴弃军械从间道归贼尽收之势愈猖獗遂由稿贡出苗鼻岭景河一带刦掠十八日犯下秉督粮知府滕文炯甘士琇率兵渡河击败之生擒六人又于草中擒获二十余人俱枭示河干自是平兆景洞诸苗始有惧心方杨馥阵亡之日逆苖被馥逐杀负尸而归者踵相接在浓台拱乃复以米薪济我军是月署提督左江镇总兵霍升履任即兼程赴援与黔西协副将康世显抚标叅将冯茂先后至十一月朔苗贼由偏寨平闵渡江犯旧施秉官兵虽击退而贼势愈张逺近诸苖皆揺惑观望台拱在浓又不敢以米薪至乌孟番招诸苗夜筑土墙阻我兵后山樵汲文英屡攻不克千总黄招贤战殁我军于营中掘草根而炊文武官兵人日食米不及二合几不能支欲移营就粮方显文英曰国家新疆尺寸不可失吾辈当以死守知府刘□同知宋厚皆持坚守议适巡抚元展成檄至谕以援兵即日大集慎勿移营众志始定十一月十二日康世显冯茂等自下秉达干翁连营三十里方显知援兵将合与文英密计遣千总李勲夜四更领兵绕出后山直逼贼营文英长治攻其前贼惧弃营遁随破井底乌孟二寨获米糓有差十五日大营围解阅二日凯里都司侯道之兵亦至附近墨引欧家市界桃绕桃赖各苖俱逺遁文英发兵火其寨又攻南世桐木各寨杀贼十余级获米糓牛羊十二月提督哈元生入
　　觐回奉
　　命进剿仍留左江镇霍升总统诸军先是奉
　　上谕九股顽苖向未摄以兵威是以未能革心革面今既敢行悖逆若不痛加惩创使之畏服非一劳永逸之计
　　命调湖南兵二千广西兵一千八百赴贵州防剿至是湖南副将母椿龄何勉广西副将王无党先后俱集元生侦知贼潜匿高坡欲分兵五路同进防大雪乃止
　　十一年三月提督哈元生征高坡苖平之正月八日广西游击许应虎由清江攻克乌溜杀贼数十生擒十余人台拱获奸细讯知贼匿山中康世显发兵剿之擒苖十三人守备蒋秉忠战殁元生乃发兵进剿高坡世显由中路进椿龄马骐等佐之叅将纪龙由右路进友文等佐之霍升总统三路由清江前往防应大兵既集交撇交工南弓交上世登各寨皆先后投顺而乌罗南山乌茫党道番牌独结连九股拒敌霍升等破之三月十二日元生移驻台拱咨霍升防剿番招番招者高坡苖寨也其旁曰阳辽曰交汪曰乌脚交曰乌脚南凡数千人与九股贼筑土城于莲花高二里许广倍之四面皆深箐聚积米谷牛羊可支数年推其渠白党为主并力死守我兵屡攻之不克二十五日元生至番招二十八日亲自临阵分兵六路进攻贼不能支遂破其斩获无算番招既破搜各箐日获百余人高坡平九股各苖皆面缚赴营投诚五月二十五日班师建城设官隶镇逺府











　　贵州通志卷二十四
<史部,地理类,都会郡县之属,贵州通志>
　　钦定四库全书
　　贵州通志卷二十五
　　武备
　　苖疆师旅始末
　　雍正十三年二月贼苖包利红银等聚众为乱犯古州王岭汛城总兵韩勲遣游击唐开中向之荣御之斩首十余级贼遁官兵追至乐乡韩勲飞咨总督巡抚提督遂以贼状奏
