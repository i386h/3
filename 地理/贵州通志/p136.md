<!-- { "loadSidebar": true } -->
　　刘之文【江阳籍因避乱来遵精研周易太极诸书工书法隐居东里课农桑量晴雨乐善好施租负有不能偿者辄焚其劵郷人德之】












　　贵州通志卷三十
<史部,地理类,都会郡县之属,贵州通志>
　　钦定四库全书
　　贵州通志卷三十一
　　人物
　　列女【名宦乡贤俱以府统州县列女因各州县俱分旧载新增难以合一照山川例大书州县】贵阳府
　　元
　　逹噜噶齐桑阿克孙妻托克托沁【早寡不忍独生以死从夫延祐二年旌其节黔之旌节妇始此】
　　明
　　越　淳妻张氏【宣慰司人适举人越淳年二十三夫亡无子苦节二十余年卒葬夫侧有竝蒂梅生冢上士林歌咏之】
　　徐　资妻陈氏【贵州衞人正统间都清苗叛资从征战亡陈恸絶复苏坚志守节教其子节登第歴官巡抚封恭人夀八十终合葬夫冢佥事周孟中题其冈曰忠节巡按王鉴之学士吴寛俱有记】
　　洛　宣妻李氏【郡人宣官都指挥征麓川战没李苦节不再适正綂间旌】陈　通妻孔氏【郡人夫通为小旗正统末以御冦死孔守节不二治初旌】龚　璟妻袁氏【郡人孀居七十五年事闻旌之】
　　朱　宣妻刘氏【贵州卫指挥刘芳女名慧未字时母病割股为羮以进母疾随痊后适千户朱宣年方二十三宣丧抚孤守节誓无他志抚按旌之】
　　黄　镇妻任氏子黄闰妻郝氏【郡人任年二十四夫亡子闰甫周岁抚之成立举于乡及闰卒其媳郝氏年二十一与姑相依抚其子桂亦成立嘉靖四十三年巡按巫继咸题旌曰一门双节】
　　李　端妻越氏【郡人年二十三夫故越足不逾阃预以名刻端墓碑期与合葬年八十巡按薛继茂闻而贤之岁给米二石具题旌表】
　　薛廷珠妻蔡氏【郡人幼有志操及筓适廷珠珠亦杰士以试不售愤投乌当河死蔡闻惊悼趋投舍旁井赖邻妇救免日夜泣血待尽姑许氏提孤儿彦卿示之曰尔欲从吾儿地下无论我孀姑既耄如此三岁孩提何蔡感悟乃强饘粥以适姑意比儿长就外傅时以父事感之身纺绩以佐读及彦卿以明经举于乡犹伤悼哀思彦卿为温江令赠父如其官封母孺人万厯间御史薛继茂题旌孙绍鲁师鲁庚子同榜中式人以为节妇之报云】
　　潘汝明妻杨氏【郡绅杨文焕女适生员汝明甫两载夫亡氏年十九无子以侄嗣守节至八十四岁题旌】
　　夏　玘妻陈氏【郡人玘为贵州衞千戸卒时陈年尚少以死誓葬毕闭门自缢有司旌之】
　　李秉玉妻汤氏【郡人治中汤师顼女天啓间安逆变同兄避难闻贼至即投水死】潘思聪侧室程氏【郡人天啓元年安贼叛围城程恐受汚即仰药死屡奉旌表】周汝麟妻薛氏【郡人天啓元年安逆围城抱幼女赴水死巡按题旌】
　　胡　骥妻陈氏【骥举人】　　程　鉴妻龙氏【鉴长官司】刘　镗妻张氏【镗守备】　　陈　易妻周氏【易千户】
　　强如山妻周氏　　　　范　序妻商氏
　　刘　增妻李氏　　　　林之桂妻朱氏
　　汤　车妻王氏　　　　韩庶妻李氏
　　蔡嘉言妻顾氏　　　　罗　纹妻陈氏【以上八人俱系生员】
　　洛献书妻赵氏　　　　龙　宠妻方氏【黔记作龙升翺】
　　杨继臣妻李氏　　　　詹　恩妻范氏
　　刘　冕妻谢氏　　　　张资妻李氏
　　徐大纲妻陈氏　　　　李　俵妻王氏
　　王可爱妻朱氏　　　　潘凤鸣妻胡氏
　　徐天祥妻郭氏　　　　王纳谏妻张氏【纳谏生员】张绍康妻李氏　　　刘尚和妻廖氏
　　李东白妻杨氏　　　　马季常妻李氏【以上皆郡人守节终身俱崇祯以前题旌其事实原志未详但列姓氏】
　　刘山松妻吴氏【郡人吴子骐女幼谙书史适山松松出外乆不归依母家十余年明末闻流宼将至怀利刃以待至则自刎】
　　吴中芸妻陈氏【郡人年三十夫故流宼入黔抱其幼子沈于溪】
　　杨玉聪妻汤氏【郡人铨部汤景明女流贼入黔闻夫被执投水死】
　　许世穆妻杨氏【郡人太守杨起鼇女年十六归许事翁姑尽妇道数载夫卒遗子光谱甫三岁杨矢志守节教子为醇儒应明经选诸孙竝克绍家声人以为苦节之报云】
　　国朝
　　王若陵聘妻葛氏【郡人葛应啓女许字王若陵闻若陵卒不食而死】周国柱妻许氏【郡人事姑汪氏孝谨姑病祷神愿以身代及卒号恸气絶而死】程春化妻窦氏【郡人事姑至孝闻春化尽节于官死而复苏者再姑病割股以进遂痊缉缝自给以抚二子继而长子亦亡遗孙在抱与长媳周氏誓共守节后次子桂蕃登贤书】刘芳名妻尤氏【芳名郡庠生巡抚秉仁孙尤年十八适芳名生子绍祥五岁夫故备极荼苦抚子为邑诸生子故又抚其孙歴年八十余皓首完节康熙三十一年巡抚衞既齐旌之】刘兆祥妻罗氏【兆祥即芳名子庠生早故遗孤藩尚在襁褓罗与姑尤氏相继苦守事姑抚子贫困自甘足不履外庭巡抚衞既齐旌之县令匾其门曰一门双节】
　　周大年妻蔡氏【郡人年十六适大年生子家瑛仅二岁而大年卒蔡矢志守节抚孤为郡庠生巡抚衞既齐奨之以上俱载旧志】
　　许　贤妻蔡氏【郡人举人越珃女适庠生许贤年二十夫亡守节抚孤事继姑尤尽孝谨四十六年如一日康熙五十七年防抚白潢　题旌】
　　黄　震妻李氏【郡人教授李超品女适庠生黄震年十九夫卒遗腹生子时夏李事孀姑以孝闻抚时夏为邑廪生苦节三十七年康熙五十六年防抚迟炘　题旌】
　　程桂竒妻周氏【桂竒为春化长子氏年十四归桂竒逾年生子甫及周而桂竒卒截髪啮指以死自誓茹荼以事病姑拮据以抚弱息亲授经书训子成名守节五十余年子珣康熙壬午举人宰诸暨有善政孙仁圻辛丑科进士选庶常歴官布政使雍正元年巡抚金世扬　题旌】黄登榜妻吴氏【郡人农民吴现瑛女知礼节适廪生登榜年二十八而登榜卒遗子国麟甫七岁吴坚志守节抚孤国麟中康熙癸巳　恩科举人雍正元年巡抚金世扬　题旌】朱景运妻刘氏【郡人年二十三而夫亡遗一子氏矢志抚孤虽茹荼集蓼犹拮据延师束脩膏火之资悉出十指擘画有欲夺其志者氏截髪毁容引锥刺其左目事乃寝子澐成诸生守节四十余年雍正二年巡抚金世　题旌】
　　李　正妻章氏【郡人贡生张尔诰女氏年十六适武生李正夫亡时章年十九凭十指奉养翁姑克尽孝敬教子梦骥严而有法为名诸生守节四十余年雍正七年巡抚张广泗　题旌】
　　冉　瓖妻越氏【郡人武举越于同女年十六适庠生冉瓖孝事翁姑克娴妇道归数月而瓖没氏号痛几絶志期殉节姑嫜曲为解慰终不能夺朝夕悲泣水浆不入口者数日待瓖属纩后即与其从婢兰英于静夜投缳并死康熙四十三年公举旌表】
　　贵筑县
　　国朝
　　袁国垣妻吴氏【邑人年十六适国垣逾年而夫死抚遗腹子宗孟为邑诸生夭殁复抚其孙若宏若安艰苦六十余年频遭冦乱始终如一总督赵廷臣旌其门】
　　刘　洲妻郭氏【洲先世巴渝巨族随祖任黔遂家焉郭年十四适洲洲卒子逺龙甫总角次逺凤在襁褓其遗腹子逺誉阅五月而始生时舅姑及夫三丧未葬氏立志守节先后安厝三丧俱各成礼有势豪欲夺其志因徙居深山即至亲罕得见其面逺誉从师力学弱冠为邑诸生食廪饩郭守节三十五年卒康熙三十一年巡抚衞既齐旌之以上载旧志】
　　张宅方妻陶氏【邑人年二十三夫亡守节孝事翁姑抚子女皆成立雍正二年巡抚毛文铨题旌】
　　刘朝辅妻余氏【邑人年二十夫故事孀姑尽孝教子义方言不出阈雍正二年巡抚金世题旌】
　　张　浩妻陶氏【邑人适郡诸生张浩逾年而浩病卒遗孤孩稚堂上二亲垂白氏仰事俯育备极艰辛守志三十余载雍正二年巡抚金世扬　题旌】
　　柴大成妻方氏【邑人年十七适举人柴大成二十三嵗而大成没氏矢志守节事翁姑孝谨抚二岁子成立及子没又抚孙孙继夭亡抚堂侄孙中楩为嗣与弱媳相依纺绩度日苦节二十八载年五十卒雍正十一年巡抚元展成　题旌】
　　梁国辅妻高氏【邑人年十九而夫亡氏哀毁欲以身殉赖诸妇救免乃尽捐奁饰以营丧事称未亡人足迹不履外庭翁姑悯其少无子欲令改适已属媒有成议氏闻悲号彻夜平旦更衣拜奠夫灵自经于房中康熙四十三年公举　题旌】
　　范　璟妻刘氏【邑人刘辅女适庠生范璟氏年二十一夫故抚二子在沅在湄俱游庠相继而殁复抚孤孙康熙四十三年防抚张建绩旌之】
　　定番州
　　明
　　王尔昌妻陈氏【州人夫死年艾守节不二事闻被旌】
　　顾民膏妻李氏　　　　毛　琛妻李氏
　　吴运泰妻喻氏　　　　黄　伟妻郑氏【俱州人夫死守节以上俱载旧志】
　　顾人龙妻李氏【州人人龙见忠烈流贼破城氏与人龙对缢中堂而死】张承祖妻吴氏【州人流贼破城吴氏大哭曰我等义不受辱遂赴莲花池死时女伴相率投池死者数十人】
　　国朝
　　杜　蘅妻孙氏【州人年十七适蘅二十七而蘅故氏孝事翁姑和处妯娌家贫纺绩抚教二子友梤友榕俱为诸生榕食廪饩苦节三十三年清操无玷雍正十一年巡抚元展成　题旌】
　　广顺州
　　明
　　金大章妻张氏【州人夫亡抚子灿承袭土知州职灿亡复抚孙汤巡按冯晋卿旌其门曰矢志柏舟夀七十余卒载旧志】
　　国朝
　　金大廷妻经氏【州人年二十五夫亡家极贫屡遭兵乱抚二子长珻膺　思荐次玣及诸孙皆成诸生守节三十九年以子珻任教授封孺人】
　　吴自林妻金氏【州人年二十三夫亡抚孤成立后见孙五曾孙一年七十余四代一堂乡党钦羡以上二人俱康熙四十三年防巡抚布政司张建绩　题旌】
　　开州
　　国朝
　　谢二姑【州民谢克明侄女幼孤克明抚为己女年十四未字事继父母孝值二亲皆病且笃一日之间再割其股以进亲疾皆愈里人异之康熙二十年巡抚杨雍建旌之载旧志】杨质素妻简氏【州人年二十夫亡善事舅姑抚孤成立守节四十余年康熙四十三年护巡抚布政司张建绩　题旌】
　　龙里县
　　明
　　陈世杰聘妻戴氏【龙里衞戴陟女八岁许字世杰待年未归而杰没戴矢志不嫁奉父母克尽孝道御史薛继茂　题旌】
　　王　淮妻谭氏
　　夏　时妻黄氏【俱邑人守节被旌】
　　国朝
　　陈格言妻毛氏【邑人年二十四夫故二子俱在襁褓屡经强暴逼娶矢志靡他巡抚卫既齐旌之】
　　叶天培妻曹氏【邑人适邑庠生叶天培年二十六而天培故曹坚志守节抚孤子又继亡益励其操巡抚卫既齐旌之以上载旧志】
　　陈世龙妻李氏【邑人年二十二夫亡守节家最贫上事舅姑下抚孤子备极艰辛寿六十二卒康熙五十二年巡抚刘防枢　题旌】
　　徐应淮妻石氏【邑人明千户石应祥之女适廪生应淮年二十八夫亡氏矢志守节叠遭歉嵗纺绩以供饘粥亲党相赒坚却不受教子啓昆为贡生啓嶦为增生苦节三十八载雍正五年署廵抚祖秉圭　题旌】
　　贵定县
　　明
　　王　达妻吴氏【邑人达故吴年十九誓死守节敬事舅姑四十余年坚贞如一日有司旌之】
