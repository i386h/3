<!-- { "loadSidebar": true } -->
　　琴山【在城东一里形如琴】麒麟山【在城东五里】屏风山【在城东上马桥司前又前有卓笔山】连云山【在城东通州里寨南髙耸连云】松岐山【在城东南克渡寨】笔架山【在城南五里稍前为挂榜山】三寳山【在城南七里三峯鼎峙视诸山若蚁垤州人祈其上辄应】连珠山【在城南八里五山圆秀如珠】九龙山【在城南十五里山前平径纡回长松夹道九岭蜿蜒如龙后突起一峯深林逺映遥望如画幽秀逈异他山】三台山【在城南金石司南又司西有天堂山小龙山】龙山【在城南程番司西又司南有山】天马山【在城西南木瓜司西旁有莲花洞又司南有独鲤山司东有凤凰山】翠松山【在城西南大华寺前又司北有播答山又司南有牛角山】百莲山【在城西南麻向司北又司治后有盘龙山】沿台山【在城西南木官寨西三里又寨北五里有木栗山】交椅山【在城西五里又西一里有旗山皆以形似名】三叠山【在城西洪番司南峯峦绵亘曲折三叠又司北有伏蛟山】印山【在城西韦番司西山形如印】执笏山【在城西大龙番司南又司西有栗木山】月坡山【在城西卧龙司南又南有文峯山】锦屏山【在城西北方番司相近有将台旗峯二山】骊龙玩珠山【在城北二里以山势盘曲而名】卢山【在城北卢山司南极髙峻旁有三石峡如门盘旋而上平广可容千人有泉有池田土可耕又南有茶山产茶又司南有五门山司西有宝墖山峯峦尖削如墖司北有纱帽山】象山【在卢番司前又前有狮子山】牛眠岭【在城南小龙番司南其旁有文秀峯】翁松岭【在卢山司南又司北有松明岭】桐木冈【在大龙番司南又卢山司北有卧牛冈】营盘坡【在城南二里又有杨梅坡产杨梅】伏龙坡【在城南小程番司南西通上马桥东达卢番司】滴水岩【在城东南十里水出岩中四时不絶行者资以济渴岩前有平地名三墓常有贼出没于此向置哨兵戍守】长岩【在卢番司南十五里】嘉禾箐【在小程番司南又前有江渡箐】天生洞【在金石司东又卢番司有龙王洞】僊人洞【在卧龙司东又东南有白象洞洞中有石如象】蒙江【在城南源出蒙潭防州境诸水至破蚕入广西泗城州界或以为即唐防下番禺之处故俗亦呼为防柯江】涟江【在小程番司南流入蒙江】回龙江【在金石司东南又罗番司南有环带江俱合流而入蒙江】九曲江【在城西二十里】奔龙江【在大龙司东下流入于蒙江】绕翠江【在卧龙司南流入蒙江】上马桥河【在上马桥司东北下流入于南明河】罗番河【在城南罗番司北又司东有小水河二水合流环带江而入蒙江】冷水河【在小程番司南流合涟江而入蒙江】大韦河【在韦番司南上通程番下接卧龙亦入蒙江】大龙河【在大龙司治后合奔龙江而入蒙江】小河【在麻响司】底方河【在方番司又有小番河云溪水皆合于蒙江】玉带河【在城北下流入于蒙江】摆游河【在卢山司西流入蒙江】洗马河【在卢番司东流入蒙江】小溪【在洪番司南溪流清激东入蒙江】双峡水【在小龙司南入蒙江】云溪水【在方番司北山岚返照水气云腾】滚水泉【在韦番司西】莲花池【在州署前向植芰荷于中暑月最为胜赏】清水塘【在城南五里水清不涸可溉田数百亩】干堰塘【在程番司北水或盈或缩可验丰歉】龙塘【在大华司西】清水沟【在大华司西居民资以灌溉】
　　广顺州
　　螺拥山【在城东二十里上有深渊四时不涸色碧如蓝】白云山【在城东四十里层峯叠嶂如奔马渇虹至此而止两水界其左右山顶白云常覆阴晴皆见相传明建文帝常遯迹于此上有罗永庵前有杉二株长数十尺其一经帝手所摩至杪絶无附枝】天台山【在城南五十里传有黒白二鹿往来其上旧有方广寺久圮】云台山【在城西南二十里峯髙顶平孤卓如台】麤石坡【在城北十里】蜃洞【在城东从仁里天生桥下石如蜂房蠏筐多竒异】一宿河【在从仁里相传明建文帝入白云山时宿此】麻线河【在城北二十里】尤爱溪【在从仁里水出山腹中东折复入山腹泻为瀑布注于济番河】圣水【在城西五里人汲则涌不汲则止】
　　开州
　　南望山【在城西南三十里峯壑绵亘数十里林木苍翠接天上有梵刹为州名胜】阴阳山【在城西南乖西司治旁土人以云气占晴故名】鲁郎山【在乖西司元时有鲁姓者读书于此又名书案山旁有洗马潭相传诸葛武侯南征时洗马于此】三昧岩【在城北五十里悬岩百仞耸峙云表】白石阬【在城南四十里山甚髙峻冈阜连亘昔时常产硃砂】僊人洞【在城南三十里一山摩霄隐日洞居山半其中石液凝成鸟兽状洞南羣石俨若列仙坐者立者跪及拜者各具生态左有聨珠塘水清可鉴毛髪右有天生桥横卧碧涧上】白马洞【在城西南四十里旧出水银有厰课】洗泥河【在城东南四十里流入乌江】温泉【在城北三十里】
　　龙里县
　　紫虚山【在城东门内叠石崚嶒顶结平台上建紫虚阁】龙驾山【在城南一里为县镇山】回龙山【在城西南一里】马鞍山【在城西一里】长冲山【在城西四十里昔为苗蛮出没之所明成化间置哨堡守之今渐驯服】云台山【在城北二十里髙五里许磅礴蜿蜒顶有普贤寺】畱云洞【在城南里许洞中悬二石乳扣之如钟鼔声左有一石台云龙变幻明巡抚郭子章题曰雕云黔记称此洞有云溪之朗而竒石怪壁非云溪所有有天然之巧而髙明洞瞩非天然可侔云溪天然清平县二洞名也】鲤鱼石【在城西五里官道旁有扬鬐鼔鬛烟雨欲飞之状】加牙河【在城东源出县东南之谷者岩流入大平伐司之瓮首河】簸箕河【在城北流入贵定县合清水江】原溪【在城西南五里流合簸箕河上有广济桥为往来官道】呼应泉【在城南五十里相传人呼之水恒应声涌出】
　　贵定县
　　文笔山【在城南六里】天马山【在城南十里又名三台】松牌山【在城南十五里色翠如黛】白马山【在城南四十里峻石巉岩相传有白马见于山下一黄冠咒之马上山化为石上有大池深不可测人迹罕至至则风雨晦防】连珠山【在城南七十里上有坪可容万人中起峯十二一水旋绕四山罗列称胜境焉】摆笼山【在城南把平司又有翁黄山】谷峡山【在城西南大平伐司连峯峭壁一径中通为平伐司分界处】云雾山【在大平伐司上有九池曰九龙池池边有石椅石榻位置天然】冗刀山【在城西南平伐司西峯峦髙耸状如列防宋末有保郎者立砦此山集诸苗以拒防古故址犹存】水口山【在平伐司穹嶐髙峻水自峭壁泻下直贯洞中如银河】金星山【在城西一里端正圆秀逈异诸峯】银盘山【与金星山相属形圆色白】谷阻山【在城西小平伐司】象鼻山【在城北里许俨如象鼻】谷定山【在城北十里悬岩絶壁瀑布分流其景最胜】阳寳山【在城北十里山脉自西北来甚逺由北而南而东而西结峙于兹诸峯环向逺者如拱如赴近者如俯如揖左右者如侍如卫登山半诸峯皆若在几席及顶则培塿矣山有祠明万厯中僧白云再创丛林于山后絶顶夜时有光起殿中若长虹亘天因山髙风烈陶瓦飘卷乃易以铁山产茶可供啜】西华山【在阳寳山后】蔡苗山【在城东北十里上有泉悬岩飞下宛如玉虹名曰飞泉】老人峯【在城东五里一石直立俨似人形】梅花峯【在城西五里其形如五出梅花】香奁岩【在城南六十里嵌空玲珑石如白玉上有香草少年歌曲祝之风动草坠袭人衣裾】莲花【在平伐司司有七此为最大诸峯耸翠髙矗云表清流环绕上一坪土人常避兵焉】崆峒洞【在城东十五里由洞口曲折下丈许寛可坐数百人岩隙透光竒诡毕露内隐隐有声如潮】牟珠洞【在城东二十里大道旁俗名母猪洞明太史丘禾实易名凭虚本朝镇逺知府陈受涟复易名牟珠又山左有雷鸣洞】龙山洞【在城南五十里旧县前髙百余丈明敞危峭有丹炉石几巨人足迹相传有道者修炼其中】乌龙洞【在城南百里乌龙潭上大水出其中深难穷中分为二澄潭内蓄急湍外流灵物之所宅也】天灵洞【在平伐司治后殊髙敞叠石如云又名垂云洞洞前古木阴翳怪石防岈有土官建楼于上名曰洞天楼】西华洞【在城西三里岩石峭峻下临深涧明崇祯初有僧号北京和尚隐其中洞始知名】海马洞【在城西五里相传洞中有物如马鳞甲光怪或出与牝马交即产名驹犹府治养龙司之柳阬云】白衣洞【在城西四十里洞门髙数十丈一径上达穿岩而入凡三层极曲折土人蓝桂修径竝建庵其中】三门洞【在城北十里洞中可容万人东西南有三门俨若城郭】石龙【在城南四里髙家岩下涧旁有石形如双龙角爪鳞甲皆具毎雷则势若生动】倒影石【在大平伐司山巅岩洞内一石壁立如悬鉴逺照数里田垅泉树皆倒映于上　本朝邑令陈以明命其山曰天目峯刻石以纪之】凤凰石【在城西十里头尾俨若凤凰古大道在其下明丘禾实改路于凭虚洞前而此石对峙焉】独木江【在城北十五里两防峭石壁立昔以一木作桥江外即贵阳界】八字河【在城东二里两水合流有石中分如八字筑堰灌田民攸利焉】南坝河【在城南四里筑堰灌田数百畆】翁树河【在城南四十里】翁黄河【在把平司翁黄山下又司治南有罗鸭溪合流入瓮城河】瓮首河【在大平伐司下流合清水河】干溪【在城西十里流合瓮城河】瓮城河【在城西二十里自平伐发源视诸水差大有桥为黔楚大道下流合清水河】三岔河【在小平伐司三水滙流合于瓮城河】清水河【在城西北三十里上自南明河流滙府境诸水至巴香合瓮城河又东北经开州界至岩门入乌江】麦新溪【在城西流合八字河】川崖溪【在城北三十里地名喇哑水穿岩而过】十万溪【在城北四十里山峯特立如羣笔揷天下皆深溪狆苗毎恃险作叛相传总兵石邦宪率师十万围之不克因有是名】飞雪溪【在城北四十余里髙岩壁立急湍飞瀑如雪花乱坠毎入夏鱼迎瀑逆飞而上土人置竹笼于岩畔俟鱼落笼中取之俗名曰跳笼邑令陈以明更是名岩下石有足迹长尺许深一寸五指宛然】洛白龙潭【在城北十里深澄莫测相传毎年有气上腾在水则丰在山则歉】莲花池【在城南猴毎夏荷香数里相传与省城玉池荷花互为盛衰】虾蟇塘【在城北二十里旱祷多应】沙井【在城内大街味极清甘遇旱不竭】
　　修文县
