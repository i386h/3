<!-- { "loadSidebar": true } -->
　　文笔山【在城南二十里】镇夷山【在城南三十里山髙顶平土人结寨其上以镇苗蛮】羊角山【在城西南六里两峯斜出如羊角】独山【在城西南二十五里羣山相连一峯独峙州以此名】行郎山【在城西八十里山峻路险用梯以登苗蛮所居上有泉水】髙岩山【在城北十里矗立千仞山半有泉喷出】丙王山【在城东北烂土司髙数百丈】三角【在城南二百里都江水所经为由粤西抵黔赴滇更换夫马舟楫之要冲今设州同驻其地】梅花洞【在城南五里岩水喷泻白石齿齿作梅花状】都江【在城东南即独山江之下流一曰紫泉一曰遯水一曰防柯山海经所谓泿水水经注所谓南至郁林东至苍梧又东至髙要由番禺入海者也汉武帝伐南越发夜郎精兵下防柯江同防番禺疑即此】独山江【在城南源出都匀邦水河下流为都江经古州诸苗寨入广西懐逺县界】深河【在城北】龙兴泉【在州署东】官井【在州署西】城隍井【在城内城隍庙前】
　　清平县
　　碁盘山【在城东三里又名东山三峯髙鋭顶有平石如碁盘可坐数十人又东二里有马鞍山】天榜山【在城东二十里壁立如张榜相近有笔架小华望城诸山】瓮坝山【在城东南十五里山径险巇竹木丛密明时苗贼依之遗有营垒】香炉山【在城东南四十里四面陡絶三叠而上有田有井有潭可容万众明时苗据为乱正统间总督王骥勦之不能尽天顺间巡抚邹文盛叅议蔡潮等平之置防兵建仓贮粮于上后裁】木案山【在城东南凯里司明一统志载茂林修竹青翠如屏障今已无】水箐山【在城南十五里两山夹峙中通一径径旁有古桂一株花时香闻数里】盔山【在城西二里形如覆釜】葛贡山【在城西五里】石僊山【在城北上有三石屹立如人对语】双乳山【在城北六里两山竝峙如乳又数里有罗仲山】双童侍讲山【在城北二十里中为玉屏山旁两山突起分峙左右如人】王家坡【在城东一里又城北二十里有观音坡】龙王坡【在城南四里上有龙王庙祷雨辄应今圮】木级坡【在城南五里两木交生如阶级苗蛮出没于此为戍守要地】老君洞【在城东十五里黄茅山下洞髙十余丈阔如之中悬一石空其中而出乳洞左循级而上有石室内有石牀又左通一径有天生桥长十余丈桥下有泉秉炬至此豁然天开列坐桥上洞中灵异一一可见】天然洞【在城北十五里一名小空洞宏敞幽深石乳倒垂如莲花万朶明嘉靖间总兵石邦宪开其左为太极洞】云溪洞【在城北二十里一名大风洞即道书峙苍洞天也后门在杨老西深二十余里中有苍龙白虎石钟石鼔入里许则寒风刺骨暑月须披裘以游至半有天穴透日光照见一切】将军石【有二一在城南三里一在城南三十里龙路旁皆平地突起髙十余丈】城河【在城内明指挥司勲引溪水入城以备不虞】山江河【在城东五十里源出香炉山】涌胜溪【在城南九里又城北五里有凯旋溪下流皆合于山江河】济生池【在城内明正统间苗贼围城凡十四日军民赖此以济】皮井【在城内水清而味甘】龙井【在城北十里洛登哨山下源深流长广资灌溉】葛贡连塘【在城西北五里】荔波县
　　永长山【在城东七十里】水岩山【在城西五十里下有水从岩中出四时不竭】方林山【在城北三十里】劳村江【在城东南其源二一自黒猫一自烂土司合流而入县境焉】
　　八寨同知
　　得鹿山【在城西千寻壁立据八寨咽喉路通鸡贾城今设太平汛】甲些坡【在城西十五里山势髙耸乌道偪仄苗民向恃以为险今凿成孔道直达府城】鸡贾河【在城西四十里即剑河之下流南注为清江东入湖广之黔阳县】龙塘【在城东北二十里广可十畆深不可探相传产异鱼能伤人】龙井【在城西十里其水清洁味甘四时不涸】
　　丹江通判
　　九门山【在城西南山势盘旋中有九洞俱极轩爽】衙门山【在城西羣峯罗列一水环流宛如垒壁】丹江【在城西发源城南髙坡上有泉名大塘溢而下流合诸山之水以成江下流入台拱之小江】九股河【在城东发源九摆寨山中东北经凤党诸寨入于清江】防里河【在城东发源城东防里寨山中西经桃绕寨入丹江】髙坡河【在城南发源城西南囊路寨山中经乔港趱坡诸寨南入都江】乌尧河【在城北发源城东乌尧寨山中流经乌耶关入于清江】
　　都江通判
　　柳叠山【在城西竒峯拔起近置汛其上】都江【在城西发源独山州之旧烂土司山中六十里至三角江流渐广可以浮舟又百余里过城西又南经来牛定旦诸寨至古州城东防车江溶江南流入广西懐逺县之容江】
　　镇逺府
　　镇逺县【附郭】
　　石屏山【在府治后髙千仞端立如屏府之镇山也山半有石窦久窦中有水下泻如虹则江必溢居民避水以此为候】中河山【在城东两水夹流山居其中石壁鑴有楚桥风顺四字】香炉山【在中河山畔巨石水中上丰下削形若香炉岩上鑴有泝流光三字】观音山【在城东十里地名观音塘岩石错立髙数十丈中有洞广一丈袤三丈髙如之内涵清漪连舫可进洞牛有窍如上有石如佛像洞顶色碧石文隐起若龙蛇北岸有观音小龛】太平山【在城东二十五里其山最髙有积水斗许土人祷雨取以书符辄应】马首山【在城东卭水司南其山东昻西伏状如马首又司东南有岑陵山司西有金潮山】笔岫山【在城东南五里】巴邦山【在城东南四十五里周围陡絶土人尝于此避兵】思卭山【在城东南八十里】都波山【在城东南九十里旧思卭县界东接唐锦州洛浦县】都来山【在城东南九十里旧思卭县东唐锦州常丰县与此接界】五老山【在城南五峯相连山麓即镇逺县治】吉祥山【在城西南隅形如燕窝俯临江水】天枢山【在城西下有北极宫故名】平昌山【在城西三里双峯圆耸江水环其前四山回合中有平原可居演武在焉】狮子山【在城西四里自东南望之如狮自北望之如展旗又西十里有双石柱临江骈立一大一小髙数十丈】西峡山【在城西十里山势若楼台叠起有飞瀑数处挂岩端若轻绡】铁山【在城东北一里髙峻突兀石色如铁】石岩山【有大小二山俗呼岩门大岩山在镇逺县后苗自卭水由金堡狗洞来者由此小岩山在镇逺卫后苗自施秉鼓楼坡来者由此昔人于大岩山垒石筑门以守之于小岩山建营鼓楼坡以守之】二僊峯【在城西五里文徳关二峯并立如人】马坡【在城东十五里两旁皆谷中仅一道如线苗自卭水白虫入犯者于此遏之所谓丸泥可塞者昔建大胜堡于此】鼓楼坡【在城西南二十五里重冈峭阜望之如谯楼上有双峯并立毎晴朝挂云辄苗自施秉来者必由之明万厯中都督陈寅建戍营于此】弹子岩【在城西十五里两山对峙相去数百步左山顶有一石圆如弹丸右山中虗一窍明透如牖】太和洞【在府治东中河山南广丈余袤倍之旁有大洞深黒不可入亦名南洞】东岩洞【在城东北隅较南洞更深广】凌元洞【在城东五里分水岭北俗呼七间屋颇有胜致】华岩洞【在城西三十里大路旁洞口宏敞石乳凝结有石大士像左右石罗汉内渐狭而黒更入丈余复得空旷日光不烛为水所限不能穷】岑药洞【在卭水司西崆峒深邃莫测其际】石柱【有二一在城西十里一在偏桥司南十五里山石崛起皆髙数十丈】石厂【在铁山石屋如厂前俯清流可濯可游】镇阳江【在府治前即潕溪亦作防为五溪之一黄平兴隆诸水合流至此东入沅水通舟楫】宛溪【在城东十五里】焦溪【在城东四十里为往来通津】梅溪【在城东五十里旧为清浪驿又东六十里有秋溪皆滙于镇阳江】松溪【在城西南三里可以灌溉】牙溪【在城西五里】小由溪【在城西十里】勇溪【与小由溪相近犵狫所居】白水溪【在城西三十里自盘石奔注入江其色如雪】铁溪【在城东北三里防岩壑水南流入镇阳江中产蠏及小鱼味佳自宛溪以下所谓镇逺九溪也】浮石潭【在铁溪口有长潭潭之北岸为铁山南岸石委积为洞中流入镇阳江江边羣石错立急湍奔泻其势若浮又东有石侧立名古牛岩郡之名胜也】平宁坡【在城西六十里溉田数千畆四时不竭】卭水【在卭水司南源出苗寨下流入沅江】云根五漏泉【在城西五里文徳关侧有石生五窍泉自窍中迸出】云露泉【在城东北一里出山半石窦中循岩婉转西下达于铁溪】小瀑布【在城东半里髙二丈许飞瀑如练】大瀑布【在城西六里有瀑布数条自岩巅飞下髙百余丈为郡竒观】龙池【在城北一里地名翁种四面髙山中有池云气蓊郁白日晦防相传有神物居之】味井【在府治西味甚甘冽】
　　施秉县
　　飞凤山【在城内西隅从空倒垂如凤舒翼报恩诸寺在其麓】僊飞山【在城东南一里又五里有羊子岩】岑麓山【在城东南旧城内冈峦重复四面陡絶】岑鳌山【在旧城北明季设防于此垒址尚存】三台山【在城南峯峦连峙如画】云台山【在城西北三十里独立万山中如台几然云停烟结仄径纡回攀缘而上及巅平衍可数百畆旁有石如列屏羣峦皆拱伏环望无际石壁藤萝虬龙倒挂诚异境也】巴施山【在城北十五里圆耸揷天状如卓笔】相见坡【在城东三十里两坡对立中阻小溪行者相去数里而彼此招呼如在咫尺】癞头坡【在城北十五里旧时军民防哨于此】漏日岩【在城北二里髙峯壁立有窍通明】打杵岩【在城东北一里壁立河干为水所迫常有栈阁以通行者故曰偏桥今屡经修凿成坦途矣】诸葛洞【在城东十里一名瓮蓬洞飞岩夹岸踞镇阳江之上流束县境大小江诸水而出于其间石滩三层縦横巉防碍难行舟故舟自镇逺而止明巡抚郭子章凿通之久复淤塞雍正四年知县沈遴详请总督鄂尔泰修凿复通】钟鼓洞【在云台山前与望元关相对中有石钟石鼓扣之有声】前江【在城南上为重安江下即清水江】小江【在城南源出黄平北门河至城东合大江】大江【在城北源出黄平之都凹水过旧州为西门河入县境受瓦窰杉木等水至城东合小江谓之两江口下诸葛洞至镇逺为镇阳江】杉木河【在城北合大江】江凯溪【在城东合大江】秉溪【在城南】别溪【在城南】凤溪【在城南】鹤溪【在城南】涌珠泉【在城内西隅泉出如贯珠】响泉【在城南泉声触石如雷】
　　天柱县
