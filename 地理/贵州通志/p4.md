<!-- { "loadSidebar": true } -->
　　贵州虽僻在西南一隅然东楚西滇南粤北蜀不与外夷接壤固居然腹里之地也特以山箐阻深苖蛮杂处前代皆覊縻勿絶至明始置郡县东西千里南北三百余里形如蜂腰上下广而中狭近益以蜀之遵义粤之永丰荔波又开设长寨南北之境几与东西埓且古州八寨古昔化外之生苗今皆设官置镇黔之四封屹然有截矣其山来自云南宣威州之倘塘驿入大定之威宁州折而东南经水城以至安顺盘江界其西乌江界其北南笼一府在盘江之西遵义一府在乌江之北大定则乌江诸水源沿其间此上游形势之大较也自安顺折而南由安顺土州以至定番分南北两枝其南枝由都匀八寨古州至黎平以入于楚粤闽越所谓南干也其北枝则自清镇安平至贵筑之老鸦关折而南结为省治南明河界其东南陆广麻线诸河界其西北皆入于乌江者也都匀一府处南干之脊都江发源于右经古州以入粤清江源于左经台拱以入楚黎平夹两江之间受都匀之委输焉镇逺思州在清江之北中有防溪水贯之亦谓之镇阳江源自旧黄平经青溪玉屏以东之沅水者也平越石阡在乌江之南而平越之湄潭石阡之龙泉及思南一府又在乌江之北其山脉来自遵义其水则北界以赤水三江者也铜仁一府在省治之极东大小江诸水皆滙于楚之麻阳此下游形势之大较也总十三郡计之大约山势峭削少平原广野之观水流急湍无舟楫灌注之利师旅官吏之经费多仰给于邻境然大定南笼扼云南之咽喉铜仁思州踞湖南之腰膂思南遵义为四川之辅车都匀黎平处粤西之肘腋少有不靖不免有震邻之虞则物力虽瘠薄而形势固居要害矣我
　　国家徳威遐畅川岳效灵四夷賔服惟黔中顽苖螳臂蜂虿时或窃发然大兵所临不旋踵皆禽狝草薙贰而讨之服而懐柔之因地以制宜择人以任事使驯扰移易同于内地岂非守土者之责哉




<史部,地理类,都会郡县之属,贵州通志,卷二>








　　贵阳府图说
　　自有明隆庆时易程番府为贵阳遂为省防之首郡南南笼西安顺北遵义东连平越都匀地处十三郡之中而贵山北峙南明东环灵秀亦甲于诸郡所辖三州四县附郭曰贵筑西南百一十里州曰广顺其镇山曰白云其水曰麻绵入于乌江者也南一百里州曰定番南干与省治之脉自此而分大干迤而东南省脉迤而东北州有泉曰蒙潭蒙江之源出焉或谓之牂柯江入于粤西者也东北百二十里曰开州有山曰南望千万壑苍翠接天洗泥河之水经焉北五十里曰修文昔安氏水外六目之地也水西以居陆广鸭池河西者为内地地在河东故名水外云东五十里曰龙里百一十里曰贵定瓮城河界其间北流入于岩门郡治之下防也近者平定仲苗设同知于长寨在府东南百七十里形势称完固焉
















　　安顺府图说
　　安顺盘古州地踞省城之上防作滇南之门戸自割一州二县以南笼东西尚三百余里南北二百里盘江之水界其西三岔河之水界其北遂为黔中之奥区焉领二州三县附郭县曰普定居干脉之脊有山曰新坡髙广数里为府治形胜西五十里为镇宁州有山曰东坡轮囷盘欝髙三十里州之镇山也西百四十里为永宁州白河之水从髙而落瀑布飞流轰雷卷雪极天下之竒观东六十里曰安平百二十里曰清镇滴澄河之水介其间自郡城而东地势渐平每每原田流泉灌注自郡城而西地益髙山益峻重岩复岭行者苦焉近者设同知于郎岱邮传出其途不湏廻九折之车矣旧有康佐土司地在府南百六十里山箐阻深苗仲杂处今者复设通判治之标嘉名曰归化伏莾升陵庸足虑乎
















　　平越府图说
　　平越古播州地清水江界其西重安江环其南岩门江贯其中境内诸水多滙焉以达于乌江作省防之藩篱据楚蜀之要害所辖一州四县附郭曰平越黎峨崷峻七盘萦纡髙峙城东险于蜀道鱼梁一江两岸壁立飞湍瀑流今则石梁砥平长虹卧波皇华四牡所取道也东百二十里为黄平州昔为兴隆卫旧州治在其北防溪之源出焉州东有飞云岩玲珑诡异为黔中第一竒境东百四十里为余庆县白泥江环其东小乌江环其西俱防岩门江者也北五十里为瓮安县玉华之上揷云霄黄金之路通一线可称邑中名胜北二百二十里曰湄潭县城南之水环曲如眉故以名邑去郡治最逺孤悬岩门江外者也


















　　都匀府图说
　　都匀居省治之东南接粤西北与平越之地犬牙相入领二州三县附郭曰都匀西有凯口囤最为险要近则龙山蜿蜒长河如带张鹤楼之遗迹犹有存焉北五十里州曰麻哈贵人南蟠玊屏西峙为州治壮观南北二十里州曰独山有山焉羣嶂相联一独峙州因以名都江东逝经古州以入庆逺深河南流由定畨以过泗城皆入于粤西者也北百一十里县曰清平有香罏形如博山四靣陡絶明时屡为诸苗巢穴而凯里一司尤为生苗出入之咽喉防守最湏严密近又以粤西之荔波来属去郡治二百余里而南蔽之藩篱始固总之贵州环处皆苗歴来剽掠最甚者无如匀哈近者开八寨辟都江丹江设官以镇抚之庶防阻深闇昧咸耀光明矣

















　　镇逺府图说
　　镇逺为黔省之门户防溪一水下达沅湘樯帆辐辏虽地势险隘不能建甓垣墉然据石屏山以为城带镇阳江以为池居然楚国之方城汉水也马塲鼓楼两坡为诸苗出入必由之径一泥丸可封昔人戍守之遗迹犹存也附郭自镇逺而外所辖止施秉一县幅稍隘徃者九股生苗剽掠旧县因迁治于偏桥以避之自台拱清江设官置镇翻狡兎之窟作饮马之川封畛所届懋迁化居雄于诸郡近又以湖南之天柱来属茨岭铁坪东西环峙郡治东南益壮屏蔽焉





















　　思南府图说
　　思南古婺川地东西广四百里南北袤五百六十里幅最为广濶徳江一水旋绕三靣东有万胜山壁立千仞龙洞仙台颇着灵异石峡芙蓉诸关雄峙东西形势险固县曰安化其附郭者也西四百里为婺川县华葢之山岩壑深邃前代倚为避世之桃源丰乐之水滙泉流而注乌江九杵一关据播州之要害前明平杨应龙时所争战处也南四十里曰印江县峩岭东亘思卭北流而湍瀬浅狭乱石嶙峋四方舟楫罕至焉






















　　石阡府图说
　　石阡南通镇逺北距思南东抵铜仁西连遵义壤地在诸郡之中不与他省接南眺十万山髙爽寛平杨再兴屯兵之故垒在焉新开一河自明时知府郭元賔防凿安流遂通舟楫之利率作兴事岂不存乎其人哉郡所辖止龙泉一县在郡西二百五十里境内诸山连冈叠嶂鸡翁北蟠义阳绥阳东西遥峙皆昔时故城废县之址古瓦頺垣深人慿吊而乌江南绕青溪北环称襟带之险固矣























　　思州府图说
　　思州东北界楚西南接镇逺于十三郡中疆域最为狭小近虽益以楚之玉屏青溪东西二百里南北三百余里然特就各土司村寨孤悬于境外者极其所至而为言耳若辨方正位则南三十里即与沅州界北四十里即与镇逺界矣顾向时之黔以镇逺为门户今二卫来属则又当以思为门户矧郡治之海龙溪玉屏青溪之界牌龙塘诸隘为红黒诸苗出入之所必经扞蔽牧圉尤宜加意至若盘山龙溪萦纡峭耸郡城之壮观也山拥三台岩开万卷玉屏之胜概也青溪临江为治地当孔道邑小事繁然治内北障瑞云峥嵘突兀云气时徃来其间风土瘠薄而形胜有余矣



















　　铜仁府图说
　　铜仁居省治之东北隅西南与思南石阡接壤北则蜀东则楚松桃一营绾楚蜀之枢俗名为三不管之地实红苗盘踞之区也其郡治则依翀凤以为城襟大江以为池天乙之山峙其左铜岩之水绕其右舟楫西来沂沅水歴麻阳经郡治以达江口商旅辐辏亦西南之都防也郡者仅附郭铜仁一县其境内名胜则泉名甘梗水源同出而清浊异流峡号金刀一划开千仞如削中分而巅合皆锦州之竒观也






















　　黎平府图说
　　黎平在省防之东南向者新疆未辟孤悬清水江外取道镇逺天柱而后达黔中郡治去省之逺未有如黎平者然其地居楚粤之交都江南绕由古州以下粤清江北环由锦屏以归楚古州湖耳等十三司环处其间明时置五开卫属楚与郡同治军民耦俱相猜致有五哗六哗之变则措置之未尽善也
　　本朝以卫来属改为附郭之开泰县石门东障寳带南环南六十里曰永从县唐之福禄州也有山曰皮林髙出羣峯颇标灵异明将邓子龙之遗迹在焉东北百二十里曰锦屏昔楚之铜鼓卫也自属黔中改而为县石榴梅花峯廻路转岩壑隐秀西北八十里曰古州葢古州有里外之分今之建城置镇者乃昔之里古州歴代弃诸化外者也自兹由都江八寨西接都匀以达于省防黔之疆域封豕无惊版章式廓矣







<史部,地理类,都会郡县之属,贵州通志,卷二>








　　大定府图说
　　大定本水西乌撒地可渡河界其西南三岔鸭池诸河界其东南赤水河界其北大小天生桥落折渭河诸水分流其中东西五百八十余里南北六百六十余里山箐阻深岩洞幽邃幅之辽濶形势之险固黔中诸郡殆未有过之者自
　　本朝讨定二安开设四府各置重镇以控制之后改黔西平逺为州大定府旋改大定为州威宁府后以大定为府威宁为州所辖三州一县西威宁北毕节东黔西南平逺府居其中藩篱密而呼应灵措置最为尽善府治为昔之大方城安氏之巢穴也鳯山东翔五老西拱六归南环气势雄伟宜自汉至明时代沧桑而济火之封相承不替也黔西昔之水西平逺昔之比喇坝织金杓里诸关箐昔时罗鬼所负隅也威宁三靣接壤滇南乌门山径﨑岖石龙蜿蜒起伏昔之乌撒府也毕节当滇蜀之要冲七星关扼其西木稀关障其东旧毕节赤水二卫也水城居郡治之西南汉夷杂处复岭廻溪筑城设官以资弹压诚桑土绸缪之至计矣




<史部,地理类,都会郡县之属,贵州通志,卷二>








　　南笼府图说
　　南笼西控滇南联粤虽从安顺分置然所辖二州二县东西广七百余里南北袤五百余里固上防重地也郡旧为南笼廰治緑海东潴九峯西峙形势开敞雄于西南郡西州曰普安唐之盘州元之普山府也西有香罗山即昔时之平夷县治东有格孤山即明友徳平云南自曲靖率师捣乌撒之所取道也郡东北州曰永丰原割粤西西隆泗城地所置画红江以为界粤南黔北若天限之者北之县曰安南有晴云山崔巍峭防境内诸山之鼻袓也东北之县曰普安鹦鹉山耸峭于西江西坡绵亘于东徃时驿道所经行者每以登陟为苦近改出松岿沿途翠竹虬松引人入胜焉



















　　遵义府图说
