<!-- { "loadSidebar": true } -->
　　金　声【苏州人成化间侨寓平越以文行称于时与隠士盛仲芳张懋英游号黎莪三隠】李文祥【字天瑞麻城人成化丁未进士官职方主事成化末独进谠言直声振于时与邹智丁玑齐名中贵欲招致门下文祥拒之赋雨鸠诗见志有春来风雨寻常事莫把天恩作己恩之句中贵衔之以事中文祥谪兴隆经歴立均差法招寨长申塲禁及陈征南苗兵略巡抚邓廷瓒竒其才特荐可任宪职寻以朝贺诣京师便道归省母大雪中行数百里至商河溺死天下惜之所着有检斋遗稿行于世】
　　陆　灿【蘓州人正徳中以兵科给事中抗疏劾张璁桂萼之奸谪平越驿既而霍韬以疏荐灿灿曰天下事大壊于佥人之手尚欲以余波及我耶卒不起】
　　陈　溱【湖广蒲圻人天顺间以户部主事谪居黄平以诗文开导后进】
　　司马星【号宾虞山隂人同弟昌流寓黄平设帐授经从者甚众死葬东郭每嵗春秋门下士为展墓】
　　胡　澥【澧州人崇祯间河南提学以忤强藩谪戍兴隆衞】
　　张同敞【号别山江陵人宰相张居正曽孙以忤强藩谪戍兴隆衞后起用至兵部侍郎死难】都匀府
　　明
　　廖　驹【字致逺顺昌人宣徳中从戍都匀以诗名宣慰司宋斌延教诸子号强恕先生着有强恕斋集】
　　张　翀【字子仪栁州人嘉靖癸丑进士授刑部主事疏论严嵩专权廷杖谪戍都匀匀士构读书堂从之游号鹤楼先生又构龙山道院问月楼着有问月赋隆庆间召为吏部郎歴官刑部侍郎】
　　邹元标【字尔瞻号南皋吉水人万厯丁丑进士观政刑部疏论辅臣张居正廷杖谪戍都匀日惟讲明王守仁良知之学寻鹤栖旧迹与匀士共相切劘居六年陶然自得絶无几微怨怼所着有云中存稿删后诗龙山志奏疏补遗等书万厯癸未召还授吏科给事中未尝一日忘黔也其门人给諌陈尚象举人徐显鳯吴铤等于其讲业处创建书舍中丞江东之题曰南皋书院为之记】刘宇烈【四川人万厯丁未进士以兵部右侍郎奉命防剿崇祯七年谪戍都匀】镇逺府
　　明
　　何孟春【字燕众栁州人治朝进士歴任云南巡抚转吏部侍郎髙祖何仁海明初戍偏桥祖义坚积军功陞偏桥衞指挥孟春因当时衞未设学乃归应试及贵建坊于偏桥所着有余冬序录】
　　王士昌【礼科给事中万厯间以建言立储忤防降镇逺县典史】
　　黄龙光【江西人官少卿以忤魏珰戍偏桥崇祯初召还】
　　邓　渼【江西人官巡抚为魏忠贤所恶戍清浪】
　　思南府
　　宋
　　夏大均【政和间番部长田祐恭被召入觐拜伏进退不类逺人徽宗异之问故对曰臣门客夏大均实教臣上悦厚赐之拜大均为保州文学】
　　明
　　赖嘉谟【江西万安人父洁选府幕嘉谟随之聪慧过人尝从举人李渭游好学不倦日夜与同门交相切劘后数年归成进士歴官四川左叅政】
　　徐云从【字时际江西人少从罗念庵唐荆川游闻郡人李同野兴学黔中负笈逺从终身不忍归每与朋友讲学多所规益时吐危论同志尝称之曰坐无徐子谔谔罔闻其以直谅见重类如此】
　　郭如星【新安人吏科给事中万厯间与同官陈维春疏论楚珰郭奉谪印江县典史】胡平表【号不陂云南临安人举人歴官四川保宁府推官值奢寅叛亲冒矢石大小数十战力保危疆超陞太仆寺少卿管布政司事后致仕归防子遵寓安化】
　　国朝
　　谢国楩【天台人举人任石阡推官至思南爱梵净山留焉值冦氛徒居印江得黄庭羡门之学与人游能数日不食诗文小楷皆可名家印江人士多就学焉年九十余卒】
　　石阡府
　　明
　　刘　清【益都人成化间以刑科给事中谪石阡府经歴文章政事为时所称】
　　思州府
　　明
　　余　翺【江南人进士官四川道御史嘉靖间以议大礼谪戍平溪】
　　熊明遇【进贤人进士官侍郎天啓中忤魏忠贤戍平溪筑鸿雪馆著书自娱后召还官至兵部尚书】
　　铜仁府
　　明
　　许子伟【琼州人吏科给事中以论寺人张栋万厯二十九年谪铜仁府经歴】
　　陈维春【乡里失考刑科给事中以同郭如星论楚珰陈奉谪铜仁县典史】
　　黎平府
　　唐
　　王昌龄【以江寜丞左迁龙标尉今龙里司龙标寨乃唐叙州潭阳郡龙标县也】宋
　　程敦厚【字子山髙宗朝侍讲忤秦桧谪渠阳士人为筑大观亭居之亭在黎平湖耳司东二十里】
　　明
　　全　琮【海盐人洪武间进士官礼部祠祭员外以纠仪忤权贵谪铜鼓卫】
　　范　清【永嘉人永乐进士福建道御史以言事谪居铜鼓卫】
　　陆　珠【乡里失考正徳中官諌垣以诗触刘瑾怒折其齿流于黎平日和药济病者卒葬东郊外人称陆沧浪墓巡抚阎兴邦吊以诗】
　　杨天民【籍未详礼科给事中万厯间与同官王士昌建言立储忤防谪永从县典史】大定府
　　元
　　乔　坚【籍未详顺庆路判官侨居毕节多所题咏】
　　明
　　李仲宣【淇悬人洪武间授御史不阿权要谪戍乌撒】
　　章　纶【浙江人正徳辛未进士嘉靖五年为山西佥亊治疑狱忤防谪戍乌撒孤介不羣十六年赦还】
　　陈　玠【合州人万厯丁丑进士官都御史以边事谪居赤水谦谨和易士论髙之其诗文流丽典雅卓冠一时】
　　国朝
　　李刚玉【陜西人明末由武举任赤水衞守备致仕后贫不能归遂侨居毕节老鸦箐自耕而食行年一百一十二嵗步履如飞无病而终】
　　南笼府
　　明
　　孙　宁【蘓州人洪武中遣戍普安性冲澹工文词尤深明性理年七十一终】
　　杨　彛【余姚人少卓荦文章书画无不精妙尤长于诗洪武间为长泰主簿子显被诬死刑部狱孙志编戍普安彛闻弃官诣阙自陈授吏部考功主事二十四年从驾幸华山献览胜赋称防二十五年乞就养普安居东屯四面多松树开轩其中匾曰万松自号万松老人着有鳯台贵竹东屯南游诸集古今律选卒年八十】
　　沈　朂【字廷规号懒樵高邮州人洪武中从父戍普安博通经史雅善诗文筑乐矣园懐甓堂与杨主事彛倡和其中着有迂思遗稿普安州志】
　　汪　溥【字巨渊澧州人性颖悟而刚直博学能文从父戍普安开塾设教出其门者多成伟器】
　　丁　玑【字玉夫丹徒人进士授中书舍人成化时星变求直言玑应召陈十事并劾李孜省及僧继晓疏入留中以他事谪玑普安州判后歴官至四川按察使司】
　　遵义府
　　唐
　　李　白【字太白蜀人因永王璘事流夜郎今桐梓县有太白故宅】
　　元
　　邹公敢【江津人博学知天文元末与赵天泽刘伯温友善每观天象三人共长叹及伯温佐命公敢南归后易名公瑾居真州号保全居士晚号知命翁有保全知命二集】
　　明
　　马　徳【字叔明鳯翔人万厯举人任云南河阳知县有惠政寻解组无力还里遂家绥阳或劝之出乃题其门曰渭水再来羞志士五湖归去笑英雄】
　　陈起相【字放庵富顺人贡士官河南道御史明末弃家为僧居于播之平水里着有平水集百余卷诸达官欲致一见卒不可得】
　　仙释
　　贵阳府
　　明
　　南宗【长沙沙门栖志禅宗洪武间游贵阳募建大兴寺推演内教感化者多示寂茶毘得舍利子】
　　彻空【蜀僧正统间来徃贵阳潮音寺机锋警敏诗亦清俊后复之蜀及寂示偈唯以正宗风为要】
　　拜经和尚【名兴宗大理人成化间住持永祥寺诵法华经每字一拜一击板嵗久木为之穿四十年未尝他出太监郑忠为建寺请额年七十预示寂灭期鸣皷告众而化】
　　箬笠僧【不知何许人成化间戴一巨笠至大兴寺遇郡人罗玉读书寺中僧曰子何勤苦如是吾能助汝乃取铜铅杂置炉中顷刻化为银罗欲传其术僧不肯曰此不足学只败尔业遂去】法印【字祖融渝州人七嵗出家于大兴寺万厯间遍叅天童密云莲池憨山诸尊宿得其宗防后诣京请藏偶遇光禄卿赵徤于长安门握手谈不觉至大内为缇骑所执下诏狱慈圣太皇后闻而释之赐紫衣金佛玉炉并大兴慈圣禅林题额及全藏以归一日闻汲水声得悟年八十七乃化】韩野云【不知何许人万厯间止大道观能知人隠善饮不醉既尽数斗运于周身骨节珊然旋复能饮人或防酒就之每于袖中出殽核以啖客无不遍者恒防一铁笛饮则吹之响彻云表郡人程文弼杨师时辈咸与游后不知所往】
　　白云【大理人戒行精严杖锡几遍天下万厯八年至杨宝山探幽采胜直穷薮泽山故多虎主僧止之弗听裹粮坐泽中凡八日时方大雪僧所止常有鹿卧其地雪亦弗及其虎亦絶主僧异焉誓复来必建丛林去十年果来建千佛阁备极精巧前后楼数十楹飞甍建瓴巍然巨观为黔中名刹寺成去之至今遗像犹存推官陈葵匾其门曰白云常在】
　　如登【蜀人万厯二十六年游黔阅藏于大兴寺既精三乗复谙六书着转识论】
　　寂明【白云弟子戒行不减于师天启间安贼叛围新添城徒众逃散寂明不去贼入寺谕以大义贼众俯首不敢加害年七十无疾终】
　　孔海云【未详其所自来崇祯十二年至贵阳形貌清古腹贴至背寡言语恒数日不食能知来每以隠语寓意其赠郡人章尔瑜时云万古青青不了山水流东去癸年还世人尽向忙中过洞里谁知日月间莫解其意后尔瑜于壬子年卒人始服其前知又缙绅吴子骐延至家出诸子相见指其仲子中蕃云乞此郎巾一幅他无所言后举家遇难独中蕃无恙】
　　东华道人【睢州人隠姓名游黔青岩诸处蓬头跣足虽隆冬惟衣一衿昼夜危坐不寐不饮不食囊盛乌梅数枚时取啮之谓之梅子金丹言杂诙谐人问修养术輙云无他奇不必学也恳之则曰尔辈尚未能舍家室何言仙道歳余去之峩山】
　　夏孟昌【广顺州人素有道行金筑司土官金振武赴京遇天师张真人问曰夏孟昌好否昔晤我于南天门外今有一笏为我致之】
　　碎尘【云游僧卓锡贵阳青岩谷精寨观音寺确守戒律不妄接人诗律古淡有世外风】语松【四川巴县人少充县役寻弃家为僧戒律精严至西望山开堂説法遂驻锡焉明季诸绅士咸与之游后化于浙江天童山徒众舁榇归葬西山之鳯凰池巡抚钱邦芑为作墖铭学士方于宣序具语录行世】
　　安顺府
　　明
　　墖僧【无名永乐间住安庄白水堡观音寺言貌谨厚用砖垒墖于寺后坐其中与千户丁昱等约曰吾入墖即以砖灰固墖门明年今日闻墖内有声始啓之丁如约啓墖门僧危坐自如异香馥郁容貌愉怿众咸异之后不知所往墖尚存】
　　悦禅【杭州人云游住普定圆通寺有戒行善化诲愚迷人多礼之年九十余景泰元年五月终四年二月啓龛殡之顔色如生】
　　曽志坚【楚人有道术天顺间以罣误系京师值大暑上命祈雪以皇城为限夜半上觉寒开豹房视之飘飘遍地次日命中官出验城外畧无雪迹因免死改戍平坝卫木石妖幻符至即除呼霆祷雨刻期必应终歳闭门诵经一日召其徒曰谨守吾法端坐而逝】
　　一天【字常胜曲靖人住普定圆通寺戒行峻洁人所崇重】
　　陈借句【一名许人度崇祯六年至安平蓬头垢面自言泸州人昼入城游士大夫家夜宿城外好事者踪其行止在文庙趺坐两袖皆书人不得见有问者答云老坊刻每过人斋中题咏不辍有曽将赤手扶元化且着青袍混野人之句后不知何徃】
