<!-- { "loadSidebar": true } -->
　　龙　见【广顺人弟龙起溺于河见赴水救之起得免而见竟溺育司以其事闻】谢体仁【开州人有经济才万厯三十三年水银山苗叛总兵陈璘监军叅政洪澄源率师讨之辟体仁为叅军诱执叛苗贼首余党悉平三十五年贼党仇杀体仁屠其家被难者五十三人】汪泽民【开州人素有志畧崇祯十六年苗狆王阿辛等谋刼城泽民闻变密白知州黄嘉隽贼知事泄遣贼党七人夜抵泽民寝所刃其腹将死命其妻以纸笔纳腹中曰死当书贼罪状诉于神死逾旬七贼各遇泽民追逐堕峻坡肌肉尽裂而死】
　　张　琪【龙里人嘉靖辛酉举人官河南衞辉府司李有防能声因丁母艰归庐墓三年居乡教训生徒人材蔚起子文衡文锦并登万厯庚子贤书】
　　姚　璋【新添人性至孝读书学古以子贵封副使益自谦抑乡人称之】
　　后廷科【新添站军不知书事母闵氏极孝母病跪祷城隍祠自暮达旦及母死居丧三年不入私室既庐墓三月万厯间巡抚杨宏科题旌其门曰庻人之孝】
　　国朝
　　周家正【郡人性孝友年十二种圃养亲居丧哀毁几于灭性两兄断手失明悉赖以养兼抚诸侄如子友爱着闻巡抚衞既齐奬之】
　　黄维章【开州人性孝母疾割股以疗因得痊州守上其事巡抚旌之】
　　何兆柳【开州人字星如崇祯庚午举人水西贼化沙杓围副将方国安于大方城总督朱燮元委兆柳救援兆柳捐资助饷救国安出重围斩化沙杓流贼至黔兆柳招集义勇捍御乡里为孙可望所杀籍其家子东鳯鸣鳯并死之幼子人鳯白其寃于经畧洪承畴奏闻给还家产】墙　焯【开州人康熈辛酉武举事父曲尽孝道父殁事继母愈加谨三十年如一日宗族乡党无间言】
　　汪启徳【贵定民汪逢霖子年十岁有至性霖病笃药不效刲股以进霖竟殁启徳哀毁如成人巡抚卫既齐怜其诚挚优赏之】
　　朱重义【贵定人廪生事庶母如父在抚幼弟不逾初心巡抚于凖给匾旌奬】
　　张觐北【修文人性至孝居母丧哀毁骨立后中康熈辛酉乡试】
　　安顺府
　　明
　　梅　雪【郡人事亲纯孝侄惟和疏请立纯孝坊】
　　蒋文蔚【府庠生幼值亲病尝割股万厯间旌异】
　　倪　勲【普定人弟然烈羔熊五人同爨永不分居勤俭营生竭力事母其妻各守夫训孝友着闻御史陈鉴旌之】
　　张大猷【普定人天启间安贼叛死义】
　　牟嘉粢【与大猷同死于义郡绅安上逹为之合传】
　　徐国俊【安平人家贫极孝虽菽水必怡顔致敬亲病欲絶夜祷割股以进亲病遂愈院道旌其门曰荣膺天宠】
　　谭　泮【平坝人明经处已孤介接物无欺输田以建学捐资以助饷力行义举教二子皆登贤书】
　　王　瑚【落架兵目安贼叛围城食尽人心惶惑瑚运粮济众赖以生全】
　　曹一鹏【威清庠生事二亲定省不违礼母没哀几絶继母疾汤药必亲尝抚按旌其孝】平越府
　　明
　　彭　文【郡人通州学训导性至孝母亡庐墓三年具闻旌奬】
　　杨时椿【郡人岁贡任大足县训导在任思母弃官归养母疾侍药衣不解带人称纯孝】李时用【郡人七岁失怙母抚成立为郡庠生应贡不忍违离弃贡养母母卒哀毁欲絶以孝闻旌表】
　　周与庆【郡人举人父殁甫岁余母叶抚养成立训徒供母及厯任奉母偕往母疾躬侍汤药至废寝食寻弃官归养孺慕终身】
　　张显仁【郡人庠生母戴氏病显仁密祷于神请以身代刲股和药以进母病立愈有司上其事奉旌】
　　王志雄【郡人生平以赈济贫乏为事凡称贷不能偿辄焚其劵乡人异之】
　　赵　【郡人祖仲元病父应壁任金陵延医侍药晨昏无倦祖病笃铉复割股以进乃痊事闻旌表】
　　徐思卿【郡人事父母至孝奉旌】
　　徐　胜【郡人立身理家俱有典则五世同居治间赐羊酒奬劝】
　　李学书【郡人初任綦江县训导寻解组归闭户著书居家孝友值时疫盛行施药拯救全活者众】
　　樊为霖【郡人孝友谦谨里人化之以子思孔贵封叅议】
　　奚国采【郡人品行真淳孝亲最笃奉旌】
　　葛　镜【平越衞指挥乐善好义郡城东五里两山陡峻中亘麻哈江江深不可测行人过渡每遭覆溺万厯间镜捐千金建桥后为水所圯天启六年镜复倾家产重建者再亘若长虹坚致牢实至今行人利赖名曰葛镜桥】
　　丘本厚【平越府人隆庆间安庄贡生钟士竒赴京宿本厚店遗金三十两本厚追士竒还之后士竒选清平学训导请于有司匾其门曰义士还金】
　　张　鹏【黄平人父梅疾危鹏年十岁刲股愈之事闻旌奬】
　　彭必达【黄平人事祖永年极孝乡党称之】
　　朱　芳【兴隆人初聘赵晟女寻以痘伤目及纳币欲娶女家辞之芳曰吾不娶若将安归竟娶之子玑当贡陪贡衰老遂让之】
　　李　俊【黄平州人事孀母彭氏至孝正徳间题旌】
　　张也恭【黄平州人母王氏早卒事继母杨氏竭力承欢曲尽孝养杨夙有气疾每发恭侍汤药日夜不懈事杨四十余年如一日恭卒杨疾发叹曰无长子治药必不起矣遂殁】
　　李际时【兴隆衞千户幼失恃事父与庻母极孝父惑于庻母之谮日鞭笞之且逐于外际时自怨自艾父悟召还孝敬有加】
　　刘宗臣【瓮安人事父选继母赵氏备尽孝道天启间水西兵变破瓮安城邑人尽逃宗臣祖母冷氏年八十病不能行宗臣不忍舍去贼至身被数刃终不离祖母侧贼义而释之崇祯间以事闻特加奬劝勅有司每嵗给粮六石优恤】
　　宋廷阶【瓮安人遇岁凶以财物赈贷又不取偿人高其义】
　　杨再亨【余庆人六岁失父事母至孝十四岁播逆作乱再亨负母避山箐采藜蕨以供凡遇母有疾必吁天求代至刲股尝粪事闻建坊旌表】
　　唐显瑨【湄潭人万厯末以邑庠生赴试偏桥道中得遗金一囊畱待之次日二人哭而来云收军饷银百二十两尽遗之今将赴水死瑨启囊验其数符遂归之】
　　王　昆【湄潭里民王良家僮良夫妇相继死遗子邦雄与女皆幼值贼乱逼境昆负两孤匿山箐中身出佣以养之孤赖以生后邦雄为诸生昆犹拮据给事执仆礼至死不渝】
　　国朝
　　冷起鳯【郡人母久病起鳯祷神刲股母病遂愈康熈三年督抚给匾旌赏】
　　黎阿案黎阿訚【苗民兄弟割股救父巡抚于凖给匾旌奬】
　　戎祚长【瓮安人家贫为人佣工所得悉奉父母父恚加责怡顔顺受及议婚力让弟先后五年乃娶学使沈翼机给匾旌奬】
　　都匀府
　　明
　　徐　惟【郡人素性笃孝偶所居火惟一切不顾独抱木主冒火而出以孝行奉防旌表】吴　裕【郡人号松庵少游郡庠慕古之为肥遯者不仕以长厚醇谨闻乡人宋晋以事贷富人白金二百两偶遗道上为裕所拾大书于门晋至还金晋以其半谢坚辞弗受又湖广指挥奉调来匀寓裕所事竣反楚榻下遗金一囊可百余两裕藏以待明日果至亦检还之郡人称为还金公近城水涨尸骨暴野裕募工掩埋后置舟以济卒年八十有二】
　　屠　总【郡人好学尚礼幼娶徐氏生子方一岁妻卒总不再娶年八十一终治间副使金子淑旌之】
　　杨　愚【郡人性仁厚乐为善事岁施药以济里人人皆徳之】
　　司朝相　沈云翰　沈应麟【云翰子】　周系逺【俱郡人咸以孝义推重见黔记】
　　李　源【清平人性至孝父病源尝粪甘苦以占吉凶父愈人以为孝感官至都指挥佥事】金　章【清平人少孤善事母母病气絶逾日章呼号吁天请以身代母复苏】
　　吕大综【清平人性纯笃父病危急药必亲尝衣不解带夜必焚香祝天服食溺器咸以身亲之万厯二十二年提学沈思克奬之】
　　孙枝荣【字奕叶清平人天启初闻父英死安酋之难日夜号泣气絶复苏仍擕一仆往寻父骸时贼党充斥枝荣从僻径夜行昼伏半月乃得入城寻至一官署中见封一大瓮上书清平衞弁孙英骸骨举人赵邦俊记乃负之归生平谨厚端洁言辞不茍家极贫以舌代耕从游者甚众】
　　国朝
　　胡全忠【郡人康熈九年于狇狫坡上神庙拾遗金一包及遗金者反全忠还之其金一十五两五钱封识无异】
　　镇逺府
　　明
　　王　儒【镇逺县民贫无立锥事亲愉悦母刘氏有疾焚香防祝尝粪告医母疾遂愈院道奬之】
　　李廷正【号心存镇逺县人以举人为蜀雅州知州操持清洁寻告终养林下三十年事母纯孝抚院表其门曰孝节可风】
　　蔡云祥【镇逺县人由岁贡任贵州宣慰司教授以母老不能同赴遂弃官终养侍母凡三十载年八十余乃卒旌其门曰孺慕维风】
　　郑之和【镇逺县人母高氏病笃和九岁刲股调糜以进母病立愈当道旌之】
　　杨正位【施秉县人生甫七岁父再翔慕神仙术云游十余载正位朝夕哀思屡欲寻访其祖母疑翔必客死而正位尚未成立不忍使之逺出唯励之读书游泮后遂斋戒吁天誓必见父遍歴西南将十年果于泗城州之观音洞迎回未几翔病亲侍汤药夜不解带者三月卒于家后正位长子通宇中万厯己酉乡试为御史孙友楠官都督人以为孝感云】
　　陈　越【天柱所人九岁丧父事母杨氏至孝母殁庐墓三年嘉靖十五年本所火灾延燬殆尽越所居茅屋独存人以为孝感所致】
　　王　伟【天柱人好施不倦亲族待以举火者甚众岁饥出粟赈济全活无算有贷金不能偿者辄焚其劵】
　　汤克义【天柱人事父母冬温夏凊刲股尝粪备极孝养万厯间知县详请旌表见湖广志】萧　宷【天柱人乐善好施信义孚于逺迩明万厯间凶苗傅良嘴负固梗化时初议设县吏目朱梓多方抚谕良嘴必欲得宷为质然后出宷欣然往谓家人曰若得县成苗顺虽死何惜良嘴见宷至始率众就抚诸苗闻风向化建县之议始定且捐地以为县治地方凡有经画无不谘之】杨文炜【天柱人崇祯间诸生父病割股疗之复活数十年邑令旌其门】
　　国朝
　　李　蕃【施秉县烂桥民一日三虎入市其父逐之虎扑父啮其股父持虎急蕃奋往救之格杀虎父乃得生县令上其事巡抚田雯旌之】
　　汤之新【天柱人廪生事亲以孝闻父柩在堂值戊子岁苗变破城之新守父柩不去贼杀之乡人皆为流涕】
　　李徳芳【天柱人幼丧父事母王氏最孝崇祯甲申后流寇与苗贼相继扰乱德芳奉母避乱转徙无常得米少许炊粥供母自采野蔬充腹数歳始得归母病卧数月徳芳昼夜不离亲涤帷裳母卒丧葬如礼至老孺慕不衰乡党训其子咸以李孝子为法】
　　思南府
　　明
　　刘可【郡人母病祷神求以身代亲侍汤药昼夜不离左右母愈事闻旌表】
　　张　翚【水徳司人嘉靖间蜀寇之变翚领土兵破贼备尝艰险事平不受赏】
　　隂士肤【府庠生年方弱冠父昊病笃医不能疗士肤祷于天割股以和药父寻愈】叶其英【郡人早孤年十三母疾甚英皇遽无措割股以进母遂愈】
　　张大玉【府庠生性至孝母病祈神刲股】
　　王应甫【郡人尝割股以疗母疾人以孝称】
　　曹士铨【府庠生戊子乱奉母避兵大圣登洞中已而贼攻洞掳铨母子以父曹应举曽为遂寜县谓铨宦家子横索金备极拷掠无所得欲刃其母铨大呼曰宁杀我勿伤母贼怒甚竟刃其母铨以身蔽并杀之兄士望寻母弟尸顔色如生并葬之】
