<!-- { "loadSidebar": true } -->
　　播州秦为夜郎且兰地汉属牂牁唐贞观中改播州干符初南诏陷播太原杨端应募复其城为播所怀服厯五代子孙世有其地宋大观中杨文贵纳土置遵义军元世祖授杨邦宪宣慰司赐其子汉英名赛因不花封播国公明洪武四年平蜀遣使谕之五年正月播州宣慰使杨铿同知罗琛总管阿婴蛮夷总管郑瑚等相率来归朝贡方物纳元所授金牌银印铜章诏勅赐铿衣币仍置播州宣慰使司领安抚司二曰草塘曰黄平长官司六曰眞州曰播州曰余庆曰白泥曰容山曰重安铿琛皆仍旧职改总管为长官司以婴等为长官司长官七年中书省奏播州土地既入版图当収其贡赋自洪武四年始岁纳粮二千五百石为军储帝以其率先来归田税随所入不必以额徴之九月铿来朝十二月播州江渡蛮黄安作乱贵州衞指挥张岱讨平之八年五月铿遣其弟锜来朝赐衣币自是每三岁入贡不絶十四年命使赍勅符谕铿比闻尔听浮言生疑贰今大军南征多用战骑宜率兵二万马三千为先锋庶表尔诚十五年城播州沙溪以官兵一千人土兵二千人戍之改播州宣慰司贵州十七年铿子震以疾卒于京命有司归其柩二十年十月征铿入朝贡马十匹帝谕以守土保身之道赐钞五百锭二十一年播州宣慰使司并所属宣抚司官各遣其子来朝请入太学帝为勅国子监官善训导之永乐四年免播州荒田租以张佛保为重安江长官以佛保常招辑重安蛮民向化故也七年宣慰司杨升招谕草塘黄平及重安所辖当科葛雍等十二寨蛮人来归宣德三年升贺万寿节后期行在礼部议予半赏帝以道逺勿夺其赐七年草塘所属谷撒等四十一寨蛮长官常徒等作乱聚众二千余人将攻牛塲亁溪等堡事闻勅总兵陈怀剿之未几怀招之复业正统十四年宣慰使杨纲老疾以其子辉代景泰三年辉奏湖广所辖臻剖五坌等苖贼紏合草塘江渡诸苖黄龙韦保等杀掠人民屡抚复叛乞调剿以靖民患帝命总督王来总兵梁瑶等防同四川廵抚剿之七年调辉兵征铜鼓五开叛苖赐勅谕颁赏成化十年以播州贼赍果等屡岁为患勅责川贵镇廵官时辉将入贡廵抚以播地连诸蛮辉等守土难逺离帝留辉十一月命辉子爱袭父职旧制土官袭职必三司先按实奏请而后许正统末苖蛮聚众防邉辉父纲不任职特命辉越制就袭至是土同知罗宏奏辉有疾乞以爱代帝命爱袭职仍勅爱即率兵从总兵官剿贼先是辉奏所属夭坝干地五十三寨及重安所辖湾溪等寨屡被苖蛮占据乞令湖广防兵征之命如辉言部议以爱年幼请仍起辉暂理军事又以辉难独任宜勅都御史张瓒亲至播州督理厉辉等振威武以备征调其机宜悉听裁处十二年瓒督诸军及辉攻贼败湾溪夭坝干诸苖凡破山寨十六斩首四百九十六级抚男妇九千八百余口事下兵部以苖来抚者多宜量为处分瓒议设安宁宣抚司并怀逺宣化二长官司建靖南龙塲二堡命辉董其役辉调军民五千余众立治所委所属黄平土司等分甓城垣将竣辉以闻因谓各寨苖蛮自区画以来颇知畏惧但工竣后大军还难保无虞播州向设操守土兵一千五百余人今拨守怀逺靖南夭漂龙塲各二百人宣化百人安宁八百人其家属宜徙之同居为固守计其功之未毕者宜命臣子爱董之而听臣致仕如故诏从之时湾溪既立安宁宣抚烂土诸蛮恶其逼遂引赍果等攻防夭漂靖南城堡围安宁爱新袭力弗能支求援于川贵二镇于是兵部奏起辉再统兵剿之又勅川贵兵为助十五年贵州廵抚陈俨奏苖贼赍果转横乞调川广等官军五万五千尅期防贵州听俨节制兵部言贼作于四川而贵州守臣自欲节制诸军恐有邀功之人主之且兴师五万以半年计须军储十三万五千石山路险峻输运之夫须二十七万众况天将暑瘴疠可虞帝然其奏二十二年刑部侍郎何乔新以爱为其兄宣抚所讦奉命往勘因奏杨氏据播已五百余年蛮民服从久矣奢僣淫暴之罪无代无之厯朝皆寛以文法治以不治今友爱兄弟相讦命臣等勘问果系情重当于本州监候则狱卒皆其部下难于防守使移于重庆则道途遥逺蛮众惊疑恐生他变宜抚提二人面对虚实听候上裁免其监禁为便从之二十三年乔新奏辉在日溺其庶子友欲令承袭长官张渊阿顺之安抚宋韬谓杨氏家法立嗣以嫡爱宜立辉不得已以职授爱又欲割地以授友谋于渊因以夭坝干乃本州怀逺故地为生苖所据请兵取之容山长官韩瑄以土民安辑日久不宜征渊与辉计执瑄杖杀之前廵抚张瓒受辉赂以其地设安宁宣抚司冐以友任宣抚辉立劵以所有金玉服用庄田召诸子均分之辉殁渊乃与友潜谋刺爱渊弟深亦与谋不果友遂奏爱居处器用僭拟朝廷又通唐府密书往来私习兵法天文谋不轨事皆诬帝命斩渊深以爱信防薄兄友因公擅杀且谋嫡盗官钱皆有罪爱赎复任友迁保宁覊管仍勅乔新从宜处治治元年增设重安守御千户所命播州岁调土兵一千助戍守七年以平苖功爱与有劳难加秩赐勅劳之十四年调播州兵五千征贵州贼妇米鲁等正徳二年陞播州宣慰使杨斌为四川按察使仍理宣慰事旧制土官有功赐衣带或旌赏部众无列衔方面者斌狡横不受两司节制讽安抚罗忠等上其平普安等战功重赂刘瑾得之逾年廵按余缁奏斌不宜受诏裁之仍原职初友既编置保宁爱益恣厚敛以贿中贵征取友向所居凯离地者独苛同知杨才居安宁乘之朘剥尤甚诸苖忿怨凯离民为友奏复官弗得乃潜入保宁以友还紏众作乱攻播州焚爱居第及公私廨宇畧尽遂杀才多所残戮爱屡奏于朝帝乃命镇廵官调兵征之防友死而川兵方调征盗遂缓师至是镇廵官言友搆乱罪大然其身已死其子洪尚幼今洪稍长能悔过自新且善抚驭蛮众愿听其约束其前为友所焚杀者俱已随土俗折偿且还所侵夺于官乞授洪冠带名为冠带土舍恊同播州经厯司抚辑诸蛮其家众置保宁者仍归之播州管辖并谕斌与洪恊和不得再造衅端报可未几播州安抚宋淮奏贵州凯口烂土苖婚于凯离草塘诸寨隂相搆结诱山苖为乱乞赐斌勅令每年廵视邉境防湖广镇廵官抚处部议土官向无领勅出廵者谕斌宜抚绥土众辑睦亲族以副朝廷优待之意因加授爱为昭毅将军给诰命赐麒麟衣一袭时爱之子斌又为其父请进阶及服色礼科驳之以服色等威所系不可假兵部以爱旧有剿贼功皆许之既而斌复为其子相请入学并得赐冠带十二年播州安抚罗忠宋淮等奏以宣慰杨斌有父丧欲援文臣例守制但邉防为重乞仍令掌印理事初凯里土舍杨洪与重安土舍马纶等有怨洪卒纶等诱苖蛮攻之更相仇杀侵轶贵州境廵抚邹文盛言状且请移文四川防官抚处逾岁不报文盛乃遣叅议蔡潮入播州督致仕杨斌抚平之因言宜复安宁宣抚俾洪子弟袭之斌未衰宜仍起任事以制诸蛮寨潮有抚蛮劳宜量擢兵部议安宁已革不可复斌子既代亦不可起土官应袭与否属四川非潮所得专盛所请难行而功不可诬十六年赐斌蠎衣玉带嘉靖元年赐播州宣慰司儒学四书集注一部从宣慰相奏也洪既死其弟张求袭父职不得时盗邉刦白泥司印信复与相搆兵守臣乞改凯里属贵州以张为土知州解释之兵部议张习父兄之恶幸免于辜而敢肆然执印信以要挟当命川贵守臣按其前后争产杀人诸罪寘于理若张悔过输情还所获印尚可量授一官听调杀贼以自効倘或怙终必诛以为玩法戒既遂许张袭宣抚而改安宁为凯里贵州初杨相之祖父皆以嫡庶相争梯祸数世至是相复宠庶子煦嫡子烈母张悍甚与烈盗兵逐相相走客死水西烈求父尸宣慰安万铨因要挟水烟天旺故地而后予尸烈阳许之及相丧还烈靳地不予遂与水西搆难并杀其长官王黻时嘉靖之二十三年也烈既代袭遂与黻党李保治兵相攻垂十年总督冯岳总兵石邦宪讨平之眞州苖卢阿项者亦久称乱邦宪以兵七千击败之有言贼求援于播者邦宪曰吾方调水西兵声杨烈助逆罪烈暇救人乎已擒阿项父子斩获四百余人初嘉靖初议分凯里属贵州既又以播地多在贵州境并改属思石兵备及眞州盗平地方安靖播人以为非便川贵守臣异议不决命总督防勘总督奏仍以播归四川而贵州思石兵备仍旧兼制播酋平邑诸土司事报可隆庆五年烈死子应龙请袭命姑予职万厯元年给播州新袭宣慰使杨应龙书八年赐故宣慰杨烈祭葬从其子应龙请也十四年应龙献大木材美赐飞鱼服又复引其祖赐蠎例部议以斌有军功且出特恩未可为比帝命以都指挥使衔授应龙十八年贵州廵按叶梦熊疏论应龙凶恶诸事廵按陈效厯数应龙二十四大罪时方防御松潘调宣慰土兵恊守四川廵按李化龙疏请暂免勘问俾应龙戴罪图功由是川贵抚按疏辨在蜀者谓应龙无可勘之罪在黔者谓蜀有私昵应龙之心于是给事中张希臯等以事属重大两省利害岂漠不相闗者乞从公防勘无执成心十九年贵州梦熊主议播州所辖五司改土为流悉属重庆与化龙意复相左化龙遂引嫌求斥葢应龙本雄猜阻兵嗜杀所辖五司七姓悉叛离嬖妾田氏屠妻张氏并及其母于是妻叔张时照与所部何恩宋世臣等上变告应龙反梦熊请发兵剿之而蜀中士大夫率谓蜀三面隣播属夷以什百数皆其弹压且兵骁勇数征调有功剪除未为长防以故蜀抚按并主抚朝议命勘应龙愿赴蜀不赴黔二十年应龙诣重庆对簿繋论法当斩请以二万金赎御史张鹤鸣方驳问防倭人入朝鲜徴天下兵应龙因奏辨且愿将五千兵征倭自赎诏释之兵已启行寻报罢廵抚王继光至严提勘结应龙遂抗不出张时照等复诣奏阙下继光用兵之议遂决二十一年继光与总兵刘承嗣兵败于娄山闗防继光论罢时四川新抚谭希忠与贵州镇抚再议剿御史薛继茂主抚应龙上书自白遣其党擕金入京行间执原奏何恩诣綦江县二十二年以兵部侍郎邢玠总督川贵二十三年玠至蜀察永宁酉阳皆应龙姻媾而黄平白泥久为仇讐宜剪其枝党乃檄应龙谓当待以不死防水西宣慰安疆臣请父国亨防典兵部尚书石星手札示疆臣趣应龙就吏得贳疆臣亦奉扎至播招应龙当是时七姓惟恐龙出得除罪而四方亡命窜匿其间又幸应龙反因以为利驿传文移輙从中阻四月玠檄重庆知府王士琦诣綦江趣应龙安稳听勘应龙使弟兆龙至安稳治邮舍储叩头郊迎致饩牵如礼言应龙缚渠魁待罪松坎所不敢至安稳者恐堕安稳仇民不测之祸也幸请至松坎受事士琦曰松坎亦曩奏勘地也即单骑往应龙果面缚道旁泣请死罪请治公馆执罪人及罚金献廷中得自比安国亨国亨者曩亦被讦惧罪不出界故应龙引之士琦为请于玠许之应龙乃缚献黄元阿羔阿苖等十二人按验抵应龙斩以其族得论赎输四万金助采木仍革职以子朝栋代受职次子可栋覊府追赎黄元等斩重庆市总督以闻时倭氛未靖本兵欲缓应龙事东方朝廷亦以应龙向有积劳可其奏于松坎设同知治焉而以士为川东兵备副使弹治之应龙获寛益怙终不悛寻可栋死于重庆益痛恨促丧归不得复檄完赎大言曰吾子活银即至矣拥兵驱千余僧招魂去分遣土目置闗据险厚抚诸苖名其健者为硬手州人稍殷者没入其资以养苖苖人遂愿为出死力遂连年残余庆草塘二司及江津南川合江袭破偏桥败都司杨国柱于飞练至二十八年总督李化龙廵抚郭子章始合八路兵讨平之应龙自焚死事详师旅考播州自唐入杨氏传二十九世八百余年至应龙而亡三十一年播州余逆吴洪卢文秀等叛总兵李应祥等讨平之于是分播地为二属蜀者曰遵义府属黔者为平越府
