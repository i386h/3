<!-- { "loadSidebar": true } -->
　　题在案据贵州布政使柯鼎防同按察使李之粹公详复批令再加确议兹据详称查黔省衞所康熙十一年间已将清平等五衞改县安庄衞改州现今尚存十五衞十所其间有专城者有与府州同城者有与州县犬牙相错者军丁耕田纳粮与民无异所当分析裁并改设如偏桥衞在镇逺一府两县之间查施秉县民粮稀少应将偏桥衞裁并施秉县仍属镇逺府管辖裁去守备一员至施秉县原未设学裁去衞教授一员改设县训导一员旧衞地方应设偏桥驿驿丞一员管理驿务兴隆衞地错黄平应将兴隆衞裁并黄平州移州于衞治管理驿站仍属平越府管辖裁去守备一员经歴一员其原设兴偏营改为黄施营营制照旧至黄平州学原兼余庆瓮安二县学今州治既移兴隆裁去教授一员以州学正移驻衞治于瓮安县另设训导一员兼摄余庆县学务新添衞附近贵定县田赋无多应将新添衞裁并贵定县移县于衞治管理驿站仍属贵阳府管辖裁去守备千总经歴各一员查贵定县原与龙里县合学今裁去衞教授一员改设县训导一员贵州贵前二衞同附防城应裁改为一县恐两县地方差徭不均将附近新贵县量行割附应名贵筑县亦属贵阳府管辖至两衞原未设学应无庸议裁去守备千总各二员经歴一员改设知县典史各一员此贵东各衞之当裁并改设者也如镇西威清二衞壤地相接应共设一县而以赫声威武二所附之县治驻于威清管理驿站应名为清镇县裁去守备千总经歴守御所千总各二员改设知县典史各一员查镇西衞原附安顺府学今二衞改设一县裁去威清衞教授一员改设县训导一员平坝衞路当孔道管理驿站应改设一县即名安平县以附近之柔逺所附之裁去守备千总经歴守御所千总各一员改设知县典史各一员裁去教授一员改设训导一员安南衞亦在大道管理驿站应改为一县即名安南县裁去守备千总各一员改设知县典史各一员裁去教授一员改设训导一员其附近普定县之定南所裁并普定县附近南笼防之安笼所裁并南笼防管辖裁去守御所千总二员至普安州同城之普安衞应裁并归州裁去守备千总经歴各一员仍俱属安顺府管辖但普安设有两站州官仅可管理在城驿务吏目又有佐理巡捕之责其亦资孔一驿应设驿丞一员管理此贵西衞所之当裁并改设者也又防城西北之敷勇衞应改设一县而以修文濯灵息烽于襄四所附之即名修文县仍驻衞治亦属贵阳府管辖裁去守备经歴各一员守御所千总四员改设知县典史各一员裁去衞教授一员改设训导一员又永宁衞系川黔襟喉要地应改为一县而以普市所附之即名永宁县裁去守备经歴守御所千总各一员改设知县典史各一员裁去教授一员改设训导一员毕节衞无州县可归亦应改为一县而以赤水衞附之即名毕节县裁去守备二员经歴二员千总一员改设知县典史各一员裁去教授二员改设训导一员二县俱属大定府管辖至威宁府同城之乌撒衞应裁衞归府裁去守备千总各一员及衞教授一员并归府教授此西北衞所之当裁并改设者也再查衞所既裁都司一官无所事事亦应裁去武闱事务即令藩司料理操捕都司一官亦应裁去制办火药应照他省例责令城守营管理其都司经歴并应裁去以上共应裁去都司一员操捕都司一员都司经歴一员衞守备一十五员衞千总一十员守御所千总一十员衞经歴一十一员衞教授一十一员俱各咨部改补共应改设知县七员典史七员训导七员驿丞二员应请内部照缺铨补再查各府有称军民者今既概编为民则军民字样亦应裁去等因前来臣复加筹酌似宜裁并改设以昭画一以垂经久通计议裁各官共六十员议设官共二十三员稍减经费以纾物力或亦省官省事之一助也至有各衞所田土人民跨入他境应查坐落附近州县酌量归并及新设之县幅太广应查近隣州县粮额多寡酌量割附容臣行令该司逐一查明分晰另册报部外臣谨防
　　题
　　请建学疏　　　　　　　　　　田　雯为
　　圣治普洽寰区敬请修举学制以隆文教事窃惟全黔边徼遐陬民苗杂居礼让未兴剽悍成习我
　　皇上道隆德盛典学崇儒文明光被而芹藻之子均沾教化秀顽之民咸沐恩泽固已彬彬称盛矣臣忝任抚黔以敦崇学校为先盖学校之闗系乃风俗人心之根本礼明乐备者犹将踵事増华简畧因循者曷可不乗时兴举按永宁独山麻哈三州贵筑普定平越都匀镇逺安化龙泉铜仁永从九县尚俱未设学校据该士子纷纷呈禀荒寒之士励志芸窗登进无自臣偕司道诸臣等议建学育才似不可缓凡一切庀材鸠工未敢仰需公帑而
　　题额芹堂
　　御书首重前奉颁赐尚余八幅理合吁恳
　　睿慈一视同仁
　　勅部再颁四幅以便制匾恭悬至于额进童生查贵筑为省防附郭之县谨拟照大学考取十五名余则概照小学考取八名武生贡廪一循定例而行董率职官贵筑应请部选训导一员余俱暂以附近教职兼摄俟人文寖广另议专官又按新添镇西兴隆乌撒赤水五学近因裁衞归并贵定清镇黄平威宁毕节五学矣夫合两地之人才限一庠之定额为数较窄生童进取未免滞淹以故连名诉陈迄无止息臣思五衞旧学
　　御匾辉□
　　先师之所式凭诸生之所景附何可轻言汰并自应照旧存留即以贵定等五学教官董率之此确有直隶延庆怀来之近例可援凡此者或留旧学于既裁或议新庠于初创臣非敢过凟
　　宸聪实以黔省穷荒固陋必崇文治而后可以正人心变风俗非如他省化行俗美者比合应仰吁
　　圣化之隆仁义渐摩驯致士风之厚彼蠢尔有苗当无俟七旬而咸格矣再照平溪清浪二衞学歴系黔属思州府提调应试贵阳不过五百余里前因用兵之际将驿站改隶楚南而学校随之诸生应试东下武昌迢递川涂不下二千五六百里资斧既艰而鼓枻洞庭骇浪惊涛士心恒多畏阻臣赴任时身过其地同声呼吁云两科以来从无一士能赴武昌应试者情殊可悯应请复还黔属就近提调之制以示作养缘统系学制事情用敢类列陈情
　　题贵州防试分卷事例疏　　　　王承祜为礼闱中卷久偏逺省向隅堪悯仰乞
　　勅部酌议均平以鼓逺人以广
　　皇恩事窃惟国家取士三年大比于乡既又合直省十五国人文防试于礼闱盖以人才之生何地蔑有而捜罗所至必使无逺弗及是以人人鼓舞争自濯磨莫不思奋于尧天舜日之世也乃臣昨监试礼闱事竣公同拆卷及唱名填榜而广西云南贵州三省竟无一人获售臣不胜骇异夫此三省之中岂尽乏才考诸往志间有名臣即我
　　朝开科以来亦多与选则非无才可知而每一榜发中式寥寥所以不及他省者实因中卷之偏枯与道途遥逺之所致臣黔人也备悉艰苦谨一一为我
　　皇上陈之查前明取士初以五方风气不同人才长短各异而分南北又以数省僻处遐陬声教不易遍暨而分中卷亦体恤逺人之意也苐可异者中卷既为逺省而设则四川广西云南贵州诚为逺矣何独于江南之安庐鳯滁和徐等州郡而亦为逺乎苏松常镇等府州县既皆入南卷矣何独于安庐等州郡而又入中卷乎推前明初意不过为洪武发祥鳯阳思于士子加厚故俾入中卷易于入彀亦汉高优丰沛光武复南阳之遗意耳相传日久遂沿为例是南卷之中两倍于北而中卷之数又半让于南此亦人情之不得其平者矣且滇黔粤蜀逺居天末近者数千里逺者将万里每遇公车之年贫穷居多艰于资斧区画借贷不遗余力此在家起行之难也及其在途驰骋驿路跋渉间闗经歴三月辛苦备尝此道路之难也及其抵京只身孤影仆从无人一切薪水俱行自给此旅寓之难也更苦拮据奔赴喘息靡宁席不暇暖而塲期已及尚焉能温习揣摩如各近省士子优游暇逸止专一意读书哉且旧例中卷取中十六名后因合南北中卷较卷几卷而取一名是以此科止中八名八名之中又苦分经诗取三卷易书各二卷春秋礼记各一卷额数一足虽美弗收夫劳逸之情形既甚悬絶而多寡之数又甚不侔无怪乎他省之取青紫易如拾芥而此数省之望科名难若登天也臣思声教四讫虽海澨山陬尚思望恩于选造而此数省竟不能奋歩于云衢揆之一视同仁之
　　宸谅有恻然不忍者也臣请
　　勅部酌议大沛
　　新恩将安庐滁和等州郡应入南卷者仍归南卷其中卷或额定四川几名粤西几名云南贵州几名不与南北一同较卷数目不必分经就文取录如此则额数不致偏枯士子不独向隅逺人咸庆登进之有阶而遐方共沐
　　皇仁于无既矣
　　官庄悉归有司疏　　　　　　　阎兴邦为恭报官庄悉归有司事该臣看得贵州提督衙门举出官庄一案经原任抚臣衞既齐将田地人丁造册
　　题报嗣准部驳令再严行查明及将隐匿官员一并查叅等因遵即檄行严查臣于二月抵任催据布政使董安国呈详前来复严批查明増报并取隐匿各官职名去后今据该司详称前项官庄田地人丁向因叛逆李本深占踞为庄收租牧马相沿至今其间有与民均分籽粒者有给牛种而全收其租者亦有十分收其六七者悉属苛敛之项并非按亩照则陞科维正之供故料谷有一千三百余石小民剥肤以应苦累已久今既归有司文明自应照各府州县则例起科所以不符原额之数各属业经两次清查丈编实止成熟田一千五百二十亩零人丁三十四丁共该起征米二百八十一石零银四十六两六钱零并无隐匿今遵严驳于无可如何之中勉议将所文成熟之田照提臣所报料谷折米另立科则起征以符原数豁除随粮起征条马岁用银两等因臣查故提臣陈奇举出安顺等处官庄田地所收料谷原非按亩照例征输今若不符原数无田可増势必如该司所议另立科则起征窃恐田少粮多民苗俯仰不给仍行苦累有负
　　皇上怀柔德意仰恳
　　皇仁垂怜边末地瘠民贫
　　允照前次丈编田丁按亩按则一例征输庶无轻重异同苗民俱免向隅之泣咸戴轻徭薄赋之恩于无涯矣
