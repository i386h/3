<!-- { "loadSidebar": true } -->
　　杨　相【安南人嘉靖间乡贡律己端方初游成均能以义激台省厯官丹徒令有循声归林下益敦气节乡评推之】
　　张志皋【字汝谐安南人隆庆庚午举人万厯初知昆明县才气恢洪锋棱不露事上爱民声称借甚在邑四载去后民咸思之】
　　遵义府
　　宋
　　骆世华【珍州人大观间与骆文贵等内附授奉训大夫内殿崇班使忠国爱民久而弗皆声名最着】
　　王震生【播州人端平初元兵入蜀震生率兵御谷口解难安民事闻授从义郎重庆路兵马钤辖】
　　冉璡冉璞【遵义人兄弟俱有文武才辟召皆不赴余玠抚四川筑招贤馆礼士往谒之玠礼待甚至久而无言使人窥之璡兄弟惟对踞以垩画地为山川城池状复见玠曰辱公礼遇思少裨益今宜徙合州于钓渔山得其人守之贤于十万师逺矣玠以闻以璡为承事郎权知合州璞为承务郎通判州事徙城事悉以任之遂筑云居大获等十余城屯兵聚粮后果赖之】
　　明
　　傅学【阙绥阳人任广东都司征猺战死赠荣禄大夫】
　　国朝
　　李笃生【绥阳人邑诸生本姓程　大兵平蜀笃生诣京师上书授余庆令陞江西宁州知州耿逆之乱城破死之贼平　恩廕其子】


　　贵州通志卷二十八
　　钦定四库全书
　　贵州通志卷二十九
　　人物
　　忠烈
　　贵阳府
　　明
　　徐　资【贵州衞戍籍正统时巡按御史黄镐闻资有才畧辟置左右随镐巡边至羊肠河猝与贼遇资奋挺直前厉声叱贼曰蝼蚁余孽敢害朝廷宪臣耶我分死之明年此际当殱尔羣丑遂遇害逾年贼果平乡人名其墓为忠节冈子节官副都御史】
　　李毓阳【贵阳人征水西遇害祀忠烈祠】
　　周思稷【贵阳人万厯乙酉举人任新防令致政归天启初安逆围城困守经年以食尽自缢同时效忠而死者乡官李固栋孙枝衍杨之宁胡仰极不能悉纪附记于此】
　　刘　琯【贵阳人万厯丙午举人崇祯间任南京户部主事谢政家居以刚直不谐于俗丁亥流寇入黔与乡官吴子骐杨元瀛李公门李世甲王孙齐胡修超蔡绍周等同时被执不屈死】吴子骐【字九达贵阳人矜尚气节喜为人排难解纷万厯壬子举于乡筮仕兴宁以才干闻防安贼叛母刘氏堕围城中骐闻变仓皇弃官归崇祯十年夷目阿乌谜复叛陷大方城逐守将称兵内向人心汹汹总督朱燮元属骐往诣六广走书召诸目谕以祸福贼果悦服遣目把白舍等就抚事平督按上其事奉防奬赏丁亥流贼入黔骐与杨元瀛等之威清率土兵扼贼于滴澄桥败之贼悉众攻击被执不屈死】
　　顾人龙【定番州人流贼孙可望攻州城人龙率土民与之相持杀贼甚众力竭城陷与妻李氏对缢子诸生大元抱父母尸哭不去贼并杀之同时殉难者乡官尹思民赋诗壁间投笔引绳死黎维垣城上督战死胡允中冠带坐庭中叱贼受刃死土官龙在田土舍龙起潜龙飞血战死贡士饶谟大呼率诸生王道中顾从龙黄文芳李一龙夏朝卿李二龙毛一练尹汤傅尹汤卿熊化杨东明唐琏贾翰张新建王仰王基昌土官程民悦韦帝臣土舍韦之福把总许华宇巷战死举人毛琛投井死教授艾养中诸生周卜年尹汤賔熊钟随乡约杜凡六赴火死诸生谢赐璠黎应阳江山秀潘达黎应辰投泮池死武举九锡为贼将艾能竒逼降不屈中箭死按察司司狱陈玉环自经死】马士升【郡人御史文卿子性癖洁喜读书幼为诸生旋弃去屏迹山寺一榻萧然意泊如也日以篇什自娱不与俗人交后寇乱被执愤骂而死】
　　金镇贵【开州人原籍江南防水西苗叛输资助军需有功厯官总兵致仕崇祯十六年狆苗围开州镇贵与知州黄嘉隽协力守城城陷遂遇害】
　　李　科【开州人官副总兵崇祯十六年流寇乱科率兵次茶山渡与贼战殁于阵】安顺府
　　明
　　黄运宁【平坝贡生天啓壬戌安邦彦围省城抚按以蜡书召援运宁倾产募众援省至太子桥冲突贼营战死事闻赠光禄寺丞】
　　黄运逺【平坝人慷慨有勇天啓三年领兵随王三善进勦大方战死祀忠烈】
　　刘安鼎【平坝人天啓壬戌安逆围贵阳分兵攻刼上游众皆逃避鼎独毅然大呼曰生为天朝人死为天朝肯披氊椎髻以屈膝于逆猓乎遂闭户登楼举火自焚死】
　　谭先哲【平坝人举万厯壬子乡试歴官户部郎解组归闭门养高流寇犯黔举家殉难】石声和【平坝人中天启丁卯乡试厯官叅政平生以忠信自许流寇入黔举家死之】蒋劝善【字小范威清人蚤慧称竒童弱冠登万厯乙卯乡魁主司钟惺于诸生中尤加赏异屡上春官不第授孟津令清苦自持一介不茍津民逋赋万余金积欠已久劝善力请蠲之民困稍苏迁河间郡丞以不善逢迎与当道左遂拂衣归卧林下者二十余年日讨论篇什力追大雅着有秦游草莪石斋诸集明末流寇入黔被执不屈遂遇害】
　　平越府
　　明
　　李　藻【平越府人正徳丁卯举人任江油教谕鄢蓝贼变调委督饷守高城亲身决战亡于阵城赖以全】
　　冯世宠【湄潭人博学性严介隐居不仕明亡不食死】
　　国朝
　　黄进忠【平伐营外委把总雍正十三年逆苗背叛进忠途次城中目击危急状官民公畱贴防毅然协守奋勇战殁事　闻给防银七十两赐葬祭并祀忠义祠】
　　都匀府
　　明
　　陆从龙【都匀人万厯戊子乡举任湖广新化知县致仕归值安邦彦叛围省城从龙罄资募兵督征阵亡事闻赠光禄寺卿廕一子入监从祀王三善忠烈祠】
　　杨鸣高【都匀人任浙江汤溪令安贼叛募兵援省至谷龙司败绩死之】
　　杨廷烈【鸣高次子年十八娶吴氏生子甫一岁闻父阵亡弃家募兵援省誓报父讐屡立竒功加叅将转战至鸭池河死之】
　　国朝
　　邵焕麟【山隂人任典史雍正十三年四月逆苗攻陷凯里肆行焚刼时焕麟在城奋前杀贼手刅数人贼怒环击之戕其身为数其死最惨事　闻赠主簿赐葬祭祀忠义祠】
　　镇逺府
　　明
　　杨　瑄【上通判貌魁梧有胆畧成化三年征茅坪贼乱同叅将吴经进勦至江口卒遇贼力战死之】
　　杨昌祚【镇逺廪生袭土推官安酋叛代父领兵援省至瓮城河遇伏死】
　　思南府
　　明
　　李　盘【思南副长官宣徳间镇筸苖叛命大将讨之贼匿山中久不出人皆疑怯盘毅然率孤军深入遇贼数百盘防马奋击斩数十余级贼四集援兵不至遂被执盘素勇敢贼畏而恶之及执贼曰而铜仁李耶思南李耶贼旧为铜仁辖铜仁李善抚之故云从卒曰铜仁贼欲释之盘厉声曰予思南李何必绐之从弟邦政告急于徳江长官杨潮海潮海至盘已遇害邦政以石置树间记之久而树合生夹石夷人夜过树下闻空中有防兵声以为神立祠树前号为畱石坡御史申祜盘侄甥也为忘年交每论及时事盘大声曰身蹈白刃之锋铓血润原上之野草然后不愧舎生取义之道申曰大丈夫当如此卒之申亦死义于土木人咸曰盘祜素志云】
　　田景猷【思南人天启壬戌进士值安贼乱上疏曰请招抚水西授以枢部主政深入贼巢为贼所执几二载巡抚王三善兵至大方脱身出谒备陈贼中情形后师败遇害事闻赠太仆寺卿廕一子入监】
　　石阡府
　　明
　　安民志【龙泉司长官龙泉与播隣无城民志与播贼将朱擎善以好言结之应龙信之不入寇已而播氛日炽民志入省请兵五百捐资筑堡墙自衞应龙恶之自率贼寇龙泉民志众寡不敌死之播平改龙泉为县巡抚郭子章请于朝以民志子世袭土县丞以旌其忠其祖职仍世为土主簿】
　　思州府
　　国朝
　　谭徳溥【龙里人岁贡任训导雍正十三年五月逆苗入城徳溥衣自若为贼所害事　闻赠国子监学録赐葬祭祀忠义祠】
　　大定府
　　明
　　罗仕儒【赤水人万厯辛卯举人官学正致仕归值水西变自缢死以火焚室】
　　谢名臣【赤水人万厯丙午举人官知县丁父忧归适水西变城陷举火焚其室自缢死】张防升【赤水衞指挥张大壮子城陷督鋭士巷战短兵相接身被数鎗乃脱身入城隍庙指神而言曰神不予助使予死当以颈血溅之乃自杀掷其头于神座前贼大骇而去】
　　王硕辅【赤水人字斗瞻自幼定省不懈人称其孝万厯丙午举于乡天启初任四川南溪知县时奢寅叛硕辅募兵战守有汪举人者与贼通伺硕辅出战举火内应城陷硕辅整衣冠北面稽首曰臣力竭矣自缢而死事闻赠光禄寺少卿廕子锦衣千户】
　　遵义府
　　明
　　周　镇【郡人立功任遵化叅将崇祯时战死于边阖家殉难事闻封墓赠祭】
　　孝义
　　贵阳府
　　明
　　易楚诚【郡人父病楚诚泣天致祷已而果愈又尝病痬医欲得兔髓和药楚诚求之野有羣鹰攫一掷于地持归付医有司欲上其事固辞曰此非吾诚所致偶相遇耳不愿以是得名】陈　晟【前衞人敦礼尚义正统间蛮入寇公廪不继晟输粟助之授七品散官景泰间又输金以助军事闻赐勅奬之】
　　汪胜宗【郡人早孤家贫事母至孝母卒负土成坟庐于墓侧昼夜哀号不已】
　　朱　璥【郡人好学能书早丧母事父以孝闻父尝疾剧璥祷于神愿以身代及卒刻木为像事之如生】
　　段　达【郡人父病挛达侍起居不刻离夜寝榻下闻謦欬转侧即起扶掖日则负出外庭具饮食邀乡隣相与谈笑为欢如是者三十余年父病卒哀毁逾礼时人称之】
　　陆　绪【郡人事亲至孝亲卒庐于墓侧守礼尽哀】
　　马　端【郡人事母至孝母疾思鲤为脍端遍覔不得忽一老翁持双鲤到门来售端入室取值酬之比出翁遂不见人以为孝感所致时有征苗之役端输粟数百石以给军奉敕旌异】周　升【郡人父为耆老奉遣往夷落解争地事中瘴疠垂絶升甫弱冠亟往视之割股为羮以进乃苏夷人见之皆感叹遂罢争】
　　王　轼【郡人友爱其弟辙同室七十年始终无间举族化之】
　　刘继宗【郡人早孤事母至孝母卒设主以事如在生礼终身不衰】
　　陈　纯【郡人事嫡母孝母病足艰于行纯旦夕出入背负备极劳瘁母卒将值久雨纯仰天号泣忽晴葬毕复两人以为孝感】
　　汤良弼【贵阳人贡生万厯间任栢乡郴州清平儒学擢庐陵令贤声屡着以母老乞养归每问省必带进见下气怡色旁观为之感动又能敦睦族姓周急乡隣多隠徳云】
　　汪　澜【宣慰司人天顺己卯乡举任嘉定州知州事继母孝处异弟友族人流落夷方者冒险收之且为之立业畧无吝色】
　　杨　襘【字希祥宣慰司人治戊午举人性至孝母曹婴心疾每一发辄颠狂如不欲生襘号泣随之饮食依曹为进止露祷于神愿以身代母卒哀毁骨立杖而后起三年如一日举于乡以父老不忍离左右孝养十余年父卒始任新宁县值流贼破残之余多方招抚安集士民懐徳解组日无以为行李年八十余卒子文炳照磨文焕知县孙其宁以宁俱通判之宁同知曾孙世华举人人以为诚孝之报云】
　　黄　瑾【新贵人与弟瑜共处相敬如宾至老无私蓄】
　　守棺孝子【新贵人不知姓名天启壬戌安贼叛将围省城城外居民争入城以避孝子居郭外独守其母棺不去贼至城下义之不加害后饿死于侧】
　　李　彬【贵筑人性慈煦好急人难尝谓济人之术莫善于医遂精之时郡中大疫彬曰煮药数斛令子弟分擕赴闾陌疗之全活者众】
