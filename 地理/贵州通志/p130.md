<!-- { "loadSidebar": true } -->
　　杨廷诏【安化人万厯己未进士知龙溪县擢铨部郎有氷鉴称迁湖广驿传道政声籍甚】陈一龙【印江人嘉靖辛酉举人任定逺知县学有渊源治称循良】
　　戴　璧【印江人明经嘉靖间任富顺主簿禔躬不愧古人常寓燕邸同侣病甚亲调药饵久且不懈】
　　邹　庆【婺川人正统戊午举人任镇南知州陞姚安知府厯任皆有惠政治行称最】唐　瑞【婺川人嘉靖岁贡修建婺学厥功居多着有贤关啓钥一书】
　　龚冲霄【川人嘉靖贡生任河州判官徳行攸着倡建婺学乡人徳之】
　　石阡府
　　明
　　冯　旺【石阡人任安宁提举居官廉慎退归林下乡里化为长厚】
　　全　文【石阡人嘉靖甲午举人居家孝友操行无玷任华阳王府教授陞陜西韩城知县为政仁明民多颂其徳】
　　王新民【石阡人嘉靖辛酉举人知易门县寛厚爱民以忧归民歌思之建祠以祀见云南志】周之相【石阡人万厯间知河西县寛徭役弭窃盗至今民颂其徳见云南志】
　　曹　珩【石阡人万厯壬午乡举任潜江令有廉能声致仕归事亲交友咸尽其道一乡矜式】安徳印【石阡人万厯辛卯举于乡任巴州守归建议修学倡明古礼士风为之一易】杨国棨【龙泉人万厯间任长洲县令清操不渝归家闭户著书以终】
　　厐　杰【龙泉人天啓辛酉举人任荥泽令有修堤备河功居乡以谨厚化俗】
　　冉继勲【龙泉人天啓间官叅将值水西叛奉调防御屡着战功辞归慕义散财泽及乡闾】欧阳东昌【龙泉人任垫江令献贼入蜀委守渝州城陷不屈死】
　　思州府
　　明
　　傅汝舟【思州人成化丙午举人官至叅政厯官有声】
　　任应科【思州人以明经任思恩府别驾莅政居乡皆有誉望】
　　李　淳【思州人万厯丙子举人知永州府性倜傥清慎自持士民懐惠】
　　任之望【思州人应科子天启丁卯举人父为潼州守之望为中江令父卒扶榇归里至夔门狂风骤作隣舟俱覆时之望处别舟跃入父柩舟中抚柩泣祷随风欹侧半身已入水中行六十余里风始息乃得无恙服关迁职方主政两举乡饮大宾乡居恭谨淳厚虽稚子无侮饮酒竟夕无惰容子中鳯庚子举人余四人应明经者三无忝庭训云】
　　李之驹【思州人崇祯癸酉举人官佥事寻卒未竟其施】
　　胡维弼【清浪人嵗贡性淡泊宁静自守崇祯二年任贵州毕节衞教授课士有声巡按御史提学道交荐陞吴县知县赴任一载告归乡里服其徳】
　　侯　位【字世卿平溪衞人治乙卯举人正徳辛未进士初援无锡知县判断如神日了百余事民咸心服邑当水陆之冲往来驿使络绎位性刚毅不畏强御行取兵部主事转武库司郎中疏谏武宗游幸受廷杖直臣之名满天下后陞江南操江巡抚奏减浮粮清海防恤士爱民兴利除弊转都御史母百岁奉防建坊霍韬有文载通志】
　　许　时【平溪人正徳时由指挥使功授江西操捕都司值宸濠之变抗节殉难宸濠就擒追録其忠赐祭葬】
　　唐一鹏【平溪人万厯己夘举人癸未进士由行人考选广东道御史巡按漕河浙江陜西三处廉直有声陞太仆寺卿有疏劾李如松事详明纪】
　　袁　翎【平溪人天启甲子举人任来安知县丁丑七月流贼蚁至城下大呼袁清官不破你城经三日去县竟无扰全活男妇数千余口安抚特疏具荐畧云循良大着芳声流寇不攻孤邑后陞夀州知州】
　　万年策【平溪人天启甲子举人厯官兵部左侍郎有声邑人许之獬为传】
　　郑逢元【字天虞平溪人崇祯癸酉举人厯官总督礼部右侍郎父殁卜余庆城南奉母居蒲村孙可望据黔中强起之逢元辞书有云絶裾请缨温太真之后悔何及依刘为命李令伯之陈情可怜自号天问和尚与吴人钱邦芑为世外交】
　　单之宾【平溪人由防贡任四川剑州学正署州篆值流冦破城整冠骂贼以死川抚具题疏畧云骂贼有常山之舌临难无茍免之心后赠国子监学録】
　　铜仁府
　　明
　　刘时举【铜仁府人先是时举父仁倅梧州道卒舟次昭平为猺贼所刼举家遇害执时举入巢中以机智得脱归谨身力学嘉靖丁酉举于乡厯官陜西副使有廉能声】
　　陈　珊【字鸣仲铜仁府人嘉靖癸丑进士授行人以不附严嵩官屡蹶终兖州郡丞尝铭其座右曰士大夫能以居乡之心居官天下必无寃民能以居官之心居乡天下必无请托人以为名言子产成进士吴产周产孙如旦麐瑞曽孙佳士佳应皆举于乡】
　　喻　政【铜仁府人字漳澜万厯乙未进士自部郎出守福州府清修自励爱民如子称治才第一寻乞养归里谦和坦易乡人化之】
　　徐　穆【铜仁府人万厯辛丑进士持己端慤居官廉静自兴化守歴河南叅政云南副使皆有惠泽士民懐慕】
　　杨如臯【铜仁府人字师虞万厯甲辰进士授玉田令以循卓擢监察御史持论得大体不以矫激为名绣斧所至政尚简静吏畏而民懐之】
　　万　任【铜仁府人崇祯甲戌进士授苏州嘉定令多惠政去后民思之后官御史廉明镇静吏治肃清】
　　杨　燫【铜仁府人万厯乙酉举人任滦州知州殉难赠光禄寺少卿赐祭廕一子】黎平府
　　明
　　周大谟【黎平人隆庆庚午举人厯官叅政以清介称】
　　朱万年【黎平人万厯乙酉举人由定陶令转部曹出为莱州知府值流冦乱万年竭力拒守城陷被执骂贼不屈死士民建亭以旌其忠竝立庙祀之后赠光禄寺卿廕子入监有胶州进士张谦宜详记其死事状】
　　龙起雷【黎平人万厯己丑进士任大理寺评事告归淡泊自甘无所请属】
　　周九龄【黎平人万厯辛卯举人厯官鹤庆知府迁山西盐运使持廉守正所至之处人皆徳之】
　　梅友月【黎平人万厯辛丑进士性谦和与人接物如光风霁月厯官吏部郎中乞终养囊无长物】
　　黄振英【铜鼓衞人隆庆时任州佐二十余年操守清平囊无一钱归里杜门人罕识面】徐　勗【铜鼓衞人学问淹贯万厯时任达州知州有惠政归里著书自娱祀防州名宦】何腾蛟【字云从五开人天启辛酉举人读书知大义尚气节常自命以身许国由南阳县令转部曹厯任监司俱有政绩陞湖南巡抚时总兵左良玉有异志兴师东下邀腾蛟同舟偕行不可置之别舟令人守之腾蛟乗间跃入江中流十余里渔舟救之起间道走长沙时李自成毙于九宫山其众数十万悉来就腾蛟受抚永明王立授武英殿大学士　大兵入湘潭腾蛟不屈而死】董三谟【五开人天启甲子举人任山阳知县遇流寇破城殉难事闻建坊廕子入监】大定府
　　明
　　李　珉【字美中乌撒人成化壬辰进士知宁国县减官租清兼并公私称便擢御史劾中官王臣暴横及汪直罗织缙绅余尚梁芳引用妖邪称名御史又疏奏贵州站铺军之苦因得月攴口粮寻迁四川佥事告归子铣中治己酉乡试】
　　易　辉【乌撒人治壬子举人任兴府伴读在藩邸辅导有方厯官太仆寺少卿】缪良玉【乌撒人正徳庚午举于乡为营山知县有声居乡好义乐施郡灾所居庐独存杨慎扁之曰瑞室抚侄文明不啻已出以子文龙贵封侍御】
　　姚大英【乌撒人嘉靖丁酉举人任永昌府司李视府篆几二年清介不染毁淫祠清吏弊人心悦服及迁忠州士民送者载道在忠清节亦如司李时】
　　缪文龙【字见甫良玉子嘉靖戊戌进士庚子任湖广石首令癸卯政成陞南台御史临行出衣物以资贫窘士民后迁云南副使厯官叅政驭抚夷酋并着威惠】
　　丁文华【乌撒人嘉靖壬子举人厯官府丞所在皆有祠】
　　张　谏【字孟弼赤水人少有志节以逺大自期尝从刘仲珩学于蜀时刘忠愍廷振奉使至蜀谏日与讲析二公器之宣徳乙卯中云南乡试北上受业于忠愍正统己未成进士授行人未几丁母忧归哀毁骨立庐墓三年有羣鸟芝草之异服阕拜御史督福建银课时被寇后民物凋敝余孽闲作谏亲率兵捕勦贼遂解窜父辛复庐墓三年芝再产墓侧厯官顺天府尹以戅直谪莱州守寻召为太仆卿卒于官赐葬祭大学士商辂铭其墓】
　　陈　迪【赤水人天顺丁丑进士厯官御史正色立朝为时倚重卒于官】
　　朱　谦【赤水人天顺甲戌进士由御史擢江西佥事正宪肃度人不敢犯归家益励名节为乡里范】
　　王效义【毕节人嘉靖间知富民县悃愊无华莅官二载甘心茹蘖不改其素】
　　南笼府
　　明
　　司马璋【普安州人景泰癸酉举人任云南广西府通判赋性刚介守已清俭居官有声】薄　淳【字宗厚普安州人成化戊子举人任鹤庆府司李居官清慎与时多忤致政归】杨　铭【普安州人成化甲午举人任富顺知县淡泊清雅不尚文饰】
　　王　俨【字望之普安州人成化丁酉举人厯官南康府丞直谅敦朴为后进师表】唐　彛【字天彛普安州人正徳丁卯举人厯官郡丞渊才茂学不事表暴居官动循凖则物望归之】
　　沈尚经【普安州人正徳庚午举人厯官广州府丞才识明敏讼无遁情而清操尤着禁豪强均徭役舆论惬服擢刑曹郎】
　　邵华谱【普安州人正徳丙子举人任重庆府同知明敏善断尝有商人被诬为盗华谱立雪其寃又有妒妇鸩杀其夫华谱得其情置诸理一郡称为神以子元善贵赠叅政】
　　蒋廷璧【字文光普安州人嘉靖壬午举人初任青城教谕立教严明捐俸以周寒士着璞山教约迁国学出判沅江遂引还孝友防俭寡言笑耻谈人过士类景从淑其教化着家训政训等书子宗鲁孙思忠思孝曽孙明辰俱登科第】
　　吴鸿儒【字文伯普安州人嘉靖乙酉举人任乌撒同知告归居家孝友精于三易以授后学】蒋宗鲁【字道父廷璧于嘉靖丁酉云贵分试宗鲁得售放榜之辰黄龙见霄汉间光烛地直指曰此科目之光盛世之瑞也诸生当有应者明年成进士授濬令准田均役无所私纵迁户部主政备兵临沅平那鉴之乱转河南亷使纠伊府之虐且寘于法晋云南巡抚时有东川土目阿堂弑主自立蔓延三省宗鲁至阳调各兵而隂以土兵败贼于野马川设竒用伏不数月而平阿堂授首因与严嵩忤乃引归着有治濬欵议齐梁监税録吴关奏议牧政事宜并疏草诗文若干卷】邵元善【普安州人嘉靖癸卯举人任嶍峨县令擢民部郎谪通判改涿州以诬被逮获释谪辰州判四十五年冢宰严纳奏请破资格拔幽滞乃擢元善四川佥事盖以治行卓异从近例也元善长于词赋吟咏甚多】
　　孙　科【普安州人嘉靖己酉举人甘贫孝母久暂不渝巡抚王诤褒之有一介不汚之语】叶联芳【普安州人万厯壬午举人知长夀县有公明亷恕之称擢刑部郎归置兵兴马馆诸田有功乡里】
　　董绍舒【普安州人万厯戊戌进士为御史立朝侃侃务敦大体特斧多所激】王祚逺【字无近普安州人举万厯癸卯乡试第二癸丑成进士选庻吉士授检讨厯官祭酒礼部右侍郎吏部左侍郎逺少负异才下笔万言立就凡试牍不起草既成而后补之诗文闳肆书法尤工充经筵讲官丰仪秀整音吐洪亮熹庙常目送之总铨政进退人才各当其任崇祯初屡与枚卜负重望以请病归未及大用而卒】
　　张　濬【安南人正徳丁卯举人沈毅刚直任福州府推官骨鲠平刑民皆颂徳以改调遂不复仕捐金济贫絶迹公门】
