<!-- { "loadSidebar": true } -->
　　僞蜀度支员外郎何昭翰尝从事于黔南暇日因闲歩野径于水际见钓者谓翰曰子何判官乎曰然曰我则野人张渉也余比与子知交久矣子今忘我也翰懵然不醒因借草坐谓翰曰子有数任官终于青城县令我则往青城山也待君官满与君同归山中今不及到君公署也遂辞而去翰深志之后厯累官及出爲青城县令有忧色钓者亦尝往来甚重之一旦大军到城刦贼四起钓者与翰相擕入山何之骨肉尽在城内贼众入县言杀县令脔而食之贼首之子自号小将军其日寻覔不见细视县宰之首即小将军之首也贼于是自相残害莫知县令所之后有人入山见何与张同行何因寄语妻子曰吾本不死却归旧山尔等善爲生计无相追忆也自此人不复见莫知所之费州蛮人举族姓费氏境多虎暴俗皆楼居以避之开元中狄光嗣爲刺史其孙博望生于官舍博望乳母壻费忠劲勇能射尝自州负米还家山路见阻不觉日暮前程尚有三十余里忠惧不免以持刃刈薪数束敲石取火焚之自守须臾闻虎之声震动林薮忠以头巾冒米袋腰带束之立于火光之下挺身上大树顷之四虎同至望见米袋大虎前攫既知非人相顾默然次虎引二子去大虎独留火所忽尔脱皮是一老人枕手而寐忠素劲防心颇轻之乃徐下树扼其喉以刀拟颈老人乞命忠缚其手而诘问之云是北村费老被罚爲虎天曹有日厯令食人今夜合食费忠故候其人适来正值米袋意甚郁怏留此须其复来耳不意爲君所执如不信可于我腰间看日厯当知之忠看厯毕问何以救我答曰若有同姓名人亦可相代异时事觉我当爲受罚不过十日饥饿耳忠云今有南村费忠可代我不老人许之忠先持皮上树杪然后下解老人老人曰君苐牢缚其身附树我若入皮则不相识脱闻吼落地必当被食事理则然非负约也忠与诀上树掷皮还之老人得皮从后脚入复形之后大吼数十声乃去忠得还家数日南村费忠果锄地遇噉【费州今思南府】
　　元冯士启者许昌人仕黔爲顺元府经厯尝奉遣抵驿站日已暮站吏告曰今夕马上岸麻色须蹔停以避之诘其故闭目揺手不敢言冯怒趣马行数十里至溪畔忽见一物如屋乌剌赤下马伏泣若诉状再诘之仍闭目揺手不答冯于是下马祝之曰某窃禄来此茍天命合尽尔其啖之否则容我行祝毕即转入溪中腥风毒雾尚触人口鼻乃各上马比曙抵前站吏惊曰是何麻色胆乃若是冯问此何物始敢言曰蚂蟥精也冯后官礼部尚书【乌刺赤站之牧马者】
　　明嘉靖十四年去思南府治三百里地名庙头有钟一口原自思南飞来内铁外铜口上如齿击之其声各别四川酉阳司遣人盗之移至五里暂歇钟遂生于石上举之不动后仍还故处【出思南府志】明天启中水西安邦彦叛廵按傅宗龙兼理军事驻节平坝城时贼势猖獗率众数万渡江官军仅万余难以对垒忽见东北角有赤面长须大将在前贼众遂溃官军乗势破贼先一日有居民入祠见关圣帝像起立惊骇而出呼士民入观之见神汗流满须鬓自辰至午门前所塑泥马亦然顷刻则防音至矣官民咸谓神助【见安平县志】
　　崇祯十二年平坝卫永福寺门首金刚忽然动揺如人推挽之状先是寺僧云韦陀每擎拳下立佛前居人不信夜往窥伺二鼓时钟磬大振见一大将军挺立佛前移时不见不数日金刚复动观者如堵自辰至未方止【见安平县记】
　　思南李同野墓系明万厯二十二年塟河东万胜山麓纳楚黄安耿定力墓志铭于圹有祠在隔江
　　国朝康熙二年七月十三夜志铭忽自墓中飞至祠前其奉祀孙晨起见之闻于知府叶藩推官常时泰知县雷起龙同诣墓所环视墓封如故无隙众皆骇异今志铭尚在祠中【出思南郡志】
　　康熙庚午丹徒蒋寅爲布政使居黔署一日其家人具食忽案上器皿皆飞起悬于空际以好语祝之则满室生香以恶语詈之则秽气触鼻甚至移易诸仆妇之钗梳衣物甲置于乙夫之房乙置于甲夫之榻种种变幻久而不息命巫治之巫反爲之颠仆诵经修醮迄不能避蒋知之瞷焉则空中有声如婴儿嘲谑嘻笑不止而终不见其形竟莫知其何怪也
　　南方有獠妇生子便起其夫卧床褥饮食皆如乳妇稍不卫防其孕妇疾皆生焉其妻亦无所苦炊防樵苏自若又云越俗其妻或诞子经三日便澡身于溪河返具糜以饷壻壻则拥衾抱雏坐于寝榻称爲产翁其颠倒有如此
　　习安三坌河以下地势划然而开万仞壁立一水驶流昔人所咏谷黯天如线崖高月不明也山絶岭往往掘地得拳石如卵去三坌三十余里有可处砦河崖较他处倍髙亦倍险险絶处有石花四月望后始发初发之日若涂朱石上斑斑然三五爲丛七八十数爲丛经二三日渐长并数爲一片大如轮小如掌鲜明烂漫城头之霞壁上之帜未足拟也再二三日渐黄渐淡倐忽而归乌有矣其花方圆大小无定形前后髙低无定位殊不类草木之华苐每歳必一发每发必以夏厯厯不爽土人恒以其生之髙低色之浓淡旱涝丰歉如持左劵亦异矣
　　黔有断肠草丛生根如商陆叶类蓼而大茎有节当心抽花蘂数十作穗花淡红色久渐赤子离离似桑甚署园中沿防依砌百丛也初见辄爱之以爲红鬒内艳頳牙外标华橙之映翠幕丹璚之厠碧瑶当不过是未识爲何花有僰儿自寻甸至呼其名始知之毒能断肠可駴也遂逺辟不复迫视辛未夏雨过忽来小鸟止于穗间罗之緑衣乌觜似倒挂么鳯轩轾才五铢极可玩笼之三日僰儿曰此断肠鸟也嗜啄断肠花子采而饲之可久活试之果然呜呼异矣按本草经一名钩吻一名埜葛一名胡蔓草一名黄藤今证之皆非也滇人谓之火把花亦因花红而性大热故名陶景云钩吻言钩人喉吻入肠烂肠是矣然所谓叶紫花黄初生似黄精隐居斯语爲茅山黄精反复致辨无使学长生者误服它物已耳非笃论也若博物志所云钩吻蔓生叶似鳬葵则大谬矣嵇含南方草木状云埜葛蔓生叶如罗勒一名胡蔓草段成式酉阳杂爼云胡蔓草生邕州之间花扁如巵色黄白其叶黑一叶入口百窍溃血人无复生也后人之注本草者习其説而不察遂谓钩吻胡蔓埜葛一物也而异其名如毛诗中螽斯莎鸡蟋蟀之类俗谓之断肠草复从而傅防之谓五六月间花似榉柳生岭南者花黄生滇南者花红夫钩吻言其毒也曰蔓曰葛曰藤误指此草爲蔓生之物更失其真况此草之春花夏实又与榉柳迥殊乎无亦草之毒者不一种犹夫人之无良者不一族爲景诸君子所不及详不屑道欤惜乎尔雅未载郭璞郑樵未注旁引曲喻不见于三百篇故陆机陆佃罗愿辈亦未疏其义也杜甫之咏除防草疾恶如讐嗟呼有世道之责者遇此毒草不知锄而去之而乃按剑于芝兰之当户可乎哉
　　芦笙释名曰笙生也象物贯地而生以匏爲之其中空以受簧是爲匏笙女娲氏之笙也记曰匏笙簧黄帝命伶伦截嶰谷之竹雌雄十二以象凤凰之鸣形似凤翼故又曰鹅笙尔雅曰大笙谓之巢小笙谓之和又云笙之大者曰竽则又可称竽笙矣鹿鸣之什曰吹笙鼓簧笙必有簧犹喉之有舌也语云调凤管炙鹅笙簧必炙而后鸣物必暖而后生也古之善吹笙者王子晋缑山之事杳矣不意得之蛮荒每歳孟春苖之男女相率跳月男吹笙于前以爲导女振铃以应之连袂把臂宛转盘旋各有行列其笙截竹爲管者六通其节而栉比之长者四尺以次而杀短至三尺参差若羽窍其短者孔六以达于长以指扪之若撚笛然而又截竹径尺衡绾于六管之衔而吹之一呼一吸声若鴐鹅之嘹汉每至看场既圆欢情欲洽则迟其声以媚之长管之上冒以匏短管之中置以簧簧用向铜爲之恒用火炙亦古制也前人诗云管清罗袖拂响合朱唇吹人情应节转逸态逐声移苖俗固不娴音律而其应节之转逐声之移则又善于形容也
　　黔之诸苗皆用弩而其矢必傅药治药者爲补笼之狆家谓之补笼药杂毒物碎而煎之以爲膏鸡犬妇人及白衣生人皆不得见凡七日比成以药名齁者之涂诸矢插之歩义中悬于火侧时时温养之使勿败然后可以伤人中者与防矢者皆立毙又有苗能医之用利刀自顶踵寸寸割之使血出用口吮之血尽则以他药傅之始可生齁药产粤西类勾金皮不得齁则毒不验鬻齁者多粤西猾盗须禁除之段成式酉阳杂爼云南蛮有毒药槊其刃状如朽铁中人无血而死亦谓之铎刃此或其类欤
　　清平凯里香炉山之阳有穴焉深可二三丈再深则倍之于是躧其墏勘其牖捶其堑而后影见焉或仰以升或俯以缒伛偻焉手与膝并也籧篨焉足与凥张也又虞土之崩也木度搘之火之迷也松肪照之而后铅获焉其质铅其状石也于是舂之淘之炙之镕之凡蛊毒之中人浸磨取其汁而饮之功与蘘荷叶等
　　山南五溪黔中皆有毒蛇乌面反鼻蟠于草中其牙倒勾去人数歩直来疾如激箭螫人立死中手即断手中足即断足不然则全身肿烂百无一活谓蝮蛇也有黄喉蛇好在舍上无毒不害人唯善食毒蛇食饱垂头直下滴沫喷起变爲沙虱中人爲疾额上有大王字众蛇之长常食蝮蛇
　　含毒者蚊蚋之属江岭间有之黔界尤甚爲其噆者慎勿以手搔之但布盐于上以物封裹半日间毒则解矣若以手搔痒不可止皮穿肉穴其毒弥甚湘衡北间有之其毒稍可峡江至蜀有蟆子色黒亦能咬人毒亦不甚视其生处即麸盐树叶背上春间生之叶卷成窠大如李名爲五倍子治一切疮毒收者晒而杀之即不化去不然者必窍穴而出飞爲蟆子矣南界有微尘色白甚小视之不见能昼夜害人虽帐深密亦不可断以麤茶烧之烟如焚香状即可断之又于席铺油帔隔之稍可灭
　　脆蛇长尺许围如钱嘴尖而尾秃背黒腹白暗鳞可翫也生黔地伏草泽间出入徃来恒有度捕之者置竹筒于其径则不知而入其中急持之方可完稍缓则自碎故名脆暴之使干已风去疠视其身之上中下以治人之顶腹胫足罔不验按搜神记蛇千年则断复续淮南子云蛇自断其身而自相续隋炀帝遣人求此蛇数四而至洛下所得之者长可五尺而色黄黒其头锦文全似金色不能毒人解食肉若欲令自断其身者则先触之令怒使不任其愤毒则自断爲三四其断之处如刀截焉见其皮骨文理亦有血焉然久怒定则三四断稍稍自相就而连续体复如故亦似不相断隋著作郎邓隆云此灵蛇一类自断不必千歳也昔铁索桥爲防毁时值年冬伐竹夹船以济师至春夏竹节间尽长枝叶覆水面若土殖者久之不败虽云水气使然然已不根矣枝叶何由茁哉黔人言往歳多旱林竹频生花结米若粳糯色微红而味甘民间多采摘以爲食久之则竹枯遂不复生凡竹花则必旱葢旱徴也
　　黎平城有神鱼井异物潜焉虽大旱水而盈井与何文烈公宅相近公生而井遂涸及公殁而井水复溢人以公爲神鱼所化论者谓宋信国公亦系湖蛟庐陵人至今能言之两公行事若合符节宜其相同若是也
　　黔人云乙未年贵阳某帅檐柱忽生芝色正黄大于拳经月不雕纵人观之当时以爲瑞未几兵败又某镇将驻安顺防事中柱亦产金芝时滴浆汁取而饮之比于甘露谓可以延年不三载而亡物固有其先见者【以上见黔书】
