<!-- { "loadSidebar": true } -->
　　国朝
　　顾应祥妻周氏【邑人应祥卒周年二十九子万民甫三嵗时遭兵燹转徙流离矢志抚孤备尝艰苦后万民夭亡复抚孙成立守节五十余年】
　　樊绶珍妻傅氏【邑人夫亡时年二十一长子甫二岁次子遗腹父与伯翁俱劝改适氏坚志不从其后弟死父无依迎养于家丧葬成礼守节三十余年以上二人康熙四十三年巡抚陈诜题旌】
　　李禹甸妻邰氏【邑人年十六适儒童李禹甸甫年余禹甸寝疾垂革氏有娠数月昼夜悲泣指腹谓其夫曰幸生男愿抚孤以延宗祀若生女则相从夫子于地下耳夫没越两月举女氏整衣拜夫灵尽哀遂扄戸自经雍正十一年大定知府陈德荣详请　题旌】
　　南笼府
　　国朝
　　桑蔚林妻叶氏【郡人叶重华女蔚林庠生早卒氏年二十五家贫苦节事孀姑尽孝姑殁丧葬俱遵家礼教子月正及孙凤鸣俱游庠雍正二年巡抚金世扬　题旌】
　　朱国永妻廖氏【郡普平市民廖荣夀之女适补经歴朱国永生一女康熙二年妖夷作逆劫掠普平市国永遇害掳廖氏欲汚之氏绐曰少寛当如命乃潜取刃先毙其女遂自刎于夫尸旁】
　　普安州
　　明
　　沈尚纶妻汪氏　子沈珠妻陈氏【州人米鲁之乱汪陈姑媳同被贼掠双节不汚偕死于难】
　　柳　升妻范氏【守备柳之文祖母】　石有才妻岳氏王　铎妻蒋氏【俱州人米鲁之难同陷于贼皆不辱死】
　　蒋　桥妻吴氏【州人天啓壬戍水西贼安邦彦叛攻围州城城陷合家被执击桥垂死吴请以身代贼执刀脇之吴乃绐贼遥指火光中曰吾有所藏甚富当为君发引至其地跃入火中自焚死子克达被执入乌防四载逃归登崇祯丙子乡试庚辰进士官御史崇祯十三年巡按冯晋卿题赐旌表】
　　邵以嵩妻吴氏【州人嵩中万厯壬子乡试第一官知县吴与蒋挢妻吴为姊妹皆被贼执不屈同赴火死时人称为火里双莲云以上俱载旧志】
　　安南县
　　明
　　萧　律妻宋氏【邑人适指挥萧律律卒誓不再嫁抚孤丛承廕未几丛卒复抚孙时中移居墓前备尝诸艰夀八十有九隆庆四年御史蔡廷臣题旌】
　　李　遵妻杨氏【邑人年十六归百戸李遵谏夫被逐依母氏一十二年夫悔悟复迎归仅二载生子栋遵卒杨纺绩度日抚栋承袭年逾七十万厯初御史杨允中题旌】
　　何　俊妻唐氏【邑人夫亡时氏方少艾父母舅姑欲夺其志辞曰人之异于禽兽者以其知廉耻有操守耳吾宁死决不再事他人苦节终身事闻旌表】
　　梁　冠妻王氏【邑人冠指挥卒王年十七守节四十余年奉旌】
　　王维垣妻宋氏【邑人年二十夫亡宋矢志守节孝养舅姑抚遗子成立巡抚薛继茂旌之】
　　陶汝龙妻萧氏【邑人年二十九夫故誓死靡他教子九苞成名歴官州牧巡按刘士正胡平运表其门复以米帛优奨之】
　　梁应岳妻宋氏【应岳邑庠生卒宋年十九哭泣丧明甘贫守节终养舅姑歴年六十余清操无玷巡按刘士正胡平运奨之以上俱载旧志】
　　国朝
　　郭应洪妻吴氏【邑人适庠生郭应洪洪卒于滇吴年十九尽鬻嫁奁泣请夫兄搬柩归葬有豪家逼娶吴凿齿以拒之事鳏翁尽孝抚未周子士信成立为明经】
　　吴　让妻武氏【邑人适庠生吴让氏年二十二夫亡遗二子观觏尚幼又遗腹生子觌家贫茹荼或欲夺其志氏奔避外家连遭歉岁其守愈坚教三子皆游庠以上二人康熙五十二年巡抚刘防枢　题旌】
　　赵应魁妻王氏【邑人年十八归赵家极贫夫为营卒氏绩絍以奉舅姑舅病噎王易酥粉以给膳养及夫故王年二十九守节抚三子事舅姑愈孝谨苦节三十余年】
　　郑廷试妻蔡氏【邑人年二十二归廷试二十八夫亡遗二子俱防有劝之嫁者輙正色拒之日擕二子采荼充腹亲戚或怜而周之固却不受苦节三十余年以上二人雍正四年巡抚何世璂题旌】
　　吴君辅妻张氏【邑人适庠生君辅氏年二十八辅亡矢志守节代夫孝养二亲教二子让谦俱为诸生未几让卒偕媳武氏抚孙成立至七十七岁夀终雍正七年巡抚张广泗　题旌】遵义府
　　元
　　杨　道妻陈氏【郡人至元间夫卒守节致和元年杨汉英上其事诏旌表封淑德安人】
　　明
　　杨　防妻田氏【郡人永乐间防卒于京田闻之哀恸絶食迨榇归即自经死被旌】张九鹏女【郡人小字妹哥事母孝母厐氏病笃割股以进遂愈人以为难守令旌其门】韩登聨妻王氏【郡人登聨病数月王割股救之事姑尽孝府县旌曰孝妇之门后聨再病子续愈亦割股以疗父疾母子孝义两全乡人咸称之】
　　周　镇妻汪氏【郡人幼通经史能诗镇歴功陞遵化叅将偕汪之任崇祯末战死汪闻变刺血作雉经歌八章偕姑及夫妹俱投缳死事闻封墓赠祭】
　　罗　氏【郡人失其夫名夫被贼杀罗骂贼而死奉旨旌表】
　　王治民妻都氏【郡人治民庠生流寇陷遵治民率家口避居湄潭之菖蒲塘遭乱兵杀其子及仆掳氏欲汚之时氏年二十七骂贼而死】
　　刘汉鼎妻张氏【郡人汉鼎为郡诸生遭乱为兵所杀氏年二十五营弁欲以威劫之氏闻语其弟曰夫死义不独生况又有外侮乎遂闭户自经死】
　　国朝
　　杨士杰妻石氏【邑人年二十夫亡姑老子幼值吴逆之变负姑擕子潜匿深山三日乏食采蕨供养姑病目无力延医跪防得复明后姑病笃哀号欲絶至为尝粪及卒丧葬尽礼教子成名雍正三年四川巡抚蔡珽　题旌】
　　张问明妻胡氏【邑人因强暴张崇义强汚不从被杀雍正八年巡抚张广泗　题旌置崇义于法】
　　吴　琪妻许氏【郡人年十六适琪事孀姑孝琪殁于外氏年十九闻讣恸号两昼夜遂絶食投缳而死】
　　遵义县
　　明
　　王　巡妻何氏【邑人流宼入遵氏避乱于豺狗坪贼突至强挟以行伏刅而死】杨　春妻程氏【邑人崇祯壬申春殉难于楚氏年甫十九遭乱兵横逼完节无亏后屡经饥馑茹荼集蓼励志益坚夀六十二而终】
　　国朝
　　陈尚义妻石氏【邑人吴逆之乱偕十四龄女避难为贼所逼相擕赴水死】陈佩琚妻杜氏【邑人防化府同知杜思贤长女氏许字从佩琚年十五忽得狂疾不愈翁姑欲辞婚氏闻痛哭誓不改适及归佩琚甫一载佩琚亡氏年甫十六岁遂坚志守节事翁姑养葬尽礼有古孝妇风氏无出有婢生之子方襁褓婢亦故氏鞠育恩勤备至稍长使就傅读书朂以修身立行子今得成立氏年五十二矣计氏守节三十六年乾隆三年总督张广泗　题旌】正安州
　　明
　　袁　端妻张氏【州人夫卒时年二十七子志伟三岁父母逼其改嫁断髪自誓守节七十余嵗而终】
　　郑绍勲妻罗氏【州人绍勲州土官卒时命氏改嫁氏悲恸欲自缢家人严守之不得闲守节至六十余嵗平居虽亲党僮仆未尝得见其面】
　　国朝
　　曹　仁聘妻王氏【州人王咸宜女名正姑许字曹氏子仁未婚仁殁正姑守志不改适雍正三年四川巡抚蔡廷以竒节　题旌】
　　桐梓县
　　明
　　梁郁山妻冉氏【邑人年二十二夫死姑欲夺其志氏知之乃佯言归家至中途登虎跳崖上下相去千寻泣乳其子命婢负之以衣掩面坠崖而死其身不损】
　　李天根妻傅氏【邑人天根廪生氏年二十夫亡无子有婢名保妹亦年二十佐氏守节以力耕纺绩治生先是舅姑及夫皆浅窆傅卜吉地取二柩合葬遂庐而守之至七十七岁而卒越四日婢亦卒桐人至今怜之】
　　杨之瑶妻何氏【邑人夫死何年二十二女方三岁子五月誓不再嫁有豪悍欲强娶之氏度翁姑孱弱必不能免遂仰药死】
　　傅天鉴妻黄氏【邑人年二十夫亡二子方离襁褓遭杨酋之叛播越艰辛克免于难勤苦教子元泰登岁荐元弼廪膳生卒年八十有六督抚旌奨之】
　　黄以素妻傅氏【邑人以素贡生年未三十而亡遗两孤傅恸絶复苏曰吾从夫死无益不如教子以继夫志自束甚严教子维谨次子隆中有声庠序年登七十而卒】
　　熊文艺妻毛氏【邑人年二十七夫死守节逾七年值兵乱闻孙可望有许兵夺孀妇幼女之令急奔往投崖家人救之得免教子如为庠生至七十三岁卒】
　　洪图奠妻傅氏【邑人图奠庠生崇祯间赴国学值李自成陷京师遇害妇年二十无子依外家守节五十二年卒】
　　金玉绳妻张氏【邑人玉绳廪生氏年二十八夫亡家贫子防纺绩苦节教二子皆游庠】
　　令狐懐周妻蔡氏【邑人夫病危药不能起割股进之立愈县令以苦行坚贞表其门】
　　国朝
　　熊　京妻黄氏【邑人年二十四夫亡子之琏甫一岁纺绩苦节事孀姑尽孝抚孤成立雍正六年巡抚沈廷正　题旌】
　　赵兰薰妻吴氏【邑人兰薰庠生氏年二十九夫亡子方半岁出妆奁以供纺绩督臧获以勤耕种抚子成立清操四十余年】
　　王　绪妻张氏【邑夜郎里人年二十二夫病祈天愿以身代及卒守节训子为庠生孀居三十载以上二人雍正七年巡抚张广泗　题旌】
　　绥阳县
　　明
　　何烈女【邑人小字大妹许字未嫁壻出不归父母渝盟改适绐以壻归迎娶至中途女觉其异夺从人佩刀自刎天啓间赐坊旌表】
　　熊　某聘妻刘氏【邑人庠生刘汉儒妹许字都匀教授熊文豹季子随父之任值绥地兵乱有强暴欲娶之自缢死】
　　黄氏女【邑人庠生黄文艳女年十四贼姚黄袁韬冦绥阳文艳擕家避山箐中贼搜箐驱文艳出击以刃女抱父号哭贼捆置马上女骂不絶口贼杀之】
　　熊氏二女【邑人长年十六次年十四贡生熊文豹女避乱居黄鱼江贼至大肆劫掠家人俱逃避二女义不受辱登楼对缢死贼叹息而去】
　　国朝
　　夏嗣圣妻张氏【邑人嗣圣庠生氏年二十二夫故守节不渝孝事翁姑课子之琼为邑庠生苦节六十余年】
　　郭宪汾妻陈氏【邑人孝亷陈仔女年二十一夫亡守节孝事耄姑丧葬尽礼抚子禾成为邑诸生苦节六十年夀八十一卒】
　　丁大椿妻雷氏【邑人年十九于归逾年夫卒遗腹生子振先躬操井臼孝事翁姑教子成名守节四十余年】
　　郑　纪妻冯氏【邑人年二十五夫亡矢志靡他纺绩奉姑教子成立苦节四十二年夀六十七岁以上四人雍正七年巡抚张广泗　题旌】
　　赵应宗妻陈氏【邑人陈于福女年二十夫亡服阕翁姑怜其年少无依劝之他适氏以死自誓曰生为赵妇死为赵不即死者为高堂饘粥计且痛夫无后不忍墓田荒草耳倘不我怜当即赴黄泉矣翁姑泣下听其守节翁姑殁随父母以居年七十三卒知县李铠为之立传】任先型聘妻韩氏【邑人名夀姑庠生韩嗣昌女许字先型年及笄任氏子病瘵未婚一日夀姑晨起闻乌鸟哀啼不已骇然曰若人死矣讣至号恸不欲生遂裂壻家所送白布封髪父母欲改字誓死不从乃归任宅哭拜壻墓事翁姑以孝闻抚侄为嗣年五十余癯然一老处子也】梅氏女【邑朗星里人许字富室富人子薄氏家贫结土豪诣梅悔盟氏父朴怯懦允其退氏闻之大恚以首触柱家人救之得不死至夜自经】
　　张　睿妻王氏【邑人幼聪頴通诗书年二十而嫁未期而夫卒题诗曰自尤妾命薄如笺初赋桃夭失所天未老姑嫜还有托纲常岂独让人先遂以身殉知县陈询表其墓曰张烈妇之墓】
　　仁怀县
　　明
　　王　铭妻钟氏【邑人铭死遗孤四岁家计寥落氏勤纺绩孝事翁姑训子成立孀居五十年】
