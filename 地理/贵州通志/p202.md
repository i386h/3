<!-- { "loadSidebar": true } -->
　　镇逺署　　　　　　　　　　　徐九臯邅廻沅浦曲转入夜郎天路出浮云上山悬飞葢前烟霏开逺戍林薄带长川羽檄宵来急横戈欲按边
　　过善化寺　　　　　　　　　　夏　言月向潭中静泉从云外流寺门通径曲楼阁傍崖幽扫石怀留偈慿轩一散愁偶来得竒赏忘却入遐
　　板桥　　　　　　　　　　　　龙　遂行部当长夏停轩静野埃暗云侵座入横翠度墙来啼鸟窥戎斾飞花落酒杯蛮烟村市集物色足徘徊
　　关索岭　　　　　　　　　　　孙　玺万里云南路三年始得归野梅浑破蕚官栁半垂丝岭峻盘空险城尖疉石危边江据形胜天畔控诸夷
　　军中酬焦学使过予思南别署有怀见寄
　　田汝成
　　谁道军中乐徒劳物外吟朔风凄鼓角嘉节罢登临草阁依山逈江梅映雪深无由欵高驾愁絶暮云心
　　乌蛮滩　　　　　　　　　　　田汝成一叶中流下千山两岸开鼋鼍吹浪转燕雀受风廻巨石迎船出啼猿近客哀从来轻险絶涉此寸心摧
　　自炎方驿暮宿亦资孔　　　　　万士和远道资人力扶持万岭中仗随徒乱舆放仆夫空云动岚移黒霞收树敛红祗贪趋馆宿未暇泣途穷
　　送陆给事灿谪都匀驿　　　　　黄甫汸国论何年定乡心此夕揺鴈飞天畔驿龙隐日南桥谪宦恩非薄居夷路讵遥谁怜梁太傅泪洒汉文朝
　　象鼻岭　　　　　　　　　　　吴国伦山形如象鼻磵道拟蚕丛筏渡千崖底车旋万石中短亭微上月鸣瀑逺生风白髪悲行险乾坤一转蓬
　　署中登阁望雪　　　　　　　　吴国伦署阁拥城心羣峯防玉林彤云一夜合积雪九夷深白髪寒相照清樽欵自斟幽兰意不浅萧瑟向鸣琴
　　碧云洞　　　　　　　　　　　吴国伦何意盘江外乾坤更一丘却令骢马使早爲碧云留煮石顔堪驻巢松迹故幽种成五色不忝邵平侯
　　王闇斋先生隐居高真庵属赠　　吴国伦不覩遗荣赋谁知好道心巢云开石室采露入青林遂与世人絶杳然仙路深浮丘如可遇吾意亦招寻
　　夜过髙真观访闇斋不值　　　　吴国伦爲覔游仙侣重过礼斗坛松云开閴寂萝月防高寒叶落疑捐佩泉鸣忆洗丹盈庭霞似雪益作剡溪看
　　圣夀寺　　　　　　　　　　　孙应鳌空城存古寺寂寞已无僧独有横经客时分供佛灯淡云盘老桂寒日隐荒藤斟酌谈时事相看百感增
　　平旦草堂咏怀　　　　　　　　孙应鳌中野霞千片前峯翠万重分襟披小草结屋倚高松懒尚储新酿贫爲具宿舂村居无外户一任白云封
　　雅歌轩除夕感怀　　　　　　　严　清更试终何补蹉跎忽歳除长途怜四牡逺水忆双鱼地瘠宜覊处官闲胜索居棣花今欲韡矫首倍踌躇
　　牂柯路　　　　　　　　　　　葛一龙苦雨风凄凄顽云堕恶溪警柝响昼堡束薪防夜蹊路从虎穴出家愧鹿门擕仆夫欣涉水一洗没胫泥
　　昨日　　　　　　　　　　　　葛一龙昨日度牂柯神竒应接多漆城新化石碧牖下悬河山鬼啸风去云君乗雨过晚从晴处宿暖酒趂苗歌
　　平越山中　　　　　　　　　　葛一龙不见鸟飞还只愁天压山泥行穿谷底火食到人间涧影石千怪秋光花一班偶闻谭过虎色变戒前攀
　　月山寺　　　　　　　　　　　赵之屏石透长溪雨人穿半壁烟蛮村没瘴草古寺断荒田世事愁为病浮生拙是贤孤忠能自许弹铗动髙天
　　再憇飞云岩　　　　　　　　　江盈科邮亭依梵刹古壑傍人烟泉滴浑疑雨崖浮不碍天藓深埋旧刻藤老长新颠车马重来日登临忆往年
　　华严洞寺　　　　　　　　　　江盈科一壑藏幽境羣山绕梵宫鸟窥僧灶饭猿挂洞门松石溜晴疑雨炉烟午飏风尘踪怜碌碌小憇且从容
　　观音山絶顶　　　　　　　　　黄　堂荒林耸碧岑久坐静禅心不雨苔常湿无云洞自阴僧闲祗树冷鸟语落花深高阳有伭度支遁足相寻
　　嵇公泉次李渭韵　　　　　　　李培初选胜近鱼峡题诗忆昔贤披云循古道倚石听鸣泉攀幽乗逺兴问道愧流年坐起前山月松髙白鹤眠
　　华严洞　　　　　　　　　　　史旌贤古洞谁初辟翛然无住心偶缘丹灶入因识白云深风铎传空谷松铙落梵音贤愚如许軰吾意正萧森
　　文笔山　　　　　　　　　　　祁　顺巨笔卓晴峯天然制度工云霞糚五色风助三红脱頴非囊底生花似梦中流年多少恨终日漫书空
　　飞云岩　　　　　　　　　　　郭子章万丈辟岩扄浮云去复停幻装螺髻碧巧缀石痕青老树清堪掬飞泉静可听凭栏纡逺望暂博客怀醒
　　静黎洞　　　　　　　　　　　郭子章皮林甫罢兵振旅入黄平山绕猿声近江环雉堞清连空岩洞响向晚暮烟生徙倚禅坛下凭栏寄野情
　　双明洞　　　　　　　　　　　黄　阁天外钟佳胜偏怜辟地开悬崖鸣一鸟虚谷响如雷水自羣峯落人从曲径囘寄言车马客知否是仙台
　　黔中杂咏　　　　　　　　　　王士昌南服天垂尽铜标向此分洞中厖吠日天半犊耕云蛮语逢人译夷歌到处闻干戈新战后残照几家村
　　极乐庵　　　　　　　　　　　黄龙光正有尘劳苦来寻极乐庵玻璃千佛照空寂万山涵香染莲花妙僧依净土参何年仙子迹吹笛度鸾骖
　　涵碧潭　　　　　　　　　　　李时华一水绕山城曾将洗甲兵秋波涵碧玉春涨红英龙卧归云湿犀沉夜月明寒潭深万丈彻底本来清
　　安庄夜闻警　　　　　　　　　谢三秀鼙鼓中宵急愁闻战伐频数家出灰烬一郡入荆榛地乱难为客途穷耻傍人披衣待明发华髪镜中新
　　村行即事　　　　　　　　　　谢三秀十里荒村路寻幽到薜萝陂寒菰叶少篱晚豆花多废寺纷虫网贫家静雀罗老翁晞髪坐相对説干戈
　　送吴使君摄八畨郡事　　　　　谢三秀才子飘零久今看治郡功地当三楚尽山到八畨雄词赋霜毫里桑麻露冕中孤城饶吏隐解带听松风
　　黎峨　　　　　　　　　　　　相武旷心投逺曙四野接孤烟隔树湖光满穿云瀑影悬草香山气合苔古石痕连梦境曾过此应知有夙縁
　　贵筑憇越孝亷别业　　　　　　范　汭结宇数峯间渟一水湾谷风过午冷原树入秋闲苔动頳鳞戏花揺翠羽还谁知于役者弥日此开顔
　　读鐡桥图记　　　　　　　　　王思任水折三江里桥飞百濮间化民无讼狱赠客有江山制鐡龙能避销兵虎自闲金城方畧壮常镇九疑关
　　出黔途次漫兴　　　　　　　　尹　伸日日思归去今成如此归贪趋王俭府愧息丈人机用舍从时论驰驱与愿违生还差可喜风日驶骖騑
　　渡鐡桥　　　　　　　　　　　杨绳武屹立盘江浒飞梁系半空九臯来瑞鹤一涧饮长虹翻浪鲸鲵吼奔云车马通我非题柱客踪迹感飘蓬
　　题铁桥　　　　　　　　　　　陈士竒瘴水春犹早炎方日未齐虎当官路鬭猿挂驿楼啼绳鎻金沙界桥飞乳洞梯当年无宝筏肠断夜郎西
　　过安南　　　　　　　　　　　龙文光絶顶见孤城征骖向晓行鸟啼多异响花发不知名石涧闲云碓山田趂火耕愁闻耆老説三月未曾晴
　　碧云洞　　　　　　　　　　　赵天佑依舍千重树连城百啭莺胜游常近郭吾意欲通名竹色穷词赋山灵识性情慿谁祈岳手爲写辋川屏
　　国朝
　　游东山寺韵　　　　　　　　　黄敬玑古刹东山上萧条兵火余秋声连逺壑酒兴满幽庐翠色当合云光映座虚天涯正好客不必赋无鱼
　　秋日旅怀　　　　　　　　　　李良年懒作丘园卧幽寻住此邦漏知天近蜀低见斗垂隔水闻寒杵踈篱带逺江因风思旧隐新鴈几双双
　　平越礼斗亭　　　　　　　　　彭而述何处覔丹鼎苔荒旧石梯隂林飞鸟过画栋古虫题物色劳英主穷追到海西至今礼斗处俯瞰万山低
　　中河洞对月　　　　　　　　　张猷月到招提静清光隔岸看峯高轮影障水濶露华漙暝色通幽径春流响急湍坐听钟漏尽返照佛楼寒
　　筑邑城　　　　　　　　　　　丘元武按辔城头路参差石磴斜平云连野水霜木俯官衙风落天边鴈秋悲日暮笳逢人多卉服珍重问桑麻
　　中和寺　　　　　　　　　　　林华晥山意诸天雨溪痕独木桥遡流知菜叶开径折芦条笕接香泉到茶成礼树遥太平如不隔钟鼓自昏朝
　　暮秋游照壁山　　　　　　　　吴廷正孤嶂开僧舍山门碧藓侵游人不到处吾軰独登临黄叶尊前树清秋客里心黔南风日好只是忆山阴
　　平越道中望三丰影　　　　　　潘　驯仙在山之后焉能预写真定知无色处先有不亡身羽化亦已久兹形何尚新始知惟肖者反是再来人
　　镇逺舟行　　　　　　　　　　彭始奋到来黔地尽人语隔溪东孤驿微茫里寒流隐见中滩髙常畏石舟小不须风寂寞何王殿岩花强自红
　　偏桥至镇逺　　　　　　　　　张一鹄有水可乗筏其如难渡何不辞车马惫还怯虎狼过楚水偏桥尽黔山平越多城阴最惨淡一路少田禾
　　宿太平庵是日至新添卫　　　　张一鹄仆御荒疆少牂柯战垒残虫迎秋作响水激石生湍黒雾连云暗青山背日寒莫言烟瘴苦久役厌征鞍
　　炎方驿道中　　　　　　　　　髙　晫秋色来何极逺山接近山松穿云滴翠花过雨飞斑鸟道烽烟外柴门蛮僰间盘江千万转祗自照愁顔
　　鹦鹉寺　　　　　　　　　　　田　雯去地数千尺御风天际行空中鹦鹉寺何处鹧鸪声岚涨羣峯失霞铺逺水明前山云不断片片马蹄生
　　送李逊五舍人　　　　　　　　田　雯九月惊寒早驱车别夜郎青山遮马首红叶压行装芦酒村蒭贱梅花驿馆荒金门臣朔饱赠尔数槟榔
　　秋日游漏趵泉　　　　　　　　卫既齐灵泉不盈掬时缩复时盈脉脉元精合鳞鳞细浪生似徴潮汐信因悟卷舒情徙倚尘机息凭栏欲濯缨
　　黔中杂咏　　　　　　　　　　张履晋赋难登禹贡版止周官无海鱼盐啬重山虎豹蟠司农烦粟帛开府集衣冠愿覩垂裳化虞廷再舞干
　　甲子三月贵阳汪使君载酒邀同吴参军游东山
　　黄元浩
　　共赴寻山约山行午欲晴岭腰犹接寺雨脚已离城危磴苔衣滑繁花石缝生到门参古佛钟皷半空鸣
　　醉与山门别无愁沾湿归急挥风色过截住雨声飞马已辞青嶂僧犹立翠微晚钟崖上落囘望思依依
　　游凭虚洞　　　　　　　　　　越　珃一龛藏古洞陟磴探其幽云气忽然合天风吹不休险逾累黍力幻失五丁谋揽胜兹方始已居最上筹
　　水月庵访友　　　　　　　　　谭　瑞自昔繙经处重来伴客吟编篱花满径傍水竹成林钟静僧初定情空境自深留连溪上月探取涤尘襟
　　水月庵　　　　　　　　　　　唐肇健兹庵饶野趣四面俯涟漪客少苔藓嫩僧慵佛火迟茶防依水结莲座凿山支静极晨昏候梵声云外吹
　　九日登东山　　　　　　　　　刘逺誉欲将秋尽览极力上崔嵬防阵连云结风涛逐树来扪碑观旧句坐石扫苍苔天气重阳好迎人菊正开
　　送许竹隐之任思州　　　　　　汪　琬故国兵戈满长途雨雪滋当予去官日值尔逺行时芳草投书渚丛篁鼓瑟祠好从登眺处遥爲寄相思
