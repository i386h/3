<!-- { "loadSidebar": true } -->
　　黄运升妻刘氏【衞人年二十三夫卒子甫周嵗舅姑笃老家贫甚纺绩脩膳篝灯辟纑茹荼五十年教子成立直指苏琰表闻尚书李腾芳覆奏称刘氏青松赋质白玉为心舅姑无子而有子孤儿无父而有父节不徒节才乃真才奉旨旌曰天恩表节】
　　叶承宠妻何氏【衞人夫死年二十五矢志守节直指朱奉□题旌其门曰节闻丹陛夀七十四终】
　　孙枝嵩妻张氏【枝嵩平坝军余丁早卒张年十九亲族怜其贫劝改适誓死不从茹苦抚孤数十载如一日崇祯己卯直指邓务忠题旌】
　　谭先哲妻刘氏【衞人先哲为戸部郎中氏封安人丁亥流冦入黔举家殉节临刃骂不絶口与夫枕籍月余顔色不变见者莫不惨伤直指瞿鸣丰称刘氏当防氛蹂躏之余不改名家坚贞之节骂贼延颈以就义偕夫把臂以成仁相应表扬以励风化疏请题旌】
　　王之贤母刘氏【衞人日暮天寒有客借宿以其子书舍假之次早客行氏拾得一囊有白金三十两置龛上其客行至中途始觉欲赴水死同行者止之仍返宿处刘指龛上示之其人拜谢而去后乙卯乡试其子之贤卷主司未录有敲门投卷于案得中式歴官府同知人以为行义所感云以上俱载旧志】
　　国朝
　　徐　俨妻何氏【俨庠生亡时何年二十四有遗腹家贫壁立舅姑垂暮何矢志守节代夫孝养阅六月而生子国正抚之成立丧葬翁姑无不尽礼雍正七年巡抚张广泗　题旌】谭　铨妻郭氏【邑人年十九适廪生谭铨年二十五铨亡姑老子幼冰蘖自矢及姑没拮据丧葬克全孝敬守节三十年巡抚元展成　题旌】
　　谭　钧妻章氏【邑人年十七适谭钧年二十二钧亡钧廪生谭铨弟也兄弟偕亡章与郭氏娣姒同年守节奉姑鞠子一门双节巡抚元展成　题旌】
　　平越府
　　明
　　钱国宾母樊氏【郡人夫亡氏年二十五抚国宾守节终身贞洁无瑕旌曰矢志靡他】刘应试妻戴氏【应试郡庠生卒时戴年二十守志不再适抚孤成立奉旨旌奬】奚　杰妻马氏【郡人杰衞指挥卒时氏年二十七屡欲以身殉皆不获死乃矢志抚孤守节五十余年巡抚巫继咸题旌以上载旧志】
　　平越县
　　明
　　李　庸妻徐氏【衞人正统十四年庸与贼战死徐年二十五子甫三岁都指挥赵信欲夺其志以配军卒徐以死拒之遂止守节四十余年】
　　周　清妻廖氏【衞人清卒廖年二十七无子姑老家贫坚志守节纺绩终身奉防旌表】
　　蹇　玉妻丘氏【衞人年二十二夫亡遗孩甫七月抚孤守节终身不改嘉靖间题旌】徐　科妻周氏【衞人科监生卒时周年二十四子甫一岁矢志守节辛苦备尝万厯间题旌】
　　戎　衣妻杨氏【衞人衣卒子翠在襁褓家贫甚氏绩絍自给抚孤成立万厯间题旌】刘士恒妻姜氏【衞人士恒庠生卒时姜年二十二竭力奉姑甘贫抚子青年守志白首无瑕题奉旌奬】
　　王之相妻刘氏【邑人相死氏年十八遗一子抚育成立守节终身题赐旌表】王家柱妻刘氏【邑人家柱郡廪生卒刘年二十七子祚蕃生甫数月矢志抚子备极艰辛叠遭兵燹节操愈励祚蕃登贤书里中咸称节妇贤母知府陈龙岩为之立传】
　　徐　氏女【邑人徐纲之姊幼不愿嫁值黒苗叛围城散米养兵城赖以完奉旨旌奨号妙净夫人建贞女坊年八十始卒以上俱载旧志】
　　樊奕珩妻邹氏【邑人普安州学正邹以惇女年十六归奕珩其翁祚兴亦补学正病危割股进弗愈姑刘复病氏痛哭呼天复割股和药而姑病痊奕珩戊子举于乡会试卒于京氏哀恸垂死复苏两防儿先以痘殇氏因姑老遂竭力奉姑二十年姑夀终葬毕哀甚月余卒郡人王士俊为之立传】
　　黄平州
　　宋
　　宜　娘【州人有武畧尝领兵营于黄平今黄平城北三里有宜娘垒城南五里有宜娘山】明
　　吴　瀜妻王氏【州人适百戸吴瀜氏年二十二瀜亡无子姑怜其少劝之嫁氏指天自明曰孀姑在堂誓不再适守节四十余年治六年题旌】
　　权继武妻周氏【兴隆人适都指挥权继武征香罏山阵亡氏年二十五誓不再醮抚子及孙相继夭死氏孤苦伶仃终身守节隆庆二年巡按王时举题旌】
　　郭继贤妻林氏【州人夫死时林年二十四誓死不嫁抚子成立万厯二十五年题旌】张国用妻孙氏【州人夫死时年二十一抚三子誓不再适万厯三十九年题旌】张国扬妻刘氏【州人夫死时年二十三矢志守节纺绩抚子舅姑许适别姓刘知其期栉沐更衣入室自刎死题旌节烈】
　　狄应龙妻李氏【兴隆衞人夫死守节万厯间旌表】
　　万一麟妻韩氏【兴隆衞人归百户一麟麟卒时韩年二十四矢志守节小屋数椽一婢相依焚香诵佛四十年所居忽生异草嫩绿浮英徧于一室后窘絶鬻屋以供衣食又剪茅为舍异草复生一夕雷雨赤光照耀其室有顷方散年七十二卒万厯间御史宋兴祖疏称韩氏贞原所性贫且益坚四十八年纯节草木皆知七十二嵗完名电雷可烛题请旌表】
　　全洪烈妻毛氏【兴隆衞人洪烈为指挥阵亡毛年二十四抚子守节四十余年崇祯间巡抚刘士正题旌】
　　朱　玉妻张氏【兴隆衞人夫卒时张年二十一哭三日絶而复苏曰妇人从一而终吾夫既殁吾何以生遂具衰绖自缢而死】
　　兰　诲妻郭氏【兴隆衞人兰诲为千戸赴京承廕卒时氏年二十甘贫守节始终无玷年六十余饿死乡人怜之以上载旧志】
　　李　清妻彭氏【兴隆衞人清右所千戸氏年二十五清没无子遗腹六月外族逼嫁誓死不从朝夕祝天愿生男以延宗祀后果生子俊抚之以袭夫职正德间题旌】
　　狄　耀妻李氏【兴隆衞人耀邑庠生卒时氏年二十七子在襁褓食贫守节孝事孀姑所居有瑞竹叠生万厯戊午大疫衞人多不免独狄宅无恙九十岁卒崇祯六年巡按梁炳题旌】丁　绍妻解氏【兴隆衞人绍为千户殁时氏年二十五子幼家贫誓死不二年六十六卒崇祯六年巡按梁炳题旌以上三人查州志增入】
　　国朝
　　盛万任妻薛氏【兴隆衞人适庠生盛万任年二十四夫亡父母婣亲欲夺其志泣曰从一而终妇人之节吾敢易志乎抚一岁孤四十余年无玷】
　　盛万亿妻吴氏【兴隆衞人年十六适万亿亿卒时吴年二十三清白自励誓死靡他奉翁姑教孤子备尽孝慈守节四十余年以上二人俱雍正七年巡抚张广泗　题旌】周企濓妻曹氏【州人适绅士企濓年二十六夫殁抚子成立子没复抚孙守节三十余年州牧旌其门曰巾帼仪型详请旌表】
　　石声啓妻师氏【州人年二十二而寡遗二子俱幼氏守志不渝时伪将陈侯府强委禽焉氏不从投缳州牧旌其门曰节烈无双】
　　瓮安县
　　明
　　戎　□妻江氏【邑人翝死时江年二十无子矢志守节年八十卒万厯间旌其门】黄　渤妻宋氏【邑人适生员黄渤氏性至孝父宋杰病危氏为女时割股啖之得不死后随夫渤避兵黄连山为土贼所执宋知不可脱绐贼欲饮水贼以磁瓯贮水授之宋击其瓯以磁片自刎死以上载旧志】
　　国朝
　　吴世昌妻罗氏【狆民罗朝彦女五嵗许字吴世昌十八嵗未嫁值世昌病笃翁姑迎氏至家七日而世昌卒氏必欲殉夫翁姑极言抚慰始强进食夫厝俊即曰我已为吴家妇矣遂坚守不二仔肩家务养葬翁姑靡不竭力夀至六十五嵗雍正元年巡抚金世扬　题旌】罗朝彦妻刘氏【邑人名阿金适狆民罗朝彦年三十五而孀夫弟朝保欲踞为室且谋之强暴氏知不免乗间自经康熙三十七年巡抚王燕亲鞠得实立毙强暴于杖下给扁曰明伦贞节乡人为之立祠】
　　余庆县
　　明
　　欧阳坤妻邹氏【邑人坤死邹年二十八矢志守节抚孤子铭读书为诸生万厯间奉旨旌表年八十终】
　　欧阳铭妻聂氏【邑人邹节妇媳也铭庠生卒时聂年二十七无子誓死不二孝养孀姑年五十余始卒人称欧氏双节云】
　　桂高攀妻彭氏【邑人攀庠生疾卒氏年少而孀无子抚两幼女守节家贫无婢仆歴遭兵火贞白完全以女红自给卒年六十有二】
　　国朝
　　杨应第妻谢氏【邑人应第庠生卒时氏年二十五矢志抚孤守节崇祯末贼掠乡村氏负子逃避箐林贼又至仓卒急迫擕子卧死尸中以血涂面贼以刃破其面氏忍痛不动贼舍之而去得以保全教子永年为诸生苦节三十余年督抚屡旌其门以上载旧志】
　　唐时雍妻李氏【邑人时雍庠生卒氏年二十一哀毁几絶矢志抚孤家素寒薄粗粝自甘子运新克遵母训早岁成诸生李守节至七十二岁卒雍正三年巡抚何世璂　题旌】湄潭县
　　明
　　谭氏女【邑人小字淑英邑吏谭叔卿女年十四未字值贼乱随父母避兵先以利刃藏衣中贼突至家人散走女自刎死】
　　钱世清妻徐氏【邑人世清邑庠生卒时徐年二十依父母守节为贼所执胁之乗马徐从马上自投者再贼怒断其喉而去】
　　唐显璞妻简氏【邑人显璞邑庠生卒时简年二十五二子尚幼家贫纺绩以供教子成立长子之官为庠生次子之牧登乡荐守节五十年而卒】
　　谢传尧妻曹氏【邑人传尧邑庠生卒时曹年二十九无子依女为养未几壻庠生杨应第亦故女年方二十余生子永年尚襁褓曹与女孤惸相依﨑岖丧乱逾二十年永年乃成立曹年已六十余矣有司议旌其门曹曰妻以节事夫母以贞诲女相勉于常又何旌焉不受】敖　相妻刘氏【邑人邑绅刘凤时女年十六适相未一年夫卒遗腹生子矢志守节家人欲夺其志不听从舅姑避乱于十里溪讹言兵至氏恐见辱遂自缢死年二十有一】冯　祥妻罗氏【邑人夫亡罗年二十六无子守节终身以上载旧志】
　　冯　樟聘妻冉氏【邑人冉啓宗女年十四许字冯樟未嫁而樟卒父母欲另为择配女曰夫之不幸即女之不幸也何另字为遂自缢死】
　　李芝兰妻丁氏【邑人年十九夫故遗一子方在襁褓氏矢志守贞事翁姑孝谨姑怜其少寡劝令改适氏即截髪毁容誓无他志抚幼孤成立屡经离乱艰苦备尝不改冰操年七十一而卒】
　　国朝
　　李如玉妻唐氏【邑人适贡生李如玉年二十六如玉亡守节教子俾之成立至六十岁卒巡抚元展成　题旌】
　　都匀府
　　明
　　陈　昱妻马氏【郡人昱为都匀衞指挥马封恭人昱病将没马具命服诣祠堂曰夫妇之道生同室死同穴今夫将死妾生何为既而昱卒马遂闭门自经时年二十一诏表其门曰贞烈】
　　刘　进妻包氏【进郡军士溺水死包往求其尸得之负归谓邻妇曰吾年二十二无子岂能再事人乎遂自经副使吴立嘉其烈合葬之题旌】
　　郭　秀妻赵氏【秀郡军人赵从之戍秀采薪渡江死赵亦奔水见者救之既归悲号不己以死自誓亲邻知之防守益宻不逾月防者少懈遂自经】
　　桂世卿妻刘氏【郡人年二十七世卿卒守节抚子子死抚孙本枝官总兵玉枝森枝俱明经奉旨旌表】
　　杨　七妻氏【郡人安贼乱防被掠骂贼不辱死奉旌】
　　朱国臣妻吴氏【郡人国臣阵亡吴一恸几絶既而曰徒死无益不如抚孤以存朱氏一脉耳甘贫守节教子振祚举明经奉文嘉奨】
　　李茂春妻鲜氏【郡人年十八夫故誓死抚孤奉文旌奨】
　　杨应干妻司氏【郡人夫溺水死守志不嫁事姑抚子奉旌】
　　杨廷烈妻吴氏【郡人年十八生子一岁夫愤父雠赴敌死家财尽散无以为生苦节抚孤成立年六十四终】
