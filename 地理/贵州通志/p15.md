<!-- { "loadSidebar": true } -->
　　屏山【在城内县署后翠屏髙列登临俯眺城郭山水田畴如图画】木阁箐山【在城东南二十五里林木蓊郁山石巑岏】三足山【在城西南六里许三山攒立如鼎足】寳峯山【在城西二十五里形如覆钟虬松古栢蓊蔚清幽石径盘旋上有梵刹】西望山【在城西北六十里盘亘百余里与南望山对峙山巅有池曰凤凰涧可里许前有三峯曰翠屏曰目游曰莫若皆壁立万仞苍松虬结而目游更竒峭不可登有叠石如浮屠又石笋数株髙揷天际有盘陀石上平下削约髙二丈许可坐百人相去数百武有小峯曰模罗石甚险峻游人扪萝而上有小涧落悬岩间如飞练涧左有双石如柱髙可数百尺曰天门诚西南巨观也】凤凰山【在城北五里二山竝峙俨如比翼】将军山【在城北五里美珠寨后县镇山也孤峯挿汉云气常蒸一名清峯又名三台】南望山【在城北二十里峯壑绵亘数十里抵开州界林木苍翠接天与西望山对峙俗传为雌雄山】龙冈【在城东南二里明王守仁构何陋轩君子亭处】吴公坡【在城西二十里明王守仁瘗旅骸处】红岩【在城北七十里】白岩【与红岩相连有厰署】阳明洞【在龙冈山半岩下髙敞深广各二三丈顶石如凿旧名东洞明王守仁谪居龙游息其中更名阳明小洞天书于石嵌洞中洞上有僧舍二左巅有文昌阁甚峻丽】石天洞【在城西北八十里石峯耸峭如削中通一窍蹑级而登髙敞可逺眺明王辅建庵三楹覆以木皮谓之木皮庵】乌江【在城西五十里即陆广河之下流湍激汹悍为贵阳遵义二府之界】陆广河【在城西三十里源出威宁七星关受大定黔西诸水上流为鸭池河下流为乌江旧系水西驿道明吴国伦有人家半倚蛟龙窟驿署孤悬虎豹营之句】白马潭【在城北门外溪流至此渟滀澄澈传有神物居之】三潮水【在城北五里水日盈缩者三涌则奔腾怒号竭则声响俱寂】观音泉【在城西北百五十里黄沙渡边泉出髙岩下夏冷冬温结庵以憇行者】夜明塘【在城北七十里两山间深不可测夜明如灯】杨老井【在城东一里溪水滙于岩下一井如方塘深不可测溉田千畆虽旱不竭】
　　长寨同知
　　羊城【在城东南半里】羊角【在城南十里】小河【在城西南三十里源出定番州属麻响司流经长寨属之摆仪羊雍二寨入广顺州界】
　　安顺府
　　普定县【附郭】
　　墖山【在城内南隅元泰定二年建墖于上常有白光自墖顶出山多树木四时青葱为郡中胜境】东胜山【在城东一里】飞虹山【在城东五里悬岩怪树相传明建文帝往来滇黔常游其上】岩孔山【在城东十五里山髙峻腹有穴平广可容万人】旗山【在城东南五里峻拔如帜】马首山【在城东南四十里】屏风山【在城南二里】西秀山【在城西一里与东胜山对峙】伐木山【在城西西堡司南山髙箐深中多林木】新坡山【在城西北三里其岭长广五里府治以为形胜】旧坡山【在城西北二里又名马头山两峯相峙中有石关为郡治之要隘】石笏峯【在城东五里羣山惟此最髙】搏翠峯【在城东北五里】红土坡【在城西南三里土色如硃又西南十里有黒土坡土色如墨】白石岩【在西堡司西南山甚险峻一径攀援而上有泉四时不竭苗人依此为寨】清凉洞【在城东二十里又名粮仓洞天开一窍前后通明相传孟获曾屯粮于此】龙潭洞【在城东北五里洞极寛广中有潭水气慴人不可近上有天生石桥为嵗旱祷之所】楚田洞【在西堡司东南山髙万仞起伏迤逦三百余里洞在山畔又司东南有老鸦洞】碧波桥河【在城东二里又城南十里有宁谷桥河】九溪河【在城东南四十里九溪汇而成河】三岔河【在城北三十里旧称水内水外者此也】谷龙河【在城西五十里西堡司前流合乌江】山京海【在城南五十里众水所汇周围二十五里许中峙一山上建殿阁颇称胜概常有龙见于内】干海子【在城南宁谷司东南水泛成湖若云南旱此水必泛溢云南潦此水必涸相传地脉相通故互为盈缩】龙泉【在城东五里澄清澈底大旱不涸】哑泉【在龙泉右饮之则哑有禁碑】双眼泉【在城内东北隅左井色红右井色白甘咸亦异】胭脂井【在城内北隅水自石隙出渍米炊饭色如胭脂】
　　镇宁州
　　东坡山【在城东三里逶迤盘郁髙三十里亘十余里州之镇山也相连有笔架山】青龙山【在城东南三里叠巘逶迤如龙下有嘉乐池其对峙者曰白虎山】玉京山【在城南二里】龟山【在城西南五里以形似名】白岩山【在城西三里山势起伏聨络自水西至普定欢喜岭老虎关马塲铺龙井铺等处绵亘百里至此而止】慈母山【在城西三里其形如母负子俗名背儿岩】螺山【在城西三十里下有河俗传毎风作毒蛇猛兽即出因建飞云阁镇之】环翠山【在城北一里】猫儿山【在城北十二营司西北】火烘坡【在城东南五十里一名和宏旧州治也地多瘴疠故徙于今治相传用火器惊之则散】九十九陇【在城北百余里周围一百余里两水界其左右外开重关七八所内藏九十九陇大小不等弯环如带分门别戸道通一线中平衍可耕四面竒峯插汉最髙者曰髙峯山俗传罗弄兵于此至今营垒遗址尚存】摆山洞【在城东南康佐司东广七丈深不可测旁有摆山寨】双明洞【在城西五里又名紫云轩豁髙朗东西相通如城阙中流水汇成潭有桥可渡深入更竒邃】巢云洞【在城北三十里石台寛广水绕其下寒气袭人】乌泥江【在城南百里南流入广西田州】杨吉河【在城西南十五里下流注于白水河】公具河【在十二营司东北旁有公具寨灌溉田畆民利赖之】阿破河【在十二营司旁有阿破寨土人以索为桥渡之】海子【在城北中九枝髙官堡旧系粮田有龙潭明成化时忽变成海周围约广二十里其水冬夏不涸】贺家溪【在城东源出石冈贯城中毎嵗冬则涸春二三月间忽如潮水骤至俄顷即退如是者三则嵗丰稔】石溪【在城南四十里流入慕役司界注于白水河】龙潭【在十二营司北水色常黒大旱不竭】丰泉【在城西二里白岩山下四时不涸可资灌溉】清泉【在城西三里林木阴森一潭清泻中产异蟹或赤或紫色极鲜姸】石泉【在城西三里出石窦中引流灌田】既济泉【在城东北二里许其地极热而此水独凉】荻芦池【在城北六十里周环八里中有小岛居人资以灌溉】
　　永宁州
　　顶箐山【在城内旧多山樝树故又谓州为樝城今襍植蕉竹桃柳建草亭其巅顔曰屡迁】二龙山【在城东五里一名雾露山山半有双洞二水分流】鸡公背山【在城东四十里旧为滇黔大道山如鸡背险峻难登相传山畔昔有石鸡尝鸣后被窃去其迹尚存】髙宗观山【在城南一里四面悬岩上有石洞流泉不竭建有真武殿】肇普山【在城西一里】安笼箐山【在城西慕役司北山峦相接林木蓊密周四十里旧入滇路经其中险阻难行秋冬多雾昏晓不辨又有香树坡小箐口坡白口东坡胡树凹打罕坡行者苦之】靛山【在慕役司水回山转其中深箐可种蓝嵗必异地以植】红岩山【在城西北八十里壁立万仞岩侧有洞深广数十丈或时闻洞中有铜鼓声恍见岩上红花如雨则其年必有瘴疠夷人或一年或三年用乌牛白马祭之以祈嵗稔世传武侯南征曽驻兵于此】云亮山【在城北一里】箭眉山【在城北顶营司山势极髙大周四十余里河流潆纡其下】象鼻岭【在城东七里入滇旧路左右皆岩箐万仞中有道如梁】关岭【在城西三十里山势陡峻曲折而上凡四十三盘方至顶上有关索庙旧志索蜀汉汉夀亭侯子从武侯南征有功土人祀之山半有马跑井相传索统兵至此渇甚马踣地出泉故名又有哑泉饮之能令人哑立石以戒行者】水帘洞【在城东八十里地名那大关四面悬岩大山洞内可容万人大水泛涨不能淹及】聚僊洞【在城南五里门径委折伛偻始入渡一小桥渐髙敞顶有窍光明下注石牀石钟俨然】畱节洞【在城西南十余里石乳凝结状若盘龙鳞鬛生动上有字如蝌蚪不可辨识更进益幽邃中一石墖左右曲房天然不假椎凿昔有刘烈妇避兵其中遇贼不屈死因以为名】蜂洞【在城西南沙营旧司山巅洞深曲有水上为悬岩有蜜蜂房大如车轮毎春夏则来霜降前后则去可卜一岁之丰俭如霜降十日五日前早去则一嵗全荒仅先后一半日则半熟或后十日五日去则大稔苗人取蜜从悬岩上秋千而下以击其房如猿猱然】观音洞【在城西北三十里从关岭北行歴落数峯青翠欲滴洞中轩辟若城垣危磴叠梯而上数十武有石平广可罗拜祀大士于巅折而右俨若长廊大厦悬幔流苏靡不毕具有白石若龟龙鳞甲生动乃积澑所成昔人勒字曰神龟玉液寂坐良乆觉暗泉细雨从空中石窍生】伯牙洞【在城北从北极观遡流而上可五里至洞洞口低窄伛偻而进数丈徐中始平广有水出洞间】盘江【在城西三十里源出乌撒可渡河流入广西泗城州界武侯平南中战于是水之南水经注云水广百余步甚有瘴气朱褒之反李恢追至盘江即此】落叶河【在城东澄水多游鱼相传潭内有潜龙人不敢渔】北口河【在城东二十里水归盘江】灞陵河【左城东三十五里】郎公河【在慕役司东南三十望湍流急疾不能为桥设舟以济往来】者马河【在城西北六十里即普安州之者卜河自安南县流入境下流注于盘江河】白水河【在城东北四十余里大路旁色白异于他水从髙飞落直下数十丈白练千条轰雷雪注入绿潭虽天气晴朗而激湍喷溅如行大雾中澎湃之声逺闻数里外其飞落处内有洞曰水帘昔孙可望至此见水中有神物欲涸水以索之而潭水絶深戽数日不可竭乃止洞中有碑刻雪浪穿霞四字】
　　清镇县
　　笔山【在城东郭外峯峦尖耸如笔】马鞍山【在城南一里】铜鼓山【在城西四十五里相传武侯南征于此获铜鼔】桂华山【在城西北五十里昔有僧名广逺卓锡结茅其上手植桂子于岩阿至今桂树犹存髙数丈花时香闻数里】云归山【在城北二里云起山巅人以其聚散卜晴雨】羊耳山【在城北五里明天啓初副将张彦方败水西贼于此又西北五里有蜜蜂山】耸翠峯【在城北相传明建文帝曽寄宿于此】香炉岭【在城西山峯陡峻形如古鼎】曹木洞【在城南一里明敞如堂】云龙洞【在城西南十里一名华盖洞又名凉伞洞可容数十人其上有气氛氲望之如云变幻万状相对有扁洞洞口扁窄而中寛】天柱洞【在城西北六十里悬岩千仞一径盘回洞极宏敞中有大石柱孤撑洞顶后有河水声吼如雷土人常避兵于此】滴澄河【在城西入陆广河】甲池河【在城西北九十里俗名鸭池河与黔西接界即陆广河之上流】汲波塘【在城西南二十里滙诸溪涧溉田甚广】
　　安平县
