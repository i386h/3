<!-- { "loadSidebar": true } -->
　　条陈驿困并禁派扰疏　　　　　张广泗为驿站之积困宜纾闾阎之派扰宜禁事窃惟驿站之设所以通皇华速邮递关系綦重臣查黔省上接滇南下通三楚﨑岖险峻跬歩皆山共额设二十四驿除贵筑县一驿系省会首邑额设马五十匹马夫二十五名其余二十三站每驿额设马四十五匹马夫二十三名又各驿内除杨老重安杨松毛口四腰站不设站夫外其余每驿各设长夫一百名以备应付此黔省驿站夫马之定额也每马一匹日额给草银八厘料谷四仓升每马夫一名日给工食银一分六厘口粮米八合每站夫一名日给工食银一分二厘口粮米八合此黔省驿站夫马工料之定额也又查每驿每季例准倒马七匹向例每匹价银二十九两五钱零嗣于雍正三年经前署抚臣石礼哈将马价照云南广西例裁减至二十二两以省浮费但黔省暑雨不时马匹易生疾病每季倒毙实不止七匹之数从前地方无事之时马匹价值稍贱尚可借报销倒毙之赢余即为买补额外多倒之马匹迨后既以节省裁减又值频年军兴马价昻贵所领价值仅敷买补倒毙之马其余多倒马匹并无例项开销彼时署抚臣石礼哈止知将黔省马价比照云南广西一例报销不知广西有水路可通顺流迅速地方官可以通融应付滇省驿站额设马六十余匹余站俱有五十匹马数既多又止供本省差务则轮流应付倒毙自少黔省处处皆山道路险峻首驿仅设马五十匹其余仅四十五匹马数既少且供两省差务之烦而马价照依滇粤之例一体核减除去准销额马七匹之外再有多倒马匹地方官不得不自行买补此驿马在官之累也至站夫一项每站额设夫一百名黔省村堡畸零非繁庶可比一遇大差到站若待临时雇募势必悮公前于敬陈管见等事案内经臣酌议额设站夫俱应长养在站但每夫一名日给工价银一分二厘口粮米八合仅敷本人一日之口食实无余钱养赡家口是以民间应募者寥寥虽严饬该地方官竭力劝募承充而今日到站明日濳逃所有长支银米无从着追仍需临时雇募民夫添助黔省地处荒僻平时雇覔已属艰难或遇祁寒暑雨歳暮农忙每夫一名雇价自一钱五六分起至二三钱不等积百名站夫一日之银米不敷十余名一日之夫价差务源源不絶赔累实无底止此站夫在官之累也地方有驿各官因额设钱粮不敷支应凡遇差使经临除在额马额夫之内者俱该驿官自为应付一遇大差卒至如恊济饷鞘数万两到站动需马数百匹或夫数百名地方官无力雇募遂之里民名为堡夫堡马查定例内开载
　　钦差大臣及学差试差督抚入境需用夫役该州县遵照兵部勘合给发其督抚入境不由兵部给发勘合者所需夫役准其临时酌用无许过六十名至知府下县盘查及他员奉督抚差委盘查者不无案卷等项量给夫三十名等因遵行在案无如日久弊生往往于勘合之外滥用至一二倍三四倍不等甚至本省大员亦多任意滥用差使既繁地方官不免派累于民而差役乡保人等遂得以从中滋弊视村寨之大小分认马头马脚马尾名色合一马之雇价出银八九钱至一二两不等其雇价之所以昻贵者盖黔民贫瘠养马甚少有马之家居竒招价乡民无处雇覔不得不受其勒索且一乡之内承总者名曰乡头闻有应差之信即入城伺此时乡民不能即敛现银乡头不能代为垫发势不得不向富家掲借以七八扣之本银勒五六分之重利迨至大差过后乡头始将雇募马价并揭借本银一并合算即于认充村寨均摊认偿维彼小民又不得不告贷偿还既受雇马之摊赔又受揭借之重累呼诉无门实堪悯恻至于堡夫之累黔省烟户稀少附近城市夫役无多不得不派之四乡有离城七八十里或一二百里之外皆需来城应募虽官为给价亦止能照依扛抬一日之程途给发一日之工价其余往回守则皆废时失事不获价值之日也应一日之站夫即须数日之赔累四乡里民若不按照田亩公摊幇贴必致无人承应是以每夫一名除官给价外粮户等私自幇贴每至二三钱之多在小民之失时废业既已疲敝堪怜而粮户之摊派幇贴又复苦累无已是堡夫之累民为害更甚查黔省额徴正赋每州县内多者不过数千两少者仅数百两而民间夫马摊派每致倍于正供以贫瘠之黔民当无穷之苦累其何以堪臣与司道等再三酌议若不严定处分断难永絶弊端请嗣后过往差使凡有勘合者悉照勘合应付至本省大员入境不由兵部给发勘合者亦遵照部定额数应付倘敢多索一夫一马者许该地方官立时揭报督抚以凭严叅若本省大员任意需索许该地方官直掲部科核实治罪其不据实申报狥情滥应私行派累地方者一经发觉计其所派夫马之数以枉法赃从重治罪庶官员知所儆畏而民间之扰累可除矣惟是既已禁其私派凡有往来差务俱系在官承值则所有夫马草料工价等项务令足资应付方可永絶弊端查滇南省防首驿额设马六十匹其余各驿额设马五十匹滇省道路尚属平坦其所设驿马祗供本省之用而马数较多黔省山程最为险峻兼供滇黔两省之差而马数较少除马价已经前署抚臣奏请照滇例报销未便再为议増所有各驿马匹应比照滇省马数増添贵筑首驿原额马五十匹应増十匹其余各驿原设马四十五匹应各增五匹共増添马一百二十一匹马数既増则马夫亦应添募贵筑首驿原额马夫二十五名应再添募五名其余各驿原额夫二十三名应各添募二名共添夫五十一名滇省每马一匹日额支草料银七分二厘黔省每马日给草银八厘料谷四仓升值价银二分合算每马日仅支银二分八厘较之滇省少支银四分四厘实属不敷且饲马以谷不如以豆之坚实有力今请酌増每马日支豆草银五分料谷停其支领滇省每马夫一名日支工食银五分四厘黔省每夫日给银一分六厘口粮米八合合算仅日支银二分四厘亦属不敷今请酌增日支银四分粮米亦停其支领如此则马数既多可以轮流更替饲喂充足饱腾可期不致有多毙赔累之虞矣至黔省站夫每名日给工食银一分二厘口粮米八合合算日支银二分滇省每站夫一名亦仅日支一分八厘较黔省尚少银二厘但滇省额设工食之外尚有官田租谷名为冷饭摃索草鞋等项田亩为公幇之费黔省除日给工食银二分之外并无丝毫幇贴且站夫之苦甚于马夫若工价过少实无人应雇今请将口粮米亦停其支给于原给银一分二厘之外酌増银二分八厘共日支银四分则地方有驿各官易于雇募承应不致复有里民幇贴之累矣抑臣更有请者凡驿站通衢民间之扰累既除尚有偏僻郡县未设驿站处所每年学臣经临考试或上司差委盘查或本处地方官因公他出所需夫马亦多系派累里民承应至于苗疆等处非止文员派累并武员弁目不论事之公私辄借军装名色派夫扛抬更有兵役通事人等偶奉差遣虽一囊一箧之微亦必役令苗民背负随行所到之寨需索酒食稍不遂意即加以凌辱作践以致苗民不堪扰累肆逆逞凶多由于此尤应严加禁絶臣请嗣后凡本处地方文武官弁奉上司差委盘查者经过驿站地方有例定额夫应付其无驿站之处于本省公项银内酌给盘费令其自行雇备违者即照例严叅仍计其所派价值以枉法赃治罪至兵役等奉有差遣如在隣近处所固不应累及苗民即或路程稍逺往返需时该本管官量行捐给盘费令其平价雇覔有敢私役苗民强索酒食者应照定例开载改土归流地方如该管官员有差遣兵役骚扰逼勒科派等弊较内地之例加倍治罪例处分至学臣考试经过驿站地方有例定夫马应付其无驿站处所应令该地方官照额定夫马之数平价雇覔应付据实开报准于本省公项银内给领总不许丝毫科派民间再此外尚有发遣人犯并解审罪囚除年力精壮及罪轻者听其散行外其重犯鎻□牢固虽有差役管押恐致脱逃不便令其行走更有新经受刑并实在老弱不能徒歩远行者皆需拨夫抬送向系沿途开店之家承应名曰街夫既有街夫名色凡遇罪犯到店不止索夫抬送且强索酒饭店民因系在官人犯不敢与较而不法解差等即随同沿途滋事更为扰累臣请嗣后凡系发遣暨已成招解审人犯令地方官查明程途逺近近者按日算给口粮逺者折银发给令其自行买食所给银米统于囚粮项下准销再查明果系重犯或新经受刑暨实老弱者有驿站处于额设站夫内应付无驿站处许其雇夫抬送所需价值亦准于本省公用银内给发庶街夫承应之弊亦可永除而黔省官民均沐
　　皇仁于无极矣
　　请免折色兵粮疏　　　　　　　张广泗为请免徴支折色兵粮以除兵民两累亊窃照黔省各标镇协营兵丁每年应需月粮例于各属额徴秋粮及改徴米内拨给供支但各州县有粮多之处驻防兵数较少又有粮少之处驻防兵数较多其不足之米势不得不于余米州县酌拨支给而黔省山路﨑岖兵丁不能逺领民苗亦苦挽运故歴年来俱遵照康熙四十三年题定事例每年于秋收之时行令应拨应领之营汛州县各将时值米价查报由司道将两地所报时值从公酌核将报多者量为稍减报少者量为酌増裒多益寡折中定价造册详题行令州县照数徴解支给官兵自行买食再各镇恊营兵丁应领米折银两每年秋成定价具题之后州县始行徴收以致秋冬应领米折每有延至次年春夏始能领囘相去收成之时甚逺价值渐昻所领之银不敷籴买于康熙五十六年内复经前防抚臣白潢题请预于藩库借支银两俟各营赴省请领春饷时顺便关领饬令各州县将折徴米价徴解还项此歴年遵行之旧例也今查折衷定价两地时值既有多寡之分则酌数徴给自有増减之别在折徴州县之百姓按所増之价完银自必浮于应完之米数而兵丁按所减之价领买自不能敷应领之实米于兵民实属两累臣与司道公商定议查黔省各标镇恊营兵丁自乾隆三年九月起每年应需月粮除抚标提标贵阳安顺永安安南普安遵义平伐新添平越黄平天柱平逺黔西毕赤等标恊营兵丁月粮应照往例仍于各本地额徴秋粮改徴米内就近酌拨实米供支又荔波营兵丁年需月粮业于遵
　　旨议奏亊案内议详题请按年动支库银发交荔波县照依时价采买以备供支俱无庸议外惟安笼威宁镇逺古州大定定广都匀铜仁清江丹江上江古州道标归化水城长坝长寨独山凯里黎平思南石阡仁怀朗洞等镇恊营兵丁每年应需月粮除于各本地应徴秋粮及改徴米内就近拨支本色并拨支楚粤二省运供本色米石外通计无闰之年不足米一万九千二百七十余石有闰之年不足米二万七千二百六十余石此不足米石似应照依从前旧例仍于上游之开州贵筑清镇安平镇宁安南平远黔西正安遵义桐梓绥阳等州县徴支余存米内按照两地所报时值折中定价惟是米少地方价必昻贵余米处所价毎低平向年各属之价不甚悬殊兵民虽觉未便尚不致有重累今各属米价每石自八九钱至一两四五钱二两不等此贵彼贱大相悬絶若仍照从前定价征支自必民有倍徴之苦兵有不敷买食之虞查雍正十三年及乾隆元年各属应征钱粮钦奉
