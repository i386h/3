<!-- { "loadSidebar": true } -->
　　牂牁蛮首领姓谢氏至龙羽有兵三万武徳三年遣使者朝以其地为牂州拜龙羽刺史封夜郎郡公其北百五十里有别部曰兖州蛮胜兵二万亦来朝贡以其地为兖州贞观三年有南谢蛮首领谢疆来朝以其地为庄州授疆刺史开元中牂牁酋长元齐死孙嘉艺袭官封其后乃以赵氏为酋长二十五年赵君道来朝其裔有赵国珍天寳中战有功閤罗鳯叛宰相杨国忠兼剑南节度使以国珍有方畧授黔中都督屡败南诏防五溪十余年天下方乱其部独宁终工部尚书建中三年大酋长检校蛮州长史资阳郡公宋鼎与诸谢朝贺徳宗以其国小不许诉于黔中观察使王础以州接牂牁愿随牂牁朝贺础奏牂蛮二州尸繁力彊为隣蕃所惮请许三年一朝诏从之贞元中官其酋长赵主俗亦以褒朝贡不絶至十八年五遣使朝元和二年诏黔南观察使常以本道将为押领牂牁昆明等使自是数遣使或朝正月迄开成不絶故事戎夷朝贡将至都中官驿劳于郊既及馆恩礼尤渥【以上俱见唐书】
　　宋
　　溪洞诸蛮皆古槃瓠种唐虞为要服周世其众弥盛宣王命方叔伐之楚庄既霸遂服于楚秦昭王使白起伐楚畧取蛮夷置黔中郡汉改为武陵后汉建武中大为防钞遣伏波将军马援等至临淮击破之渠帅饥困乞降厯晋宋齐梁陈或叛或服隋置辰州唐置锦州溪州巫州叙州皆其地也唐季之乱蛮酋分据其地自置为刺史晋天福中马希范承袭父业据有湖南时蛮徭保聚依山阻江殆十余万至周行逢时数出防边逼辰永二州杀掠民畜无宁岁太祖既下荆湖思得通蛮情习险扼勇智可任者以镇抚之有辰州徭人秦再雄者长七尺武健多谋在行逢时屡以战鬬立功蛮党伏之太祖召至阙下察其可用擢辰州刺史官其子为殿直赐予甚厚仍使自辟吏属予一州租赋再雄感恩誓死报効至州日训练土兵得三千人皆能披甲渡水厯山飞堑防如猿猱又选亲校二十人分使诸蛮以传朝廷怀来之意莫不从风而靡各得降表以闻太祖大嘉复召至阙面加奬激改辰州团练使又以其门客王允成为辰州推官再雄尽瘁邉圉五州连袤数千里不増一兵不费帑庾终太祖世邉境无患开寳九年奬州刺史田处逹以丹砂来贡太平兴国三年夷州蛮任朗政等来贡淳化三年锦州刺史田保全遣使来贡五年奬叙锦费等州皆来贡咸平元年古州刺史向通展以芙蓉硃砂二器马十匹水银千两来献诏有司铸印以赐通展二年高州刺史田彦伊子承宝等百二十二人来朝赐巾服器币以承宝为山河使九溪十洞抚谕都监景徳元年高州五姓义军指挥使田文鄯来贡三年高州新附蛮酋八十九人来贡天禧四年古州向光晋遣使鼎州营僧斋以祝圣寿二年知古州向光晋自言甞创佛寺请名报国岁度僧一人许之
　　唐末王建据西川牂牁诸蛮由是不通中国后唐天成二年牂牁清州刺史宋朝化等一百五十人来朝其后孟知祥据西川复不通朝贡干徳三年平孟昶五年知西南夷南宁州蕃落使龙彦瑫等遂来贡诏授彦瑫归徳将军南宁州刺史蕃落使又以顺化王武才为怀化将军武才弟若启为归徳司阶开宝二年武才等一百四十人又来贡以武才为归徳将军又乞赐武才钿函手诏以旧制所无不许四年其国人诣涪州言南宁州蕃落使龙彦瑫卒归徳将军武才及八刺史状以彦瑫子汉瑭为嗣诏授汉瑭南宁州刺史兼蕃落使八年三十九部顺化王子若发等三百七十七人来贡马百六十匹丹砂千两太平兴国五年夷王龙琼琚遣其子罗若从并诸州蛮七百四十四人以方物名马来贡六年保州刺史董竒死以其子诏重继之
　　雍熈二年八月奉化王子以慈等三百五十人以方物来贡夷王龙汉璿自称权南宁州事兼蕃落使遣牂牁诸州酋长赵文桥率种族百余人来献方物名马并上蜀孟氏所给符印授汉璿归徳将军南宁州刺史以文桥等并为怀化司戈
　　端拱二年汉璿又贻书五溪都统向通汉约以入贡
　　淳化元年汉璿遣其弟汉兴来朝三年夷王龙汉兴及都统龙汉刺史龙光显龙光盈及顺化王雨滞等各贡马硃砂咸平元年龙汉遣使龙光晪又率牂牁诸蛮千余人来贡授光晪等百三十人官三年都部署张文黔来贡五年汉又遣牙校率部蛮千六百人马四百六十匹并药物布帛等来贡赐冠带于崇徳殿厚赉遣还六年知全州钱绛请招诱溪洞名豪上以生事寝其奏不报景徳元年诏西南牂牁诸国进奉使亲至朝廷者令广南西路发兵援之勿抑其意先是龙光进等来朝上矜其道远人马多毙因诏宜州自今可就赐恩物至是恳请诣阙从之大中祥符八年防州路上言南宁州夷族张声进遣进奉为蕃落使龙汉邀夺讐刦不已乞降勑书安抚天圣四年龙光凝康定元年龙光琇景祐三年龙光辨庆厯五年龙以特皇祐二年龙光澈等继以方物来贡献与以特俱至者七百十九人是年以安远将军知蕃落使龙光辨为宁远军大将军龙光凝龙异岂并为安远大将军龙异鲁为武宁大将军至和中龙以烈龙异静首领张汉陞王子罗以崇等皆入贡命其首领而下九十三人为大将军至郎将嘉祐中以烈复至宋初以来有龙蕃方蕃张蕃石蕃罗蕃者号五姓蕃皆常奉职贡受爵命治平四年十二月知静蛮军蕃落使守天圣大王龙异阁等入见诏以异阁为武宁将军其属二百四十一人各授将军及郎将熈宁元年有方异□三年有张汉兴各以方物来献授异□静蛮军汉兴捍蛮军并节度使六年龙蕃罗蕃方蕃石蕃八百九十人入觐贡丹砂氊马赐袍带钱帛有差其后比岁继来龙蕃众至四百人往返万里神宗悯其勤诏五姓五岁听一贡人有定数无輙増加及别立首领以息公私之扰命宋敏求编次诸国贡奉録客省四方馆撰仪皆着为式元丰五年张蕃乞添贡奉人至三百诏故事以七十人为额不许七年西南程蕃乞贡方物愿依五姓蕃例注籍从之元祐二年西南石蕃石以定等赍表自称西平州武胜军礼部言元丰着令以五年一贡为限今年限未及诏特令入贡五年八年绍圣四年龙蕃皆贡方物龙氏于诸姓为最大其贡奉尤频数使者但衣布袍至假伶人之衣入见葢实贫陋所冀者恩赏而已故事蛮夷入贡虽交趾于阗之属皆御前殿见之独此诸蕃见于后殿葢卑之也元符二年又有牟韦蕃入贡诏以进奉人韦公忧公市公利等为郎将诸蕃部族数十独五姓最着程氏韦氏皆比附五姓故号西南七蕃云
　　渝州蛮者古板楯七姓蛮唐南平獠也其地西南接乌蛮昆明哥蛮大小播州部族数十居之治平中熟夷李光吉梁秀等三族据其地各有众数千家间以威势胁诱汉戸有不从者屠之没入土田往往投充客戸谓之纳身税赋皆里胥代偿藏匿亡命数以其徒伪为生獠刦邉民官军追捕輙遁去习以为常密赂黠民觇守令动静稍筑城堡缮器甲远近患之熈宁三年转运使孙固判官张诜使兵马使冯仪弁简杜安行图之以祸福开谕因进兵复賔化砦平荡三族以其地赋民凡得租三万五千石丝绵一万六千两以賔化砦为隆化县隶涪州建荣懿扶欢两砦其外铜佛坝者隶渝州南川县地皆膏腴自光吉等平他部族据有之朝廷因补其土人王才进充廵检委之控扼才进死部族无所统数出盗邉朝廷命熊本讨平之建为南平军以渝州南川涪州隆化隶焉元丰四年有杨光震者助官军破乞弟杀其党阿讹大观二年木攀首领赵泰播州夷族杨光荣各以地内属诏建溱播二州后废
　　泸州西南徼外古羌夷之地汉以来王侯国以百数独夜郎滇邛都嶲昆明徙莋都冉防白马氐为最大夜郎在汉属牂牁郡今涪州之西溱播珍等州封域是也滇在汉为益州郡今姚州善阐之地是也卭都嶲州防同川与吐蕃接今卭部州蛮所居也嶲今嶲州昆明在黔泸徼外今西南蕃所居也徙今雅州严道地莋都在黎州南今两林及野川蛮所居地是也冉防今茂州蛮汶山夷地是也白马氐在汉为武都郡今阶州汶州葢羌类也此皆巴蜀西南徼外蛮夷也自黔恭以西至涪泸嘉叙自阶又折而东南至威茂黎雅被邉十余郡绵亘数千里刚夷恶獠殆千万计自治平之末迄于靖康大抵皆通戸市奉职贡虽时有剽掠如鼠窃狗盗不能为深患叅考古今辨其封域以见琛赆之自至梯航之所及者尔若夫邉荆楚交广则系之溪洞云【以上俱见宋史】
　　元
　　世祖至元十四年三月庚戌田杨二家豕鵞夷民各遣使纳欵十六年九月戊午招谕西南诸蛮部族酋长能率所部归附者官不失职民不失业二十四年十二月金筑寨主扫闾等以所部百二十五寨内附二十六年六月甲戌西南夷中下烂土等处洞长忽带等以洞三百寨百一十来归得戸一千余闰十月丙戌西南生番心□等八族计千一百六十戸内附二十七年二月戊寅播州安抚杨汉英进雨氊千三月庚申置金筑府大隘四十二寨蛮夷长官九月戊申金筑府知府扫闾贡马及雨氊且言金筑府虽内附蛮民多未服近与赵坚招降竹古弄古鲁花等三十余寨乞立县设长官把总参用土人从之二十八年八月己夘诏谕思州提省溪洞官杨都要招安叛蛮悔过来归者与免本罪中书省臣言洞蛮岁进马五十匹氊五十被刀五十握丹砂雌雄黄等物率二岁一上诏从其所为十一月己夘新添葛蛮宋安抚率洞官阿汾青贵来贡方物十二月丙戌八番洞官吴金叔等以所部二百五十寨民二万有竒内附诣阙贡方物二十九年正月乙巳从葛蛮军民安抚使宋子贤请招谕未附平伐大瓮眼紫江皮陵潭溪九堡等处诸洞苖蛮二月甲子朔金筑酋长扫闾贡马氊各二十有七从其请减所部贡马诏招谕之赐新附黒蛮衣袄遣囘命进所产硃砂雄黄之精善者无则止庚午乌鲁斯招附桑州生苖罗甸国古州等洞酋长三十一所部民十二万九千三百二十六戸诣阙贡献庚戌赐苏克斡鲁赛音布哈蛮夷之长五十六人金纹绫绢七十九匹及弓矢鞍辔九月丁夘新附茆□十围安化等洞蛮凡八万设管民司以其土人防意防世莫仲文为长官以吕天祐塔布岱为逹噜噶齐八番乌鲁斯招附光兰州洞蛮置定远府以图罕高守文黄世曾扬济克为逹噜噶齐知府同知判官十一月丙戌提省溪锦州铜人等洞酋长杨朝秀等六人入见进方物三十年三月丁未以新附洞蛮吴勲为潭溪等处军民官佩虎符四月己亥省八番重设州县官约尼乌鲁斯请以八番见戸合思播之民兼管徙宣慰司治辰沅靖州常赋外岁输钞三千锭不允金筑府马麟等一十六人大龙番秃卢忽等五十四人各授蛮夷官赐以谕书遣归壬戌定云洞蛮酋来附
　　成宗贞元二年十二月赐罗斛来朝人衣大徳元年五月戊辰给葛蛮安抚司驿劵一庚寅平伐酋长内附乞隶亦奚不薛从之六月戊戌平伐九寨来降立长官司九月壬戌八番顺元等处初湖广后改云南云南戍兵不至其屯驻旧军逃亡者众乃命湖广行省遣军代之十一月丁丑增乌防乌撒等处宣慰司杨汉英请以己力讨平伐等未附蛮三年正月癸未罗斛以方物来贡
　　武宗至大三年九月己夘平伐蛮酋不老丁遣其侄与甥十人来降陞平伐等处蛮夷军民安抚司同知陈思诚为安抚使佩金虎符四年五月戊子罗鬼蛮来献方物
　　仁宗延祐五年五月辛酉朔顺元等处军民宣抚使阿画以洞蛮酋黒冲子子昌奉方物来觐十月己丑播州南宁长官洛麽作乱思州守臣罕珠格尔招谕之麽遣人以方物来觐七年十二月丁未播州蜑蛮的羊笼等来降
　　英宗至治三年正月癸巳八番洞蛮酋长各遣使来贡
