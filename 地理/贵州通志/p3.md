<!-- { "loadSidebar": true } -->
　　朝时宪新法细密精详利玛窦曰七政本天所丽各有异动然其本天之中心不与地之中心同也故其行转于地之靣一周自非可谓平行也则每日不能无差矣又曰天之黄道心与地球心一也则其行于地靣一周恒为平行矣故七政之天虽不平行转于地体之靣然于其本天之中心平行转也是葢可以积分而推也黔之疆域在天地三分之二内旧之志星野者縁昔分荆梁以属荆者占翼轸属梁者占参井未必非是但论四宿之度数既不得谓黔之已处其余而稽各府之疆域又不可谓宿之浑列其内用是上推宿度下计方隅画而着之于右
　　气
　　黔地窳而土瘠气沴而候愆不可以中州之气候例也岚气上蒸肤寸之云即能致雨故有漏天之号焉山髙箐深亏蔽日月一日之间而寒暖乍异百里之内而凉燠攸分田功三月始犂四月播种五月挿禾九十月纳稼东作稍迟则禾苖不茂夏初无雨则收敛必歉入秋遇有大风则秀不实谓之青空农民岁入除正供之外恒不敷食所頼山坡旷土杂种燕麦荍麦水稗旱稗之属以佐饔飱故民鲜隔岁之蓄其亦气候使然欤
　　贵阳北近蜀南近粤冬不祁寒夏无盛暑四时多雨少晴雨则寒晴则暖夏则昼热夜凉田功之兴迟于中土至华之开菓之熟百蔬之成则比中土差早
　　安顺东接贵阳气候畧同无严寒酷暑树艺之期亦复相近
　　平越四面皆距本省地界气候无异其耕种收获先后亦不大殊
　　都匀东南近粤岚瘴差甚夏秋间商旅疑畏不行霜降后乃无患今亦不甚忌其耕获则比他郡较早
　　镇逺思州铜仁黎平俱近楚寒亦祁寒暑亦酷暑与中州同
　　大定三面距蜀一面接滇山髙气寒雺雾朦胧四时皆然五六月无酷暑箐林树木经冬不凋土寒地瘠毕节以西种惟宜荍而稻谷则鲜登焉
　　南笼南近于粤西近于滇气候热多而寒少每当春夏之交隂雨初霁岚气薰蒸人中其气如得疟疾有头疼胸懑脾泻诸症其树艺则与安顺同
　　石阡思南遵义俱近蜀气候平和寒燠不爽雨旸恒调水经注谓牂牁夜郎之间山无瘴毒即此等处也
　　祥异
　　汉
　　灵帝熹平三年牂牁饥斗粟千钱
　　宋
　　太祖干徳二年播州田禾一茎两穗
　　元
　　成宗大徳八年夏六月乌撒等路饥疫并赈恤之武宗至大元年夏六月乌撒乌三日内地大震者六
　　仁宗延祐元年夏五月思州饥发廪减价粜赈之泰定帝泰定元年春镇逺饥　四年夏四月乌撒饥赈粮钞有差
　　文宗至顺二年秋九月思州镇逺饥赈之
　　顺帝至正二十二年播州田鼠食禾尽自赴水死明
　　洪武元年普定水鬭　十一年播州蝗　二十四年凤凰见于天柱山从鸟数万移日乃去
　　永乐十三年婺川山中连呼万歳者三布政使司蒋廷瓒以闻
　　正綂九年夏六月苖民饥粟赈之　十四年夏清平卫饥
　　景泰二年夏大饥
　　成化三年播州大旱　十年普定火　二十三年廵按署瓜并蒂有司以闻
　　治元年播州大旱　六年清平大水　七年清平疫都匀凤凰山崩　八年冬十一月地震　九年夏五月大水　十七年夏四月省城大雨雹都匀大疫
　　正徳五年清平大有年　六年秋九月都匀地震七年思州火　九年都匀蝗　十年都匀饥　十二年清平饥　十三年夏省城大水霁虹桥圮十六年夏思州天鼓鸣
　　嘉靖元年清平大有年都匀火　三年思南水徳司江浒巨石自转　四年有虎至思南府署吼而出不知所之　六年都匀兴隆饥　七年播州大旱思南南平仓火延烧民居　八年永宁播州大疫都匀大水淹城郭思南枯池出火十日后经雨乃灭冬疫　十年冬十一月晦普定地震　十二年春三月安南卫生两头男　十三年兴隆大水山崩　十四年秋七月思南大雨雹　九月思南九门滩枯杉仆地经年自起复生　十五年春二月思南地震　三月天柱火播州地震有声　秋七月思南地震声如雷　十六年秋八月省城龙见十八年夏五月思州大水西溪二龙鬭清平陨霜杀稼　十九年石阡旱清平兴隆饥　二十年石阡旱　二十一年天柱地震　二十三年兴隆地震　二十五年清平兴隆疫秋七月黎平野犬缘城夜吠　二十六年播州大旱秋八月陨霜杀稼　二十七年普定旱大饥斗米银四钱　二十八年春清平芝生秋旱蝗诏免秋粮　三十年夏思州饥　三十二年大有年　三十六年普定卫署树化爲石　三十九年冬十月大霜凝结如花草　四十年春旱三月不雨三月朔威清地震四十三年都匀地震　四十四年秋七月都匀复地震播州大雹雪伤稼
　　隆庆元年秋七月黄平大雹伤稼　二年春二月普定火五日焚民居五千余戸死者六十余人四年春二月夕兴隆星陨声如雷六月蚩尤旗见于天柱　五年兴隆恒雨饥　六年夏六月省城雨桂子秋八月天柱螟
　　万歴元年夏五月兴隆大雨雹天柱螟　二年秋八月思南火焚民居二百余戸　五年威清虎入城害三百余人　六年播州大疫　七年婺川大水秋九月兴隆黄平地震　八年秋八月黄平庆云见　九年黎平有雀三足猫生子一身二头十年夏五月普定大水　六月铜仁有鸟鸣文庙声如雷兴隆大有年　十二年夏五月都匀大水秋九月威清大雨雹伤稼　十五年夏六月思南水溢漂没民居甚伙次年水亦如之　十七年春播州大疫秋有年　十九年春三月黎平大雷雨蛟出府治仪门夏五月石阡龙见　二十年春三月大风雹　二十一年春二月朔省城大风雹永宁旱毕节虎入东关民家伤六七人乃就毙　二十二年兴隆大饥　二十四年夏五月安顺州大水　二十六年兴隆虎食百余人　二十七年平坝等卫昼晦如夜大雷电雨雹如斗天柱县署产紫芝　二十八年秋七月廵抚署东园芝生　二十九年夏四月不雨五月大饥斗米四钱雨桂子于贵阳六月定番地震秋七月大疫八月抚按两署东园芝并生冬十月指挥冯国恩妻一产三男三十年夏六月赤虹垂于贵阳城北民家毕节大水漂民舍　三十二年大有年夏五月绥阳大水冬十月绥阳火城中民居几尽　三十三年夏四月省城雨桂子　三十四年夏五月赤水永宁水漂民居三百余戸思南沿河司麦一茎两穗　三十六年春三月思州民易绣虎妻一产三男　四十年春正月遵义火延烧数日　四十三年都匀地震四十五年春三月安庄卫白蜨羣飞蔽天自西南向东北积地数尺越三日火阖城俱烬天柱大旱　四十六年贵阳大疫遵义地震有声自西而南　四十七年春三月蚩尤见于遵义西方经月乃灭
　　泰昌元年都匀饥
　　天启元年秋八月白虹见长竟天毕节地震　二年春三月省城龙井涸大雨雪　五年遵义大旱七年夏五月天柱昼晦
　　崇祯三年思南火燬民居三百余死者二十余人四年天柱大水秋七月地震　五年天柱天鼓鸣地震有声　六年秋八月湄潭虾蟆数万匝城外一日夜忽散　十年开州北极观柱上木龙挟殿内钟与井龙鬬山麓震撼　十一年夏五月贵阳大水漂没庐舍溺死八十余人　十二年夏四月豹入省城获之随大风防木屋瓦皆飞　十三年思南地震遵义大旱　十四年夏六月都匀燕数万集府署　十五年天柱地裂　十六年毕节大雨雹鸟兽击死者无算天柱大旱　十七年夏四月余庆严家屯栗树仆数日夜忽自起枝叶复生城外崖石开红花大如盆
　　国朝
　　顺治三年瓮安县李树结实俱成扁豆　四年秋七月思南梅盛开成实　五年思南大饥食木叶草根尽次年复大饥斗粟三两遵义荒疫大饥斗粟四两　十四年毕节双井出红水龙潭出黑水十七年旱大饥廵抚卞三元请动楚运米三千石赈之　十八年夏恒雨南笼旱思南雨雹大风偃木屋瓦乱飞
　　康熈元年遵义大有年　二年安笼黄平瓮安余庆大水余庆村民家牛生犊四耳四目八足二尾三年毕节马生驹五足天柱牛生犊二首八足二尾　四年夏六月铜仁火公署城楼营房民居尽燬　五年毕节大水涌入东门　六年秋七月思南白气自东北飞堕声如雷　八年重安江大风雨雹壊民居　九年天柱地裂　十一年春三月镇逺火三日燬民居殆尽发金赈之夏五月安笼所民邓凤鸣妻一产三男毕节白蛾蔽天　十二年余庆石花开　十四年春三月遵义火阖城尽燬惟存道府县署旬余复火城外民居俱烬　十五年夏五月昼晦如夜　十六年毕节女化为男十八年夏四月贵阳大雨雹损庐舍　十九年春正月思南昼晦雨下如墨汁冬十一月蚩尤旗见自西北竟东南月余乃灭　二十年秋九月贵阳地震　二十二年夏四月贵阳大风雹拔木倾舍二十三年夏五月遵义大水后复大旱饥　二十五年遵义大有年　二十六年毕节白蛾漫天有大鸟啄食之　二十七年夏五月蛟起黄平旧州都□山水冲溢偏桥镇逺而下漂没庐舍　二十八年春三月瓮安髙车村巨石自转　二十九年夏五月贵阳水溢衢市舟行秋七月七日婺川九条溪陆地生莲花大于筐又生树杪大亦如之思南长溪民家牛生犊两首四尾八足　三十二年秋七月七日安平陨霜霪雨连月杀稼　三十三年春二月毕节西门龙见　三十七年春二月遵义火城内民居半燬　四十七年夏五月毕节大水湮没民居　五十年春二月都匀城北河岸巨石如屋逆水自移　五十四年夏六月雷击毕节东岗文峯塔　五十六年十二月安化县火雍正元年大有年　四年平逺州麦秀两岐　五年夏五月思南大水　七年秋思州府及古州之梅岑梅得诸处有五色庆云自七月初八日至闰七月十一日凡七现大有年黔省各属及新辟苗疆所产稻谷粟米之属自一茎两穗至十五六穗不等稻谷每穗四五百粒至七百粒粟米每穗长至尺有竒都匀府石产灵芝普安州稻谷生孙九年贵阳府民间瓜菓一蒂双实　十年歳大丰十一年贵筑县民家牛生犊五足　十二年大有年广顺州瓜茄一蒂双实

　　贵州通志卷一
<史部,地理类,都会郡县之属,贵州通志>
　　钦定四库全书
　　贵州通志卷二
　　地理志序
　　【舆图　建置　疆域　形势　山川　闗梁邮传　风俗　苗蛮　古迹　邱墓】贵州古三苖之域明始建都指挥司后改布政司治东西千里南北三百余里于十五国中壤地最狭山川形胜则复岭密箐迅流急湍非有平原广泽之沃衍也风俗皆苗蛮杂处椎结侏离未尽渐被华风也我
　　国家改易卫所俱置州县又开自古不臣之古州清江诸处益以湖南四川广西附近壤错之府州县幅益为式廓我
　　皇上仁覆万国无有远迩以贵州之荒远僻陋而山川风物遂与中土不殊然则文徳诞敷有苗来格典谟所传于今为烈矣述地理志

　　贵州通志卷二
　　地理
　　舆图





















　　贵州全省　图说
