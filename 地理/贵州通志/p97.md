<!-- { "loadSidebar": true } -->
　　国朝顺治十五年经畧洪承畴率师平滇黔二月至沅州时伪将军艾能竒刘文秀等据守中路师不得进承畴乃遣使招坤许以如阿画霭翠故事坤大喜随遣汉把曽经熊彦圣二人缴印投诚二人即引大兵由西路小径而进势如破竹四月入贵阳十月进师取云南滇黔抵定叙坤功准其世袭兼赐袍防靴服彩币二十疋十七年叛贼吕□窜匿水西陇革自称兴国公谋取贵阳坤密报擒之坤后与皮熊合谋藏匿亡命勾连党羽造军器演士卒蠢蠢思动而土目察革喇慕魁周室把总高揆复朋和之踪迹颇露廵道刘芳声总镇刘之复乃令朱世爵往水西侦之得实以报总督杨茂勲曰水西地方沃野千里地广兵强在滇为咽喉于蜀为户牖若黔则腹心之蛊毒也失今不讨譬之养痈为害必大乃合疏请勦康熈三年正月坤遂与盐仓土知府安重圣同反
　　命吴三桂督云贵各镇兵分东西两路致讨九月擒坤于大方之杓箐十月擒皮熊于乌撒熊不食死坤与重圣皆伏诛事详师旅考以其地设四府水西为黔西府比喇为平逺府大方为大定府乌撒为威宁府安氏自济火据水西之地厯千四百余年至坤而亡十二月坤亲党郎岱土司陇安藩水西头目陇胜及安重圣之妻陇氏复反遣兵讨平之其地于是始定
　　播州杨氏本末
