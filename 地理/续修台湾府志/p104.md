<!-- { "loadSidebar": true } -->
　　予惟汉建安距今二千余年久矣，晋解梁距治七千余里远矣。久且远，而神之灵爽能及之，此何说也？今人牵一发而全身为之动，则惟血气有以贯之也；惟神昭明磅礡，灵气布濩，无远弗届，亦如人之一身，血气既周，毫发毕贯于彼于此。神应故妙，乌以地杳远而能隔哉？且神之志在「春秋」、功在名教，凡忠义志节之乡，尤心向往之。邑虽荒服，而圣教遐敷，沐浴者久。匹夫慕义，效命疆场，纠乡勇、举义旗，破鸱张之贼胆、作海外之顺民，亦名教地也。「春秋」传曰：『神所凭依，将在德矣』。毋亦是飨而是宜乎？予既体国家崇德报功之意，而索神报享，知其必有乐乎此也。爰伐石而为之记。

　　改建玉峰书院碑记诸罗知县李倓

　　董子曰：『养士之大，莫大于学；学者，贤士之所关、教化之本原』。又曰：『县令民之师帅，所使承流而宣化者也』。我国家文教覃敷，修辟雍、设庠序，兴廉举孝，嘉与宇内之士；百年涵育，山陬海澨，罔不喁喁向风。犹于府州县治学校之外，特建书院，延致名师，日有程、月有课；士亦争自濯摩，以期观国之光。猗欤，何道之隆欤！

　　岁丁丑，予奉调承乏斯土。虽地居海外，荒服初开，而浸淫雅化，延首向内；士之克自树立，亦既并进辐辏矣。然邑有玉峰书院，为诸生肄业之所，日久荒落，规模亦复湫隘。予惧无以广教思也，爰就学宫旧址，倡绅士改建。鸠工庀材，中设讲堂，翼以斋舍，为屋三十有六。己卯初冬始事，越明年夏落成。地居城西隅，幽僻无哗，轩窗明净；缀学之士，夏弦春诵，庶几专所肆力矣。予不敏，晨夕竭蹶，惧无以导扬明盛。而私心望幸，独使我邑人文蔚起，有德有造，以仰副圣天子乐育之殷，则维此多士，其相与以有成者，实深且厚矣。故记其创建始末以志劝云。

　　新建骢马桥碑记诸罗知县卫克堉

　　从来建百年不朽之功，必待名世挺生之人；其言重、其利溥，及其成功亦较速也。

　　台、诸交界之处曰新港，南属台辖、北属诸辖，行旅孔道，往来如织。港旧有水师官港，每当春夏霪潦，海潮汹涌，渡夫恣意需索，往来之人莫敢与抗；盖俯首咨嗟者非一日矣。岁甲申春，会巡按奉命按临其地，于是耆民洪宁等以造桥请。巡宪毅然许之，即移查台镇撤去官渡，行府转檄。克堉相度地势，令民建筑，不假手于胥役、不扰累于行人，越首夏而告竣。桥高二丈、广八尺、长六丈，木植坚固。至是而行道之人，真履若康庄矣。堉谓自隶版图已将百年，而此桥之成于今日。自是之后，过此者不至临河而返，亦无庸褰裳以涉。舆杠舆梁，王制之克修；海外不废，非偶然也。

　　诸耆民以桥名请，且乞纪其事。堉曰：此骢马巡行至止而有是桥也，即名之曰骢马桥，以志宪德丰功于弗替云尔。敬书数语，泐之于石。

　　留养局碑记彰化知县胡邦翰

　　邑养济院例收痲疯残疾，孤贫弗与。余惟无告为皇仁所必矜，因审案查出公地与院基毗连，支俸赎之；清出官税，捐置田租，建房四十三间，名曰留养局，岁可活百余人。交代之暇，条其议，上诸列宪。惠养有加，则以俟后之君子。

　　祭文

　　祭鹿耳门水神文施琅

　　惟沧波之浩荡，渺难测其所之。何重关之据险，俨要隘于天池。既迤逦以纡折，复迅激而奔驰。拟鹿耳兮岩浚，若砥柱兮标奇。滟滪无以喻斯流之湍急，天堑奚以轶扃键于藩篱？

　　某忝专戎于兹域，端藉舟帆以指麾。钦神功于有赫，仰幽赞而匡维；愿济涉乎无阻，俾往复咸底于平夷。伏望鉴此救民汤火之诚悃，彰斯圣皇赫濯之灵威；风涛于焉恬息，惊波为之奠绥。士马攸利，黎庶靡危；虔陈菲献，亶锡崇祺！

　　祭水师协镇许云文觉罗满保

　　呜呼！惟公之死，死而无愧；惟公之死，死而不昧。寇祸将萌，众人皆醉；公统艨艟，谋非其位。贼焰既张，土崩川溃；公提孤旅，捐躯尽瘁。

　　缅维睢阳，义激将士；霁云致身，万春集矢。公之将领，慷慨从死；如游崇功，实乃类是。

　　公身虽死，公志未忘；素车白马，灵爽威扬。公身虽死，公骨犹香；千秋万世，日月争光。呜呼！公不见夫全台士民之感悼，与安平黎庶之凄怆；痛公之忠义，而欲共奉夫蒸尝？余将入告于九阍，而先致奠乎一觞。公其益坚此护国之诚，而相与默佑夫封疆！  
　 

卷二十三

　　艺文（四）

　　赋骈体诗（一）

　　赋

　　骈体

　　诗（一）

　　赋

　　台湾赋府学教授林谦光（长乐人）

　　有汗漫公子，足骋八方、目骛九鄙。访秦、汉之故都，登云亭之旧畤；舒神于钱来丹穴之颠，长啸于浑夕脱扈之址。洞庭、彭蠡，拍惊浪以颷飞；弱水、龙门，鼓轻舠而容与。历吴越，则诩甲第之连云；入邹鲁，则羡弦歌之盈耳。阛阓諠杂，举踵则触乎轮辕；都市纷华，摩肩则炫乎罗绮。自以为穆王策骏之游，蔑有尚于此；俨然恃所觏，而述于廓宇先生。

　　先生方暴背鸿蒙，吸饮沧溟；聆而哂之，谓是鲜丈夫也。曰：『子亦曾旷尔瞩、远尔盱，而知今皇帝之舆图乎？制万国以侯尉，垂一统于车书；人弗敢私其尺土，俗无不拱乎辰居。奠神州而晏若，厝六合而恬如。畅余威于殊俗，沛异泽于遐区；即跳梁以据险，终痛悔其负嵎。走也，庆流波之既静，得专为子颂台湾之盛轨，而勿遑及乎其余。懿夫！■〈氵逢〉浡滇■〈氵耳丐〉、沅瀁溃渱；掀天震地，吞榖排空。驶如奔马，激如腾龙。泻碧千里，涌浪万重。神鳌驱瀑，石燕呼风。飂飂飒飒，霼霼■〈雨上弄下〉■〈雨上农下〉。拟蓬瀛之难即，匪舽艭之可通。尔乃以忠信为舟，以道德为橹；爰纵缆于铜山，泛一叶于厦浦。飞廉戒途，屏翳先路；巨浸回澜，狂涛息怒。游泳虎井之湾，濴洄牛心之浒。望内■〈斩上山下〉而扬舲，指西屿而系组。既憩足于澎湖，复放棹于深渚。程仅历于六更，里倏越乎五百。少焉，神山突出，沃野孤浮；景呈异状，沙截洪流。一昆连七昆而蜒蜿，南昆偕北昆而阻修；大线扼海翁之堀，北线接安平之洲。冲鹿耳以抵岸，陟台湾而远搜。于是大冈、小冈，峣屼嵬崔；半崩、半屏，■〈山蹇〉嵼嵓崿。凤峦插汉以嵚■〈山上欹下〉，龟山负地而磅礡。翠织观音之峰，丹销赤崖之壑。耸打狗于平坡，峙买猪于广漠。木冈、凹底，形若联翩；阿里、鸡笼，势相犄角。玉笋璀璨，则漾素影于波涛；金矿嶙峋，则仗雷声为管钥。计自南而讫自北，绕以二十二重之溪：由此界而溯彼疆，隔以六千余里之榖。升高而眺，循俗而询：厥地惟卤，厥土惟坟；厥田惟上，厥种惟穈；厥草惟茂，厥木惟囷；厥珍惟错，厥布惟芬；厥鸟惟毨，厥兽惟群。飞潜动植，长盛纷纭。嘉兹壤之沃饶，矧温风之时至；犬吠雪以为常，龙兴云而不曀。却溽暑于竹椰，扫岚烟于萝薜。刺桐飘经岁之绛霞，菡萏迎四季之夏气。历选胜于炎方，允莫京于海澨。则有文身番族，黑齿裔蛮：烂满头之花草，拖塞耳之木环；披短衣而抽藤作带，蒙鸟羽而编贝为鞶。欣中国异人之戾止，乃跳石越涧以来观。馈波罗之清冽，献嘉檨之甘酸。蕉子剥来，几等木桃之赠；黄梨摘露，不殊葵藿之繁。翘首瞻依，幸彼俗之未陋；跂足蠕动，乐大化之可颁。又有蓬跣方除，胶庠初隶；载酒问奇，负经请谛。吟诵半杂于博劳，衣冠尚存其椎髻。拱手于都讲之庭，侧身于敷教之地。斯时也，名邦上客，暂停輶轩；广布文德，弘宣湛恩。数讨叛之故，开并生之门；示傲慢以秋肃，导顽梗以春温。譬木铎之徇路，若指南之启昏。从此蜃气晴嘘，结陆离之楼阁；鲛人昼卧，展锦绣之乾坤。谓非禹服重新，涵侯甸要荒于一体；尧仁遐被，辑躬桓蒲榖以称尊也哉』？

　　汗漫公子伏而听焉，茫乎丧于怀来。曰：『不观沧海者，夸沟壑之宏；不睹王会者，诧都邑之巨。鄙人乃知今皇帝之舆图，未易以蠡测也；请为歌以比于雅颂之末』！爰起而系曰：『有土绵绵，有水涟涟；介在绝岛，吐雾吹烟。帝赫厥怒，渊渊阗阗；既昭义问，乃命旬宣；崇儒重道，勿弃蒙颛。匪棘其欲，式廓厥埏。皇以莅之，于斯万年』！

　　平南赋周澎（晋江人）

　　海氛煽虐数十年，大将军施公衔命徂征，一战而克。「平南奏疏」一编，乃都入士家谣户颂积成卷轴也。虽里巷微词，而輶轩足采。乃摭其事实而作赋曰：系帝德之光华，曰圣神而文武；耀化日于中天，扬仁风于率土。赓一廷之都俞，舞两阶之干羽；张百旅之熊罴，抶千屯之貙虎。六服率宾，万方安堵；靡不稽首来玉，输賨天府。惟是东南一带，溟渤奥区，蛟鲸出没，陆梁逋诛。依鼋鼍以窟宅，聚蜃蛤而为徒；乘风涛以彭鼓，播毒焰于萑苻。长使海滨黔黎，毁家破室；云屯士旅，抱戈枕杸。嗟桑田之万顷，乃弥望而平芜；困頳鲂于涸泽，泣流鸿于征途；错烽烟于野戍，栖磷火于寒垆。至于凄风鸣柝、凉月啼乌，莫不含酸茹戚，恻怆嗟吁！

　　天子乃念南国之仳■〈亻离〉，每殷勤而宵旰。曰：惟予股肱，孰是仗旄秉钺；为海邦剪此暴乱，底四方于清晏？佥曰：惟彼元勋，夙膺宠眷；俾控制以专征，用克舒乎庙算。帝曰：都！自江以南，倚女为屏翰；其克奏肤功，以靖此多难。于是分虎竹、绾龙章，辞禁卫、出帝乡。貔貅夹队，鱼丽成行；戈铤的皪，旌旆飞扬。驻雄师于泽国，若雨集而箕张。惟其地当斥卤，井竭水浆；喜甘泉之应祷，供万灶之糇粮。乃修楼橹，爰戎舟航；凌中流以击楫，揽形势于沧浪。先卜期以决胜，奏神策于庙堂。繄重渊之弥漫，慨风浪之不常；望蜃楼之缥缈，嗟欲济之无梁！因而画沙为堤、聚米成岛，孰漂疾当其惊湍，孰盘涡介其要道？孰旁涯而可泊舟，孰顺流而堪直捣？敌已在吾目中，胥按图而可考。定方略于金城，羡充国之计早。知拉朽而摧枯，胡险阻之能保！

　　尔乃乘机制变，六月兴师。舳舻千里，霄汉蔽亏。剑气干云而熌烁，甲光冒日而陆离。横惊波以伐鼓，拨瘴雾以扬旗。各星罗而碁布，听中坚之指麾。因念蛟宫盘踞、兔窟凭依，既蜂屯而蚁聚，复扼险而负危；虽投鞭之可断，匪制胜之机宜。故毁军以骄敌，弄股掌之婴儿。彼乃疏汛守、撤藩篱，谓北来之军旅，岂渡江之能飞？横千寻之铁锁，沉水底以何为？于是鼓轻桡、浮彩鹢，溯鸿波、撼绝壁；凌冯夷之宫，捣潜虬之宅。

