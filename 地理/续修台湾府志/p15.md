<!-- { "loadSidebar": true } -->
　　近海港口哨船可出入者，只鹿耳门、南路打鼓港（打鼓山南岐后水中有鸡心礁）、北路蚊港、笨港、淡水港、小鸡笼、八尺门。其余如凤山、大港、西溪、蚝港、蛲港、东港（通淡水）、茄藤港、放■〈纟索〉港（冬月沙淤，至夏秋溪涨，船始可行）、大昆麓、社寮港、后湾子（俱琅峤地）、诸罗马沙沟、欧汪港、布袋澳、茅港尾、铁线桥、盐水港、井水港、八掌溪、猴树港、虎尾溪港、海丰港、二林港、三林港（二林亦多沙线，水退，去口五、六里）、鹿子港（潮长，大船可至内线，不能抵港。外线水退，去口十余里。不知港道，不敢出入）、水里港、牛骂、大甲、猫盂、吞霄、房里、后垄、中港、竹堑、甫嵌、八里坌、蛤仔难，可通杉板船；台湾州仔尾、西港子、湾里、凤山喜树港、万丹港、诸罗海翁堀、蓬山港，只容■〈舟古〉仔小船。再，凤山岐后、枋寮、加六堂、谢必益、龟璧港、大绣房、鱼房港、诸罗■〈鱼逮〉仔挖、象领，今尽淤塞，惟小鱼船往来耳。山后大洋，北有山名钓鱼台，可泊大船十余；崇爻之薛坡兰，可进杉板（同上）。

　　邮传

　　台湾县铺四：府前铺、南路铺、北路铺、新港铺。铺兵有四名。

　　凤山县铺七：县前铺、下淡水铺、楠子坑铺、中冲崎铺、鲫鱼潭铺、冈山铺、府前铺。铺兵各四名。

　　诸罗县铺一十五：新港铺，铺兵四名；目加溜湾铺、麻豆铺、佳里兴铺、茅港尾铺、大路边铺、赤山铺、新嘓铺、哆咯嘓铺、诸罗山铺、打猫铺、他里雾铺、猴闷铺、柴里铺、草埔铺。铺兵各三名。

　　彰化县铺七：草埔铺、西螺铺、埔姜林铺、小冈铺、大武郡铺、半线铺、大肚铺。铺兵各三名。

　　淡水厅铺一十一：大甲铺、猫盂铺、吞霄铺、后垄铺、中港铺、竹堑铺、南嵌铺、淡水铺、鸡柔铺、鸡笼铺、金包里铺。铺兵各三名。

　　恤政

　　台湾县养济院：在镇北坊。康熙二十三年，知县沈朝聘建。普济堂：在县治城隍庙侧；计二十间，内有药王庙、栖流所。乾隆十二年，知县李阊权置。计赡园二十五甲六，又租银一两六钱。分

　　凤山县养济院：在土墼埕保。康熙二十三年，知县杨芳远建。

　　诸罗县养济院：在善化里东保。康熙二十三年，知县季麒光建。

　　彰化县养济院：在县治东，距城里许。乾隆元年建。

　　附考

　　直省各州、县，并设普济、育婴二堂。台郡以在海外，独阙。顾台地土著者少，户口未繁，婴孩从无弃者；惟流移孤独，恒不免转死沟壑。乾隆十一年，巡使六十七、范咸特命台湾县知县李阊权创建普济堂一所，计二十间，费千余金。有新建普济堂启，其文曰：『自昔有虞氏重养老之典，而西伯发政施仁以鳏寡孤独为先务。盖深念穷而无告之民，为惠鲜怀保者所尤宜加意也。国家气运昌隆，列圣相承，教养备举；重以我皇上仁心仁政，继五朝之积累，普四海之恩膏，固巳举斯世之民，莫不措诸衽席矣。惟是台郡僻在海隅，地本殷富；是以恤民之典，间有所缺。比年以来，户口既盛而地不加辟，内地流民日聚；本院检阅四县文移，穷黎以贫病转沟壑者不一而足。用是恻然心伤，与诸官寮熟筹；念国家令典，凡直省州、县各设有普济堂安集流移，立法至善。东瀛一方，是典独阙，所宜急为举行者。同城文武诸公，悉以为然，余二人首先捐俸。今择地创建有日，但事须集腋而后成、政必图久方可继；是举也，近则物料有需、工匠有费，远则计日授粮、按月给发，其疾病医药、死亡赈恤之资，皆当一一筹及。苟非合赀共襄，曷克有济？且夫台之俗，贫难相恤、有无相济，风土之善，载在「郡志」。台之绅士趋善急公，固无俟余二人之言也。爰道余二人补偏救弊之心，以为奉使职者分宜如是。彼都人士，要当共悉斯意耳』（「使署闲情」）。

　　义冢

　　台湾县义冢：一在宁南坊魁斗山（俗呼鬼子山）；历年久远，邱冢垒塞。一在新昌里；康熙五十九年，监生陈仕俊买置园地数甲，与鬼子山毗连。一在水蛙潭；计园地八分，内葬无主棺骸二百八十具。一在北坛前；内葬无主棺骸一百六十具。一在海会寺前；内葬无主棺骸一百八十余具。俱乾隆十七年知县鲁鼎梅买置。

　　凤山县义冢：一在台湾县魁斗山后；久经垒塞。一在县治西门外蛇头埔；雍正十二年，知县钱洙置。

　　诸罗县义冢：一在诸罗山保；计七所。一在打猫保；计六所。一在盐水港保；计五所。一在他里雾保；计四所。一在下加冬保；计三所。一在哆咯嘓保；计三所。一在茅港尾保；计二所。一在麻豆保；计二所。一在安定里保；计六所。

　　彰化县义冢：一在快官山前；知县苏渭生置。一在八卦亭山下；计园地一甲四分，知县胡邦翰捐置。

　　附考

　　台湾古称荒服，土著者少。内地客民骛利而来，风气宣淫，土地松恶，其客死无依者，累累相望也。旧棺櫘率寄顿城厢南北坛中，重洋远隔，音耗不闻；内地眷属，搬运为难。乾隆二十四年，台湾县知县夏瑚心甚悯之，设法捐赀，代运至厦，俾客亡亲属各按氏籍赴厦认识，一时传为善政。其详文略曰：『伏查台湾远隔重洋，内地商民人等谋利奔驰，往来如织。其间留滞病故者，实繁有徒；悉寄南北二坛及城厢庙宇。在台既无眷属管顾，而内地之亲族虑及波涛之险阻、工费之浩繁，运葬甚罕。停积日久，累累相望，伤心惨目。前于饬埋民间棺骸之便，查出流寓棺骸共计三百五十六具，悉属历年停顿，搬运无期。若不筹议归埋，必致抛残海外，实堪悯恻！辗转思维，惟将有姓名籍贯之棺骸代运赴厦，仍先移知原籍，不必出差，只召须示召亲属，定限半年内赴厦认领；既免涉险多费，自必争先恐后。而客死枯骸，庶得咸归故土。但至厦之日，必须寄顿有所、经理有人，自应预择附近海口宽旷庙宇一、二处，以资停寄；选拨诚妥僧人，按月给予辛劳银两，端司其事。俟船户陆续运交棺骸之日，设簿逐一登记，小心收贮；俟亲属赴领，即将具领姓名、月日登记簿内，以凭查考。如一年之后，无人赴领，就于厦门预择无碍闲僻官山，作为义冢；至期即令该僧人雇工抬埋，将死者之姓名、籍贯，深文镌刻小碑，竖立坟头，以便识认。所有掩埋工费，每具酌给银四钱，并将年月日期、抬埋棺柩若干具、用过工费若干两，逐一填簿，不得遗漏；于每年夏杪，令赅僧人将或领、或埋总数注明原簿，缴厅备查，照抄一木，行知台邑存案。如此办理，则流寓棺骸不致再有累积，可免暴露抛残之惨，似亦敬体宪仁之一端。现将查出有姓名、籍贯之棺柩九十三具，每具捆扎草辫，计需草工银三钱；抬至海口用夫四名，并雇■〈舟古〉船，运交海艇，需工脚银五钱，共需银八钱；至厦打抬寄顿，每具用夫四名，酌议价银四钱；又骸礶一十四身，交船上岸，共拟夫价银二钱。以上通共需银一百一十四两四钱，按数捐出办给。所有查出姓名、籍贯未确及无姓名、籍贯之棺柩共二百四十八具，似难遽运；俯容申请内地各府行县出示晓谕：民间如有亲属在台殁故，未经开留姓名、籍贯者，限半年内逐一开明并棺礶记认停寄处所，具呈籍县移知过台，一体代运。统以一年为期，如过期尚无移知，则属实在无主，毋庸运厦，就台地另择义冢掩埋。倘或查办时，有亲属领运，仍听其便。此次办竣之后，每年春季风恬浪静之时、循照查办一次，永远遵行。但在台查办，得以悉心区画；在厦之寺僧辛劳及掩工费，应先捐廉俸银五十圆，以资经理。惟是船只系台防厅专管，应作何饬配免差；或另筹船只，免应差使、端运棺骸之处，未由擅议。而在厦选择庙宇、遴委僧人及预拨官山、代给辛劳工费各若平之处，未便悬定。不揣冒昧，谨造具流寓棺骸数目清册，据实详明。伏祈宪台察核，赐移台、厦二防厅定议举行』。  
　 
卷三

　　职官

　　官制官秩列传

　　通冉駹为郡县，俄辄弃之；比邛筰于内臣，频劳使者。岂果远方之难柔欤？任匪其人也。台自建置以来，有监司、守令、郡属、邑属之官，并同内地。至若巡视特简绣衣、抡才专拥绛帐，宣威布化，权独隆焉。前乎此者，姓氏班班可考；而某也贤、某也否，舆论不容没矣。无旷厥职，敬尔有官，宁为黔之祝、勿为晰之诅也。志职官。

　　官制

　　官秩

　　列传

　　官制

　　巡视台湾监察御史满、汉各一员，康熙六十年设。乾隆十七年定例，自后三年巡视一次，不必留驻。提督学政，旧系台湾道兼摄。雍正五年，改归汉御史兼理。乾隆十七年仍归台湾道兼摄。

　　分巡台湾道一员，兼督船政。旧为台厦兵备，雍正六年改。

　　知府一员，总汇四县刑名、钱榖，兼支放兵饷、经理鹾政。

　　台防同知一员，专司稽查鹿耳门海口，兼督台、凤、诸三县捕务。淡水同知一员，雍正元年添设；稽查北路，兼督彰化捕务。雍正九年，割大甲溪以北刑名、钱榖悉归管理。

　　澎湖通判一员，稽查船只，管理钱榖。遇刑名事件，仍归台府审结。旧系巡检所辖，雍正五年改设。

　　台湾知县一员，凤山知县一员，诸罗知县一员；彰化知县一员，雍正元年新设。

　　府首领官经历一员，兼司狱务。

　　台湾县县丞一员，雍正九年分驻罗汉内门，稽查地方。凤山县县丞一员，雍正九年新设；分驻万丹，稽查地方。诸罗县县丞一员，雍正九年新设；分驻笨港，稽查地方，兼查船只。

　　彰化县县丞一员，乾隆二十四年新设；分驻南投，稽查地方，兼查海丰、三林船只。凤山县淡水巡检一员，稽查地方，兼查东港船只。诸罗县佳里兴巡检一员，分驻盐水港，稽查地方，兼查船只。诸罗县斗六门巡检一员，旧系台湾新港巡检，乾隆二十六年移驻。彰化县鹿仔港巡检一员，雍正九年新设；稽查地方，兼查船只。彰化县猫雾捒巡检一员，雍正九年新设；稽查地方。淡水竹堑巡检一员，雍正九年新设；稽查地方，兼司狱务。淡水八里坌巡检一员，雍正九年新设；稽查地方。

　　台湾县典史一员，凤山县典史一员，诸罗县典史一员；彰化县典史一员，雍正九年新设。以上四员，俱随堂司捕狱事务。

　　台湾府学教授一员，训导一员（雍正十一年添设）。台湾县学教谕一员，训导一员（雍正十一年添设）。凤山县学教谕一员，训导一员（雍正十一年添设）。诸罗县学教谕一员，训导一员（雍正十一年添设）。彰化县学教谕一员，训导一员（雍正十一年添设）。

　　附考

