<!-- { "loadSidebar": true } -->
　　四季番花总是春，牙蕉香檨满盘新；投来更有菩提果，清供幽斋悟净因（牙蕉结子中科，每茎百余，熟时淡黄，味香。番檨有三种，香檨为上，肉檨、木檨次之。「居易录」作番蒜，以「韵府」、「字典」诸书皆无「檨」字也。菩提果土名香果，似枇杷；张丈鹭洲侍御有诗）。

　　雌雄别味嚼槟榔，古贲灰和荖叶香；番女朱唇生酒晕，争看猱采耀蛮方（槟榔产新港、萧垄、麻豆、目加溜湾最佳，色青者雄，味厚；黑脐者雌，味薄。合蛎灰、扶留藤食之。蒌藤一作浮留藤，土人误作「荖」字。社番腾越而上树，曰猱采；不必以长镰取之也）。

　　二八娇娃刺绣工，呼娘习惯便成风；新妆一队斜曛衬，小盖相携面半蒙（台邑妇女工刺绣，诞生之日，即呼为某娘。其俗：多靓妆入市，携小盖障面，迤■〈辶里〉而行，无间晴雨。张丈鹭洲诗云：『一队新妆相掩映，红渠叶底避斜曛』；情态毕肖）。

　　结缘才过又中元，施食层台市井喧；三令首除罗汉脚，只教普度闹黄昏（台俗：七夕，家供织女，称七星娘。食螺蛳以为明目；煮豆拌裹洋糖同龙眼、芋头分饷，名曰结缘。是夜，士子为魁星会。中元节，好事作头家，醵金延僧施焰口，燃纸灯于海边，谓之普度。是月也，最多「罗汉脚」，抢孤打降，结党滋扰；观察觉罗四公、刺史余公、明府陶公并委员巡查，禁演夜戏）。

　　禾间新构认农家，遗意犹传毘舍耶；报赛秋成联士女，春来已验刺桐花（番俗：稻熟登场，则以手撷秉穗，捆载而归，铚刈。别构茅屋，将禾稼倒悬其中，名曰禾间；尚存一中田有庐」遗意。刺桐花开春季，先叶后花，五谷丰熟；占岁者，往往以为验。宋时丁谓有『闻得乡人说刺桐，花如后发始年丰』之句）。

　　除却风风雨雨天，分装急唤渡头船；深秋播种清冬熟，拣得西瓜贡十员（西瓜盛于冬月，邑人元旦多啖之；台、凤两邑，每岁进西瓜。八月下种，十一月成熟；气候迥异，真不可以常理测。结实之时，最忌风雨；恐防损伤，择日选摘，分为两船西渡。迩来杨制府、定中丞会札，不必多备，以省繁费）。

　　渐消狙犷渐恬熙，大杰巅头立社师；海宇同文臻雅化，爱听童子诵「毛诗」（土番向不知书；自隶版宇后，还淳向义，一洗狙犷陋习。设社师教番童，「四书」、「诗经皆能成诵；间有应试事，大加奖励。同文之治，蒸然盛矣）。

　　「出草」番儿每拍肩，踏歌欢饮不知年；伊尼无数惟功狗，贸易还征贌社钱（番社于冬季捕鹿，谓之出草；焚林追逐，百不逸一。弓矢镖枪，皆极强利；犬亦鸷悍）。

　　庶鱼庶草剧难名，每讶寒宵壁虎鸣；一种绿毛么凤好，也夸文采满东瀛（蝘蜓即守宫，内地多有之；俗名壁虎。北人呼蝎虎。独产台者能鸣，其声如雀。夏月缘壁，冬始蛰；过澎湖，虽夏亦不鸣。倒挂鸟似鹦鹉而小，翎羽鲜明，红衿绿衣，缘树循绕；钩嘴短足，爪纤而长。性喜倒挂，夜睡亦然；即东坡所谓「倒挂绿毛么凤」也）。

　　登台写望

　　高台极目海天宽，破暖烟光映笔端；吟到日斜清兴在，万竿丛竹勒春寒。

　　赤嵌楼秋眺

　　作意金风故故催，凉秋一望客怀开；楼高突兀荷兰筑，笑指诗人破藓来。

　　内省斋即事

　　朔风飞一鸟，沧海别情多。香气浮兰茝，新寒透茑萝。静中惟不疚，忙际却无颇。最好湘南句，幽吟破睡魔。

　　风物吟郑大枢

　　迎年红紫斗春风，四季花开浥露丛（台地气暖，正月梅、桃、莲、菊有见齐开者）；未字女儿休折采，王昌只在此墙东（成句。台俗：元夜未字女儿偷折花枝，为人诟骂，云将来可得佳婿）。

　　花鼓俳优闹上元（优童皆留顶发，妆扮生旦，演唱夜戏。台上争丢目采，郡人多以银钱、玩物抛之为快，名曰花鼓戏），管弦嘈杂并销魂；灯如飞盖歌如沸（制纸灯如飞盖，箫鼓前导，谓之闹伞灯），半面佳人恰倚门。

　　宜雨宜晴三月三，糖浆草粿列先龛（采鼠曲草合米为粿，以祀祖先）；凤头龙尾衣衫摆（衣服不衷，裤出衫外，曰龙摆尾；袜不系带，脱落脚面，曰凤点头），踏遍郊垧酒已酣（清明墓祭，郡人酒浆载路，藉草衔杯，乘醉踏青而归）。

　　海港龙舟夺锦标（端阳海口，或用钱、亦用布帛悬于竹竿为标，渔船争取之，为龙舟之戏），缠头三五错呼么（台多漳、泉人，怯海风，以黑布包头，到处铺席聚赌；若遇胜会戏场为尤甚）；行看对对番童子，嘴里弹琴鼻里箫（番童头梳两髻，谓「对对」。嘴琴以竹为弓，长四寸，虚其中二寸许，钉以铜片；另系一小柄，以手为往复，唇鼓动之。箫长二尺，截竹四空，通小孔于竹节之首，以鼻横吹之）。

　　六月家家作半年，红团糖馅大于钱（六月朔，各家杂红曲于米粉，名曰半年丸）；娇儿痴女频欢乐，金鼓叮咚嚷暑天（街坊金鼓喧闹如新年）。

　　今宵牛女度佳期，海外曾无鹊踏枝（台地向无鹊）；屠狗祭魁成底事，结缘煮豆始何时（七夕，士子杀狗取头以祭魁星。又煮豆和糖及芋头、龙眼等物相赠遗，谓之结缘）？

　　香烟缥缈绕盂兰，果号菩提佛顶盘（菩提果种出荷兰，又曰释伽果；张鹭洲诗：『清果菩提绕室馨，金包柑橘丽繁星；更怜斗大波罗蜜，磥砢真同佛髻青』）；普度无遮观自在，纸灯夜静散波澜（中元，盂兰会延僧建醮，名曰普度，或三五七昼夜不定；高搭木台，排列瓜果、饼饵之类。至夜，以纸为灯千百种，头家捐番钱或减半藏第一盏内，燃放水中；渔船争相攫取，得者一年主顺利）。

　　夺采抡元喝四红（中秋，士子递为咽饮；制大肉饼，朱书「元」字，用骰子掷四红取之，为夺元之兆），月明如水海天空。野桥歌吹音寥寂（昔年山桥野店，歌吹之声相闻，谓之夜戏），子夜挑灯一枕风。

　　囊萸载酒啖槟榔（槟榔树高数丈，花细；实如枣，在叶下干上，攒簇星布。椰树干、叶亦如之。种槟榔必种椰，有椰则槟榔结实益繁，孟秋以至孟夏发生不绝。郡人摘其实，合蛎灰、扶留藤一名荖藤嚼之，可辟瘴气），处处登高屐齿忙（南人好穿木屐，以朱漆牛皮者为佳）；黄菊正开秋未老，满天纸鹞竞飞扬（重阳，土人载酒登高。士子竞放风筝如鸢形，名曰纸鹞；或以响藤夹于中，风吹有声，以高下为胜负）。

　　一阳初动岁初添，地暖长春不裹棉；糯米为丸黏饷耗（冬至日，糯米为丸，祀神祭先，合家同食，谓之添岁；门扉、器物各黏一粒，谓之饷耗），日中视晷卜丰年（冬至立八尺表，视晷如度则岁美、不如度则岁恶；进则水、退则旱：见「月令广义」）。

　　纸马幢幡送灶神，山肴野■〈敕〉杂前陈；厨门长幼交罗拜，频祝休言辣臭辛（腊月二十四夜，备幢幡、舆马、仪从于楮焚而送之，谓之送神。设肴果于灶前，合家男女拜祝曰：『甘辛臭辣，灶君莫言』）。

　　宰鸭书符压岁凶，松盆燎火暖芙蓉（除夕，杀黑鸭祭神，谓压一岁凶事；为纸虎涂以鸭血或猪血于门烧之，以禳除不祥。又用瓦盆置松柴燃之，火光烛天）；千茎爆竹通宵响，贾岛精神酒一锺（阆仙除夕取一年所得诗，列酒脯祭之曰：『劳吾精神，以此补之』）。

　　八景诗金文焯

　　安平晚渡

　　残阳初暝晚烟浮，樵牧人归古渡头。小艇趂风凌草屿，轻帆映月上沙洲。芦边野鹜惊波乱，蓝里河鱼换酒赒。最羡时闲烽火息，戍灯刚出赤嵌楼。

　　沙鲲渔火

　　曲港潮回碧水澄，蛋船傍晚上渔灯。千樯影射波光动，一抹烟含暮霭凝。历落疏星明复暗，朦胧萤火灭还增。更添红蓼白苹岸，风景依稀似武陵。

　　鹿耳春潮

　　汪洋万派总朝东，鹿耳门当波涌中；势激天轮雷虺虺，风回地轴鼓韸韸。鲲身环束桃花涨，海线平分白雪潀。谁谓广陵舒白练，海天胜概不相同？

　　鸡笼积雪

　　岿然北镇瞰医闾，地轴回旋黍榖初。青女按时捐玉佩，藐姑终岁曳琼琚。色寒远映玉山树（诸罗玉山，莹白如雪），澌化清流淡水渠。炎瘴迩来消洗尽，好乘和会奠民居。

　　东溟晓日

　　初拂扶桑散郁华，弥天翠幙烂晴霞。地当瀛海祥光迥，人立高峰旭景加。万丈彩虹辉泽国，一轮灵曜驾羲车。东隅本是寅宾地，先占朝暾到海涯。

　　西屿落霞

　　斜晖映水吐金光，五色纷纶遍大荒。锦绣文披花、草屿（澎湖西南有花屿、草屿），红绡幙罩水云乡。乍疑赤壁余荒垒，恍睹朱旗出女墙。为诵子安孤鹜句，江天掞藻海天翔。

　　澄台观海

　　层台轩爽俯神州，岛屿凝茫一望收。每向日边瞻紫极，真从天际识归舟。蜃楼海市空中幻，蟹舍渔村境外幽。试拟黄州苏玉局，「超然」台未称（去声）天游。

　　斐亭听涛

　　环植修篁昼影清，偏于清籁挟涛鸣：砰訇劲夺萧萧响，琐碎中含潏潏声；讵必松寮生远韵，若因茶灶起遥情。三年油幕听来惯，午梦虚窗悄不惊。

　　寒食日诸罗署中偶作谢本量

　　百花开放出墙头，隔岁榴红子未收；细雨东风作寒食，故山西望海云稠。

　　草房密密下重帘，三月春寒较腊严；万井春烟谁禁火，卖饧时节雨廉纤。

　　檨花如雪饲金鱼，小院阴浓绿不除；春色尚留三分一，盘中已荐夏秋蔬。

　　春愁如醉篆烟寒，昼倦抛书午梦残；刚到故园云忽断，角声吹破倚栏杆。

　　海吼行张方高

　　海亹矗石如鼍梁，延袤七十里以长。神工鬼斧划沧桑，龟蛇双峙护水乡。气象雄杰不可当，回潮挡浪力堤防。妖风怪雨起微茫，倏忽鼓荡浑元黄；万丈波涛恣猛趪，无端片石竖其傍。当车怒臂笑螳螂，讵知根柢厚难量，蟠结水府亘坚刚，六鳌八柱相颉颃；能使天地乍低昂；海若不平交斗强，横冲直撞声汤汤，遥如万马过前冈。轮蹄分蹴竞腾骧；近如雷霆奋春阳，一发迸裂争砰硠；喧如虡业铿宫商，鸣摐伐鼓骇龙堂；幽如风松韵远扬，隆隆隐隐转悲凉。十年岛上鬓秋霜，饱闻此籁意荒荒。物情静者享平康，相逢相让莫相伤。溟渤万里任倘徉，容与和平酿吉祥。胡为激怒自扰攘，日夕汹汹吼若狂。巉岩巨石镇如常，何曾为尔缩头藏，海乎海乎空奔忙！

　　明宁靖王宅陈辉

　　间关投绝域，遗庙海之滨。古殿山云暮，空阶野草春；鸱鸮啼向客，杜宇咽迎人。独立千秋节，英风起白苹。

　　赤嵌城

　　鹿耳、鲲身翠屿连，云光海色雨晴天。江帆晓渡波间彩，市宅寒炊竹外烟。山似画屏时染黛，水如冰镜日磨鲜。凭高得趣闲瞻眺，万里乡关一望悬。  
