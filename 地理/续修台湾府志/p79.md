<!-- { "loadSidebar": true } -->
　　北园别馆：在邑治北五里许。伪郑为母董氏建。

　　陈氏园：在武定里。伪时陈永华别墅。今废。

　　梦蝶园：在邑治小南门外。举人李茂春建。今为法华寺。

　　聚星亭：在邑治小东门外李氏园。

　　檨林：在宁南坊。伪勇卫黄安故宅。今改为施襄壮侯祠。

　　凤山县

　　忠义亭：在邑治港西里西势庄。康熙六十年，总督觉罗满保为粤庄义民建。雍正十一年，御史柏修、高山重修。

　　彰化县

　　镇番亭：在邑治东山之巅。雍正十年，巡道倪象恺因征大甲西等社番所建。

　　淡水厅

　　望海亭：在北淡水营盘后山之畔。都司王三元所葺。海市万状，悉属望中。

　　附考

　　郑氏北园，去郡治五、六里；从海视之，则直北矣，故名。园在平壤，无邱壑、亭台曲折崚峻之致。丙寅，台厦道周昌因其地，仍其茂林深竹结亭筑室，为之记；且绘而图之。季麒光颜曰「致彻」；有「秋夜游北园记」。昌于道署后筑小园，名「寓望」；盖取左史「畺有寓望」之言。麒光亦有记（「赤嵌笔谈」）。

　　梦蝶园，在台湾府治。漳人李茂春，明季举人；遯迹来台，构茅亭于永康里以居，名「梦蝶处」。今改为法华寺。张鹭洲诗云：『疏林一碧映清渠，物外翛然水竹居；指点昔年寻梦处，秋风蝴蝶自蘧蘧』（「瀛壖百咏」）。

　　李氏园近鲤鱼潭，主人筑小亭曰「聚星」。绿畴四绕，青嶂当窗。台地官僚省耕，皆憩于此。张鹭洲诗云：『梧竹阴森护短垣，群峰飞落聚星园；海翁九十发如鹤，门外j水田秋稼繁』（同上）。

　　孙湘南有「法华寺左新构草亭落成」诗：『绿野轩车得偶停，沧溟踪迹几浮萍。香飘古寺昙花见（寺有昙花一丛），秋到闲园蝶梦醒（寺本梦蝶园旧址）。自有醉翁能载酒，不妨喜雨更名亭。应芟恶竹斜添槛，收取冈山百丈青』（赤嵌集）。

　　又「闲游羡子园林」诗：『杪秋似初夏，和风正轻靡。从游四、五人，出郭二、三里；细路入幽篁，平沙渡寒沚。羡木行行直，崇冈面面起；故叶凝冬青，新枝垂暮紫。茅居閴无人，远望洵足美；门前百尺阴，荫此一溪水』（同上）。

　　又「重集梦蝶草亭」诗：『桄榔围古寺，故境野情迷。绕槛寒流细，排云碧笋齐。尘清花弄色，市远鸟闲啼。曾作诗中画，山僧问旧题』（同上）。

　　寺庙（庙列在祀典者，俱载「典礼」）

　　台湾县

　　海会寺：即郑氏北园也。康熙二十九年，台厦道王效宗、总镇王化行改建为寺；佛像庄严，寺宇宽敞。亦名开元寺。乾隆十五年，台厦道书成修。寺田，在寺后洲仔庄五十甲，又寺前园六甲零、又檨园一所，为本寺香火。

　　竹溪寺：距邑治二里许。径曲林幽，清溪环拱，竹木花果，颇称胜概；颜其山门曰「小西天寺」。寺田，在尖山庄一十二甲；年收租粟为香火。

　　黄蘗寺：在北门外。康熙二十七年，左营守备孟大志建。三十一年火；三十二年，僧募众重建。四围竹木花果甚多。

　　法华寺：即李茂春梦蝶处；后僧人鸠众改建法华寺。康熙四十七年，凤山知县宋永清建前殿一座，祀火神；置钟、鼓二楼。前后旷地，遍莳花果。起茅亭于鼓楼之后，颜曰「息机」；退食之暇，时憩息焉。乾隆二十九年、知府蒋允焄重建。殿宇巍峨，林木幽邃，备极胜概。寺田，在寺后荒埔一所约二甲余，台湾府蒋毓英给为香灯；又有园在港西里大湖庄一所，凤山知县宋永清置为香火。

　　弥陀寺：在东门内永康里。年久倾圯；康熙五十八年，僧一峰至自武彝募化重兴。

　　寺田，在凤山县嘉祥里阿嗹甲尾园一所，年收粟二十二石；又寺后园一坵，黄士甫、曾亨观置为本寺香火。

　　广慈庵：在东安坊。康熙三十一年建。环植修竹，前对小峰，亦幽静处也。寺田，在诸罗县犁头标大道公营，年收租粟六十五石；诸罗知县张■〈王尹〉给为香火。

　　东坵庙：在东安坊。

　　元帝庙（即真武庙）：在东安坊。康熙二十四年，知府蒋毓英修，高耸甲于他庙。一在镇北坊。总镇张玉麟渡台遭风，梦神披发跣足自樯而降。风恬抵岸，因重新之。后为知府蒋毓英祠。又其一在洲仔尾网寮、一在下洲仔甲、一在广储东里、一在归仁南里、一在仁德里嵌顶、一在崇德里、一在仁和里下湾、一在大目降庄。

　　吴真人庙：在西定坊新街。乾隆五年，里民重修；曰开山宫。又其一在北线尾、一在镇北坊水仔尾、一在观音亭侧、一在石头坑、一在武定里、一在广储东里、一在归仁北里旧社口；其在文贤里一图者三、在二图者一、在安平镇者三。按真人名本，泉之同安白礁人；生宋太平兴国四年，医药如神。景佑二年卒，里人祀之；部使者以庙额为请，敕为「慈济」。庆元间，敕为「忠显」。开禧二年，封英惠侯。台多漳、泉人，以其神医，建庙独盛。

　　药王庙：在西定坊。

　　圣公庙：在中楼仔街。康熙三十年，台厦道高拱干建。漳、泉舟人多祀其神，以其熟识港道。一在海防署前。

　　开山王庙：在东安坊。

　　马王庙：在东安坊。

　　五帝庙：在宁南坊。

　　临水夫人庙：在宁南坊。

　　三山国王庙：在小北门内镇北坊水仔尾。雍正七年，知县杨允玺、左营游击林梦熊率粤民同建。

　　精忠庙：在东安坊镇标右营内。祀宋岳鄂王。

　　水仙宫：在西定港口。开辟后，商旅同建；壮丽异常。一在安平镇渡口。

　　观音宫：有七：在镇北坊者曰观音亭，在宁南坊者曰准提室，在东安坊者曰清水寺；一在东门外，一在广储东里；一在广储西里，康熙四十四年同知洪一栋建；一在大目降庄。

　　观音亭：在罗汉内门。

　　敬圣楼：在南门外。雍正四年，拔贡施世榜建。祀梓潼神。

　　超峰石观音亭：在冈山。僧绍光建。

　　凤山县

　　元兴寺：在县城南鼓山麓。

　　泗洲寺：在县城西。寺前有潭一口，为放生池。

　　宁靖王庙：在邑治长治里竹沪社。

　　仙堂：在长治里前阿社。祀五文昌。环植竹木花果，颇有胜致。

　　元帝庙：一在兴隆庄、一在大竹桥、一在■〈鱼逮〉港；俱乡人鸠众建。

　　元帅庙：在观音山。祀唐张睢阳。

　　观音宫：一在县治龟山下、一在凤山下庄、一在淡水新园、一在万丹港街。

　　慈济宫（即吴真人庙）：一在县署前、一在凤山上庄、一在硫磺水庄、一在半屏山后、一在维新里竹仔港、一在观音山大社。

　　诸罗县

　　诸福寺：在县治西门外。康熙四十六年建。

　　南浦寺：在县治南门外先农坛左。雍正五年建。乾隆十一年，知县周芬斗修；并额今名。绿野青畴，烟光在目，附郭一佳胜也。

　　弥陀寺：在县城南三里大陂上。乾隆二十三年建。

　　水仙宫：在笨港南港街。乾隆四年建。

　　龙湖岩：在开化里赤山庄。伪官陈永华建（闽人谓寺为岩）。环岩幽邃，前有潭，名龙湖；中植荷花，左右列树桃柳。青梅苍桧，远山浮空，宛入图画。

　　大山岩：创建不知何年。岩极峻耸，顶圆平，广可数亩，僧舍在马。寒花古木遍列阶前，烟景溪山俱来目下。

　　元帝庙：在大奎壁庄。康熙二十二年，居民同建；四十九年重建。

　　保生大帝庙（即吴真人）：在县治西门外。康熙四十年建。

　　忠烈庙：在县治西门内玉峰书院左。祀参将罗万仓同妾蒋氏。乾隆二十五年，知县李倓重建。二十七年，知县卫克堉颜曰「忠烈」。

　　三山国王庙：在县治西门内。乾隆十七年，粤民合建。

　　圣王庙：在县治西门内，祀开漳陈圣王。乾隆二十六年，漳民合建。

　　元帅庙：在县署左。祀唐张睢阳。康熙二十八年，居民建。四十八年，参将张国、守备董元骧重修。

　　观音宫：一在咸水港、一在开化里。

　　地藏庵：在县治北门外无祀坛左。康熙五十六年，北路营守备游崇功建。乾隆二十五年，知县李倓修。内地居民棺槥在此寄顿。

　　彰化县

　　观音亭：在县署右。雍正二年，知县谈经正建。乾隆十八年，里民捐赀重修。

　　定公庵：在县城西北。乾隆二十六年，里民鸠赀合建。

　　圣王庙：在县城西。乾隆二十六年，里民鸠赀建。

　　碧山岩：在县治东南半线保，距城三十里。乾隆十七年，住僧□□募建。岩有树木山水萦环映带，颇饶游观（按闽省漳、泉南人谓寺曰岩）。

　　虎山岩：在县治南燕雾保。乾隆十二年，里民赖光高募建。岩左右依山环抱，茂林修竹、翠巘丹崖，游览之胜与碧山岩等。

　　三山国王庙：在县治南员林仔街。雍正十二年，粤民建。

　　淡水厅

　　元坛庙：在南嵌社。

　　观音寺：在八芝兰保剑潭。

　　大士观：在新直山西云岩。乾隆十七年置。

　　澎湖厅

　　将军庙：在将军澳。神无考。

　　大王庙：有三：一在八罩屿、一在龙门港、一在通梁澳。

　　吴真人庙：在奎壁屿。

　　水仙宫：在妈祖宫前。右营游击薛奎建。

　　观音宫：在妈祖宫西侧。康熙三十五年，游击薛奎建。庙前有井二，甘美为澎湖泉第一。

　　附考

　　侍御张鹭洲「小西天」诗：『竹溪小寺远尘■〈廛阝〉，青壁临流薛荔悬；高望美人何处所？漫凭东海说西天』（「瀛壖百咏」）。

　　又「龙湖岩」诗：『湖波镜莹寺门幽，面面晴峦空翠浮；寂历辋川图画里，柳烟花雨不胜愁』（同上）。

　　又海会寺诗：『歌罢蛮腔易梵腔，层楼烟际晚钟撞；吟诗赌奕人稀到，闲煞孤寒白菊窗』。

　　贡生陈文达「法华寺」诗：「乡晨趋野寺，泉籁共幽清。法雨敲仙呗，疏烟湿磬声；虫吟物外想，蝶梦幻中生。顿觉无尘碍，道心处处明』。

　　生员王明标「法华寺」诗：『野寺钟初起，香台竹半遮。松阴堪系马，径曲不容车。吠客穿篱犬，窥人隐树鹅。老僧谈妙谛，古佛坐莲花。何处寻蝶梦？还来问法华。楼高云未散，山静日将斜。园木生佳果，斋厨煮素茶。徘徊怜景色，归路绕烟霞』。

　　生员蒋仕登「竹溪寺」诗：『返照入溪渚，长林树欲曛。晚钟催晓月，宿鸟度归云。远近蝉声乱，微茫野色分。初秋迎爽气，徙倚有余欣』。

