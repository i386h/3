<!-- { "loadSidebar": true } -->
　　海坛镇标右营把总陈宋，亦带领班兵到台，战败被伤，望门投匿，欲薙发为僧；因状貌魁伟、多髭髯，寺僧不纳，避难数家，皆有实据。镇标右营把总吴益，先从游击周应龙在南路赤山战伤奔府，府陷为贼所擒，迫使服官，不肯受；幸与中营刘游击同在一处，得不辱。后随师在大穆降，杀贼得胜。南路营把总张文学，身在地方，三战三北，为贼所擒，亦与中营刘游击同在禁中六日，不屈；逾墙夜遁，往狮子岩为僧。大师入台，集义民四百余人复在军前效力，招回旧兵四百人，巡防搜捕。镇标中营把总周应遂，在南路赤山战伤被擒，系缧牛车，于春牛埔阵上遇陈宋救回。及府陷，往黄蘗寺为僧，在寺中密制「大清」旗，与千总康朝功、把总李先春、韩胜等谋为内应；事泄奔逃。后随师大穆降击贼及北路安抚客庄，皆在军前效力。镇标左营把总李先春，战伤被擒不降，兽医魏本忠保之得释，与黄蘗寺谋内应不果。后随军大穆降杀贼北路、中路，皆有奔走之劳。台协水师右营把总韩胜，战败负伤逃匿，潜与黄蘗寺谋内应不果。大师复台，率亲丁张绍奔赴；绍为贼追杀，胜亦被伤入海。中路、北路，皆随师奔走效力。淡水营俸满千总何太武，先于二月内离营给咨文赴厦，因病稽迟；及府陷，削发为僧，与黄蘗寺谋内应不果。及投大师，亦有奔驰押运之劳。北路营把总王有才，带兵守隘，为贼所执，缚去水窟头黄赵赖承店中；有私释其缚者，纵使遯匿大排竹民家。镇标中营把总王道隆、左营把总陈云、南路营把总陈有祥，皆战伤避匿民舍。及大师至，道隆招贼蔡镇一名，与陈云同在大穆降杀贼；有祥奔驰南、北路，获贼吴亚一名。镇标右营把总李贞，先于三月内呕血给假医治；及贼陷府，伏枕奄奄，至今尚病危不起；则诸弁之无从贼，亦可知也。

　　金门镇标右营千总康朝功，带领班兵到台，战败被伤，杂死尸中以免。及府陷，为贼所擒，赂贼兄戴显得释，入黄蘗寺为僧，与周应遂等谋内应；事泄，逃匿破柩六日，僧寄渊密送饭食得不死。或有言其在戴穆辕门受职，殊无实据；而黄蘗内应之谋，则其事甚真。如已从贼受职，何必为僧；且潜身破柩，与死为邻？终随大师在大穆降杀贼得胜，则该弁亦确未受污而有驰驱效力之据者也。

　　镇标左营把总许升、右营把总黄升，贼至先遁，并未接战；及大师平台，大穆降之役亦皆与焉。

　　镇标右营千总李由，战败逃散；至六月二十八日，出投大师。或有言其从贼服役，而李由供以为无；且云有沈尧、巫三元可证，则踪迹未可定也。道标把总陈喜，或有言其在林曹处办事，而该弁则供为林曹所获，僧寂兴保之得免；则踪迹未可定也。南路营千总阮钦，据供有战伤，亦未从贼，且有擒获贼首颜子京之功。但人言籍籍，多不谓然。而该营旧百队姜发、蔡升、王国文、李春等供称：四月二十七日南路失陷，千总阮钦并无上阵，不知去向；至颜子京系众目兵所获，而千总在府有无从贼，百队不晓得。则阮钦踪迹未可定也。把总李兴盛，为贼首郭国祯所擒；据姜发、蔡升、王国文、李春等供称：四月二十九日李兴盛已从郭国祯，六月二十三日同百队将擒斩郑廷瑞首级解赴军前。而该弁自供并未从贼，有陈石、林尧等保结，则踪迹亦未可定也。北路营把总叶旺，则兵败潜匿民家，闻陈徽、郑高募兵克复诸罗，始出共事，旋又逸去；后招出贼目陈奏凯一名。但罗参将家人现在首告其从贼，则踪迹亦未可定也。台协水师左营把总涂勋，据供分防鹿仔港，于五月初三日奉檄调带兵五十名、配船三只，初五夜二更入鹿耳门、到安平镇，始知府陷；令各兵密埋军器红毛城侧，散匿民家。此说殊不可信；贼既陷府五日，口岸戒严，岂容一舟夜入鹿耳，复抵安平？且既知贼据，无故意登岸埋藏军器之理。安平地方浅狭，鸡犬难藏，安得五十名兵皆有亲戚窝匿，无人知觉？或有言其初五晚舟至隙仔被擒，在贼首黄日升处六、七日；而该弁并不实供，求工反拙。又未可遽定也。则李田、陈喜、阮钦、李兴盛及叶旺、涂勋等六弁，应请宪台亲讯定夺。

　　南路营千总张世德，托故先逃，遂回内地。至今行提并未到案，无从查核；应行司就近勘详另报。镇标中营把总王丑，于五月初一日赍公文赴鹿耳门，望见府陷，遂奔澎湖，复附商船逸去泉州。其后随师效力，同入鹿耳、安平。当与奉参至澎十六员一体议拟，在周应龙、张彦贤之间。澎湖协右营把总吴良，在台修理战舰，偕贼回澎；经前提督讯解部院军前，寻亦病死。南路营把总薛雄，已经病故，毋庸再议。北路营守备刘锡，因公赴省领饷；台协左营千总董方，奉差赴厦接饷；中营把总李佑，赴厦考验。贼乱时，皆不在台：均应于全台底定事案内，确查功绩议叙。南路营把总魏明，贼乱时先已离台赴考，后随师救援淡水；澎协左营千总李耀国，在台修理战舰，府陷回澎，后随师往援淡水；把总陈贤，四月内护商到台，二十八日奉差赴澎请援，奔驰厦、省，后随师往援淡水；淡水营把总汤乔，在台修理战舰，府陷仍回淡水；金门镇标右营千总刘使，带领班兵赴淡换回，至牛骂汛闻贼陷府，仍带班兵回淡协防：均应于遵旨事案内，同淡水官兵一体议叙。

　　此四十一员存亡、功罪之大概也。除刘锡、董方等八员另查功绩分报，张世德一弁就近勘详另拟，薛雄、吴良已故毋庸更议，其余三十员中从容就义、临大节而不可夺，当以刘得紫为第一，而间关险难、力图恢复之陈徽、郑高、龚捷、吴德光、马云骥等次之，李信、陈宋、张成、吴益又次之；黄蘗之谋事虽不就，其志可嘉，则周应遂等诸人又次之。其余或擒、或免，窜身草泽，均无疑议。虽内有许升、陈云、李先春、韩胜等四弁势穷力竭，混踪躲避，实非从贼。即李由、陈喜等数弁踪迹未明，另请覆讯，亦未有受贼要职，显然杀害官兵、芟夷民庶；不过畏死贪生，腼颜丧节。应否从宽、从严，统俟宪台亲讯定夺，非职等所敢遽议者也。

　　书

　　覆制军台疆经理书（代）蓝鼎元

　　十月既望，接到宪檄，内开台疆经理事宜八条。翼日，又奉谕札，再加四条。具见未雨绸缪，为台地苍生谋善后之策。职等自当遵命，次第举行。亦有胸中未能悉达，不得不略属僚奉上之文，而讲质疑问难之谊。伏惟宪台，少加垂察！

　　台湾海外天险，治乱安危，关系国家东南甚巨。其地高山百重、平原万顷，舟楫往来，四通八达。外即日本、琉球、吕宋、荷兰、暹罗、噶■〈口留〉吧、安南、西洋诸番，一苇可杭；内则福建、广东、浙江、江南、山东、辽阳，不啻比邻而处、门户相通，足为藩篱之限，非若寻常岛屿介在可有可无间。值兹寇乱、风灾之后，民生凋瘵，大异本来富庶面目。然风俗尚多浇恶，奸宄未尽革心，网密则伤、网疏则犯。治安之政宜严而不宜宽，将安将治之民宜静而不宜动。

　　伏读宪谕：罗汉门黄殿庄，朱一贵起事之所，应将房屋尽行烧毁、人民尽行驱逐，不许往来耕种。阿猴林山径四达，大木丛茂，宽长三、四十里；抽藤、锯板、烧炭、砍柴、耕种之人甚多，亦应尽数撤回，蓬厂尽行烧毁。槟榔林为杜君英起事之处，琅峤为极边藏奸之所，房屋人民皆当烧毁驱逐，不许再种田园，砍柴来往。以上四条，防患拔根，至周至决。职等再四思维，一人谋逆，九族皆诛；乱贼所居之地，虽墟其里可也。惟是起贼非止数处，数处人民不下数百家，则亦微有可虑者。人情安土重迁，既有田畴、庐舍、室家、妇子，环聚耕凿，一旦驱逐搬移，不能遍给以资生之藉，则无屋可住、无田可耕，失业流离，必为盗贼：一可虑也。其地既广且饶，宜田、宜宅，可以容民畜众；而置之空虚，无人镇压，则是弃为贼巢，使奸宄便于出没：二可虑也。前此台地何人非贼？国公、将军而外，伪镇不止千余；今诛之不可胜诛，俱仍安居乐业。而独于附近贼里之人田宅尽倾，驱村众而流离之；邻贼之罪重于作贼：三可虑也。台寇虽起山间，在郡十居其九。若欲因贼弃地，则府治先不可言。况琅峤并未起贼，虽处极边，广饶十倍于罗汉门；现在耕凿数百人，番黎相安，已成乐土。今无故欲荡其居，尽绝人迹往来，则官兵断不肯履险涉远而巡入百余里无人之地；脱有匪类聚众出没，更无他人可以报信：四可虑也。锯板、抽藤，贫民衣食所系，兼以采取木料，修理战船，为军务所必需；而砍柴、烧炭，尤人生日用所不可少。暂时清山则可，若欲永远禁绝，则流离失业之众又将不下千百家，势必违误船工，而全台且有不火食之患：五可虑也。疆土既开，有日辟、无日蹶。台地宋、元以前，并无人知；至明中叶，太监王三保舟下西洋，遭风始至此。未几，而海寇林道干据之，颜思齐、郑芝龙与倭据之，荷兰据之，郑成功又据之。国家初设郡县，管辖不过百余里；距今未四十年，而开垦流移之众延袤二千余里，糖、榖之利甲天下。过此再四、五十年，连内山、山后野番不到之境，皆将为良田美宅，万万不可遏抑。今乃欲令现成村社废为邱墟，设为厉禁，断断不能：六可虑也。曩者诸罗令周锺瑄有清革流民，以大甲溪为界之请；凤山令宋永清有议弃琅峤之详。今北至淡水、鸡笼，南至沙马矶头，皆欣然乐郊，争趋若鹜；虽欲限之，恶得而限之！职等愚见，以为人无良匪，教化则驯；地无美恶，经理则善。莫如添兵设防，广听开垦，地利尽、人力齐，鸡鸣狗吠相闻；虽有盗贼，将无逋逃之薮。何必因噎废食，乃为全身远害哉？今窃议于罗汉内门中埔庄设汛防兵三百名，以千总一员驻札其地；琅峤亦设千总一员、兵三百名，控扼极边一带。三、六、九期操演之外，准其自备牛、种，就地屯田以为余资，虽险远而弁兵便焉。槟榔林在平原旷土之中，杜君英出没庄屋久被焚毁；附近村社人烟稠密，星罗碁布，离下淡水营内埔庄汛防不远，无庸更议。至各处乡民欲入深山采取树木，或令家甲邻右互结，给与腰牌，毋许胥役需索牌费一分一厘，听从其便。

