<!-- { "loadSidebar": true } -->
　　周侯名锺瑄，字宣子；贵阳人。登丙子科，以清德文学世其家。

　　重修台湾县学碑记巡台御史黄叔璥（宛平人）

　　岁壬寅，璥奉命巡视台湾。于时■〈寇，女代攴〉乱方息，继以大饥。学宫飘摇飓风霪雨间，颓然欲尽。官斯土者虽目击心伤，不遑及矣。与璥偕来者，贵阳周君锺瑄。前以诸罗令报最为高唐牧，内迁员外郎；至是，以贤能特简令台湾，慎其选也。周君既至，设平粜法以苏郡治、躬运米以赈澎湖，境以内欣欣然更生焉。乃亟鸠工庀材，仍厥旧制。凡殿庑、门垣、生舍，修者修之、筑者筑之。时诏崇先圣五世王爵，为改建五王祠。不费帑、不役民，皆周君节啬俸钱而独任之。始事于癸卯季秋，落成于甲辰仲春；縻白金三百五十有奇。不数时，而庙貌聿新，因请璥为记其年月。

　　璥维学校之设，所以长育人材，一道德、同风俗，教孝、教忠也。学者于此，不能穷其指归而得其要领、身体而力行之，故父教其子、师勉其弟沈溺于词章，庞杂于功利、权谋、术数；所谓人材，不可问矣！道德奚自而一、风俗奚自而同？今台当更化之后，学者蒸蒸然思复于古，知圣贤之所以教人者，其指归、要领，不过欲人尽力于君臣、父子、夫妇、昆弟、朋友之间。父教其子、师勉其弟，日引日上，庶成笃学力行之君子，无徒以词章为梯弋科名之具，无或以功利、权谋、术数以流入于不肖之归，则道德一、风俗同，庶不负国家养士之隆，与贤司牧师旅饥馑之余据拮经营之意，实有厚望焉。

　　是役也，董其事者，本学教谕葛炆；例得书于石。

　　海东书院记巡台御史杨二酉（太原人）

　　圣天子临雍讲学，文教遐敷；岁拨帑金如干于直省各立书院，以造天下士，彬彬乎霞蔚云蒸，称极盛焉。

　　台阳海峤，隶闽之东南郡；相去榕城，约千余里。诸生一仰止「鳌峰」，且不免望洋而叹也。郡学西侧，旧有海东书院，为较士之所。前给谏渔庄单公请以别置考棚，遂成闲廨。岁己未，予衔命巡方，视学来兹，凡一至、再至焉。中多轩楹，可读可栖；明堂列前可以讲，矮屋通后可以爨。意选内郡通经宿儒充教授为良师，尤堪作育多士，与「鳌峰」并峙。谋之观察刘公，亦然予言。第以薪水诸费无出，奈何？邑明经施子士安慨然而身任之；先请输稻千斛，仍置水田千亩为久远计。予曰：『是可以入告矣』。逾数月议行，刘公捐俸倡修。一时轩窗爽洁，什器周备，焕如也。郡守钱公亦能加意振作，选诸生中文艺有可观者，得数十人，以实其中；延教授薛仲黄为师，致敬尽礼。观二公所编规约数条，详慎之议，历历可见。

　　夫兴文劝士，采风者之责也；敬事图成，良有司之谊也。抒一家之力、供多士之需，义不泯于乡也；取一人之善、成天下之材，恩必出自上也。尔师生各宜锐志精心，无怠学、无倦教，言语文字之中，申以修己治人之道。渐摩既久，当必有明体致用者出，以膺公辅而扬休明，上慰圣天子棫朴作人之至意，宁云岛屿生色、乡里增荣已哉！予于尔师生有厚期焉。

　　秀峰塔记杨二酉

　　辛酉春，予以及瓜，馆于郡学斋署。西邻泮宫，再西为海东书院；左山、右海，据郡胜概。面迎魁阁，平冈数迭，远近环映。台绅士且以巽位未甚秀拔，议请建浮屠为笔峰，予曰『然』；谋之同事诸公，咸曰『可』。遂各捐俸，卜吉以兴。

　　甫阅月而讫功。深基固垒，六出五重，下广丈有九尺；递削至端，高七寻有奇。通中引节，上开洞窗有四；干面颜石额，曰「秀峰」。靡金钱八百余两。职其事，邑生龚帝臣等凡六十有六人；输力任劳，俱能踊跃从事。

　　竣之日，相与集饮而落之；而桐阴竹翠中，峭颖圆锋，摩云插汉，跃然在芹水间矣。后有兴者，得谓秀峰有灵；其然，其不然耶？

　　重葺斐亭记台湾道庄年（长洲人）

　　道署后有澄台、斐亭，瀛壖八景之二也。癸亥秋，余承乏观察。既揽澄台之胜，复询所谓斐亭者已邈不可即。唯台西北隅有堂岿然，中溜悬额曰「斐亭」；余窃疑之。按亭与台，皆前副使高公拱干所构。公所为「澄台记」，云载庀小亭于署后，环以竹，名以「斐」；更筑台于亭左，名之曰「澄」。是斐亭当在澄台之右；彼岿然西北之堂，未可据窃其名以诬前人也。爰是披荆芟棘，于台北十数武得隙地方二丈，石级砖甃尚余草际；又傍多美箭，苍翠袭人。遍访于故吏，佥谓亭在是。因出俸余，筑草亭于其上。

　　落成日，偕我宾侣，俯仰其间。想见前哲之风流不坠、斯亭之兴废有时，不觉感慨系之。后之人履斯地而揽其胜，当不致有面失嵩华之叹；则是役也，宁惟补志乘之未备，实于斯亭有大造焉。

　　文庙重修碑记台湾知府褚禄（清浦人）

　　余奉调，来守台郡。越日，斋祓谒圣。仰瞻庙貌岿然更新，而匠石尚诜集未竣事。退而谒巡台六、范二公，教以移易风俗，必先培养人材；当思体圣天子崇道兴学之意，以为政治之本。余心识其语，因以知化理之隆，造邦者之大有造于兹土也。

　　郡城文庙，海东风化所关，日久不治。适观察庄公摄府篆，毅然曰：『是余之责也』；遂简公镪二百五十余缗，属郡司马方君董其役，诏以诚敬之道，务勿烦民。故凡工料，悉给以常值不少减，而民皆竞趋鼛鼓如鹜。司马周度相视，举上木、斵垩、丹刻等功，精于规画，克恭厥事。将竣，费稍靳，庄公又率余与方司马暨淡水曾司马共捐以成之。庑后两翼为义学，前雷阳陈清端公所建之十二斋也；因并完缮，进师生课诵其中。一时教典并行，甚盛举也。吁！巡方二公惓惓于崇道兴学，睹兹修举宏备，得无欣然而大愉惬乎！

　　今夫崇道兴学，所以劝士也。台郡虽僻处海外，入庙者莫不知敬。「书」云：『未见圣，若弗见』。今也，面诸羹墙、闻诸肸蠁，怵惕弥虔，士习以端，人材以出，文运以兴。由是风声广励、邪慝不作，狱息盗弭、刑清武偃；百昌遂而诸福集，金汤固而盘石安。然则斯举所系，夫岂浅鲜也哉！爰书而记之。

　　新修城隍庙前石道记台湾令李阊权（安邑人）

　　台邑城隍庙在镇北坊，隘且就蚀有日矣。余下车，即捐赀缮葺，俾栋宇更新而神庥以妥。庙前沙礐之地，界近右营，为四出之逵；岁久颓圯，行者病之。刺史褚公暨郡丞方公仰承大宪振理维新之意，属余亟谋之。顾工巨费繁，不以时举。

　　余惟「夏令」有除道成梁之期、「周礼」有庐舍委积之典，经涂废治，亦王政之一端也。宋张希颜宰萍乡，入其县境，则田畴垦辟以至驿传、桥道无不修葺，深为张乖崖所称。余不敏，弗克景企前徽，然亦尝惓惓念之；何可以道茀贻讥耶！会吏民吴继甲等集绅士耆民乐输恐后，具状于余；余喜而从之，遂为力董其役。鸠工于二月之晦，告竣于又三月上澣。延袤二百余丈，周、广自寻尺以至通轨；共糜金钱三十万。今而后，康庄如砥，争咏周行；举一隅以推之，卉岛编氓，将悉遵道路以会归荡平也夫。

　　落成之日，因为之胪陈其概云。

　　记十八重溪示诸将弁（代）蓝鼎元

　　十八重溪在哆罗邑之东，去诸罗邑治五十里。乃一溪曲折绕道，跋涉十八重；间有一、二支流附入，非十八条溪水横流而过也。

　　其中为大埔庄，土颇宽旷，旁附以溪背、员潭、嵌下、北势、枫树冈等小村落。未乱时，人烟差盛。今居民七十九家，计二百五十七人。多潮籍，无土著；或有漳、泉人杂其间，犹未及十分之一也。中有女眷者一人，年六十以上者六人、十六以下者无一人；皆丁壮力农，无妻室、无老耆幼稚。其田共三十二甲，视内地三百六十余亩；亦据报闻，未核实清丈；本哆啰嘓社番之业，武举李贞镐代番纳社饷、招客民垦之者也。

　　自诸罗邑治出郭，南行二十五里至枫子林，皆坦道。稍过，则为山蹊。十里至番子岭，岭下为一重溪，仄径纡回。连涉十五重溪，则至大埔庄；四面大山环绕，人迹至此止矣。东南有一小路，行二十里至南寮，可通大武垄，高岭陡绝。由大山峭壁而上，壁间凿小洞，可容足如登梯然；行者以手攀树藤，足踏洞窝，甚险。北路山寇捕急，每从此遁大武垄，通罗汉门、阿猴林，而为南、中二路之患。今下加冬署守备李郡奉宪檄塞山蹊，掘去足窝，断藤伐树；道阻不可行也。

　　夫遏奸宄、靖地方，在人不在险。藤生树长，而后保无有开辟鸟道者？似当加之经理，使凡兹人民皆有室家、田宅之系累，即孔道犹重关耳。斯地故逋逃薮，深僻宜防范；恐或劳我军过此，诸将弁识之。

　　记采风图后庄年

　　台疆，古东海岛也。自我朝收入版图，畏威怀德，咸颙首跂踵蒸蒸向化。迄今涵濡六十余载，驯犷鸷为善良、易狉獉以秩序，熙熙穰穰，忭舞康衢。盖丕冒海隅日出，罔不率被矣。

　　乾隆八年，天子命黄门六公来按视兹土。公慈明综练，镇谧不扰。举凡整纲陈纪、迪教制刑，毋矫揉而纷、毋因仍而弛；务协于砥平鹄正，惟和惟一，以与亿万姓赡养嬉游于滉瀁海天之下。余忝任观察，周咨就正，得规随而遵守之，以无陨厥职。间又出其退食之余所绘「采风图」若干幅示余，令跋其后。

　　窃思周公作「王会」，记渠叟、■〈鼠勺〉犬、康人、桴苡之属；唐贞观间，外国献菩提木、钵罗花、拔兰鹿、金卯鸡、活缛蛇诸物有异于常者，皆诏所司详录之。此乌译陈德、狼舞献功，尚足征宾廷之盛。矧夫统区外以为区内、隶外番以为内氓，种种物类之殊、民俗之歧，安可无以志之，俾传播于无穷？夫陈诗纳贾，皇华之选也；采风布政，星轺之任也。齐其政教而不易其俗之所宜，牖民孔易；为之作新而渐摩之，使底于德一而风同，端有赖于此焉。岂同炫奇志怪，徒夸大宛之蒟酱邛竹、西国之灵胶吉光已耶！则览是图者，不可不知公微意之所在也。

　　重修府学文庙碑记杨开鼎

　　圣天子重熙累洽，教化覃敷，薄海内外，罔不风同道一。台，故海东隩区也；自入版图，经陶冶数十年，而棫朴菁莪，蒸然蔚起。其兴教之地，尤首重焉。乾隆己巳夏，余衔命巡方兼视学兹土。至则恭谒文庙，环视殿庑堂宇渐就倾圯、祭器乐器因陋就简，窃恻然忧之。及检郡乘，知学宫曩为海康陈公所修建者，距今三十余年。其「修学记」中，拳拳以非作新于始之为难，而能继继承承永护于后之为难。盖深望夫有基勿坏，后起者接踵而修葺之也。顾其间虽经监司、刺史辈捐金补缮，不数岁而朽蠹剥蚀，复不可支。盖非彻底建造，难云固也。

