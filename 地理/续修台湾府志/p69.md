<!-- { "loadSidebar": true } -->
　　平地近番，不识不知、无求无欲；日游于葛天、无怀之世，有击坏、鼓腹之遗风。往来市中，状貌无甚异，惟两目拗深瞪视似稍别。其语多作都卢嘓辘声，呼酒曰「打喇酥」、烟曰「笃木固」。相传元人灭金，金人有浮海避元者为飓风飘至，各择所居，耕凿自赡；数世之后，忘其所自，而语则未尝改。终岁不知春、夏，老死不知年岁。有金钱无所用，故不知蓄积。秋成纳稼，计终岁所食；有余，则尽付曲蘖，无男女皆嗜酒。屋必自构、衣必自织。绩麻为网、屈竹为弓，以猎、以渔，罔非自为而用之。腰间一刀，凡所成造，皆出于此。惟陶冶不能自为；得铁则取涧中两石自搥之，久亦成器。社推一、二人为土官，非滇、广征赋税、劫杀拥兵自卫者比（「稗海纪游」）。土番，非如云、贵之猫獠猺獞各分种类聚族而居者也。社之大者不过一、二百丁，社之小者止有二、三十丁。见在各社有正、副土官，以统摄番众；然亦文项蒙头，无分体统。考其实，即内地里长、保长之役耳（「东宁政事集」）。

　　红毛始踞时，平地土官悉受约束；犯法杀人者，剿灭无孑遗。郑氏继至，立法尤严；诛夷不遗赤子，并田畴庐舍废之。诸番谓郑氏来，红毛畏逃；今郑氏又剿灭，帝真天威矣。故其人既愚，又甚畏法。郡县有财力者认办社课，名曰社商。社商又委通事、伙长辈使居社中，凡番一粒一毫，皆有籍稽之；射得麋鹿，尽取其肉为脯并取其皮，二者输赋有余。然朘削无厌，视所有不异己物。平时事无巨细，悉呼男妇孩稚供役；且纳番妇为妻妾。有求必与、有过必挞，而番人不甚怨之。苟能化以礼义、风以诗书，教以蓄有备无之道，制以衣服、饮食、冠婚、丧祭之礼，远在百年、近则三十年，将见风俗改观，率循礼教，宁与中国之民有异乎？余谓欲化番人，必如唐韦皋、宋张咏之治蜀，久任数十年，不责旦暮之效，然后可。噫！盖亦难言矣。又有暗阻潜挠于中者，则社棍是也。谋充伙长、通事，熟识番情，复解番语；父死子继，流毒无已。社商有亏折耗费，此辈坐享其利；社商率一、二岁更易，此辈虽死不移。利番人之愚，又欲番人之贫；愚则攫夺惟意，贫则力不敢抗。即有以冤诉者，番语咮离，不能达情；通事颠倒以对，番人反受呵谴。是举世所当哀矜者，莫番若矣！乃以其异类且歧视之，见其无衣，曰：『是不知寒』；见其雨行露宿，曰：『彼不致疾』；见其负重驰远，曰：『若本耐劳』。噫！若亦人也，马不宿驰、牛无偏驾，否则致疾；牛马且然，而况于人乎？抑知彼苟多帛，亦重绨矣，寒胡为哉！彼苟无事，亦安居矣，暴露胡为哉？彼苟免力役，亦暇且逸矣，奔走负戴胡为哉！异其人，何必异其性（「稗海纪游」）！

　　贌社之税，在红夷即有之。其法：每年五月初二日，主计诸官集于公所，愿贌众商亦至其地。将各社港饷银之数高呼于上，商人愿认，则报名承应；不应者减其数而再呼，至有人承应而止。随即取商人姓名及所认饷额书之于册，取具街市铺户保领，就商征收，分为四季。商人既认之后，率其伙伴，至社贸易。几番之所有与番之所需，皆出于商人之手；外此无敢买，亦无敢卖。虽可裕饷，实未免于累商也。台湾南北番社以捕鹿为业，贌社之商以货物与番民贸易；肉则作脯发卖，皮则交官折饷。日本之人，多用皮以为衣服、包裹及墙壁之饰，岁必需之。红夷以来，即以鹿皮兴贩，有■〈鹿外酉内〉皮、有牯皮、有母皮、有獐皮、有末皮。■〈鹿外酉内〉皮大而重，郑氏照斤给价；其下四种，俱按大小分价贵贱。一年所得，亦无定数；伪册所云捕鹿多则皮张多、捕鹿少则皮张少。盖以鹿生山谷，采捕不能预计也（「诸罗杂识」）。

　　交纳鹿皮，自红毛以来，即为成例。收皮之数，每年不过五万张（或曰万余张）。牯皮、母皮、末皮、獐皮、■〈鹿外酉内〉皮分为五等，大小兼收。伪册报部，并未有止用大鹿皮及山马皮之说（「东宁政事集」）。

　　文身，皆命之祖父。刑牲，会社众饮其子孙至醉，刺以针，醋而墨之。亦有壮而自文者。世相继，否则已焉。虽痛楚，忍创而刺之，云不敢背祖也（「诸罗志」）。

　　每秋成，会同社之人赛戏、饮酒过年，名曰「做年」。男妇尽选服饰华丽者披裹以出，壮番结五尺鸟羽为冠。酒浆、菜饵、鱼鲊，席地陈设，递相酬酢。酒酣度曲，为联袂之歌。男居前二、三人，其下妇女连臂踏歌，曲喃喃不可晓；声微韵远，颇有古意。每一度，齐咻一声，以鸣金为起止（「台湾志略」）。

　　夫妇亲昵；虽富，无婢妾僮仆，终身不出里闬。行携手、坐同车，不知有生人离别之苦。不为窃盗穿窬、不识博奕；种织、渔猎、樵采之外，浑乎混沌之未凿也（「诸罗志」）。

　　巡使按年巡历南、北二路，抚赏番黎，宣布圣泽。凡至一社，土官妇女远迎马前，意甚诚切；有跪献「都都」者。张鹭洲侍御有诗云：『争迎使节共欢呼，骢马前头众妇趋；首顶餈盘陈野食，大官曾未识都都』？按「都都」与内地餈团略同（「台海采风图」）。

　　雍正十二年，南北各番社立社师，择汉人之通文理者，给以馆谷，教诸番童。递年南北路巡历，宣社师及各童至，能背诵「四子书」及「毛诗」。岁、科与童子试，亦知文理；有背诵「诗」、「易」经无讹者；作字颇有楷法。番童皆薙发，冠履衣布帛如汉人。有番名而无汉姓（同上）。

　　番俗以女承家，凡家务悉以女主之；故女作而男随焉。番妇耕稼备尝辛苦，或襁褓负子扶犁；男则仅供馌饷（同上）。

　　郡邑附近番社，亦三、四月插秧。先日，猎主酹酒祝空中，占鸟音吉，然后男女偕往插种，亲党饟黍往馌焉。番地土多人少，所播之地一年一易，故颖栗滋长，薄种广收（同上）。

　　番稻七月成熟，集通社阄定日期，以次输获。及期，各家皆自蠲牲酒以祭神；遂率男女同往，以手摘取，不用镰铚。归则相劳以酒（同上）。

　　社番择空隙地，编藤架竹木，高建望楼。每逢稻田黄茂、收获登场之时，至夜，呼群扳缘而上以延睇遐瞩；平地亦持械支柝，彻晓巡伺，以妨奸宄。此亦同井相助之意（同上）。

　　收成后，于屋傍别筑室，围以竹箙、覆以茅苫；连穗倒而悬之，令易干，名之曰「禾间」。其粟名倭，粒大而性粘，略似糯米；蒸熟摊冷，以手掬而食之（同上）。

　　番无碾米之具，以大木为臼、直木为杵；带穗舂，令脱粟，计足供一日之食。男女同作，率以为常（同上）。

　　番女织杼，以大木如榜栳，凿空其中，横穿以竹，使可转；缠经于上。刓木为轴，系于腰，穿梭阖而织之。以树皮合葛丝织毡，名曰「达戈纹」；以色丝合鸟兽毛织帛，采各色草染采，斑斓相间。又有巾布等物，皆坚致（同上）。

　　番已娶者曰「暹」，调奸有禁；未娶者名「麻达」。番女年及笄，任自择配。每日梳洗，麻达有见之属意者，馈鲜花、赠芍归荑，遂与野合；告父母成「牵手」焉（同上）。

　　番俗初产，母携所育婗嫛同浴于溪，不怖风寒。盖番性与与水习，秋潦骤降，溪壑涨盈，腰掖葫芦径度如驰。有病亦取水灌顶，倾舄而下，以浑身烟发为度；未发再灌，发透则病愈（同上）。

　　番妇育儿，以大布为襁褓。有事耕织，则系布于树，较枝桠相距远近，首尾结之，若悬床然。风动枝叶飒飒然，儿酣睡其中，不颠不怖。饥则就乳之，醒仍置焉。故长不畏风寒；终岁赤裸，扳缘高树，若素习然。元次山「思太古诗」云：『婴孩寄树巅，就水捕■〈鱼鸟〉鲈；所欢同鸟兽，身意复何拘』！与此大相类；不可谓社番非无怀、葛天之民也（同上）。

　　台山产藤，粗如绳，长数十丈。人迹不到深林蓊翳之区，滋蔓芃茸，沿盘涧谷间。生番往往匿其中，剸刃杀人，故最难取。缘资用广而取利大，番、汉贪之，虽冒险亦无畏焉（同上）。

　　台地未入版图以前，番惟以射猎为生，名曰「出草」；至今尚沿其俗。十龄以上，即令演弓矢；炼习既熟，三、四十步外取的必中。当春深草茂，则邀集社众，各持器械、带猎犬，逐之呼噪，四面围猎。得鹿则刺喉吮其血，或禽兔生啖之；腌其脏腹，令生蛆，名曰「肉笋」，以为美馔。其皮，则以易汉人盐米、烟布等物（同上）。

　　农事既毕，各番互相邀饮；必令酒多，不拘肴核。男女杂坐讙呼；其最相亲爱者亚肩并唇，取酒从上舄下，双入于口，倾流满地，以为快乐。若汉人阑入，便拉同饮，不醉不止（同上）。

　　番无年岁，不辨四时，以刺桐花开为一度。每当花红草绿之时，整洁牛车，番女梳洗盛妆饰，登车往邻社游观，麻达执鞭为之驱。途中亲识相遇，掷果为戏。若行人有目送之而称其艳冶者，即男女均悦以为快（同上）。

　　番女有缈绵氏之戏，即秋千也。以缈为飞、以绵氏为天，意以为飞天耳。每风和景明，招邀同伴，椎髻盘花、靓妆丽服，以银钱、珊珠贯肩背，条脱缠腕，累累相比，欢呼游戏。台人有『云霭碧梧飞彩凤，花移丹桂下姮娥』之句咏其事（同上）。

　　彰化以北，番妇日往溪潭盥颒浴；女伴牵呼，拍浮蹀躞，谑浪相嬲。虽番、汉聚观，无所怖忌。台人有『浪映桃腮花片落，波摇粉臂玉鱼游』之句（同上）。

　　内山绝顶有社，名曰嘟嘓。其番剪发，突睛大耳，状甚恶。足指如鸡爪，上树如狈狝，善射好杀。无路可通，土人扳藤上下，与近番交易，一月一次；虽生番亦慑焉。惟惧炮火，闻声即跳遁（同上）。

　　台番涵濡德化，亦有礼让之风。卑幼遇尊长，却步道傍，背面而立；俟其过，始随行。若驾车，则远引以避。如遇同辈，亦停车通问，相让而行。不可以蛮俗鄙之也（同上）。

　　社番南弱于北。南路内山邦尉等社，凶番常出杀掠，通事忧之。常求北社，每年二次差目番二人（名曰「出海」）带器械、番众至南社，谕令不得肆恶；违则剿之。盖南社被北社虔刘苦毒，故闻之奉令惟谨也（同上）。

