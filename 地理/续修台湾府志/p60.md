<!-- { "loadSidebar": true } -->
　　七夕，呼为巧节。家供织女，称为七星娘。纸糊彩亭，晚备花粉、香果、酒醴、三牲、鸭蛋七枚、饭七碗，命道士祭献；毕，则将端阳男女所结丝缕剪断，同花粉掷于屋上。食螺蛳，以为明目。黄豆煮熟洋糖拌裹及龙眼芋头相赠贻，名曰「结缘」（「赤嵌笔谈」）。士子以七月七日为魁星诞日。多于是夜为魁星会，备酒肴欢饮。村塾尤甚（「旧志」）。

　　七月十五日，亦为盂兰会。数日前，好事者醵金为首，延僧众作道场；将会中人生年月日时辰开明疏内，陈设饼饵、香橼、柚子、蕉果、黄梨、鲜姜，堆盘高二、三尺，并设纸牌、骰子、烟筒等物，至夜分同羹饭施焰口，谓之「普度」。更有放水灯者，头家为纸灯千百，晚于海边燃之。头家几人则各手放第一盏，或捐中番钱一或减半，置于灯内，众灯齐燃；沿海渔船争相攫取，得者谓一年大顺。沿街或三五十家为一局，张灯结彩，陈设图画、玩器，锣鼓喧杂，观者如堵。二日事毕，命优人演戏以为乐，谓之「压醮尾」；月尽方罢（「赤嵌笔谈」）。

　　中秋，祭当境土地。张灯演戏，与二月二日同；「春祈而秋报」也。是夜，士子递为燕饮赏月。制大月饼，名为「中秋饼」；朱书「元」字，掷四红夺之，取「秋闱夺元」之兆。山桥野店，歌吹相闻，谓之「社戏」。更有置笔墨、纸研、香囊、瓶袋诸物，罗列市廛，赌胜夺采，负则偿值。

　　重阳，士人载酒为「登高会」。童子制风筝如鸢、如宝幢、如八卦河洛图，竞于高原因风送之，以高下为胜负；夜或系灯其上，远望若炯炯巨星。

　　十一月冬至日，家作米丸，祀先祭神，合家皆食之，谓之「添岁」；即古所谓「亚岁」也。门扉、器物各黏一丸，谓之「饷耗」。是日长幼祀祖、贺节，略如元旦。

　　十二月二十四日，前数日各家扫尘。凡宫庙人家，各备茶果、牲醴，印幡幢舆马仪从于楮，焚而送之，谓之「送神」。至来岁孟陬四日，具仪如前，谓之「接神」。

　　二十五日，各家斋戒焚香，莫敢狎亵；俗传谓天神下降之日（以上并「旧志」）。

　　除夕前数日，以各种生菜沸水泡瓮中，以供新岁祭祀之用。余则待发变后食之，名曰「来年菜」（「赤嵌笔谈」）。

　　除夕，杀黑鸭以祭神，谓其压除一岁凶事；为纸虎，口内实以鸭血或猪血、生肉于门外烧之，以禳除不祥（同上）。

　　气候

　　台僻东南隅，地势最下，四面环海，遥隔重洋数千里，其气候与内郡悬殊。大约暑多于寒，锺鼎之家，狐貉无所用之；细民无衣无褐，亦可卒岁。花卉则不时常开，木叶则历年未落；瓜蒲蔬茹之类，虽穷冬亦华秀。此寒暑之气候不同也。春频旱，秋频潦；东南云蒸则滂沱，西北密云鲜润泽。所以云行雨施，必在南风盛发之时。此雨旸之气候不同也。四时之风，南飓居多。七、八月间，因风击浪，楫为摧、樯为倾；其涛浪之声，远闻数百里外。晓东、暮西，风之所自，与中土顿殊。此风飙之气候不同也。且一郡之中，而穷南、极北，气候亦迥不侔。自府治至凤山，渐南渐热。凤山至下淡水等处，冬少朔风，土素和暖。蕴隆之气，昼为特甚；入夜转寒。未晡而露降，日出而雾消。自府治至诸罗、彰化，渐北渐寒。彰化至八里坌、鸡笼城等处地愈高、风愈烈，寒凉愈甚。每朔风起，飞沙拔木。山岚海气，交酿为露。值夜霏霏如霰，村舍山林，咫尺莫辨；茅檐日高，尚溜余滴。常阴风细雨，或骤雨如注；人日在烟雾中，瘴毒尤甚。此穷南、极北之气候不同也（「旧志」）。

　　「广东志」云：『岭南阴少阳多，故四时之气辟多于阖。一岁间温暑过半，元府常开，毛腠不掩；每因汗溢，即致外邪。盖汗为病之媒、风为汗之本，二者一中，寒疟相乘，其疾往往为风淫』。又云：『盛夏士庶出入，率以青布裹头。盖南风为厉，一侵阳明，则病不可起』。此地正相同（「赤嵌笔谈」）。

　　天气四时皆夏，恒苦郁蒸；遇雨成秋。比岁渐寒，冬月有裘衣者。至霜霰，则无有也（「稗海纪游」）。

　　洋船至澎湖，则另一气候。未至，则尚穿棉；一至，则穿葛（「漳州府志」）。

　　南、北淡水均属瘴乡。南淡水之瘴，作寒热，号跳发狂。治之得法，病后加谨即愈矣。北淡水之瘴，瘠黝而黄，脾泄为痞、为鼓胀。盖阴气过盛，山岚海雾郁蒸，中之也深。又或睡起醉眠，感风而发，故治多不起。要节饮食、薄滋味、慎起居，使不至为所侵而已。

　　淡水在磺山之下，日出磺气上腾，东风一发，感触易病；雨则磺水入河，食之往往得病以死。七、八月芒花飞扬，入水染疾益众。风候与他处迥异，秋、冬东风更盛（按刘安之谏伐闽越曰：『蝮蛇蠚生，疾疠多作，中国之人，不能入其土』。唐韩愈之谪潮州也，其谢表曰：『毒雾瘴气，日夕发作』。而自宋、元以至于今，闽中、东粤并称乐土。异时内地官兵换班渡台，妻子仓皇涕泣相别，如行万里。三十年来，履险如夷；即淡水一汛，于今五年，视向者初戍之日，亦大有间矣。何者？山川之气，郁蒸而为瘴疠，得人焉为之经理，则气有所泄而闭者渐开，天地之常也。屯戍众多，村落稠密，道通木拔，虫蛇恶物渐次驱除。阴邪既消，灾殄自息；而又洁其居食、济以医药，可无忧水土矣）。

　　潮信

　　月临卯酉，潮涨东西；月临子午，潮平南北。潮涨多在春夏之中，潮大每在朔望之后。海滨皆然，台亦无异。但台地属东南，月常早上；十七、八之夜，月值初昏，即临卯酉。故潮长退，视同安金、厦亦较早。同安金、厦，初一、十六潮长子午而退卯酉，初八、二十三潮长卯酉而退子午；台则初一、十六潮长已亥而退寅申，初八、二十三潮长寅申而退已亥：所差竟至一时。半线以下，潮流过北、汐流过南，与澎湖同；半线以上，潮流过南、汐流过北。或云自鹿耳门至打鼓港，潮汐较内地早四刻，水长五、六尺；打鼓至琅峤，潮汐较内地早一时，水只三、四尺；自三林港北至淡水，潮汐与内地同，水丈余。盖台潮每月初一、十六日，巳初四、亥初四；初二、十七日，巳正三、亥正三；初三、十八日，午初三、子初三；初四、十九日，午正一、子正一；初五、二十日，午正四、子正四；初六、二十一日，未初三、丑初三；初七、二十二日，未正三、丑正三；初八、二十三日，申初二、寅初二；初九、二十四日，申初四、寅初四；初十、二十五日，申正三、寅正三；十一、二十六日，酉正一、卯正一；十二、二十七日，酉正四、卯正四；十三、二十八日，戌初三、辰初三；十四、二十九日，戌正二、辰正二；十五、三十日，戌正四、辰正四。此潮信之候也（「使槎录」）。

　　风信

　　台海风信，与他海迥异。风大而烈者为飓，又甚者为台。飓倏发倏止，台常连日夜。正、二、三、四月发者为飓，五、六、七、八月发者为台；九月则北风初烈，或至连月为九降。过洋，以四、八、十月为稳；以四月少台、八月秋中、十月小春，天气多晴暖故也。六月多台，九月多九降，最忌；台飓俱多挟雨，九降多无雨而风。凡飓将至，则天边断虹先见一片如船帆者，曰「破帆」；稍及半天如鲎尾者，曰「屈鲎」。飓之多以时而异：正月初四日曰接神飓，初九日曰玉皇飓。九日有飓，则各飓皆验；否则，至期或有飓、或无飓，靡所准也。十三日曰刘将军飓，十五日曰上元飓，二十九日曰乌狗飓。二月二日曰白须飓。三月三日曰元帝飓，十五日曰真人飓，二十三日曰妈祖飓。真人多风，妈祖多雨。三春共三十六飓，此其大者。四月八日曰佛子飓。五月五日曰屈原飓，十三日曰关帝飓。六月十二日曰彭祖飓，十八日曰彭婆飓，二十九日曰文丞相飓。七月十五日曰中元飓。八月初一日曰灶君飓，十五日曰魁星飓。九月十六日曰张良飓，十九日曰观音飓。十月初十日曰水仙王飓，二十六日曰翁爹飓。十一月二十九日曰普庵飓。十二月二十四日曰送神飓，二十九日曰火盆飓。自二十四日至二十九日，凡有南风，则应来年有台；如二十四则应四月、二十五则应五月、二十九则应九月，俱不爽。又内地之风，早西晚东；惟台地早东午西，名曰「发海西」，四时皆然。船出鹿耳门，必得东风方可扬帆；澎湖来船，必俟西风纔可进港。设早西、晚东，则去船过日中始能放洋，来船昏暮不能进口。此风信有天造地设之奇也。又五、六、七月间，舟人视天上有一点黑云，则收帆严柁以待，风雨瞬息即至；若少迟，则收帆不及，有覆舟之患（「旧志」）。

　　飓风或先期即至、或逾期始作，总不出七日之内。正月初三日真人飓（前已载者不在列），二十四日小妾飓，二十八日洗炊笼飓。二月初八日张大帝飓，十九日观音飓，二十五日龙神朝天飓（一云是二十九日）。三月初七日阎王飓，十八日后土飓，二十八日东岳飓（又曰诸神朝天飓）。四月初一日白龙飓，十三日太保飓，十四日纯阳飓，二十五日龙神太白飓。五月初一日南极飓，初七日朱太尉飓，十六日天地飓，二十九日威显飓。六月初六日崔将军飓，十九日观音飓，二十三日小姨飓，二十四日雷公飓；此最狠。二十六日二郎神飓，二十八日大姨飓。七月初七日乞巧飓，十八日王母飓（又曰神煞交会飓），二十一日普庵飓。凡六、七月多主台，海上人谓六月防初、七月防半；虽未必尽然，有时而验。八月初五日九皇飓，二十一日龙神大会飓。九月初九日重阳飓，十七日金龙飓，二十七日冷风飓。九月自寒露至立冬止，常乍晴乍阴，风雨不时；谓之九降（又曰九月乌）。十月初五日风信飓，初六日天曹飓，十五日下元飓，二十日东岳朝天飓。十一月十四日水仙飓，二十九日西岳朝天飓。此时朔风司令，无日无风；然南风尽绝，凡背北处皆可泊船（「稗海纪游」）。

　　台风乃天地之气交逆，地鼓气而海沸、天风烈而雨飘，故沉舟倾樯。若海不先沸，天风虽烈，海舟顺风而驰，同鲲鹏之徙耳。六月有雷则无台；谚云：『六月一雷止三台，七月一雷九台来』。澎湖湾船之澳，有南风、北风之别。时当南风误湾北风澳、时当北风误湾南风澳，则舟必坏。癸亥兴师，正当盛夏南风大作之候，伪都督刘国轩将战舰尽泊南风澳；时我师到澎，舟尽误泊北风澳。国轩得计，谓可弗战而胜也；岂知天眷，忽北风大作，我师舟楫无损而伪敌连■〈舟宗〉覆没，因得乘时进攻，克取澎湖（「稗纪游」）。

