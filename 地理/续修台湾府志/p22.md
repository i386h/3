<!-- { "loadSidebar": true } -->
　　旋擢湖广偏沅巡抚，调抚本省。一老苍头幞被自随，单骑之任。一切章奏、檄移，尽出己手。起居止一厅事，昧爽治政，夜分乃罢。草具蔬粝，日噉老姜少许。五十六年奉命巡海，自赍行粮，屏绝供亿。凡所经营学宫、祠庙及桥梁、道路、坝闸之类，次第毕举。

　　以劳，卒于官。当属纩，一绨袍、覆以布衾而已。属员入视，莫不感涕；民有相向哭于途者。特赐帑金归葬，赠礼部尚书，谥「清端」。至今邑治左有去思碑，颜曰「尚书亭」。诞日，台人犹张灯鼓乐以祝。为海疆治行第一，崇祀名宦。又塑像于文昌阁，以志不朽。

　　蒋毓英，字集公；奉天锦州人。由官生，知泉州府。康熙二十二年，台湾归命，督、抚会疏交荐，调台湾。始至，见井里萧条，哀鸿未复；躬历郊原，披荆斩棘，经界三县封域，相土定赋，罢不急之役；安抚土番、招集流亡、咨询疾苦，进父老子弟，教以孝弟之义。振兴文教，捐俸创立义学，延师课督。

　　任满，迁湖广盐驿道，士民重茧诣大中丞告留。会江右观察使缺，特降旨调补。百姓立碑纪绩，于所建书院塑像祀之。

　　沈朝聘，辽东人。初任晋江县，迁四川茂州知州。康熙二十三年，以才能移知台湾县。为人方平廉介，不可干以私。初抵任，不费民间供应；催科抚字，调剂得宜。治奸吏、莠民，法不少贷。以忧去，民醵金资其行，立碑志遗爱马。

　　季麒光，无锡人；康熙丙辰进士。二十三年，知诸罗县事。时县治初设，人未向学。麒光至，首课儒童，拔尤者而礼之；亲为辨难，士被其容光者，如坐春风。博涉群书，为诗文清丽整赡，工临池。在任踰年，首创「台湾郡志」，综其山川、风物、户口、土田、阨塞；未及终编，以忧去。三十五年，副使高拱干因其稿纂成之。

　　张■〈王尹〉，山西崞县人；岁贡生。康熙二十九年，知诸罗县事。性恬淡，寡言笑。尝知漳浦，去之日，士民抱马足，不得行。及再知诸罗，见邑治新造，多旷土，招徕垦辟，抚绥有方，流民归者如市。三十一年蝗，■〈王尹〉日巡行阡陌间，忧形于色，竭诚祭禳，虽灾不为害。莅诸四年，未尝轻笞一人、慢辱一士。其在位也，无赫赫名；去后，尝令人思。迁河南彰德郡丞，邑人肖其像于郡治竹溪寺。

　　靳治扬，镶黄旗人。由笔帖式，历漳州知府。康熙三十四年，知台湾府。抵任，荡涤草窃，招抚土番；捐赀修文庙，详免崩陷田课。尤雅意作人，番童有未知礼义者，立社学延师教之。台人请祀名宦。

　　李中素，字鹄山；楚黄之西陵人。以湘乡教谕卓异，擢知闽县。催科不扰，治行着闻。膺荐，调台湾。善听断，遇有冤狱，必竭力申救；至顽梗不驯者，一绳以法，不少贷。尝摄郡学篆，教诸生，谆谆以孝弟为先。长于诗歌，旁及字画，自成一家。以勤职卒于官，台人思之。

　　卫台揆，号南村；山西曲沃人。由荫生，知漳州。康熙四十年，以廉能，调知台湾府。每月延诸生分席讲艺，亲定甲乙；建义学，置田三十七甲以资膏火，多士奋兴。四十四年岁饥，详请蠲免本年租课。性廉静，不事烦苛，三年之内民安衽席。秩满，升广东盐法道；以病乞归。

　　王敏政，字九经；正黄旗人。由监察御史，外转兴泉道。康熙四十三年，移节台湾。仁厚不苛，事悉就理。尤加惠番民，凡通事、社商有朘削者，严禁之；番车之有滥派者，惩创之。遇岁荒歉，申请赈恤，民赖生全。秩满，升广东雷琼道。寻以病卒，民建祠祀之。

　　孙元衡，字湘南；江南桐城人。由贡生，知四川汉州知州。康熙四十二年，迁台湾府同知。性温厚，于物无忤；而秉志刚正，不屈权势。诸不便民者，悉除之。会岁旱，令商船悉运米，多者重其赏；否则有罚。于是南北艘云集，台人得饱而歌。数摄诸县篆，署府符，所在有善政。秩满，迁东昌知府。在台湾所作诗，有「赤嵌集」；深为王新城所赏。

　　王仕俊，镶红旗监生。康熙四十三年，知台湾县事。前任陈清端公倡修文庙甫兴工，被命内召；仕俊一至，即捐俸踵成之。复建立义学，延师课士。至听断精明，每多平反。有吴姓者，仇家诬以命案；仕俊讯多疑窦，反复详谳，辨其冤。旧令李中素卒于任，因浥烂仓榖，羁留家属赔补；事逾十载，仕俊恻然代为补苴，旅榇始得归。莅任四年，劳心抚字，清厘夙弊，日不遑给；竟以病卒于官。

　　周元文，字洛书；正黄旗人。康熙四十六年，由延平府调知台湾。方正廉洁，佥壬畏若神明。置义学田，以胆寒士。岁荒，详免租课十之三。一切措注，悉本实心。台民至今，犹思其德。

　　洪一栋，字石臣；应山人。康熙四十八年，由监生同知台湾府。革除水口积弊，以利商人；豁除逃亡丁赋。值荒旱，多方设法运米，以活饥者。台民感念不置。

　　觉罗满保，号凫山；满洲人，康熙甲戌进士。五十年，巡抚福建；饬纪陈纲，综烦治剧，有干济才。未几，总制闽浙。五十二年，奉命巡海，复游塞、置烟墩，相度机宜，绸缪孔固。

　　六十年，台匪朱一贵作乱，满保密疏告变；谓抚臣吕犹龙曰：『厦门为控制全台咽喉，当亲往以安人心，为恢复计；绥辑会城，拨济粮饷，请以相属』。五月庚午，由省城疾趋泉州；值澍雨连绵，乘竹兜，从数骑，行泥淖中，人莫知其为制府也。至厦门，严申军令，市肆晏然。已而舟师云集，乃酾酒誓众，声言分路进剿；密授诸将锦囊，戒以开洋后启视，则令其合攻鹿耳门，盖欲散贼党以分其势也。贼果分兵拒战，旬日恢复府治，南、北二路以次讨平捷闻。随调遣能吏安辑流亡，慰抚各庄社民番，台湾遂定。

　　后以疾，卒于官。

　　陈大辇，江夏人，字子京；康熙丙戌进士。初知粤西永定州。迁福建盐运分司，厘剔鹾政；奉委清丈闽田，平允得民。

　　岁辛丑，台匪作乱，大辇督造平底小艘飞渡台港，多所裨助。寻擢分巡台厦道，至则安辑流亡、抚绥部落，生番归化者接踵。会余孽跳梁未靖，大辇悉捕获正法，台民始获衽席之安。校士公慎，拔取单寒。重修海东书院，立课士规程，悉心作养；所得士，登贤书选拔者若干人。雍正二年，以疾卒于官。

　　黄叔璥，字玉圃；顺天大兴人，己丑进士。康熙六十一年，初设巡察台湾御史；公首膺是命。既至，安集哀鸿，措置时务，多得当。所著有「赤嵌笔谈」、「番俗六考」，采摭最富；后之修郡志者，率取资焉。

　　王作梅，河南河内人；己丑进士。雍正二年，任海防同知。时厦门有商艘往来澎岛，与台湾小船偷运接盘米榖，名曰「短摆」。作梅廉知，急捕之；并得官弁交通状，竟举发治其罪。自是，接盘之风遂息。提标哨船二十余艘络绎来台贸易，号为自备哨；凡出入海口，不由查验。作梅详请禁革。其它客头勾引偷渡，久成锢弊；作梅密擒首恶詹望、黄老二人痛惩之，积习为改。其勇于有为如此。至于律己爱民，台之士民至今犹传颂不衰云。

　　夏之芳，宇荔园，号筠庄；江南高邮州人。登癸卯恩科进士，充内廷教习。以御试第一入史馆，寻转谏垣。

　　雍正六年，巡视台湾，兼理学政。至则以澄叙官方、振兴文教为己任。主岁、科两试，公慎明敏，栽培士类悉本至诚。按巡南、北二路，鸡犬不惊，民番咸悦。生平廉介，苞苴永杜。而接物复乐易冲和，绝少崖岸，尤为僚属所敬服。着有「海天玉尺」二编，至今学者宗之。

　　林天木，字荔山；广东潮洲人。性冲和慎默，不苟言笑，动履以宋名儒为范。生平作字必楷正；虽属稿，未尝为行草书。康熙庚子，举乡荐第二。雍正癸卯，登进士；以需次知县引见，擢部主事，寻迁兵科掌印给事中。

　　雍正十一年，巡察台湾，兼理学政。主岁、科两试，取士以品行为先。生童卷帙殊繁，手自评阅；迨发案，士服其公。素不能恚，即僮仆有过，不闻斥詈声；接僚属，端严中有和气，人多敬爱之。秩满，寻丁祖母忧，哀毁逾礼。以疾卒于家。

　　觉罗柏修，镶红旗人；以御史奉命巡台。雍正十年，北路大甲西社番肆逆，趋赴军营，筹划饷运。事平，以一等军功议叙。还京，晋内阁学士兼礼部侍郎。

　　杨二酉，字学山；太原人。癸丑进士，入翰林。旋以御史巡台，奏建海东书院以造士。南门内秀峰塔，亦其所规画也。

　　张湄，字鹭洲；钱塘人，癸丑进士。由词垣改御史，巡台湾。严稽冒籍，校士公明。所著有「珊枝集」、「瀛壖百咏」，行于时。

　　严瑞龙，字凌云；蜀之阆中人。康熙庚戌进士。以吏科掌印给事中巡视台湾。清公勤慎，整饬官方；洞察民隐，疏减番丁社饷。北路加志阁凶番为虐，奏请搜捕；躬往军前，筹划剿抚。复酌定善后事宜，威惠兼至。寻擢湖南按察使。

　　俞兆岳，海宁人；岁贡生。康熙五十三年，调知台湾县。甫下车，立三誓于城隍庙。三誓者，毋贪财、毋畏势、毋徇人情也。实心实政，终始不渝。每巡行村落间，问疾苦如家人父子，顾复而噢咻之。有所讯鞫，辞色雍和，民无匿志。累官至大中丞。

　　袁宏仁，字醇一；建阳人，廪贡生。雍正十二年郡庠新设训导，由福州府学调任。至则捐赀修朱文公祠、筑草亭，进诸生，朝夕讲肄其中。以台处海外，士子得书维艰，复捐俸聚古今载籍计六百余本，藏于学舍，俾诸生得肆力闳览。秩满，擢巨野县丞。

　　方邦基，字乐只，号松亭；浙之仁和人，雍正庚戌进士。初调凤山县，请减重赋、免浮粮，民番感之。寻以艰去。服阕，至闽署理事厅务，复补台防同知。革陋规，严禁查口吏役需索。凡商船载货，无早晚，随时验放，俾得顺风水之便。船户行埠，肖像祀之。有习水积匪常入海窃断商船椗索，访缉而痛惩之，下狱禁锢，民得安枕。秩满，升署知府。时内地泉、漳米价腾贵，制府谕令台郡商船于常例外，加带米六十石；而台地亦荒旱与内地同，米石至银三两，舆情汹汹。邦基因斟酌详情，每船阴听多带数十石，俾内地得以接济，台郡不至骚动；制府韪之。寻摄道篆，军工船料概照定价发卖，不假吏胥手扣克，积弊一清。时方题请实授，送部引见；八月，渡海遭飓，舟溺于福清南日岛。事闻，予恤；赠朝议大夫、布政司参议，钦赐祭葬。

　　杨芳声，奉天万全左卫人。由岁贡。康熙二十二年，知凤山县事。时初置县，诸规制皆其所擘画；而清田赋、革重徭，以宣朝廷德意，民尤赖之。秩满，内擢户部江南司主事。

