<!-- { "loadSidebar": true } -->
　　振策向平埔，已过茄藤港；瞥见小琉球，瀛海遥相望。番社辟南隅，放■〈纟索〉乃保障。编竹起连廒，仓庚数千量。边海土虽瘠，近山地仍旷。佥称归化后，我皇恩浩荡；番赋既全蠲，番丁不加饷；更以所蠲租，一半给番养；老者亦已耋，少者日以壮；共依覆帱中，尊亲永无忘。我职司拊循，谘诹颇谐畅。暇日仍来此，勿使耕耘妨！

　　澎湖谢家树

　　又见人间大洞庭，罗罗七十二山青。桶盘妥贴凭谁挈（屿似盘、似桶、似禽、似兽，形状非一），虎豹狰狞唤欲醒。怪石鲛纹添「禹贡」（屿出纹石、花螺），花螺贝锦注葩经。黄昏点点归鱼艇，呕哑一声月满汀。

　　台中夏晷，长于中土者数刻。六月望后一日课士，因拈唐文宗「我爱夏日长」之句为题，实写现景，非赋古也

　　天形如覆釜，两轴定四方；北仰南倾舄，远睇殊混茫。入地三十六，未尽浑天量；闻到小琉球，北斗失其疆。大星古无纪，南极现莹芒；所以谈海外，明晦颇异常。初三不为朏，昨夜已生光；因之测日景，加刻夏尤长。天低与水接，黄垆半相望（地下有山名黄垆，见「淮南子」）。羲和方转驭，金乌早拂桑。火轮就浣濯，摩荡添焜煌。一跃高十丈，中土尚黎苍。虎头迄鸡尾，乃入虞渊藏。羊胛熟未久，恍惚势欲翔。炎帝勤属辖，丙丁恋故乡。我来当五月，日受熏风凉；官闲无浊热，署敞纳虚旸。笔砚新位置，书卷启尘囊；几净捱木凳，窗白倚竹床。榕午垂正阴，檨舂侧西墙（署中有榕檨二大树）。独处供清吟，茶余巡空廊。导意使和缓，练神俾固强。睠彼草芊芊，带翠上我堂；谁家养白鸠，滑滑叫昏黄。绰有故园趣，以此足相羊。好景公同人，意切词乃昌。莫作寻常题，学舌赋晚唐。

　　清水洋

　　造物凭虚凿此洼，山遥岸渺廊无涯。团银界玉烟横漈（海水低处名漈），泼靛摇红日射沙。眼底澄清身入镜，胸中洒落舰飞花。分明绝景人谁识，枉羡张骞泛月槎！

　　台阳八景余延良

　　安平晚渡

　　苍茫岛屿露巉岩，蟹舍渔村落日衔；一棹烟波藏巨镇，海天无际送归颿。

　　沙鲲渔火

　　荡缨标子竖横沙，的砾红灯灿落霞；久息欃枪謌乐利，浪花深处有渔家。

　　鹿耳春潮

　　泱漭天然设险奇，激轮翻轴拍厜■〈厂外义内〉；当关风卷桃花浪，闻说王师直入时。

　　鸡笼积雪

　　圆锐孤悬蜃窟中，漫漫堆玉耸穹窿；谁知暖日炎荒地，也与匡庐景色同。

　　东溟晓日

　　晨曦潋滟恰东升，万里鲸波晓雾蒸；欲捧晴晖霄汉近，赤嵌城畔紫云腾。

　　西屿落霞

　　散绮依稀天半晴，郄从西屿望分明；轩轩欲举翻斜照，目送高标下赤城。

　　澄台观海

　　迤涎浡潏竞■〈氵公〉洄，极目洪涛亦壮哉！谁学元虚重作赋，浮天无岸一登台。

　　斐亭听涛

　　萧森清影罩幽亭，畅好涛声倚槛听；好似钱塘秋八月，濆沦澎濞鼓雷霆。

　　台阳八景凤山教谕朱仕玠

　　安平晚渡

　　七鲲身外暮云生，赤嵌城边竞渡声。沙线茫茫连岛阔，蒲帆叶叶映霞明。鸣榔惟有渔樵侣，捩舵时同犵狫行。新月一钩悬碧汉，刚听画角咽初更。

　　沙鲲渔火

　　兹地曾经百六遭，时清渔火遍轻舠。屡探蛟蜃盘涡恶，那惧鼋鼍驾浪高！风定荧荧依古戍，宵分点点映寒涛。往来慵问乘除事，燃竹无心羡尔曹！

　　鹿耳春潮

　　大荒地险尽尧封，想见天兵克伪墉；故垒迄今盈百室，寒潮依旧卷千重。余波南汇暹罗水，细沫东嘘日本峰。笑看舳舻争利涉，长年来往狎鸥踪。

　　鸡笼积雪

　　试上高楼倚画栏，半空积素布晴峦。谁知海岛三秋雪，绝胜峨嵋六月寒。自有清光摇棨戟，翻拟余冷沁冰纨。北来羁客乡思切，时向炎天矫首看。

　　东溟晓日

　　火轮初出海波齐，一道云霞望眼迷；炯炯赤光射鲸背，嘐嘐清唱送天鸡。漫惊秋橘悬晖迥，那识扶桑拂影低！咫尺便应霄汉接，世人何处问端倪？

　　西屿落霞

　　西屿余晖炫晚晴，裁成万迭绮霞明：依稀绛阙排云出，彷佛金仙抗手迎；谢守妍词无限好，陈王丽句若为情。朅来绝海高秋迥，自有遥天一段青。

　　澄台观海

　　海上栖迟及早秋，登台骋望思悠悠：常虞雷雨从空下，始信乾坤镇日浮。湠漫由来通赤嵌，苍茫无处问丹邱。乘槎便欲从兹去，凭占星文入斗牛。

　　斐亭听涛

　　气激沧溟地轴摇，斐亭危坐听寒宵。沸腾洧水双龙斗，蹴踏天闲万马骄。蜀客漫夸巫峡浪，楚人厌说曲江潮。三山飘渺知何处，喷沫吹沤应未遥。

　　渡台湾放洋诸罗教谕卢观源

　　扬帆解缆语争喧，一叶轻飘到海天。层浪有山随日涌，积流无地与云连。沟称红黑曾闻险（海水低处为沟，渡台过红黑沟），蠲指东南不畏偏（渡台指巽方行）。为问飞庐何处泊？台阳远在扶桑边（台地近日本）。

　　台阳山川风物迥异中土，因就游览所及，注之以诗

　　瀛海汪洋环四面（台为瀛海），突起层岚开平衍。红毛近峙赤嵌城（红毛城，今安平镇；赤嵌城，今府治：并红夷所筑），澎湖外口相制牵。鹿耳、鲲身沙浅淤，海艘出入凭一线。南北悠悠二千里，天府雄城控四县。东南一派枕高山，屴崱云端不可攀。山外海天知何处，舟楫从无此往还（旧「府志」有之）。地势蜿蜒俨屏翰，拥护全台曲且湾；面挹波涛临广岸，一望平原烟雾间。平原土壤美而肥，海港交横草菲菲；更有山溪资灌溉，桑麻万顷映晴晖。涓涓细流皆汇海，万水朝宗并西归；此在川流真罕见，南东其亩尽皆非。洪炉鼓涛果属奇，有山如玉照玻璃；显晦无常殊众岫，皎光恒见冬春时。玉案山腰水出火，源泉百沸焰如炊。并系中原稀有事，异见异闻孰不疑？一区迥分南与北，鸡笼山头雪未蚀。凤邑寒冬早放犁，三月陇间收种植；果蔬花卉发先期，锄耰随地可觅食。岁丰足抵三年耕，不知含鼓歌谁德！忆昔伪郑据台阳，居人番族走欲僵。干戈组练填海岸，荡平原野罢耕桑；横征贾舶充军饷，洎索富民及酒浆。幸蒙圣朝诛反侧，一朝清明景运昌。洎令休养届百年，邦称庶富泽绵绵。胶庠文物遍郡县，修竹围中起诵弦（台地房舍俱植竹以绕之）；仕宦科名侔上国，拖青泥紫或占先。声教覃敷及异类，雕题、黑齿解耕田。雕黑本自彝人俗，旧与生番同族属。于今部落入编氓，火食安居植榖粟；夫唱妇随勤操作（番俗贵女而贱男，出入俱随妇人），租税公旬受约束。粗习经书暂有人，弹冠振衣宁局蹐（番社设社师教番童，衣冠、诵读与汉人无异）！复睹生番半归诚，甲螺、丁壮并隶名（甲螺，番头目）。射猎啖腥窜山榖，岁输皮贡当薄征。赤身无分寒与暑，聊蔽下体披棘荆。时隆不矜长驾术，要使羁縻乐太平。洪惟盛世防范周，文臣武将竞宣猷。水师船摆虬龙势，柳营玉帐驿路稠；牧民选用廉能吏，辑宁海国运良筹。即今生众日繁衍，皞熙有象德行流。鲰生才拙典闲曹，旷览瀛壖兴倍豪；未闻竹箭镖枪悍（竹箭、镖枪，番人所用兵器），祗见浑噩气象高。海氛不染长天碧，潮汐晏如乏怒涛。敉宁是处歌乐土，发箧何须讲六韬！

　　孙武水索题「渡海图」，鹿鹿久未报；适将有台湾之行，即书以赠行

　　朱圭

　　夫枢欹贯水转空，神州一撮裨海东。踏土食火吸海马，不惯高浪连天舂。君家苕霅美清泚，伯仲自比衡与龙；奇书已搜洞庭穴，椽笔欲赋冯夷宫。崇明小屿昔放棹，叱咤蛟蜃鞭鸿蒙。一朝渡岭到瓯、粤，九夏吟苦来商风。蓬莱金阙在何所？嗟君岂复长固穷。天阊凌竞不可羾，掉头径去登鸡笼；厦门、鹿耳屹双堑，六十四岛澎湖中。颿开照空神火碧，夜半烧海扶桑红。此行壮哉足记览，莫放险语惊龙公。迟君归装更千帙，满缀明月光瞳胧。

　　渡海达鹿耳门寄朱石君先生，即次「赠行」原韵孙霖

　　断鲵饮海海水空，「亚班」针指层洋东；踏歌陆离诧光怪，逼耳灚灂洪涛舂。双沟腾沸划红黑，三山隐现浮蛟龙；铁网乞取珊瑚树，星光直射牛女宫。平生奇绝不易得，况有新诗开愚蒙。小别黯然客腊尾，痴颜大笑来春风；壮怀破浪走万里，乘槎岂复疑路穷？古今沧桑本变幻，短翮势欲超樊笼。神仙若无倏若有，会须身入蓬壶中。佛阁明灯不知夜，金鸡一声初阳红。扬颿三十六岛过。精灵呵护烦天公。荡缨纡回判沙线，鹿耳烟影添朦胧。

　　送孙武水之台湾姜宸熙

　　羡门居士人中豪，雕龙妙手镵双毫；元音击拊鸣钟鼗，才思鹊起冠英髦。吴、越盘敦推孙鼛（孙鼛，钱塘人，诗名甚着；见「宋史」），偶携竹笠披征袍；残书万卷奚奴挑，无诸城下秋萧骚。客窗冷破西风号，猖狂忽慕乘桴逃。径思跨海钓灵鳌，笔床蹴寄彭泽陶。邻鸡攘割挥牛刀，向我作别意忉忉。离亭握手开芳醪，海乡滋味脍鱼鱽；玉觥交错余贪饕，追欢更卜焚兰膏。阄题射覆白战鏖，齐、楚盟会联滕、曹。酣歌各客乡音操（时汉阳张司马东园招同饯饮），送君此去纵游遨。厦门东望桅樯高，拍天白浪流滔滔。蒲颿十幅驾渔舠，赤鲸欲起吼蒲牢。铁板沙涨水三篙，鹿耳门迥风飕颾。海蛮互市声喧嘈，碧眼番贾来红毛。金汤七里雄城壕，海氛久靖弓垂櫜。土垣编竹都■〈思〉簩，蒙茸瘴岭豺虎嗥。民居栉比茅索绹，潮田种作无灾涝。番童赤足腰束绦，腾空捷足如猿猱；口啖生畜何腥臊，蚌灯燃火鱼膏熬。春风二月柔丝缫，踏歌游女弹胡槽；垆头劝饮倾葡萄，蛮乡风俗原淫慆。看君教化奏琳璈，朱门抵掌谈嚣嚣。殊方问俗及豚羔（山榖诗：『问俗及豚羔』），海隅鸿雁无哀嗷。青油帐底醉醄醄，仰天狂叫首频搔。男儿岂仅终蓬蒿，尘胎会见解天韬。蓬瀛路近山周遭，神仙宗伯访卢敖。鲲鹏变化将翔翱，旗常勋业符伊咎（咎作皋；柳宗元诗：『明谟富伊咎』）。即今宝剑龙光韬，凌霄志气君毋挠！穷途笑我吠狂獒，石田耕遍徒劳劳。一编敢说诗名叨，绝交书莫拟山涛。他年共尔归江皋，称觞各捧瑶池桃（予与羡门高堂俱垂白）。

　　赤嵌竹枝词孙霖

　　竹枝环绕木为城，海不扬波颂太平；满眼珊瑚资护卫，人家篱落暮烟横（台郡以木栅为城，环植刺竹，迄今四十年矣。遇飓风剧，多摧折。是在守土者敷陈妙策，以石易之。绿珊瑚，一名绿玉树；槎枒交错，青葱篱落间，洵异产也）。

