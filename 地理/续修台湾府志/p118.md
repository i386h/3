<!-- { "loadSidebar": true } -->
　　平堤含夕景，烟树半模糊。乘兴晚唤渡，一叶如飞凫。正值风光好，渡海如渡湖；千丈澄素练，十幅挂轻蒲。沙鲲明渔火，红影透菰芦；上乱星斗宿，纷射鼋鼍居。水气摩荡之，散作千骊珠。横空一钩月，堕入昆仑毺；似欲钓六鳌，惊走小■〈鱼佥〉鰅。须臾近彼岸，潮退泥沙污。沧海幻桑田，轣辘驾牛车。尔时夜气静，万籁归虚无；栩栩不自觉，恍惚凌仙壶。归来犹认梦，好手谁绘图？我夙抱游癖，而为缁尘污；翻身六合外，乃得纵所如。因悟天地大，到处皆蘧庐。心清境自适，底用恋乡闾？嗤彼井中蛙，局局徒拘墟。

　　赤嵌楼

　　旧是红彝地，今成勾曲天。螺旋盘曲磴，树古抱寒烟。日脚浮云外，潮头落槛前。牛皮一席地，芳草自年年。

　　赤嵌城

　　几历沧桑劫，孤留赤嵌城。有人谈往事，到此悟浮生。地迥云山阔，时平烽火清。不妨高堞上，欹枕听潮声。

　　海会寺

　　草莽英雄地，楼台歌舞春。荒烟迷断础，净业忏前因。潮长龙归钵，亭空鸟唤人。自今依慧日，无复海扬尘。

　　澎湖

　　六六沙湾小似舟，须弥上界一萍浮。收罗日月狂澜里，错落云山古渡头。春水涨时村散网，晓星明处客停舟。蓬瀛不信人间路，犹认仙源是梦游。

　　有溪

　　有溪不知名，水深与胯接。波平鸥不惊，风匀浪微折。隔岸孤烟炊，环堤万山迭。愧无舟楫材，听君歌匏叶。

　　台阳八景诗

　　鹿耳连帆

　　沙礁屈曲海门通，十幅蒲帆挂远空。擘絮乱云天上下，断行飞鹭浪西东。风抟喜近鲲鹏路（门接鲲身岛），星落刚临牛女宫（台湾星分牛、女。孟浩然诗：『暝帆何处宿，回指落星湾』）。画意诗情何处最？桃花春涨夕阳红。

　　鲲身集网

　　历历沙鲲跨海隅，我知鱼乐网平铺。宏开三面恩波阔，细织千丝夕照孤。春水当门浮角抵，秋风满地小江湖。殷勤为向渔师问，中有珊瑚采得无？

　　赤嵌夕照

　　孤城百尺压层波，一抹斜阳傍晚过。急浪声中翻石壁，寒烟影里照铜驼。珊瑚篱落迷红雾，珠斗栏杆出绛河。指点荷兰遗迹在，月明芳草思谁多！

　　金鸡晓霞

　　石立金鸡唱晓声，曙光红泛早潮平。暖蒸春髓浮元气，小结仙壶幻赤城。捧日天真瞻咫尺，应时海亦象文明。晴霞五色涛千丈，稳载长更十二程。

　　鲫潭霁月

　　宿雨初收夜气妍，空灵色相妙难诠：澄来止水壶中月，洗净浮云水底天；鲛女静开霜匣照，骊龙冷抱宝珠眠。冰心彻底谁怜取？留得清光在海边。

　　雁门烟雨

　　谁移古塞蛮蛮村，烟雨萧萧旧垒存。画里江山天泼墨，马头云树客销魂。三峰积霭开仙掌（东坡诗：『试观烟雨三峰外，都在仙灵一掌间』），百尺疏帘卷梵门（地接罗汉门）。惹得诗怀触拨处，最无聊赖是黄昏（韦庄诗『：何处最添诗客兴，黄昏烟雨乱蛙声』）。

　　香洋春耨

　　何处声声布谷啼？冈山山北柳林西（香洋山在县治南，与凤山接界；旁有柳林山）。杏花春雨红千亩，蔗叶寒烟绿一犁。水引石头开短甽（石头，沟名；众流汇处。台人蓄水养田处为甽），笛横牛背过前溪。屡丰不待秋来卜，多稼如云望早迷。

　　旗尾秋搜

　　秋登社社报年丰，闲向平原缵武功。兔窟草枯飞踏箐，虎场风劲硬开弓。烟清紫塞关临北（北为雁门关），旗卷青山尾转东（地名东方木）。猎罢归来回首望，苍茫一片暮云空。

　　台阳八景立柱

　　鹿耳连帆荡碧空，鲲身集网水瀜瀜。鲫潭霁月风清丽，雁塞烟霏气郁葱。赤嵌高凌夕照紫，金鸡遥映晓霞红。香洋春耨观成后，旗尾秋搜入望雄。

　　弥陀寺费应豫

　　马首从东转，禅扉一径荒。柳阴垂古井，花气近回廊。擘荔频倾碧，烹茶浅泛黄。山僧无俗韵，尽日检医方。

　　留题诸罗十一番社周芬斗

　　诸罗社

　　秀色罗山列画屏，男生聪慧女娉婷；三苞竹韵琴堂化，管领熏风动舜廷。

　　柴里社

　　柴里烟光映水沙，穰穰妇子咏年华；尖山泉引禾田腴，更绕芳洲种落花。

　　他里雾社

　　虎溪中路渡盈盈，螺黛东西隔岸横；他里郁葱来紫雾，共沾雨露享升平。

　　打猫社

　　慕义驯良首打猫，我来三岁息喧嚣；肩舆绝迹官音谙，踏月清歌度洞箫。

　　哆咯嘓社

　　十八重溪外九重，山环水复草蒙茸；既和族类臻饶裕，秫酒清过汉酿浓。

　　麻豆社

　　袖箐飞镖健卒张，长官白马驭驯良；家家小圃林阴护，一亩桄榔一草堂。

　　湾里社（有溪渡）

　　新社溪街花六开，一湾水月共楼台；夕阳芳草双双渡，式好同舟共济来。

　　头社

　　武霳盘社凤冈中，瓞衍芋匏韮本丰；十里蒲仑渡浏浏，一犁嵌顶雨蒙蒙。

　　二社

　　濑清走马到萧篱，芒仔芒分茄茇支；换得内优解鹿脯，稻香蔗蜜厌唐师。

　　通事礁吧善馆

　　烟火村墟入内山，相逢傀儡慎防闲；舆谋莫献原田膴，三浦云封一任闲。

　　萧霳社

　　东围西社浑桃津，后旺瓜麻种海滨；百里裹粮漫远佃，槟榔千树赛千囷。

　　巡台纪事五十韵（有序）巡台御史汤世昌（仁和人）

　　臣闻太史乘輶轩以采风，职方物土宜以立纪。九州岛百郡，皆历代经理之区；独台湾一域，实旧史所不载。自前代为荷兰窃据，郑逆逐之，草创郡邑。我朝天威遐扬，始入版图，垂八十余年；四民之蕃衍、官方之修饬，无异内地。且番民皆薙发奉公，化顽为驯；独其土风淳闷、服饰诡异，尚仍旧习。臣奉命巡察此土，周视四邑，宣布圣天子容保无疆之至意，咨询历年治迹之踵增。适当年丰人乐，苻■〈艹佳〉不兴，文武僚寀咸谓寿考作人，用能协休气于上下。伊昔越裳氏之言曰：『中国有圣人，则天无烈风淫雨，海不扬波』。今台海远在重洋，渐仁摩义，德泽有加焉；于以见我皇上如天之福，诚度越亘古。臣使事既竣，虽循例左迁，惟以恩命未复，夙夜悚疚。谨就见闻，恭纪五百字，用备方言，伏祈睿览！其词曰：

　　台郡归疆域，于今近百年；禹功疑不到，昭代迥无前。祖德天同覆，沧州地岂偏（郑成功窃据三世六十年）？云台凭虎将，水战厉戈船；荡荡烽烟靖，林林闽、广迁。但教勤土物，何恤授民廛。治具提纲领，瑕疵尽弃捐；时清消故垒，土沃辟良田。貔虎军容整，番黎性命全。门楣惟贵女，嗣续竟迷先。指稔忘年老，文身倚态妍。束腰藤带阔，剺耳竹轮圆；短织厖毛罽，斜簪雉尾颠。鹿弓柔逊弩，螺壳小于钱。踏臂歌鸣豫，闻箫手可牵。翠看花插鬓，黄结果为钿。力健飞猱走，风淳鼓腹眠。帆樯频辐辏，市井竞喧阗。饱暖生宜厚，矜奢性所便。舆台曳纨绮，歌管费桮桊。牡砺装垣细，槟榔刺齿鲜。讼从需后缀，升与因为缘。搜粟官符急，征兵尺籍悬。帨巾呼贱隶，挈属走班联。神助涛波涨，威从制府宣。七旬苗舞羽，百日景投渊。自此星轺出，能令雨化延；苞桑将册载，芽蘖虑三愆。田鼠形疑虎，蚍蜉志慕膻。咨询诚切矣，章奏必行焉。圣主勤民隐，遐方仰道平；蓁艿除积弊，寮寀共陶甄。拔韭须连本，扶犁莫越阡。星星咸薙发，狉狉悉随肩。堆案无留牍，调琴有改弦。白衣休伏橹。红粟尽登舷。宽猛原相济，刚柔慎与权。终期无旷土，所赖熟筹边。昨岁衔天语，扬帆莅海壖；虽余揽辔志，不待悯农篇。陌洒如膏雨，畦萦灌稻泉。民番巡两路，旗鼓阅双旃。角射云生的，鸣呵柳拂鞯。壮观真泛海，归棹去朝天。岛屿辞鹓鹭，蓬莱会偓佺。渡洋更十二，到浙路三千。户户康衢祝，山山御气连。扶桑看出日，丛桂忽霏烟。葵向何知暑，凫飞更着鞭。遥瞻五云里，南极紫宸躔。

　　春日按部北路即事觉罗四明

　　行行朱盖漾青阳，岸柳墙花满路香；更喜西畴时雨足，葱茏弥望长苗秧。

　　溪山处处■〈厶月，上中下〉云烟，密箐深林响百泉；隐隐竹围声远近，无腔短笛乐尧天。

　　拈香负弩致殷勤，童叟喧传旧使君；番社久安耕耨业，糍盘竞献倍含欣。

　　蛮娘襁负小番娃，拥立低檐语笑哗；遮莫蓬头并跣足，春来满插鬓边花。

　　大甲溪深未易过，尤憎虎尾聚奸多；年来设戍勤持护，一道长光映绿莎。

　　玉嶂鸡峰两度行，难驯凿齿最关情；而今揽辔重循历，须鬓霜侵又几茎！

　　过雁门关

　　迭巘悬崖藓迹斑，陡然孤峙雁门关；寄言海角南鸿少，何用云峰绝跻攀！

　　安平阅武晚归

　　荷兰城外静鲸鲵，细柳军容振鼓鼙；旌旆冲波光闪烁，艨艟拍浪影离迷。王朝赫赫声灵远，海国桓桓步伐齐。却喜归来乘暮汐，沙灯渔火满长堤。

　　赤嵌城怀古

　　突屼孤城古渡头，苍茫独立浪花浮。南通沙岸冈山域，北锁潮门鹿耳湫。一片闲云奔石磴，三更冷月照岑楼。百年敷化波涛息，陈迹空余供溯游！

　　登澄台远眺

　　登台披素抱，极目惕深衷。鹿耳雄关险，鲲身铁锁崇。汤汤洪浪渺，霭霭白云蒙。报国惭才菲，丹诚竭海东。

　　台阳八景

　　安平晚渡

　　孤城日暮凝寒，整棹归人影乱；六年还往其间，几见渡头催唤！

　　沙鲲渔火

　　沙岸烟清风定，参差小艇流萤；休哂荷蓑戴笠，恰欣蟹紫醅青。

　　鹿耳春潮

　　盈盈初似横丝，滚滚旋同裂布；春帆取道移来，可有遗余尺素？

　　鸡笼积雪

　　遥峰瑞应金鸡，幽径平铺玉液；周遭石砌重重，那得柴门卧客（山上有石城）！

　　东溟晓日

　　顾盻扶桑以东，阳乌吐气如虹；海底鲸鲵惕息，群游化日融融。

　　西屿落霞

　　水映行云吐碧，山衔晚照描红；搘笻更迟月上，倾倒金樽不空。

　　澄台观海

　　骇浪吼声度竹，高台雨气生寒；莫道天涯寂寞，凭栏是处奇观。

　　斐亭听涛

　　绕屋千竿掩映，飘空万派汪洋；济川我愧无具，但愿海波不扬！

　　送余刺史宝冈秩满入觐，即次留别元韵

　　惟君才卓荦，事业表堂皇。闽峤拊循遍，路岐姓字香。昨予衔新命，仍复到海疆。旧雨叹同地，藉商济时方。伟哉贤刺史，僚属共瞻望！

　　偻指永朝夕，三过夏日暄；正拟资规画，言将返鹭门。君殷榆柳思，谓可谢笼樊。鲲身与鹿耳，依依雨露恩。相戒息波涛，鸣橹送朱轓。

　　计日趋彤庭，天颜应有喜；嘉乃守东宁，下车走狂兕。果断锄稂莠，仁和护荪芷。番民勤力穑，菽粟如水火。东南千里地，宸听歌乐只。

