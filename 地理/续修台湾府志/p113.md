<!-- { "loadSidebar": true } -->
　　龟、蛇对峙锁孤城，形势空传统领营；不筑埤头筑海口，为怜安土重纷更。

　　打鼓山头石罅开，悬崖倒拍海潮回；雷声鼎沸浮空翠，万里风樯认影来。

　　仙山缥渺闇斜曛，石上棋枰旧印纹；沙马矶头人罕到，烂柯樵子话烟云。

　　八社丁徭力渐纾，闺中饷税早捐除；只今宵昼辛勤处，谨护官家十万储。

　　东郊劝农巡台御史杨二酉（太原人）

　　时雨既已足，命驾东郊行。岂不嗜游览？所重在民生。凉影走虹练，深竹鸣催耕；秧马踏畦碧，麦浪扬畴平。村烟间篱落，耆老欢相迎。烽消省烦役，赋薄无苛征。复此兆有年，谈笑尝君羹。残阳摇旆色，鸡犬含余情。

　　四合仙梁

　　郡署四合亭侧，有老榕一株，扶疏繁荫。根出地数尺，蟠屈虬直如梁。

　　谁将玉斧斵仙榕，露叶云根影万重？疑是银桥天上落，不因风雨作神龙。

　　新园道中

　　路转埤头近，平山一线连。野桥低涧水，深竹暗村烟。犬吠花间径，人锄屋后田。不知身异域，疑对武陵仙。

　　阿猴、武洛诸社

　　问俗来番社，青葱曲径长。家家茅盖屋，处处竹编墙。牵手葭笙细，嚼花春酒香。知能但耕凿，真可拟羲皇。

　　过罗汉门山

　　罗汉云中塞，天关第一重。林幽深踞虎，潭静隐蟠龙。马辟芦间道，塘虚竹外烽。鸟鸣讶行色，同出翠微峰。

　　泊澎湖巡台御史张湄（钱塘人）

　　大■〈山上登下〉门外渡横洋，群山灭影流汤汤。天水相交上下碧，中间一叶凌波扬。少焉红沟映霞赩，倏忽黑蛟翻怒墨。陆离班驳异彩腾，绘画乾坤须五色。针盘远指天南交，苍茫四瞩心悁劳。直上桅尖索西屿，「亚班」趫捷如飞猱；澎湖环岛三十六，历历人烟出渔屋。未须沧海成桑田，结网临渊食粗足。我来收泊妈宫湾，舳舻屹立凝邱山。三夜惊涛舂客枕，梦魂跌宕雷霆间。是时望雨忧如渴，极目园畴断余蘖；北风可但济行船，唤起痴龙驱旱魃！

　　夏日得雨

　　输粟重洋役泛舟，济时方略愧前筹。万家聚岛如孤旅，三日为霖解百忧。声振地雷横出海，势分天汉倒悬流。会须斗酒从田父，叱犊村中看绿畴。

　　东郊劝农

　　出郭天四垂，墨云挟狂雨；势如万镞飞，作气不待鼓。弥望青葱茏，物我同栩栩；平畴漾縠纹，犁锸应时举。谁能甘惰农，自贻乐岁苦？为语蚩蚩氓，海滨履王土。黄须与垂髫，愿勿入城府！熙怡若桃源，往来但渔父。三时胼胝烦，勤焉岂无所？况当膏雨余，篝车满可许；烟林布谷鸣，陌上策水牯。米家图画间，坐览蓑笠侣。

　　劝农，次书给谏韵

　　冲泥舆骑海城东，漠漠吹烟竹树中。一桁遥青山写影，千畦净绿雨为功。耰锄父老分醇酒，比屋鸡豚见古风。好待如云秋稼熟，来看高廪再歌丰。

　　澄台小集次韵

　　澄台嘉樾密戎戎，醉后凭高四望通：岛市别开帆影外，天垠纯浸水光中。迢遥亲舍孤云拥，浩渺予怀碧海同。日午南熏方荐爽，当风不复辨雌雄。

　　大■〈山上登下〉门（俗作大担，非）

　　■〈山上登下〉门经大渡横洋，五色波中漾日光。起碇声高惊晓梦，吟魂倾仄寄悬床（宿海船中，用绳床四角悬空而卧，以防颠簸；俗称吊床）。

　　望向

　　浩瀚乾坤不见山，水晶圆域览周环；凭谁探取猫、花屿，桅末飞腾两一亚班」。

　　鹿耳门

　　铁板交横鹿耳排，路穿沙线几纡回；浪花堆里双缨在，更遣渔舟向导来。

　　气候

　　少寒多燠不霜天，木叶长青花久妍；真个四时皆似夏，荷花渡腊菊迎年。

　　七夕

　　露重风轻七夕凉，魁星高咽共称觞。幽窗还听喁喁语，花果香灯祝七娘（七夕，家家设牲醴、果品、花粉之属，夜向檐前祭献，祝七娘寿。或曰魁星于是日生，士子为魁星会，竟夕欢饮；村塾尤盛）。

　　中秋

　　碧天云净水烟微，砧杵无声一镜飞；画饼香中人尽醉，嫦娥亲见夺元归（中秋夜，士子饮博达旦；制大饼以象月，朱书「元」字，掷四红者得之，取秋闱佳兆也）。

　　牛车

　　短靷高箱服两牛，柴车挽运健于舟；五更残月梦初醒，角韵呜呜生客愁。

　　北香湖

　　十顷红云贴水铺，藕花深处乱鸥凫；北风凉动香逾好，得似西湖六月无？

　　莲池潭

　　莲瓣芹丝一气香，天然泮水绕宫墙；林端不许飞鸮集，山势高骞拱凤凰。

　　澄台

　　澄台上下树婆娑，满目残阳动远波；天水无垠同一碧，风帆如叶岛如螺。

　　番俗

　　包练衣衫最丽都，换年风景野花敷；金藤耀首新妆裹，答答偏宜宾也珠。

　　竞夸「麻达」好腰围，健足凌空捷似飞；萨豉铿锵声近远，轻尘一道走差归。

　　争迎使节共欢呼，骢马前头众妇趋；首顶糍盘陈野食，大官曾未识「都都」。

　　鹅筒惯写红夷字，鴃舌能通先圣书；何物儿童真拔俗，琅琅音韵诵「关睢」。

　　球球掷罢舞秋千，世外嬉怡别有天；月几回圆禾几熟，岁时频换不知年。

　　傀儡山深恶木稠，穿林如虎攫人头；群蛮社里谁雄长，茅宇新添金髑髅。

　　雨后，和张侍御韵巡台给事中书山（满洲人）

　　霢霂郊原四月中，麦黄禾碧兆年丰。衙斋分韵呈星使，蔀屋祈年颂雨工。解泽已闻沾处处，重云犹为护芃芃。长吟「洒润飞甘」句，乐意相关尔我同。

　　劝农归路经海会寺，与诸同人分赋

　　劝农亲民事，归途逸兴同。地高浓翠合，林静妙香通。喜得千村雨，闲来一亩宫。寸心持半偈，顿觉海天空。

　　衙斋秋兴

　　秋半犹炎热，中庭草木香。片云天浅碧，疏叶橘轻黄。不厌虫鸣急，还贪竹影凉。人闲公事少，无睡夜初长。

　　山栖王之敬（兴化人）

　　松竹径从幽壑转，茅茨门向乱山开。时闻好鸟林间语，更有鸣泉槛外来。万仞巉岩插碧峰，当轩云树碧丛丛。夕阳西下湖光白，一棹歌声钓晚风。

　　秋容如沐淡襟怀，野老相逢笑口开；遥指夕阳红映处，碧山楼阁似蓬莱。

　　番俗郑霄（连江人）

　　混沌初开似葛、怀，人间甲子欠安排。瞻蒲望杏占农候，一幅「豳风」却不差。

　　蓬头跣足露雎尻，尺布缠腰结束豪。总须莫嫌藤草陋，娆妖全在插鸡毛。

　　三月芳菲唱踏歌，鱼龙人海竞婆娑；就中也有周郎顾，颠足摇头说甚么？

　　素问空传肘后经，山中无复劚参芩。河流滴滴杨枝水，洗尽番儿骨髓腥。

　　灌溉无烦土脉饶，才经播种不耘苗；登场一岁支三岁，谁上屯田十二条！

　　咏伪郑遗事四首诸生陈昂（侯官人）

　　战衄旋师返北辕，转教航海辟乾坤（成功金陵败还，孤军势蹙。适红夷甲螺何斌负彝债走厦，陈台湾可取状。诸将以险远为难，群议不能决；独成功锐意进取）。金多旧借牛皮地（初，红夷借地于倭曰：『但得地大如牛皮，多金不惜』。倭嗜利，许之。乃剪皮如缕，环围数十丈，筑赤嵌城。自是久假不归，全踞台地，南北土酋皆属焉），水涨新通鹿耳门（鹿耳门港道纡折，沙多水浅。成功至，忽水涨数丈，大小战舰纵横毕入）。赤嵌城孤遗旧业（成功使谓红夷曰：『此地乃先人故物，归我，兵始罢』），红彝援绝竟移屯。何缘自比虬髯客，岂昧几先让太原（其报招抚书，自比张仲坚）！

　　片石能容百万人，天遗图谶应南闽（初，台湾石中谶云：『凤山一片石，能容百万人；五百年后，闽人居之』）。也知中国全归汉，妄托仙源可避秦。荒岛畬田登版籍，土酋番族杂流民。开荒绝胜田横岛，易世相传尚不臣。

　　荒远羁栖幸弗诛，敢通叛逆约齐驱（耿逆变后，使人诣经，请济师）。漫劳蜗战争天下，先自鲸吞夺海隅（经欲借漳、泉二郡为召募地，耿逆弗许。自是，战争不息）。三载相持谁得利，两雄交构待全输。彼苍藉手「平南纪」，旷古新增一统图。

　　昔年亡将济时才（成功举兵时，施襄壮年最少，号知兵。寻因衅，惧罪亡归），仰仗威灵涉险来。地转海咸生淡水（澎水故多盐；及我师云集，随地掘井，水泉出皆淡），天回风飓起奔雷（六月中，常有飓。是日将战，有风从西北来，士皆股栗；公乃大呼祈祷，须臾雷震，立转南颷）。官军血战沧波沸，逆虏魂销劫火灰（烧伪船二百余艘）。澳屿全收三十六，受降澎岛戟门开。

　　秋夜监生林元俊（同安人）

　　西风瑟瑟夜凄凉，何事萦心旅梦长？蛩韵和秋吟远砌，萤灯带月照高梁。倾觞自许三更醉，对菊频分一段香。最厌邻家砧杵急，声声尽是捣愁肠。

　　蝴蝶花太学生王洪（龙溪人）

　　不识波罗国，争看蛱蝶花。吐丝多浥露，展翅各矜华。最喜秋阳映，应须锦幔遮。风飘仙客醉，窗外影横斜。

　　朱文公祠梅花（陈中丞清端公手植）王联登（泉州人）

　　海外巡檐笑几回，南枝开尽北枝开；参差造物非无意，知是风流太守来。

　　冷落风尘漫自轻，春来占断自分明；「广平赋」就成佳话，铁石心肠更有情。

　　海滨聊作美人家，醉后更阑月影斜；恼得诗人缘底事？请君试看典型花。

　　乘兴寻芳共举樽，罗浮花下醉黄昏；夕阳掩映佳人影，莫认亭亭倩女魂。

　　溪上生员陈斗南（台湾人）

　　一湾春水绕人家，两岸余波溅碧沙；咫尺烟津虚过客，浮沉古木欲栖鸦。云封远岫千层渺，草长荒田一望赊。共访仙源何处是？隔溪依约有桃花。

　　登龟山绝顶

　　攀萝扪石上层峦，野旷天遥一望宽；海送潮音如欲雨，山含树色暂生寒。花宫清敞游人集，草径萦纡去路难。咫尺蛇峰余故垒，萧萧烟景正贪看。

　　游大奎璧净度庵

　　黄龙白马现今朝，频访山僧不惮遥。卓锡时闻翔鹤响，谭经惟见雨花飘。寒园病叟空泉瓮，小市归人只木桥。萍水与师成夙契，倾心独许远公招。

　　走珠庄

　　不到山庄又来年，近来双岸集人烟。芦花缺处疑为路，沟水流时足灌田。岁晏歌锺崇腊祭，天寒老稚负朝妍。行程莫厌沙洲远，山迭溪头系钓船。

　　白鸥塘杂咏

　　暂免征途苦，于今百虑疏。名山随我看，浊水任人渔。风雨三春暮，莺花一望舒。瞻云时有忆，何处遣双鱼？

　　看山宜晓起，万迭最分明。日带云中色，风余树杪声。新畬闻布谷，古竹话流莺。极目烟波际，苍茫积翠横。

　　猛雨连三日，溪声屋后饶。沙堤窗外滑，烟树望中遥。茅舍依高岸，银泉落小桥。泥泞何处客，归路正迢迢？

