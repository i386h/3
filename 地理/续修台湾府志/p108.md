<!-- { "loadSidebar": true } -->
　　辛酉，郑经奄逝；齐桓横尸而未殓，缪嬴抱子以号廷。螟蛉钦舍，正直监国，矫缢西廊；襁褓克塽，龆龀称蕃，妄尊东殿。福建总制姚少保，侦知阴事，密请南征。先行秘札，暗通内应之关；继迁飞庐，大建天威之讨。两提九镇，会议温陵；巨舰长艨，进屯鹭岛。朝廷庙谟宏远、胜算周详，特简提督将军侯施琅督理舟师，专征海宇。将军六韬练达，三略精微。海亹形势，素烛于胸中；岛屿蚍蜉，久运于掌上。三年习战，惟乘一日之机；百计求贤，尽获争先之士。康熙二十二年岁在癸亥，六月十四日铜山开驾，十五日进兵八罩澳，十六日薄伐澎湖。部曲虔刘，三奇合战；纵横转斗，七变回■〈舟宗〉。十七日舟停八罩澳，十八日进取虎井、桶盘屿，克之。十九日将军私乘舴艋，暗渡汪洋；亲观壁垒，遍察机宜。贼众星罗碁布，鱼丽蜂屯；将挺铍而莫及，欲鞭腹以云难。二十日、二十一日将军绋维閴寂，钧令森严。誓师以决胜而后行，直效淮阴背水；鞠旅必合权而后动，遂同祖逖凌江。二十二日分兵进剿，东畔直入鸡笼屿，西畔直入牛心湾。中央大船分为八阵，一阵三迭。将军调度居中，万顷听提桴之鼓；徂征首出，千樯开浴日之波。其左则兴化镇吴英、金门镇陈龙、铜山镇陈昌，其右则平阳镇朱天贵、海坛镇林贤、厦门镇杨嘉瑞、提标中军罗士鉁。错综黄石，蕴藉阴符。策定于樽俎之间，蛟腾霄汉；谋合于孙、吴之诀，鹏举扶摇。履险如夷，泛渤澥之苍茫，逍遥止水；灭此朝食，振啴焞之武略，剪扑妖氛。海众分驾炮船、赶缯船、洋船、鸟船四百余只，蟊起前来。其洋船、鸟船之大也，动载以万斛计；其炮船、赶缯船之小也，亦载以数千斛计。船头安红夷铜炮一位，重轻不等、巨细难量；十尺未为至大，百钧却止寻常。南边发碽炮二十余门、鹿铳二百余门，舳舻相接，火矢交冲。烟似昏霾，既风惊于墋黩；镝如落叶，更箭重以飘零。自辰至申，戮力攻杀；士逞敢死之心，将奋先登之志。击沉贼炮船八只，焚毁鸟船三十六只、赶缯船六十七只、洋船五只；火船因风迅发，烧海鸟船、赶缯船三只。其余船只，畏火分散，漂泊无踪。凶党披靡，左右失支吾之序；榜人委顿，参差淆进退之方。自焚炮船九只、鸟船十二只，因挽获贼鸟船二只、赶缯船八只、双篷船二十五只；焚杀伪将军二员，总督、统领、提督、总镇、先锋四十七员，协营翼将大小等官三百余员，贼伙一万二千余众。伪武平侯刘国轩，乘小快船从吼门而逃；其在山伪将军、提督并大小等官一百六十五员，俱带众投降矣。交锋之际，平阳镇总兵官朱天贵被伤阵亡，水陆官兵阵亡者三百二十九员名。执锐披坚，未斮鲸鲵而献馘；■〈犭畾〉飞电掣，先蒙矢石而捐躯。带伤者一千八百余员名，拔矢啖睛，夏将军之勇也；敷疮刮骨，关壮缪其神哉！当年赤壁之兵，乾坤变色；然江流夹岸，相隔非遥。畴昔鄱阳之战，今古惊魂；然湖水微波，能高几许？是澎湖之役也，殆皆天授，夫岂人谋？粤稽徃古，澎湖六月，未飘五日之和风；遍访居民，斥卤卑涂，罔汲千人之淡水。楼船济济，铠甲鳞鳞。九日洋中，风催后轴；八旬岛上，麓涌甘泉。岂非地转而将善也，海归一统之洪图？故得天灵而效顺也，民实皇清之赤子。刘国轩虽称海将，却善知机；郑克塽乃在童年，幡然干蛊。轩奉书函，敬曰澎湖之役，固知天命；塽投印篆，虔云台湾之众，惟愿归诚。将军缮密奏之章，具闻其事；皇帝沛好生之德，即允其行。官则仍归录用，兵则悉任归农。八月十三日，将军侯旌悬赤嵌，雷震安平。弘宣授钺之盛，廓清蚁穴；暂定三章之约，循拊鸿哀。白叟黄童，方欣舜日；男耕女织，始庆尧年。茕茕异地之离人，言归桑梓；蚩蚩沿山之土著，悉奉章程。民无汤火之忧，血气遍通于鬼国；地入版图之籍，车书遐逮于蛮陬。卑南觅七十二社、直脚宣三十六番，羊之质、虎之皮，委蛇稽颡；人之面、兽之心，次第输賨。

　　于是立府、立县，治兹黔首；设道、设镇，厘尔东方。唐韩愈之治潮阳，愚顽讲学；汉文翁之守巴蜀，巷陌兴歌。从此阐明文教，媲美名区。是一十四省之外，再加外海；于五十七县之中，又增三邑。自古以来，山河之广远、疆域之辽阔，未有如今日者也；猗欤盛哉！猗欤盛哉！圣天子在上，海不扬波，德其溥矣；大将军柔远，重译来归，功实懋焉！

　　客问（六条）诸罗令季麒光（无锡人）

　　僭号承天，东宁锡字；乾坤东港，华岩南岛。近接澎湖，遥分哈喇；荷兰起之，琉球倚之。北凭瓯、闽，西距交、广；属扬州之分，隶女虚之躔。外环大海，云涨烟平；内阻重山，沙迷雾列。中有平原，可耕可牧。滃水长连，昆流交峙。吕宋之估颿时集，日本之夷舶常通。南澳、铜山，风樯可接；海坛、东埔，飞苇直前。蛟龙蜃虺、兕豕鲸鲵，隐隐沄沄，沆沆莽莽。遏云怒风，轰雷遁雨。故海山之僻壤，亦宇宙之奥区。

　　木冈、大冈，以分南北；前岭、后岭，以界东西。鹿耳当海外之咽喉，半线为内山之锁钥。凤山则苍郁宏开，猴闷则离奇盘结。赤山、乌山，上港、中港；钩婴撑突，攫搏呷呀。至若斗六门攀缘鸟道，傀儡山曲折羊肠；观音志如来之胜迹，鬼仔实魑魅之渊薮。萆目、琅峤，迤南巨嶂；鸡笼、竹堑，极北重关。奇岭之雪峰万仞，南日之烟嶂千寻。大武垄、大杰巅，小琉球、小双寮，皆迭岫参差，连冈撼戛。阿猴林障蔽顽番，哆啰嘓交蟠远社。龟佛、龟仑，双标天半；猫罗、猫雾，接峙云中。圭心、石门，蓬山、后垄，重洋底柱；攫浪搏潮，觑关蹀户，当者失据。

　　东宁之地，惟水是卫。淡水江，北注之津梁；浊水溪，南来之门户。鹿耳门冲突海口，大线头高据沙洋。鸡笼城下，颿指闽安；琉球社外，舟通吕宋。至如北线尾、中楼仔，夜静潮平；海翁窟、欧汪溪，春明浪秀。蚊港、笨港、新港、后港、竹沪、三林，或依山回冱，冒没腾流；或聚石奔冲，昂澎涌溢。千里雷驰，万潮雪涌。七鲲身毗连环护，三茅港汇聚澄泓。路分东渡、西渡，洋别大乡、小乡。鲫鱼潭、打鼓澳，渔舟云集；洲仔尾、濑口港，盐格星屯。扼其要可以制患，资其利可以裕民。

　　鹿之生也，或斑而文、或黧而黝；忽散忽聚，乍往乍来。于是弓矢殪之、镖槊搦之、罟穽伏之、铅炮击之。肉堪调簋，角则成胶；皮毛稛载，外洋是资。牛之来也，千百为群，凭凌溪榖；聚饮则涓源为涸，回食则蔓草皆赭。闲以卫椆、制以钩盾；百步就羁，以耕以驾。至乃犬能攫罴，羊可燖羹。朝飞之雉，倚草栖林；夜啸之猿，依山缘木。豹文隐雾，兔窟藏烟。若夫大缯断流、修縺横海，魦鲳鰋鲤，蛏蛤蚶蟳。挽青猊之鬣，截白鼋之皮。搜龙籍、罗蜃府，莫不布雕俎、就脔切；且揉五味，腥膏餍饫。

　　重山之中，产有异材；工师操斧，匠氏持柯。楠榕杉樟，桑桕槐柳；莫不枝覆层冈，干依连麓。舒目而望之，青茅白苇、紫藁苍芦；郁若深林，丛如列嶂。代瓦以覆，易墙以围。至如檨柚之茂叶翳日，槟榔之修干参云；蕉擅绿天，荔垂朱实。山则不童、地鲜不毛，土之良也。

　　坟垆斥卤，五谷是滋。以稼则蕃，以种则硕；水耕火耨，不营而足。上地可七，下地可三；宜稻、宜稻，宜菽、宜稷。禾秫、赤秫，早占、晚占；赤黍、芦黍，红籼、白籼。豆分红绿，麦别大小。莫不累累淋淋，颗颗的的。瓯篓满篝，污邪满车；黄云红玉，相积陈陈。于是牛马运之、舟航载之，以征以贡，和钧兵卒。家有稼穑之利，人有作甘之用。

　　孙司马元衡「赤嵌集」序翰林院编修万经（鄞县人）

　　中原地尽，娲皇之补无功；绝岛天浮，精卫之填奚术！沃焦旸谷，茫茫蜃市蛟宫；弱水扶桑，泛泛蜒人龙户。田横已逝，血积蛮花；徐福不归，啼闻瘴鸟。盖台湾郡者，历代声教所不通、前王版图所未隶也。

　　圣朝化行率土，威被无垠。凿溟涬之乾坤，雕题入贡；辟鸿蒙之日月，卉服来王。城列赤嵌，官纡黄绶；则有龙眠才子、孙楚名流。岸帻澎湖，谕裸邦以礼乐；扬舲浯屿，变斥卤为桑田。而乃蓣亩劝农之余，偏工体物；榕阴听讼之暇，不废缘情。渺众虑以为言，挥八极而成韵。华词璀璨，撷珊网之千枝；异采焜煌，落鲛珠之百颗。是则颍川渤海，儒术斐然；开府参军，风流卓绝矣。岂若兔园挟册者，课吏治而迂疏；凤尾批笺者，薄声诗为小道也哉？且夫夸陈山海，纵壮浪而难工；雕饰禽鱼，每形容而易俚。若其留不尽之响于言外、状难名之景于目前，大言小言，亦骚亦雅。倒天潢而屈注，百榖皆鸣；持月斧作文斤，五兵非利。耳凄目骇，性寂情移。将使子厚柳州未足记其巧，坡公海外无以喻其奇。此「赤嵌诗集」为人间未有之书，而渔洋先生有「创获必传」之语也。

　　嗟乎！吟箧随身、锦囊贮句，苟非好事，未易言怀。至于挂席随云、乘风破浪，问程孤往，历岛树之迷离；击楫还归，与鲎帆而上下。鲲鱼夜吼，则山鬼辍吟；飓母朝翻，则爰居屏迹。铁沙排剑，回车九折非难；针路飘萍，击水千盘似梦。而使君乃柁楼舒啸，官阁援毫；海月鉴其咿唔，天风助其激荡。捧函色动，不数木华「赋海」之章；掩卷神飞，胜读郭璞「游仙」之句。感琼瑶之投赠，媿糠秕之簸扬。宜播鸡林，共贻鹭羽。

　　诗（一）

　　题澎湖屿施肩吾（唐时人）

　　腥臊海边多鬼市，岛夷居处无乡里；黑皮年少学采珠，手把生犀照咸水。

　　普陀幻住庵沈光文

　　磬声飘出半林闻，中有茅庵隐白云。几树秋声虚槛度，数竿清影碧窗分。闲僧煮茗能留客，野鸟吟松独远群。此日已将尘世隔，逃禅漫学诵经文。

　　感忆

　　暂将一苇向南溟，来往随波总未宁；忽见游云归别坞，又看飞雁落前汀。梦中尚有娇儿女，灯下惟余瘦影形。苦趣不堪重记忆，临晨独眺远山青。

　　赠友人归武林

　　却有机缘在，相逢意气同；来看云起处，共话月明中。去去程何远？悠悠思不穷。钱塘江上水，直与海潮通。

　　望月

　　望月家千里，怀人水一湾。自当安蹇劣（用韦应物句），常有好容颜（用陶潜句。余常书作联，因用之）。旅况不如意，衡门亦早关。每逢北来客，借问几时还？

　　归望

　　归望频年阻，徒欢梦舞斑。在原嗟鸟散，杖策效鳞攀。镜里头多白，风前泪积殷。用坚饥馁志，壮士久无颜！

　　偶成

