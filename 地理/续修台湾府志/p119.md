<!-- { "loadSidebar": true } -->
　　尝读「月令」记，孟秋缮囹圄；三年一空之，仁政群嘉予。汪汪千顷波，湛恩殆如许。达尊遍海陬，津津数德齿。况予托素心，能无感独处？

　　独处追曩昔，会垣曾小住：君自长溪来，每每亲丰度；君旋移三山，士民望风附。继握清漳符，四野溥甘露。迟君向东来，今复看西渡。

　　予虽筮仕久，治术未全谙。惟君早练达，余绪更深湛。剖陈壮词色，倾听似饴甘。月白风清夜，咨诹至再三。自此易分手，擿埴每怀惭。

　　重洋我两度，宣发半盈颠；天恩未一报，忽届无闻年。黾勉修职业，此方稍静便。望君持节来，再布泽绵绵。明春二、三月，遮道迓名贤！

　　端阳前见篱菊作花余文仪

　　清节秋霜世久知，东篱五月独标奇；非关傲骨因人热，要见炎凉总不移。

　　送裴总戎秩满西渡

　　廿年小阮旧论交，两载同方荷并包。铃阁月明驯虎豹，楼船风肃靖螭蛟。泽深海国长垂荫，勋策云台看锡茅！独笑白头偕野鹤，淹留犹复等悬匏。

　　恭和御赐杨制府诗原韵（有序）

　　乾隆二十七年，岁在壬午，我公总制闽、浙四载；我皇上既定西陲，声教四讫，复念南国，再举时巡。圣母乘鸾，偕六龙而飞舞；上公先马，引八骏以腾骧。洒道清尘，风雨各供乃职；恬波静浪，江河并效厥灵。尔其越水腾辉，吴山献瑞。岩榖响应，如闻呼祝之声；花柳芳妍，亦解媚兹之义。于是帝鉴平康，宸衷悦豫。入疆有庆，车服增荣；赐秩殊恩，崇阶再晋。复眷老成，特挥天翰。永言耄耋，奚啻帝锡九龄；四韵褒嘉，不敷商霖二字。维时我公诚欢诚忭，载舞载歌。七秩四龄，较潞公而尚少；五言八句，奏白傅以无惭。喜起一廷，争传圣作明述；讴吟六合，岂止巷舞衢歌！仪本越人，备员闽海。遥瞻膏泽，感桑梓之蒙休；逖听徽音，庆明良之际会。恭申颂祝，再纪盛明。诘屈聱牙，难免续貂之陋；孩提学语，聊舒向日之诚。

　　翠华重幸日，瑞气霭龙牙。元老频承宠，宸章特赐嘉。调和归静穆，暑雨绝咨嗟。共仰明良会，唐、虞岂有加！

　　一字同华衮，天香遍齿牙。光辉悬日月，矍铄入褒嘉。边海安持重，经纶但咄嗟。愿言崇令德，君赐看重加。

　　东南形胜地，城阙似排牙。德遍久无斁，恩承新孔嘉。秀登甲乙选，野静癸庚嗟。遥识吾王豫，畴咨无可加！

　　赓歌千古盛，巴里愧聱牙。共喜鲸波伏，难忘棠荫嘉。空持观水术，不觉望洋嗟。击壤聊同调，殊恩分外加。

　　送干静专司马谢病归江右

　　执手意无极，欲言心转忘。至人退即进，我法柔为刚；存道固存拙，不卑亦不亢。波澜生古井，兰蕙失芬芳。飞渡一泓海，置身千仞冈。愿言崇令德，特达看圭璋。

　　自题「渡海图」

　　一舟似芥托波澜，水立风驰洵大观：日月吐吞成四照，江河羞涩等微湍。举头但觉星辰近，放眼从知天地宽。便欲乘帆溯牛斗，珠光龙气试回看。

　　真成宦海任西东，回首萍踪一瞬中。十载含香闻三省，五年樵鹤肃双熊。可能文字驱潜鳄，赖有精诚贯白虹。身入画图期共济，肯将华发负初衷？

　　留别松山观察（以「皇恩只许住三年」为韵）

　　忆昔长安道，同时侍玉皇。公方翔凤阁，予谬含鸡香。公才简帝心，捧檄来闽疆；予亦衔命出，连镳共一方。长溪接三山，灯火每相望。

　　三山领十郡，公政惟春暄。愧予持布鼓，安敢拟雷门！虑囚参末议，稍稍窥篱樊。左提复右挈，卵翼感殊恩。正期侍颜色，朝命移朱幡。

　　朱幡出东宁，未至民先喜。东宁本荒服，伏莽多虎兕；吏黠营奸私，荆蓁欺兰芷。下车公毅然，为水不如火。期月风肃清，千里歌乐只。

　　三载政大成，青草生囹圄。受代及瓜期，承乏适命予。竭蹶步后尘，鲁直公独许。不惜屈天潢，谓予长马齿。告予旧政教，相勖敦古处。

　　送公往朝天，公去予独住。坐公政事堂，尺寸守公度；宽猛本相济，非敢妄攀附。抚公旧松桂，复思新雨露。邮传秉节回，双旌喜重渡。

　　村社久巡历，风土公素谙。立马迎前驺，呼声乐且湛。公治推至诚，风雨皆和甘；予惟谨受教，举一思反三。独搔旧头颅，顾影殊自惭！

　　白日去鼎鼎，青鬓换华颠；政绩无可纪，素餐年复年。君恩许放归，山足尚轻便。 布衣款戟门，重申旧缠绵。愿公崇令德，报国仗大贤。

　　台阳八景

　　安平晚渡

　　风撼长竿卷大旗，安平渡口夕阳时：参差颿影轻鸥泛，砰湃涛声铁马驰；收网渔郎还隐隐，招人舟子故迟迟。醉翁矫首筹同济，灯火连村尽系思。

　　沙鲲渔火

　　涌浪声声似鼓鼙，将军从此殄鲲鲵。清笳落日归渔笛，战垒寒烟冷钓堤。但觉星光齐上下，不分磷火遍东西。太平岁久销沉尽，折戟何须问水犀！

　　鹿耳春潮

　　鹿耳门雄万里城，暗沙沉铁鲸鲵惊。春风春雨波能立，潮落潮生气未平。骇浪周遭天设险，飞颿屈曲地中行。从来利涉凭忠信，笑指群鸥久定盟。

　　鸡笼积雪

　　十年作郡白盈头，雪爱炎方为淹留。遥对玉山成二老，消归银海作清流。众峰远列看雌伏，鸣瀑齐声报晓筹。应是碧鸡曾羽化，樊龙犹得傍瀛洲。

　　东溟晓日

　　万水朝宗尽注东，晓云初散日瞳昽。漆园但觉虚生白，函榖遥惊气尽红。和霭渐蒸鲲变化，华光合配月玲珑。长春海国扶桑近，不用挥戈仰再中。

　　西屿落霞

　　西屿丹霞可乐饥，海波摩荡日崦嵫。轩轩顾影谁能举？冉冉登台或有期！十色五光萦彷佛，宋车鲁马更离奇。分明一幅鹅溪绢，界画云烟李伯时。

　　澄台观海

　　戟门西上耸澄台，扶醉登临亦壮哉！片片贾颿破浪出，腾腾阵马御风来。守身时懔冰渊念，拯世深惭舟楫才。但使汪洋归大度，任他蠡测与鸥猜。

　　斐亭听涛

　　涛声日夜镇长听，偏聚凌虚君子亭。淅沥乍惊风折笋，噌吰疑是雨淋铃。近连射圃乱鸣镝，并入春潮沸震霆。自笑巴音同布鼓，广长舌愧吐莲青。

　　秩满留别台阳夏瑚

　　兢兢捧檄渡瀛堧，风物台阳别有天：面海背山成泽国，高陂低岸遍腴田。风淳俗是觚初破，吏拙官同磨在旋。三载簿书劳梦寐，搴帘卧理愧前贤！

　　欲步芳型作宰难，因时敷治称心安。宏施大造陶钧力，曲体民生妇子欢。断狱若神惭铁岭，澄怀似水愧清端（铁岭王公讳仕俊、海康陈清端公讳璸，皆在台有治行）。他年倘谱循良传，敢信微名取次刊。

　　何期小草忽增妍，厚沐滋培达九天。百里政惭书上考，六条计忝附官联。烟销海国鲲鲸岛，日丽皇途騄駬鞭。敢拟香山留别句：『皇恩只许驻三年』！

　　一行作吏素硁硁，宠辱于中雨不惊。抚字催科从吏议，茧丝保障待公评。别无恋栈心难白，祗有衔恩志欲鸣。计日扬颿趋北阙，回瞻鹿耳不胜情！

　　次韵送夏宝成陶绍景

　　和风拂拂满春堧，极目洪涛接远天。海外文传苏玉局，公余词媲柳屯田。心悬朗鉴从衡准，珠媚璇源任折还。共识君才原十倍，典型矜式藉高贤。

　　瀛海搜奇万象妍，此行正值艳阳天。襟期淡似鸥盟浃，气谊亲如雁序联。以德绥番留硕画，惟宽化吏示蒲鞭。相看愧我非彭泽，镜里新霜老少年。

　　前题卫克堉

　　东宁开辟着繁难，泽被番黎盘石安。勉步后尘惭政拙，回思前日罄交欢。无穷别意萦衷曲，不朽勋名在简端。父老扳辕欲借寇，棠阴夹道姓名刊。

　　相形遂尔判媸妍，共绾铜符海外天。赤嵌山南看豹变，武峦城北望蝉联。登龙谬许称同谱，附骥还思策短鞭。漫诵西湖留别句，岩疆未易驻三年。

　　北巡旋署留别诸罗卫令巡台御史李宜青（宁都人）

　　熏风吹雨长嘉禾，新港桥流恺泽多。垦土汗沾芳草湿，读书声遏彩云过。玉峰天半晴微吐，铁线沙明月一涡。去后重思情较切，逢人勤说卫诸罗。

　　巡社纪事凤山令谭垣

　　搭楼社

　　夙驾淡溪东，遥指搭楼路。曲涧架小桥，红英■〈厶月，上中下〉绿树；社厝隐云林，笆篱深深护。堂中列图鼎，典则犹可数。帝德浃雕题，覆育时煦妪。番黎沾化久，爱戴深且固。童子四、五人，能诵诗书句。咨询实可欣，奖劝不妨屡。众番亦欣然，笑请轩车驻！

　　武洛社

　　稻陇转平埔，驱车入武洛。旌竿绕寒云，戍楼晓明柝。土目跪前迎，庶番互联络；社丁虽稀少，勇壮俱超跃。昔在大泽机，旧址连岩崿；日与生番伍，趋走类猿玃。自从归化来，熏蒸销狞恶；移社向中田，妇子安耕获。我来宣皇仁，毋使逢不若。山鬼应从风，详和遍村落。

　　阿猴社

　　山行复出山，远见溪云起。阿猴当中权，阛阓列村市。城门固鱼钥，修篁如列雉。编茅备堂奥，削土崇阶戺。天使持节来，骢马历至止。番目为我陈：『此社非他比；素称物力饶，众社归经纪。年来生齿繁，不复追前趾』。我为番目言：『物盛难可恃；应须敦俭约，慎勿踵奢侈』！

　　上淡水社

　　淡水向南趋，乘涨多纡折；古社依上流，番社参差列。日暮乃停骖，乍望心如结。篱缺见溪光，沙岸水方啮。谋将社寮移，众番情辞切。我与番众谋，非可一言决；相度宜周详，经费宜樽节；暂施堤防功，且待秋潦竭。秉烛坐中庭，劝谕均晓彻。老番共扶携，幼番各持挈；惇庞诚可嘉，整肃尤可悦。忧劳长善心，此理信前哲。

　　下淡水社

　　出门仍沿溪，自上而及下；溪流远回汀，番厝藏中野。此处丁盈千，林总甲诸社。罗拜纷难数，注名不停写。圣朝湛濊恩，雕题绥福嘏。试观生息多，谁非被化者？番老不言寿，番女亦云@；由来沾雨露，亦自谋弓冶。我为番目言：『社丁不患寡；衣食所必需，犁锄正堪把；行见尔番庶，击鼓吹豳雅』。

　　力力社

　　晚过力力溪，溪水清可掬；皎月悬林端，修竹如新沐。下马入番社，番众一何肃！灯前试细认，尔雅殊被服。谘访听语音，通晓更娴熟。圣治开文明，光被及番族。应知久渐摩，秀发此先卜。拱手进番童，经书果能读；忠信自有基，礼义须涵育。劝勉且丁宁，披月前村宿。

　　茄藤社

　　凌晨赴茄藤，绕社乔木古；宿鸟鸣高枝，疏花缀深圃。番众拥我前，衣被半蓝缕。升堂细咨询，一一诉贫苦。众番叩头说，番愚为人侮。我谓番本愚，圣朝所安抚。谁欤或侮之，我能为尔剖；慎勿学奸刁，贫苦乃自取。老番共点头，少番首亦俯。开道至再三，不觉日亭午。

　　放■〈纟索〉社

