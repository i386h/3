<!-- { "loadSidebar": true } -->
　　西瓜（暑时多内地来；台产种于深秋、熟于隆冬。乾隆二年，定福建督、抚每年正月各进瓜十圆）、檨（红毛人从日本国移来。树高多阴，实如猪腰，盛夏大熟。即外国所载『南方有果，其味甘、其色黄，其根在核』是也）、龙眼、波罗蜜（亦荷兰国移来者。实生树干，大如斗；皮似如来顶。剖而食之，味甘如蜜）、菠萝（叶似蒲而阔，两傍有刺。果生丛心，皮似波罗蜜而色黄，味酸甘。末有叶一簇，因形状类凤，故名）、椰子（树高数丈，直起无枝。其实大如寒瓜，外有粗皮；皮次有壳，圆而坚，可作瓢及酒器。肉在壳内，色白，味似牛乳；中含浆如酒，曰椰酒。性能败胃，不堪多食。又有椰油。出安南；岭南州郡有之。「吴都赋」：『槟榔无柯，椰叶无荫』）、槟榔（向阳曰槟榔；向阴曰大腹，实可入药。一穗子数百粒，秋末采食，至二、三月乃尽。实如鸡心，和荖藤食之，能醉人，可以袪瘴）、桃、梅、李、石榴、番石榴（即梨仔茇）、柑子蜜（形似柿，细如橘；和糖煮，作茶品）、番柿（形似柿，皮有毛；俗呼为毛柿。西域种）、柚（实大而皮厚，味稍逊内地）、柑（橘属；有仙柑、红柑、雪柑、卢柑、九头柑数种。郡产惟红柑、仙柑居多）、橘（一年相续，名曰公孙橘；又有四时橘，味酸）、葡萄、蕉子、香橼、桄榔子（结实五月熟，土民即种埔占。子若多生，岁亦有年）、甘蔗（性温、味甘，有红、白二种。又干小者，名曰竹蔗；煮汁成糖）、菱、菩提果（俗名香果，花实青黄，味甘而香）、佛手柑（台郡产者较大于内地，不甚香）、释迦果（树高出墙，实大如柿，碧色，纹绉如释迦头；味甘而腻。熟于夏、秋之间）、木瓜（台产迥异内地。木本，一干直上，无旁枝。实生干上，四面旋绕；皮色深青。土人腌酱以为菜，甚佳；能疗足疾）、梧桐子。--以上果之属。

　　附考

　　西瓜盛于冬月，台人元旦多啖之。皮薄、瓤红，可与常州并驱，但逊泉之傅霖耳（「稗海纪游」）。

　　台、凤两邑，每年分进上西瓜；八月下种，十一月成熟。气候之异，直不可以常理测也（「台湾志略」）。

　　槟榔不与椰树间栽，则花而不实。孙元衡诗云：『竹节棕根自一丛，连林椰子判雌雄；醉醒饥饱浑无赖，未必于人有四功』。『扶留藤脆香能久，古贲灰匀色更娇；人到称翁休更食，衰颜无处着红潮』（「赤嵌集」）。

　　枣子槟榔，即广东鸡心；粤人俟成熟，取子而食。台人于未熟食其青皮，细嚼麻缕相属；即大腹皮也。中心水少许，尚未成粒；间有大者，剖视其实，与鸡心无二。或云：粤人食子、台人食皮。一色青者为雄、黑脐者为雌；雄者味厚、雌者味薄。颗向上长者，尤贵蛎房灰用孩儿茶或柑仔蜜染红，合浮留藤食之。按「范石湖集」：『顷在峤南，人好食槟榔，合蛎灰、扶留藤（一名蒌藤）食之辄昏，已而醒快。三物合和，唾如脓血，可厌（蒌藤一作浮留藤，土人误作为荖；「字释」无荖字）』。台地多瘴，三邑园中多种槟榔；新港、萧垄、麻豆、目加溜湾最多，尤佳。七月，渐次成熟；至来年三、四月，则继用凤邑琅峤番社之槟榔干（「赤嵌笔谈」）。

　　张鹭洲有诗云：『丹颊无端生酒晕，朱唇那复吐脂香；饥餐饱嚼日百颗，倾尽蛮州金错囊』（「瀛壖百咏」）。

　　种槟榔必种椰；有椰，则槟榔结实必繁。椰树叶少林高，椰子外裹粗皮如棕片，内结坚壳；剖之，白肤盈寸，极甘脆，清浆可一碗，名椰酒。东坡诗：『美酒生林不待仪』；此也。「广东志」：『椰心色白，而甘在酒中；大小不一。凡拣椰子，以手摇之，听水声清亮，则心大而甜；其肉厚、水声浊，则否。盖椰心以水而养，无水则无心；往往而是』。又有椰油，可佐膏火。或云用火炙椰，其油自出；疗齿痛、冻疮极效（同上）。

　　槟榔形如羊枣，力薄，味逊滇、粤（「稗海纪游」）。

　　槟榔树直无枝，高一、二丈。皮类青桐，节似筠竹；叶皆上竖，犹如凤羽临风，旖旎甚可人目。叶脱一片，内现一包；数日包绽即开，花二、三枝，淡黄白色，朵朵连珠，香芬袭人。实附花下，形圆而光，宛若枣形。自孟秋以至孟夏，发生不绝，与椰肉、香藤、蒌根夹灰同啖；惟六、七月始无，台人以熏干者继之（「台湾志略」）。

　　槟榔高数丈，花细；实如青果，在叶下干上攒簇星布。椰树干、叶亦似之。但其实大如瓜，中有瓤，味香，白如雪、脆如梨，其液如酒；切实和槟榔啖之。六、七月熟可采，番人跳而上，扳援矫捷，名曰猱采（「番社采风图」）。

　　波罗蜜，状如如来顶；中分十数房，似莲瓣抱生。其色黄，其味甘。房各一实，其色白，煮食似栗。孙元衡诗云：『波罗门下树亭亭，香蜜成房子更馨；解是西来真善果，十方供奉佛头青』（「赤嵌集」）。

　　张鹭洲诗：『清果菩提绕室馨，金包柑橘丽繁星；更怜斗大波罗蜜，磥砢真同佛髻青』（「瀛壖百咏」）。

　　波罗蜜，一名优钵昙。「广东志」：『南海庙中，旧有东西二株，高三、四丈，叶如苹婆而光润。萧梁时，西域达奚司空所植。他所有，皆从此分种』。生五、六年，至径尺，削去其杪，以银针钉腰，即结实。成实乃花；然常不作花，故佛氏以优钵昙花为难得。每树多至数十实，自根而干、而枝条皆有实，累累疣赘。若不实，则以刀砍树皮，有白乳涌出，凝而不流则实。一砍一实、十砍十实，故一名刀生果。熟以盛夏，大如斗，重至三、四十斤。皮厚有软刺，礧砢如佛头旋螺；肉含纯瓤，间迭如橘柚囊，气甚芳郁。有干、湿苞之分；干苞者液不濡腻，味尤甜。每实有核数百枚，大如枣，仁如栗黄；煼熟可食，能补中益气，悦颜色。志云：色绿似如来顶，液粘如漆是已。其子却似橡实，每一子为一房；熟而食之，味似百合。子不可生食，瓤可生食，亦不甚甘美，终不似橘柚味佳也。土人用波罗蜜子煨肉、黄梨煮肺，亦海外奇制（「赤嵌笔谈」）。

　　释迦果似波罗蜜而小，种自荷兰。味甘而腻，微酸。夏尽、秋初熟，一名番梨。沈光文诗：『称名颇似足夸人，不是中原大谷珍；端为上林栽未得，只应海岛作安身』（「诸罗县志」）。

　　佛头果，叶类番石榴而长，结实大如拳。熟时自裂，状似蜂房。房房含子，味甘香美；子中有核，又名番荔枝（「台湾志略」）。

　　菠萝通体成章，抱干而生；叶自顶出，森若凤尾。其色澹黄，其味酸甘。孙元衡诗云：『翠叶葳蕤羽翼奇，绛文黄质凤来仪；作甘应似籦笼实，入骨寒香抱一枝』（「赤嵌集」）。

　　黄梨实生丛心，味甘微酸。叶攒簇参差，有如凤尾；其皮鳞起，故又名菠萝。盛以瓷盘，其香满室（「台湾志略」）。

　　黄梨，叶似蒲而短阔，两旁如锯齿。其实色黄，瓤如鳞甲，形似甜瓜。味甚甘酸，清芬袭人（「台海采风图」）。

　　粤西以波罗蜜为天波罗，黄梨为地波罗。「居易录」谓：『黄梨曰黄来；八月熟，长可尺许，味尤甘香。其树类蕉，实生节间』。按黄梨长止五、六寸，草本；丛生根下。叶似萱，两边如锯齿；顶上叶小，攒簇如鸡帚。谓其树类蕉，非也（「赤嵌笔谈」）。

　　香果，花有须无瓣，其色白；其实中空，状如蜡丸。孙元衡诗云：『但有繁须开烂熳，曾无轻片见摧残；海天春色谁拘管？封奏东皇蜡一丸』（「赤嵌集」）。

　　台地夏无他果，惟番檨、蕉子、黄梨视为珍品。春、夏有菩提果，一名香果；芳馨极似玫瑰。果当以此为第一（「赤嵌笔谈」）。

　　菩提果系西域分种，实如枇杷，味甘而香（「台湾志略」）。

　　羡子俗称番蒜，或作檨；其种云自佛国传来。孙元衡诗云：『千章夏木布浓阴，望里累累羡子林；莫当黄柑持抵鹊，来时佛国重如金』（「赤嵌集」）。

　　檨，种自荷兰。切片以啖，甘如蔗浆，而清芬远过之。沈文开「杂记」：『食毕弃核于地，当月即生。核中有子，或一粒、二粒如豆之在筴。叶新抽，杪红若丹枫；老则变绿』（「诸罗县志」）。

　　番檨，大者合抱，高凌云，叶浓；花微白，朵小，有香。结实皮绿、肉黄，其气辛热、其味酸甘，入肝补脾。台产也，切片腌久更美，名曰蓬莱酱（「台海采风图」）。

　　番檨，肉与核粘，味甘色黄；盛夏大熟（「台湾志略」）。

　　檨三种：香檨、木檨、肉檨。香檨差大味香，不可多得。所食者，木檨、肉檨；晒干用糖拌蒸，亦可久藏。台人多以鲜檨代蔬，用豆油或盐同食。北路自半线以上，则绝无矣。「字释」无「檨」字；色味似杏，或是番杏误作檨（「赤嵌笔谈」）。

　　檨实大如猪腰子，叶尖长；「居易录」作「番蒜」：『五月熟；大如苹婆，味甘香，多津液。树大而叶圆』；非是（同上）。

　　檨，种自荷兰。树高大可荫。张鹭洲诗云：『参天高树午风清，嘉实累累当暑成；好事久传蕃「尔雅」，「南方草木」未知名』（瀛壖百咏）。

　　甘蕉，叶与蕉类；中心出花，层层吐瓣，红紫可爱。结实联缀百余颗，两两相对，犹若贯珠；色黄白、味甘，颇似香瓜（「台湾志略」）。

　　甘蕉，俗名牙蕉，亦名荆蕉。「南方草木状」：『实随花。每花一阖，有十余子，先后相次。子不俱生，花不俱落』（「诸罗县志」）。

　　牙蕉，即芭蕉中之一种；不甚高，约长六、七尺。结子每茎百余，始绿，熟则黄；味极甘美。闽、广二省有之，他省亦间有生者（「台海采风图」）。

　　蕉果一枝五、六层，每层数十枚，排比而生；剖食，味亦甘。「异物志」载『羊角蕉，子大如手拇指，长而锐，有似羊角者』；此也。「南方草木状」：『蕉，子房相连累，甜美；亦可蜜藏』。台地，村舍后每广植之；四时皆生，藉以获利。性寒，妇人产后每以蕉果少许置儿口中，谓能清热（同上）。

　　龙眼颗小味薄，六、七月熟。荔枝皆自内地来，蓝总戎廷珍每贻漳州「状元红」，紫绡玉肤，甘如醴酪。每以海上风阻，不得日食三百，殊为憾事（「赤嵌笔谈」）。

