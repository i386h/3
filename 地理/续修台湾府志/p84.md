<!-- { "loadSidebar": true } -->
　　荷兰为郑成功所败，地大震。郑克塽灭，地亦震。朱一贵于辛丑作乱，庚子十月亦地震。维时南路傀儡山裂，其石截然如刀划状。诸罗山颓，其巅喷沙如血，土人谓两山相战（「赤嵌笔谈」）。

　　荷兰时，南路二路设牛头司；牧放生息，千百成群。犊大，设栏擒絷之。牡则俟其馁，乃渐饲以水草；稍驯狎，阉其外肾令壮，以耕以挽。■〈牛孛〉者，纵之孳生（小崖「外纪」）。

　　珊瑚出琅■〈王乔〉海底，有枝；叶色如铁，俗呼铁树。与八宝中之珊瑚迥殊，无足异者（「台湾风土记」）。

　　龙涎香，传为鳅鱼精液泡水面凝为涎，能止心痛、助精气；以淡黄色、嚼而不化者为佳。番子浮水取之，价十倍；不可多得（同上）。

　　台地，从无产珠。开辟后，凤山下庄海中蛎房产珠如稷米大，名凤山珠；不堪饰簪珥，只用以充药品（同上）。

　　陆路提督万正色有海舟将之日本，行至鸡笼山后，因无风，为东流所牵（传台后万水朝东，故其舟不胜水力）；抵一山，得暂息。舟中七十五人，皆莫识何地。有四人登岸探路，见异类数辈疾驰至，攫一人共噉之，余三人逃归；遇一人于莽中，与之语，亦泉人。携之登舟，因具道妖物噉人状。莽中人曰：『彼非妖，盖此地之人也；蛇首狰狰，能飞行，然所越不过寻丈。往时余舟至，同侣遭噉，惟余独存』。问何以独存故，则举项间一物曰：『彼畏此，不敢近耳』。众视之，则雄黄也。众皆喜曰：『吾辈皆生矣』！出其簏，有雄黄百余斤，因各把一握。顷之，蛇首数百飞行而来。将近船，皆伏地不敢仰视；久之，逡巡而退。逮后水转西流，其舟仍回至厦门。乃康熙二十三年甲子八月间事（「台湾志略」）。

　　明太监王三保舟至台，投药水中；令土番梁病者于水中洗澡，即愈（同上）。

　　明太监王三保值姜冈山上，至今尚有产者。有意求觅，终不可得。樵夫偶见，结草为记；次日寻之，弗获故道。有得者，可疗百病（同上）。

　　凤山县有大吕觅山，相传大吕觅番原居此。山有芋一丛，高丈余；月将出时，有二物如凤凰，从芋下奋翮振羽，腾飞戾天。其番惊怪，始移居社内云（「旧志」）。

　　郑氏将亡时，大疫。有神曰天行使者，来居安平镇陈永华宅；永华与相酬接。自是，郑氏主臣眷属凋丧殆尽（同上）。

　　台郡士夫、健卒喜赌博，永夜讙呶呼卢之外，或压铜钱射「宝」字以赌胜，名曰压宝。又为纸牌三十页，分文、武、院、科四项：文尊阁老、武尊国公、院尊学士、科尊状元；每项九等纳粟，列庶吉士之上（「台海使槎录」）。

　　鸦片烟，用麻葛同鸦土切丝，于铜铛内煮成鸦片。拌烟另用竹筩实以棕丝，群聚吸之，索值数倍于常烟。专治此者，名开鸦片馆。吸一、二次后，便刻不能离。暖气直注丹田，可竟夜不眠。土人服此，为导淫具；肢体萎缩，脏腑溃出，不杀身不止。官弁每为严禁；常有身被逮击，犹求缓须臾再吸一筩者。鸦片土，出咬■〈口留〉吧（同上）。

　　外岛

　　琉球在台海正东。船行由大鸡笼山，水程四十三更可至（称为东洋）。其国王有三：曰中山王、曰山南王、曰山北王。其人深目多须。有职事者，以金银簪为差等；厕贱祗空发束之。土人结髻于右、汉裔结髻于中，俱用色布缠之；紫黄为贵、红绿次之，以青为下。衣则宽博广袖，腰束大带，亦以色布为之；稍贵者，缠文锦。凡屋地多铺板簟，洁不容尘。无贵贱，皆着草履，入室则脱；惟谒见使者，始具冠履，殊苦束缚。妇人以墨鲸手，为花草、鸟兽形；首不簪珥，颜无粉黛，足与男子同屦。上衣之外，更用幅如帷，周蒙背上；见人，则升之以蔽面。下裳折细而制长，足不令显。名族大姓之妻，出入戴箬笠，坐马上；女仆三、四从之。君臣上下，各有节级；王亲虽尊，不敢与政。文有大夫、长史、都通事等官，专司朝贡之事；武有法司、察度、遏闼、那霸港耳目等官，分司刑名、钱榖、访闻之事。王则并日视朝，自朝至日中昃，凡三次；群臣搓手膜拜为敬。遇圣寿、长至、元旦，王统众官、肃冕服，嵩呼祝庆，仪同内地。食用匙箸，异味先进尊者。有窃盗，辄加剖腹劓剕之刑。盐舶、渔艇，制与中国稍异。俗敬神，以妇人不二夫者为尸，降则数着灵异，民咸栗惧；王及世子、陪臣，莫不稽首下拜。国有不良，神辄告王，指其人擒之。倭寇谋犯境，神易水为盐、化米为沙，寻则解去。土产，则禾、苎、土丝、紫菜、鱼、螯、龙鰕、螺、蟳等物。野鲜则熊、虎、豺、豹，多鹿，且富牛、马、羊、豕。货惟硫磺、皮纸、螺蚌壳；螺可为■〈觱〉栗，蚌壳斵之可以镶带。外此，则有纸扇、烟筒，其制陋劣不足贵。榖蔬、果品，颇同中国；独不宜茶，即艺亦不生。赋法略似井田，王臣民各分土为食；有事暂取于民，事竣即已。明洪武五年，初入贡；二十五年，遣王子及陪臣子入太学（永乐时，山南、山北为中山所并）。国朝顺治三年，投诚请封。以后每二岁一贡方物，率以为常。其使舰往往被风飘泊至台，官皆为给船，俾达福省云。

　　日本古倭奴国（亦称东洋），在台海东北。由大鸡笼经关潼、白畎，过尽山花鸟屿放船，水程五十九更可至长岐（或作畸港）。长岐者，日本互市地也；有上将军主之。王则住京城（称为东洋），去长岐极远；不干政事，为上将军守府而已。故历代止争将军，无有争王者。其民白晰，刚劲好勇，视死如归。男子生则授一利刃，出入佩之；遇有所争，辄以死相期。其黠者，先刺仇家，然后自割其腹；国法独许殓自割者，以其勇也。凡屋，地铺厚褥，方广与室称，名曰「毯踏绵」；入必脱履户外。食用漆器；父子、夫妇不同席，计人给蔬羹，各置一方盘自食。物产：金、银、琥珀、水晶、硫磺、水银、红铜、白珠、青玉、苏木、胡椒、细绢、花布、螺钿、漆器、鰇鱼、鲍鱼、孑鱼、绵纸、扇、犀、象、刀、剑之类。首饰银器极精，又有乌金香炉、酒瓶、手钏等玩。与中国贸易，不用金银，惟以所有易所无。妇人美姿容，不施粉自白，发光泽异常；衣丝■〈衤曼〉，赤足、着缺后朱履，名曰「浅拖」。长岐有大唐街（皆中国人所居，立唐人为「甲螺」以治之）、有花街。贾舶至，则尽驱人入土库，择其贵者送以妓，例勿得擅却；留不与私，归时亦当计日算缗遣之。明之中季，其贼民相率驾舟寇沿海，闽、粤以为患。国朝定鼎以来，德威远播，其上将军约法严禁，寸板不得下水；以是不得恣其奸，而海边烽火永息焉。尝有西洋化人蛊惑，民尽服天主教；未几，王与上将军觉，乃尽驱化民歼之。因禁绝西洋货物商舶，犯此则罗祸最惨。又铸化人头置津处，令中国人践之。红毛船望长岐山则股栗，度不得脱，则自为计；以其恨之深也。长岐最爱台货，其白糖、青糖、鹿獐等皮，价倍他物；至古迹书画，又无价矣（日本人皆覆姓；其单姓者，徐福配合之童男女也。徐福所居之地，名曰徐家村；其冢，在熊指山下）。

　　吕宋在台海东南。船行由南沙马矶斜指巽方，经谢昆山、大小覆金山，水程五十八更可至（称为南洋）。其国甚小，颇产黄金。其人质朴；为红毛所据，与西洋人杂治之。分其地为二十四郡，有化人巴黎共操其柄。禁民不得尽作；寝室不闭，夫妇共寝，逻者时时绕榻前侦视。有女及笄，必候巴黎按选，有姿色者辄留之；色稍衰，乃令出嫁。男子将婚，必赴巴黎跪听咒法，以毒油滴其额，名曰淋水。人死不得葬埋，舁置万人坑中；三年后诣坑，举而弃诸海。西洋商货，多聚其市。王不得久居位，乃红毛自其本国遣来者，率数载一易；无定期，视理政能否为黜陟。相传黜归旧王，皆从舟中鸩杀之。土人蓬发，短衣跣足。惟红毛，则具冠履，着窄袖衣，裤取包臀；袜名「没大小」，言无大小皆能如其服而着之也。衣裤俱用极细哖为之，胸前钮扣不下二、三十颗；冠制如乐器之钹。有职事者，手持藤条，谓之狗棰；常巡街市，察民奸，以法绳之。铸银为钱，每颗重七钱有奇，谓之大钱；半其重者，为中钱；递而轻之，至一钱八分以至九分、四分半者，谓之茇子：即今台地所用番银是也。

　　咬■〈口留〉吧（一作葛喇吧）在台海极西，水程二百九十一更可至。本爪哇地，红毛夺之。其初，土人轻捷善斗；红毛制为鸦片烟，诱使食，举国争趋如鹜，久遂疲羸受制，竟为所据。其人凡三种：红毛为贵；中国商贩留住者谓之唐人（久者曰「旧唐」、初寄籍者曰「新唐」），次贵；土人为贱。凡屋制，高地覆板，铺藤花席，跏趺而坐。王骑象或牛。民蓬头，女椎髻，上次下帨。西洋化人巴黎之属，与红毛分持其柄同于吕宋。坐卧无椅榻，食无匙箸。法尚严，约束红毛及唐人无得吃鸦片；犯则重罚不宥。然唐人往往窃食，至有怀其土入中国，依法制烟，流毒漳、泉、厦门；今则蔓延及台，虽禁不能遽绝。物产：金、珠、银、犀角、象牙、玳瑁、青盐、槟榔、椒香、苏木、桄榔、吉贝、倒挂鸟、彩鸠、绿鸠、红绿鹦鹉、白鹿、白猿猴。铸银为钱；其制丰脊，与吕宋同而异。由咬■〈口留〉吧西行，水程二十更至万丹，再二十更至马神。由咬■〈口留〉吧西北，水程三十更至哑齐。其舟航所不能往者，为英圭黎，皆西洋、荷兰之属。

　　西洋在西海外，去中国极远。其人拗目隆准，状类红毛。然最多心计，又具坚忍之志，析理务极精微。推测象纬、历数，下逮器用、小物，莫不尽其奇奥；用心之深，将夺造化之秘。父谋不遂，子孙继之；一世不成，十世为之。既穷其妙，必使国人共习而守之。其先世多有慧人，入中国窃得六书之学。又有利玛窦者，能过目成诵，终身不忘。明季来中国三年，遍交海内文士，于中国书无所不读。多市典籍，归教其国人，悉通文义。创为「七克」等书，所言虽孝悌慈让，其实似是而非；又杂载彼国事，实以济其天主教之邪说，诱人入其教中。中国人士被惑，多归其教者。 

