<!-- { "loadSidebar": true } -->
　　一、正文体。道之显著者，谓之文。自有天地以来，盖已有之。顾代各异尚，体亦数变，见诸「六经性理」、「文心雕龙」、「文粹」、「文鉴」以及八家所自序说，其论详矣。至有明乡、会两闱，以八股取土，本荆公经义而参以帖括遗意；学者代圣贤立言，于以发挥天地民物之理。其一定绳尺，比诸诗赋、论策，更宜细意烫贴，故至今遵守而不变也。顾有明文字，成化以前祗依传注直写，恰如化工之肖物，一字不可减增；此太羹元酒之味、朱弦疏越之音，非可以拟议而得矣。迨正、嘉之年，堂皇肃穆，正大昌明，渊渟岳峙，文至此可云极盛。隆、万第讲机法，而气度渐即于轻佻，此为日之既昃乎？然尺度谨严，犹不失先民矩矱。天、崇诸君厌其卑弱，次起而矫之；苦心孤诣，穷幽极险，以规模唐、宋大家；才情魄力，诚足以横绝一代。然支离庞杂，不合于经者亦有之。我朝气运昌隆，人才辈出。国初如熊、刘诸公外，张京江、韩慕庐、李文贞公辈皆能精理内涵、浩气外达，诚足以日月经天、江河行地矣。即近代以来，风气稍异，而清真雅正、明训昭宣；其作文直抒所见者，如桐城方氏、金坛王氏、宜兴储氏、张百川、任翼圣数家，实能以濂、洛、关、闽之理，运王、唐、归、胡之法者，学者尤不可不奉为圭臬。至夫合选善本，如「钦定四书文」外，王罕皆「分种八编」殊有层级可循，无吊诡庞杂诸弊；宜所传习。外若矜奇好异，轧茁字句以泫听闻，概所弗录。

　　一、崇诗学。诗以理性情，学者所宜习。顾自「乐府」、「杂拟」以及五、七言、古近诸体，派别各殊，格律亦异。今天子覃敷文教，更定取士程序。自丁丑试贡士于礼闱，易二场表判加试八韵诗一首。厥后着为令甲：凡直省乡试以及学臣科、岁两试，或八韵、或六韵皆得谐声比律，学为应制体。比年以来，士之喁喁向化者，谅必无不扬风扢雅，以蕲至古之立言者矣。顾馆阁及省试诗，并称应制体。昔人尝取少陵「题画」『冕旒俱秀发，旌旗尽飞扬』句，为馆阁诗定式；又取东坡「论书」『端庄杂流丽，刚健含婀娜』句，为省试诗定式。然吾观省试诗，较馆阁尤为不易。盖三条烛烬，排比声病诸律，既足以窘缚才思；而风流婉丽、铿訇锺吕之音，非沐浴于高文典册中者，亦易展发其声华。故古人于试帖诗罕所惬心；即今读「文苑英华」所载唐省试诗十卷，惟沈、宋、元、白诸巨公庶几完好外，其余多瑕瑜不掩，则地有以限之也。诸生倘欲习之有素，宜取唐人试帖如「国秀集」、「中兴闲气集」、「近光集」、近代试帖如「玉堂集」、「和声集」、「依永集」等书，朝夕讽咏，心和手柔，自足以鼓吹休明而无鄙野之讥矣。

　　一、习举业。今人分举业与理义之学为两段事，谓举业有妨于理义之学；此说非也。盖举业代圣贤立言，必心和气平，见解宏通；自纲常名教以及细微曲折之理，万有毕备。然后随题抒写，汨汨然来。此正留心理义之学者，乃可因之以发其指趣。朱子曰：『使孔子在今日，也须应举』。正此意也。至夫闱中应制文字，作者阅者针芥相投，尤必浑厚严整，敛才就法，使不失对扬之体；盖其慎也。乃世之论者，动以墨卷为腐烂不堪之物，斥曰墨腔；相与菲薄，摇唇弩目而共戒之；此其末流之失，非国家设科取士之意本然也。不知文字但论是非，不关墨义。若果是，则房行是而墨卷亦是也；若果非，则墨卷非而房行亦非也。使不论题义当否，但以墨卷体式为戒；则将不顾题中精神命脉、篇中段落结构，自谓扫去一切，反成唐突可笑，矫枉则失其正矣。今愿与世之习举业者，息心静气，守前辈之金针、发先儒之阃奥，精实确当，卓然不磨；则以为拜献之先资可也，以为经传之羽翼亦可也。如必以传世、售世分文章之低昂，理学、举业分学术之真伪，使学者工夫有两样做法，亦浅之乎视学业耳。

　　崇文书院（原在东安坊府旧义学。康熙四十三年，知府卫台揆建。乾隆十年，巡道摄府事庄年重修。十五年，台湾县知县鲁鼎梅改建海东书院，以旧海东书院为崇文书院。今并改）：在东安坊府署东偏。乾隆二十四年，知府觉罗四明新建（碑记见「艺文」、书院膏火田见后「学田」）。

　　玉峰书院：在诸罗县治西门内。旧本县学文庙址。乾隆二十四年，知县李倓改建。

　　白沙书院：在彰化县学宫右（即县义学）。乾隆十年，淡水同知事摄彰化县曾曰瑛建。二十四年，知县张世珍重修。

　　明志书院：在竹堑城北兴直庄夹龟仑、八里坌两山之间，旧永定贡生胡焯猷宅。乾隆二十八年捐置义学，署同知胡邦翰详建书院（碑记见「艺文」）。

　　社学

　　台湾县社学：在东安坊二；康熙二十二年，知府蒋毓英建。在镇北坊一；康熙二十八年，巡道王效宗建。

　　凤山县社学：在土墼埕。康熙二十八年，知府蒋毓英建。

　　诸罗县社学：一在县内红毛井、一在新化里、一在善化里、一在开化里、一在安定里、一在打猫后庄、一在斗六门庄。以上七所，康熙四十八年，知县刘作揖奉巡抚张伯行文建。

　　彰化县社学：在半线庄。统系康熙四十八年奉文建。

　　土番社学

　　雍正十二年，巡道张嗣昌建议：各置社师一人，以教番童；令各县学训导按季考察。

　　台湾县土番社学：一在新港社口（今废）、一在新港社内、一在隙仔口（今废）、一在卓猴社、一在大杰巅社。

　　凤山县土番学社：一在力力社、一在茄藤社、一在放■〈纟索〉社、一在阿猴社、一在上淡水社、一在下淡水社、一在搭楼社、一在武洛社。

　　诸罗县土番社学：一在打猫后庄、一在斗六门庄、一在目加溜湾〔社〕、一在萧垄社、一在麻豆社、一在诸罗山社、一在打猫社、一在哆啰嘓社、一在大武垄头社、一在大武垄二社、一在他里雾社。

　　彰化县土番社学：一在半线社、一在马芝遴社、一在东螺社（旧眉里社另有社学，今附此）、一在西螺社、一在猫儿干社、一在大肚社（旧柴坑仔社另有社学，今附此）、一在大突社、一在二林社、一在大武郡社、一在南社、一在阿束社、一在感恩社、一在迁善社、一在南投社、一在北投社、一在猫雾捒社、一在岸里社、一在猫罗社、一在阿里史社。

　　淡水厅土番社学：一在淡水社、一在南嵌社、一在竹堑社、一在后垄社、一在蓬山社、一在大甲东社。

　　学田

　　台湾府学田：一在凤山县■〈鱼〉港庄：一百五十八甲一分六厘七毫。除管事辛劳田十五甲、甲头田五甲、本庄土地祠香灯田二甲、给赏孤老田二甲，实田一百三十四甲一分六厘七毫。年输正供一十九石九斗二升，折实粟二十四石道斗；实收租粟七百八十一石道斗。一在台湾县二赞行：七甲七分一厘八丝五忽。年输正供粟三十八石五斗二升九合七勺三撮，学租粟四十四石道斗；内乾隆二十□年被水冲陷田□甲□分零，年减征租粟二十四石，今实收学租粟二十〔石〕道斗。一在凤山县荆蓁林：四甲二分。年输正供粟一十八石八斗，学租二十四石道斗。以上俱康熙四十九年，巡道陈璸置。乾隆三年定：每年拨给台湾县学粟八十石，余为文庙、各祠香灯、祭祀以及月课、修葺诸费。

　　海东书院田：一在彰化县大武郡保社北庄内二抱竹庄：计水田九十一甲七分三厘，折一千零九亩九厘零。每年除完正供粟一百六十石六斗六升六合零外，实收租粟五百七十三石二斗二升三合零。乾隆五年，拔贡生施士安捐置。一在彰化县佳里秀庄：共计田五十甲，年征租粟二百七十石。旧系万寿宫香灯田，乾隆十七年巡道金溶拨置。一在台湾县罗汉门外庄：年征租粟二百一十五石八斗，折番银二百一十五圆、另银六钱四分。乾隆二十五年，典史陈琇、监生陈丕、武生陈有志等同捐置。一在彰化县德兴庄犁分二张：水田十甲。每年除完正供、耗羡、丁饷等费外，另收田底租二百石，折官斗实粟一百七十石。乾隆二十七年，原任海宁州州同施士龄捐置。

　　崇文书院田（旧系台湾府义学田）：一在诸罗县芦竹角海丰仑：三十七甲一分四厘四毫。每甲纳租粟八石道斗，年共收粟二百九十七石一斗五升二合。除纳正供并运载船脚工纲粟一百一十五石五斗六升外，实存粟一百八十一石五斗九升二合道斗，以为师生膏火之资。康熙四十五年，知府卫台揆置。一乾隆十六年彰化岸里社原通事张达京、德化通事林秀俊呈请：每年各愿捐谷四百石，共八百石。每石折银四钱，共银三百二十两，分春夏秋冬四季缴充膏火。巡道金溶给匾奖之，勒石以志。

　　明志书院田：在兴宜庄。水田八十甲，年收租谷六百零六石六斗零（年输正供、杂费统在内），为书院膏火。乾隆二十八年，永定贡生胡焯猷捐置。

　　台湾县学田：在永康里嵌顶。下则园一片，年输正供外，存粟二十一石有奇。

　　凤山县学田：一在赤山庄：下则园二十甲。一在嘉祥里：下则园二十甲。并康熙二十六年，教谕黄赐英置。一在硫磺水土番园：中则园九十甲六分零。康熙四十八年，知县宋永清置。一在兴隆庄：下则园四甲三分。康熙四十八年，知县宋永清置。一在兴隆庄莲池潭尾，洼地二十甲。乾隆二十三年，知县秦其煟置。一在攀桂桥仙坑口：洲田一片未丈）；佃庄济等十二名年认纳租粟二十四石。乾隆二十七年，知县王瑛曾置。一在港东里关帝港：田□甲。乾隆二十八年，知县王瑛曾置。

　　诸罗县学田：在目加溜湾。康熙四十五年，摄县同知孙元衡拨置洲园四十甲为义学膏火。后被水冲陷；乾隆五年，知县何衢清出，止存园六甲六分七厘五毫二丝，充为文庙香火。

　　彰化县学田：一在猫雾捒保（土名凹饼庄）计下则田五十九甲八厘零。年共征租粟□□□□□石□斗□升零，折收银□百□十□两□钱□分零。内除完纳正供、耗羡、匀丁等费外，实剩租银一百四十一两二钱一厘零，充为义学师生束修、膏火之费。雍正六年，知县汤启声置。一在猫雾捒保（土名阿河巴庄）：计□则田一十六甲七分。年供征租谷□石□斗零，折收银□十□两□分□零。除完纳正供、耗羡、匀丁等费外，实收租银六十两。乾隆□□年，本庄业户张振万名下张达京捐置。  
　 
卷九

　　武备（一）

　　营制营署恤赏

