<!-- { "loadSidebar": true } -->
　　初，狂民高永寿冒首傀儡山后有朱一贵者，谋为不轨；鞫之无实，杖逐回籍。五十九年十月朔，台地大震，民间讹传为乱兆。贼有杜君英者，粤人也；藉称一贵在其家，招集徒众。六十年四月十九日，竖旗冈山，夺汛塘军器；台镇欧阳凯遣游击周应龙讨之。贼捣陴头，败应龙军于赤山；千总陈元战死。二十七夜，攻陷南路，守将苗景龙被执遇害，把总林富战死，守备马定国自刎死。五月朔，贼拥众攻府；安平协镇许云率游击游崇功、千总赵奇奉、林文煌等引兵来援力战，俱死之，台镇欧阳凯及游击孙文元、守备胡忠义、千总蒋子龙、林彦、石琳俱战死。游击刘得紫、把总李茂吉被执；茂吉骂贼不屈，死之，府陷。是日，北路营亦陷，守将罗万仓死之；其妾蔡氏自缢以殉。时三邑俱陷，惟北路上淡水都司陈策孤军自保，阻远。初四日，群贼立饲鸭者朱祖冒一贵称义王，僭号永和元年。总督觉罗满保十四日驰驻厦门，檄水师提督施世骠、南澳镇蓝廷珍赴澎湖讨复。满保悉心调度，发舟师万七千人、战船五百余艘；适水涨丈余，骈进鹿耳门，克复安平镇：时六月十六日也。二十二日，与贼战鲲身，贼却。游击林秀等乘胜追入府治，次南较场；军令严，无敢犯民秋毫者。郡民庆更生，争担粥挈浆以迎。越日，蓝廷珍等至自西港，军于万寿亭。二十三日，提督施世骠行视郡中，慰民疾苦，遂军于北较场。二十五日诏到，谕贼就抚。二十八日，遣朱文等略北路。满保又遣游击张駥会陈策于上淡水，兼程而下，夹攻一贵等。一贵窘窜沟尾，乡民醉而缚之。闰月，献俘军门，诸党亦渐次就擒；槛送京师，磔之。惟王忠未获。八月十三夜，飓风大作，雨如注，火光闪闪烛天；发屋碎舟，营盘倾倒，官哨、商渔船俱覆，军民溺死无算。贼余党黄辉、卓敬等复纠众小冈山，捕获斩之。台湾平。

　　冬十二月，诏蠲台湾本年粟米。

　　六十一年夏，凤山县赤山裂（长八丈、阔四丈，涌出黑泥。至次日，夜出火光高丈余）。

　　雍正元年夏四月，千总何勉获逸贼王忠，伏诛。

　　辛丑之变，群贼俱已伏诛，惟王忠潜匿年余未获。巡台御史吴达礼、黄叔璥奏请勒限缉拿，总督觉罗满保以中营千总何勉竭力用命，专委搜缉。勉备历险阻，访知踪迹；获其亲信羽翼，使为内应。四月十四日夜，擒王忠于凤山，解省正法。事闻，授何勉福州城守右军守备，仍从优议叙；随升北路营参将，颁给世职，准袭两世拖沙喇哈番。

　　三年秋七月，大风。

　　四年秋，水沙连社番骨宗等戕杀民命。总督高其倬遣台湾道吴昌祚讨之，寻擒贼正法。

　　水沙连，旧为输饷熟番；朱逆乱后，遂不供赋。其番目骨宗等自恃山溪险阻，屡出杀入。迨雍正四年，复潜踪出没，恣杀无忌。九月，总督高其倬檄台道吴昌祚到省，面询情形，授以方略，委为总统，分路进攻，务获首恶；以北路参将何勉副之，仍调淡水同知王汧协征。时巡察御史索琳亦带亲丁，会巡道斗六门酌议剿抚。十月，勉等攀岩援木，冒险深入，直抵水沙连北港之蛤仔难社，诸番震慑就抚。越数日，复入南港水里湖，擒获骨宗父子三人，搜出藏贮头颅八十五颗。既复擒获凶党阿密氏麻着等二十余番，亦搜出头颅无数。皆押回军前，解省伏诛。于是南、北港二十五社毕服，依旧输课。水沙连平。

　　五年，东安坊民杨绍芳寿百七岁。

　　六年，东安坊民魏连妻陈氏一产四男。

　　秋七月二十日大风。闰七月二十三日，又大风；损坏商哨船只，兵民有溺死者。

　　冬十二月，南路山猪毛生番戕杀汉民二十二人。

　　七年春二月，总督高其倬檄台道孙国玺、台镇王郡讨平山猪毛。

　　傀儡生番性嗜杀人，取其头以多者为雄；诸社皆然，而山猪毛为最。雍正六年冬十二月二十四日，杀汉民二十二人。次年春二月，总督高其倬檄台道孙国玺、台镇王郡调游击靳光瀚、同知刘浴带兵攻山猪毛社；调诸罗县知县刘良璧堵后山，拨内优社番击八里斗难截杀之。又檄北路参将何勉入南仔仙山，会同抵邦尉山下，相机擒剿。山猪毛平。

　　八年秋八月十日，地震。

　　九年冬十二月，彰化大甲西社番林武力等聚众为乱，台镇吕瑞麟讨之。

　　十年春三月，凤山流民吴福生倡乱，焚冈山营旧社汛，守备张玉战死；原任总兵王郡率军擒吴福生等诛之。

　　凤山流棍吴福生，乘北路番变未靖，与商大概等谋抢陴头；事觉，台镇王郡遣游击李荣引兵应援。福生等于三月二十八日夜焚冈山营，二十九日复焚旧社汛塘；虎头山、赤山各处，悉树贼旗。四月初二日夜，贼聚政陴头；守备张玉、把总黄升守之。初三日夜，焚万丹巡检署。时镇标军多拨北征，府治兵少，台镇王郡探知陴头贼炽，遂决策初四日留中营游击黄贵守府治，自率兵夜发。初五日辰刻直驻陴头，即与参将侯元勋、守备张玉、林如锦等三路夹攻；贼并众拒，官军火炮齐发，伤杀甚众。贼却复集，自辰向未，战数合，贼大溃，各奔窜潜匿，我军俘获萧田等八人而还；守备张玉、外委千总徐学圣、郑光弘战死。初六日，班师回府，斩所获贼俘萧田、萧夷↑、萧诏、李三、许举、李成等于营门，悬首示众。越数日，福生、大概等三十余贼俱擒获，解省伏诛。南路平。

　　夏六月，总督郝玉麟调吕瑞麟回府治，檄新授福建陆路提督王郡征讨大甲西社番林武力等，寻擒获正法。

　　北路大甲西社番林武力、学生等结朴仔篱等八社，以九年十二月鼓众倡乱于彰化，恣横焚杀；淡水同知张弘章走免，居民多被戕毙，北路汹汹。先是，台镇吕瑞麟北巡至淡水，闻变回至猫盂被围；瑞麟奋身杀出，入彰化县治驻札。征兵府中，累战未克。五月，逆复结沙辘、吞霄等十余社同反，围攻彰化县治；百姓奔逃，络绎于道。六月，总督郝玉麟调瑞麟回府弹压，檄新授福建陆路提督王郡讨之。七月四日，郡同巡察觉罗柏修师至鹿仔港，遣参将李荫越、游击黄贵、林荣茂、守备蔡彬等合兵围阿束社，火炮齐发，军兵四面杀入；群逆不能当，皆潜逸去。郡分参将靳光瀚、游击林黄彩、守备林世正等各扼隘口，绝其去路。八月，渡大甲溪，遣金门镇李之栋、游击高得志、李科、守备吕九如、林如锦等各路追杀，逆逃去；复纠党据险自守，暗发镖箭伤人。我师乘锐进追，由大甲西历大安溪、登大坪山直抵悠吾生番界，皆有杀获。逆大窘，走南日内山；峭壁峻绝，乡民探知巢径仅一线，鱼贯板缘而上。逆觉，踞高巅，下矢石如雨。我师奋勇进，枪炮交攻，声震山榖。逆负创四窜，捣其巢、焚其积。群逆鼠窜计穷，于是各社相继献渠凶林武力、学生等来降；计擒获男妇一千余名、阵斩首级四十一、伤死二十一名、军前枭首一十八名。抚胁从、诛首恶，还集难民，遂班师。时十一月五日也。凡四阅月，北路平。

　　十三年冬十月，彰化柳树湳登台庄生番肆出焚杀，副将靳光瀚、同知赵奇芳缉获眉加腊社番巴里鹤阿尉等正法。

　　十二月十七日丑时，诸邑湾里街地大震二次；倒坏民居，多压死者。赈银三千两。

　　乾隆三年，台、凤二邑灾；蠲银、粟有差（台湾蠲正供粟二万一千五百余石、凤山蠲正供粟一万四千四百余石；官庄被灾田园，蠲银九百六十余两）。

　　五年夏六月二十二日，诸邑盐大港水风雨四日夜；民居损坏。赈银二百两。

　　九年冬十二月，淡水厅白沙墩雷击死巨鱼二十二尾于沙上（头似豕，鱼身、虾尾。头长丈余，目生颔下，口阔四尺；腹宽二丈、尾宽七尺，约长三丈有奇。身黑色，声如牛；来时间隐隐有雷声，随潮搁浅，如排列状。背上各有一孔，黄水流出；其肉腥膻不堪食，油可熬灯。居民以为海翁鱼云）。

　　十年秋八月，澎湖被风灾。赈银六百两。

　　十一年，蠲免府属额征供粟。

　　先是，十年十月二十日奉上谕：『闽省丙寅年地丁、钱粮，已全行蠲免。惟是台湾府属一厅、四县地亩额粮，向不编征银两，历系征收粟榖；今内地各郡既通行蠲免，而台属地亩因其编征本色，不得一体邀免，非朕普遍加恩之意。着将台湾府属一厅、四县丙寅年额征共粟一十六万余石，全数蠲免』。

　　十四年秋七月，大雨水。台湾保大东、西二里田园被水冲陷计八十四甲。

　　十五年秋七月，大雨水。台湾永康、武定、广储西、新化、新丰、仁德北、崇德等里田园被水冲陷计一百四十二甲零。

　　八月大风，坏民庐舍无算，击碎商船百余艘。知府方邦基舟溺于南日（先是，邦基以同知署府事；时题谓实授台湾府，奉旨引见。七月戊辰登舟，八月乙亥自鹿耳门放洋；越己卯，遭风漂流一昼夜，至南日岛福清县界冲礁舟碎，随从二十一人获生者仅四人）。诸罗大雨水，土狮、麻豆等庄田园庐舍被水冲陷，知县周芬斗详请豁免。彰化县大风，坏民庐舍无算。

　　十六年春正月，北路左营守备苏进德晋省领饷，在洋漂没。

　　十七年夏六月，地震（不为灾）。秋七月，大风挟火而行（俗名麒麟飓），被处草木皆焦；文庙棂星门石柱六根尽断。

　　十八年秋八月，大风，禾稼损伤。

　　十九年秋九月，诸罗大风雨，禾稼损伤；诏缓征租粟有差。

　　二十三年秋七月，诸罗大旱。冬十月，诸罗大风三昼夜，晚禾无收。诏缓征租粟银米有差。

　　附考

　　郑芝龙，闽南安人。明季，与刘香老同哨聚海上，往来闽、粤间。既而投诚，授南澳游击将军。讨刘香老殄之，封南安伯。甲申，我朝定鼎，分兵南下，芝龙以兵降。郑成功者（小字森舍），芝龙庶长子也；时年二十，已入泮为诸生。方衣单絺，闲步阶前；闻父降，咨嗟太息。顷之，其弟袭舍自外来，成功告之故；且曰：『汝宜助我』！即与徒手出门，从者十八人，棹小舟至厦门隔港之古浪屿山，招集数百人。方苦无资，人不为用。适有贾舶自日本来者，使询之，则二仆在焉；问有资几何？曰：『近十万』。成功命取佐军，仆曰：『未得主母命，森舍安得擅用』（闽俗，父为官，其子皆得称「舍」）？成功怒曰：『汝视我为主母何人！敢抗耶』！立斩之。遂以其资招兵制械，从者日众；竟踞金、厦门（〔「伪郑逸事」〕）。

