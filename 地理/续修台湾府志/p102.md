<!-- { "loadSidebar": true } -->
　　余正为经营商榷间，而台之衿士尊师重道，踊跃急公、倡议捐修者，则有侯生世辉、蔡生壮器、李生朝玺、黄生兆茂、蔡生培、张生方升、方生达圣、洪生世基等数十人；其最多者几千百缗、又次者数百缗、又次者百缗，亦或家本寒素，奔走区画以襄是举者。于是连名呈请；余因事綦重大，特驰札制府喀公、抚军潘公会商入奏。抚军遂据余札所陈，上达宸聪，获邀恩旨；俟工竣时，核捐输之数，报部议叙而奖赏焉。爰与满巡台书公昌、监司金公溶鼓舞作兴之，命台令鲁鼎梅与稽核之责。维时侯生世辉力肩其事，不辞劳瘁、不避嫌怨，偕蔡生源起鸠工庀材，相度经营；卑者崇之、隘者扩之、朽者易之、缺者增之、障者辟之，而夫子之庙焕然改观矣。大成殿及两庑，规模轩敞倍于前；五王祠旧逼处殿后，拓丈有六尺；文昌阁易柱以石而增高，文公祠前增卷亭。教授之学舍，附明伦堂后者，退丈有奇；训导之寄居于文公祠者，更建室于文昌阁后：俾建铎者咸有宁宇，得以从容而训迪焉。官厅前增覆亭，棂星门前增石坊以护泮池，而体制备。由大成坊以内，尽易石铺，既以壮观瞻，并以免执事有恪者之纷踏乎瓦砾也。他若堂宇、路门、池沼，仍旧基而增损其间者，靡不周详而曲至。其东北一带地界之占于民者，悉为清出，拓其墙三尺有奇；外有余地四、五尺，以通行人。明伦堂以前一片平原，民之窃为种植者殳刈之，而旷如也。内外交修，而庙貌以崇。至笾豆、簠簋之陈于庭者，铸以铜而备其数；柷敔、笙镛、干羽之属，悉仿成式而更新之。盖台自有此讲学明伦之地，而今始获睹整齐严肃之规也。糜金计一万缗，肇工于乾隆十四年十月二十五日，告竣于十六年三月十五日。

　　是役也，实多士共勷是赖，余何力之有？庙成，多士请记于余，并求所以教之者。余谓黉宫为教化所自出，兹大启尔宇，将以育人材、厚风俗也，岂惟文词云尔哉？体明而用达，乃足尚也。宋时胡安定设教苏湖，设「经义」、「治事」二斋；沐其教者，咸潜心于三、五、六经，以求合古圣贤人之志，而举礼乐兵刑、农田水利诸务，用以广其器识。仁宗诏颁其法于太学，天下宗之。我朝造士之法，古无与比；养之渥、教之详，而选之精以慎。都人士诚能以经术为经济，勉为国家有用之才。司土者复加意培植以玉于成，而于兴教之地时加修葺，亦如海康陈公之以有基勿坏望后人者，相承于勿替；则所造于海隅者，岂浅鲜哉！

　　若捐修之姓氏、数目，更勒一碣；兹不备。

　　巡台钱公去思碑谢家树（归化人）

　　人才之生也系乎天，而成之者恃乎人。成之者道有大小、力有勤怠，而所成之才之盛衰因之。「周官」八统，一曰『儒以道得民』；孔子曰：『诲人不倦』。古之君子道成德立，处即勤修先王之教，以诏来学；出则卓乎大有所建明，务举一世之人才而甄陶之。其流风余韵，即千载下犹令人叹慕勿衰也，而况于亲炙之者乎！

　　我大宪钱公奉天子命来巡台郡，兼视学政。台故海岛，入版图者仅七十余年，沐化渐深，骎骎乎有衣冠文物之美。惜乎，士习佻而文体弱也！公甫下车，合情宜俗，不动声色，百务厘然；而精神意气，独于台之人才望之切、爱之深，且惧其人品学术或不能与中土争先后也，于是悍者酬之、浮者抑之、笃实者扶而进之。其课文也，陈者新之，俚者雅之；其考校也，虚心以别之，或降格以引之，进老者少者于堂侧而面试之，遴其尤者急拔之。日阅数百卷，目不转瞬、手不停披，曾不以劳故而稍有旁贷。书院中之贫者，加意抚恤。膏火不敷，捐俸给之；应试乏资，解囊赠之。不期年而台之士气油然振，而文风亦遂翕然变。壬申恩科乡试，公所首拔士林子昂霄、唐子谦并隽焉。一时台人士咸啧啧称颂公不置口，且讶其化之何以若是神也。亦乌知公之器量远而本根厚、经术深而精力强，劝学兴文，要皆本其天性之所独挚，以故和平恳切，载色载笑，自不觉其入人之深而感人之速有如此。语曰：『师道立，则善人多』。善气熏蒸，教化翔洽，异日宰天下，由是道也，于台海兆之矣。

　　今公秩满将归，台人士不能借公也，属家树书其功于石，以昭不朽。而余尤愿诸生善体公之教训，相与乘时共勉，振拔有为；更得一、二有志者，如闽欧阳之于常观察、潮赵德之于韩刺史，衍其褚而张大之，而公成就人才之意，乃于是乎大慰；且俾后之览者，知儒术之有实用而薄海内外之不可一日无师也，讵不休哉！

　　新建朝天台暨文昌阁记台湾知府觉罗四明

　　曩予备员西掖，晨夕内廷，咫尺天颜，频沐殊恩。迨历官外任，鞅掌风尘，君门渐远。乙亥秋，以荐举获觐枫宸，荷蒙简命，司牧榕城。旋量移东宁，空蒙山色、漭瀁波光，顾瞻九重，如在天上，夙夜惓惓。爰于署之干位，构朝天台。两年来剔弊厘奸，兢兢业业，无非宣扬圣化，以殚微臣笃棐之志。顾复念台本荒岛，素安草昧；自我朝定鼎，臣服海外，四方人士萃处而群居者，朝稽夕考、春诵夏弦，骎骎乎渍卤沧渤之区，臻于礼乐诗书之地。昔陈清端公曾建文昌阁，凡瞻礼其下者，肃然观感，文教日渐称盛。第久而就圯，且在文公祠后，恐斗魁弗曜，振兴鼓舞之道尚觉未备，因择地鸠工特建焉。其费悉禀请道宪准动公项，并捐俸以成之。彼崇榭峻亭，不过为登临凭眺之胜。若此台与阁之耸然而兀立者，糺缦卿云，激昂士气；盖恋阙之诚、作人之意，咸于是乎在。后之来者，鉴予苦心，时而葺之，则可并峙于不朽也已。

　　是役也，赞其成者，台司马宋君；并志之。

　　重修城隍庙记觉罗四明

　　东宁群暲青浮，盈眸绿绕，盖沃壤也。自入版图后，人民辐辏、庐舍殷繁，俨然成大都会。而顺四时、阜百物、息灾眚、严彰瘅，赖城隍尊神主持之，因建庙于郡署之右。凡水旱必牒、厉祭必迎，以将而以享者，百年于此矣。

　　顾岁月既久，庙貌非昔。余下车后，每朔望祗谒，环睇堂阶，隘且就蚀，思更新而式廓之；乃以簿书鞅掌，未能速为经始，心常耿耿。会宋君任台司马，爰共蠲赀醵金、庀材寻址，诹日僝功，移易前后、增设廊庑，悉部署得宜。今而后，梁栋炜煌，不使鼪鼯匿迹；瓦甍崱岌，无复荆棘含烟。入斯庙者，悚然于聪明正直之灵爽而降福孔偕，所以榖我士女而荫兹社稷者，匪浅鲜也。

　　落成日，用志其梗概云。

　　新建崇文书院记觉罗四明

　　台阳，古岛彝地，人不知学。自我朝收入版图百余年来，圣圣相承，涵濡教育，风尚于以一变。岁丁丑，予调守是邦。下车后，入崇文书院，见多士衣冠弦诵，彬彬儒雅。课期考校，或块奇恣肆、或跌宕夷犹，洵海滨邹鲁也。

　　第向来经费不敷，生童等侨寄学舍之旁，褊浅湫隘，未能咕哔优游；且责成司铎掌教，势难兼顾，不无作辍。鼓舞造就之道，□犹有憾。拟择地另建，遂禀蒙道宪乐于成事，准简公镪三百圆，并同官捐俸及绅士醵金。于是庀材鸠工，浼台司马宋君暨台邑夏尹襄其役；为讲堂、为书斋、为膳堂以及廊庑器具，无不周备。并据台令详：据监生陈丕、武生陈有志、吏员陈琇等闻风慕义，呈捐磱碡坑、三角堀等处下则园地七十七甲有奇，每岁应完租粟折纳番银三百四十七圆，充入书院膏火之资。爰延内地名宿以拥皋比，选多士之文行优长者实其中。今而后，藏息得所，晨夕师范，愿执经请业者虚怀集益、励志潜修，勿始勤而终怠、勿骛华而失实，以备国家桢干良才，庶几不负所以创建之意。

　　抑斯举方竣，前岁府试识拔在院肄业白生紫云即膺鹗荐，是亦激昂士气之先声也。后之来哲鉴予殷衷时而葺之，则海外人文，不且霞蔚云蒸、日新月盛也哉？于是乎书。

　　改建海东书院记提督学政觉罗四明

　　天教而不率，民俗之漓也；率而不教，有位之耻也。曩予握郡符时，崇文书院就圯，易地新之。未几，太守余公，以清德名家莅此土；泽以礼乐、厚以渐摩，士皆雍雍古处矣。

　　海东书院尤全台文教领袖，向厕郡学泮宫西，狭小弗称；思更诸爽垲者，而未有属也。会迩来校士，皆在使者官舍，而试棚竟成闲廨，谋以此葺为谭经讲艺之所；太守余公暨台司马何君佥曰『善』。爰简公镪、庀众材，属台邑陶尹董之；为讲堂、为吟庐、为厨舍次第以成，而器用毕具。遂访征内地名宿，晋皋比而牖迪焉。诸生以时弦诵其中、群体惓惓造就之意，而尊闻行知，日征月迈，勿勤始怠终、勿骛华失实，以驯至乎行成名立；将他日之献诸廷者，即本今日之修于家也：予盖有厚望焉。因勒于石。

　　重修道署记台湾道觉罗四明

　　东宁，予旧游地也。岁辛巳，又奉命来监此土；澄光碧浪，问津依然。下车日，见人士雍熙、桑麻蕃茂，心窃乐之，洎环睇署斋，日久就蚀，又湫隘弗称，佥议新之为得。予以时方初政，仍其故步缓之。太守余公，力言宜葺治以崇体制，且嬴有公镪，不可后。予惟君子将有营也，居室为后；而堂庑则临民视事，所系非居室比。重以太守意，爰鸠材庀工，自门楹迄堂奥，缺者补之、颓者理之、窄者扩之，不费民赀、不役民功，不逾时而焕然易旧焉。

　　工既讫，相与集饮而落之。继自今来者，昕夕其间敷政优优，念谁为襄厥成者，咸颂贤太守之大有造于斯也。用勒数言以志之。

　　杨观察北巡图记余文仪

　　从来为治者，莫不欲兴利而除弊。顾识不精，不能洞悉机宜而措施鲜当；志不果，则势且狃于积习而随俗转移。惟君子为能以恺悌之心展其明决之才，补偏救弊，因地制宜，使隶其下者阴受其福而不自知。台湾居大海之中，在古为荒服。国家荡平海宇，收入版图，人物衣冠渐摩声教，已近百年。其土著番社恭顺，而赋性愚鲁；自内地渡台者日益众多，奸良杂处。于是南北两路番地，多被豪民智取势占。其尤黠者，夤缘为通事，科敛恣横，课及鸡豚，几不聊生。乾隆二十三年春，我公奉命观察东瀛。下车之日，廉得其状，即毅然以兴利除弊为己任。首请撤逐通事社丁、厘定疆界、永免番役及严禁私垦、私派、采买、办差、供应，凡不便于民番者数十余条，上之制府转奏，俱奉旨俞允。命下，一郡肃然。公于剔弊除奸之中，仍寓教诲抚恤之恩；作养多士，甄拔番童，舆情大悦。各社番丁，均请薙发以自附于齐民。三年以来，番民之秀者安于庠序、朴者安于亩亩，渔猎者安于山海、纴织者安于蔀屋，莫不乐其乐而利其利。盖公之承宣布化，绥辑而乂安之者，固已至矣。

