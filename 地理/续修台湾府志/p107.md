<!-- { "loadSidebar": true } -->
　　台湾遐岛，赤嵌孤城；门名鹿耳，镇号安平。未入九州岛之分野，星应牛女同躔；不载中国之舆图，地与琉球接境。自有天地，生此人民；粤若洪荒，扩斯世界。长亘两粤之前，屹立七闽之外。东南则日本之■〈舟古〉舶常通，西北则会稽之关梁可数。海坛、滃水（即舟山），北向之方隅；南澳、铜山，西流之门户。迩连吕宋，遥望暹逻。爰有红毛，觊觎斯土。乃分族类，盘踞为巢；扼要则雄建双台，御侮则高陈百炮。问渠出处，属咬■〈口留〉吧之分枝；溯彼源流，实荷兰国之故种。既谋作窟，复构经商。土番懜懂，役使由人；通事夸怓，奸回凭己。编氓侨寓，初来不满千家；贾客私行，后至缘贪百货。俯嗟异域，声教难通；旷览殊方，性情各别。天念民瘼，沦身溟海；地随气转，假手延平。此固天时之将渐移而善也，乃俾郑伪之先为开其端耳。

　　初，己亥之岁，延平扬颿出海、拨■〈舟卓〉横江；戈撝于铁瓮之南，艗系于金陵之北。童叟惨遭屠戮，抢地呼天；妇女强被奸淫，痛心切骨。惟人非济美，不过舟乘风便，故尔倳刃东吴；士岂英髦，只因海与江连，遂得游魂三月。大军一战，小丑全输。死于山者，山变其色；沉于水者，水断其流。片帆折橹，望海兴悲；烂额焦头，栖身无地。金门寸土，未足谋生；厦岛丸城，奚堪糊口！辛丑四月，郑成功奋命台湾，竟夺其地而有焉。世传三代，年历廿三。其主若辅者，苟有中人之资，诚作久长之计；〔去年号而呼嵩，变衣冠而剃发〕。天皇大度、上国鸿慈，未有不启其更新之路，而嘉其向化之心。如此而十年生聚、十年教养，亦可以为岛上之酋，而比中原之一郡也。何以言之？郑成功之攻克台湾也，兵民慑伏、上下悚惶。雕题黑发之夫，跳梁不敢；鐻耳文身之辈，蠢动无闻。其地之近者，南社、二林、新港、萧垄、目加溜湾、倒咯嘓、麻豆、大武垄、诸罗山；其地之远者，阿里山、奇冷岸、打猫社、大居佛、他里雾、猴闷、柴里、斗六、西螺、东螺、麻芝干、马芝遴、大突、半线、大肚、亚东、大武郡、南北投、牛骂、猫务捒、蓬山、大杰巅、加六堂、小琉球、卑南觅、新港仔、竹堑、南嵌、鸡笼、淡水。里有文贤、仁和、永宁、新昌、仁德、依仁、崇德、长治、维新、嘉祥、仁寿、武定、广储、保大、新丰、归仁、长兴、永康、永丰、新化、永定、善化、感化、开化诸里，坊有东安、西定、宁南、镇北四坊。承天为旧设之府，东宁乃新建之名。岭后、岭前，闾阎接地；旧渡、新渡，舸舰联云。彼海澨之风虽殊，而性善之理则一。由是首崇文庙，次葺祠宫；岁修禋祀，时奉坛壝。因暂从乎其乡，且适合乎其野；种竹以为墙，葺茅以为屋。渔樵乐业，耕稼乘时。驾津梁于二赞之间，溪深缓步；屯竹木于大月之港，路仄安行。鲫鱼潭可饶千金之利，打鼓澳能生三倍之财。曝海水以为盐，爇山材而为炭。观音山疑是落伽分派，双堑竹想从淇澳移来。北线尾夜静潮平，月沉水镜；下港冈春明榖秀，树缀红妆。中楼仔环缜轻烟，桶盘栈低萦浅雾。诸罗山台北崇关，似经巨灵之手，直劈半边；鹿耳门海中要地，如戴高士之巾，微有折角。凤山葱郁郁峦，疑丹凤之形；猴闷岭嵤迭嶂，穿狝猴之穴。七鲲身结万山之脉，三茅港汇湍水之宗。洋则分大■〈犭郎〉、小■〈犭郎〉，冈则有上港、中港。月眉池既标美号，凤尾桥更着嘉名。赤山仔色灿丹霞，乌树林茂摇青浦。大桥居首而近郭，竹沪处远而在南。东番社山藏金矿，下淡水地产硫黄。阴峰突耸云霄，盛夏寒留积雪；阳榖窕含煜■〈火霍〉，三冬暖若长春。至于山培梁栋之材，溪馤芝兰之秀；楩楠可以支厦，桬棠足以成舟。薪蒸满榖，松藤在林；榕阴蔽日，芷馥盈汀。梓栗之树更多，橘柚之园甚广。西瓜莳于圃者如斗，甘蔗毓于坡者如菘。瓠■〈麦卢〉彷佛悬瓻，薏苡依稀编琲。檨■〈甘覃〉异味，椰沥奇浆。龙眼较庾岭尤佳，荔枝比清漳不足。桄榔孤树，荜茇丛株。槟榔木直干参天，篔筜竹到根生刺。矢桃四时皆灼，芳梅五腊咸香。沼浮荷而经年艳艳，菊绕径而累月芬芬。茉莉编篱，芙蓉插障。来麰早熟，番薯迟收。黍栽阳陆，稷植云畴。豆分夏白、秋白，榖区埔黏、快黏。蹲鸱掘以疗饥，黄梨熟以解渴。菜种不一，药类还多。兽则糜鹿成群，而虎狼绝迹；禽则鹰鸟逐队，而鸿雁靡翔。龙潜邃壑，龟息深潭。大沪之鲦、鲿、鰋、鲤，昕夕烹鲜；小塭之蛤、蚌、蛏、蟳，富贫恒馔。海上之鳞，未能枚举；潮中之介，难以名称。网捕土鮀，钩引海翁。淮南之斗虎，末是稀闻；温峤之燃犀，犹为浅见。珊瑚玳瑁，购之虽易而取之亦难；贝锦珠玑，小者恒多而大者实少。及言乎其俗也，滨海之家，大约捕鱼；依山之族，惟知逐鹿。伏腊岁时，徒矜末节；冠婚丧祭，争好虚文。病则求神而勿药，巫觋如狂；贫则为盗而忘身，豺狼肆毒。变童若女，傅粉涂朱；少妇常耕，蓬头跣足。及言乎其性也，慈祥恺悌，先天似未生来；礼让谦恭，后进何知力学！有势而父子方亲，多财而兄弟乃热。情虽未善，人孰无良？考乎其尚也，斗鸡走狗，挝鼓吹箫；俳优调长夜之声，琵琶谱娱心之曲。绮襦纨裤炫五彩之衣裳，公孙蹙頞；颠覆荒湛造中山之曲蘖，高允攒眉。习尚虽殊，风教可一。考乎其候也，一天澄彻，四序清和。暑无挥汗之淋漓，寒无裂肤之凛烈。入夏定沾霪雨，经秋始叇浮云。山气燠而难蚕，海风飖而罕鹊。若地则无时而不动，若山则无日而不青。气候不齐，疫疠常作。至于幅■〈巾肙〉之广大也、道里之延袤也，南路通计五百三十里：其详则起自赤嵌城，南行一百四十里赤山仔、八十里上淡水，二十里下淡水、十五里力力社、十五里茄藤社、六十里放■〈纟索〉社、八十里落加堂、一百一十里琅峤；北路通计二千三百一十五里：其详则起自赤嵌城，北行四十里新港社、五十里麻豆社、九十里诸罗山、一百里他里雾、一百二十里大武郡、六十里半线、一百一十里水里社、三百里大甲社、一百四十里房里社、一百三十里吞霄社、一百三十里后垄社、二十里新港仔、四十里中港仔、一百里竹堑社、二十里眩眩社、二百里南嵌、八十里八里坌社、过江十五里淡水城、三十里奇桴龟仑社、六十里内鸡州、六十里大屯社、四十里小鸡笼、跳石一百五十里金包里外社、十里金包里内社、跳石二百里鸡笼头、过江二十里鸡笼城。以外无路可行，亦无埯澳可泊船只；惟候夏月风静，用小船沿海墘而行：一日至山朝社、三日至蛤仔难、三日至哆啰■〈瞒，口代目〉、三日至直脚宣。以外，则人迹不到矣。是则台湾一岛，其幅■〈巾肙〉道里如此、其民情土俗如此、其山川出产又如此；苟革面于天朝、倾心于正化，岂非蛮荒膏壤！讵祸心不悛、戾气尝横，天理昧而不知，人事违而强作。恃此弹丸黑子之区，浪作窥天测海之想。屡侵潮、惠，频犯漳、泉。螳臂当车，良足叹也；乳犬搏虎，实可悲耳！壬寅年，成功物故，郑锦僭王；附会者言多谄媚，逢迎者事尽更张。般乐之事日萌，奢侈之情无餍。横征浪费，割肉医疮；峻法严刑，壅川弭谤。主计者所用非所养矣，所养非所用矣；世风日下，人事潜移。甲寅之会，不观时势，辄欲猖狂。八千子弟，既非训练之师；三五么么，谁是运筹之客！庚申二月，全军覆没，埋首台湾；举国惊疑，延颈内地。加之以旱魃，而米珠薪桂；地震，而川竭山崩。芒芒黎庶，日不聊生。

