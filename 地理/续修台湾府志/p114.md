<!-- { "loadSidebar": true } -->
　　万水何西注（斗六门之水皆西流）？潺湲昼夜闻。荒林横宿雾，远岫夹层云。沐鹭无人管，飞鸦偶自群。忽看渔艇入，款乃听纷纷。

　　初夏咽集岁贡生周日灿（诸罗人）

　　日月无停轨，芳时最难留；人生当为欢，慽慽复焉求？幸有芳尊在，旷然涤繁忧。熏风被广陌，兰茝散林邱。凫鹥何处来，唼唼鸣沙洲？叹我羽翼短，飘飖莫与俦！长歌沧海外，知我共绸缪。

　　暮春附生叶泮英（台湾人）

　　春风淡荡柳条轻，半老山花半老莺；迟日满帘飞絮乱，不堪肠断是清明。

　　凤仙花

　　道是仙家卉，亭亭向座隅。纔惊花缀凤，翻见蕊凝珠。色逞秋容好，烟浮暮霭敷。邻家小儿女，纤手爱涂朱。

　　老来娇

　　不是名花作意红，老来颜色傲春风；几回侧倚栏杆立，错认珊瑚山汉宫。

　　龙潭夜月

　　月皎寒潭清，夜深秋露白；骊龙自在眠，云影荡天碧。

　　屏山夕照

　　峭壁蒙茸绿，天然列画屏；夕阳残照里，添得十分青。  
　 
卷二十五

　　艺文（六）

　　诗（三）

　　诗（三）

　　甲子奉命赴台，清查官庄，即事成咏

　　福建布政使高山（济南人）

　　海峤长悬圣主心，沟涂经画戒相侵。含哺民近无怀氏，敷泽仁同解愠琴。履亩新塍勤劝相，支机旧石费追寻。重来不为开邛筰，要使飞鸮集好音。

　　放洋巡台御史熊学鹏（南昌人）

　　趁晓乘潮海舶寒，清风相送出台端；片颿飘渺烟中过，一碧澄泓浪里看。举目惟瞻天日近，回头但觉水云宽。要知舟楫由来好，不畏重洋济涉难。

　　六巡使见示长句却寄福建按察使觉罗雅尔哈善（满洲人）

　　愧非磊落青云士，快读缠绵「白雪」歌；遥想登楼吟眺处，乡心应较月明多。

　　千首诗酬酒一瓶，海波不动远峰青；三台座待归颿速，夜夜开帘望使星。

　　自昔相看气味真，紫薇花放玉堂春；我今飘泊沧江外，风雨联床忆故人。

　　再答六司谏

　　思君正咏池塘句，忽接鱼笺笑口开。狂态于今犹未减，素心依旧不须猜。采风已有诗千首，遣兴何妨酒百杯。同在天涯怀凤阙，几时联辔入燕台？

　　寄台湾巡使六给事户部员外郎伊福讷（满洲人）

　　东华尘土应怜我，南海烟霞尽属君。惆怅暮春好时节，自沙红树草连云。

　　浴日扶桑迥绝伦，花繁官阁静无尘；海天对月闲吟际，好报平安慰故人。

　　乙丑立春（得「春」字）六十七

　　瑞兆农祥斗建寅，管弦声里万家春；遥知圣主行时令，日月光华淑气新。

　　葭管灰旋万象新，东风吹彻海天春；会须遍播阳和意，岛屿民皆击壤民。

　　人日

　　镂金剪彩我何知，祗望阴晴卜岁时。胜事浑输高尚客，草堂挥麈正题诗。

　　登澄台观海

　　层台爽气豁双眸，远望沧溟万顷收：赤雾衔将红日暮，银涛拍破碧云秋；鹍鹏飞击三千水，岛屿平堆十二楼。极目神州渺无际，东南形胜此间浮。

　　方司马惠九头柑，柬谢（限「三」字）

　　海壖残腊试霜柑，纔挹清香兴已酣。采自千头金颗重，携来九瓣玉浆甘。种传瓯、粤原无匹，宴饮华林旧赐三。不是乘槎远行役，殊方佳味那能谙！

　　水仙花（限「冰」字）

　　凌波仙子世同称，琼岛芳姿未敢凭。香与春风相应接，神将秋水共清澄。玻璃案上金千点，玳瑁筵前玉几层！不许纤埃侵皓素，檀心夜月一壶冰。

　　庄副使惠女贞酒，赋谢（限「从」字）

　　捣香筛辣春溶溶，瓮醅初泼金芙蓉；入唇一盏何醇醲！光浮海上最高峰。知是女贞合，作酿桂兼松。青州从事披心胸，瀛壖副使嘉惠重。时逢岁稔乐三农，我今无事饮千锺，醉乡王绩聊相从。

　　七里香（限「芳」字）

　　雪魄冰姿淡淡妆，送春时节弄芬芳。着花何止三回笑（每岁开花，率有三、五度），惹袖犹余半日香。竟使青蝇垂翅避，不教昏瘴逐风狂（能袪蝇蚋，并辟烟瘴）。灵均莫漫悲兰茝，正色宜令幽榖藏。

　　頳桐花（限「龙」字）

　　枝柔叶厚碧痕浓，色艳还看花发重。朱萼临风迷紫蝶，丹须和露抱黄蜂。剪残红锦枝头见，敲碎珊瑚月下逢。好是年年夸竞渡，鲜妍如火映鱼龙。

　　即事偶成二律

　　微茫岛屿片云孤，物产民风事事殊：绝好饔飧红脚早（稻名），天然篱落绿珊瑚；花无寒燠随时发，酒长琼浆不用沽（椰子中有酒）。最是良畴耕凿易，欣然醉饱乐唐、虞。

　　饱啖槟榔未是贫，无分妍丑尽朱唇。颇嫌水族名新妇（新妇啼，鱼名），却爱山蕉号美人（美人蕉，花名）。剧演南腔声调涩，星移北斗女牛真（台分野牛、女）。生憎负贩犹罗绮（台俗尚奢，有衣罗绮而负贩者），何术民风得大淳？

　　长尾三娘（即练雀）

　　翠羽光华绶带长，如云委地美人妆；命名当日非无意，谓胜黄家第四娘。

　　蜥蜴（俗呼四脚蛇）

　　两头埋后终无恙，四脚何妨暴日频。盛世已除残酷吏，不须惆怅捕蛇人！

　　九日

　　朝来门巷集儒巾，屠狗吹箫共赛神（台俗：七夕、中秋、重阳，俱祀魁星。是日，儒生有杀犬，取其首以祀者）。蝴蝶花残清入梦，鲤鱼风老健于春。酒浇幽菊舒黄蕊，琴鼓飞鸢扬碧旻（重阳前后竞放纸鸢，如内地春月）。并着单衫挥羽扇，炎方空说授衣辰。

　　送范九池侍御巡视台湾工部右侍郎德龄（满洲人）

　　白头握别意何如？回溯南宫得隽初。文字忝居一日长，交情历试廿年余。连城玉质原殊众，三叹琴音独起余。利涉诗成须早寄，要看海上掣鲸鱼。

　　送范浣浦巡视台湾监察御史孙灏（仁和人）

　　东瀛别岛入雕题，豸史威棱使节持。荒服尽联身臂指，重洋遥界国藩篱。六台宠命云边下，一范先声海外知。浩淼洪涛看此去，扶桑晴旭丽旌麾。

　　澎屿烟排点点青，鲲身、鹿耳柁楼停。俗仍汉语兼番语，官是文星又福星。地络三山归保障，风乘万里驾沧溟。輶轩坐镇安清宴，但载皇仁播远听！

　　十一更长按海图，三千路近接明湖。未论丹荔黄柑美，先爱青帘画舫无？凤阙衔恩心北向，兰台惜别客南趋。绣衣旧使声华在，归望仙槎试问涂（谓鹭洲侍御）。

　　登大■〈山上登下〉山范咸

　　瞥见山坳翠欲流，葱茏密树景清幽。岚光迥与群峰别，海色遥看四面收。日暮碧云惊异彩，雨过寒气逼深秋。天南锁钥横江外，不放鲸鱼夜出游。

　　三月二十五日渡海，纪所见

　　海门峡如束，放舟还趂潮。岛屿渐以远，仰视惟云霄；天与水为一，远颿同秋毫。极目杳无际，意气惨不骄。问程藉指南（放洋，全以罗经定方向），「出海」称人豪（船主曰「出海」）。「亚班」揽篷索，上下等悬猱（占风望向者，曰「亚班」。缘篷桅而上，登降盘旋，了无怖畏）。巨浪拍天起，比似桅樯高。龙骨（船底大木，曰「龙骨」）。从上过，一落轻于毛。远望峻岭矗，水沸山岳摇。柁师噤不语，谓是鲲鱼尻；喷沫散作雨，十里闻腥臊。转瞬无所睹，但觉心旌愮。晚霞日初落，星斗何迢迢？夜黑青磷生，非鬼亦非妖；焰焰千万点，谁将十斛抛？此景洵奇绝，坐看过中宵。鸡鸣天欲曙，华彩掀波涛。天吴与紫凤，野火春风烧；万顷荡金碧，蛟鼍争潜逃。动心复駴目，快事倾醇醪。幸逢圣御宇，海宴无飘飖。生平见未见，恣意夸同曹。得藉沧溟力，永静番俗嚣。归将画蓬壶，游仙足解嘲。笑语金华人，局蹐虚鸣镳。

　　二十六日晚，泊澎湖

　　计程问澎湖，取道疑已远；沿洄逾七更，花屿杳难辨。金乌已西落，风微柁欲转；黑沟惊狂澜，横洋畏屯蹇。传闻弱水近，东去不复返（桐城孙元衡「赤嵌集」：『台与厦藏岸七百里，号曰横洋。中有黑水沟，色如墨，曰黑洋；险冠诸海。或言顺流而东，则为弱水；自来浮去之舟，无一还者）。岂必饱鱼腹，窃自轻轩冕。藤緪数百尺，用试水深浅（大洋中欲下碇，用铅锺试水；棕藤草三緪，约长六、七十丈）。俄见白鸟飞，色喜定残喘（「台海使槎录」云：『近岛屿，则先见白鸟飞翔』）。澳岛三十六，卷石非绝巘。潮势觉已平，欠伸求息偃；收篷且寄泊，努力进餐饭。

　　二十八日，入鹿耳门，过七鲲身

　　遥见青山似画屏，铁嶕捩柁费丁宁（「使槎录」：『鹿耳门港路迂回，舟触铁板沙线，立碎。潮长水深丈四、五尺，潮退不及一丈；入门必悬起后柁，乃可进』）。荡缨有路分沙线（土人立标以便出入，曰荡缨），浮海何人续「水经」？乌鬼渡寒透鹿耳（孙元衡诗：『山势北盘乌鬼渡』），荷兰城坼扫王庭。鲲身久绝鲸鲵迹，风起不闻战血腥。

　　茄藤社观番戏二绝句（唱曲者皆番妇）

　　连臂相看笑踏歌，陈词道是感恩多；剧怜不似弓鞵影，一曲春风奈若何！

　　妙相天魔学舞成，垂肩璎珞太憨生；分明即是西番曲，齐唱多罗作梵声。

　　乌鱼（有引）

　　「台志」称：『乌鱼，即「本草」之鲻鱼；海港所产甚盛。冬至前捕之，曰正头乌，则肥而味美；至后捕之，曰回头乌，则瘦而味劣。官征税，给乌鱼旗，始许采捕』。按隋大业六年，吴郡献海脍四瓶，帝以示群臣曰：『昔介象殿庭钓得鲻鱼，此幻化耳。今日之脍，乃是真海鱼所作，来自数千里，亦是一时奇味』。即出数盘以赐近臣（载之「大业拾遗记」）。盖即乌鱼也。吾杭素产鲻鱼，有江鲻、河鲻二种。其大者长不盈尺，与郡中六、七月间所食正同。至秋深，长一、二尺，味始肥美。杭所产，远不逮矣。

　　网鱼竞捕正头乌，兴味频嫌至后殊。海堀引回怜瘦剧，船头悬罟急征输。钓缗信足骄渔父，幻化无须诳老夫！曾食江鲻争比得，芙蓉花里好提壶。

　　庄副使惠女贞酒，走笔赋谢

　　裸人种稻手自舂，咀嚼作曲尘埋封；椰瓢妇子共酣饮，醉奉客尝情何浓！吾曹小户偏爱洁，对此惨淡愁眉烽。梨花竹叶在何许，当筵生怕恶客逢。一朝贾舶千里至，乡味百斛来吴淞。南华仙人号酒圣，特遣从事陈词恭。江村蜡树是贞木，花开细白凌寒冬；其实补精益神气，能袪百病扶龙钟。以之为酿功力倍，丹成不啻陪赤松。我闻掀髯一长啸，年虽未老多衰容。炎方阳气舒不敛，眼花作字常驳蹖；精力驽缓生恂愗，深惧株橛心憧憧。举杯芳馥餍馋口，如镃引铁鱼啖喁。枯肠一润融血脉，赤頳两颧丰姿丰；升床酣卧梦恬适，游仙直上蓬莱峰。感君此惠日洗斝，荡涤胶固从来胸。急撑春日看花眼，君岂巨蹶吾蛩蛩！

　　元旦后四日，庄副使斋头见菊花

