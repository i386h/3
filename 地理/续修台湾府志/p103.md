<!-- { "loadSidebar": true } -->
　　辛巳首春，督、抚大宪以计典荐公卓异，僚属入贺。公慨然曰：『经理数载，惟北路番界尚未厘定，深以为虑』。即日驰赴彰化、淡水，亲率厅、县督理工所匝月，而深沟高垒，疆界井然；途次民番之读者、耕者、渔者、猎者、纴织者，皆扶老携幼，鼓舞欢迎于道。公不禁顾而色喜，因绘为图，令属吏文仪志之；文仪日侍公左右，知之颇稔，不敢以不文辞。窃惟源深者流长、本大者末茂；公之曾王父敏庄公两镇闽疆、公之太翁象州公节钺古北，累世勋伐，彪炳人寰。而公以聪明正直、恺悌慈祥继其后，崇阶显秩，实未可量。他日佐朝廷、秉钧轴，功高褒鄂，将绘公于麟阁之上。撮尔台，特公之滥觞尔！请书之帧首以为券。

　　明志书院碑记闽浙总督杨廷璋

　　粤惟世道递升，文明日盛。国家奄有九有百二十余年，列圣相承，治隆化洽。皇帝德媲虞夏、道协殷周，甫饬戎车，拓疆万里；神武丕着，文教弥昭，寓内同文，海外有截。兴直保者，远隶台湾，僻居淡水；风土秀美、气象郁葱，髦俊萃臻，向文慕学，实繁有徒。夫结想维殷，不如居肆；驰怀在远，莫若连镳。使鼓箧者乐群，担簦者时术；创兴讲席，匪缓图矣。惟是志在圣贤，义利无淆于虑；志存经济，王霸必究其原。爰标「明志」之名，冀成致远之器。于戏！往昔荷兰鸠处、郑氏蚁争，斯固虎狼之窟宅、鲸鲵之渊薮也。今则海不扬波、野皆乐土，易战攻以礼乐、化甲冑为诗书，摩义渐仁，山川焕色。圣朝恺泽之敷、声教之远，载稽史册，未或前闻。余备位台衡，恭膺节钺；遥遥台海，统驭及焉。乐观书院之成，惟拜手扬言，与多士赓歌太平之化而已。

　　是举也，舍宅捐租，永定贡生胡焯猷功不可泯；受书以为来者劝。

　　增建凤山县学明伦堂碑记巡台御史范咸

　　「礼」称『大学始教，皮弁祭菜』；所以致敬于先师以尊道也。盖古人因学而有庙，自天子之元子、众子以至卿大夫元士之适子与凡民之俊秀，莫不造于学；虞庠上下、夏序东西、殷胶左右，无非学舍也。后世重庙而轻学，戟门頖宫，专崇庙貌；而春秋礼乐、冬夏诗书，无复教之之地。盖古意之存焉者寡矣。我国家令典，自大成殿成，必有明伦堂以为敷教之地。通省郡邑，皆举为法，所以养士之制甚备。独台湾一隅僻在海外，前此郡学明伦堂未建；陈清端公璸至，始奋起而经营之。迄今两庑有六艺斋为诸生肄业之所，庙与学乃以无缺。盖兴学立教，类非俗吏之所能为也。

　　凤邑在郡治之南，学宫独据形胜之地。庙前頖池方广里许，多植芰荷，即「志」所称莲池潭也。余以乙丑冬巡行凤山，谒先师庙，召诸生讲学；所谓明伦堂者，湫隘仅数椽。其旁即教谕寝息地，训导且僦居他室。问所为莲池潭者，莠民侵并以为利薮，日张网其中，芙蕖荡然无复存者。知邑事吕令作而言曰：『锺琇莅此二年，念明伦堂之未称，已度地鸠工，谋于大成殿之右建堂三楹，为讲学之所；又修其旧有之堂以祀子朱子，而并建名宦、乡贤二祠，以补旧日之缺焉』。余可其请，更令清厘頖池，以还旧观。越明年，吕令告蒇事。盖经始于乾隆十年十二月，至十一年六月工始竣，凡费番镪一千有奇。因求余文记之石。

　　余尝以知县者，知一县之事也。一县之事，孰有大于养与教乎？不知所以教，至并教之地而废之，其所为养者可知已。今吕令之用心甚勤，既力扩明伦之堂，俾为师者有成材之区、为弟子者有受教之所；而又以其余力建祠以兴贤而观善，而泮池之水以浚，大小于迈，观者咸悦。余故乐得而志之。

　　董其事者，本学教谕庄元、博士弟子员童作楫、卓梦采、陈正春，例得书于石。

　　重建火神庙碑记台湾知府蒋允焄

　　城南法华寺，旧梦蝶园址；郡名胜也。康熙四十七年，凤邑令宋公永清改前殿，祀荧星火神。余惟南方之倾，地势之下，巽巳之间，火星所属，见诸郭璞「尔雅」注。台宅嵎夷，下穷南纪，位界离明、次躔鹑尾，盖祀典不可缺者，而堂庑隘陋弗称。

　　余自癸未量移兹郡，郁攸为灾，循例展谒，讨论旧典。思夫古者司爟祭爟，季春出火、季秋纳火；火政之修，与土榖之神并重。春秋时四国灾，郑子产为民请命，使郊人除于国北，禳火于元冥、回禄。盖古者事神，即所以治民，幽明贯通一理；固不独燧人氏修火之利，范金合土功在后世，为所宜报已也。爰集匠氏，廓而新之；经始于甲申四月，越明年乙酉二月工竣，计费番镪若干两。法象庄严，檐牙高敞；即内殿浮屠焚修所为郡名胜，亦恢前绪，缭以垣墙、加以丹艧，俾改观焉。继自今崇祀有所、报享有时，妥灵揭虔，致其肸蠁；于以导迎善气，孚佑下民，气着昭明，民无坻伏，斯足答灵贶于无穷也已。

　　是役也，参其议者台邑陶尹、赞其成者司马徐公，均有劳焉；既礲石，例得并书。

　　增建武庙官厅碑记蒋允焄

　　国家崇德报功，享祀不忒。神勇关帝庙迄今称武庙，与文庙埒，品用太牢，月望展谒，礼极崇隆。顾文庙制，大成门外，义路、礼门，斋宿有所、更衣有所，诸制具悉备。今武庙在镇北坊，创建虽旧，而公廨阙焉。每岁时行礼，集庙旁者，无停车所；雍容揖逊杂阛阓中，非所以昭诚敬也。

　　甲申夏，予护观察篆；神诞主鬯，瞻拜庙下。伏念圣朝文德武功，超越千古。台虽荒服，沐浴王化几及百年，于文庙以习其礼乐冠裳之盛、于武庙以作其忠诚义勇之气，二者交资不可偏废。爰捐廉俸，谋为新之。适庙左有废祠，前观察高公拱干报功祠址也；度巡道署后关帝庙旁舍可供香火，因移置神龛奉祀之。即以其地筑垣墉、立堂宇，计费番镪六百有奇，凡两阅月竣事；亦斋宿、更衣，昭诚敬之遗意也。都人士观乎此，感动名教之心与优游典物之情交相培养，忠信节义，当有油然而兴者矣。

　　衅庙日，为文以记之。

　　增建天后宫官厅碑记蒋允焄

　　古者庙制，前殿、后寝；门堂夹室，祊在中门右，省牲、展馔、涤溉在中门左。「周颂」「丝衣」，言祭诗也；其词曰：『自堂徂基』。疏谓：『既设祭于室、事尸于堂，复祊于庙门外之西室』。然则凡祭有正室，尤必有庙门外之夹室；古所谓告濯具、告充、告洁者视此。

　　台疆新辟，典章未备，诸神祠多不如制。余自癸未量移兹郡，于武庙、龙神庙各增置外，次及天后神祠。盖海外荒岛，两藉神灵，扬威溟渤；台之父老戴神庥者，家尸户祝。西定坊祠建置本旧，长官初至，行展谒礼，庙貌亦崇；所不如祭者，门外夹室耳。爰拓神祠右偏市民廛若干座，更建置之；计需番镪一千一百有奇，凡两阅月竣事。地倏静，无纷嚣也；制深严，无繁饰也。凡以致其斋祓，于庙之制无所戾焉；亦足与「诗」之旨相发明也夫。是为记。

　　新建万寿宫碑记蒋允焄

　　今国家皇灵遐鬯，东西南朔拓地各数万里。数天之下，日域月■〈出骨〉，孕育涵濡，罔不率俾；诚所谓溥有形而归景、罄无外以宅心者矣。台虽荒服，「职方」所不纪；而束肠、剺耳、劗发、文身犹是含生之类、发齿之伦，凛天威于咫尺、摅帝祉于无疆，尊亲之戴，无远迩一也。郡治祝圣宫，康熙五十年前巡道臣陈璸建；在永康里，距城三里许。每大庆典，出郭门，废启闭，甚不便之。

　　今上御极十有七年，文武僚寀议就郡庠明伦堂设龙亭行礼，盖一时权宜之计；而永康旧址，亦废为僧舍就荒。岁甲申，臣余文仪观察兹土，议改建。会朝命臬全闽，臣允焄猥承其乏。伏念环海千数百里，戴天子声灵，旁魄四塞，翘首跂足，拱于圣图。而大小臣工，奉巽命、行万里，依附日月之光与优游辇毂之下，遐迩一体者，惟此对扬天庥；血气尊亲大义，祠官祝厘，是乌可已？询兹僚庶，签谋曰同。旧东安坊有公廨，乃部使者校士院也；自学政归巡道，扃钥久矣。前岁间，巡道臣四明因海东诸院旧规隘陋，假为多士弦诵所。今书院已择地创建，臣等敬谨相度，衣冠肃穆之会无过于此。稽体制，崇规模，鸠工庀材，式廓增新；于以奉龙幄、崇礼事，斯依日月之光与辇毂等已。费虽甚巨，而情出至顺。经始于乙酉□月□□日，越□月□□日工竣，合用银若干两。

　　告成之日，臣允焄谨拜手稽首而言曰：「礼」：『大夫、士下公门，式路马』。凡以有赫之声灵，起无方之恭顺。惟地有特崇，斯情有共致。今使尊亲之戴，虽在绝域殊方，无不有圣天子。至其耳目，则斯藻殿之设、体制之崇，岂非教民敬、教民顺，一道德、同风俗之要术哉？臣允焄谨百拜稽首而为之纪。

　　新建三山明贶庙碑记徐德峻

　　潮揭阳邑西百里为独山，越四十里有峰曰玉峰。峰之右，众石巑岏，东潮、西惠，以石为界。渡水为明山，西接梅州，州以为镇；又三十里为巾山，地名霖田。三山鼎峙，各峰峦耸拔，高插云霄，锺乾坤之灏气、萃海岳之精华；神光焕发，呵护群生，捍患御灾，历有年所。肇于隋、显于唐、封于宋，声名赫濯于元、明之代；封秩炳蔚，久而弥彰。粤之人遍祀之，传诸简册、泐诸三山明贶庙记，盖于今为烈矣。

　　顾台距揭阻海数千里，邑何以有庙？盖粤人渡台者感神威力，有恭敬桑梓之意焉。故郡属四邑，所在多有；独吾诸粤庄，曩佩香火东来者，率以礼祀于家，不无市井湫隘之嫌。于是萧成、林振魁等谋祀之，择地于邑西城厢，鸠金庀材，创为神庙。工始于壬申小春之月、竣于癸酉冬季之辰，縻金二千余缗；黝垩丹矱，木石备举。由是殿庭整肃、栋宇尊崇，简而华、宏而敞，凡瞻拜庙中者，俨然见三山之在目焉。

　　庙既成，佥请于余为文以纪。予惟聪明正直之神，而其功德复彰彰如是，此非淫祠妖庙埒也。且自古镇岳皆有明禋，惟庇及民生，故庙食不替。当今圣世重熙累洽，怀柔百神，海天太和，时调玉烛，沐高厚之湛恩、仰神灵之鸿庇，抒寸心之诚悃以酬答于神前，则三山虽在揭，感召即在目睫间；且与罗山之玉峰锺瑞发祥，阅万载而常新者矣。属予秩满将西渡，爰为记其始末云。

　　重建武庙碑记凤山知县王瑛曾

　　邑城东厢壮缪侯庙，迄今称武庙。凡长官行部、令宰朔望，俱修展谒礼；盖祀典之巨者。岁久且圯，壬午岁冬月，予捐俸新之。邑人咸乐输恐后，具畚挶、桢板干，凡五阅月而竣事。落成日，率僚属士民祭告于庙。佥曰：『举大役，宜有记』。

