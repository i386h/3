<!-- { "loadSidebar": true } -->
　　水僊庙在子城东南古苍龙堂神即栁毅也今为上元郷土社祠颇着灵异【一在城西鴈荡村】
　　灵官庙旧名灵顺行祠在胥门内朱家园名上善庵宋嘉定二年建【一在西米巷名如意庵嘉熙四年重建一在葑门外灭渡桥北绍兴间建一在呉江】
　　五通庙在呉县西南十五里楞伽山【一在昆山县东南三百步俗称五郎堂一在嘉定县大塲寺东一在崇明县盐塲内】
　　关王庙祀汉夀亭侯关云长也在武状元坊东大街元甲午歳道士李原祐建【一在常熟县西至正二年建一在崇明县东沙寳庆观之左】
　　坛庙在妙观前神姓赵名朗字公明与关圣同时即赵云子龙之从兄弟也【一在义慈巷内一在嘉定县西广平桥一在崇明县西北六里】
　　江东神祠在报恩寺西教塲内神姓石名固秦人也汉祖六年灌婴略定江南至赣城神现于某山告以克捷之期士卒骇异凯还牲酒欵谒立庙赣江之东至呉孙氏迁神于吴境祭之时有铙歌五章见乐府今在吴城颇着灵异
　　金天王庙在城东南隅杨和王赐第园中【昔人于庙傍土中掘得断碑有金天王三大字又有沈师兼御史大夫秘书乡贡进士十余字每字二寸许按唐初封华山神为金王而传师苏人也故附会祀之】
　　猛将庙在中街路仁风坊之北景定间因瓦塔而剏神本姓刘名鋭或云即宋名将刘锜弟尝为先锋防敌保土者也尝封吉祥王故庙亦名吉祥庵互见寺观【一在阊门南濠一在文德桥东一在嘉定县马陆镇】
　　祠山庙在雍熙寺东【一在昆山县永怀旧寺内一在崇明旧县治前】
　　显应行祠一名李王庙在葑门内宋咸淳中创神姓李名禄长兴童庄人累封福济显忠等号进侯爵吴城内外多有之或云即名将李显忠【一在常熟县致道观西庑下名李烈士庙初理宗时吴兴潘壬作乱事闻发兵将屠其城神夜见梦于帝及丞相史弥逺遂宥胁从一城获全泰定间道士邓道枢塑像于此遇有灾患祷之辄应】
　　总管庙在苏台郷真丰里神汴人姓金初有二十相公名和随驾南渡侨于吴殁而为神其子曰细第八为太尉者理宗朝尝着灵异遂封灵祐侯灵祐之子名昌第十四初封总管总管之子曰元七总管元至正间能隂翊海运初皆封为总管再进封昌为洪济侯元七为利济侯【一在阊门外白莲桥桥西一祠祀元王积翁亦名总管庙一在盘门外僊塘桥下在常熟县致道观一在嘉定县安亭镇】
　　晏公庙多在阊胥二门军营内元以其隂翊海运封平浪侯今漕运官兵犹祈赛之
　　何山庙在何山南祀白龙并土社神纸钱庙在灵岩山西伏龙冈下白马庙在香山西白马寺前皆祀本境土谷之神
　　皮塲王庙在府治西成家浜上神本东京显神坊土神累封明灵昭惠祐王
　　燕国夫人庙在府治东南燕家桥呉孙权乳母陈夫人舍宅为通寺同光中移今所今开元寺亦有其祠【淳祐中提刑胡頴拓四酒务隙地为射圃凿河贝古墓得石函上刻燕国夫人篆字旧传酒务即夫人宅】
　　慧感夫人祠旧名灵祐庙在郡城承天寺护伽篮神也一在吴江圣夀寺【林戊碑隂记元符元年歳在戊寅夏吴中大旱徧祷郡祀畧无应者是歳髙田不获人多暍死负贩之民皆舍其业而以售水自资涉冬至二年春夏之交舟车益不通百货涌贵城中沟浍堙塞发为疫气通判军州事朝请郎祝公适领郡事乃用故事早暮分祷于所宜祀者一日会承天寺客言此乃梁卫尉卿陆僧瓒舍其第为之昔号广德重寺陆卿故有女子不嫁经营其事旣死祠于寺之东庑开寳中吴越忠懿王朝京师道出吴江大风几覆舟见女子拯之自言郡重寺之神也本国加封号感应圣姑今里中事之甚敬公闻即谒且言明日致祷旣归宿斋于防事举家沐浴蔬食相约得雨而后复膳黎明躬至祠下再拜而言曰郡承连年之旱流亡疾沴相乘而作农事失时歳且大饥虽某有罪获戾不逃然将为国家之忧神其哀之能即致雨尚可救也屏息听命寺僧献兆曰神告即雨众甚不然怃然而退憇于斋堂左右告曰天油然作云矣未及命驾注雨应至老防驩呼于道至有不忍以簦笠自庇者即日盈尺阖境告足自尔有请必应如取所寄邦人无复水旱之忧歳大有年乃具事白于外台使者以闻诏书褒美特封慧感夫人秩视公侯列于典祠按陆氏得姓于齐宣王之少子至汉有字伯元者仕为吴令迁豫章都尉旣卒吴人思之迎其丧葬于胥屏亭子孙遂家焉伯元生襄贲令盱眙生本州从事鸿鸿生南海太守建建生本州从事晔晔生御史中丞京兆尹璜璜生农都尉文文生亲亲生頴川太守尚书令闳闳生桓桓生扬州别驾续续生褒褒生吴城门校尉纡纡生九江都尉太学士骏骏生选选生尚书瑁瑁生頴頴生海隅令濯濯生汉公汉公生冽冽生本郡从事元之元之生高平相员外散骑常侍英英生晋侍中太尉兴平康伯玩玩生五丘尚书侍中始始生秘书监侍中万载万载生宋东阳太守子真子真生济南兖州刺史惠晓惠晓生梁太常卿倕倕生卫尉君凢二十余世冠冕不絶皆有才德名在史册自兴平康伯至秘书监父子兄弟五世内侍嘉祥积庆挺生夫人惟夫人其生也精修正洁入清静海其殁也通于神明有感斯应故能致朝廷报称之礼甚厚旣以诏书刻于石将求老于文学之士为之记以传不朽搢绅耆老且请纪其事于碑隂乃为之叙云戊尝闻朝请公元祐间以奉朝议郎知槀城雨暴滹沱河水盛漂泛林木室庐蔽而下水及城门雉堞凛然将决老弱皇恐奔溃调急夫督水工雨且不止人无所施其力公乃朝服涉泞立于隄上鞠躬申祷水溢隄壤相去数尺吏民救止公竖立不动以笏叩头愿以身任之于是雨小止水波稍回河流遂复其所溃陷之地明日复为平陆如故使者方欲言诸朝会公秩满请罢遂已北方之人至今能道其详惟公忧国爱民所至以诚心格物如此是可书也故附于左元符三年歳次庚辰秋八月乙未朔十日甲辰布衣林戊记范至能记按元符三年林戊记云梁卫尉卿陆僧瓒舍宅为寺有女不嫁旣死祠于寺之东庑开寳中吴越王朝京道出吴江大风几覆舟见女子拯之自言重寺之神本国加封感应夫人郡人于此祈子颇验元符初夏旱人多暍死明年疫疠继作通判祝安上摄州事祷神致雨歳大熟事闻诏封慧感夫人政和二年曹斐记贺铸书中吴记闻云安上除知台州至钱塘将济梦一妇人告以风涛之险明日果覆舟数十独安上得免尝有祝史窃庙中悬旛絷其身环走殿内自言某实盗也夜半逾城还家神灵潜制于此建炎中金人入侵居民有事之者梦神告以兵难不数日城防乹道三年秋祷雨有应父老顾安时上其事加封慧感显祐善利夫人参政范至能记】
　　圣姑庙在太湖包山上旧传晋王彪二女长号圣姑次素姑常着屐涉水而衣不沾湿相继卒人以为灵而祀之【韦应物鼋头山神女歌鼋头之山直上洞庭连青天苍苍烟树闭古庙中有蛾眉成水僊府沉沉行路絶蛟龙出没无时节防同魍魉潜太隂身与空山长不灭东晋永和今几代云髪素顔犹盻睐隂沉灵气静凝美的砾龙绡杂琼佩山精水魅不敢亲昏明响象如有人蕙兰琼茅积烟露碧松月无冬春舟楫经过奠椒醑巫女南音歌楚些碧水冥冥空鸟飞长天何处云随雨红蕖緑苹芳意多王灵荡漾淩清波孤峯絶岛俨相向鬼啸猿鸣垂女萝皎雪琼枝殊异色北方絶代徒倾国云没烟消不可期明堂翡翠无人得精灵变态状无方游龙宛转惊鸿翔湘妃独立九疑暮汉女菱歌春日长始知僊事无不有可惜吴宫空白首皮日休洛神有灵逸古庙临空渚暴雨骇丹青荒萝绕梁防野风旋芝盖饥乌衔椒糈寂寂落枫花时时鬬鼯鼠常云三五夕尽会妍神侣月下留紫姑霜中召青女俄然响环佩倐尔鸣机杼乐至有闻时香来无定处目瞪如有待防断空无语云雨竟不生留情在何处陆蒙洞庭水盈盈芳屿神因知古佳丽不独湘夫人流苏荡遥吹斜岭生轻尘蜀防駮霞碎呉绡盘露匀可怜飞燕姿合是乘鸾賔坐想烟雨夕兼之花草春空登油壁车窈窕谁相亲好赠玉条脱堪防紫纶巾殷勤拨香池重荐
　　汀洲苹明朝动兰檝不翅星河津】　　　　　已上土人私祀




　　姑苏志卷二十七
　　钦定四库全书
　　姑苏志卷二十八　　　　　明　王鏊　撰
　　坛庙下
　　昆山县社稷坛在县治西南三里至正七年费复初建洪武三年知县呼文瞻重修【宋项公碑记邑有社稷春祈秋报重农事也昆山坛壝莽为荒墟鸡犬放焉遇嵗事则望拜于郷校大成殿之防门岂惟祀非其所神弗克歆抑且背先圣先师焉前政尝有意修复惑于隂阳拘忌之説而未果予窃谓为宰者膺人民社稷之寄平土播谷神实司之民实頼之讵容不知报本之为急务乎乃即旧址而经营之砌筑四壝创造斋室周以垣墉植以松柏币有瘗所门有扃鐍其神位列于斋室其祭器寄于邑庠至期取用焉典祀于是乎严矣维兹调邑营缮孔艰屡政怃视今幸肇成继自今其以时整葺母或因循与宗祏相为无疆故书以示来者宋淳祐壬子记】
　　风云雷雨山川坛在正南门外洪武三年知县呼文瞻建
　　邑厉坛在县北三里马鞍山隂洪武三年建郷厉坛共四百九十所
　　城隍庙在县治北马鞍山南旧在平桥北洪武三年迁
　　置　　　　　　　　　　　已上通祀
