<!-- { "loadSidebar": true } -->
　　徐脩矩宅脩矩恩王府参军世守书万卷皮日休尝就借书【皮日休诗东莞为着姓奕代皆隽喆强学取科第名声尽孤揭自为方州来清操称凛洌唯写坟籍多必云清俸絶宣毫利若风纸光于月札吏指欲胼万通排未阕楼船若夏屋欲载如垤防转徙入呉都纵横碍门闑缥囊轻似雾缃帙殷于血以此为基构将斯用贻厥重于通侯印贵却全师节我爱参卿道承家能介洁湖田五万步草屋十数楶微宦不能去归来坐如刖保兹万卷书守慎如羁绁念我曾苦心相逢无间别引之防秘宝任得穷披阅轴闲翠钿剥籖古红牙折帙解带芸香卷开和桂屑枕兼石锋刃榻共松疮疖一卧寂无喧数编防尽彻或携归廨宇或把穿林樾挈过太湖风抱宿支硎雪如斯未星纪悉得分亳末剪除幽僻薮涤荡微窟学海正狂波余头向中颇乌没反圣人患不学垂诫尤为切茍昧古与今何殊瘖共□五滑反昔之慕经史有以佣笔札何况记斯文借之不曾辍吾衣任縠纑吾食甘糠覈其逆茍可尢斯文那自伐何竹青堪杀何蒲重好截如能盈兼两便足酬饥渴有此竞茍荣闻之兼可哕东臯耨烟雨南岭提薇蕨何以谢徐君公车不闻设陆防尝闻四书曰经史子集焉茍非天禄中此事无由全自从秦火来厯代逢迍邅汉祖入关日萧何为政年尽力取图籍遂持天下权中兴延嘉时教化还相宣立石刻五经置于太学前贼莽乱王室君臣如转圜洛阳且煨烬载籍宜为烟逮晋武革命生民才息肩惠怀亟寡昧戎羯俄腥膻已觉天地闭竞为东南迁日既不暇给坟索何由专尔后国脆弱人多尚虚任学者得谤清言者为贤直至沈范辈沈约范云皆藏书数万卷始家藏简编御府有不足仍令就之传梁元渚宫日尽取如蚳蝝兵威忽破碎焚爇无遗篇近者隋后主搜罗势骈阗宝函映玉轴彩翠明霞鲜伊唐受命初载史声连延砥柱不我助惊波涌沦涟遂令因去书半在余浮泉真观购亡逸蓬瀛渐周旋晃然东壁光与月争流天伟矣开元中王道真平平八万五千卷一一皆涂鈆按开元丽正殿书録云人间盛传写海内奔穷研自云西斋书有过东皋田吾闻徐氏子奕世皆才贤因知遗孙谋不在黄金钱挿架几万轴森森若戈鋋风吹籖牌声满室铿锵然佳哉鹿门子好问如除防倐来参卿处遂得参卿怜开怀展厨簏唯在性所便素业已千仞今为峻云巅雄才旧百相近浮日边君苞王佐图纵步凌陶甄他时若报德谁在参卿先】
　　顾链师草堂在阳山唐李频有诗
　　陆鲁望宅在临顿桥皮日休云不出郛郭旷若郊墅鲁望幽居赋云陆子居全呉东距长洲故苑一里又云地接虎丘门临鹤市又有别墅在甫里鲁望躬耕于此有地数亩有屋三十楹有田奇四万亩其居后为白莲花寺建祠堂塑像咸淳中有盛氏子醉仆其像于水腹中皆平生诗文亲藁【皮日休诗其一一方潇洒地之子独深居绕屋亲栽竹堆牀手写书髙风翔砌鸟防雨失池鱼暗识归山计村边买鹿车其二篱疎从绿槿檐乱任黄茅压酒移溪石煎茶拾野巢静窻悬雨笠闲壁挂烟匏支遁今无骨谁为世外髙其三茧稀初上蔟醅尽未干牀尽日留蚕母移时祭麴王趂泉浇竹急候雨种莲忙更葺园中景应为顾辟疆其四静僻无人到幽深每自知鹤来添口数琴到益家资坏堑生鱼沫頽檐落燕儿空将绿蕉叶来往寄闲诗其五夏过无甔石日髙开板扉僧虽与筒簟人不典蕉衣鹤静共眠觉鹭驯同钓归生公石上月何夕约谭微其六经岁岸乌纱读书三十车水痕侵病竹蛛网上衰花诗任传渔客衣从递酒家知君秋晩事白帻刈胡麻其七寂厯秋怀动萧条夏思残久贫空酒库多病束鱼竿想凝鹴扇清斋拂尘冠梦防无俗事夜夜到金坛其八闭门无一事安稳睡凉天砌下翘饥鹤庭阴落病蝉倚杉闲把易烧术静论赖有包山客时时寄紫泉其九病起扶灵寿翛然强到门与杉除败叶为石整危根薜蔓狂遮壁莲茎卧枕盆明朝有忙事召客斵桐孙其十缓颊称无利低眉号不能世情都太薄俗意就中憎云态不知骤鹤情非防征荩臣谁奉诏来此写姜肱防诗其一近来唯乐静移傍故城居闲打修琴料时封谢药书夜停江上鸟晴晒箧中鱼出亦圗何事无劳置栈车其二倩人医病树看仆补衡茅散髪还同阮无心敢慕巢简便书露竹樽待破霜匏日好林间坐烟萝仅欲交其三倭僧留海纸山匠制云牀懒外应无敌贫中真是王池平鸥思喜花尽蝶情忙欲问新秋计菱丝一亩强其四故山空自掷当路竟谁知秖有经时防全无养拙资病深怜炙客炊晩信樵儿谩欲陈风俗周官未采诗其五福地能容壍关讵有扉静思琼板字闻洗铁笻衣鸟破烟下人冲暮雨归故园秋草梦犹记绿微微其六水影沈鱼器邻声动纬车燕轻捎坠叶蜂懒卧樵花説史详诸例论兵到百家明时如不用归去种桑麻其七禹穴奇编缺雷平异境残静吟封箓检归兴削防竿白石堪为饭青萝好作冠几时当斗柄同上步罡坛其八强起披衣坐徐行处暑天上堦来鬭雀移树去惊蝉莫问盐车骏谁看酱瓿黄金如可化相近买云泉其九野入青芜巷陂侵白竹门风髙开栗刺沙浅露芹根迸鼠缘藤桁饥乌立石盆东呉虽不改谁是武王孙其十疎慵真有素时势尽无能风月虽为敌林泉幸未憎酒材经夏阙诗债待秋征秖有君同癖闲来对曲肱】
　　丁晋公宅在大郎桥堂宇甚古有层阁数间临其后号晋公坊
　　三瑞堂在阊门之西枫桥孝子姚淳所居家世业儒以孝称苏文忠公往来必访之尝为赋三瑞堂诗【苏轼诗君不见董召南隐居行义孝且慈天公亦恐无人知故令鸡狗相哺儿又令韩老为作诗尔来三百年名与淮水东南驰此人世不乏此事亦时有枫桥三瑞皆目见天意宛在虞鳏后惟有此诗非昔人君更往求无价手】
　　宁极斋在饮马桥郡人方士姚安世所居安世能诗文亦辩博自号丹元子元祐末往来京师与王定国防自言目接上清诸僊苏子瞻一见奇之以为异人又称其诗有谪僊风采
　　五柳堂胡稷言所居在临顿里陆防旧址也其子峄又取老杜宅舍如荒村之句名其居曰如村
　　酉室王伯起所居伯起字圣时杨邦弼序其诗有云伯起受经于王临川学于曽南丰逰于曽宣靖公父子间诸公皆推挽之年未及衰一旦弃去卜居呉门独处一防扁曰酉室日焚香燕坐于其中其所为诗若干卷号唱道野集【酉室记王圣时吾畏友也有室曰酉诿予记之室无方不以西名室非时不以秋名非色也不以白名非声也不以商名非味也不以辛名象数之所不能该也兊不得而名流动非气也坚利非物也金亦无所名焉是七者酉属也散一为七名体各足合七为一且然一室方其日薄虞渊行龙遯藏兽萃鸟下百二入息吾圣时磅礴于无限逍遥乎其中邻烛光谢石炉烬寒上下一色四方易位蝙蝠野鼠飞走窜伏同防于寛闲广莫之地而自得乐也凉秋九月予将访呉门愿从公游而为公记其屋绍圣十六年七月钓台江名阙书】
　　魏文靖公宅宋端平间公都督江淮理宗赐第呉中有髙节堂事心堂靖共堂读易亭复亲书鹤山书院四大字赐之即今巡抚治所【王宾诗几回除拜到中朝门迳于今草已饶只有声名在人世西山相并独相髙张雨题鹤山书院寂寂茅堂昼掩门藤阴花气野池浑情知建邺青精饭不到临卭白髪孙】
　　蜗庐在城北中书舍人程俱致道所居俱政和间自监舒州茶塲上书论时政不合来呉葺小屋号蜗庐中有常寂光室胜义斋庐后隙地种竹树因有菊凤僊鸡冠红苋芭蕉水青等七咏之作【迁居蜗庐有舍仅容膝有门不容车寰中孰非寄是岂真吾庐不作大耳儿闭关种园蔬茅檐接环堵无地可灌锄不作下榻翁一室谢扫除平生四海志投老河鱼枯愿从素心人不减南村居萧然氷炭外傲睨万物初坐视蛮触战兼忘糟粕书聊呼赤松子伴我肠虚又葺蜗庐呉下四海无庐着此翁故营松竹尽囊空明知计出栢马下正拟身全木鴈中东郭易成生草舍南村先怯卷茅风向来豪气今如此敢与元龙较长雄】
　　髙参政宅参政名定子蜀人赐第在仰家桥一云在朱明寺桥后有敬身堂魏鹤山铭
　　张处士谿居【王禹偁诗云里寒谿竹里桥野人居处絶尘嚣病来芳草生渔艇睡起残花落酒瓢闲把道衣寻晩照静携茶鼎洗春潮长洲懒吏频过此为爱山园有药苗】
　　阮状元宅在南星桥西旧有状元坊
　　陈君子宅在阊门陈之奇虞卿所居
　　郑虎臣宅在鹤舞桥东居第甚盛号郑半州四时饮馔各有品目着集珍日用一卷并元夕闰灯实录一卷皆言其奢侈于餍饫也当宋末杀贾似道于木绵庵即其人也
　　企鸿轩在呉县东升平桥越人贺方回所居方回名铸尝作呉趋曲能道呉中景物有别墅在横塘常扁舟往来其青玉案词云【淩波不过横塘路】黄鲁直有诗云【解道江南防肠句只今惟有贺方回】
　　钟子充隐居旧志弗载以钱厚所寄诗中药苗等语推之恐隐士钟璇子孙也【诗曰倦倚呉门思泬寥怀人清致满诗瓢池塘芳草梦初防风雨落花魂正销一百五日寒食节二十四浦春江朝遥知药圃晩径斸舍后防芜添绿苗】
　　边侍郎宅在金狮子巷侍郎讳知白既仕而归筑室于此
　　黄端冕宅在聚坞山中有白鹿岩梅谿鹿苑台端冕名缨其先建安人直秘阁策之子也
　　叶少蕴旧宅在凤凰乡鱼城桥政和中寓布德坊程正议宅宋程师孟所居在开元瑞光南园之间【太守晏公赠诗云衣冠虽盛皆侨寄青锁僊郎独我乡】
　　元魏公宅在带城桥东公名绛尝参豫大政引年归老知州章岵表为衮绣坊
　　范龙图宅在廌冠坊范公名师道
　　小隐堂秀野亭在城北苏人多逰饮于此蒋堂有过叶道卿侍读小园诗【蒋堂诗秀野亭连小隐堂红蕖绿篠媚沧浪下山居士无归意却借呉侬作醉乡下山居士道卿号也】
　　信安郡王府在闾丘坊孟忠厚所居有静寄堂清心亭万卷堂等扁皆孝宗御题
　　成斋在醋库巷郡人黄云为乡先生授弟子经时所名也宁宗在嘉邸大书以赐之云字景祥时为淮西酒官其子状元由状元及第
　　贤行斋在大云坊林虙所居朱伯原记【贤行斋记德祖少而警敏生数岁其伯父今天章公尝获一鉴背题龙朔德祖在旁曰此唐大帝时所铸也子中奇之他日诸父有所见问之即对皆与史合孔常父掌扬州学德祖年十七试为诸生冠防神宗初罢尊号坐客或论尊号之所起德祖避席曰宇文周宣帝生号天元唐髙宗自称天皇自是美称寖多矣常父即取笔札命书之擢为都讲辞不受元丰中试太学第一司业博士以谓三舍之置未有此作也厥后试二浙江东漕司尝在魁选又用赋举开封名第五而连见黜于礼部一时诸公幸得之以为功见其失也莫不惊嗟惜呜嘑近世以糊名取士虽曰至公其至于失才如此可为太息先公太仆当任子德祖以逊其弟硕孺太仆不许德祖即取奏牍以硕孺名上之防有诏任子必以长幼为之序德祖贻书諌官曰某当以废疾自弃矣是时岑岩起仲子亦推与叔弟德祖闻之谂岩起建请乃得改法硕孺遂得入仕太仆捐馆河东德祖号顿几不胜间关扶防下太行而归未卒哭葬呉西山所以奉终显亲之事无不自竭乡闾敬服其平居论议必以帝王之佐为师而颇喜贾谊汲黯诸葛孔明魏郑公之为人其志可知也】
　　杨和王府在和令坊今竹堂寺其遗址也
