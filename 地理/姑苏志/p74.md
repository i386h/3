<!-- { "loadSidebar": true } -->
　　呉公祠祀孔子弟子子游初在县东北一里宋庆元二年知县孙应时别建祠于县治内寳祐间知县王爚移置儒学大成殿后咸淳间知府赵顺孙又创书院于郡治元建文学书院于县东今入祀典春秋祀之祝文曰文学名科礼乐为教啓我后人儒风聿兴【宋朱熹记平江府常熟县学丹阳公祠者孔门髙弟弟子言偃子游之祀也按太史公记孔门诸子多东州之士独公为吴人而此县有巷名子游桥名文学相传至今图经又言公之故宅在县西北而旧井存焉今则虽不复可见而公为此县之人盖不诬矣然自孔子之没以至于今千有六百余年郡县之学通祀先圣公虽以列得从腏食而其郷邑乃未有能表其事而出之者庆元三年七月知县事通直郎会稽孙应时乃始即其学宫讲堂之东偏作为此堂以奉祀事是嵗中冬长至之日躬率邑人学士大夫及其子弟奠爵释菜以妥其灵而以书来曰愿有记也熹惟三代之前帝王之兴率在中土以故德行道艺之教其行于近者着而人之观感服习以入焉者深若夫句吴之墟则在虞夏五服是为要荒之外爰自泰伯采药荆蛮始得其民端委以临之然亦仅没其身而虞仲之后相传累世乃能有以自通于上国其俗盖亦朴鄙而不文矣公生其间乃能独悦周公仲尼之道而北学于中国身通受业遂因文学以得圣人之一体岂不可为豪杰之士哉今以论语考其话言皆简易防通高畅宏达其曰本之则无者虽若见诎于子夏然要为知有本也则其所谓文学固宜有以异乎今世之文学矣旣又考其行事则武城之政不小其邑而必以诗书礼乐为先务其视有勇足民之效盖有不足为者至使圣师为之筦尔而笑则其与之之意岂浅浅哉及其取人则又以二事之细而得灭明之贤亦其意气之感黙有以相契者以故近世论者意其为人必当敏于闻道而不滞于形器岂所为南方之学得其精华者乃自古而已然也耶矧今全呉通为畿辅文物之盛絶异曩时孙君于此又能举千载之阙遗稽古崇德以励其学者则武城歌之意于是乎在故熹喜闻其事而乐为之书至于孔门设科之法与公之言所谓本所谓道及其所以取人者愿诸生相与勉焉以进其实使此邑之人百世之下复有如公者出而又有以一洒夫媮懦惮事无亷耻而嗜饮食之讥焉是则孙君之志而亦熹之愿也公之追爵自唐开元始封呉侯我朝政和礼书已号丹阳公而绍兴御赞犹有唐封至淳熙间所颁位次又改称呉公云】
　　焕灵庙祭白龙之神在顶山上本破山龙堂唐咸通十三年县令周思建宋太平兴国四年县令蒋文怿迁于顶山夀圣寺西偏政和二年赐今额五年封宣惠侯迁其祠于山腰龙池上绍兴中加封通济淳熙加灵泽绍熙加通济孚应嘉定加广利进爵公封龙母为灵应慈穆显祐普应夫人洪武四年改封顶山龙池之神春秋祀之庙庆元初知县叶知几重建成化中知县黄庆修祝文曰变化莫测应感有期雨旸时若滋我民物【唐皮日休记礼山林川谷丘陵能出云为风雨见恠物皆曰神若然者龙亦能为风雨见恠物则其泽之在民厚矣神而祀之又宜矣常熟泽国也风雨恠物日作于民有在其地者茍祀之至被其利祀之不至民受其祸汝南周君为令之初年夏亢旱禜其神于破山之上果雨以应君曰受其赐徒禜以报不可也于是命工以土木介其象为室以防之着之于典用洁其祀于是风雨时恠物止水旱不为厉连歳以穰其神之泽乎君之祀乎凡雩者春秋之道皆书之勤民之祀也君为其祠已乞文其事日休嘉其为志在民故从之咸通十三年二月十九日前摄岭南东道节度巡官试秘书省校书郎皮日休记宋詹鲁记政和二年漕台以常熟龙祠祈祷感应之实闻于朝越明年制曰可宜赐焕灵庙为额邑人以爵号未崇无以昭神贶后二年县以状列于府府言于部刺史遂复保奏焉制曰可特封宣惠侯于是县大夫率佐官秪奉休命宣于祠下而邑之士女云集将退咸告丞鲁詹曰侯之庙宇君与县大夫谋之侯之封秩君与县大夫请之今堂宇将毕而纶诰适班盍记之以侈其事惟侯之祠旧在破山兴福之涧上父老相传其诞育之异肇自梁武之初我宋龙兴妙选守令为民师帅太平兴国中蒋侯文怿来宰是邑距天监几五百歳矣时积潦泛涨躬祷于侯不移晷云敛而霁歳则大获乃迎侯与圣母之像归于顶山夀圣之西偏是日白龙示见盘旋冡上彩云之瑞焜燿山间迄今又几一百有四十载矣邑人乃相与作庙于山腰龙池之上侯之先垄在焉经歴若是之乆始克成兹岂偶然哉佳城峩峩方沼灔灔峯峦叠秀回抱如翼长江浩荡沃野曼衍左则福岭狼岩右则虎丘昆玉遥岑拱碧列岫横翠云烟之祥疑在僊岛气象之伟实冠吴中观侯之初以神力迁葬而隂阳家流咸谓胜地今新庙奕奕实下瞰焉庸讵知其非侯之意哉政和五年十一月庚辰旣望侯之告下十二月朔庙前后殿成若门墉廊庑盖将有待于来者焉政和五年十一月日文林郎知平江府常熟县丞鲁詹撰】
　　灵惠庙在县治东南百步俗称周孝子庙孝子为县人周容事母至孝旣殁见梦于母曰儿己为神当输忠朝廷尽力郷闾宋淳祐初邑人郷贡进士陈簿建祠祀之淳祐十二年进士赵必鉘上其事赐今额洪武中封宋周孝子之神每歳秋九月祀之祝文曰德成于已孝感于天旌之祀之敦我民俗
　　已上祀典
　　清权祠祀商逸民虞仲在虞山北麓虞仲墓傍御史娄谦建治七年御史刘廷瓒重建于乾元宫之右
　　要离庙在县西南四十里归政郷
　　莫耶庙在县西南二十里莫城
　　徐偃王庙在县西四十二里旧传偃王失国而亡至胶山而终遂立庙于此
　　春申君庙在练塘市宣德七年重修翰林检讨陈璲记张旭祠在学门内祀唐县尉张旭【昆阳张着记畧唐张旭字伯英吴人也生有文艺好草书尝为常熟尉及卒为邑学土神往往吏于学者惟其人则相之以安且显其去非其人必倾之或弗终厥任或出即覆其所利或遂以灭亡其报之捷于影响至正己亥秋八月天台陈君敬德来为教授誓神以不私居无何有不得肆其欲者谋败君弗遂由是人皆知神之有以黙相者焉吁唐去今几四百年神之灵贶如一日则后今日其有旣乎】
　　中山永定公庙祀宋名将刘锜元至正三年建
　　卢侯生祠在致道观西庑祀元知州卢克治
　　吴文恪公祠堂在县治东北祀县人都御史吴讷成化二年知县甘泽建治二年重修
　　已上先贤
　　福山庙在县北四十里福山之阳建于宋至和之初增修于元符间【昆山魏邦哲记惟我真宗皇帝东幸泰山告功于天大修封禅礼泰山之神显应褒嘉位号崇隆得非衞社稷福生灵运功烈于防防之际宜有所报称欤是故四方万里不以道途为劳往奉祀事有加无已往往规模岱岳立为别庙多矣然未有盛于姑苏之福山也福山庙经始于至和之初垂六十年楼殿门廊并诸从舍巍然而轮奂江淮闽粤水浮陆行各执其所有以効歳时来享之诚者上祝天子万夀且以祈丰年而后保其家凡有求必祷焉率以至号曰社防箫皷之音相属于道曾不知几千万人不及之乎泰山则之福山福山临江海上岿然蓊欝冈峦回环殆亦胜地父老云肇祀之日有幅画乗潮水至乃岳神像居民得之钦事而加信焉山旧号覆斧盖因其形似后易名福山庙据其上遂为逺近祈福之地岂偶然也哉】
　　东平忠靖王祠在虞山南麓东按王唐开元时淮隂人张有严之子没而为神封成济侯宋太祖征太原神着灵异加征应防圣使者熙宁五年陞济物侯再封忠懿文定武宁嘉应侯南度后累封东平忠靖王邑人尊祀之淳熙九年重建【一在横泾一在庆安】
　　至圣炳灵公庙在县治西北洪武十八年建
　　翊圣庙在县治南元至正三年建俗称温将军庙祠山庙在乾元宫宋绍兴癸丑建
　　海神李王祠在致道观元大定间建
　　已上私祀
　　吴江县社稷坛在西门外旧在治西洪武四年典史张居敬移置
　　风云雷雨山川坛在南门外旧在县治西南洪武四年移置
　　邑厉坛在北门外郷厉坛共五百八十六所
　　城隍庙在县治北一里即旧昭灵庙洪武三年知州孔克中重建宣德五年县丞王懋修景泰四年燬知县
　　贾亮重修　　　　　　　　已上通祀
　　太湖庙在江南醋坊桥侧宋祥符间建绍兴十五年赐额永利元至元三十年千户杜福重建今入祀典春秋祀之祝文曰惟灵赫奕镇此具区万顷之乡百川所潴蛟龙不惊风涛晏如民居安堵农田以畬神之休庇祠祀无违
　　甘泉祠在县治南六里石塘第四桥北祀龙神也祝文曰松陵之南具区之冲众水所聚神龙之宫钦承圣代祀典尊崇歳时旱潦致祷必从波涛不惊利泽无穷兹当仲【春秋】式陈常祭神其鉴之【郑元祐甘泉祠祷雨记吴槩以水为国东出而为吴江其州郭低洼人烟聚落于浦溆之间左江右湖云涛烟水其为神龙之宫灵怪之宅尚何异哉自非神龙依人以着灵而人托龙之庥以为命则其四封之内呼吸而沼之者无难也州之东行涉江湖而为梁者相望独第四桥之下水最深味最甘唐陆羽所品第六水也世传有龙居之州人即桥北水之中沚置祠享焉谓之甘泉祠其来乆矣至正三年夏大旱禾焦然就槁时高昌布尼雅实哩为达噜哈齐忧心恻然乃宿齐戒致情祠下再拜稽首为民请命昭灵观道士富如心用其教法役神召龙炼铁符投桥下符入而雷自水起云四垂雨随至公惊喜以手加额曰神明不逺如此哉船迎龙水至州署有赤鲤跃入船中雨旣告足即昭灵醮谢迎牲祠下合乐大祭以荅灵贶州遂有年于是州民讙然曰吾州依龙为命故水旱必祷然未有若我公孚合响应若执左劵交相付者先是公为泗州长天乆雨公笺词请于上帝曰甘减一纪之夀禄愿起百姓于泥涂词焚而雨霁公之临政爱民所至不惜身命如此至是州民请纪其事作甘泉龙祠祷雨记】
