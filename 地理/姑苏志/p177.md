<!-- { "loadSidebar": true } -->
　　郑思肖字忆翁号所南连江人祖咸卒于枝江主簿父震字叔起淳祐道学君子为安定和靖二书院山长有菊山诗集景定壬戌卒于呉长洲县甑山思肖太学上舎应博学宏词科侍父来呉寓条坊巷元兵南下扣阍上太皇太后幼主防辞切直忤当路不报初名某宋亡乃改今名思肖即思赵忆翁与所南皆寓意也素不娶孑然一身念念不忘君形言于诗文中如过徐子方书塾云不知今日月但梦宋山川题郑子封寓舎云此世但除君父外不曽别受一人恩寒菊云寕可枝头抱香死不曽吹落北风中赠人云天下皆变吾观其不变惟其不变廼所以变其变者物也不变者道也又云古人重立身今人重养身立身者葢超乎千古之上与天地周流于不知不识之天也养身者惜一粟以活微命役于万物死于万变者也何足道哉遇嵗时伏腊輙野哭南向拜人莫测识焉闻北语必掩耳亟走人亦知其孤僻不以为异也坐卧不北向扁其室曰本穴世界以本字之十置下文则大宋也精墨兰自更祚后为兰不画土根无所慿借或问其故则云地为他人夺去汝不知邪不欲与虽廹以势权不可得也天目本中峯禅林之白眉闻思肖名欲见未果偶会于孝子梅应发家一见各黙不语坐久之本忽云所南何不説法思肖曰两眼对两眼无法可説及别去本又云博学老子思肖即曰世法和尚赵孟頫才名重当世思肖恶其宗室而受元聘遂与之絶孟頫数徃俟之终不得见叹息而去无何化其所居得钱则周人之急田亦舍诸刹惟余数畆为衣食资仍谓佃客曰我死则汝主之葢不以家为矣自是无定迹呉之名山禅室道宫无不遍厯多寓城之万夀觉报二刹疾亟时嘱其友唐东屿曰思肖死矣烦为书一位牌当云大宋不忠不孝郑思肖语讫而絶年七十八葢其意谓不能死国与无后也自赞其像曰不忠可诛不孝可斩可悬此头于洪洪荒荒之表以为不忠不孝之牓様宋社既墟适意缁黄自称三外野人尝着大无工十空经一卷空字去工而加十宋字也寓为大宋经造语竒澁如庾词莫可晓自题其后云臣思肖呕三斗血方能书此后当有巨眼识之又着释氏施食心法一卷太极祭炼一卷谬余集一卷文集一卷自叙一百二十图诗一卷【思肖母楼氏宋侍从钥之族妹为比丘尼名普西受业于饮马桥南寳林尼寺】
　　张介福字子祺覃怀人从姑氏来呉少慕乡先生许衡遂轩轩以礼自持为学鞭辟近里不事表襮虽歩周旋必蹈规矩以不及奉亲未尝食士禄张士诚入呉兵掠其家端坐不动兵脇之令其导诸富家不从乃以刀斫其面流血仆地复戴冠危坐而顔色自若兵舍之而去家素贫冬不具衣或遗以裌絮固辞之虽小物亦不受后因亲墓在城西恐盗发之遂庐于墓侧及卧病至死神爽弗昧语其友曰吾学古人一无所成死有余憾矣
　　人物十六【隐逸】
　　顾初者郡人也尝有牛暴其禾初见牵牛隂凉木下刈刍饲之牛主愧服不敢暴焉
　　顾黯字长孺郡人有隐操齐永明元年徴为散骑侍郎同郡盐官顾欢为太学博士俱不就
　　徐修矩呉县人唐恩王府记室防军奕世才贤居家介洁守书万卷优游自适有潮田五万歩草屋十数间不复出仕皮日休尝就借书读之其时有任晦亦同县人日休与陆防作二游诗
　　史徳义昆山人唐咸寕初隐居武丘山以琴书自适或骑牛带瓢出入郊郭东市号为逸人髙宗闻其名召赴洛阳寻称疾归公卿皆赋诗饯别徳义亦以诗留赠其文甚美天授初江南道宣劳使周兴表荐则天徴赴都诏曰苏州隐士史徳义志尚虚素履真确谦冲彰于里闬孝友表于闺庭固辞徴辟长徃严陵之瀬多谢簮裾髙蹈愚公之谷风操可知啓沃攸伫特宜优奨委以谏曹授谏议大夫兴死放归丘壑素誉顿衰【新唐书云以周兴荐擢朝散大夫】
　　陆夸自右拾遗除司勲郎中弃官隐呉中诏召之既在道欧阳秬遗书诮其出处之遽夸遂还秬詹从子也名亦髙
　　胡稷言字正思兵部侍郎则之从子少学古文于宋祁后献时议于范仲淹复授经于胡瑗以特奏补官调晋陵尉厯鄞县簿山隂丞自以不能究其所施遂乞致仕陞朝后仍赐绯衣银鱼既告老即所居临顿里陆鲁望遗阯筑圃凿池追陶靖节之风作五柳堂清修寡欲延纳后进日晡后不复饮食客至萧然具汤一桮而已卒年八十余子峄
　　峄字仲连姿禀淳慤恬于荣利父子兄弟相为师友峄与方惟深林虙为忘年交后以年格建炎登极推恩调廸功郎安远尉非其好也所居五柳园松蓬户植竹防沼人目为隐君子歩趋言动皆有尺度賔嘉丧祭率循古法用杜甫诗名所居曰如村累举命官终不仕绍兴中卒年七十九诗文简古有如村冗藁二十卷子曰百能
　　百能字少明绍兴进士知衢州江山县有惠爱乾道初授诸王官大小学教授向进用矣以年至力请老廷议嘉之授左奉议郎赐绯衣银鱼致仕而归筑堂曰宜休锱铢轩冕殆其天性久之卒年七十四子耕
　　侍其沔字国纪上世自髙密徙呉沔为学贯穿经传与人交如淡薄遇其急奋义以徃不避艰险五举礼部退为乡先生治平三年没门人弟子相与议其治行谥曰夷晦滕元发志其墓云士生斯世有进取出力得时行道功烈被于民者有行义修洁退而讲学为一乡之善士者斯二者用舍不同要皆天下之强立君子也善士葢指沔其慕尚之如此
　　顾禧字景繁祖沂字归圣知龚州父彦成字子英两浙运使皆有贤名禧虽受世赏不仕居光福山中闭户读诵博极坟典所著书甚富注苏文忠公诗尤详绍兴间郡以遗逸荐闲居三十年不出
　　章康字季思都官郎中甫生惠惠生汉卿汉卿生颉皆隐居不仕康颉之子也安贫乐道居城西田屋粗给闭户不染世俗出入徒歩人尊称之曰聘君平生足迹未尝越州境而四方之人无不知有章季思士大夫过呉以不见为慊尝问学于朱熹黙有所契日以诗陶冩遇纸即书人人取去以此终身不厌年七十歩履如飞或讶其有方外之遇问之康云吾师圣贤无外学也淳祐五年忽谓其子仲肯曰吾死有期预书墓葢以明年卒年七十九终时正寝梁坏有声人皆异之郡人胡淳从康游嵗时致醪醴薪米所着雪厓文集十卷诗集五十卷淳字以初
　　陈深字子微世为呉人生于宋习举子业宋亡弃故习笃志古学闭门著书有读易编读诗编春秋编弟子甚众且有髙名深书笔亦精天厯间天章阁建以能书荐之潜匿不出以终别号寕极学者称寕极先生子植字叔方少负才气喜与倜傥之士游既而折节读书克继父业有孝行晨夕躬事庖馔亲之中裙厠牏手自浣濯更世变以琴书自娯屡辟召皆不起植子绍先自有传
　　韩奕字公望宋忠献魏王琦之后其先自安阳再徙居呉之乐桥父凝工医在艺术传奕防端重简黙动作循矩度虽居防市而乐事游览放浪山水间褐衣芒屦一童自随徃来山僧野客家累月不去或时借草而坐微吟长啸人莫测其意性頴敏博学尤工于诗洪武中与王賔俱隐于医賔既为郡守姚善所礼乃复因賔致奕奕终不徃一日与賔诣之奕走楞伽山善随至奕泛小舟入太湖善叹曰韩先生所谓名可得闻身不可得而见也所着有韩山人集
　　王宾初名国宾字仲光长洲人博综文籍经史诸子厯数兵政百氏小説靡不该贯而制行竒狷不娶不宦貌甚寝又以药防面及肘股为创髽发短衣或箕踞道傍搔虽知者亦不敢荐逹姚善为守特徃求见賔执礼抗节风轨甚髙与韩奕事皆互见善传性至孝奉母甚笃年七十病革抱母不舎死而复苏呼母连声始絶既神归于家方午闻其杖履声呼母曰娘娘儿舎娘娘不得良久乃灭自号光庵所着有光庵文集呉中名贤纪録呉下古迹诗
　　杜琼字用嘉吴县人生一月而孤母顾育而教之长从陈继先生学博综古今为文和平醇实而必本于理诗尤沉着古雅有风致间冩山水尤润秀可观性至孝父蚤亡念不得见从人问知其容仪徃徃形诸梦寐以父名玉终身讳之尝刲股已母疾有司将上其孝琼曰此岂得已邪惟母节未白可念耳有司以闻遂得旌其母每求贤诏下有司辄以琼应皆辞不就虽介特有守而不为过矫之行所居在城西有隐居之趣其东有原学者称东原先生年七十有九卒三呉交从会者千余人因私谥曰渊孝先生今列祀乡贤祠所着有东原斋卷纪善録耕余杂録
　　龚诩字大章昆山人父詧洪武初为给事中谪戍死诩少依母族冒姓王氏既长隐迹田里肆力经书昼夜不辍尚书周忱屡至其家资访时政两荐为松江太仓教授皆不就有田三十畆力耕自给晚嵗独与一老婢居破庐中种荳植麻咏歌自适没年八十余门人私谥曰安节先生
　　邢量字用理长洲人隐居葑门以医卜自给性狷介不娶与人无将迎足迹不出里门不畜奴婢敝屋三间青苔满壁折铛败席萧然如野僧长日或不举火客至相与清坐而已其学自经史外凡释老方伎之説无所不通室中卧榻之外皆藏书并手自校定或叩之信手举似不事翻检文章古简亦不茍作同邑沈诚字希明生稍后隐操亦髙虽居通衢邻里莫识其面朝士有欲过之者固谢不纳诚博学问无不知然短于著述故无所传云
　　人物十七荐举
　　莫礼字士敬吴江人洪武中以税户人材徴授户部员外郎与同官沈玠王公让张瑾杨徳彛徐衍龚逹可潘贤金伯中李鼎十人同日上疏辞禄诏许之秩满超陞本部右侍郎转左侍郎俄坐党事卒临刑赋诗有一心忠义坚如石惟有皇天后土知之句人多伤之
　　顾礼字原礼昆山人洪武五年以材干擢刑部员外郎八年超迁本部侍郎九年以家属极刑循例除名放还十一年再徴为户部侍郎迁尚书十三年改刑部尚书卒于官
　　范从文字复之文正公十三世孙六世祖之柔食邑于昆遂为昆山人父原良卒官潮州推官从文方弱冠匍匐至潮求欑不得日夜号泣俄大雨溃封得凾骨以归人称孝感洪武中以国子生奉使称防擢监察御史改户部总部主事奏免株连盗仓罪百余人俄为冏官所防得罪且死呼曰幸以先贤赦宥上问祖为谁曰范仲淹上曰得非先忧后乐者邪于是末减谪役荘浪顷复追戍金齿永乐初以荐起为金华训导厯东安金乡三学致仕归年八十余卒所着有小学章诂宗谍谱遗复斋集若干卷
　　马逵字伯行吴江人洪武中以人材徴授合水县丞以忧去改昌邑为政亷平人不敢干以私粗衣恶食其妻不能堪乗间言之逵怒曰尔欲使我为善邪为恶邪后终河间卫经厯
　　刘以礼字德让其先汴人祖顺之仕平江路防茶提领因家于苏以礼学识该博仪状伟然洪武初以明经荐授沛县儒学教谕时学徒久废以礼力以兴举为已任乃举乡人张伦为训导协心教之多所成就沛学至今祀之子敏
　　敏字孟功学行纯笃少随父于任凡可以悦亲者之惟恐不及亲殁久言及輙泪下仲弟敬久婴疾药饵必手治弗假仆从士有寒而来归者周之不厌有司闻其贤荐授徳清县令锄强植善民甚怀之后以善书徴入翰林擢中书舎人朝士多推重之修撰张洪尝为文赠之曰南北宦游来京者所称许必曰孟功有不知孟功者葢非贤也其重之如此卒年七十有八
