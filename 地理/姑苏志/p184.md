<!-- { "loadSidebar": true } -->
　　齐翰开元中住武丘道性渊黙心不闗事与皎然甚契僧昼字皎然工律诗尝谒韦应物恐文体不合乃苦思作古体十篇为贽韦殊不称赏昼失望明日冩其旧制以献韦讽味不释手因语昼曰师几失声名不以所工见投而猥希老夫之意人各有所得非卒能致昼服其精鉴
　　义师苏州人状如风狂贞元中民起屋师运斤坏其檐禁之不可主人素知其神拜曰弟子生活頼此师曰尔惜之耶掷斤于地而去其夜市中火惟所壊檐屋数间独存尝止于废寺殿中冬夏积火坏幡木像悉燔之好烧鲤鱼不具渫而食垢靣不颒颒辄雨吴中以为雨将死饮灰汁数斛念佛坐不饮食郡人日往观之七日而逝盛暑色不变支不摧
　　续空者吴人本齐君房也苦贫勤学为冻馁所驱元和初游钱塘至孤山寺西饥甚不能前俄有老僧顾君房笑曰法师谙旅况否君房曰何哉僧曰子不忆讲法华经于洛中同德寺乎应为饥火所恼不暇忆前事探鉢囊出一枣大如拳曰此吾国所产食之知过去未来事君房食讫甚渇掬泉水饮之急欠伸枕石而寝有顷乃寤思讲经于同德寺如昨日焉乃落髪
　　鉴师元和初郡人冯生调选长安有老僧自称鉴师诣生曰汝吾甥也相与往来嵗余冯得东越尉鉴师负笈告去曰我庐于灵岩寺之西庑久矣游长安忽十年幸与君相遇今将归旧居故来告别然君尉越道出灵岩寺下当一访我后冯生诣寺询僧鉴师庐安在僧曰吾曹无名鉴者生始疑异至西庑下乃有羣僧画像其一状类鉴师生大惊视其题云冯氏子吴郡人年十嵗学浮屠氏法以道行闻
　　文畅吴人韩愈有送行序及诗
　　贯休婺人善诗有西岳集尝居万夀寺禅月闗因称禅月大师又善画古佛尝自梦得十五罗汉梵相尚缺其一有告者曰师之相乃是也遂为临水图以足之今其画本尚传
　　僧瑗字辩空尝披一衲不计寒饥勤行精进尝撰武丘名僧苑一卷注郁子两卷文乐三卷
　　绍明律师昆山慧聚寺僧也后唐时居半山弥勒阁一夕梦有神人曰檐前古桐下有石天王像与铜钟师冝知之诘旦掘其地果获之今尚龛置壁间形制甚古
　　绍宗郡人住亷山性朴野不羣流俗江南李国主造寺居之又躬入山请谒甚加礼重
　　清化师全副昆山人随父贾贩至豫章闻禅会之盛求出家学成自仰山还故国钱忠献王赐以紫方袍不受改号纯一禅师开运中坐亡有大风震林木焉
　　希辩吴越忠懿王子也为宝严院于常熟听律于楞伽受心印于天台干德初王以清泰院居之号慧智禅师太平兴国中随王入觐见于滋福殿赐号慧明寻还故刹御书急就章逍遥咏袐藏诠赐之
　　清顺尊者宋初魏庠守郡奏改虎丘律寺为禅迎尊者至寺乃啓禅派今虎丘开山第一人也
　　遇贤俗姓林氏长洲人母初孕梦吞大珠生时祥光满室少溺水泝流复还遂出家郡城东禅寺性嗜酒人呼为林酒僊醉则作诗时有警句尤能前知人祸福言无不验有疾病者书符与之立愈郡守梅询赠以诗曰出入常携一古藤三衣麤重貎棱棱红尘酒满何曽醉知是僧中第几僧初郡中有虎为害遇贤见之骑以出城其害遂息一日渡江风涛大作舟将覆遇贤解袈裟为防风浪便止其神异多此类遇贤顔貎竒怪口可容双拳手垂过膝日行路中尝持一铁椎见瓦甓辄碎之人问其故答曰世路不平阖郡酒家得其饮酒获利十倍有一酒肆奉之甚谨贤将示寂至其家曰吾日饮汝酒未能酬直今当相报耳乃大吐石白中嘱以纸封闭三日啓视则已结如鸡子未几疫痢大行人服其一匕即瘥酒家因以致富祥符五年上元日沐浴而化七日身不欹侧顔色如生其徒火之取其骨塑为像今存寺中
　　静梵嘉禾人姓笪氏生甫十嵗依胜果寺祝髪从湛谦二法师学元祐初往郡之北禅寺讲法华经修法华懴为三期之为日二十有八精恪上通感普贤受偈摩法呼净梵比丘
　　丈莹吴僧多闻博识宗教亦髙所着湘山野录行于世道元住永安禅院祥符中尝进所纂传灯录三十卷诏杨亿等刋定刻板宣布
　　法逺宋庐陵人姓王氏年十九游并州从嵩禅师受具足戒来住天平山拟班固九流作九带叙佛祖教义博采先德机语参同印证学者传之欧阳脩尝造其室因与客棊逺坐傍脩请其説法有从前十九路迷悟几多人之句脩嘉之所着有偈语妙宻
　　恵诠吴僧佯垢污而诗絶清婉尝书西湖一山寺壁曰落日寒蝉鸣独归林下寺柴扉应未掩片月随行屦唯闻犬吠声又入青萝去苏文忠公和于后曰唯闻烟外钟不见烟中寺幽人夜未寝草露湿芒屦唯应山头月夜夜照来去诠遂以诗知名
　　道潜吴僧有标致效陶靖节为诗尝自姑苏归西湖经临平作诗云风蒲猎猎防清柔欲立蜻蜓不自由五月临平山下路藕花无数满汀洲苏文忠公赴官钱塘得诗大称赏一见如旧识尝有诗曰隔林髣髴闻机杼知有人家住翠防苏公曰此吾师十四字师号也苏公移守东徐潜访之馆逍遥堂士大夫争欲识面馔客罢俱来红妆拥之遣一妓前乞诗援笔立成曰寄语巫山窕娘好将魂梦恼襄王禅心已作沾泥絮不逐东风上下狂一坐大惊自是闻名
　　仲殊字师利承天寺僧初为士人与乡荐妻以药毒之遂削髪时时食蜜以解药毒苏轼与之往还甚善号之曰蜜殊工于诗词有宝月集当时有诋其所作多艶体
　　道钦昆山圆明村朱氏子授业景德寺因游歴丛林遇一道者语之曰汝乗流而行逢径即止钦至临安见东北一山秀出樵子曰此径山也钦遂居之为开山始祖尝召至内庭赐号国一禅师今荐严寺西有罗汉桥名盖指国一也
　　毛僧日游聚落饮啖无所择轻薄子多狎玩之贵势要之不诣忽谓人曰吾死矣乃危坐诵偈曰毛僧毛僧事事不能死了烧却恰似不曽言卒而化
　　法云大师字普润长洲人参南屏清辩得言下防有注解金刚经心疏钞息隂集
　　宗本乃承天福昌院饭头饭熟必礼拜然后供僧一日忽悟恣谈皆经中语仁宗召见赐金襕衣加圆照禅师号归初至京师有贵戚试以娼女荐寝既登榻鼻息如雷女为般若光所烁一夕不寐
　　可观法师字冝翁华亭戚氏子一日闻举唱曰般若寂寥忽有悟云如服一杯降气汤魏杞镇郡请主北禅适当九日上座云胸中一寸灰已冷头上千茎雪未消老步只宜平地去不知何事又登髙魏公击节叹赏有圆觉手鉴行庵录
　　鰕子和尚好食活鰕丐于市得钱即买贮之袖中且行且食或随视之乃出哇于水羣鰕皆防跃而去
　　谞三命承天寺僧好食活鸡精于隂阳之术吉凶多騐人欲其卜则以数十活鸡随之闻其声咿然食之愈喜后焚有五色舎利自舌本涌出
　　宗杲号妙喜髙孝两朝凡三赐号两住径山尝止虎丘禅学为当时之宗
　　道川本昆山县弓手翟超以勇力名方被差捕贼宿庙中忽有所得径出家徧游江湖道遇虎不为动虎亦驯伏其旁一日书偈危坐化去有注金刚经
　　法全号无庵昆山陈氏子从道川参请一日行静济殿其首偶撞殿柱忽大悟旁人见其光彩飞动自此遍走山林道价日増
　　衣和庵主昆山人隠居雪窦畜二虎恒跨之以游后徙二灵终焉初雪窦妙髙峯在千丈岩颠有藤一枝蜿蜒其上下临不测乃蟠结成龛因名栖云大德丁未燬于盗更二十年不克复虎乳其墟为害咸谓庵复而和祠则虎祸其息至元丙子复其庵肖其像于是二虎前伏餐兹饮和猛从仁不为害和师在日有四偈咏藤龛载奉化志
　　明本号中峯钱唐孙氏子防参妙髙峯説法示人纵横咏贯以雄辩名一时朝廷数聘之尝避去今鴈荡村有幻往庵乃其隠处有广录三十卷入大藏中
　　余泽字天泉姓陆氏郡人学天台教观辞锋辩博音吐如钟大德中住永定迁北禅召住杭之下竺会朝命勘金书藏经泽居于京师与翰林集贤诸老倡和后闻有雨花别集虞集序
　　广慧禅师智及字以中吴县顾氏子从防公学文僧屿呵曰子才俊若此不思负荷大法甘作诗骚奴仆乎无尽镫偈所谓黄叶飘飘者不知作何见解及噤不能答即归海云院目不交睫者逾月忽见秋叶坠庭豁然有省入径山谒端公端以法器期之悉取三乗十二分教温绎之遂大通宗贯洪武初应诏居天界以病还海云卒宋学士濓为塔铭有四会语录若干卷
　　维则字天如姓谭氏永新人得法于本中峯本时住天目山之师子岩至正初门人筑室以居则名曰师子林盖以识其授受之原也自中峯以来临济一宗化机局段为之一变故多论建有楞严会解若干卷语录别录剰语若干卷
　　悦可字中庭嘉定人少修静业元统间尝锡师号及坐逝茶毘余齿舌不坏
　　琳西玉至正末出游会稽届归父兄皆已没嫂以不辱死于投井唯母在琳乞食以养母卒血书华严经以荐江隂王逢有赠孝僧琳诗
　　良字元璞天平寺僧妙声字九臯景德寺僧皆有诗名声有东臯录
　　普明号雪窻嘉定人善画兰与栢子庭齐名
　　时蔚号万峯乐清金氏子得长千岩之传至吴就墓山建大伽蓝居参学甚广洪武辛酉有诏起之蔚已预知趺坐説偈而逝使至死已七日越十三日肢体犹温
　　隆菩萨姓施氏尹山寺僧也洪武壬申四方沙弥给牒京师者三千人悉籍为军时方旱祷雨隆因乞焚身以代之至雨华台望阙再拜取瓣香书风调雨顺四字语中使曰为我奏之已爇或进香火中舒臂接之既焚雨即大防上喜曰此真永隆雨也制落魄僧诗以彰之
　　溥洽字南洲山隂人姓陆氏洪武间住北禅寺后应召为僧录司右讲经陞左善世及衍斯道以辅翊举义功召主教事洽以其位逊衍而自居右后洽在诏狱衍已位少师将行时乗舆临视问所欲言衍以洽为言不及他事洽前着有金刚经注解并诗集行世万金字西白宝积寺僧洪武中住天界寺与宗泐等奉诏注楞伽金刚心经所作有淡泊斋稿
　　大祐字啓宗号蘧庵俗姓吴氏防开悟闻诵楞严呪随口成诵年十二出家寄心庵既壮为泽天泉司懴又之武林从及公参禅洪武间召与蒋山广荐会迁郡之北禅歴僧録司左右善世会内难弃归穹窿永乐初起修释书凡括大般若义六百卷及平生所着净土指归净土真如礼文弥陀金刚二经直解天台授受图法华撮要图净土解行二门图行世
　　赵头陀者自言终南山人不知其所参修成化间游吴中啖肉一顿尽十数斤或一鵞一猪头秫饭至斗许食毕饮水亦一二斗肉食多手自烹煑极洁宿承天寺数年后坐苑桥上大呼一声遂化诸僧具威仪茶毘之亦得数舎利【已上释氏】
　　赤须子秦穆公主鱼吏也齿落更生髪白复黒服霞絶粒后往吴中十余年莫知所之
