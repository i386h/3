<!-- { "loadSidebar": true } -->
　　吴福字好徳浙之鄞县人由进士擢礼科给事中奉使琉球遇风中贵人以下皆谋祷于海神福惟戒舟师谨樯柁而已使回与修永乐大典出为江西按察司佥事入为礼部员外郎与修五经四书性理大全书成陞陜西布政司右参政九载陞福建右布政使致仕爱呉中山水之秀遂占苏籍卒乌龙山子宪完宪性至孝母丧过哀事庶母尤孝谨尝以居室让诸弟僦屋自处郡人杜琼赠以诗有今日重逢薛侍中之句后荐授髙邮州训导完伊府教授
　　人物二十一【列女】
　　许升妻者吕氏之女也字荣升少为博徒不理操行荣尝躬勤家业以养其姑数劝升修学每有不善輙流涕进规荣父积忿疾升乃呼荣欲改嫁之荣叹曰命之所遭义无离二终不肯归升感激自厉乃寻师逺学遂以成名寻被本州辟命行至夀春道为盗所害刺史尹燿捕盗得之荣迎丧于路闻而诣州请甘心讐人荣乃手断其头以祭升乃嵗余姑亡夫族多欲聘之誓不再嫁黄巾贼陈宝欲干秽之荣执节不听逾垣而走贼防刀追之曰从我则生不则死荣曰义不受辱冦遂杀之是日疾风暴雨雷电晦防贼惶惧叩头谢罪乃殡之麋府君遣主簿祭之又出钱助县为冡于嘉兴耶里墟北名曰义妇阪
　　沈伯阳妻顾文宣之女字昭君早寡无嗣尽礼供养其姑父隂以许人姑闻而哭昭君惊惶上问姑姑以告昭君泣曰妾闻妇女以专一为贞回二之行非所闻也乃割耳剪髪以明已志
　　二贞妇者公孙逹妻郤李公谋妻戴各遭冦贼临之以刄曰寕为我妻而生乎将不从而死乎二贞曰妇人以贞淑为节岂可畏死而忘行耶贼遂杀之
　　孙竒妻广陵范慎女名姬年十八配竒一年而竒亡父母以其无子迎还其家姬不肯徃迎者廹之姬乃割耳及鼻曰父母迎我者不过以我年少色美今已残矣行将焉如于是迎者空返
　　张白妻陆氏绩之女也绩于郁林所生因名郁生年十三嫁同郡张白白兄温废徙白死誓不再嫁姚信表之【表曰臣闻唐虞之政举善而教旌徳擢异三王所先是以忠臣烈士显名国朝淑妇贞女表迹家闾葢所以阐崇化业广殖清风使茍有令性幽明俱着茍怀懿姿士女同荣故王蠋建寒松之节而齐王表其里义姑立殊絶之操而鲁侯髙其门臣窃见故郁林太守陆绩女子郁生少履贞特之行防立匪石之节年始十三适同郡张白侍庙三月妇礼未卒白遭罹家祸迁死异郡郁生抗声昭节义形于色冠葢交横誓而不许奉白娣妹险巘之中蹈履水火志怀霜雪义心固于金石体信贯于神明送终以礼邦士慕则臣闻昭徳以行显行以爵茍非名爵则劝善不严故士之有诔鲁人忘其勇祀妇见书齐人哀其哭乞防圣朝斟酌前训上闻天聪下垂坤厚哀郁生以义姑之号以厉两髦之节则皇风穆畅士女改视矣】
　　张氏三女呉人皆有节行兄温为孙权所囚姊妹已嫁者皆见録夺其中妹先适同郡顾承官以改嫁丁氏成婚有日饮药而死呉朝嘉叹乡里图画为之赞颂
　　会稽张茂妻陆氏呉郡人茂为呉国内史与三子俱为沈充所害陆倾家业率义部曲讨充充败诣阙上书为茂谢不尅之责诏曰茂夫妻忠诚举门义烈宜追赠茂太仆
　　许迈妻散骑常侍郡人孙宏女也迈一名映字叔句容人总角好道立精舎于杭悬溜山徃来茅岭惟朔望时节还家定省父母既终乃遣孙氏还家为书以谢絶之【书云欲闻悬溜之响山鸟之鸣以为箫韶九成不能胜也寓景青葱之下栖息岩岫之室以为殿堂广厦不能过也情听所终志絶于此吾其长别离矣】孙为书答之【书曰愚下不才侍执巾栉荣华福禄相与共之如何君子驾其大义轻见斥逐若以此处遐旷非妇人所便昔梁生陟岭孟光是携萧史登台秦女不舎卫人脩义夫妻同行老莱逃名伉俪俱逝岂非古人嘉遯之举者许君乖离矣】迈以永和三年入临安西山改名字远游后不知所终
　　晋穆帝皇后何凖女居昆山南村一夕生后羣乌惊鸣明日赦下又鸣今名其地乌夜村
　　后周宣帝四后朱氏小女满月呉人生静帝后立为皇后班亚杨后静帝立尊为帝太后隋初为尼改名法静
　　顾琛母孔氏时年一百余嵗隆安初琅琊王廞于呉中为乱以为贞烈将军悉以女人为官属孔氏为司马及孙恩乱东土饥荒人相食孔氏散家粮以赈邑里得活者众生子皆以孔为名【互见琛传】
　　张稷长女名楚媛适会稽孔氏无子归宗州人徐道角作乱害稷女以身蔽刄同遇害
　　张氏女子郡人张建第五女也三嵗丧母灵牀上屏风平生旧物屋漏沾湿出暴晒之女一见伏牀流涕家人怪其不起乃徃抱持荐席淹溃精神伤沮不能饮食将以问医医诊脉云膓断矣因尔便吐血数日而亡
　　韩兰英郡人有文辞宋孝武世献中兴赋被赏入宫明帝世用为宫中职僚齐武帝以为博士教六宫书学以其年老多识呼为韩公事见齐武穆裴皇后传【按隋志梁有宋后宫司仪韩兰英集四卷或云齐郁林王时为内博士】
　　范法恂妻禇氏勤苦执妇业升明中孙昙瓘谋反亡命禇谓其子僧简曰孙越州先姑之姉子与汝父亲则从母兄弟交则义重古人逃窜脱不免汝宜收之昙瓘寻伏法禇氏令僧简徃敛之禇年七十余永明中卒僧简在都闻病驰归未至而禇已卒将殡举尸不起寻而僧简至焉
　　呉仁璧女少能为诗父教以象隂阳之学仁璧自登第后生业甚薄尝居越中佯狂求食一日女谓父曰大人慎事出入恐罹忧毒天复初钱镠命撰母墓铭仁璧不从被系女泣曰文星失位大人其不免乎镠命除水部员外郎遂沉之东小江惊涛中并女同害时年十八【互见仁璧传】
　　朱亿女郡人也淑行婉质工琴书至道初裴愈奉使两浙闻其才艺奏之召至京师既入宫掖赐号白莲花夫人后出俗刺血书莲花经一部改赐慈济广惠大师亿子光禄卿公绰之女二十娘子嫁朝请郎李防亦聪慧作混元图赠宜人
　　陈质妻长安县君丁氏晋公谓之妹博士竒之母也谓欲官二甥丁固辞俾自学以徳进谓竦然称叹之竒兄弟继登科乡里称为贤母胡瑗着丁氏贤惠録苏舜钦书之里人张绅世与陈旧其妇防而没丁褓其婴归付乳媪亲加抚视能言而还之谓既南谪家日沦困有侄孙女防孤丁训养甚厚及归冯氏子妇式娴淑甚宜其家知州黄宗旦闻之谓之曰兹事可书于史赠孝感郡太君
　　呉中李氏女能诗有咏破钱云半轮残月掩尘埃依稀犹有开元字想得清光未破时买尽人间不平事
　　李处道妻龚氏宗元女也有文学读书通大义赋诗书字皆过人晩年喜诵佛书自名曰守安处道年髙而宦不逹龚能安之卒年六十四
　　郑绛妻钱氏广陵王之孙也防秀悟既归绛姑御家严钱氏侍起居惟谨无故未尝去左右姑疾尝药不解衣者半年夫家素贫赴官不能具行装适其娣自京师持金币遗之甚厚钱氏不啓封谢而归之退而曰身受娣赐固可抑何以全吾夫之亷乎
　　张弼妻徐观妙直秘阁闳中女也建炎三年金兵犯扬州官军奔溃肆掠执徐欲汚之徐瞠目大骂曰朝廷畜汝辈以备缓急今敌犯行在既不能赴难反乗时为盗我恨一女子不能引劒断汝头以快众忿寕肯受汝辱以茍活邪贼刺杀之投江中而去弼厯阳人也
　　何氏郡人呉永年妻建炎四年金兵防平江城中人死者五十余万永年与其姉及何奉母逃匿母老须扶掖而行为兵所得将絷其姉及何何绐之曰诸君何不武邪我妇人辈东西惟所命耳兵信之行次水濵何谓其夫曰我不负君自投于河其姉继之陈长方作二烈妇传
　　刘士英妻陈氏居父母家亦被掳获赴井死士英字仲发武康人宣和二年为温州教授方腊防处州士英设方畧率民守御靖康初通判太原府金人围城士英坚守不下接战被执大骂不辍遂裂死年四十五官至通议郎旌其庙曰忠烈
　　祝矶妻徐氏郡人侍郎林之从姑【一云林之妹】通判夀之女敏慧能诗孙觌以为不类妇人女子所为其笔墨畦迳多出于杜甫而清平冲淡萧然出尘自成一家其赋尤工有闺秀集二卷传于世雅山尝侍夫人坐有言太素脉类妖妄者夫人徐曰医和视晋侯之疾而曰良臣将死天命不祐非太素脉乎其学识明辨类如此矶处州人也
　　状元黄由夫人平江胡元功尚书之女善笔札时作诗文亦可观至于琴碁写竹等艺皆精自号惠斋居士
　　沈清友郡中女子也能诗有云晚天移棹泊垂虹闲倚问钓翁为甚鲈鱼低价卖年来朝市怕秋风甚得风人之体又咏渔父云起家红蓼岸传世緑蓑衣咏牧童云自便牛背稳郤笑马蹄忙下字之工如此
　　周氏太仓人赘张氏至正中父为百夫长谋刺其帅事泄夷其家父母及夫皆死次防周于武陵桥将斩之帅之子惜其姿容令刄者舎之语曰能从我活汝命周怒曰岂有父母死而我独生乎又曰茍从我当若父与夫尸周益怒曰我惟知死耳他无望也帅子防佩刀磨其颈曰汝不从断汝首啖汝肉周厉声骂曰不义贼而父既杀吾父乃欲妇我邪顾所亲曰我有白金可以买棺合我父母妾则附于夫帅子度不可胁乃杀之
　　广平路总管浦源子玉田妻梅氏郡人至正十六年淮兵破城梅氏匿旁小民家兵入夫逸去梅氏为兵所得见其色将汚之梅氏探怀中金与之乗间赴水水浅不得溺兵至水次以刄拟梅氏梅氏不为动兵舎去后至者见妇面水上知其生复欲钩出之力挽不肯升兵怒以戈揕其腋死髙太史啓为传
　　季富妻黄氏崇明人至正初海冦入境掠妇女登舟黄氏义不受辱即投海死年二十七
　　后载妻失其氏载为郡吏至正丙申行役京口妻年三十姿色姝丽生一子一女城防先属子女于姻谓所亲曰吾夫在逺而罹此大变或不幸被强辱虽欲死不可得矣寕捐吾躯以全吾心语未絶兵入妻赴水矣
　　赵淑仪呉县赵梦炎女清献公抃之裔孙也梦炎卧病时年七十余家贫无医药资淑仪年十八乃焚香祷于天刲股以进父患寻愈里社以上于府董章为守制孝女歌书防障表于其门仍赠钱帛豚酒
　　茅氏崇明人嫁朱清之子虎清败茅氏年三十二没属官医师见逼连日茅氏昼夜号哭以死自誓卒不能夺虎故旧王大卿等鸠金赎为大都永安寺尼逾年以忧愤死至元中虎兄子谦以闻旌表墓门録付史馆
　　担夫妇家郡城不知其姓名夫在公庾为担夫张氏时应募出充战士丁未六月战死于城西门妇号泣城下得其尸解衣拭之敛于棺哭尽哀既焚收骨裹以帛仰天大恸身与骨俱投于水
　　谢烈妇昆山沈度一妻也年二十八孀居将终焉至正壬辰方谷珍剽掠女妇甚众谢度其姿容不可免自谋曰河去逺吾不能赴水以全尸茍得全吾志可矣因积薪纵火自焚
　　杨椿妻王氏椿死节王氏与子女二人皆不食一日卒详见椿传
　　陈训妻王氏节行见训传
　　七姬皆江浙行省左丞潘元绍妾绍战将败七姬皆缢死【互见冢墓】
　　薛氏者昆山银工之女嫁县小吏邵某洪武初邵坐法当死送京师妇时年二十余防垢莫能掩其丽将行押卒见而悦之谓邵曰若欲生致都下盍使事我否则促死矣邵惧曰如命乃密呼妇语故妇曰吾身洁汚君不得知君身不可复生矣佯应曰诺乃盛备酒馔饲邵至暮遂自缢于粉阁中隣里为之今冡在西湓渎村彭氏菜园中即当时粉阁也事久湮没天顺末郑进士文康得于表姑叶氏之言为作传以表之
　　钱氏太仓人归同里胡原洪武三十年原戍云南逋事觉坐弃市钱谓之曰君万里归为妾耳今君死妾生何为至夜分抱乳儿泣曰吾不能保汝矣遂自缢年二十八袁华为传
