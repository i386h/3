<!-- { "loadSidebar": true } -->
　　昭灵侯庙在县治东半里祀唐刺史李明明太宗第十四子为吴郡刺史有惠政而民祀之今改衍庆昭灵观【石处道撰碑元符三年春正月上以盛德即大位旋干转坤一正造化号令风动巍巍煌煌穷广极袤有知无形莫不被服其宠光而翺翔乎和气凡天下神祠列于祀典者必命有司致祭而修完焉呉江昭灵侯庙内腐外毁左支右梧偶形绘容缺灭弗备春秋荐享亦不复设名在实废礼甚易而人莫行大恩旣降协于舆情乃鸠羣材乃防众工官给其费私献其力革陋为壮除敝以新门庐洁严仪像赫赫幽秘恍惚若慿而安考于图记乃唐曹王明太宗第十四子也善飞白鸟迹书见称于时调露中为苏州刺史遗惠余爱民不能忘先天二年始立此庙有黄蛇居其中人益异之水旱疾疠是禳是祈罔敢或怠而旧无碑刻俗失其传朱梁开平间淮冦围苏州甚急钱镠祷之辄自溃去江表以宁旣而奏其事乃以为汉臣而封此侯爵岂褒显之意欤盖庙食于县境凡十有二号曹王者七李明王者五去唐未乆载籍具存而时代之差以近为逺称谓之谬或斥其姓名呜呼修庙之嵗霖雨霑足江湖不滛土田加辟年谷大穰于是邑之僚吏乡之耆老皆以为祀事不可以不举也故备礼以格之名号不可以不辩也故谕其民而正之本末不可以不纪也故摭其实而书之于以颂上德之万一而扬神休乎无穷其辞曰皇帝正位浩浩其仁升日之旦发天之春隆恩诞敷流载溢覆于明于幽罔有遗漏具区之旁松陵之墟霄澄壤洁神灵是居有唐曹王太宗之季旧牧斯人人怀其惠圣政伊始严祠孔新礼举名辩昔屈今伸报称维何肸蠁贡祉弥亿万年隂相宸扆知县事石处道撰】
　　三贤祠在震泽镇宋寳祐癸丑邑士沈义甫立祀王苹
　　陈长方杨邦弼今废　　　　已上先贤
　　龙母庙在利民桥祀阳山白龙母也
　　顺济龙王庙在长桥南宋绍兴间建号安惠庙元至元间重建
　　东岳庙在县治后又震泽黎里同里双杨檀丘芦墟梅堰各有行宫
　　糜城王庙在二十六都糜塔
　　陈王庙在程林一在茆塔一在充浦
　　四明王庙在庉村顿基王庙在平望金城王庙在桑盘简城王庙在简村髙城王庙在马城郭将军庙在严墓周瑜将军庙在七都苏将军庙在莫舍
　　已上私祀
　　嘉定县社稷坛在北门外宋嘉定中建元大德八年知州任立重建旧在县西洪武初移置【元赵浩重修记昔在颛帝祀共工氏子柱为社稷虞夏因之而不易汤以时旱乃迁柱以弃代之三代以降祀典损益不同皇元奄有天下诏京师郡县建立社稷在都春秋二祀以大臣行事临期取防郡县致祭则有常典延祐丙辰朝列大夫太原任侯立来守是州先是州以县陞地濒江海事多阙畧旧有社稷在州治西南傍接民居尤为简陋防坛灾惟坛树不焦若有鬼神相之者于是更治之辇粪壤除煨烬众庶子来踊跃就工甫三月而坛壝成社居东稷居西筑墙四靣为门而依方色涂之西为雷雨坛各一绕以周垣截然砥平植以佳木范金为尊罍斵木为爼豆作始于延祐五月落成于秋八月适丁上戊侯偕僚属斋庄朝服升坛成礼神人协和雾雨澄霁风云熙然来享来格观者若堵父老乃相谓曰贤大守敬以事神爱以养民勤劳兹邑得无记之乎众乃属浩为之记国子髙等生从仕郎平江路嘉定州判官赵浩记】
　　风云雷雨山川坛在南门外
　　邑厉坛在北门外乡厉坛五百二十一所
　　城隍庙在县治东旧在富安坊洪武三年移置
　　已上通祀
　　梁纥庙在十五都白鹤村
　　纪王庙在吴淞江南五十里相传祀汉纪信
　　大梁王庙在县东南五十里彭越浦相传祀汉彭越樊将军庙在县治西南黄渡
　　关将军庙在分镇万户府西
　　陈侯庙在依仁乡相传祀汉户牖侯陈平
　　曹王庙祀陈思王植
　　顾野王庙在二都
　　秦公庙在县东南祀秦叔寳洪武二十年建
　　杜拾遗庙在十五都祀唐诗人杜甫
　　葛尚书庙在吴淞江西宋淳祐间建后废洪武六年里人陆子英重建
　　欧司徒庙在黄姚港元延祐二年建【张师宗记】
　　惠忠侯庙神讳滋俗呼防国杨相公庙在县西十八里外堽
　　僊王庙在县西南白鹤村相传王可交遇僊处
　　织女庙在县西北三十里黄姑塘宋咸淳五年知县朱象祖重建互见昆山
　　白龙庙在乐智郷刘家港北岸【杨亷夫诗金碧龙宫岸海海郷遇旱望云交空中白气俄成练不比黄旗滚海蛟】
　　沪渎龙王庙在县西南黄渡镇元大德八年建
　　已上私祀【中间虽有先贤然非县人所宜享故统列于私祀】
　　太仓州社稷坛在西门外一都
　　风云雷雨山川坛在南门外二都
　　州厉坛在北门外一都
　　城隍庙在州东南隅即元东岳庙治三年昆山县知县杨子器改建今仍之
　　旗纛庙在卫仓后洪武二年指挥朱文建
　　已上通祀
　　名宦祠在镇民桥西本文昌道院知州李端改建先是昆山知县杨子器作二卿祠祀周文襄忱崔庄敏防至是迁二主于此并祀元副万户董抟霄国朝夏忠靖公原吉
　　平江侯祠祀平江伯陈瑄在天妃宫之左永乐间瑄总督海运有惠政军民立祠祀之　已上先贤
　　东岳行祠在州北五十里横泾市之南【尹惟一东岳庙灵石赞至元乙酉朝贵命置碑石赴都抵直沽忽尔中断乃有圣像俨然复使载归于岳祠安奉焉道士尹惟一敬述其事稽首而献颂曰天然一片山石中有灵异无人识海航万里趋京邑当与卿相镌碑刻赑屭擘裂不可测洋洋上帝遗形迹刘公悚视志斋庄殷勤扶防还故郷尚虞湮没难韫藏博士朱公为举扬移镇行岳古道塲人人赞仰功莫量上愿圣君夀无疆】
　　关王庙先在旧教塲内已废别有庙在双凤市
　　李王庙一在北门外去州北三里一在直塘市
　　已上私祀
　　崇明县社稷坛在西门外
　　风云雷雨山川坛在南门外
　　邑厉坛在县北门外郷厉坛共四十四所
　　城隍庙在县西南思敬巷【国朝雷中重修记畧云崇明治西南隅有城隍祠旧遵礼制而建水旱虫疫必于此祷第陿庳弗称乆未改作一夕回禄尽燬知县长垣李显率诸僚属捐俸一歳易白金十两倡诸好事者出赀以助犹不敢专请于郡刺史丘侯然后市良材赁工役易故鼎新作城隍前后殿宇若干楹髙明宏丽加于旧规营治于成化癸巳冬落成于甲午春义助可书者则备书于左云】
　　已上通祀
　　孝友先生祠先生讳玉字德卿少游之裔受学于蛟峯方公隐居崇明淑门弟子若干人先生卒门弟子以行业私谥孝友请祠于州庠【王逢迎享送神辞东海隅兮三州宅鼋鼍兮蛟龙湫羗声教兮悠悠灵斯藏兮道斯修道不行兮长迈祠学宫兮子孙永頼日薄堵以风林鸣如闻音之謦欬楚葵青兮靡靡牲甚肥兮酒防白驹兮焱驰俨衣冠兮戾止有圣贤兮依归川鱼泳兮鸟云飞靡潜
　　伏兮弗昭著灵自今兮钦孰违】　　　　　　已上先贤
　　天妃祠在寳庆观内
　　圣庙在县西北六里
　　东岳庙一在东沙奉圣寺东一在西沙道安乡
　　张庄庙在东沙
　　吴太尉庙在西沙
　　石郎庙在旧州东南一十四里宋末风潮中有石人长二尺许随潮浮至东乡广庆桥下去而复来人异之立于桥侧祈祷辄应至元间达噜噶齐多桑立庙祀之今迁于葛家桥西北　　　已上土人私祀










　　姑苏志卷二十八
<史部,地理类,都会郡县之属,姑苏志>
　　钦定四库全书
　　姑苏志卷二十九　　　　　明　王鏊　撰
　　寺观上
　　吴中多佛老之区虽更洪武归并而其庐故在也既不可废则列其藂林而诸归并者各附见焉
　　在城藂林寺十七观二
