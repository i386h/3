<!-- { "loadSidebar": true } -->
　　湖泾善庆庵【宋绍兴间僧法丙建】
　　普润寿山庵【宋绍兴间僧至脩建】
　　普庆深栖庵【元大德间僧巨微建已上在长洲县十六都】
　　报德庵【宋绍定间闵仁甫舍田建僧本澄开山国朝永乐十年闵丙重建先世祠堂在焉】梅林庵【宋绍兴间僧法焕建已上在长洲县九都】
　　西资庵【宋元丰间僧一智建】
　　观音庵【宋嘉定间僧明圆建已上在长洲县十五都】
　　灵源教寺在太湖洞庭东山碧螺峯下峯有灵泉故名梁天监元年僧集善建归并寺五庵一【叶颙诗散花丈室静焚香小小云龛穏称牀须信定中还有定莫言方外更无方青莲满眼非真色白月流金只慧光今日相逢陪软语尘縁俗虑一时忘】
　　能仁寺【在长圻岭寺有泗州池相传见泗州塔影今废梁天监二年僧道适建】
　　兴福寺【在余坞南梁天监二年于将军舍宅建僧本清开山成化间重脩吴寛记】
　　中峯寺【唐咸通九年僧本超建】
　　三峯寺【唐咸通十三年僧真铨建寺有庄田曹熈记】
　　弥勒寺【唐干符间吴越王建僧德润开山山冈雨后往往得细石如米故曰饭石峯云或云饭石禅师居此故名】
　　圆照庵【宋泰定二年僧法光建已上在洞庭东山】
　　治平教寺在上方山下梁天监二年僧法镜建旧名楞伽寺宋治平元年改今名寺傍有石井隋人刻字葢杨素移郡横山时也归并寺一庵四
　　宝积寺【在横山下隋大业四年僧永光建】
　　真如庵【在县西南三十里宋咸淳二年僧妙慑建】
　　殊胜庵【在县西南三十里洪武癸丑间僧宝峯建】
　　华岩庵【在县西南二十里宋宣和间僧异大建】
　　圆觉庵【在县南十里元至大三年郡人陈干十二舍建僧文质开山陈氏祠堂在焉】
　　楞伽讲寺在楞伽山上俗云上方寺寺有浮图七级隋大业四年司户严德盛撰铭司仓魏瑗书按治平寺旧亦名楞伽而吴郡志云宝积寺在横山下亦名楞伽寺山顶有塔隋人书碑今此寺自在楞伽山上而宝积归并治平葢不可考岂皆一寺所分邪今以塔观之则此当为是但碑中亦云横山葢当时未有楞伽之名此山固横山也归并庵二【吴郡横山顶舍利灵塔铭窃以至理无言非言无以寄理踪无体非体无以明踪然则八十种好呈应身之妙三十二相表化质之妍至如献土童儿聚沙稚子尚获无穷之报犹成莫尽之因况撒身命重财崇诸圣业者矣但树因之最无过起塔崇福之重讵甚建幢而银青光禄大夫吴郡太守李显者乃华阳杞梓江汉芳兰夙布素诚少匡五国吐纳风雷之际出处朱紫之庭縻爵峻于其身隆基茂于往叶温良洽于郡国孝友睦于闺门建节赞治张振化风门虽望族世载公卿安仁乐智之心无违终食谦明厚惠之德造次必存伊共奬劝郡部官人奉为皇帝皇后齐王六宫眷属各舍七珍同崇八福在郡城之西山顶上营起七层之宝塔以九舍利置其中金瓶外重石椁周防留诸弗朽遇刼火而不烧守诸不移漂刼水而不易时有龙华道场比丘法首者歳居龆龀即起逾城之心年将志学仍持航海之操自离亲舍俗三十许年洞识苦空明闲法要诚心内发防梦外酬时闻此山是古之佛殿乃共于此所成斯胜业愿宝铎常摇法轮恒转含生回向归心上通有顶之天旁及无边之地同离生死之苦俱成涅槃之乐其辞曰祀焉是灭法矣非生葢纒虚萃渴爱徒盈不无不有何体何名业风既息法水便清以兹胜地令德来持功施合矩化动成规如云出岫状月临池清流不倦贻铭无疲防心局体同归共慕施彼七珍崇斯六度下被羣品上资天祚万福庄严千灵辅防少宣令问特秀苗藂轮转三有驰流六通独善非德兼济为功俱成法雨用息尘笼大隋大业四年歳次戊辰九月辛未朔八日戊寅立铭吴郡司户严德盛制文司仓魏瑗书张祐诗楼台山半腹又此一经行树隔夫差苑溪连勾践城上坡松径澁深坐石池清况是西峯顶凄凉故国情许浑碧烟秋寺泛湖来水浸城根古堞摧尽日伤心人不见石榴花满旧歌台髙启夕阳下西嶂返照东湖水来寻古寺游枫叶秋几里叩门山惊维马林乌起钟声出烟去半落渔舟里楞伽义未晓尘累方自耻欲打塔铭碑从僧乞山纸白居易朝从思益峯游后晩到楞伽寺歇时照水姿容虽易老上山筋力未全衰行逢禅客多相问坐倚渔舟一自思犹去悬车十五载休官非早亦非迟释来复诗荷花荡西湖水深上有兰若当髙岑客吟时见猿鸟下僧定不闻钟磬音雨香秋林橘子熟云落空涧棠梨隂闲来扫石坐竹里静与山人论素心宗衍叠嶂来山尾平湖对寺门登危逾近郭望回更连村客醉迷花畔樵歌坐树根不烦留煮茗雨过井都浑】
　　白龙庵【宋绍兴间僧文礼建】
　　妙明庵【宋绍兴间僧宗礼建已上在长洲县二十二都】
　　穹窿禅寺在吴县西南四十五里穹窿山旧名福臻禅院相传朱买臣故宅梁天监二年建唐会昌六年复建宋景德四年杨宿记按记云萧梁取梅梁于此致白马之奠感明神之徴因谓白马坞即兹院之址也今山址别有白马寺亦刻此文或谓一寺所分不可知也壁间旧有米芾手书诗今燬不存归并寺二庵二【宋杨宿记穹窿禅院者唐会昌六年之所建也先是萧梁下诏取梅梁于兹地致白马之奠感明神之徴因谓白马坞即兹院之址也至唐宣宗改元大中重兴梵宇法眷承绍六世于兹事旷缮完迨今百载飞梁朽以虹天危檐压而翼摧则燥湿之患是生矣大教不泯招来信人天王嗣位之八年粤有当院徒弟奉安发志必葺果得檀那继踵而至自夏侯钟离二氏等一百五十余人咸蠲净緍鼎新大壮殿堂爽垲廊庑轇轕璇题次第以辉鲜金地回环而严洁于戏阿含所云若能补故寺者是谓二梵之福则安师之兴葺能事有是夫诸檀信之慈悲喜舍有是夫魁兹胜事愿勒真珉聊奋直笔为记歳时皇宋景德四年五月九日记】
　　宝华寺【在吴县西南三十里宝华山旧名智显禅院尊者尝卓锡于此寺有泉孙规新钟记宝华山智显禅院面震泽之洪澜背长洲之故苑左控洞庭之峻右挹灵岩之巅刻蟠之阈相望游糜之墟密迩真三吴之佳地一方之上游先是梁天监中有僧号憨憨者至自梵天营立香界植锡杖之故所化灵源之尚存年祀滋深缔架几圮国朝祥符乙夘歳故府侯崇仪秦公羲当岿然之未坠思勉矣而可兴其畴尸之必有能者即以今心印师居焉増庳为斋堂禅室梵殿之类岌起金碧垂一纪间精庐克备云云陈基诗上冢桃坞原寻僧宝华麓舟泛石湖清着茗泉緑山空木已落天髙气弥肃松月有余辉共向西岩宿】
　　荐福禅寺【在吴县西南荐福山下不知所始或云即钱氏所建按强浚明寿圣院记院凡四迁安知此非其故址邪】
　　龙池庵【在吴县西二十五里元至正二十三年僧明辉建】
　　真如庵【在吴县西四十五里吴元年僧法常建】
　　白马禅寺在穹窿山西址即穹窿所析者寺以杨宿穹窿记添易数语为白马寺记则僧之妄也元季寺燬永乐元年僧德瑊良玠重建归并庵三【吴寛我闻吴中谚阳山髙抵穹窿半壮哉拔地五千仞始羡吴中有竒观铜坑邓尉作屏扆天平灵岩当几案其间法华与雅宜水透横亘如长岸何人着山经宜作吴山冠但嫌地势髙山家每忧旱舟行半日青已了却被浓云忽遮断水田路转二三里依旧诸峯青厯乱人云山顶百畆平合结庐倚霄汉龙门胜迹未遑游坐向船头先饱看】
　　圣恩庵【在邓尉山之南冈元至正间僧蔚万峯自杭来止于此初蔚辞其师千岩请所往答曰汝名汝所止也及至邓尉结庵居之其徒大集遂创精蓝为时名刹洪武中僧普寿普隠永乐中僧智璿先后重建内有碧照轩】
　　文殊庵【在金山东岭以狮子山相对故名亦名金山寺元至正间僧时蔚建刘昌送僧还文殊庵袈裟何地更相逢一锡东归隔万峯松偃旧窓僧腊久花薫晴殿佛香浓空山晩呌巢云鹤古洞春藏化雨龙定起有诗还自写下方惊起夜深钟】
　　玉泉庵【在吴县西十八里元至正间僧贤古愚建】
