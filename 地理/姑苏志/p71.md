<!-- { "loadSidebar": true } -->
　　宋翰林王公祠祀宋王禹偁也公尝为长洲宰天禧四年子嘉言复宰长洲作堂祀之后又建真堂于虎丘藏小畜集其中知州康孝基撰碑景祐间范仲淹守郡常为之赞后其子纯礼易之而去淳煕九年知县曾栗复绘公象而祀之黄由题记仍刻欧苏黄三公诗赞于石庆元间令黄宜又作堂于县治东偏名企贤堂由复记之互见官宇【范仲淹赞昔王文正公曾居相位二十年未甞见爱恶之迹天下谓之大雅冦莱公凖左右天子安中外保社稷天下谓之大忠枢密马公知节有犯无隐天下谓之大直此三君子一代伟人也公与三君子深相交许情如金石则公之道可知矣宋黄由记孟子之言大文夫曰富贵不能滛贫贱不能移威武不能屈盖古之所谓大丈夫者必有高天下之识容天下之量盖天下之气不得志则独善其身得志则未尝不欲行其道乗田委吏不敢辞卑而尽吾职之当然及乎立人之本朝则谋王断国以身徇义死生祸福不足以动其心此岂寻常者所能为也后世徒见古人功名鼎盛以为是出于偶然不知胸中涵养蚤正素定非一朝夕而纪旂常汗简青特其麄也内翰王公元之自为布衣已慨然有经纶天下之志洎遭明时事圣君正色立朝凛凛乎不可犯文忠苏公至追配以汉曹六君子平生大节载在信史夫人能言之若夫服勤小官孜孜民事言谊卓然有大过人者国史逸其传或不得而纪也公以雍熙改元宰吴之长洲首论酒之弊惧遗斯民之害以至激风俗而厚教化抑兼并而哀流亡形诸壁记而垂诏后来者大帅皆有深防非涵养之厚不以职守大小贰其心者能若是乎公没二百年邦人虽知公之有德于民莫有发其防者今緫卿贑川曾侯防德寛来宰是邑始求公像绘之而并镵欧阳苏黄三公诗赞于石尝属余叙其大槩矣盖曾侯之去十有七年天台黄君宜寔来拜公遗像而且叹祠事之礼犹阙乃辟县治东偏建堂而奠焉而求文以为记窃谓公之雄文直道暴白天下岂待余之文而后信况获附名于三公诗赞之尾尚复何言昔王文公介甫宰鄞有声利兴害除民甚便之其后坐庙堂临大政乃用其所以治鄞者而治天下惜其学术喜同恶异故为相声名减于邑公则不然自令满召试再陟諌坡三登掖垣而晩入翰苑危言谠论裁抑冗费禁戢游惰缓刑薄赋修德厚本终始为上言之而爱民之意出于一辙咸平以来卒为名臣然则繇百里之政充而至于致君泽民果有异乎哉长洲为今壮县令宰名德前后相望其间因是有闻而登宰辅者岂公风流在人于今未泯邪黄君旧同学校知其人不茍为政三年去之日如始至燕居之所未尝葺而独于此焉惓惓可谓知所本矣】
　　忠烈庙在天平山白云寺宋文正范公先祠也公之先自徐国公而下三世葬此山宣和五年庆帅宇文虚中始奏赐今额本在邠庆绪州南渡后陜陇隔絶改奉于此毎歳上已有司致祭今祭于城中书院此庙则子孙享焉正统间重修【元牟巘记公自睦移守郷郡再省三世松楸不但汉人过家上冡之荣而已尝即白云庵奉香火洎登政府得追封三世置坟寺始改庵为白云寺祀徐国公唐国公周国公先是元昊据灵武纳旌节僭位号威胁诸羗肆为边患朝议举兵攻讨公守邠庆诸郡有功诸郡与属羗皆立生祠绘像以事其终也属羗酋数百举哀僧舍哭之如父三日乃去宣和间庆帅宇文虚中以郡人思公不忘祠事甚谨奏赐额忠烈庙他有旧额皆易新榜绍兴失秦陇庆阳庙貌邈在他方始改奉于天平山毎歳上已三司率僚属郡愽士率前序偕来致祭庙乆頽毁至元乙酉主祭邦瑞提管士贵共议重建取义学余米归之义庄为土木费司计邦翰宗逊等佐之其年四月旣望新庙成丙戌二月旣望率族奉安前设文正公像内设三国公神仪庙凡十楹黝垩丹漆备极壮丽供具皆完好大德甲辰行省闻于朝禁治烦扰崇奉尤严于是士贤以书抵巘俾记厥成谫焉末学固辞弗获惟昔文正公在朝闻延州危急自请代张存直欲委身不测之地人以为难巘窃谓未若公上百官图诋宰相为张禹虽触盛怒坐以越职曾不少沮为尤难盖不顾其一身之利害祸福故能内肃朝纲外亢方面諡曰文正庙号忠烈如是之伟也是宜作铭诗刻石列庑下其辞曰南阳诸葛蜀汉再造志决身殱民哭陌道乃庙沔阳成都防子号曰忠武西人悲喜相传尚记馘双诛郃于惟文正异世同辙虽老益壮虽死不忘精忠盛烈夏日秋霜昔讨灵武皇威逺加声势震焯摧其角牙忠烈有庙参错西土公像在堂莫予敢侮天平之山白云之泉公归自西庙貌宛然谁寔新之伟矣柱石上公之服扬休山立内祀先公爰备庙制维坦啓宇光荣三世式济世美忠宣弟昆粤至斯今代有贤孙乃厚义廪乃广义学同志合虑新庙攸作洁我牲醪率我宗党揭防妥灵黙通肸蠁公在帝旁玉虬旣驾神游逶迤驭风来下佑我后人俾炽而昌庙祀是保千载奉尝郑元祐诗西望层峦草木青魏公祠下拜仪形经纶有防回天地忧乐无时忘国廷异代蒸尝遵典礼故山香火下神灵浮云变灭知何在闲听楸风语塔铃倪瓒魏公祠宇青山麓崖石巃嵸森古木山下居人几世孙泉道绵分谱族太湖之水去悠悠异代蒸尝春复秋吁嗟济世安边计今日谁先天下忧髙啓开阁陈言对御筵共言天子得时贤才陪上国趋廷内抚豪羗出塞边松栢自依先垅庙稻禾犹满义庄田古来直道终难合何必深嗟庆厯年】
　　濓溪祠在万夀寺西濓溪坊内祀宋周元公茂叔初茂叔孙兴裔以和州观察使驻劄平江奏立祠于吴县胥台乡后其裔孙文英南老屡复而卒废正统元年几世孙渊等始迁于家【泰和王直记】
　　孙学士祠在万夀寺天圣中直史馆临江孙冕守郡有善政吏民敬畏立祠祀之
　　章庄敏公祠在报恩寺东即章太师家庙公名楶泾原御夏冦有功徽宗赐庙于怀德军额曰忠烈嘉定末其孙请立于此后为天妃庙
　　和靖先生祠祀尹肃公焞也在虎丘西庵焞绍兴中尝读书于此扁所居曰三畏斋嘉定七年知府陈芾始绘象祠之九年郡人孟猷等又迁于上方通幽轩之南提举吴格割公田四十畆为修葺之费今废改祀于学宫【宋黄干新建尹先生祠记和靖尹先生寓居平江府虎丘西庵榜曰三畏斋去之七十有五年郡守直秘阁陈君芾通守太学愽士丁君焴始度庵空地为屋绘先生像祠焉尊前贤厉后学也先生讳焞洛阳人年二十师程子举闱防士议诛元祐党人不荅遂弃举子业靖康初以布衣召不至诏褒为和靖处士洛阳防家殱焉先生死复苏窜长安山谷中逆豫以礼聘溺水迯去展转蜀道累年绍兴初以崇政殿说书召凡二十辞八年冬始入见除秘书郎明年迁太常少卿权礼部侍郎毎迁辄辞其冬除徽猷阁待制提举万夀观辞不已遂奉外祠即虎丘以居年已七十矣后二年竟没于防稽之寓舍先生所寓于世如此盖尝考先生之所学笃于践行不为虚语未尝求人之知人亦莫能窥其所蕴今其可见者经帷进讲门人记録耳惟即其所寓于世者观其所处然后知先生之于道卓乎不可及矣至于歴险难之极而不变处贵显之骤而不动抱仁戴义终其身而不悔非盛德能若是乎程子之门从游之士皆宏愽俊伟极天下之选而于先生亟称之其察之审矣里巷小人颠冥于利害之涂不足道学士大夫则知义理矣临利害毫发即弃其所守闻先生之风得无少愧欤二君为是祠亦名教所系故述其躬行之大节以示学者庶几验之于身而有得云嘉定七年六月旣望记黄士毅重迁祠堂记平江府虎丘西庵和靖尹公先生祠者嘉定甲戌今军器少监丁公焴通守吾邦之所创也初在山之西北隅后二年贰卿孟公猷闻有殡在西阶之上甚惧非所以祓不祥而致蠲祀之诚者告于刑狱使者柴公中行乃属长洲丞赵君崇偘即上方通幽之轩南辟地而迁焉盖先生寓居之所也知府事沈公皞悉资其役为堂三间西向羣山前列环陇近护老木修竹交閟左右髙明靓深称祀如昔甫成而柴公以召去王公涔继之复摹先生晩歳片纸手书圣贤格言五千余字刋置两序常平使者吴公格割公田四十六畆俾住庵者为增葺费孟公以始创迁盍有以示来者命士毅书之士毅昔登朱子之门获闻先生之学严于持守之本用力之真体验之熟复发主一无适之防至讲説而不践行则为虚语问答而少差失则至误人与夫未至于磨不磷涅不淄则不可如圣人之见南子之皆务简实而戒谨恐惧之意隐然于其间未尝不三复警省今兹祠事仰止遗像如亲炙之必求先生之学而学焉是乃兴起之方岂曰小补之哉旣次其畧辄附所闻如此然自先生来居积七十有五年未有表其事而出之者而二三年间其役再举始克就绪则感夫事之难成而俾终弗壊焉以兴起于无穷者又有待于后之君子也先生居之歳月出处之大致已详于黄侯干之前记是役也始于四月甲午而讫于六月庚戌实丙子歳云】
　　知州事少师阆州陈公省华大卿叶公参秘阁嵊县姚公宪三祠并在虎丘云岩寺乾道五年郡人立教授陈伯震记今废
　　参政张公岩祠在瑞光寺初光福民张氏聚其族人抄掠侵暴三十余年莫能禁止岩与知吴县华延年捕寘于法郡人图其像祀于寺中并祀延年表曰贤守令祠郡士许知新记
　　尚书吴公渊侍郎吴公潜学士赵公与三祠在承天寺三公皆尝为呉郡郡人祀之吴祠嘉熙二年立黄简记赵祠寳祐四年立袁万顷记今并废
　　杨和王庙祀宋将杨沂中在城习义郷孝亷里沂中有别馆居此后人因祀之
　　知军事转运使赵公希怿祠在穹窿山南因其墓而祀
　　之　　　　　　　　　　　　已上先贤
　　包山庙在洞庭西山唐咸通间郡从事皮日休祷雨有应与陆防皆有诗今飞僊金铎植里渡渚诸山皆其别祠也俗称包王庙【皮日休白云最深处像设盈岩堂村祭足茗粣水奠多桃浆防防突古砌薜荔绷頺墙炉灰寂不然风送杉桂香积雨晦州里流波漂稻梁公惟大司谏悯此如发狂命予传明祷祗事实不遑一奠若肸蠁再祝如激扬出庙未半日隔云逢澹光雨防少渐收羽林枪忽然山家犬起吠白日傍公心与神志相向如黄我愿作一防奏之于穹苍留神千万祀永福吴封疆陆蒙静境林麓好古祠烟霭浓自非通灵才敢陟羣僊峯百里波浪沓中堂箫皷重真君具琼轝髣髴来相从清露濯巢鸟隂云生画龙风飘橘柚香日动幡盖容将命礼且洁所祈年不凶终当以防闻特用诸侯封】
　　太湖水神庙在洞庭销夏湾水心俗号水平王庙宋知军州事胡宿尝奏列祀典神像与几案皆石为之乡人祀之甚至其地本水中一洲尝与水平虽巨浸不没故名众安山湖中多有此庙旧传神为汉雍州刺史郁君庙即其廨宅【又郁史君庙在冲山毘陵古云水平王旧传后稷庶子佐禹平水至会稽诲人浚导因祀之又水平王庙一在吴县西北八十里一在呉县西北二百里】
　　五龙堂在今长洲县东南唐真元中建【李绅记】宋淳熙间赐额灵济庙绍兴四年勅封第一东灵侯第二西成侯第三中应侯第四南平侯第五北宁侯【宋淳熙十年郡守耿秉以乆旱斋祓祈雨越三日有小龙如蜥蜴见于五龙神位香案果饤上蜿蜒不去秉与约三日内雨当奏请庙额翌夕大雨事闻诏赐额灵济自是郡中水旱守官投铁牌于祠前潭中必获响应又呉地记云石龙在龙坛里其坛并潭犹存今水南之地皆为圃又有石名定花板为龙宫所有者昔人尝于居民金氏船坊水底见之其方不逾丈中作钱文四角有云气但以涂泥不得详辩耳】
