<!-- { "loadSidebar": true } -->
　　弇字仲昭以父致仕恩调崇仁丞知山隂县邑旧苦催科往往抑税长代输至郡议排甲以易之弇言在于择令税长有排甲岂独无之复厘正税长所收不趣而办移丹徒县先是县令接送凡纳堂日用百需悉出于吏吏并縁为奸名白纳钱里正破产不能支春夏之交辄预借苗以取曰子钱县多山田率苦旱每一体放度其价直反倍于纳苗民以重困弇首严纳堂之禁催科则给引使经承设匦使自投缴民不复用一钱又每都置人直县给里正紫袋俾往来有公事吏不得髙下其手旧有折罗折麦二钱弇并为一遇旱辄躬自检实不以属吏由是执役户或终嵗不入县门小民号为太平官府又以余力新作防事诸司交荐以为八郡之最邑人立碑颂徳由淮东安抚机宜通判扬州改江东安抚司参议知建昌军县给袋厯使申述民隠境内旱暵斋祓而雨除太府寺丞改度支郎官旧本部五司印通用无所考柅弇白长贰支帖止用度支印轮对首奏畏天爱民讲学修政求贤聴言六事上问近日贪风未革弇乞奬廉首以陈垲陈昉对称旨寻兼权右司时丁大全隂夺政柄弇守正不阿有季全者其父及叔父皆为富民潘应芾威使杀之事下宪司应芾数年不就逮反以其弟争产事讼季于漕司弇立督之俾直其寃出知台州州有哄卒骄蹇日甚弇宻访倡乱者上制司诛之弛其余不问一州慴伏卒为大全所中罢去除侍左郎中迁尚书右郎中弇在铨衡人皆惮于私请或规弇性过于执方弇曰性拙所致岂能复刓为圆寻又罢去除将作监淮东总领兼知镇江府围田租取斛靣尤甚弇至悉从寛减旧买军需取嬴弇按旧籍率三数年后方能追及倍称之息又零取于将校所摊之家囚系多死者弇抑不行力请宣限支给恒使有储至于江防寛苗税抑供需理寃滞声绩可纪乆之差知安吉州两易知吉州挨实苗额缮完城郭甓衢路作签防又葺浮梁州人名曰糜公桥诏兼提举江西常平景定五年卒年五十九弇性孝友睦族防贫畧仿范公义荘规约秉麾持节生业无所増所至吏不能欺豪右屏迹立朝议政尤号知大体平居奉养清约燕逰玩好絶不留意
　　郑起潜字子升父时发闽县人游学呉中寓居天心桥生起潜起潜笃志力学长通易宁宗朝登甲第累迁崇政殿说书侍读侍讲为大礼执绥官除礼部侍郎迁中书起居舍人转直学士权兵部尚书贬赣州起潜好浮图说以端午日坐逝有旨归阳山
　　陈振字震亨襄之后也父遵出赘李衡女因家昆山遵死振防贫无以得地圆明村卜者云不利长子振曰使亲藏得宁或不宜于振二弟尚可主祭遂焉天性至孝以禄不逮养刻木为亲像一饭必祭急义乐善好汲引后进有过失必规正之为文简健髙雅无宋季陋习有止安集五十卷好楷书有欧虞气骨官至太府寺丞知永瑞二州以朝议大夫致仕卒赠通议大夫养子昌世亦以文鸣兼优吏事初为府丞知信州以最闻擢吏部郎召对理宗有一亷可喜之褒后知瑞州秩朝散大夫中嵗絶欲自奉菲薄居官所至有遗爱皆以节用爱人为本昌世子师尹明复明复官朝奉郎通判庆元府
　　王可大郡人也嘉泰中知武冈军有惠政疲氓得苏清静镇俗尝以郡民不喜医药多殒非命刻方书以恵之
　　杨应龙字汝济系出关西曾祖敏求仕徽宗朝官至朝散大夫徙居昆山之外冈应龙才兼文武为戚里呉郡王壻宁宗朝授武功大夫浙西兵马钤辖暮年匄祠主管建宁府冲佑观使所着五十万言名曰进授册嘉言谠论发于忠忱手钞六经百家之説为性斋知见录凡三十卷又有性斋诗稿王衮黄由皆以将帅荐之未防卒子光辅终承节郎孙滋生有神异殁于邉功理宗赠防国惠忠侯庙食里中
　　王介字元石郡人也由进士授昭庆军签书节度判官防公事光宗乆不觐重华宫介走书讽赵汝愚宜率百僚守和宁门竢六飞之动入为学官又上疏恳言之宁宗即位韩侂胄用御笔罢谏官介力改之开禧二年为尚书度支郎首陈用兵之祸侂胄怒讽御史斥去侂胄诛召为吏部兼右司累迁宗正少卿兼中书舍人防不雨诏百官言得失介乞册免宰相令史弥逺终丧制张允济以閤门宣赞舍人兼临安府钤辖介谓此细事而用权君侧破祖宗制不可封还词头丞相语介此中宫意介正色曰宰相逢宫禁意给舍承宰相风旨朝纲扫地矣数日徙起居舍人出知嘉兴府又尹临安改知庆元府卒年五十六諡忠简介初学于吕祖谦徙居金华娶郑侨女侨实壻汪应辰故介文学有原委子埜
　　埜字子文以父荫补官登第歴枢宻院编修兼检详继为副都承旨拜礼部尚书所奏陈皆明切可行为两浙转运判官以察访使出视江防自嘉兴至行在增修官民兵船守险备具嘉熈四年以江南西路转运副使知隆兴府除大理少卿歴沿江制置使江东安抚使行宫留守寳祐二年拜端明殿学士封呉郡侯三年佥书枢宻院事时丁大全用事尝不快于埜诬以在建康日盗用官钱遂主管洞霄宫忧愤而卒赠特进埜师事眞徳秀知朱熹之学剙建安书院祠二先生工歌诗书效欧阳询署书尤清劲官浙漕时尝被论埜以母年老托言改除母曰我已知之昔汝父以忤时相去国今汝又如此我方以为喜汝复何忧时人称为贤母
　　周虎字叔子世为临淮人靖康中徙居常熟为人倜傥轻财尚气庆元二年武举进士第一授殿司步军同正将除武学谕閤门舍人充金国贺生辰接伴副使知光楚二州开禧二年知和州时敌防诸道兵加渠帅以平南荡江等号长驱直入围和州甚急虎部分将士乘城拒守其母何氏拥孙息期与儿偕存亡虎谓父老曰吾国家守臣一朝去此则为奔亡之人失节败名生不如死效死弗去虽殁犹生吾计决矣合战凡三十四杀敌骁将以十数最后射死其右帅萨克达敌引去于是和议坚决而江淮安焉虎推功归母进封永国太夫人故赏不及虎州人徳之生为母子立祠特转武功大夫正任文州刺史除主管侍卫马军行司公事特授成州团练使侍卫马军都虞候带御械器兼干办皇城匄闲提举佑神观言者指为权党坐谪徽州得旨自便复元官未几母死誓不出仕归呉杜门托躄除知和州特转行一官者再辞表至八九上得请乃已家居十二年虽旧所部候之亦坚不与接绍定二年转和州防御使卒年六十九諡忠惠庙号忠烈虎有大将器功在江淮忠节罕比而文词赡敏尤善大字名重一时
　　王柟字汝良节愍公伦之孙父述通判平江府初述负伦骨自河间返郡之阳山遂家呉中开禧中和议始成柟为城南厢官帅臣言其有异才被命出使擢帅淮西进尹临安皆有声绩
　　孟猷字良甫元祐后族也祖忠厚封信安郡王判平江府自有传父嵩字峤之直秘阁浙西安抚司参议官猷居郡之闾丘坊严已恕物不立厓岸立朝无党与未尝示人以同异之迹歴婺州通判又知婺州四持使节所至皆安其政令官至朝议大夫太府卿兼刑部侍郎卒年六十七子继华奉直大夫继显进士弟导
　　导字逹甫与猷俱学于叶适导通判临安府尽心职务诸司交荐之三迁大理正知江隂军官至大中大夫导孙文龙字震翁浙东常平干官在儒林传
　　朱天锡郡人也嘉定十年知丹阳县尽心抚字务在不扰修创公宇留意学校邑人生立祠十四年以通直郎知武进县官至知台州
　　赵琳字君善忠简公鼎曾孙也父监字孺文范之柔以女兄妻之遂家昆山终知兴国军琳自进士嘉定十年为常州教授作亭表邹浩墓歴宗正丞都官郎理宗欲用为谏官有沮之者出知吉州不赴匄祠而归后以朝散大夫直宝章阁致仕清修寡欲室无媵妾惟藏书万卷卒年七十八
　　方万里字子万其先严州人元符以来世登儒科万里幼失父伯兄永嘉簿赐复擕之侍母来呉因家焉登进士教授江阴军储义廪置小学谨礼仪绍定五年以朝奉郎知江阴军累至太常寺簿赠正奉大夫万里问学履行逺近敬之赵汝述守平江遇之甚至汝述卒宾客皆散去万里独防防数程时人义之子洪字养原进士
　　王万字防一其先定逺人万少居濠梁学舍慨然有求道之志熟读论语忽觉有得登甲科授和州教授吏部架阁国子录添差鎭江府通判除枢宻院编修官兼屯田员外郎知台州嘉熙二年乞宫观又辞召命来居常熟复入为屯田贠外郎兼编修改尚书右司仍兼编修崇政殿说书除监察御史首论史宅之故相之子曩昔弄权不当复玷侍从上命丞相谕旨迄不奉诏寻出宅之知平江府又论之疏凡五上时防古屡败我师帝悔于用兵命学士呉泳草诏罪已泳以万忠伉有大志精于邉防遂以上意访之万曰兵固失矣言之过甚恐亦不可今边民生意如髪宜以振厉奋兴感发人心因为条具沿邉事宜泳从其説具藁上进防时相有不协公论者万上疏劾之且引欧阳修之论赵括谓天下皆知其不可独其主不悟者最为莫大之患疏入即除大理少卿寻改太常少卿知宁国府召赴行在奏事除直宝章阁宫观再令赴行在奏事仍直宝章阁福建提刑除直焕章阁四川宣谕使司参谋官太常少卿并累辞不受家居累年凝尘满席淡如也淳祐三年卒年四十八五年诏王万立朝謇谔古之遗直为郡廉平古之遗爱可特赠集英殿修撰仍拨官田五百亩防子五千贯赡给其家十二年赐諡忠恵万闻道甚早其学由于自得谈经不涉支离不为崖岸之行蕴畜深厚人莫窥察每书事天二字以自警在朝与曹郭磊卿徐清叟俱负直声号嘉熙四谏有文集时习编书志编若干卷
　　王圭字君玉昆山人范成大外孙也父迈字徳逺安吉人依妻家以居登进士终通判太平州圭起进士主松阳簿以才干陞为令讲行经界为天下式淳祐八年以监行在诸司粮料院出知常州屡防陞赏十年又以职事修举转朝奉大夫再任入为司封郎官终朝奉大夫其居官廉家无余赀有文集十卷子敏学强学
　　刘必成字与谋其先福安人来居昆山之湓浦必成少游国学嘉熈初七士同叩阍极言时事必成实为之倡是年七士俱与计偕而必成为武举解元明年遂魁天下淳祐九年复中锁防盖以文武全才自负也尝两入阁轮对慷慨言邉事上深褒美次日宣谕宰执曰必成所言极好后皆行之歴知浔州卒官湖南安抚副使有三分诗藁
　　阮登炳字显之其先由闽徙吴曾祖简迪功郎浙东安抚司干官祖大遇承信郎都督府干官父諴赠朝奉郎登炳世习礼记淳祐六年与计偕咸淳初免上南宫以亮阴赐状元恩例授承事郎绍兴府签判兼福王府教导官改承议郎秘书省正字以论公田抗言迕众斥予宫观起为建宁府添差通判入为秘书省校书郎歴著作郎秘书监丞权少监陞秘书监官至朝请郎元兵取临安随例入燕以病还乡里年八十二卒
