<!-- { "loadSidebar": true } -->
　　惠应庙祀昆山神在县西北马鞍山之阳唐中和二年建宋崇宁间赐旧额曰大观庙封神曰静济侯绍兴间加永应淳熙间加昭德庆元间加显贶开禧间改封昭惠公嘉定间加灵济寳庆间加福应绍定间加康祐淳祐间封显佑王洪武中改封昆山之神每歳夏四月祀之永乐中庙燬宣德中县丞吴仲重建祝文曰有山巍巍惟神主之有民林林惟神福之诰锡宠褒以答神休英爽如在享祀千秋【宋黄昺惠应庙记盖闻三代迭号仁义攸归七国僭称简牍是诮或封建子弟或追赠公侯居于域中莫斯为大然有功于国有惠及民后世尊其道者亦受命无愧矣大圣山王者马鞍山之神也按图经梁沙门慧向谓兹山诸胜可兴佛寺虽用志弥笃而力莫能逮一日防寝山神前现曰愿助千工以副斯意是夕云驱电掣风挠雷动骈阗之迹遍于林莽鞭朴之声震于岩谷恍惚中夜惊悸数里诘旦隂翳潜廓灵基倐成虽叠石之相差若筑出之夷广横袤十七丈髙耸二丈小大规矩混然削成其直如绳其平如砥非人功所能致也事闻建神之祠锡命曰大圣山王盖旌其功而表其美也自兹以还威灵益着聦明正直镇乎百里之境福善祸淫庇乎一方之民凡犹豫者卜之如衅灵疾疫者祷之如饵良药肸蠁之应昭昭而可验牲币之祭纷纷而不絶及物之惠斯亦至矣然而年禩寖逺栋宇隳坏轩墀蔽乎春草廊壁鸣乎秋蛩虽灵之具存而像亦斯弊邑人陈仁绍者好善不回积财能散眡庙宇栋挠思缔构以鼎新今寺主僧志坚同募居民以成胜事僧愿文清萤亦赞其能牋防一发如石投水施利四来如川赴海凡所得者仅逾千缗于是鸠工市材揆日蒇事歳时未易斤斧告停危檐翚飞叠瓦鸳甓牖明防栌赫奕殿堂广其旧制廊庑辟乎新规门阑有门左右有序中塑神像森卫灵官威仪聿陈藻绘斯焕盖所以荅神休而肃祀事也噫古之郷士有益于人者典礼尊其祀焉矧兹山王垂数百载而英烈不昧始施功而成善事终佑民而享明德建祠追号亦其宜矣前所谓有功于国有惠及民后世尊其道者受命无愧其斯之谓欤昺因访旧胥台薄游是邑闻其异迹阙于记事旣防确请不获牢让辞止浅近斯为媿焉明道二年二月十五日记】
　　卫文节公祠祀宋太师秦国公泾旧在马鞍山华藏寺之左后徙儒学傍成化六年教谕刘衡奏入祀典每歳春秋祀之祝文曰才全经济学贯天人扶植世教羽翼斯文今兹仲【春秋】谨以牲帛醴粢祗荐歳事神鉴
　　不昧灵其来歆　　　　　　已上祀典
　　娄侯庙在县东北娄县村吴张昭陆逊封娄侯故人立庙于此祀之元至正十一年庙圮知州偰傒斯重建【殷奎昆山州作新娄侯庙事状娄侯庙者祀吴将军张文侯昭丞相陆昭侯逊及昭子扬武将军休也按三国志汉建安二十四年孙权以陆逊为右防军镇西将军封娄侯吴黄龙元年以张昭为辅吴将军改封娄侯嘉禾五年昭卒少子休袭爵据今昆山本古娄县张陆二侯实国于此质诸祀典后世宜有血食之奉而庙貌缺然千有余年莫知有举至正十年冬十二月知州偰侯斯始览图志考典礼悚然叹曰忠臣烈士之祭有国之所崇奉今歳所下赦书庙宇损坏俾之修葺臣斯幸得承乏此州有如昭逊功烈光于史册而国冺世逺遂失旧君之祀甚非明诏所以奬劝忠臣之意即下令以赦书从事乃相州城东北三里娄县故治有丛祠一区撤而新之考三侯冠服之制像设其中文侯昭侯并位南面扬武西向侑坐又合庙左佛庐四程为祠祀斋室俾里人教授其间缭垣四周前为崇门题曰娄侯之庙阅明年十月某日侯率僚友具牲币以落其成顾羊豕所丽石未有刻辞谓奎尝参预兹议使状其始末请文于作者若三侯德业之详则有吴志本传在】
　　王司徒祠在景德寺内祀晋王珉珉舍宅为寺故僧祀之【按景德寺记珉与其兄司徒珣旣以虎丘别业为寺而珉复自表见于此今郡城亦有景德寺则珣宅也】
　　孟尚书祠在县治仪门外尚书不知何人相传县趾即其旧宅
　　张公庙在县治东南三里祀宋张文定公方平公知昆山县有惠政故民祀之
　　刘龙洲祠祀宋诗人刘过过字改之庐陵人绍兴间客死昆山其后主簿赵希懋葬之马鞍山东斋之西冈复即东斋为祠后燬于兵元季知州偰傒斯与士人殷奎等修复之【宋凌万顷诗曾随荐鹗上天阍肯信荒山泣断防百歳光隂随酒尽一生气槩秪诗存塜倾平地藤萝合碑倚空岩雾雨昬纵是纸灰那得到落花寒食不开门元秦约龙洲先生湖海士矫矫髙风絶代闻持节去为金国使封书曾感献陵君筹边英畧生前志垂世文章死后勲坏塜年来谁洒饭愁看棘树鎻寒云杨维祯读君旧日伏阙防唤起开禧无限愁东江风雨一斗酒大地山河百尺楼龙川状元曾表怪冷山使者忍包羞白鹤飞来作人语道人赤壁正横舟国朝偶桓逺寻遗墓入烟林几度临风感慨深草暗颓垣春放犊霜寒宰木夜栖禽清江载雨孤舟梦异国登楼万里心泉下刘郎呼不起吟成哀些一沾襟沈愚文章人物迈时流袖拂天风万里游黄鹤楼前江月白买花沽酒醉中秋○中原望断独兴哀怀抱忧时欝未开斗酒彘肩风雨夕为谁辛苦渡江来】
　　事贤堂在报国寺东知县杨子器建祀唐县令王纲宋县令潘友文张方平程沂韩正彦巫自修元知州王安真潘昻霄
　　叶文庄公县人祠在儒学后祀吏部侍郎叶盛治二年知县杨子器建【吴寛记故吏部左侍郎諡文庄叶公正统中为兵科给事中己巳之变京师戒严公忠愤激发数日奏防七八上区处兵事悉中机宜自是有名于时后叅政山西擢都御史南北巡抚制御蛮荒功绩益着成化初召为礼部侍郎改吏部而终公苏之昆山人也旣殁几二十年慈溪杨君名父来知县事自以少知公名今获令兹土谓公之为人天下皆知其贤况郷人哉殁而祀于乡礼也顾学宫后有佛庐当撤者乃毁弃其像改公祠设位于中歳时率僚属师生拜而祀之他日托公之子壻兵部郎中虞君元凯来道其事而以记请夫世之仕者孰不急于政事有政事矣然无文学以资其识则所行者不免为俗吏之事又孰不重乎文学有文学矣然无气节以立其德则所能者不免有文人之讥故三者每患人不能兼而有之公之政事载于国史者甚备己不必论其书满家笃学考古至忘寝食所著述专以欧阳子为法纯雅明白其词蔼然平生尤慕乡先哲范文正公身虽已贵萧然犹寒士也谄佞之徒有所倚而起者恶之不忍与接其所自处重矣是以其名起于当时传于天下而士大夫置公于国朝名臣之列此岂无自而得者特公以中歳而殁使天假之以年其见于世者当又不止于此于戯惜哉寛初入翰林及接公而受其诲言然不乆去世窃以为恨而名父尝有斯文之契者况其为此又当乎人心故虽无文犹强书而复之祠成于治三年二月戊戌】已上先贤
　　景云大王庙祀唐尉迟敬德蔚州村相传敬德生此村故祀之或云敬德封吴国公故庙食于此
　　卜将军庙在卜山上【昔有人于庙下得断碑畧云府君姓卜名珍字文昭西河人唐寳厯元年终葬于昆山西鹿城郷界卜山礼也铭曰森森古栢宛转龙冈孤云乘盖日月县光千秋万古呜呼夜长不言将军之号亦莫详庙食之始】
　　巴王庙在县西北三保【旧传农人垦土得断碑云彭府君墓在巴王墓南由是知庙下有墓巴王彭府君莫知其详】
　　女娲庙在惠安郷大驷村娲妇山下
　　黄姑庙在县东三十六里地名黄姑【范志云父老相传尝有牵牛织女星精降焉女以金箆划河河水涌溢今村西有百沸河郷人异之为立祠旧列牛女二像后人去牵牛独祠织女祷祈有应歳七夕郷人醵集庙下占事无毫厘差旧有庙记今亡之按荆楚歳时记牵牛谓之河皷后人讹为黄姑然古乐府有云黄姑织女时相见李太白诗黄姑与织女相去不盈尺则指牵牛为黄姑李后主诗乃云迢迢牵牛星杳在河之阳粲粲黄姑女耿耿遥相望又以织女为黄姑事乆愈讹矣高啓诗农祭频来水庙扉银河东望失星辉天孙秋夜应相忆一去人间竟不归】
　　已上土人私祀
　　常熟县社稷坛在北门外旧在县西一里洪武三年移置【宋陶任古记有民人焉有社稷焉民为贵社稷次之临民所重莫先于社稷也常熟为邑亦古子男之国所寄以奉社稷之祀皆頽垣败屋坛壝隳圯任古至官之初会春祀莫遑展爼豆之事以荐此诚念无以报神休答隂贶越歳鸠工而治之不谋于公帑不假之民力取其有罪而不丽于法者命赎之壮者献其力富者助其资始于今年之孟秋报成于冬初坛壝垣屋为之一新虽无华丽亦使邑人知社坛之重察邑官之所存焉绍兴甲戌冬十月记黄应酉重修记开禧三年春霅川叶侯凯奉辟命来宰常熟始至有事于社稷顾坛壝隳圯屋宇荒茀慨然思缉之方缮学舍不果又明年始克成事旧趾筑土为坛旁上皆甓雪霜风雨之余易以动拔寸竹之椽若将压焉于是更甓以石易竹以木垣分中外低者高之墁者餙之靡罅弗补靡隙弗周纪始于嘉定二年秋八月告成于冬十月旣落嘱应酉为记应酉何人哉弗敢谢不能君子谓是举也有可书者三方其始至讲明农祀不忘本也及其欲修首及郷校不先神也迄于已成费捐公赢不及民也春秋一善必书兹举而三善备乌得不书十月乙卯迪功郎平江府常熟县尉巡捉私茶盐矾兼催纲黄应酉记】
　　风云雷雨山川坛在南门外旧在社稷坛内洪武三年移置
　　邑厉坛在北门外乡厉坛共六百一十三所
　　城隍庙在致道观东即东灵寺基洪武三年建正统七年知县郭南重修【吴讷记洪武戊申诏封天下城隍神应天府曰帝开封临濠太平和滁五府州曰王他府州若县曰公曰侯曰伯时常熟仍元制为州封神鉴察司民城隍灵祐侯庚戌诏定岳镇海渎城隍神号仍颁式造庙屏塑像用木主于时州已改县于是题木主曰常熟县城隍之神知县田义始自县迁今衮绣坊北辛亥勅郡邑里社各设厉坛以城隍主祭鉴察吏民善恶寻降仪注新官赴任必先谒庙与神誓祝词仪注悉出内降吾邑建庙垂七十余载朽蠧剥落日就頽圯知县事郭南愳无以揭防妥灵躬捐俸赀为众倡乃市材僦工经始于正统庚申十月落成于次年二月堂寝门庑宏壮轩豁视昔有加耆民时□龚鼐等相率谒予文惟城隍之祀经典弗载唐李阳冰缙云城隍祀记始着其事然无所谓封爵配位也自后繁防日甚更始于我明歴歳云乆或罔克尊吾邑得贤令屏除土偶鼎建祠宇将见神罔怨恫物无疵疠邑人之幸岂浅浅哉予耋眊笔砚乆絶而乐记兹庙亦欲昭掲盛制以示后
　　人云尔】　　　　　　　　　　已上通祀
