<!-- { "loadSidebar": true } -->
　　葛干孙字可久生有竒气貌伟特膂力絶人好击刺战陈之法以至隂阳律吕星数靡不精究长乃折节治经研覃渊邃入试屡下遂弃去不求仕肆力古学为文章陵轹古今沛如也父应雷取医书授之干孙稍治辄精而不屑施行或施之辄取异效一书生伤寒不汗发狂循河走干孙就捽置水中良久出之裹以重茧乃汗而解一女病四支萎痹目瞪不能食干孙命悉去其房中香奁流苏之属发借地版相土为坎舁女置之扄其扉戒家人伺其手足动而作声当报我久之女果举手足而呼干孙投药一丸女明日自坎中出葢女素嗜香脾为香所蚀故也壬辰徽寇转掠苏人震恐亷访佥事李仲善请干孙图之干孙劝城之以守然后请自往讨贼李从之卒城之而事戢明年语光福徐显曰闻中原豪杰方兴而吾不得与命也今六气淫厉吾犯咸池殆将死矣如期必于秋一日见武士开弓取挽之而彀归而下血亟命其子煎大黄四两子密减其半饮之不下问知之曰少耳亦无伤也我当以明年死今未也再服二两而瘉明年果卒年四十九所着惟医学启防经络十二论传
　　周南老字正道本道州人濓溪先生之后宋季徙吴祖才父文英自有传南老元季用荐授永丰县学教谕改当涂县代还会天下乱省臣奏为吴县主簿僧普益杀人久不得尸南老移檄责县神次日觉羣鸟飞绕有异迹其所止获尸于湖濵县称神明寻辟为浙省掾上书言时政六事曰开荒田节财用通盐法息奔竞辩礼分公铨选除两浙盐运司知事进淮南行省照磨改江浙行省进权本省理问国初徴诣太常议郊祀礼礼成发临安居住放还卒南老端毅好学其学本于义理而详于制度所着有易传集説丧祭礼举要姑苏杂咏拙逸斋稿子敏字逊学洪武中举任长洲县学教谕后与金华胡隆成同召以亲老辞归亲终改广东军器局副使子汝安溪主簿渊遂昌知县孙纲字文叙以荐授广东融县丞进知县卒纲治融十有八年有惠政于融成化中都御史韩雍以融人思纲不忘奏纲子奎为融丞未几进摄知县兼摄罗城懐逺二县后丁母忧改茶陵州判官卒
　　谢徽字元懿长洲人至正中以诗经中浙省乡试洪武初应召修元史史成授翰林国史院编修官兼教功臣弟子擢吏部郎中辞归洪武六年再起为国子助教卒徽博学工文词与髙启齐名所着有兰庭集弟恭字元功亦能诗所着曰蕙庭集
　　王彛字当宗其先蜀人父某教授昆山彛遂留居于昆又徙嘉定少贫读书天台山中师事孟长文长文为金履祥弟子故彛之学逺有端委为文精严缜密明畅英发不为谀词以逐时好时杨维祯以文章雄视东南一时多尚之彛独目为文妖作文诋之洪武初与修元史书成以母老辞归后与髙启俱坐魏观事卒
　　申屠衡字仲权长洲人少从杨维祯学通春秋为古文有法元季不仕自号树屋佣洪武三年徴至京草谕蜀书称防授翰林修撰以病免寻谪居濠上卒所着有叩角集同时有陶琛字彦珩者亦有文学洪武初以荐儒学官志尚髙洁工古篆书多得籕法子继字承伯枝江知县亦有能书名
　　傅着字则明常熟人中元乡试备牓洪武初与修元史为常熟县学教谕卒官潞州知州所着有味梅斋稿若干卷
　　王行字正仲吴县人家素贫贱父某为人雠药挈行自助行时数嵗阅药千品悉志其某某主媪喜听稗官小説【即今世俗所云门词】行黙记数本暇即为媪歌之主异之试授论语一帙翌日已成诵遂悉所储书恣其披阅三年辞去授徒城北一时文名大噪尤善谈论对客抽译经史援据今古纚纚不穷然家徒壁立几无留册叩其所自曰向得之药主人耳洪武初郡学延为训导诸生心颇易之以五经杂进问难行随问辨答无有凝滞众始惊曰王先生非词章之学也郡守魏观王观先后荐于朝不报晩嵗将游金陵或以时情叵测劝止之行不顾竟往馆于贵臣蓝氏蓝得罪行亦坐死行有文武才尤喜论兵负其所有以讫于难君子惜之所着有楮园集半轩集学言稿通意宜资墓铭举例唐律诗选共若干卷
　　钱逵字伯行呉县人父良佑字翼之博学工诗尤工篆元文宗时尝被防书农桑辑要大学衍义廷臣交荐宜馆阁不报至大间署吴县儒学教谕既代辄不复出自称江邨民逵刻意力学年四十余犹无宦情至正间江浙行省分治于苏始起家授登仕郎分省管勾架阁寻除本省检校官歴左右司都事陞淮南行省员外郎洪武初选诣太常议礼礼成发居凤阳未几放归后以事逮诣京卒逵为人淳厚雅饬稽古考订虽老不倦其书虽传家学而论者谓特过之篆行楷悉追古人妙处一时若防政王叔能平章达兼善咸推重之所着有橹巢藳从侄复常湖二学训导复子谧松阳教谕
　　金文征字徳孺嘉定人洪武中为本县儒学训导寻登洪武三年进士为延安府鄜州同知州境与川蜀相接素号难治文徴优为之仕终国子学録从兄玫字德进号劬生亦攻文词元季为长洲县学训导洪武初擢国子助教
　　顾阿瑛字仲英别名德辉昆山人少轻财结客豪宕自好年三十始折节读书益购古书名画彛鼎秘翫筑别业于茜泾西曰玉山集处日夜与客置酒赋诗其中四方文学之士若河东张翥会稽杨维祯天台柯九思永嘉李孝光方外之士若张伯雨于彦成元璞与凡一时名士咸主其家其园池亭榭之盛图史之富与夫饩馆声伎并鼎甲一时而才情妙丽与诸公亦畧相当风流文雅著称东南尝举茂材署会稽教谕辟行省属官皆不就张士诚入吴欲强以官乃去隠于嘉兴之合溪既而以子恩封武畧将军水军千戸飞骑尉钱唐县男及母丧庐墓阅释氏书有悟遂祝髪称金粟道人自题其像曰儒衣僧帽道人鞋天下青山骨可埋若説向时豪侠处五陵鞍马洛阳街洪武初随其子元臣迁临濠卒所着诗曰玉山璞藳萃亭馆篇咏刻梓曰草堂名胜集又刻交游诸公诗自杨维祯而下四十余家曰草堂雅集同时有沈万三及福山曹氏亦以财雄于吴而文雅不及
　　郭翼字羲仲昆山人少从衞培学邃于易为文词必欲追古作者杨亷夫谓其文可方轨西京李孝光谓其诗佳处与人不同调翼素有大志尝出策干时贵不能用遂归耕娄上老得训导官竟与时忤偃蹇以终自号东郭先生又自称野翁所着有林外野言
　　秦约字文仲其先淮安人宋直龙图阁观之后始迁崇明其后再迁昆山父玉字德卿业儒有至行门人私諡孝友先生约至正间官崇德州教授洪武初应召试慎独箴拜礼部侍郎以母老辞归再以宝钞束帛徴诣京上疏陈乞复书院书堂义学例当复旧守令之选另立一科四十莅职百日举代郡邑三年造册与志书同进以备国史采择上悦以约年老难任繁剧计五百里授以儒官得溧阳教谕御史练则成待制吴沈荐约宿学遗老合在馆阁不报在溧阳八年请老归卒约文章务求理胜而诗尤工张潞公贡尚书师泰尤所推重所着诗文曰樵海集别有师友话言樵史补遗孝节録诗话旧闻崇明志
　　马麐字公振太仓人元季避兵于松江之南园池亭榭幽閴自娱屏絶世虑日诵经史为人不事脩饰乐与贤士大夫交杨亷夫深器重之长于诗歌有醉渔草堂二集
　　袁华字子英昆山人少頴悟不羣读书一二过辄记诵不忘工诗尤长于乐府与顾阿瑛友善其家所藏书画悉经品题杨维祯尤重其人以才子目之洪武初为郡学训导后以其子为吏被罪坐累卒于京师所着有耕学藳又有易恒九成者宋莲峯先生斗南之后亦能诗励行与华同为顾氏客洪武中应荐至京以老辞归有陶情集
　　偶桓字武孟太仓娄江人少尝接识杨维祯倪瓉瓉谓其诗有超乗挽繮之力日升川至之渐洪武中以荐为崇安从事授广西桂林河泊大使终荆门州吏目所着有江雨轩集醉吟録凤台吟啸集
　　殷奎字孝章一字孝伯其先自华亭徙昆山少从杨维祯授春秋尝应乡试不利遂谢去洪武四年以荐赴京试髙等例授州县职因母老请近地便养忤意调陜西咸阳教谕尽心教事在任四年念其母不置郁郁而死年止四十有六门人私諡文懿先生奎文章精审有法尤深于性理勤于纂述所着有道学綂绪图家祭仪昆山志咸阳志闗中名胜集陜西图经娄曲业稿支离藳渭城寐语奎二弟壁字孝连箕字孝扬俱明经荐干孝友奎卒壁间闗数千里迎其柩归箕举秀才试广西佥事终太平府推官
　　张简字仲简郡人初为黄冠师元季兵乱以母老归养遂返巾服简通儒家书尤工于诗饶介自号华葢山樵尝延诸文士赋诗时髙杨辈咸在简诗第一即席赠黄金一饼有集若干卷金华王伟为之序
　　叶颙字伯卬呉县人家洞庭东山父国英倜傥好结内名士儒学提举李祈国子助教宇文公谅并主其家故颙学有端绪尤长于诗元季中江浙行省乡试署和靖书院山长意颇不乐挟策走燕京会天下乱流落濠亳间比归而家已荡然故人耿炳文以讨张士诚累功封长兴侯遣人招颙欲荐于朝颙曰时去志违年几知非无庸是为也乃益放情诗酒佯狂自恣自称浮丘醉史竟客死长兴又有许光逺者亦家洞庭洪武初应召至京献诗又陈省刑薄赋之策以老乞归赐布袍放还今山中有许山人林亭
　　萧□字元则其先楚人国初徙居吴江再徙郡城其学长于春秋毛氏诗读书乐道不求禄仕人称竹园先生所着有湖山樵寓集子二潭字孟南庚辰进士终建始知县湘字仲南永乐中举秀才授中书舍人终大理评事俱有文学
　　邹奕字道呉江人秀目美髯貌若玉雪论议英发文词髙古至正中登进士调饶州録事洪武初职风纪出知贑州府坐事谪甘肃二十余年永乐初以蹇忠定公义荐召还有吴樵藳
　　张适字子宜长洲人父泽元海道万戸府总管适幼頴悟十嵗能赋诗弹琴时称竒童尝以诗经应江浙乡试元季天下乱遂隠居不仕洪武初以秀才召擢水部郎中病免后复以明经荐授广西布政司理问所提控案牍调滇池鱼课司大使考满改宣课司大使卒适博学攻诗文与髙启杨基齐名所着有乐圃江馆南湖滇南及甘白诸集孙祝宣德间由进士除大理评事正綂初上疏言畿甸旱蝗乞蹔停徴税放免匠役蠲除倒死马匹以苏民困后坐事左迁处州知事改刑部检校陞大理左寺正陞保定知府致仕卒
　　陶振字子昌吴江人少学于杨维祯兼治诗书春秋三经洪武末举明经授本县学训导尝坐佃居官房逮至京进紫金山等三赋得释改安化教谕卒振天才超逸诗语豪隽有名于时所着有钓鼇集
　　周砥字履道呉人号匊溜生博学攻诗豪放自好尝寓居无锡转徙宜兴之荆溪与马治孝常者穷山水之胜着荆南倡和集晩归吴中复与髙杨诸人结社兵兴去客会稽竟死于兵砥效东坡书甚工亦工画山水
　　钱苏字更生常熟人博学专攻性理洪武十年应诏上书至中书长揖不拜左右以为言苏曰未拜天子不敢先拜丞相遂于本省听办事务数月不得召会有诏募撰祭元幼主文苏亦拟撰以进有云朕之得复吾地方之固有汝之失弃其朔从所本无朕固无媿于汝汝亦将奚憾于朕哉上得之大喜即日召见欲官之以老疾辞赐归卒苏初名沂字伯与洪武初坐事当刑其子迪代之死故易今名曽孙昕字景寅宣德进士歴官湖广布政以亷慎著称同时有鱼侃者亦常熟人歴官开封知府亦有亷名然昕故富家而侃贫人尤难之盐山王公在吏部时常称曰富不爱钱钱昕贫不爱钱鱼侃
