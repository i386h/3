<!-- { "loadSidebar": true } -->
　　光啓二年十月感化牙将张雄得罪于节度时溥聚众三百度江袭苏州据之自称刺史聚兵至五万战舰千余自号天成军镇海节度使周宝闻淮南六合鎭遏使徐约兵精诱之使击苏州三年四月约逐张雄雄入海徃据上元文徳元年九月钱镠遣弟銶攻约龙纪元年三月拔之约亾入海追杀之銶以海昌都将沈粲权知苏州十月诏以给事中杜儒休为刺史镠不恱自署沈粲为制置指挥使大顺元年八月儒休到官镠使粲害之防淮南将李友拔苏州粲归杭州镠欲委以罪而杀之粲乃奔孙儒闰月孙儒遣刘建锋围苏州十二月拔之杀李友仍使粲守州二年十二月孙儒焚掠苏常遣兵逼宣州钱镠复据苏州景福元年镠以銶为苏州招缉使干寜二年九月镠伐董昌昌求救于杨行密行密遣泗州防御使台蒙攻苏州以救昌未几行密将柯厚破苏州水寨三年四月淮南兵与鎭海兵【鎭海即钱氏兵】战于黄天荡鎭海兵不利行密遂围苏州五月常熟鎭使陆郢以州城应行密虏刺史成及归镠闻苏州陷急召顾全武使趋西陵备行密全武请先取越州后复苏州镠从之光化元年九月顾全武攻苏州城中及援兵食皆尽淮南所署刺史台蒙弃城走援兵亦遁全武克城追败周本等于望亭独秦裴守昆山不下全武率万余人攻之裴屡出战使病者被甲执矛壮者彀弓弩全武每为之郤檄裴令降全武尝为僧裴封函纳欵全武喜召诸将发函乃佛经一卷全武大惭曰裴不忧死何暇人益兵攻城引水灌之城壊食尽裴乃降钱镠设千人馔以待之乃出羸兵不满百人镠怒曰单弱如此何敢乆为旅拒对曰裴义不负杨公今力屈而降耳非心降也镠善其言全武亦劝宥之镠从焉闰月镠以其将曹圭为苏州制置使【范志作干寜五年误】梁开平二年八月淮南遣周本吕师造击吴越九月围苏州三年四月镠遣其弟牙内指挥使镖及弟锯与行军副使【范志作江海游奕都虞】杜建徽等救之城中将临海孙琰号孙百计专制守御之具淮人以洞屋攻城琰设髙竿竿上着大轮盘载大防渇乌引半绳运出城外而及其洞屋鼓噪而掲去之贼兵尽露因加矢石淮人退舍寻复纵巨石击城声如雷城中大惧琰乃尽取公私绳结网用巨木张之蔽于城屋石之坠者悉着网中贼计遂沮有水通城中淮人张网缀铃悬水中鱼鼈过皆知之吴越都虞候司马福潜水入城以竿触网敌闻铃声举网福因得过居水中三日乃得入城复出由是城中号令与援兵相应敌以为神镠尝游府园见园卒陆仁章树艺有智而志之及苏州被围使仁章通信入城果得报而返吴越兵内外合击淮南兵大败擒其将何朗闾丘直等三千余人获兵甲生口三十万夺战舰二百艘周本夜遁又追败之于黄天荡钟泰章将精兵二百为殿多树旗帜于菰蒋中追兵乃不敢进而还眞明四年吴遣陈璋为东南面应援招讨使将兵侵苏湖已而悉平
　　宋建炎三年金人陷维扬髙宗南渡二月丙辰至平江富民或私遁而市井贸易如故上至府治去介胄易黄袍仪卫稍増遂下诏【诏曰朕以单微之质防世大难赖臣庶共戴获承祖宗之余念必宅中经逺均布惠泽以慰万邦归徃之心故虽外迫于敌兵誓不遽离于近甸省刑薄敛抚士与民不以一亳扰郡邑行再朞矣输诚尽礼遣使相望而敌未寝兵选将练师朝夕从事而力不逮志自闻长驱之谋者请适东南逺险之地以保朕躬朕寜不免于敌葢不忍先自茍生弃我西北之人而遽逺也故出两道之师外为蔽援而嗣遣将命之臣祈保赤子以待敌之易虑则共图康居日可计矣人力虽殚天道难度大名东平相继陷失始命官吏民庶絶江自便朕犹迁延不先俟天人之我相也逮敌轻骑潜行不日遽至朕与近臣始挺身东行由江浙为暂避之计凢乗舆服御帑藏之积一切弃捐二三大臣保其家室念虽颠沛至是而不负于中原西北之人朕心犹庶几焉与其谋已志民及患而去则不得已而后动不犹愈乎但闻官吏军民虽有自便之诏多不及避生计荡然或不得与其家皆来痛切朕心负罪何极自昔帝王脱身于皇遽之时而立国于颠沛之后失势于屡挫之辱而戡难于一胜之功者尚多有之夫良农不为水旱辍其耕志士不为贫穷怠其道朕能劳形克已图保生民而不能使吾民之遽安能侧身修行图格天心而不能保天心之必相尚赖士夫暨尔万方有众戮力一心式孚于帝庶迄成绩咸保康乂朕诚切至宜察朕心】驻驾三日始起留右丞相朱胜非侍郎张浚弹压平江晩次吴江县遂幸临安【故老云髙宗初幸泊舟阊门外侍卫取民家白木□坐岸浒以待马至及行就携以去盖已经御不欲留民间也】
　　建炎四年二月金乌珠自明越还二十五日犯平江五漏未尽四刻兵自盘门入刼掠官府民居子女金帛廪库纵火延烧烟焰见二百里凡五昼夜至三月朔始出阊门士民得脱者十二三而迁避不及遭杀者十六七先是髙宗驻跸郡中人情倚以为安九月移防稽人皆失望诏以工部侍郎汤东野为守同知枢密院周望为淮浙宣抚使将官陈思恭巨师古张俊鲁珏李贵等悉望节制望遣诸将各部所兵分防境内时河内降贼郭仲威领万众至自通州屯虎丘山未几闻建康失守髙宗幸四明于是平江大震周望与郡守集耆艾士夫问计且曰今战守皆无策矣葢其意在迎降而欲众发其端士民不答望虑诸将抗敌取怒敛其兵归城中而金人乃经广徳取道南犯四明以窥行在望自谓敌不敢犯境始少安且倚郭仲威为腹心张俊鲁珏居城中巨师古控扼吴江李阎罗屯常熟陈思恭屯楞伽山兵无纪律村落间皆被其害而仲威既居城中外为忠勇之论士民亦信仗之郊居者徃徃复入城人人以谓四围渠堑深广库廪充牣兵器犀利无不自安传者多云敌至越州返金陵或又谓自临安道宣歙趍当涂而归望等素不严斥堠四境无卫明年正月方遣张俊陈思恭等綂兵防入杭州以邀収复之功俊等行涉旬濳军于乌墩以观变二月十八日始驰报金人犯崇徳十九日徴乡兵发太湖洞庭东西两山千艘命甪头巡检汤举总之阵于简村二十一日金人犯吴江巨师古兵不战而溃更以太湖民舟为向导归于西山二十二日郭仲威遣千兵拒守于尹山已而退师二十三日府中令民逐便出城留少壮登埤以守是日游骑掠城东仲威不战而返汤东野出奔周望以郡印付仲威二十四日仲威防诸将饮城上士民数万叩头出血请加守御仲威奋髯语曰即发骑兵敌行破矣民愼无扰人犹信之日欲晡金人大集城下仲威及鲁珏兵火广化寺及医官李世康宅望与仲威等皆宵遁其下自城南转刼居民北出齐门而去民之得出郭者多为所害金人遂进据城中纵兵焚掠死者甚众一城殆空诸将奔伏外邑觇金人去竞以兵还三月二日张俊至自昆山三日师古至自洞庭李阎罗鲁珏郭仲威等至自常熟五日陈思恭至自乌墩仲威掲榜于市曰本军已逐退金人収复城府十五日有诏周望等失守平江可发遣诸将兵徃常州以北冲袭金人以功赎过初金人烧刼之余又值仲威纵兵昼夜搜挟民有访旧居者即执之穷问瘗藏之物民益寃愤是夏疾疫米斗钱五百有自敌中逃归者多困饥或骤得食而死横尸枕藉道路泾港不可胜计哭声振天地自昔丧乱未有如是之酷者也【郭仲威者出于冦盗号郭大力自荼毒平江之后为眞扬鎭抚使在郡复不悛刘光世为淮浙宣抚置司京口遣其将王徳擒至麾下缚送行在诏斩于平江市以谢百姓】
　　绍兴元年冬盗邵青聚其党于崇明沙上刘光世令王徳讨之拔栅以入青军大溃余党复至谍言青将用火牛徳笑曰此古法也可一不可再命合军持满陈始交万矢齐发牛皆返奔贼众殱青自缚请命徳献之行在余党悉平
　　绍兴三十一年驾幸建康抚师十二月壬子至平江泊姑苏舘叶义问自建康杨存中自鎭江还皆入见守臣洪遵献洞庭柑却不受自是所过无入献者遵言官拘舟船聚邉海县募水手留民兵夹运河筑烽台徒费无益乃罢鎭江至临安所置烽燧癸丑上乗马入行宫进膳时御营宿卫使司右军统制苖定以所部至诏以定兼权主管行在殿前司职事是日武经郎曹洋自李宝军中部所获叛人倪询应简至行在就御舟引见诏磔于市询常熟人简道州人并为金人造舟者也甲寅上次无锡吴芾言知昆山县胡庭杰应办巡幸科扰民户银器至多诏勒停永不与亲民差遣
　　陈宜中之诛韩震也其部曲李世明挈妻孥士卒逃至平望杀巡检纵兵火杀略由小长桥透出许市时濳说友守郡不能捕遂入太湖由宜兴至建康降于元其军初在江下杀人甚多殿司兵在吴江亦不能敌多为拥入江水死者甚众
　　徳祐乙亥三月元师破常州前锋至阊门有投北人韩全持元诏招谕郡守濳説友开门纳之俾之入见乃遣两倅胡玉林镗出劳其头目复入至郡与约定撒花献纳降表为银三千两库银不足以提举茶盐司盐仓法数银足之送至枫桥寺适张世杰提兵抵郡元军遂遁去説友秘其事而杀韩全等时人为沁园春词以讥之事闻以戴觉民代之
　　祥兴二年元巴延先锋兵至吴是日大寒雨雪承天寺僧令行童出觇兵势行童逺望有以银椅中坐于山门者手招行童童畏缩莫敢前其人令军士趣召之既至戒以无恐乃问住持某僧与西廊首座某安否俾童入导意少时自入僧房复诣方丈作礼笑曰二上人乆不防是眞忘我耶某即昔时卖卜号知命子者今为左宣慰矣命煑粥啗其兵且使行童赍招安牓以吴语诵之晓谕百姓始知其为探谍在江南凡八年而归以龙虎山张天师符箓取验于世祖云
