<!-- { "loadSidebar": true } -->
　　叶清臣字道卿本乌程人父参字少列咸平中进士兵刑二部郎中知苏越湖三州终光禄卿谢事居吴遂为长洲人清臣幼敏异好学善属文举进士知举刘筠竒其策擢第二宋进士以策擢髙等自清臣始授太常寺奉礼郎佥书苏州观察判官事还为光禄寺丞集贤校理通判太平州知秀州入判三司户部句院改盐铁判官上言请遣使循行天下知民疾苦察吏能兴太学选置博士许公卿大臣子弟补学生重县令诸科举人取明大义责以策问省流外官无得入仕听武臣终三年丧罢度僧废读经一业训兵练将慎出令简条约文多不载出知宣州累迁太常丞同脩起居注判三司盐铁句院进直史馆京师地震上疏极言时阙失范仲淹余靖以言事被黜天下之人齰舌不敢议朝政者将二年愿深自咎责许忠直敢言之士庶几明威降鉴数日仲淹等皆迁徙会诏求直言清臣复上疏言大臣专政仁宗嘉纳之宝元初清臣请外为两浙转运副使并太湖有民田豪右据上游水不得泄民莫敢诉遂请疏盘龙滙沪渎入于海人赖其利康定初以右正言知制诰知审官院判国子监时陜西用兵赵元昊围延州既解去钤辖内侍卢守懃与通判计用章讼于朝朝议薄守懃罪流用章岭南清臣悉疏其事而守懃降湖北兵马都监时西师急于经费擢为起居舍人龙图阁学士权三司使公事始编前后诏敕删去簿帐冗长者而谨其出纳焉清臣与宋庠郑戬善为吕夷简所恶庆厯初出知江宁府入为翰林学士知通进银台司句当三班院丁父忧服除以翰林侍读学士知邠州道繇京师因请对改澶州进户部郎中知青州徙知永兴军浚三白渠溉田逾六千顷上御天章阁召公卿出手诏问当世急务清臣条对极论时政阙失言多劘切权贵会河决商湖北道艰食复以为翰林学士权三司使皇祐元年上御便殿访近臣以备边择将之畧清臣上对今辅翊之臣抱忠义之深者莫如富弼为社稷之固者莫如范仲淹谙古今政事者莫如夏竦议论之敏者莫如郑戬方面之才严重有纪律者莫如韩琦临大事能断者莫如田况刚果无顾避者莫如刘涣宏达有方畧者莫如孙沔至于帅领偏裨贵能坐运筹策不必亲当矢石者王德用素有威名范仲淹素练军政厐籍久经边任皆其选也狄青颇能驭众蒋偕沈毅有术畧张亢倜傥有胆勇刘贻孙材武刚断王德基纯慤劲男此可补偏裨者也时清臣以河北乏兵食自汴漕米繇河隂输北道者七十余万又请发大名库钱以佐边籴而安抚使贾昌朝格诏不从清臣固争疏其跋扈乃徙昌朝郑州清臣为侍读学士知河阳卒赠左谏议大夫清臣天资爽迈遇事敢行数上书论天下事陈九议十要五利皆当世可行者有文集一百六十卷子均字公秉尚书司封员外郎知洪州又以集贤校理再任熈宁中知苏州清臣从曾孙梦得
　　梦得字少蕴嗜学早成多识前言往行谈论娓娓不穷登进士第调丹徒尉徽宗朝自婺州教授召为议礼武选编脩官用蔡京荐召对言自古帝王为治广狭大小规模各不同然必自先治其心者始今国势有安危法度有利害人材有邪正民情有休戚四者治之大者也若不先治其心或诱之以货利或陷之以声色则所谓安危利害邪正休戚者未尝不颠倒易位而况求其功乎上异其言特迁祠部郎官大观初蔡京在相位向所立法度已罢者复行梦得言周官太宰以八柄诏王驭羣臣所谓废置赏罚者王之事也大宰得以诏王而不得自专夫事不过可不可二者而已以为可而出于陛下则前日不应废以为不可而不出于陛下则今日不可复若徒以大臣进退为可否无乃陛下有未了然于中者乎上喜曰迩来士多朋比媒进卿言独无观望遂除起居郎时用事者喜小有才梦得言自古用人必先辨贤能贤谓有德能谓有才故先王尝使德胜才不使才胜德崇宁以来在内惟取议论与朝廷同者为纯正在外惟取推行法令速成者为干敏未闻器业堪重识度经逺者特有表异恐用才太胜愿继今用人以有德为先二年累迁翰林学士极论士大夫朋党之弊专于重内轻外具乞身先众人补郡蔡京初欲以章贯宣抚陜西取青唐梦得见京问曰祖宗时宣抚使皆是见任执政文彦博韩绛因此即军中拜相未有以中人为之元丰末神宗欲命李宪虽王珪亦能力争此公所见也昨八宝恩遽除贯节度使天下皆知非祖宗法此已不可救今又付以执政之任使得青唐何以处之京有惭色然卒不改三年以龙图阁直学士知汝州寻落职提举洞霄宫政和五年起知蔡州移帅頴昌府发常平粟振民常平使刘寄恶之宦官杨戬用事寄括部内得常平钱五十万缗请籴粳米输后苑以媚戬委其属持御笔来责以米样如苏州梦得上疏极论頴昌地方与东南异愿随品色不报时旁郡纠民输钱就籴京师怨声载道独頴昌赖梦得得免李彦括公田以黠吏告讦籍郏城舞阳隠田数千顷民诣府诉梦得上其事捕吏按治之郡人大悦戬彦交怒寻提举南京鸿庆宫改帅杭州建炎初胜捷军校陈通作乱拘梦得杀运判吴昉及副将白均等高宗驻跸扬州迁翰林学士兼侍读除户部尚书陈待敌之计有三曰形曰势曰气形以地理山川为本势以城池刍粟器械为重气以将帅士卒为急形固则可恃以守势强则可资以立气振则可作以用如是则敌皆在吾度内矣因请上南巡阻江为险以备不虞又请命重臣为宣总使一居泗上总两淮及东方之师以待敌一居金陵总江浙之路以备退保疏入不报既而上驻跸杭州迁尚书右丞奏监司州县擅立军期司掊敛民财者宜罢上谕以兵食二事最大当择大臣分掌顔岐康允之皆嫉梦得又与朱胜非议论不协会州民有上书讼梦得过失者上以梦得深晓财赋乃除资政殿学士提举中太一宫专提领户部财用充车驾巡幸顿递使辞不拜归湖州绍兴初起为江东安抚大使兼知建康府兼寿春等六州宣抚使时建康荒残兵不满三千梦得奏移綂制官韩世清军屯建康崔增屯采石阎臯分守要害会王才降刘豫引兵入寇梦得遣使至张伟谕才降之以其众分诸军濠寿叛将寇宏陈卞虽阳受朝命隂与豫通梦得谕以祸福皆听命及豫入宏卞击败之八年除江东安抚制置大使兼知建康府行宫留守又奏防江措画八事曰申饬边备分布地面把截要害约东舟船团结乡社明审斥堠措置积聚责官吏死守又言建康太平池州要隘口江北可济渡者共十九所愿聚民兵把截要害命诸将度敌形并力进讨金宗弼犯含山进逼歴阳张俊诸军迁延未发梦得见俊请速出军曰敌已过含山万一金人得和州长江不可保矣俊趣诸军进发声势大振金兵退屯昭闗明年金复入侵遂至寿州梦得团结沿江民兵数万分据江津遣子模将千人守马家渡金兵不得渡而去初建康屯兵歳费钱八百万缗米八十万斛货务所入不足以支至是禁旅与诸道兵咸集梦得兼总四路漕计以给馈饷军用不乏故诸将得悉力以战诏加观文殿学士移知福州兼福建安抚使海寇朱明猖獗诏梦得挟御前将士便道之镇或招或捕或诱之相戕遂平寇五十余郡然颇与监司异议上章请老特迁一官提举临安洞霄宫寻拜崇信军节度使致仕十八年卒于湖州赠检校少保
　　程师孟字公辟髙祖思吴越营田使徙家苏州师孟起进士知吉水钱唐二县皆有政声通判桂州庆厯中诏近侍各举所知栁植施昌言以师孟荐知南康军楚遂二州提防夔路刑狱泸戎数犯渝州边使者治所逺在万州有警率浃日乃至师孟奏徙于渝适凶歳以常平粟振民不足即矫发他储不俟报吏惧白不可师孟曰本道至都五千里必俟报饿者尽死矣竟发之全活四十余万徙河东路岢岚等郡无常平粟边民饥或窜出境师孟请出祠部牒募民纳粟置仓廪以储之晋地多土山旁接川谷春夏大雨水浊如黄河俗云天河可溉灌师孟劝民出钱酾渠筑隁淤良田万八千顷裒其事为水利图经颁之州县召为三司度支判官居一歳知洪州歳积薪为江隄师孟始叠石易薪以纾民力浚章沟揭北闸以节水升降后无水患兴利除害一方甚赖之英宗即位召判三司都磨勘司委以商度河北四场利害师孟请减物直偿阁欠以来北贾接伴契丹使萧惟辅曰白沟之地当两属今南朝植栁数里而以北人渔界河为罪岂理也哉师孟曰两朝当守誓约涿郡有案牍可覆视君舍文书滕口説讵欲生事耶惟辅媿谢使还除利路转运使改江西路盗发袁州州吏为耳目久不获师孟械吏数辈送狱盗即成擒初江西茶禁既通赋民纳茶租号白纽钱师孟奏令鬻茶者计斤输称头钱代其数以除民患至熈宁中以师孟之请颁下诸路俄传交阯为寇加直昭文馆知福州筑子城建学舍礼贤才兴教化罢铁钱饩疾救荒苏息以万计治行最东南闽父老谓国朝守郡者谢泌以惠爱着蔡襄以威名显兼之者程公而已移知广州大脩学校日引诸生讲解负笈而来者甚众诸蕃子弟皆愿入学以右谏议大夫再任在广六年威爱并行初州城为侬寇所毁即有警民骇窜方伯踵至皆言土疏恶不可筑师孟作西城广十二里及交阯陷邕管闻广守备固不敢东上遣中使抚问召判三班院又念前功以为给事中集贤脩撰判都水监贺契丹生辰至州契丹命席迎者正南向州官西向宋使价东向师孟曰是卑我也不就列自日昃争至暮从者失色师孟辞气益厉叱傧者易之于是更与迎者东西向明日涿人饯于郊疾驰过不顾涿人移雄州以为言坐罢归班改判将作监起知越州寛猛适中而事自治民愈爱戴之师孟喜游山民为开道稽山门外号广平路官制行换太中大夫寻以通议大夫知青州京东安抚使朞年告老迁正议大夫致仕哲宗即位授光禄大夫卒年七十八师孟累领剧镇为政简而严所至囹圄空虚道不拾遗罪非死者不以属吏发隠擿伏如神得豪恶不逞跌宕者必痛惩艾之至勦絶乃已所部肃然洪福广越为立生祠为人乐易纯质喜为诗效白乐天而尤简直至老不改吴语与王安石有场屋之旧晩相遇犹如布衣时既归吴过蒋山安石为留数日谓之曰君尚欲仕乎曰犹可更作一郡安石大喜知其无隠情也朱长文论师孟为政以为韦丹治豫章孔戣帅岭南常衮化七闽无以加也天下以为才卿吏师米芾亦云师孟以文学登科以政事跻显以言语出疆以恬退告老足之所及功利蔚起所着诗集二十卷奏议十五卷
　　徐祐字受天静海人擢进士第为吏以清白称官至左司员外郎以都官郎中致仕庆厯中屏居苏州作山亭胥门外为登临之地与叶参为九老会卒年七十五子仲谋典郡持节以职方郎中致仕
　　崇大年字静之庆厯进士厯知青田县民病无以纳和买大年悉令冬熟州符督责追杖县吏大年曰年防民苦催督必破产虽杖胥史三五辈尚可寛一邑之民至冬民输无不足者徙知浦城县旧设两栈民以事追去无轻重悉置栈中大年曰此以牛马吾民悉命撤去以疾匄分司归呉日与程师孟诸老觞咏燕游号吴门十老大年志尚夷旷恬于势利不求闻达辞却荐辟浩然易退吴士自陈君子之奇以后大年继有贤称分司后十三年致仕又十四年卒年八十二朱长文与乡人议諡谓黔娄辞国有余富其諡曰康渊明隠约就闲其諡靖节大年当有道之世秉难进之节韬章蕴能不自表襮仕而知止贫而亡忧凛然有古髙士之风因諡康靖先生
　　闾丘孝终字公显尝知黄州作栖霞楼为野中胜絶未几挂冠归与崇大年辈以耆德著称乡里苏轼云苏州有二丘不到虎丘即到闾丘其为名流推重如此
