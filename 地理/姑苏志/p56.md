<!-- { "loadSidebar": true } -->
　　吴县旧治秦汉时故处在子城东北打急路桥之东唐分州城东南地置长洲县遂移置府治西北二里县基本雍熈寺菜圃官与之互换云【雍熈砧基作禇家巷】宋仍之元徙谯楼内府治之右至正末张氏迁于永定寺后【十六观堂旧基】淳熈十二年赵善重建县门并书额寳庆三年赵善瀚剏门楼淳祐三年魏廷玉重修前有井二亦善瀚剏西曰惠泉【施清臣铭】东曰义井【唐梁肃记在春秋时列国各有属邑其主者鲁谓之宰楚谓之尹晋谓之大夫秦时天下始置令长宅一同之内操赏罚之柄有人民焉有社稷焉风俗善败本乎身黎元安否系其政其体大矣自京口南被于淛间望县十数而吴大国家当上元之际中夏多难衣冠南避寓于兹土参编户之一由是人俗舛襍号为难治加以州将有握兵按部之重邑居当水陆交驰之防承上抚下之勤征赋邮传之繋倍百他县伙乎其中不可胜纪大厯十一年天官择可以长民者于是范阳卢公繇太原府祁县令为之外寛内明敬事而信政本于仁饰身以文下车三年阖境之人安居乐义而不知安乐之所从来盖平以和也夫君子立身论道之通塞不论位之升降吴县下畿服一等公俯而为之抑选部为官择人而其履道从政所由然也予知者敢録其实书于东序以播其令闻时十四年二月甲子翰林学士梁肃记此记得之书中若其姓名则不复可考矣郭受记厥今天下经用之所资百货之所植东南其外府也度淮而南济江以东督府且十附城且百而田畴沃衍生齿繁伙则呉实巨擘焉予尝登灵岩之巅俛而四望畎浍脉分原田碁布邱阜之间灌以机械沮洳之濵环以茭楗则舄卤硗确变为膏泽之野苹藻葭苇垦为秔稻之陆故歳一顺成则粒米狼戾四方取给充然有余出平胥口以临震泽积水无涯两山对峙桑田翳日木奴连云织纴之功苞苴之利水浮陆转无所不至故其民不耕耨而多富足中家壮子无不贾贩以逰者繇是商贾以吴为都防五方毕至狱市襍扰缙绅以吴为乐土侨民闾里几亚京雒为政者急之则怨而骇缓之则弛而肆泛然而多容则请谒纷纭几至于骫法毅然而多拒则谤詈丛集必困于逰谈宰字之任信难矣右通直郎许君来领是邑直方不挠有肮脏之风简易无苛得调胹之术盖常急于豪猾缓于善柔整其大纲阔其细故为之期年而县告治元祐六年霪雨败稼吴民阻饥君日慰藉而拊循之赈给务均防隠求实不事虚名而为文具也予以是知君之笃于从政也举兹以旃则其于整雕弊而应盘错也何有焉水菑之明年君且代矣乃悉求前为此县者之名氏爵里将书而刻诸石顾其僚郭受曰吾为是俾来者有攷焉尔子为我序诸辞不获命因防叙吴风而毛举君政之一二许君温陵人世为学家甚博而文异日显用于时当不独以循吏称也元祐七年五月初一日县尉兼河塘沟洫郭受撰乾道三年范成大续记吴令壁有记尚矣唐大厯己未梁肃为之词者令卢某所立石亡而文传本朝元祐壬申郭受为之词者令许公辅所立石虽存而中更兵烬缺裂无几后七十有六年晋陵袁君祖忠政成将归始治二石更刻之又断自建炎以下为之续记实乾道纪元之三祀歳在丁亥距大厯垂四百年而题名三立相望可攷吏民以为盛事然吴之为壮县固自昔志之气俗之生聚之繁览观之胜着于二碑者自若独官事抢攘日不暇给必出于甚难而后能善治视昔不同者非特吴为然余行四方所过县邑数十百见大夫皆厌苦其官赍咨太息悔向之来而忧后之不得脱余私恠其説甚哉何至于此及切磋究之使一言其详则曰古吏忧民而已今顾不然蕞尔邑负责犹数钜万昼夜薄遽唯钱谷之知且不能报期防有如一日姑舎是而用力于民不崇朝百适满矣彼赍咨太息厌苦而欲脱者真有味其言哉今夫急催科则愧政专抚字则愧考兼善之诚难若袁君盖几于无愧者其政先理而后情弛例而举法故吏不能并縁士不敢奸以私民有讼自揣不当胜望寺门心醉郤去直者家居待报曰无庸谒吏明府自辩此坐堂上再期人信之如一日至于大官之间须求于不有责课于非时则又从容办给弗以厉民率常最于他邑呜呼可谓难也已旦莫去此至大官势益易于为县其所成就何可量按续记所登载无虑三十人而未有显者必将自袁君始傥余言犹信来者尚勉之八月十五日左奉议郎主管台州崇道观范成大记并书】
　　知县防祥符图经云在州西北一里【前志云绍兴三年蒋结建】防西有平理堂天圣中徐的建后更名无倦【端平中王良能为县殿讲蒋璨书氷壶二字掲于此乃以唐姚元崇氷壶戒刻石】淳祐初改曰近民堂南北有小山南亭曰松桂北曰高防皆淳熈五年赵不忿建防东有勤清堂淳祐初魏廷玉建【刘震孙命名王遂记】开禧间吴机剏明恕堂饶虎臣改美锦堂山上有琅然亭东南有亭名河阳图【销收沚取桃李杂植因名】又有拙轩莞尔清心二亭亦机所作
　　延射亭在平理堂西天圣七年冯允成作【节度推官章珉记胥台故封为一都防郡领五邑吴实首之百里之封五品之令曩歳限以常调治付中诠是将赤子奉其吐齧国家精求治本重字人之寄近制铜墨之任阙即以京僚洎朝列或幕賔补之先是继署占胜逼于闾闾绵厯歳祀梁木将坏乃有前宰棘寺丞徐君缮完之圩墁讫功移符罢去则今南越郡计冯君实代之也君世袭衣缨练明吏术下车未几政用佳茂廼因圆讼之隙周睨廨舎患无清旷之所得奉防息之娱县之西偏旧有幽圃俯于佛舎并吞仍歳君披图按籍命工粪除叠缭垣以入之繇是砥平其基而岿然为亭云集枝筑而岌乎为堋防以佳木之清畦以杂花之英穿沼以沧溟筑山以拟蓬瀛五亩之地百步之迳而佳致足矣君众艺毕给爱客忘疲每缿筩絶稀簿领多暇春华烂而在目暑风冷然罢扇秋英坠砌冬霰集楹君赏心乐事撃鲜为具召贵介公子同僚诸英注筈以引满擫丝管以度曲赛百娇之楛矢争半先之奕路中厨出乎丰馔而千里之莼下豉雕盘荐乎佳賔而庭山之橘厥包终日督过醉賔未去烛已见跋主歌未晞虽雒中之季伦山隂之辟疆咸有名园雅好賔侣吾不知其彼为胜此为劣也亭之既成命賔以落之监郡集贤公嘉乃好事随其景趣悉为雅名掲于华牓观者知意此用畧诸若君恺悌之政殊尤之绩采风謡者入境可知固不在因亭以敷畅之也下幙不佞尝从事于文墨请书缔结之始谨用春秋之法异时宰是邑者集簪缨于斯豢犬彘于斯惟其图之天圣七年春三月二十有六日吴郡从事试芸台讐书郎武宁章珉字伯镇记】
　　西园多美石有太湖甲族不染尘移云三亭
　　丞防在县门内东隅
　　主簿防祥符图经云在县东今在丞防后
　　尉防祥符图经云在县南七里盘门外卢氏云按尉司旧在教场西北隅绍兴十四年赵伯建移今所庆元三年赵希实重修有范希文石曼卿所书韩文公伯夷颂开禧初罗相改剏防事作师清堂又有轩名排青后改平逺黄震又改柏台皆景定三年重修教场在其西
　　长洲县旧治在府治后东北三里元徙谯楼内府治之左至正末张氏迁于本县学西即宋旧治王元之所为记处【王禹偁记天下称宰邑之贤者率以宓不齐为称首以弹琴化民民不忍欺谓得致理之要也殊不知行是道者不独系于人亦将系于时矣当时王室虽防皇经未絶有周礼在鲁则单父岂曰乱邦有圣人为师则子贱宜乎行道居百里之位得诸侯之权社稷民人自我而已井田车赋得均其轻重刑罚教令得齐其寛猛凶荒水旱得专其赈恤农时民力得聴其休息然则无私于心克俭于身辩田之腴瘠定赋之上下强暴者刑之以法孝弟者旌之以礼寛其教以诱人峻其令以约吏时丰则敛之歳饥则赈之农有力而不夺役非时而不行辟之以庠序诲之以礼乐使父子亲兄弟友夫妇和然后祭祀以事鬼神行赉予以睦乡党自然怀土不散熈熈如春弗知其然而然也在上者不鸣琴而何俟哉洎王道云亡霸图孔炽大小相并强弱相攻区区子男宗庙不保故传曰汉南诸姬楚实尽之又曰楚县陈盖县之始也秦倂天下画三十六郡则小国皆为县而于郡矣国之于郡犹身之有臂也郡之于县犹臂之有指也国取于郡郡取于县县取于民是以臂指抚民而自奉也由是田有暴赋丁有常庸春役而夏不休朝令而夕必具小则惩之以役最大则隔之以刑法岂惟道不能行亦将身就其辱遂使宰邑者茍禄食免笞骂而已昔人叹徒劳赋归去者为是也向使子贱复生亦将舍琴折腰奔走不暇况行道乎虽欲不顾其时不程其力亦犹建一指而扶天柱不其难哉时使之然也长洲之名见吴都赋贞观中分吴县以建之垂二百年宰名氏县志阙焉钱氏享国几一百稔专建属吏莫得而知皇上嗣位之二载汉南王归于我国家始设官以理焉袁仁鐬首之王禹偁次之其土污潴其俗轻浮地无柔桑野无宿麦餁鱼饭稻衣葛服卉人无亷隅户无储蓄好祀非鬼好滛内典学校之风久废诗书之教未行兼并者僣而骄贫窭者欺而堕田赋自重民力甚虚租调失期流亡饥踵或歳一不稔则艰楚盈庭不能辑事矣至有市男女而塞责者甚可哀也盖隔中夏之政浸小国之风使今圣人求理于上庶官陈力于下斯民之泰其有渐乎禹偁非循良之才位凋瘵之邑仍以旧贯民安仰哉防到任之明年大有年也先是有漕运者转民歳租更送他郡苦舟楫之役糜堰埭之费者久矣至是始聴民以本属郡输之从便宜也亦小康之有萌矣是歳狱讼縻繁赋调中考因鸠敛民瘼平议政体总而刋之存诸防事待贤者以举之所谓言而不能行者也时大宋雍熈三年正月九日守大理评事知县事王禹偁记此记兵火不存绍兴十年知县石珵重刻石吴骐书】
