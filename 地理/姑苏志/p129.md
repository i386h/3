<!-- { "loadSidebar": true } -->
　　黄震字东发慈溪人宝祐末调呉县尉县多豪势家告私责则以属尉民多饥冻窘苦死尉卒手震至不受责家告复白提刑孙子秀移文一路禁戢之民有少争有司俾尉罗弓矢以捕怨家移牒必曰躬亲吏卒因下渔猎震又请于知府洪焘自是讼牒无躬亲之文尉廨舎隤压震新筑之县界有焚尸亭壊浮屠规复剙震白府谓焚尸释氏之法凡史传所书仇怨刑戮之酷罪盈恶极乃有焚灭遗骸亦战国以来之事古无有也然杀者常刑焚者非法非法之虐且不可施于诛死之罪人况父母骨肉乎今吾所法释氏邪圣人邪伤败风俗莫此为甚其亭宜令勿再置判府程元鳯韪之事竟止府檄摄其县及长洲华亭皆有声效提举常平王华甫辟主管帐司文字时知本府朱熠常州钱庚孙嘉兴呉君擢皆倚嬖幸厉民华甫病革强起劾罢三人震賛之也震屡歴牧守在在有绩终浙东提举常平尝曰非圣之书不可观无益之诗文不作可也居官恒未明视事事至立决自奉俭薄人有急难周之不少吝所着日钞百卷卒门人私諡文洁先生
　　陈应角字轩伯连江人咸淳三年知丹阳县清强刚介治声翕然窜豪民辨诬枉行郷饮旌孝义洎去官邑民生为立祠歴长洲县改提刑司主管文字
　　龚潗字深文髙邮人居镇江歴知长洲县官至司农卿国亡士大夫居班行者随例北上潗行至莘县不食卒子璛别有传
　　孔文贞字从善东平人宣圣之裔至元丁亥尹常熟是嵗大潦漂没田庐饥莩流离文贞发廪拯溺完活甚众明年躬督郊民疏港浦积水而注之江秋乃大获邑赋数千石故匿于世家吏不敢问文贞覈实其数势家感其至诚遂尽输纳其政大归在安民不邀浮誉至或怵以权势啖以货利乃毅然弗顾吏民望风畏爱之博学工诗词与邑士赓咏文采可观去任逾年邑人追懐善政立石刻铭
　　王安贞字吉卿安阳人补浙西帅府掾至元二十九年授浙省理问知事累迁昆山知州适州初迁公宇百无一二安贞规画剙建费钜而不扰政教懋举秩满授饶州路治中
　　王柔字不刚大都人试安西王相府令史至元三十年授呉江尹修缮官宇重建庙学及三髙祠施政条理井然
　　姚镐字周卿邯郸人元贞间任常熟主簿督视许浦永丰仓洁已绳下芟栉蟊蠧庾积清实丁亥夏雨田陆混一富室闭籴粟价翔踊镐出郊劝分争相割助督浚运河经度尽瘁按讼平当驭吏严而有度不聴谗愬不畏强御
　　卢克治字仲敬濮阳人大徳间为常熟令沉敏宏逺复多仁恕狱无寃滥好施劝分教育言氏子孙覈实学田筑社稷坛恢拓公宇増修邑志民为立生祠今列祀学宫名宦祠
　　哈喇哈逊大徳九年同知呉江州事尝语人曰牧民之官不忠勤何以尽职分不公正何以聴狱讼不慈仁何以得民心嵗荒且疫为之流涕白州长留粟救之曰宁咈上意以受责母令民失所也
　　皇甫璧字君宝东平人至大三年知呉江州三载终始以廉能着不事智数政无矫饰待物一于诚始勉以文教申之以禁令人莫敢犯
　　王英字世杰燕山人先任大同路推官皇庆初知常熟州事寛而弗弛严而弗苛政教修明操纵协宜讯谳详允至于狱空
　　伊埒哈雅蒙古人任崇明州逹噜噶齐皇庆间两淮运司佥民为灶丁运使临之甚严哈雅昌言曰吾州孤立海心民鲜而贫岂堪若是乎宁断吾臂弗能发一丁也运使束缚以法辞色愈厉乃聴之夏旱斋祷宿于宝庆观妻方病亟不顾翌日家人来曰夫人死矣哈雅曰吾为民祷雨未获孚应汝等自敛之吾不可归也未防雨大霈
　　任立字周卿延祐三年知嘉定州主儒术而吏法明练亷正不阿尝释寃狱四十九人全活饥民六千余户
　　髙仁字夀之济南人知呉江州以大义开晓百姓哗徤束手而怙终贼刑嵗役先钜室力称事办行省赈杭饥民増粜三万石仁抗言州小数已溢不可増盐运司课省委仁诣浙西取诸民补之仁言民贫不可妄动动且有外虞皆不能夺事并寝延祐二年经理田粮省檄仁往丹阳金坛两县两县旧公田虚额七千仁曰朝廷岂利无田之租哉阅实悉除之
　　和斯噶尔钦察氏由宿卫入官至治二年知常熟州逹噜噶齐凡州事悉倚办于里正民有诉不胜役者数十户乃曰里正虽卑而责任易称其力而均任之田不过一顷者皆释不事诸役皆仿此吏不得夤縁规利未防朝廷闻浙右田有赋存而无徴者里正嵗代偿至破产议劝富民助田以纾之择和斯噶尔视事乃得民一百五十余户田一千一百三顷嵗入米六万四千石慎属人出内民受广利又奉省檄劝富民移米平粜亷知田已鬻而抑者居四之三凡为米四万九千石有竒茫无可儗乃身廷辨以去就争之卒得蠲释转徙就食者日来归募民垦荒田八十余顷嵗増赋三千余石开淞江浚练湖修大成乐令学官课讲焉泰定丙寅满去民请汤弥昌记其遗爱
　　诺海本蒙古鸿吉哩氏泰定初以武徳将军为昆山州达噜噶齐时州迁才一纪公宇器用一切营办刻石志之
　　张显祖不知何许人泰定元年为呉江州判官重建长桥撤去木柱鼎建石窦六十二防每窦用铁□八条长十三尺重四斤仍布桫枋于水底筑址以防倾圮毕功宴犒工人甚厚
　　叚天祐字吉甫河南人泰定甲子进士选为常熟州判官有文学
　　班惟志字彦功松江人至元间知常熟州能文工诗尤善挥翰
　　博啰特穆尔字存中唐古氏至正辛巳监昆山州适初立都水庸田司开疏河渠受委临督竭思经营兼存矜防工就民罔怨恫修举庙学礼乐力善爱民有仁恕之风
　　李呼圗克岱尔至正中任崇明知州三年六月旱乃自囚服跣行赤日中徧走祠庙以祷果得大雨禾则复苏
　　海髙昌氏由中书舍人提防资乗库至正五年为呉江州逹噜噶齐其养民惠兴筑石塘水利甚博
　　巴咱尔字思齐伯苏氏至元丙子监昆山州警敏详审先有憸人睥睨学宫屏斥诸生且立石以灭其迹巴咱尔下车慨然以兴复自任葺庙宇建采芹亭防绘髹漆焕烂一彰风俗丕变
　　史文彬丹阳人至正九年领昆山州事明年春海防犯太仓官军入海勦捕连数百艘文彬悉出官帑餽饷无扰于部前此兵出将卒横悍所过剽掠无异冦盗民闻师至辄惊骇罢市俄有卒稍肆哗暴文彬取挞于市置诸狱众乃戢新孔子庙増广生贠劝督农桑均简徭役士民恱服之
　　张经字徳常金坛人博学通才为一时之望初任呉县丞至正丙申行省以牧字者罕良遴选而更张之自经等令丞簿尉同日命十一人盛赐遣之经在任三年以政最陞知县事仁恕公亷教化平易折狱明慎时扰攘之余继以凶疫民死者半经焦劳全活百姓感懐省又陈荐擢嘉定州同知
　　偰傒斯髙昌人至正二十三年知昆山州事布政和平境内忠贞孝义之事多所旌白以县为张昭陆逊故封立庙以祀又葺王葆李衡刘过及朱虎妻茅节妇祠墓置田给赡邑士赋昆山五咏以美之
　　孟集至正二十三年知崇明州州有三沙州治东沙上视两沙为最贫地不宜五谷惟逐鱼盐仰商贾贸迁为食或遇风涛则悬釡待防故米价常倍于他不必凶年而有困乏者集眎政三月攷圗问俗仿古置常平仓于州治之南以时粜籴物价用平人得接食而公无折阅焉集读书绩文惠政甚众
　　费复初字克明夀张人至正间为昆山知州刚直亷明推赤心以待人时州治初复及学宫久废咸为拓辟改筑公暇与诸生讲求义理汲汲不倦
　　实沙蒙古人至正中为崇明州逹噜噶齐七年八月海冦多发市井艰籴民不聊生实沙叹曰我长此土治此民期与同乐尔令民病我独不病邪即统捕盗司及水巡官兵坐哨船出海勦捕市人争从之遇贼于海众鼔而前自午至酉贼势溃杀伤莫知其数实沙誓众曰要必全获丑以清水陆敢有不前予即戮汝时日昏不能进实沙命船围守欲大战夜半风雨骤作贼党乗昏遁去
　　姜复昌嘉兴人任昆山州判官亷而才时津助法行与省官覈产程役审谛平惬寛免单窭气容温舒而遇事执直长官犷悍词色为屈秩满将去民争预饯之复昌抵夜濳往咸嗟怅而退
　　张成徳字彦卿东平人至正间知常熟州政目纷独以理胜欲以重镇浮民习用新稼穑征徭刑狱庠序之间皆有善法数致老成询察疾苦暇日命酒赋咏陶然真澹士庶爱诵之
　　卢镇淮南人至正间以领兵副元帅兼常熟知州虽起武弁而崇奉儒术延邑士修琴川志时兵民杂居戢而不肆镇之力也
　　巴哩雅字政卿至正十一年三月任崇明州逹噜噶齐明年州址为潮吞囓乃相地迁之閠三月海冦犯昆山燔刧粮艘民舎亦犯州境巴哩雅亲率丁壮分扼冲要将攻之冦闻遁去十三年冬复以官兵出海擒冦时借其功
　　偰斯河西人元末知嘉定州以全城归附洪武二年擢为符宝郎奉使髙丽歴官尚宝丞户部郎中擢尚书转吏部卒
　　张率字孟循临川人国朝吴元年知嘉定州是嵗上海民钱鹤皋作乱入城据之率被执胁以兵刃不屈囚繋松江郡狱既而大军平松江率获归旧治先是朝廷命俞平章守太仓闻嘉定失守遣兵来援防率自松江还乃谕之曰吾已在此尔勿妄动众谢曰幸公无恙愿聴约束不敢挠州人也民赖以安及罢任去老少皆为之涕泣
　　刘秩字伯序丰城人呉元年崇明知州始赴任渡海指天誓曰茍犯民秋毫者有如此水既至务兴利除害是嵗六月大旱禾尽槁秩祷而雨冬复旱麦不出又祷而雨抑豪武抚善良均赋调息兼并修学校正风俗奏减酒税盐课与涂田未成而有赋者恳章凡四上省其估三万石有竒民感其惠建生祠于宝庆观之东邑人秦徳为记洪武二年天赐盐场管勾督运官盐因襍贩私醝秩以长吏当提防盐法发其奸由是奸党弗逞诬搆以事其子名孙孙年甫十二诉于部使者使者与见上上亲问之得其实奸党皆伏诛秩竟弃官归事载翰林学士危素狱记秩长于诗词有聴雪篷诗集
　　李彰知常熟县性寛厚有大畧洪武二年春邑人朱虾蟆刼官库作乱居民升屋以瓦掷之贼毙守兵逾城飞报苏州太仓二卫翌日兵至城下彰出迓之从容谓其将曰民盗民捕之已尽众来何为吾已闻于朝矣出牛酒劳军请驻以待报诏遣王御史来视彰与耆民逆于境上具陈其故御史曰民不反盗已灭矣遂令兵还民指谓子女曰尔辈李公活之也今祀于名宦祠
　　孔克中字庸夫宣圣五十五代孙洪武初知呉江州二年改县克中仍为知县重建县治及垂虹亭三髙三忠二祠应祀庙壝罔不修饬惠政聿新
　　曽观蕲州人洪武初知呉县以公勤称县左右安仁美政东兴西城等坊皆观建也
　　张荣阳谷人洪武二十年为崇明主簿寛和慎勤爱民甚切以忧去任终工部主事
　　郑珇福清人第进士拜监察御史洪武二十一年改呉县知县亷勤能干吏民畏服之
　　李广佑建宁人洪武二十七年以进士知长洲县亷能有惠政卒于官
　　周伯陵武义人洪武三十年以人才辟知长洲县政尚寛平狱讼清简后调江西布政司副理问永乐五年复任本县卒于官
　　江恕汉阳人先任福清知县洪武三十年调崇明明而善断民不敢欺永乐元年考满陞刑部主事士庶赴阙借留擢苏州府通判仕至台州知府
