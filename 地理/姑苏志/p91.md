<!-- { "loadSidebar": true } -->
　　明因禅寺【在支塘市北旧名永昌唐乾元中废咸通间复建改名再昌祥符中改明因禅院永乐元年僧慧观重建改为寺宋县尉陈于记东常熟县七十里有双鳯乡有村支塘而寺于其间曰明因尝曰永昌又名再昌至国朝祥符改元始易今额至熙宁六年遂为禅寺土不变坏人不更聚而名目之不同者时异事异实亦尊佛而已佛以一无冒一切有以一真破一切妄一切法是有我何使之无我本无无今安得有一切法是妄我何使之真我自非真今安得妄一有一妄为有情故一无一真为无情故此禅律所由判也东西分祖南北异宗以摄戒名律以见理名禅此禅律所由盛也夫律为渐禅为顿而为之徒者以禅受什方防律传父子因而反戈自伐与俗同汚其不见僇于世者无几初僧文晓由是与流辈有不平者以事至有司遂攘臂鼔众更律为禅自今日始县为闻府府下僧籍搜可为领导者众荐今禅师绍瞻而府可之师至其徒有不悦者豫空其室以遁其頽垣坏壁萧然如无人之墟师收付遗众缮革故庐鸣钟击鼓晨倡夕和欣欣如也规范仅举徒众仅安岁辄大凶而水且旱百里芜其八人辄大疫而逋且逃十室虚其九严不转之心奉一实之事根无利钝应病用药其徒以此亲施无厚薄均福田相乡人以此敬八年于今而门之外导长泾以利众长泾之上营石桥以便行堂室龛殿虽未及美而小康矣因师请石之论次如此若夫门未革殿未绀而丈室未敞此必有待于他日余不得而书也元丰四年五月十五日前常熟县尉陈于撰】
　　上方院【在顶山小岭之外夹两山之间白龙泉在焉范仲淹平湖数百里隐然一山起中有白龙泉可洗人间耳吾师仁智心爱兹山水音结茅二十年不道岁月深笑我名未巳来问无为理却指岭边云斯焉赠君子宋冦准雨歇黄梅后秋生麦熟前偶同金马客来访玉龙泉竹叶一樽酒榴花五月天不妨扶拄杖行到白云边孙应时涧水有奇观山蝉发清歌穹林翠光合深谷凉风多孤游转寂厯伫立久婆娑吾生政须此欲去意如何】
　　瑞石庵【在上方院之右宋明道元年邑民陈氏建僧守常开山祠部员外郎钱藻记顶山之巅直上絶险怪篁奇木阴森郁翠之中有瑞石峭抜不可穷极而龙母之冢神龙之池环窟其旁邑民祷禳水旱曽不告召而千里毕至明道纪元之初浮图守常者能黙诵妙法莲华经邑民陈氏屋其下为庵召守常者持事之自是禳祷辄应而福在一方守常死庵其下者不得其人则禳祷不效水旱相仍嘉生不遂邑民以为甚患迨今治平丙午县大夫向侯因民之欲命僧慧安拯废举坠益广其旁以廊以轩以垣以甓以饭四方之来者以起民人岁时祈祷之诚信夫穷岩絶境龙怪之窟宅足以为一方之福遇人而兴其信诚之应效盖不可诬神之为灵尝阴寂无形不可得诘而若依人以为报其能不逆民之心以严香火之地以致诚于阴寂不可诘之间而为取福善之应葢亦贤于无所用心而欺闇以悖人者之为也】拂水庵【在虞山西岭上洪武三年僧道源建】
　　永庆敎寺在河阳山梁大同二年侍御史陆孝本舍宅建宋赐名大福寺寻改今额相传有僧肉身泛海而来状貌奇古僧徒迎置于寺固以胶漆灵应多騐又山顶有石井泉清而甘大旱不竭乡人目为圣井庭有八桧一夕雷震西南一株断附他干犹生为寺中三絶元燬惟石井存焉归并庵八
　　四道明王庵【在塘头墅宋乾道二年僧中玉林建】
　　廊城庵【在开元乡宋绍定二年僧传心建】
　　奚浦庵【在南沙乡宋绍定二年僧名坚建】
　　余庆庵【在陈墩宋乾道二年僧栢梁建】
　　慈敬庵【在南沙乡宋绍定三年僧法应建】
　　何王庵【在南沙乡宋乾道间僧性真建】
　　伍相庵【在南沙乡元大治八年僧修伦建】
　　晏林庵【在虞山西宋绍兴六年僧杰文翁建】
　　妙清敎寺在莫城陈祯明二年僧宗梵开山初名妙清院相传有钟泛海而来缁徒迎置寺中寺东有迎钟塘初名妙清院洪武中僧道重建改为寺永乐中姚广孝记归并院一庵十一
　　报慈院【在马泾宋嘉泰二年僧思恩建】
　　崇庆庵【在下庄宋大观二年僧安岳建】
　　广福庵【在吕舍宋开庆元年僧智皎建】
　　善济庵【在东顾庄宋淳熙间僧泰嵩建】
　　圆应庵【在新庄宋开庆元年僧安山建】
　　崇福庵【在舍泽宋嘉熙二年僧守义建】
　　崇福庵【在庙桥宋淳熙间僧永寿建】
　　戈墅庵【在戈墅宋咸淳二年僧文表建】
　　法华庵【在朗城宋咸淳元年僧海宁建】
　　圆通庵【在徐泾宋咸淳五年僧心传建】
　　观音庵【在白荡元天厯二年僧法英建】
　　云庆庵【在宛山元泰定间僧普明建】
　　大慈敎寺在福山镇按旧志梁太清元年僧普明大师建旧名法水禅院宋大中祥符元年改今额【僧居简有钟楼记】相传海中有巨木荡漾诸寺求不可得大慈祷而得之遂以为栋名曰泛海梁元燬洪武初僧善持重建归并庵二
　　邵庄庵【在端委乡宋建炎三年僧善妙建】
　　慈义庵【在陆庄村宋致和二年僧澄渊建】
　　胜法寺在梅里镇唐元和中阎将军舍宅建乾元间置为离火宅寺晋开运中改为境宁宋大中祥符元年改今额至和初更禅院归并无【叶梦得转轮藏记佛法自汉入中国即与其言皆来然未尝若是侈也至晋宋周隋之间鸠摩罗什之徒出更相传译转相付授于是其书之至者日以广源流既逺往往失其本真梁武帝时始有言心法者一切以洞然无我为宗不立文字佛氏之学遂判为禅律两岐其后更数百年学心法者虽益盛然其书未尝卒废自隋开皇至唐开元正元以来凢列于目者曰大乗小乗曰律曰论部分甲乙鳞次栉比虽假托疑似谬妄之辞茍不叛其説亦莫不具在其传至于今不絶昔吾儒者之言仅出于中国其道在天下昭然若揭日月而一遭秦火虽六经不得为全书残编断简得于屋壁丘墟之余与一时遗老所诵习虽幸而获存然颠倒错谬固已不胜其弊其他诸子百家各以其艺自名于时者近数十年逺或百年皆已湮灭无闻而佛氏去中国数万里其言率一译再译而后见乃全而有之愈久而益着何也岂其言皆足以示后行逺使人欲废而不可得欤盖为之学者皆知信其所习而尊其所闻相与谨守严奉手传口诵而不敢慢非有意于借资取便阶梯所欲尝探而勿忘之者然也常熟姑苏别邑梅里镇又在邑之东北海上有寺曰胜法故无藏经崇宁二年长老道纲始募众缘为之纲强力明果学心法者也居胜法二十年与始至之日无异工既成见余霅上曰并海之民不耕而渔其习以多杀为事而不畏罪与之言吾理则惑敎以其书则怠惟转轮藏备极雕刻防绘之观以致其庄严之意可使凡徼福悔过者一皆效诚于此吹蠡伐鼔机发轴运象设骇于目而音声接于耳不待发函展卷而其心固已有所向矣然邑民瘠而艰施歳且多潦有欲成吾事者而屈于力其力足以及之者而窘于岁盖竭吾勤而后能成不有记其畧无以慰此意也因请余文至再三不已夫物之盛衰存亡固不可皆以力致然未有不存乎人者服儒衣冠者徧天下不能尽有其传而佛氏独能持久若此是必有当其责者因推其所以然书以遗之非特嘉纲之勤而已也孙应时古刹精庐隐茂林防云疎雨正秋隂黄花又是一年事枯木依然千岁心病酒未能忺独酌怀人无与共清吟僧窓梦觉钟鱼静听彻寒蛩语夜深】
　　智林敎寺在李墓村唐乾元元年建初名永安寺宋大观四年以犯宣祖陵名改赐今额寺旧在地名冈身后以寺钟不闻于近而多应于李墓遂徙置于此名僧了通尝居之归并院一庵六【宋李光诗扁舟来访小丛林花木通幽院落深旋拂胡床成午梦闲持贝叶动秋吟竹声瑟瑟生虚籁山意峩峩入素琴更喜老纲能防事手携炉铫自相寻】
　　如存院【在白茆塘北宋咸淳间僧道腴建】
　　桑伦庵【在思政乡元泰定间僧静意建】
　　髙浦庵【在思政乡元泰定二年僧如从建】
　　福田庵【在许浦镇宋治平间僧雪山建】
　　资福庵【在姚巷宋端平二年僧安信建】
　　观音庵【在思政乡宋端平元年僧皎月建】
　　杜相庵【在思政乡宋治平年僧永安建】
　　致道观在常熟县虞山南岭下梁天监二年汉嗣天师十二代孙张道裕居此感异梦建招真治并建寥阳殿虚皇台手植七星桧其后道裕僊去瘗劒于山之西麓简文时改乾元宫宋治平中道士李则正浚井得藏丹化双鸽飞入尚湖【互见古迹】政和七年改致道观元泰定间邓道枢建知止山房于西北山岭上洪武中周初永乐中李本中相继重建归并观一宫二道院二【梁昭明太子虞山招真治记夫东瀛绿水三变得田西岳灵桃千年未子尚以星起牵牛部首迢逓律生甲子气数杳防况复上游玉清损之又损髙排金阙之又岂言象之能诠非时节之所辩海虞县者则虞农都尉太康置其宰境有虞山越絶书云巫咸之所出也髙嵓郁起带青云而作峯瀑水悬流杂天河而俱会呉门采药之地楚望槐椒之歌汤反流沙之魂锦饰汾阴之鼎无以谕焉其峯则有石城石门虚峗自然不度勾呉之马神功挺起岂似堈陵之画魏后冰城夜阵权息长安慈石浴铁暂流较迹比期优劣斯逺道士沛郡张君讳道裕字真即汉朝天师陵十二代孙天监二年来至此山遁十有余载夜忽梦见圣祖云峯下之地面势闲寂宜立馆宇可以卜居裕师潘洪隐始宁四明山无何有人耳长发短云从虞山招真治来言讫忽然不见潘驰信报君君因辞山旧居而以梦中所指峯下之地即以为治故号招真髙台回立有类玉台之山长廊宛转还如步廊之岫柱削芳桂岂俟开阳木飞材选海檀无劳豫章神防黄庭司命之府有类玲珑朱陵赤石之观同符敞逺望仲雍而髙坟萧瑟旁临齐女则衰垅苍茫藓寻千仞之木气叶星晷华飞五香之草形图宫室帷叶防花卷舒蹊迳阳桃侯枣荣落嵓崖树息金乌檐依银鸟鳯将九子应吹能歌鹤生七岁逐节成舞旭日晨临同迎若华之色夕阳斜影俱成拂镜之晖玉础微润应山云于髙牖鸣籁徐响引和风于空谷方当专气致柔入无为之境周行不殆穷混成之致茅子算归辍辔无已魏姬宴罢留驾不归何止持节变淮南之金传符莳北钟之稻明月蛟龙之骑驱之使鬬四铢七子之境引以成刀散季齐之羽起防鸣之雾而已哉乃为铭曰玉二始金书八防道浃地心功浮天外故常可小惟真能大德起同尘善生塞兊物宝自然人符交泰掩映绿萝穹崇紫盖先治之美此焉为最防桂千步阳台百丈水均下属山逾髙掌野寂云兴瑟繁山响斗虹夕西丰雷朝上元阳作石竹龙成杖书藏玉匣药蕴银铜烧鈆杂鲤折桂和葱羽衣可服云饼易通斧柯虽朽碑石无穷】
　　至和观【旧名至和道院在县治西宋咸淳中道士天台应锡智建陈仁可记后其徒王大臣拓而大之改至和观聊城周驰记】
