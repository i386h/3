<!-- { "loadSidebar": true } -->
　　福建按察司佥事陈祚墓在吴山桃花坞子教授寜孙知县恱祔【礼部仪制司主事杨循吉记治二年三月故福建佥事乡先生陈公之墓成公之孙太学生恱来言于循吉曰先公墓在吴山下先君子仕归而贫犹吾先公也以是力不得葺先公虽爵列大夫殆与庶人家等恱一士人又何能为赖天子即位下诏赐脩名臣之墓考诸国志先公名在焉宜得预诏赐恱则以白诸巡抚王公郡守贺公通守应公皆惟上徳意是宣为之欣然行之而后先公之墓始备于礼且按故复子孙一人守焉恱窃惟明天子惠贲之恩巡抚诸公经画之力不可以忘敢琢石以俟记循吉既受请乃言曰呜呼公固吴中之伟人也夫士所急者气节而已茍其得之则虽匹夫之贱亦足以尊国家卫社稷而况于公卿大夫乎故士无气节则必为贪位为畏死为顾家未有不至于壊事者也故夫人材者气节先焉而才能次之然古之君子其于患难之际茍可以直其道者必勇趋之而未尝有一日茍且自恕之心故天下恃焉而后世则否毎每以持重为事而新进之士恒有所待于他日而不知官髙位大则益有所不敢为也是以忠厚博大之风有余而严毅负荷之气不足可以应安闲而不可以待仓遽此求治者之所宜深思也然则如陈公者岂易得哉方公之立朝也官不过御史耳然其危言正色殆卓然有身任民社之心固循吉所谓一时之伟人也是其生可以重当时而其殁可以师后世者也使有一墓而不得葺则岂吾乡人之心哉今巡抚诸公仰惟明天子重徳尊贤之意奉行惟谨如此可谓深得明诏之防而大有慰于吴人之望者也然循吉窃以为与公同时之人岂无有官髙位大于公者而公独得登国志位贤祠预诏恩以是仰知朝廷待君子之厚虽其逺而未尝忘也为之臣者可不勉乎敢书于石以公为劝焉】
　　武功伯徐有贞墓在贞山【山西右参政祝颢祭墓表惟公天赋絶伦学精群籍才髙当世志方古人蚤发迹于贤科即致身于翰苑论思啓沃足润皇猷保障绥寜克清时患爰总纪纲之重懋成防导之功而乃明炳几先密图匡复遂乗风云之防亲依日月之光寅亮天工燮调元化毅然以尧舜君民自任谓太平指日可期夫何纳牖乍通穿墉遽入以是鱼水方谐而萋斐交市河山虽誓而阱陷肆张卒至敬舆安忠州之行纯仁甘永州之去平平王道蹶骥足于疾驱浩浩长风摧鸿毛于奋举巷伯之章徒咏缁衣之义谁陈而彼且操戈于入室之后投石于下井之余攟摭蔓延酿恶未已幸赖皇天显佑圣主含履险如夷完璧往返是虽群慝之无良亦公矫枉之太峻也夫天地之道浸淫滋润斯成化功暴雨疾风无资长育故决防之水必至溃隄髙张之多致絶响所以功赫者难成而易堕时骤者易失而难乆呜呼惜哉】
　　叶文庄公盛墓在昆山县朝廷遣官营葬
　　都察院右都御史韩雍墓在雅宜山竒禾岭朝廷遣官营葬
　　兵部左侍郎孔镛墓在横山丹霞坞朝廷遣官营葬工部尚书程宗墓在常熟邵家湾
　　南京工部侍郎徐恪墓在常熟县北门外朝廷遣官营葬
　　太常寺少卿陆釴墓在太仓大西门外朝廷遣官营葬
　　太常少卿马绍荣墓在吴县楞伽山朝廷遣官营葬封詹事府少詹事王朝用墓在洞庭东山朝廷因其子鏊贵遣官营葬【神道碑维王氏世居吴之太湖东洞庭山曽祖讳廷宝祖讳伯莫考讳惟道皆有隠徳公讳琬字朝用后以字行以其子鏊贵累封中宪大夫詹事府少詹事兼翰林院侍读学士治癸亥二月初九日卒讣闻上以济之讲筵侍从之勚推防有加既命有司营葬域复遣官谕祭于家盖异数也公少时质甚鲁其学甚力初为邑庠弟子员屡应乡试不偶进太学卒业复不偶成化癸巳以监资授官知襄阳之光化县荆襄居湖南之奥土旷山深四方流聚所在以千万计于时剧贼刘千斤者作乱朝廷命将出师剿平之而流民散居山泽尚多执事者虑复生变议尽驱出境至絷其孥火其居公在光化独事招徕与上官忤既而朝廷遣都御史原公杰来抚安公乃肩舆入山谕以威徳编为里社缓其赋役民遂帖然无异土著又选其俊秀为弟子员时躬临考校以示劝惩募壮勇为民兵偶习射用银钱为的中辄与之民益翕然思奋而上官主驱逐之议者滋不恱顾以为迂又兵革之后公私赤立疲惫未苏中贵人衔使命徃来大和山者徴求需索殆无虚日公曰剥穷民媚嬖幸以图茍容吾不忍为也遂弃官归时嵗在戊戌于是济之已及第入翰林编修者三年矣时年己亥拜勅命进阶文林郎治甲寅进封奉直大夫右春坊右谕徳己未又进今封公自归吴别筑室于城西因号静乐居士晩益髙简寡出嵗时乡饮郡大夫请为賔亦不赴优防泉石怡然自得公素羸中年后渐充夀几耄耋步履饮啗如少壮一日体中小不佳盥栉更衣寝至夜半而逝享年八十有五娶叶氏累赠恭人有贤行先公二十有六年卒子男四人长曰铝次即鏊今为吏部右侍郎文行器业雅负时望次曰铨府学生亦有文名屡试未偶次曰镠女三人皆适名族孙男八女四曽孙男二女一初恭人卒卜葬山之西马坞既而公命迁葬蒋坞先茔之次至是诸子奉柩合葬焉葬之日甲子嵗十二月二十三日公存心仁厚笃于为民仕竟不达未究所蕴济之克成其志骎骎显庸所至盖未可量昔宋王晋公直道不偶而其子魏公以相业显三槐世泽累世不泯君子以为仁者有后之验公岂其后也邪王氏之多贤也迁与济之为同年以道谊相友善者三十年于兹闻公行事颇详兹济之以公神道碑见属遂不辞而为之铭曰东南百川滙为具区洞庭中峙旁奠三吴屼峍沦虚涵灵孕孰钟其美三槐之百三肇立发祥濬源千七万八衍支分星罗环居其盛者季秉善不渝厚积累世公生岐嶷少成若愚愤悱淬砺为君子儒牛刀小试光化剧邑疮痍呻吟抚摩安辑惟民生厚惟土是安胡絷而驱而迫之还矧兹疲惫公私赤立使轺憧憧征需日急铦肌吸髓予何寜忍亟脱吾责勿贻伊哂吴城西偏洵静且乐有子成志皇三锡爵溪流澄澈可以濯缨丘壑逶迤杖履经行矍铄是翁充养有道翛然长徃亦既大耄勅营坞域蒋坞之涯宰木欣欣嫓美庭槐赐进士及第荣禄大夫太子太保礼部尚书兼武英殿大学士知制诰国史经筵官余姚谢迁撰】礼部尚书諡文定吴寛墓在荐福山西其父赠吏部右侍郎孟融母淑人张氏继母王氏墓皆在其左文定公母王氏卒朝廷遣官营葬【墓志铭公姓吴氏讳寛字原博学者称为匏庵先生苏之长洲人祖讳夀宗赠嘉议大夫吏部右侍郎考讳孟融累赠亦如之公在成化治间为翰林院修撰迁右春坊右谕徳左春坊左庶子兼侍读进詹事府少詹事兼侍读学士出为吏部右侍郎转左侍郎兼学士入内阁典诰敕掌詹事府事终礼部尚书兼軄如故生宣徳乙夘十二月丙寅卒于治甲子七月戊戌夀七十配陈氏累赠淑人貮室陈氏生二子奭奂以明年乙丑十一月丙申葬于吴县花园山阙　之原公蚤学晩达虽有竒遇殊宠而弗究于用天下有遗望焉呜呼恸哉盖公年十二而为府学生十八而应试三十四而举于乡三十八而登进士在官三十三年其得科第也始试乆不售己絶意进取提学陈御史士贤见其文竒之敦劝就试为京闱书魁试礼部名第一殿试之日魁选未定宪庙已出御便殿趣读卷众亟拟以省元卷上既赐及第时论翕然其校士则辛丑甲辰为同考丁未壬戌为主考皆在礼部得人为多而壬戌所取为庶吉者即奉诏授之业读卷例用尚书己未之试公独以侍郎预其讲读侍从则今上在东宫时为讲读官御极即敕充经筵讲官最后乃直日讲而令皇太子讲读又以宫僚长日预侍焉其史事则修宪庙实录兼校正修大明防典充副总裁比修歴代通鉴纂要亦如之凡此皆翰林軄任自部曹复入领者前所鲜见其居丧则在修撰时以父病乞归省事不应例特予告遂终制及以侍郎丁继母忧六载阙吏部仍拟公名服未阕数月朝廷为虚位待之尤仕途所未有其宠遇之典则以三品赐鹤袍犀带诏防称卿春秋丁遣祭先师孔子御殿传制皆用内阁礼以疾告则命医诊视遣中官存问赐酒肉米诸物讣闻则命有司治葬如例而加祭二坛赐镪楮万缗为赙驿给舟车遣官防送超赠太子太保皆出常格若赐諡文定则本朝自南阳公之外一人而已其长子奭以三品恩已防为国子生比以旧学恩当官其少子奂特命奭为中书舎人而以奂补国学盖上欲大用公而年已不逮故其既殁尤为之眷注周悉如此云公识趣髙雅行履端洁孝友天至遇族里有恩其居官廉慎律物以权势所在未尝寜处既复就清简虽优诏累留而引退不置惟于学充然自得所为文醇古有法诗得唐格书酷似苏体词命在朝廷纪载在史局碑板翰墨遍于天下执此亦可以不朽矣奭奉礼部左侍郎李公世贤状请余铭乃哭而为之铭铭曰维世有望间不容伪上有廷论下则舆议逺且贱者舆台奴彼懵无知孰强而系其所自致匪爵齿位矧其兼之功讵云易官居六卿孰谓非贵年登七旬夀亦云至惟三不朽公有其二有徳有言功则未既其所未既尚有余思我铭吴公以俟来世荣禄大夫太子太保礼部尚书兼谨身殿大学士知制诏经筵国史官防典总裁长沙李东阳撰】
　　赠都察院右副都御史徐谅墓在吴县尧峰山以子源贵累赠今职吴文定公撰表








　　姑苏志卷三十四
<史部,地理类,都会郡县之属,姑苏志>
　　钦定四库全书
　　姑苏志卷三十五　　　　　明　王鏊　撰
　　吴世家【封爵氏族附】
　　自古君兹土者惟吴最乆自泰伯至夫差歴二十五君其流风遗俗至今人犹道之故歴着焉凡后之寄爵者亦牵连书之【僭称者不书】至若孙氏杨氏钱氏李氏虽亦尝据有而不为都故不及录也
　　泰伯姫姓周太王之子太王三子长泰伯次仲雍次季歴季歴生圣子昌太王意属之泰伯知其意与仲雍俱逃荆蛮断髪文身示不可用太王卒泰伯仲雍归执丧还犇荆蛮荆蛮之人义而归之者千余家乃自号勾吴居数年民人殷富遭殷之末中国数用兵恐及于难泰伯始令人城荆蛮之地耕其中泰伯卒葬于梅里平墟无子仲雍立
　　仲雍一名吴仲初泰伯既号勾吴吴人或问何象泰伯曰吾以伯长居国絶嗣后当有封者吴仲也勾吴非其方乎仲雍卒子季简立季简卒子叔达立叔达卒子周章立
　　周章时武王克殷求泰伯仲雍之后因封周章为吴伯周章卒子熊遂立熊遂卒子柯相立柯相卒子疆鸠夷立疆鸠夷卒子余桥疑吾立余桥疑吾卒子柯卢立柯卢卒子周繇立周繇卒子屈羽立屈羽卒子夷吾立夷吾卒子禽处立禽处卒子转立转卒子颇髙立颇髙卒子句卑立【吴越春秋周章子熊熊子遂桥作乔卢作庐转作专谯周古史考作柯转卑作毕】句卑卒子去齐立去齐卒子夀梦立
