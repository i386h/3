<!-- { "loadSidebar": true } -->
　　三髙祠在江南雪滩上祀越范蠡晋张翰唐陆防宋元祐中知县王辟作亭于底定亭南石处道始塑象祀之元符二年主簿程俱重立乾道三年邑人王份献地知县赵伯虚为堂迁之寳祐三年知县曹良朋重建份之孙栗仍割地以广之淳熙六年知县陈翥重修元泰定元年主簿陆元吉置祭田五十畆元季祠毁于兵洪武元年知州孔克中重建今入祀典春秋祀之祝文曰功髙南越遂成烟水之游迹逺东曹遽动莼鲈之兴官辞补阙名号天随景仰三公之髙风激厉多士之清操事迹显于前代祠祀奉于当朝【祝镒三髙祠记易称知几其神乎君子见几而作不俟终日湏之则后矣是维成功之下不可以乆居亡道之人不可与乆处兵乱之世不可以茍仕知斯三者则知几矣迟之其始危乎昔者越相范君旣苦身戮力与勾践深谋逾二十年灭吴霸越用复防稽之耻谓大功之下难以乆居曁还返国遽书谢王去之乗軽舟浮五湖莫知其所终极而大夫种沉吟不时决卒用诛死厥后七百有余歳晋有张季鹰自吴入洛方时齐王冏专朝怙已署君东曹椽君知其不终难与独处慨千里之覊宦临秋风而长怀托兴菰鲈促驾告归无何冏败又后五百有余歳唐有陆鲁望当咸通干符之世冦乱方殷隐身自放扁舟蓬席翛然笠泽甫里间时号江湖散人辟署无所从徴命无所荅优游自终竟全乱世如三先生可谓知几君子哉虽地异时殊黙语不同然其决去自全咸遂其髙媺均也吴江邑地濒带具区旧有长桥横絶江湖之间修槛浮梁植立千柱电涎濎濙蛇如长虹巨浸浮空涵泳星日包山洞庭如在天外风防岛树灭没烟际东西行者以为三吴游观之伟好事者又写鸱夷子皮之像配以江东步兵甫里先生立祠桥梁之上榜曰三高盖其平生所游居也真风素烈尚凛然湖山可想闻而槪见歳庚申秋七月初吉括苍祝镒与大梁赵九龄置酒桥亭悲歌望逺举觞酾江慷慨言曰去危即安夫人而愿之然皆反焉者何哉知几者鲜也虽并世同交如大夫种功非不多也顾常侍材非不周也鹿门子学非不掞也或死忧而辱何也居成功处亡道仕乱世黾勉畏去奈何乎识之卑也知几逺矣惟鸱夷子道大功宏百世师仰而张陆二子羸然山泽之臞像而配之几不伦矣岂不曰亟隐亟去身名俱全以是为同曰三髙云者岂异称哉后之君子茍宠禄之是躭发机之祸忽忘不戒闻三髙之风仰三髙之像庶少警乎不然涉斯流也登斯梁也其无媿乎后将有悔乎其无悔乎始桥之置于庆厯歳中建炎初载金人南牧并及祠宇火之无余后六年当绍兴癸丑嵗今吴郡杨君同与今御史单父祝君师龙为邑尉盖因其废址寔剏而新之复立祠如故云谨记范成大三髙祠记乾道三年二月吴江县新作三髙祠成三髙者越上将军姓范氏是为鸱夷子皮晋大司马东曹掾姓张氏是为江东步兵唐赠右补阙姓陆氏是为甫里先生三君生不并世而鸱夷子皮又尝一用人之国功大名显而去之季鹰鲁望萧然臞儒使有为于当年其所成就固不可隃度要皆以得道见微脱屣天刑清风峻节相望于松江太湖之上故天下同髙之而吴江之人独私得奉尝以夸于四方若曰此吾东家丘云尔邑大夫赵伯虞以故祠偪陋将改作乡老王份献其地雪滩乃筑堂其上告迁而奠焉且属石湖范成大为之辞噫不有君子其能国乎今乃自放寂寞之濵掉头而弗顾人又从而以为髙此岂盛际之所愿哉后之人髙三君之风而迹其所以去为世道计者可以惧矣至于豪杰之士或肆志乎轩冕宴安留连卒悔于后者亦将有感于斯堂而成大何足以述之然屈平旣从彭咸而桂丛之赋犹招隐士疑若隐处林薄不死而仙况如三君蝉蜕溷浊得全于天者尝试倚楹而望水光浮天云日下上风颿烟蓬飘忽晦明意必往来其间成大亦何足以见之姑效小山作歌三章以招焉遂从而歌之曰若有人兮扁舟抚湖海兮逺游众芳媚兮髙丘忽独君兮不可留长风积兮浪波白荡摇空明兮南极一色镜万里兮鞭鱼龙列星兮其下孤蓬眇顾怀兮斯路与凉月兮入沧浦战争蜗角兮昨梦一笑水云得意兮垂虹可以檥櫂仙之人兮夀无期乐哉垂虹兮去复来载歌曰若有人兮横大江秋风起兮归故乡鸿防飞兮白鸥舞吴波鳞鳞兮而在下嗟人胡为兮天地四方美无度兮吾之土脍修鲈兮雪霏登菰莼兮芼之水仙嫔兮胥命君可望兮不可追頫倒景兮挥碧寥娭燕息兮江之臯菉苹堂兮庑杜若一杯之酒兮我为君酌又歌曰若有人兮北江之渚披云而晞兮颒烟雨菊莎兮杞棘歳晼晩兮何以续君食偭五鼎兮腥腐羞三泉兮终古千秋风露兮归来故墟月明无人兮苍石与语牛宫洳兮生蒲荷潮西东兮下田一波访南泾兮隣曲山川良是兮坵垅多稼九畹兮今其刈聊舂容兮兹里是歳六月旣望书遗邑人使习以侑祠伯虞请遂以为记唐李华鸱夷子皮赞龙蟠幽谷非时则伏蝉蜕髙枝饮露而飞进如风行退若云归防防其几赫赫其归于粤覇兴强吴荡夷功成不居先生传之宋石处道三髙祠赞并序范蠡去越适齐自谓鸱夷子张翰纵任不拘时号江东步兵陆防隐居松江称甫里先生长桥东南旧有小堂图三人于壁元符三年春始塑像祀之因稍正其名号而记其始末复作赞以美焉○范子三徙才维所施功就名显国覇家肥进退在我卷舒随时鸱夷为器盛酒以皮多所容受防张咸宜达哉若人寔亦似之○季鹰旷达清才絶伦见几未然弃官如尘任心杯酒适志鲈莼脱身于难笃孝于亲步兵之流江东一人行不越礼尤得其醇○鲁望髙放身与世踈心专论撰迹寓耕渔饘粥不足辞章有余江湖游隐惟我故居召命虽至其守莫渝先生如在南里丘墟苏轼诗谁将射御教吴儿长笑申公为夏姬却遣姑苏有麋鹿更怜夫子得西施○浮世功名食与眠季鹰真得水中僊不须更説知几事只为鲈鱼也自贤○千首文章二顷田囊中未有一钱看却因养得能言鸭惊破王孙金弹丸刘季孙太湖际天碧浩荡浮万象中有洞庭山天作蓬壶様芦苇秋萧萧时闻发渔唱风顺如可寻月明迷所向有人在扁舟髪白貌夷旷扣舷了不顾出没信波浪心已水石何繇知得丧遗名至如此自古唯越相初为吴都囚君阙　　　忍耻人谓愚祈生世知妄尫癯脱万死归国竒谋剏行师舞羣姓下令跃诸将夜半覆姑苏夫差始悲怆安测寛晷刻反掌成覇王江山入防稽功髙谁与抗宠利速祸败忠臣半诛放遁去举邦求君王铸形状寂寥数千年相见霜缣上○吴江净如镜吴艇轻如飞吴山逺如画此景天下稀秋风晓摵摵秋雨凉霏霏谁将菰菜撷正是鲈鱼肥时有季鹰者怀此知所归浩歌有余乐肯乐首阳饥亲朋不可挽飘忽云边衣亦闻有富贵大第严朱扉食必列钟鼎侍妾鸣珠玑簮望顔色賔从生光辉一言转造化枯朽成芳菲功髙责更重势或干天威福深祸亦称颠覆如知几斯人悟兹理吊世潜歔欷浮沉顾宠禄安能与心违沧波浩无际草木情依依可以散幽步白云藏钓矶静引一杯酒髙怀怜昨非数峯太湖上斜阳明翠微虚亭展遗像见者犹忘机○人物盛东南莫如吴郡陆汉季逮唐来班班闻史牍门庭迭辉赫龙虎争驰逐风流郁兰桂气象鲜车服鲁望乃其裔清标映宗族文章及者鲜意趣超然独宁从一瓢饮不枉万钟禄云烟蔼巾防星斗灿胷腹来居笠泽傍萧萧数间屋厨中甑起尘笔下珠盈斛吟须僧舍题醉就友人宿醒将太解卧把离骚读心虽在渔钓迹亦混樵牧韵髙谁可听皮子往还熟唱詶数百篇名流必雌伏丛书有道不赋长沙鹏晩泊松江上遗图见眉目分明孤鹤姿轩昻骇鸡鹜杨友防长桥度已尽有亭枕江湄常时闭其门为问居者谁范蠡具明哲功成学鸱夷烟波五湖上风月一西施张翰轻绂冕归及鲈鱼时生前一杯足何以身后为鲁望栖甫里有田常苦饥不应州府辟彰此胷中竒并为吴越人名与日月垂相去二千载乃今同一祠壁间面如生凛然人在兹我本江海客于焉起遐思死者不可作来者讵可期手持一钓竿浩歌孰从之郭绍彭三君异代同清节百世流芳共一祠岂但吴江夸美绩要教今古慕英姿寒江钓雪堪供脍夜月垂虹直可骑着脚岂容成黙黙秪縁题好愧留诗袁聘儒功成但可将身去逃难安贫适所遭三子有灵应共笑一时何意故为髙刘寅江流东去日滔滔谁把功名等一毫若使今人同古调不应江上只三高○人谓吴痴信不虚逮崇越相果何如千年亡国无穷恨只合江边祀子胥姜防越国伯来头已白洛阳归后梦犹惊沈思只有天随子簑笠寒江过一生○不贪名爵伐功劳勇退深虞后患遭甫里闲居耕钓乐范张髙处陆尤髙元陈孚诗君不见洛阳记室双鬓皤不忍荆棘埋铜驼西风忽忆鲈鱼鲙归来江上眠秋波又不见甫里先生心更苦河朔生灵半黄土夕阳簑笠二顷田口诵羲黄思太古二君隐沦岂得已一生不及鸱夷子吴宫鹿走越山髙脱缨迳濯沧浪水丈夫此身系乾坤岂甘便老菰蒲根古今得失一巵酒我欲起酹汀鸥防髙啓功成不恋上将军一舸归逰笠泽云载去西施岂无意恐留倾国更迷君○洛阳忽忆鲙鲈肥便趂秋风惠钓矶犹恨季鹰归未早不邀二陆共船归○鸭羣无食水田荒风雨孤蓬载笔牀犹有新诗惊太守醉中挥翰木兰堂】
　　顾公祠在北门外三里庵侧祀黄门侍郎顾野王或云祠即野王所居故其地名顾墟初庙卑陋宋建中靖国初知县石处道改建今入祀典春秋祀之祝文曰惟公居陈国之显官任黄门之清职制篇韵以深禆于士教捍潮势以广益于农田资其美功合登祀典式陈苹藻鉴此微诚【宋石处道顾公庙碑建中靖国元年秋九月知吴江县事石处道以事至顾墟见古祠陋甚问之顾公庙也及进谒祠下唯绘形于板衣冠不正尤可骇焉于是撤除腐敝改作基搆立其像设牓以位号春秋祀之按南史公名野王吴郡人精记黙识博究载籍天文地理卜筮占异书竒字莫不贯通其所撰集并传于后笃诚至性厉精力行言无过辞动无失色志逾其貌勇溢于义内孝外忠罔见其阙当是时中原防乱日滋而东南继统不一典章制度缀缉仅存使后世可考而知焉公与诸儒之力也惟顾陆朱张吴之旧姓其显人髙士有德有功不为少矣而祀于今者甚寡公之此祠迥立于穷閴之濵独以名存而不废亦岂偶然乎哉新庙旣成民愈知敬皆以为不可复嘿嘿而无传也因书其大畧且作诗以刻之庶几有能歌以祀公者辞曰台城赫赫东南雄累朝文采诸贤功公之堂堂儒者宗词学炳焕虎与龙幼则頴悟非常童丹青蓍蔡靡不通字书渊海藏心胷广吞具区及吴松入竭我孝出尽忠勇奋以义于其躬黄扉棘寺咸雍容国史邦礼任独隆论著深博坚莫攻特立于世衡庐峯寂寥谁可询灵踪烟霭漠漠江波中一新祠像人益恭衣冠髣髴瞻遗风公惠斯民年屡丰德祀
　　永永传无穷】　　　　　　　　已上祀典
　　三忠祠在长桥洪武元年知州孔克中立以奉吴伍子胥唐张巡宋岳飞
　　盛将军庙在三都西盛墩按图经吴赤乌初命上大夫倪让将军徐杰司马领濠寨盛斌分拨地界建渭作田而斌有功于吴江旣卒邑人即其墓置庙
