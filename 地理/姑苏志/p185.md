<!-- { "loadSidebar": true } -->
　　蔡经后汉人居胥门中散大夫王逺方平既得道东欲入括为山过吴住经家以其骨相当僊语以要言经遂尸解去十余年忽还家容色少壮语家人曰七月七日王君当来可多作饮食以供从官至日王君果来举室皆见从官皆隠引见经父母兄弟因遣人召麻姑顷之麻姑至乃好女子年可十八九坐定各进行厨皆玉食复擘麟脯相劝酬麻姑云接侍已来已见东海三为桑田向来蓬莱水又浅于今日岂将复为陵陆乎逺笑曰圣人皆言海中行复扬尘也时经弟妇新产数十日姑见知之曰噫且止勿前即以少许米掷之以祛其秽视其米皆成丹砂麻姑手爪似鸟经心中念曰背大痒时得此爪以爬背当佳也逺已知之使人牵经鞭之但见鞭着经背亦莫见有人持鞭者经比舍有姓陈者闻经家有神人乃诣门求见逺曰君心不正未可敎以僊道当以一符并一篆存君本夀自出百嵗后可以禳灾治病陈后以符篆治效夀百有十嵗而死其后数十年经复还家今吴县有蔡僊乡云
　　李崇郡人少好道林屋山人王玮授之以流珠丹法曰行此亦可以出身仕官无妨僊举崇仕令宛陵虎狼避去蝗不入境累迁汝南太守加秩中二千石年七十四玮授以隠解法去入大霍山又授遁化泥丸紫户术以度世在华阳洞中为左理中监准太府长史云玮楚庄王时人也
　　郎宗为呉县令后遯去居华山下服胡麻丸得道在鹿踪山洞互见宦迹条
　　魏伯阳呉人好道术与弟子三人入山作神丹既成谓弟子曰丹虽成宜以犬尝试之犬飞则可服乃与白犬犬毙伯阳曰作丹唯恐不成今既成而杀犬恐未当神明之意饵之将复如犬奈何弟子曰先生当饵之否伯阳曰吾已违世路弃家而来今不得僊亦耻复还死生皆当饵之乃服丹入口即死弟子虞姓者曰吾师非常人服此而死得无意乎复取丹饵之亦死余二人相谓曰所以为丹者欲长生耳今乃趣死将焉用之不服此自可更得数千嵗遂相与出山方为伯阳及虞生求木以敛二子去后伯阳即起以所服丹而死弟子虞及白犬须臾皆起僊去道逄伐木者乃作手书寄谢乡里及二弟子伯阳作参同契五相类凡三卷【伯阳后汉人恐当时吴防未分或恐是会稽人姑因旧着之】
　　负局先生者负磨镜局循吴市中得一钱便辄问主人得无有疾苦否若有辄出紫丸药以与服之服者皆愈
　　董奉字君异吴人先主时大旱县令丁士彦知有道术乃往见而请祷奉曰雨易得贫家破屋奈何士彦解其意因曰先生但令致雨当为筑屋即躬命吏人百余拣材为之搆屋屋成大雨倾防髙下皆足
　　葛字孝先吴人初从左慈受九丹液僊经遍歴名山修炼大丹丹成得僊号葛僊翁每饮酒常入人家门前陂水中卧竟日乃出曽从吴王船行至三江口阻风舡多漂没僊翁舡亦沈不知所在吴王叹曰僊翁有道何不能济乃遣使求之久忽见僊翁从水上行来衣履不湿而有酒容既见言曰臣从伍子胥邀饮淹屈陛下于此又尝舟行弟子见箧笥中有十许符因问曰此符之騐尽何事可得见乎僊翁曰神符亦无所不为弟子愿见之乃取一符投水中水迅急符逐流而下复投一符迎水逆上再取一符投水亭亭不上不下湏臾上符下下符上会中央三符同聚而不流其详互见传记不可具载
　　于吉吴孙防时道士制作符水以疗疾病吴会人多事之防尝会客郡楼吉趋度门下诸将宾客下楼拜之止之不能防即命収之防母曰于先生亦助军作福医防将士不可杀之策不从竟杀之之失尸所在
　　杜兰香自称南阳人墉城集僊录云初渔父于洞庭之岸闻儿啼声四顾无人唯有三嵗女子在岸侧渔父怜而举之十余嵗天姿竒伟灵顔姝莹殆天人也忽有青童灵人自空而下来集其家携女而去将升天谓渔父曰我僊女杜兰香也谪于人间后吴建兴二年春复降于包山张硕家有侍婢二名萱枝松枝为诗赠硕【诗曰阿毋处灵岳时游云霄际众女侍羽仪不出墉宫外飊轮送我来岂复耻尘秽从我与福俱嫌我与祸会】乃出署蓣子三枚大如鸡子云食此令君不畏风波辟寒暑硕问祷祀何如兰香曰药可除疾淫祀何益硕既成婚授以轻举之术遂絶迹不来年余硕船行忽见兰香乗车于山际不胜惊喜径往造香欲登其车其奴扞之遂退
　　孙寒华吴人孙奚之女师杜契受白之要容顔日少周旋吴越诸山十年乃得僊道而去一云吴大帝孙女于茅山得道冲虚而去因名其山曰华姥山
　　杨羲者吴人好学沈厚与许先生遁许长史谧结神明之交尝为公府舎人兴宁三年羲年三十六众真降焉自东岳上真司命君等二十三人又自太和灵嫔上真左夫人等女真十五人每旬辄数人同降髙谈道防幽指药妙杨及二许史受其词捉笔为书是嵗六月十五日夜紫防王夫人与一神女俱来紫防谓羲曰此太虚上真元君金台李夫人之少女紫清上宫九华真妃者也赐姓安成名郁嫔字虚箫真妃又谓羲曰我昔学真于台受玉章虎录为上真妃游行玉清非不能访搜紫童友于帝郎也直推几任会应度厯数欲求氏族于明君非有邪也君夷质虚闲幽真内焕必简帝躬髙佐四辅理生断死互察隂阳妾当助君综御万神尊制东蕃君将乗龙驾云白日升天此自元德上挺太极所旌不复用勤学劬劳也今人居风尘间乃多罪之下鬼趣死之朽质君奚必汲汲于人间之贵贱投身荣辱之肆哉且方交兵日会三灾向臻褰衣逺逸是其时也自后数日即众真一降所授诗章道要羲及二许所笔授者甚多华阳陶景论次为书号曰真诰
　　沈羲郡人学道消灾治病未尝饵药物也与妻贾共载路逢白鹿青龙白虎车各一乗从骑人曰羲有功于民心不忘道少小以来履行无过今年夀将尽黄老遣僊官下迎侍郎薄延垂乗鹿车度世君司马生乗青龙车迎使者徐福乗白虎车即有三僊人羽衣持节以白玉简青玉册丹玉字授羲羲升天时道间皆见之忽大雾不解失所在惟见羲所乘车牛入田食苖或以告羲家子弟恐羲为邪鬼所魅布人于百里之内徧索不得后四百余年忽还乡里推求得数世孙怀喜怀喜曰闻先人説家有僊今其归邪留数十日具言初升天时不得见帝但见老君东向坐宫殿郁郁如云气侍者数百人多女子庭中有珠玉树众芝丛生龙虎成羣游戯其间闻琅琅如铜铁声不知何等四壁熠熠有符书着之老君身形略一丈被髪文衣体有光耀湏臾数玉女持金盘玉杯来赐羲曰此是神丹饮者不死夫妇各一杯夀万嵗又赐枣二枚大如鸡子脯五寸遗羲曰暂还人间治民疾苦若欲上来书此符着竿杪吾当迎汝乃以一符及僊方一首赐羲羲奄忽如寐已在地上世多得其符騐
　　陆脩静字元德郡人早通坟籍长慕神僊栖庐山白云寺与陶潜慧逺法师结白莲社慧逺持律精勤送客未尝过虎谿而与脩静行过百步大笑而别宋文帝表其髙风作停霞宝赞使徐湛宣防留之不可太始三年作崇虚馆通僊堂强招之使讲道焉元徽五年偃月而化春秋七十二后三日庐山诸徒见霓旌纷然还山湏臾而失未几计至初脩静赴常衣囊及逝遗命囊骸投所在岩壑门人不忍奉之山中未至忽布囊挂岩树諡简寂先生诏以所居为简寂观
　　徐灵期吴人隠衡岳上清宫遇神人授丹之要含日晖之法守泥丸之道周游海岳采访山洞岩壑作衡岳记叙其灵异言紫盖云宻二峯皆五千余丈云宻有禹治水碑皆科斗字碑下有石坛流水萦之最为胜地而紫盖尝有鹤集其顶神芝灵草生焉有石室室有香炉杵臼丹灶祝融峯上有碧玉坛方五尺东有紫梨髙三百尺乃夏禹所植实大如斗赤如日食之长生苍梧王元徽元年九月九日冲真至宋徽宗朝赐号明真洞防真人
　　张通裕字真汉天师十二代孙梁天监二年来居吴山感异梦即于山下建治号曰招真剏寥阳殿虚皇坛手植七桧简文帝改为乾元宫通裕尝炼大丹凿井藏之至宋淳熈中道士李正则浚井得丹石防啓之化为双红鸽飞入尚湖
　　张绎字士和郡人学道讲经理致深宻词端华辩当时所宗梁武帝雅相钦赏时陶景着法检论释老二教绎复讨论甚有条理景嘉焉専心道法居贫守约善八体书别制云篆作茅山南洞碑甚工
　　陈景尚吴人善讲道释制灵书经大行于世梁邵陵王甚重之
　　周隠遥字息元洞庭山道士自云甪里先生之孙学太隂炼形死于崖窟中嘱弟子曰检视我尸勿令他物相干六年后更生当以衣裳迎我弟子守视甚臭秽虫坏惟五脏不变如言闭防之至期往视身已起坐弟子备汤沐以新衣迎归髪鬒而黒髭麄而直如兽鬛焉十六年又死如前更七年复生如是三度已四十余年且八十嵗貎似三十许人炀帝召至东都寻还郡唐贞观中召至长安问脩习之道对曰臣所脩者匹夫之事功不及物帝王一言之利万国防福得道之效速于神人区区所学非万乗所宜问也复求归山从之令狐楚作记互见寺观条
　　周生太和中庐于洞庭山以道术济人吴楚敬之后出游广陵佛寺有三四客偕来时八月望霁月澄莹生自言曰某学于师能挈月致之怀袂或疑其诞或喜其竒生命虚一室翳四垣使无纎隙取筯数百呼僮以绳聮续架之曰我将此梯取月去乃闭户久之数客步庭中伺焉忽觉天地曛晦闻生呼曰某至开室视之曰月在此矣诸君试观举其袖出月寸许一室通明寒入肌骨客再拜谢之却闭户其外尚晦食顷如初
　　栁条青者大中末乞食于苏市尝击筑踏歌得钱辄饮好事者覔其踪终不可得歌词中往往述长生方外事阅五六年因大雪冻死于市市人具棺于齐门之左每遇日出时冢上有紫气髙五六尺近视之无所见也后一年有处士皇甫顔者来访之有人示以冢处皇甫持酒酺祭之发棺得青竹杖无他物表其冢曰谷隠栁处士墓自是不复有紫气矣
　　单以清常熟元阳观道士也尝附舟之嘉兴闻异香疑有异人徧目同载唯舡头一人仪趣颇殊以清迁与并席香气弥甚因从容问之答曰吾此地人少病大风逃于深山遇一老人哀之令从行有草堂数间老人曰汝可居此以药一褁令饵之遂不饥渇身日以轻越两月老人来笑曰有心哉尚在此疾已瘥矣尔若勤脩道术可长生人间遂令归予因拜问其姓名老人曰子闻国初卫公李乎
　　王可交赵屯村人乐耕钓一日棹舟江行歘见采舫荡漾中流中有道士七人皆云衣霞绡顔貎如玉一人呼可交姓名舟即近舫引可交相见一人曰好骨相合僊已炙破矣一人曰与之酒侍者防酒樽中酒再三防之不出一人取二栗与之栗色青光如枣长二寸许啮之肉脆而味如饴一人曰可交已见之矣令登岸复令闭目顷之乃在天台山瀑布寺前有僧来问可交所从来具以前事对又问何日离家曰今日早离家又问今日何日对以三月三日僧大惊曰今九月九日矣僧邀可交为具食可交不喜闻食气唯饮水耳僧以状白县达州州以闻越州亷使王沨召见竒之隂遣人之苏州诰其家家人具言三月三日已溺水死沨益信异之具以表闻可交自后辟糓不复耕钓挈妻子入四明山人时有见之者
