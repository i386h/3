<!-- { "loadSidebar": true } -->
　　张善渊字深父号癸复道人吴之华山人其伯父崇一始为道士得易真人如刚灵宝飞步法称之为张雷师宋尚书色恢荐于朝命主郡之天庆观善渊从之学辄能捕逐鬼物呼致雷雨郡守潜説友举住建德永隆宫再知郡之先孝观世所谓道法药术凡四方有一术一法之异必防极其妙莫月鼎侯清谷时为道门所宗咸异重之而乐授所秘元世祖诏举山林有道嗣天师以善渊荐乃与其弟子步进德入朝命召鹤及他有祷皆应遂命为平江道录住持天庆观又改绍兴昭瑞宫镇江道录卒年九十二
　　步宗浩字进徳号云冈早习儒书中歳始慕道从张雷所于妙观授囘风混同大洞真诠上清灵宝三五飞步之秘碧潭斩勘之书祈祷雨旸呼召鸾鹤咸在掌握驱邪救患甚多灵迹延祐间制授贞元微妙教法师
　　周真字初嘉兴人年十二入紫虚观从李太无为道士太无杜道坚弟子也至正戊子来居葑门外报恩道院能以符篆召鹤名所居曰来鹤轩自号鹤林先生虽身寓方外事母至孝其学受灵宝经法于曹谷神又因顾养浩受五雷秘文于步宗浩洪武戊申京师大旱太师李韩公善长迎真致雨有应庚戌上欲问鬼神情状嗣天师真同被召锡宴光禄又明年上召问雷霆所以神之故对曰天地之间隂阳运转故有神神与人合者也雷非人无以知雷之天人非雷无以知人之天天人相孚同一理尔上悦壬子三月不雨右丞相汪公广洋命真致祷其应如初乙夘又旱真祷亦应冬无雪复命真祈之己未授领神乐观事真平日亦好兴建利物尝造安里桥重构报恩道院修致道观丹井卒于莫月鼎墓次
　　杨中立字防号海沤亦步宗浩弟子也少入妙观嗣宗浩为太极五雷坛正宗志尚简素名所居曰一枝巢郑元祐为之记洪武中掌道纪司
　　黄道渊号孤山钱唐人尝遇郢人卫淡丘授以修真要法及医药方伎南游武夷师事金华潘雷鉴挟其术北上后归憇吴下郡人严德昭抱疾医不能疗建坛以祀帝名曰清真朝夕恳祷道渊适至怜其精诚投以药遂愈于是道渊留主坛宇嗣天师为奏赐观额今其徒犹传其药
　　郭守源字本中防从张简学诗慕周初之道往事之得其所秘洪武初选居神乐观授天坛奉祀朝廷有大醮祠辄勑守源副嗣天师蒇事眷赐甚隆永乐初擢道录司左至灵佐领天下教住持朝天宫及卒皇太子制文谕祭
　　李徳睿字士明嘉定人为宁真观道士尤攻于医遇淮人李清隠授窦太师飞腾鍼法洪武初召入见辞归尝携瓢卖药市中瓢小而类鹤因号鹤瓢道士张羽为传王行髙啓辈皆为赋咏
　　金善信字实之少好老氏学父母尝为纳妇有子时张雷师能以符篆捕逐鬼物因事之及闻莫洞一者剧饮酒醉辄诟骂人呼雷役云防狎如儿戯又往尊事之尽得其秘遂与其徒研覈妙防其言以为心神至虚无所汩没诸隂销尽诸阳自集盖有形者隂无形者阳阳益胜隂气益调精我得清净去道无难矣以荐为广德路道録仍畀师号
　　席应珍字心斋号子阳子常熟人少辞家学老氏法经箓丹法靡不洞究兼涉儒籍尤防于易释典方术咸能旁通奉其母甚孝至祭痛哭如初防或谓亲爱既割何得徇礼若是过与应珍曰吾法当割爱人道然世间岂有不孝之神僊也哉始提防常熟普福宫迁郡之白鹤观及相城灵应宫洪武中卒
　　胡道安字安谷吴江人为妙观道士晚遇至人授青城太乙雷书及斩勘□魔秘防洪武末吴中秋旱郡守延道安致祷道安登坛醉酒诟骂怒髪冲冠令下隂云四合雷雨大作性佯狂人呼为胡风子
　　张皮雀者名道脩长洲人也少有异相年十七父母欲为议婚不从往礼胡风子为师尽得其术宣德八年夏常州不雨大家恳道修往祷及至则其人颇怠道修登坛赫怒忽震霆碎大木雷火其廪不留粒粟已而黒云蔽天四龙见云中骤雨倾注观者股栗十年昆山旱县令请祷道修约三日雨三日果雨戴氏子疾昬谵语道修入门取棒就牀击之其病遂瘥马氏妇为祟冯狂呌乱走道脩至即昬仆去则复然常过猛将庙众聚侮之道脩怒走对庙门向神裸而溺众固畏神甚见之吐舌战灼而散道脩风格竒朗顶双髽披青布袍人谓其捕鬼随行鬼作声类俗所粥儿戯皮雀者因呼为张皮雀正统庚申年六十一无疾而死死后或见之于长桥疑尸解云



　　姑苏志卷五十八
<史部,地理类,都会郡县之属,姑苏志>
　　钦定四库全书
　　姑苏志卷五十九　　　　　明　王鏊　撰
　　纪异
　　甚矣人之好怪也昔夫子不语怪而后之人唯怪之欲闻稗官杂家纷纷不可胜纪虽然亦不可谓之尽无也掇其稍近理者以广异闻焉尔
　　吴王阖庐得宝剑三曰鱼肠盘郢湛卢湛卢一日水行以如楚昭王得之于牀召风胡子问焉风胡子曰此谓湛卢之剑吴子得越所献者其剑有五鱼肠已用杀吴王僚盘郢以送其死女今湛卢则入楚也昔越王元常使欧冶子造剑五以示薛烛烛曰鱼肠剑逆理不顺不可服故阖庐以杀王僚盘郢亦毫曹不法之物无益于人故以送死湛卢五金之英太阳之精寄气托灵出之有神服之有威可以折冲然人君有逆理之谋其剑则出故去无道以就有道也【吴越春秋】
　　吴王阖庐伐石治宫室石中得紫文金简之书不能读使使者询仲尼曰吴王闲居有赤雀衔书置殿前不知其义故逺谘访仲尼视之曰此乃灵宝长生之法禹所服之禹将僊化封之名山石函之中今赤雀衔之殆天授耶【抱朴子】
　　吴王夫差时有双鹭飞出鼓中而去【古今乐録】
　　吴王夫差小女名玉悦童子韩重欲嫁之不得乃结气而死重游学归知之往吊于墓侧哀恸玉形见顾重延颈而歌曰【南山有鸟北山张罗鸟既髙飞罗将奈何志愿从君谗言孔多悲怨生疾没命黄垆命之不造寃如之何羽族之长名为凤凰一日失防三年感伤虽有众鸟不为匹双故见鄙姿逢君辉光身逺心迩何当暂忘】歌毕歔欷泣下要重还冢重曰死生异路不敢承命玉曰生死异路吾亦知之然一别永无后期子将畏我为鬼而祸子乎重感其言送之还冢三日三夜临出取径寸明珠遗重曰若至吾家当致敬大王重出遂诣王説其事王怒其造言玷秽亡灵将収重重脱走至玉墓所诉玉玉曰无忧今归白王乃复形见于父以明重之事夫差异之悲咽流涕因舍重以子壻之礼待之【搜神记】
　　吴王夫差坐殿上独见四人向庭相背而倚闻人言则走王怪问羣臣子胥曰如王言将失众矣王怒其言不祥子胥曰非唯不祥王亦亡矣后五日王坐殿上复见两人相对北向者杀南向者王复怪问羣臣子胥曰四人走叛也北向杀南向臣杀君也王不应【吴越春秋】
　　繇余氏墓在虎丘吴越王尝于报恩寺侧发一墓僧止之弗从俄见一人古貎长身语曰我帝尧之臣繇余氏也与陶臣氏乌佗氏佐禹治水以功封吴于此僧复为掩之【见钱希白记】
　　后汉时姑苏忽有男子衣白衣冠白冠形神脩励从者六七人遍扰民居欲掩害之即有风雨郡兵不能擒术士赵晃闻之往白郡守曰此妖也欲见之乎乃净水焚香长啸一声大风疾至闻空中数十人响应晃怒掷手中符如风顷若有人持物来前者晃曰何敢幻惑如此随复旋风拥去晃谓守曰可视之使者出门人已报云去此百步有大白蛇长三丈断首路傍其六七从者皆身首异处亦鼋鼍之属【三吴记稽神异苑】
　　吴孙坚世仕吴母怀姙母梦肠出绕吴阊门寤而惧以告隣母隣母曰安知非吉证也已而坚生又云坚母孕时梦肠出绕腰有一童女负之绕吴阊门三匝天授以芳茅一茎童女语云曰此善祥也必生才防之子今赐母此茅土王于翼轸之地鼎足于天下不出二百年语毕而觉及旦筮之卜人曰童女太白之精也【王子年拾遗】
　　吴天册元年吴郡言掘地得银长一尺广三分刻上有年月字于是大赦改元
　　晋元兴十一年京都火灾大行吴界尤甚时王守吴郡昼坐防视事忽见天上有一赤物下状如信幡遥集路南人家屋上火遂大发知天为之灾故不罪始火之家识者知晋室衰防之象也
　　元康中吴郡娄县怀瑶家忽闻地中有犬声视声发处有窍大如螾穴以杖刺之入数尺觉有物掘视之得犬子雌防各一目犹未开形大如常犬哺之而食还置窍中覆以磨砻越宿视之失所在矣瑶家亦无他太兴中吴郡府舎中亦得此二物其后太守张茂为吴兴兵所害尸子曰地中有犬名曰地狼夏鼎志曰掘地得狗名曰贾盖此类也【法苑珠林神异记】
　　永嘉元年吴县万祥婢生一子鸟头两足马蹄一手无毛尾黄色大如椀【晋书五行志歴代神异感应録】
　　永嘉中吴郡赵文昭宅在清溪桥与吏部尚书文叔卿宅相近秋夜对月临溪唱乌栖之词音防凄然忽有一女子从女婢来姿态端丽云妾是文尚书家女也比去解金缨留赠文昭答以琉璃杯后游清溪庙忽见琉璃杯在神女前又顾其壁畵侍女并是偕来者【续博物志】
　　永嘉五年吴郡张林家有狗忽作人言云天下人俱饿死于是果有苻石之乱天下饥荒焉
　　东晋太兴中吴民华隆养一快犬号的尾常将自随隆后至江边伐荻为大蛇盘绕犬奋咋蛇蛇死隆僵仆无知犬彷徨涕泣走还船复反草中徒伴怪随往见隆闷絶将归家犬为不食比隆复苏始食隆愈爱惜同于亲戚
　　太兴二年吴郡米廪无故自坏是嵗大饥【晋书五行志】成帝时三吴女子簮白花望之如素防传言天公织女死为之着服俄太后杜氏崩【花木録】
　　隆安初吴郡中狗常夜吠聚臯桥上人家狗有限而吠声甚众或有夜觇视之一狗有两三头者皆前向乱吠无几有孙恩之乱【歴代神异感应録】
　　景平中郡守顾琛初为朝请谒假还东日晩至方山于时商旅数十悉泊岸侧有一人衣介帻执鞭屏诸云顾吴郡部伍寻至于是诸舩各东西俄有泊向处人云顾吴郡早晚至人答无顾吴郡又问何曰顾朝请耳莫不惊怪琛意知为善徴因誓之曰若得郡当于此立庙至是果为吴郡乃立庙方山号白马庙云
　　慧聚寺殿柱梁张僧繇画龙其上后龙数出湖内僧繇又画鎻鎻之唐防昌中寺废以柱留郡中至大中间寺复兴以柱还淳熈中寺火柱遂燬又有二柱于雷火中各有天书如大篆一勣溪火三字一蜿蜒蟠结若符篆在柱里人莫能晓大小近二尺许好事者或模印之
　　慧聚寺绍明律师居半山弥勒阁一夕梦神人曰檐前梧桐下有石天王像与铜钟师宜叩之讫旦掘地果获二物制度极古前辈尝有诗云一旦石像欲发见先垂景梦鸣髙冈
　　吴人费季久客于楚时道路多冦妻常忧之季与同辈旅庐山下各问去家几时季曰吾去家数年矣忆与妻别时戯取其金钗着户楣上临发失与道此是夕妻梦季曰吾行遇盗死已二年吾行时尝取汝钗留户楣上可往取之妻觉揣钗得之遂成服发防后一年余季来归【搜神记】
　　宋刘元字防祖少与刘裕善而轻何无忌遂不相得乃去游吴郡虎丘山心欲留焉夜临风长啸对月鼔琴于剑池上忽闻环佩音一女子衣紫罗之衣垂钿带谓元曰吴王爱女愿来相访元曰吴王爱女岂非韩重妻紫玉耶与元偕行女谓元曰闻君与刘裕相得裕是王者然与何无忌不美此人恐为君患若北还仕魏朝官亦不减牧伯忽不见乃在一大陵松树下约去虎丘三里许元乃北去仕魏累官青州刺史【稽神异苑】
