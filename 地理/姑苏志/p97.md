<!-- { "loadSidebar": true } -->
　　范参政府在西河上文穆公成大所居有寿栎堂其南有范村以唐胡六子涉海所遇为名中有重奎堂奉孝宗御笔傍有便坐梅曰凌寒海棠曰花僊荼防洞中曰方壶众芳襍植曰露云其后庵庐曰山长具见公所为诗【寿栎堂午坐屋角静突兀云气低鸿蒙残叶飐疏雨孤花侧凄风北窻午睡起一笑万事空无人共此意苔堦咽微蛩寿栎堂枕上禅牀初着小山屏夜久秋凉枕上清绕髩飞蚊妨好睡卧听檐雨入池声范村午坐好风入脩篁槁叶舞而堕防续一蛩吟髙下双蝶过踈樾午阴圆静极成痴坐老便几杖供慵废诵课蒲团輭易暖困来百骸惰四傍无人声谁惊短梦破范村雪后习气犹余烬钟情未湿灰忍寒贪防雪讳老强寻梅熨贴愁眉展勾盘笑口开直疑身健在时有句飞来赏海棠三絶芳春随分到贫家儿女多情惜岁华聊为海棠修故事去年灯烛去年花又烛光花影两相宜占断光风二月时但得常时妃子醉何方独欠少陵诗又忆向僊华夜倚栏花光妍暖月光寒如今蹋飒嫌风露且只铜瓶满揷防】
　　招隐堂在昼锦坊郡人胡元质给事所居谿堂也堂后有荷有竹建二堂曰云锦碧琳其东有榭曰秀野濒水对峙三石甚奇乃镇蜀时所移物也
　　静乐堂在乌鹊桥南知郡孔元忠所居楼中储书万卷叶适有诗
　　岁寒堂在带城桥东淳熈初都丞徐本中为浙西提刑偶得元少保故宅葺治之宁宗御题其扁以江东运副奉祠而归自号岁寒居士挥麈后録云徐端益以右阶出仕为瑞安路分都监时曽觌为双穂盐塲官与其子本中善觌既用事荐本中于孝宗由是密侍禁中
　　万卷堂侍郎史正志所居在带城桥南旧有石记为僧磨毁施氏丛抄云正志扬州人造带城桥宅及花圃费百五十万缗仅一传圃先废宅售与常州丁卿昆季仅得一万五千缗绍定末丁析为四其后提举赵汝櫄占为百万仓籴塲
　　和致堂在九胜巷洛人赵思所居其别业号西园在阊门之西
　　万华堂在资寿寺后蓝师稷提刑所居植牡丹至三千株多于洛中名品后惟胜云红存焉师稷字叔诚开封府人
　　林枢宻宅在乌鹊桥南枢密名希
　　章氏别业在阊门里北城下今名桃花坞当时郡人春逰防花于此后皆为蔬圃间有业种花者【范成大和章秀才北城新圃方逰桃花坞窈窕入壶天碧城当岩岫清湾如涧泉风月欲无价聊费四万钱雪后春事起红云蜂蝶边又西城如西塞桃花古来多钓艇鳜鱼肥前身张志和烟霏几白鹭风雨一绿蓑清江韵新引清絶胜阳和北城梅为雪所厄冻蘂粘枝瘦欲干新年犹未有春防雪花只欲欺红紫不道梅花也怕寒】
　　闲贵堂在醋坊桥东本萧氏双节堂也既为周虎所得遂易今名后有台环以古桂数千本名曰凌霜宅东有地陂陀立亭其上曰已髙【其地即九曲璃巷】
　　冷副端宅在常熟县西北丛桂坊
　　四贤堂在昆山宋孝宗朝李衡为御史以论张説不行遂致仕时给事中莫济不书敕直学士周必大不草制諌官王希吕与衡相继论奏不报四人同时去国布衣庄治赋四贤诗以纪之其后衡之孙潜作堂于家画四贤之像并祠其中
　　王忠恵公宅公号抑斋嘉熈中居此有铭
　　逸野堂在昆山县治西北宋王僖康国所居僖少逰太学有声既而归隐教其从孙葆为名御史其地即十六观堂基云
　　李重发隐居在崇明姚刘沙【重发诗松竹一茅庐其间隐者居无营心地静懒出事情疎奉母甘蔬食呼童课古书自知生理拙未敢废耕鉏】
　　栖间堂昆山龚昱立道作陆逰刘过有诗赞之
　　半隐堂昆山莫仲宣所居顔叔简有诗又有西园其别墅也韩侂胄当国公闲居十年自号西园居士
　　曾丞相府在常熟县西北衮绣坊
　　范清献公第在至和塘北旧有石刻范府界三字卫文节公第在石浦有石累山今尚存又有后乐堂景献太子书扁友顺堂宁宗书扁
　　肎堂郡人郑起潜尚书所居在天心桥又有立庵皆理宗御书其扁
　　喜廉堂昆山陈昌世作昌世自信守召为尚书郎入对理宗有一廉可喜之语因名其堂喜廉在昆山
　　郑大资府在昆山通德坊旧有石刻郑府界三字传清堂昆山陈令君明复所搆程丞相元凤书扁取祖父清白相传之义
　　嘉树堂在嘉定县西北二十里强恕斋作强初自汴徙呉先世手植树如皂荚二百年物也杨廉夫记【嘉树堂记呉之埬圻有隐君子家为恕斋强氏其先八世祖赟自汴居呉遂为呉人手植嘉木一本在中庭俗名皂角者其根柢贯堂背枝叶轮困蔽风暑实铤然资澡雪服食之用色理坚致而不为蝼蚁所近其越岁已二百余干益硕大枝叶华实益茂美于是强氏子孙繁衍亦且二伯余指而有食君之禄者矣予与恕斋为昆弟交过其家见其树而知其先德之覃于后者未已也恕斋持觞为余寿且请记予闻诸传季孙宿有嘉树为韩宣子所美吾不知其树何树也宿曰敢不封植此树以忘角弓之诗遂赋甘棠夫季氏子孙为鲁公室斧斤树之封植其敢比德召南哉宣子蔑鲁媚季其得果名嘉树乎尝论世泽于甘棠之后若孔子之桧下为田氏之荆王氏之槐是已此非其子孙一时封植之勤盖一本之深百世之下固若有神明防持之力在焉吁非偶然也谂矣孔子之桧吾不得而见之得见如田氏王氏亦可已若今强氏之植非可续王氏田氏之后者乎非所谓嘉树而有光于传者乎抑闻前人所种其收于后后人所培又以固前人之本恕斋伯仲皆清修好学尊德而尚义周人之急甚至于捐金粟以助国家荒政利禄之心未尝入焉朝廷业已表其宅里其于树所培者厚矣前人植之后人培之一元之气虽贯百世而可也岂直八世十世而已哉后恕斋之后者尚以余言勉之于是乎书为强氏嘉树堂记】
　　石涧书隐石涧名琰字玉吾号石涧所居在今府学西中有咏春斋盟鸥轩端居室皆玉吾孙贞木所作贞木孙振宗又作九芝堂今皆废为菜圃【贞木咏春斋记儒有毋追以为冠逢掖以为衣沈酣黄虞泳防姬孔其所居斋庐敷笋席据梧几函文中縆朱弦瑟一有客过其闾式之曰是南园之居也乃下而入谒先生竢于垣之扉髙柳婀娜拂人衣裳黄鸟相上下或翔而萃或跃而鸣汵然有醒乎耳焉晋于扉之阈丰草披靡嘉花苾芬白者朱者绚且绮者秀绿以籍之甘寒以膏之洒然有沃乎目焉升于堂之堦客主人拜稽首琚珩瑽如跪起晔如为席坐东西向条风时如水来煦容而燠体冲然有融乎心焉先生乃援瑟皷之为之赋考槃客曰裕哉其顺处乎赋伐木曰谅其同人乎赋旱麓之三章曰道其至矣夫不囿乎人防乎天瑟且希客起再拜且觞以颂之曰维本始之萌翕阖辟絪緼或旁礴以地或昆仑而天槖籥众万芸芸芬芬骞而于云泳而于川何物何我陶焉一春弁而五六士丱而六七人浴沂以嬉风雩以归而木沨沨而乐怡怡匪列御风匪周观鱼造物者为徒而曽晳子与居舍曰咏春其曷以名先生之斋庐者哉端居室记端居室者山人俞桢读书寝处之所也桢幼尚澹泊于世利纷华无所耆尝读书必防心耑坐以求其理趣因叹曰学所以适用也不仕则无以及人乃习举子业将以明经取科第既而幡然改曰学为已知在人何以投试为哉于是悉弃所业潜心象彖一室之间左图右书莫然外慕乃题其顔曰端居夫学须静也惟静可以观万化之妙端居一室以拓充吾方寸焉虽天之髙也吾不知其为髙地之大也吾不知其为大至于山河之崇深吾亦不知其崇深也反而观之以吾然之身而处乎天地之内涵融自得浩浩焉混混焉不获其人不见其身防彼之万归此之一可黙也而不言也室云乎哉因疏斯语于壁以识名兹室之意盟鸥轩记旁苏城郡之西南际野水有林木焉其广袤不知顷亩空阔葱蒨逰者自能道海鸟从而翔集之林木不见层轩数楹者山人俞桢之居也山人自顔其扁曰盟鸥须予记鸥不待盟也盟鸥鸥将逃焉人惟其忘机也故鸥从之机事一萌鸥举不暇邀而盟　之鸥岂留哉况盟非美事刑牲防血要明神而誓之以合其交初非有诚信也口血未干从而背之生隙长乱莫甚于此君子之有盟夫岂得已也且夫有机则疑机忘何疑疑而后盟不疑何盟盟何补于疑哉忘其机而已矣吁山人之盟鸥寓言也山人之不得已也吾闻山人于世故泊如也其何利于鸥鸥出没沧波万里莫驯亦何求于山人鸥从山人之忘机山人忘其机而从鸥机交相忘何疑不疑何盟孔子云吾非斯人之徒与而谁与山人学孔子者也其盟鸥岂得已哉使世可盟岂盟鸥也鸥盟则举世之人皆不足与盟矣世皆不足与盟鸥何辞焉匪鸥则盟鸥将乞盟郑元祐诗先生注易隐南城激石松风荅涧声式玉式金王度在一寒一暑岁功成要参未画须心悟洞释羣疑贵理明蔀屋见星元是昼寰瀛捩地可无程义精讵忍辞扪舌乐大何妨枕曲肱雨露每滋庭草绿云霞不碍晩山横成林讵舍千章木求友难忘百啭鷪岁月推迁陈迹在啓防长忆酒同倾】
　　城南佳趣堂在虞山东之芝谿上邑人虞子贤尝得朱晦庵和张广汉忠献城南襍咏真迹遂筑堂以居番阳周伯琦题扁曰城南佳趣【秦约记畧曰虞山之东有地曰芝谿虞子贤世居焉子贤慱雅好修家有先世所藏古今法书名画兵后有得徽国朱子和广汉张忠献城南襍咏真迹一卷盖自是建中还新安而作也于宅之西构堂三楹松竹花卉之类环列左右宛若山林然顔曰城南佳趣番易周伯温题其椽而为之记倪瓉诗天濶海漫漫昆山望眼寛桃源迷晋世松树受秦官雨藓鹿迹遍霜梧鸾影寒封题数行字聊问竹平安】
　　寿朴堂在绮川户部侍郎莫礼作方希直为记
　　漫庄在邳村范志作毗村处士顾禧之所居也禧弃官髙隐乡人贵重之【章宪诗何许明人眼松间见古堂泉声到棐几山影覆绳床爱酒陶元亮听蛙孔德璋纷纷战蛮触丘壑信难忘】
　　郑所南宅在乐桥东条坊巷【王賔诗自从宋鼎被迁移此宅飘零弃与谁人问先生垂泪荅国亡何用恋家为】
　　殷强斋宅在太仓武陵桥下扁其楼居曰春水船即其读书处也
　　范轩林大同所居轩中有左右记大同自作也
　　耕渔轩在光福徐良甫作良甫有文学所交皆名士为题咏者甚多【耕渔轩铭唐肃轩之幽释耒而休其乐也由由轩之泰投竿以愒其乐也泄泄朝华其宫莫或易而翁昨鼎其食今或脔而骼勿舍予田勿忘予筌于以老予轩倪瓉予既为良甫友契作耕渔轩图复为之诗邓山之下其水舒舒林庐田圃君子攸居载耕载渔爰读我书唐虞缅邈怆矣其悲栖迟衡门聊得我娯敬慎诚笃德罔三二四勿是克三益来萃彼溺于利我以吾义彼弃懦顽我以仁智匪今之同惟古是嗜虚徐消摇隐约斯世周砥夙存迈往志结茅依山泽不辞沮溺劳更慕濠梁逸既畊亦以钓四体欣蹔息新稼登塲丘嘉鱼荐晨夕烝尝无足患喜复留我客野田荒烟翳平湖澂景寂开檐睇孤云窅然无遗迹缅惟髙世士何尝异今昔识达理自周情恬虑非易念子属纷纠抗俗愿有适束带趋城府愧予尚促戚百年诚草草防当从兹役髙啓朝闻孺子歌暮听梁甫吟岂无沧洲怀亦有畎亩心昔贤在泥蟠终当起为霖钓获谿上璜锄挥瓦中金兹世方丧乱伊人邈难寻既迷烟波濶复阻云谷深嗟我岂其偶聊将学幽潜唯子是同抱相期清渭阴张羽之子住铜坑人传好事名如何同甲子翻遣昧平生野岸风中钓湖田雨后耕秋天渐凉冷或可赴前盟徐贲荷挿喜逢春雨呜榔又近黄昏谁道南阳渭水不似湘江鹿门○门泊陶朱归棹家住张翰故乡霜落鲈鱼出水秋晴嘉糓登塲】
