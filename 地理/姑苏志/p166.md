<!-- { "loadSidebar": true } -->
　　吕昭字克明昆山人嗜学敦行洪武中以荐授徐州训导上疏言民事称防改浦城县丞县故多荒地昭以俸资市谷给无产者俾艺其地而不责其偿县以富庶永乐中陞沁州知州父老持金为赠皆谢却之然仅至杭已不能雇舟狼狈而归比赴沁道出徐州天寒尚未挟纩故所授经弟子共为买一毛裘雇一驴以往其子旦既举进士昭遗书戒之曰进士美官然不能亷终非吾子死亦不歆汝祀其亷介如此旦字寅伯初任河南按察司佥事以事去职后以荐起为建昌府推官正綂间致仕性亦髙洁环堵萧然未尝以贫窭为意及卒不能丧萧山魏文靖公骥遣人买棺敛之
　　卫浩字季洪常熟人永乐初以太学生与脩髙庙实録擢监察御史出理幽蓟诸郡文卷厘正宿弊时仁庙为太子留守北平浩入见言事称防赐经书食物寻丁外艰起复巡辽阳浩立朝谠论无所忌讳风节虽劲而存心近厚寃狱多所平反尝有边将系其偏裨失期者送京议死浩言宜听立功自赎遂得免后迁江西按察副使以老乞归卒年九十一
　　黄钺字叔扬常熟人洪武初以太学生授典史后登进士第迁戸科左给事中以忧家居壬午嵗自投琴川桥下死
　　俞贞木初名祯字贞木后以字行更字有立石涧先生琰之孙自少笃志问学尤工古文词元季不仕洪武初以荐授韶州府乐昌县知县丁父忧服阕改南康府都昌县复以母忧去后以亲族犯法例弗起郡守姚善雅重之延以训子无何为乡人所诬逮诣京师卒贞木为人清苦敦行古道作官务崇礼化有古循吏风晩嵗益励清节或炊防不继未尝有所干请人尤难之所着有立庵集若干卷
　　刘政字仲理以礼季子性聪睿肆力问学洪武己卯以春秋中京闱乡试第一时主考方孝孺批其文有羣鸟中之孤凤及吾当虚左以处之之语政平生忠义自许壬午嵗闻国事感慨不食死
　　朱吉字季宁徳润子洪武中以荐授戸科给事中时粮长稽违勘合皆坐死籍没吉疏言勘合虽违而税粮已足乞减死又乞寛胡蓝党禁以安反侧皆从之后以善书改中书舍人寻改侍书出为湖广按察司佥事坐事系狱永乐中赦复为中书舍人年八十一卒吉有文学所着曰三畏斋稿子定安字士隆尤工古篆得周伯温之传尝积其书草瘗之名篆冢春坊中允吴均有篆冢记侍讲王洪铭次泰安字士栗领乡荐授内黄教谕歴安仁安吉归仁三学次永安字士常亦善笔札皆清脩笃学不坠其家声云
　　姚广孝长洲人初为僧名道衍字斯道居相城妙智庵时相城灵应观道士席应真者读书学道兼通兵家言尤深于机事广孝从之执弟子礼于是尽得其学然深自退藏人无知者其友王行独深知之曰他日必当有所遇固不得以人废言也洪武中以髙僧荐选侍文皇于燕邸深见亲信与密谋永乐中以靖难功进官太子少师复姓赐今名拟于元之刘秉忠卒赠荣国公諡恭靖配享庙庭初靖难之功广孝第一事定未尝自言文皇屡欲官之辄辞一日召见令人潜以冠服被体亟命宣谢不得已受命终不蓄髪娶妻所居多在僧寺然文皇眷礼弥笃每称少师而不名及病驾幸其第问后事对曰出家人复何所恋强之终无言文皇念其功特官其养子姚继为尚宝少卿广孝博通内外典亦工文词所着有逃虚子集别有道余录则专诋程朱其友张洪尝云少师于我厚今死矣无以报之但见道余录辄为焚弃
　　许思温字叔雝吴县人洪武中以贡入太学选署刑部郎除监察御史改广东揭阳知县寻复职陞北平按察副使洪武末改署大兴县永乐元年以守城功陞刑部左侍郎奉表入贺转吏部左侍郎兼左春坊左賛善署尚书事六年卒年四十三洪熈初追赠吏部尚书遣官祭其墓官其子俊为太仆寺丞
　　曽爟字日章以字行吴江人父朴浙江医学提举自杭徙苏日章博学有材智受春秋于鲁道源洪武间以嵗贡授黄陂知县秩满以最闻陞翰林侍读同脩永乐大典奉使交趾还陈黎氏篡立本末当征在军中多賛画之功交趾平复承命往谕卒于富良江子坚字孟坚亦以春秋起家拜礼部郎中擢四川左布政寻改云南
　　平思忠吴江人初为县小吏永乐中被荐授礼部主客司主事进郎中时文皇方事招懐主客务方殷思忠有精力事皆立办尚书吕震特器之俄以事下狱北人入贡他任主客者多不称防震因以思忠为言即日赦复其官时以给事中杨为陜西布政欲使清强有力者伺察之遂拜思忠陜西防政未几为人所诬谪戍北边防有诏市马西域以思忠尝官主客多识贾胡诏释其戍给冠带随太监刘马儿使吐蕃诸国而还后卒于家初郡守况钟官主客与思忠有交承之分至是数延见思忠执礼甚恭且令二子给侍曰非无仆欲使儿辈知公为吾故人耳其见敬如此然思忠居贫自守未尝以事干钟人尤多之
　　何源一名徳源字幼澄吴江人洪武间领乡荐授保德州学正陞德州知州嵗旱隣治多蝗不入源境陞梧州知府梧有水患民多流亡众议具奏赈之德源曰若俟奏报民皆死矣乃首捐已俸次募义民出粟赈给民多赖之又悉毁境内淫祠以诖误谪交趾英国公张辅举署交州学事多所造就士之以贡选至方岳者十余人后召为吏部考功员外郎出为郑府长史复改吏部文选郎中正綂间擢江西右布政致仕源为人温雅歴事五朝文章政事见称一时卒年八十六
　　王汝玉名璲以字行其先蜀之遂宁人六世祖极仕宋为吏部侍郎侨居吴中遂为长洲人父立中字彦强元末老儒仕开化慈溪二尉陞绍兴路治中歴知无锡嘉定二州进知松江府入国朝致仕有文学善画汝玉頴敏强记年十七中浙江乡试洪武末以荐摄郡学授应天府学训导擢翰林五经博士永乐初进检讨再进春坊賛善预脩永乐大典仁庙在东宫特深眷注尝与学士解缙应制撰神赋汝玉第一名大振然忌者众竟以他事下狱死洪熈初追赠太子賔客諡文靖遣官祭于其家汝玉为文兼古今体制而赋尤赡丽诗语隽永得唐人风格举笔数千言顷刻立就所着有青城山人集
　　王璡字汝嘉汝玉弟少坐累谪戍五开后举明经为武昌府学训导陞大庾教谕永乐初召脩永乐大典充副总裁又修五经四书性理大全书成留为翰林五经博士进侍讲洪熈初开文阁命杨溥陈继及璡日直其中礼遇甚厚宣德元年卒璡文章不及汝玉而理致为胜制行醇笃杨文贞公尤重之汝玉兄琏字汝器洪武壬子简防试七十八人授编修使肄业文华堂命宋濓为师琏在选中后为吏部主事卒所着有锦江稿论者谓其文学不减二弟而早卒不甚着故人无知者
　　金问字公素吴县人父道见孝友传问少受易俞贞木家贫无书从人借读无不通解永乐初被荐为司经正字时宫僚多得罪问亦坐系狱十年非义相餽皆不受时黄淮杨溥同坐系三人相得甚省躬念咎之暇各持一经讲论曰此处忧患之道也洪熈初命待诏思善门制授翰林修撰备顾问论时政得失悉见奬纳宣德末擢太常少卿兼翰林侍读学士正綂间调南京嵗余迁礼部右侍郎卒于官问文行敦茂义闻流着平生阅履否泰相寻而不变所操制雅健精采奕然善书得魏晋笔法星厯之学尤精然未尝以语人有集若干卷兄声亦好古嗜学问事之如严师尝病热剧医云必得螺可治方盛寒问解衣循河覔之得百枚以进病良已子汝进太仆丞
　　杨翥字仲举吴县人宋和恭武王存中八世孙少孤贫与兄戍武昌为乡校师有狂生侮詈之翥若不闻人以告翥曰岂无同姓名者邪人服其长者久多化之杨文贞公士竒漂寓武昌偶憩翥馆以无资告翥遂让其塾自教授他所日往返十余里不厌比文贞当路乃相引拔仁宗素知翥遣使驿召之授翰林编脩陞脩撰与脩三朝实录迁郕王府长史而归景帝即位翥朝京师命为礼部左侍郎食禄致仕又二年复朝进尚书加禄仍归翥笃行不欺仁厚絶俗隣人作室檐溜落翥家家人不能平翥曰晴多雨少何必校也又邻人老得子翥恐所乗驴鸣惊之即鬻驴徒步入朝犹子懐金入市为人攘去以告翥不答或请理于吏翥不许文贞公落新第亟邀登堂曰舍初成得吉人首临之其寛雅德度一时着闻至今乡郡以为口实为文章平实有理如其人年八十五卒诏赐葬祭召其子珒入朝问所欲为官对曰愿得本县主簿从之
　　张洪字宗海常熟人洪武间以事被逮谪戍云南后以明经被荐授靖江王府教授永乐元年擢行人奉使日本却其餽金二年复使辽东修茶马旧政于边界亦不受餽时缅甸宣慰那罗塔杀孟养宣慰刁木旦并其地命洪赍诏责还所侵地立孟养后塔不服凡六往始听命塔欲毒之服其诚信乃已还入翰林修永乐大典充副总裁书成陞行人司副洪熈元年陞翰林院修撰致仕卒年八十四所着有四书解义周易防通尚书补传诗经正义春秋説约礼记总歴代诗选史记要语琴川新志日本补遗等总若干卷
　　吴讷字敏徳号思庵常熟人七嵗能背诵五经正文父遵道为沅陵县主簿被系至京讷乞自代事未白而父没治丧如礼不用浮屠讷力学尚义兼善医术永乐间以医士举至京恳辞仁庙时监国闻其名命教功臣子弟俄迁监察御史出巡浙江削秦桧碑表陆贽里修岳飞墓动皆扶植纲常次年巡贵州恩威并施羣夷畏悦将代还夷人相率诣阙请留不许宣德五年陞右佥都御史寻陞左副都御史致仕年八十六卒讷为人端重纯明履方居约不以穷达易所守其学务遵儒先为文根据义理有禆世教所注有小学集解文章辩体性理羣书补注行世追諡文恪彭韶賛云古貌古心学窥性理孝义幼闻实形践履避迹儒医监国所礼乃教世胄乃司风纪卒贰宪台清德莫比笃老劬书以忘忧喜修正遗文垂训无已
　　尤安礼字文度长洲人父义字从道元末师陈基学辟枢密掾遭乱屏居二十年洪武中举人才授湖广布政司经歴以亷谨称性沈厚明哲处患难不失守着元史缉要藏于家安礼尤纯厚少从父寓武昌与杨尚书翥杨文贞士竒友善相厉以德业归补生员尝行从委巷邂逅一姝若将献笑者安礼亟引去后不复由是路同学生陈文学当逺戍泣告安礼吾必不生还妻当弗能守奈幼女何安礼曰安礼在子勿恤此吾有子当娶之已而陈果死妻乃克守义安礼无子以弟之子为后即聘之弟以女有疾不可安礼曰吾岂食言于亡友卒娶之安礼教谕崇安秩满诸生诣阙请留上命増秩还任寻擢武库郎中有马主事面肆谤詈安礼走避徐言曰马君改常矣旬日马死擢贵州防议病归不出太守况钟朝京师文贞问安礼起居钟谢不知及归往之见所居隘陋欲割官地益之坚谢不受安礼平居若无可否至辨认理欲毫芥不苟孙淳字公厚为平阳教谕迁知铅山县改永年居官亷慎致仕归卒
　　顾巽字顺中长洲人受易于乡儒周傅为程文敷腴华鬯理趣兼得行辈敬服之永乐十二年以易魁乡试又十年始上春官甲辰年登进士第未授官卒当时从巽授经者甚众而贺亷孔友谅顾珣辈皆中魁选吴中易学实始于巽巽子□亦以家学正綂丙辰第进士官监察御史有风裁迁福建按察副使改戅州知府致仕卒□子余庆成化壬辰进士由工部主事累官河南参议巽□余庆俱以辰年进士士林竒之
