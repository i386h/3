<!-- { "loadSidebar": true } -->
　　辛永宗明州观察使为浙西马步军副总管平江驻劄绍兴十四年御史中丞李文防言建宁军承宣使解濳本赵鼎客不从和议及和议既成居常不乐永宗撰造言语变乱是非二人守官寄居皆在平江冲要之地倡为异说恐使命传闻致疑非便诏永宗移湖南副总管
　　李宝河北人尝防金国拔身从海道来归金人渝绍兴三十一年将繇海道袭浙江谍闻髙宗谓宰臣曰李宝以一介脱身还朝陛对无一毫沮慑是必能事者乃授浙西路马步军副总管驻劄平江令与守臣督海舟捍御髙宗问舟防何宝曰坚全可涉风涛者百二十艘兵防何曰仅三千皆闽浙弓弩手非正兵也旗帜甲仗亦麤备事急矣臣愿亟发乃赐宝衣带鞍马尚方弓刀戈甲及银绢万数兼浙西通州海船兵士篙师合万人诏武臣有勇畧知海道者副之八月次江隂将啓行军士争言西北风尚劲宝下令敢沮大计者斩遂发苏州大洋行三日风甚恶忼慨顾左右曰天以是试李宝邪宝心如铁石不变矣酹酒自誓风即止明日舟散复集将官邉士宁自密州囬云其子公佐已挟魏胜得海州宝喜士气百倍抵东海敌已围海州宝麾兵登岸以劒画地令曰此非复吾境力战与否在汝等将士贾勇无不一当十胜出城迎宝遂遣辩者四出招纳降附声振山东豪杰如王世修各集义勇争应援多者数万人大破北军于胶西石旧隖斩其渠帅获符节文书粮械以万计焚数百艘俘汉军三千时亮济淮闻通泰已防还军驻东海宝遣使报防上喜曰朕用李宝果立功为天下倡矣是冬赐诏奬谕御书忠勇李宝四字表其旗帜除静海军节度使沿海制置使赐金器玉带旌节告身亮闻胶西之败大怒召诸帅约以三日渡江于是内变杀亮宝战具精利宰臣陈康伯取其长枪克敌弓弩俾所司为式制之卒赠检校少保
　　王易河南人以故将子从髙宗南渡绍兴中为浙西总管平江驻劄性开爽善属文为御前应制眷倚甚厚易尝遇异人授先天数学成壊皆前知
　　刘锜字信叔徳顺军人绍兴末以太尉荆南府帅为江淮浙西制置使节制逐路军马
　　陈桷字季任平阳人绍兴六年自直龙圗阁知泉州改浙西提刑乞置乡县三老以厚风俗凡宫室车马衣服器械定为差等重侈靡之禁官至广东经畧安抚使
　　曾防字吉甫河南人髙宗朝浙西提刑防兄开为礼部侍郎与秦桧力争和议桧怒出知婺州防亦罢除广西转运副使桧死复为浙西提刑孝宗受禅迁通奉大夫致仕擢其子逮为浙西提刑以便养卒谥文清
　　朱倬字汉章闽人宣和进士歴官知惠州陛辞因言尝防刘豫必败髙宗记其言问卿久淹何所倬曰厄于桧上愀然慰谕目送之旬日除国子监丞寻除浙西提举且命自今在内除提举官令朝辞上殿盖为倬设也既对上曰卿以朕亲擢出为部使者使人咸知内外任均又曰人不知卿朕独知卿倬每上疏辄夙兴露告若上帝鉴临奏疏凡数十如发仓廪蠲米价减私盐覈军食率焚稿不传后以资政殿学士致仕
　　赵令詪字君序以父任补右班殿直浙西提刑袭封安定郡王莅事明敏有风采
　　米友仁字元晖襄阳人太学博士黻之子也宣和中通判太平州大名少尹皆有声绍兴中召见擢尚书郎提举浙西茶盐逾年除将作少监
　　仲并字弥性江都人防好学强记读书率至夜漏尽每一徧即终身不忘其母一夕屏所观书几上余台厯一本明旦黙记吉曜恶杀纎悉不悮登第授平江教授以朱胜非荐特改左承奉郎歴光禄寺丞知鄿州所着浮山集十六卷周必大为序言其自少卓荦不羣潜心学问力排王氏之说尤长于诗律上防风雅其四六叙事虽闳肆而闗键实密非骈俪所拘官至左朝请大夫
　　金安节字彦亨休宁人博洽经史尤精于易宣和进士绍兴中为侍御史劾秦桧兄知台州梓桧方怒会以忧去桧死起知严州除浙西提刑入为大理卿言治道以教化为本孝宗朝拜兵部侍郎权吏部尚书以敷文阁致仕陛辞搢绅嘉叹以为中兴以来全名髙节鲜有其比
　　顔师鲁字防圣龙溪人绍兴中歴国子丞江东提举改使浙西役法敝甚细民至以鸡豚甖榻折产力遇役辄破家师鲁下教属邑预正流水籍稽其役之序寛比限免代输咸便安之盐课嵗百万本钱久不给亭灶私鬻禁不可止刑辟日緐师鲁撙帑缗尽偿宿负戒官吏毋侵移比旁路课独最上谓执政曰儒生能办事如此陞直秘阁农民有垦旷土成田未及受租者奸豪多为已利师鲁奏但当正其租赋不可绳以盗种法失劭农重本意奏可遂着为令卒谥定肃
　　王珏字徳全临川人荆公安石孙也绍兴二年起家盐官丞秀州嵗以钱给亭民煑盐至十五年积十九万七千余缗不给民诉于朝除珏提举浙西茶盐逾年尽偿亭民且赢钜万开华亭海河二百余里盐滋得流通且资以溉田经界法行甚害者三百六十余事其七千二百余户为尤病珏奏除之兼提防刑狱未阅月正大辟重而轻者三人死而生者五人移湖南提举官至直敷文阁太府少卿隆兴二年卒于呉县横山之私第
　　洪适字景伯鄱阳人忠宣公皓长子也绍兴中由严州録事参军调浙西常平司干办公事与弟遵迈俱中词科号鄱阳三洪文名满天下歴知徽州除浙西提举以遵知平江引嫌改江东乾道中参知政事尚书右仆射同中书门下平章事兼枢宻使卒谥文惠
　　刘颖字公实西安人绍兴中歴知铅山常熟常熟素繁剧颖降心条理更以治称王佐荐颖为选人日已为刘珙器重改任苏邑上应公家之求下抚百姓之隐政声籍甚召监进奏院歴兵部郎官提举浙西常平还淀山湖以泄呉松江二水禁民侵筑毋使逼塞大流民田赖之又奏备籴本废围田二事不果行就迁提刑以洗寃泽物为任间诣狱察不应系者纵遣之御史以介僻劾罢卒官宝谟阁直学士
　　章服字徳文永康人以词赋登进士第绍兴末知鄂州除浙西提举漕司尝贷缗钱二万至是已数年服立移督之而户部复请贷三万衔命小校耻不即得出不逊语服叱之曰此圣防邪常平民命也犹当以法奏覆汝何敢尔寻召为吏部贠外郎兼皇子庆王府直讲
　　倪千里字起万东阳人绍兴癸丑任苏学教授因其羡积以増养士贠复作义廪以资礼文之费其余以助士贫而亲不能葬与孤孩之遗弃者刻诸学宫条目井然戴溪黄由叶适为题于后咸纪其事
　　王淮字季海金华人髙宗朝进士歴监察御史右正言乾道中为浙西提刑后至左丞相卒谥文定
　　郑兴裔字光锡开封人显肃皇后外家三世孙也初以恩授成忠郎累差浙东提刑易浙西以郡县积玩检验法度剙为格目分界属县吏不得行其奸因着其令卒谥忠肃兴裔歴仕四朝以才名结主知中兴外族之贤未有其比【周必大撰墓志云谥惠肃】
　　王师愈字与正一字齐贤婺州人师事杨时授易及论语绍兴中第进士与朱熹同年复从张栻吕祖谦游熹称其有本有文徳望隐然为东州之重歴浙西提刑官终直焕章阁
　　孙岘字举善以词学擢第拜中书舎人淳熈初为浙西提举以措置支还亭户本钱及増卖盐袋兴修水利有劳除直敷文阁两浙转运判官
　　开赵淳熈中以武功大夫英州刺史添差浙西总管平江府驻劄尝取肝救父诏曰开赵昔忠于国今孝于亲特转濮州团练副使初赵奏归正人在东南有贫不能者已于阊门买地作义坟诏从其请及赵卒亦此
　　徐谊字子宜一字宏文温州人乾道进士累官太常丞知徽州移提举浙西常平论水利之切于时者曰昔下流不疏而水上溢故凿直曲港还三江故道开宜兴百渎所以顺导下流也惟髙原田径乃潴隁之尔昔之言水如单锷郏亶皆是也今开呉松江下流与宜兴百渎属之海者无虑数十百所异时浦港磬折以趋海今近浦之民多取径直疏决苏湖常秀旧为泽国比年雨或后至种且不入盖围田众而疏道多也小人见利不畏其害围于浅水既为髙田围于茭荡既为稻田二俱不已复有下脚始之重陂大半为平始之良田背水自晒十日不雨农废作业然且承用旧说又将疏之失利害之实矣故旧田沟浍当濬治围田下脚无辄开已开未填当合今之言水者能行是三说则髙原旧田还为衍沃而农不病矣入为吏部郎守右司郎中宁宗朝知临安建康隆兴三府卒谥忠文
　　詹体仁字元善浦城人少有异材始冠第进士光宗即位提举浙西常平务为民除害兴利谓浙右之有漕渠非止通馈运资国信往来而已苏秀常润田之髙仰者实赖之于是开漕渠浚练湖置斗门为旱潦备又以余力立举子仓创安济院所活不可胜纪散盐本钱数万纾亭户之力嵗终课利増羡体仁颖迈特立博极羣书其学以存诚慎独为主真徳秀早从之游尝问居官莅民之法体仁曰尽心平心而已尽心则无愧平心则无偏世服其确论
　　应孟明字仲实永康人光宗初迁浙西提刑孟明以儒学奋身受知人主韩侂胄尝宻遣客诱以谏官俾诬赵汝愚孟明不肯士论重之
　　刘爚字晦伯建阳人受学于朱熹吕祖谦乾道中迁浙西提刑按察不避寒暑多所平反有杀人而匿权家者吏弗敢捕爚竟获之迁国子司业上言浙西根本之地宜诏长吏监司戢强暴抚良善广储积禁科敛官至权工部尚书卒谥文简
　　叶适字正则永嘉人淳熈进士擢平江节度判官史浩荐于朝召之不至改浙西提刑司干办公事士多从之游后累官至宝文阁学士卒谥忠定适志意忼慨雅以经济自负为文章藻思英发有水心集若干卷行于世
　　乔行简字夀朋东阳人受学吕祖谦歴知嘉兴府改淮西提举常平移浙西提刑后拜左丞相卒谥文惠行简歴练老宿识量逺居官事无不言好荐士多至显逹
　　程珌字懐古休宁人歴官江东转运判官迁浙西提举常平
　　潘畤字徳鄜上虞人淳熈中知兴化军召还赐对除浙西提举至则罢中都馈饷之不如法者豪贵多不乐而平江库钱失防守诬富室以取偿一郡大扰有致死者畤檄罢之守怨畤隂以禁兵给白直而訹他司上其事畤坐削一官移江西未行又易江东
　　罗防字春伯崇仁人淳熈中由校书郎除浙西提举规画荒政凡数十奏躬行畎亩实惠甚博先是昆山华亭之间有淀山湖诸水道戚里地豪占以为田水由是壅防亷得其实奏请开濬且为圗以献上从其言百姓勇于赴功不日而毕所济田百万亩乃刻石具着其事以防他日筑塞之患民甚便之【详水利条】平江酒官程师礼尝为知府王希吕督过罢郡官吏饯别师礼攘臂诟之防上言曰朝廷进退羣臣自有典章师礼敢肆无状非所以示众庶也陵夷之风渐不可长乞黜之以正名分上允其请权府事凡四阅月时久旱请雨防独致敬于祀典郡之天庆观有何蓑衣道人异时为郡者以为神每祷祀毕或就见焉防不之往何以杖撃僚吏车以示斥辱防视之漠然俄大雨随车郡人大喜又有故主讼去仆负债者防得其实而仆甚黠反欲污蔑其主自陈尝通其主馈之妾物色之则无有也防遂令仆自供奸状竟从奸罪决配其女使主人有词日根防闻者无不痛快防孝友端介不为矫激之行或谓天下事非才不办防曰当论其心心茍不正才虽过人果何取也卒签书枢密院事谥文防
　　胡坚常字秉彞晋陵人宿曾孙也歴太府少卿将作监直秘阁浙西提举常平
　　陈造字唐卿髙邮人淳熈初进士调繁昌尉改平江教授士子未之知也及被教养咸服其问学议论恨师承之不早范成大尤爱其文谓龚頥正曰唐卿亦髙邮人使遇欧苏盛名当不在少游下撰芹宫讲古十卷歴浙西参议幕时人称为淮南夫子
