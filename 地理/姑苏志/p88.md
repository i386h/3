<!-- { "loadSidebar": true } -->
　　澄照教寺在阳山下唐防昌间丁某舍白马磵宅为白鹤寺其后龙兴寺僧知义起废钱氏时有泉出寺中改仙泉院宋祥符初始赐今额陈最记有别院名白莲禅院宋谢涛尝读书其中归并庵二【天禧五年陈最记佛宇之兴其来尚矣自竺干入洛象教归周琅函流贝叶之文宝塔閟玉毫之相莫不图诸爽垲树乃精篮茍非背山而面林左泉而右石则何以延大千之开士启孤独之名园是故鹫岭雄标世尊因而説法双林秀拔惠逺由是奠居葢人境之两殊亦古今而一致苏州郡城之西北三十五里山曰阳山山之下寺曰澄照先是唐防昌中丁某施白马磵宅为白鹤寺后有龙兴寺僧智义因游其上纵目周览嗟其年祀寖逺名额仅存榛莽靡除基址甚隘于是鸿胪卿左衞大将军曹茂达六代孙祚舍祠堂基以搆寺不改旧额因而迁之始创茒茨数十间而已观其冈峦环合岩谷洞呀其佛者之津梁乃道林之形胜灵启其地人兴厥谋决智力而有开获神明之来义寺中有灵泉潜发莫穷其源决泄葢自于神功疏凿岂因于人力引山渠者数派溉民田者百塍水旱不更其浅深逺迩必沾其润利益国彭城威显公尝而异之因改曰仙泉我宋祥符初始赐今额干德中义公既没上足蕴明嗣而续之香火无废道者蕴与亦义公弟子也勇猛精进出于常伦痛先志之未终发精心而善诱由是智者献谟壮者效用经始勿亟举而新之敞广殿以安睟容饰华龛而庋大藏厨有库香积之供成僧有堂收云之众集晨昏是警鼓钟于百尺之台水陆致防设会于五层之阁而又置懴院法华院亭榭髙揭房廊缭周躭然巍然不胜其壮观矣开宝中太保韩公承德复舍梳洗楼为塔院详其始末叙厥废兴见徴芜辞用纪珎琰时天禧五年十一月二十一日记王禹偁宿仙泉寺祭庙回来畧问禅藓墙莎径碧山前风疏逺磬秋开讲水响盘车夜救田蓝绶有香花菡萏竹窓无寐月婵娟自慙政术贻枯旱忍卧松隂潄石泉又草庵禅师阳山山下草庵深寂寂香灯对逺岑莫怪相思总无语坐禅为政一般心】
　　景福庵【元大德间僧道建】
　　文殊庵【元至正间僧法海建已上在长洲县二都】
　　甑山教寺在阳山北竹青塘五代天德间僧德清建归并庵四
　　奉先庵【在长洲县二都宋庆厯间僧本一建】
　　广福庵【在长洲县八都宋宝庆间僧如素建】
　　观音庵二【一在长洲县六都宋至和间僧法坚建一在八都宋宝庆间僧善应建】
　　法华教寺在葑门外斜塘宋僧用宣及其徒行遇建取半塘故法华额为名僧妙思记归并庵四
　　衍庆庵【宋绍兴间僧正忱建】
　　妙名庵【宋绍兴间僧圆功建】
　　兴福庵【宋绍兴间僧不矜建】
　　欧冶庵【宋咸淳间僧古铭建已上在长洲县二十九都】
　　白莲讲寺在长洲县二十都甫里即陆蒙别业祠堂在焉宋熈宁六年僧惟吉建归并院一庵三【元栁贯暑中迁寓甫里精舍城隅亦有果园坊容得闲人借草堂何必樵渔依笠泽故多水石近沧浪过桥稍接鱼虾市泛艇遥连雁鹜乡秋雨几时能破块夜灯休负读书牀徐贲夜投白莲寺饮别东家叟行投西寺僧无风收阁幔有月罢廊灯竹夜声偏集池寒色似凝无端值诗景清兴觉逾増】
　　陆塘塔院【在长洲县十五都唐长庆间僧妙慈建】
　　流通庵【在长洲县十九都元皇庆间僧性海建】
　　晋明庵【在长洲县十九都元至元元年僧妙景建】
　　慈云庵【在长洲县二十一都元至元间僧景嵩建】
　　利济教寺在阊门外南濠宋绍兴间僧道隆建归并寺一院一
　　石佛净土寺【在阊门外南濠齐隠士何求尝开讲于此宋嘉定间僧巨川重建阙】云院【在城西北隅元至正十五年僧智复建】
　　【阙】觉教寺在阳山南地名黄村宋宝庆元年僧本诚建归并寺二院一庵四【虞堪谈笑宝楼开湖光劈面来浮云空翳槛明镜若为台野鸟衔花去潭龙作雨回坐参真法境无意想蓬莱】
　　北峯寺【在吴县支硎山晋支道林开山】
　　华山寺【在华山莲花峯下晋支道林开山】
　　觉林院【在长洲县一都元至元间僧至仁建】
　　寿慈庵【在吴县西北四十里宋咸淳五年僧如葵建】
　　觉海庵【在长洲县一都元至元间僧志仁建徐有贞诗游兴殊未尽强君还共行登山身特健看竹眼偏明醉觉人寰小间知世事轻芳时莫孤负难得是升平沈周宿觉海庵幽居嫌未邃窈窕借云重地湿千茎菌门隂十个松古厨寒食饭虚谷夜分钟起坐月当午推窓见碧峯又早起茅峯旧到今又宿一夜顿忘行力劳隔桥虎迹林雨过聒枕鸟声山日髙自知狂客兴不浅岂是老襌吾爱逃悠悠竹阁盥潄际恰有微风吹鬓毛】
　　西资庵【在长洲县六都宋淳熈间僧逺明建】
　　福严庵【在长洲县一都元泰定四年僧閴建】
　　碛砂禅寺旧名延圣禅院在长洲县二十六都陈湖之北宋乾道间僧道原建元僧圆至记寺有大藏经板永乐十五年僧智端重脩归并庵三【吴寛过碛砂寺日斜湖上过野寺倦登临老树风声合頽垣雨迹深蛟龙潜近浦鸟雀避丛林不见筠林叟诗坛久絶音沈周双幢落日倚渔汀北下孤舟此蹔停野客偶惊云外犬老僧随掩石边经沙州古树藤萝紫火殿遗基荠麦青今夜试留湖上枕疎钟髙浪不堪听】
　　集福庵【在长洲县十九都元至正间僧古铭建】
　　集庆庵【在长洲县十九都元至正间僧本达建】
　　迎福庵【在长洲县二十都宋淳祐间僧性顺建】
　　崇福教寺在长洲县二十八都章练塘宋景定间僧德脩建元周驼记永乐元年僧宗器重脩归并寺一庵四
　　名因寺【宋景定间僧本圆建】
　　福寿庵【宋景定间僧法晟建】
　　圆通庵【元至大间僧明照建】
　　福济庵【宋景定间僧智师建】
　　定祥庵【宋景定间僧文华建】
　　接待教寺在娄门外宋嘉定间僧净梵建宣德中僧頔有中重脩归并庵十一【姚广孝接待寺八咏诗音堂道本静中心秋潭皎月沉无言得真趣何用覔音含晖楼楼髙逼层云遥瞰东湖境香断客不来斜阳半影挹清阁虚阁映涟漪祥龛隔蕙帷夜寒深雪里正是挹清时止息斋悟得西来意髙斋闭止息欲语众人知流云去无迹云深处霭霭复防防晨昏不断生欲寻支遁宅须待有钟声一掬轩蕉叶度窓隂池春緑涨深谁将一掬水大地作甘霖松花室翠云压真松凉影涵花埓昼静鸟声幽风窓堕晴雪听闻室谁读贝多文疎卷夕曛临来无得説江上冷秋云】
　　普明庵【元壬长年僧普安建】
　　崇真庵【元至元间僧一兴建】
　　圆通庵【元癸未年僧一心建】
　　孝友庵【宋淳祐间僧酉一建】
　　般若庵【元壬申年僧大诚建已上长洲县二十三都】
　　延福庵【宋开庆间僧法印建】
　　道王庵【元至正间僧至演建】
　　夷王庵【唐中和间僧法证建已上长洲县十九都】
　　圆明庵【宋嘉定间僧妙端建】
　　崇寿庵【宋淳熈间僧广功建已上长洲县二十四都】
　　白龙庵【在长洲县二十二都宋绍兴间僧止礼建】
　　普贤教寺在天平山之东牛头峯坞内宋景定间僧智赟建顔汝勲记永乐十三年僧可立昙蕚重建归并寺一庵六
　　明月寺【在吴县木渎镇唐清泰间僧明智建】
　　积庆庵【宋绍兴间僧性真建】
　　迎福庵【宋咸淳间僧性悟建已上在吴县西三十里】
　　积善庵【在吴县西三十二里宋咸淳间僧志勤建】
　　宝觉庵【元至正间僧大亨建】
　　懐敬庵【元至正间僧宗泉建】
　　资福庵【元至元甲申僧本来建郑国记已上在吴县西十五里】
　　全福讲寺在长洲县二十六都周庄宋景定间僧杲古建归并庵四
　　善住庵【在长洲县二十七都元至正间僧本懋建】
　　观妙庵【元癸未年僧彧山建】
　　永庆庵【元戊子年僧志修建】
　　清逺庵【洪武间僧玉琳建已上在长洲县二十六都】
　　灵祐观在洞庭西山即神景宫也唐干符中建有宫廊百间绕三大殿谓之百廊三殿林屋洞在焉宋天禧五年诏郡守康孝基重建今废【皮日休晓次神景宫夜半幽梦中扁舟佀鳬跃晓来到何许俄倚包山脚三百六十丈攒空利如削遐瞻但徙倚欲上先矍铄浓露湿莎裳浅泉渐草屩行行未一里节境转寂寞静迳侵泬寥仙扉傍岩防松声正清絶海日方照灼歘临幽墟天万想皆摆落坛灵有芝菌殿圣无鸟雀琼帏自回旋锦旌空粲错鼎气为龙虎香烟混丹艧凝看出岭云黙听语时鹤緑书不可注云笈应无钥晴来鸟思加崦里化光弱天籁如击琴泉声似摐铎清斋洞前院敢负科约空中悉羽章池上皆灵药金醴可酣畅玉豉堪咀嚼存心服鷰胎叩齿读龙屩福地七十二兹焉堪永托在兽乏虎防于虫不毒蠚尝闻择□録仙志非可作緑肠既朱髓青肝复紫络伊予乏此相天与形貌恶每嗟原宪瘇常苦齐侯疟终然合委顿刚亦慕寥廓三茅亦尝仕境与珪组薄欲问包山神来賖少岩壑又三宿神景宫古观岑且寂幽人情自贻一来包山下三宿湖之湄况此深夏夕不逢清月姿玉泉浣衣后金殿添香时客省髙且敞客牀蟠复奇石枕冷入脑笋席寒侵肌气清寐不着起坐临阶墀松隂忽微照独见萤火芝素鹤惊微露白莲明暗池窓櫺带乳藓壁缝含云闻磬走魍魉见烛奔羇雌沆瀣欲滴沥芭蕉未离披五更山蝉响觱发如吹箎山风忽然起飘去步虚词道客申异様上清朝礼仪明发作此事岂复甘趋驰陆防晓帆逗碕岸髙步入神景洒洒襟袖清如临蘂珠屏虽然羣动息此地常寂静翠涧有寒锵碧花有定影凭轩羽人傲夹户天兽猛稽首朝元君褰衣就虚省砑空雪牙利漱水石齿冷香母未垂婴芝田不论顷遥通河汉口近抚松桂顶饭荐七白蔬杯酾九光杏人间附尘躅固陋真钳颈肯信抃鼇倾犹疑夏虫永津荡琼垄紫永啼金鼎尽出氷霜书期君一披省○灵踪未徧寻不觉谿色暝回头问栖所稍下杉萝迳岩居更幽絶涧户相隠映过此即神宫虚堂惬云性四轩尽疎达一榻何清零髣髴闻玉笙铿动凉磬风凝古松粒露压修荷柄万籁既无声澄明但心听希微辨真诰若授灵皇命尺宅按来平华池潄余净频窥宿羽丽三吸晨霞盛岂独冷衣襟便堪遗造请徒探物外趣未脱尘中病举手谢灵峯徜徉事归艇】
