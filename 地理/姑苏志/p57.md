<!-- { "loadSidebar": true } -->
　　知县防绍兴初重建祥符图经云在州东北一里余茂苑堂在防事东绍兴元年石珵重建中有百花亭尊美堂维摩丈室緑野轩緑筠庵淳熈九年曽栗绘王元之像以祀改曰企贤庆元中复旧【米友仁茂苑堂记长洲令尹石珵莹中才髙气刚嗜古好雅下车既久政成事简盖牛刀割鸡游刃裕如者邑廨之东有所谓茂苑堂前人取左太冲语带潮汐之濬池佩长洲之茂苑意也考之图经即江为池距县南七十里多厯年所髙岸为谷无足深恠订之于古莫可得实视栋楹之颠圮乃鸠工而函新之堂之南荣植以嘉木修竹竒芳蕙草郁葱吐秀而森然敷隂如在邱壑邃深处与堂相直曰百花亭即堂之西为建屋曰尊美堂其北龟首曰维摩丈室北向聚羣石如岩谷曰緑野轩又南开竹迳曰緑筠庵皆増广而掲以是名琴书雅玩陈列于中客至则阅古赏竒试茗烹饮必与之从容竟日怡然自适曽不少倦后之君子游息乎其上要当勿复翦伐如甘棠之爱顾不懿欤绍兴己未季夏二十日襄阳米友仁元晖记方干题坐看孤峭却劳神还是防吟到日曛松鹤认名呼得下沙鸥飞处聴犹闻夜阑亦似深山月雨后唯关满屋云便此逍遥应不易朱衣红斾未容君王禹偁移任长洲诗五首移任长洲县舟中兴有余蓬髙犹见月棹穏不妨书雨碧芦枝亚霜红蓼穗疎此行纡墨绶不是为鲈鱼○移任长洲县孤帆冒雨行全家随逆旅一夜泊江城身世漂沦极功名早晩成惟当泥尊酒得丧任浮生○移任长洲县穷秋入水乡江涵千顷月船载一篷霜竹宻藏鱼市云疎漏鴈行故园渐迢逓烟浪白茫茫○移任长洲县辞亲泪落衣折腰虽未晩搔首欲何归晓月霜华重晴山栗叶飞江头鸥鸟在应恠不忘机○移任长洲县沿流渐入吴见碑时下岸逢店自征酤野庙连荒冢江禽似画图髙堂从别后应梦宿菰蒲春日公舎偶题薄宦苦流离壮年心力衰鸎花愁不觉风雨病先知晓月晃竹屋寒苔叠槿篱无人慰幽寂庭桞自低垂长洲遣兴七十浮生已半生徒劳何日见功名折腰米贱堪羞死负郭田荒好力耕庭鹤惯侵孤坐影隣鸡应信夜吟声年来更待贤良诏咫尺松江未濯缨○妻儿莫笑甑中尘只患功名不患贫自觉有文行古道可能无位泰生民烟村旧业劳归梦雪屋孤灯照病身投老緑袍未休去九重天子用平人】
　　歳寒堂
　　匊月亭
　　蟠翠亭仲幷建淳熈五年吕存中重修【龚頥正记申国吕君宰长洲之明年行受代矣一日公退吏散约客相羊县治之圃时属初夏红紫事休宿雨收霁新緑郁勃林采焕发菳叶左右屏列余花错落如缀珩佩有风徐至芬香袭人乃命酒坐蟠翠亭上君指柱间仲公弥性之诗有云樛枝宻叶翠虬蟠者曰名以是为花故也余居此之日久矣率夜漏未尽五刻起视事漏下五六刻犹不得息壮怀倥偬于簿书期防间领畧于此盖不一二数也适少间拾余材为支其将倾葺其甚弊朽腐则新之败蠧则墁之示不欲以将去而怠其事焉方此佳时一杯相属客盖尽欢于是楚人龚养正使折花侑坐起以酒属君曰夫草木之生其性也遂深山大埜清旷广莫春敷秋陨付荣瘁于自然亦复何有不幸而名人从而玩之封植矫揉揠助其长而人方以为异而喜要非其性分也士而志于用小而小大而大其得而遂耶达者视之牺象孰先于枫栁蓬艾孰后于兰茝耶抑余闻卭蜀山林中此花如积栾城苏公诗半垂野水弱不堕直上长松勇无敌等诗防可想见君贤者后号有家法周旋州邑老益更事且有用于时顾欲遂其私且不可得若余者其将遂余生乎异时尚记前后二公之诗见此花为一笑君引饮釂遂书以记之时淳熈戊戌四月上澣也】
　　泰民堂在县圃淳祐十年龚潗建【陆徳舆记长洲龚令君作堂县圃摘翰林王公壁记语扁以泰民既属予书且谂以记予愳专斯堂之美逊者再请益勤予不可得而逊在易上坤下干泰阳气下降隂气上腾隂阳防合万物生遂天地之泰也王泽下流物情上达上下相孚百姓恱豫君民之泰也天地之泰天地不能自泰也必有赖于赞化之主君民之泰君民不能自泰也必有赖于宣化之臣宣化之臣其最近于民者莫令若也令最近民使民之泰则易然盖即泰之卦观泰之象思所以致泰之由乎泰之六爻惟九二言治道为详其曰包荒用冯河不遐遗朋亡者包荒含容也冯河断制也不遐遗无忽于小朋亡无牵于私交泰之兆实繋于此反是则不交不交否矣然则令之于民庸可忽必也居之以寛纳之以仁学爱之化如彼武城率之以信断之以明不扰之政如彼蒲庭毌顽之忿毌细之鄙当若上蔡视之如子毋邪尔思毋侧尔蹈当若姑藏不改其操如是则气之所通和之所致薫为嘉祥以蟠以际民其不泰乎其或弗操弗鉏弗究弗虑如彼曲阿徒事求誉为酷为豺为暴为惊如彼义纵治法行治愁叹不闻疾疢不颦有若谓南罔念恤人利障不屏欲源不澄有若陈仓率敛自营如是则气之所阏怨之所钟形为咎证是萃是丛民其可泰乎一邑者天下之积也一邑之泰天下之泰所由推也一令之贤一邑之泰所由致也董子曰今之郡守县令民之师帅也夫惟圣明在上师帅之贤参错天下则天下之民胥泰矣长洲地大物繁台府鼎立夙号难治君处之裕如知所先后户庭无滞讼田野无寃声始至撤犴狴新之将去以空囹圄盖十数年未有王公所谓生民之泰其有渐乎几之矣观君名堂可以知君用心后之来者毋第以零陵三亭视是役也经始于淳祐庚戌八月落成于十月为楹若干为费若干役成而民不知又可书也已君名潗今淮东常平使者基先之子其赋政固有源流云中奉大夫新改差知温州军州事陆徳舆记并书】
　　芳秀楼在防事后寳祐五年李念祖建
　　丞防在县治西淳祐初重建【方杼记国家建官仿唐旧制自九寺三监万家之邑率置丞员所以重其任贰其长也邑于民为最近丞于邑无所不当理汉后元之诏曰县丞长吏也长洲为县创于唐天后朝乾元中置为长洲军至大厯间已而复旧国朝中兴吴居三辅长洲土广民众素号难治为丞者非材术兼茂有理人之绩莫得而著称焉浚仪赵君帝室之胄沉酣经学挟其所有取甲科佐江隂幕淳熈改元转而丞兹邑视民如爱子驭吏如束湿兴利除害邑人宜之君涖官叶再黄矣政成而民有余力年丰而物不疪疠视事之所栋宇欹桡榱桷朽蠧上漏下湿殆弗可居于是发私财以佐其用度故地以全其基役以麋至工以巧献无损于公无扰于民防事廊庑轮奂一新为三十余间塈涂整宻瓴甓坚滑髙其闬闳固其垣墉使后之居者得以赖其利焉工既告成邑士愿纪其歳月以传示将来杼居是邦见闻君之政稔矣凡今之人视官舎犹逆旅顾弗毁而加葺者已无几积在官余禄为居闲之助亦理然也君秩行满又斥家财以给费求古循吏罕见俦比贪者闻风庶亦知劝噫昔之建一堂剏一亭犹侈其事以诒后人若君谟之清暑子瞻之喜雨是矣观君此举匪为翫游之所加于人数等其可无书乎君所以设施于一邑特其小小者耳推而上之庸可既哉姑书以为记云淳熈四年三月朔莆阳方杍记】
　　主簿防宻迩县西绍兴十七年尹机重建【黄士特记长洲主簿防在县治少西绍兴十七年县长尹侯机所建也经始茍简计不及逺矮屋数椽陋甚歳久盖障穿缺支柱欹危潦雨至上漏下湿坐榻一日数易夜闻声砉然则愳其覆之压也庆元丁巳仲冬上澣予承乏庀职既弛瞻顾郁悒则有意图新焉然簿职卑力凉毫髪公费皆仰给于县曩时长官或秦越相视居此者惮烦避谤蓄缩不敢谋因循歳月则弃去若传舎亦势然也予独痴不自止试令梓人平章以图来谂竹瓦木石计防纎悉业已素定越二年乃以请于令大夫黄公宜治县有声而友僚佐如兄弟喜曰此公家事耳子能躬其劳吾何靳焉于是考日鸠工昉于季秋之戊申迄于仲冬之己丑贸材于市募庸于肆民不与知而工以办告靡县帑之緍四百五十有八廪斛二十有四余亦捐俸百千以佐用前门一间廊屋八楹防东西偏翼以两轩可待賔至寝之后为丈室安明窓四向时暄凉启门甓以御湿于娱亲为宜缭以垣墙髙丈余辟小径通县圃其西有败屋数间撤旧取新为圊湢庖爨之所是居也不侈不庳于今若未足视昔则已夸予且满去后来者无忘营剏之难以时増葺其将多余前功不则因弊塞墐亦可为数十年之利然非余所料也书生每事欲　无穷之思正与北山愚公可同一笑姑识余意于　时六年庚申三月初吉长乐黄士特记山隂孙应时书】
　　尉防祥符图经云在齐门外去县三里【续志云在齐门外縁塘一里许】淳熈十一年曽复重建防西有台扁曰竒轩
　　昆山县旧治宋县治即今治绍兴二十六年知县程沂重建旧传孟尚书舍宅为之故今犹祠孟于县门内之东【叶子强记昆山秦疁邑也天下壮哉县五季云扰四方棊于兵吴越虽保有所履然诗书仁义之事缺焉国家文经海内始严令守淮海王以版图归时边公仿治呉最首赐玺书褒徙以来尚旄头紫防间能即学立夫子庙北门王公元记之故比地翕然趋于文至今好学而知礼尚孝而先信乃有昔之流风焉畺岸海江夷旷沃衍者数百里一山巍然恠石错立井井阛阓间又有室屋林壑之胜士大夫自京都来官者乐之观游咏歌未觉身逺其歆艶者至合省寺赋祖帐之诗繇此以相以辅小郤言语侍从之班踵相蹑也而其意依然于是二百年间风流緼借续续可纪又建炎间敌独不侵荐绅北来乐其土风而居之宦逰间多胜事益号佳邑属歳县计蹙束须入者闻其名相与骇汗若蹈甚畏岂先后难易若是不同邪亦才术限量之或异邪不然则今之所谓不足非古所病邪曷其趋违异见如此汉之郎官上应列星出宰百里晋之舎人洗马妙天下选然不更长吏不得为台郎今天子重字民之官褒庸旌善使观瞻者以为荣顾力所底尔因仍规畏其可哉子强至之逾年劳于耳目思虑之外廼喟然而叹信学力之未至则诹诸前人以矩范焉然所传止自崇观间益稽史谍碣识得自雍熈以次五十有六人序而镵之石尚俾来者知前辈优游庶几勉之淳熈丙申六月缙云叶子强记并书宋张方平昆山初秋观稼回县署与同寮及示姑苏幕府邑民三万家四边湖海绕家家勤穑事市井嬉游少荐歳逢水冷饥劳何扰扰我来忝抚字见此心如捣去秋仅有年髙田尚停潦今幸风雨调皆话天时好春喜巢低夏更蝉声早吴民以此旱涝饥穰拏船袂参差葑岸萦回缭蓺挿暮更急车声达清晓纺筥犹挂壁何暇张鱼鸟我时行近郊小艇穿萍藻渚长葭薍深野沃防倒孺子逺饷归闲暇顔色饱预喜省敲笞租赋可时了归来轩馆清旷荡盈怀抱衙退人吏散庭庑间窈窈露篠映孤亭风荷动幽冶置身木鴈间兹焉愿终老颠蹶走荣利况余拙非巧鲈鲙饭紫芒鹅脂酒清醥紫芒鹅脂稻名怅然怀友生虚斋为谁扫　周承勋题县圃蕴辉亭瓦砾频年积耡耰十莗功旋移低地碧颇杂亚枝红对酒逢寒食慿栏接暖风墙悭天自阔堪送北飞鸿】
　　皷楼嘉熈丁酉七月圯淳祐己酉重建
　　颁春宣诏二亭在县楼左右绍熈三年知县李禂建平政堂在县治内旧名琴堂知县李伯长改今名清心堂初名读书堂知县叶子强建
　　松阙林知县项公泽建已上在县治南
　　县圃在县治内东偏叶子强筑
　　锦香亭　歌亭　蕰煇亭　乐全堂咸淳四年知县林桂发建已上俱县圃内
　　丞防在县治东
　　簿防在县治西有西堂淳祐九年主簿吴坚重建易名览煇
　　髙士轩在览煇堂之西吴坚建
