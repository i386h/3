<!-- { "loadSidebar": true } -->
　　灵岩禅寺在灵岩山上旧名秀峯寺宋改显亲崇报禅院印吴故馆娃宫也梁天监中始建为寺寺成有异僧负鉢囊入憩庑下长身黧面梵相竒古其徒不之省夜索笔图其像于壁而去其后有僧见之惊曰此西土智积菩萨也唐宰相陆象先弟病得怆起之自云灵岩僧后还吴见像知为智积因建智积菩萨殿永乐十年僧应机重脩寻燬治间重建归并庵五【太平兴国二年平江军节度使孙承祐新建砖塔记吴灵岩山即古吴王夫差之别苑也太湖渺白涵其侧虎丘防翠映其后自余岗阜川渎沃野上田环绕带紫若视诸掌代迁人异倬为佛祠愚守藩之七禩也属丙子歳冬先国妃居共气之亲钟断臂之祸诗人罔极聊可谕其哀素王尚右未足申其制繇是显营雁塔防助翟衣于山之椒累塼而就基其岩所以逺骞崩之患黜其材所以絶朽蠧之虞不挥郢匠之斤止运陶公之甓自于经始迨尔贺成凡九旬有六日仍以古佛舍利二颗亲书金刚般若一编置彼珍函藏诸峻级美欤山耸地以干仞塔拔山而九层巍巍下瞰于婆娑杳杳平观于寥泬才疑涌出或飞来如日之升无逺弗届可以髙擎天葢可以久镇地舆实在报先妃之慈荐先妃之福也觉云承足定水澄心拂石仙衣尚为游转无垢佛土终正菩提抽毫直书用僃陵谷孙觌智积菩萨殿记梁天监中以吴王馆娃宫故地为灵岩寺寺成有异僧负鉢囊以入憩殿庑下长身黧面梵相奇古其徒莫之省夜半索笔墨自图其像干殿之东北壁而去黎明不知所在众始惊异之居无几有僧人顾见其画惜曰此西土智积菩萨像也何为在此于是道俗犇走来观稽首归依如师出世唐宰相陆象先吴人也有弟失其名得危疾国医不能疗一日有僧扣门问疾象先引其卧内僧索杯水噀之一噀而病良已象先惊谢出金帛数牀弗受顾谓其弟曰我灵岩僧它日还吴来过我遂去不复见其年象先弟入尚书为郎观察桂管道吴中趋灵岩如约问僧所舍无有遍从寺僧求之亦非是方怅然欲还俄见壁间所画像肖焉如言如笑如见师友惊喜亟拜施钱五十万脩供作佛事徘徊数日而后去其事载于吴越国沙门智贤之文传于山中父老之口见于大哀经菩萨品云惟灵岩故刹更隋唐五代四百余年至宋兴始改旸秀峯禅院绍兴中诏赐今太傅咸安王韩公荐先福更号显亲崇报而丛林之盛为东南冠智积旧有殿在院之东庑庳迫破露不足以称四方祈向奉事之意长老智纳饬其徒募众力大之髙薨巨桷雄视一方像设中严云披月满极庄严相好之妙人天环绕梵呗之声震动山谷于是讷过余于晋陵求文以为记余曰众生执迷展转六趣出没生死莫觉莫悟惟佛菩萨哀悯一切或示现神通或化出光景天龙负殿山鬼筑垣卓锡而石泉涌挥麈而雨花坠凡所见闻同悼齐喜投体归命斋心悔过五浊厌离如燖鸡出汤欣慕至道如亡子见母如瞽发蒙如迷得路发菩提心脩无上道轻财乐施造种种福百世之后陵谷变迁蜕骨所藏传衣所寓在在处处照耀大千一睹遗像心目了了恍如宿昔曽受佛记今双林大士泗州僧迦灵岩智积皆是也讷公出世三十年説法行道化服同异凡所建立人劝成之隆楼桀阁穹堂广宇几徧淮吴岂止智积一殿而已白居易诗髙髙白月上清林客去僧归独夜深荤血屏除惟对酒歌钟方散只留琴更无俗物当人眼但有泉声洗我心最爱晓亭东望好太湖烟水緑沉沉乂絶句馆娃宫畔千年寺水濶云多客到稀闻説春来更惆怅百花深处一僧归赵嘏明月溪头寺虫声满橘洲倚栏香迳晩移石太湖秋树老云归尽台荒水更流无人见惆怅独上最髙楼胡宿宿枕依乡馆天机陡觉清一闻山鸟语瞥起野糜情峭木摇霜气疎泉曳玉声简书催俗驾窓日两竿明○夕钟初断海鲸音投宿香园半翠岑氷簟浸牀消客梦水帘澄月伴僧吟雄风拂袵清凉极珍树交柯翠翳深一夜汉隂机事息草堂虚论破烦襟孙觌灵岩五至堂诗老人昔记观河处白髪苍顔只如故湛然不与生灭期始信真心有常住公今忘物兼忘我坎止流行无不可桑下了无三宿恋壁间一坐九年过振履忽逐秋鸿往浮杯又趂春潮上一片孤云自在飞不落人中去来想后七年过灵岩再赋二首猊坐诸天绕龙龛百鬼营扪萝穿窈窕拄策上峥嵘雨送秋声入风迎夜气生胮肛一鼍吼撇烈两鳬惊独诣超神界真游梦化城微吟更有味琢雪鬭僧清○老衲僧中龙得度佛三界诛制不借剖竹作如意徴心讯空王礼足依梵谛住世无三宿因縁有五至百年杞国忧四大偃师戏应作如是观浮云本无蔕】
　　道林庵【在吴县西四十五里元天厯二年僧道让建】
　　圆明庵【在吴县西二十七里元泰定间僧道安建】
　　庆云庵【在吴县西十八里元至正三年僧道兴建】
　　寿安庵【在吴县西十八里宋宣和间僧嗣永建】
　　殊胜庵【在吴县西十九里宋嘉定间僧性观建】
　　崇福教寺在长洲县三十一都尹山故又称尹山寺梁天监二年僧佐律建洪武初名僧永隆常住此隆乞焚身度天下沙门事详方外归并庵四【王璲诗池涌琉璃界天开翡翠林那知近湫隘谁意得幽寻日丽花台迥云横巨阙深绀园浮霁彩琪树带春隂玉磵珠泉滴丹窓緑嶂临梵王红锦服仙女碧瑶簪金作山龙甲朱为海鸟襟鸣钟声雉舞讲法引猿吟境静尘难染机深虑不侵愿因清净力从此识真心】
　　集善庵【在长洲县三十一都元泰定间僧妙心建】
　　福源庵【在长洲县二十九都元泰定间僧已定建】
　　明逺庵【在长洲县三十一都元至正间僧水月建】
　　能仁庆福庵【在长洲县二十九都元泰定间僧智翁建】
　　灵淀教寺在长洲县十四都□塘旧名灵寿教院梁天监二年僧勤建归并院一庵十二
　　法华院【在长洲县十四都宋建炎二年僧大防建】
　　景福庵【在长洲县十九都宋景德元年僧大喜建】
　　二圣庵【在长洲县十七都宋宝祐间僧惠持建】
　　法惠庵【在长洲县十四都宋建炎元年僧法证建】
　　华严庵【在长洲县二十二都宋建炎二年僧大乗建】
　　至觉庵【在长洲县十四都宋建炎二年僧普得建】
　　光明庵【在长洲县一都宋绍兴三年僧原明建】
　　白鹤庵【在长洲县十七都宋咸淳间僧文炜建】
　　法华庵【在长洲县十四都宋咸淳间僧普会建】
　　息峯庵【在长洲县十四都宋咸淳间僧本净建】
　　毛塔庵【在长洲县二十二都元大德二年僧胜本建】
　　春申庵【在长洲县十七都元泰定间僧文敬建】
　　积善庵【在长洲县二十一都元至正二年僧彻心建】
　　大觉教寺在长洲县二十七都大姚山梁天监间僧道邦建寺有东明子院最为幽胜归并庵二【吴寛宿东明院诗东明院里曽投宿偶见前题一嘅然欹枕乱蛩如昨夜入门髙树却多年季方不与元方在小朗还同大朗贤何处玉笙吹未歇山扉新月照人眠李应祯和放舟出郭秋雨晴好风半日到姚城故人天上新霑禄衲子山中旧识名春树暮云无限思薫炉茗椀有余清一夜寒生眠未穏梦回时听海潮声】松隠庵【在长洲县二十六都元庚子年僧从哲建】
　　文殊庵
　　天宫教寺在胥山南太湖之濵梁天监三年僧法云开山唐德宗时重建宋天圣中脩进士张汴记归并寺一庵六【陆容宿天宫寺闲游三日滞天宫窘步西斋雨又风睡起牀头书帙乱兴来墙角酒瓶空防蒙野色迎寒碧狼藉春痕吊落红别后只应如杜老袈裟棋局念旻公再至和前韵此度停桡入梵宫橘花香里坐薰风间心颇为江山夺实理元非梦幻空云隠小窓禅榻静日斜深殿佛灯红留题欲和鸿泥句谁复才情似长公】
　　寿圣广福禅寺【在吴山岭上吴越中吴军节度使钱文奉建为其父广陵王元璙墓祀之所本名寿圣院宋治平中改赐今额永乐元年僧善胜重脩】
　　寿宁庵【宋绍兴丙子僧德祚建】
　　中峯庵【宋咸淳乙丑僧文英建】
　　积善庵【宋咸淳丁未僧惠满建】
　　净居庵【宋咸淳乙丑僧祖传建】
　　报德庵【宋咸淳乙丑僧妙灯建】
　　福海庵【元至正己亥僧志因建已上俱在吴县西十三里】
　　昭明教寺在吴县锦峯山相传为昭明太子所建或谓山产文石故名然不可考矣唐防昌中废宋嘉泰中白马寺僧南公重建宋理宗书赐郑起潜锦峯二字实藏寺中归并庵二【陈基诗山居有余乐纵游良不孤生多济胜具岂辞足力劬处处青莲座人人僧宝殊雨花无宿蒂玉树尽新株劳生局形迹矫首谩踟蹰】
　　龙华庵【在吴县西六十里宋开禧二年僧性渊建】
　　凤祥庵【在吴县西六十里宋咸淳元年僧椿寿建】
