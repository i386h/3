<!-- { "loadSidebar": true } -->
　　徐孝頴吴人祖驎梁侍中石阳侯父枢陈尚书起部郎孝頴勤学多览善属文性至孝丁母忧三年衰绖不离身经冬不御緜纩形体骨立杖而能起每哭临哀声彻于郡邑闻者为陨涕尝在园中昼卧见人盗菜徐转身向里恐盗见之其仁行谦退皆此也仕炀帝为学士校书
　　陆南金字季孙曽祖士季在儒林传祖谋道周王府文学详正学士父元感建德歴阳二县令朝散大夫黄州司马南金贞观中为太常奉礼郎歴鄞令筑堤为湖千顷开元初少卿卢崇道抵罪徙岭南逃还伪称南金吊客突入其舍而道其情南金匿之俄事觉诏御史捕按南金当重法弟赵璧自言匿崇道者我也请死南金固言弟自诬不情御史怪之赵璧曰母未葬妹未归兄能办之我生无益不如死御史惊上状宗皆宥之南金知书史操履谨饬张説陆象先称其贤由库部员外郎以疾改太子洗马卒【初南金治鄞筑堤为湖宋知州李夷庚葺为六梁四牐治平中立祠湖上之青山赐号嘉泽庙追封南金为孚佑侯夷庚为惠应侯】
　　李鼇者寿昌令璲之子也璲濮州人咸平中自睦州罢官北归舟过吴江而卒即葬于天平山鼇时尚幼奉母郑家于苏天圣中郑卒与璲合葬鼇倚杖寝苫庐于墓侧早夜悲恸甘露再降于松栢朝野名士皆为赋诗鼇又以母尝诵金刚经刺血为书刻于墓下郎中杨备表之
　　姚淳吴县人家世业儒淳性孝谨其先墓尝有甘露芝草麦双穗之异苏子瞻范景仁为赋三瑞堂诗时称为姚孝子云
　　马友直字伯忠其先本司马氏有名球者仕吴越国以御史中丞为昆山镇遏使因家焉后世止称马氏以孝义著称兄弟六人皆力田独友直以儒业自奋入太学元符二年荐春官与李廌游廌贤其人以兄子妻之宣和水灾兄弟皆狼狈营妻子友直独迎亲僦屋以居躬治菽水母子晏如唐煇王葆咸爱重之建炎二年以累举主武康簿监南岳庙卒
　　龚明之字熈仲父况自有传明之幼逮事祖母李李自言少尝大病梦神告曰与汝七十七及期果病且革明之斋心屏处夜祷于天乞减已五龄以益李寿灼香于顶者七闻脑中有爆裂声不为动诘旦李病良愈又五年乃卒宣和三年明之以诸生贡京师迎父母往已而母与弟继亡去乡数千里贫无以归葬或使以旅殡僧舍否则火之以其烬归明之不从取其家所有自一钱之直皆折卖之不足又乞贷于人竟防二丧以归先墓在西山大木数万族人利其直悉斩而分之明之不能制独泣且骂每伐一木仆明之辄号恸响震林谷绍兴二十年乡贡年已六十或劝少匿其数为异日计笑曰吾平生未尝妄语且不敢自欺卒书其实晩以特恩廷试授髙州文学年逾八十法不应出官吴士在朝者列奏其行义敕监潭州南岳庙淳熈五年乞致仕乡人奉直大夫林振等举明之乡曲儒宗经明行脩议论操履众所师法而穷居在下先是淳熈二年庆寿赦文内孝行节谊着于乡闾仰长吏保明当议旌录时防政钱良臣谓明之无吏考难之吴仁杰曰公试与丞相敷陈必能动上听良臣问故仁杰曰龚君顷以至行能动上帝是以知今日必能动人主因具言其事良臣为之竦然果得防超授宣教郎致仕仍赐绯衣银鱼时李衡以忠谏去国年几八十德望絶人独以兄事明之时人髙之目为二老明之生平不摘人短不作貌言每自谓平日受用唯一诚字尝附益山谷语以省吃俭用号五休居士撰中吴纪闻三卷子晃昱昱字立道有学行安贫乐义乡人师之有昆山杂咏
　　陆十七吴江震泽市民父疾刳心作糜进防遂愈郡守赵汝歴为建旌孝坊又嘉熈中郡守吴潜建纯孝坊以旌汤家浜里人刳心疗母疾者逸其名
　　周津昆山人治词赋端平嘉熈中郡府两举待补进士性介直好为义举父天骥有疾津刲股以疗或以义谕之津曰父母遗体岂宜毁伤然因所予者还以奉之讵为过邪津亦以寿终又有曹椿年母病革椿年刲股疗之事闻借补椿年承信郎节制司凖使立孝感坊又淳熈八年有荣孝子亦以刲股救母立旌孝坊其后有张孝子皆同县市人也
　　金道字仲旻吴县人少孤父友长桥万戸府镇抚陈某养为子至正戊子方国珍起兵海上江浙行省防政多尔济巴勒督师与战时陈已进官都镇抚綂军以道从初并师期集建宁之补门闗国珍以书诈降陈受之意稍解道曰贼志未可知也不如严备之陈不听国珍以艨冲数百艘颿以赤布蔽日而下势渐迫官军犹晏然国珍乗风纵火矢石交注陈战死不知所在道求之不得乃从舵楼中跃赴海祝曰吾父有灵幸使我不为贼所得也已而恒若有人抱持之自旦及晡随波上下忽止身石上登沙濑数百步得小径行里许乃知温之水山也迨归张士诚已据吴或荐其名于伪司徒李伯升道闻之挈妻孥去隠具区卖卜以终其身子问礼部侍郎自有传
　　瞿嗣兴字华卿常熟人母尝夏月患痈秽不可近嗣兴燖汤洗涤跪牀下执扇驱蚊以手磨秽剔腐昼夜无休母又患积气医不能治刲股肉作羮以进母不食已五日矣啖之疾愈母思芰食时芰始花求诸市不得嗣兴乃解衣入水半日忽得三芰以进人称孝感所致子庄字敬孚以荐擢官翰林典籍与脩洪武正韵累官福建防政
　　钱廸常熟人父苏在文学传洪武苏坐事当刑迪年十八诣执政求以身代所司上其事诏从之
　　徐植字原芳常熟县学生父达输赋后期将伏法植年十八代父死临刑赋诗有愿将一死报劬劳之句
　　顔琇字季栗吴县人洪武初父济民戍凤翔母韩从行留琇守丘陇越六年闻母讣琇即日奔赴函母以归自陜抵吴逾数千里骨函未尝着地行则负之寝则悬于屋梁而草宿其下渡则着之心胷父既老免归奉养愈谨旦必躬涤溺器家人止之曰此臧获辈事耳何乃自苦琇曰此非尔所知也葢其心恐亲有疾每视溺以验之其父固不知也后父卒琇哀号日夜絶而复苏水饮不下咽越五日竟哭死子昌亦有孝行
　　梅应发居阊门市中母尝有病医药弗疗刲股为羮以进母啖之疾已他日母复疾危甚应发露立北面稽首以香然顶灼臂叩天乞减已年以益母寿是夕天隂暝俄顷云开尽见北斗之六星惟一星尚没顷云复合及还至母所见母拥衾坐牀上言有白衣者六人以水灌洒遂霍然而苏诘旦母平复如常年八十余卒
　　莫辕字防仲吴江人少从张适易恒学洪武初父系诏狱将刑辕年十一愿代父死理官试加胁诱语无异词遂奏释其父而系之辕父更为称寃阙下竟致瘐死辕获赦季父侍郎礼有宠于上时国法方严辕忧之每指同姓一人洱海衞者曰是吾族也人疑之后党祸一家无免者独辕以尝附尺籍免兄嫂前以家祸病死有遗孤二皆在襁褓辕为保防甚至复变姓名潜入都下窃父祖遗骸归葬于乡屡冒法禁几死后恩宥归辕念家祸不御酒肉数年家被火火逼母寝辕跃入火中抱持以出须眉尽焚卒年七十七私諡贞孝先生
　　都文信字士诚吴县人其父思贤与徐右之者交善思贤死妻唐有娠昼夜悲泣右之日使人存问且慰之曰若生子吾当妻之已而果生文信右之遂馆为壻洪武初右之坐事文信请代行右之曰汝未有子岂可为人死不许既而右之事白得还复以事被逮文信曰今已有子可行矣右之亦不许文信潜冒右之名以往竟死于狱右之感其义即屏妾侍遂以无子都氏至今奉其祀云
　　沈伯刚长洲人本孟姓自少立为母姨之夫沈胜五后后胜五坐事当诛年且老伯刚愿代死胜五不许伯刚固欲代之时年方十七临刑太祖怪其少问故特赦之又有朱昱亦长洲人父某当逺戍老不能行而兄先逃去昱年当十六请代往有司少之欲追逮其父兄昱备极笞檚固请代之部使者怜之改留苏衞云
　　凡孝友之行列其尤者如右其他表闾给复乃累朝令典世劝所系爰次其氏名联书之
　　龚景才字敦礼常熟人五世同居唐麟德初旌表孙侔字少述少孤力学性至孝宋嘉祐中郡守唐询表其门诏赐粟帛
　　王洵王淳郡人父铸为大都督府断事洪武八年坐法当死淳年二十七洵年二十二聚哭连日夜愿以身代淳走诉御史台曰淳闻父子一体父有难子不忍视请伏鈇礩以赎父罪言未巳洵进曰兄冢嗣宗祀所承弟无庸死犹弃鸿毛尔兄弟交让各执其志益坚官为反覆穷诘见其孝诚闻上铸得免死戴君用长洲人父福之洪武中因监税失火法当死君用身代父刑其妻吴氏守节旌表
　　吴淳字伯善长洲人读书敏行少与兄同居兄以疾废伏枕几二十年元季吴中被兵家人悉奔溃淳独侍兄不去有操刃入室者淳负兄仓皇走避复遇乱兵十余交刺淳以身蔽兄被三十余创昏仆于地兄竟兵死淳稍苏遂入秦余杭山鬻墨以终
　　朱良吉常熟人母钱病且死良吉沐浴祷天剖胷取心肉一脔煮粥食母母病愈良吉心痛不可起邑人俞浩斋闻而过之观良吉胷间疮裂五寸气腾出不能言俞为纳其心以桑白皮线缝合月余而愈张德元字长卿本大名人元元贞二年仕为平江路知事寓居郡城事母至孝大德元年以姊慧亨守节同旌表
　　汤文英字孟寛其先自华亭徙吴八世同居元至元间表其门复其家
　　金道字达可祖璹仕宋将仕郎至道聚族凡六世元至正间旌其门
　　张阿童洪武初孝子不详其邑里本府公牍至今尚存其名
　　俞敬字用礼太仓人事母至孝尝刳肝愈母疾永乐中事闻旌其门仍擢为尚宝司丞
　　卢雍吴县人其先闾右徙南京雍仕为防政以孝旌门
　　朱颢字景南长洲人父殁庐墓有驯乌之异事闻成化十一年旌表孝行之门

　　姑苏志卷五十三
　　钦定四库全书
　　姑苏志卷五十四　　　　　明　王鏊　撰
　　人物十三【儒林】
　　臯字奉卿吴人也代为宦族少有英才与桓荣俱习欧阳尚书显宗朝拜议郎使授太子尚书会欧阳博士缺帝欲用荣荣让曰臣经籍浅薄不如同门生郎中彭闳扬州从事臯因拜荣为博士引闳为议郎子徽至司徒长史
　　范平郡人其先铚侯馥避王莽乱适吴因家焉平研览坟索该通百氏诏諡文贞先生三子奭咸泉并以儒学至大官泉子蔚家世好学闗内侯蔚子文才亦知名
　　陆琏郡人也天监四年诏开五馆建立国学总以五经教授置五经博士各一人以琏及沈峻等补博士各主一馆馆有数百生给其廪饩其射策通明经者即除为吏于是懐经负笈者云会矣峻字士嵩武康人博通五经尤长三礼兼国子助教传峻业者吴郡张及等官皆至五经博士
　　皇侃青州刺史象九世孙也少好学师事会稽贺玚精力专门尽通其业尤明三礼孝经论语起家兼国子助教善讲説听者常数百人撰礼记讲疏五十卷奏上诏付秘阁顷之召入寿光殿説礼记义武帝善之加员外散骑侍郎侃性至孝常日限诵孝经二十遍丁母忧还乡里西平邵陵王厚礼迎之大同十一年卒所撰论语义十卷与礼记义皆行于世
　　陆诩郡人少习崔灵恩三礼义宗梁时百济国表求讲礼博士诏令诩行还除给事中定阳令陈天嘉初侍始兴王伯茂读迁尚书祠部郎中
　　陆庆吴县人少好学徧通五经尤明春秋左氏传节操甚髙释褐梁武陵王国右常侍歴征西府墨曹行防军除娄令以善政闻陈天嘉初徴为直散骑侍郎不就太守永阳王闻其名欲与相见庆辞以疾宗人陆荣为郡五官掾庆尝诣焉王乃微服往荣宅穿壁观之谓荣曰观陆庆风神凝峻殆不可测严君平郑子真何以尚兹鄱阳晋安王俱以记室徴不起子士季
