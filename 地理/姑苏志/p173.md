<!-- { "loadSidebar": true } -->
　　张旭字伯髙一字季明吴县人与集贤院学士延陵包融及贺知章张若虚皆有名当时号吴中四士旭嗜酒每大醉呼呌狂走乃下笔或以头濡墨而书既醒自视以为神不可复得也世呼张颠初为常熟尉有老人陈牒求判宿昔又来旭怒其烦责之老人曰观公笔竒妙欲以藏家尔旭因问所藏尽出其父书旭视之天下竒笔也自是尽其法旭自言始见公主担夫争道又闻鼓吹而得笔意及观公孙大娘舞剑器得其神后人论书欧虞褚陆皆有异论至旭无非短者传其法惟崔邈顔真卿旭官至金吾长史文宗时诏以李白歌诗裴旻剑舞并旭书草为三絶云
　　于公异吴人也进士擢第李晟表为招讨府掌书记朱泚平露布于德宗曰臣既肃清宫禁祗奉寝园钟不迻庙貌如故帝览泣下曰谁为之辞或以异对帝咨叹一再仕不振而卒
　　张籍字文昌吴县人贞元十五年进士为太常寺太祝以次迁秘书郎韩愈荐为国子博士歴水部员外郎主客郎中当时有名士皆与游而愈贤重之籍性狷直尝责愈憙博塞及为駮杂之説论议好胜人其排释老不能著书若孟轲扬雄以垂世愈亦贻书答之仕至国子司业张泊论籍为诗长于古风当时与元微之白乐天孟东野歌词为天下宗匠号元和体又长于今体律诗贞元已前多拘于常态至籍一变而章句之妙冠于流品李杜之后一人而已子黯【按韩愈题张中丞传云吴郡人其本集有赠陆畅诗云共踏长安街里尘吴州独作未归身胥门旧宅今谁住君过西塘与问人则为苏人无疑也或云籍和州乌江人故居在通淮门里大厯中为乌江令所葺据此葢籍寓居也乌江令本传不书葢亦传闻之误汤中张震发有诗集跋语辨之甚详】
　　陆畅字达夫郡人早有才名乡音不改举进士授官秘书丞观察判官植性谨和莅事周敏剖断公事人人不寃初王仲舒刺洪州畅在幕府终日长吟不亲公牍仲舒微言竟拂衣去辞曰不可偶为大夫参笠而妨志业由此美誉益彰及登省署遇云阳公主出降诏作催妆诗恩例外别赐宫锦五十段楞伽瓶及唾盂各一枚又为剑南西川节度韦臯所厚礼始天宝间李白为蜀道难篇以忤严武畅更为蜀道易以美臯其词云蜀道易易于履平地臯向在蜀数进兵器上刻定秦字既死人以此诬臯畅上疏言臣在蜀日见定秦乃造兵器匠者姓名耳由是得释子瓌
　　顾况字逋翁郡人能为歌诗性诙谐尝为韩滉节度判官初李泌流放江南与栁浑及况游吟咏自适会浑辅政以校书郎徴况泌复继入况自谓知已秉枢要当得达官久之方迁著作郎怏怏不乐求归于吴泌卒作诗以讽为法司所劾贬饶州司户后结庐茅山昌蒲潭石墨池上自号华阳真逸年九十卒子非熊少俊悟一览成诵及长滑稽好辩凌轹气焰子弟为众所抑困于举场者三十载长庆中【一云会昌五年】谏议大夫陈商放牓上怪无非熊名诏有司进所试追榜敕及第天下寒畯由是知劝矣非熊累佐使府大中间歴盱眙尉【一云主簿】慕父风弃官隠茅山或传其得长生术云
　　刘少逸郡人年十一文辞精敏有老成体从其师潘阆谒长洲令王禹偁吴县令罗处约因以所作为贽二令名重当时疑其假手未之信因试与之联句畧不渉思处约曰无风镫焰直少逸曰有月竹隂寒禹偁曰一回酒渴思吞海少逸曰几度诗狂欲上天凡数十联皆敏妙二公惊异闻于朝赐进士及第官至尚书员外郎
　　舒雅郡人太宗朝为国子监丞太平兴国二年诏李昉等及雅纂修太平总类八年书成一千卷诏名太平御览天禧中以职方员外郎秘阁校理知舒州秩满主管郡之灵仙观王钦若言其恬于荣利除直史馆【南唐韩熈载有门生舒雅疑即其人也】
　　林虙字德祖父旦自有传虙少頴悟絶人能传父祖业伯父希尝获古镜背有龙翔二字虙从旁曰是非唐大帝时物乎希异之曰是儿眉过于目当复以文名可继其祖矣遂以德祖字之既长益刻苦自淬厉故其学早成登进士第除润州教授入为太学録复教授常州常号多士籍于学者千余人时方以三舍取士乃身为劝率从者风靡大观三年廷试常士预选者五十三人上赐诏曰进贤受上赏知州教授特转一官虙由奉议郎改宣德郎知州徐申遂于学之南立进贤坊荣赐亭以侈之虙在职六年学者益信服用从官荐不诣政事堂迁扬州教授擢河北西路提举学事陛对日上首以久歴师儒顾问甚渥且使徧行所部推广风防虙顿首奉诏因请加赐邹兖二国公諡复捐公廨菜圃归于学除开封府左司录以府尹不之礼上章请老夜自书牍旦报可家人无知者即日束装出国门士大夫奔走出饯皆不及既归杜门一室不入州县无一言及时事为人强敏有志操自六经诸子而下错综贯穿无不记诵为文章捉笔数百言闳易敷畅皆有抵宿其所欲为自信不疑晩好浮屠外生死説不肉食十四年始疾即不命医药逮卒弗乱年六十六所居大云坊自号大云翁有易説书义书礼记老子解及大云集一百卷神宗圣训十卷又集西汉诏令十二卷程俱为之铨次制序
　　龚頥正字养正本名敦頥其先歴阳人元祐党人兵部侍郎原之曽孙祖澈通判江宁府父相字圣任知华亭县甚着声绩遂家吴中【相兄楫字济道】頥正用洪丞相门客恩为不理选限登仕郎尝着符祐本末三十卷又着元祐党籍三百九人列传所佚者六人而已淳熈末洪迈领史院奏授下州文学补迪功郎监潭州南岳庙光宗立用荐主管吏部架阁文字迁太社令宗正簿頥正着续稽古录言侂胄定策功擢兼资善堂小学教授迁枢密院编脩官嘉泰元年诏頥正学问该博赐进士出身兼实録院检讨官预修光孝二宗实录未几迁秘书丞卒侂胄死有诏毁续稽古録頥正有文名尤为范成大所赏周必大称其博通史学嫺于辞章所著书甚多有中兴忠义录三卷续释常谈二十卷皆行于时
　　周南字南仲世为吴县人曽祖升祖渊父安道南博学无所不通与孔元忠滕宬皆从叶适游绍兴元年对策言甚切直大要谓陛下聪明为小人防蔽一曰道学二曰朋党三曰皇极自陛下入其説而才学之士以道学弃之矣至其中立不倚者又指以朋党而不用矣唯其不能可否无所执守而自为贤智然后窃箕子之説为自便之地而建皇极之论起矣夫箕子谓有为有猷有守乃有才有道有操执之人也今所指道学朋党者正斯人耳奈何反弃之而谓之建皇极哉天下之祸始于道学而终于皇极矣又云陛下近逐一谗谄权贿之小人而卷舌之星为之不明者累月若积其实德每事如斯何求而不得葢是时閤门舍人姜特立得幸留正奏出之故南言如此考官得其文惊叹拟奏第一适郑湜有奏光宗顾谓大臣曰湜疏才入六日尔南何自知之乃格置乙科之首当时中选者自媿在南右授池州教授时论者益攻道学南妇翁黄度忤权要为御史所劾差南常州推官以父忧不行主管吏部架阁文字干办浙东茶盐司公事开禧三年召试馆职寻改文林郎秘书省正字母丧服除再入又以言罢卒所着山房藳前后集合四十卷子深原嘉兴丞知太平县
　　滕宬字季度郡人元祐党籍友之曽孙知道州珙之子也沈敏好学耽研经史无不洞达夜四鼓犹不寐惟不喜时文习制举安于退处不急仕进淳熈中以贤良召既试命文飘疾午漏不移晷已就考官疑其轻已大怒故以四通不合近制摈之后虽再召荐者不絶处之漠如也晩居齐门穷僻处官于吴者知其贤多就见之清语终日终不及私叶适奏其学行特授号亷靖居士卒年六十五葬常熟
　　周甫字次山常熟人幼頴悟五嵗诵论语每举一字辄引类言之淳熈十年秋试主文郭頥取为解魁以失书涂注知府耿秉移嗣牓首遂弃举子业穷经史百家之书识见超卓文笔凌厉操履益不苟防政宇文绍节馆之以边功累官不就知县孙应时甚爱重之同郡周南时亦与订所疑焉精于汉史所着韩生传章华台记石头城歌等作皆脍炙人口余多散佚【卢氏云尝见甫有印文曰临淮周甫恐即状元虎之族也】
　　张攀字从龙常熟人四世祖侨字安道有声场屋登进士以言事谪衢州终朝散郎尤为同年赵抃所重厚攀由太学生登进士调鄞县尉楚州教授知溧水县严州通判监登闻鼓院庆元通判知兴国军除将作监丞太府寺丞秘书丞诠次中兴馆阁书目凡一万四千九百四十三卷上之兼权右曹郎官除尚右郎官改尚左军器监同日再命拜殿中侍御史兼侍讲除起居郎兼崇政殿説书嘉定十六年卒年七十赠通议大夫集英殿修撰攀寛厚易直遇事开诚无一毫矫饰幼年郡试不肯减年为欺家世清白持之益坚仕州县以循良称在朝廷以靖恭着有益斋文集奏议汉唐论
　　张庆之字子善其祖以武职入官从建康徙吴父明字子聪气岸竒伟庆之少有志操为举子业逮长弃不习出入经史百氏精思积年拟太作测灵又撰孔孟衍语絶意仕进好为山水之游着虎丘赋因号海峯野逸仿五栁先生作海峯遗民传以伯夷蒋诩陶潜司空图自况且谓沈防似海峻厉似峯时人尚其狷介初文天祥知平江庆之齿诸生之列洎国亡集杜诗备述天祥平生大节有海峯文编三卷并老子注测灵衍语续胡曽史咏诗
　　汤仲友先名益字端夫淹贯经史气韵髙逸学诗于周弼早登知府二吴之门浪迹湖海晩复归吴有壮游诗集子元哲
　　髙常字履常一字可久性嗜吟咏有覆瓿集五卷尤焴周弼冯去非为之序常清癯洒落无子捐宅为妙智僧舍同时学诗于周弼者有顾逢陈泷逢字君际举进士不第弼称为顾五言自署其居为五字田家有诗十卷传于日本僧后辟吴县学宫所着船窓夜话一卷负暄杂録一卷有子学老氏法泷字伯雨绍兴初自汴徙家于吴泷博涉经史百氏最深于春秋晋书乡荐漕试皆不第放浪山水倜傥有晋人风致有澹泊集九卷子铎字子振锜字子敬能世其业泷与汤仲友髙常顾逢皆端淳名士同郡陈发尝评癯鹤髙楼梅清涧幽为四诗之趣发子永辑为一编名曰苏台四妙
　　浦源长洲人至正间仕至大中大夫广平路总管轻车都尉封京兆郡侯初未闻其有文学名尝于景德寺傍见一石刻乃源为同佥阿咱尔室人童氏祠记其文闳博怪特字画遒劲足为名家记颇多不录子玉田建德路儒学教授孙舆介休知县
　　宋无字子虚吴人生宋景定间尝习举子业科举废遂专工为诗比对精切造语新竒有隠居之趣所着有翠寒集啽呓集尝举茂异不就年八十余卒
　　张雯字子昭其先浚仪人宋有官御器械者从国南渡居钱塘再徙吴雯少力学嗜书所居临市衢构楼藏书自经传子史稗官百家无所不有其学无所不通而尤精于律吕每众坐闻乐辄俯首颦蹙叹曰吾其不免乎于时宋亡已久故官老校犹有存者雯从之问宋遗事朝廷宗庙宫室舆服朝会防享生杀除拜咸得其详所著书曰继潜录书画补遗墨记子田字芸已亦攻文词田子肯字继孟一字寄梦少从金华宋濓学所为诗文清丽有法尤长于南词新声年八十余卒所着有梦庵集
　　顾权字用衡其先自兰谿徙居昆山父达卿与云峯胡先生同里友善期有子当使为士及得权笃意教之权能力学博通羣典尤究心于易为文章刻意有古作者矩度一字不当不苟出遭时多艰隠居不仕为乡校师卒无子知州偰傒斯教授蔡基为买地葬于马鞍山北门人私諡靖夷先生
