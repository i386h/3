<!-- { "loadSidebar": true } -->
　　应安道无为军人重和元年自秘阁修譔除中奉大夫充徽猷阁待制知平江军府管勾神霄玉清万夀宫提举学事六月八日诏以两浙霖雨渰民田平江尤甚仰安道依已得指挥权拨米二十万石赈之宣和元年八月进直学士二年与祠四年六月臣僚言安道在州日政无大小曲直咸以贿成安道生日吏民依例以大银香炉焚香致祷悉以入已寻起知宣州言者复论之诏寝新命
　　楼异字试可奉化人钥之祖也累官直秘阁知秀随明州赐金紫睦冦起以善理城戍有绩进徽猷阁直学士知平江卒
　　贾諲宣和二年自将作监除大中大夫充徽猷阁待制知苏州三年转通奉大夫三月以备御方腊有劳陞显谟阁直学士七月提举南京鸿庆宫四年三月坐在任出入人死罪失觉察降一官九月臣僚追论諲在郡惟务游燕衣红销金勒帛直系出入持红纱笼烛百数椽烛数十骄蹇侈靡恬不恤民顷縁纵释重罪失入平人及擅用御前钱物诏落职罢祠
　　胡直孺字少汲奉新人宣和三年为两浙转运五年由江淮发运使除知平江入为户部侍郎靖康中知南京统兵勤王力战为金所执以老得归建炎中拜刑部尚书
　　李邴字汉老任城人建炎中以资政殿学士提举洞霄宫未阅月起知平江视事三日坐累罢任依旧宫祠明年引赦复元官邴尝奉诏编平江勤王及奏请本末付礼部镂板一时定计具草手疏皆邴及朱胜非之笔也执政署名而已闲居十余年卒諡文肃
　　汤东野字德广丹阳人建炎二年以秘阁修自江西转运副使知平江兼两浙路兵马钤辖时州兵骄玩为甚东野视事信宿两卒入嫠妇家取酒不与直敺主人壊酿器掉臂去东野取斩以狥列营慴肃三年车驾幸杭苖刘作难明受赦至东野疑之时张浚参賛御营军事留平江东野与谋欲匿赦不宣浚曰事如此胡可匿且卒徒觖于望赐吾徒先受祸矣因与宻谋取故府所藏登极赦书置舆中迎登谯门读而张之即捐其阶禁毋辄登者而散金帛如常时郊赉之数人情略定又与浚议勤王防张俊提兵往行在道遇伪诏还秦鳯师薄城下东野大喜夜叩浚开城纳俊师未几间使持伪诏令东野斩二张东野虑俊武人易动即先携见浚与偕谒俊斩使者而焚伪诏于是谋益坚贻书抵吕熈浩于江宁推为盟主招韩世忠刘光世皆以兵防军中百须东野实主之师既东东野独为后备髙宗复位以功超拜徽猷阁待制入为工部侍郎三年五月被命扈太后驾幸邺九月以兵部侍郎自邺衔命先至平江应办南幸寻兼权建康府驾幸越州同知枢宻院周望宣抚浙西将屯平江奏言非东野莫可守仍命东野知平江兼本路安抚使进徽猷阁直学士兼制置使东野度望不足与成功辞至七八不获已而行既至调民夫置守城五壁部队官及遣机宜邵彪王彦环用防城免夫钱募士及修治城垒楼橹为战守具甚悉望无所措画东野所言悉弃不用即以蜡书具所与望议论本末驰奏乞别自将不然秪与俱死奏十余上帝手勑报曰朕知卿甚深仗卿甚重宜与望协心同力以扞一方勿相同异于是不敢复言金兵薄城与望俱遁寻引咎自劾不报而台评继上请正失守之罪上特下诏曰汤东野昨累有奏陈守御颇有伦理只縁事权不専遂至失守与其他弃城不同可止落职寻再乞祠上犹以东野可任繁剧移江东都转运使言者奏东野守平江敌骑迫近乃先期榜示禁约郡人毋得出城而自脱身逃遁前后科率民间钱米无虑百万贯石以守城为名而卒不能保故于大中大夫上特降三官依旧差遣遂罢奉祠绍兴初从张俊讨李成以功复职为江淮发运使知扬州致仕卒
　　赵彦倓字安卿彭城侯叔褧曾孙初调溧阳尉有能名改平江节度推官摄宜兴县以牧马劵料为负尝预用二年后税民以此病彦倓请诸司各奏释旧逋禁预借百年弊事一日遽絶歴典郡邑具有政绩卒官江西转运使
　　姜浩字浩然明州人以承信郎监平江府都税务甫冠入仕厉志宦业动有可称建炎中金将陷平江郡人惊奔而阍者阻之浩叱吏开关去者不胜计浩殿后几不免人皆德之及胡松年为守择官僚十人日供所事右列中惟浩得与选所陈又切中时病云
　　胡松年字茂老懐仁人【一云朐山人】建炎四年以右文殿修撰起复知平江府未入境贪吏解印敛迹以兴利除害十七事揭于都市百姓便之明年进徽猷阁待制时朝廷以邵琪张青反覆为盗命诸将毋得招安松年上言大军四合连旬不能破敌今敌据通州崇明镇沙上砦栅之外水浅舟不可行泥深人不可涉本府钱粮已费十三万贯石公私骚然而敌未可睥睨况刘光世兵将多西北人一旦从事江海有掉不能饮食者安能与贼较胜负于矢石间遂诏光世措置及奏防江利害召为中书舎人言武昌江州建康镇江吴江钱唐明越宜各屯水战士三千为备歴官吏部尚书谍报刘豫侵边诏遣松年往江上与诸将进讨因觇敌情帝决意亲征遂次平江命松年权参知政事専治战舰张浚専治军器俄以疾提举洞霄宫卒方秦桧秉政天下识与不识率以疑忌置之死故士大夫多曲意阿附为自安计松年至死不通一书世以此髙之
　　赵子昼字叔问燕王五世孙少警敏强记工书翰建炎四年迁徽猷阁直学士知秀州平江府除兵部侍郎
　　李光字泰发上虞人崇宁五年进士知常熟县朱勔父冲倚势暴横光械治其家僮勔怒诫转运使移令吴江光不为屈勔终不能害也歴知湖州时中书舎人任申先因奏事上言及辅郡守臣曰湖非控扼之地今平江方择人无如李光者乃授显谟阁直学士知平江防朝廷以乏军储措置和籴数以万计户部郎官霍蠡奉命至郡光谓之曰主上自南渡以来屡有约束戒科敛今米或可得第未知本钱安所取办乎殆有言利之臣惑上聴者光适论奏其事蠡闻亟引去疏入有防降本钱和籴不逾月而毕召拜礼部尚书卒諡庄简
　　蒋灿字宣卿宜兴人枢宻魏公之竒从子也以户部侍郎除集贤院修撰知平江府进敷文阁待制右大中大夫禁戢奸偷鉏刈强梗植善柔拊贫弱狱市为清诸军牧马有廐屋数百区茨以茅竹嵗一更之用财与力皆出于民灿请出内帑金佐其费抡材陶瓦覆之坚壮可支数世州人欢呼相率诣北禅寺作佛事以报诸将持人为兵补军籍率用大舟往来漕河无人处遇彊壮少年束缚钳梏之恶少因利其赀囚闭栅中无脱者灿尽得其姓名穷治株穴捕寘于法其事遂絶郡潦大饥诏发常平粟灿调十二万石给之计道里逺近视男子妇人老防强弱分日异处各有法度悉无饿者已而长洲鬻狱灿与诸司皆坐贬降右中大夫提举洪州玉隆观灿在郡时年已七十日阅讼牒百余虽精练少年不能过之作韦白刘三贤祠以展邦人尊贤之意卒赠右正议大夫
　　章谊字宜叟浦城人歴官殿中侍御史邵青自太平乗舟抵平江所至刼掠谊请置水军于驻跸之地以备战守诏从之绍兴六年以龙图阁学士自温州移守平江时将临幸供亿繁伙谊处之皆当理召对赐带笏帝曰此不足以偿卿之劳其勿谢又请均平本府税役防召为戸部尚书卒諡忠恪
　　梁汝嘉字仲谟丽水人建炎中直秘阁提举浙西茶盐绍兴初奏亭戸未尝垦田令输本色非便又言本路嵗收钞钱一百十九万缗诏进秩一等除两浙运判陞副使知临安府迁戸部侍中绍兴七年以寳文阁直学士知平江又知台州十年再任既而殿中侍御史罗汝楫论浙西海道可虞以汝嘉兼浙西沿海制置使未几升学士知明州汝嘉长于吏治在临安风绩尤着
　　仇悆字泰然益都人自知明州改平江陛辞言我军已习战非复前日比故刘锜能以少撃众敌大挫衂若乗已振之势鼓行而前中原可传檄而定上甚嘉之洎到官为政刻急军士颇不安朝廷亟罢之悆端方挺特自入官至贵显无所附丽治郡典军皆有遗泽善政可纪史称为恺悌君子
　　向子諲字伯恭临江人文简公敏中孙歴两浙都运使绍兴八年擢徽猷阁直学士知平江御书芗林二大字赐之陛辞奏曰陛下践祚以来除学士待制无虑数十百人此众人所同拜赐芗林散人之号则臣之所独得其荣至矣愿纳禄复归旧隠上弗许又赐舟亲题曰泛宅之官子諲到任未几金使议和将入境子諲不肯拜其诏乃上章言自古人主屈已和戎未闻甚于此时宜郤勿受忤秦桧意累奏乞休致诏曰卿从朕羁绁晩登禁途昔汉二疏以宦成名立乞骸未若方被宠遇神明未衰如卿今日也由是转官致仕
　　周葵字立义宜兴人绍兴十三年知平江时两浙运使李椿年即本郡行经界法郡故田租不满四十万椿年披榛莽按仓碣欲以七十万为率葵辨之曰记中所言嵗储谷数耳今法以谷二斛得米一斛正今日数也可强增耶椿年遂以图经三十万为准初葵为侍御史欲奏论户部尚书梁汝嘉汝嘉致辞于秦桧出葵知湖州桧蓄怒未巳又易平江葵既以经界事忤椿年椿年还都希桧意奏葵在郡宴金使饮食臭败致行人有词遂落职罢任葵谢表有云虽宰夫是供各司其职耳然王事有缺是谁之过欤自是投闲十五年后卒官防知政事諡简惠
　　王防字显道华阳人太师岐国公珪之孙也为秦桧妻之兄【或云妻弟】绍兴中知郡事时兵火之余公署学校靡不兴葺又録入城小舟出必载瓦砾以培塘人以为便石之碎者积而焚之以泥官舍不赋于民而用有余其规为多可取者然峻以聚敛用刑尤酷尝于黄堂前镕钱铸大士像而人不敢言每刺鹿血入热酒饮之疽发背死
　　郑若虚为録事防军以文学受知于知府王防既获荐书四章意防必为造就防亦留一牍以待适四举主皆由儒科进其幕僚欲以计攘者往谒匄先容于府君通判云使君举牍定与郑纠他无可得之理幕僚曰窃闻纠曹不欲受府君荐恐或可久通判复叩其说曰视其爵里状所列举头衔可见既覩则四字聫翩而防与通判皆门防也异日従容为之申恳防言所以留之之意通判具以告防怒若虚遂以坐废
　　蘓师徳字仁仲丹阳人魏公颂之孙绍兴中为枢宻院计议官时同僚胡铨上书诋秦桧贬窜师徳亦株连去国久之通判平江适王晌知府事揣桧意日窥伺师德师德廉直无所肆毒未几周三畏继晌后防康与之前监杭州太和酒库盗官钱饰翠羽为妓金盼履坐免来吴三畏虽法家而北客例收防旧族待之甚笃与之又挟秦氏子弟请落妓赵芷籍携去三畏谋之师德师德谓此事乃与之终身之累三畏因追还芷与之贻憾师德未几常同卒于海盐遂诬三畏以库金二百赙之师德为祭文有奸人在位公弃而死之语桧大怒命中丞俞尧弼劾三畏落职并罢师德又委提举王珏鞫之狱上虽无左騐师德送汀州编管子玭勒停同师德之壻玭之妇翁也【或云师德同之壻】
　　任尽言字元受眉州人右正言伯雨之孙通判平江先是陈正同在郡弛纵不治尽言能助之朝廷録其劳除京西运判绍兴三十年也既而尽言至都堂白母老不愿居边郡寻改淮东提举
　　赵隽之左文林郎平江军节度推官绍兴四年同知太宗正事士防言其在建炎间有勤王之请诏改京官
　　汤鹏举字致逺金坛人累官两浙转运使时郑滋两任平江政令纵弛鹏举欲俟应办金使至郡按之滋求援于秦桧鹏举诣桧辞行桧托致书于滋其缄题称门下士具位秦桧谨封鹏举寻荐滋治状改知建康绍兴更化力治秦党鹏举擢侍御史风采震动桧家裒鹏举平昔干请之书缴进由是出知平江右正言张扶论其窃幸直之名济贪汚之行长恶不悛治郡无状遂罢后至参知政事卒諡敏肃
