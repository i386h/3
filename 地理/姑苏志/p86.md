<!-- { "loadSidebar": true } -->
　　南峯寺【旧名天峯院在支硎之南峯即古支硎寺也详具曽旼记元丰六年龙谿曽记吴郡朱长文书阖庐城西二十余里山之颠有禅院祥符诏书赐名天峯考于图记所谓报恩山南峯院者是也记言晋僧支道林因石室林泉置报恩院唐之大中改为支山禅院晋之天福改南峯顾予先世松槚在羊肠山之朝阳歳时展省屡过天峯尝访遗诗旧刻求其地之所在以参验之而唐人刘长卿游支硎山寺皮日休陆防宿报恩寺水白阁题支山南峯皆为赋诗宝厯以后州刺史居易刘禹锡亦有报恩寺诗按长卿至德中尝为监察御史日休防松陵唱和出咸通年又言南峯院额故相国裴休所书也休乃大中宰相于是一时而报恩支山南峯三名并存则知记所载大中天福更名者误也今山下楞伽院以有石刻言院即报恩遗址原田中有报恩惠敏律师塔碑言建塔于寺之西南隅当八隅泉池之上中峯兰若之下碑望楞伽正在东北而记所谓石室者亦在楞伽人犹谓之支遁庵自庵前西向登山可数百步林中一径入中峯院自径前南行其登弥髙又数百步乃至天峯比僧院共依一山而道周有石盘薄平广泉流其上清泚可爱居易诗云净石堪敷坐清泉可濯巾其谓是也昔庄周言庖丁之刀十九年若新发于硎陆德明释硎磨石也余谓此石其平如砥支硎之名宜取诸此而石文又如蹄涔者人谓之马蹄石故禹锡诗云石文留马迹峯势耸牛头日休防与穰嵩起南池联句亦曰翠出牛头耸苔深马迹讹又曰支硎辟亦过牛头峯今在天峯之南此其可考者禹锡诗有泉眼潜通海之语与夫松陵诗所云承阁南池惠敏碑所言八隅泉池皆已湮没失其故处而裴公书额亦不复见矣若山下石室山半石门天峯之傍有待月岭下有碧琳泉又有放鹤亭其址犹在而刘白皮陆之所赋咏皆不及之此又不可考者也昔逸少既谢会稽安石犹卧东山遁乃与之从游自放虚寂之境而有登临之适故时人以为髙逸遁之所游多矣维吴之报恩越之沃州最着沃州有养马坡放鹤峯故此山亦有马迹石放鹤亭传言遁常畜马纵鹤其説皆有理趣非窘拘于浮屠法者也遁之没已七百余年而事之传于名迹者犹不泯其为世所慕如此近歳僧德兴者始传禅法于天峯继住持者十来人矣德兴之始来茅屋土阶仅御风雨后有文启慧汀赞元维广者大增葺之基土架木上瓦下甓堂殿庖库廊庑竂阁门庭□街次第完防东有浴室西有憩庵佛貌经藏无不严具以其治之非一人积之非一日而能终始如一故赖以成就其财费则取之州人非一家也予尝以职事获阅书于太史氏因见景德四年有建言者曰民佞佛费财宜加禁止上曰佛教本于脩心至于禅学为益滋大于是言者不行葢先王以道治天下使人心化而不自知故其盛时慎独而无思犯礼者非必士民也释氏心法之妙殆不失先王道化之意乃知前圣后圣其揆一也岂虚言哉赟公长老夙受法于明因禅师又深通顺观肇论之防心池乃达无所底滞予之道友也一日谓予曰天峯自德兴新之且及百年愿有所记予谓沃州居易为之记矣而报恩寂寥未有纪者因为考论本末书以畀之政和七年叶劝超隠堂记佛子弃亲出家本欲摆脱名利自非上根法器了达根源未有不为名利所缚虽大善知识亦不免于求名而利附焉故必欲开张铺席以求出世至于终老而不返一曰欲以利益众生一曰欲以开导羣迷此特自为之辞尔焉有能利益众生开导羣迷而不知所以自求安隠以遁其形邪余道友才公则不然虽尝繇万寿首座住天峯禅院才得旬歳即兴退休之念会余解官南归亦思与之相近日出槖装为营小居能仁精舍乃名其所居堂曰超隠葢佛以清净为本虚无澹泊为宗而垂世立教禅律两行专説法相是真是实即谓之律説有非有説无非无当体不离湛然常住即名为禅自达磨传此心印面壁九年不立文字不假声闻而第一义谛复然流通徧周沙界自尔以来灯灯相传照耀大千启发昏防证菩提果超出世间与佛同体得兹道者才公有焉昔绍圣末余掾沣阳谒长老自龄于夹山时会下禅人无虑二百辈而独谈公不容口繇此始识公于此山之库下形骨清癯标韵髙古无异于孤云独鹤然稍稍接之话言莫非善辩柔輭议论风起至于亹亹之处如泉窦始开悉自胷中流出所谓深得辨才三昧者见知既已如此之超然矣而又能于兹时出超然拔俗之见以求隠处而退休焉其度越稠人广众卓絶数等矣以是而名兹堂非虚言也堂两楹五架粗完洁不侈不陋真道人所居余不记其土木之工而粗记公超然隠居之意如此刘长卿陪元侍御游支硎寺支公去已久寂寞龙华会古木闭空山苍然暮相对林峦非一状水石有余态密竹藏晦明碎峯争向背峯峯带落日步步入青霭香气空翠中猿声暮云外留连南台客想像西方内因逐溪水还观心两无碍皎然宿支硎上房上方精舍逺共宿白云端寂寞千峯夜萧条万木寒山光露下见松色月中看却与西林别归心即欲防皮日休赠南峯僧云侵壊衲重隈肩不下南峯不计年池里羣鱼曾受戒林间孤鹤欲参禅鸡头竹上开危径鸭脚花间擿废泉无限吴都堪赏事何如来此看师眠陆防眉毫霜细欲垂肩自説初栖海岳年万壑烟霞秋后到一林风雨夜深禅时翻贝叶添新藏间挿松枝防小泉好是清冬无外事匡牀斋罢向阳眠】
　　文殊庵【元至正间僧法海建】
　　云泉庵【元至治间僧宗道建俱在吴县十一都】
　　射渎庵【在长洲县一都宋绍兴三年僧德绍建】
　　翠峯禅寺在莫厘山之隂唐将军席温舍宅建天宝间僧智洪开山名僧重显所谓雪窦禅师尝居此其遗迹有降龙井罗汉树悟道泉犹存归并庵一【范成大诗来从第九天橘社系归船借问翠峯路谁参雪窦禅应真庭下木説法井中泉公案新翻出诸方一任传李弥大山浮羣玉碧空沉万顷光防几许深刹楼台嘘海蜃洞天日月浴虚金秋林结緑留连赏春坞藏红次第吟拟泛一舟追范蠡从来世味不闗心吴寛步转危峯路豁然梅花丛见青天春泥不涴登山屐又过长松啜冷泉又谢人寄悟道泉试茶忆在廿年前抱瓮倾来味宛然踏雪故穿东涧屐迎风遥附太湖船题诗寥落懐诸友悟道分明见老禅自愧无能为水记编将名品与人传沈周和彭亨一器置堂前思此泠泠久缺然借取白云朝□瓮载兼明月夜同船小分东涧聊知味大吸西江亦喻禅纱帽笼头烟绕鬓煎茶有法是卢传】
　　广济庵【在莫厘山渡口元至正二十五年僧志盟建】
　　上方教寺在洞庭西山唐会昌六年僧道彻开山本名孤园寺宋嘉泰间万寿寺僧无证重建始着今额复置田畴僧淮海记归并寺五院六庵二【范成大舣棹古消夏搘笻新上方珠湾锁员折氷镜空晃光枫缬醉晴日橘黄明早霜闲门松竹迳随处有清凉张伯雨橘林千黄金林静路逾僻忽临消夏湾云海浩如积绮季不可追空余骐骥迹】
　　祗园寺【在五峯岭下本名孤园寺一名下方寺梁散骑常侍吴猛舍宅建五峯堂宋李居仁记皮日休诗艇子小且兀縁湖荡白芷萦纡泊一碕宛到孤园寺萝岛凝清隂松门湛虚翠寒泉飞碧螭古木鬬苍兕钟梵在水魄楼台入云肆岩边足鸣树杪多飞鸓香莎满院落风泛金靃靡静鹤啄栢蠧闲猱弄榅椅小殿薰陆香古经贝多纸老僧方瞑坐见客还强起指兹正险絶何以来到此先言洞壑数次话真如理磬韵醒闲心茶香凝皓齿巾之刼贝布馔以旃檀饵数刻得清净终身欲作止可怜陶侍读身列丹台位雅号曰胜力亦闻师佛氏今日到孤园何妨称弟子陆防浮屠从西来事者极梁武岩幽与水曲结架无遗土穷山材干尽竭海珠玑聚况即侍从臣敢爱烟波坞幡条玉龙扣殿角金虬舞释子厌楼台生人露风雨今来四百载像设藏云浦轻鸽乱驯鸥鸣钟和朝橹庭蕉列旗斾野差缨组石上解空人窓前听经虎林虚叶如织水净沙堪数徧问得中天归脩释迦谱髙启欲问南朝常侍宅已为西域化人宫山僧归带渔舟雨湖鸟来闻粥鼓风橘柚垂檐秋殿暗波涛惊座夜堂空给孤长者谁曾见应在烟云杳霭中】
　　水月寺【在缥缈峯下无碍泉在焉梁大同四年建隋大业六年废唐光化中僧志勤即旧址结庐其后刺史曹珪以明月名之宋祥符间诏赐今额庆厯七年苏舜钦记予乙酉歳夏四月来居吴门始维舟登灵岩之巅以望太湖俯视洞庭山岿然特起云霞采翠浮动于沧波之中即时据栏竦首清爽下堕欲乗风跨落景以翺翔乎其间莫可得也自尔平居缅然思于一到惑于险説而未果行则常若有物偪塞于胸中是歳十月遂招徐陈二君浮轻舟出横金口观其洪州荡潏万顷一色不知天地之大所能并容水程泝七十里而逺初宿社下逾日乃至入林屋洞陟毛坛宿包山精舍又泛明月湾南望一山上摩苍烟舟人指云此所谓缥缈峯者也即岸步自松涧出数里至峯下有佛庙号水月者阁殿甚古像设严焕旁有澄泉防清甘凉极旱不枯不他水梁大同四年始建佛寺至隋大业六年遂废不存唐光化中有浮屠志勤者厯游四方至此爱而不能去复于旧址结庐诵经后因而屋之至数十百楹天祐四年刺史曹珪以明月名其院勤老且死其徒嗣之迄今七世不絶国朝大中祥符初有诏又易今名予观震泽受三江吞齧四郡之封其中山之名见图志者七十有二唯洞庭称雄其间地占三乡户率二千环四十里民俗真朴厯歳未尝有诉讼至于县吏之庭下皆树桑栀柑柚为常产每秋髙霜余丹苞未实与长松茂树相差间于岩壑间望之若图绘金碧之可爱缥缈峯又居山之表民已少事尚有歳时织紃树艺补采之劳浮屠氏本以清旷逺事物已出中国礼法之外复居深逺絶胜之地壤断水慑人迹罕至数僧宴坐寂黙于泉石之间引而与语殊无纎芥世俗间气韵其视舒舒其行于于岂上世之遗民者邪予生平病闷郁塞至此嚗然破散无余矣反复身世惘然莫知但如蜕解俗骨傅之羽翰出乎八荒之外吁其快哉后二年其徒惠源造予乞文识其居之废兴欣有诚请揽笔直述且叙昔游之胜焉宋僧赞宁诗参差峯岫昼云昬入望交萝浊浪奔震泽涌山来北防华阳连洞到东门日生树挂红霞脚风起波摇白石根闻有上方僧住处橘花林下采兰荪○积翠湖心迤逦长洞台萧寺两交光鸟行黒防波涛白枫叶红连橘柚黄人我絶时隈树石是非来处接帆樯如何遂得追游性罢却营营不急忙汤思退长短句画船横絶湖波练更上雕鞍穷翠巘霜橘半垂黄征衣尽日香钟声云外听金界将松映何处是华山峯峦杳霭间李弥大无碍泉诗并序水月寺东入小青坞至缥缈峯下有泉澄莹彻冬夏不涸酌之甘冷异于他泉而未名绍兴二年七月九日无碍居士李似矩静养居士胡茂老饮而乐之静养以无碍名泉主僧愿平为煮泉煮水月牙为赋诗云瓯研水月先春焙鼎煮云林无碍泉将谓苏州能太守老僧还解覔诗篇】
