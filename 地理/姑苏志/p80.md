<!-- { "loadSidebar": true } -->
　　大云庵【一名结草庵元至正间僧善庆建已上俱在城东南隅沈周草庵纪游诗并引治十年八月十七日余有役于城来寓草庵为始游也庵名本大云前有吉草庵者居之遂譌为结草庵庵近南城竹树丛邃极村落间隔岸望之地浸一水中其水从葑溪而西过长洲县治由支港稍南折而东复南衍至庵左流入环后如带滙前为池其势萦互深曲如行螺殻中池广十畆名放生中有两石塔一藏四大部经目一藏宝昙和尚舍利东西二小洲□而方浮洎塔下犹笔砚相倚东洲南次通一桥惟独木板耳过洲复接一木桥人行侧足栗股彻桥若与世絶自此达主僧茂公房房踞东偏中有佛殿后亘土冈延四十丈髙逾三丈上有古栝乔然十寻其枝骳□深翠数百年物西亦有房与东房等寔茂之侄祯公分栖处也山空水流人境俱寂宜为脩禅读书之地胜国时有断崖和尚肇业于此继之宝昙昙传为断崖转生皆了悟之人地理家谓其四兽俱全风气藏郁以是观之吴城诸兰若莫之及矣是夕宿西小竂纸窓月色耿耿无寐因得五字律一首○尘海嵌佛地回塘独木梁不容人跬步宛在水中央僧定兀蒲座鸟啼空竹房乔然双石塔和月浸沧浪文徴明赠瑛上人昔人曾此咏沧浪流水依然带野堂不见濯缨歌孺子空余幽兴属支郎性澄一碧秋云朗心印千江夜月凉我欲相寻话空寂新波堪着野人航蔡羽赠澄上人五载眠云宅如浮海上舟断梁僧渡熟疎竹鸟啼幽静得观鱼乐闲堪学道谋棹歌何处起城里有沧洲王宠宿半野堂沧浪池水涨桃花倒映南园雉堞斜古寺日长斋磬寂蒲团相对掩三车杨循吉大云庵重建殿宇记天竺圣人一仁而已矣其法东流二千余载雅为王公大人之所尊仰所以宝坊金刹随方显现吴为大郡尤栉比焉大云庵者南禅集云之别院也洪武中宝昙师钦奉髙皇帝赐额统之本寺吴中诸兰若多出前代褒崇至于亲承圣渥惟此得之且宝昙遗塔所在前沼后冈古松标寿又广陵南园之旧迹斯寔伽篮之杰然者欤境不徒胜必有嗣人燬而复兴兹惟道力于是西房一峯嵩公暨徒松岩镇公又一始于斯庵也当正德中庵遭回禄已为瓦砾之场矣十二年一峯师徒以已赀先建大殿不借檀施之利其八月告成至今嘉靖三年又建堂宇门庑自为一房亦成座下半云雪溪本娴吟笔驰声丛林至是咸预骏奔共落胜举然后祝圣有所居众有竂美哉轮且奂矣十四年南禅主席缺员众推松岩为纲纪亦为尽力脩葢倾囊无吝明年随牒上礼部领劄住寺既归具事迹请记寻先约也惟大雄氏之道被四洲匪徒以寂灭为事其中富贵与世谛等惟善嗣者受其福兹庵化旧为新能恢先业非其迓承绍续得人之一验欤且荷国家恩命外縁无扰受赐匪常得不晨香夕灯以竭焚修之报则法构永隆传祀无极可不朂诸一峯妙通医术体释行仁由是克裕净财用充兴复既峥嵘于法门矣松岩刚直有为医尤青篮兼好文事皆前修之上足本山之小宗昔创固不易也今复宁无难焉是宜书以志之顾鼎臣赠松岩老衲身贫道不贫谈经施药济贫人岩松可是千年物影落金仙丈六身杨循吉赠瑞雪溪已公善鸣琴得侍皁葢旁焚香荐髙曲猗兰与文王古乐久已废淫哇日笙簧史君今贤牧水石来徜徉桑间屏不御七弦韵琅琅君子之德风一旦形四疆轨物欣有遇闻之心慨慷题诗赠琴释聊代训俗章】
　　双塔禅寺在城东南隅唐咸通中州民盛楚建初名般若院吴越钱氏改罗汉院宋雍熈中王文罕建两磗塔对峙遂名双塔至道初赐御书四十八卷改寿宁万寿禅院绍熈中为提举常平祝圣道场提举徐谊尝给以常平田雍熈中重建释妙思记永乐八年僧本清重建归并庵三【龚頥正常平田记两浙西路常平茶盐使者治平江自行殿驻临安视昔畿内若节诞弥奉觞称寿两宫之庭时为盛典先期环月率其属即府城东隅双塔寿宁万歳禅院建祝圣道场备极严奉是院肇唐咸通逮本朝雍熈创造双塔至道初赐以御书遂更今额乾道中始革律焉规模比旧新増四众归仰云水坌集为一大丛林建院之民王氏舍负郭之田五百八十余亩撞钟撃鼓食者日倍帅常经营而惧弗赡绍熈二年前太常丞徐公以新安髙第就畀使者节两朝所知德意孚达朞年于此利兴害除会昆山属邑宗王有田七千余亩没入于官一时贵近相先规取牒诉旁午公晓以令甲皆不应得命有司召佃如式而长老德溥因以千畆为请公诿有司给之抑权放势平讼息争不惟法理适宜人无加喙而院之众借是庶几资以无乏祷祠之地报上义深夫一用至公而二美具非公其孰能之德溥属頥正记本末于是乎书公永嘉人徐谊字子宜学有师承德业宏逺固将推之朝廷见之天下与来世此葢未足云三年上元日具位龚頥正记】
　　永寿庵【宋淳熈间僧法昙建】
　　衍庆庵【宋致和六年僧明鉴建】
　　圆通庵【元泰定三年僧至璧建已上俱在城东南隅】
　　定慧禅寺在双塔寺西初名西方院本双塔之子院也天禧中赐今额始贰于双塔宋僧卓契顺常居此即访东坡于惠州者元季兵燬洪武中僧景新惠泽先后重建归并庵二【苏轼定慧颙师竹下啸轩诗啼鴂催天明喧喧相诋诮暗蛩泣夜永唧唧自相吊饮风蝉至洁长吟不改调食土蚓无肠亦自终夕呌鸢贪声最鄙鹊喜意可料皆縁不平鸣恸哭等嬉笑平生已粗狂子孙亦未妙道人开此轩清坐黙自照冲风振河海不能号无□寂寂吾何言风来竹自啸】
　　化城庵【在长洲县二十九都宋绍兴十一年僧普济建少傅王鏊诗邢参记】
　　净住庵【在城东北隅洪武十年僧妙策建】
　　宝光讲寺在城东北隅跨塘桥本郁林太守陆绩故宅宋绍熈间僧蕴仁元至正间僧绍隆先后重建初寺在娄门内郁林石在焉【石今迁察院前】洪武中即寺为军营遂废其后普熏庵僧善识舍本庵地改建于此学士曾棨记归并院一庵六
　　法云塔院【在城西北隅洪武初僧大忻建】
　　永庆庵【在长洲县二十二都下雉渎五代广顺元年僧祖庆宋建炎初瑞光寺僧懐秀重建永乐元年僧源湜再建赵友同记】
　　崇福庵【在长洲县二十三都元至正间僧道隆建】
　　定铭庵【在城东北隅元至正间僧乙辛建】
　　观音庵【在二十九都元至正间僧得就建】
　　显庆庵【在长洲县六都宋绍兴间僧有望建】
　　福兴庵【在长洲县二十九都宋建隆间僧玉琳建】
　　广化教寺在城东北隅后梁乾元三年诸葛氏舍宅建初名崇吴禅院宋大中祥符元年改赐今额中更兵火淳熈二年都僧正清立善医以所得药资又增建经楼一区龚頥正记归并寺三庵五【方惟深广化寺府宴诗使君潇洒上賔闲金地无尘昼敞闗风静箫声来世外日长仙景在人间诗成郢客争挥翰曲罢吴姬一破顔此节东南无此会髙名千古映湖山】
　　龙兴寺【在吴县治西吴郡志云梁置吴地记云则天后置御书额开元五年再兴刺史张廷珪模勒御书于碑然房琯所撰碑与此不同今载之唐金紫光禄大夫守吏部尚书同中书门下平章事清河公房琯寺碑序秘书省校书郎綦母潜铭厥初道在人和上皇取象以济其畧中古淳薄人散东周出礼以顺其动后代浇极人妄西方流化以复其情夫动与理违静与道遇诗书之义尚乎聪明其终动以乖乗戒之防反乎听视其终静以适然则先王之作其未尽欤如来之道其无上欤观其数乗方驾愚智各新其业大慈一贯胎化咸遂其情法要飏言佛性可以悬得禅宗隂契菩提可以程至通天上地下之事达前生后身之理厯刼必遇其胜因累生固成其前果轮回拯厄无物不尽非释迦如来孰能至于此乎精宫为归诚之地比丘是觉后之人非明王良臣孰能崇于此乎此宇宙我髙祖创集之我烈祖润色之则天皇后中微之孝和皇帝再兴之此龙兴寺则孝和之天下诸州各建同号所以庆王业也虽栋宇已立而装持未严开元十七年天火下焚仅获半存州将王三从叔无言圣帝绪禀受自髙发虑存诚与庶品不类于彼无度外之物在我无累已之人广不可寻深难以测政成化传身逸俗康位居藩牧与天子共理亲则叔父与人主同家防社稷深于他臣视龙兴别于余寺兴言多感举意大成以家率先施钱数万合境僧尼等道会一体物通十方同力来奉佛塔此州是阖庐故国太伯始封习俗尚华人亡克让闻义风偃舍财云集上座戒严长江气雄心朗才杰寺主行防外想遗形苦心坚行相与戮力营衞受仗州主由是发人取材辇货购匠川流咽塞道路相望体制谘决于公输环巧采奇于众艺程式既定百工齐举素无特起旧有増饰正殿之四霤蔓长庑之南垂廓开房室増加廏库髙阁叠起以下覆三门并建以相挟如少华之承西岳少室之拱维嵩彩翠虹新栾栌云密歘尔已就宛然化成右驿亭左城堞亘望直视増面齐启背倚阛阓俯朝盈夕散之人前枕通庄阅朝京通越之士地富聚落之腹壮为塔庙之首标吴中之巨丽实天下之景福向若众生无缘则佛不出世象教何由及此乎圣祀非长则帝不出震龙兴何以建寺乎州无贤牧则蒸庶不化财力何以得广乎百祥毕备成是宝功足可以光扬前烈孚佑下人也琯浮客一过舍舟投体目骇奇功心赏直节轻诸叙事不甚明畅铭而颂之实在能者词曰在昔元命运革唐德天象有归神器载复人人用庆津扇福乃命率土崇之法堂锡名取栋宇以光善本物持净亦神防发地腾熖莫知其故疎缀烟销回廊烬去半落层搆斜通平互烈烈皇叔总我古城象设不觏风埃咸盈崩残不葺忠孝何并乃广其施诱人助成英英郡贰亦既同声粲粲僧士谁非会情投心雾塞効信泉倾旧制俄满新规更营龙跳透槛虎翼排甍与国同刼配天作程假词绍美吁其以惊真元中造寺僧元壹神悟寺主灵俊上座灵琬都维那灵经营结构心广愿成化摄有缘舍施云会取材斩木骤氷奔山骛途数千尅期以就戊寅歳刺史给事中京兆韦公夏卿言念栋宇修复碑纪起废爰获旧文重此刻立时十四年又十月十五日建东海徐知古书前守扬州髙邮县尉沈宁篆额綦毋潜宿龙兴寺诗香刹夜忘归松清古殿扉灯明方丈室珠系比丘衣白日传心浄青莲喻法微天花落不尽处处鸟衔飞元赵孟頫次韵赠闲白云闻説龙兴寺多年未欵扉风林发松籁雨砌长苔衣殿古灯光定房深磬韵微秋风动归兴一锡向空飞虞集凌空一锡归几日到禅扉野橘隂垂户天花影上衣井牀春露净檐铎午风微三藏都看遍相思梦欲飞○厯厯唐朝寺松闗几易扉花交珠树网苔长石人衣秋水依空净浮云映日微白云无所住此际亦归飞又寄闲白云龙兴寺里白云房不到于今二十霜橘柚向来垂屋重松筠此日过人长千函秘宝心源净百歳长斋齿颊香若念尚书旧行履三生石上莫忘乡】天宫寺【在城东北隅唐景福元年僧淡然建】
　　宝林寺【在城西北隅旧名宝林庵元至正间僧圆明开山正綂间僧英兴重建改今额张益记内有周文襄公生祠又有栟榈迳梧桐园水竹亭山茶隖煮雪寮停鹄馆诸景士夫多有题咏】定光庵【景定间僧道林建】
　　积庆庵【至正间僧文信建已上在城西北隅】
　　铭心庵【在城东北隅元至正四年僧宝林建】
　　即山庵【咸淳六年僧志建】
　　华藏庵【元丙子年僧慧观建】
