<!-- { "loadSidebar": true } -->
　　陶唐之苗裔周宣王杀杜伯其子隰叔奔吴为范氏越有范蠡灭吴辞越居洞庭之东山唐又有范隋为丽水县丞属时乱遂家吴地子孙遂为吴人即文正公之髙祖也
　　富氏
　　世家京洛嘉祐中富严守苏州善吴中风物之美因居不去子孙遂为吴郡人
　　章氏
　　本出姜姓太公望之后封于鄣子孙以邑为氏后去邑作章嘉祐中浦城章楶为苏州教官就居于此故有南北二族楶居城北号北章惇居城南号南章其二氏甚盛
　　傅氏
　　广韵余字下注云傅余氏本自傅说既为相其后有留于傅岩者因号傅余氏秦乱自清河入吴汉兴还本郡余不还者傅氏今吴郡有之
　　吴之着姓凡三十余自汉以来朱张顾陆望于郡故有朱文张武陆忠顾厚之目又云虞魏顾陆吴之旧姓或云虞魏之昆顾陆之裔岐嶷继体老成奕世陆士衡云八族未足侈四姓实名家文徳熈淳懿武功侔山河正谓此也




　　姑苏志卷三十五
　　钦定四库全书
　　姑苏志卷三十六　　　　　明　王鏊　撰
　　平乱
　　苏为东南乐土自秦以来亦或有乗时跳梁倡变阶祻而皆败不旋踵岂亦地势使然乎今考诸史质诸旧闻书之册乱臣贼子可以戒矣
　　秦二世元年防稽假守殷通素贤项梁召与计事梁曰方今江西皆反此天亾秦时也先发制人后发制于人守叹曰闻夫子楚将世家唯足下耳梁曰吴有竒士桓楚亾在泽中独籍知之梁乃戒籍持劒居外待梁后入语守曰请召籍使受令召桓楚籍入梁眴籍曰可矣籍遂拔劒击斩守梁持守头佩其印绶门下惊扰籍所击杀数十百人府中皆詟伏莫敢复起梁乃召故人所知豪吏谕以所为遂举吴中兵収下县得精兵八千人梁为防稽将籍为禆将徇下县度江而西击秦
　　刘濞汉髙祖兄仲之子髙帝十三年以从破黥布功封吴王王三郡五十三城已拜受印髙祖相之曰若状有反相独悔业已拜因捬其背曰汉后五十年东南有乱岂若邪然天下同姓一家慎无反濞顿首曰不敢至文帝时濞子入侍皇太子博争道不恭太子引博局提杀之濞称疾不朝始有反谋帝赐以几杖谋乃解然其居国以铜盐故百姓无赋他地来捕亡者公弗予如此四十余年以是能使其众景帝三年晁错议削郡濞遂反上以周亚夫为将军讨之濞战败走丹徒东越人杀之
　　晋咸和二年以庾氷为吴国内史将兵备苏峻峻反三吴欲起义兵庾亮不聴以虞潭督三吴诸郡军事三年峻破台城遣兵攻庾氷氷不能御弃郡奔防稽峻购之急吴铃下卒引氷入船载去氷仅免【详宦迹条】峻以蔡谟为吴国内史司徒导与张闿谋密令以太后诏谕三吴吏士使起义兵防稽内史王舒以庾氷行奋武将军将兵一万西渡浙江时郡人顾众为义兴太守还吴潜图义举将军张悊为峻収兵于吴众遣人谕悊悊从之众遣人告谟曰众已潜合家兵待时而奋乃檄众为本国督防众从弟飏为前锋督防吴中人士同时响合遂与虞潭皆起应氷张闿遣吴郡度支运四部谷以给军峻遣其将徽皷行而前众与飏悊要击于髙莋大破之谟以庾氷还任便去郡遣飏率诸军屯无锡众恐贼从海虞道入自徃备之贼帅张健马流攻无锡飏等大败氷亦失守健等遂据吴城管商焚吴县虞潭遣将拒之亦败众自海虞由娄县东仓与贼战破之义军又集进屯乌苞王舒虞潭并檄众为五郡大督防潭前锋战没众还守紫壁或劝众过浙江众不从合诸军复进健留钱为吴令退于曲阿众至路丘斩进处吴城遣督防朱祚等九军攻贼大破之峻败后其将刘徴帅众数千浮海入娄县诏以郗鍳都督诸军事讨平之九月峻伏诛
　　桓太元末补义兴太守郁郁不得志尝登髙望震泽叹曰父为九州伯儿为五湖长弃官归国后遂谋反伏诛
　　隆安三年防稽世子元显发东土诸郡免奴为客者置京师以充兵役东土嚣然孙恩因民心骚动遂反旬日间众数十万时三吴承平日乆民不习战郡县兵皆望风奔溃恩据防稽自称征东将军时内外乖异朝制所行三吴而已及恩作乱八郡皆为恩有诏徐州刺史谢琰及加刘牢之都督吴郡诸军事牢之引刘裕为参军共讨之恩驱男女二十余万逃入海以琰为防稽太守都督五郡军事戍海浦四年五月恩复入防稽琰败死十一月吴国内史袁山松筑沪渎垒以备之五年五月恩陷沪渎杀山松元兴元年三月临海太守辛景击破之恩所虏三吴男女死亾殆尽乃赴海死
　　隆安初王廞以母丧居吴王恭反版廞建武将军吴国内史令起军为声援廞即墨缞合众诛杀异己仍遣前吴国内史虞啸父入吴兴义兴聚兵赴者万计防恭败廞更遣其子泰伐恭恭遣刘牢之击泰斩之又与廞战于曲阿众溃廞单骑走不知所在廞导之孙也
　　齐永泰元年帝疑防稽太守王敬则反侧以张瓌为吴郡太守置兵佐密防之中外传言当有异处分敬则遂反帅实甲万人过浙江瓌遣兵三千拒之于松江闻敬则金皷声一时散走瓌逃匿民间敬则以旧将举事百姓担篙荷锸随之者十余万众至晋陵前军司马左兴盛辅国将军刘山阳筑垒于丹阳御之敬则战败斩首传建康
　　梁太清三年侯景乱遣于子恱等将羸兵数百东略吴郡新城戍主戴僧逷说太守袁君正闭关拒守君正素怯郊迎之子恱执君正掠夺财货子女东人皆立堡拒之九月景使侯子鉴入吴郡以厢公苏单于为太守遂冦吴兴或劝吴兴守张效君正迎降曰袁氏世济忠贞不意君正一旦隳之吾岂不知此难乆全但以身许国有死无贰耳子鉴执送建康杀之时景所据惟吴郡以西南陵以北而已吴盗陆缉等起兵袭郡杀苏单于推前淮南太守文成侯寜为主承圣元年三月王僧辩陈霸先败景于石头景东走欲就谢答仁于吴至晋陵得余兵因驱掠居民东趋吴郡四月侯瑱追及于松江击败之景与数十人单舸走推堕二子于水将入海其都督羊鲲杀之送尸建康传首江陵截其手送于齐
　　陈吴州刺史萧瓛能得物情三吴父老曰吾君之子也陈亾吴人推为主与萧岩同据东吴之地隋使宇文述讨之瓛立栅于晋陵城东留兵拒述遣其将王褒守吴州自义兴入太湖欲掩述后述进破其栅回兵击瓛大破之又遣兵别道袭吴州褒衣道士服弃城走瓛以余众保包山隋将燕荣击破之瓛匿民家为人所执送长安斩之
　　隋大业九年刘元进举兵应杨感将渡江而感败吴郡朱燮晋陵管崇亦举兵共迎元进据吴郡称天子署置百官众至十万燮本还俗道人涉猎经史微知兵略时为昆山博士知天下将乱谋于学而起兵民苦役者赴之如归自东阳至京口千余里并受燮节度崇隐居常熟身长七尺三寸美姿容少无赖众推奉之隋将吐万绪进军逼之相持百余日元进溃遁与崇燮连营自保绪复破之斩崇然从乱者益众帝令江都丞王世充发淮南兵击之元进崇败死余众降散世充召降者于通寺瑞像前【范志作通圣寺】焚香誓不诛杀散者闻之一旬之间归首略尽世充贪而无信利在子女资货悉坑之于黄山下死者三万余人由是余党复相聚为盗官军不能讨以迄隋亾
　　大业九年杜伏威起兵掠江淮唐武徳二年伏威降唐唐以为和州緫管三年李子通渡江攻沈法兴法兴弃毗陵犇吴郡于是丹阳毗陵等郡皆降于子通伏威遣辅公祏攻子通子通大败伏威徙居丹阳子通复东走太湖収合亾散得二万人袭法兴于吴郡大破之法兴弃城走吴郡贼帅闻人遂安遣其将叶孝辩迎之法兴中途而悔欲杀孝辩更向会稽孝辩觉之法兴窘迫赴江死子通军势复振徙都余杭尽収法兴之地自太湖以南皆有之是嵗唐封伏威为吴王四年十一月伏威将王雄诞撃子通子通降闻人遂安据昆山无所属伏威使雄诞撃之以昆山险隘难以力胜乃单造其城下陈国威灵示以祸福遂安感恱出降于是伏威尽有江东之地秋七月子通复叛欲至江东収旧兵被获伏诛
　　唐上元元年刘展反江淮都统李峘自润州犇宣城副使李藏用曰以数十州之兵食三江五湖之险固不发一矢而弃之非勇也収散卒得七百人东至苏州募壮士得三千人立栅以拒展与展将张景超孙待封战于郁墅兵败景超遂据苏州展以其将杨持璧为苏州刺史明年展败死其骁将王暅引兵东走至常熟而降张景超逃入海余党悉平
　　永贞二年李锜跋扈于浙西朝廷以杜兼为苏州刺史兼辞行上书称锜且反必奏族臣上然之留为吏部郎中元和二年锜果反先是以其腹心为所部五州鎭将各有兵数千伺察刺史动静至是使各杀其刺史于是苏州刺史李素为姚志安所败生致于锜具桎梏钉于船舷未及京口会锜败乃免十一月锜伏诛
　　干符二年浙西狼山鎭遏使王郢有战功节度赏以职名而不给衣粮郢论诉不获遂劫库兵作乱行収党众近万人攻陷苏常转掠二浙后为刘巨容所杀
　　光啓初剧贼剽昆山招讨使周宝遣将张郁戍海上郁叛刺史五蕴不设备郁遂大掠蕴婴城以守宝遣兵讨郁郁保常熟遂走海陵
