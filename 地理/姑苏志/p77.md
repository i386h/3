<!-- { "loadSidebar": true } -->
　　开元禅寺在盘门内吴孙权母吴夫人舍宅建【或云权为乳母陈氏建】永禅师开山名通寺寺有石佛二相传晋建兴二年沪渎海口渔者见神光照水彻天旦而视之乃二石像浮水上或曰水神也以三牲巫祝迎之像泛流而去吴人朱膺等复于海濵迎入城置通寺光明七昼夜不絶其后渔者复于此获帝青石鉢初疑臼荤而用之俄有佛像现于外遂并以供佛唐东宫长史陆柬之书碑载初九年则天遣使送珊瑚镜一面鉢一副宣赐供养兼改重云寺开元中再改今额旧在城北陲后唐同光中钱氏迁置于此宋绍兴间守臣洪迈作戒坛元至治间寺燬僧光雪窓恩断江重建又取韦诗緑隂生昼寂之语作绿隂堂并虞集为文永乐间重脩归并院一庵一【梁简文帝石像铭葢闻轩后之图载浮河洛秦王之璧更涌沧溟昭覃之洲乗清源而西泛蓬莱之岫逐安流而南徙况夫道由慈善应起灵觉是以无方之迹随机示现无缘之力因物成感晋建兴元年癸酉之歳吴郡娄县界淞江之下号曰沪渎此处有居人以渔者为业挂此詹纶无甄小魪布斯九罭常待六鼇遥望海中若二人像朝视沉浮疑诸蜃气夕复显晦乍若潜火于是谓为海神即与巫祝同往祈七盘圆鼓先奏盛唐之歌百味椒浆屡上东皇之曲遂乃风波骇吐光景晦明咸起渡河之悲窃有覆舟之惧相顾失色于斯而返又有受持黄老好尚神仙职在三洞身带八景更竭丹欵复共奉迎尊像沈躯没而不见经歴旬日遐迩俱闻吴县华里朱膺清信士也独谓大觉大慈将宏化迹乃沐浴清斋要请同志与东灵寺帛尼及乐伎数十人乗船至沪渎口顶礼归依歌呗赞德于时微风送棹淑景浮波云舒葢而未移浪开花而不喷虽舟子招招弗能逺骛而灵相峩峩渐来就浦仰覩神像嶷然双泛非因鹢首讵假龙桥岂借银连宁须玉轴背各有题一名维衞一名迦叶于是时众踊跃得未曾有复惧金仙之姿非凡所徙试就提捧豁尔胜舟指燕宫而西归望葑门而一息道俗侧塞人祗协庆膺家住近通寺乃孙权为乳母陈氏之所立也亦一邦之胜地胥山之神塔乃迁像于此寺武夫数百咸不能胜共怪曰朱膺帛尼二人之力而能捧持不觉为异今人工甚盛确乎不移此必精诚弗能致也乃复竭心同时稽颡然后乃动至自舟中故知据井夜飞实无以异石不能重有觉凭焉后有外国沙门释法开来称彼国众圣所记云东方有二石像及阿育王塔若能恭往礼觐灭无量罪免离三涂礼已而去中大通四年歳在壬子临沙汝灵侯奉勅更造铜光二枚其一髙九尺其一髙八尺五寸铜迈丹阳耻论刘向之术区选攻金无俟嵇康之鍜既镌既锼是磨是铣晔如光定湛似日轮亦当逺照三千普瞻色像遥覩十方俱闻説法岂止惜命小鸟欣入影中重罪众生还逢爱日而已哉吴郡僧正慧法师深脩五定净持七支于三宝中尽力宏防立摩尼之胜殿制飞行之宝塔至于庄严妙色实有厥劳昔鲁圣云亡尚追仪于有若楚臣殒世亦托似于优旃放勲之后更图长乐之画文命之君不絶稽命之禩或传诸往牍或布在前言或赞述盈耳或寿宫虚置况逺追应身近规灵迹不铭不勒何以称扬乃为铭曰巍巍天像堂堂最胜慧日独圆无生永证愍此鱼钩伤兹螺孕乍动慈舟时延宝乗留住待縁独有传应传应伊何宝兹灵像履冰晨游凌涛夜上七众有凭九垓咸仰照此真容开斯俗纲千轮足起万字胷书身横五分衣刻三铢嗟尔末俗心王所驱颡浮水沬命役驰驹宜宏希向必尽勤劬覩相尘灭闻声惑祛湛然神迹长处全吴梁江淹吴中礼石佛诗幻生太浮诡长思多沉疑疑思不阙　诡生宁尽时敬承积刼下金光烁海湄火宅饮焚炭药草阙惠滋常愿乐此道诵经空山坻禅心莫不杂寂行好无私轩骑久已决亲爱不流迟忧伤漫漫情灵意终不缁誓寻青莲界永入梵庭期韦应物游开元寺夏衣始轻体游步爱僧居果园新雨后香台照日初緑隂生昼寂孤花表春余符竹方为累形迹一来疎李绅开元寺诗并序此寺多太湖石有峯峦奇状者顷年多逰寓于此及大和七年往来皆不复到寺中石大半亦无也○十层花宇真毫相数仞峯峦閟月扉攒立宝山中色界散周香海小轮围坐隅咫尺窥岩壑窓外髙低辨翠微难保尔形终不转莫令偷拂六铢衣皮日休开元寺佛鉢诗并序按释法显传云佛鉢本在毗舍离今在干陀衞竟若干百年当复至西月支国若干百年至于阗国若千百年当至屈茨国若千百年当复来汉地晋建兴二年二圣像浮海而至沪渎僧尼辈取之以归今存于开元寺后建兴八年渔者于沪渎沙汭上获之以为臼乃荤而用焉俄有佛像见于外渔者始以为异意沪渎二圣之遗祥也乃以鉢供之迄今尚存余遂观而为之咏因寄天随子○帝青石作緑氷姿曾得金人手自持拘律树边斋散后提罗花下洗来时乳麋味断中天觉麦麨香消大刼知从此共君亲顶戴斜风应不等闲吹陆防空王初受逞神功四鉢须臾现一重持次想添香积饭覆时应带步罗钟光寒好照金毛鹿响静堪降白耳龙从此宝函香里见不烦西去诣灵峯皮日休早景即事客省萧条柿叶红楼台如画倚霜空铜池数滴桂上雨金铎一声松杪风鹤静时来珠像侧鸽驯多在宝幡中如何尘外虚为契不得支公此防同陆防日上罘罳叠影红一声清梵万縁空防褷满地贝多雪料峭入楼于阗风水榭初抽寥泬思竹窓犹挂梦防中灵香散尽禅家接谁共殷源小品同皮日休陆防避暑联句烦暑虽难避僧家自有期泉甘于马乳苔滑似龙漦日休任诞襟全散临幽榻旋移松行将雅拜篁阵欲交麾龟防望塔青识登楼白鸽知石经森欲动珠像俨将怡筒簟临杉穗纱巾透雨丝静谭蝉噪少凉步鹤随迟日休烟重回蕉扇风轻拂桂帷对碑吴地説开卷梵天词积水鱼梁壊残花病枕欹懐君潇洒处孤梦绕罘罳龟防薛能题寺阁一阁见一郡乱流仍乱山未能终日住尤爱暂时闲唱棹吴门去啼林杜宇还髙僧不可羡西景掩禅闗】
　　报国院【在长洲县一都宋咸淳间僧持正建】
　　化城庵【在城西南隅宋开禧间僧戒真建】
　　报恩讲寺在城北陲故呼北寺即通寺旧基吴越钱氏移支硎山报恩寺改建于此宋崇宁中加万歳寻尊为贤首教寺旧有子院曰文殊曰泗洲曰水陆又有曰法华曰普贤今皆废浮图十一级兵烬后行者金大圆募建九级又有不染尘观音殿【宋边知白记】后殿七楹下塑释迦灭度像【长六十六尺髙十二尺张士诚据吴以卧佛非祥更造立像国初僧复之宋濓撰碑】宋张即之书华严性海四字皆径丈刻榜犹存归并寺二庵二【白居易法华院石壁经之碑碑在石壁东次石壁在广德法华院西南隅院在重寺西若干步寺在苏州城北若干里以华言唐文译刻释氏经典自经品众佛号以降字加金焉夫开示悟入诸佛知见以了义度无边以圆教垂无穷莫尊于妙法莲华经凡六万九千五百五言证无生忍造不二门住不可思议解脱莫极于维摩诘经凡二万七千九十二言摄四生九入无余涅槃实无得度者莫先于金刚般若波罗蜜经凡五千二百八十七言壊罪集福净一切恶道莫急于佛顶尊胜陀罗尼经凡三千二十言应念顺愿愿生极乐土莫疾于阿弥陀经凡一千八百言用正见观真相莫出于观音普贤菩萨法行经凡六千九百九十言诠自性认本觉莫深于实相法蜜经凡三千一百五言空法尘依佛智莫过于般若波罗蜜多心经凡二百五十八言是八种经具十二部合一十一万六千八百五十七言三乗之要防万佛之秘藏尽矣是石壁积四重髙三寻长十有五丈厚尺有咫有石莲敷覆其上下有石神固防其前后火水不能烧漂风日不能摇消所谓施无上法尽未来际者也唐长庆二年冬作大和三年春成律德沙门清晃成厥谋明海继厥志门弟子南容成之道则终之寺僧契元舍艺而书之郡守居易施词而赞之赞曰佛涅槃后世界空虚惟是经典与众生俱设有人书贝叶上藏檀龛中非坚非久如蜡印空假使人刺血为墨剥肤为纸即壊即灭如笔画水噫画水不若文石印蜡不若字金其功不朽其义甚深故吾谓石经功德契如来付嘱之心宋徽宗佛牙舍利赞崇宁三年重午日自苏州报恩寺迎请释迦佛牙入内致恭祈请舍利感应隔水晶匣出如雨防神力如斯嘉叹何已因以赞曰大士释迦文虚空等一尘有求皆赴感无刹不分身玉莹千轮在金刚百炼新我今恭敬礼普愿济羣伦苏轼舍铜子文苏州报恩寺重造古塔诸公皆舍所藏舍利余无舍利可舍独舍盛舍利者敬为四恩三有舍之故人王頥为武功宰长安有修古塔者发旧葬得之以遗余余藏私印成壊者有形之所不免而以藏舍利则可以久藏私印或速以壊贵舍利而贱私印乐久存而悲速壊物岂有是哉余其并是舍之赵孟頫写墨竹诗开轩藂竹杪坐久闻清韵重云结春隂小雨生衣润亲友有嘉集笑语发真蕴游衍暮始还流光疾如瞬黄溍跋至大间赵魏公游姑苏报恩寺小憩于丈室乗兴写墨竹一小枝于壁题古诗五言四韵于窓间今垂四十年竹故在而窓纸久不存住山宣公法师闻吴江贤上人裁得此纸物色得之并竹摹刻于石将使久而勿壊庶后来有以想见其清标雅韵也夫杂花境土实报庄严毘卢楼阁非我壊相髙人上士游戏作如幻事岂以石之寿为真足恃哉姑以备好奇者之一览云尔陈基秋风日萧爽散策入空林有竹心已清无言念弥深杂花不容把疎磬有余音逍遥毘卢境落景驻遥岑杨基北寺竹林僧居古城隂迢递通万竹林光落虚牖坐爱衣裳緑斋余孤磬逺茶罢微烟续道人悟重淡然无众欲譬彼石根泉亭亭湛寒緑】
　　东华严寺【在府治北吴赤乌间僧法云建】
　　西华严寺【在城西北隅旧名花严梵行院至元癸未报恩寺僧同觉开山其徒冲嗣建僧明本记】
　　集庆庵【在城西北隅元至顺间僧果秋林建】
　　西资庵【在吴县一都吴山南麓宋绍兴八年僧法皎建】
　　瑞光禅寺在开元寺南吴赤乌间僧性康建名普济院宋宣和间朱勔建浮屠十三级五色光现诏赐今额并赐塔名天宁万寿宝塔靖康兵燬淳熈间重建并复塔七级元季复燬洪武中僧昙芳重脩僧大祐记寺有四瑞堂【以塔光法雷合欢竹白池名释道记】归并庵一【沈周尘中五日双脚红颇有俗气填吾胷今朝风日弄妍美城南载酒寻花宫古濠流水带榆栁深居逶迤茶烟中老僧与我非夙契即许小阁开松风山杯到手送西日醉倒信呼田舍翁未知明日又何处出门大笑歌萍蓬】顺心庵【在吴山下宋同知福州陈公璵墓祭之所元僧明本开山自为记朱应辰听法依兰若行吟伴鹤羣松声浑似雨山气已成云梵响随钟度天香隔屋闻老僧门不出果熟与猿分】
　　万寿禅寺在府治东北晋义熈中西域僧法愔建名净寿院梁改安国唐改长寿宋大中祥符二年丁谓奏改万寿禅院崇宁中诏加崇宁寻改天宁绍兴中改万寿报恩光孝禅寺为徽宗荐严之地唐僧贯休尝居此休号禅月大师故寺有禅月阁寺前周广顺中所立尊胜石幢犹存【吴越军节度上柱国邵思宝周承礼等题名】元末兵燬洪武间重建宋濓记归并寺一今废为长洲县学普门寺【在城东北隅宋景德中日本僧寂照入贡愿游天台丁晋公言姑苏山水奇秀遂居此永乐间重建】
