<!-- { "loadSidebar": true } -->
　　保宁教寺在江湾镇石晋天福三年东京大相国寺僧智光所谓龙树法师者驻锡于此募建后周广顺二年赐额至正八年僧惟正重脩永乐六年再建归并庵一【宋徐冲钟楼记乐一岁为十二钟武事以钟为伐葢钟与皷等皷阳主进钟阴主退乐以钟配地战以金为敛吾儒用钟大矣佛西方教尚金声铙钹钲磬亦本虚无寂灭之训宜有取于静退之音其书谓罽賔咤积辠化为九头鱼刀轮舞波断首复生循环不息闻钟少停此縁起也流入中国则曰魄行中隂假声进步人死不灭业通三世悉为因果设余童时见隣有虎适野者童聚戯泥其窍将困钟一声出云杪遂閴然弱冠侍亲谪婺爨获自经夜出罔象隣寺钟鸣始去扣一夕少止良验矣世习以钟警迷防戾濳消久矣犹乐通和钲退师比也况佛祖誓愿天龙统摄通神明齐生死皆由人心发鼎铸奸屏钟鸣山应吾儒不为竒佛家借以立教士不揣本羡之曰吾不及也鄙之曰吾耻言也是皆不知伦类出姑苏葑门沿呉江百汇为青龙江距海三十六里曰商量湾三精蓝独保宁以石晋天福建屋老而大长廊重楼方一新有呉越钟四百斤开宝九年诸葛氏为报恩山中峯寺作不知何年归于此旧楼且隤法喜听天台观叹曰吾徒二千指号聋瞆司昏晓者痹陋若斯可耻也猛欲撤而新之裘媪申明为倡檀施趋和遂以嘉定壬午岁嘉平上澣成广三寻缩二尺髙七寻盈六尺栱藻重檐四牖咸备余频年以王事往返一夕法喜炷香瀹茗求为记余指楼而告之曰幻土木之竒焜金碧之辉揭盛时之声钟悬百尺之崔嵬穿逸响于天外振阿含之轨仪昔为坠典今登济斯尔所以欢喜众所以叹息欤曰然又告之曰东钟西皷尚阴折阳示无生意以柔刚肠暮息万籁静而清长晨鸡未嘒作而铿锵息者付道业之全缺作者抑妄念之披猖痴扄破鐍夜景发光律心万法岂徒释争讼于曲直之塲施形百斛何啻罢怨怼于矛盾之伤继今以始午鼔并镗食轮转法轮翔入耳着心化凶反良兆我一身为世津梁此示众未尽知其以语而宣掦合爪曰法喜作楼本心也敢垂乐石四众受持嘉定癸未八月既朢记薛松心江曲萧梁寺山僧昼掩扉土花封石甃翠竹上人衣海近潮声促廊空木叶飞我来味禅寂相对两忘归】
　　彭越庵【在彭越浦元大德三年僧得宁建】
　　罗汉讲寺在黄渡镇宋建炎间僧法裕建乾道间赐额元统乙酉僧定能重建杨维祯记归并庵二
　　普福庵【在县东南五十里元辛卯间僧慧材建】
　　坞城庵【在坞城浦西元泰定间僧善信建】
　　兴圣教寺在月浦宋绍兴元年建十八年赐额咸淳间修永乐中重建归并寺一庵三
　　保安禅寺【在沙浦塘梁天监中恒智禅师游此闻芦苇中有猛兽因趺坐经旬有村叟馈食见二虎驯狎左右里人龚延锷建庵居之宋嘉定中改寺】
　　集福庵【在沙浦至顺间里人徐达卿舍宅建僧时省开山】
　　积庆庵【在乌泾宋端平间里人杨九舍宅建】
　　杨坟庵【在狄泾上宋崇宁间僧普周建】
　　南广教寺在县西北二十五里地名陈陆祁宋绍兴三年朝奉大夫杜革建奉其祖祁国公像元至正间僧惟一重脩赐额南广寿院寻改寺归并寺一
　　呉兴教寺【在外梁天监十年建五代干祐二年重建】
　　法昌教寺在清浦镇宋淳熈间僧彦开与盐塲官黄绅建移钱塘废寺额为名归并庵五
　　积庆庵【在清浦至正三年僧行髙建】
　　奉先庵【在清浦西绍兴间僧人邹亮建】
　　东林庵【在县东南八十五里宋宝祐间僧法厚建】
　　接待庵【在呉淞江东绍兴三年僧良景建】
　　顺济庵【在清浦宋绍兴元年僧希贤建】
　　褒忠教寺在萧泾宋乾道中建庆元六年赵郡王奏移废寺勑额为名永乐中重建归并庵二
　　赵和庵【在刘家港南元至正元年僧普超建】
　　定乡庵【在黄姚港西元至正三年僧惠日建】
　　法界教寺在县东南四十五里大塲北宋嘉定中建初名法界院元至元中改为寺僧圆照记归并寺一院一庵二
　　保清讲寺【在大塲北宋淳祐三年建】
　　观音院【在大塲浦北元元统四年僧宗猷建】
　　崇孝庵【在大塲元统二年僧惠趣建】
　　存孝庵【在大塲浦西元至正十六年里人沈子吉建】
　　永寿讲寺在葑村塘宋淳祐中里人徐耆舍宅建咸淳中赐额本在钱溪东北延祐二年大德万寿寺僧珦石田移置于此归倂无
　　宝华教寺在大塲镇宋咸淳间净光法师建永乐中僧文瑜重脩归并庵三
　　崇福庵【在下槎浦宋绍定二年僧行超建】
　　荐严庵【在彭城浦北元戊午年僧法见建】
　　圆通庵【在芦泾浦元至正间僧善惠建】
　　真如教寺在桃树浦宋嘉定中僧永安建名真如院本在官塲元延祐间僧妙心移置于此改寺洪武中重脩归并无
　　大德万寿寺在南翔寺东一里元大德初僧良珦建珦本南翔僧别为寺于此以成于大德间故名大德万寿寺贯云石记有浮屠七成洪武中僧庆余重建归并庵一
　　集庆庵【在桃树浦元天厯二年僧了心建】
　　万安教寺在万寿寺西新华浦初良珦既建万寿珦之徒义荣改建寺于此与南翔大德为三大刹以其成于泰定故名泰定万安寺虞集记归并无
　　西隐教寺在县西北清境塘上元泰定元年僧恱可建僧圆照记有寂照观堂直节堂寿乐亭空翠亭劲节轩永乐三年重建归并寺一院一庵一【元张南渠空翠亭诗人间风日不到处林石照衣顔色鲜半天六月雨苍雪隔水一僧吟白莲座中得趣成三笑竹上题诗今七贤他年此防或可再须借北窓供醉眠郑元祐寿乐亭诗西隐西边寿乐亭六时天乐语檐铃傍人驯鹤行穿竹掠水飞鱼出听经月到中庭开碧落星从南极上沧溟千年一息那伽定长结慈云拥帝青杨维祯直节轩诗西枝林中访遗直况有文采锦班如谁参汝禅到玉板自爱此君如史鱼彭泽风髙印绶解穹庐雪冷节毛疎道人诗似春秋笔大字琅玕节下书】
　　东林圆照寺【在杨泾东宋绍定三年僧有谦建旧在晏海门外洪武间僧时习移于此】永安院【在黄姚宋咸淳九年僧良祺建】
　　真际庵【在县市西南隅泰定三年僧良玉建】
　　顿悟教寺在泸泾元贞元年僧师范建名顿悟院洪武间改寺归并庵一
　　接待庵【在广福市南宋嘉禧间僧道印建】
　　永寿禅寺在何庄延祐中吕师说建芬兰谷开山洪武中僧良富伽那相继重建归并院一庵一
　　普照院【在黄渡镇至正间僧智通建】
　　明圣庵【在桃树浦元皇庆二年僧宝月建】
　　皇庆教寺在县北三里元至大间圆通寺僧明了建归并寺一庵二
　　净信讲寺【在月浦宋宝庆间承务郎谭思通建僧道嵩开山凿井得髹木佛耳号佛耳泉移钱塘勑额为名赵汝譢记元僧普现建潮音堂杨维祯记】
　　报德庵【在杨巷宋咸淳间僧师寿建】
　　吕和庵【在糜塲横沥东元至元间僧良季建】
　　集僊宫在县治东南隅宋嘉定十七年髙道叶子琬建以湖州安吉县勑额为名绍定元年邑宰陈迈建东岳行祠于东庑元延祐五年道士卢真祐移建上真殿于西庑与岳祠对大德十年道士孙应元建三清殿玉皇阁瑞竹亭洪武中道士宗德辅重脩归并道院四【宋常懋诗松菊新来入梦频公余乘兴得寻真红尘物外长清境白日壶中不老春栢子灰寒烟寂寂桃花风暖水粼粼逍遥羽士闲如许愧我浮名役此身元盛如梓真宇出阛阓来游慕虚寂流水环四围入门松桧碧长廊烟雾生灵贶幡幢密主人闻客至樽酒延丈室编竹逾万个老桂髙百尺日色净不暄松风凉可挹翛然人间世陡觉诗兴逸】
　　崇真道院【在县治西元大德五年道士秦真祐建】
　　奉真道院【在登龙桥北元至正间邑人顾道澄舍地建移本县都废额于此杨维祯记】崇福道院【在月浦宋淳祐元年里人谭友谅建】
　　福德道院【在县东南一十八里元至元十三年道士王崇真建】
　　太仓州丛林寺十一宫一
　　隆福教寺在城大西门内梁天监四年建初名报恩院后唐天祐间重建宋大中祥符元年改今额寺在武陵桥北元末燬废洪武中以其基为镇海衞邑人孙彻愿舍所居改建于此其后僧永真重建归并庵三真静庵【在城内元至元元年僧惠云建】
　　通济庵【在城中元延祐元年僧嗣恱建】
　　般若庵【在城中元至元二年僧善明建】
　　崇恩禅寺在州东二十里梁天监二年僧道悟建唐开成二年重建宋庆元二年重脩归并寺一庵二永怀禅寺【在双江白莲浦宋建炎三年道川禅师建本在昆山县治西南元至正间有铁牛普明禅师建绍隆庵于此为永怀子院洪武中即庵为永怀寺僧文琇重建王达记】
　　观音庵【元至正三年僧道坚建】
　　般若庵【元至顺三年僧法辨建】
　　騺山法轮讲寺在騺山南麓梁天监间僧宗印建绍兴九年重建洪武中僧胜行永乐中僧智防相继重建归并寺一院一庵一【完敬修騺山访僧招提逺在碧山防杖防殷勤访故交雨径苔深留虎迹霜林叶落露禽巢汲泉谩引池边绠煮茗还开竹里庖此日相寻不相见松门拟待重来敲】中峯讲寺【在顶山南峯梁大同二年僧月澄建名中峯庵后改为寺宋刘拯蹑径登髙亭天逺不敢局疎帘卷危檐百里在举目江横缟带明山隐螺髻绿啼鸟破长烟飞泉漱寒玉云回猛虎啸清风绕岩谷飕飕入青松古淡琴一曲倚栏更凝望斜阳上脩竹欲去还迟迟胜防那可足支逋中峯一径分盘折上幽云夕照全村见秋涛隔岭闻长松含古翠衰叶尚微薰自爱苏门笑怀贤事不羣僧仲殊聚逺最髙亭登临喜倍増贪陪青眼客不见白头僧闭户三十载压云千万层龙珠弹落处一防白莲灯】广福院【在马泾宋嘉泰间僧守信建】
　　赵庄庵【在思政乡宋端平元年僧永福建】
　　陆河圣像教寺在陆河市呉仆射徐真舍宅建亦因泛海石佛而名宋嘉祐八年朱肱重建僧仲殊记洪武初重脩归并院一庵七
　　崇寿院【在横泾宋端平三年僧皎殊建】
　　福田庵【在陆名泾口宋咸淳二年僧道隆建】
　　崇福庵【在横泾宋绍兴元年僧至实建】
　　湴湖庵【在智林寺东宋端平二年僧德诠建】
　　归云庵【宋咸淳二年僧文雅建】
　　资福庵【在邢家庄宋元祐三年僧尊妙建】
　　东禅庵【在甘草镇宋崇宁元年僧惟一建】
　　时思庵【在陆河里宋咸淳五年僧泉涌建】
　　法轮教寺在双鳯乡晋支道林开山宋祥符元年改今额洪武中僧至琛重建归并寺一庵四
　　灵宝寺【在涂菘市唐乾元初僧普定建】
　　法华庵【在涂菘市唐龙翔九年僧泰和建】
　　迎春庵【在双凤乡宋淳祐二年僧月山建】
　　长寿庵【在南沙元至元二年僧志通建】
　　崇祖利济庵【在李墓东宋端平二年僧智崇建】
　　广安教寺在直塘市唐乾元初简大师建相传简领二人来游立庵于此揷竹防篱落后遂成林初名宝林寺宋祥符元年改今额绍兴六年僧了悟建塔凿地得砖有长安二年瞿像宝塔字乃知唐武后时尝建塔宇于此永乐四年僧拱辰重建归并寺一院一庵一
　　褒亲崇惠寺【在芝塘市宋靖懿帝姬殡于此僧化东建政和七年赐额】
　　坞邱増福院【在坞丘山宋端平间僧无瑕建】
　　忠义庵【在洋澳宋嘉熈间僧象祖建】
