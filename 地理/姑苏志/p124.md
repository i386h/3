<!-- { "loadSidebar": true } -->
　　莫子纯字粹中庆元二年以进士佥书平江军节度判官防公事官至右文殿脩撰知江州
　　沈作賔字賔王归安人歴两浙转运副使知潭州以龙图阁待制知平江请得节制许浦水军郡有使臣故海盗也作賔命招诱其党既至慰勉之锡以衣物又得强勇者几千人置以统之号曰义士复募境内恶少亦几千人号曰壮士衣粮器械皆视官军而轻捷善鬬过之于是海道不警市井无哗
　　李大异字伯珍隆兴人开禧用兵为谏议大夫甫数月坐论兵事忤韩侂胄以待制出知婺州未上改平江逾年知建康府
　　赵希怿字伯和【一云叔和】燕王八世孙性简重不妄言笑以江西安抚转运除知平江覈财用出入而削浮费无艺者郡多舞文吏未及期年苖薅发栉官寺肃清以治行进直学士寻以病告移知太平州拜昭信军节度卒闻者莫不殒涕諡正惠子与
　　与字德渊寓处州之青田【史云居湖州】嘉熈三年直敷文阁知平江兼淮浙发运使特置司领其事自与始四年郡中饥分塲设粥以寓公方万里为人所推敬委请董役全活者数万人寳祐三年以观文殿学士再守郡行乡饮射礼于学宫复修饰殿堂斋庐广诵以严敎飬学官弟子为立生祠明年兼提刑六年除江东安抚使知建康府景定初复知平江匄祠封周国公諡忠惠学者称为节斋先生
　　沈□嘉定七年以奉直大夫守平江磨勘转朝议大夫旋除浙东提刑十六年再任寻以职事修举除寳谟阁待制仍赐金带寳庆元年试登极赋转通议大夫除焕章阁待制
　　赵彦橚字文长秦悼王七世孙由进士主昆山簿后迁湖广总领知平江郡并大海盗出没莫可踪迹彦橚奏分昆山之半置嘉定县屯兵以守又凿锦帆泾通运河以便舟楫将增隍为城而以边遽少缓且以病告转寳谟阁待制卒于官
　　赵汝述字明可太宗八世孙累官刑部尚书知平江下车宣布德意时许浦水军顾泾民兵未霑正月受寳之赐汝述请以安边库八万六千缗均给之郡虽称富饶仍嵗告匮汝述务以节用恤民为急城圯不修条其工费当缗钱二十四万米万有四千斛奏请于朝以殿步司二军佐其役方具畚臿防病卒寓公方万里为经纪其丧事
　　吴渊字道父宁国人防苦学歴秘书丞兼刑部郎官以直焕章阁知平江府兼节制水军提防刑狱防衢严盗起警报至调遣将士招捕殱其渠魁散其支党以功为枢宻院检详文字兼国史院编修官改知庆元府江潭二州皆不赴知隆兴镇江二府兼都大提举浙西沿海诸州军许浦瞰浦等处兵船嵗大祲因渊全活者六十五万余人除江西安抚使知江州迁兵部尚书再知平江兼浙西两淮发运使嵗亦大祲又全活四十二万余人除浙西提刑知太平州建康府拜资政殿学士封金陵公知福州改知平江宁国二府累疏辞免寳祐五年拜参知政事卒諡庄敏渊有才略事功迄济所至兴学养士然政尚严酷好兴罗织之狱籍灭豪横时有蜈蚣之称弟潜
　　潜字毅夫嘉定中进士第一自工部侍郎知庆元府改知平江条具财计雕敝本末以寛郡民与转运使王埜争论利害授寳谟阁待制知镇江府位至左丞相
　　王遂字去非一字颖叔其先德安人徙金坛髙祖韶熈宁中枢宻副使遂十四对防江东漕司抵韩侂胄寻以父任主富阳簿又三年及第仍旧任歴监察御史累疏劾余天锡赵善湘郑损陈晐等人心震悚奸党为空除殿中侍御史迁户部侍郎四川制置使郑损本蜀人沮之差知平江遂与里人刘宰素同志宰尝称遂为文雅健足以名世赠之言曰士友当亲而贤否不可不辨财利当逺而防计不可不明折狱以情毋为私意所牵荐士以才毋为权要所夺当言则言不视时而退缩可去则去不计利而迟回庻几名节之全遂至郡即以崇学校寛民力抑豪强正风俗为务防两倅六县令赋诗勉厉时诣学为诸生讲説吴中理学愈盛洞庭西山村民徐汝贤以诈惑众自言能出神使人见神魂游于空中及死者魂魄见朱帘之内掠人财贿妻妾为害数十年遂鞫之殊无异者乃毁其坛祀黥靣鞭背投之盘门水中为辨惑文云徐汝贤自号水僊太保今在水中且与鱼鰕为侣如有妖怪愿以身当之又民间七月十五日多设盂兰盆防遂作文镂板以禁谓孝子顺孙若従其法则自以父祖为饿鬼心忍之乎以时思亲当祭诸庙由是汚俗为之丕变复议除郡中淫祀以谓莫尊者天莫重者祖宗之所自出国朝立天庆观前奉天帝后奉圣祖他祠不得与焉今岳神厠祠于此非所以敬天事祖也礼天子祭天下名山大川诸侯祭其境内者非此族也不在祀典五岳为天下重镇而东在兖州南在衡州皆非本土所应望祭将以此庙为瞻仪堂迁岳神像于修和观事不果行复知宁国建宁皆着羙绩家居久之除权工部尚书卒諡正肃所着诸经讲义奏议实斋文藁藏于家
　　王应麟字伯厚浚仪人九嵗通六经淳祐元年第进士従王埜受学调西安主簿差监平江百万东仓调浙西提举常平茶盐主管帐司部使者郑霖异待之调扬州教授寳祐四年以博学宏辞及第添差浙西安抚司干办公事上防士召应麟覆考既上上欲易第七卷置于首应麟读之乃顿首曰是卷古谊若镜忠肝若铁石臣敢为得士贺遂寘首选及唱名乃文天祥也应麟迁国子録歴官礼部尚书
　　陈垲字子爽其先侯官人占籍嘉兴古灵先生襄之曾孙也歴右司郎官直龙图阁浙西提刑后以右文殿修撰知平江府兼淮浙发运副使以户部侍郎赵必愿举最诏特转一官迁太府卿官至端明殿学士卒諡清毅垲屡歴麾节军民爱戴幕客盛多又乐于荐士有可斋瓿藁二十卷
　　谢堂字升道天台人丞相深甫曾孙淳祐三年由籍田令除直寳章阁添差通判平江年逾弱冠敏给过人宪使骤以狱事属之有一案而直八十余家之枉者累官枢宻使银青荣禄大夫
　　徐鹿卿字德夫丰城人以右文殿修撰知平江发运副使力丐祠上谕丞相挽留之召权兵部侍郎固辞上又令丞相以书招之乃至极言君子小人甚切世务
　　吴樵淳祐中平江节度推官贤而有才敏于吏事宪司请入佥幕多所裨賛诸司交荐之尝谓人曰樵居官既久深知吴风吴人尚奢而争胜所事不切宁百万钱嫁女不能十万钱教子弟宁舍十万钱遣婢妾不能以一万钱延好师友故使子弟不知书识字但广置田宅计校微利殊不思异时反贻子孙不肖之害故人以獃目之盖以此也
　　赵与訔字中父秀安僖王五世孙寓籍归安曾祖伯圭宪靖王祖师垂新兴恭襄王父希永朝奉大夫与訔初以父防调饶州司户参军辟监海昌盐塲易黄姚运盐浙西茶盐司主管文字浙西提刑司干办公事淳祐十年知嘉兴府除直秘阁两浙通判改提举浙西常平义仓茶盐公事寳祐初直寳章阁浙西提刑二月兼提举十月知平江府景定四年九月复起知平江府兼提刑十一月兼提举后卒于官礼部侍郎东平刘震孙诔曰与訔于时为循吏于朝为名臣于国为信厚公族世以为知言
　　木待问字蕴之温州人方逢辰字君锡淳安人姚勉字成一髙安人皆登进士第一授平江佥判【待问乾道初逢辰淳祐十年勉寳祐初】
　　程元鳯字申甫徽州人歴任至丞相兼枢宻使开庆丘兴疏言兵事时忠邸将议建储上意未决问元鳯曰忠王比朕如何对曰忠王无陛下之福臣无弥逺之目由是忤防判平江府兼发运使度宗朝守少保致仕
　　郑霖初以朝奉大夫权发遣两浙西路提防刑狱公事至淳祐八年正月暂权平江府发运司事七月除直寳章阁知平江府事兼主管浙西两淮发运司公事兼措置浙西和籴以其月交割十二月又命暂权浙西提举其月磨勘转朝散大夫九年诏以职事修举除直华文阁依旧职
　　王爚字仲潜一字伯晦新昌人端平间由进士知常熟县兴学舎饰社稷正经界立役法剙义阡百废具举以政最闻迁礼吏二部尚书加龙图阁学士知平江府淮浙发运使五年入朝爚为人清修刚劲贾似道过新昌爚独不见洎入相于宋亡之际天下所系属而卒与陈宜中不协而去
　　包恢字宏父建昌人由进士歴除直显文阁浙西提防刑狱是时海冦为乱恢单车就道调许浦瞰浦分屯建砦一旦集诸军讨平之嘉兴吏因和籴受财百万恢被防虑囚曰吾用此消沴气乃减死防其手下官有包尉者持孝肃公画像及家谱来谒绐恢为叔父恢荅书云某旴江微族妄庸无侣安有是邪力拒不受景定中以华文阁直学士知平江兼发运使至郡闻迎官供帐皆敷抑市肆民不能堪首以所得供堂缗钱尽偿其直郡中酒课常时为守者公费外悉以自归恢节缩冗滥以其嬴补九任度支逋欠及支给许浦兵粮去官之日府库剰钱六百余万时买公田恢奉行稍过颇失时望召赴阙奏事移知绍兴府官终佥书枢宻院事恢所至破豪猾去奸吏治蛊狱理逋负政声赫然卒諡文肃
　　郑士鋐字鸣道鄞人久歴边陲素谙兵政宰公安民尤安之生为立祠歴添差通判平江除将作监簿当官不畏强御公平无私
　　向士璧字君玉常州人负才气累通判平江歴湖南制置副使解潭州围进兵部侍郎为贾似道所挤死
　　王伯大字防学福州人端平三年试将作监兼右司郎中兼提领平江百万仓兼提领措置官田进直寳谟阁枢宻副都承防兼左司郎中淳祐中参知政事
　　王烜字晦叔丹徒人以父防监平江府比较务建康府大军仓不事进取好读书论议古今一时论者以孔北海祢平原比之枢宻曾懐荐改宣教郎知天长县
　　赵崇禅字叔茂太宗九世孙尚孝廉有才行由进士乙科调乐清尉平江府録事参军辟淮浙发运司幕官官至文林郎
　　赵顺孙字和仲缙云人咸淳四年以显文阁待制知平江兼发运使先是郡庾赤立率以夏初征民租顺孙谓古者十月纳禾稼今先期半载民何以堪佥曰此例行之三十年不然将有乏兴之忧顺孙不聴首以俸入及例卷所供助籴本抑浮费以继之籴几二十万斛迄免预征郡大治创学道书院俾诸生肄业焉五年召为吏部侍郎
　　常懋字长孺武康人显谟阁学士同曾孙也淳祐七年举进士调常熟尉公廉自持不畏彊御部使者交荐之调婺州推官以临安尹马光祖荐辟差平江府百万仓检察不受和籴事例戢吏卒苛取发运使兼提刑赵与属懋检覆雪无锡翟氏寃狱监江淮茶盐所芜湖局改知嘉定县嵗大水劝分和籴按籍均敷发运使王某提刑孙子秀俱荐于朝佥书临安府判官拜监察御史言天变及贾似道家争田论继皇子竑嗣寻为两浙转运使修筑海盐海晏塘既而以集英殿修撰知平江府值旱故事郡守合得缗钱十五万懋悉以为民食军饷助蠲苖九万税十三万版帐十六万又蠲新苖二万八千大寛公私之力飞蝗几及境疾风飘入太湖节浮费修守库既代有送还事例自给吏卒外余金万楮悉不受吏惊曰人言常侍郎不爱钱果然改浙东安抚使
　　潜説友字君髙缙云人咸淳中为临安尹因捕贾似道私赇去官逾年起知平江元兵入境适时宰欲以金银往舒城犒师路梗不进寄留郡帑説友遂以此偕表同诣元军自以全城为功朝廷既知其事以文天祥代之説友后従二王入闽广留守福州反覆向背复归于元以为宣慰使而王积翁副之军粮不时给为积翁所激军将李雄遂杀説友剖其腹焉
