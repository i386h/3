<!-- { "loadSidebar": true } -->
　　呉文泰字文度吴县人躭于诗清才逸思虽罹忧困而嘲弄不辍同郡丁逊学者名敏亦喜吟咏更相推敲故业益精洪武间为涿州同知谪戍云中卒敏固穷而守志不回尝主某氏师席有故人自逺来访主家无留客意即束书要客归主惶恐数谢过竟不就
　　朱应辰字文奎吴县人少治礼经为举子元季屡试不中乃弃去从会稽杨维祯学为古文词洪武初起为郡学训导后改常之江隂卒应辰学博多伎能诗文衍畅炳蔚尤精篆籕之学所着有潄芳集三卷
　　徐达左字良夫吴县人少受易于鄱阳邵道再受书于天台董仁仲值时多故隠居光福山中家故温裕喜接纳四方名士置家塾合族属子弟教之乡党遵化洪武初郡人施仁守建宁荐为其学训导师道克立居六年卒于学宫所着有四字书十卷诗文集六卷
　　虞堪字克用一字胜伯宋丞相允文诸孙也后家长洲隠居行义不乐仕进家藏书甚富多手自编缉其为诗清顺则丽间写山水亦有思致雅重先世手泽闻有雍公遗文虽千里外必购得之乃巳其从祖伯生遗稿亦堪所编今刻吴中
　　张扆字翰宸嘉定人与弟粹中并有文才而扆尤工于书有晋人风致同时有阮维则者与扆昆季俱擅时名
　　林大同字逢吉其先长乐人曽祖以下皆官常熟因家焉大同防孤苦力学六经子史手自钞读不间寒暑洪武中为开封训导以病归永乐初再召卒以疾辞所着易经奥义并文藳若干卷
　　滕用亨初名权字用衡后避讳更今名长洲人尚书德懋从子少从德懋游学四方颇多见闻问学辩博文词尔雅尤精六书之学其篆之妙髙出近世永乐三年被荐时年几七十矣召见面试篆书用亨作麟凤龙四大字以献又献祯符三诗称防授翰林待诏预脩永乐大典在官四年卒时篆书称用亨及长乐陈登然笔意清古不及用亨也用亨尤善鉴古器物书画尝侍上阅画卷众目为赵千里用亨顿首言笔意类王晋卿及终卷果有驸马都尉王侁名
　　赵友同字彦如长洲人系出宋南阳侯父良仁工医在艺术传友同沈实温雅有行谊自少笃学尝从宋濓游洪武末任华亭县学训导永乐初满考当迁会姚广孝言其深于医遂授太医院御医又有言其知水事者诏从夏原吉治水浙西其后大臣数荐其文学及修永乐大典遂用为副总裁又与修五经四书性理大全书书成当迁翰林以母丧去卒于家弟友泰子季敷孙同鲁俱世其学
　　梁时字用行始家吴江迁长洲博学工文章以气格为主不事纎丽亦善笔札洪武中用荐授职岷府纪善迁翰林典籍修永乐大典充副总裁有噫余集
　　楼澄字文渊父绍自鄞徙吴澄生而孤母守节保训成立母患瘰疬卒澄终身不食栗早从贝翺学深于书晩更嗜易尝教驸马都尉胡观家及归夏尚书原吉与论水利欲荐之以疾辞有林臯鼓缶等集子日宏世其业日宏子序字仲彛与同时钱腴字时用皆以文学称
　　钱绅字孟书其先自泰州徙吴父中善琴见艺术传绅少读书脩行与其表兄陈检讨继连居一时侪辈数人同业各以所能更互辩难以相资益后领乡荐授本府儒学训导陞鄞县学教谕绅平生无世情与人无疃畦家藏书甚富多手自钞録弟缨靖安州同知
　　刘溥字原博长洲人祖彦敬事太宗于潜邸为良毉父士賔太毉院判见艺术传溥夙敏悟侍亲游学两京研覃载籍尤精于天文律厯之学有志用世宣德初以文学徴有言其善毉者遂以为惠民局副使己巳之变知者交荐不报满秩调太毉院吏目非其志也其医通内外科然耻以自名虽官为医而日惟以咏诗为事风致甚髙善接纳无所择文武雅俗各得其驩广坐中谈辩风生听者倾耳其诗初喜西昆所拟辄似晩益竒纵自经时变悲愁叹愤一寓于诗当时有晏铎王淮汤绩苏平诸人以诗自豪号十才子每推溥为盟主云溥所着有草窓集若干卷
　　邹亮字克明长洲人善属文才思藻丽受知巡抚侍郎周忱正綂初郡守况钟荐其才擢吏部司务转都察院司务迁监察御史为人谦谨酷嗜书积至千余卷手自钞录雠校所着有鸣珂潄芳等集二十余卷又撰诗宗韵海未成卒弟顺字克和宣德乙卯以春秋中顺天府乡试授工部主事改刑部歴员外郎郎中迁辰州知府致仕卒为人坦夷无他肠所着有学言藳
　　郑文康字时乂昆山人性豪俊有竒志登正綂戊辰进士见者咸以公辅期之既而父病得请归养未抵家而父亡母亦寻卒文康悲悼数年加苦宿疾遂不复仕叹曰功业由人亦由乎天顾箧中得平日所为诗文数千首手自去取取其纪载时事有益劝惩者为平桥藳十卷
　　沈愚字通理号崆峒生昆山人世业医至愚读书工诗与刘溥诸人称十才子其诗清美圆熟尤长于古风有筼籁集二十卷吴歈集五卷弟鲁字诚学号谷子亦博学工古文竒丽闳肆一时称为作者所着有经制权畧五卷坐道论二卷季弟讷别有传
　　贺亷字以清吴县东洞庭人邃于易癸卯中京闱第二授连江儒学训导校课生徒终日不倦陞代府纪善为人简严屡以抗言忤当道故官不达仕终福建按察知事家居以经义教授乡里多所造就子元忠壬辰进士累官云南按察副使致仕
　　张淮字豫源呉县人少业举子一试不利辄弃去学诗蜀人徐公子者以诗自豪僴然谓吴中无人尝自诵其苏台览古之作淮随诵随和立成二首皆出其意外徐噤不敢复言明日遯去又尝于广座中援笔赋牡丹诗一百首依元僧明本梅华诗韵众以为神嗜酒落魄一日醉死同邑有陈韶大和者亦纵酒工诗其名稍劣于淮亦为当时所尚
　　刘昌字钦谟吴县人性頴敏书过目辄成诵弱冠中乡试第一会试礼部第二以进士授南京工部主事召领纂脩秘阁出为河南按察副使董学政尝着河南志又收集名贤遗文作中州文表卒官广东左防政昌博学多闻丰于文辞性与人寡合所着复有五台集及悬笥琐探子嘉防亦工诗文早夭
　　陈颀字永之长洲人景泰中以春秋领乡荐授开封府武阳县学训导未几致仕归卒颀博学工古文而清脩介特人莫敢犯虽位止校官而誉望特重其文典赡有法好论议而必根于理所着有适楚游梁诸録洪都纪行味芝集别有纪事之书曰闲中今古
　　杜庠字公序长洲人少从昆山张和学同辈忽之张曰此进士才也不二年遂占应天乡试登进士第出知攸县顷之罢归庠有逸才又不得志遂放意诗酒往来湖浙间嬉笑怒骂咸发于诗所着有楚游集江浙歌风
　　奚昌字元启吴县人少游乡校有隽声正綂甲子以易经中乡试十试礼部不中遂易尚书诸经亦皆涉猎酷好作诗每大众中举手摇足辄为推敲之状或见其不利也以是尤之昌曰彼不售者岂尽以诗邪后进生得昌指授多取髙第昌年且五十始中甲科因笑曰吾举业岂至是始工邪明年卒于京师昌平生赋诗甚多妻恶其苦吟尽取其稿焚之故其集无传
　　陈震字起东长洲人少頴异数嵗属对警絶时目为竒童弱冠领乡荐授济阳训导陞宁德教谕所至能率其职都御史张瑄荐于朝不报以例改江山县卒震为人类简率而清慎不茍作官三十年家犹赤贫先是震尝受知于郡守朱胜震后考浙江乡试其子懐金投之震峻拒不与见士论益髙之
　　顾珣字文之呉县人性亷介举进士居京师谢絶餽遗以病在告者十余年未尝干谒府县当道者以其贫贶以白金坚辞不内同时进士盛侅吴江人后有顾竑亦吴县人其清介俱与珣并皆未受官而卒
　　周庚字原已初名京吴县人家世业医而庚喜读书工古文词隠居养亲初无仕意成化中以名医徴辞不获勉强赴京简入御药房寻授太医院御医迁南京太医院判卒庚为人清慎文雅状貌瞿然虽官为医而业文不废其诗沈郁腴丰有竒气尤善行楷然皆不茍作
　　陈字粹之呉县人以医籍居京师登成化丙戌进士授南京大理寺副歴寺正出为江西按察佥事陞贵州按察副使所在执法不挠在江西尝忤时贵后其人秉铨竟以私意罢琦物论哗然琦归吴贫不能为生时与学者解经及鬻书自给有所感触辄发于诗穷嵗不休有冷庵集藏于家
　　张习字企翺呉县人成化己丑进士授礼部主事歴员外郎出为广东提学佥事习喜为古文词尤喜搜辑郡中遗文故实一时号为博雅前辈文集多所梓行尝纂苏州志未成而卒
　　桑悦字民怿常熟人少有竒质书过目辄不忘年十七领乡荐会试礼部中乙榜以例抑受泰和县学训导迁长沙府通判调栁州府归卒悦喜庄骚家言特长于赋然纵诞不羁恃其敏悟下视无人人多尤之
　　赵寛字栗夫呉江人少聪慧有声场屋辛丑会试名在第一歴官刑部主事员外郎郎中陞浙江提学副使人材多所造就陞广东按察使月余而卒寛为人平易闲杂人乐与交为文丰赡葩藻下笔数千言可立就诗亦清俊同邑吴□字汝砺丁未进士亦以文学得名词翰与寛相上下歴官兵部郎中以疾告归卒于途
　　瞿俊字世用常熟人成化己丑进士除崇仁知县擢监察御史终广东按察司副使俊居官不修边幅而有亷洁之操诗文清雅可取










　　姑苏志卷五十四
<史部,地理类,都会郡县之属,姑苏志>
　　钦定四库全书
　　姑苏志卷五十五　　　　　明　王鏊　撰
　　人物十五【卓行】
　　被裘公呉人也延陵季子出游见路有遗金当夏五月有被裘而薪者季子呼薪者曰取彼地金来薪者投鎌于地瞠目拂手而言曰何子居之髙视之下仪貌之壮语言之野也吾五月被裘而薪岂取金者哉季子谢之请问姓字薪者曰子皮相之士也何足语姓名遂去不顾
　　龙丘苌郡人王莽时隐居太始末徴不应更始时任延署为议曹祭酒互见宦迹条延传
　　何敞少好道艺隐居重以大旱民物顦顇太守庆遣户曹掾致谒奉印绶烦守无锡敞不受退叹而言曰郡界有灾安能得怀道因跋渉之县驻明星屋中蝗蝝消死敞即遁去后举方正愽士皆不就卒于家
　　陆着字文伯汉桓灵之间州府交辟不就唯娯栖遁临卒诫诸子弟云吾少未尝官于世四十余年以汝等必矜义勿茍仕浊世子孙奉遵遗训遂三代不仕皆有盛名
　　陆续字智初呉县人防孤仕郡户曹史时嵗荒民饥太守尹兴使续于都亭赋民饘粥续悉简阅其名讯以名氏事毕兴问所食几何续因口説六百余人皆分别姓字无有差谬兴异之刺史行部见续辟为别驾从事以病去还为郡门下掾楚王英谋反隂防天下善士及楚事觉显宗得其録有尹兴名乃徴兴诣廷尉狱续与主簿梁宏功曹史驷勲及掾史五百余人诣洛阳诏狱就考诸吏不堪痛楚死者大半唯续宏勲掠考肌肉消烂终无异辞续母远至京师觇候消息狱事时急无縁与续相闻母但作馈食付门卒以进之续虽见考苦毒而词色慷慨未尝易容唯对食悲泣不能自胜使者怪而问其故续曰母来不得相见故泣耳使者大怒以为狱门吏卒通传意气召将案之续曰因食饷羮识母所自调和故知来耳非人告也使者问何以知母所作乎续曰母截肉未尝不方断葱以寸为度是以知之使者问诸谒舎续母果来隂嘉之上书説行状乃赦兴等事还田里禁锢终身续以老病卒子稠字伯羸为广陵太守奸吏敛手广陵谚曰解理结烦我国陆君中子逢乐安太守少子褒有志操力行好学不慕荣名连徴不就
