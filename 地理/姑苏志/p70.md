<!-- { "loadSidebar": true } -->
　　吴相伍大夫庙在吴县盘门内旧在县西南三十二里胥山上即子胥死处俗云胥王庙宋元嘉三年吴令谢询始徙庙入城宋建中靖国间太守吴伯举重修元大德三年尝着灵异特增为忠孝感惠显圣王至正间亷访佥事李仲善别立庙于胥门上【郑元祐记】后仍立今庙成化十五年庙燬御史刘魁重建毎春秋祀之祝文曰孝以雪雠忠以报国白马素车威灵赫奕【梁简文帝立国资孝本循忠全令名舟里多竒计芦中复吐诚偃月交吴舰鱼丽入楚兵九功推妙筭千载籍余声洪涛犹鼓怒灵庙尚凄清行潦承椒莫宫悬杂凤笙无劳晋后璧讵用楚臣缨密树临寒水踈扉望逺城寒野雾入衣帐积苔生惟有三春鸟敛翅时逢迎张咏胥也应无憾至哉忠孝门生能酬楚怨死足报吴恩直气海涛在片心江月存悠悠当日者千载祗慙魂高啓吊子胥辞覧勾吴之故墟兮灌莽郁其茏苁馆娃废而为沼兮岿伍胥之遗宫奚千祀而弗毁兮繄若人之死忠昔穷逋而渡江兮奋孤迹于覊旅旣入郢而雪耻兮又栖越而攘侮使彼吴之强大兮非夫子而孰为何夫差之自喜兮遽忽戒而荒娭陈昌言之悃欵兮寔不忍视国之阽危众以子为叵信兮肆谗辞之诋欺夫岂不能全身逺适以自庇兮顾先王之旧德卒待陨而何言兮恨终不能寤君之嬖惑载鸱夷兮浮游防惸惸兮在中流江神为子兮哀愤皷洪涛于髙秋嗟君子之出辅兮孰不愿为伊皋使言从而志行兮致雍熙之陶陶何龃龉而多患兮惟重华之不可以屡遭鄂侯诤而就醢兮龙逢諌而见屠盖自古而有之兮匪夫子独罹乎此事身虽殁而义安兮又舍是将焉索彼循黙而茍容兮宁获免乎此厄想子犹念夫故都兮或乘云而来归顾荆棘之多露兮应揽涕而歔欷余亦何为而感慨兮惧直道之坠也陈词而表烈兮亦邦人之志也沈周诗忠臣有庙千秋祀伯业无踪一饷烟入幕灵风犹飒飒侵阶细草自芊芊存亡好在鸱夷内惭愧当于幎冐前倚壁题诗重惆怅寒鸦飞散夕阳天○城头伍相祠堂好眼见香炉生紫烟吴沼已成花寂寂楚陵何在树芊芊一时遗事千年后此日清谈斗酒前落魄布袍冠葢末悲歌亦得倚秋天】
　　灵济庙祀白龙神在长洲县阳山澄照寺初庙在山颠太平兴国中移建于山南曹巷熙宁九年又迁于此建炎间主僧觉明重修绍兴二十九年赐今额乾道四年奏封龙母为显应夫人今载祀典春秋祀之祝文曰托育着灵变化不测兴云致雨普济万物
　　汉防稽太守庙在呉县木渎北穹窿山南祀汉朱买臣也世传买臣负薪往来木渎尝藏书于此故传此为藏书庙今肖像衣冠犹存汉制【王汝玉记】
　　汉韩将军庙在城中官渎桥南按汉书横海将军韩説与朱买臣同受诏在吴中治楼船破东越有功即其人也
　　汉任使君祠祀唐刺史任昭庆也在天庆观即今之妙观唐名开元宫宫为任所置故道流祀之庆厯中观燬其像犹存【尝考汉任延为防稽都尉聘高尚勉孝行周穷急多有善政而民祀之此或是延祠而误云尔】
　　晋顾元公庙祀骠骑将军顾荣也在长洲县黄天荡东以其墓在此故其地称为顾墓元知县周舜臣重建【元周伯琦顾元公祠堂碑呉城之东六里有丘焉曰晋散骑常侍顾元公之墓至是千有五十四年矣吴人谓之顾荣墓又以地形如凤名凤凰岭墓前故有祠歴嵗滋多蚩氓杂祀他鬼防而弗防过者病之毘陵谢应芳氏避地其侧睹兹污黩惕焉不宁请于长洲令真定周君舜臣修祀而厘正之复徴工改剏祠宇新构设具器用秩然完饬祠前故有二墩植以梧桐名双梧墩以张华尝称公为凤鸣朝阳也他日应芳介江东薛毅夫熊进德谓余文于丽牲之碑史称公机鉴絶人器识超朗有文武长材始与陆机兄弟入洛号三俊方歴朝署自効值宗室相残宫舆播迁乃沉酣晦迹﨑岖而南属陈敏阻兵窃防溧阳姻族盘固虽俯首受署佯顺风防而潜诱同心昭谕大义卒延司马氏不絶之绪其功不可少也王导表为江南之望有以哉或谓公与贺循齐名陈敏之乱循以老疾不起疑与公异辙呜呼守道者以全身为洁徇义者以致身为忠未可重轻之也永嘉之际运祚屯厄其奸诡险鸷擅权流毒者后世唾斥不啻鬼蜮若公之忠义而功在天下世所追慕睠睠不已岂可以人力致哉记曰以劳定国则祀之顾公是己作迎送神诗俾呉民歌以享焉其辞曰羣岳之望兮岱宗南土之望兮顾公岱之云雨兮歳以丰公之忠义兮功无穷邑有贤宰兮新其宫率呉民兮洁斋以恭千载一日兮人心同樵苏逺路兮马鬛为封公不死兮精诚上通永望于呉兮配彼穹窿凤凰翽翽兮栖彼双桐吴人追慕兮嘉庆是防教我以忠兮繄畴之功至正二十五年仲冬朔旦髙啓诗军司有国秀机神夙超朗弱冠游京洛已防南金赏崎岖诸王幕沉湎务遵养中罹广陵艰计服匪诚枉风云一挥扇义旅臻同响事成耻言勲飘然理归鞅晋社始东迁羣贤悉收奬道谒真感防矫翼丹霄上德闻一代称迹泯千龄往时屯乏良佐英谟益堪想坟祠托荒郊萧条并榛莽荛童侵雨隧淫巫闯尘幌大夫过停辕式瞻为含怆衣冠复故貌筵几陈新享寡劣沗郷人因歌表遐仰】
　　东山庙在虎邱山门内东麓祀晋司徒王珣珣与弟司空珉舍别业为寺故寺中立祠祀之又立西山庙于西以祀珉珣庙又称短簿祠今居民皆祀为土神【髙啓诗下马空林问庙扉衣冠寂寞掩尘帏不能复使桓公怒莫怪年来祭客稀】
　　晋陆内史祠在长洲县相城益地郷祀晋大将军右司马陆云士龙也云为郡人因督粮过呉娄地见歳侵以所督粮尽赈饥民后遇难民感其惠以衣冠葬此立祠祀之成化中里人沈贞吉重建
　　宋羊太守庙在子城前乌鹊桥南刘宋时羊保守呉亷素寡欲去后民思之故为立祠
　　唐甫里先王祠祀唐处士陆鲁望也在长洲县东五十里甫里白莲寺即其故宅或云卒后就葬其旁庙食于此嘉定十七年钱塘龚时俌别建祠于左元至正间县尹马玉麟重建【齐东埜语云白莲寺鲁望祠堂其像设皆当时物咸淳中有盛氏子醉仆其像于水满腹皆平生诗文藁也知府傀普置盛罪更为塑像其腹藁不复得矣宋胡宿甫里先生碑铭君子之无所失道与世而污隆圣人之不滞于物因时而迁徙达则奋庸而兼济否则怀黙而独善尧舜许由昔贤标一揆之论禹稷顔子先民有同道之説继世而作易地则然自风流之聿頽固先灵之不属中古以降作者寔繁旧史所存孤风可见咸能自洁身累脱去世纷耕岩石以相高蹈山林而不返语其玉立之节姑得而云体彼道胜之韵盖亦无几若乃揖纷乱而高谢标耿介而长往渔钓一壑寄傲无何之郷皷吹六经图芳不朽之事非夫高雅淑灵粹温简正畴可以议夫是矣先生陆氏讳防字鲁望笠泽之幽居者也吐崇岳之符倬生民之俊温其如玉而不加雕琢渊乎似道而无所澄挠神茂初学声冠当世属土行摽季天宇驿骚爼豆委而不收干戈寻而未已先生叹深鳯鸟志剧鸿防刻密函谷之闗皷枻沧浪之水弃去骄君之饵谢絶畏友之方于是上会稽探禹穴由临安僊室归长洲茂苑之下乐松江甫里之胜乃叹曰时无明主安能宗予施于有政是亦为政退而赋考槃之诗且有终焉之计薙草开径为临江之居剪地作堂仿在邹之宅南直岍峯之色西带重湖之光孤云无心白鸟可狎道素自处物累不婴好事之流或载酒而相访雅逰之子时欵关而请见户外之屦常满席间之丈屡啓稻田一防歳供薪水之费鱼陂数顷日充庖脍之事至若金枢之月静夜赤城之霞啓旦花瀬不逺□风甚快先生则必饰軥牛之乗戒白鹤之舫招来僧社之旧申命朋簮之盍泛览节物从容谈燕笔牀砚格静置于左右琴歌酒赋相继以昼夜击铜鉢而赋诗指石鼎而聨句清溪之曲亦复何穷白雪之倡其和益寡飘然声利之表自适仁智之乐真所谓风尘之外物天地之逸民者也加以癖好聚书本皆有副得以传冩则乌栏不计其费躬加校正则鸡距未尝去手亡一簮而不戚以百城而自喜虽张华海内之秘班超禁中之副无以过也由是富拥多文优入圣域防六经之妙论泛九家之清流摘发异闻多黄香之不见沉研精义皆郭璞之未详此又稽古之宗师慱物之渊薮也若夫言不诡圣志在拂世英辞辟杨朱之尘髙论攻墨翟之守润色夫子之际焕乎有章潜心大业之中卓然不斯又三代之遗英万世之先觉也自顷元和而下风什陵丧多哇之响甚喧大雅之作几坠先生收五际之长波驾四始之高蹈综制万变入道奥而惟深刻雕众形等天机之不滓微言之绪旣坠正始之音复闻时皮公日休以髙文大笔为世元儒先生幅巾过从一面如旧相与文酒之间坐忘形骸之外凡所赓唱溢于几箧莫不研几深以绎志叩虚寂以成韵天才艶发缛体交变褭蹄之性百錬而不耗大韵之音九变而弥雅居然嗣响蔚于中兴其命世杰出之雄乎昔子山觏闵辞多主于悲哀韩非遭乱书颇露于孤愤屈平怨刺托方物以寄怀虞卿穷愁慨诗书而见志何自待之未厚将不遇之所兴切况渊高曾未髣髴密而不雨嗟乎西郊之云瑞非其时异哉东鲁之兽至于青编纪素尚之节镂板昭炳蔚之文虽与日月争光金石共尽可也宿仰企风徽积有年籥经涂所出旧址有焉归然灵光鞠为茂草憝交照之不接悼园秀之无闻亦犹歴高唐者想绵驹之讴过夷门者感侯生之事蹈扬盛德其庶几乎铭曰仰以观文少微之位含德葆光沦精毓粹猗欤先生钟厥灵气郁哉懿文倬然上智五代寻戈三灵塞雾鹤在卫轩豺盈汉路衰鳯成歌鸿曷慕长洲苑下松陵水边内乐名教中有圣贤拥书万卷掞藻千篇江山岂助造化无权名理之言有补于世清尚之风未坠于地壤树俄空垅书不至清晖邈幽灵潜翳鞠草寔繁柅车増欷讲树已雕琴台乆坠茫茫太素英魄兮何归杳杳终古香名兮独飞】
　　广陵王祠祀吴越中吴军节度使钱元璙威显公祠祀元璙子节度使文举二祠俱在荐福山北隖夀圣院即其葬处也
