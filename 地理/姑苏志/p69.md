<!-- { "loadSidebar": true } -->
　　真仪急逓铺【在府东北五十里昆山县朱塘郷三保东村造彼字圩】
　　尤泾急逓铺【在府东北六十里昆山县积善郷二保可字圩】
　　昆山县前急逓铺【在昆山县前宣化坊去府东北七十里】
　　马泾急逓铺【在府东北八十里昆山县东十里惠安郷三十保宿字圩太仓路】奣子急逓铺【在府东北九十里昆山县东十里惠安郷三十保民字圩】
　　胜安急逓铺【在府东北一百里太仓州西十里惠安郷女字圩此分二路一路太仓十里一路往南去嘉定路上张泾铺一十里】
　　太仓州前急逓铺【在府东北一百十里旧在太仓卫前属昆山县惠安郷劒字圩今移在州前自真义铺太仓州前共七铺洪武二年昆山县知县王瑾建】
　　诸泾急逓铺【在府东北一百二十里太仓州东十里惠安郷来字圩崇明路】
　　井亭急逓铺【在府东北一百三十里太仓州东二十里湖川郷余字圩崇明路】
　　皇华平汇二亭在饮马桥东北岸
　　望亭驿去郡北五十里先名御亭唐李袭为守以梁庾肩吾诗改称【庾肩吾御亭一回望风尘千里昏青袍异春草白马即吴门劔防梗伊洛兵马乱轘辕辇道同关塞王城似太原休明鼎尚重秉礼国犹存殷牖爻虽頥尧城吏转尊泣血悲东走横戈念北奔方冯七庙略誓雪五陵寃人事今如此天道共谁论白乐天望亭驿酬别周判官何事出长洲连宵饮不休醒应难作别欢渐少于愁灯火穿村市笙歌上驿楼何言五十里已不属苏州许浑宿望亭驿寄苏州同志候馆人稀夜更长姑苏城逺树苍苍江湖水落髙楼逈河汉秋归广簟凉月转碧梧移鹊影露低红叶湿萤光西园诗侣应多思莫醉笙歌掩画堂李从一南浦菰蒲覆白苹东吴黎庶逐黄巾野棠自发空流水江燕初归不见人逺树依依如送客平田独伤春那堪回首长洲苑烽火年年报戍尘】
　　九里亭见幽明録宋吴县贾升为九里亭吏
　　元姑苏驿即守姑苏馆址增饰之左有通波亭右有公君亭大德五年摧毁董章新之元统元年张防古岱搆亭于南扁曰春泽后至元二年庆通建馆及桥扁曰来逺其北馆曰瞻仪亭曰凝香南馆曰賔贤【方回姑苏驿记畧绍兴初有旧姑苏馆在盘门内河西城下今改为驿嘉议大夫平江路总管真定董侯新之夫苏为孔道陆骑水舫供给良进大德五年七月朔风为患太湖之水几入葑门市井荒凉传舍萧索如是三阅月而董侯至首新郡治次新姑苏驿曰馆曰驿曰站名三而义一新三站而其地一马站曰光逺傍为思政亭水站曰賔贤傍为通波亭以至逓运站鞍韂舳舻仆从烝徒之湏无一不饬帷帱瓶盎坐卧饮食土器无一不具又开驿马大路平广十余里出城与盘门外桥相接大书姑苏驿三字扁之而他题顔皆侯老笔侯至郡未几男女异路贞信有别狱讼鲜少道不拾遗城社屏迹巷无郑声酤籴烹庖物饶价平究其所以然则知侯公退之暇不入内阈清坐歌毎过夜分作善教二十四条父老刻梓大抵以观课农桑敦厚风俗为急务所以新己之心者旣至于新民之心何有若姑苏驿之新宜大书宜特书侯名章字文卿学者称为小庵先生尝守当涂年六十有五愽学尤精于春秋云】
　　姑苏马站在馆驿北
　　姑苏水站在胥门外
　　逓运站在胥门外
　　接官亭在阊门外
　　急逓铺总铺在府治前平桥侧
　　宋观风馆在昆山县西南三百步李稠建嘉泰间改名全吴驿后废地县学近民馆在县东淳祐庚戌项公泽建新江驿亦在县境
　　南北驿在吴江县北堂宇百余间极宏丽绍兴十八年诏建专为国信使顿宿又有吴江驿平望驿则今仍之者也【张祐吴江驿山色逺防空苍茫泽国东海明先见日江白逈闻风鸟道髙原去人烟小径通那知旧遗逸不在五湖中方干便向中流出太阳嫌疑大岸逼浮桑门前白道通天阙浪里青山占防乡防势落斜依浦溆钟声断续在苍茫古今悉不知天意偏把云霞媚一方张祐平望驿一派吴兴水西来此驿分路遥经防日身去是孤云雨气朝忙蚁雷声夜聚蚊何堪秋草色到处重离羣李逞平望驿怀李从实周鉷二故人芦叶风多驿堠长昔年防手上河梁青云才子鸳鸿秀白石山人芝术香华骥欲陪先道路大川斯济戢舟航少微星动桂枝发重正孤防过水郷元萨都拉左带吴松右五湖人家笑我隔菰蒲风涛不动鱼龙国烟雨翻成水墨图越客卧吹船上笛吴姬多倚水边垆鉴湖道士如招隐一曲它年得赐无】
　　通越亭在南门皇华亭在北门期月亭邮亭在城隍庙前
　　登津馆在嘉定合浦门护国寺西景定三年常懋建其馆在朝京门内东端平元年郑士頴建淳祐九年林应炎修改扁练溪驿
　　元海道接官亭在太仓州天妃宫门左






　　姑苏志卷二十六
<史部,地理类,都会郡县之属,姑苏志>
　　钦定四库全书
　　姑苏志卷二十七　　　　　明　王鏊　撰
　　坛庙上
　　吴中祠庙列祀典者祝文并从内降歳二祀或一祀惟其功德之宜而郡人所私祀亦或有义故悉列之若郡县常祀已具洪武礼制此特着其建置歳月耳
　　本府社稷坛宋置子城西南四里元移置盘门外洪武初改建于长洲县阊门外石牌巷寻迁吴县义慈巷初附郭二县在宋亦有社稷坛今皆统祭于府【宋孙应时长洲县社坛记古之制祀以社次郊郊尊而社亲尊故天子专之亲故达于庶人非土不国非谷不食故有社斯有稷勾龙于土弃于谷厥有大造开济万世故以为配春秋祈报之外救灾出火师田行役献功戮罪君民上下日相与听命于社礼乐刑政于是焉出故曰明乎其义治国其如指诸掌乎世衰王制坏古义隐妖妄百出而祠庙猬兴防天蠧民幻为滛威日盛月滋上之人不以禁又纵臾之天下郡县虽通祀社稷世守不废以为三代之旧章然独其制度之形似仪物之文具而已有司者一歳再祀民不与观也民于社日或各从其俚俗鼓舞迎享醉饱相乐不知其何人且何礼也水旱禳祈奔走如织于社稷阙如也呜呼知古者得无叹息于斯乎今令甲守令下车必视社稷饬坛墠而遵用或寡且诿曰小祀祀亦不亲其事至若倚郭之县自为社于阛阓偪仄之间往往灭裂最甚长洲县之社在吴郡城内当县治西南四十九步荒毁有年庆元四年九月知县事天台黄侯宜一治新之坛宇中度门垣靓深涂巷触辟身率僚吏时祀必谨黄侯儒者为县如古循吏多善政可诵此其细事若不待书虽然爱礼者存羊因今之制存古之意君子重之县实小侯承天子之命司社与民固未有忽畧社稷而能父母其民者也然则凡黄侯之善政乃自社稷坛始予是以记之因诏来者知所继焉六年八月记】
　　风云雷雨境内山川神坛在吴县一都盘门外宋在吴县西南四里元徙葑门外洪武间再移于此
　　郡厉坛在长洲县九都虎丘山前
　　郷厉坛【长洲县在城附郭郷都共七百一十所吴县在城附郭郷都共五百一十所】
　　城隍庙在武状元坊内相传为周瑜故宅即雍熙寺基也洪武三年建
　　旗纛庙在苏州卫治内毎歳霜降日本卫官致祭
　　已上系通祀
　　至德庙祀吴太伯在吴县阊门内汉永兴二年太守麋豹建于阊门外【或云韩整守吴所剏】宋元嘉中刘损为郡修葺后梁干化间吴越钱氏始徙置于此宋元祐六年黄履奏改今额元符间制封至德侯崇宁初进封王乾道初知府沈度重修又作至德桥洪武中改封吴太伯之神春秋祀之祝文曰三让至德民无可称周基八百由斯而成【宋曾防乾道重修记在礼祭法圣王之制祭祀其法五其人之应法者十有四皆古大圣贤有大功烈于民者非此族也不在祀典夫以大圣贤有大功烈而祀之固宜然祀有祈焉其施于民又厚厚施不报神其不吐之乎报之之道不独牲牢酒醴而已千里之邦必有祠所社稷则有坛先哲则有庙后世于庙尤极其尊严崇像设俨侍卫见之者凛如也水潦必祈旱暵必祈皆长吏之常事应而有报亦事之常傥入其门陟其堂神所冯依曾不足以障风雨区区樽罍簠簋何施之厚而报之薄欤吴门巨藩神祠之载祀典者十数而泰伯庙为雄甚东汉永兴二年郡守麋豹肇建于阊门外吴越武肃王钱氏始内徙之国朝元祐间太守黄履歴考前政若梅询若范仲淹若孙觉辈数公滛潦有祈靡不响答列其事于朝有诏号至德庙崇宁元祀守臣吴伯举请防上爵有诏封至德侯建炎扰攘鞠为灰烬厥后草创殆无以揭防妥灵今天子拔沈公为尚书郎以直秘阁尹是府至则访及民利病以次罢行之其为政寛严详简允蹈厥中治人事神罔不祗肃隆兴二歳天作淫雨害于穑事民不奠居乾道改元春三月公饬躬斋祓走祠下而祈焉神顾飨之是歳麦以有秋府从事请具牢醴以谢公曰不敢废也然曷足以报万分之一于是邦人合辞而进曰侯之施甚厚而庙貌不治之日乆人惧神或怨恫祥庆弗下愿悉力而改造之公曰是吾心也防曰恊辰得夏五月庚戌吉乃致昭告乃鸠良工斥少府之余合私槖之助瓌材坚甓栉比墉崇宏旧址直高栋抗修梁藩垣阶所尽革而一新之观绘之容若欣欣然有喜色民无老稚相扶防以观厥成皆以手加额曰美哉轮焉诚足以塞民望而报神施矣风霁雨休禾则大熟秋九月甲子落成防就养府下目视祈应为不诬公属防纪其实旣牢辞弗获其若虚公之辱是终无以扬休事而告后人也于是乎书左通议大夫充敷文阁待制致仕曾几记潘凯淳祐重修记淳祐壬子春凯奉圣天子命来司臬于吴诘暴审刑罔敢怠弛旣又惧民之不见德也领事三阅月载以礼欵泰伯祠顾瞻徘徊屋老苔荒喟然叹曰至德者百世祀吏奉弗防何以存古已而趋两庑下土妖木魅诡形罔象簉以滛厉污以佞慝编氓茍福祸膜拜乞灵滋磨劒好勇之习仍断髪文身之讹端委雍容之气象孰识之俗不美利不溥良有以夫退惕然弗宁亟戒其属曰崇明祀礼也黜非鬼义也某日度材某日鸠工某日撤祠之非者乃攻乃葺乃像仲雍季札侑泰伯祀越月告成率僚吏三献焉乌乎世浇俗衰马蚕猫虎之灵往往严事之猥奸回尸而祀者肩相摩也岂复知礼乐鬼神之奥哉泰伯之血此祠尚矣特以盛德至善民弗能忘堂皇之修不修庞杂之屏不屏于至德乎何损乃若辨礼息刑宣尚德化正人心而兴民风者吏独不任责乎昔唐狄公持节江南毁滛祠千七百所留夏禹泰伯季札伍员四祠凯视狄公无能为役而是庙适在典领抑邪扶正不得辞庙旧在阊门外钱氏徙今址故有祊田一十八畆今益五十九畆有竒歳入粟五十有五石饭浮屠以守储其赢为修祠备俾勿坏并叙其系自古公至友为世三十三刻之石谂来者攷焉其年日南至承议郎直寳章阁两浙西路提防刑狱公事潘凯记皮日休诗一庙争祠两让君几千年后转清芬当时尽解称髙义谁敢教他草莽臣陆蒙故国城荒德未荒年年椒奠湿中堂迩来父子争天下不信人间有让王张咏至德本无名宣尼以此评能将天下让知有圣人生南国奔方逺西山道始亨英灵岂不在千古大江横】
