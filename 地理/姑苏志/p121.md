<!-- { "loadSidebar": true } -->
　　盛度字公量先居应天徙余杭世仕吴越真宗时为翰林学士自知滁州迁集贤院学士知苏州还知审刑院官至参知政事知枢宻院以尚书右丞罢卒諡文肃【麈史云諡安肃】度好学家居手不释卷然性猜险平居僚友不敢易言语所至下贫无赖多所纵舍稍有赀者一切绳之以法
　　王鬷字总之临城人歴官著作佐郎太常博士侍御史三司戸部副使枢宻使曹利用得罪鬷以同里为利用所厚出知湖州徙苏州卒諡忠穆
　　章岷字伯镇浦城人天圣中为平江军节度推官时知州盛度黄宗旦多以事委之度尝俾阅经史凡及吴事者録为一书书成藏盛氏人不复见岷时名籍甚广新防记刻多岷文与弟岘岵皆侍亲居郡中士大夫多称之
　　岵字伯望为两浙转运使有威名及知苏州始下车会暴风湖海之滨民或漂溺岵遣吏巡视赈防请蠲田租人不失所鉏治奸吏饬治众职大小悉举豪右莫不畏慑以政最闻诏曰吏不数易然后得以究其才今夫苏剧郡而尔为之守克有能称嘉省厥劳仍其旧服往惟率职不懈以称吾久任之意哉时议欲大修郡城浚治运河岵务爱民力请罢其役民甚德之性刚介不屈人目为章硬颈
　　王质字子野莘人用伯父旦防三迁至大理丞年尚未冠以杨亿刘筠荐召试赐第声动京师除太常博士集贤校理寻拜祠部员外郎通判苏州知州黄宗旦得盗销铸者百余人以诧质质曰事发无迹何从得之曰吾以术隂钩之质曰仁者之政以术钩人寘之死地而又喜乎宗旦不觉身去坐榻谢曰微君之言吾几失矣竟薄其罪入朝判吏部南曹
　　吴育字春卿建安人仁宗朝苏州佥判又举贤良方正擢著作郎直集贤院通判苏州知州黄宗旦负材自喜颇以新进少育议事则曰少年乃与丈人争事育曰受命佐君有事当争职也宗旦虽屡屈而政常得无失颇德育助已为之加礼育性眀果强学博辩所至作条教疎简易行而不可犯辨论眀白使人听之不疑体素羸少时力学因得心疾在苏得古方和丹砂饵之大醉一夕而愈官至尚书右丞諡正肃
　　赵防字叔平虞城人以秘阁除苏州明年丁母忧服除召为翰林学士卒諡康靖防为人怨怒不形于色専务掩恶扬善以德报怨出于至诚非事矫强人以为刘寛娄师德之徒云
　　张去惑景祐初为平江节度推官郡适水灾转运使委去惑分捍水道朝廷録功除将作监丞
　　滕宗谅字子京河南人庆厯中知岳州治为时最移知苏州未逾月江浙间喧然称有神眀之政俄卒于郡
　　张伯玉字公达江西人庆厯初为郡从事刚介有守文艺甚髙范文正公爱重之举词有云天赋才敏学穷阃奥善言皇王之治博达古今之宜素蕴甚充清节自处后应诏赴制科去
　　杜曾字孝先雷泽人举进士苏州司法参军明于法律改颍州团练判官庆厯中选吏部郎中
　　胡宿字武平晋陵人庆厯中知苏州移两浙转运使终枢宻副使宿清谨忠实临事重慎言不辄发亦不可囬止其笃行自励至于贵达常如布衣时卒諡文恭
　　梅挚字公仪新繁人歴知昭州二浙饥官贷种食已而督偿颇急挚奏借贷本以行惠乃重困民不便诏下其事并他州亦得缓期擢殿中侍御史以戸部副使出知海州徙苏州【挚以庆厯八年正月除有五日公燕诗云到官三月始开筵】入为度支副使挚性淳静不为矫厉之行政迹如其为人喜为诗有奏议四十余篇
　　王琪字君玉华阳人歴两浙淮南转运使以龙图阁待制知苏州移润州江宁府复以知制诰知苏州坐失举保任徙知饶州后以礼部尚书致仕琪性孤介不与时合数临东南名镇政尚简静每疾俗吏餙厨传以沽名誉故待宾客颇濶略云
　　蒋续【一作结】堂之孙也皇祐中佥判平江军堂卒续自言少孤育于祖乞服衰以报朝议以堂有子不许遂辞疾谒医去职行服嘉祐中复知吴县事
　　蔡抗字子直宋城人歴平江节度掌书记嘉祐中通判秦州吴中荐饥朝廷择守将经制其事遂以秘阁校理太常博士知苏州到任行县按水又置射堂于州宅明年改广东路转运使
　　鞠真卿字顔叔庆厯中守将作监主簿知长洲县所至有威名嘉祐中知苏州政事无他施设而人自惮之讼庭寂然每平明视事无讼者真卿即归休客至多不及见治平初除两浙提刑后贬南安军道过苏郡人相戒不敢过其泊舟处五日左右不闻人声其见惮如此
　　司马光字君实涑水人寳元中除奉礼郎时其父池仕于杭光求佥书苏州判官事以便省亲许之元祐中拜相
　　蒲宗孟字行正新井人为苏州推官英宗以水灾求直言宗孟上疏言极剀切既又地震复上疏指斥大臣宫禁宦官遂除秘阁校勘神宗朝为尚书左丞
　　沈兼字子达歴太子中舍通判苏州能名籍甚性好刚遇事果急不顾计与守争可否不为少屈重犯转运使守使相与害兼入之法除名免官兼归怡然无趮戚言
　　李禹卿字君益唐宰相吉甫八世孙自郢州佥判除通判苏州隄太湖八十里为渠益漕运其口蓄水溉田千余顷嵗饥出羡粟三万全活万余人移通判袁州防知州翁及死禹卿哀其贫适吴人归职田钱二十万立分其半遗及家僚属乃亦合钱二十万以赙迁知泽随二州既去民懐其恩官至司农少卿
　　黄鉴字唐卿浦城人少敏慧过人师同郡杨亿嘉祐中以直集贤院奉诏同修唐书防司谏刘随上疏乞章献太后还政出知济州鉴抗章乞留随以重朝廷并排刘从义马崇正之横言极鲠切太后怒出通判苏州宋祁欧阳修范仲淹率馆中同僚祖饯举酒相吊君以直言不得自安于朝廷吾侪有愧安能久尸位邪未几仲淹等皆调外职鉴奉母之官继丁家艰逮服除沐浴秉笏端坐而卒诏官其一子
　　李清臣字邦直魏人治平二年以虞部员外郎秘书郎佥书平江军判官名声籍甚欧阳修以馆职荐召试擢集贤校理歴官尚书左丞门下侍郎
　　陈轩字元舆建阳人嘉祐八年四月授平江军节度推官歴官兵部侍郎
　　潘夙字伯恭郑王美从孙知桂鄜苏潭鄂等州以将家子而能留心政务用当其材举能其官【夙自苏移潭续志作自潭移苏误】
　　边珣字仲寳楚丘人歴盐亭尉以孙沔辟书写河东路经歴安抚都总管司机宜文字改平江军节度推官防沔知杭州以事斥珣亦并縁被谴英宗起沔经略陜西有司亦言珣无罪状乃复其官始赴平江任昆山旱蝗檄珣督捕濒海萑苇盘互蝗集其下莫知为计珣命连挺碎根植于上而毙之诸郡取以为法又尝直盗牛之寃后其家言辄流涕歴邠州观察支使扬州观察推官绍圣二年卒于苏珣性孝悌与人交有终始在官有能名公卿皆所推重子裕自有传
　　孙觉字莘老髙邮人治平三年夏以民曹椽权吴江县有江桥延袤二百许丈役大难集觉募民修治之势愈雄壮及河塘两岸甚繁前政科买竹篠率数年一修易败而遄致溃决觉又市石增筑遂得支久祠庙废缺者新之上官信任而吏民乐从才既通敏优逸有余复葺如归垂虹两亭诠次邑中留题百余篇为松江诗集歴馆阁校勘直集贤院右司谏知润州以丧不赴服除知苏州卒官御史中丞
　　王觌字明叟如臯人以直龙图阁知苏州州有狡吏善刺守将意以挠权前守用是得讥议觌穷其奸状寘于法一郡肃然民歌咏其政有吏行氷上人在镜心之语徙江淮发运使歴官御史中丞觌清修简澹人莫见其喜愠持正论始终再罹谴逐不少变无疾而终
　　黄履字安中邵武人哲宗朝徙翰林学士附丽章蔡歴舒洪苏三州移江宁府终尚书右丞
　　贾青字春卿韩城人丞相昌朝子也绍圣中知苏州除两浙转运使元符初台臣追论青在苏州粉壁出赏防人语罚钱入官造乐籍堂贫民力不能输金自缢死者数人改知河中府子公望
　　公望字表之资禀甚豪尝谓仕宦当作御史排击奸邪否则为将攻讨羗戎余不足为也通判苏州疾朱勔父子与奔竞其门者为诗自厉因以刺之有阳光一销烁不复见妖魔之句时勔子为浙西路分赐金带公望亦衣三品服尝以朝谒同集天庆观勔从者睨视公望佩鱼公望厉声叱之曰此是年及得来非縁花石左右皆错愕勔竟挤之罢去晩知泗洲翁彦国勤王不进久留泗上公望靣诃责之且约不复饷其军及张邦昌伪命至率官属哭于天庆观圣祖殿而焚其赦书遂不能越泗而南时人服其壮烈
　　陈师锡字伯脩建阳人熈宁中游太学有俊声神宗知其材及廷试奏名在甲乙间帝阅其文屡读屡叹赏擢为第三调安庆军掌书记郡守苏轼倚以为政歴监察御史迁工部贠外郎知解宣苏三州徽宗召拜殿中侍御史抗章言蔡京典刑未正愿受窜贬出知颍州坐党论监衡州酒削官置郴州卒师锡初论京卞者四章惇者三因与陈瓘同论二蔡时号二陈
　　蹇序辰字授之双流人歴官中书舎人奏司马光变乱典刑由是缙绅之祸无可脱者徽宗立除名放归田里蔡京为相复拜刑礼二部侍郎寻黜知汝州二年徙苏州坐纵部民盗铸钱谪单州团练副使江州安置移庐永二州大观初言者以序辰守苏时以天宁节同其父忌日辄于前一日设燕及节日不张乐有诏勒停防赦复官
　　刘羲仲字壮舆髙安人秘书丞恕之子太史范祖禹以恕修书功奏补郊社斋郎清操有父祖风仕至国史检讨忤蔡京不复仕曰吾知有天子不知有权臣
　　胡宗愈字完夫晋陵人屡迁秘书丞熈宁三年同知谏院防李定自秀州推官除监察御史里行宗愈论奏坐夺职通判真州移苏州七年防赦就改太常博士歴尚书右丞吏部侍郎卒諡修简
　　练定字公权元丰中为推官与朱长文方子通酬唱陈几道东明人为苏州録事参军民有负公府钱自牖出刺弱吏者度不可免乃行赂以族弟代之几道正其罪嵗大凶承郡命赈救多所全活
　　唐充之字广仁大名人博学善议论有干局监苏州酒税务知州李孝夀治尚峻猛不任僚属充之权幕官与之辩论曲直州人多赖之后守盛章于充之为姻家初相友善时朱勔恃势守歆附之众多诡随而充之毎着憎嫉之迹守不能堪勔亦羞怨竟傅致以酤法坐罢充之既废贫困不能北归寓寳应惟以读书教子为事
　　庄徽字彦猷江都人居宜兴政和初两浙运副二年召还歴徽猷阁待制知兴仁府徙平江六年四月御笔仰徽究心治水八月徽奏赵霖治水事宜时郡豪朱勔挟宠蔑视州县中贵人縁勔而使者冠盖相望皆能祸福人于齿颊间官吏无不倾身事之至郡守亦有出其门者徽独不少假借勔辈深所畏惮讫不敢谗当勔盛时朝廷命官造乗舆服御之珍于浙西诸郡有防令徽与勔管当继下诏罢郡人讙呼而旁郡方迁延幸其复徽曰此天子盛德事人臣当奉承不暇敢顾望乎即日结罢在官六年丐闲不允久之提举洞霄宫卒
　　盛章字季文襄阳人政和元年以朝奉郎直龙图阁京畿转运副使充集贤殿修撰知苏州二年四月以治状有功就除显谟阁待制转朝请郎赐紫金鱼袋三年二月春进木心大吉字及申请府额重建谯楼闰四月除知真定府五月仍知苏州六月以招徕贾客铺戸勾过新钞转一官九月诏赴阙陞显谟阁直学士依前知平江府十二月除枢宻直学士宣和元年七月臣僚言章守平江日于豪民居世英家借贷动数千百缗请求嘱托悉出其手物论喧腾章遂以女妻之以弭外议
