<!-- { "loadSidebar": true } -->
　　芮翀字子翔初姓魏郾城人洪武二十七年进士擢昆山知县首摈秪诸蠧治者旧有催粮勾军官校久事邑中辄以籍官屋为牢禁里甲辈淹滞时月多死翀悉解遣复奏劾官旗娶妇生子于邑者朝廷命御史李岳究治械送京师凡二百余辈永乐元年坐事发遵化炒铁老人王荣率众伏阙恳奏诏遣驰传还任后奏除事故包荒田粮十八万三千有竒寻以洚潦奏开呉松江淤塞二十余里尚书夏原吉太常少卿元复临视之翀陈开新塞旧之防多见采纳功以就绪五年以母忧去未防陜西按察佥事马祥荐翀才堪理剧吏部奏昆山固剧邑翀素得其民俾再还旧治十三年丁父艰去翀为人雅正寛平务存大体畧近名赦小过书削纷纠治之绰然善绩莫可指数
　　栁敬中慈谿人洪武三十一年以登封教谕陞常熟令厘务精敏兴植坠废崇儒敬士开辟田野孔氏子孙有漂落邑中者贫不能娶敬中曰罪其在我乎乌可使圣人之孙无后也为娶妻筑室于宣化门外给水陆之产为养又得范文正公之裔复为筑室赡以廪食制衣巾具束修遣入邑庠其举政不迷如此永乐六年以忧去服阕吏民诣阙请复任陞本府同知今亦祠于学
　　林暄仁和人洪武三十一年由监生试常熟丞三十三年实授守身谦洁综事勤公保防善良禁抑豪猛永乐五年以求贤陞袁州府通判
　　陈耘福山人洪武三十一年主呉江簿莅政亷平民信之后陞监察御史绍兴知府致仕
　　陈瑗乌程人由训导累陞大理寺丞洪武三十二年左迁常熟簿永乐元年复旧任瑗为人言简而中理动止有则
　　吴永建临川人由严州监察御史洪武三十二年调知嘉定县在任四年廉公有猷为益以无倦始终不易永乐元年有诏徴用县民沈文仲等赴京保留不允复任御史后陞山东副使
　　黄子威进贤人洪武三十三年以儒士授长洲丞莅事勤敏刑罚清简民甚安之永乐元年秩满陞刑部贠外郎歴松江知府
　　樊镇柘城人由监生任照磨擢知呉县勤慎着声韶頀岐山人洪武二十九年自户部主事左迁昆山典史勤恪敏逹事无疑壅誉逮于上后陞仁和知县
　　髙瑞为常熟知县尝着敝袴人戈孟逺窃见之纳绢二匹于衙内瑞谕而鞭之加绢于项扶出之
　　髙居正亷介好善博通经史洪武中知崇明奏移城迁县功为首称
　　王瑛建安人亦洪武中知崇明时徙建城郭创县治定坊巷搆公宇相度经画其功居多从子锐字允威以进士知山东之新城内艰服除调补崇明审验人户分上中下三甲九等仍为县区圗三册定其徭役贡赋之法庠士素乏科第选敏者置后堂政少闲辄入与讲绎经传窜改程业士以锐治易往往改业自是科第相望天旱蝻生耆老请事符醮以祈锐曰非儒者事可祭八蜡之神乃斋沐自制文率僚属祭之祭毕其日即雨三日乃已遂为有年叶文庄公盛为传刻石累官副都御史
　　连俊邠州人为崇明知县刚毅果断锄强扶善田圮于海而民每嵗偿祖俊奏蠲之宣徳癸丑蝗上司以军饷所赖不免秋租俊请以菽麦代赋军不乏给而民便之甲寅复大侵申借常熟官粮万石所活不胜纪
　　陈敏仁和人洪武末为呉江县主簿明果而恕陞刑科给事中
　　蒋奎南昌人聪明而正直举洪武末主呉县簿三十年陞知呉江县政号平允卒于官
　　王敬襄阳人知长洲孝悌亷谨著称于时永乐二年应求贤举陞知泗州
　　蘓瓉河间人崇明丞当官勤亷尤致意于农事学政永乐元年以母丧去官终工部侍郎
　　刘干字孟桢修武人先授岷府纪善永乐初浙西大水干从夏尚书原吉来治改长洲丞兼理农事秩满以母丧去官民遮留悃切事闻复任干宅心仁厚性操亷白每出劭农周行塍垅呼老畯问所病苦慈孺之色溢于眉面所至民驩迎曰父母来矣嵗馑民输后期上官谴责以身当之曰此丞之怠职也请代其罚人有过当笞惟喻以理终不下鞭棰无不心服县居不障风雨弊服恶食由之泰然洪熈元年卒于官无以为敛邑民严思敬等殡之顿于郭西僧舎及将归葬士庶陈奠道旁悲悼若丧所生士人郭仪因人心眷慕之深留其衣冠于半塘侧聚土葬之名曰刘公墩详见郡人楼文渊所撰墩记
　　贾忠字能诲冀州人永乐初守城有功生贠授宝钞司提举累陞呉江县知县忠有兼人之才处已亷明临政勤而恕秩满去任民上疏请留后忤当道同僚因诬执之忠不辨而退
　　刘宏字简谅永新人永乐初知崇明县勤谨有局干抑奸绳暴吏民畏爱去而思之两诣阙请复任焉
　　朱宗显诸暨人永乐七年知嘉定持身亷白去害兴利以疾卒官
　　邢寛直人永乐十年知呉江抚字有道民衔其泽后陞成都知府
　　马文烱山隂人兴化教授陞扶沟令刑部郎中通政使司经歴永乐十五年改知昆山县政令明肃刚介有守武断削迹胥徒畏慑视之如神明无何卒于官
　　郭南上虞人宣徳五年常熟县主簿保陞知县干办修举获上使民南故试吏老于吏事以之而举其职
　　罗永年字延龄宛平人洪武初序班歴北城兵马副指挥宣徳中知昆山县弛张适宜下民赖之马鞍山旧无树木永年徧植以栢嵗久郁然时人名为郎官柏士大夫歌颂之
　　叶锡字圭永嘉人第进士翰林庶吉士正统元年知呉江县以亷谨闻未防以母丧去改知呉县政事尤伟十年诏大臣察举天下藩省郡邑长吏治行卓越者得十人令惟二人其一锡也诏赐燕于廷加以命服楮币纪功天官以需拔任徐侍讲珵论其事曰圭为治一本经术先律已而后齐人惟理之从法之守他无恤也官长承迎之私不行僚吏比周之情不接豪猾之奸不得行故虽深得细民之心而忌者亦众或轧之于上怵之于下咻之于旁圭坚不动至是而循良之效白焉时以为知言十三年擢守宁国
　　陈梗字用直临海人先浦城令调山阳宣徳间左迁崇明主簿正统元年正月大雪弥旬郊外之民有冻馁死者梗愀然为发仓赈贷不俟上报明烛事理襟度洒然善诗篇诗法盛唐不尚巧丽
　　张潮字叔孚东阳人正统初知崇明威而不猛寛而有容补弊起废勤劳不懈
　　吴昭字伯昭丽水人正统间由监生擢知昆山县昉建状元祠于马鞍山间潮舘于驷马桥
　　黄贠通字仕达南海人景泰间为昆山主簿能识政体司征税公而有法邑人称之
　　刘彪湖广人以吏授丞呉江景泰六年陞知县居官不挈家累以亷干称
　　郑达字叔通襄阳人博涉经史正统间授盭厔知县景泰五年移昆山有捕盗千户不法殃民逹才至即劾去之注思校学存防穷赤歉嵗劝贷民借生活自奉清约圗书少娯他无所好尤喜与方人端士接至孝义贞节之事悉加旌白之
　　刘仲修泉州人崇明簿寛而有惠不事苛察凡第赋役髙下髙下者皆恱之秩满去仕至工部主事
　　唐礼字敬身武康人举贤良方正天顺初知常熟县文雅有为重建子游祠建道爱亭立进士题名碑
　　甘泽字洪济开州人进士任监察御史左迁滁州卫经歴成化元年巡抚刘孜荐陞常熟县知县食正五品俸庄方善建事大着劳绩修学宫城隍庙重建东南二仓造仓畔二石桥四年以事罢
　　邓珙字中闽县人成化初以进士知常熟首诛奸恶以刚果称九年陞南京户部主事
　　龙晋字遵叔吉水人进士授监察御史天顺初改知嘉定县善政甚繁疏呉淞以利田庸绩尤着【晋浚江得石刻于水其文曰得一龙江水通】歴守徽常卒
　　白思明平定人成化初以进士知嘉定县亷能著称三载召为文选主事
　　余金字贡之内江人成化初以进士知长洲郡吏作奸金以理教诫不率者稍加惩艾皆为改行民多讦金不设钩距一以公议裁决无容心焉讦者谓不可欺亦不可犯稍引去其终讼者转诣上司上司曰汝自有贤令毋庸至我其人亦解散徭役丁夫每患为下人颠倒金置手籍黙视始得其平豪夫富子不少假借谢絶请托安守俭节防戒家人甚严不得辄至中门尝见几有纸画数幅乃其子购之他地者悉取焚之十年召为监察御史















　　姑苏志卷四十一
<史部,地理类,都会郡县之属,姑苏志>
　　钦定四库全书
　　姑苏志卷四十二　　　　　明　王鏊　撰
　　宦迹六
　　申公巫臣楚大夫也亡在晋而使于呉教呉以乗车射御驱侵之法使之叛楚寘其子狐庸以为行人呉用其术以伐巢取驾克棘入州来蛮夷属楚者呉尽取之后狐庸聘于晋赵文子问曰延州来季子其果立乎巢陨诸樊阍杀戴呉天似啓之何如对曰不立是二王之命也非啓季子也若天所啓其在今嗣君乎甚徳而度徳不失民度不失事民亲而事有序其天所啓也有呉国者必此君之子孙实终之季子守节者也虽有国不立
　　孙武齐人也以兵法见呉王阖闾阖闾曰可试以妇人勒兵乎曰可乃出宫中美人百八十人孙武分为二队以王宠姫二人为队长使持防令曰前则视心左视左手右视右手后则视背妇人曰诺乃设鈇钺三令五申之于是鼔之右妇人大笑孙武曰约束不明申令不熟将之罪也复三令五申而鼔之左妇人复大笑孙武曰约束申令既明而不如法者吏士之罪乃令斩二队长王观见趣使令止之孙武曰臣已受命为将将在军君命有所不受遂斩二队长以徇用其次为队长复鼔之左右前后跪起皆中防矩绳墨无哗孙武使报王曰兵已整齐维王所用之虽赴水火可也王曰将军罢休寡人不愿观于是王卒以孙武为将破楚入郢威齐晋以显于诸侯武之力也
　　伍子胥楚人也名贠其父曰奢兄曰尚费无忌谗奢于平王王囚奢使谓之曰致汝二子则生不然则死奢曰尚为人仁必来员刚戾忍訽能成大事彼见求之其势并禽必不来使者往员谓尚曰楚召我兄弟非欲生我父也恐脱后生患耳到则俱死何益尚不聴就执员乃奔宋及郑更奔呉到昭闗闗欲执之贠脱走至江江上渔父急渡之既渡贠解劒谢父父不受曰楚法得子胥者赐粟五万爵执珪岂徒百金劒耶贠去乞食至呉因公子光以见王僚说以破楚光沮之贠知光有内志退耕于野后光欲圗僚贠乃进専诸于光以弑僚光立召为行人贠请为三师以肄楚楚出则归楚归则出俟楚敝而后以三师乗之王从之三年贠将兵伐楚六年楚伐呉呉使贠迎撃破之于豫章取居巢九年又伐楚五战至郢昭王出奔初贠亡谓申包胥曰我必覆楚包胥曰我必存之及贠入郢求昭王已出奔乃掘平王墓鞭其尸三百包胥使人谕解贠贠曰吾日暮涂逺故倒行而逆施之也时呉用贠谋破楚威齐晋服越人后越败呉阖闾及夫差立败越越王句践乃厚遗呉请委国为臣贠谏不聴呉伐齐贠又谏亦不聴既而大败齐师益疏贠后四年越王重宝赂太宰嚭嚭日夜为言于呉王贠谏曰越在腹心今得志于齐犹获石田无所用之愿释齐而先越又不聴使之于齐贠临行谓其子曰吾数谏王不用今呉亡矣汝与俱亡无益乃属之齐鲍牧而还报呉嚭谗于王曰员恨计不用常怏怏怨望请早圗之王曰微子之言吾亦疑之乃使人赐贠属镂之劒以死贠告其舎人曰树吾墓上以梓令可以为器抉吾目县东门之上以观越冦之入灭呉也乃自刭死王取其尸盛以防夷革浮之江中呉人怜之为立祠于江上命曰胥山
　　黄歇楚人也游学博闻事顷襄王王卒考烈王即位以为相封春申君赐淮北地十二县后十五嵗歇请献淮北地而封于江东王许之歇因城故呉墟以自为都邑其子为假君王卒李园使人刺杀歇灭其家
