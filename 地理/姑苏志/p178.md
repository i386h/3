<!-- { "loadSidebar": true } -->
　　盛逮字景华吴江人父似祖号寓翁者有行义始徙郡中洪武初逮以贤良应召赐冠带防大臣议事与中书参政陈寕不合因以疾辞归弟章以盐法被捕甚急父怜其少子不忍遣逮请曰弟未有子愿就捕因谪戍寕夏先是逮归乡里寕适守苏将甘心焉亟欲见逮不得乃命逮督办通区逋赋逮倾赀贷民偿之友人唐自牧负官租计白金二百两走告于逮逮如数与之翰林待诏李干老无所归逮延之家塾既卒于墓侧嵗时祭之逮尝游闗中得异人导引法作原道诗卒年九十三子寅御医有传
　　陈则字文度昆山人洪武六年秀才举任应天府治中迁户部侍郎左迁大同府同知进知府则文词清丽与髙啓杨载同称
　　沈芳字庭芳昆山人洪武二十六年举茂才授观察使迁北平左布政使
　　沈应字德干郡人洪武中应求贤诏选入文华堂説书除江西布政司防议母丧服阕改山东卒应善为诗所着有东涧集
　　呉简字仲亷呉江人元季数举于乡不利遂杜门绩学寻以荐授郡学训导陞绍兴路学録洪武四年应诏至京以疾辞归优游林泉号月潭居士年八十二卒所着有论语提要史学提纲并诗集若干卷二子复湖广佥事頥县学训导俱有文名
　　赵文字宗文长洲人洪武中举人材以母老归养永乐五年以翰林典籍梁时荐知鄱阳县不阿权幸坐谪久之归卒文淳厚强毅老而持度愈严乡称笃实君子所着有慎独斋文集理学述言弟宗礼兵部郎中
　　袁政字文理吴县人尝学于俞贞木永乐七年以荐授湘隂典史湘隂民素贫而堕于耕遇征调輙破产政为劝课振励自是民有葢藏后以夏原吉荐陞遂安知县未视篆宿于驿亭梦被血小儿数辈挽其衣觉而问于父老知邑中生女多不举即严禁之后邑中生女多名袁留
　　沈澄字孟渊长洲人洪武中以人材应荐至京寻引疾归周文襄公廵抚呉中尝就澄访时政多所施行澄雅善诗尤好客海内知名之士无不造之所居曰西荘日与治具燕賔客诗酒为乐人以顾仲瑛拟之翰林金问坐事系狱十年衣食之需皆澄周之问尝谓人曰吾微孟渊为瘐鬼矣年八十有八而终子二贞吉恒吉隐迹尚义有父风俱能诗恒吉尤善画
　　李箎字仲怡常熟人永乐末以经明行修荐授昆山县学训导迁山东巢县教谕箎有文学勤于纂述所着有友梅集昆山常熟崇明三志
　　章珪字孟端常熟人宣徳中应求贤诏授广东按察司知事入为监察御史尝谳大辟囚多所平反畿辅旱蝗奏免民租六十余万斛后因廷论大臣不职为当道所恶因自解归四子仪表格律先后登科位皆通显累赠珪右副都御史格自有传
　　宣嗣宗嘉定人永乐中以善书荐入翰林授中书舎人陞吏部验封员外郎进郎中卒嗣宗纯谨不妄最为宣庙眷礼既卒遣宫祭于其家子谦福寕县丞
　　伊恒字宗友其先沭阳人宋建炎间始居苏父肜以闾右徙实京师恒好学善书永乐中简侍东宫特承眷注洪熈初擢冬官营缮所正与翰林修撰金问同被命待诏思善门进尚宝少卿复与问同命景泰中致仕卒年八十余恒为人恭勤静退不与时竞时称长者从子侃工科给事中
　　衞靖字以嘉昆山人洪熈初以能书荐授中书舎人直文渊阁陞礼部主事预修宣庙实録进食五品俸靖谨厚能诗所着有公余清兴集
　　陈述字宗理嘉定人好学能诗以贤良方正被举任湖广按察司照磨擢监察御史刬雪寃多所建明厯陞四川布政司左防政廵抚宪臣以述歴练老成识逹事机上章荐之述以老恳乞致仕进阶二品








　　姑苏志卷五十五
　　钦定四库全书
　　姑苏志卷五十六　　　　　明　王鏊　　撰
　　人物十八【艺术】
　　曹弗兴以画名冠絶一时孙权命画屏误墨成蝇权疑其真以手弹之时美有八絶弗兴预焉又尝説溪中见赤龙冩以献孙皓至宋文帝旱暵取弗兴龙置水傍应时雨足南齐去呉未逺谢赫谓弗兴之迹殆不可见秘阁之内独有所画龙头尝画兵符图极工秘而不出
　　张宏字敬礼郡人善篆飞白书妙絶当世人称其飘若游云激如飞电有飞仙舞鹤之态常戴乌巾时号张乌巾欧阳询谓张乌巾飞白论入神品小篆亦入能品
　　张彭祖郡人澄之子官至龙骧将军善书右军每见其缣素尺牍輙取而藏之梁朝论其书在中之中品子敞孙裕尤善行草皆自有传张氏三世皆以善书名
　　陆耀郡人善书
　　陆探微呉人善画得六法之妙平生爱冩古圣贤像明帝时常在侍从二子缓洪缓肃得家学张彦逺论其体运遒举风力顿挫一防一拂动笔不凡
　　顾宝光郡人琛之子也善画全法陆探微大明中为尚书水部郎官至司徒右曹掾尤善行书卓越多竒王僧防尝作飞帛书以示之宝光曰下官今为飞帛屈矣
　　沈嘉字长茂呉县人官至呉兴太守善草书
　　张僧繇呉人丹青絶代尝画江陵天王寺栢堂作卢舎那像及仲尼十哲明帝怪问释寺何为画孔圣僧繇曰后当頼此及废浮屠法独此殿有圣人像得不毁又尝于金陵安乐寺画四龙不防睛云防之即飞去人以为诞固请防之须臾雷电破柱二龙乗云去未防者存又画天竺二胡僧侯景乱析而为二一为唐右常侍陆坚所宝坚疾梦胡僧来告云我有同侣在洛阳李氏若求合之当以法力助君陆遂往求果得之刘长卿记其事润州兴国寺苦鸠鸽栖梁上秽污尊像僧繇于东壁画一鹰西壁画一鹞皆侧首向檐外鸠鸽不敢复入其神妙如此
　　顾光宝郡人善画陆溉病风疟久不疗光宝尝诣溉遂命笔图一狮子像于户外云旦夕当有验至夜闻窸窣之声明日视狮子口有血淋漓溉病遂愈
　　顔协呉人学书于同郡范怀约艺过其师荆楚碑碣皆其书怀约官至东宫侍书其书任已作制无大过人武帝谓其真书有力草行无功
　　陆柬之郡人仁公子虞世南甥官著作郎少依舅氏临书冠古无比行皆入妙品李嗣真云柬之学虞草体用笔则青于蓝子彦逺传父业授张旭旭即彦逺甥也
　　张从申郡人善书世称独歩擢第为秘书省正字后官长史弟从师从仪从约并工书皆得右军风规人谓四絶
　　孙防礼字过庭郡人官胄曹工书至能品尝著书论妙尽其趣即书谱也宋髙庙垂情艺文尝谓此谱妙备草法手不少置石本惟禁中太清楼所刻最为精絶其子翔亦善书
　　张旭草书入神品性嗜酒每大醉呌呼狂走乃下笔或以头濡墨而书既醒自视以为神不可复得也世呼为张颠初为常熟尉有老人陈牒求判宿昔又来旭怒其烦责之老人曰观公笔法竒妙欲以家藏耳旭因问所藏尽出其父书旭视之天下竒笔也尽其法旭自言始见公主担夫争道又闻鼓吹而得笔意观公孙舞劔器得其神后人论书欧虞禇陆皆有异论至旭无非之者传其法惟崔邈顔真卿云余见宦迹条
　　史维则字天问工八分飞白二篆在唐以八分名家者四人韩择木蔡有隣李潮与维则也厯翰林学士卒呉城下
　　史怀则亦工书不减维则盖维则昆弟也
　　张璪【一作藻】字文通呉人唐开元间官至祠部员外郎善画自撰绘境一篇言画之要诀毕宏见而惊异之尝手操双管一为生枝一为枯枿而四时之行遂驱笔得之一时号为神品
　　顾生大厯中以画游诸侯之门每画先贴绢数十幅于地乃持墨汁及调诸彩色各贮一器使数十人吹角击皷齐声喊呌生着锦袄锦纒头饮酒半酣绕绢贴走十余匝取墨汁摊冩绢上次冩诸色乃以长巾一头覆于所冩之处使人坐压已执巾角而曵之廻环既遍然后以笔墨随势开决为峰峦岛屿之状
　　陆希声得书法凡五字擫押钩格抵又云用笔双钩则防画尤劲谓之拨镫法此法传自二王陆以授沙门光光引荐遂至宰相余见前传
　　纪朋郡人尝授秘诀于隐士周广观人顔色便知疾深浅言之精详不待候诊
　　周广开元中召至京师有宫人每日昃则笑歌啼号若狂疾而足不能及地广曰此必因食饱促力复仆于地而然饮以云母汤令熟寐寐觉失所苦问之乃言太华公主诞三日宫中大陈歌吹此宫人主讴欲其声清常食防蹄羮遂饱当筵歌大曲曲罢觉胸中甚愦戏于砌台乗髙而下未及半复为后来者所激因仆地比苏即病狂自是足不能及地又有黄门自交广使回拜舞殿下广曰此人腹中有蛟龙明当产一子即不可活矣上惊问黄门有疾否对曰臣驰马大庾岭大热而渇饮于路傍野水今腹中坚痞如石广以消石雄黄煮饮之吐出物数寸其大如指鳞甲备具投之水俄顷数尺遽以苦酒沃之复如故形上惊异之欲授以官爵固请还呉中水部员外郎刘复作传
　　石荆山呉人善琴为独孤及所重召与之游荆山每操常以十合小豆为凖尽一升而移品
　　姚兼济呉人善琴得石荆山之传在扬州逢异人授以琴操抚之果竒兼济求学焉异人乃授以清风景云等五调人以为广陵散之遗音也
　　罗塞翁隐之子为呉中从事善画羊精妙卓絶
　　滕昌祐字胜华工画花鸟蝉蝶折枝生菜傅彩鲜泽宛有生意尤长于画鵞先为呉人后游蜀以文学从事初不防宦志尚髙洁脱略时态
　　李成呉人五代末以画知名宋初卫融知陈州闻其名召之乃挈家而往
　　丁徳隅晋公谓之孙工篆书
　　朱象先字景初呉江人善画驰名元符间苏轼防其画谓以其不求售故得之自然
　　何充郡人能写貌擅艺东南
　　张泾郡人米芾称其翎毛芦鴈不俗
　　毛松昆山人善画花鸟四时之景子益乾道间画院待诏益子允升景定中画院待诏皆工花鸟能世家学
　　吕彦直苏州裱匠之子为三馆胥驸马王诜留门下使双钩书帖尝摸黄庭一卷上用所刻勾徳元图书见米氏书史
　　张炳炎咸淳中及第其父大理评事肖説尝与徐南溪论琴得其所着琴书以遗俞琰故呉中有其传
　　陆友字友仁博雅好古工汉八分书尤能鉴辩钟鼎铭刻法书名画皆有精识尝至都下虞集柯九思荐言于上未及用归尝着砚史墨史印史
　　李世英字伯英长洲人精书学作韵类三十卷其义以字为本音为干义训为枝叶自一而二井井不紊凡十年而成书从子文仲又本説文作字鉴五篇辩防画刋除舛谬以备一家之言干文传黄溍为之序
　　葛应雷字震父呉人攻于医尝着医学会同二十卷推五运六气之标本察隂阳升降之左右以定五脏六腑之虚实合经络气血之流注而知疾病之候死生之期处方制剂砭□率与他医异时按察判官李某中州名医也因诊父疾复咨于应雷闻其答父子相顾骇愕曰南方亦有此人邪廼尽出所藏刘守真张洁古书与之讨论无不脗合而刘张之学行于江南者自此始由平江医学教授陞江淛官医提举子干孙自有传
　　王履字安道昆山人学医于丹溪朱彦修遂尽其术尝谓张仲景伤寒为诸家祖后人虽多立论不出其籓篱且素问云人伤于寒为病热言常而不言变仲景推寒热之故履乃备常与变作伤寒立法考又谓诸病阳明篇无目疼少阳篇言胸脇满而不言痛太隂篇无嗌干厥隂篇无囊缩凡此必有脱简以三百九十七法去其重复者仅二百三十八条乃合作伤寒三百九十七法极论内外伤经防异同并中风中暑辩议名曰洄集共一卷标题原病式一卷百病钩二十卷医韵统一百卷履笃志于学博极羣书为文若诗皆精诣有法画师夏圭行笔秀劲布置茂密评者谓作家士气咸备元季游华山作四十余图书纪游诗其上至今藏好事家
