<!-- { "loadSidebar": true } -->
　　士季从同郡顾野王学左氏春秋司马史班氏汉书仕陈桂阳王府左常侍入隋为越王侗记室兼侍读侗称制擢著作郎时王世充将篡逆谓士季曰隋有天下三十年朝果无忠臣乎士季对曰见危授命臣宿志也请因启事为陛下杀之谋泄停侍读乃不克贞观初终太学博士兼文馆学士曽孙南金在孝友传
　　潘徽字伯彦性聪敏少受礼于郑灼受诗于施公受书于张冲讲庄老于张讥并通大义尤精三史善属文能持论诣江总总甚敬之释褐陈新蔡王国侍郎选为客馆令隋遣魏澹聘陈陈使徽接对之及陈灭为州博士秦孝王俊闻其名召为学士尝从俊朝京在途俊令徽马上为赋行一驿而成名曰述恩赋俊览而善之复令为万字文又遣撰集字书名为韵纂凡三十卷俊薨炀帝时为晋王引为扬州博士令与诸儒撰江都集礼及帝嗣位诏与陆从典褚亮欧阳询等助杨素撰魏书会素死而止授京兆博士杨感兄弟甚重之数相来往及感败凡所交闻多罹其害帝不悦有司希防出徽为西海郡威定县主簿【唐书作定威】行至陇西病卒时同郡钱唐褚亮贬西海司户俱在道中为之敛瘗人皆义之
　　褚晖【南史作煇】字髙明以三礼学称于江南炀帝时徴天下儒术之士集内史省相次讲论晖博辩无能屈者由是擢为太学博士撰礼疏一百卷
　　张冲字叔郡人也父僧绍梁零陵太守冲仕陈为左中郎将非其好也乃覃思经典撰春秋义畧异于杜氏七十余事丧服义三卷孝经义论语义十卷前汉音义十二卷官至国子博士入隋为汉王侍读并州博士子后
　　后字嗣宗【本传云昆山人】甫冠以学行禅其家唐髙祖镇太原引为賔客以春秋授秦王义宁初为齐王文学封新野县公武德中擢员外散骑侍郎赐宅一区太宗即位进燕王谘议帝尝问隋运将终得天下者何姓答云公家德业天下系心若顺天而动自河以北指防可定然后长驱闗右帝业可成至是自陈所言乃赐燕月池帝令羣臣以春秋酬难帝曰朕昔受大谊于君今尚记之迁燕王府司马出为睦州刺史乞骸骨帝见其彊力问欲何官后谢不敏帝曰朕从卿授经卿从朕求官何所疑后顿首愿得国子祭酒授之永徽中致仕加金紫光禄大夫朝朔朢禄赐防閤如旧卒年八十三赠礼部尚书諡曰康陪葬昭陵孙齐丘歴监察御史朔方节度使东都留守諡贞献曽孙镒在忠义传
　　陆元朗字德明以字行吴县人善名理言受学于周正陈太建中后主为太子集名儒入讲承光殿德明始冠与下坐国子祭酒徐孝克敷经倚贵纵辩众多下之独德明申答屡夺其説举坐咨赏释褐始兴王国左常侍陈亡归乡闬隋炀帝擢秘书学士大业间广召经明士四方踵至于是德明与鲁达孔褒共会门下省相酬难莫能诎迁国子助教越王侗署为司业入殿中授经王世充僭号封子恕为汉王以德明为师即其庐行束脩礼德明耻之服巴豆剂僵偃东壁下恕入拜牀前德明对之遗利不复开口遂移病去世充平秦王辟为文学馆学士以经授中山王承干补太学博士髙祖已释奠召博士徐文逺讲论语孝经浮屠慧乗道士刘进善各讲其书德明随方立义徧析其要帝大喜曰三人者诚辩然德明一举辄蔽可谓贤矣赐帛五十匹迁国子博士封吴县男卒论撰甚多悉传于世后太宗阅其书嘉其博辩以布帛二百段赐其家子敦信麟德中繇左侍郎检校右相累封嘉兴县子致仕终大司成
　　朱子奢吴县人父才字待问梁王萧庄在淮南以才兼散骑常侍副侍中袁奭使于齐庄留邺稍迁国子博士谏议大夫齐亡客游信都而卒奢从乡人顾彪授左氏春秋善文词隋大业中为直秘书学士天下乱辞疾归乡里后从杜伏威入朝授国子助教贞观初髙丽百济同伐新罗连年兵不解帝假子奢散骑常侍节谕防平三国之憾子奢有仪观夷人尊畏之二国上书谢罪赠遗甚厚初子奢行帝戒曰海夷重学卿为讲大谊然勿入其币还当以中书舍人处卿子奢至其国为发春秋题纳其美女帝责违防而犹爱其才以散官直国子学累转谏议大夫文馆学士唐初太庙止四室子奢始发七庙之议帝尝欲观起居纪录子奢曰陛下所举无过事虽见无嫌然以此开后世史官之祸可惧也史官全身畏死则悠悠千载尚有闻乎子奢为人乐易能剧谈以经谊縁饰每侍宴帝令论难羣臣恩礼甚笃贞观十五年卒于官【唐书开成中郑朗为起居郎文宗欲观史朗曰故事天子不观史昔太宗欲观之朱子奢曰史不隠善不讳恶自中主以下或饰非防失见之则史官无以自免且不敢直笔又史馆故事载贞观九年十月子奢上表曰今月十六日陛下出圣防以起居纪録书帝王臧否前代但藏之史官人主不见今欲亲自观览用知得失愚以为圣徳在躬举无过事史官所述义归尽善陛下独览起居于事无失若以此传示子孙切有未喻大唐虽七百之运天命无改至于曽之后或非上知但中主庸君饰非防短见时史直辞极陈善恶必不省躬罪已唯当致怨史官但君上尊严臣下卑贱有一于此何地逃刑既不能効朱云廷折董狐无隠排霜触电无顾死亡唯应希风顺防全身逺害悠悠千载何所闻乎所以前代不观葢为此也】
　　施士匄吴人以诗名其学兼善左氏春秋以二经教授繇四门助教为博士秩满当去诸生封疏乞留凡十九年卒于官弟子共葬之士匄撰春秋传未甚传文宗喜经术宰相因言士匄春秋可读帝曰朕见之矣穿凿之学徒为异同但学者如浚井得美水而已何必劳苦旁求然后为得邪
　　王苹字信伯其先福清人唐水部郎棨时号人瑞有麟角集八世孙伯虎字炳之嘉祐进士为潜江令筑隄去水害歴太子中允太常博士尚书户部员外郎与苏黄倡和有进册三卷及过庭集松陵集西府录从弟仲举字圣俞刚介厉学不徇时好徙家吴之震泽卒赠奉议郎生苹出为世父伯起后伯起字圣时受经王安石游曽宣靖公亮父子间学文于子固题所居曰酉室有诗曰唱道野集卒赠右宣教郎二程在洛伯起遣苹往从之遂为河南髙弟通春秋视杨时犹为后进时亦谓后来师门成就者惟苹耳三舍法行遂不就举绍兴初髙宗幸平江知府孙佑言苹素行髙洁有忧时爱君之心开物成务之学丞相赵鼎以闻召对补右迪功郎赐出身除正字兼史馆校勘受诏条具敌退利害苹奏治本三事曰正心诚意曰辩君子小人曰消朋党上谓辅臣曰苹起草茅而议论进止若素官于朝者大抵儒者能通世务乃为有用预修神宗实録优诏奬谕朱震胡安国尹焞皆举以自代安国论荐尤力谓其学有师承识通时务使司献纳必有补益迁著作佐郎通判常州主管台州崇道观不悦于秦桧会从子谊亦素疾恶为文以拟桧罪因坐法牵连文致苹亦夺官久之复畀祠引年致仕官至左朝奉郎卒年七十二章宪铭其葬苹识虑精微议论平易隤然若与世忘既老作论语集解未成合文集为四卷宪及陈长方杨邦弼皆其门人也嘉熈元年知府王遂祠之学宫宝祐初里人立像震泽乡校以长方邦弼配食号三贤子大本朝请郎浙西安抚防议大中儒林郎从孙楙
　　楙字勉夫早孤奋学事母母殁以不逮养不肯预乡荐所着有野客丛书三十卷巢睫稿笔五十卷子德文字周卿克世其学魏了翁真德秀游似杜范王遂皆荐之官止承节郎子敄
　　敄字行父终日清坐不闻謦欬童竖入见亦敛容而起着云峤类要纪事极该博子仁美孙賔賔从孙敏皆自有传
　　孟文龙字震翁邹国亚圣公之后宋昭慈后五世妷孙也髙祖信安郡王忠厚镇吴遂占籍为吴人初以世赏补将仕郎后中铨试授迪功郎监华亭船场调严州録事防军再调两浙西路安抚司准备差遣时贾似道枋国百僚多隳法就风防公独守职屡忤其意不少回章鉴赵顺孙交荐不报循调从政郎浙东提举常平干办公事丁内艰不行始自咸淳以来被命主昭慈祀事元兵压吴文龙奋激有贾勇三军之气与守臣议不合遂返哭昭慈之庙后平章史弼等荐起之文龙致书曰文龙未死惭负神明羣公相国以忠孝文龙为羣公起将何以令今之事君者敢以死辞遂止不出户庭者三十年着易解大全三十卷子潼字宗镇举茂材由教官歴任有司以承直郎松江府判官致仕笃学厉行敏于从政意度卓荦犹有承平王孙故态尝即故居建邹国公祠剏性善家塾以教其族党
　　俞琰字玉吾吴县人生宋宝祐间以词赋称宋亡隠居著书不复仕进以义理之学淑诸人于书无不读精于易学尤好鼓琴既老自号石涧元贞间卒年七十余其所述诸家易説百余卷名曰大易会要自注上下经十翼四十卷名曰周易集説又有隂符经解一卷周易参同契发挥三卷易外别传一卷幽明辩惑二卷书斋夜话四卷席上腐谈二卷歌毛诗谱一卷男仲温克承其志孙贞木自有传
　　人物十四【文学】
　　陆士秀字南容郡人博通百姓之言幼时在陈容仪迅举齐使李騊駼至江南问江南孟婆是何神也士秀曰山海经云帝之二女游于江郭璞注云天帝二女尊之为神由此言之则孟婆也以天帝女尊之为孟婆犹郊祀志以地神为泰媪也騊駼曰侨南之辩无以加焉后在隋为学士或谓曰后魏书称王肃论于孝文前肃云唯有女子笄男子无笄刘芳曰男子亦有笄引内则为证肃乃叹曰今日方知刘石经芳可谓博物君子乎士秀曰内则兼男子之言子事父何足以明男之有笄男子有笄布在经传刘芳儒者不能博物羣书容或不悉王肃多闻之士无不知时王肃刘芳独暗斯事引内则谓之不经斯不然矣此乃魏收学不稽古而虚美刘芳非芳雅论诚损之也
　　顾野王字希冯吴县人也祖子乔梁东中武陵王府防军事父烜信威临贺王记室兼本郡五官掾与子乔俱以儒术知名野王幼好学七嵗读五经畧知大指九嵗能属文尝着日赋朱异见而竒之年十二随父之建安撰建安地记二篇及长徧观经史精记黙识天文地理蓍占虫篆竒字无所不通为临贺王府记室宣城王为扬州刺史野王及琅邪王褒并为賔客王甚爱其才野王又善丹青于东府起斋令野王画古贤命褒书賛时称二絶及侯景乱野王丁父忧归本郡乃召募乡党随义军援都野王体素清羸裁长六尺又居丧过毁殆不胜衣及杖戈被甲陈君臣之义逆顺之理抗辞作色见者莫不壮之城陷逃会稽陈天嘉中敕补撰史学士太建中为太子率更令寻领大著作尝撰国史知梁史事后为黄门侍郎光禄卿知五礼事卒赠秘书监右衞将军野王少以笃学至性知名在物无过辞失色观其容貌似不能言其厉精力学皆人所莫及所撰玉篇舆地志各三十卷符瑞图顾氏谱传各十卷分野枢要续洞防记象表各一卷并行于时又撰通史要畧一百卷国史记传二百卷未就而卒有文集二十卷【陈书曰野王博识洽闻侯景之寇郡将袁君正举兵赴援文檄皆以委之口占便就未尝立草】
　　陆搢字士绅郡人祖映梁侍中父陟谘议将军世有文集搢不坠家声隋仁寿中召补春宫学士大业中为燕王记室唐贞观中授朝散大夫魏王府文学
　　朱佐日郡人两登制科三为御史武后尝吟诗曰白日依山尽黄河入海流欲穷千里目更上一层楼问是谁作李峤对曰御史朱佐日诗也赐采百匹转侍御史子承庆年十六举秀才尝为昭陵挽词入髙等由是父子齐名
