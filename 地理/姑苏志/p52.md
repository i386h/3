<!-- { "loadSidebar": true } -->
　　云章亭在旧凝香堂西南绍兴三十一年洪遵命名有仁宗赐陈经飞白书端敏寳文阁佛字石刻奨谕陈经勑赐丁谓诗及髙宗书千文【真宗御制赐平江军节度使丁谓诗序卿黄阁同寅实彰于尽瘁碧幢临镇方属于报功言当入谢之辰特赐褒贤之作今成七言四韵诗一首赐新授苏州节度使丁谓依韵和进诗云懿辞硕画播朝中造膝询谋礼遇丰文石延登彰顺美髙牙前导表畴庸书生仗钺今尤贵旧里分符古罕逢昼锦买臣安敢比黄枢早日接从容谓次韵和进云白麻初降紫宸中簮组相惊帝泽丰骤陟将坛知运偶久尘台席愧材庸桑榆便觉人间别旌防犹疑梦里逢已是都城耸荣观更颁天唱耀戎容又赐御诗序卿名藩出莅虽极于倚毗文陛言辞良多于眷注特示宠行之什用増方面之荣今成五言十韵诗一首赐苏州节度使丁谓依韵和进诗云践厯功皆着谘询务必成懿才符曩彦佳器贯时英俾展经纶业旋陞辅弼荣嘉亨忻盛遇尽瘁罄纯诚均逸明恩洽畴劳茂典行白麻三殿晓红斾九衢平虽辍凝严任尤増倚注情拥旄辞帝阙顿辔望都城风景髙秋月烟波几舍程想卿懐感意常是梦神京谓次韵和进云叨窃逢嘉会孤单荷曲成髙车陪上宰宻座厠羣英步武清华地优游侍从荣勤劬期薄効忠谨誓明诚方畏官箴失俄惊宠命行冒恩心易感恋圣意难平未副宵衣念宁安昼锦情摇摇千里棹眷眷九重城茜斾辉登路琼章耀去程子牟牵望处金阙玉为京谓跋云臣谓材用无取声猷不扬徒以遭遇盛明忝冒荣宠掌邦计参国政一纪于兹赞皇仪相盛则百礼斯举位重逾量恩深积忧盖早负官箴久妨贤路或骤掇物论则大辜圣知优退是希陈露未暇去年秋九月甲辰忽奉制命遥登将坛进崇秩于上公建髙牙于故里君亲竒遇臣子殊荣授命之初便殿赐对天语抚劳睿防温宻至感至恋且拜且泣十一日复对于宣和门赐御制入谢日七言四韵诗一首十九日朝辞于长春殿赐御制宠行五言十韵诗一首皆俾和进丹文緑字亲奉于紫清云笈芝函颁流于衡泌簪缨耸观油素腾芳璧日九华但圆首以拭自薫弦六变罄方舆而恱心期大播于玉音敢尽刋于金字苏台粤壤钟阜名区并谨歳时永昭盛美大宋天禧元年歳次丁巳正月二十六日推诚保徳翊戴功臣金紫光禄大夫检校太尉使持节苏州诸军事苏州刺史充平江军节度苏州管内观察处置堤堰桥道等使知升州事兼御史大夫上柱国济阳郡开国公食邑三千五百户食实封一千二百戸臣丁谓】戒石铭刻石在防事南铭即宋太宗书孟防令箴内四语也郡县皆同
　　山隂堂景祐中张亿建
　　瞰野亭见山阁皆蒋堂建
　　按武堂至和中吕居简建
　　射台嘉祐中蔡抗置
　　飞云阁治平中裴煜立
　　介轩熙宁间韩朴植怪石于便防后榜以是名月台在城西北隅元丰中晏知止葺故亭于上改称云
　　涌泉亭洗马池祥符图经云在州衙内
　　北轩在郡宅后寳祐五年重建于木兰堂后东庑扁曰听雨西曰爱莲【梅摰北轩欹枕诗苦无勤瘁补台纲西院西头冷峭房今日铃斋一欹枕清风不敢傲羲皇】
　　介庵在木兰堂南凌云台下庆厯八年梅摰建并作铭后庵入通判东防久亦废而铭石尚在【介庵铭并序表署西北有堂曰木兰堂之南有台曰凌云灌木骈生其上台下有故园废洞址在焉予因访陈迹通其塞而庵之惜乎孑孑立一隅中无长物入之者志意敛然思有所守宜介其名而铭之庵非广居介不兼济有守退公杕而独诣心渊坐澄黙与真契呜呼公怒贼私不迁而霁私欲蠧公不萌而制世纷万殊浩乎亡际何以靖之曰思无邪一言以蔽庆厯八年九月二十五日尚书户部贠外郎知苏州军州事梅挚立】防莲堂在木兰堂东旧芙蓉堂也至和初吕处约以防莲花开易名【杨备防莲仙影面波光翠盖摇风红粉香中有画船鸣鼔吹瞥然惊起两鸳鸯】
　　防门绍兴元年胡松年建榜以平江军额【徐琛书】元称为仪门
　　待班亭二在谯楼城下东西相向绍兴廵幸时草创更衣亭二在东西朶城之阳亦绍兴所剏扶春池光亭后酴醾洞也绍兴二年沈揆命名并书
　　防瑞堂元称西斋绍兴十四年王防建绍熙元年长洲有瑞麦四岐及后池出防莲袁说友葺旧斋表以是名嘉定十三年乂改思政寳祐中作新堂旧称并废【范成大双瑞堂记维绍兴初元夏四月吴郡袁使君为政之再阅月也长洲之彭华乡以瑞麦献乂三月木兰后池以瑞莲献麦两岐巳坚栗可刈岐间复出新苗五枝青葱且秀且实后十日又岐于新苖之半亦秀实如前按瑞麦图自两岐至九岐者有矣未闻枯茎之稊一再重出青黄殊色而三頴俱茂有生生不穷之意盖创见云莲则共蔕异花连理并秀丰腴适相当亦竒产也吏民欢喜谓造物者效珍发祥工深巧妙非贤使君孰能致此又谓使君辱临吾州政尔暖席而嘉瑞輙应何其速邪余闻神人精祲之交其迹固相絶逺一念感通则和同无间直瞬息顷尔固未可速计也方使君持节按刑时以柱后恵文防郡县弗防官吏絫足立逐捕剧贼血其鲸鲵风采烈于秋霜朝廷第最课进直中秘书就牧此邦吴人憺其威名相与屏气惕息使君一日过范村从容为余言向吾以衣绣持斧为职知饬法鉏奸而已今为郡守号称民父母当有恻怛之爱拊摩惸鳏若乳保之于赤子使百姓知吾此心庶几有不忍欺者虽蒲鞕且弗愿用况于桁扬敲朴乎余矍然起贺曰公此心当与天通人固未能尽知神者其知之矣阅时亡几而叶气薫翔被于珍物岂非一念之感如鼓应桴有不疾而速不召而至欤是歳秋大熟政成人和庭讼稀简郡廓无事曩之蕲望于民者皆如本指益知祥应之不虚于是部使者暨府县之宾佐皆尽图以传赋诗以相唱醻犹谓未足传久逺且春秋有年大有年皆以喜书今兹乐歳善収瓯窭污邪无不满望二瑞实兆其祥尤不可以弗识乃以防瑞名郡之东堂余又为原其所以致祥者为之记因以附见有年之喜亦春秋之遗意焉使君名说友字起岩建阳人嘉平日石湖范成大记】
　　四照亭在郡圃东北绍兴十四年王防为屋四合各植花石随时之宜春海棠夏石榴秋芙蓉冬梅绍定中废【负暄野録云庆元中赵不囏会客问名亭所自铜陵主簿姚行简对曰山海经云招摇之上其花四照华严经云无量宝树普荘严华醈成轮光四照又云光云四照常圆满今亭四面见花故以此名赵称赏赠遗甚厚】
　　颁春宣诏二亭绍兴十四年王防建知信州吴説书额傍有东西二井亭乾道四年姚宪建
　　坐啸斋在四照亭南绍兴二十七年蒋璨建并书额思贤亭在旧木兰堂之左池光亭西以祠韦应物白居易刘禹锡三刺史后改曰三贤堂绍兴二十八年蒋璨重建三十二年洪遵益以王仲舒范文正公像复更曰思贤堂嘉定十四年綦奎再新之又于堂北剏白桧轩【仲并撰三贤堂记绍兴二十八年春敷文阁待制阳羡蒋公之镇呉门也既期年矣治最上闻帝用褒宠民安初政郡以无事公唯益勤不懈事有关于风教纎悉必举前人遗踪胜防以次复焉思以前政信安孟玉之意尝捐金欲兴三贤堂祀唐左司即中曰洛阳韦公太子少傅曰太原白公太子宾客曰中山刘公皆尝牧此邦者邦人尊之曰三贤曩歳为堂以祀之毁于兵火垂三十年邦人念之叹息公访其遗基得于郡治故木兰堂之左攘剔榛翳抡材庀工百姓不知僚属皆乐从也绍兴辛酉堂成制度古雅不陋不奢称三贤之居中塑其像以次位置于堂南向东上并尝一再从公过焉公曰其为我记歳月固辞不获并毎独怪唐史如文艺儒学循吏三传几二百人韦公法当处一焉乃独不为立传亦史册之遗恨也惜哉公正元初由左司郎得郡于此清徳临民民乐其政暇日宾礼名流与之酬唱于时白公客游郡下盛称公风流雅韵播于呉中至有诗仙之目自以不得与公逰宴为不满已而罢郡寓永定僧庐覊旅萧然欲求田课耕而未得毎端居焚香扫地而坐清风峻节可想而知其后白公自杭移苏实寳厯初元也首以公郡宴诗镵之石酷爱慕之毎自谓不及韦公大防可见于此史不传不得不致详焉若白与刘行事始终则有本传在二公共生大厯壬子歳真軰行也晩益相厚世谓刘白白之去郡刘以诗遗之有十万戸婴儿啼之句虽三代遗爱何以加焉后六七年当大和中刘亦继来乗郡荒疫之余抚摩安辑免民于转徙文宗锡服以宠之白公时在河南犹以诗为刘贺三贤平时道义相先分相好诚相与也而文声政绩兼优并着且俱为有意于民者名藩巨屏得一师帅吾民幸矣廼接踵来临歳月末逺声名风采炳乎其辉一时盛事他郡所未有也去之三四百歳邦人懐慕之不衰宜哉公复振起而一新之是将传之愈久而愈无穷也蒋氏代以儒学显至公而守兹土者三世矣公少受知于世父枢宻太师魏公翰墨篇章悉有家法晩逢明天子擢登法从处剧以简中扃湛然到郡今逾年矣锄荒植废皆如此堂未易一二书也并闻元祐中魏公帅南海郡人绘前刺史呉公隠之宋公景而下八人筑室以祠之魏公阅图籍所载又得滕公脩王公林合前八人者号十贤各为之赞叙公今新斯堂也视十贤之举盖不谋而契益知公之心真魏公之心哉敢并书以告来者五月庚申朔左朝奉郎前差通判信州军州主管学事江都仲并记广平程绍祖书范成大撰思贤堂记吴郡治故有思贤亭以祠韦白刘三太守更兵烬久之遂作新堂名曰三贤其四年当绍兴辛巳鄱阳洪公始益以唐王常侍本朝范文正之像复以旧之名亭者榜焉先是公以歳五月来临吾州繇州南鄙望洞庭畧具区观三江五湖之吐呑涛波防天旁无边垠而石隄截然浮于巨浸之上若有鬼神之扶倾鲸鼇背负而涌以出也暮夜人语马嘶匈匈不絶公固已语其人思常侍之功矣周览原田而相其沟防东南之播于江东北之委于海者脉络酾通堙芜涤涂夏旱易以陂潦水时至不能齧渚涯以决污邪荒寒化为麦禾起景祐迄兹歳无大浸于是公又曰非文正范公之勤其民者乎而参石记竹书之传详两贤行事尚什百于此韩退之铭知言碑王之墓隧谓治苏最天下盖遗册廑存于一隄其变灭无攷者不知几也文正自郡召还遂参永昭陵大政徳业光明为宋宗臣通国之诵曰文正公而不以姓氏行焉韦白刘之余爱邦人既已爼豆之语在旧碑尚矣王范风烈如此且有徳于吴宜俱三贤不没以为无穷之思此堂之所为得名者尝谓士才高必自贤位高或不屑其官世通患也防公忠宣之子擢博学宏词第一名字满四海余二十年既入翰林为学士未几自列去甫及里门制书以左鱼来矣邦人度公且上朝谒莫能久私公也然始至之日咨民所疾苦退然不自居其智能亟从掌故吏访诸贤之旧图画髣髴想见其平生公既以道学文章命一世顾有羡于五君子者意将迹其恵术讲千里之长利以膏雨此民彼憧憧徃来眎桑防趣舍人装者虑安肎出此夫才髙而不自贤位高而滋共其官盛徳事也斯堂法应得书会公使来属笔纪歳日成大世占名数西郭乐其州多贤守令之不歉于古也文正公又吾东家丘焉窃愿诧斯堂以夸隣邦以为邑子荣乃不辞而承公命八月既望州民左从事郎范成大记并书】
　　东斋【又呼草堂】高宗驻跸燕射于此绍兴三千年朱翌新之为天临堂会去任隆兴间沈度乃更名复斋绍熙三年沈揆又改思政堂自书扁
