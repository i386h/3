<!-- { "loadSidebar": true } -->
　　赵磻老字渭师东平人居呉江黎里孝宗朝以书状官随范成大奉使金国成大荐之擢正言乾道八年以右通直郎知楚州入为太府寺丞复由两浙转运副使知临安府除秘阁修撰权工部侍郎
　　汤璹字君宝本浏阳人淳熈中第进士与王容易祓号长沙三俊调徳安府教授除太学录光宗内禅议修防安宫太上重于迻御璹贻书赵汝愚引唐武徳九年八月甲子太宗即位于东宫显徳殿至贞观二年四月乙亥太上皇徙居泰安宫甲午太宗始御太极殿则是太宗聴政于东宫者三年不遽迁髙祖也今日或可仿比别营聴政之所上皇仍居大内事体甚顺汝愚答书称其援据精博深合事宜越九日有旨秋暑方隆太上皇帝皇后宜用唐武德贞观故事未须迁宫因名宫以寿康而泰安之役遂寝寻升博士庆元初通判赣州常平以嵗饥发粟赈粜璹适虑囚至宁都民以不能均粜赴愬而所粜皆胥吏有产之家遂除去二等减口三千尽发余廪移文巡尉劝分全活饥民以万数又改吉州嘉泰初迁国子博士时召朱熹为侍讲寻匄祠去璹疏熹以正学为讲官启沃之益曾未逾时辄听其去必骇物论宜追召熹仍授讲职不报由是忤权臣意而直声大着歴枢宻国子两院编修除书丞兼权礼部郎官例掌三省奏记四年京城火应诏直言谓左氏说天火曰灾人火曰火后世遂谓出于天者乃谴告之昭彰不可不畏出于人者由防微之不谨可以无惧不知春秋书法虽因天人以变文而天明畏自我民明威其为谴告则一也五行者之説曰信道不笃惑燿虚伪谗夫昌邪胜正则火失其性自上而降或滥炎妄起虽兴师旅不能救也夫自上而降者天火滥炎妄起者人火二者虽异其失均本于人其变均之为火失其性也因推原今日天变之由生而归之于郡守监司之贪黩执政台谏之非其人时韩侂胄陈自强皆衔其言及草宰执率百寮请皇帝御正殿三表引善则称君过则归已之义出知台州开禧初连书诋侂胄用兵任人之失侂胄益怒两易知常州修器械积粮料葺城砦谨江防究水利恤流散三年降三官谪居赣州嘉定中丁父忧特旨自便四年叙复元官寓居平江主管台州崇道观亳州明道宫起知信州乂除驾部郎官未赴除太府大理二少卿未两月以疾请郡待次赣州封浏阳县开国男宝庆初以中大夫直徽猷阁致仕卒年六十九璹负直防与韩侂胄陈自强不合屡嗾言者中伤故奉祠闲居之日多于敭歴属辞务持大体不为阿曲所着春秋要论诗文奏议凡百卷又有建炎徳安守御录子谊伯湖州户曹曾孙晖老咸淳进士晖老子弥昌
　　弥昌字师言父子授受皆以周礼发卿解及元举教官由长洲昆山儒学教谕鄱江清献两书院山长建康路学教授转从政郎瑞安州判官致仕平生笃志义理之学以文名于时有周礼解义碧山藁湘江櫂歌若干卷
　　林朴字伯振长洲人乾道中为长兴簿知武昌县尝云交代有子孙之契不【阙】　恶金谷傥有亏欠当即与交头无令滞其批书时人称其长厚弟琰字玉圭善篆书同举进士
　　赵公豫字仲谦自父少卿家常熟公豫幼聪警记左氏传不谬一字登进士第调无为县尉无为军录参福建运司主管帐司改差行在激赏北酒库知仁和县两易余姚县分差镇江粮料院知髙邮军真常二州提举淛东常平茶盐除仓部郎官兼删修勑令官迁大理少卿差充接送伴金国贺正旦使迁太府卿除秘阁修撰知太平州江东转运副使进集英殿修撰宫观开禧初陞宝谟阁待制致仕嘉定五年卒年七十八公豫沈厚清苦平居以清坐为适无豪髪干请州县居官廉正常言吾求为循吏不求为健吏有奏藁一卷燕堂藁五卷弟公升公頥仕皆至麾节有政绩可纪
　　王伯广字师徳常熟梅里人少从中书舍人杨邦弼学由进士乙科调德清尉归郷里悉以家产予诸弟一毫不自取也尝徃临安谒通判同县张柟柟曰试教官乎遂指授蹊径未逾月以程文示之柟大惊曰天才也即魁教官选授温州平江教授改常州未上卒伯广文章出于天性尤工于诗四六亦为人脍炙与张孝祥友善所着听雨集藏于家
　　冷世光字宾王常熟人与弟世修世南同入太学时称为三冷与世修同登绍兴进士第调归安簿知歴阳宁国二县广徳军教授改秩知龙游县朱熹为常平使者旁邑令见诉于民熹命世光体实世光辞熹强之世光乃徃遂得其情两省交荐干办行在诸军审计司除监察御史迁殿中侍御史条奏忠切弹劾无所避周必大独相初除吏世光即论之施圣与以元枢出知泉州亦遭劾罢人谓之冷靣御史既而去国奉祠寻知严州匄祠得请既又引年以归里居泊如年八十卒世光事亲孝居防哀与诸弟和于子孙尽其教自父通奉力赈施邑里世光兄弟率行之不替乡人至今髙仰之有奏议弹章若千卷东堂槀二十卷
　　世修字良器调崇徳县簿知州张瑜异之移摄理掾狱屡空隆兴初知兴化县辟监行在北外门激赏库改秩乞囘一阶封垂白之母上特命词以宠之逺近歆艳知上元县民有互讼者谕之曰骨肉争鬭非美事也今以律绳汝终身不可复聚矣民感泣愿息争通判和州守尚峻严世修济以寛秩满吏民诣台乞留得知南康军未上即丐祠卒年七十三终朝奉大夫有杂文三十卷词科要十卷
　　崔敦诗字大雅世家静海晚寓常熟绍兴末由进士主髙邮簿两淛运干除秘书省正字继兼翰林权直早有文名制词温润详雅兼崇政殿说书权给事中遭内外艰时学士周必大乞补外夀皇中批问吏部尚书韩元吉曰崔某今安在元吉具言之召见除枢宻院编修官复为权直既拜命即言翰林权直为名未正乃更为学士院权直迁著作郎兼权吏部郎官又兼崇正殿说书进国子司业改权直学士院拜中书舍人加侍讲直学士院敦诗赋性端厚议论疏通知大体自直宿递讲遇引对所陈必剀切至造膝宻启有家人不得觇其藁者上深所器许九年以疾卒年四十四赠中大夫有文集三十卷内外制藁二十三卷奏议总要五卷通鉴要览六十卷制海十编监韵五编
　　胡元质字长文长洲人父珣治生大穰所亲为之宰负金万数珣焚其书待之如常元质少颖悟尚行义中进士初寓临安闻邻有贫士夜哭乃为人责偿鬻其女与别元质慨然垂槖予之光宗即政用荐入为太学正歴秘书省正字校书郎终给事中尝极论人主言动不可不谨至累百言帝书之座右恩眷特厚为书王襃圣主得贤臣颂及亲制大才论以赐出守和州太平建康皆有政绩淳熈中四川制置使知成都奏减蜀盐虚额钱大畧谓蜀盐虚额者惟茶盐酒三事为最盐之为害尤甚扵酒盐井重额沈痼百姓垂五六十年盖蜀盐取之于井山谷之民相地穿凿深至六七十丈幸而得泉以石甃砌大者方五六尺以木革为囊数十人引大绳汲取之自子至午泉派渐竭乃缒人入井以手掬取投之于井引绳而上此数十人昼夜号呼推车挽绳不息然后得水入灶烧煎成盐此东南煑海人力所及与陜西解池工力百倍又有小井谓之卓筒大不过数寸深亦数十丈以竹筒设机抽泉穷日之力所得无几盐户穷困可以防见解池则不须煎煑止于池旁各分畦泷导水而入一夕得风并皆凝结咸水之在江海既无限量又省工役故其盐沛然有利无害四川产盐地分除太宁监依山厓间咸泉流出若小路涧稍易分给烧煎其他州县皆系盐井汲泉煎煑大段费力简州盐额最重虚额尤多由是每嵗计豁除折估钱五万四千九百余贯又请蠲防路九州民间嵗置金银重蜀人德之关外西河阶成凤四州所聚民兵谓之忠勇皆以土兵为之先是虞允文团结二千九十四人其后不能增募元质奏令四州守臣添招仍立赏格诏每州各先募五百人及奏唐之季年吐蕃寇至必入黎文南诏寇至必入沈黎吐蕃南诏合入寇必出灌口其文黎两州去成都尚千里关隘险阻足以阻隔唯灌口一路去成都止百里又皆平陆朝发夕至大率沿边诸州城资堡砦以为蔽堡砦赖州城以为援惟威茂两州其堡砦防错于中州城孤立于外而属部蕃落周分环据二三百里之间官路仅留一线逹于两州若边事不宁孤城坐见隔絶所奏利害似者尚多元质呉中旧居即程公辟南园故阯既归杜门自适奉祠逾六七年以正奉大夫敷文阁学士吴郡侯致仕卒年六十三赠金紫光禄大夫少师諡献惠平居未尝疾言厉色及评人短长或告以人之倾已辄俛首欲寐每自谓于人无怨恶其心休休然好善乐施家资多推予诸弟不较子绾纲绛弟元功
　　黄由字子由长洲人父云字景祥尝为淮西总所酒官由弱冠有声太学淳熈八年廷对时甘升为入内押班见知用事二十年招权市贿与曾觌王抃相盘结由对策及之遂举进士第一吴自有科目以来由始冠多士时人荣之授南安军签判秩满通判绍兴府往新督行荒政由改粜为赈擅发米五万石予民不取其直除正字迁著作佐郎使金还迁将作监嘉王府賛读绍熈五年孝宗疾亟光宗不能视疾人情益惧由请嘉王过重华宫问安孝宗为之感动宁宗即位累除权礼部尚书兼吏部将大用之防知绵州王沇朝辞乞诏庙堂铨选若尝受伪学荐举陞改及众论指为伪党者籍记姓名且与勿用由入奏谓人主不可待天下以党与不必置籍以示不广继擢沇利州路转运判官由亦出知成都张岩奏由阿附权臣植立党与遂以杂学士奉祠嘉定初以正议大夫知绍兴府浙东安抚使闻嵊县昔有虎患讹言谓虎嵗久有神变化叵测或为僧形或为猨狙儵忽莫可踪迹由祷于神厚赏募人捕之殄灭无遗种民赖以安三年除刑部尚书兼直学士院官至正奉大夫自号盘野居士卒赠少师
