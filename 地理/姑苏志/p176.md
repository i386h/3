<!-- { "loadSidebar": true } -->
　　桓晔一名严【或作礹】字文林龙亢人明帝时太常荣五世孙仕郡功曹后举孝亷有道方正茂才三公并辟皆不应初平中天下乱避地会稽遂浮海客交趾越人化其节至闾里不争讼为防人所诬死于合浦狱【按东观记桓礹到呉郡扬州刺史刘繇振给谷食衣服所乏者悉不受后适会稽住止山隂故鲁相钟离意舎太守王朗纳给粮食布帛牛羊一无所留临去之际屋中尺寸之物悉防付主人纎微不漏】
　　孙晷字文度呉人也为儿童未尝被诃怒少田于野时年饥谷贵有盗刈其稻者晷见而避之既去又自刈一担送与之乡人感愧及长恭孝清约学识有理义辟命皆不就每独处幽闇之中容止瞻望未尝倾邪见人饥寒并周赡之父母起居尝馔虽诸兄亲馈而晷不离左右富春车道少动经江水父难于风波晷常从后亲自入水扶持篮车所诣之处藩屏隐息不令主人知之时会稽虞喜隐居海隅有髙世之风晷钦其徳聘喜弟预女为妻喜嫁女弃华尚素时人号为梁鸿夫妇
　　张翰字季鹰大鸿胪俨之子也有清才美望博学善属文词义新丽造次立成而纵任不拘时人号为江东歩兵贺循赴命经呉阊门于船中弹琴翰初不相识乃就循言谭便大相欢悦问循知其入洛翰曰吾亦有事北京便同载即去而不告家人齐王冏辟为大司马东曹掾冏时执权翰谓顾荣曰天下纷纷祸难未巳夫有四海之名者求退良难吾本山林间人无望于时子善以明防前以智虑后秋风起乃思呉中菰菜莼羮鲈鱼脍曰人生贵得适志何能羁宦数千里以要名爵乎遂命驾而归着首丘赋文多不载俄而冏败人皆谓之见几然以其辄去除吏名翰任心自适不求当世或谓之曰卿乃可纵适一时独不为身后名耶答曰使我有身后名不如即时一杯酒时人贵其旷逹性至孝遭母忧哀毁过礼年五十七卒其文笔数十篇行于世
　　顾协字正礼晋司空和六世孙也幼孤随母养于外氏外从祖张永尝携内外孙侄游虎丘山恊年数嵗永抚之曰儿欲何戱恊曰儿政欲枕石潄流永叹息曰顾氏兴于此子及长好学外氏诸张多贤逹有识鉴内弟率尤推重焉初为扬州议曹从事史兼太学博士举秀才沈约览其策而叹曰江左以来未有斯作迁安成王国左常侍兼廷尉正太尉临川王闻其名召掌书记除安都令未至县遭母忧刺史始兴王厚资遣之送丧还于峡江遇风同旅皆漂溺唯协一舫触石得泊焉咸谓精诚所致服阕出补西阳郡丞还除北中郎行参军复兼廷尉正久之出为庐陵郡丞未拜会西丰侯正徳为呉郡除中军领郡五官迁轻车湘东王防军事兼记室与琅邪顔协名职俱同才学相亚府中称为二协天监十五年敕徐勉入华林撰徧畧勉举协及何思澄刘杳王子云钟屿等五人应选成书七百卷普通六年正徳受诏北讨引为府録事参军掌书记军还会有诏誉士湘东表荐之曰臣府兼记室参军呉郡顾协行称乡闾学兼文武服膺道素雅量防逺安贫守静奉公抗直傍阙知已志不自营年方六十室无妻子臣欲言于官人申其屈滞协苦执真退立志难夺可谓东南之遗宝矣即召拜通直散骑侍郎兼中书通事舎人累迁歩兵校尉守鸿胪卿员外散骑常侍卿舎人并如故自为近臣便繁机密每有制述敕前示协时辈荣之大同八年卒年七十三无衾以敛武帝悼惜之手诏曰顾协亷洁自居白首不衰久在省闼内外称善奄然殒丧恻怛之怀不能己巳傍无近亲弥足哀者大殓既毕即送其丧柩还乡并营冢椁并皆资给悉使周办可赠散骑常侍令便举哀谥曰温子协清介有志操初为廷尉正冬服单薄蔡法度欲解襦与之惮其清严不敢发口谓人曰我愿解身上襦与顾郎恐顾郎难衣食者竟不敢在省十六载器服饮食不改于常自丁艰忧终身布衣蔬食少时将聘舅息未成婚而协母亡免丧后不复娶至六十余此女犹未他适协义而迎之晚虽判合卒无子嗣协博极羣书于文字及禽兽草木尤称精详撰异姓苑五卷语十卷文集十卷并行于世【南史云协为舎人同官者皆润屋有门生始来事协知其亷洁不敢厚饷止送钱二千协发怒杖二十因此事着絶于馈遗】
　　何求字子有灊人宋宜都太守铄之子也元嘉末为文挽郎厯太子洗马丹阳郡丞清退无嗜欲后为太子中舎人泰始中妻亡还呉旧墓除中书郎不拜仍住呉隐居波若寺足不逾户人莫见其面明帝崩出奔国哀除永嘉太守一夜乗小船逃归呉隐武丘山齐永明四年拜太中大夫不就卒初铄素有风疾无故害求母坐法死求兄弟以此无宦情弟防
　　防字子哲年十一居父母忧几至灭性及长感家祸欲絶昏宦卒不肯娶明目秀眉容貌方雅贞素通美不以门户自矜博通羣书善谈论家本素族亲姻多贵仕防虽不入城府而敖游人间不簪不带以人地并髙无所与屈或乗柴车蹑草屩恣心所适致醉而归故世论以防为孝隐士弟为小隐士士大夫多慕从之时又通号曰游侠处士兄求卒防菜食不饮酒讫十三年太始末徴为太子洗马齐初累徴中书侍郎太子中庶子竝不就与陈郡谢瀹呉国张融会稽孔徳璋为莫逆友防少时尝患渇利积嵗不愈后在呉中石佛寺建讲昼寝梦一道人形貌非常授丸一匊梦中服之自此而差时人以为淳徳所感梁武帝与防兄弟有旧天监初以侍中召防不就二年卒
　　字子季出继叔父旷故更字叔年八嵗居忧毁若成人晚乃折节好学仕齐建安太守政有恩信后以国子祭酒侍中及郁林王嗣位为后族为中书令拜表解职东之会稽居若邪山云门寺初二兄求防并栖遁求先卒又隐世谓防为大山为小山亦曰东山号何氏三髙永元中徴为太常太子詹事梁武帝诏为特进光禄大夫竝不就敕给白衣尚书禄固辞又迁秦望山起学舎初何氏过江自晋司空充竝呉西山家世年皆不永唯祖尚之至七十二年登祖夀乃移还呉作别山诗一首言甚凄怆至呉居武丘山西寺讲经论学僧复从之东境守宰经途者莫不毕至常禁杀有虞人逐鹿径来趋伏而不动又有异鸟如鹤红色集讲堂驯狎如家鸟大通三年卒年八十六
　　陶岘者晋徴士渊明后也开元中居昆山富有田业择不欺者悉付以家事岘徧游江湖徃徃数年不归见其子孙成人初不辩其名字岘文学可以经济自谓防脱不谋宦逹生知八音撰乐録八章以定其得失自制三舟备极坚巧一以自载一置賔客一贮饮馔客有孟彦深孟云卿焦遂各置仆妾共载岘有女乐一部奏清商曲逢佳山水必穷其胜名闻朝廷经过郡邑靡不招延岘不肯来自谓麋鹿野人非王公上客亦有不召而自诣者呉越之士号为水僊素慕谢康乐之为人云终当乐死山水浪迹三十余年及游襄阳西塞归老于呉
　　殷怿字易从曲阿人少负志气博学善属文弱冠游太学籍甚公卿间天宝末知天下将乱乃趣装东归侍母居呉郡呉中士大夫与之游者乡党以为荣采访使李希言辟为从事奏保怿昆山尉不就子侑
　　陆防字鲁望元方七世孙父賔虞以文厯侍御史防少髙放通六经大义尤明春秋举进士一不中徃从湖州刺史张游厯湖苏二州辟以自佐尝至饶州三日无所诣刺史蔡京率官属就见之防不乐拂衣去居松江甫里多所论撰虽幽忧疾痛赀无十日计不少辍也文成窜藁箧中或厯年不省为好事者盗去得书熟诵乃録讐比勤勤朱黄不去手所藏虽少其精皆可传借人书篇帙坏舛必为辑禠刋正乐闻人学讲论不倦有田数十畆屋二十楹田苦下雨潦则与江通故常苦饥身畚臿茠刺无休时或讥其劳答曰尧舜霉瘠禹胼胝彼圣人也吾一褐衣敢不勤乎嗜茶置园顾渚山下嵗取租茶自判品第张又新为水説七种其二惠山泉三虎丘井六松江人助其好者虽百里为致之初病酒再朞乃已其后客至置洁壶桮不复饮不喜与流俗交造门不肯见不乗马并舟设蓬席赍束书茶灶笔牀钓具徃来时谓江湖散人或号天随子甫里先生自比涪翁渔父江上丈人后以髙士召不至李蔚卢携素与善及当国召拜左拾遗诏方下防卒光化中韦荘表防及孟郊等十人皆赠右补阙陆氏在姑苏其门有巨石逺祖绩为郁林太守罢归无装舟轻不可越海取石为重人称其亷号郁林石世保其居云
　　蒋贻恭呉人流落入蜀性耿直有逸才每一吟咏率多讽刺时蜀主季年臣僚多尚权势侈敖无节因为诗以讽之蜀主知其不避曰敢言之士也特授雅州名山令又善隷篆赐银绯
　　松江渔翁者不知何许人恒櫂舟游长桥徃来波上意气自得醉则扣舷而歌绍圣中闽人潘裕自京师调官回道呉江遇而异焉起揖之曰予视先生气貌固非渔钓之流愿匄绪言以发防陋翁曰吾厌喧嚣处闲旷遯迹于兹三十年矣幼喜诵经史百家之言后观释氏书今皆弃去唯饱食以嬉尚何所事裕曰先生澡身浴徳如此今圣明在上盍出而仕乎翁笑曰君子之道或出或处吾虽不能栖隐岩穴追园绮之踪窃慕老氏曲全之义且弃轩冕如粪土耳与子出处异趣子勉之裕曰幸闻志者忘形养心者忘道致道者忘心心形俱忘其视先生之髙义敢问舎所翁曰吾姓名且不欲人知况居室邪饮毕鼔枻而去
　　钟璇字振远一字叔齐常熟人六嵗而孤育于继祖龙图学士林遹家遹家多书因得纵观与其孙璟瓌琢同肄业课率先成后璟三兄弟竝登第璇遂弃举子业取所藏尽阅之侍官台州尝游岩谷间遇异人衣僧服持列御冦书揖而与坐磐石指一定水曰此水滔滔乃皇极大中之道语久别去自是有悟益不溺于名利放浪渔钓间筑室梅里所居多莳香草闭户二十年家贫殊不戚戚有求者解衣分粟无靳色唐瑑自留守归寓梅里与为忘年交提举徐谊知府沈揆皆造其庐以竒人目之范成大等荐于朝不报卒年五十二有药园藁山中録续孔白帖秦汉以来钟鼎竒字藏于家
