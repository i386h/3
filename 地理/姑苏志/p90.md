<!-- { "loadSidebar": true } -->
　　赵灵兴福敎寺在县西南六十里唐大中十年僧宗德建赵灵山在寺后故名洪武中僧智彰重建归并庵一
　　余庆庵【在赵灵寺傍宋咸淳二年僧文显建】
　　福严禅寺在县东南七十里碛礇村元至元间僧友山建洪武中僧泽云永乐中僧信源正统中僧晓堂相继重修有雷音阁剪松轩最胜归并无
　　清真观在会僊桥东即宋放生池也乾道七年道士翟守真建真武道院淳熙元年移常熟县清真观废额改置嘉定八年建昊天阁陈振记元大德间燬延祐间重建杨维祯记永乐初重修归并观二道院六【宋项公泽防御书放生池碑臣防惟仁宗皇帝泽润四海仁及羣生廼以景祐三年十一月己亥朔诏天下乾元节宴设量事烹炮毋得过杀物命皇乎休哉好生大德不遗微小所以寿我宋于万年之脉者在是也于时中外之臣靖共岂弟推广上意若民若物涵濡闿泽于囿生之内肆惟皇上遵守家法亲洒宸翰俾诞节锡宴一遵景祐三年诏书大哉王言上以续仁祖生生之泽下以遂万有生生之性臣尝管窥蠡测窃谓圣德之妙溥博无私仁民而爱物皆此一念充之皇上曩以训廉谨刑二铭董正吏治兹仁民之本原也今戒烹宰仍于所在放生池刻石其爱物之着见乎臣承恩试邑夤奉德音敬摹勒于清真观放生之所昭回之光焜燿百里云飞川泳同跻寿域臣敢不对扬休命奉行寛大讵容徒使恩及禽兽而功不至百姓有负于圣天子一视同仁之盛心乎庸敢推明圣心并载于下方淳祐十年正月朢日防陈振昊天阁记循县西行一里所少折而东得道家者庐曰清真观观有阁杰出曰昊天阁嘉定四年正月知观事马拱辰刘道映所建也嵌空为台三面扶阑振尝夜醮其上月星低垂天地收籁步虚清越佩声和锵是心油油以敬以肃阁之达顾不足妥灵隤祉欤观为放生池振儿时间一至小亭孤立度以浮梁乾道七年道士翟守真卒自天台睨县家四维欠薫崇香火地始匄诸官劬躬经理十五六就绪淳熈初元外大父左史李公帅寓公士民状翟君有操行迁常熟县故道宫额榜曰清真而推翟君主之当是时先君尚无恙也阅三十一年而马君嗣又九年刘君嗣至是栋宇之制十备八九矣而阁又其髙明壮丽者噫老氏学长生不死而神僊得道之士蝉蜕埃影响不接于人故间馆真祠寥寥郡县斧斤畚筑或旷岁耳不一闻清真自翟距刘用力三世而外大父而下若先君亾虑廿又八人指计微一存者独往来逵道岿然寿宫不曰难乎振于是有感焉则又曰虽然绩底于勤圮于盈志植于强肆于安刘君乎能念前人所以寿其后者乎朝修有所繙阅有经祝皇之寿酬施者之勲考击鼔钟弗渝少分若是则凡厥未成者将不日而成之况其已成者乎茍为不然食饱而衣鲜暑簟而寒氊防厥由来以嬉以恬若是则虽其已成者惧弗能坚且久也况其未成者乎秦约诗碧水池头秋水深芙渠万柄翠生阴田种子俱成玉琪树开花已满林道士步虚苍玉佩僊人吹笛水龙吟西台风雨清无梦隔竹声闻捣药禽杨维祯放生池上晩披襟五月凉风草树阴玉井水寒船作藕葛陂雨过杖成林双双并合烟中下瑟瑟蜿蜒夜半吟道人当昼洗砚石自临青李与来禽郭翼放生池上应五月烂漫花开坐夜长月出金盘擎露影天髙玉井散秋香云边小溆瀛洲近镜里微波太液凉准拟王乔借飞舄仙游从此恣翺翔偶桓殿阁峩峩转夕晖放生池上客来稀应知羽士登真去独见山童汲涧归云冷松巢空鹤雨荒丹灶长苔衣野人素有烟霞癖欲向关共息机】
　　灵应普照观【在县东北一里宋嘉定中邑人翁谦凿地得石函中有青圭因建道院宋宁宗御书观额又书止堂扁赐主者易如刚】
　　真如观【在石浦镇宋庆元间建永乐十四年重建】
　　月华道院【在卜山下宋熙宁五年建一名玉虚道院】
　　广福道院【在县西南宋乾道八年建】
　　真圣道院【在县治西元至元间建】
　　灵祐道院【在县南元至元三年建】
　　洞明道院【在防川乡元至元元年建】
　　修真道院【在泗桥镇元至元壬申道士钱日升建】
　　常熟县丛林寺十观一
　　慧日禅寺在县治西稍北梁天监间呉兴僧慧向开山旧名寿圣又名晏安又名慧日禅院绍兴十五年燬乾道九年僧宜意嘉定间僧子幸先后重建县令张珽记【按记云寺经郁攸碑碣无存相传三锡额曰寿圣曰晏安曰慧日亦口传耳又按呉郡志云始于祯明元年皇朝治平四年勑额寿圣晏安禅院】元统元年僧普明改院为寺建观音殿【胡助记】永乐八年僧可观重修今为祝圣道塲归并寺二庵三【周霞宾诗尽説梁朝寺谁参向老禅庄严存像教汩没怅尘缘七宝祗园树双金佛地莲海乡烟雾里月落曙钟传】
　　宝严禅寺【在虞山之麓梁天监间建初名延福禅院宋天禧间改今额钱氏时髙僧希辩居此后随国诣阙赐号慧明大师归隐故处寺有浮图七成极庄严相传泗州僧伽塔第一此为第二仁宗朝赐铜铸东岳圣帝像为伽蓝景祐中僧清鉴重建县令陆锋记永乐初重建改为寺按中呉记闻呉越钱王之子祝发于此太宗赐御书急就章逍遥咏圣惠方于寺中而陆锋记所云赐书乃希辩初不云钱氏岂辩即钱氏子耶宋王伯广平湖镜净中背贴青峯峦去郭二十里金碧辉波澜是曰宝华境万象郁以盘壮哉窣堵坡一瞰天地寛谁怀堕尘鞅几欲招飞鸾我生眇何能山水情所安扁舟几来斯不为开愁端意到自行乐樽酒那追欢何如结青莲起适心外观尘迹身两防浩然天地间宋姚愈浮图揷云表列障环古刹平湖澄波万态天光发我来陟层巅秀气助毫末扁舟返明月万顷玻璃滑宋陆防出屋萧萧竹数竿入门襟袖便生寒相期更待梅英发醉棹短蓬来细看】
　　练塘寺【在练塘市初名仁王院宋开宝中邹知邈施地建大中祥符元年赐额净慧禅院洪武初重建改今额寺有看经寮宋夏之文记】
　　罗墩庵【在罗墩宋元祐二年僧妙泽建】
　　尊胜庵【在县治西北宋开庆间僧恩律建】
　　平墅时亲庵【在平墅元至正二年僧心鉴建】
　　破山兴福寺在虞山北岭下齐始兴五年邑人郴州牧倪德光舍宅建始名大慈梁大同三年改兴福寺唐咸通九年赐额破山兴福寺寺旧有髙僧文举塔体如塔救虎阁宗教院通幽轩空心亭唐御赐钟璎珞树重蕚千叶莲修廊复殿奇花异木最号奇胜今并废不存【唐人再修功德记此寺始自齐始兴五年因邑人郴州牧倪德光舍居第置之是为大慈寺至梁大同三年改为兴福寺自为邑为寺歴陈隋四代迄于我唐甲辰岁岁逾三百年防昌末释教中圮僧难聿兴武宗斥去浮屠法寺毁大中践祚再恢释教俾饰伽蓝先是大檀越主呉兴钱公某呉郡顾罕汝南周坦与彼亲友兼募信士助修塑像添建殿堂赫赫垂芳传之不朽以隽侨居是邑废之兴之耳目相接俾书其事有愧斐然中和四年六月五日记呉郡志云按齐无始兴年号但有延兴中兴二号皆止一年流传之误如此以其唐碑姑存之唐常建诗清晨入古寺初日照髙林曲径通幽处禅房花木深山光悦乌性潭影空人心万籁此俱寂惟闻钟磬音僧皎然双峯百战后真界满尘埃蔓草缘空壁悲风起古台野花寒更发山月暝还来何事池中水东流独不逥○秋风落叶满空山古殿残灯石壁间昔日经行人去尽寒云夜夜自飞还宋李堪云门十里长殿塔明朝阳半夜风雨至满山松桂香清猿啸逺壑好鸟鸣虚廊尘土斯可濯胡为语沧浪莫俦久闻胜地有莲宫乗兴来游杖瘦笻庭老樛枝翠璎珞池生并蔕玉芙蓉飞僊何意来题柱开涧当年想鬬龙归骑回看楼阁处云深隐隐度疎钟李光招提清絶冠诸方溪绕山围胜气藏好在池塘存旧址依然花木隐禅房风生殿阁元无暑雨后松篁自有香日暮不教清兴尽更登絶顶瞰微茫陈与义不到龙门十载强防崖依旧挂斜阳金银佛地浮佳气花木禅林接上方羸马暂来还竟去流莺多处最难防老僧不作留人意看水看山白髪长】
　　圣寿东灵寺在县治西北梁大同中建唐嗣圣二年改为中兴寺本在呉县界神龙元年移置于此赐今额熙宁六年重修归并无【宋陆徽之东灵寺庄田记寿圣东灵寺天台敎院者肇修于熙宁六年涉二纪而告备焉基自讲师光瑞而成于今阇黎梵崇佛舍中严讲室后邃斋宿之房庖湢之宇布列两序代有名人四逺学徒闻风而至者无虑百数岁比不登邑民艰食崇师患无以赡学徒则毎推施利之应已有者悉归之众犹不能给也然而人皆知崇师之能导矣于是僧道贤率诸檀信等买田二百一十亩永为常住供崇师感檀越之厚施也则欲镵石刻其名衘而属予为之记予谓吾儒言人情者圣王之田而以修礼陈义讲学本仁为耕耰播植之谕至于佛説福田亦不过种诸善根而已合而言之其理一也夫方寸之地人皆有之果能竭精进之力以致穮芟欲恶之萌以絶雀苇则信善之生焉可已也充信善之心无施而不可则所以为利益者广矣且众生以爱故入生死由于爱境有逆有顺而生喜怒造种种业则所谓情田福田者于此荒芜矣展转六趣至千万刼本所从来惟有一爱更无余病佛大医王对病为药唯有一舍更无余药常以此药而治此病如水救火应手当灭故当世导师必破人爱欲之萌而起人喜舍之意使人皆知情田福田之説而内自得焉则彼区区在外者何足靳邪况夫檀则能施而越则能度生死是诸檀越充信善之心以舍施则将絶爱境而脱生死矣予故言情田福田之利益而归之于导师之救病也】
　　东塔崇敎兴福敎寺在县治东北半里宋建炎四年僧文用谓此邑客山髙主位低请于县令李訚之建塔镇之功未就而卒咸淳间僧法渊别建塔九成洪武中僧净慧重修妙声记归并院三庵六
　　顶山广福院【在虞山北岭下梁大同十二年石史君建名顶山院宋治平间改顶山圣寿院续改今额僧梵行重修】
　　梅林东塔院【在梅里镇宋绍兴间邑人钱道者建浮屠七成】
　　南市崇福院【在县治西南宋建炎二年僧安岳建】
　　福顺庵【在县治南稍西宋绍兴间僧万山建】
　　常庆庵【在芦沥村宋咸淳三年僧永祥建】
　　崇福庵【在县东九里元至元间僧真福建】
　　金李庵【在县南一里元至元十三年建】
　　资福庵【在顾墩宋嘉泰三年僧云祥建】
　　白龙庵【在顶山梁天监元年僧坚镐建】
　　维摩禅寺在虞山上宋隆兴五年僧法运建旧名石屋维摩庵有石井名涌泉淳熙三年丞相曽怀请为功德院赐显亲资福禅院洪武中僧寿松重建改今额归并寺一院一庵二
