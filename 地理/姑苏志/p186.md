<!-- { "loadSidebar": true } -->
　　章全素者郡人蒋生仆也初为日者蒋生好神僊弱嵗弃家游四方学炼丹不成后得全素全素见生几上瓦砚忽曰先生好煑链之法夫僊丹食之则能长生化土为金今先生之丹能化石为黄金乎生心甚惭以他词拒之曰汝佣者岂能知神僊事乎无妄言全素防笑后月余衣中出小瓢云是中有丹能化土为金顾此砚以刀圭傅之亦可为黄金生以为诞妄骂之全素寻卒以箦盛尸将瘗之忽亡其尸徒有巾带衣履存焉遗一药鼎有美光粲然探之得石砚在内寸余已化为紫金矣
　　陈效吴江县吏也平生崇重三教广行隂德但未能断食鱼之好尝于池中养鱼以待烹啜方欲斫脍待宾忽池中偶似人言悲哀乞命于是省悟尽放其鱼于江是夜梦羣鱼谢曰玉帝知君放我等万千性命已令天曹挂名僊籍三年后果于桥上白日上升
　　孙锴祥符末侍内表朱都官读书于镇州西山书院一日采药迷入深山见茨下有道士据榻而坐锴再拜而前道士熟视曰穷薄人也当使足衣食与丹砂一块且授以符曰此可召役鬼神今嵗河朔大疫以砂书符售之一符可得百钱既下山依教鬻符游市井戴铁冠被绛服骑至大名时王嗣宗守魏虑其惑众擒械于狱将治以罪锴曰吾非造妖者向遇神人见教能令人见其祖先嗣宗命释试之果然表送阙下补司天监保章正専主符禁之事后砂尽术衰遂逃去
　　申元道泰陵人师事徐神翁得修链术将出游请于师师示之曰逢虞则止无雪则开乃渡江至吴中过山问于人曰虞山也即筑庵居之插竹成林因名竹林庵山中每患无汲一日大雪独于庵前覆箦不积遂浚而得泉因名雪井绍兴间喻抱元増筑改名招真庵又尝于福山建潜真舘梅里建頥真舘为链丹之地
　　陈希防字彦真吴人先名伯雄元祐中得疾因往茅山刘静一求符水下山觉冒不能前据石大呕此疾遂愈弃家为道士筑室栁汧泉上徽宗闻其名屡诏不起乃以所居为抱元观而锡以洞防法师之号
　　何中立淮阳朐山书生也世为鼎族遭乱南来寓于郡尝业儒能文一日焚书裂衣遁去既归荷蓑结庐于天庆观之龙王堂佯狂妄谈乆而皆騐卧草中不垢不秽晨起必一至吴江溲焉郡至吴江四十五里往返不数刻人固讶之防有一瘵者拜谒乞医何命持一蓑草去疾遂愈始翕然传蓑草可疗病亦有求而不得随辄不起者有姓左人以草煎汤疗病讫复缄于盒一日开视忽生粉红花两朶于是逺近敬异先是观中诸黄冠以殿宇摧燬欲试其騐羣造其庐拜且白之何从求疏轴主者谩以与何笑曰来日自有施者至午而使者果来答曰我不能入觐以此累使者上闻而益竒之防浙西赵宪伯归亦为之请遂赐金阙寥阳殿额出内帑缗钱数万绘事一新以答其意孝宗在位忽梦有蓑而跣哭而来吊问之曰臣苏人也诘其故则不肯言寤乃语左珰时上意颇崇缁抑黄弗深信也居月余成恭后上僊荘文继即世珰因进免释而及之意欲以騐前定寛上心上矍然忆昨梦辄泣而叹珰进曰臣防时闻苏有何姓者类其人因道其所为上大惊有谕遣不至尝燕居深念以规恢大计累年未有所属且坤仪虚位图所以膺佐馂承顔之重者焚香殿中黙言曰何诚能僊顾必知朕意遂授珰以香茗曰汝见何惟致贽问所以求则曰陛下祷矣珰承命惟谨何忽掉首曰有中国人即有边人有日即有月不湏问趣之去既去复呼还曰所问者姓我犹忘之但言朱家例子不可用也使者归奏上曰诚知我心遂赐号通神先生筑庵于观之内赐御宝书扁以宠之既而成肃正中宫事无不验上每嵗以珰将命即其居设千道斋合云水之士施予优普一嵗偶逾期或讶而请亟起于卧摇手瞬目而招之曰亟来亟来珰是日舟至平望乃见何在岸浒招而呼踵庐言之众曰何固未尝出也都道录刘能贞自京口舟还次无锡黙祷云先生果有灵感当出相见泊至许墅何从南来刘登岸揖何云小道不易出山果十枚赠别舟及平江则何未尝出也何能耐寒暑勇于防肉食至十数斤独不饮酒先有衣袭寄于郭氏云吾死则以此敛庆元三年五月二十二日忽命取之明日坐而逝太皇太后先两夜梦其求衣亟命特赐以二十四日至遂易之以焉
　　獃道僧平江兵家子也年十四五为继母所虐遣出货糖一日与羣儿戱井边覆糖于井惧而泣卖药道人见而怜之令负笈以随因饥啖以一枣遂饱索归再三道人怒批颊使去自此如痴如狂左颊突起肉块自云中有金虾蟇初许人揣后张口示人颊肉膜中一紫色小蟇宛然手足皆见能预谈人祸福发其隠识者以为神髙宗召见赐名应梦达道先生状髠而髽似道似僧与何蓑衣颉顽好游荡市井间见人必求钱得之随与贫者何既不趋召他日珰或荐道僧上欲见之何挽呼不使去曰是将捉汝缚汝监汝不欲汝来矣道僧竟去见于内殿不拜所言不伦上狎之使出入勿禁且命宠人元居实馆之元惧其逃使十人从之所至不舎逾年归见何何以杖诟逐之至死讫不与接一谈重华倦勤复使召之不肯就邀致万端三年而赴之绍熈甲寅春道僧入北内坐榻前曰今日六月也好大雪侍珰咸笑顾曰尔身皆雪而笑我狂也众莫以为意至季夏八日而至尊厌代矣
　　唐广真严州人既嫁得血疾梦道人与药服而愈自是与夫仳离从而入道径往平江谒蓑衣何先生何称为僊姑号无思道人淳熈壬寅二月赴郭氏饭未竟蓦还寓庐即昏兀如醉两夕小苏言方在郭家饭次若有唤我者出门逢吕纯阳曹混成獃道僧三人引至海边跨大虾渡海因随游名山洞府及到司纯阳令往元静吴真人洞中学书书大字写诗二百余篇纯阳问曰汝欲超凡入圣耶身外有身耶留形住世耶弃骨成僊耶对曰有母尚存愿尽孝道曰如是则且留形住世遂持丹一粒分而为四投之盘中圆转甚疾撄得其一吞之自是辟糓髙宗闻其名降香往请符水召入德夀宫宣问符水灵验是甚法对曰不曽行法但以心为法神为符气为水耳上悦书寂静先生四字以赐之被受三朝眷遇累封寂静凝神真人
　　欧法师嘉定人绍兴中有云游士憇黄渡崇真道院数日别去且期三日后当再来为我具酒肴及期果至共为欢饮就法师掌中教书符诀令醮祀伏坛用之自尔法师主醮事人辄见其彷佛升空焉后临终挺立而化
　　周紫华郡人也读书好道有幸道者过之见其读参同契道者曰子有夙契可与语至暮留宿夜甚寒将炽炭道者止之视其所衣一木绵裘其气充然时方雪积道者所止有光赫然出屋上雪独不聚隣人以为火操水具至则知非火周尤异之达旦留诗以别问其所居曰枫桥问其姓曰幸次日周冒雪至枫桥果有大船泊桥左幸方倚蓬而笑曰吾知子必来遂留欵具膳且出一小鼎贮水银熝之顷之成银命舟子入市即可易物再贮如前加以黒末半匕及成则黄金也尽日而别且曰戌亥嵗当成子志周自此若有所得每静处觉有气隠隠中起稍引之则煦然周身嵗果戌一日以幸所书展玩一过曰兹惟时矣遂敛衽端坐而逝若委蜕焉
　　申徒有涯方外士也尝携一白甆瓶游吴中大风雪中脱衣赁舟沽酒饮毕大吐榜舟者逐之有涯挈瓶登岸倚树髙吟其诗曰【仲尼非不贤为世所不容嗤嗤同舟子不识人中龙溪雪戴落梅寒声激长松狂来但清啸一壶隠尘踪】吟讫跳身入瓶榜舟人大骇举瓶碎之无见也他日同舟者见有涯箕踞于虎丘劔池之侧知其异人欲逼问之倐尔不见
　　梁亮家于驷马桥下业渔尝见一白防入穴得书一卷读之有悟车塘张氏世称为神亮往焉适张出因掷一索于其家家人见蛇入卧内奔告张张知其亮也追而饮之亮使视蛇乃索也提刑吴潜舟次江方饮亮携篮步水上入潜舟潜怪问之亮曰欲假公笥中白金酒罂尔潜见其裸且篮小意不能藏遂出与亮即纳罂于篮而去翌旦于驷马桥上碎而分诸贫者濳以为妖急追逮至官谓亮曰能去此否亮因注水于盆剪纸为鱼游跃水中复剪一鱼飞达庭下攫其鱼而上众皆仰视遂失亮所
　　王大猷者本朐山人乾道间仕为忠翊省干来居吴中街路忽梦神欲授以养生之道自是防志事神月朔朝礼饭道设斋至淳熈中以四月十四日为吕纯阳诞辰斋百道士斋散有道人至黧面跣足敝褐片巾徧体疮痍而略无气秽屡言来后时幸毋郤人咸怠容独大猷加礼待道人谓曰吾能治内亦善治外大猷问髙隠何地道人曰得隠便隠初无定隠问其姓名俛而不答徐曰省干当兼善天下岂宜独善其身大猷答以天下人安吾道始安道人笑曰此子可教遽别去期年忽再至稽首趺坐大猷叩之不语顷之曰昔闻省干有天下安之言然而其说有二有富贵而安者有药石而安者君意何如大猷曰吾志不在富贵道人曰予有异方藏之肺腑久矣浪游江湖未有可托今观汝有道风不容自秘令屏左右治洁室宻受其方戒曰药就即可施之所治者一切风疾若不宦游量立价以售非特养生兼以济物执此心不迁他日姓名可达上帝而子孙宝之亦有利焉若图转授非神明所许诺既有孤鹤自天而降道人抚之笑别大猷径乘飞去异香满室复有羣鹤环绕大猷与众咸惊絶知其为僊遂制其药博施于人迄今其家尚不迁药亦不絶所谓王省干宅遇僊丹也郭麟孙于文传俞焯诸公咸有题志
　　邓道枢字应叔绵州人以斋科精严际遇理度两朝一日谢后遣巨珰召至内后门泣降徳音且令其责军令状使无泄乃言昨夜梦济王大怒以为吾且将兵由独松闗灭汝社稷以此令道枢于髙峰顶为誊心章哀告上帝已而独松果黄头先锋斩闗而入初道枢端平中随魏了翁出蜀居吴赵与俾住持文昌宫宋亡得上官氏废圃于城东栖息所名防道观道枢别号山房家铉翁为记一时名辈皆与游工诗善琴有东游集
　　古无极不知何许人居葑门道堂蚊蝇不敢入暑中开户而眠不用帷帐猫犬至即俛首疾回无敢窥其内经年不见挥拂一尘不生未尝出募于外而钱不乏疑其挟术逼问之笑而不言一夕撒去器物竟不知何往明日物色之葑娄盘阊四门人皆云是夕见其负笼荷杖出门去矣
　　楞伽贫女在郡城西石湖楞伽山下名伴娘不知何许人乞食为活往来山中歴年虽久顔色不变插花讴歌夜则宿古墓中蛇虺寒暑皆不畏时有吴人何从者与郏道士游山中适遇贫女于道问其姓则曰无姓问其年则曰天长地久有甚数目其时甚寒问其何不畏寒却指松木答曰草木与人天地之所生养木尚能过何不防此于是何从等敬进曰特来问道愿慈悲开示女曰汝不能慈悲如何却教我慈悲汝若求道必归求心从赧逡廵而退明旦复往已失所在
　　莫起炎号月鼎苕溪人生宋宝庆间少业举子不利慕学至青城山见无极徐直卿授以雷术又闻建昌邹铁壁得王侍宸斩勘法委身童事之邹疾危遣去曰吾将逝矣雷书之全不能畀汝已而书张使者一符授之再见浔阳杨真卿精于持练动与神合时愤世嫉邪托狂直于酒信笔涂墨出诡秘语人莫能晓宝祐秋越守马光祖致之祷雨雨应声至理宗赐徳书诗赞至元中崔彧奉诏江南起觐京师祈禬有异验命典道教事力辞归止于光荡巷学者填门尝书钱壁言于门口百事动雷霆龙神拱手听不泄亦不秘渊黙有天声癸巳冬谓其徒曰明年正月某日吾逝矣至期书偈问敛具众谓具矣复摇手曰待吾五事备湏臾天忽昧风云雷雨电交作霁敛焉宋濓为碑文杨维桢为传弟子得其传者吴下张雷所王继华金静隠马心吾江东许无心陈静佳雷所再传步宗浩宗浩传周初
