<!-- { "loadSidebar": true } -->
　　孟忠厚字仁仲其先洺州人昭慈圣献太后兄子也靖康元年知海州东京陷忠厚持后书遗康王王即位后以保宁军节度使判平江改绍兴浙东安抚使忠厚避逺权势不敢以私干朝廷
　　朱翌字新仲龙舒人忠靖公胜非之孙以秘阁修撰知平江府撙节浮费积缗钱四十万于帑藏髙宗视师江上后守洪遵以献赐诏奬谕
　　洪遵字景严鄱阳人礼部尚书皓次子也绍兴三十年平江府湖秀二州水无以输秋苖有司抑令输麦遵时为起居舎人试吏部侍郎上言麦价殊不在米下民困如是奈何指夏为秋衍一以为二使挤沟壑乎愿量取其半而被水害者悉免之明年金主亮使苏保衡由海道窥二浙朝廷以浙西副总管李寳御之寳驻兵平江守臣朱翌素与寳异上以遵尝荐寳乃命遵知平江时步帅李捧请防吴江桥或议堑常熟福山以限敌骑者遵曰审尔是将弃吴以西邪凡堂帖与监司符移皆留不行及寳以舟师捣胶西凡资粮器械舟楫皆遵供亿寳成功而归遵之助为多车驾幸建康卫士匄索无艺他郡随与不餍至吴乃相告曰内翰在此勿复然先是朝廷虑商船为敌有悉拘入官又并海县团萃巨舰募水手民兵皆絷留未得去遵悉奏论以船还商而聴水手自便吴人德之髙宗倦勤谕吕頥浩曰朕将为揖逊之举择侍臣善辞令者使预为之庻体制温纯可以传逺頥浩荐遵召除翰林学士承防一时诏令皆出其手官至同知枢宻院江东安抚使卒諡文安
　　沈介字德和德清人歴中书舎人以次对知平江召归上疏甚剀切备言敌必为患明年敌犯两淮乃以兵部尚书为荆湖制置风采震耸边郡及再知郡上谕以平江辅郡极难其人知卿政事特加遴选当为朕抚恤百姓均财节用使恩威并施为佳如常平钱米以备凶荒训兵令精不必增补至于兵器亦令坚致其眷遇如此又知成都所莅繁剧绰有余暇豪猾敛避焉
　　彭爚通直郎平江佥判江文忠公万里荐之云士林前辈有学有文贫而能亷老而练事曾跻政府尚淹郡幕寘之馆学庶无弃才
　　刘洵直字子浩莆田人性至孝有德望歴绍兴府教授虞允文等荐通判平江同列多贵逰豪縦洵直以儒素礼法开警之久悉感厉时部使者得防兴水利檄与共事洵直辞曰是役非郑渠召埭之比已而同列督役受赏进秩随复镌去识者服其先见
　　刘之华朐山人绍兴三十一年魏胜领兵收复海州之华与文俨谋罄家财输军借补将仕郎两上书陈六事皆恢复大计孝宗韪之特赐进士出身为平江通判
　　髙溶字庆逺宣仁后族初调平江粮料院通判军府事长官如父兄职守不便立法亟改郡有势家围田壅下流溶视水势所向废之人不敢怨移知荆门军官至司农少卿
　　沈虚中字太虚广德人绍兴间为平江仪曹掾摄郡事防军中有谋变者虚中挺身造其营语以祸福白郡守开府库赡给之皆驩呼投甲论功就擢佥判时丞相朱胜非充御营使置幕府多所禆賛累迁吏部尚书【一云绍兴中有溃卒噪于市守倅仓卒遽亡虚中摄府事移文主将枭一人以令众军乃不哗丞相吕頥浩张浚闻之召赴都堂论议就擢佥判】
　　赵庆孙右从事郎平江军节度推官绍兴六年十月翰林学士朱震等言其内行孝友施于政事明敏可观引对特改右承事郎
　　吴芾字明可僊居人绍兴十一年调平江府録事参军除所删定官歴殿中侍御史给事中吏礼二部侍郎歴守六郡各因其俗为寛猛吏莫容奸民懐惠利尝曰视官物当如己物视公事当如私事与其得罪于百姓宁得罪于上官立朝不偶时论惜之諡康肃
　　萧燧字照邻新喻人绍兴十八年授平江府观察推官二十三年秦桧亲党宻告燧秋试必主文漕台燧诘其故曰丞相有子就举欲以属公燧怒曰初仕敢欺心邪桧懐之既而被檄秀州至则员溢就院易一员往漕闱秦熺果中前列秩满当为学官避桧调静江府察推而归浮湛州县十余年淳熈中累迁至国子司业刑部侍郎出知严州移婺州嵗旱浙西常平司请移粟于苏燧谓东西异路不当与然安忍坐视旧治之灾为请诸朝发太仓米赈之官至参知政事权知枢宻院諡正肃
　　严瑀字元瑜江山人绍兴中进士卒官平江府録事参军卜居泛仙山之溪以文字名家有溪上翁集
　　张孝祥字安国乌江人绍兴中廷试第一歴知抚州年未三十按事精确老于州县者有所不及孝宗初以集英殿修撰知平江郡务烦剧剖决无滞属邑大姓并海囊橐为奸利孝祥捕治籍其家得谷粟数万明年吴中大饥迄赖以济张浚荐召赴行在除中书舎人
　　虞允文字彬甫仁夀人【一云僊井人】隆兴初除兵部尚书湖北京西宣抚使时朝廷遣使诣金请和汤思退又欲弃唐邓海泗允文五上疏力争思退怒奏允文大言误国以邀羙名允文上印犹以四州不可弃为请乞致仕除知平江思退竟决和议寻改潼川府未上再除平江到任未一月召除端明殿学士同佥枢宻院事初允文自荆襄召还其子公亮遣书扣所向于蜀术士杨抽马杨荅云得苏不得苏半月去作同佥书佥书不带同字已久时钱端礼先为佥书遂加同字果符其説后封雍国公卒諡忠肃
　　沈度以考功郎中除直秘阁知平江乾道二年七月召赴行在上曰甲申之嵗委卿守吴门未几治行昭著果如朕所料可谓得人又询吴中嵗事如何具以丰穰对上曰二年以来水涝轸忧惟恐惧修省以百姓为念耳度奏臣初到郡水歉囏食荷陛下捐四万余石马料以赈济全活甚众上曰正赖良守措置汉宣帝所谓与我共理者其惟良二千石乎即以为中书门下省检正诸房公事【按周必大吕紫薇诗跋云乾道二年平江守沈公雅疑即度字也】
　　姚宪字令则嵊人父舜明字廷辉宣和初知昆山县月余以母忧去钦宗朝为御史伪楚之际守节不汚南渡后至户部侍郎卒赠太师宪以父任累官知秀州浙西大水苏常尤甚宪请输粟万斛以赈之上赐书奬谕除提举浙西常平迁提刑又以直秘阁知平江时羣盗毛鼎等出殁海道为害召捕弗获朝命専以属宪不数月悉擒之转阶除两浙转运判官歴官至参知政事
　　徐嚞字吉卿衢州人乾道中自道州移知平江髙宗语孝宗曰是尝手夺国书者诏过阙觐两宫在官逾年累章匄祠
　　汪应辰字圣锡玉山人绍兴进士第一累官吏部尚书与丞相虞允文议事不合遂以端明殿学士知平江韩玉被防简马建康过郡应辰略其礼玉归譛于上曰臣所过州县未有若平江之不治者上疑之及平江米纲至有折阅事遂贬秩应辰刚方正直少从吕居仁胡安国游张栻吕祖谦深器许之
　　魏杞字南夫夀春人【一云开封人居明州】累官参知政事右仆射兼枢宻使以使金不辱命繇庶官一嵗登相位上锐意恢复杞左右其説后以灾异防免守左谏议大夫观文殿学士知平江被论夺职卒諡文节
　　丘崇字宗卿江隂人歴国子博士虞允文荐其才迁太常博士知华亭县捍海堰废且百年醎潮嵗大入壊并海田苏湖皆被其害崇至海口访遗阯已沦没乃奏剙筑三月堰成三州斥卤复为良田除直秘阁知平江府改吉鄂二州江西转运判官提防浙东刑狱进直徽猷阁再知平江以提刑日捕盗赏除直秘阁后改两浙转运副使卒諡忠定【一作文定】
　　方滋字务德少寓吴江应天寺建炎间歴浙西提举司干官乾道中知绍兴平江二府
　　赵善择字守道寓居金坛乾道中任平江司户廉公不私物莫能夺而疾恶良甚部使者郡守见之必竦然起敬平江府添司户柴某贪浊善择疾之反以其罪去为湖州録事参军














　　姑苏志卷三十九
　　钦定四库全书
　　姑苏志卷四十　　　　　　　明　王鏊　撰
　　宦迹四
　　韩彦古字子师延安人蕲王世忠之子也两知平江时酒禁甚严士大夫家亦无敢醖造门卒捕一妇人肩舆中斗酒入门者彦古问汝何从而获曰告我者舁轿之夫以簮花为识彦古曰人奴而讦其主乎杖防而遣之又士族之母讼其夫前妻之子者以衣冠扶掖而来乃其嫡子也彦古曰事体颇重当略惩戒之母曰业已论诉愿明公据灋加罪彦古曰若然必送狱而后明汝年老必不能理对汝遣扶掖之子就狱与证徐议所决母良久云乞文状归家俟其不悛即再告理由是不敢复至郡有士人持吏短长州将下车必先投状以占能否彦古至其人亦来彦古曰此状汝不能为必有吏人教汝者其人错愕即以实告追吏杖之一郡以为神明淳熈二年六月自以期年财赋丰盈乞解郡务上以劳绩陞敷文阁待制八月言者论其以绢折输麦每匹计四五石又以家力科稬米多者至一二千石及敷上户酒二千瓶吏民少忤其意即下狱籍其家残刻险诈无所不至自述理财之效言所借南库钱物皆已还足而提领所具数尤缺七十万贯以无为有遂落职放罢彦古性刚忍有风裁不可干以私官吏尤畏惮之
　　莫漳湖州月河望族也淳熈初知仁和县时有出入德夀宫者恃势强梗陵蔑良善屡追不出漳衣緑袍于宫之外门俟其出擒而挞之髙宗怒孝宗降漳一官未几复治一人再降一秩仍旧任数月间平江缺守宰执进拟孝宗曰朕有其人遂除漳院辖以承议郎知府事
　　王佐字宣子山隂人南省廷对第一授承事郎佥书平江军节度判官防公事未赴改秘书省校书郎又自知建康府徙平江未赴坐事削官后复自知扬州徙平江政声第一尤长于聴讼有小民告进士郑安国酒逮捕其人佐问何自知之安国以防婢对竟得婢与告者奸状俱杖省遣之而释安国闻者称快改知临安府进工户二部尚书
　　谢师稷字务本邵武人以右司郎中除集英殿修撰知平江前守恃其富饶率多妄用未几反病不足师稷撙节浮费一以爱人为务初无横取未满嵗积四十万缗以郡城圮壊奏请修缮遂为壮观
　　王希吕字仲行宿州人渡江后寓居嘉兴乾道中除右正言张説擢用佥书枢密希吕劾之责逺小监当既而上悔之改宫观淳熈中歴中书舎人知平江府终吏部尚书
　　赵彦操宗室子也淳熈中以秘阁修撰使江西知平江府郡当孔道事绪万端穷日力不给彦操治尚静简不为捷疾以耸见闻建御书阁风化庠序未尝汲汲浚民而财用羡溢寛弛虚钱缗十四万米四万六千斛嵗满以右文殿修撰再任又跻集英徙镇江未上改婺州
　　张岩字肖翁泰兴人为人机警柔囬附韩侂胄诬逐贤者严道学之禁拜叅知政事以言者罢为资政殿学士知平江旋升大学士知扬州迁知枢宻院事侂胄诛夺官
　　李大性字伯和四防人歴太府寺丞浙东提举提刑为户部尚书忤韩侂胄出知平江移知福州除刑兵二部尚书以端明殿学士又知平江引疾丐祠卒諡文惠
　　方导字夷吾绍熈二年通判平江郡务素剧关决闲暇外台多属以事无不得其平两摄府事尤为得体
　　陈晞防字子与青田人淳熈中任从事郎平江府观察推官枢宻丘崇为守屡以职事争辨崇或阳怒折之晞防退立屏息俟其少霁执论如初至于再三竟不能夺自尔晞防书拟望而许之提举罗黙兼府事举两司事无大小咸以属之行荒政修水利决积讼晞防悉左右之
　　陈景思字思诚弋阳人以祖恩补承奉郎监平江府粮料院光宗即位诏天下言事景思上十事多一时要切授淮东总所干官以荐除籍田令累迁直秘阁两浙转运使
　　赵不熄宗室子淳熈中以忠翊郎添差平江府排岸兼塲公事十五年正月大宗正司奏其资性明粹举族称贤堪继嗣濮王士輵之后从之
