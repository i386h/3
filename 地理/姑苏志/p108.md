<!-- { "loadSidebar": true } -->
　　孙王墓在盘门外【晋张悛代吴令谢询求为诸孙置守冢人表臣闻成汤革夏而封杞武王入殷而建宋春秋征伐则晋修虞祀燕祭齐庙夫一国为一人兴先贤为后愚废诚仁圣所哀悼而不忍也故三代敦继絶之徳春秋贵柔服之义昔汉髙受命追存六国凡诸絶祚一时并祀亲与项羽对争存亡逮羽之死临哭其丧将以位尝侔尊力尝均势虽功夺其成而恩与其败且暴兴疾颠礼之若旧残戮之尸乃以公葬若使羽位承前绪世有哲王一朝力屈全身从命则楚庙不隳有后可冀伏惟大晋应天顺民武成止戈西戎有即序之人京邑开吴蜀之馆兴灭加乎万国继絶接于百世虽三五道商周称仁洋洋之美未足以喻是以孙氏虽家失吴祚而族防晋荣子弟量才比肩取进懐金侯服佩青千里当时受恩多有过望臣闻春雨润木自叶流根鸱鸮恤功爱子及室故天称罔极之恩圣有绸缪之恵追惟吴伪武烈皇帝遭汉室之弱值乱臣之强首倡义兵先众犯难破董卓于阳人济神器于甄井威震群狡名显徃朝桓王才武弱冠承业招百越之士奋鹰扬之势西赴许州将迎幼主虽元勲未终然至忠已着夫家积义勇之基世传扶危之叶进为徇汉之臣退为开吴之主而烝尝絶于三叶园陵残于薪采臣窃痛之伏见平吴之初明诏追录先贤欲封其墓愚谓二君并冝应书故举劳则力输先代论徳则惠存江南正刑则罪非晋冦从坐则异代已轻若列先贤之数防诏书之恩裁加表异以宠亡灵则人望克厌谁曰不宜二君私奴多在墓侧今为平民乞差五人蠲徭役使四时脩防頽毁扫除茔垄永以为常国朝卢熊孙王墓辩古汉豫州刺史孙坚坚妻吴夫人及其子防稽太守策三墓并在盘门外三里即今齐升院东南面势据古蛇门正与府治相向祥符图经云孙坚墩方俗称为孙王墓按吴书坚死于初平二年年三十七策死于建安五年年二十六吴氏死于建安七年合葬坚墓黄龙元年权追尊坚为武烈皇帝庙曰始祖墓曰髙陵吴氏为武烈皇后策为长沙桓王太元元年八月朔风拔髙陵松栢石碑蹉动晋阳秋云惠帝元康中吴令河东谢询表为孙氏二君置守冢五人脩防扫除有诏从之其文张悛所作今载文选陆广防亦云盘门东北二里有吴武烈皇帝并长沙桓王等三墓前志云宋政和六年邨民发墓其甎侧皆有万嵗永藏四篆字得金玉竒器甚多有东西银栝初若粲花良乆化为腐土并金搔头十数枚金握臂二悉皆如新一瓦熏炉与近世陆墓所制略似而箱底灰炭犹存碑石防缺仅余中平年三字州将遽命掩之所得古物尽归朱勔家洪伯刍香谱亦略载此事即杨友防所赋孙豫州墓者是也洪氏三庚志云盘门外大冢绍兴二年秋雨隤圮牧童入其间得铜器数种持卖于市乡人徃视圮处盖其隧道有石刻书云大吴长沙桓王之墓赤乌三年凡十二字知府沈揆亟命掩塞仍立石表其所滕宬为记袁席之谓防死距赤乌三年已四十载岂非权称制之乆复改葬乎所得之器滕藏一小镜其背有铭十四字一铜小麟镇纸无欵识以遗席之嘉熈中墓傍土中又得唐孙徳琳墓志云开元十年窆于十四代祖吴武烈皇帝陵东南平地又按丹阳图经载髙陵在县西练塘乡吴陵港熊以传记证之当是坚葬曲阿后迁于吴史不及详载尔滕宬所记谓绍熈中提举常平张体仁尝命其属表之题曰先贤墓徐谊属宬考订止从俗称孙王墓宬葢据陈夀説破虏葬曲阿及言防之薨其将周瑜鲁肃皆赴丧独指此为伯符之墓亦未尝及谢询所表不审三坟同域故论説纷纭自相抵牾在政和知为豫州之墓在绍熈知为长沙之墓皆不能质诸传记以求其説地亦尝为官窑故旧志不复详究矣因备载始末传诸好事仍录古今文词如左云梁何逊行经孙氏陵昔在零陵厌神器若无依逐兔争先捷掎鹿竞因机呼吸开伯道叱咤淹江畿豹变纷竒略虎视肃戎威长虵衂巴汉骥马絶淮淝交防无内御重门岂外扉成功举以弃防徳愎而违水龙忽东骛青葢乃西归朅来以永乆年代暧微微苔石疑文字荆坟失是非山莺空曙响陇月自秋辉银海终无浪金鳬防不飞寂今如此望望沾人衣宋刘充庄题长沙王墓霸略谁堪敌伯符每开史册想规模一千扫众横江去十七成功自古无警跸未迎归大内英雄可惜死东吴君看末命尤竒特指顾张昭为托孤余诗文具载郡人朱凯所辑髙陵编】
　　吴王墓有三一在蛇门外大丘去县十五里一在匠门外欐溪渎中去县二十里一曰胥女大冢去县四十五里【皆见越絶书】
　　越王史墓越絶书云巫门外寃山大冢故越王史冢也去县二十里又云蒸山南夏驾大冢者越王不审名冢去县二十五里
　　言偃墓在虞山上史记吴世家注与仲雍墓并列澹台灭明墓在澹台湖傍【或曰在吴县西南八十里又传张士诚筑城于虎丘土中得石刻曰澹台灭明之墓】
　　莫格墓越絶书云去县二十里虎丘之北莫格古贤避世者
　　卫公子墓越絶书胥女南小蜀山春申君客卫公子冢也去县三十五里又云土山春申君时治以为贵人冢次去县十六里
　　冯暖墓在吴县东北二里即暖所居死葬其侧至唐墓碣犹存【互见第宅】
　　中大夫严助墓在吴江县东南百里至今呼其地为严墓
　　汉丞相陆烈墓在秦余杭山又云虎丘山西北十里有水名白坊又北十里胥屏亭东岓有汉豫章都尉陆烈墓
　　山隂令陆寂墓在陆烈坟东二里
　　颖川太守陆宏墓在平门西北三里或云在华亭县西北四十里【按宏绩长子官防稽南部都尉其为颖川太守者曰闳乃宏八世祖耳今姑仍卢志】
　　三老顾综墓在娄门外塘北与朱梁坟相直【顾阙譔庙碑有云刋石娄门徳辉不防碑今亡】
　　黄香墓在常熟梅里镇【乾道初梅里苏忠翊直卜葬得古冢乃黄香墓碑刻书首两句八字中二字不可识延陵慈父葬子羸孟光贞妇窆夫于吴碑隂乃防稽东部都尉张纮也又有薛综脩祠日月题刻可辩者八字子琼孙琬位登三事苏氏挈归家有光怪舁弃昆承湖中】
　　朱梁墓在娄门东南二里【梁本名肇避和帝讳改仕为正议大夫兾吴二郡太守郡中朱氏多其后肇一作穆按汉制无正议大夫兾州亦非兾郡】
　　奉车都尉衡州刺史吴煇墓在姑苏山北十二里胥口东岸【煇字光修丹阳太守景之父也】
　　蜀郡太守张康墓俗名鳯凰墩在吴县界或云在阊门外【康考之氏族无所见唐宰相表有汉蜀郡太守张睦王賔云子房七世孙名睦字选公东汉蜀郡太守始居吴鳯凰墩岂睦之葬地邪】
　　梁鸿墓在吴县西四里要离墓北【鸿疾困告皋伯通勿令子持丧归及卒伯通求葬地以要离烈士而伯鸾清髙令相近陆防云在金昌亭傍几一里续志云今阊门南城内法防
　　庵西有古冢传为要离梁鸿墓阙　　　　　有汉髙士梁君讳鸿字伯鸾扶风人君得天元纯诞其生知囊括道妙而游于世遭汉微缺浇风偃物君以为道不可徇时故安节以髙蹈髙蹈不可以激俗故登邙以作歌歌不可以遗患故适越以遐遯遯不可以不粒故寄食于杵臼是以孟氏恱其道而妻之伯通尚其风而礼之安夫大而遗其细忽夫语而顺乎黙乐则行之忧则违之斯可谓髙世之逸民矣原夫天之运也曰眀与晦人之道也曰否与泰达人知否与晦之不可为也故耦而耕狂而歌凿坯以逃荷蓧以游而晦徳避难不成乎名于戯伯鸾非斯人之徒则谁与哉唐大厯六年小子旅于吴得君之旧游焉孟子称闻栁下惠之风者鄙夫寛薄夫敦然则闻之风声亦将舍尔朶頥以观我灵乎乃刋贞石以识遗烈铭曰山隠器车河秘马图伯鸾不行独与道俱太虚无际浮云无系伯鸾伊何迹人世直道辱身三黜鲁邦扣马逆谏饿于首阳邈矣伯鸾静而含光作铭皋桥万古是望】
　　吴郡余杭邵氏夫人墓在吴江县陈思村【砚格书奁云至顺四年耕夫得甎于古圹中上有文曰赤乌五年七月造又一方甓上刻曰吴郡余杭邵氏夫人之墓】
　　吴郁林太守陆绩墓在阳抱山吴地记云在阊门外泰伯庙西【至元间郡人朱泽民祖母病卜地阳抱山梦伟丈夫告云勿夺吾宅吾且为夫人后既而穿地得石刻曰郁林太守陆绩之墓别有刻云此石烂人来换石果防矣遂掩之而卜兆其傍】
　　侍中朱桓墓在横山
　　偏将军歩隲墓在吴县东北三里一百步有碑
　　左丞相陆凯墓在长洲县西鳯凰山或云在松江郡西北三十二里
　　太子中庶子陆祎墓在昆山之颠【旧有征北将军墓碑已折沈辽诗月日欲出已复西人间废兴那可知昆山陵谷久已变水傍唯有将军碑】
　　晋司空何充墓在岝防山东一里见寰宇记按史何氏过江自充以下并葬吴西山
　　兵部侍郎石崇墓在吴县西六里【髙啓诗虬须欲怒瑚折步障围春锦云热真珠换妾胜惊鸿笑踏香尘如踏空酒阑金谷莺花醉家逐楼前舞裙坠财多买得东市愁罗绮散尽余荒丘犹令白首同归者坐伴游魂枫树下】
　　黄门侍郎潘岳墓在石崇坟西北
　　东曹掾张翰墓在横山东五里
　　将军袁山松墓吴地记云在横山二里卢志在横山东五里【山松筑沪渎垒御孙灵芳为贼所害麾下士李祥突白刃収骸归葬】
　　给事中江纂墓在天平山下地名上沙【宋孙起卿于其地获墓砖刻文略云纂养父谌本父乃】
　　淮南内史朱诞墓在娄门外一里
　　骠骑将军顾荣墓寰宇记云在赤门外九里陆广微记云在吴县东南二十里侧有左威将军张敏坟今实在葑门东六里长洲县黄天荡南俗讹称顾邑墓墓西有祠题曰顾将军庙或误云上将军【荣从子和亦葬吴谢应芳诗白髪吴侬说姓名将军墓近阖闾城徴车入雒称三俊割炙知人得再生江月似留挥扇影松风犹作鼓琴声停舟一酹苹花渚野鹤飞来踯躅鸣其余诗俱见怀古録】
　　庐江太守阙臻墓在齐门东北二里今有阙墓村【臻徳行清髙封关内侯见吴地记】
　　废帝陵相传在白茅市【按晋书废帝奕太和六年废为东海王咸安二年降封海西县公徒吴太元十一年崩与庾后合葬吴陵又侯白旌异记云盗发白茅冢棺内大吼如雷野雉悉雊飞焰赫然盗多被烧死】
　　瞿硎先生墓庆元志云在直塘市市有广安寺浚塘得古冢墓塼称瞿硎先生字鹊子广川人隐居不仕葬于东陵武安寺重冈之原武安盖广安旧额今其地尚多瞿姓晋书隐逸传瞿硎先生者不得姓名亦不知何许人太和末居宣城文脊山中山有瞿硎因以为名桓温造之见先生被鹿裘坐石室神无忤色温及僚佐皆莫测之乃命伏滔为之铭赞竟卒于山中
　　太尉陆玩墓在鸡笼山子尚书令纳亦葬此山【按史玩卒给兵千人守冢七十家太元中以玩有佐命勲先陪陵而葬由是特置兴平伯官属以卫墓则玩葬地当在南京之鸡笼山】
　　宋防稽内史张裕墓在吴县西二十七里华山
　　青州刺史郁泰墓见苏州冢墓记不详所在记言泰性仁恕葬日燕数千衔土今冢犹髙大异他坟村乡嵗时祭祀或谓吴县西南有墓山疑即其地
　　雅儿墓宋湘东太守张济女也元徽七年葬在至徳乡今俗讹雅宜山
　　萧天子墓庆元志云在常熟宝严寺东丁家湾之西故老传云萧天子墓上有古木樵牧不敢近不知何帝也按江隂志萧天子墓在长信乡有大土封号仓堆【又按梁史梁敬华为江隂王殂萧季卿嗣陈大建二年除侍中淳于氏就季卿买梁陵中树皆坐免即此观之墓亦有自又卢氏云唐萧存人号为萧夫子尝为常熟主簿恐葬此讹称云尔】
