<!-- { "loadSidebar": true } -->
　　神仙安在哉列子载渤海有五神山东方曼倩云有十洲尝所渉歴弱水三十万里既不胜舟而珠树琪林琼楼宝阙又非结驷所及何怪世俗不信以爲荒唐诡诞之言哉然则三十六洞天具在域中其为神仙之居信邪否邪日月周行中天下入沧海昼夜相嬗而不息雷霆发虚空中赫然有声万物震动使世俗未尝闻见而吾言之又肯信乎一介之士茍有遐心尚将逃深林隠空谷焉不与世接而况龙变蝉蜕饮露餐风其去尘土之腥蝼入烟霞之杳霭必然无疑者是四海内外不可谓无兹地不可谓无若人也若青城罗浮武夷句曲向使不名洞天乌知爲仙圣区委羽块然山尔阳明直数仞之石裂一线尔亦得以洞天名而青童君仙人郭君各理一焉岂飞行变化之迹无徃不到邪盖在大涤山而云笈云在天目者岂以大涤爲天目子孙或古人著书未必皆亲履其地失于审稽虽信史不免无足异也叙洞府第三
　　大涤洞
　　在宫西北半里茅君传云第三十四洞天名大涤盖之天周回四百里内有日月分精金堂玊室仙官校灾祥之所姜真人主之与华阳林屋邃道暗通相传同先生入游见龙麟异境花朩鲜繁自华阳而归洞门石鼓广可寻丈扣之逄逄有声自此上下皆平如刬削两旁崖石委曲夹道中间一石若柱倒悬因以隔凡名之过柱一穴如窦内濶丈余中有圆井无底惟闻浪浪水声乃歴代朝廷遣使投龙璧之处也常有白鼠长二尺许游于髙崖崖上产草名玉芝饵之长生郡志所载云尔今洞中石润如玉竹苍黑色行路屈折仅通人至隔凡而止每投龙简则命童子穿窦以入云其中深杳不可测也所谓白鼠玉芝则希有见者岂在人縁契邪
　　栖真洞
　　在大涤山前西天柱岭上去宫三里一名西洞旧志云大涤先生杜琛语弟子何法仁曰汝宜居西洞可以遯世成真遂名栖真洞天生罳顶状若寳盖龛室幽深乳泉滴沥又东西二台东台石阁崖上有龙爪蟠拏蹴蹜之迹或戯以手漫灭翌日视验如初是知洞龙出入之迳也西台一石平如棋局白石子如拳委积其上旁列石坐环向焉入洞门三丈许有石仙人爲仰卧状又越华盖西有石龛可容数人宋大观三年山人胡真隠居之一日忽闻有声若鼍鼓数百黑云靉叇间火毬相逐奔出洞口已而迅雷烈风震撼山谷移时乃止昔陈尧佐任淛漕日来游有诗云二天封【阙】稼如云流水清寒出洞门更爱林间磐石上松花吹散羽人樽今洞前亭曰谷口亦取陈诗谷口停骖上翠微之句
　　石室洞
　　兹洞一名藏书一名东玲珑在大涤山中峯前白鹿山下洞中三穴若品字透见天日门有石屏横其口泉脉涓涓注石梁下引而潴之可供十余人居者赖之相传郭真君登山采药尝濯于此名洗药泉郡志云吴天师筠修炼之所天师既尸觧于宣城指令门人藏书剑于此洞有石室故以名之又景行录载天师云当迁神于天柱石室盖太上俾我炼蜕之处故卜其西麓果有石座若扉自然成偹如是则不惟书剑亦天师藏真焉按石精金光经言曲晨飞精藏精録神剑觧之道凡暂过太隂紫胞炼度皆四百年所藏必发盖数足运防其灵自有以发之耳旧志谓天师石室之藏岩扉呀啓信也山腰有石洼樽石茶灶皆仙家遗迹徃年有叶道人居之一日见巨蛇自山顶下其首坠地声如陨石身作漆黒色目广若杯倒悬山椒引首入洞饮水良久复上数日又来熟于篱间窥之似觉为人所见其去差速是夜徧山作风雨声疑爲发洪而晦防不敢出户逹旦乃止视天宇澄霁亦无所谓水岂神蛇爲是邪自是不复来
　　白茅洞
　　在宫山西南十里岭右灵迹岿然按记云晋人遇一道士衣巾爽丽自洞中出询所自来曰吾白茅先生职此久矣因名之其门如井缒练而下一二丈至平地即回环容坐二十人复偃身下入约又二丈许则有仙人石酒瓮及石柱二一窍上彻天光境界竒絶第山髙路阻希有至者尔
　　鸣鳯洞
　　在宫外一里道旁山上虽石路阻隘有童稚可入云其间广埒两屋旁一小路不知所极上有穴泉流爲丁当音下入方池未尝减溢耆旧云钱氏时因鳯凰来鸣故以名洞其地亦改爲灵鳯乡
　　蜕龙洞
　　在鸣鳯洞相对山厓中相去百歩许乔朩幽隠岩穴嵌巉深可数丈宋皇祐初羽人于洞间获龙蜕骨齿角皆具故名春夏多蛇虺出入似欲回俗士驾者记云五洞潜通此其一也
　　归云洞
　　去宫五里在栖真洞左偏半里许即栖真之后门深可百余尺石壁光莹洞有罳顶亚于前洞按记云是神仙回车之便道故曰归云常有云气徃还于洞外又有隙地皆灌朩疎篁隠映前谷此旧志云尔今洞门狭仅数尺下入丈许石皆如玛瑙五色纹理如旋云飞霞直下方池深不盈尺广可二尺长可三尺池底白色如累珠镂玊可爱泉水则盈涸不常又下十数歩有白石若瓠者三又下数歩左偏上陟则有石盆其上流泉涓涓下入盆内可以盥四周石乳如垂璎珞复返右偏直下十四五步濶二丈许其中有石如积铜钱者周围平坦容三十余人

　　洞霄图志巻三
<史部,地理类,古迹之属,洞霄图志>
　　钦定四库全书
　　洞霄图志巻四
　　宋　邓牧　撰
　　古迹门【异事附】
　　人事有代谢山川无古今生身千嵗之下游心千嵗之上登箕山而懐洗耳之风吊首阳而悲饿死之节利害既不相及影响既不相知然虽田夫野老樵童牧竖犹将踯躅悲歌有泚其颡况髙世絶俗慷慨之士哉千万世同一理千万人同一心古人逺矣九京不可作矣一旦过其隠遁之地观其游息之所有不浩然兴起如亲炙之者乎驯虎岩之坎木无恙升天坛之丹灶未寒空山无人渺愁予岂昔人所能今人不复能邪山中陈迹时有足稽并采异闻附见一二叙古迹第四
　　汉宫坛
　　在大涤洞前汉武帝元封三年所创今其址不可攷矣详见宫观门
　　升天坛
　　旧志云在大涤山中峯之上又名法象坛上应天而圆下应地而方中应易卦而八角许逺游真君精研洞典登其上而仙去时天降白鹿下迎故中峯名白鹿山今山顶界松内数丈之地草朩弗殖是其遗址也宋政和间犹有卿云箫吹徃来
　　伏虎岩
　　在宫山西南峻壁间若环堵之室南有路自上而下复陟厓磴方至其所藤萝深宻怪禽昼啼非有道之士不可处也昔郭真君伏虎于此按晋书云葛洪何幼道偕访之目击而巳各无所言引啸而退唐吴天师爱其遗迹每游忘返题诗岩上今嵗久昏剥云郭生在童穉已得方外心絶迹遗世务栖真入长林元和感异类猛兽懐徳音不忆固无情斯言微且深末句盖引真君与温峤问答语详见本传宋景定三年夏昼忽四山昏黑雷雨大作云雾中闻岩下有声极震雨止方知岩边巨石移下数丈
　　仙迹岩
　　去宫一里在行路隔溪崖石上按记云秦始皇驱山岳拟塞东溟尝役移之山势欲动忽有仙人叱鬼以身扼崖石使不得去今崖上有肩帔簪冠隠然遗迹温润光泽苔藓不生以手摩拭良久作古桂香云杨杰有诗曰祖龙求仙徒用力驾海欲驱山下石神人倚柱不与行留得岩前隠仙迹
　　来贤岩
　　在宫东南青檀山前嵌空数丈盘石藂竹可以游息宋熙寜间东坡居士爲杭通守与蔡准吴天常乐富国闻人安道俞康直张日华皆幅巾藜杖盘桓于此东坡赋诗云上帝髙居愍世顽故留琼馆在凡间青山九鎻不易到作者七人相对闲庭下流泉翠蛟舞洞中飞鼠白鸦翻长松怪石宜霜鬓不用金丹苦驻顔余不悉纪后人名岩来贤作亭其上曰宜霜亦摘坡语
　　石室
　　唐吴天师瘗书剑地宋陆维之朱妙行咸居焉详见洞府门及陆朱二先生传
　　抚掌泉
　　在宫内龙祠下深仅三尺清泠可鉴古诗云却疑三尺底别是一壶天其泉五色变易不常每一变则有吉事余杭图经载钱武肃王至宫有双鹤飞舞其上因抚掌招之鹤坠而泉涌漕使陈尧佐因按察至焉问羽士所以名泉之意答曰昔仙人抚掌而泉涌公于是抚掌亦然吴天师观碣云水旱不易萦照轩宇夏寒而辨沙砾冬温而冐萍藻宋熙宁初有物状如鲛鳗绕栏楯间两目如丹时人以杖扑之即坠入泉去须臾隂雾周布一山大水自天柱源来汹涌可畏将垫殿堂乃止或龙之怒也今环甃以石结亭覆其上围以朱栏者宋髙宗尝酌之也
　　明星渎
　　余杭图经云在县东一里二百歩周回一百五十歩溪之南塘歴朝勑使投龙简于天柱大涤洞必先祭明星渎九域志载余杭古迹亦然父老相传云昔有人昼见有星灿然故名溪下多潭皆遇水决冲而成自新堰以西第三潭最深莹而濶者是也父老云渎之南濒路旧有道家居遗址尚存今地属本宫建宫亦曰明星
　　药圃
　　在来贤岩宜霜亭下夏侯天师种药于此芝畦术坞百药之植靡所不有常施药于防市随縁深浅而与之一日樵者闻圃内有物大嘷隔篱窥见天师防鞭乘一兽似虎非虎行疾如风入东山而去今四山产草药六十余种圃迹犹存余见本传
　　叶天师讲堂
　　旧志载在山门外天师役神所建制度宏巧絶不类常工开元中天师讲道徳度人诸经于此有仙花灵鹤自天而下吴越髙士辐辏听法咸有所悟愿居弟子列者三百余人惟语以济恤孤贫感愧覆载忠孝君亲重人性命净身心絶奢侈即爲道之根绪也洊经兵火遗迹不存今移宫中爲演教堂
　　草堂
　　钱氏所创唐昭宗景福二年武肃王表以居闾丘先生既而旬旦入山问道每三元开坛授法箓号上清坛御史中丞罗隠皆入室者也堂外环列云房为门人弟子栖息之所朝暮入室退即闭闗下帷或持经或论道或錬神修真各有所至今道院上清流所自出也其址在道院内而不可攷【道士朱韬光撰箓坛记立石文博义精爲时珍爱自钱氏纳土举髙道其石遂运至汴京】
　　书楼
　　一名垂象楼暨天师所居天师少好经史著述不辍其中巻帙委积左右常昼采日魂夜饮月魄盖紫文之上道也东西壁各置一窍仅可容靣是采錬之户白元鍳有诗其址亦在今道院内爲精思流
　　南陵
　　亦今之道院址因许真君居宫北之大涤山既而升举预报南陵知已曰来日上朝玉帝矣至期登陵北望果有彩云满空真君乗白鹿冉冉而去故名此地爲南陵今亦别为流也七门道士王介诗云飘飘遗鹤去难寻野客重来叹复吟许迈林中丹灶冷郭文山上白云深南陵事古多非昔北岭归期直到今珍重玉京无限意待将功节养髙岑
　　潘逍遥墓
　　在宫内方丈西庑后宋潘阆字逍遥钱塘诗人直集贤院钱易铭其墓云逍遥尝与道士冯徳之居钱塘【今城中有潘阆巷】约归骨于天柱山大中祥符三年爲泗州参军卒于官舎徳之遂囊其骨归吴中葬于洞霄宫之右今至元丙戍隠士叶林作些文曰若有人兮山之深字曰逍遥兮善于吟其名流传与图南仲先并兮夫岂异世而异心惜不置之华山泉石之隂彼何人兮干戈相寻手不停批切之毛頴口不絶秋虫之引声绘事咏潮之篇犹至今黄州文章擅当世兮若果匿浩然如摩诘兮终不任诗人例摈弃兮不知鸣钟贪暖于何许之山林后三百年余芳犹在岂与埃而俱沉非先生之髙风兮固冯公之义襟也谇曰緑槐之市兮有先生之巷如子渊于鲁国兮岂井臼之无恙独囊骨于此山兮风吟月啸忽焉在上后之人以诗乞灵兮尚能于此想像也
　　嘷亭
　　在余杭县南五里晋郭真君居大涤山常出市肆货药有虎自随令伏于此归晚则虎嘷故曰嘷亭今山下涧石竒怪流水潺湲是也载之余杭图经
　　聚仙亭
