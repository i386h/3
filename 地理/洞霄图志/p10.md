<!-- { "loadSidebar": true } -->
　　十洲有志存而勿论可也如洞天福地固在职方之内而云笈之书不过举其凡目或间见于郡国图志又语而不详其瑰伟之观灵异之迹湮没于云烟缥缈林麓莽苍间者何限亦博物洽闻之士所病也况大涤之境为东南最集虚孟尊师患纪载之阙承师命撰洞霄图志俯仰采拾彚成六巻语详事核而大涤之胜于是乎大备余窃读而有感焉兹山自东晋而名渐着往往皆遗世絶俗者于焉逍遥迨宋中叶而后琳庭琼馆始峥嵘甲于一方而主领兹山者亦名秩便蕃矣今又际遇国朝崇奬教龙光赫奕其声华气槩视昔日为尤盛然而昔之所谓霞举之流顾乃渊潜而不露何耶岂果山川夙水旋转有时耶抑亦神仙混迹人间固未易识也当俟暇日青鞋布袜往扣云扄试酌蛟亭之水酹山灵而问之上章阉茂中元台李洧孙防








