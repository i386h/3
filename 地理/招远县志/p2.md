<!-- { "loadSidebar": true } -->
　　二十七年，登属地大震。
　　三十四年十二月二十九日卯初，日生四耳，俱红赤色，在北者光夺目。
　　万历七年六月晦，大雨。东关大河骤溢，居民惊起，仿佛见一物状如牛：．横卧中流，水逼而西，千家尽扫。 
　　二十四年，大风卷海水南溢，淹禾、豆。
　　四十四年春，山东大饥。时阖省荒，至人相食，而登州尤甚。朝廷发银十六万两，漕米十二万石。遣御史过庭训赈之。登州赈银一万两、漕米四千九百余石。
　　四十六年秋，蚩尤旗见东方。每夜白气亘天，东西约三丈余，经月不散。有慧星长丈余，见于东北，光射中央。
　　天启元年四月十九日，讹言贼兵自东来，民皆奔走相蹂践，竟夜不息。诘旦寂然，不知所以。自文登至昌邑八百里，讹言时日皆同。
　　七年六月，先师庙栋生紫芝一本，三岐。
　　崇祯三年六月，大雨。先师庙殿角有蛰龙出，天矫飞去。
　　七年春，有鸟自海岛来，翅摇如煞煞声，形如鸽，唯食沙，因名沙鸡。人以为兵象。
　　十三年，牛有灾，死者殆尽。
　　十四年，大饥。
　　国朝
　　顺治十年夏六月，张凤羽家寝室栋生紫芝。
　　十一年冬，大雪，平地深数尺，人有不火食者
　　十三年，有年。
　　十四年，有年。
　　康熙十二年春，大旱，无麦。
　　十六年秋，邑侯徐公内衙东南隅，生瑞芝三本。徐公自序，具载艺文。
　　论曰：天道远，人道迩，昔人言之矣。又曰，天定胜人，人定亦能胜天。然则何为乎志灾祥？志灾祥，凡以示有土者遇灾而惧也。闲尝考之，盖或有其征而无其应矣。有其征而无其应，何为乎书？凡以示有土者遇灾而惧也。然则郡国志所录有，何为乎“有”不书？其不书，必其不系乎邑者也。其不系乎邑者何？邑在汉为东莱曲成地，东莱虚、危分野。历考前代：汉景帝七年，日食在虚九度；晋惠帝永宁二年，荧惑、太白斗于虚、危；东魏孝静帝武定八年，岁、镇、太白在虚，荧惑又从而入之。诸如此类，未易枚举，志概略之不书也。何为乎不书？此灾祥之系以全齐者，非一郡一邑事也。非一郡一邑事，其不书也固宜。又按邑分野，入胃十度。唐禧宗文德元年，日食在胃一度；宋真宗景德二年，有星出胃南，声如雷，光烛地；三年，有星出胃北，入天囷，迸为数星，光烛地。诸如此类，未易枚举，志概略之不书也。何为乎不书？自唐历五代，以至有宋，省曲成为掖之罗峰镇，其不邑也久矣。不邑，则凡有灾祥皆掖事，不得以镇言也。不得以镇言，其不书也又宜。又《莱阳志》：金太宗天会六年，登州大水；十一年，大旱，免其租。诸如此类，未易枚举，志概略之不书也。何为乎不书？邑自金属山东东路莱州，元属山东东西道般阳路总管府莱州，明洪武九年，始升登州为府，割莱之招远、莱阳属焉。则九年以前，登灾祥无预于招也。无预于招，其不书也亦宜。他若肥畏（替代字）之为灾，冰雹之告儆；欃枪变曜于五星，鱼龙迥波于四野；紫芝、连理，为瑞无几，而灾伤种种，谨而书之，凡以示有土者遇灾而惧也。若夫太戊之枯桑谷，宋璟之退荧惑，导一茎六穗于庖犧，双觡拱抵之兽，而光耀龙变，史不胜书，则又在惟德动天者，有开必先矣。

　　○沿 革 表

　　总部                郡              县  
　　唐虞      青州莱
　　三代      青州莱
　　春秋      莱
　　战国        齐
　　秦                            齐郡东境
　　汉          青州部             东莱郡                曲成
　　东汉        青州部             东莱郡                曲成
　　晋          青州部             东莱国                曲成
　　南宋        青州部             东莱郡                曲成
　　北魏        光州部             东莱郡                曲成、东曲成
　　后齐                           东莱郡                掖
　　隋          青州部             东莱郡                掖
　　唐          河南道             莱州郡                罗峰镇
　　五代                                                 罗峰镇
　　宋          京东东路            莱州                 罗峰镇
　　金          山东东路            定海郡               招远县
　　元          山东东西道般        莱州                 招远县
　　阳路总管府
　　明          山东布政使司        登州府               招远县
　　国朝        山东布政使司        登州府               招远县
　　招远县古莱子国，《禹贡》青州之域。春秋时，齐侯迁莱子于倪，地始属齐。秦因之。汉为曲成县，在今县治四十里，属东莱郡。东汉因之。晋改东莱郡为国，地仍为属。南宋复改为郡。元魏以其地置东曲成，分青州置光州部，始析东莱之牟平、黄、惤、观阳四县地，置东牟郡，与长广郡俱属光州。后齐省入掖县。隋因之，属青州部。唐为掖之罗峰镇，属河南道莱州。宋因之，属京东东路莱州。金始置招远县，属定海郡，山东东路。元初，属益都路；中统五年，属淄莱路：至元二年，隶般阳路总管府莱州。明属山东布政使司莱州府；洪武九年，升登州为府，割莱之招远、莱阳属焉。国朝因之，属山东布政使司登州府。编户四十八里。
　　论曰：招远古曲成地，建侯国者再，封乡男者一，载在史鉴，班班可考。元魏又以其地分置东曲成，即今县治西北三十里，旧称将军城。尝周览其遗址，规摹颇壮。当时是也，滨海之地，实称上县。逮其后，或废为墟，或列为镇；自高齐以来，附在邻邑者数十世。至金始改置招远，而斗大山城，仅如黑子之著面。俯仰今昔，抑何霄壤悬绝也！按吏称虞诩守武都而民增数万，允文知太平而户口日登，彼岂尽金城天府与？招虽百里邑，诚得良有司，后先相继，多方招徕之，数十载生聚教诲之，则人杰而地以灵，庸讵知不再见当时之盛邪？

　　○疆  域    形胜  八景  附

　　广一百里，袤一百里。东至栖霞县界四十里，西至掖县界六十里，南至莱阳县界六十里，北至黄县界四十里。东北至府界一百四十里，西南通平度州，西北抵海。正北至姆屺岛，陆路一百里，开船至桑岛，水路八十里，至庙岛七十里。西至济南府八百二十里，西北至盛京一千七百里。
　　形  胜
　　海滨广澙，厥田斥卤（《史记·夏本纪》）。天下之强者，东海之恶焦焉（《元中纪》）。土疏水阔，山高水深（《太平寰宇记》）。负海澙卤，其地瘠薄，蚕谷少，人民寡（《元志》）。
　　云屯绵亘乎百里，沧海远控乎三山。路多险阻，田半冈渠（《郡志》）。
　　八  景
　　普照晨钟  父老相传云，得自海潮，当秋水时至，百川灌河，钟溯流而上，若有神物凭之者。以普照寺为金、元古兰若，遂于门左侧构楼，悬钟其上。每晨、夜叩之，声噌吰，闻四十里。其周景王无射之亚耶？今钟亡久矣。
　　温泉晚浴  距城东里许，泉涌甚盛。以其过灼，甃石为池，因通渠引水注之。池凡三：一官汤，在公廨内；男、女汤各一。皆筑土为短墙蔽之。又有泉名鸳鸯河，一寒一热。其热者如沸汤，投以物辄糜，而寒者则荇藻交横。又或凉泉汇为潴，滚北流浮其上，气爞爞煽其不可即，即之静若鉴，游鱼可数，《广舆记》名温凉泉，亦奇观也。迤北，泉益多，而差小，且稍温，不甃池而可浴也。
　　黄冈返照  架旗山之东，平冈前峙，名黄土崖。西连雾云诸峰，崖为长河所啮，势陡峻。每当羲驭既没，其回光所薄，倍加炳焕，有如初旭朝升。杜工部诗有云：“返照入江翻石壁”，若为吾邑咏也。
　　张画先春  山高峻，横侧皆成峰岭，遥望之，如芙蓉斧削，丹青献技，遂有此名。其中峰一片地，虽时极寒冱，独饶阳和，百卉未苏，已勾萌矣；群芳始朕，已甲坼矣。岂琪花瑶草得气殊先与？抑不谢长春，别有天地也？语有之：东方物之始生，西方物之成熟。兹则以西北而先东南，生、成之德，殆兼而有之矣。
　　架旗阴雨  在县治西南维，绵亘数十里，每云起山麓，不三日必雨。父老占候，晷刻不爽。闻之泰山之侧，触石为云，肤寸而合，不崇朝而遍天下。则兹之纲纪一方，山泽通气而降雨出云，固其宜也。又巅有澄潭，深不可测。相传与谷王相吐纳，今巨石掩之。其东嵎为龙王庙。
　　祥光烟月  云屯最高峰为祥光观。观，古仙灵遗址也。每当轻烟四合，桂魄初升，宜酒宜诗，宜商歌，宜挥鏖。凭高眺之，不啻羽化登仙矣。盖其俯踞诸峰，几于去天尺五，抱明月而长终，兹峰为最。故月所同也，而祥光擅之，诚海邦名胜也。
　　公署乔松  县治东为察院公署，阶之侧双松夹峙，下分而上合，每主宾晋接，必俯首其间乃得过。高仅两仞余，而大则盘屈四塞，盖数百年物也。其轮囷离奇，态殊状异，虽百节扶疏，干若枝无尺寸同者。星使至，率多题咏。今则兵灾后，梁木之萎久，叹吴宫花草矣。
　　仙洞石门  自祥光左转，道羊肠之险，迤东十里余，稍折而北，复折而西，为班仙洞。峭壁干寻，飞崖下覆，状如数间屋，羽士班全真修炼处也。邑士子多肄业其中。
