<!-- { "loadSidebar": true } -->
　　论曰：《周礼》职方氏掌天下之地图，而隶于司马，疆域之所关，由来重矣。然三代而上，封建也。制邦国之地域，而正其封疆，无有华离之地形，方氏掌之，胙矛土也。郑伯以璧假许田，《春秋》讥之。胡文定谓，用是见郑有无君之心，而谓天王不复能巡狩矣；用是见郑有无亲之心，而敢与人以先祖所受之邑矣。尊先王之命也。秦既解邯郸围，而赵王入朝，使赵郝约事于秦，割六县而媾。虞卿谓赵王曰：“王之地有尽，而秦之求无已；以有尽之地，而给无已之求，其势必无赵矣。”为列国兵争也。盖当是时，各君其国，各子其民，尺土一民，载左司盟。子孙奕叶相承，不失守府。故周平王东迁，而眉山苏轼比之一败鬻田宅。今则易公、侯、伯、子、男而郡县邑。设官置吏，如传舍然。且天下一家，申画郊畿，慎固封守，无烦鳃鳃然过计也。尝试一按籍而考其地亩之荒垦，则有司事；其户口之盛衰，则有司事，其寇盗之肃清与充斥，亦有司事；其雨旸寒燠风时且恒，又有司事。地大物众，则孽牙其间；而幅员逼如招邑者，又苦蚁封旋马部，使者驰驱旁午，殿最犁然，将何以藉手而告无罪？因祥考其纵横，开方计之明列于编，有不俟绘图以请，而强教悦安之君子，知必惕然于中矣。若乃架旗耸峙于一方，云屯绵亘乎百里，海滨之地斥卤，山谷之险崎岖，胪而列焉，示设险者知所凭也。普照晨钟诸胜迹，据归为观美耳，所系则浅鲜矣。

　　●招远县志卷之二

　　邑后学张凤羽仲威氏编辑

　　○山  川  桥梁  附

　　云屯山  在县东北二十五里。东连栖霞，北连黄县诸山，绵亘百余里。山形高峻，上薄云汉。每日夕，即烟云四塞，山谷猕漫。中有上九盘、下九盘、上祥光观、下祥光观诸胜迹。山中人呼为云屯顶。又祥光烟月，为八景之一，详见疆域。
　　滴水崖  在下祥光观西北二里许。壁立千余仞，瀑布由罅出，触巨石则迸散如万斛珠，随风惊溅。崖旧有庵，今废。
　　秋千柱  由滴水崖北行，可五六里，又折而西，两峰高并，上矗云霄。遥望之，如华表对峙。里人谓之秋千柱，以形名也。
　　六公涧  由秋千柱而西，可里许，名下九盘，路陡峻，几不可步，又北折二里而遥，即六公涧，相传神仙唐公、郎公、化公、志公、张公、寥公修真处。洞之土者凡六区，石碾、石臼各一。又有芍药、毛竹皆不植自生，亦奇迹也。迤北为上九盘，道益险。过此，则上祥光观。
　　鹤姑顶  在上祥光观西北。一望苍松，弥漫山谷，每大风起，则数里中松涛谡谡。相传昔仙姑跨鹤飞升处。
　　绣幕屏  在下祥光观南。高峰秀削，形如绣模。为观前朝山，又名孤山。以上皆云屯顶名胜最著者。又有莲花盆、试剑石诸异境，指不胜屈，未能悉载云。
　　罗山  在县东北二十五里。下有班仙洞，羽士班全真修炼处，详见游山记。   
　　马耳山  在下祥光观西。峰峦秀拔，有竹批双耳之形，故名。里人谓之马鞍山。山之麓，有龙门洞，可容百许人，世传有妇人产龙于此。
　　风喙山  在县北三十五里。原名牛心山，元陈节斋过此，易今名。
　　虚空山  在风喙山北。其山中空，玲珑多洞穴，未易更仆。每寇作，土人多于此避兵。
　　狗儿山  在县北四十里。与马耳山相连。上有巨石，蹲踞如犬状。
　　官儿山  在县东北二十里。
　　季山  在县东北十五里。不与群山相连，孤峰秀拔。每登其山，四望廓如。
　　滚泉山  在县东里许。山之下泉凡数处，有如沸汤者，迤北则少温，又有温凉并流，《齐乘》名汤泉阜云。泉出阜南，极热，西流合冷泉入池，始可浴。按刘同人考汤泉，或曰赤道经之。王褒《汤泉铭》曰：“白礬上彻，丹砂下沉。”或曰，下有硫黄以为之根，其臭，硫也。而味正淡。西洋熊三拔水法曰，“汤泉硫之华，疾寒服硫，不若服汤泉。”其实由地气熇沍温凉之征变，故壤为之硫，泉为之汤，岂根硫也？西国有山焉，七十余泉皆汤。国王试得其性、味气、各所主治，各标厥泉，以教国人，不独硫焉。苏门答刺国境布姑儿山，产皆硫黄，闻其泉汤也。又水火者阴阳之袭精。阴得质而阳得气，为泉为汤；阳得质而得气，为焰为凉。然而水性非热，火性非凉，汤泉以贮器还，凉焰丘之凉焰以，然物还热。唐刘餗曰：‘江宁县寺有晋长明灯，岁久，火色变青而不热。’质存气易，此其征矣。汤泉最著骊山，最洁香溪，最热遵化，而分宁、而临川、而崇仁、而安宁、而宁州、而白崖、而德胜关、而浪穹、而宜良、而邓州、而庐陵、而京山、而新田，此皆景物，略之班班可据者。然招邑汤泉，热不下遵化，其温凉并流奇观，为天下最，而载笔者不为表章何与？僻处东陲，山灵抱恨。诸如此类，可胜道哉！
　　双山  在县东十里。两峰排列如伯仲雁行，世传邑有兄弟同登，以此。
　　转山  在县东十里。
　　黑山  在县东四十里。山多松岚，为一邑利薮。
　　仙姑山  在县东南十五里。山有仙姑殿、仙人迹，详见古迹、寺观。
　　腰山  在县东南五十里。
　　齐山  在县南三十里。与栖霞方山相距四十里而遥。父老相传，昔清明后，有行人晨起，见白云出山巅，少刻弥漫缭绕，东与方山合，有楼阁村舍诸形状，仿佛人物往来其间。后好事候之，终不可得。倘亦海市蜃楼类与？
　　分水岭  在县南十五里。
　　银山  在县南五十里。山顶有澄潭，深不可测，其水与海潮应节。意者谷王所吐纳与？
　　架旗山  在县西南七里，相传唐太宗征高丽屯兵架旗处。余按《唐书》唐太宗东征，取道营、平之间，未尝由东莱泛海也。贞观十八年十月，以张亮为平壤大总管，帅兵四万，舰五百，自东莱泛海征高丽，则屯兵架旗或即此与？然亦无考。又架旗阴雨为八景之一，详见疆域。
　　塔子山  在县西南二十五里。上有张公庙，公讳德立，土人祷雨多应。
　　灵山  在县西四十里。上有灵山寺，每旱祷雨辄应。
　　望儿山  在县西六十里。世有子从戍，父此山望之，卒，葬山麓。
　　确山  在县西五十里。石峰峭拔，壁立千寻。上有确山娘娘祠，祈子者多应。今复建碧霞行宫，改名金华山。
　　雾云山  在县西十五里，为县治来龙少祖。山形高峻，连绵十里。每晨卯之交，烟云蚕吐，迥合山麓，不知山之为云，云之为山也。
　　灵应山  在县西北二十里，峰峦耸拔，山半出泉，清冽可掬。
　　张画山  在县北十五里。山高林茂，如列图画。又雾云寺石碣，名瞻华山。旧志张画先春，为八景之一，详见疆域。
　　长山  在县北十八里。产苍术，入药最良。
　　黄山  在县北四十里，为县治大河关锁。山麓为黄山庵，上有元君行祠。跻其巅，去海不数里。北眺长溟，一碧万顷。前人于此观海，题咏颇多。
　　海  在县西北五十里。《列子》云：“渤海之东，有大壑焉，不知几亿万里，实为无底之谷，名曰归墟。八紘九野之水，天汉之流，莫不注之”，即此。有东良海口巡检司。
　　东河  在县治东关外。迤北五里。横掌河入之。
　　鸳鸯河  在县东里许，详见滚泉山。
　　岔河  在县东七里，北入横掌河。
　　苇都河  在县东十五里，西北入横掌河。
　　横掌河  在县北七里，北入大河。
　　由基河  在县北二十里。北十里入张星河。
　　张星河  在县北二十五里。北十里入界河。
　　淘金河  在县西北四十里。东北十五里入界河。
　　老翅河  在县西三十里。东北十里入钟离河
　　钟离河  在县西二十里。北十里入抬头河。
　　抬头河  在县西北三十里。北十五里入界河。
　　五截河  在县西北三十五里。北十里入界河。
　　万盛河  在县北五十里。发源确山，经石灰湾，受诸河下流，北入于海。
　　石星河  在县南七里。河中洋一石高五尺许，围称之。俗相传星落于此，故名。
　　班仙洞  在县东北三十里罗山之麓，羽士班全真修炼处。
　　老虎洞  在县东北三十里。群山叠翠，万卉参差。邑旧有虎患，周真人驱之去，竖石柱表之，诫曰：‘石树开花，汝乃还。’里人相传云。
　　火火洞  在县南四十里。有南北二洞：南洞不数武即尽；北洞则道路嵚崎，可数里许，穷处有澄潭，深不可测。昔道士尝以家鹜投之，后自莱州府井中出。
　　桥  梁
　　东门桥  顺治九年新修。下二门桥同。
　　南门桥
　　北门桥
　　水门桥  顺治十五年，医官张凤翥新修。
　　东良河桥  在县西北五十里。
　　沟桥  在县西南三里，地名新折腰沟。
　　五里桥  在县北五里。
　　石对头桥  在县北十五里。水部公仁宇有修桥记。
　　城子西桥  在县东南四十里。
　　射圃坛桥  在县南关西隅。
　　偏岭桥  在县南二十里。
　　桥梁所以利涉也。山夹谷乃有之，不则其下流也，故附之山川。
　　论曰：嵎夷既略，载在夏书；成山迎日，见于日出，郡志记之矣，然不为招邑言也。邑山川，他不具论，若绣幙，云屯，竞奇献秀，即洞天福地何加焉！而地志山经不少概见岂培嵝蚁封，不堪载笔与？抑缙绅先生至止者希，以故名胜无闻与？余编辑邑乘，深为扼腕。而才射江花，又安足为山灵生色也！昔柳柳州游钴鉧潭，而潭因以传；苏子瞻记石钟山，而山因以著。穷乡下邑，虽奇观甲天下，而润色无人，其湮没而不称也，有未易一二人言者矣。

　　○城  池          军器  附

　　城  金初始置土城，元末毁于兵。明洪武十年，知县王明善建，正德六年，知县申良筑。周二里有奇，高二丈四尺，阔一丈二尺，楼四座，铺四座，门三，东曰盥泉，南曰通仙，北曰望海。嘉靖二年，知县罗锦增修东南，开门曰云路。万历丁丑，知县田九邱重修，始琢石四平布之，墙端加以睥睨，睥睨之颠，冠以瓴瓿甋之方而剑脊者。秋闰八月经始，冬十一告成，县丞任道一，主簿刘、典史王镗分董其役，孝廉闫公朝撰记。崇祯十一年，通判王一龙，知县屈允元重修石城。
　　城门楼  旧制卑陋，明崇祯十一年，通判王一龙、知县屈允元增修，规模始壮。
　　城濠  明正德六年，知县申良凿，阔二丈二尺，深一丈。万历丁丑，知县田九邱重修，开凿城西北濠，横石引东南泉水，环城流注，深广加倍。作石闸于濠四隅，以制蓄泄。建南北两门石桥。
