<!-- { "loadSidebar": true } -->
　　按县龙左转，兑庚入首，堪舆家以脉急带煞宜辟，故城始建，不置西门。城之西旧无居人，地名西观，巨石巉岩，垒垒相望。父老相传，以龙气过刚，则民俗犷悍难制，邑侯田公鸠工铲削，后遂风俗淳朴，狱讼衰息，又引逄家湾巽水注濠，濠堤植柳，池中芙蕖红白相间，邑一时人文顿盛，若友龙李公，百芝杨公，仁宇、明馨两李先生，皆彬彬蔚起。侯去时，邑绅士赠言有‘凿断虎山民俗善，引来龙水甲科多’之句，诚招邑良吏也。嗣是踵事者胶柱鼓瑟剖凿过甚，迩来龙气遂伤。生民凋敝，里巷萧然。当事者忧之。邑宫詹旭仑杨公，倡仪培补，数年以来，坤维一线，想当稍复，然欲继盛昔年，恐亦非一朝一夕力也。
　　培县治来龙文    杨观光
　　伏以维岳生云，爽邦之道繇哲，因缠定洛，纬地之功在人。象欲鼎新，龙期复故。窃念招邑县治。星分燕月，境压蓬壶。秀含齐鲁之青，系传东岱；气焕斗牛之紫，脉贯西崑。汉魏而来，功名麟阁，宋元之际，翰墨鸿编。迨我圣朝，益多贤迹。人知砥砺，灵不负乎山川；屋少逃亡，心众成夫城郭。闻之武庙，御寇而歼釜鱼；时有申公，酬熏而擢司马。会当申酉，陆发龙蛇，凿斯池，而筑斯城。用乃言，而败乃事，断难复续。俯概坤维，废则基兴，仰钦帝鉴，功收鹤膝，势借鸾胶。地一篑，而山可为进。吾往也，石五色而天能补，栽者培之。命彼五丁，细缀云从之鳞甲；还我二酉，永申田见之须眉。伏愿石土含贞，山河效顺，物力还其久大，人文佑以昌明。四民不异物而迁，五事锡皇极之福，则日升旸谷万年，仰天子龙光，而风靖瀛州三岛，护神仙胜地矣。谨告。
　　军     器
　　威远炮    四十三位
　　三眼枪    一百四十三杆
　　火  罐    三百五十个
　　佛狼机    九位
　　铁  子    四十五个
　　铅  子    一百一十五觔
　　火  药    七百五十觔
　　火  硝    一百觔
　　论曰：登于山左，僻处极东，三面阻海，非若秦有潼关，蜀有剑岭为一户门户也。况招介在属，不啻弹丸黑子，兼以十室九空，无慢藏可以诲盗，王公设险，宜不为招邑言之。乃读《左氏传》，莒恃其陋，不修城郭，浃辰之间，而楚克其三都，则击柝重门以待暴客，又岂小邑所可忽乎？今城已易土而石矣，筑斯凿斯，差堪无虞。若夫在德不在险，而众志成城，是又在良有司辑民和众矣。

　　○公    署

　　县治   在城中央。明洪武三年建，知县严风、卢绶相继修，崇祯十七年毁于兵。止存正堂。土地祠、宴宾馆、典史衙、仪门、大门、余具废。
　　正堂   三间。
　　楼二座   在正堂两夹耳。东官库楼贮钱粮，西寄库楼贮军器。
　　小堂二座   各三间，在楼东西。左县丞堂，明万历十二年裁，崇祯十七年毁。右主簿堂，万历四十七年后裁，崇祯十七年毁。
　　思补堂   三间，在正堂后，知县佥押堂，明季毁。
　　东两吏房   各八间，明季毁。
　　东西皂隶房   各一间，明季毁。
　　仪门一座   东、西两角门。西县监。
　　土地祠   一间，东角门左。
　　宴宾馆   三间，在土地祠前。
　　大门一座  上鼓楼一座。
　　知县宅    三层，在思补堂后，明季毁。
　　县丞衙    在县宅东，与小堂同时裁。
　　主簿衙    在县宅西，与小堂同时裁。
　　典史衙    在县丞衙前。
　　旌善亭    在大门东。明废。
　　申明亭    在大门西。明废。
　　预备仓    在县治西南。正统七年，知县张钺建，明废。
　　官仓      在县治西北。正统七年，知县张钺建。
　　养济院    在北门内。明洪武八年建。
　　察院    在县治东。
　　布政分司   在县治西。明洪武三年，知县王明善建，后废。
　　阴阳学   在城西南隅。洪武十七年建，后废。
　　医学   在城西南隅。洪武十七年建，后废。
　　僧会司   明附普照寺，今附大里院。
　　道会司   明附祥光观，今附玉皇庙。
　　急递铺   总铺在东关。抵栖霞；曰苇都，曰张邴、曰百尺。抵莱阳、曰寨里、曰清洋、曰下观、曰毕郭、曰西庄。抵掖县：曰石城、曰钟离、曰老翅、曰马阜、曰曲城、曰湖汪、曰宅上、曰王徐。抵黄县：曰梁夹、曰由基、曰张星、曰阜阴。
　　演武场   在东关外。
　　劝农亭   在演武场。今废。
　　东良海口巡检司   在县西北五十里寨内。
　　论曰：按《周礼·春官》：官府次舍无去守，以听政令也。又圬人以时塓馆宫室，俾得以避燥湿寒暑。历代相承，载在令甲，是固之纲之纪所由出也。顾当其废，或以回禄灾，或以兵燹毁，初不必咸阳火三月。若乃废者兴之，则自经始及落成，非数十年垣墉朴断不为功。邑自岁阏逢*，蜗之左右角蛮触日相寻一望邱墟者且百里。嗣是十余年，虽之子于垣，或百堵相继作，而时当告诎，邑有司营建维艰。尝一披图而考问所为便听览者安在也？问所为分职业者安在也？问所为文移往来、管库出纳者又安在也，自当年遗署一二仅存外，颓垣废址，几于荆棘铜驼即间一经度，上下交委，辄曰：‘勿动为大，姑俟之后来者。’咸若此，后来者又姑诶之矣。犹忆余弱龄，以童子试受知临川陈公祖，公子任以丙子，距壬申变，五易寒署耳。监司下，僦居湫隘，邑非一朝夕。公不劳，民不伤，财渐次就理。一切堂构役，不啻家主伯为子弟计久远，勒之貞珉，郡《艺文》班班可考。彼独非疮痍未复者与？今虽哀鸿甫集，而承平自兹始，正百废俱兴日。尹斯邑者，多方心计，次第而告厥成，盖跂予望之矣。

　　●招远县志卷之三

　　邑后学张风羽仲威氏编辑

　　○学  宫    学田  坊表  附

　　儒学   在县治西南。金季毁。元初，县尹孙愈即故殿之西，构室四楹，以奉朔望之奠。元贞二年，主簿樊圭始作大门。大德八年，主簿马受建教官居宅。九年，主簿王琳重建。至正中，县尹王信、郅绍忠相继修。明洪武中，知县丁廷举重建。成化中，知县张哲、李勉增修。
　　先师庙    崇祯二年，教谕张贯斗重修。
　　两庑
　　戟门   东西两角门。
　　泮池   天启七年，教谕徐有载创凿。
　　启圣祠   学宫西。顺治十五年，生员杨鼎铉重修。
　　名宦祠   在棂星门西。
　　乡贤祠   在名宦祠西。
　　棂星门   教谕陈台创建。
　　金声玉振坊   在棂星门东。今改为德配天地。
　　江汉秋阳坊   在棂星门西。今改为道冠古今。
　　学署   在先师庙后。
　　明伦堂   明万历十七年，知县赵时亨、署教谕事林乔木重建。
　　修德斋   教谕宅，在明伦堂东。
　　凝道斋   训导宅，在明伦堂西。大门一座，东向。
　　学田所以瞻土也。坊表所以旌贤也，俱系学宫，故并附之。
　　学   田
　　万历四十一年，知府陶朗先置学田一区，计地共一百亩，岁收谷二十石。   
　　诰赠太仆寺卿、晋阶资德大夫、钦赐祭葬祀、乡贤杨公瞻士序：
　　杨观光
　　瞻士之举，先大夫为诸生时，每以为言。然意颇广大，痛抱志以终，未见施行。今则不孝光事也。忝班侍从，清俸之余，糊口无多。而附郭惟埠后村为最近。谨以四等地计一百零四亩，送之学宫，以继先大夫志于什一。立簿定则，照额领给。虽束薪勺水，而吉凶同患，先及同髏，亦所不忘厥始云尔。裒多益寡道固如斯。周急亲仁，情当不远。以后凡捷春闱者捐拾两，捷秋闱者捐四两，经明岁荐者捐壹两，送学登记，用广恒产。人文蔚起，物力渐加。滴水回而为渊，一篑进而成仞，先大夫夙志有厚幸焉。不肖男观光沐手恭记。
　　地色数   上地十二亩贰分八厘九毫，中地二十九亩八分六厘五毫，下地三十四亩三分五厘三毫，下下地二十八亩三分一厘五毫。以上四等，共地一百零四亩七分二厘二毫。社凡二段，凡二十九步，凡二万五千一百三十三步二分八厘。
　　倩粮共十石四斗俱五牛碗斗   麦子一石五斗五升，黍子一石五斗五升，谷三石一斗，黄豆二石一斗，胡秫二石一斗，草一百二十束。
　　赡给则例   佐读  极贫，谷一斗，黄豆一斗，胡秫一斗；次贫，谷一斗，黄豆一斗。
　　助养   亲贫七十以上者，麦子一斗，黍子一斗；亲贫六十以上者半支。
　　赙葬   父母之丧，麦子一斗，黍子一斗，谷一斗，黄豆一斗；妻丧半支。
　　毕姻   娶妻，麦子一斗，黍子一斗，谷一斗，黄豆一斗；娶妇半支。
　　收贮   崇祯十一年起，师长公同封锁，书办收支登簿，每年犒黍子一斗，谷一斗；门役巡视，每年共犒黄豆二斗，胡秫二斗；佃户除倩草四十束备囤。
　　支给   凡与例合者，本生具由，请学先生查批，学长前四位监支登簿。年终公同销算，有余不足，先后通融。
　　先大夫力学，不事家人生产，以故贫苦备尝。每浩然叹，得志必先此举。今仰遵遗命，立此赡田，盖为多士襄礼，读书之助与！存其意而不概其实者，殊约以师长公同支记，不许别项名色混致开销，更所惓惓订之者。
　　坊  表
　　状元坊  为宋嘉祐状元王俊民建。
　　进士坊  为正德甲戍科温濡建。
　　恩荣坊  为嘉靖庚戍科丁希孔建。
　　世科坊  为戊午科闫棋子、壬子科闫公朝建
　　凤翔千仞坊  为戊子科李廷梧建。
　　恩荣坊  为丁丑科兵副备使李骥干建。
　　鹏程万里坊  为庚子科王任建。
　　贞节坊  为王之宾未婚妻贞女刘氏建。
　　夺绵坊  为甲子科王民表建。
　　折桂坊  为庚午科张凤翔建。
　　天衢独步坊  为庚子科郭敷泽建。
　　世荣坊  为甲午科孙贤，贡士孙良、孙绍建。
　　主事坊  为温珍建。
　　论曰：太史公有言，余读孔氏书，想见其为人。适鲁，观仲尼庙堂、车服、礼器，诸生以时习礼其家，余低回留之不能去云。当是时，崇祀之典未颁也，而衣冠琴书所藏，天子王侯莫不折中而宗师之，又况自贞观至今日，停祭周公，以孔子为先圣，而颜、孟诸贤配飨邪！招邑学宫建自金、元，嗣是次第增修，今且规摹稍备矣。而以黉序起家者，攀鳞附翼，亦复后先相望，则夫广历学官，垣墉而丹雘之，俾士风与庙儿聿新，益所望于彬彬良吏矣。

