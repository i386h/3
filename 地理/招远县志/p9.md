<!-- { "loadSidebar": true } -->
　　蔷薇  一名蔷蘼，其花有百叶，八出、六出，多依墙而生，不则以木架之。
　　月季  一名月月红，又名斗雪，红多，盆中植之，粉红，大红二种。夜落金钱，其花似钱，朝开夜落，晨起观之，鲜红可爱。
　　夹竹桃  一名柳叶桃，以叶似柳也。性畏寒，必植盆中始可藏。
　　海棠  有垂丝、铁茎、西府三种，色红，亦分深浅。
　　紫薇  唐时省中树，故省名紫薇。邑有朱、紫二种。
　　木瓜  红、白二种，白者多结实。
　　秋海棠  招邑昔甚珍之，今虽庭院繁多，自属佳品。
　　丁香  紫、白、小三种，四时开者，名四季丁香。
　　小桃红  条生，花最繁密，粉生色。
　　茶蘼  大红、粉红二种，盛开时香闻一院。
　　探春  红、白二种，先春而华，植盆中，室内藏之，腊月即开。
　　蒂唐  色黄，花亦奇观。
　　素馨  李时珍曰：自西域移宋，谓耶悉茗花，即《酉阳杂俎》所载：野悉蜜花也。黄、白二色，采花压油泽头，甚香滑。
　　药  属
　　沙参  《别录》名文希。
　　桔梗  《别录》曰：“生嵩高山谷及冤句”。陶宏景曰，“近道处有，近邑产通用。”
　　黄精  陶宏景谓之仙人余粮。陈嘉谟曰：“九蒸九曝。可以代粮。”又名米脯。
　　苍术  李时珍曰山蓟也。邑产者良，南中人多收买之。
　　远志  生太山及冤句川谷。近邑产通用。
　　元参  生河间、川谷及冤句。近通用邑产。
　　丹参  生桐柏川谷及太山。近邑产亦可用。    
　　白头翁  一名野丈人。
　　黄芩  邑产良，南中多收买之。
　　茈胡  苏恭曰：“茈，古柴字。”《上林赋》云：“茈菖即此。”生宏农，川谷及冤句，近邑产通用。
　　防风  一名回芸，邑产者良，南中人多收买之。
　　独活  《别录》曰：“生雍州川谷或陇西南要。”邑产亦可用。
　　前胡  陶宏景曰：“出吴兴者为胜。”邑产亦可用。
　　苦参  《别录》曰：“生汝南山谷及田野，近邑产通用。
　　龙胆草  生齐朐山谷及冤句，近邑产通用。
　　荆芥  《本草》呼为假苏，邑产通用。
　　薄荷   杨雄《甘泉赋》作苃葀。苏恭曰：“处处有之。”邑产通用。
　　紫苏  《尔雅》谓之桂荏，以二、三月下种，野苏不堪用。
　　艾   五月五日采。
　　茺蔚  《尔雅》荏蓷注：“今茺蔚也，即益母草。”
　　夏枯草  生蜀郡川谷，近通用邑产。
　　刘寄奴  出江南，邑产亦可用。
　　旋覆花  出江南，邑产亦可用。
　　葈耳  即苍耳。
　　稀莶草  苏恭曰：田野皆食之，九蒸九曝用。
　　芦   根、笋、茎、叶四用。
　　麻黄  黄山馆后者胜。招邑近馆者功同。
　　瞿麦  《尔雅》作蘧。《日华本草》云：一名燕麦，又名石竹。
　　王不留行  日华子，名剪金花。 
　　车前子  《尔雅》云：“芣苡马舄，马舄车前。”邑产通用。
　　连翘  生泰山山谷，近邑产通用。
　　萹蓄  《别录》曰：生东莱山谷，五月五日采，故邑产者胜。
　　紫花地丁  一名草角子。
　　蓖麻子  蓖音毕，家中多种之，云避蛇。
　　半夏  《别录》曰：“生槐里川谷。”陶宏景曰；“第一出青州。”故邑产最胜。
　　射千   生南阳山谷田野，今邑产通用。
　　芫花  《别录》：生淮源川谷。近邑产通用。
　　菟丝子  《尔雅》云：唐也，蒙也，女萝也，兔丝也，一物四名。
　　五味子   辽五味胜。李时珍曰：“有南北之分，南产者色红，北产者色黑，必用北产者乃良。”
　　牵牛   即黑丑，有黑、白二种。
　　栝楼仁  《别录》：生宏农、川谷及山阴地，根入土，深者良，今通用邑产。
　　土茯苓   陈藏器曰：生海畔山谷。
　　威灵仙   马志曰：出商州、上洛山及华山并平泽，以不闻水声者良，邑产亦可用。
　　金银花  《别录》名忍冬，以凌冬不凋也。
　　五加皮   生汉中及冤句，今邑产通用。
　　地骨皮  《尔雅》谓之枸杞，生常山者胜，近邑产通用。
　　羽  属
　　鹳  陆机《诗疏》谓之皂君，以其翅尾黑色也。《禽经》云：鹳生三子，一为鹤，巽极成震，阴变阳也，震为鹤，巽为鹳也，招未之见。
　　雁  即鸿寇，宗奭曰，雁，热则即北，寒则即南，以就和气，所以为礼币者，一取其信，一取其和也。
　　鹄  即天鹅，师旷《禽经》曰：“鹊鸣咭咭，故谓之鹊语”云。鹄不浴而白，今人多取其皮，谓之天鹅绒。
　　鸨  纯雌无雄，与他鸟合，野人或食之。
　　秃鹫  出南方有大湖泊处，今所在有之。《诗》云：“有鹫在梁”即此。
　　鸳鸯  崔豹《古今注》云：鸳鸯雌雄不相离，人获其一，则一相思而死，故谓之匹鸟。《涅盘经》谓之婆罗迦邻提。
　　凫  一名野鸭，俗名水鸭。《尔雅》云，鸭，沉凫也。凫性好没，故也。
　　鸥  鸥者，浮水上轻漾如沤也，海中一种随潮往来，谓之信凫。
　　鹅  一名家雁，李时珍曰：善斗，其夜鸣应更，在诸肉中为上品。
　　鸭  即鹜。《尔雅》云：“野凫鹜，而本草鹜肪，乃家鸭也。”
　　鸡  一名烛夜。《广志》云：大者曰蜀，小者曰荆。《庄子》所谓蜀鸡即大者也。招邑无大者，莱阳有之，名莱鸡。
　　雉  即野鸡。汉吕太后名雉，高祖改雉为野鸡。
　　鹑  李时珍曰：鹑性醇，窜伏浅草，随地而安。庄子所谓“圣人鹑居”是矣。其行遇小草即旋避之，亦可谓醇矣。今野人取之，谓之按鹌鹑。
　　鸽  通名鹁鸽，张九龄目为飞奴。今人多家畜之，有青、白、皂、绿、鹊斑数色。
　　雀  一名瓦雀，又名宾雀，栖宿檐瓦之间，驯近阶除之际，如宾客然，故曰瓦雀、宾雀。
　　蒿雀  陈藏器曰：“青黑色食之，美于诸雀。”
　　燕  《礼记》谓之元鸟，庄子谓之堃鸸、有家燕、山燕二种。
　　伏翼  即蝙蝠。
　　斑鸠  一名锦鸠。
　　鸤鸠  《列子》谓之布谷，农人俟其鸣以锄谷。
　　鸎  陆机云：“齐人谓之搏黍，周人谓之楚雀，幽州谓之黄鹂，秦人谓之黄鹂鹠。淮人谓之黄伯劳。唐元宗呼为金衣公子。”招邑称黄鹂，而搏黍之名无闻。
　　啄木鸟  《禽经》云：鴷志在木、鹈志在水。    
　　慈乌  《说文》谓之孝乌，北人谓之寒鸦，初生母哺六十日，长则反哺，六十日者是。
　　乌鸦  即老鸦，一名长咀乌，一名拉老鸦，俗有鸦经，以占吉凶。语云：北人喜鸦，恶鹊，南人喜鹊，恶鸦。今人皆以鸦为不祥鸟，则南北皆恶之也。
　　鹊  俗名鸦鹊、灵能报喜，故禽经谓之喜鹊。
　　鹰  即《左传》所谓鷞鸠是也。土人九月间多于马罗诸山最高峰以媒取之，有大小之别。
　　雕  《山海经》谓之鹫。土人以媒取之用其翎为箭花，价少亚于鹰。
　　鸮鸮  即枭也，一名鹏，贾谊有《鹏鸟赋》，不常见鸣，则人以为不祥。
　　蜡嘴  其嘴黄，故以蜡名，善哨可听。
　　黄雀  小而色黄故名，听其鸣可以忘倦。
　　毛  属
　　豕  杨雄《方言》云：燕、朝鲜之间，谓豬为豭，关东谓之彘、或曰豕，南楚曰豨，吴扬曰豬，其实一种也。礼记谓之刚鬣。崔豹《古今注》谓之参军，今通名猪。
　　狗  李时珍曰：“狗类甚多，其用有三，田犬，长喙善猎；吠犬，短喙善守；食犬体肥供馔。”邑多吠犬，食犬、田犬间有之。小者俗名巴狗。
　　羊  董子曰：羊，祥也，故吉礼用之，今俗犹然。有山羊、绵羊二种，色分黑、白。
　　牛  有黄黑、乌、白、犁数色。去势曰犍，牝者曰饽，子曰犊。
　　马  牡马曰儿，牝马曰课，去势曰骟，昔皆汉产，今贩自京师，则西域者多矣。
　　驴  有褐、黑、白、乌数色，黑者有力，邑产不及中州者大而力能负重，京师人谓之石驴。    
　　骡  李时珍曰：牡驴交马而生者，骡也；牡马交驴而生者，为华駃騠。今通名骡。
　　猫  有黄、黑、白、驳数色，以避鼠者为良，食鼠者次之。
　　狐  猎以冬月，取其皮制裘，多霜毫者佳。
　　貉  价亚于狐，然其毛耐久不坏，品反居上。
　　獾  蜀人呼为天狗，以其皮作褥可御湿。
　　狼  陈藏器曰：“狼大如狗，苍色，鸣声则诸孔皆沸”。今制服御寒，狼裘为最。
　　兔  苏颂曰“处处有之”，为食品之上味。
　　鼠  其寿最长，故俗名老鼠。
　　猬  俗作蝟，《淮南子》云：“猬使虎申，蛇令，豹止，物性之相制也。”今食物中佳品。
　　狍  似鹿而小，无角，不斑。
　　鳞  属
　　鲤鱼  诸鱼之长，食品上味。今又以金鳞、红、黑为优劣。    
　　鲻鱼  腹有黄脂，味美，或腌为鲞，腊更佳。
　　梭鱼  河口入海处有之，八九月肥美如鲻鱼。
　　鲫鱼  陆佃《埤雅》云：“鲫鱼，旅行以相即也，故谓之。”鲫喜偎泥，不食杂物，故能补胃。冬月肉厚子多，其味尤美。
　　黄鲴鱼  李时珍曰：“鱼肠肥曰鲴。”此鱼肠腹多脂，北人讹为黄骨鱼。然海中黄骨鱼在鱼中为下品，又有白者名白骨鱼。
　　鳝鱼  韩保升曰：“似鳗鲡而细长”，南人鬻鳝肆中，以缸贮水畜数百头，以灯照之，其蛇化者，必项下有白点，通身浮水上，即弃之。
　　鮧鱼  一名鯷鱼，古曰鰋，今日曰鲇。
　　挺鲅  南方曰河豚，北方曰挺鲅。去肝、子及血，洗净作羹，味极美。不得其法，食之毒人。
　　比目鱼  俗名偏口，《尔雅》“东方有比目鱼焉，不比不行，其名谓之谍。”郭璞注：“状似牛脾”，鳞紫黑色，一眼两片相合乃得行。今水中所在有之，江东呼为    王余鱼。又《段氏北户录》谓之鰜，《吴都赋》谓之魪，《上林赋》谓之魼，《临海志》名婢徙鱼，《临海风土记》名奴屩鱼，《南越志》名版鱼，《南方异物志》    名箬叶鱼，则常鱼也。然《山海经》：东海有鲽鱼者，即比目鱼也。古之王者，将行封禅东海，进贡此鱼，《管子》亦以为封禅之瑞，又所不解。
　　鲅鱼  传记无考，在海鱼中为上品。腌制亦佳，鲅鱼子可远贾。
　　鲐鱼  似鲅鱼而小，味微酸。
　　鰶鱼  麦黄时始肥，八月尤美。
