<!-- { "loadSidebar": true } -->
　　臧梦麒  字耀宇，生而英勇，尤明大义。顺治四年丁亥，以公举为练总，奉檄护解粮银。至湖山堡遭盗劫，持刀追还，上宪嘉赉。平度鹤山寺众僧横暴，登莱道檄招邑四乡总往擒之，且定纵盗之罚。是时乡总，东石崇金，西刘二揣，北欧明显，南则梦麒也。明显素忌梦麒威名出己上，思中伤之。既至鹤山，三面峻绝，惟南路平坦。即令梦麒当之，梦麒恐盗由此逸，与弟梦豸奋勇直前，杀一僧，搜放良家妇女数十，众僧逃窜。梦麒兄弟追至九店，格斗良久，适道宪至，麾众相助，遂歼众僧。道宪奖以“息盗安民”之额。辛丑，于七倡乱于栖。乡总入城守护，而明显以暗与贼通，事泄不自安，谋作乱，独忌梦麒不服，欲除之。与崇金约，不从。遂约定二揣，以腊月二十二日，集四乡总练兵奎星楼下，因以杀梦麒兄弟，即害邑令张公会石。工邢五奔告梦麒，梦麒夜半见张公，具陈其事。杨柱者，邑之耆士也。素以学行重于张公，亦以明显之谋来告，与梦麒遇，遂定谋于公前，使柱先往谕之，梦麒潜兵以待。黎明，明显至楼下，召梦麒、崇金皆不至，闻杨柱来，拂衣而去，柱随至东门，具言张公无他意，梦麒不启衅，皆汝自生疑心耳，因晓以理义，怵以利害，明显屈服。遂引见张公，遇梦麒于署前，握手欢笑，逾于平时。既入见，坐间谈宴，猜嫌尽释,张公因得密报，青州驻防将军军帅兵至栖平于七。壬寅正月二十二日，兵回至招，张公帅四乡总迎谒于邑东七里泉遂缚欧、刘，招境以安。张公感梦麒义，旌以匾曰：《功存御寇》，而杨柱亦旌以“功在全城’’云，事定，上宪召梦麒考验，授职会。梦麒疾不能赴，阅数旬竟卒。
　　孙  全  字受庵，明季国学生。居邑之西鄙，好走马击剑。崇桢四年，吴桥变起，全破家誓众，与邻村阎某结为声援，游骑樵卒，无敢至者，一方赖之，五年春，登郡失守，两抚军檄各属，招募义勇，全纠合二百余人，拟赴军门，而贼又陷招，乘势西掠，村各自固，全仅率本村八十余人战于村南，败之。贼众切齿，阅数日大至，全复与战，兵败被杀，贼遂焚掠而去。一子仅六岁，家人负逃得免。
　　杨钟斗  字季寅，崇祯乙卯举于乡。壬午二月大兵过招，被执不屈死。
　　善　  行
　　陈廷适  字相伯，侯选州同知。家素饶睦，任姻恤如恐不及自，其父奉妫，每岁冬施食以赡贫乏，廷适继之，终身无替，葬族人之无归者。莱令玉公免官不能归，廷适斧资车马送诸其家，盖其周急，虽千金无少吝也。邑令黄公举其行谊于前抚军相国琦公，以“乐善好施”表其门，邑令姚公亦有“高并罗峰”之奖。即其人可想见矣。
　　谢廷珍  字西序，庠生。家贫嗜学，少时赴都，路拾破衣小包，中裹白银，知非富者物也。待之，果有妇人痛哭来寻，苹方卖女得银五两也。廷珍遽出还之。
　　温而厉  庠生，明先之仍孙也。好善乐施，济人之急。值岁饥，慨然曰：“吾即不能如吾祖济四县穷民，岂忍坐视而不救！”悉出钱粟，分给饥人，乡里亲族多赖以存。
　　杨培元  号怡园，岁贡生。己已岁饥，散粟于里人，而焚其券。秋熟共诣偿粟，则受而藏诸廪，至来春又散之。如斯三年，俟皆有积蓄，然后收而贮之，仍以备邻里缓急之需。或谓培元此阴德，事后必有报答。曰：“吾只计同里相周耳，岂望报哉！”
　　刘之珍  字宝石，居东良村。雍正六年冬，雪夜闻撞门声，启视见马负箱笼，久之无人呼。子弟举入静室，既明，遍示招贴，果有寻者，遂坦然欲与之。其人曰：“吾登郡公差也，此太守物，吾不敢擅取。”言毕乘马去。翌日，太守遣其子来，解装检阅捆载，欲行，问姓名，称谢而别。明年春，太守忽与邑宰二广文东良司并至其家，各立扁以褒之。
　　李培业  字有轩，太学生。早孤居丧，哀毁骨立，事母尤以孝闻。壮游京师，稍权子母，而笃于桑梓。尤喜文学，士邑之赴公车贡成均者，多以培业为北道主。晚年家渐裕，益喜施予，乡里赖以成家者甚众。年六十余卒。子孟春于乙未之饥，施粥散粟。邑侯劝赈，复捐二百金。咸谓能继先志云。
　　曲显科  世业农，积谷盈廪，邻里乞贷无少吝。年饥，分粟济人，焚券不索。堂侄德敏贫不支，老弱流离，以沃壤十八亩赡之，俾得完聚。族子德恒将举家北渡，显科招与共爨。晚年割田宅之半析其居。居村一带濒河，每苦湮淤，倡建炼阳观，祀北极以镇静水患。先乏嗣，临老举一子，咸谓仁人必有后云。
　　王  泰  太学生，字开三，家富于财，乐善好施。本邑以及邻境，凡修建刹宇罔不捐助。尤喜建桥梁以利行人，若邑之捞金沟、半道夼、马迹埠南沟、河南西沟，栖之郎中圈、方山神水庵，莱之张格庄西北沟诸石桥，皆所捐赀倡建者，至今诸处多有碑记可寻。乾隆间，岁饥，出粟赈济，栖招两邑多沾其惠。栖令王公汝梅，奖以“义济邻封”之额。而郡学教授王公以训赠以联，则拟诸竹林七贤商山四皓云。
　　孙  珊  一名瑚，字赤生，邑庠生。居家孝友，乐敦善行。自其祖枝茂封君，割二里桥沃壤十亩作义地，立乡学以造后进，一方称为善士。珊克承先志，复捐义田三四处，捐地十二亩，于后夼北庙共立碑以志其事。佥谓弗替祖德，后先媲美云。
　　郝  傧  字轶几。乐善好施。嘉庆壬申，岁饥，分粟赈贫。里人感其德，立扁以奖之曰“年高德邵”，其子允正，字心斋，太学生，性恢阔，尤喜施予。有族侄某鳏而贫，给田十余亩，为之成室。又给田于从堂侄某十余亩，未尝自以为德也。道光九年，太守英公倡建登瀛桥，捐资三百千。后圮于大水，复独力攒修，所费无算。黄邑绅士奖之以扁“勇义堪风”。及丙申岁饥，捐赈外，复于本村计口分粟，村人多赖以存活。今其孙致美、景恒、文楷，俱补博士弟子员。
　　杜美里  字仁风，太学生。家素裕，村中孤寡贫不能耕者，给以牛力，岁以为常。山西染人死无所归，予地葬之。后遂捐为义冢焉。
　　王文成  九曲村人，素业农，孝于继母。乾隆乙已，岁饥，散粟济人，多赖以存。尤爱敬读书人，族中贫寒者，佐束金以劝之读。所居山径崎岖，按时修补，以利行人。季子果，孙士铎、士钧，皆成诸生。人谓善行之报云。
　　于应龙  居城北之石对头，家仅中赀，而乐善不怠。村南大河为南北孔道，岁寒人恒病涉。应龙倡建板桥，以便往来。桥板或有朽坏，即捐资修补，无小吝意。同村姜氏妇，老而无依，应龙按时周恤，不使冻馁，既妇卒，复备衣衾棺木以葬之。至今南北行人至其村者，恒感念应龙不置云。
　　徐  榛  字谁西，武庠生，性淳笃，喜施予。邻里丧婚多赖以成礼。尝寓集成当店内，适柜房遗失元宝一锭，疑榛，榛慨然自以其银偿之，殊无难色。自此永不至其店，后于柜后寻得。诣门谢罪，将银奉还，榛亦不以为意也。乾隆丙午，岁饥，家无余粟，市粮以赈村人，故当时有善人之目，今其子若孙多补弟子员。
　　方　  技
　　杨  烛  前明诸生也。精于岐黄，尝筑小室，谨塞无隙，遇有癖疾者，引入饮以药酒，割腹出癖，复以药线缝之，居室中者百日，而后遣之。尝游罗峰，遇一叟求诊疾，烛曰：“尔脉非人，乃狐也”。即化为狐，哀恳赐一良方，而去。与掖邑姜镜溟同施药于普济堂。
　　柳青选  字万中，号痴人，增广生员，工丹青，所作山水画图，人皆珍之。
　　张中英  习轩岐术，家仅中赀，而凡以疾问者，必竭力医药之，赖以活者不可胜计。而中英口不言德，心不望报也。年八十余卒。子问行，庠生，诗画坛名，能以德行世其家，壮年殂谢，士林惜之。
　　张  濮  字宏波，庠生，癖于花石．不事生产。冬不裘，夏不葛，自甘淡泊。至留宾饮宴，必尽欢始罢。暇则闭户运笔，非书即画。尤精怀素，得者珍之。
　　刘复札  宇仁庵，幼应童子试，未售。遂专心于医，愈入而愈觉其难，叹曰：“信非肱经三折，不敢料理，君臣佐使也”性仁厚，凡踵门者必应焉。剂既投，十不失一，而从不计贿。
　　宋如濂  字子溪，附贡生。善画，工于设色，名重燕都。得其片纸，珍如拱璧。以久客于外，故邑中少傅者。
　　兰承嗣  字昭许，早为诸生，淡于进取。遂专心于岐黄，至老弥笃。家积方书若干卷，皆手自刊定，或附以已意，多所发明。晚年疗疾，应手奏效，踵门者无不立应。年八十余卒。
　　寓 　 贤
　　韩凤鸣  字瑞清，号海曲，沂州日照人。学问既优，尤精堪舆，因荒年流离止于邑马连沟。一门数口。多赖康澄资助。嘉庆庚午，恩赐举人。辛未赐翰林院检讨。展墓后，仍来招居，而澄已殂谢矣。越两月凤鸣疾。作议送归籍，辞曰：“余招人也。生于斯，死于斯，得见先生于地下足矣。”数日卒。年九十三。衣衾素备，棺椁则康氏取具焉。其子堂以丧归葬，著有地理真要。
　　沈  莲  因典史于招，遂占籍焉。详职官。
　　补 　　遗
　　宦　　绩
　　刘居诚  字豫一．天姿英毅，学问优畅，登莱之士游其门者，多所成就。尝语人曰：“吾为人为文，总以真实为主，一切虚浮之习，非所尚也”。心胸含宏，凡事一以大度处之，未尝动声色。嘉庆丙子举于乡，司陵县铎，与诸生讲贯学问，惟以德谊为先。县令林称为晶端学粹，遂举为山泉山长。考课严明，由是土习烝烝丕变矣。陵以漕米故，多争端。居诚以大义调处，上酌长官收征之额，下惩士子包揽之风，公私便之，其保全绅衿，尤多阴德。报满日，诸上台大加褒奖，令还原职。居诚以年迈为退休计，阉邑绅士环集泣留，即为悬匾立碑，颂扬功德。维时感其意，亦不忍遽去。又五年，乃解绶还乡，寿八十一而终。
　　孝 　 友
　　傅升　　守墓三年．每日以襟贮土成坟。
　　善　  行
　　刘  溥  字天如，增生。兄弟五人，溥行四，析产悉以膏腴让于兄弟。养亲葬亲，俱自承任，内外咸以孝称。其居乡也，尤以睦邻周急为念，每岁终，必分粮济贫。康熙甲申，岁饥，捐粥赈济，乡里多赖以存活。买地千余亩，及次岁丰稔，俱令原价回赎，乡人感其德，皆以善人目之。子二，在玑、在宽，俱诸生。其后累世诗书足征，积善余庆云。
