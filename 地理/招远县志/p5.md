<!-- { "loadSidebar": true } -->
　　○祀   典

　　风云雷雨山川坛  在县南半里许。厨库、宰牲斋、宿房各三间，洪武三年知县王明善建。
　　社稷坛  在县西北半里许。制与风云雷雨坛同。
　　城隍庙  在县治西。洪武九年，知县丁廷举建。
　　邑厉坛  在县北一里。
　　乡厉坛  二十九处，今废。
　　文昌祠  在儒学云路门上。崇祯七年，举人杨道缜重修。
　　魁星阁  在东南角城上。顺治十七年，生员杨鼎鈜监创。
　　关帝庙  在城隍庙西。
　　八蜡庙  在城西北。
　　龙王庙  在县治西架旗山。
　　申公祠  在县西北。祀知县申良，知县罗锦配。
　　论曰：祀，国之大典也。《记·祭法》曰：“圣王之制祭祀也，法施于民则祀之，以死勤事则祀之，以劳定国则祀之，能御大灾则祀之，能捍大患则祀之”。又曰：“日月星辰民瞻仰也，山林、川谷、丘陵，民所取财用也。非此族也，不在祀典。”招虽百里邑，崇德报功，为坛为庙秩祀春秋者，有，其举之，莫敢废也。其牢具圭币之杂异，与夫时之不欲数，不欲疏，则仪注犁然。荀卿氏有言：“不知其义，谨守其数，慎勿损益。”殆谓是与！抑余又闻之，“黍稷非馨，明德惟馨！”《左氏传》亦云：“夫民神之主也，是以圣王先成民，而后致力于神。”（“故务其三时，修其五教，亲其九族，以致其礼祀。于是乎民和而神降之福。”则昭假洋洋以介兹景福，而雨阳寒燠凤无不各以其叙者，岂区区祷祀云尔哉！其所以歆之者，盖必有道矣。

　　○乡  都    坊市  附

　　四乡四十八里
　　会仙乡  领社十二
　　螺山  黑山  磨山  转山  阜山  横掌  季山  水口  上林  苇都  中庄  温泉
　　良山乡  领社十二
　　曹孟  大曲  西庄  至下  齐山  勾山  寺山  自山  荆山  迪现  北各  东隅
　　灵山乡  领社十二
　　朱郭  图邱  曲城  灵山  蚕庄  香山  钟离  中全  高庄  王徐  老翅  西隅
　　黄山乡  领社十二
　　川里  大里  东良  西良  朱宋  阜阴  水盘  张星  原疃  由基  王曹  坊北
　　坊    市
　　东关集  初七日、二十二日。
　　南关集  初二日、十七日。
　　北关集  十二、二十七日。
　　东关小集  初八日、二十三日。
　　南关小集  初三日、十八日．
　　北关小集  十五日、三十日（月小则初一日）
　　南坝小集  初五日、二十日。
　　苗家胡同小集  初十日、二十五日。
　　北板桥小集  十三日、二十八日。
　　东庙集  每年四月一（整）月，凡在城集俱移庙下，地名汤上。大小集俱依在城之期，谓之神会。自十二起至十八日元君圣诞，则商贾辐辏，士女填咽，挥汗连袂成雨成帷矣。十月亦如之，但不及四月盛。在城东里许。
　　毕郭集  初五日、初十日、十五日、二十日、二十五日、三十日（月小则初一日）。在城东南四十里，南通莱阳，东通栖霞。
　　下店集  初四日、初九日、十四日、十九日、二十四日、二十九日，在城南六十里，南通莱阳，西通掖县。
　　赵家庄集  初三日、初八日、十三日、十八日、二十三日、二十八日。在城东北四十里，西属本邑，东属栖霞。
　　中村集  初三日、初八日、十三日、十八日、二十三日、二十八日。在城西二十里。
　　蚕庄集  今废。
　　潘家集  今废。  
　　道头集  今废。
　　岭上集  今废。
　　论曰：志乡都者何？乡都者邑吏治纲领也。何言乎邑吏治纲领？招故弹丸邑，然提封百余里，且隶在版图者，户不下四千余，若治乱丝而棼之，蔑有济矣。乃县系以乡，乡凡四；乡系以社，社凡四十有八；又社有甲，甲各十。大小相维，若网之在纲，有条而不紊，秩秩然也。尝一按籍而理其田亩之荒僻，于是乎清其生齿之登耗，于是乎核其赋税之口口，急公与玩法，于是乎分。语有之：振裘者必絜领，殆谓是与！然则又何为乎以坊市附？曰坊市与乡都为表里者也。日中而市，始于神农，《周官》有司市纳贾，以观民好恶。大都精华实息者吉，虚耗者则反是。观坊市之盛衰，而乡都可得而见也。曹参语齐相曰：慎勿扰狱市！狱市奸人之所容也。苟如是，是亦无害于乡都矣。

　　○古  迹    陵墓  附

　　曲成城  《通志》云：在县西五十里。《齐乘》云：在莱州东北六十里海边。汉县，属东莱郡。又为汉圉侯虫达、中山靖王万岁、后魏清穆男刁双封国。今遗址尚存，有东西二城。
　　光州城  在县西北三十里雾云山之西。元魏所置东曲城，是谓光州部，领东莱、长广、东牟三郡。今遗址尚存，见《府志》。
　　将军城  在县东南四十里毕郭北有废址。相传昔将军屯兵处，今无考。
　　潘家城  在县东北二十里。世传潘美于此筑城御寇，今无考。
　　仙人迹  在仙姑殿左半里许。其石纵横可三尺余，迹长尺有五寸，阔得长三之一，大约如田夫行泥淖中状，而大小悬殊焉。谛视之，天然无雕琢痕。嘻！亦奇也。稗史称仙家者流，迹固仙灵遗址也。独其世当何代？代当何年？则有不可得而知者。尝读《史记》，元封元年春，上东巡海上，公孙卿持节常先行候名山，至东莱，言夜见一人，长数丈，就之则不见，其迹甚大。二年春正月，公孙卿言，见神人东莱山，若云“欲见天子”。于是幸缑氏城，遂至东莱，宿留之，无所见，见大人迹云复遣方士求神怪采芝约以千数。时岁旱，天子既出无名，乃祷万里沙。应劭注曰：“万里沙，神祠也，在东莱曲成。”则兹土固武帝东巡所尝至也，而尺有五寸之迹，又与所谓数丈仙人者颇为似公孙卿所见，意者其即此与？然数千百年湮没而不称，抑又何也？姑臆揣之，以俟知者。
　　陵  墓
　　宋黑王相公墓  在县西北十五里宰相夼。按王德用郑州人，亦未尝至罗峰，此何以有墓？疑误。
　　比部郎王公墓  在县东四十里汗桥铺。正德二年，农人耕于其野，得石刻篆云：宋比部郎王公之墓。然不可考矣。
　　状元王俊民墓  在县西南三十里聚灵岭之东。土人云，墓尚有砖。田父牧儿或偶动之，必心病，还其处，乃已。
　　仙姑墓  在县南山下。详见仙释。
　　明累赠资德大夫杨公墓  在黄土崖。钦赐祭葬。
　　明通政使杨公墓  在县西灵山。钦赐祭葬。
　　论曰：阅《郡志》八，属古迹：光州城在邑西北三十里。然考之《鉴》：魏皇兴四年，分青州置光州，领东莱、长广、东牟，郡治掖。《魏书》：崔挺除昭武将军光    州刺史，州治旧掖城。又掖县有人年逾七十，献美玉方尺四寸，挺曰：“吾虽德谢古人，未能以玉为宝。”竟不肯受。按此则光州治掖，载在史鉴，历历可考。招邑西北三十里废址，乃元魏所置东曲成也，《郡志》以为光州，误矣。又以潘家城为潘美所筑，益属附会。余叙次邑古迹，大幸以郡乘为蓝本。然于其传讹者，必详辨之。若曲成城，固无可疑，而仙人迹，事涉怪诞，亦不嫌臆见揣也。至于刻石太邱之坟，下马董相之墓，过墟墓而生哀，昔之人往往感慨系之，于古迹后列马。百世而下，知必有观九京而取法者矣。

　　○寺  观

　　泰山行宫  在城东里许滚泉山。碧霞元君祠自宋真宗封泰山还始建，嗣是词日以广其在泰山者无论已，他若邹、鲁、齐、秦以至晋、冀所在皆然。而招邑黑子山城，乃东山者亦颇称盛，果虎驾龙车，时以此为离宫别馆邪？抑地气所萃，故神道之教不疾而速，而数百里莫不桴鼓响应邪？每岁四月十八日，元君诞辰，先是自朔日起，在城大小市俱移庙下，时者商者，贾者、鱼贩者、杂耍陈百戏者，络绎辐辏，霄夜星驰，皆曰元君神人也。上自山麓，下及平畴，酒肆茶坊，飞帘相望。远眺之，不啻蜂屯蚁聚，或千百人为会，或数十百人为会，皆积日敛钱米诹吉进祷。不斋沐者不敢上行宫香。先一日，至城之西北隅亭曰遥参者通城，越次日昧爽，香首鸣金号众，众率之如师，如长令，如诸父兄，无不肃然受节度。自遥参至行宫三、二里间，佛号声载道，相属不绝。其仪仗导引，则彩旗绣盖，雉尾龙章各数十，或剪纸为之，或帛为之；斧、钺、拳、瓜各数十，皆木为之；簧、匏、箫、管诸音乐暨伐鼓鸣金者称是。人手一金字小牌，或肩‘令’字旗，先后步趋。中舁木制小宫殿，为元君圣驾，金银色服，种种好相，庄严具足。后建二丈旗，点七星，前建三丈幢，绣元君号，争先入祠门。人肩相摩，或有丧履徒跣者，跪拜丹墀。读疏焚楮讫，矜施阿堵物或朱提，祈子者则银婴儿，乃至云水、全真、住持、行脚持钵丐施，各如愿予之，无难色。其他不成会，若善信辈、市井儿、田家妇，皆鲜衣时样装，顶香楮礼拜，谓之进散香，亦有布施钱。上香毕，则嘻游市肆，贸易一切物。饥者饭，渴者酤酟，倦者藉草坐且卧，前恭后倨，无所复忌矣。又有鬻面具者，谓之鬼睑，木槌鼗鼓小儿诸戏具，未易更仆，香客辈率市之以归，女子尤甚，虽尘首汗背，所不恤也。
　　玉皇庙  在泰山行宫东，乡官杨如鲁创建。
　　每逢帝诞，道士建醮庆贺，讽诵皇经，人矜施钱米，焚化香楮礼拜，并追荐父母、族先亡，岁以为常。
　　东岳庙  在玉皇庙东，乡官蔡汝封重修。
　　三皇庙  在泰山行宫西。
　　每逢三月三日，邑瞽者群约为会，有会长、会副诸名色，具香楮牲醴，赴东庙祀三皇，各奏技以献，无技者罚卜。昼夜而罢，士民观者如堵。
　　火神庙  在汤泉东北
　　观音堂  在东关外。尼僧
　　二圣庙  在东关。
　　三官大帝庙  在县西南一里。
　　地当县龙左转。东北望马、罗诸山，竞奇献秀，如帐如屏，几于山阴道上。每逢三元诞日，道士焚章设醮，邑人追荐先亡，络绎竟日。七月十五日则放河灯。
　　普照寺  在城西南隅。金始置县治敕建，元至正三年敕建，明洪武十三年敕建，万历三十五年僧成性重修，国朝顺治十四年庠生阎珍、僧宗秀重修。
　　四月八日，男妇焚香楮礼佛，谓之浴释迦。旧志普照晨钟，为八景之一，声闻四十里。父老云自海潮得之，盖神物也。今钟亡久矣。
　　迎仙观  在城西，地名西观，以观名也。
