<!-- { "loadSidebar": true } -->
　　晕红西子巧妆成，浅碧文君笑欲生。陶令当年如识面，悔将五柳赋闲情（美人面）。
　　书斋望东山
　　邑人  刘  岳
　　阖户东山去，开户东山来。东山常伴我，日夕尚俳徊。
　　悼王修
　　郡县试皆冠军未及院试而卒  登州郡守  张勤望
　　欣看多士步瀛洲，遥海珊瑚次第收。何事文星独有恨，秋风夜雨泣王修。
　　题寺山院
　　莱阳副贡  李  谱   
　　门对清流不掩关，常教身在水云间。水流东去云环寺，秋色墙头一点山。   
　　架旗阴雨
　　邑人庠生  王志超
　　天策当年此驻兵，峰峦留得架旗名。千年不改阴云气，风雨犹闻破阵声。

　　●跋

　　作牧载于夏书，尚云莱夷，分封记于汉史，已名曲城。罗峰高峙，疆分表海之雄，鸳水长流，波涌环城之带，地接蓬瀛，葱葱佳气，星分虚危，耿耿元精，是以东武书勋，先图麟阁，炎宋取士，独占龙头，乃前三百年之流风，已加雌黄于前哲，后二百年之轶事，更望汗青于后人。所愧才非班固，难续汉史；笔惭董狐，谁光晋乘。适值邑侯陈公、边公、许公三君接武，一邑增辉。花县烹鲜，小试调羹妙手；山城制锦，豫施补衮洪才。慨斯文之将丧，讵有志而未逮，爰开续貂之馆，广召集腋之儒，缺者补之，知伯舆缔姻于晋室；遗者拾之，识孟坚诞降于罗峰。成仁取义，不乏伟人；死节抚孤，更多烈妇。探姑尤之源委，亲诣东山；辨虫鱼之洪纤，素居北海。各抒所见，以成此书。旁搜远绍，寻坠绪之茫茫；削浮存真，余晨星之落落。笔削未当，敢云藏麟编于名山；考稽有资，聊且备豹窥于故府。庶几刍荛可询，得供采取于輶使，管蒯无弃不至遗漏于皇图。
　　道光二十六年岁次丙午秋七月邑人郭启丰谨跋。

　　招远县续志
 
