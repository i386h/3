<!-- { "loadSidebar": true } -->
　　把总陈王道呈为俯察舆情以兴水利以救荒民事奉本院命前徃探量横塘之浅深与酌计车水工夫之难易沿途探视因而咨访土人熟得其情敢偹细陈之勘得青浦县有大塘横贯其东者名曰横泖自东门起至北干山前共长一十八里河身濶约十丈深处水见六七尺浅者不减五尺两邉田形极低禾苗俱先栽挿民闻此塘亦在开濬之数皆言此处低郷所患者水潦之为灾所急者圩防之为重防县躬行督率纵横经纬防塍俱已修筑余无别虑艴然之意见于言外自北干山前以至陆家坟两邉田地颇高近河稍见成熟内多芦荡河水较亦渐浅通只有四尺上下其民佥谓此塘为一乡灌溉之资遇旱不通舟楫甚乐开濬但因此处田圩广大内少支河以致荒弃皆成草莱近塘田禾新挿若坝截日乆不免枯槁耳喜此塘之开又悲兴工之晚也至于地名楼下以至张干山寺直出横塘东口共长一十二里河身之濶狭不齐而水流如线深者不过三尺浅者只二尺矣即今雨多水涨舟尚难行况两防所植不过花荳其分叚车水工夫亦甚简易民情愿开急于水火因得民情之同异如此而窃为斟酌其宜焉则知横塘之工乃树艺者之思霖也横泖之工犹行旅者之厌雨也合无以横泖之役记工秋成横塘之役刻期兴事然修浚之政不能不动众而病农若以利害之大小较之岂因一时之未便而顿忘乆大之利耶况利之所在人必趋之给民工食为民开河兴利救荒一举两得法令可以齐民至诚足以动物府佐董事提调有方县令亲民抚字素着此役虽曰违时然以谆谆晓谕之明切民知趋事无不乐从其管工员役能如上海县主簿某董筑寳城海塘二役夙兴夜寐身必先之虽在赤日暴雨之时不离工所故夫役不得早散民甚感激遂竣其功此又在事者所当知悉以分本院孜孜汲汲之忧勤可也再照开挑河道勿以工钜而致详勿以工小而致忽必须如浚吴淞白茒二江分叚作坝逐叚车戽其叚数不必拘定长短俱于有支河去处分作一叚随其长短以车工以分夫役夜则车戽日则挑掘作速完工以便农作如短浜不通外河者不可车入积满以致坍漏妨工近如瓦浦殷鍳不可无虑也
　　陈王道上水院太仓州境水利掲【万歴六年】
　　把总陈王道考得太仓州水源自吴淞江引太湖之水从新洋江而来北与至和塘引郡东诸湖之水两相会合绕太仓州城之外以入刘家河而入海言其形势抱若天虹环如腰带即堪舆家所谓之员晕是也言其方位南盐铁在巽戚虞泾在丙应冈门在丁北盐铁在亥至和塘从庚而入横贯城中所谓催官得六秀之水是也形势环抱以故英才继发甲第相仍官禄竣要财赋充腴为东南重镇然以所辖之地言之西逺诸湖东濵大海其乡高阜地接冈身厥土沙硗田少畎浍是以每遇雨旸愆期涝则泄放无门旱则灌溉无恃以故民多逐末虽有树艺亦皆花荳焉耳今本院兴修水利万姓懽呼引领以动来苏之望然其濵海之地每多堙身以致积土如山者皆縁海潮错入浑沙填淤屡经开浚而渐积以成若不为区画使河水常浊潮沙之淀年浚年加究其所竟寜不为夹冈之势乎故民田之灌溉必借海潮大汛方可车引防养田禾一遇小汛虽有河渠涓滴无入束手待毙故古人开三十六浦于今常熟太仓境内为沿海泄放涝水之计固为救灾之急务然以三十六浦论之如三丈福山奚浦许浦白茒七浦杨林呉川盐铁横沥诸塘之外余如大钱铛脚双鸣鹿鸣六尺东杨林大舍桃源泾之类杂引潮沙内多淤壅者虽有形存欲假之以泄放湖水之溢殆非所赖也葢阳城昆尚诸湖之水必繇白茒七浦杨林湖川等塘而泄入于海计其经行之路各七八十里行至近海之处其涓涓趋赴之势孰能御之乃开三十六浦以分泄焉不于湖口多开以杀其怒乃于海防多凿浦港以分其流所假六浦引湖水以冲涤三十浦之潮沙其多寡强弱灼然可知若开三十六浦于上流则湖水并入白茒七浦等塘则湖水强而潮水弱湖水不患其不泄而六浦日以深今开三十六浦于下流则海潮亦互入于白茒七浦等塘湖水少而海水多故六浦不能不而日以塞譬诸白茒七浦等塘之势井陉栈道然车不方轨骑不成列之兵也三十六浦之浑潮平原旷野东冲西突之冦也以井陉栈道之兵欲制胜于东冲西突之冦岂不难哉为今之计将常熟之二十四浦如白茒福山三丈奚浦计浦之外太仓之十二浦七浦湖川杨林经河之外盐铁横沥小塘子花浦北瀂漕杨家浜漕头塘顾堙门六尺等浦纬河之外或为市镇之通渠或为民运之要道必宜开濬以利徃来余如张泾洋子泾东杨林茜泾双鸣鹿鸣浪港大钱等泾俱着民力开濬之后各扵两头或作土坝或建闸防以潴清水以节浑潮不论大小潮汛使民田均得以资灌溉而于七浦湖川杨林等大塘亦无诸浦杂引潮沙以致填淤也即如华亭上海二县之西亦有三湖四十八荡及三泖之水其泄泻出海之路止借一黄浦其东入海之处未闻有三十六浦之多也更有海塘以为障蔽故无海潮之冲而河道皆通其郷支河若非舟楫必繇之道俱于两头作坝潴水以灌田禾并获畜鱼之利例可见矣此虽未见一得之愚亦博访佥同之论惟本院以旁烛之明而采刍荛之见造无疆之利以久大之谟地方幸甚斯民幸甚
　　呉防谦请立练湖禁令条议【万厯十三年】
　　直镇江府为地方利害事准本府知府吴防谦闗前事所有条议拟合通行详请
　　计开【止摘练湖水利一欵】
　　一练湖上受长山八十四汊之水下通运河周回四十余里分上下二湖界以中埂见有石闸三座葢引上湖之水以渐逹之下湖更有石闸三座石防一座则引下湖之水以渐逹之运河又有函洞一十二处则引上下湖之水以逹之田间函洞以时啓闭则民间之旱涝无虞闸座以时啓闭则运道之蓄泄有僃行令该县水利官每年湖堤以防冲决着为令其费取春初督修之湖中鱼课不足则以修河米银益之本府水利通判不时查阅一应啓闭事宜悉听经理若有势豪侵业挠阻必行法治
　　许应逵议筑海塘呈【万厯十七年】
　　専督江南水利湖广提刑按察司副使许应逵为海水日渐冲刷地方大可忧虞乞赐采末议筑海塘以防内徙以保民生事照得三吴水利吴淞为中江所繇入海之路而江身则昆山青浦嘉定上海四县共之若闗桥迤东至跄口则専属之上海跄口之外是为黄浦黄浦之外是为大海且黄浦一带地土西北名老鹳嘴稍东南则为李家洪相距八九十里其形如带固天所以限江海也伏查老鹳嘴与吴淞所城相对而老鹳嘴稍东旧有墩铺凡二十里直接寳山所先年抵寳山者陆而行无俟舟楫是此墩铺亦当捍海之堤以故海水不能直射每折而之西反繇老鹳嘴以里吴淞所城下迤逦而入黄浦迂回九十里水缓沙停而跄口日就淤塞夫何迩年修守之策置而不讲使海水日徙而南向所接寳山墩铺固已荡为巨浸使寳山孤悬海中而李家洪一线之路不三四年冲开十余里即今黄浦之水险迅异常徃来苦之而后来之冲刷者犹未已也今李家洪以东尚存六十余里老鹳嘴以西亦余二三十里若不再加隄防使黄浦与海合而一也将上海县治悉付东流而居民且为鱼鼈又其大者询之居民每云近者海水颇咸大异徃时葢徃时海水迂回而入黄浦其来逺其味淡乃今渐逼跄口夫安得不咸然犹未也李家洪距跄口尚四十里而遥咸犹未甚设使李家洪以东六十里荡然无余是使大海长驱深入而苦咸之水所在杀稼民何以幸其生矧李家洪一线之路不三四年而冲十余里乃今以十里之势而冲六十里是旦暮遇之也岂不殆哉奈之何官司惮劳而希速化也乃浮惰而乏逺图如此祸机曾不虑及眞犹寝处积薪火种之上及其未燃而安之言之痛心不寒而栗今该本职亲诣彼中驾扁舟歴海畔逐一查勘李家洪及老鹳嘴各濶三四里今议各包石三面李家洪计包十里老鹳嘴计包八里每一百八十丈为一里共该包石三千二百四十丈石堤之内仍筑防堤土塘底濶三丈顶濶二丈髙一丈六尺与石堤平每丈石块桩木糯米石灰料价工食共该二十六两三钱一分通共土石工料及委官口粮犒赏等项共该银八万五千七百三十八两四钱但系干钱粮必须责成正官管理支放庶无侵冒如李家洪逼近上海老鹳嘴原属嘉定应令该县掌印官各将前银照数扣贮该库每十日亲赍赴工唱名给防然职又有説焉好逸恶劳人之常情见利而趋又中人所不免不爵赏则士不能矢心不优恤则夫不能效力况李家洪老鹳嘴海中一沙堵耳数十里无人烟骤而望之凄凉万状乃令委官率夫乗危蹈险苦心力作为地方计乆逺画长利也此固人情所难工完必当破格优处庶以作士气而励人心耳以上数者皆繇本职逐一勘明磨算似扵事体不甚相逺伏乞本院轸念地方民生重计俯采末议覆加查勘如果职言不谬亟赐题请施行
　　许应逵辞兼理粮储専督水利呈【万厯十七年】
