<!-- { "loadSidebar": true } -->
　　浙西诸山之水受之太湖下为吴淞江东滙淀山湖以入海而潮汐来往逆涌浊沙上湮河口是以宋时设置撩洗军人专管修治元既平宋军士罢散有司不以为务势豪租占为荡为田州县不得其人辄行许凖以致湮塞不通公私俱失其利乆矣至治三年江浙省臣方以为言就委嘉兴路治中髙朝列湖州路知事丁将仕同本处正官体究旧曾疏濬通海故道及新生沙涨碍水处所商度开涤绘图呈据丁知事等官按视讲究合开濬河道五十五处内常熟州九处十三段该工百三十二万一千五百六十二昆山州十一处九十五里用工二万七十四日役夫四百五十六冝于本州有田一顷之上户内验田多寡算量里步均派自备粮赴工疏濬正月上旬兴工限六十日工毕二年一次举行嘉定州三十五处五百三十八里该工百二十六万七千五十九日支粮一升计米万二千六百七十石五斗九升日役夫二万一千一百一十七六十日工毕工程浩大米粮数多乞依年例劝率附河有田用水之家自备口粮佃户佣力开濬奈本州连年被灾今嵗尤甚力有不逮冝从上司区处髙治中会集松江府各州县官按视议合濬河渠华亭县九处计五百二十八里该工九百六十八万四千八百八十二役夫十六万一千四百一十四人日支粮二升计米一十九万三千六百九十七石六斗四升上海县十四处计四百七十一里该工千二百三十六万八千五十二日役夫二万六千一百三十四人日支粮二升计二十四万七千三百六十一石四升六十日工毕官给之粮佣民疏治如下年丰稔劝率有田之家五十亩出夫一人十亩之上验数合出止于本保开濬其权势之家置立鱼簖并沙涂栽苇者依土出夫其上海嘉定连年旱涝皆縁河口湮塞旱则无以灌溉涝则不能流泄絫致凶歉官民俱病至元三十年以后两经疏辟稍得丰稔比年又复壅闭势家愈加租占虽得徴赋实失大利上海县嵗収官粮一十七万石民租三万余石略举似延祐七年灾伤五万八千七百余石至治元年灾伤四万九千余石二年十万七千余石水旱连年殆无虚嵗不惟亏欠官粮复有赈贷之费近委官相视地形讲议疏濬其通海大江未易遽治旧有河港聨络官民田土之间借以灌溉者今皆填塞必须疏通以利耕种欲今有田人户自为开濬而工役浩繁民力不能独成繇是议上海嘉定河港冝令本处所管军民站灶僧道诸色有田者以多寡出夫自备粮作治州县正官督役其势豪租占荡田妨水利者竝与除辟本处民田税粮全免一年官租减半今秋収成下年农隙举行行省行台廉访有司巡镇外据华亭县昆山常熟州河港比上海嘉定缓急不同难为一体从各处劝农正官督有田之家备粮并工修治若遽兴工隂阳家言癸亥年动土有忌预为咨禀可否至泰定元年十月十九日右丞相舒玛尔节等奏江浙省言吴淞江等处河道壅塞冝为疏涤仍立牐以莭水势计用四万余人今嵗十二月为始至正月终六十日可毕用二万余人二年可毕其丁夫于旁郡诸色户内均差依练湖例给佣直粮食行省行台廉访司并有司官同提调臣等议此事官民两便冝从其请若丁夫有余止令一年毕命托欢达尔罕诸臣同提调专委左丞多尔济巴勒及前都水任少监董役得防移文行省凖拟疏治江浙省下各路发夫入役至二年闰正月四日工毕
　　宋濂等元史河渠志【三】
　　太湖为浙西巨浸上受杭湖诸山之水潴蓄之余分滙为淀山湖东流入海世祖末年叅政温都尔言淀湖被人侵占壅塞水势农田遇潦受患宜令本省官清治仍设军夫巡守世祖曰利益美事举行巳晚其行之既而平章特尔格言委官相视计用夫十二万百日可毕昨奏军民共役今民丁数多不须调军世祖曰有损有益咸令均齐毋自疑惑其均科之至元三十一年世祖崩成宗即位平章特尔格奏淀山湖宋制设军屯守臣等计议应募民夫四千调军士四千协同屯守命巴延彻尔暨枢宻院议毕闻奏于是枢府言尝奏淀山湖在宋时设军屯守范殿帅朱张辈必知其故拟与省官集议定并奏有防从之乃集枢府官及范殿帅等共议朱张言宋时屯守河道用手号军大处千人小处不下三四百巡检司管领范殿帅言差夫四千非动揺四十万户不可若令五千军屯守就委万户一员提调事成可行臣等亦以为然与都水巡防万户府职名俾行院枢府官又言若与知源委之人询其详至都定议从之
　　杨维桢淀山湖志
　　浙西水利归附后行大司农司有曰营田者属司也因领四省地方无济事功而罢至元二十八年江淮行省燕叅政言浙西诸郡之水聚于太湖湖有几处入海河道有淀山湖者富豪之家占据为田以致湖水涨漫损壊田禾繇是都省奏命其左右司郎中都哩黙色相与开挑縁燕昔宿淀湖之山寺寺之主僧一能诗燕以扫叶命赋一乃搦管遽书云阶前扫落叶明朝落更多惟恐落尽了无奈秋风何燕悦感寤第疏理其大都焉明年江浙行省请诸都省委前浙西盐使实廸促之言水利人潘应武抵论去冬今春开濬沟浦三百余处竝无一处通彻仅有迩淀湖之曹家门百余丈而已三十年又值霖潦都省复奏命断事官图埒实行院董佥院浙东宣慰使哈喇岱选知水利人吴伋张桂荣潘应武相视到合修湖泖河港合置桥梁闸坝九十六处总用夫匠一十三万可修一百日了毕都省之张参议者挺议所占湖田是宋系官田地宋亡之后冨户据之合収粮米还官为挑河支用都堂然之故即湖田开新港三条阔约三十余丈及濬赵屯大盈二浦活疾湖流而遂辍焉
　　孙鼎松郡水利志【一】
　　大徳二年春二月中书省奏立浙西都水庸田使司三品衙门于平江路设置专一修筑围防疏濬河道务要田农得济水道流通围防坚固内一事浙西淀山等湖已有定立官湖界诸人不得似前侵占复为民害违者庸田司就便追断又浙西海水昼夜两潮随带沙泥入港渐成壅遏宋时另设撩清军人专一撩洗今仰庸田司于二八月内依时督责如法疏濬毋致壅遏与民为害据濬治河道修理堤防闸坝合用人工如何措置可以常久通行行省便为从长议拟又浙西官田数多俱系贫难佃户种纳春首缺食无田主借贷围防缺壊又自行修理官司不为存恤以致逼临在逃荒废官田深为未便今后官田佃户若委无巳业亦无请讨田主贫难下户止种官田自赴官仓送纳租者管民官司竝不得将此等佃户差充里正主首杂当一切催甲等役妨废农务失误官租如违仰庸田司究治又淀山练湖诸人占湖为田嵗纳租粮所在官司另行収贮若有合行修濬人工物料从庸田司募工支用
　　孙鼎松郡水利志【二】
　　大徳八年夏五月中书省准江浙行省咨任仁发言吴淞江故道淤塞奏立行都水监仍于平江路设置直中书省及命行省平章彻尔提调疏濬继防诏防有云开挑修濬河道闸坝等合用一切物料行省于官钱内収买应付又浙西苗粮户内起夫一万五千名自备什物每名工役一年免粮一十五石其军站除赡役地外依上科着僧道伊啰勒琨达实宻不分常住并权豪官员不以是何投下不纳官粮之家以地五顷着夫一名从行都水监选委廉干官员起夫督役其有厘立事功廉能称职者行都水监具迹举明其着夫人户杂泛差役权用蠲免
　　孙鼎松郡水利志【三】
　　大徳十年行都水监复开挑吴淞江东西两处河道起工于闰正月之三日自上海县界赵屯浦大盈浦白鹤江分庄觜樊浦西浜盘龙旧江计长三十七里三百二十一步数内樊浦为头一河下接新泾旧江靣阔二十丈余稍逊而不等俱深一丈五尺休于三月之二十九日雨辍而实日五十九策夫二百四十五万六千四百一十九既又于庙泾以西盘龙以东开挑出水口子五处并新泾安置木闸二座一至江二里三百三十九步一至江一里四十七步寻北一座上源太湖水势遄急冲倒
　　孙鼎松郡水利志【四】
　　至大初江浙行省以连年水旱灾伤田禾不収物价涌贵百姓艰食虽曰天灾流行亦因人力不至即今春首农作将兴各处田围髙下不等合修陂塘围防沟渠晓谕农家须要依法修置遇旱车水浇救遇潦泄水通流会集行都水监官李都水讲究得修治之际田主出粮佃户出力系官围田若无总佃贫穷无力不能修濬者量其所须官为借贷収成日抵数还官事有成效劝农正官定拟陞赏开奏失误者治罪其抛荒积水田土多因租额太重无人承佃劝谕当乡富土人户自备工本修筑成围聴令本户佃种为主抛荒官田止纳原租初年免徴次惟半而三甫全积荒则三年后第依民田输税诸人不得争夺及照到前庸田司五等围防体式以水为平为第一等髙七尺五寸底阔一丈靣阔五尺田髙一尺为第二等髙六尺五寸防阔九尺靣阔四尺五寸田髙二尺为第三等髙五尺五寸防阔八尺靣阔四尺田髙三尺为第四等髙四尺五寸防阔七尺靣阔三尺五寸田髙四尺为五等止添备水髙三尺防阔六尺靣阔三尺若水原落围防迫近诸湖去处自愿增者聴
　　孙鼎松郡水利志【五】
　　泰定元年江浙行省以平江淞江通海河道比年壅塞军民官豪势户侵占水靣挿莳芦苇复为荡田以致水不通流递年水旱相仍官民亏失大利委官同本处正官踏视讲议到吴淞旧江二道乌泥泾大盈浦二河合挑洗立闸縁是年方位禁止动土请诸工部论报云上项河道江浙省已尝讲议修则官无亏粮民可足食难与其余土木之工一体停罢繇是中书奏命行省左丞多尔济巴勒知水利前都水少监任仁发督董常州湖州嘉兴平江路江隂州与本府不论是何人户实有纳苗田土一顷五十亩差夫一名计名四万有竒每名实支口粮三升中统钞一两松江府官粮广济库拨钞四万锭内支放赐仁发银一锭袄子二领始于二年十二月初五日以次年正月十五日讫工旧江二道比大徳所开里数三之二深阔如初大盈浦长二十五里一百六十丈与乌泥泾各深一丈阔一十五丈仍令讲究永不致淤塞良法
　　孙鼎松郡水利志【六】
　　泰定三年任仁发等官讲议吴淞江等四处河道今已开通拟合潴闭附江达海分流支港于平江嘉定州之赵浦嘉兴上海县之潘家浜乌泥泾三处各置石闸二座设官管领依时启闭以遏浑潮使闸内清水一归于海冲渲江道深阔浑潮不致傍流入江停淤去害就利以图悠久之益中书工部叅详安置石闸即系都省先已奏准事理冝咨行省更为体勘如委便益就令已委官员监督置造合用工物夫匠口粮系官钱粮应付于是分派赵浦闸二座嘉定州成造潘家浜南闸一座上海县造北闸一座崇徳海盐州合造乌泥泾南闸一座嘉兴县造北闸一座华亭县造是春庀阅夏成夫匠为工二十六万四千七百七十二糜粮七千九百四十三石钞二万八百一十六锭各有竒逮天厯元祀诏谓自立庸田司以来殊无实效罢而复府焉
　　孙鼎松郡水利志【七】
