<!-- { "loadSidebar": true } -->
　　禹贡云三江既入震泽底定盖宣歙苕霅诸大水皆西注震泽东达于海震泽者其腹三江者其尾闾也一曰娄江即太仓之刘家河是也以娄江讹而为刘也自震泽从呉江县经苏城之娄门繇昆山转入太仓此苏州之水口亦常州之大水口也一曰东江即松江府之黄浦是也以西浙水来故曰东江也此松江之大水口亦嘉湖杭之大水口也一曰中江即今之吴淞江是也自东及西横亘百四十里海忠介开凿而后嵗乆仅成故影譬之乾卦但有外二爻而无中一爻譬之人身但有大腹而无尾闾苏州之下流不能泄而苏州之低乡困矣松江之上流不能泄而松江之低乡困矣于是呉江常熟长洲昆山嘉定太仓以及华亭青浦等处无不水势漫延受其残灭屋庐塌毁田地抛荒钱粮无出敲扑不停此缘旱无灌输潦无泄泻故耳顷皇上登极召对时出礼部员外郎陈懋徳呉淞奏疏面问可行岂非东南第一永利乎以愚计之度非千夫不可非设处八万钱粮不可钱粮非协济不可非专官责成不可非庶官分督不可非大戸催儹不可六七十里之逺道非立标分界不可非盖厫分棚不可又须巡行海忠介公布袍草疏带星出入亲给钱粮不迟缓一刻不扣除一厘随官人役不横索人一钱不巧赚人一饭而后事可举也或曰海忠介开而复塞何也曰以海潮之东入故也海潮浑浊潮退则泥留矣泥厚一箬一日两潮则一年七百二十箬矣日积一日年厚一年虽欲不淤塞得乎识者云自西徂东开至尽头处留里许不开以坝海口既无潮退泥留之患又省防盐防盗之虞若逢水灾汹涌请牌开坝众锸如云里许不日可濬水泄复塞何畏海潮何伤风水此开呉淞之妙策也但以银米召募因救饥贫其利大其功速派拨民夫因累塘长其害大其功迟知此而禹迹可成海忠介可以并享而血食矣不识东南万万姓果有此大福否书此以待救时之君子
　　沈防东南水利议
　　一议兴水利以阜安东南固根本以开百世之利国家财赋仰给东南东南民命悬于水利水利要害制于三江三江源委古今志载纷纭无定大约南曰东江繇厐山至大姚分支出陈湖经樊村芦墟三白入淀山三合于黄浦江湾而入海其道在长洲青浦上海之南中曰松江繇越溪五龙出朝天金鸡合陈湖沙湖泾甪直千墩安亭四十二浦至呉淞所而入海其道在昆山嘉定之南青浦上海之北北曰娄江繇鮎鱼口合运河诸水经娄闗至阳城湖分为白茆刘家二港而入海其道在长洲昆山太仓之南之北常熟之南之东斯则禹贡所称三江既入震泽底定者是也自海塘障而东江湮止二江受全湖之水宋元及国初之所以有水患也然犹有二江也夏忠靖周文襄治水后太平百余年至嘉靖之季而松江塞矣嘉靖壬戌诸年之所以多水患也海忠介公起而受符治之未及半而松江之士夫齮龁焉谢事去万厯己卯诸年之愈多水患也然犹有半松江全娄江也自庚辰来五十年间松江以半开而易塞娄江以全身而半塞是以半江受全湖之水十年九湮夫奚疑哉请先言娄江夫水势必趋东南娄在太湖东北而水全趋之者其故有二一者地近北为唯亭南为甪直皆相去于湖不五十里而潮汐通焉呼吸相接地近则趋从其便也二者势迫两江既塞无从分派全身趋娄其势重其流愈急从其迫也若然则娄之所系大矣而水利之官空设开濬之防不讲者士夫为之碍也娄江自苏之娄门出下雉渎唯亭经征里至昆山繇奣子抵太仓而入刘河者上官所耳目以为娄江故道而非也此娄江之最平稳处故治以为官道而险不在焉险在北为阳城连亘百余里而走白茆塘南遮松江之半身连亘四十余里其广者可百余丈狭者可十四丈而走安亭漳浦其大凡也而至广至狭不与焉潮势汹涌挟泥沙而上约一升之水泥沙二合潮退渐平末势缓弱泥渟水去日渐一日泥壅沙浮河身高浅小民射利傍岸所在种菱芦菱芦既生泥沙借之可以安立不二三年可种菱藕菱藕衍蔓泥沙愈凝不三四年可种苖稻筑为外圩照前渐扩平民如此为人吿发无粮之田势不能存献卖士夫士夫受之通贿吏书陞科轻粮田则斗则荡则陞科填入县总以补摊荒士夫得为世业传之子孙县中入之版籍例同正额而不知河之百余丈者渐为数丈十数丈者渐为二三丈平时不觉迨至夏雨时行水势一涨急不得泻膏腴之壤尽为巨浸直须臾耳以前所陞之毫末易所湮之钜万以千百家之受利易万姓之灾荒其利害易知而士夫为子孙计狃目前之利听臧获之言必不肯弃此茭荡为军国大计也故曰白茆开利归于苏而阻挠者必苏之士夫也其次言松江夫水势趋东南其正脉也而入海之道稍逺既合东江之水河浦最多最大汪洋浩渺不复可治官道所以驿传借路嘉兴其中水势既盛蓄泄甚难而松江泥沙同于嘉兴其味盐卤其质细重易于凝滞结为原壤松民不知取利目前青秕花豆在在而是向之河身已架高屋楼房起为坟墓嘉定以南华上以北一望平芜弃舟纵马百里之中不闻舟楫此岂尾闾之地所宜旦夕有者顚倒地脉逆害阴阳何怪乎连年地震风霪雨海波逆流海塘横坼千山之木一暮尽拔哉请以易耳目者以一例余呉江长桥浙直孔道凡有轩车无不驻节试观长桥之下为门七十有二以杀水势古人为此苦心极虑触目可思而间有贪利者东西占为茭芦数百顷渐填为平壤架为市房又数顷矣坐视呉江之民频遭水厄湖水一涨灌城而入全县之田荡然为患士民屡屡具呈贪者执不肯行宁两府全荒不恤也又近之而一县全荒不恤也又近之而本戸所荒百千余畆子粒不存又不恤也而止顾此尺寸之利防念滔天之害痴愚之惑一至此哉观此一处例知万情故曰淞江之开利归松江而开之有阻挠者必松江士夫也高皇帝遣信国公汤和筑修海塘金牌宝劔便宜行事岂非洞见数百年后必有今日预为榜様以诏后来耶水利之不可不讲也自东南及西北无不急矣顾时势所囿物力所制审其缓急难易以定先后则开中江最要中江即呉淞也居松江之上流苏州之下流苏州之上流娄江不能尽泻松江之上流黄浦不能尽泻积雨连绵之后太湖水势涌发耕种失时钱粮无出即请蠲请赈请折修岸修圩皆补苴之术矣风水地脉之饶舌钱粮匮乏之疑虑皆将听祸福休戚于天自托于中医不服药而已言及真可浩叹濬呉淞以开水利修海塘以塞水害弃小利而捐情面久任责成权无旁挠仰体圣天子清问至意是在今日之当事者矣
　　严衍开呉淞江议
　　东南之水滙于太湖太湖之水泄于呉淞太湖口东海腹而呉淞咽喉也咽喉塞则口不能纳物于腹而身病矣此呉淞江之所以不可不开也但议开不难开为难不得人不开不得财不开不得法不开此议开者唇欲敝而筑室仍在道旁也愚以为此江议开于五六十年前则难议开于今日则易何也往者波涛汹涌势如奔马驾舟而渡者时常覆溺斯时欲筑坝戽水费不下三五千金而开濬非二十余万未易毕工今则汹涌如奔马者俱成平地中间止存一线水路即潮上时可跃而过殆与无江同如欲开濬则筑坝戽水便可省一二千金较之洪流澒洞全借桔橰之力非用数万人一月胼胝无能使通江之水尽去而可施畚锸之功也倘此一月之中陡値霪潦则旋戽旋满旋满旋戽又不知费防多工力而水乃可尽是濬凿之力一未施工而民力先疲财用先竭故曰此江议开于五六十年之前则难然在今日江身等于平地而欲凿平地为深江则其功力多寡奚啻十倍于前而何云今日反易吾尝叩诸耆老其言曰此江湮塞以后太湖水壅絶不下濒湖诸邑固并受害而江边之田亦旱乏灌溉水无宣泄民生憔悴已极矣既欲开江期于西泻湖水东苏民困不必复旧时之大观旧时江面广五十丈今日国用匮缺钱粮无措民力凋敝往役难支莫如止开十丈或七八丈苟能永永通水不塞自足以泄湖水而注之海灌枯田而滋其膏矣今日权时救急之策无过于此更有说焉浊潮不止清水日下则江底日深江岸日蚀焉知今日之所谓十丈七八丈不渐为后日之二十丈三十丈以至于复五十丈之旧观乎此小借民力全用水力日夕而成川其法安在曰清水不下皆繇呉江县长桥之壅沮湖水东泄之势不迅故海潮日上湖水不下而江塞矣盍仿单苏二公之论以疏通湖尾湖尾通则江口利而清水宁不下乎如欲使浊潮不上非江尾设闸不可江尾者非江之大尾濶盈十里者盖指通海之处耳古者呉淞水盛春申君从江腰开一浦南泄其水于三泖人遂呼之为黄浦黄浦既开江水遂从浦中南行入泖而西路之江遂塞其塞处名宋家渡今当于宋家渡设一闸潮去则开以泄西来之清流潮来则闭以拒东来之浊涌则此江永无淀淤之患矣然犹未也朝廷苟能俯采刍荛我能不费官帑分文不起民间一夫而江自开闸自建请详言之此江自宋家渡以东势尚浩瀚无容开也自黄渡以西亦不失故迹不必开也其湮塞处自黄渡之东宋渡之西计其逺近不过三十里耳三十里其长有限非人力所不办况以旧日江面计之濶处不减五十丈隘处亦不减四十丈今止开十丈为河面则两湍余地尚存四十丈或三十丈皆茂芦丛莽久为豪家专利姑计三十里之长五十四十丈之濶其为田殆不下二三万亩亩收其税三钱嵗将及万金如是积之三年则三万金积之五年则五万金以此五万金乘农隙之时而募贫民为佣力约万金开十里以三万金开三十里不筑坝不戽水晴则兴工雨则歇作愿者执役否者勿强其施为次第自西而东从黄渡有水处为始进尺则尺进丈则丈不取办于一时不苟且于目下务求深一丈五尺而止闸之设以两重为要闸岸即筑廨宇置闸官一员闸夫五十名以司啓闭之事江道既通两湍余地尚不减一二万亩仍嵗收其租以充官吏禄廪修缮廨宇诸费用之不尽又嵗嵗借以为濬导之资则此江将日深日广而三呉终免水患此谓以呉淞治呉淞不伤财不害民可久之术也予服其言为作开呉淞江议王焕如曰严衍此议于疏濬最为便易但曰不费一钱江面少敛或亦鉴当事之畏难有激为此言乎物力恐必须措置师其意而约为用使往日汪洋之体不失尤尽善乎总之欲望兴举上下需人为急
　　周永年请止长桥占湖架屋议
　　国子生周永年呈为水道宜通不宜塞马路宜存不宜废恳禁将来营造渐还夙昔规模事窃照呉江依郭垂虹蜿蜒俗号长桥古名利徃处左江右湖之上在昔极目汪洋介县治学宫之门于今四脉通达一自水积浮沙渐乃人规厚利或成围而筑岸水路俱蚀于围中或架屋以排空桥门悉藏于屋底迩且桥形已失畔岸水面都变桑田不惟湖流有咽塞之虞东逝者转回南注抑亦县市无膏泽之润环绕者概病亁枯大而妨东南水利江湖久被其淀淤小而失陴堑规形胶黉莫挹其灵秀嵗临乙亥时届元宵囘禄为灾桥北堍并成煨烬室庐既燬城东门稍覩空明纵未顿去丘塍以需濬凿之大举岂可重添屋宇若视占佃为固然向因水政不修故火徳代其开辟今若木妖不作将金壤堪必丰登况通江大道最忌芦梗时曽设撩清至近城有路应听马驰遇警不免撤屋即前此丈量之役浮涨亦科租而不科粮兹适构焚毁之余桥梁宜尽虚以期尽复【永年】生长江乡既与桑梓共忧患佐修郡乗偏于故实知考求爰因感时以抒怀遂忘出位而言事伏乞俯念泽国何繇成陆深思瀹导早冀施工或刋榜于城闉或勒石于桥柱特悬严禁预絶新増地方幸甚人物幸甚





　　吴中水利全书卷二十二
