<!-- { "loadSidebar": true } -->
　　二年蘓州通判李禹卿隄太湖【李禹卿以松江风涛漕运多败官舟遂筑长隄于松江太湖之间横截五六十里又云八十里为渠益漕运其口蓄水溉田千余顷嵗饥出羡粟三万活饥民万余】　修荻塘　知常熟县范琪濬金泾鹤渎二浦　知晋陵县许恢濬港【许恢以申港澡子戚墅三港废不复治濬申港凡六十八里澡子港自江口濬之凡四十里戚墅港自湖口濬之凡九十里计工费三十六万凡灌田万顷工役三月而罢】
　　三年知武进县杨璵濬孟渎【杨璵谕民疏治孟渎复通江流】　知常州李余庆濬顾塘河【李余庆濬顾塘河经大市益引惠明河水注之漕渠复开后河曰三十年当有魁天下者后果如其言】
　　【阙】年两浙转运副使郑向疏蒜山河【疏蒜山漕渠直抵于江人称便利】
　　皇祐【阙】年知华亭县呉及兴水利【督民间预修水利以备霪□次年大水赖沟洫通利民田大稔】　知江阴军葛闳濬运河【葛闳以运河自黄田港达五泻堰中多淤梗积潦害稼募粟二万斛给役大濬治之长四十里】
　　至和二年昆山县立簿丘与权筑昆山塘【皇祐间发运使许某建议命王安石相视丄奏至是与权奋然身任知蘓州吕居简知昆山县钱纪同心计画始克成塘因名至和自娄门至昆山六十余里建桥架梁凡五卜二】
　　嘉祐三年转运使沈立开昆山顾浦
　　四年呉江昆山等县兴修塘岸　昆山县县丞沈【失名】开新江
　　五年转运使王纯臣督蘓湖常秀四州竝筑田塍【王纯臣建议四郡通作田塍位位相接以御风涛俾县官教诱殖利之户自作塍岸定其劝课为殿最当时推行之】
　　六年知蘓州蔡抗按视属县积水立法疏治　两浙转运使李复圭知昆山县韩正彦大修至和塘　濬白鹤滙【濬白鹤滙如盘龙之法】宜兴县尉阮洪疏四十九渎【阮洪以呉中水患屡上书监司乞开百渎得请遂疏四十九渎是年大稔】　知常州陈襄濬运河【陈襄以太湖积水横遏运河不得入江为民患立法濬之其患遂息】
　　八年撤望亭堰牐拨兵士蘓州【时转运司奏常州望亭堰牐废拨兵士蘓州开江指挥于昆山置营兴修至和塘】
　　嘉祐间知常州王安石开运河【时调夫各县知宜兴县司马旦言役大而亟民有不堪请缓之令诸县嵗递一役安石不聴防秋大霖雨民苦之多自经死役竟罢】　知宜兴县司马旦凿新溪　知江隂军杨士彦濬横河
　　治平三年浙西提刑元积中开运河　知呉江县孙觉大筑荻塘【始垒石为岸壅土为塘】
　　四年诏修夹冈河【都水监言自两浙相度到润州至常州界开淘运河废置堰闸乞今年暂止运河上开修夹冈河道从之】　知宜兴县楼闶濬四十二渎【百渎止濬四十二余悉湮废】
　　熙寕元年诏修水利　知无锡县焦千之决水灌田【嵗值旱河竭用单锷言自小渲车湖水入运河复车梁溪水繇将军堰以灌之农田获利】　楼闶又开一渎【民颂之名楼公渎】
　　二年颁农田水利约束　废吕城堰置望亭堰牐【先是凌民瞻建议废吕城牐即望亭堰置牐不用及濬河隳败古泾函石牐石防河流益阻】
　　六年修濬浦渎【从检正中书沈括之请】
　　九年知江隂县杨孝孺督治农田兴水利
　　元丰二年杨孝孺凿学前河【先是说者谓学面城水旁流不顾学徒未盛至是引注而东经熙春园北接大河】
　　三年诏开蘓州运河【朝廷赐米三万石开蘓州至杭州运河浅淀去处】
　　元丰间知金坛县曾【失名】请开滆湖长荡湖【朝廷降防委江东两浙两路监司相度及近县官相视为豪民阻挠不行】
　　元祐三年诏浙西常平调蘓湖常秀四州民夫濬青龙江【时常平使调四州夫开濬分地程役常熟县丞郭三益所部先期告办使者留之俾助他邑之不如期者三益即引所部归使者怒檄追甚急母周氏谓三益曰青龙之役连数郡其分地程役征赋廪食皆已上闻今我先毕何名复役之使者倘再思行且悔矣虽然汝不可无会第无以所部从也三益如教已而使檄止丞勿来事亦遂已】
　　四年诏复吕城堰置上下二闸【从知润州林希之请其后京口犇牛皆置闸】　置华亭县新泾塘牐
　　六年诏导蘓州诸河【时林希转知杭州言太湖积水为蘓州大患乞委监司相度开决庶民田可耕流移复业遂下此诏】
　　【阙】年治芙蓉湖开堰【既治芙蓉湖为田因于欧渎开五泻堰置闸后架梁其上以通往来】　复置望亭牐
　　绍圣二年诏武进丹阳丹徒三县修沿河隄岸沟防【命各县令佐廵防劝食利人户脩葺任满殿最其勤惰】
　　【阙】年诏开濬蘓常二州等处湖浦【浙部水溢转运副使毛渐请起长安堰至盐官彻清水浦入海濬无锡芙蓉湖武进庙堂港常熟疎泾梅里以入杨子江又开昆山七鸦茜泾下张诸浦东北通吴淞江开大盈顾会二浦柘湖新泾下金山小官浦悉入于海】
　　【阙】年知丹阳县蘓京重濬练湖【募民重濬并易置斗门】
　　元符元年知润州王愈建吕城闸【王愈言宜令水入澳灌注闸身以济舟舟众则量差牵驾水卒并力】
　　二年知无锡县赵伾兴濬水利　润州京口闸常州犇牛闸竝修筑工成
　　三年诏蘓湖秀三州役开江兵卒濬治运河浦港沟渎修垒隄岸开置斗门水堰　漕臣曾孝蕴筑镇江归水澳闸
　　崇宁元年提举淮浙澳牐司管干鲍朝懋濬杨林河【自杨林桥至陶家港】　开福山塘【自丁泾口至长墅桥北注大江】　知常州朱彦濬后河
　　二年通直郎陈仲方同提举浙西常平徐确开沿海江浦【徐确考禹贡三江之说以为太湖东注于海松江正在下流向来潮泥淤塞水溢为患请自封家渡古江开淘至大通浦直彻海口七十四里以支常平缗米十八万三千余充调夫之费因令饥民就食确躬操畚锸以先之水道遂通或言饥民就役多死降三秩确曰使此役不兴饥民当骈首就死以此获愆吾所愿也】　诏常润二州督濬运河【时嵗旱河浅阻滞运艘】四年司封员外郎李公传等疏导三江
　　崇寜间提举两浙水利郏亶重濬白鹤滙
　　大观元年命疏导松江【从中书舍人许先凝请命监同捡按松江古迹同发运使属官相度蘓州积水疏导入海】
　　三年中书舍人许光凝开淘吴淞江置牐【从两浙监司奏请开江复置十二牐】
　　四年江隂县丞于溥兴水利置黄田蔡泾等闸导申港利港【于溥悉心水利于黄田蔡泾等处置上下闸提淤去壅使农田免灾又导申利二港注灌武进竝为利赖】
　　政和元年诏蘓湖秀三州治水围田工费给越州租赋修松江隄【两浙提举常平兴举易土以石】　辟治常熟县水田【辟水】
　　【田数百顷为之疆畆】　知常州徐申重建黄田牐【知江隂县徐充同县丞于溥奉檄相视形势移建于旧基北百歩费钱三百万】
　　三年知常熟县李光濬山塘小山港　江隂县丞楚执柔濬治横河市墩新河代洪港并创马师塘市牐东门堰【贷常平钱谷用夫一万四千七百六十有七时知县王有适至相与戮力兴工】四年诏平江府开三十六浦【设官田米三千余石名修桥米】　知松江府郑闻知华亭县侍其铨濬大港筑堰置闸支常平帑充费【自簳山达青龙江口二十七里积水低洼尽成腴产置东西四十八闸闸板尺有一寸濬月河长三千三百五十五丈广六尺濬河工费万有一千二百金伐取运致木石之数七倍于浚河糜钱九千三百五十四缗粟二千三百九十石凡五十五日毕工】　诏镇江府开新泊河【诏言镇江府旁临大江舟楫往来每遇风涛无港河容停开西有泊河可以避急嵗久堙废宜令发运司计度深行濬治以免沉溺之患】
　　重和元年知昆山县呉昉修至和塘
　　宣和元年两浙提举常平赵霖濬白鹤滙围裹华亭泖为田【役夫八万五千七百有竒】
　　二年赵霖修治江港浦渎工成【役夫兴工修平江常州一江二浦五十八渎】　立浙西诸水则石碑【凡各陂湖泾浜河渠自来蓄水灌田通舟官为按覈打量丈尺并地名四至竝镌之石】
　　五年防访刘仲光漕臣孟庾濬常州镇江二府运河修牐补葺练湖
　　建炎元年知武进县梁汝嘉濬城濠
　　绍兴四年知湖州王回濬湖溇导水入太湖盐官县丞王珏开华亭县濒海河【濬河凡二百余通漕溉田民享其利】
　　七年两浙转运使向子諲置石城石防夹冈斗门【向子諲命知丹阳县朱穆等置斗门二石防一及修补隄防尽复旧迹】
　　十五年秀州通判曹泳重开顾会浦【自华亭县北门至青龙镇浦凡六十里南接漕渠而下属于松江按上流得故闸基傼存败木是为旱潦蓄泄之限曹泳分河为十部因形势上下为级十等北门外増深三尺而下至镇浦极于一丈面横广五丈有竒底通三丈据上流筑两狭隄因旧基为新闸于河通辟行道建石梁四十六通诸小泾以分东乡之渟漫自簳山东西民田数千顷皆赖其利役工二十万糜钱二万五千缗米七千二百石】　重筑元丰等塘二十四年大理丞周环开福山港白茆塘
　　二十八年诏开白茆塘以御前激赏酒库钱平江府如数给办工役【时值大水特下此诏廷议并开黄泗浦许浦不果】　两浙转运使赵子防知平江府蒋灿计料开江复招补开江兵卒
　　二十九年知平江府陈正同禁围裹湖田【陈正同相视常熟诸浦旧虽患潮沙上流遄迅可以推涤后人户裹围湖瀼遂致淤塞上奏禁止】　开福山塘【从常熟县东栅至丁泾又自丁泾至尚墅桥北至大江分杀水势】
　　三十年知华亭县刘俣修秦山盐铁蚌港三堰并缮海塘【刘俣早夜露处董率惟勤灌田六万畆府臣以图奏孝宗大恱亟加褒赏】　知丹阳县郭京濬练湖【郭京以漕渠嵗久湮塞因募民濬湖度地易置斗门十数】
　　乾道元年绍蘓州招置缺额开江兵士　开昆山县新洋江至和塘常熟县白茆等浦【知平江府沈介准据陈弥作奏状事宜次第开濬】　开华亭县顾会浦　漕臣姜诜知江隂军徐藏濬申利二港造蔡泾闸【申利二港共二十九里深九尺濶六丈而下流之广倍焉蔡泾闸旧惟用木至是复以石易之】
　　二年知秀州孙大雅置张泾等处堰牐【孙大雅自奏置各牐其两柱金口基址竝以石为之】
　　五年増置撩湖军兵【专一管辖不许人户佃种茭茭因而包围隄岸】
　　六年两浙运副刘敏士浙西提举芮辉置新泾塘牐堰【置堰以捍海潮置牐以通盐艘仍差牐官一人兵级十五人以时啓闭挑撩】　常州府筑五泻堰牐【筑上下二牐兼修牐裹隄岸又于郭渎港口舜郎庙侧聚水处筑坝以防泄水委无锡知县主掌管钥遇水深六尺方开】　知镇江府蔡洸濬河【自丹阳南濬河至夹冈】
