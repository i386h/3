<!-- { "loadSidebar": true } -->
　　天地位而水为之胍络络运而天地之功成古者水病民神禹治之功侔天地代之职水者虽小大不等其得一日废耶此周之匠人稻人汉之水衡水司空之官所繇着而今都水使监之司所繇立也大德初司置平江曰行都水者泰定年改庸田迁松江以废置不常人视为疣舍故栋其署寄署于他所至正元年重置司平江秩隆三品辖江东浙东西道官与风纪重臣交调御兼行工部事掾属亦皆视司臬吏遴选郡县守令咸受节制司之权崇势重视昔有加八年都水使者遵达纳实哩公来谓今圣天子切切焉以东南租税之出重在三吴而三吴水国也故署都水司平江而官吏寄署他所事体弗称先是请于朝得给官钱四万缗仍得拨地郡治西财赋府故基若干亩于是鸠工庀材经始于是年十月八日不三月告完中堂宏厰挟室静密幕司曹舍鳞次翼张旁为缭垣前为崇闳气势突兀规模备具吴父老咸扶黎仰瞻啧啧称赞以为不自意垂白复见是司之新也既而羣工竣事长贰率僚属位正新守相与举酒落成幕元僚沙君来请于维祯愿有以记维祯考中吴水患自宋李兵部韩殿省郏亶父子经营规画亦详矣其溧阳五堰江阴十四渎宜兴大吴等渎松江曰塘曰浦者凡一百三十有二志籍尚可稽也然未若我朝知力足以兴除其利害而德足以消其震荡漂忽之变也大德间三江湮塞平章彻尔氏濬治功成民到于今称之迩者洪河暴决折而西北流天子一念动坤载遣使沉璧而河复故道吁官都水者上以圣天子之心为心下以彻尔氏之功为功三吴之民尚有昏垫而无诉者乎抑相水之职本诸顺天之理世未有顺于理而利不兴亦未有逆诸理而害能除者孟子曰禹之行水也行其所无事也行其所无事者顺理也鲧之反事则以方命命者何即理也以水为职者职与理应虽汤汤可乂不则天下之治水者皆鲧也可不慎哉左公字廷宪居宪府使云南岩岩有风采奋髯之顷奸胆尽落居官视民饥溺犹已是年十二月除浙东阃帅大使尚公有用字继贤是年九月九日于官副使算卓字质卿康公若泰字鲁瞻是年五月除国子监司业佥事观音努公字国賔是年十二月除福建宪佥事王公仲温字辅卿照磨李嘏字公锡分事董者掾史钱璛奏差蔡琳李报也系之辞曰邈哉法象頖与黄坎德流长雷雨在上江河在下吐内阴阳维坎之德惠迪惟吉从逆惟殃帝悯下土具区芒芒忽焉震汤周官稻人汉司水衡利修于农【叶】爰设司存保彼东方臬臣之良为天子使材贞且榦不吴不扬相彼天时以顺地理恩肥海邦水居其壑土反其宅昆虫蛰藏畊食凿饮男乐其作女修其红【叶】年谷屡登顺成八方其蜡悉通【叶】职臣报功曰我水庸长发农祥【作浪反】













　　吴中水利全书卷二十四
<史部,地理类,河渠之属,吴中水利全书>
　　钦定四库全书
　　吴中水利全书卷二十五　明　张国维　撰记
　　二百余禩内水利纪文悉从贞防考载以徴今时之献
　　明
　　杨荣重建武进孟渎闸记【宣德八年】
　　工部侍郎周君忱巡抚苏常诸郡常之武进故有孟渎河闸以通东南漕运及商贩之舟且溉傍近田数千顷岁乆闸壊公私病焉常守莫君愚图改作之以役费繁重谋于周君议以克合遂发往岁节省税赋浮费以市材僦工砻石积渐至郡民皆欢欣趋事作于旧址之南丈余其下先错列巨贯以长松而后宜石焉东西石甃纵以丈计爲十有六崇以丈计爲二有五中广视纵当八之一南北爲鴈翅状以杀水势中夹水石凿以纳悬板而上下之经始于宣德八年九月毕工于是年之冬用徒匠以日计二万三千七百六十木以株计八千九百石以丈计三千九百灰以斤计二十二万砖以片计十有二万始终董其役者知县朱恕也
　　张洪常熟县重濬七浦塘记【正统二年】
　　尝见古之言水利者或凿渠以灌溉或破堰以宣泄用虽不同各随其地地之高者非渠不可爲田其下者则无用其潴水破堰宣泄乃其宜也江南之苏松东濒大海犹中原之兖州也禹之治水先于冀州君亲所在不得不致其急其次遂及于兖九河既道然后及于诸州以地势东南下西北高也苏松当东南之冲众流争入于海必有所停蓄故潴水之泽甚众大者爲震泽次者爲阳城巴城雉城诸湖下流壅塞水不宣泄无以灌溉雨甚则有漂没之患民甚苦之县令郭公南察知其然躬履其地穷其源委以七浦塘可泄阳城湖之余波尤泾可导巴城之水至于七浦同入于海岁旱则分其支流以灌昆山常熟二县之田涝则迳入于海民无垫溺咸懐其惠谒文以纪其绩予闻当官任事惟公无私者克济厥功公则民服无私则不牵制于物何往非善何爲不成郭公穷究事理不惑人言政予所谓公无私者故其濬尤泾七浦有合于穿渠灌溉之利导阳城巴城之水有加于破堰宣泄之功然皆诚心爱民非如昔人爲功利而爲之者论者不可不知也
　　吴节镇江重开漕河记【天顺三年】
　　镇江边临大江通江有河旧名京口有闸有坝南通常郡地名奔牛亦有坝有闸皆潜通潮汐以济漕舟本朝洪武初舟经此者尚众比年淤塞不通重载之艘多从孟河出入必繇大江风涛不测每致颠陨天顺改元朝廷欲于丹徒七里港开道以接旧河诏下巡抚大臣勘议时左副都御史崔公恭躬临其地乃偕巡按御史郑祐镇江知府林鹗亲诣七里港相其地势载询父老咸以爲宜止浚旧河则工用较省具疏以闻上可其奏于是以常苏三万人自京口起至奔牛计百六十里各委官分领督浚复惧有损民居令河岸惟仍其故崇者深丈余卑者深八尺又设法得公余白镪九百八十两俾修砌京口甘露吕城奔牛旧闸于郡城西南二门各置浮桥以通往来于朝阳门外増建新闸以防水涸经始于是年春正月甫三月而讫工崔公等属节爲之记
　　钱溥松江府重濬蒲滙塘记【天顺三年】
　　吾松西北洼下则自太湖入淀山湖经吴淞江以入海东北高仰则受杭湖之水达黄浦以入海然旱惟东南受病其患小水则西北列郡无所归泄其患大吴淞江自胜国末湮塞迨今稍遇淫雨即成一壑财贼亏民艰食矣天顺三年都宪崔公巡抚东南首询水患以松爲尤甚乃举府判洪侯景德暨二县尹杨昕李纹治之侯等相视以爲江之故道虽濬必合莫若从新地凿之力易爲而功不壊起自大盈浦东至吴淞江巡司计二万二千丈又自新泾西南至蒲滙塘入江计四千丈濶皆一十四丈深皆二丈而低乡之潦可泄东北则自曹家沟平地凿至新塲计三万余丈深濶皆与江同又自华泾塘六磊塘莺窦湖乌泥泾入浦而高乡之旱亦免噫亦勤矣哉用工总三万五千民虽劳而不怨则图本垂永之计孰愈于此范纯嘉定县重修沪渎龙王庙记【天顺三年】
　　沪渎龙王庙者祀吴淞江之神也吴淞江爲太湖咽喉吐纳湖水且资以溉田而民食頼之以足江界今昆山嘉定上海三县而淤塞不通已百四十余年故涝无所泄旱无所捄水患滋甚民食屡艰天顺二年都察院左副都御史崔公巡抚南畿咨询民隐首及平江嘉定县尹龙君晋力请治之公是其议即率君亲临其地观视咨嗟遂檄三县各出夫一万择日兴役且责成于君君至止爲二邑倡乃选夫长乃立藁舍乃赈钱米乃时作辍子来云集欢喜趋事始于庚辰春二月至三月而毕功夫工计一百九十八万米石计二万七千钱文计二十万五千江深一丈一尺濶十丈二尺长起夏驾口至孙基浜共长一万三千七百一丈江复通流迤入海而神之灵将日昭赫其祀事亦有所托而相爲无穷也余因代舆人之诵而爲之记
　　潘暄松江府新凿都台浦记【天顺四年】
　　都御史崔公巡抚畿甸咨询利病谓农畆所资水利爲急惟松郡上海东南有田万顷岁入万石旧有曹家沟蜿蜒横亘浦之左右里凡百十二区计一十有六人民数百万家引潮灌田素爲生业淤塞日乆民食用艰先是郡侯叶公邑令李君欲事疏凿以濒岁荒歉未果兹遇都台下采民言遂选郡判洪公景德职司其事率夫万有五千统制千夫长若干名百夫长若干名调度劳来翕然趋事时以兼疏吴淞江统夫几二万仍分委监司副使襄其事事始于天顺四年正月二十六日毕工于四月八日河之长计三万余丈濶一十余丈深二丈于是万姓交懽忘其劳勚目之曰都台浦云
　　王防吴县兴筑西华石塘记【成化八年】
　　具区之水浸五湖际四郡夫自禹功底定而歴代因之以爲利川分别潴滀溉灌爲郡邑者茍知导民使服田力穑则决渠爲雨荷锸成云长我禾黍以衣食兹土者常源源而不竭矣抑或昧焉濬之无其方防之失其备则亢或致焦窘庳或成污泽向所谓利乃反爲害此西华石塘之所爲作也西华在吴邑西南两舍许其地濒湖环五千畆皆沃壤独以无防止水惊风骇浪日三靣至漱腴成瘠民罔攸济则相率以告于邑时京兆雍君泰爲令特轸念焉重以成化壬辰之秋霪雨弥旬吴越诸州多被菑而所谓西华者特甚君乃恻然躬履其地审视咨度揆日庀徒役工于水利所及之民采石于湖中旁近之山凡廪食之费皆取诸公帑羡钱而毫末不以事防以癸巳二月肇工葢阅月而成凡爲塘三千一百丈有竒博其趾广十尺而杀其上得广八尺高如其上之数自其东禇山望之围环绵亘以属于其西淋峰之所谓五千畆者皆在所毕防以保其故壤尤加辟湖壖之地得二百畆以斥爲新畬塘成而是夏复涝而西华之民芟耨自如雨蓑风笠歌呼陇畆间以爲吾农之所以得遂西成之望者皆君之惠也盍记之邑诸生吴鸣翰氏遂疏其事来请记予闻之善爲政者惟在因民之所利而利之也葢水土本天地自然之利以养人者也然常待人而其利始博不然则求利未得而害已爲民病矣此白渠之兴利偃虹堤之捍患之所以有闻于后世也然昔犹二事也君一举而兼得之不惟无患而且获利不惟爲备于一时而且垂惠于悠乆使此石不泐则魏史起所谓仁智之可法者岂独河内之民之有頼哉君名防字世隆其治邑多着劳绩如凿穹窿山渠以溉上田置牐以滀泄水皆利民事也宜牵聮得书遂爲之书
　　黄体勤常熟县赵段筑围记【成化十年】
