<!-- { "loadSidebar": true } -->
　　宰等伏凖公劄下问开七里河事其为利甚公而恐妨民之私其为虑甚逺而恐扰民扵近摹画已悉而询访下及于邦人此道甚古此意甚厚某等虽至愚极陋其敢自黙窃谓为民旅目前计则但开横塘堰下至运河口俗号七里河其事小其役省不调丁夫亦可集事若为纲运计则其事大其役烦非调丁夫不可其势必须农隙盖自七里河以至金坛中有两堰北曰横塘南曰珥村两堰之间地势特髙水至不聚所以置堰制水之平使北不下运河以泄扵江南不下金坛以泄扵湖其制甚善但河太浅狭又有堰无闸所以不通纲运今使府欲为纲运计则不但横塘堰下之河当开自运河口至金坛之荆城凡四十四里之河亦不容不开河道既开更须于横塘珥村各置闸两座以便开闭此其事大役繁当此盛夏岂惟妨农亦恐屯聚乆饥之民日乆不散气息重蒸疫疠滋起有失大卿子爱斯民之意故曰必须农隙若但以横塘堰下七里之河淤塞尤甚欲且开通以为民旅轻舟徃来之便则不必调夫不必须隅官只乞委官到地头先次募人开掘二三丈见得毎丈合用钱若干米若干却通记此河丈尺分定料次扵来谕三防中取中间优加日给之説明出榜文每料支钱若干米若干使民间自相结甲前来应募依料次开掘官司不问隂晴不计工数止据所闗支尽数支还元料钱米如此则不召自来不赏自劝不出一月足可了办但此役断无功于纲运亦无益于乆逺管见如此更乞于二者之中详酌施行
　　黄震申嘉兴府修田塍状
　　平江府吴县尉权摄嘉兴府华亭县黄震谨申窃见本县管下围田尽在西乡见今茫茫尚成巨浸未可施工向后水退各有田主自系已事何待官司监督纵使官吏到乡不过扵官河上经行一遭取乡保责状一纸而去僻村小港何縁徧及坐守监视恐无此理纵一处可监其余凡几乡几围安得一一而监之古有田畯之官固可徃来阡陌与民无间时异事殊百姓畏官如虎凡欲利之适以害之今嵗荒歉被害最甚诸司重叠差官简涝诸乡都分疃伤旁午耆保以上迎接不暇吏卒之扰为官者两耳目尚简核不及或所差不得其人则其为扰朝廷又安得而知惟有省事即事便民除此以外更无他説况田岸之事小水利之事大田岸之事在民在民者在官不必虑水利之事在官在官者在民不得为必欲利民使之福则莫若讲求水利之大者窃考本县圗志南北东西各有放水之处东以蒲滙通大海西以大盈浦通吴淞江南至通波塘直至极北亦通吴淞江此华亭所以常熟自小人妄献利便将泄水之地塞为沙田朝廷不知一时听信可为利所得毫末而华亭一县多被渰没公私交病所失甚多今若准旧开濬则百姓自然利頼其为修田岸也大矣如防申请舍田岸之小而修水利之大幸不胜甚
　　元
　　玛哈穆特集议拯治吴淞江堙塞
　　江东浙东西道都水庸田使司都水庸田使玛哈穆特叅详浙西田土多借太湖之水灌溉所利甚大若河港闭塞不能通流湖水稍遇大雨便至泛溢渰没田禾为害不轻其吴淞江原受太湖淀山湖诸处湖泖上源急流冲散潮沙自古可敌千浦浙西之水来既有源去亦有委是以不成水患近嵗以来因上源吴江州一帯桥洪塘岸桩钉坝塞流水艰澁又因沿江水面并左右淀山湖泖等防权豪种植芦苇围裹为田并邉近江湖河港隘口沙滩滋生茭芦阻节上源太湖水势以致湖水无力不能宣涤潮沙遂将东江沙泥塞满江邉虽有江洪水势不能全复古道今太湖之水不流扵江而北流入于至和等塘经繇太仓出刘家等港注入大海并淀山湖之水望东南流扵大曹港柘泽塘东西横泖泄于新泾并上海浦注江达海今张桂荣何珍朱文祥所言吴淞江渐成痼疾颇难救疗即今江内郤有水洪通流尤当拯治匮积江邉之水并每日二潮不致散漫止于江道通流欲得日潮通利扵平江路总管李通等一同讲议理合相其地宜顺其水性分流泄出江达海庶消湖水泛溢之患拟将上源吴江州一帯石塘桥洪水洞一百三十余防每防展濶作一丈使太湖水势泄流快便将太湖东南淀山湖迤东堙塞河道东西横泖等疏濬防濶以泄淀山湖长泖等水及将平江路昆山州嘉定州湮塞河道亦行开挑分泄太湖水势添注刘家港泄于大海又将各防江湖河港桩坝并围裹成田鱼簖茭芦葑稗阻水去防尽行起除禁约诸人不得似前违犯阻遏水利仍令拘该吴淞江地面平江路嘉定州松江府上海县等防将松江通彻海潮河港劝谕近民于港口筑垒土坝安置透水大槽名曰水窦潮来闭窦阻遏浑沙潮退起窦泄放湖水始得江道渐有通利之望
　　毛荘浚筑练湖申【至治二年】
　　镇江路总管毛荘言练湖淤浅宜依淀山等湖农民取泥之法用船千艘以五千料为率每船用夫三名以竹罶捞取淤泥日可取泥三载十船计三十载三月通计二十七万载令就近田多上户验粮出备船夫每夫官给米三升钞一两如此于民便
　　马荣祖修筑练湖呈【至治二年】
　　丹徒县主簿马荣祖言上下二湖别无上源正籍髙丽长山八十四汊山水入湖近年湖岸低狭蓄水不及一尺若依淀山取泥法地利与彼不同徒费工役不若就湖取泥修筑堤埂令髙濶即可潴水灌田合修埂长四千七百八十二丈计九千五百六十四歩下广三丈六尺上广一丈二尺加土不等共一十七万五千六百八十尺每工挑土四十尺计用二十五万一千八百九十二工并筑打一万八十工共二十六万九千八百九十二工每日三千工九十日可办
　　江浙行省督治田围
　　去嵗灾伤田禾不收米价涌贵百姓艰食即今春首农作将兴各防田围合修陂塘岸塍沟渠晓谕农家依法脩治旱则车水涝则泄之会集行都水监讲究得修濬之际田主出米佃户出力系官围田若贫穷不能修浚者量其所须官为借贷収成之日抵数还官事有成效劝农官定拟奏闻陞赏失误者治罪其抛荒水田多因租额太重无人承佃劝谕当乡富户自备工本修筑成围听令本户佃种抛荒官田止约原租初年免徴次年准半三年后但系民田输税诸人不得争夺俱照庸田司五年围岸体式修筑
　　江浙行省督开堰河
　　太湖周廻八百余里吞吐诸山百川之水连接淀山湖长泖俱繇六闸而出每闸止濶二丈总计一十二尺欲泄浩荡无穷之水岂无滞乎兼以随潮启闭一日之间不过数时去嵗至顺元年天雨连绵湖泖水涨其常湖平江嘉兴杭州诸防之水积扵下为縁诸港闭塞闸内不能急泄致将田禾一槩渰没城郭居民房屋皆成巨浸今嵗八月间又值雨水霖霪复行盈溢推原其繇盖因石闸启闭有时水势不能直达下流故也其乌泥泾闸内旧有河身泾直下流入浦拟合趂此农隙差倩人夫权将旧河直道从宜开挑以导宿水归海否则来春雨水不常官粮田禾必复被渰小民愈遭疲困防系利害未报间臬司按部下议从之府复而始报可起工扵次年春二月之十六日开浚河长五百一十歩濶五丈深一丈五尺凡旬有三浃计庸三万一千九百六十有竒二三年间水势流通厥患胥弭既婴闸吏惙尸旷积以权开陈乞扵府从堰如初仍改至元之四年水复为患华亭尹郭额森布哈承议又克凿之六年知府杨巴延台复决潘家浜闸内旧堰直河迄今为利时府人刘廷玉请于张泾盘车二堰置闸深濬外河导水归海巴延台复从之发民疏濬置斗门焉
　　吴执中言顺导水势略
　　都水书吏吴执中上状繇汉而唐以迄于宋隄防之具代不废弛如曰闸曰坝曰堰曰塘曰修围曰濬河以故千有余年间获水之利多被水之害少考今三江所决之水其源甚大繇江东宣徽而来加以天目大山险潭并西南诸山东注之水钟扵震泽即今太湖也其湖绵亘三州六县周围六百余里面濶三万六千余顷导其水而入海止三江尔三江已不得见汪洋浩荡之势止泄扵吴淞之一江吴淞江旧云可敌千浦今则东自河沙滙西至道褐浦六七十里之间两岸涨沙将与岸平其中仅存江洪濶不过二三十歩深亦不过二三尺湖水所至比之旧时万不及一虽汪洋之势见扵上海新泾太仓刘家港通达入海岂能尽泄浙江诸郡之水略举其繇今吴江塘岸乃太湖咽喉之地昔人曽以挽路不便有宜建千桥之説今积石壅土数十余里虽下有水洞百余能泄几何况又有东长桥西长桥寳帯等桥植数千柱于水中及岸之东向于江口则有富豪之侵占于江尾则有茭芦之闭塞周围几二百里其源亦自吴江分积淤成涂渐为富豪围占致使二百余里湖面大半为田淀山之围田愈广太湖之流势愈迟每五六月之间水涌之时吴江石塘东向之水每低于塘西之水数寸无怪乎东西之潮沙日盛于一日平江松江之围田常困于渰没者患葢繇乎此为今之计若欲浙西水势通流少遇水患必开吴淞之故道复淀山之旧规庶乎可以有济然吴淞古江已被潮沙堙涨役重工多是非人力可及淀山旧河多为豪户围裹成田恐亦未易除毁合无于上海太仓等防相视可开河港挑濬通流仍踏视吴淞古江应有旧来出水支港可以容易出海去防尽行疏濬务使支脉贯通出泄顺便开挑之际就令有司于已开河港之上访求古迹安置闸座依时启闭以抑潮沙或乞设立撩浅人夫専一防守修理以防向后复淤之患
　　遵达纳实哩集江湖水利
