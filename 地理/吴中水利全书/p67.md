<!-- { "loadSidebar": true } -->
　　巡按直监察御史臣薛贞谨题为议开东南一大水利以济民困以足国赋事臣惟国家财赋仰给东南而三吴尤为重地三吴财赋取给农田而水利尤为要务盖吴泽国也全资江海之水以灌溉疏滞而生民衣食之源国家惟正之供胥頼之若吴淞江之通塞闗系利害不浅而其所当开非吴中今日第一义乎考之此江即禹贡三江之一也书云三江既入震泽底定震泽者即今之太湖是也一曰娄江一曰吴淞江一曰东江太湖之水三江受之三江之水大海受之其北则繇太仓刘家河入海所谓娄江也其南则繇云间黄浦入海所谓东江也吴淞一江独当其中此苏州之下流云间之上流也三江之势正如乾卦三爻有前后二爻而无中爻岂惟气运无所宣泄而江水不通旱潦无常民不得其利反受其害矣粤稽古昔歴代治迹昭然即我朝留心水利如夏原吉周忱等诸臣经画灿然姑不暇逺引备举即隆庆四年巡抚都御史海瑞奋然独任借支军饷及各处发追稻谷与导河夫无碍等银简择府佐县正等官刻期开濬查勘旧迹共计用工食银六万余两不两三月而告成功自此二十余年江流通利旱潦有资百姓至今尸祝之嗣后因循废弛日益壅塞间议开濬而不得其法以致空费金钱卒无成效沿至今日黄浦以东宋桥以西尚皆通流如故而此江遂成平陆矣此江既塞则田间水道日就浅淤臣尝亲歴其处过旬日之雨一望弥漫无从泻出苏松之间尽变为沼二麦新禾俱成腐烂幸而晴霁数日则又车戽无资田畴坼禾苖立见枯稿今有司奉檄追征但知痛恨逋负而不知逋负之繇实原于此监司但知东南凋敞而不知凋敝之繇亦原于此此江之开濬胡可一日不讲哉乃议者或以旱燎相仍公私俱匮不宜兴作此皆习于玩愒未覩利害之原者也夫旱潦相仍正繇水利湮废若犹日复一日则旱潦之灾日甚一日而东南之民终无安饱之期矣夫计利害者必权其轻重四府所入歳不下数百万而一遇灾伤蠲免即三四十万他日流亡逋负不能追征者又不知以几十万疏濬之费准其凶荒隂耗之实其孰得孰失皆不待较而知也臣两年来留心于此屡行各官查勘已明凡地形高下之宜源流分合之势古今通塞之繇大小缓急之序兴作考验之方延袤深浅之度与夫力役之难易工费之轻重人情之趋向咸着册籍较然可考但当今日水旱频仍上下交诎既不可加敛于民而内帑又不可望乞故百计思维求所以凑济其用者惟有节年钱粮系解粮大戸侵欺者设法行追又如原导河夫银及存留拨剰各项银米抚按司府州县及各衙门赃罸与夫应解钱粮堪以挪借大约通计足开此江之用已经委官清查似有可稽之数若使有司诸臣奉公体国按籍而行则底绩之期可指日而成也惟是众志难壹浮言易起事每阻于筑舍而多毁于旁挠臣窃见近湖咽防之地淤淀丰衍悉成膏腴多为势豪家所占踞久假不归视为故物一旦欲取而疏之是必游扬其説作梗其事多方设难以为兴作不便耳此非杜豪强之口破流俗之见恐挠之者不无其人也臣巡歴日久颇悉此中变态故询之父老访之舆论无不一口称当开者是以熟恩审处万敢竭诚上恳伏惟皇上念东南财赋之原小民凋弊之故皆系之此江敕下工部议覆施行岂直吴民免逋负之追扰国家足惟正之贡赋将天地之气运从古而宣泄者不至于今而湮塞其所裨益东南岂浅鲜哉
　　周起元请浚吴淞白茆疏【天啓四年上】
　　钦差总理粮储提督军务兼巡抚应天等府地方都察院右佥都御史臣周起元谨题为亟兴水利以备潴泄以救荒歉以裕国用事江南苏松常镇四郡幅员不过五百里歳输租粒数百万最急莫如水利而水利之最大者莫如吴淞江娄江与白茆港三道盖环苏松常与嘉湖数郡之湖泽归翕于此为宣泄入海之道近娄江刘家河一线仅通吐纳而吴淞与白茆二水则淤为平陆前代屡濬姑不具论入朝永乐正统天顺景泰成化治正徳嘉靖隆庆万厯间竝荷明防专官濬治惟今四十余年竟未施工以致吴淞江自澳塘以至新泾口及东西芦浦三坝等处六七十里淤淀不通白茆港则梅林塘墩镇泾等处俱久填塞先后建议诸臣叩阍求濬輙因中寝吴中亿万生灵引领以望涣汗之颁地方不敢擅兴大役迩年小有水灾低田輙渰直浙数郡皆受患如长洲吴江常熟昆山太仓嘉定上海青浦无锡宜兴等州邑之间荒田数万顷每遇漕白兑运有司苦高乡摊补而高乡赋役原重寜甘为低区代赔致有司考成降罚而小民徒累敲朴亦终不能完额今年巨浸稽天弥漫千里者水之为害也雨后停蓄经三旬不消者水利不修之为害也若又因循不治则东南水患日甚一日而国赋与民生两受其累矣臣查曩抚臣海瑞开吴淞江用银七万有竒近按臣薛贞委官估计数亦相当白茆港则常熟县知县宋贤力请疏濬约该银五万通计两江港工费以十二万计窃查万厯三十六年水灾荷防神宗皇帝轸防苏松等府赈银五万今时诎度皇上不能多发公帑然如神庙赈灾之数必不容少或可即就此赈数再添一二万兴举河工俾臣檄各乡饥民尽赴工作计丈定工计人授糈计日给值所全活必无量而水利亦修后虽有霖涝不至伤稼贡赋常充足国足民实两攸借昔宋臣范仲淹守临安遇歳凶则大兴工作募饥民赴役就食赖以全活甚众兹臣所言亦师其意尚欠五万两容臣于所属摉括积欠导河银并赃赎再查照往牍或量行募派以奏其绩若夫濬之之法惟在寻其故道浅者加深窄者使广应闸者建闸应堰者筑堰应石者甃石倘民间有于淤地之傍锄垦成业如不妨河面河心不难稍缩以曲存其种植期于水流通泻而止苐不许豪右奸猾占淤塞为私产暗嘱堪舆家遥播风水之说以隂行阻挠谓苏松有异议焉尝攷松郡治间开导吴淞而钱福大魁天下嘉靖间开濬而徐阶位跻首揆水道通逹文运官星显赫无比若设不可信之堪舆而贻数郡之水害即真有小碍尚当择利从其大者而况风气所闗有利无患故为阻挠以遂其占垦之误臣愿以白简随其后昔成祖皇帝命夏原吉治水遣官赍水利书以赐原吉重其委任因得殚力成功今皇上念勤法祖东南水利久已留神臣侍罪巡抚以国计民生为第一义敢不据实上请于工部司属中特简练逹官一员前来耑董濬治以明圣意之决行不为道旁之筑舍至于分理府佐等官则就所属遴选分劳臣不敢不尽厥心焉伏乞敕下工部议覆施行臣无任悚息待命之至陈懋徳请濬吴淞白茆等江港疏【崇祯元年上】
　　礼部主客清吏司署郎中事员外郎臣陈懋徳谨奏为微臣奉差事竣直陈道路见闻之眞深维东南根本之计敬效一得并沥愚衷以祈圣鉴事臣去年奉命册封光泽往返万里凡燕赵齐梁周楚之地徧歴周谘率皆凋耗然未有如臣乡吴地之叠灾竒困者也以臣所覩记数年之间大浸居其七八而至丁卯一歳之中水虫风三灾防告荒惨情形已经省直抚按及宦京诸臣交章奏闻臣不敢赘惟臣访之父老佥云虽系天灾频仍亦繇人事未尽臣亟叩其故则谓吴水乡以水为利而今反受水之害者惟水政之久废而莫举也臣按江南水患永乐二年特命戸部尚书夏原吉疏治正统五年特命巡抚侍郎周忱疏治治四年特命工部待郎徐贯疏治其他用部郎臬司与地方有司随时浚理屈指而计大约十余年一兴水利以故歳不告潦田获有秋国家额赋输将不竭而府县尚有余积以备不虞乃今水利之不兴已数十年吴淞江入海故道化为平陆矣白茆七浦盐铁等泄水大川仅存一线矣止刘家河尚通而潮沙渐淤亦非故迹所以一遇霪霖太湖西来数郡山水奔注苏松下流无从宣泄数百万顷良田悉成巨浸夫臣乡虽一隅财赋半天下况今邉警需饷仰给东南尤为至急至切使及今不治而水患日甚一日灾祲易乘蠲赈难望小民皮毛俱尽猝有他虞即国赋将安所从出哉当事诸臣非不熟知此为要计而苦值公私交匮不敢轻举臣愚以为幸遘圣明在上轸念东南屡见明防真同如伤之视吴民懽呼拭目以望徳泽即如织造上供仰荷陛下立赐停免则此项钱粮中酌其可动支者并清查原设导河夫银即足充开濬水利之费仍仿祖宗朝例责任大臣如周忱等假以便宜聴其相度区画期于成功而后报命是皇上即以所留于地方之物力兴地方无穷之大利不但立拯亿万垫溺生灵于袵席之上而使江南数百万赋税源源上输涣小储成大储不加赋而赋日裕不别求惠民而民受实惠臣所谓根本之计似缓而实急者此也夫事属非常之原正须身任民社与夙谙经济者大家讲求臣缘于役窃附原隰咨诹之义先引其端以入告皇上倘鉴臣言匪谬伏乞敇部确议条画施行臣愚无任悚□待命之至
　　工科抄叅【附】
　　工科叅看得国家漕储仰给三吴而频歳灾祲动苦霖涝乞蠲议折无虚日也识者厪根本之虑焉水乡而却罹水之害则水政不修而人事之废坠也仪郎言之悉矣夫监司有水利道州县设水利官额赋应有水利钱粮乃白茆七浦盐铁等川之仅存一线刘家河之潮沙渐淤也何故职掌有在则振刷无难惟是淞江一书称三江既入震泽底定者此实其一焉朝宗故道弥望桑田海忠介而后非阻于虑始之难则苦于经费之窘屡烦盈庭之议而迄无成説者匪一朝一夕之故也百年之利非常之原直抚按当必洞彻原委而毅然为斯民请命者抄出移文催覆之
　　工部覆奏【附○此防儗稿未上】
