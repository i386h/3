<!-- { "loadSidebar": true } -->
　　照得水利一节系本司职掌伏覩皇上平台召对商谘水利惟恐扰民又有公议来奏之谕臣部职掌所闗敢不少效末议以备采择看得国家大计以东南财赋为本根东南财赋尤以水利兴修为命脉盖三吴号称泽国万水所凑西滙太湖北枕大江东环沧海南抵钱塘其中若湖泖泾溇荡沥浦渎塘河溪港浜漕渠洫等水纵横棋布大小贯输如人身之经络血脉疏通则利壅噎则病显然易见昔范仲淹苏轼诸大儒皆悉心讲求或躬亲疏浚至本朝夏原吉周忱徐贯李充嗣海瑞诸臣屡奉特命专治水利能使高下曲尽其制旱涝不能为灾国计民生并受其福尸祝至今不衰迩年江南水患叠仍困敞已极小民逃亡饿殍漂溺之苦莫能图画计惟有修治水利一着可少纾民力乃当事不果行者不过曰钱粮缺乏也豪右阻挠也故道难复也有司奉行不实也臣以为皆不足虑惟愿皇上仿祖宗朝例特命才识通练实心干事之臣专任责成之任得其人自能设处钱粮自能弹压豪右自能相度地宜自能督率有司尽职自能毫不扰民而水政毕举按会典嘉靖六年敕巡抚官督同水利佥事用心整理苏松水利毋得虚应故事隆庆六年特降敕书以东南水利专责成巡抚成例具在皇上重国计即重东南重东南即重水利一事伏乞特加专勅抚臣一切水利事宜悉聴条画经营举劾激劝务期兴利拯患迄有成功而后报命当此圣明励精核实之初何患无夏原吉等其人以救一方亿万生灵且濬国用不涸之源耶案呈到部看得东南赋甲天下本计莫如水利有太湖以为之滙则有吴淞白茆盐铁七鸦等江浦以为之泄能泄则水本为利不能泄则水反为害水政宜修此不烦再计者但大役一兴浮议易集责任不专终成筑舍该司急议任人按祖制请专敕诚为东南忧水患兴永利耳且臣闻去年太湖夜涨冲漂万家今秋沿海一带复遭荡没米价顿涌灾黎重困救民水火之中势难少缓伏惟皇上视民如伤亟允所请特专敕巡抚一切便宜拯治其有司能设法修濬者举荐优擢其泄泄从事者即加叅处则人知激劝成功不扰而公私之利并收之矣
　　李待问回奏三江水利疏【崇祯元年上】
　　钦差总理粮储提督军务兼巡抚应天等府地方都察院右佥都御史臣李待问谨题为微臣奉差事竣直陈道路见闻之真深维东南根本之计敬效一得并沥愚衷以祈圣鉴事准戸部咨该礼部员外郎陈懋徳题前事内称修复水利开濬吴淞等三江等因奉圣防织造料价已有旨改饷水利事抚按酌议具奏该部知道钦此钦遵备咨到臣臣即备行苏松常镇二道转行四府所属州县查议又经行檄催报去后未据详到今该臣看得苏松诸郡地势卑下西来诸水毕滙具区而归大海禹贡称三江既入即吴淞江娄江东江是也吴淞尚仍旧名娄江少徙而为刘家河东江久湮而别出为白茆港数十年来未濬淤沙乗潮上下日久渐成平陆今刘河出口稍滞而澌流尚存吴淞自澳塘以至新泾口及东西芦浦三坝等处六十里淤淀不通白茆则梅林塘塾镇泾等处俱久湮塞而有力之家且筑平膴为膏腴矣滨海一带高在外洼在内雨旸时若犹茫茫巨浸一遇泛涝则天行之灾十三而地利之荒已十七矣国家以三吴为外府率倚办于农田乃田日失收民日穷蹙不特民无所托命抑且赋无所从出失今不治长此安穷诚有不容再计者累朝以来十余年必一疏治今积至四五十年矣天啓间抚臣周起元曾疏陈格于请帑之説查起元疏称都御史海瑞开吴淞用银七万两有竒前按臣薛贞曾委官估计数亦不相逺白茆则知县宋贤估计约用银五万通两江工费以十二万计而刘河不与焉大抵此议不一有言总开三江一劳永逸者有言物力难措先开吴淞江而后徐议之者有言且就内河疏导其沟浍取给于导河夫银而往往积为民间逋欠方在州县清查毕竟为数无几然此亦小补塞罅漏之功惟于下流出海之处防凿所加如建瓴而下一通无所不通始为得力而先事吴淞江以逹赴壑之路俟有余力以及两江至钱粮一事臣歴任几二年所目击民生凋敝与库藏干竭去年桐封支应所在搜索甚而籴赈糓请祠价经几凑拍仅完此数真瓶罍交罄矣顷阅邸报见皇上平台召对惓惓以扰民为虑此尧舜其咨之懐三吴昏垫之余皇上一言而已载之袵席矣臣窃以为钱粮措置动称钜万臣转思回虑不知如何可以仰答圣明勤民之摰念也惟四府陈设钱粮除臣得请蠲豁外尚存九万余两此固上供之急需亦异惟正之定额倘得就中约留数万两余不足查导河夫银益之按先朝此役每每颁发帑金特遣重臣经理始克臻安流之效其在今日圣慈如伤倍切惟以小民目前之输还为小民粒食之计所在耄倪自当欣欣终事源源子来于圣明不扰之徳意万无不惬臣奉防酌议具奏业行道府详覈而东臯多稼相度维艰臣且以代事去谊不敢黙黙于此若夫所开道里广逺所用夫役多寡与夫耑官经画一切事宜尚须酌报臣未敢漫为遥度以掣他日任事之肘也谨会同巡按御史林栋隆合词具题伏乞圣明嘉惠全吴敕下该部酌议施行
　　庄祖诲修复练湖疏【崇祯六年上】
　　钦差总理粮储提督军务兼巡抚应天等府地方都察院右佥都御史臣庄祖诲谨题为练湖修复新漕转输谨据实恭报以慰圣懐事准工部咨该本部题奉圣防练湖既足济漕即着该抚按同巡漕御史查照旧制力图修复其经费钱粮准将协济修河等项银两酌议动支仍严核冒破务期工筑坚整可资永利如有势豪顽猾阻挠把持的即指名叅来该部知道钦此钦遵备咨到臣随经会同按漕二臣仰道行府查修去后续据常镇兵备右叅议兼佥事吴麟瑞呈据镇江府申准水利通判张含锦牒开勘得练湖延袤四十余里往者蓄水原有石闸五所水函三处按时开闭以济漕运自佃田之后内外筑埂毁闸开函水尽泄去随于漕运有碍今欲退湖田以复湖水先塞水函以固闸坝使水无泄漏则不退田而田自退不复湖而湖自复更有京口丹徒吕城三闸上下走泄湖水即有停不足以当此三处漏巵必先筑此闸坝趂时潴蓄方济漕运等因牒府呈道该本道看得居民贪佃湖田横筑堤埂毁壊闸函致无蓄水济运今据详覆旧有石闸水函必先议复湖水自盈等因具详本院奉批湖水济运亟应檄府停蓄工费数目若干钱粮动支何项仰速查议报奉此行间又奉本院批据镇江府署印推官周廷鑨申称行准水利防勘估修闸料价共一千三百余两然所议止七闸木石诸料尚有九函及修筑湖埂八十余丈募夫工价不与焉大约以三千金为凖向有苏松杭嘉湖等府每年协济本府修河米银六千一百余两歴年逋解及本府属三县支存修河米银七百余两应于内动支合请檄催速解兴工预行丹阳县礼聘义民综理料价工费不使吏书经手至有为就田派夫之説者防不可行夫以江南之水利岂可偏累云阳之赤子乎又吕城奔牛丹徒京口各闸皆为练湖而设盖徒阳地居上流若湖水一入运河即泄而之毘陵以下势不可圉故先年练湖蓄水时吕城奔牛等闸冬初下版封闭商民船只悉取道孟河今不再申禁千顷汪洋不足当一宵流泄宜急行县将数闸设版募夫特严啓闸等因奉批仰常镇道速查议报奉经备行镇江府查议去后续据申称备行通判张含锦牒开会同丹阳县知县王范带领匠作公同查估下湖石闸四座上湖石闸三座应用物料夫工实该银二千九百六十三两二钱六分牒府申报到道该本道覆覈无异呈详到臣批允去后续据该府知府王秉鉴申准水利通判张含锦牒报练湖各闸于去年三月初九日兴工至六月十八日报竣筑埂五十三丈于六月二十六日兴工至八月初十日报竣共用过工料银一千九百一两四钱四分八厘五毫筑埂共用过工料银一百六十八两五钱一分七厘通共用银二千六十九两九钱六分五厘五毫各闸比原估节省银七百三十一两七钱四分一厘五毫又南埂新旧俱已筑髙加濶比照河埂尚高数尺等因并造支销数目文册呈报前来据此该本道覆看得练湖修复闗漕务灌输勘验闸埂俱倍加坚筑幸已告成其工费取之苏松杭嘉湖等府协济修河银内照数支给及查南埂低陷加筑高阔称系上年未用人夫着令畚锸并未动支钱粮其吕城奔牛二闸两府并已报竣等因呈报到臣值按臣陈干阳候代离任该臣覆核看得练湖一水豫潴蓄以资灌输此国家无疆之利也惟是建闸筑埂堤防有法啓闭以时斯足永赖年来兑运愆期迟至夏秋河水弥漫重艘遄行无借停蓄而此湖侵占为田今漕既挽迟为速则严冬水涸练湖修复难缓须臾故臣钦奉明防催檄道府各官估勘节省濬筑告成湖流倾注凡重艘经过时啓函泄水以通濡滞新运尽衔尾出江矣其吕城奔牛二闸复行修整以遏上流之水随令附近巡简时其啓闭粮运之日南北商民只仍照往规尽繇孟河出入此皆防尾闾之泄为飞挽之计其丹阳北旧有九曲河向亦灌田济漕自练湖废而此湖与之俱废今正鼔舞义民修复亦补助练湖之不足也除另册送部查考外仍请明防勒石着令庶练湖水利永资漕运矣
　　张国维覆请开浚吴江县长桥谼疏【崇祯九年上】
