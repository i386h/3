<!-- { "loadSidebar": true } -->
　　钦差巡按直巡视下江兼督水利监察御史臣林应训谨题为苏松水利急应开濬恳恩处给钱粮并陈末议清查滩占田地以资工费事据苏松兵备道右叅政王叔杲呈称臣案验即将苏州府之吴淞江及吴江长桥松江府之黄浦等处皆闗系最重逐一勘议开濬至于设处钱粮经画工费选委官属该道务身任而熟计以凭覆行酌议施行等因依蒙通行各属去后为照水政废弛旱潦并困今日所最急者在苏郡则莫先于吴淞江而吴江则其来源也在松郡则莫先于黄浦而山泾港秀州诸塘乃其来源也带同苏州府同知刘昆繇大黄浦泝吴淞江其旧时河额势难尽濬自上海县江口宋家桥至嘉定县艾祈八十里曾经前巡抚都御史海瑞开濬今尚通流可以稍缓自艾祁至昆山县慢水港六十余里两旁俱涨滩江流仅存一线相应开濬共量长一万九千五十八步折官丈九千五百二十九丈每丈照见存河形开濶二十丈以土方计之约一十一万四千三百四十八方共计银四万五千七百三十九两有竒又自厐山湖口至长桥逹吴家港乃太湖出水之口亦俱成涨滩急应开濬濶狭长短不等共积土方约六万七千二百一十五方共计工价二万六千八百八十六两有竒此则在苏郡者共得银七万二千六百二十余两矣又带同松江府同知郑复亨自黄浦横涝珠泾泝秀州塘入南泖至山泾港共量过应开濬者二万八千七百五十六步折官丈一万四千三百七十八丈以土方计之约七万六千五百二十九方有竒此则在松江者共得银三万六百一十余两矣夫以两府最急水利三处所费已至十万三千余两他如苏之茜泾杨林白茆七浦诸港松之蒲滙官绍诸塘常镇之澡港九曲诸河无虑数十除中间支河可责得利人夫榦河可责各区民力至于泄水要港诚非民力所能办今既急其所先诸港亦当次第修举所需工费不赀捜括库藏既无锱铢之余加编民间又苦供输之困措处财用为艰窃见江北治河往往奏留漕粮此不过为国储运道计耳江南水利为国储之所自出诚不当后于运道歴观先朝每遇渰没凶荒輙蠲除数十万与其蠲恤于被灾之后孰若预治于未灾之先也似应议请钱粮以为疏濬堰闸之费等因到臣该臣覆看得苏松水利久废无论小港支流率多淤浅即长江巨浸亦皆滩涨是以容纳失其故宅节宣乖其所性霖雨连旬则患浸淫亢阳弥月则忧枯稿如之何而望田畴尽治赋税易充也故湮塞之病在在皆然则开濬之举亦在在难已大约欲兴全吴之利计非三十万金不可但害有重轻而势有缓急论工固难于并举议费尤难以卒办臣用是夙夜思惟多方咨访督同该道并苏松二属府州县掌印水利官躬行相度考究源委看得三吴水利莫重于苏松而其在苏州者尤莫重于吴淞江若吴江县长桥一带则太湖入江之口在松江府者亦莫重于黄浦若山泾港秀州塘诸处则淀泖入浦之路皆不容不急为之图也至于工费浩繁别无措处搜括库藏既无锱铢之余加民间又苦征输之困诚有如该道所言者则所恃以济必用之费不得不叩阍而请矣至各州县类有新涨滩田侵占河基等弊法应清查改正就中有可设处以助工费者臣不敢不竭尽其愚也除田间水道民力可办者随经责令得利人夫乗时修濬不敢烦凟圣聴及苏之茜泾杨林白茆七浦诸港松之蒲滙官绍诸塘常镇之澡港九曲诸河非民力所能办者容臣逐一估计以渐修举并鸠工给直分段委官一应未尽事宜容臣详其区画以俟农隙兴工外谨将急应开濬水道并议处工费缘繇开具上陈伏乞皇上轸念苏松水利有闗国计而工程浩大经费为难敕下工部议覆容臣等遵奉施行
　　计开
　　一议开吴淞江中段以通入海之势为照太湖入海其道有三东北繇刘家河入海即古娄江之故道也东南繇大黄浦入海即古东江之遗意也其中则为吴淞江经昆山嘉定青浦上海四县界上入海乃太湖之正脉比之河浦尤为要害今河浦皆通而中江独塞者何也盖江水之流与海潮遇海潮浑浊来则汹涌而其势莫御去则迟缓而其泥易淀所赖江水迅驶而冲涤之耳刘家河独受巴阳诸湖之水而又有新洋江夏驾浦诸水从旁而注之大黄浦总会杭嘉二郡之水而又有淀山泖荡诸水从上而灌之是以流皆清驶足以敌潮虽有浑浊而不能淤也惟吴淞江则不然其源出于长桥石塘之下经厐山湖九里湖而入今长桥石塘二处则湮塞矣厐山九里二湖则滩涨矣其来已微且其中又为新洋江夏驾浦等处掣其水以入刘家河其势益弱及其与潮遇也安能胜其汹涌之势而涤其浑浊之流耶日积月累则其至于淤塞而仅容一线不惟水失故道时有淫溢之虞然巨流既滞则小港亦壅旧熟之田半成荒畆而食利之民至有买米以充兑运甚且衣食无措展转而散之四方矣故前任巡抚都御史海瑞破羣议而开之几八十里遂使两旁居民渐归故土而积荒之地近皆播种是吴淞江之开也其有益于民生甚大所惜者一旦迁去事功未竟耳臣今看得自艾祁至昆山慢水港六十余里急当开濬覆经丈计土方实该工食银四万五千七百三十九两有竒此江一开则太湖之水直入于海歳或淋涝可免泛溢而就中傍江湖渠得以引流灌田将来青浦一带积荒之区俱可垦种而成熟矣防乞圣裁
　　一疏吴家港长桥以宣出湖之源为照吴江县治居太湖之正东而湖水经其前入吴淞江逹之海宋时运道经其地为有风波阻险乃建长桥石塘以通牵挽之路夫以湖水从出之处而以桥塘横贯其中诚不能碍但古人制作自有深虑如长桥为长一百三十丈为洞六十有二至于石塘小则有窦大则有桥内外浦泾纵横贯穿皆为泄水计今石塘泾窦半皆淤塞而长桥内外俱已滩涨为田仅得一二洞门通水若又不治将尽长桥而没之矣故长桥不疏则虽开吴淞江亦无益也除石塘工费另行议处而长桥一带急应开濬臣今看得自厐山湖口繇长桥至吴家港覆经丈计土方实该工银二万二千八百八十六两有竒此河一开则河水有所泄江水有所归源盛流长为利固甚大矣伏乞圣裁
　　一议濬山泾港诸渎以导逹浦之流为照松江府之大黄浦西南受杭嘉二郡之水西北受淀泖诸荡之水总会于浦入海方今黄浦洪流滔滔无容议矣而秀州塘山泾港诸处渐已淤浅狃于目前之安者既不知预防之术而泥于通方之论者乃徙归咎于开江之非不知江自江浦自浦如人两足然各无疾痛则各自伸缩原不相妨今惧江之开而浦之塞者是必入浦之路有所碍也若自淀山湖分流入浦一带港泾凡有淤浅并为疏瀹则两利俱存此不易之论矣臣今看得自黄浦横涝泾经秀州塘入南泖至山泾港等处急应开濬覆经丈计土方实该工食银三万六百一十余两此河一开则云间西来之水无所阻滞而黄浦之流为益盛矣浦流益盛则田间沟洫皆可旁逹以资灌溉之泽也伏乞圣裁
　　一议请给钱粮以便兴事之用为照三吴水利不难于议工难于议费今据前项应开河道仅有三处费已十万有余其余尚未议及也各县虽有淘河夫银多者不过三百两少者仅二百两耳施之平时尚不足以应一枝河之役若欲加编于民则方今各府供输已重财力已困即使正额尚多逋负每一追并愁叹盈途兹将兴利以遗民何忍加编以增害至于库藏则连年织造摉括无遗迩有不敷遂至束手而莫之措也臣以为财赋有从出之地有转输之地方今修治运河费无所惜者盖以运河为财赋转输之地闗系莫有重焉者也今我皇上命臣督理水利盖谓苏松乃财赋重地水利不修则蓄泄无备一遇旱涝便成荒歉赋税固无所出故不以水利视水利而以财赋视水利则司国计者必不忍惜必用之费以隳当举之功矣伏望敕下工部详议查将堪动钱粮行抚按官速为区处以便兴作伏乞圣裁
　　一议清查滩占以广经费之助为照东南水利大壊始繇于治农官督察不勤继成于奸民侵塞日炽近缘遍歴湖港见两防俱系涨滩奸民罔利初莳茭芦渐筑隄防遂成膏腴以致湖港湮塞荒区赔累即应尽数追夺入官但势以渐成业非故主似难槩坐应分别高下量追价值以资河工仍给帖存照履畆起科以充导河港之费固不应容豪右独擅其利也至于傍郭河渠迩来侵塞更甚今河额视昔已失过半甚至不能容舠无论水利有妨即以粮运动致阻碍俱应查复原额以杜将来侵塞之奸臣因反覆叅酌前项田地虽多寡难以预计茍使设法清量随宜征价其于开濬之工谅亦有可资者伏乞敕下部覆合无容臣行委官丈勘除有碍水利者尽数开挑折卸首正免罪其余姑可容留者责令征价仍给帖存照以备开濬工费如有隠瞒及抗违阻挠者容臣遵敇叅拏则以水之利治水之害不必一一仰资乎公帑而亦无待加于穷民矣事完通行造册类缴伏乞圣裁林应训开濬孟渎河工疏【万厯五年上】
