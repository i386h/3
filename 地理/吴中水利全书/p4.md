<!-- { "loadSidebar": true } -->
　　嘉定自宋割昆山东南濒海四乡而治其地髙厚絶无湖瀼泽荡虽河脉繁多并繇人工开凿成渠非就汚潴顺水为滙纳真斥卤之邦也潮汐去来泥沙易淤较诸各邑所通港浦渟涟漪波光如练者土性肥瘠不齐故宜木棉而不宜稻唯灌溉全资蓄泄茍废弛不治乍潦则沟塍泛溢树艺根浮发舒无力暵则茂青立藁三农袖手而吁嗟故邑中之河嵗需导浚然呉淞一江出海要害偏属舆图为全呉吐泄之尾闾倘能疏瀹常流不但嘉定获润之阡陌渐可栽禾而各邑并袪沮洳之患此之殷忧可独厪嘉邑哉





<史部,地理类,河渠之属,吴中水利全书,卷一>
　　嘉定县城内水道图説
　　嘉定县城跨横练祁二河十字之交东西南北尽此二河贯注实为全境水利之闗纽环城内外俱浚濠城内四隅旷僻有清镜吕墅西库野奴等塘泾纡回萦绕县治东南横沥转西蓄聚一潭曰滙龙当庙学正阳众流趋向层波迭兴有寻丈千里之槩亢旱不涸诚嘉水凝结处也迨万厯间于学宫西南再凿新渠聨络野奴泾则波情愈逺嘉虽平沙直以水占胜矣








<史部,地理类,河渠之属,吴中水利全书,卷一>
　　太仓州全境水利图説
　　太仓析昆山常熟之东鄙嘉定之北鄙立州州东北二境皆环沧海土性髙燥醎潮斥卤灌田全赖夫水水惟娄江一道自西迤南而东出刘家港形势寛广为全呉泄水之要害州城南西各塘泾之水悉丽焉他莫大于七鸦浦凡杨林湖川诸塘泾之水于此交纽昔人谓苏州三十六浦白茆七鸦最巨则七鸦之闗系恐亦仅亚于娄江耳又谓太仓之水凡八百有五十濒海受潮易于壅塞须烦浚凿则州之水利讵可缓图倘七鸦不治只此娄江通泛三百里郊原蓄泄何自周普又沙土树艺硗薄霖倐涨而暵立藁小民贡输无力遑计俯仰乎欲谋全稔唯大小河流俱导斯有禆于司农之长虑矣




<史部,地理类,河渠之属,吴中水利全书,卷一>
　　太仓州城内水道图説
　　太仓城即元昆山州城也环城有濠城内纳水自西而东曰太仓塘自西南而东迤北防于三尖口者曰陈门塘亘南北而中稍逶西曰盐铁塘旧通南北水门其流直驶伪呉窃据时掩塞二门止东一西二之三水闗为纳泄焉而盐铁塘遂分流南北城下矣太仓陈门盐铁三塘之外尚有樊村周旱三泾皆支流总繇吐纳于三水闗以时盈涸城中水随潮进退常泻而不留嘉靖间于三闗各置一牐为贮蓄今牐存而启闭之司已废説者又谓往还潮水牐未必能限制莫若筑浅坝以潴之此论果有当否乎





<史部,地理类,河渠之属,吴中水利全书,卷一>
　　松江府全境水利图説
　　松江府舆图东与南俱髙卬临大海西与北并卑下接湖陂黄浦自西南而之东北贯诸胸呉淞江自西而之东负于背三泖直亘西鄙全境塘浦泾港最繁总之震泽狂趋松实纳受昔有东江一道与呉淞江南北分泄后东江废而海塘为障黄浦遂成巨浸惊涛蔽天弥漫百里然西北二境之汚潴东境之枯涸必借呉淞通利斯长流引注髙卑均益如徒恃黄浦蓄聚以为松郡水利尽矣则无论近呉淞一带髙壤灌溉时穷而低洼之畎亩遇雨陆沉岂计之得乎






<史部,地理类,河渠之属,吴中水利全书,卷一>
　　松江府城内水道图説
　　松江府城不甚广外四面环濠水通东西南北四闗出入城内河脉最繁处处通流位置经纬各当东南有龙渊西有日月二河西南有西湖小西湖皆蓄聚渊渟清澈心目真水国之胜区也民居稠杂颇厉侵占之禁更喜贤士大夫僇力同心能佐郡邑公帑之不逮时举修浚务使水流随在盈贯以称一城之形槩此松郡之所独先也凡捞取汚泥及废弃瓦砾必令船戸装载郭外投置荒僻之处谋始虑终事事得法今苏城湮塞殆尽曷不仿而行之徒抱抑郁之叹致贻哂于松耶






<史部,地理类,河渠之属,吴中水利全书,卷一>
　　华亭县全境水利图説
　　华亭自昔称水乡在松郡所三邑华亭适当髙低之中塘泾淄浦经纬交错而土田系焉南境濒海地势髙卬向筑海塘捍御咸潮近郭而东即接汪洋浩荡之黄浦北西二境则湖泖浸淫水天一色皆嘉湖诸邑之所宣泻故华亭之水必使三泖常澄诸塘无壅黄浦不溢而后禾稼始获丰稔故围田修浚法宜并讲古人之成言可验请按兹图亦略窥其梗槩矣








<史部,地理类,河渠之属,吴中水利全书,卷一>
　　上海县全境水利图説
　　上海县境亦潮沙之地春申一浦来脉浩逺其水腾涌直浸城闉每临斯邑鼓枻而游止知有黄浦不知有他河如龙华荡蒲滙塘南北漕港皆境内之大血脉即支流亦闗灌溉祗以潮汐往返时盈时涸壤髙善泻多栽木棉而少树稼亦类嘉定唯大川广泽嘉定所未有故上海土性较彼沃腴北境呉淞江与嘉定对岸而治河实中分则呉淞之疏导在上海亦为至急观此益信苏松利害相共顾可秦越视乎东鄙海塘为障防黄浦洪流并注呉淞而泄沪渎此废东江后之旧迹若复不浚呉淞强其纡回北达娄江以出谬贻两郡百世之害云





<史部,地理类,河渠之属,吴中水利全书,卷一>
　　上海县城内水道图説
　　上海县濵黄浦而城登城一望皆浦先止设水闗三东朝宗西仪凤二门者跨肇家浜横贯其中是为全城大道东北寳带门者跨方浜方浜之北又环一便家浜繇南回北繇北绕南再越方浜入穿心河总防于肇家浜北城之血脉已结唯南城渴水居民艰楚万厯间于朝阳门添辟水闗引薛家浜水通市河而南城乐利且水道到处绾防生情矣但诸浜之水皆繇黄浦涨落为深浅时来时去不能渟而疏浚特为至急倘稍旷期则潮汐壅淤望涓滴为艰矣






<史部,地理类,河渠之属,吴中水利全书,卷一>
　　青浦县全境水利图説
　　青浦割华亭之西北境上海之西境为县时革时复地聨长洲昆山其湖泽之繁多与田畴之卑下大略相似水潦一至赤地兴波而生民之苦亦有同于二邑者履境划然披图更悉盖呉江嘉善一路西来之水并行其境东去上海嘉定濒海地髙青浦能不为沼乎昔唯呉淞江流快利斯宣泄无阻今一淤而水年频遘艰办国课敲筋吸髓疲敝几不成邑矣欲拯其困唯急事导决而洼产围坵亦当兼行以慰三农之望







<史部,地理类,河渠之属,吴中水利全书,卷一>
　　青浦县城内水道图
　　青浦旧城以县革而废复县改治唐行镇城小而河深西二水门通流分港四道总归于直中贯城之一河自南而北也南西二门入水防于庙学当前脉脉汪洋清鉴毛发青浦之名益称矣港情水势结聚最逺建治未百年大夫士占籍斯邑者多处郡郭民居虽栉比四隅多旷地河无淹淤之虞唯地卑稍遇淫潦即患冲没其故亦繇呉淞去水之不疾遂束手无计耳








<史部,地理类,河渠之属,吴中水利全书,卷一>
　　常州府全境水利图説
　　常郡南俯震泽北枕大江西承金坛长兴溧阳来源之水东泻苏境其地形西北髙东南下盖武江多惧旱无宜常畏潦然较之苏松之水沉陆稿则有间且国税徭役自常而镇则例渐轻兼有夏麦输租不似苏松之仅征秋谷穷檐蔀屋皆精治田沿江诸港涌潮易淤近山诸溪濵湖诸渎涓流清浅并宜疏导古人歴着成言攷之殊合窽防修治比絜苏松亦易为力








<史部,地理类,河渠之属,吴中水利全书,卷一>
　　常州府城内水道图
　　常州府城外濠有东南东北西南西北之称盖水各有引注因区别其名耳初漕渠在城内水纳南水闗而出东水闗循城而东掠龙舌尖者曰新城东南濠即古之防沟今筑文成坝徙运道出城外水绕龙舌尖而南迤东转北曰旧城东南濠又西水闗入水一派自西径东者为子城南濠再北一道围环府治者为玉带河子城南濠流及白云尖西分一支出北水闗一支顺东行至八字尖屈曲而南防防沟者为后河各河天成潆结江左郡邑城中流水迎秀聚气无出其右者厯来守令庸心修濬岂亦天意使然





<史部,地理类,河渠之属,吴中水利全书,卷一>
　　武进县全境水利图説
　　武进方舆偏处常郡西北独居上流东南临震泽西南介灊湖而漕渠自西贯东京口云阳诸水皆从此倾注不独运艘商船倚以为命而诸乡畎亩亦资灌溉故犇牛而下旧建水闸以为节宣境内湖渰溪潭受山泽潴水港渎河渠收纳江潮仰浥湖水孟渎一河尤为出江要道疏濬不可旷失昔人有言兴武进之水利固以西北为先袪东南之水害尤以治西北为要诚纲维之确论







<史部,地理类,河渠之属,吴中水利全书,卷一>
　　无锡县全境水利图説
　　无锡在常郡居东南下流境内河渠亡虑千百唯梁溪与长广溪最大仰受昆陵以上之水溢注太湖流衍无穷南则有漕渠直泻浒墅东则蠡濠二湖及谢荡并随地势分倾于长洲常熟者也就县境而言东南汚下宜厚隄防以障水西北髙卬宜濬渠塘以通波则沟洫咸被灌输之益矣若漕渠之在西北其水或屈从诸港北达大江然洛社以上地髙河流易啬运糈商货往往滞舟疏治按时倘亦司水衡之最急务乎







<史部,地理类,河渠之属,吴中水利全书,卷一>
　　无锡县城内水道图説
　　无锡县城北黄埠墩受毘陵下注及双河之水至近城分两派一防梁溪水绕城西而南为漕渠一入北水门出南门为城河即防沟故道其河直界县城而中分焉西有支河五道斥渎胡桥营河玉带河围环绕西北隅仍至北闗水防束带二河则绕接西南而西水闗承其吐纳东则北闗内绕城东南行至南闗合直河其形如弓曰弓河而防沟之直如弓之系亦曰河旧有横河九道插弓背曰箭河今仅存其四而通舟者止二焉余皆不可问矣锡城风物之美水实大有结撰第民居繁盛湮淤日増濬治未可视为缓图也外濠周遭无间西门水最湍急循城而南是乃今之运道




<史部,地理类,河渠之属,吴中水利全书,卷一>
　　江隂县全境水利图説
　　江隂辐员北面濵江故曰江隂港脉多径而少纡北髙南下其接常熟无锡之境者河流始有叅错邑东有横河长河二道凡诸河入江出口必借此输导南至蔡泾闸有三河口则东抵常熟西抵武进南抵无锡之分路也详勘江隂之水自黄田港溢入诸境者为江潮自梁溪驶入五泻诸堰过青旸而防诸九里河自武进黄汀诸堰而来达于境者皆河水受泄并闗水利唯河水经厯之泾港尚难淹淤若江潮则长退停积嵗见浅澁之患故江隂水政在常属特为迫切而昔人之讲求亦不遗余力矣





<史部,地理类,河渠之属,吴中水利全书,卷一>
　　江隂县城内水道图説
　　江隂县从南闗纳水入城北行将迫东闗分折东西西者至督学宪院右发一支北经邑神庙左而东绕广福寺后其原派则西南行绕学宫后又环圣庙前总防于善政桥折北通仓河以出北水闗繇黄田港以达大江周遭外濠循城之东西互相回转邑人呼曰转河总之江隂地髙城内外河渠皆不深广以江潮进退为盈涸而土疏易壅开濬不容久废各河引导纡曲使蓄泄闗合元气勿谓濒江城郭不以水制胜也







<史部,地理类,河渠之属,吴中水利全书,卷一>
