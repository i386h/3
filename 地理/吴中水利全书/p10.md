<!-- { "loadSidebar": true } -->
　　张泾自府治南接新运盐河北经前后冈塘至泖港出泾塘北为骆家浜鹤塘泾芦泾东北与米市塘合折而北行至张泾桥与城河合
　　米市塘自东泖港北经芦泾与张泾合折而东北合城河东入南水门北与丘家湾东门水合泖港之南为乡界泾
　　官绍塘在小张泾东受城河及斜泾诸水入丘泾又东经御史泾与泖泾合自此分流而南入泾塘者曰小官绍塘
　　御史泾在府城东门外起南俞塘北为斜塘
　　泖泾在御史泾东其北曰三里汀斜连华阳港南防官绍塘水入黄浦
　　南俞塘自东门经三里汀至吕塘庙南入盐铁塘分流东南为语儿泾入黄浦华亭上海二县于此分界北通胡婆泾南为荷泾又东为呉防镇自荷泾东流为茭门塘至竹冈东南为陆道浜入黄浦
　　盐铁塘自吕塘庙南入黄浦絶浦而南过萧塘港望湖泾南桥浅沙塘上下横泾至捍海塘其止处为漕泾
　　北俞塘自东门东流絶洞泾过张泾至盘龙驷马紫冈塘贯沙竹冈横泺新泾东入黄浦
　　洞泾自张塔桥北至北俞塘入泗泾
　　张泾在洞泾东其南接斜塘北入泗泾其东即盘龙塘泗马塘紫冈塘并在盘龙塘东其北通六磊塘紫冈之西沙冈东为竹冈为横泺新泾又南为古莺脰湖
　　六磊塘自盘龙分支东流为车沟东北为新村塘为呉店塘又北为夏家浜东流为庙泾新港乌泥泾东南华漕港北八尺港并入黄浦
　　乌泥泾北为郑家漕曹湖泾又北灌泾日赤浜陆家浜薛家浜徐巷港肇嘉浜坊浜侯家浜南杨泾北杨泾矴沟浦并自西南入黄浦坊浜肇嘉之间为上海县境
　　已上官塘以东郡城以西至南北入浦之水
　　界泾在府城西南其东直胥浦塘北大茫塘麫杖港东西徐泾东西洋泾游泾北诸港梅林泾蒋巷港庄公塘西为野民泾经白牛塘接嘉善县界并北通秀州塘东南为横泖
　　横泖其源自当湖长泖来华亭县与平湖县分界其支流为华家泾丁家洋泖港其东为秋泾丁家洋之东为惠商泾彭巷港其东朱家溇北为防士泾谢坟泾西帆泾又北沥渎塘
　　沥渎塘一名璜溪自长泖东经惠高泾至西帆泾又东经东帆泾北入胥浦谢坟泾东南为丘泾其南白泾东山泾西帆泾之东横泾入石臼浦
　　胥浦塘相传伍子胥所凿自长泖接界泾而东尽纳惠高彭港处士沥渎诸水絶石臼浦至张泾东为前冈塘北出朱泾镇西为徐泾东为驱塘掘挞泾驱塘掘挞泾二水并北出横潦泾
　　归泾在胥浦北自长泖来西接大茫塘东流絶徐泾驱塘掘挞泾东为横塘又东后冈塘南有水五岐合流贯徐泾东入掘挞泾曰五丫港
　　白泾自平湖县乍浦来惠高彭港处士诸泾港皆所自出东南通山泾
　　山泾在秦山西其北通石臼浦北折东为新河东北落河潭北为沈泾曹泾转东为褚泾
　　石臼浦接山泾北絶胥浦入潢潦泾未至胥浦为漕港前鳯泾东西松浜东松之北为蒋松泾东与张泾合蒋松北絶横塘入市泾者曰小张泾张泾东南为新运盐河
　　新运盐河在里防塘外自金山卫城北至张堰镇西为张泾【初在查山东后以风涛险阻改设于此人呼其东为旧河】其北即古柘湖地东通徐浦塘张堰东高家泾
　　徐浦塘自旧运盐河东歴浦东塲曹泾市至漴阙闸止其南通海支渠曰胡家港金山港菊花港曹泾港
　　高家泾自张堰东防塘北为后泾黄泥溇西入张泾其东白茅泾沈湖泾洮港白茅自防塘北流过前冈为潘泾白茅泾之西为黄坟泾东通洮港西合后泾北流至后冈又北为顾胥塘
　　顾胥塘自白茆港东絶沈湖洮港为善泾至奉贤泾北为上横泾西北为前冈塘
　　前冈塘自张泾接胥浦塘东至白茅泾折出而东至亭林入方西塘其西一支斜入张泾曰丫又泾东至沈湖泾东北为千歩泾过荡泾为楮石泾过庙泾为呉家溜小官绍塘北入泾塘
　　后冈塘西接横塘东流至亭林与前冈塘合
　　横泾西接市泾自张泾东流过潘泾为荡泾入千歩泾北高蒋泾入北庙泾又北泖港
　　高蒋泾自张泾东北为乡界泾米市塘又东北莲花朶与庙泾俱入小官绍塘莲花朶之南南洋泾北中洋泾又北北洋泾并东流南入方西塘北入祝家港
　　泖港自张泾东经过东西积钱港絶米市塘为泖港入小官绍塘米市塘之西南为盛家湾东北为张荡官绍塘之东为化成庵塘尽处一水通庙泾为古谢家泖古胥顾泖南窑泾在其南
　　奉贤泾古阔十丈在洮港东北入于运港其西为新港北入善泾西北杨树溇呉塔泾至亭林镇与运港合北入方西塘善泾之北为何家溜又北盐河赵巷港东下横泾
　　招贤泾濶九丈五尺在奉贤泾东其东龙泉港俗呼龙船港与招贤并北通运港
　　盐河在界泾北东入盐铁塘
　　上横泾自奉贤泾絶盐铁塘而东歴柘林市东入柘沥塘
　　下横泾自奉贤泾东经法华桥东南入胡家桥与柘沥塘合
　　运港自亭林镇前东入盐铁塘自镇东折北为白龙潭为呉冲泾东北通叶谢镇
　　方西塘自亭林西北为祝家港东北入盐铁塘西通洋泾西北通烂泾烂泾北为泖泾东北入泾塘与大泖泾对俗呼为斜泾
　　浅沙塘在下横泾北西通盐铁塘东为蒨泾过沙冈为新塘过漴阙入金滙塘
　　南桥塘在浅沙塘北其东经沙竹冈通横泺从令泾金滙塘东通青村港自沙冈西北为芦泾姚泾遂为巨漕絶黄浦而北至六磊塘
　　望湖泾在南桥北东入千歩泾北入黄浦其北蒋家浜秋巷泾洞泾其南俞江塘
　　俞江塘今名俞泾塘自漕泾北絶上下横泾与盐铁塘合北入望湖泾
　　萧塘港在蒋家浜北自叶谢镇月河桥东入金滙塘其支渠北流为新泾长溇清水港东为顾庄塘
　　从令泾在横泺东其南通上下横泾曰柘沥塘至捍海塘北流絶南桥诸塘入浦隔浦与莺脰湖对
　　金滙塘在从令泾东其南接和尚塘北流过金滙塘西折为倪家湾又北为冈泾塘入黄浦其支渠著者曰百曲港
　　和尚塘自捍海塘西北折而东通陆江塘及青村港西入金滙塘
　　百曲港自金滙塘东折而南为车沟塘入郭家塘北为雪塔港芦沟庵港竝东入运盐河曲折最多上有曲水村
　　已上风泾以南循海东北流入黄浦之水
　　运盐河其一自青村北纳百曲港芦沟庵港诸水北为横港蒲挞泾西合倪家湾繇冈泾塘出黄浦自蒲挞泾北为鲁家滙繇闸港出黄浦卫家沟邵宅港竝在其东其一自下沙塲东循海塘北通诸团盐运每团各有支渠其北至于青浦
　　闸港自新塲西入黄浦其入处乃浦之折而北行处新塲之东去海不逺或指此为东江入海之故道下沙浦在其北
　　下沙浦亦名盐铁塘北为咸塘塘之东都台浦又其东即运盐河
　　咸塘自下沙塲北流絶为沈庄周浦三林诸塘通中新河横眠港西入黄溜溇三林之北为北咸塘又北为曲咸塘
　　都台浦在盐塘东即旧曹家沟因廵抚都御史崔恭疏濬故改都台其东北为连家漕又北为水仙塘郁家港官路港邵沥港竝西通咸塘邵沥东翁家港北陶河港竝东通运盐河
　　沈庄塘在下沙浦北其东连家浦连折为鹤坡塘竝西入黄浦
　　周浦塘一名杜浦东通水仙塘西入黄浦
　　三林塘在周浦北自咸塘西流其南为横袅北为杜婆泾西入黄浦
　　杨淄港在三林北自北咸塘西入黄浦其北黄淄溇马家浜其左右东沟浦西沟浦范家浦
　　入海浦在范家浜北其东大跄浜自马家浜以下竝西入黄浦其东北至界浜嘉定上海二县分界
　　已上下沙以北西流入黄浦之水
　　常州府
　　杨子江在府城北五十里属武进江隂二县西接丹阳县界东抵常熟县界江岸绕郡境一百八十八里水东出巫山门入于海
　　太湖在府城东南八十里自湖州府长兴县入宜兴县抵武进县入无锡县境南接呉县界湖隄环绕郡境总一百五十里
　　滆湖一名西滆沙子湖在府城西南三十五里东接太湖西通芜湖武进与宜兴二县中分为界郭璞江赋云具区洮滆是也图经云昔有滆姓者居此携龙卵归地遂陷成湖因名
　　阳湖在府城东三十五里亦武进与无锡县中分界其东南至闾江东北至花渎港入运河西通塘门洛阳二河北入梅港河
　　宋建湖在府城东南三十里世传宋高宗南渡见其地为水潦所积命潴于此其东南接周陈殷墅二河西至芦庄浜入落花荡其南经方庄村入具庄河其西北繇上陈港入运河
　　运河东南自无锡县望亭镇风波桥经府城外濠西至奔牛闸入转水河凡百七十里有竒
　　府城市河一自旧外子城环绕郡治自西水关歴甘棠桥北出行春桥一自旧罗城外东西皆接运河其一即今之城濠
　　惠眀河西北引荆溪水自南水门经郡治前稍东出化洞桥与后河合入于运河
　　纲头河在府城北青山门外延袤六十五里入无锡江隂二县界其支流有四一自通江桥东北经鎗头桥入江曰澡子港一自扬头郑六桥直东入江曰利港一自后塘东北入江曰申港一自三山入堰东北入江曰新沟
　　白龙河在府城西北其东通澡子港西接得胜新河得胜新河旧名烈塘在府城西十八里南枕运河其北即剰银河亘四十三里入杨子江
　　申浦大湾河在府城北其东接纲头河西出洞子河其南运河北剰功河东北入澡子港
　　孟渎河在府城西三十里奔牛镇东图经云此渎以孟城山得名或云唐刺史孟简所濬其南接运河北流六十里入杨子江奔牛镇东尚有鸣鳯河一名直渎其北运河南通白鹤溪溪西接丹阳县界自白鹤溪东南至运河经蠡渎港入滆湖
　　府城西南曰平原河谈村河籴泽河竝东入滆湖又有孟津河其北入滆湖南入宜兴县界又孝感渎东南通滆湖西籴泽河北通运河又黄土渎佘柯渎东通滆湖西入宜兴县界
　　西蠡河一名浦阳溪在府城西南其北枕运河南经陈渡桥入滆湖相传为范蠡所凿又东则顺隆河水通采菱港又南则兴隆河华渡河
　　兴隆河在府城南其东为青城河又东通戚墅港华渡河在府城东南六十里西南接滆湖东北入阳湖南通黄堰河合太平河东入太湖顺隆河之西为永兴河又西为青河青河则在城东矣水并入滆湖
　　永安河三道一在府城西北自白鹤溪东南至萧港入滆湖一在府城东北自老鸦浜西南通运河亦入滆湖一在府城南自无锡县运河东北至三山港经紫沟河入杨子江又有漕桥河自永安河西至运河入滆湖
　　湾渎河在府城西北自运河东南通宜兴县运河驶入太湖又有剰功河自大沟东南通洞子河入顺塘河
　　澡港在府城东南其西北入杨子江又有小新河入澡港经大河口亦入杨子江又有虎穽河其东接戚墅港西与兴隆河合又有利大河通济河东自龙窟塘西北通澡港入杨子江又有欢塘河其南入阳湖北即戚墅港又有黄堰河北接华渡东南合太平河太平河北接七里港
　　顺塘河在府城西南其东北至三塘河入江隂县界丁堰河在府城东南接运河北经杨桥至纲头河又陈墅河亦南接运河东北至三山港经紫沟河入杨子江
　　水防河在横林镇东北经无锡县界入江隂县青旸乡戚墅港北接运河东南入于太湖港之南曰三山港东南与江隂县分界西北入申利二港至杨子江
　　黄汀河在府城东北西接纲头河东入江隂县界三过溪在府城南其北通运河南入滆湖
　　防沟在旧罗城内一自太平桥西绕城南出臧桥首尾俱枕运河一自通呉门沿城滙归斜桥至虹蜺桥与后河合
　　采菱港在郡东南其北接运河
