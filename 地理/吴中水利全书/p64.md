<!-- { "loadSidebar": true } -->
　　钦差巡按直巡视下江专督水利监察御史臣林应训谨题为苏松水利急应开濬恳恩处给钱粮并陈末议清查滩占田地以资工费事该臣奉南京都察院勘劄准工部咨备奉钦依开濬吴淞江事理咨院备劄到臣随经案行苏松常镇兵备道遵行去后今据苏松兵备按察使冯叔吉呈称案查先该本道回籍叅政王叔杲遵防案騐事理带同苏州府同知刘昆勘议得自上海县江口宋家桥至嘉定县艾祁八十里前经巡抚海都御史开濬今尚流通自艾祁至昆山县慢水港六十余里两旁俱系滩涨相应开濬共量长一万九千五十八步以土计之约一十一万四千三百四十八方每方计银四钱共银四万五千七百三十九两有竒所需工费不赀摉括库藏既无锱铢之余加民间又苦供输之困措处财用诚为至难又经备行该府掌印水利官及原委同知刘昆覆查酌处工费将长洲吴昆山三县滩占田荡及侵占傍郭河渠逐一清查丈勘明白凡有应行开挑即便拆卸改正定立界址分别丈尺其存留征价者分别等第征银在官聴开江支用仍一面将应开处所勘核的确分叚计算实用工费委官募夫计处停当以便兴事间续据该府新任接管同知王事圣册报转呈本院行道即速立限追征长吴昆三县滩地价银完解昆山县库收贮聴吴淞江工费随行府县查追间又该王叅政覆据王同知勘报本江自慢水港起徐公港止计四十五里议开江面濶二十丈深一丈二尺开深濶各一丈为一方计土八万八千五百五十二方每方十六工给直四钱该夫一百四十一万六千八百三十二工定以四十日工完扣算该夫三万五千四百二十名每名八分并议厰坝总散工员役供给犒赏等用共计银三万六千六十两一分又查合用人夫近江地方昆山县居其八青浦县居其二余俱隔逺兹欲止于二县雇募则三万五千余人恐难足数议于昆山县每里雇夫三十名青浦嘉定长洲三县各每里雇夫二十名共足三万五千六百二十名之数分为五段打坝每段委总工官一员督濬列欵呈报去后比因滩田地价追征不全欲议取诸官帑余积继以织造供输搜括锱铢无遗工费无处难以动工续防本院督催酌处随议动借常镇二府修河米银一万两苏州府又借支见征所属州县修河米银五千余两少纾目前凑用征滩价补还呈允支解间值前道去任该本道到任接管续防宪牌再行覆勘议妥酌处工费即日起工如有便宜不妨条议随带王同知及昆山青浦二县掌印官督同熟知水利士民遍歴本江逐丈测水验得头段慢水港起千墩浦口止约九里许两旁虽有淤塞其中广濶深通其工止当修濬尾段屈家坟起艾祁止约十五里面底俱系深濶其工可以不濬中段自千墩浦口起至屈家坟止一带计三十五里许淤塞果系一线俱当大挑实量长五千四百一十七丈七尺其深濶查照先年海都御史开濬过本江下段面濶十二丈至十四五丈止底濶八丈至十丈止其深俱以一丈二尺为准其夫工原议开土深濶一丈为一方计十六工给银四钱查江形深浅不同夫工折算难计查照上年孟渎河开濬事例每开土横过一丈深濶各如式约算土一方领工食银四钱各称省便又查得五段齐起恐戽水为难议将夫工分为三段先并力于头段则戽水易干夫易下手于工为速又查得戽水夫工原议太少应于昆山青浦附近雇夫戽水当发千金则人心自奋等因呈覆本院牌行苏州府先动开江银两分发昆山嘉定长洲三县预给工食本道督令各县掌印官募取开土人夫长洲县一万四百四十名嘉定县一万一千五百五名昆山县一万三千七百三十九名又募萧山夫三百六十八名青浦县夫三千名昆山青浦二县出备车辆另募车水人夫共四千三百九十二名各工食俱令各该掌印官亲给管押赴工委王同知总督调度分委府卫首领县佐等官宓天麒吴懐京卢大业李应春熊配麟高良伦陶继顔丁楣陈添琦九员分段率领限于三月十九日齐集本江二十日一齐兴工间本道又行各属催解钱粮苏州府并各州县解各年导河夫银七千六百六十四两七钱一厘二毫二丝长洲县解征完滩地价银二千九百九两三钱四分九厘九毫吴县解征完滩地价银六千六百四十三两三分二厘六毫昆山县报征完滩地价银三千五百二十二两三钱三厘二毫吴江县解扣省厰夫银七百二十两水夫银九十六两又解河工银六十三两一钱八分三厘三毫嘉定县解扣省厰夫银五百五十一两二钱苏州府并长吴二县解社仓米谷易银四百七两二分二厘苏州府解追完罚犯河工银三百五十八两三钱又辩复吏河工银四十两太仓州解加纳隂阳官河工银三十两常州府县解罚犯河工银二百两超叅辩复吏农河工银一百五十两苏州府县解完按院赃罚助河工银一百九十三两二钱二分七厘镇江府解嘉靖四十四年分存剰练兵银四千八百八十八两六钱七分七厘八丝二忽九微五沙八尘辩复承差河工银五十两江隂县解军犯长解银二十两苏州府借支征完各州县解各年修河米银二千四百五十一两六钱七厘二毫二丝二忽常州府解修河米折银五千三百五十七两二钱一分六厘八丝五忽四微镇江府解修河米折银五十八两八钱五分七厘五毫九丝七忽九微四纎一沙一尘一埃又各府州县解兵备道项下赃赎助河工银共五千九百二两五钱一分六厘七毫四丝万厯钱十万文以上共银四万二千二百七十七两二钱三厘九毫四丝七忽二微四纎六沙九尘一埃万厯钱十万文俱解发昆山县收贮聴用续据王同知报委官宓天麒陶继顔率嘉定县人夫开完河九百丈熊配麟率长洲县人夫开河五百一十七丈于四月初九日工完吴懐京凃子熟率夫开完头段河七百丈于四月十二日工完卢大业高良伦开完青浦尾段河九百丈于四月十八日工完宓天麒陶继顔率嘉定县人夫开完河八百二十五丈七尺五寸又萧山夫开完八十二丈俱四月十九日工完李应春率昆山县人夫开完河七百一十丈熊配麟丁楣陈添琦率长洲县人夫开完河七百六十六丈俱于四月二十日工完本职验俱濶深如式缘繇防批据称各县分开河工报完未委虚的趂今江水未放查验有据该道即委外府官二员通行稽核各县实开过吴淞江长若干里丈深濶果否如数并募过人夫给过工食备造文册缴报依委常镇二府推官韩萃善吴道卿勘报随据二官掲称勘得千墩浦起至屈家坟止长五千四百一十七丈七尺开面濶逾一十二丈底阔逾八丈深逾一丈二尺内除罚昆山县侵尅车夫工食塘长陶巍开土三丈二尺四寸五分昆山县人夫开过一千四百一十九丈二尺五分嘉定县开过一千七百二十九丈二尺五寸长洲县开过一千二百八十四丈青浦县开过九百丈又募萧山夫开过八十二丈逐一勘覆俱一例阔深工完如式其夫工名数给过银两俱已各县正官召募散给竝无虚冒情弊其厰坝犒赏等项通候王同知查造细册另报等因又该本道委据简校宓天麒经厯吴懐京等查得慢水港至杨闾河一段水深一丈一尺两旁水深六尺杨闾河至千墩浦口止一段水深一丈两旁水深五尺相应修濬又勘得屈家坟至艾祁长有一十五里面底俱系濶深不必开濬又据王同知呈报漫水港之河若打坝修濬戽水极难已防本院面谕即今置设混江龙十具雇大様沙船募夫防去淤泥中深俱一丈二尺两边削洗俱阔一十丈之外缘繇到道随该本道亲往本江自漫水港至千墩浦口止计九里许河心两旁逐一测水委果洗防深通又千墩浦口起至屈家坟止三段开挑处所共三十五里覆核面底濶深一例如式随令开坝以便农作外又诣屈家坟至艾祁止计十五里许江心两旁逐一测水与新开之河深濶相等不必修濬前项河工悉已完讫又据苏州府申准同知王事圣闗开修濬过吴淞江中段浅狭去处自千墩浦口起至屈家坟止计三十五里许共实量长官丈五千四百一十七丈七尺俱照横过一丈濶深各如式算土一方给夫银四钱又开千墩浦口东角夏驾河沙涂三乂河口高冈并筑坝填坝土方共给过挑土人夫工食银二万一千七百九十八两五钱四分八厘一毫戽水人夫工食银一千八十七两六钱三分五厘厰坝竹木除易价还官外实费银三百六两九钱五厘管工员役廪粮银一百四十五两九钱六分五厘犒赏祭江诸费用银一百一十四两八钱铜钱八万三千一十文又将慢水港至千墩浦口止计九里俱系深濶止用混江龙疏导淤沙并修筑两防用过夫工银二百五十五两一钱五厘五毫及督同昆山县知县程逹看得千墩浦迤西慢水港之间建石闸一座估该灰石等料银九百八十九两五钱又于夏驾浦口筑一小闸估计工费银二百八十二两三钱所建二闸工费就于昆山县用剰银内支给委官先行买料完备俟冬水退兴工连前通共实该用银二万四千九百八十两七钱五分八厘六毫钱八万三千一十文又查刷得昆山县收放一应开江钱粮各处解发并本县征完各项银共有四万二千二百七十七两二钱三厘九毫四丝七忽二微四纎六沙九尘一埃钱十万文除放过前项开江工费并聴造闸支用外仍有余剰银一万七千二百九十六两四钱四分五厘三毫四丝七忽二微四纎六沙九尘一埃钱一万六千九百九十文存贮聴候别项河工支用前项收放一应钱粮俱经职亲查并无虚冐情弊具册闗送到府具申到道随该本道覆覈相同看得三吴水利三江入海而吴淞江中段则入海之中道也今河浦皆通而中段独塞此其为害岂细故哉缘在上者以非闗于运道即隠懐民瘼每以劳怨揺阻虽明知开濬之为利而上下忍于淤塞之为虞钦承明防民无越志自屈家坟以逹艾祁直与前海院之新河竝其利自千墩浦而逹慢水港逺与刘家河之海道会其归以三十余里一线之浊流而阔为一十余丈一带之巨浸初议三万五千六百有竒之夫役用之四旬而今也三旬而举之初议四万五千七百有竒之工价犹恐不足而今也二万四千九百有竒而足之得天得人如期如式未有若斯江之速且深者也等因具呈到臣该臣会同巡抚右副都御史胡执礼巡按御史胡时化看得吴淞江之中塞也闗系水利甚大而其议久不决者以民难虑始官多偷安非狃于经费之无措则惑于浮言之中阻也兹者仰荷我皇上加意东南水利而明防森然至严至切故臣奉而行之诸司用命羣费毕集虽有奸豪不得行其阻挠之计且役之兴也当春夏清和之适细民青黄不接之时授民以直而农有所济募民之力而人乐于趋又费有可省者则省之如修慢水港之法役有可已者则已之如停艾祁浦之工虑竹木之料或不堪也即以各段委管官自行买办工完皆变价以还官恐工食之给或不清也则令各县掌印官亲行印封散毕随掣秤以示众臣与该道复时时到工考其勤惰而赏罚之访其侵尅而究惩之是以役无顷刻之旷食无毫末之虚故集三万五千有余夫于江上功以三旬而举费以二万四千而足也理应具题伏乞敕下工部覆查如果前项工程别无虚冐即将已经散给银两准其支销其余存剰在库银两并各县滩占未完地价俱准征收聴候别项河工支用容臣造册奏报并清册送部查考
　　林应训开濬白茆塘工完疏【万厯六年上】
