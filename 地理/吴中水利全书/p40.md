<!-- { "loadSidebar": true } -->
　　四年提督水利工部左侍郎徐贯开濬苏州府河港【徐贯与治水工部主事祝萃会同廵抚都御史何鉴知府史简开濬呉江长桥水窦流太湖之水以及吴淞江凡江口丛生苇荻蔓延数千畆悉垦除之又开盐铁塘自昆山之太仓城外南关起至嘉定县之外冈共长十八里又起长洲呉呉江常熟四县夫十万五千人挑濬白茆并斜堰七浦塘长二万四千余丈】疏濬漕河　伍性濬宜兴县汤溪等渎【凡五百六十丈】
　　六年苏州府水利通判应能濬府城内河【从衡四达大小通利】濬枫塘【自渡僧桥至枫桥十里】　濬长洲县虎邱山塘　濬常熟县耿泾　上海县知县董钥筑捍水隄【董钥请于浙江水利佥事雷士旃举行长百余里】　徐贯濬江隂县申利桃花三港濬宜兴县葛溪等渎【凡一千四百九十丈】
　　七年徐贯开濬呉淞白茆等江港【徐贯发民夫二十万濬吴江县长桥诸茭芦之地导太湖水散入淀山阳城昆承等湖而开呉淞江并大石赵屯等浦泄淀山湖水繇呉淞江以达于海开白茆港并白鱼洪鮎鱼口等处泄昆承湖水以注于江开七浦盐铁等塘泄阳城湖水以达于海开湖州府溇泾泄天目诸山之水自西北入于太湖开各斗门泄运河之水繇江隂县以入于江】设导河夫于沿江【每嵗于均徭内编银贮库以偹兴修雇募之用】
　　八年廵抚应天等府都察院右副都御史朱瑄淘三江【濬下流杀湖水东泄之势】　修娄江隄【督长昆二县修治自苏州府城娄门起直至太仓衞城止】　濬宜兴县五贤等渎【凡二千六百六丈】　濬孟渎等河【通漕运】
　　九年提督水利工部主事姚文灏筑沙湖隄【姚文灏见沙湖风浪颇恶且多盗贼傍湖筑夹隄横截其中广三丈袤三百六十丈至十一年功垂成文灏以疾去后任郎中傅潮始克成之　文灏先以常州府通判随徐贯督濬常熟江隂江口核豪民私占芦利追其值贮焉至是请于廵抚宋瑄动支充费赖济急需】　濬白茆塘【姚文灏命苏州府通判张旻调旁郡人夫二万余人即旧河故迹兴工仅开二载仍废不治】　濬福山塘　重濬宜兴县仕渎等四渎【凡八百五十五丈】　设导河夫于沿江十年姚文灏濬至和塘【委苏州府通判陈暐昆山县知县张鼒募工开濬东自新洋江口起西至九里桥凡长四千九百六十五丈用过人夫九万六千五百工计工授直用钱一百三十五万】　濬七鸦浦【姚文灏询于陈暐张鼒常熟县知县杨子器籍两县近浦之户二万二千三百人疏自尤泾东至木樨湾凡五千五百九十丈半月成功计费夫工银五千二百七十两】　开盐铁马沙等塘【竝在常熟县界于疏泄皆大支】　濬宜兴县白龙河十一年提督水利工部郎中傅潮濬常熟县许浦梅李二塘【傅潮从知县杨子器议委县丞赵祥董役濬许浦淤塞处长四千三百二十丈濶十二丈深八尺役夫二万二千人有竒辟道植桞得旧闸于双墩移建海口以备蓄泄易置廵司于闸上早夜廵逻濬梅李淤塞处长六千三百三十丈有竒深阔减许浦十之二合濬二塘自城东抵海口七十里有竒凡为工三万三千有竒】　濬至和塘并昆山嘉定二县各泾浦【泾曰斗门曰罗荘曰尤泾曰横泾曰黄昌浦曰大虞曰大石曰徐公曰顾浦并至和塘为十河深阔丈尺视旧加倍】　濬武进县运河【知县张伟全着劳绩】　濬宜兴县黄渎等五渎并运河【五渎袤凡八百四十五丈其运河皆知县张伟设法疏濬】
　　十二年廵抚应天等府都察院右副都御史彭礼同傅潮濬湖川塘【太仓州民呉贤见塘水淤塞田失灌溉其奏奉防命彭礼傅潮濬治因委通判陈暐率太仓州判官黄溍濬自徐昌桥至金鸡口凡八千五百十丈入昆山西又六百丈其广十丈深九尺发本州夫一万五千人昆山县夫一千二百人费官银三千二百五十两有竒】　傅潮濬崧子浦【命松江府通判原应宿董役】　濬丹徒县甘露港十三年丹阳县知县髙谦修筑练湖
　　十四年提督水利郎中臧麟濬宜兴县港渎【荘前港并丁山等渎凡六百六十丈盛渎鸦渎凡六百八十丈】
　　十五年江隂县知县徐祯修黄田闸
　　十六年镇江府修田围治河沟塘坝堰【凡一百四十所】十七年臧麟濬宜兴县后河并三渎
　　正徳元年江隂县知县刘纮濬学前河
　　三年镇江府作博望新闸【嘉山下闸嵗久复圮至是有司即博望故基东数十歩建新闸与嘉山闸相折水道始通】
　　六年提督浙直水利都察院右佥都御史俞谏濬江隂县河港【俞谏命通判温应璧县丞黄霆濬利港七年应璧复濬新沟港知县王鉼濬九里河及冯泾河】　议开白茆港不果【时上下合议请开白茆俞谏独难之遂中止】七年俞谏増筑广通坝【俞谏命镇江府通判齐济舟增筑坝三丈】　江隂县知县黄霆濬九曲河　俞谏濬宜兴县河渎浜港【时永安等河渎港浜俱淤塞俞谏命知县刘一中县丞李廷珏重濬凡七万二千四百三十二丈】俞谏命昆山县知县方豪相视昆承阳城二湖旧额八年常州府知府李嵩濬运河
　　十六年廵抚应天等府兼提督水利太子少保工部尚书李充嗣分督水利工部郎中林文沛开白茆塘【李充嗣发民夫起常熟县东仓至双庙濬白茆故道一万三千八百二十余丈又亲至支塘驻节公廨咨询士民开出水海口议论不一充嗣与苏州府知府徐讃拟循故河疏治常熟县主簿俞浪独主凿新河不敢发言适廵按御史马録来会议浪于道中陈白録具告充嗣相度形势以簿议为是意遂决凿新河三千五百五十余丈又濬尚湖昆承阳城等湖支河一十九道凡四阅月功成农田得稔时林文沛身亲董率暴露风日中不言劳惫役夫不敢茍且塞责】
　　嘉靖元年李充嗣同分督水利郎中顔如环濬吴淞江【李充嗣顔如环竝檄苏州府知府徐讃松江府知府孔辅苏州府同知冷宗元开濬呉淞江下流自夏驾口起至龙王庙旧江口止共长六千三百三十六丈二尺阔一十八丈深一丈二尺又檄湖州府同知徐鸾开濬大钱小梅等港并沿流七十二溇以通太湖之上流苏州府通判孔贤开濬赵屯大盈道褐等浦使上流下委递相容泄】
　　二年林文沛开苏州府塘港河浦【檄呉县开光福塘胥口塘共长四千九百四十六丈以泄太湖之水入于娄江吴江县开王家田港东荘港王家港方家港白浦港倒□港夏姚河盛市港南卢港共长一千五百八十七丈以通富阳天目嘉兴诸水归太湖出白蚬江入淀山湖太仓州昆山县开杨林河长八千四百十五丈以泄阳城湖之水于海昆山县开南大虞浦长一千八百二十二丈以泄阳城湖水使入娄江常熟县开市河梅李塘福山港共长一万一千四百九十八丈以泄昆尚二湖之水于杨子江开盐铁河一长二千二百六丈以疏白茆支流嘉定县开盐铁河西练祁长四千三百九十八丈使北达太仓刘家河东通本县练祁塘各入于海本县又与昆山上海县同开呉淞江淤浅处二共长四千三百七十七丈使淀山等湖之水繇是入海】　开松江府塘港【檄华亭县开南桥塘金滙塘官路港站船浜北蟠龙塘南嵩塘北嵩塘官荘泾青村港黄泥漕尹山泾米市塘共长一万九千四百九十五丈上海县开旧江走马塘周浦塘站船浜盐铁塘陆磊塘共长一万六千五百五十丈以泄当湖三泖淀山湖诸水使各通黄浦吴淞江以入于海】　开常州府河渎【檄宜兴县开南朱渎洋防渎留沟渎茭渎辛渎下泽渎长淩渎丫渎盛渎山渎丁夘渎三千港洞霄圩北枝河鮎鱼河荘河万夀河乌嘴渎永安河兴旺河长夀河瓦屑河双桥渎芦长河窖荘河盛渎张墅河共长九千五百八十六丈以泄东西二九荆溪之水入于太湖武进县开得胜南新河长七千七百五十丈江隂县开青旸河西山塘九里河共长九千四百六十一丈以泄运河之水于扬子江无锡县开闾江港二百四十五丈又开西新河永安河包沿河苏塘河共长一万二千五百三十一丈亦以泄运河之水使归常熟宛山荡散出白茒诸港】　重濬烈塘
　　四年提督苏松等处水利佥事蔡干濬塘浦河港【长洲县濬市河三叚自葑门善教桥起至打急路桥止吴县濬市河七叚自盘门新桥起至北过军桥止又兴福塘一叚常熟县濬三丈浦横沥塘昆山县濬黄昌泾上社塘注浦道褐浦嘉定县濬西练祁赵泾北横沥桃树浦虬江木渎港旧江界河盐铁塘双塘及修海岸】　濬松江府濒海诸河【上海县张家浜陈村塘马家浜旧江青龙江等处并濬】　濬常州府河港开闸【江隂县濬脱水港冯泾河白荡河应天河泥塘河蔡港黄山港脩黄田闸仅支官银二百一十五两六钱】濬丹阳至京口驿诸淤浅河道【令运河避孟河风涛之险】
　　十年太仓州知州陈璜置东西三门水牐【向来州城之水随潮出入不能储积故置牐啓闭使水常贮蓄城中】
　　十五年江隂县知县徐祯濬利港桃花港
　　十七年常熟县知县冯汝弼建各港石闸【三丈浦莲泾诸河向无闸者皆置】
　　十九年嘉定县知县马麟濬练祁塘【自城西至外冈镇十里出舍于外七日而工毕】
　　二十年宜兴县知县冯讷凿通泽河【以东氿风波险恶又多盗故凿此河西接荆溪东达震泽其便利与后袁河埒】
　　二十三年廵按苏松等处监察御史吕光洵相视苏松常镇水利着为图册【圗册方成光洵报满代去不果行】　嘉定县増筑捍海塘【自吴淞所南抵上海草荡惟所城迤旧垒坍没未脩】　濬江隂县桃花港　濬金坛县赤冈白塔二河
　　二十四年吕光洵督濬苏松常镇四府塘浦【濬臧村以溉金坛澡港以溉武进艾祁通波以溉青浦顾浦吴塘以溉嘉定又濬大瓦等浦以溉昆山之东许浦等塘以溉常熟之北凡冈陇支河湮塞不治者皆濬之深广使复其旧】　太仓州知州周士佐筑娄江隄【州西鄙去城三里接吴塘口当湖海二水交会之冲惊涛湍急啮土随流坍没赖筑此隄捍御畎畆】　江隂县知县赵锦建三闗水闸【赵锦经昼既定觐行属署事常州府推官裘士锦始克成之】
　　二十五年廵抚应天等府都察院右都御史欧阳必进濬太仓州七浦置昆山县斜堰闸【欧阳必进与苏松兵备兼水利敖璠檄州濬七浦虑上流不决无以引泄水势再檄常熟昆山二县协济工力建斜堰石闸南北广二十四尺东西广加五尺闸之南向北石隄纵十二丈五尺北西俱称是以捍冲激西门之中又凿渠七寸下施石槛立横板于稍西决去壅上以利湍流】　武进县知县李【失名】修烈塘闸【就闸垒石成斗板以御江潮】
　　二十六年欧阳必进濬太仓州七鸦港【欧阳必进与廵按苏松等处监察御史王言兵备兼水利副使敖璠苏州府知府范庆委太仓州同知周鳯岐董役自石桥圩东至直塘长一千八十丈有竒自直塘至沙头长二千四百二十丈又厯涂松抵璜泾长一千八十丈其深自一丈至八尺广自八尺至十丈极于十五丈】　宜兴县知县方逢时穿张公坝河【县北地极髙阜数十里水道不通民甚病之方逢时为县躬亲规画南起万石北讫黄土中冇六坝悉穿为渠时值歳歉计户派夫计工给米民受灌溉之利兼遇救荒之术溧阳乡官史际输米五百石助工】
　　三十四年丹阳县知县陈奎置水闗石牐
　　三十六年苏松兵僃兼水利佥事熊桴修濬杨林瓦浦虬江等渠
　　四十【阙】年丹阳县知县李学道疏儒学环河凿泮池
