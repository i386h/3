<!-- { "loadSidebar": true } -->
　　原任江西布政使司左叅政今起复臣凌云翼谨奏为东南水利积废恳乞圣明专设督理宪臣以拯民生以裕国赋事窃惟我国家财赋取给东南而苏松等府地方古称泽国必须水利兴修旱涝有备斯歳事得以常稔而赋税有所自出也先朝如尚书夏原吉侍郎周忱等皆久任地方累歳经画伊时百姓乐业库藏充盈诚有所自迨日久因循渐成湮塞至于今则废壊极矣臣居忧四年目击民患兹获曕拜阙廷敢谬陈肤见盖苏松地方延袤不过千里计其财赋所入乃略当天下三分之一良繇外滨大海内阻江湖其大河之环列于郡县者不啻数十所以吐纳江海之流者也其支河之错综于原野者不啻千数所以分析大河之派者也故虽穷乡僻壤灌溉无遗诚东南财赋之源本也迩年以来淤塞日甚江海之水不逹于大河其甚者不异于沟渠矣大河之水不逹于支河其甚者悉履为平地矣故当春耕之时百姓皇皇无所适从遇旱则一望枯稿遇水则立成巨浸繇地利不修而惟聴命于天时则雨旸之期岂能适当而无愆乎故十年之间水旱之灾尝居五六此田地之所以日荒芜也今东南州县所在荒田动连阡陌渐如西北景象科额既重出办不支此小民之所以日逃移也田地日荒逃移日众故虽有力之家一充粮运辄因赔貱荒粮倾家荡产富者日贫贫者不逃移不止此逋负之所以日多而有司之所以日苦不给也臣尝反覆思维以为东南之水利犹人身之血脉也东南之财赋犹人身之脂膏也善养生者必使血脉流通百节不滞而后支体丰腴今东南之民困于征求而水利置之不讲亦犹养生者不先治其血脉而日望其脂膏将立以待毙而已矣臣之愚见以为今日东南水利必须专设御史一员督理则事乃有济耳臣亦知今日之时势多一事不如省一事添一官不如少一官然在水利则有万不可已者臣窃思南京监察御史如巡江如巡仓如屯田虽各因事设差然以水利较之为更切于时务如将前项三差择其可并者并之而以一员专督水利则地方既无添官之扰而水利遂有兴修之望此诚简易可行者耳或以水利事宜尝责之巡抚都御史矣不知承平之世积贮有余海洋无警力或可及自倭患以来兵革之务加派之征日不暇给臣谓以水利责之巡抚不可也亦尝兼之兵备副使矣然上有抚按之掣肘下有军民之烦剧奔走支持恒恐不逮臣谓以水利兼之兵备尤不可也臣惟谓设御史有五便何以言之东南水利废而不修已非朝夕之故矣矧今南北多虞司计告匮如欲疏请官钱命官开濬则当事者必以为濶于时务故相率讳言之耳如以御史专理则责有所归必将留心考求某河当先某河当缓孰当大开或俟积贮钱粮孰当小开或俟设法措处量力而动以次经理积以日月渐获实效其便一也有田之家荐罹水旱利害切身捐赀挑濬亦所乐从顾以统率无人异同惑众臣每见春耕之时抚按留心民事亦尝行文郡县矣然掌印官员漫不经心不过转行州县佐贰职既卑微才复谫劣其不才者坐索塘长之常例鞭挞闾阎之穷民上下相欺搪塞了事非徒无益而更有害故民间相率避忌莫敢以休戚闻于抚按有司遂益致废壊如有御史往来巡察则掌印官员不敢视为虚文加以区画得宜鼔舞有法俾得业人户富者出财贫者出力疏通一年即有三年之利官银不费而民利可兴其便二也兴治水利未免动众费财惟御史行事抚按有司皆无阻挠或动支衙门之赃罚或查处无碍之官钱或量罚有罪之豪右或激劝尚义之巨室应奏请者奏请施行应便宜者便宜行事即如淘河夫役银两额征在官原备每年挑浅之用今皆挪移支销致失初意如有御史查得专备河工不无少裨中间设法处分尚多良策顾其人何如耳其便三也东南水利以江湖为巨区其有坍涨不一要在随宜修治今官豪富室每遇涨滩輙图承佃甚者割江湖之界限兴筑隄岸垦成坵畆名曰荡田报官给帖遂为已产报者什一漏者什伍陞科甚微获利甚厚妨壊水利恒必繇之如有御史厘刷则人情知所畏忌可以杜絶将来其佃成熟田果于水利或无大碍亦当酌其年之逺近利之厚薄量纳官价以充开河之费诚为一举两得其便四也东南自倭患以来加派兵饷每府动逾万讣臣窃计海上之警将来或未可知目前数年保无大患水陆官兵坐糜廪食当事者惩鉴往辙讳言汰兵以有用之财悉置之无用之地独不可通融一处乎臣每思农隙之时正非风汛之候也如将官兵月粮裁省三四月移为河工项下支用于海防未为有妨且今所募兵夫率多市井无頼如以解散不便即用以充开河夫役亦无不可古人寓兵于农原非二事矧行师之际挑堑掘濠亦兵夫责也乗其闲而用之不愈于偷安游食而坐销壮气乎此在巡抚所不敢言而惟御史得以酌议题请其便五也夫国家北有劲敌南有岛夷添设官员加添兵食无少吝惜以倭虏有荼毒之惨也今东南水利积废田地抛荒征科之急追呼逮系小民流离失所其害甚于倭虏然无荼毒之形故当事者姑置之耳此犹人身虽未见流毒之患而元气日索扁鹊仓公将望而惊走矣臣又以今日漕河之事言之黄河之害原非一日亦以积废因循致成溃决今特遣重臣不惜浩费以事闗运道乃南北命脉上厪皇上之忧故也今东南之患不啻漕河顾民间隠忧无繇上逹耳臣食禄公朝尸素已久小民所不敢言者臣知而不言为罪大矣故寜言而不用不敢避而不言所以焉陈于君父之前也如防俯采敇下工部会同都察院议将东南水利专设御史一员或虑添官之扰就于南京监察御史内将巡江巡仓屯田三差议并其一而以一员专督水利掌院都御史抡选资望深重才识练逹者敇书印信特重其事权往来苏松常镇专一提督水利其差必以三年为期果有劳绩懋着不次陞擢京堂以激励人心将见数年之后水利日兴旱涝无患穑事丰而百姓日殷赋税充而逋欠日清矣
　　工部覆奏【附】
　　工部尚书等官雷礼等覆看得叅政凌云翼奏要将南京巡江巡仓屯田御史归并一员提督苏松等处水利一节为照东南财赋全资水利今查苏松等府虽原设有水利专官皆不尽心本职营求别差以致旱涝无备前后诸臣建议非不剀切而督责无人徒为文具委宜专设宪臣重其事权及时修举但巡江巡仓屯田御史各有职务似难归并惟巡盐御史原兼管河道可以责成合候命下本部备行翰林院撰敇一道仍咨都察院差人赍付彼处巡盐御史督率该管水利司道及各府州县掌印水利等官带同塘长人等躬亲相度如一圩之中塘防沟池不烦多费者即令得业之家量田多寡出人修筑疏濬其江浦之当开当塞闸坝之当修当废果系工力浩大量动淘河夫银以充其用如再不敷即便会同抚按从长计处彼处抚按亦要悉心逺计务求共济不得因有专敇遂致推诿若势豪之家侵塞水利者责令改正如有抗违阻挠指名叅奏每年终将缘繇造册奏缴复命之日照例举劾以昭劝惩
　　海瑞请濬吴淞江疏【隆庆三年上】
　　钦差总理粮储提督军务兼巡抚应天等府地方都察院右佥都御史臣海瑞谨题为凶灾可悯水利宜兴恳乞圣明立赐裁决以救亿万生灵事该臣奉命巡抚江南正値饥荒臣寤寐不寜延见乡绅父老推求其故并思目前捄饥之防咸云苏松等府竝为泽国天目诸山之水滙于太湖而吴淞江尽泄太湖之水繇黄浦入海近年以来水利官旷职不修抚按亦不留心潮泥日积填淤本江无所泄防太湖因之奔涌处处农田受灾歳稼不登唯有坐稿欲图永利必濬吴淞江夫吴淞江一水既为国计所需民生攸赖修之举之其可一日缓耶臣于旧歳十二月巡歴上海县亲行相视旋委上海县知县张嵿率领沿江住居父老按行故道量得淤塞当濬地长该一万四千三百三十七丈二尺原江面濶三十丈今议开十五丈计该用工银七万六千一百二两二钱九分今二麦未布方春正月米每石价银已八钱五分矣饥民动以千百告求赈济臣仿宋臣范仲淹守杭故事计将节年导河夫银及臣本衙门赃罚银两各仓储米谷幷溧阳县乡官太仆寺少卿史际义出赈济谷二万石率此告济饥民按工给与银谷于今正月初三日按江故道兴工挑濬委松江府同知黄成乐督率上海县知县张嵿嘉定县知县邵一本分理兴工于中兼行赈济十万饥民稍稍安辑矣但工程浩大银两不敷饥馑频仍变故叵测官储民积计至二月间尽矣江南四面皆荒湖广江西虽有收成府县又执行闭籴无从取米伏望皇上轸念民饥当恤吴淞江水道国计所闗敇下该部酌议量留苏松常三府漕粮二十万石准照前防银数改折凡应天等十一府州县库贮不拘各院道衙门项下无碍赃罚银两聴臣调用浙江杭嘉湖三府与苏松常三府共此太湖之水吴淞江开则六府均防其利塞则六府同受其害其库藏银亦如应天等府一例容臣移会浙江抚臣取用彼处饥民亦聴河工就食吴淞借饥民之力而故道可通民借银米之需而荒歉有济一事两利地方不胜幸甚
　　海瑞请濬白茆港疏【隆庆三年上】
　　钦差总理粮储提督军务兼巡抚应天等府地方都察院右佥都御史臣海瑞谨题为再疏白茆兼行赈济事臣开浚吴淞已题请外随又巡歴常熟县据士民纷纷陈告白茆港虽经隆庆二年开挑止通一线之路以故三年水患不能流泄全吴北境一带地面均受其害常熟去吴淞江尚三百里饥民赴工仅有一二若于兴工兼行赈济一举两利当开白茆臣即亲行相视丈验濶者不过四丈水深不过四尺狭者不及二丈水深不及三尺果然浅狭攷今三吴入海之道南止吴淞江北止白茆港中止刘家河三道而已刘家河幸通逹无滞若止开吴淞而不开白茆难免水患臣又酌计先经题请吴淞江工银犹有余剰吴淞江河工二月望后可毕青黄不接饥民无处趂食势必官发银米赈济臣思与其空行济饥不若仍照吴淞江事例便举畚锸饥民既得就食河道开通今秋成熟有望臣乃檄署县事常州府通判姜国华丈量约长该五千七丈七尺因旧河道广狭浅深不一通融牵搭计该用人夫一百六十四万九千五百三十六工计该用工银四万一千二百三十八两四钱悉照吴淞江例不取民不损官并给仓库之积儗于春仲兴工伏望皇上轸念饥民当赈水利当兴特命工部覆议施行地方幸甚
　　海瑞请补河工钱粮疏【隆庆三年上】
