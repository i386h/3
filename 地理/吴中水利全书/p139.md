<!-- { "loadSidebar": true } -->
　　水生于天行乎地而假人以治治无所用于私私则凿物失其理而乱吾更以乱加之是益其乱也惟知及之而以仁守之勇成之则虽不必创作其绩有以相时圣后而配古圣臣以康黎民何也得其理故也孔子称舜禹之有天下也不与而无爲观舜命禹禹尽沟洫力至胼胝八年若是谓无爲不与者耶爲不爲咸以理理爲而爲虽甚劳烦焉犹无爲也天下之水十五在江南去禹逾三千年而三江失入震泽不定昔之议治者纷若聚讼繇范文正苏文忠迨二郏单任等言人人殊至就其理而理之狭者广之高者下之塞者通之不能异也则今日循故理成新功不以钜微古今而间然爲之者其舜禹之事欤太仓州北数十里有塘曰湖川延袤九万七千一百尺西分源于太湖歴娄江而下入巴城湖新塘以来滙东连小塘子中贯石婆港以达刘家河海潮西突巴城东注清浊交啮又刘家潮之纬州而西出者繇盐铁塘及湖川而定东北繇七子港而花浦而杨林塘潮之来亦及湖川而尼当地与时之防浑沙迎合淀壅淀洿可立而待傍田借沃泄者频病之天顺间民沈定奏可下郡县濬治时治塘面广二百四十尺底半之隄深十有二尺辅隄之广杀二尺潮归支川傍田以利迨今乆且复淤东至堽身十里余塘成夷壤草荄糺盘小汛絶滴西至金鸡河口亦仅沮洳民吴纪复奏可下郡县濬治郡县以役寡工薄稍疏陿中才如沟无几辄已涨平佃渉兼病岁庚申民吴贤等乃牒陈于今巡抚都御史彭公礼提督浙西水利郎中傅公潮乞裁治活赤民二公曰俞属之治农府判陈君暐率州判黄君谱往相度得其理乃鸠州万有五千夫昆山千二百夫挑抉涂泥导诱线路畚锸任扉云聚蚁运二公躬往视之初塘身既辟而两岸相去直与下等彭公曰是不然岸溃且复合塘之塞耳乃命削其亷隅俾夷而固啓役于冬十二月上旬讫事于明年春三月十三日凡濬自徐昌桥至于金鸡之口八万五千一百尺入昆山西段又六千尺靣广一百尺底四十四尺深九尺尤以民造新州积劳日给导河官银糜三千二百五十两有竒于是水道流利而田野辟舟楫便租赋复上下頼之彭公命允明记其事允明民于郡郡大利病固无越水事窃尝研究今昔诸贤绪论愧愚暗无获然妄谓理之一言贯万有亘宇宙弗可易者有物于此失其理而乱无必更张复之而还治兹塘是也假令舜禹复起其于是能舍濬瀹而他爲乎大哉二公知及仁守而勇成之五行既陈六府惟修有以相后皇补天地葢有根柢所在在独持一理以宰割百度故不以钜微循而不凿有爲而若无爲若禹之于虞也奚其异于乎劝今规来永古作者之泽以信吾民之刓镂固小子幸愿且承命也不敢辞谨用铺勒昭烈俾职于后者时消息以斯理将万世是頼是役也承引而提挈者知府曹公凤知州李侯端董涖于成者陈君专职之力及黄君也桑悦太仓州重濬湖川塘题名记【治十二年】
　　湖川塘横亘于州其尾少接昆山县漉润数十里岁乆滞壅洼者沮洳萃杪平原有司被防欲濬因循功钜弗果提督浙西水利工部郎中傅公按视之召所属谕之曰水利民之命脉昔西门豹爲邺令凿十二陂以利民时称贤大夫司马迁纪之以传不朽全州之力津以大邑顾慊邺邪棘凿允宜令下荷锸如云庶民子来工兴之中巡抚都御史彭公亲履眺相示以劝惩工讫已命乡进士祝君允明记其颠末矣公轸成功孔艰书告悦曰礼云后稷之爲烈也岂一手一足之力哉塘濬何所归凡百执事效劳已乆先生当爲之暴白以劝来者悦闻老子云数其车无全车以车分数之曰辐曰轮曰轸曰益之属不可枚举合而言之曰车而已总名彰则诸名隐理之必然者也今公总名已获乃不自居而欲分数辐等其德之厚爲何如耶是役之兴知府曹公凤纲维有度翼以竟事治农通判陈侯暐身致于河疲病忘息栉沐风雨肤功告成州判黄君谱昆山县丞杨君孟竒分董工役勤勚惟均知州李侯端暨昆山知县徐君聪系念筹画算金廪夫州判龚君诏吏目施防给散以公巡检孙雄奔走镌隋弗懈皆可数之以诏无极其叅事义官粮塘耆老不能悉数宜拔其尤者书其姓名于碑阴众议河所繇濬公实不得辞其总名
　　陈琦浒墅永通渠记【治十二年】
　　吴郡去城西北三舍许有名镇曰浒墅滨临漕河舟航所聚商贾所通驿使交驰纷纭填溢殆无虚时自永乐间通漕以来至景泰间朝廷设闗津以征商税每岁必命地官之亷勤干济者涖焉涖于是操拘纵之柄而时其啓闭遇夜则钥之以防私渡其法舟之广狭徴赋之多寡按季而输之民部其资国用也广矣然皆视公署犹传舍以积敛爲功绩事裁损于利者咸莫之爲治十二年己未今地官员外郎頼公奉命以来凡百究心一以寛仁爲本如商之竹木过此者则曰此工曹已税矣不可爲之重征也听其径行仍谓往来小航容无斗斛例不纳税者且与商贾舟鳞次放行其间岂无婚丧延医诊援危疾而时刻不可逾者能不苦于稽滞乎爰谋爰度乃即闗辖之防命工凿小渠以石固垒其修若干丈广六尺余仅容刀舟之度一时之农工渔樵婚丧之人行旅裹粮之辈晨夕往来无复艰阻于是人心欣跃感戴公德之至闗之父老相率踵予告曰頼公建此万世永利良恐岁乆缮治不继日就堙汨则爲民病犹前日愿得一言以纪诸石庶使后之继至者有所考见以相承于勿替乎予谓世有古今人心无古今頼公忠以奉国仁以惠民秉彝之理人心所同后之君子同寅协恭赞相辅翼増所未备也必矣又奚爲虑哉且公之伟绩诚不止此观其堂庑惟新窗户疏达外建屏墙増补石岸财出于官民不知费葢公亷以济敏公以施仁故商不滥徴而课额自足津无苛留而渡有防径夤縁射利者无所投其隙倚法爲奸者无所施其计乌乎是可以防政矣异时秉国之钧均国之惠即此心之充拓耳又奚庸言因记其渠也而牵聮书之公名先字伯啓闽之汀州人繇进士任今官云
　　杨循吉三吴治水碑记【治十三年】
　　大明啓运光造区夏列圣相承莫不则效古皇崇重稼穑之事是致黎民勤耕咸饱以嬉亦以臣工弼相之有人故水土用又而岁功成焉葢我国家兼包四海迈唐虞以爲域厥今江南数郡虽藐列版图然高皇帝定鼎金陵实用以爲三辅则当时沟洫之法亦详也已逮至太宗皇帝而经画益周时则有夏周二公继理兹土克用濬防以増太平之业非无所繇然也皇上统御元元隆继述之道仁孝恭俭思念农作东南之在圣葢自籍田以来朝夕罔懈粤治纪元之七年给事中叶绅病水之弗利具列以闻即用其议特命工部侍郎今尚书徐公贯以右副都御史来视修治之役则又诏今刑部侍郎前巡抚何公鉴同其事而得领属官一人治文书任至重也葢昔神禹治水扬州以震泽爲大今三江虽具输防无所则啮田漫禾民馁繇焉公用是以德意谕郡县发疏凿之士十二万俾行即工则判泽支爲三道而以常导北流苏导中流松导南流授界分程显示所宜环千有余里扶畚挥锸一日并作搔爬不通号令风行而所谓白茆塘者爲之尤力大槩取推荡令滔滔而已越明年二月功成公有粒食生民之劳整御大众之畧动而不哗既成弗怨政寛而有制绩速而能坚肃亮惠和彰乎远迩皇上嘉褒入朝拜工部尚书又奏以分司专治水事而荐前主事姚君文灏领其职后三年新喻傅君潮以郎中至祗承惟谨益取遗防而广之于是茂绩有加而田间父老始相与诣君具言昔之纪载简畧与兴作弗称愿重刻石播盛美乃述斯颂达羣情而使着焉其词曰若稽古初耒耜未兴人攫鸟兽以食居罔攸宁延及陶唐洪水汤汤以勤夏王手足胼胝厥害既攘稷乃播百谷民用阜康然则天立民命莫大于农水土弗率亦罔有成功考本究始耕鏄在后疏凿在先明明无逸实着于篇故以天子居九重克念田野俾作于东兹惟艰乎哉惟我皇上龙飞御宇建元戊申瑞协太祖四海一心同奉真主天纵元圣威德具溥兆庶乐戴懽忻鼓舞惟帝心干干图兹万邦爰悯于南之水式思导江诞发大命册用司空夫明后在上则下多股肱而世将建乎非常之事必有贤臣翼其成以我公肃奉明诏来南经营驷牡是乗扬扬斾旌巡彼阡陌周览川泽孰源孰流若通若塞乃起徒众大致乎厥役众来不已公曰宜止三月爲期毋或病尔尔田尔利圣皇戴于懐庶民闻公观相盈涯积土成山拔涛如雷弥弥洋洋胍理无乖皇有明德惟公布之大功亟就声色不施昔民苦耕之匪易戚于漂流今者来归莫匪良畴一畆三石惟水去有沟禾斯有秋衎衎妇子不复聚忧架庐筑垣亦买其牛笑语欣欣达于四州拥车引防视公出游懿我徐公胡德之优胡作之劳匪夏伊周穰穰甫田犬不夜嘷呜呼休哉葢劳罔不逸而勚罔不报公进六卿宠光有耀明良逢兮世雍熙江南稔兮岁无灾圣明兮万夀黎民兮不饥统八埏兮咸乐奚可美兮惟兹顾一代之伟绩亦巍乎卓矣是故敢陈于颂诗
　　王鏊五湖记【正德二年】
　　吴郡之西南有巨浸焉广三万六千顷中有山七十二襟带三州东南诸水皆归焉其最大者二一自宁国建康等处入溧阳迤至长塘并润州金坛延陵丹阳诸水防于宜兴以入一自宣歙天目诸山下杭之临安余杭湖之安吉武康长兴以入而皆繇吴江分流以入海一名震泽书所谓震泽底定是也一名具区周礼职方扬州之薮曰具区山海经浮玉之山北望具区是也一名笠泽左传越伐吴吴子御之笠泽是也一名五湖范蠡乘舟出五湖口太史公登姑苏望五湖是也五湖者张勃吴录云周行五百里故名虞仲翔云太湖东通长洲松江南通乌程霅溪西通宜兴荆溪北通晋陵滆湖东连嘉兴韭溪水凡五道故谓之五湖陆鲁望曰太湖上禀咸池五车之气故一水五名然今湖中亦自有五湖曰菱湖莫湖游湖贡湖胥湖莫厘之东周三十余里曰菱湖其西北周五十里曰莫湖长山之东周五十里曰游湖沿无锡老岸周一百九十里曰贡湖胥山之西南周六十里曰胥湖五湖之外又有三小湖夫椒山东曰梅梁湖杜圻之西鱼查之东曰金鼎湖林屋之东曰东臯里湖而吴人称语则惟曰太湖云
　　刘天和建昌圩闸记【正德十年】
　　金坛西北有圩曰建昌其上流全受茅山丁角长山诸水每夏秋霖潦则水泛滥而下乃环圩筑土爲堤以御之周八十余里分诸水爲二南北环堤而流以入于运河圩之内皆平壤以畆计者近十万土杂沙泥宜麰麦所入利与秋谷等中爲天荒荡溪流旁达积水以备旱畆与田称旧于圩南置闸以司蓄泄顾近上流水易冲啮且地高水去不疾成化间乃移置圩东下流潭头然闸高则水积不去田之下者易没下则水去不留田之高者易旱有难以两遂者以故随葺随圯岁乆莫治也正德岁乙亥十月余循行田野偶至此而得其故乃进圩民之长者而问焉曰圩田高者十之八下者十之二尔闸南北各二里许则田之最下者就观之水没不盈尺而闸底之水尚三尺许乃稔于众曰使水缩尺许则田之下者尽露矣矧可利于寡而不利于众哉然则闸视旧宜高而广众乃欣然合辞以应曰唯唯于是鸠工计材委圩民之能者分治其事峙桩木累坚珉傍各爲二翼以杀水势上甓石爲桥以通往来越丙子春正凡四月而告成闸制广狭高下蓄泄之禁与治闸者姓名备列于碑阴
　　刘天和都圩垾闸记【正德十一年】
