<!-- { "loadSidebar": true } -->
　　国家财赋重于东南水利所以出乎财赋而隄岸所以障乎水利水得其利则生齿以养百用自充而政化可行禹贡圣人开田赋必极夫疏河导江之功而敷声教讫于四海其经世之意见矣苏天下大郡常熟又苏之大县也地处下游古号泽国赵段一圩尤其最下隄创宋元间乆而尽圮无复存者湖田悉爲巨浸岁屡不秋逋租者日以就困民空其居以徙有司艰于理成化乙未春民告于县县上其状于廵抚都宪毕公亨巡按御史戴公缙佥爲民忧乃调度所征之材以昌其邑而谋于治水佥宪吴公防曰受朝廷特命之严寄吴越民事之重纲纪振肃系焉尚可隳怠乎授其机宜于郡判何君唐何君曰专农桑以牧民民瘼未瘳岂善牧者哉遂责成于县尹兰君玉君属父老以谕意或曰计一方之所利不能偿其所费乗百年之埀绪未可必以成功君曰图之不见者其谋远忘小利者其效大众皆感悟于是财获于官力借于民抑聚敛也伐石于山运土于陆因地利也量田授役获利者倍出其工隣壤者半焉均徭役较人力多寡以爲寻尺验土筑虚实以稽勤惰课章程也隄之袤延亘数里丈一千有竒用木爲橛橛之内编以竹甃石爲址而高与土等上广八尺而下加三之一固基本也隄之形逶迤若环带然其外则种以崔苇茭芦杀水势也又惧其塞之难而溃之易豫爲设备永乆也木以万计竹倍差于木石以舟计及二千艘钱谷之需累钜万有竒工役则五万三千有竒用虽伙而民不见扰也始工于是岁二月廿六日乙巳告成于三月廿九日丙子功之成何其速哉于是沮洳之乡变爲禾稼流徙之民相续而还岁已登而赋无愆期泽之及何其溥耶夫治水必始下流赵段之水既治则众流不劳而治治之施又何其知所先务耶嗟夫善治水者必得夫治民之道善养民者必頼夫治水之功君子建水利以阜乎民犹得民心以治乎水水濬其源而防其流则利丰民顺其性而防其情则俗美爲政之道端在是矣使后有继今而作者恒如今之继乎古水利源源而不竭则国家亿万年享贡赋之供而民亦亿万年渐河渠之利矣诸公之清德与是水想悠乆而有光焉是宜民乐之不已而形诸歌歌曰隄之未筑田混于湖居者以徙赋者以逋隄之既筑湖润于田徙者以还逋者有年噫嘻长隄屹乎天作伊谁之功台宪民牧田稼芃芃湖水溶溶百千万祀泽流无穷
　　祝灏苏州府新建水利分司记【成化十七年】
　　苏地名本吴国秦改爲郡歴代建置沿革不一入熙朝爲畿内大府葢其地方千里统辖七县东衘巨浸西挟具区北枕大江南界浙水山川城郭聮络分布舟航辐辏民物阜殷户口田粮甲于天下国用倚爲根本四方頼之以济实东南都防也然在江湖之间厥田下下厥土涂泥百谷之全资农力而农之首务在于固隄防谨疏溶以备蓄泄则水之于田爲利而不爲害虽遇天时欠顺旱涝相仍而农之耕溉自如无妨稼穑力不劳而岁常登所谓有备无患也然亦在乎司农于长民者法制禁令之严劝课提撕之至庶克有济异时上无专任下无法守凡遇灾伤缓急无备加以乡豪武断里悍凭陵横敛苛征侵渔掊尅疲农告病逋负流亡积沴成灾莫之救药坐是沦胥葢亦乆矣成化辛卯秋九月两浙海盐上海诸处风大作潮水涌涨垫溺居民畜产不可胜计时巡抚都御史滕公深以是方水利无官专理驰驿奏请上命简拔廷臣任之于是当轴以内台监察御史吴公应诏陞浙江按察司佥事专管苏松常镇杭嘉湖七府卫所地方河道水利特赐玺书以行公既莅止按部相宜复自建议得请于上府县亦各设官一员分理听公提督可谓事之重而任之颛矣先是苏郡原无衙门公每按临靡有定止郡守刘公曰是闗治体不可缺也乃集僚属择吉地于治之西高明敞营建攸宜于是聚材鸠工卜日就事前盖重门中建防宇后作寝室贯以穿堂翼以旁舍下至庖湢器用纎悉毕具又因取土凿池引流种树结亭于中以休燕息凡房屋以间计者若干垣墙以度计者若干防模整饬体势崇严乃表其额曰水利分司以奉玺书停宪节足以耸具瞻而临众庶革因循而新号令名实称矣经始于成化十一年之春落成于是年之冬上不烦而下无扰吴公嘉之佥谓不可无述以诏后来适余养息丘园固请执笔切惟王政所重莫先民食而仓出于农农资于水水得其用利莫大焉诚在治理之人何如耳葢得其人则兴非其人则壊所以朝廷慎择良才授以宪职所在兵民悉受约束而凡纲维调度举措劝惩皆得便宜从事良法美意至矣维公练达老成亷能周慎宜于厥职舆论攸归无庸置喙然而开先继后去代交承理皆当备载是用直书备录勒之贞石使知是司之建创自公始而来者得有考据于踵美扬休嘉惠斯邦永永无替庶不负上之委任与三公建立之意滕公名昭字自明汝州人吴公名防字廷玉丰润人刘公名瑀字汝器蠡县人皆生出贤科职风宪而膺重寄于斯云
　　尹直宜兴县开凿后袁河碑记【成化二十年】
　　宜兴邑之西有巨浸曰九渺弥逾舍许邑之山亭八乡泊邻邑溧阳所属水道所必繇公私商旅之舟浮乱沿泝卒值风涛覆溺漂溃乃成化癸卯夏袁侯道以名进士再调来尹顾西九之南有古鹤鹳溇积淤成陆其东复有小河达县城南惟中隔涧北土干两村仅十里耳侯曰苟辟此成河上泝洴浰淹下达小河将不知西九之害乎遂具图白之上官即计徒庸辨高下其最下而易濬若鹤鹳溇者人一尺有五寸南华淹者人一尺稍高而难凿若涧北村者人五寸土干村者人七寸凡役夫二万五千爲河长一千五百四十余丈广爲尺二十深视广仅二之一两岸各广十尺复搆二十六桥于河上以通阻絶而小流小河亦疏濬之其开毁官民田百八十畆有竒皆公偿其值而别均其税自始事至讫工甫匝月而河成遐迩永頼颂声载道咸曰汉袁玘令兹邑常搆长桥以利渉千载之后乃复有今若侯姓与玘同因命之曰后袁河云
　　钱福上海县捍水隄记【治六年】
　　吴故多水患而近时尤数且甚皇上宵旰兢惕时鄞进士董君钥出尹上海进父老诹便宜得防曰邑分东西乡高下逈絶东抵海障类高亢患旱利于濬西跨五湖钟震泽下流类卑洼患潦利于防故尝有濬防之令矣役弗钧而力偷防弗定而文玩患自若也夫濬则择其人严其戒而已而防爲艰请以民之义而力赡者督其役且令履畆计防程其工而分督之地濶而防远者多爲畛以拒漫延使食其地者各效力而无劳于官役于官者官食之而食之所出处之以权于廪藏无损也又曰农罔获冬愈隙矣毋俟春溢弗及也且因而食之有助敛不给之义焉白巡抚何公鉴详授以区画之方埤阙之计劝惩之典而听其行且令曰凡吏吴者式是防浙臬佥事雷公旃亦伟而许之君于是躬率水利县丞冯经相利庀材如其防筑之应期而成袤延百余里其崇视凶岁漫迹加尺者三其广加崇尺者三其侧植杨挿茭以防之其障而筑之也折竹织芦而匝之以干其材悉出于官凡夺田益隄而妨于艺者官计其地而均其赋既而有以水患闻者上乃命工部侍郎徐公贯率其属主事祝君萃大举濬防于是何公以下至于董君皆与之君子谓是役也先国之谋而上合焉预民之患而下乐焉创于一邑而四国则焉成于羣议而若出一人焉惟患是捍而饥则赈焉不可泯也乃碑于其地杨循吉白茆疏渠长洲县义官题名记【治六七两年长洲县佥夫往役于常熟县白茆塘】
　　具区之水东北折而入海则必宿于长洲而后得达故是邑大抵皆水也夫水受焉而有归乃不爲灾是以当治最急然繇是抵海越邻尚百里不流不导无所于壑则不独治以自利亦明矣治之二年天子以进士邢侯缨来抚兹人先是三吴水歴治且八十载防壊渠塞荒以岁继侯汲汲输赈补救百方民幸免于转徙而终以爲非远图每欲大决一邑之水而东之顾境有画焉不可也七年侍郎徐公贯以上命至大发列郡之士尽去水害而以白茅塘爲之首塘在常熟受长洲诸湖而达于海兹所谓下流之当治者也治则均利而迩其土者尤甚于是邢侯任其事加力妙选义官之有材谞者得某等三十七人畀之人二万使分作焉明年二月功成自芝塘至于庙湾积沙尽决迅流飞疾繇蔽者观之则役不在境苦驱氓以他救而不知白茆通则长洲先被其利固侯素议然也凡侯于是役慨焉爲诸邑先竟能假隣以自济因众而有功然则其于理水与人咸哲而善其道者欤及其成也则又曰吾无勲诸人焉尔茍不以一名永其传则栉风沐雨之劳旋踵不闻后不可使也于是以具石请噫是真循良美意不可辞乃文其畧而人人列焉
　　杨循吉支塘疏渠吴县义官题名记【治六七两年吴县佥夫往役于常熟县支塘】
　　江之南比岁大水稼用弗登民饥谷翔公私告竭有献谋于朝者曰三吴之饶其惟外府而以钜海爲壑水不克下乃灾于农请决之便语闻皇帝以爲然于是以工部侍郎徐公贯兼都御史治其事既至籍丁壮十二万人将尽导具区之流注诸东储粮授界经始有期图用古役法以伍什百千长其人顾吏少不可以署无所属佥曰民有以义显而仕服者亦吏也凡其人多故家子有恒心用之庶其济乎从之郡以下邑徴用厥良惟时吾吴实将发万五千人以往长之者当用二十八人县大夫邝侯璠乃汰衰升壮斥愚进敏简拔登数俾行视役分地得常熟之芝塘用能协力谐志无懈晨夕督促提调咸中程度以治八年二月功成侯乃建防斾列金鼓躬迓于郭外宴享有序百瘁咸泽初役之兴惮往者众既而多以疾祈中辍侯一折以大谊不听且约列名于石以爲旌至是惟言之图践请于都台许焉而予受命当书夫是役也除沴召丰光复禹绩功利博大实圣朝之盛事天下莫不手额爲生人庆顾得预力其间而独非荣欤虽然匪载则后罔闻是犹无遭也而侯于此乃能敦信崇让以彰下之劳遂使一时骏奔之士得以垂声邑中永永无极葢一举而三美咸具其树立宏远抑可因是而知其大畧焉侯癸丑进士任丘人至之半载威惠大行诚贤牧也
　　吴瑞昆山县重濬至和塘记【治九年】
