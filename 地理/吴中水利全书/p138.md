<!-- { "loadSidebar": true } -->
　　昆之至和塘肇宋至和初郡守吕公居简爲之在当时有五利之説歴年弥乆而利物之功益倍近岁潮汐壅于轻舟辄胶邑城东西数十里爲尤甚尝考禹贡三江既入震泽底定今三江故迹大非昔比不借故川旧渎分杀其势则震东倾西溃决四出吴民受患乌有巳时况其道繇郡城南下折入东北东北故道惟白茆七浦与兹至和分爲三支名入海要道白茆往岁不通朝廷尝遣大臣爲疏濬之説者谓其功用与三江等而至和浅涸如故值姚公文灏以工部主事奉敕治水吴中顾兹当濬遂命府判陈侯暐知县张侯即日召工计度东堰新洋江口西至九里桥爲丈凡若干爲工凡若干深一丈濶比于深十倍中作水线制其高卑工则计日受直费钱凡若干悉出公奏请民徭余储自治十年十二月三日兴役至廿又六日而毕先是阴雨弥月众以冻冱爲忧及即事晴暖倍常风雪不作畚锸克施群情欢洽张侯以公成绩徴予记示久远昔眉山苏氏论吴中水患不咎诸天而惟咎人事之不修葢天时之变虽若有数頼人谋而胜之十常七八彼有不叅以人一惟委之于天是不究本之论也古之圣人赞化育参天地未有不本于人事者若唐虞置虞官益掌山泽周礼以中士爲川师我国家川泽之任则领于冬官大司空今圣天子尤拳拳东南水利乃者从臣下之请特遣郎官往治其任公繇慎选而来至则延访鸿硕讲求源委荒陬僻薮躬自渉歴未尝以耳目寄人谨其封防俾不得以妨农稼决其壅蔽而不逆其所取繇是迂谈凿论举不足以夺其所见之真矣兹于至和一支闗系重大虽劳众费财有所不计其知要哉而陈张二侯复能一心同德竭力从事鸠工散则杜絶侵蠧实惠及民民忘其劳故能化梗爲通去害爲利不出旬月而事功成集皆可书也后之继公者当时加濬治绍公休绩岂惟兹水永永有頼亦因得以仰窥皇上叅赞之化益宏远而无穷焉公又近治七浦功亦就绪以其事聮三支并书之姚公字秀夫江右人繇甲科进士陈侯字耀卿河南人繇乡进士张侯字宗献其地同于陈侯而甲科则与姚公同也
　　姚文灏重濬七鸦浦记【治十年】
　　东吴泄水之大道三江之外苏有三十六浦松有八滙常有运河十四渎然自海塘作于东南而东江以塞松江以微水乃北折并于娄江而溢于七鸦白茅二浦故今之七鸦白茅在三十六浦爲最钜而要近日大司空徐公受命治水拳拳乎此者有以也然白茆海口涨沙爲梗以非人力之可爲变而通之宜别有其道惟是七鸦独无他妨且当阳城诸湖之冲而入海又径可恃以爲利也但其间亦颇爲村市居民所阨塞水性未遂余之有意于是也亦乆矣顾未有所储不忍驱无食之民以就役治九年乃请于上设导河夫于沿江既又议收其值随时募工十年始以斯询于通判陈暐常熟知县杨子器昆山知县张遂籍二县近浦之户得二万五千三百人疏自尤泾东至木樨湾凡五千五百九十丈可旬有五日而成计工受直实用夫银五千二百七十两上濶如旧而深倍之下辟直塘两厓市肆所侵其濶倍旧决放之日众流奔注而沙头围筑之处日以崩頽水益汹涌郡人欢传或有道予之绩者然不知三子之劳也葢陈以职专水事昼夜经理虽监司以他务督趣至被谴怒不爲去杨则旧治昆山素达水道之要害而张又果于疏导之事是以动顺而易成也成之日陈以纪述爲言予曰不足以烦作者乃自书其概如此云
　　袁褧曰治八年吴大水国计告乏少司徒徐公贯奉敕开濬白茆港水始有归继之者主政姚公文灏议筑沙湖隄用治河卷埽法而事协济迄今頼焉五十余年来水灾屡见大约二十年港浦堙塞水始潴积泛滥议者云必开白茆港七鸦浦数支而灾至稍可免然开濬之费浩繁殆难悦以使民乎正德初郡守林公廷防尝一濬之嘉靖初巡抚李公充嗣奉敕开府太仓又一濬今又将其期矣今歳之水时届沍寒不缩不涸岁歉已见意者开濬兹其时乎在掌国计者之所当急讲也嘉靖戊申腊日识
　　吴瑞昆山县重濬十河功绩记【治十一年】
　　昆故泽国也钟三江五湖之底其西纳东吐昼夜不息实借支川众渎有以分杀其势也苟疏瀹之失宜则潴积不流有入无出若盆盂既盈溃决泛滥祸延隣国匪直爲一邑之患而已昔之治水者往往致详于昆亦有以哉兹江右傅公潮以冬官郎中奉敕治水中吴公清材远识博学而能文其视太宗伯体斋先生爲伯兄世称大小傅先生云行县至昆视昆之支流虽聮络交错而整然不乱深叹前人经画之精以爲不如是则邑无宁岁矣然通则利淤则害其得失是非了然易辨将欲大修水土之利于昆而昆民方脱水患之余呻吟甫息生理未畅茍简目前惮于动作因集父老于庭反覆开谕民始晓然趋令乃饬有司经理财赋调役授地卜日而即事焉濬浦四曰大虞浦曰大石浦曰徐公浦曰顾浦濬泾五曰斗门泾曰罗庄泾曰尤泾曰横泾曰黄昌泾濬塘一曰至和塘其深濶丈尺视旧加倍复崇其隄防以絶旁啮工给以直不以官使故畚锸之兴欢声如雷共用夫若干万人钱若干万缗始事于治戊午十月歴己未庚申十二月而十功告成葢役止于农隙以最后毕工之日爲断也董其役者知县徐侯璁县丞杨侯孟竒而总之府判陈侯暐三君体悉公意程督固严而保爱之仁未尝不寓于其中公则单骑往来旌勤励惰提其宏纲罔有遗漏惟兹十河利博而害亦大故治之当最先其他川渎闗渉稍缓分命旁近协力拯济务俾通利若湖川塘地属太仓当昆下流距海宻迩昆尝爲其濬助故记亦见之公尤严盗河爲田之禁重其罚而悉夺其地还之官虽有请佃之説亦阁而不行矣三君以公成绩爲昆民百世永頼相与伐石徴予文爲记予尝读文正范公书有曰吴中水患昨开五湖泄去积水秋望可期是知治水要诀在河也复读文穆范公记文有曰昆当具区之委必使纵塘衡浦疏瀹四出然后民得而稼之又知濬涤爲治水急务也公于昆之十河独加详焉将无小大一惟濬涤爲务其亦二公之见欤治甫三载连三稔百姓自输恒赋外足以仰事而俯育室家相庆饱暖卒岁固天运之有常亦人谋有以胜之也即一邑而七郡可类推矣曩予亦尝承乏理北河事寻以病免葢北河以漕事爲重恒苦水之源不继治法尝先源而后委吴中以田事爲急惟虑水之委不泄治法尝先委而后源南北不同故疏治亦不能以皆同予偶执笔记公伟绩仰止丕休徒兴执鞭之叹若公者可谓不负圣天子付托之重者矣窃于简末附已见以爲欲知河事者告焉
　　倪岳常熟县许浦塘疏濬记【治十二年】
　　四明杨君子器以名进士来知县事孳孳治理事有病民者次第罢去惟是县治滨海其东北有许浦塘上接梅李塘防昆承诸湖水以达于海在宋元时尝立水军寨建爲钜镇我明更置巡检司以事防守歴岁兹乆海水冲坍至今海口以三十六里巡司三易其地浦爲潮沙所壅堙塞亦乆旱则潮汐弗通涝则沮洳弗泄民两病之君轸于中思力濬治以工钜弗穰未易事事适水部郎中新喻傅君曰防奉命来司水政遂命治农丞赵祥者董其役民用胥劝役者子来于是濬许浦之壅者濶十二丈深八尺长四千三百二十丈有竒分占工作稍食称事爲力易者人三尺爲力难者人一尺有竒工毕即释不计早暮不逾月告成凡役二万二千人有竒凿地之纡者十有二所除两崖积土以爲坦道植柳于两崖之上俾土不善崩以荫行者得旧石闸于双墩移置海口俾啓闭以时蓄泄有节旱涝无虞易置巡司于闸上用便巡逻复谓梅李实居上流水比不通舟行用阻仍以万二千余人濬之长六千一百三十丈有竒深濶减许浦十之二始濬许浦继濬梅李葢自城东门抵海口七十里有竒凡爲工三万三千有竒木石工之费仅二十缗有竒始工于治己未十一月讫工于庚申正月爲费省而成功速有如是哉邑人咸谓是浦之爲民病者几五十年矣一旦頼焉令尹之力民享其利者将无穷乃建亭凿石置诸闸上介邑庠生朱绅来请纪予惟朝廷张官置吏惟以爲民故闾阎之下呻吟病苦率于亲民者是頼而世之鋭者乐于速化既无意于爲民钝者安于无爲又无力于爲民是以民病日深莫可告语若今许浦之役其事最重大其费最浩穰使非杨君笃于爲民傅君乐于从善欲求是浦底绩不亦难乎孔子论政曰因民所利而利之择可劳而劳之杨君其庶几焉是用具书以告来者
　　吴寛长洲县兴筑沙湖隄记【治十二年】
　　周礼职方氏东南曰扬州其泽薮曰具区浸曰五湖今苏郡在古扬州境内而具区即太湖也又在今吴县境内独所谓五湖者莫考其迹然水所潴辄数千顷以湖名者不知有几岂即周礼之五湖耶或曰太湖中分爲五故名夫既曰具区不应复言五湖是必不然凡田之竝湖者既借灌溉之利而风波冲激田塍辄崩则有浸淫之苦至于舟楫往来固擅乗载之利然而风波猝兴港渚无避亦有覆溺之忧葢利害之相倚伏如此湖之在偏隅者不必论若距郡城东二十里曰沙湖凡太仓昆山嘉定崇明之人之所必经者其广袤各数十里横絶道上其北多腴田其中多舟楫人以爲患者尤甚旁有盗薮以行刼爲业客舟爲风波所阻集于岸下多不能免人益患之昔人欲筑隄以捍水者乆矣皆谓土石所施无所附丽其功难成遂置之乃治丙辰工部主事姚君文灏奉敕来督水利始白于巡抚右副都御史朱公瑄谓隄可筑公往视之亦曰可筑且曰是宜用卷埽法葢吾治河决时所已试者也谋既恊姚君乃专任其事先时君从工部侍郎徐公贯濬常熟江口获苇利之占于民者充公用及是遂頼其济一时夫卒尽力材用毕具功垂成而君移疾去矣今郎中傅君潮来代周行田野水利大兴他日行至沙湖叹曰是隄之功其可已乎至是巡抚爲左副都御史彭公礼复劝相之而隄竟以完告其濶爲丈三长爲丈三百六十隐然如城坚壮可乆而水势汪汪安流成渠人皆称便惟古土功之兴春秋谨之大抵因民之所利而利之则易爲功违之则难虽然又有难易焉孟子曰爲高必因丘陵爲下必因川泽葢言因其势者则易也故世之捍水者未有不因于土之势然非知乎水之性亦终于壊而已今夫沙湖爲隄既无所因可谓难矣顾其水湍悍特杀而抑之其漩洄演漾固无所滞此其所以竟成也彼梁作淮堰成而即壊惟障而塞之不知其性尔水利之不行日乆行则有利焉然能去其患则利在其中如是隄然葢耕者无浸淫之苦则安于田畆行者无覆溺之忧则乐于道路贾者无掠夺之恐则保其货财利何博于此是役也前守爲史侯简今爲曹侯凤皆经画其事者若通判陈暐知县刘珂邝璠县丞窦主簿喻秉则劳绩并着皆可书者于是傅君使来请文刻石予郡人也喜水患之能去且知君之才操与姚君并美无忝于上命也遂爲之记后之人尚谨视之以无隳其功云
　　祝允明太仓州重濬湖川塘记【治十二年】
