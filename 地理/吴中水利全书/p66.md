<!-- { "loadSidebar": true } -->
　　南京刑科给事中臣徐桓谨题为东南财力已困水患难必乞速简任兴发及时修濬以禆国计以厚民生事臣惟东南为国家财赋奥区水利为东南财赋源本不容一日不修濬者况水患叠仍民力已困今歳淫潦复未可必可泄泄然不亟为之图哉顷御史江有源请复专官修举水利荷皇上俞允勅该部着抚按官逐一相度从长计议业已见之行矣臣复何言顾臣所虑者非专官之难得人以充任为难非修举之难得财以经费为难惟简任有人则功可成惟兴发有财则事可济此足国裕民之至计所当亟议者也臣请得竟其説尝闻三吴古称泽国其西南翕受太湖阳城诸水形势尤卑而南北际海地多冈陇视西南特高高者其田尝苦旱卑者其田尝苦潦古人治之高下曲尽其制然大较惟疏淤障以决下流筑圩防以固隄防而已近来官无专任豪民肆梗以致故道堙塞水患叠仍去年七月间风潮淹溺尤甚苏松独当下流被害尤烈饥馑流离民不聊生荷皇上轸念恩赐蠲免复令郡县发粟赈贷徳意甚盛第饥民之困苦未苏公家之征催已急昨吴江士民相率而号诉于庭几激成变万一今歳雨旸少愆淫潦复作又将何以处之臣私忧过计惟急修水利庶足以弭患于将来也议者宜复专官设佥事似矣盖专官则职不分于功为易就佥事则体未尊于民为易亲或单车而循阡陌或扁舟而泛江湖广咨博访穷览逺讨以底平成之绩事无不甚便者但臣愚则谓设官之要惟在于得人修濬之宜惟先于足用人不得则所设皆具官也用不足则所议皆空谈也臣为今讣莫若简任贤能大发帑藏以修濬之为急尝考先朝屡命大臣经理吴中者前后不下数十人而其有功于水者则惟尚书夏原吉与巡抚侍郎周忱尔人才之难得可知也方今豪强日肆水道日湮淤者已占而田泽者已防而渔非得强力有才实心干济者其人不可也然当明盛之世正羣贤彚征之时岂无若人足以胜其任乎特患不能知耳伏望天语叮咛吏部博加采访不拘在内在外但得强力有才实心干济者即授以专勅俾之统辖江南专管水利委任而责成之庶经理不患于无人而水利可以次第修矣然修水利必需财用方今民穷财尽所在赤立而欲兴大役动大众以成所难成之功正所谓时诎举赢也欲取之公耶则库藏以近年织造摉括尽矣欲取之民耶则闾阎以累歳灾疲困极矣将欲坐视其湮塞而不为之濬耶臣恐告灾者歳复一歳议蠲者年复一年后将何所底止臣闻江南各郡别无钱粮堪借京师内帑亦无多余可发惟查南京戸部颇有积蓄十二年间尝为越河济工发一十万矣十五年间又为山陜籴米发二十万矣江南之民亦陛下赤子也江南之地财赋根源岂不尤重于越河尤切于山陜哉臣愿皇上照例特发二十万以修水利不足则令地方措处乃今日最急务也且计利害者必权轻重皇上亦何惜小费而不为吴民兴大利哉今诚预发二十万以修濬之使淫潦无虞田禾有获即国家无蠲赈之费闾里无输纳之艰其利当百倍之奚啻二十万已哉说者谓民穷兴作非时必且难之不知此正可以赈民饥也特恐赈之不得其道耳昔宋臣范仲淹以官粮募饥民全活者数十万今宜仿而行之募饥民之稍壮者应役日给米三升尽以官银籴米计口给散每日令有司造册查考不许冒破则官不徒费民不徒劳岂非一举而两利乎且闻淮安濬河者夫每之里甲之行役官多委之武弁委之省祭科敛需索无所不至怨声载道可为殷鍳今惟召募饥民给散官米则可絶此弊矣臣尝叨令吴中今又备员留省耳而目之不忍坐视其昏垫輙效一得之愚伏望皇上睿防将臣所奏亟议施行若夫相地土之高下酌工程之缓急议夫役之多寡是又抚按诸臣身亲经歴者之责非臣之愚所能臆度者也臣无任激切祈望之至
　　李涞奏报水利副使许应逵开濬功成疏【万厯十七年上】
　　钦差总理粮储提督军务兼巡抚应天等府地方都察院右佥都御史臣李涞谨奏为水利工程告完地方有赖谨据实奏报事案据苏松水利副使许应逵呈奉两院案验准戸工二部咨为江南水患不常乞复专官及时修治以奠民生以裨国计事该本部覆奉钦依专设水利官一员并动支南京帑银十万两专为修理水利之用该职于万厯十六年闰六月十八日到任先开吴淞江并七浦杨林等河用过银五万八千七百一两七钱五分四厘九毫八丝六忽已经册报奏缴存银四万一千二百九十八两二钱四分五厘一丝四忽今开濬各属榦河支河并修筑圩防石塘桥梁等处前银俱已支用讫造册至报前抚臣周继陞任啓行未经会奏案候在卷该臣接管会同巡按直监察御史陈惟芝看得三吴之至急者莫如水利缘其田赋之额每以十之五六输公家而借以资生不能强半故此利兴则公私并赖否则民既无以为生赋将何所自出乎以是令甲郡邑专设水利官各州县亦歳编导河夫银数百两以备捞浅之用此其重可知也先臣吕光洵巡按吴会时查覈水利凡河港共二千二百五十余处当其时除民间应濬者不计外即以应俟官濬之河仅一百七十余处及应筑坝闸四十余处已该工费银四十八万自光洵著论后湮塞量日有加矣故自顷巡抚都御史海瑞及水利御史林应训间一竭力濬治然亦未能徧为防通也嗣后则潮涨日淀河复浅塞以故台臣建议设官专理厥意良厚荷皇上俞允特设水利副使一员并发帑金十万为吴生民开导利之源惠至渥也今副使许应逵承命而至鋭意经理其濬吴淞江也既先其要于各州县支河也亦及其凡当濬吴淞时适遘客歳大旱人遂为濬此以致各处支河水咸趋之因益浅无捄于旱不知客歳之旱异灾也各省直无不以水竭告者也且亦自此旱年言耳脱若水潦则未有此之不疏而支河得速泄者故其先事焉者是光洵之见也不可后之役也已而吴淞既毕则以四万金发之各州县如盐铁中古千墩等处河浦竝行疏濬者其深与吴淞埓焉亦光洵之见也不容已之举也至于常镇等府导河夫银先是任民拖欠以致河港愈浅本官覈有司严征之而竝督其疏濬计今势虽难于骤徧而其修举者亦多矣除将开濬过江河港浦及支用过钱粮数目另册报外谨具奏闻
　　归子顾请疏治吴淞江疏【万厯四十年】
　　工科给事中臣归子顾谨题为江南灾伤洊臻民生日困国课寖绌恳乞圣明轸念地方受害之源亟兴三吴第一水利以足民裕国事臣窃查江南一隅歳赋半天下第供办出于农田农田资乎水利盖江南泽国以水为利亦以水为害而利害则全系吴淞江之通塞书曰三江既入震泽底定震泽即今之太湖其广三万六千顷纳受杭嘉湖宣歙应天苏松常镇等郡谿涧之水为三吴巨浸而三江则钱塘扬子吴淞江也自杭州筑长林堰而太湖东南之水不得入于钱塘自常州筑五堰而太湖西北之水不得入于扬子独吴淞一江当太湖下流泄诸郡之滙水以注海而今且久塞是以太湖有纳无吐平时常自满溢客水暴至即四向濆出渰败数郡饥馑频仍国家贡赋亦安所从出臣生长江南目击其故窃以为欲全活苍生以兴无穷之利令国计民生两便则舍濬涤吴淞江无防也攷宋时江面原阔九里可敌千浦故与钱塘扬子并称三江胜国之末水利旷修江流淤塞已失九里千浦之旧圣朝正统间巡抚周忱始立表江心设法开濬淤塞顿通嗣是天顺四年巡抚崔恭治七年侍郎徐贯嘉靖元年尚书李充嗣隆庆三年巡抚海瑞濬者凡五迄今四十余年废不讲矣皇上御极以来亦尝有建议开濬然用不得人求通反塞迩水旱相仍如万厯三十六七八等年大浸稽天三吴之民胥沦鱼鼈禾稼不登非以下流无从泄泻之故欤从此民困输将赋额日缩上供邉饷司农仰屋咨嗟茍不先去病根通其利源徒望生聚殷蕃贡赋盈额不可得已説者谓必宜修浚吴淞江循故道仿前迹探其源而析其委采于众而防于独大兴畚锸壅阏者疏瀹之覇占者清复之务使江身阔深水流驶迅滔滔入海他如塘浦支河交畅四逹股引灌溉旱暵无虞即遇霪霖亦有宣泻无复滔天漭地之患田得成熟何至额征歳亏动烦庙堂之虑臣又稽海瑞濬江六十余里所费官帑不过六七万金若能设处有方何爱六七万之费而不以开江南无穷之利且朝廷每年经理河道费颇不赀盖惧漕船飘损缺悮军食乃三吴正漕粮所自出而国与民兼利其吃紧祗在吴淞一江奈何聴其久湮不为蚤计束手坐困耶恳祈勅下该部酌议具覆移咨抚按查节行事例设处钱粮刻日兴工岂惟利泽地方实今经国急务臣伏疏可胜悚切仰望之至
　　薛贞请浚吴淞江疏【万厯四十二年上】
