<!-- { "loadSidebar": true } -->
　　三曰给散粮饩之规驱数万之众置诸江湖陂泽之间使胼手胝足劳苦有不可胜言者其工食可不均不继乎必须将应用钱粮攅聚一处择委廉能府佐一员掌之计河夫计夫给饷遵照先年开濬白茒事例每工给银二分五厘若凶年谷贵则每工给米一升给银二分使可足用其银米府佐给之丞簿等官丞簿等官给之千长千长分给百长百长零散各夫或五日或十日一次闗支每遇将散之日豫令丞簿等官各赴各掌收钱粮官处计夫数之多寡每夫长给闗防号票一张上开夫长某部下原管人夫若干逃亡疾病若干今查见在若干应该支工食银米若干领散各夫长执照临期凭票闗支闗支既讫又须丞簿等官监临各长随数分封以凭府佐不测秤验先期给与令可豫备薪米设有尅减挿和者严加究治计赃赔补其银每两须加耗三分米每石须加耗三升抵补亏折至扵犒劳下程酒肉鱼盐之类亦照白茆事例举行如是则人人沾惠无不均之叹时时足食无不继之忧矣
　　四曰督责考验之法恶劳好逸人之常情凡百小小兴作茍不为之经理则未有能坐享其成者矧大兴水利则工重役繁管辖难周偷惰影射之弊有所不免然则督责考验之法其可以不详且严哉故前人有谓有廉能不省视与无廉能同省视不赏罚与不省视同赏罚不继续与不赏罚同意正如此切照先年开濬吴淞江事例每夫一万名选委精强府佐一员为巡视官凡夫长所管夫役各令该管丞簿等官用千字文照数编号簿记每日辰时各夫长照依原分字号每十名用字一个如天一起至天十止写在面上巡视官至挨号排立以便查仍用水牌一面大书夫长姓名该管人夫若干共几字号竪立旗竿一根悬牌其上其旗色百长用蓝千长用黄上写各长姓名以便趋赴即工之日与民约信假如每方夫二名则以八日为限毎方夫四名则以四日为限积而上之皆如此限有逾限者则本夫重加鞭棰号令示众而百长千长上至丞簿等官亦皆与有责焉非大寒暑不休息非大风两不更期又须置立循环簿二扇纪其隂晴以稽作辍经始之时随所开河浅深树木为的工毕之日量河底濶狭用滚木一根以索挽之循河而徃稍有窒碍即加究治罚其再行开挑勿给工食决坝之后拔去的水复以鐡足木鹅浮于水面验其浅深其制大河深一丈二尺榦河深一丈枝河深八尺随流而下稍遇浅淤必即倾仆于是计其浅淤丈尺之数于百长千长名下追其工食而丞簿等官亦计赃以枉法论其有励精图效者夫长则劳以花红优其礼遇丞簿等官则加以旌奬陞其品秩则偷惰者无所容而励精者益劝矣大抵考验百夫在百长考验百长在千长考验千长在丞簿等官考验丞簿等官在府佐而守令则兼之也如此而水利不大兴吾未之信也
　　五曰催徴防计之条水利为三吴急务计费实兴修大端设使计费不足虽欲兴修得乎故召募不患无人给散不患无制所患者计费不足耳此催徴防计所以不可无法也尝考徃嵗兴修其出银之法皆临时取办艰难百端数年以前各州县尚有导河夫银后皆视为不急之务虽在官者亦为有司别项支销而导河夫不复雇募沿袭既乆卒使画一无法经制失宜是焉足以兴大事修大工也耶今须先事储财量财制役凡一应无碍钱粮贮积待用有司不得别项支销设有不足则当因时制宜明白开奏或取诸存留余米如周文襄国初旧额或折银觧运如嘉靖十年恩诏事例则耗赠所减亦当数十万矣此所谓经费也






　　吴中水利全书卷十五
<史部,地理类,河渠之属,吴中水利全书>
　　钦定四库全书
　　吴中水利全书卷十六　　眀　张国维　撰公移
　　万歴以后公移多泛滥不经今止采辑其闗切事要者以存证据
　　明
　　冯叔吉欵议开浚吴淞江滩详【万厯五年】
　　整饬苏松常镇兵备兼理粮储水利湖广提刑按察司按察使冯叔吉为苏松水利急难开濬恳恩处给钱粮并陈末议清查滩占田地以资工费事蒙钦差巡视下江専督水利监察御史林宪牌内开吴江县长桥吴家港一带工程见今兴事中间筑坝置土及开濬浅深广狭多不如法为此行道即便转行水利王同知并该县掌印官随机相度设法开筑修砌务期功垂永乆以利地方等因蒙此为照长桥上至吴家港下至厐山湖一带开濬事宜除上方筑坝戽水分叚委官督率等项已有成议见今查照遵奉举行及荡价行县严追无容别议外其运土堆置用石包砌等项事宜本道督令同知王事圣知县王一言亲诣相度酌议列款合无请乞详示备行该县查照遵行计开
　　一桥上三忠祠桥下新堆三髙亭积土已多周围须用石砌方免雨水坍塌之虞合行王同知即查该县余剰业户定与丈尺限十日内即行运石牢砌下用木桩其销算滩价依民间石价如三年内倒塌仍令砌造如果坚好者准计名在簿量免所追荡价
　　一长桥下以见木桩为止不必再开查长桥已多坍壊失今不为修砌将来水势冲动用力更难合行该县即委有心计耆民估计管工亦余剰业户督令石匠修造限一月内工完但五年内有塌损原造石匠究罪业户赔修如速完且好亦准记名在簿量免应追荡价
　　一三忠祠堆土已髙而左右运土处少本道防同府县官歴覧议扵三忠祠后湾旷处所量留一截许业户稍逺者堆土其湾近者仍运在田上不许就近堆垜
　　一运河口水口原数太濶扵该县风水未便士民欲扵近水口处堆山今已无及本道会同府县官熟议将水口量収二十余丈令水势逶迤环向非惟扵该县风水为宜亦扵厐山湖水口易受其业户开土未尽者查明听另用
　　一两滩无碍新堆处所近桥者则为防市美基逺者亦为膏腴美地许民承佃实为利民合示令承佃者即先将麻石砌礟不用石筑者不许给佃其石价少而佃数多者仍听追价助工
　　一承佃之家先尽坟墓相连次尽房屋田土相连次尽开方用工最多者外其余听従其便俱许告明如有恃势强佃者除究罪外罚助石工
　　一运石以水为便今在河起土搬运稍难查两邉俱有水河搬坝亦易或就中先开河心一道引水通舟俱听从便径处诸凡临时调度以便工役
　　一起土须从中起繇逺而近其堆土须量逺近处分如东防者挑至西防则西防者应挑至空处毋许就近堆垜致有太近太逺不均之叹合行委官日逐稽查不许违阻
　　一不论土工石工但系如式先完者记名在簿量免应追荡价如有抗阻不到或延捱稽工者轻则府县官径自责枷重则押解院道除问罪外尽追滩畆入官
　　一吴家港两防长桥两滩及厐山湖两防一面堆土一面责令人夫筑实其委官时常调度督率有不从者责惩以警其余
　　冯叔吉款议开浚白茒港案騐【万歴六年】
