<!-- { "loadSidebar": true } -->
　　治四年五年七年本府连遭大水民以匮告工科左给事中叶绅因上言太湖支派分注六府曰苏松常杭嘉湖其水有上下流不同今所至壅塞乞大加濬治绅又请濬湖水入海要道言尤切激事下工部时方病东南潦灾无策以救亟是其议为覆奏孝宗皇帝乃以工部左侍郎徐贯兼都察院右佥都御史与巡抚副都御史何鉴同董厥功于时六府竝遵命防一同开濬然役大工殷惟苏为然时则知府史简提督工食以水利通判张旻为管工官以其年十月有事于白茒是港也在常熟东南输昆湖承湖阳城湖而注之海往时水繇是行其阔六十丈长亘九十里通潮往来吐泄湖泖然张士诚犹设爬沙之夫嵗加疏濬以为常入本朝尚书夏原吉治水时相度地势于湖水交会之冲虑恐水独从七浦入海因作斜堰障之分其流注于白茒欲俾地方各沾其利一向民有所赖天顺中潮沙日涨罕施疏治港渐狭小其后又有水之独出七浦而决壊斜堰者于是水遂改道更无流波冲洗潮泥而涨沙日甚一日隐然成隄矣贯等既奉遣至亦以此为开濬所冝先乃以五万九千人专事其役东起海口西扺芝塘凡长六千五百五十五丈相传开治港靣阔五十六丈傍深一丈七尺而以土积防之两傍深又崇明出巨舰相聨内向爬去壅沙弃于海中俟其活动仍决坝放水冲之一时因白茒而濬者其上为鮎鱼口传导湖水来派有新开河龙潭洪白鱼洪落星港四支濬之总计六千四百丈凡用万七千六百人而尤泾长九里盐铁塘长十八里皆通白茒凡用万四千九百人其他不因白茒而别治者七浦与吴江水口而已七浦长四十里径通海虽则水行于是而亦时有湮塞凡用万七千人吴江水口在长桥外桥长二里有七十二洞其外滙为大沼广千亩太湖之咽喉也乆为芦荻所碍已成淤淀凡用万六千人三阅月皆以成告盖以鮎鱼口为白茒上流斜堰为七浦上流而长桥为诸水上流其在苏州一府施工如此其分治之法则长桥及吴家港用吴江夫白茒芝塘用长洲吴嘉定夫斜堰尤泾盐铁用昆山夫鮎鱼口白鱼洪新开河落星桥龙潭洪用常熟夫夫每县皆万有余名各自供饷独崇明视诸县最少又在海中故止用其舟决海口壅沙夫不过千余仍仰给常熟焉凡一府七县用人十二万有奇粟视其人之数而杀其四分之一其他公私费耗亦以万计繇是水道通行嵗不告潦田获有秋者累年皆以为开濬所致然议者犹谓当时大役莫如白茒所恨辍事太速未収成效已而防果崩圯复为潮沙凝积塞而不通于是常熟县知县杨子器以为港身迂曲水不能泄致使横沙拦截海口施功为难又看得湖漕上接芝塘其长不过三十里径自入海况又河形现存虽则浅狭水亦通流因请于水利郎中傅潮乞濬之议方行子器被召入而郎中臧麟来管水事首理故牍鋭意修举乃檄通判陈暐署县事同知何宗理视状皆言本漕视白茒诚为径直但縁两傍各有居民庐墓必须拆缷方可即工然理实应开而工程浩大计当用夫三万麟因其利便以奏诏行巡抚都御史彭礼巡按御史冯允中会勘应否定夺于时知府林世逺以十六年四月亲诣本处相勘得前项港漕俱自芝塘分流但港曲漕直以此防有逺近然漕形阔不过三丈深不过数尺设依此拟开阔十丈两防田地各占三丈五尺濬深八尺所起之土占压田地尤难预计况有民庐坟塜在上闗系事重不如仍开白茒为便惟海口壅沙则有马草洪五里许濬此可为曲避之计及将本港迤西一带至白鱼洪等处但遇干浅俱各挑深水行势达壅塞自除议上抚按韪其言遂依拟会奏案施行
　　杨循吉浒墅便渠志
　　冬十月归自庐繇丹阳买舟南下未至浒墅三里许晨先始旭遥见树旌而屋者曰噫兹非所谓钞闗者欤呼谓舟人曰吾欲为若出税钱诚无难者然必欲需次而进是不得速达家也吾戚焉吾见彼其贵者舟可以速越然吾又恶夫无故仆仆而人则将奈何舟人曰否有小窦焉吾舟可行也予曰闻又塞之矣曰启矣曰是舟信容于窦乎曰然于是舟人鼓枻繇窦以既济告为是者盖昔赖公之遗惠也夫设闗所以税货其后无小大舟皆征其病人多矣赖独不自利而以为人利其仁矣乎启之者谁塞之者谁仁不仁相去悬絶何其辽也书以为为吏者防
　　杨循吉治濬湖川塘志
　　湖川塘在太仓州城北数里其塘东受海水而尾泄于金鸡诸河傍田借沃泄者延袤几百里当未建州塘属昆山县用邑民吴起具奏议尝事开濬中才如沟无几何辄已涨平治十年民吴贤等复言之官抚臣彭礼及郎中傅潮偕委有司发州夫一万五千人昆山县夫一千六百人濬凡八千五百丈入昆山西鄙又六百丈费官银三千二百五十両有竒
　　杨循吉治濬许浦梅李塘志
　　许浦塘在常熟县治东北为诸湖所输入海之川水口旧设巡检司因海潮内蚀已三易地矣浦亦壅塞鲜通治十二年知县杨子器兴工开濬凡长四千三百二十丈复濬上流梅李六千一百三十丈为工总三万三千木石工食之费仅二千缗
　　朱存理苏州水利志
　　本朝洪武九年八月长洲县民俞守仁等诣县状诉苏州之东松江之西皆水乡地形洿下上流之水迅发虽有刘家港难泄众流之横溃张氏开白茒港与刘家港分杀水势自归附以来十余年间竝无水害今遇雨又山水奔注江湖增涨况常熟昆山之民于白茒四近昆承湖南诸泾及至和塘北港汊尽为堰坝不使通流曾差官开濬被民随开随堰本府遂差官会同相视淤塞港汊丈量覈实即计工开濬永乐二年朝廷以苏松水患为忧命户部尚书夏原吉疏治寻遣都察院佥都御史俞士吉赍水利集赐原吉使讲究拯治之法以开既得请遂集民丁开濬自昆山县东南下界浦掣吴淞江之水北达娄江二年冬复挑嘉定县西顾浦南引吴淞江之水北贯吴塘亦繇娄江入海又濬常熟白茒港导诸水入杨子江正统五年六月廷议江南赋税多取给于苏州其田卑下常有渰溺之患宜设法疏濬以利生民命巡抚侍郎周忱等总其事许以便冝处置忱简视嘉定吴淞江直流百里余东连大海西接太湖而北平坦滋生草蔓民因开垦成田江水壅塞不能通流乃亲往江上立表于江心督民间挑修昆山县顾浦自是水得疏泄正统七年吴中大水继以初秋风时周忱豫奏量留官粮府一二十万石县亦五六万石赈济其年各处低圩防塍俱被冲坍时水利等官先已被巡按御史何永芳奏革忱奏取曾经任过办事官量拨一二十员准其歴俸年月管修田边淤塞河道毕日送回吏部未半事完景泰五年夏大水渰浸田禾经乆不退巡抚侍郎李敏知府汪浒议当开濬白茒等塘以泄之浒躬往常熟县相视时乆不流濬壅成隄堰近居耄倪皆卧泣其上以求免言一开濬则堰下之田亦就浸矣浒不许强之挑濬青墩浦横沥塘共五六里以通白茒塘凿开三堰约三四里引水通鮎鱼口其海口淤塞漫生丛苇仍挑去约千余亩于是水得归海天顺二年巡抚副都御史崔恭访得吴淞江利病即亲诣其地以三年二月督工挑濬分江为三段昆山县自夏驾口至白鹤江挑四千六十七丈上海县自白鹤江至卞家渡挑四千六十七丈嘉定县自卞家渡至庄家泾挑五千五百六十七丈江深一丈一丈靣阔十丈三尺防阔四丈出旧江一万三千七百一丈成化五年吴县知县樊瑾因太湖近胥口处凡吕山周山东杨梅舎等处人出入必经此若遇风波屡有覆溺之患准本地民呈议以香山西南陇阪间旧有河名九曲港者淤塞巳乆即起本地人夫重加开濬共三千八百五十余丈成化八年奉防设佥事于浙江按察司专治苏松等府水利吴县知县雍泰承檄治采香泾废堰之傍粮田数千顷遇干旱辄槁泰领民寻源得于穹窿山陇阪间盖繇山腰法雨泉流出者上为一堰下分二道一道东繇白马岭南疏逾赵墓折而西一道西下三溇环赵墓复绕而东二流相合近采香泾潴聚成潭仍躬相地冝甃砌二百石堰堰各置牐随水旱而启闭之三阅月告成又南勘踏三洋嘴西北入太湖地如牛角然游湖在其左贡湖在其右风涛剥蚀日就頽圯复发钱市山石繇马山西南而东筑防堤千余丈而湖田借以无恙矣成化十年正月巡抚副都御史毕亨与知府丘霁议开吴淞江靣阔一十四丈五尺底阔八丈五尺水深一丈二尺自夏界田起至西庄家港嘉定县分挑六千三百五十三丈六尺昆山县分挑五千三百五十三丈七尺共长一万一千七百七丈三尺用夫四万六千八百三十治四五七年吴中大水上采廷臣言当疏濬水道命工部侍郎徐贯奉敇谕与从行主事祝萃会同巡抚都御史何鉴知府史简寻访水道通塞之繇以吴江万六千人开濬长桥水窦疏太湖之水以及吴淞江盖江口被民佃占及丛生苇荻蔓延数千亩至是垦除之以长洲吴昆山常熟嘉定等县十万五千余人挑濬白茒港并斜堰七浦塘共长二万四千余丈并东开盐铁塘十八里西濬尤泾七里民夫皆给以口粮计八万八千二百六十余石繇是诸泾首尾皆贯于白茒而水有所归矣治九年敇差工部主事姚文灏治吴淞水筑沙湖堤广三丈袤三百六十六丈至后任郎中傅潮克成之
　　王臬金坛县水道志
　　邑之西北境受丁角长山上流诸水自紫阳来一枝分流并庄泾望仙桥北属延陵南属庄城之水至县北三十里左墓港入运河一枝东注直里西会茅山桐山冈脊以东自西阳而下诸水至绞车轴又分为二流一自东北流经沈渎歴髙湖至县北八里许濯缨口入运河河之东复旁出钟秀聨秀二桥会横堰入钱资荡出方洛港入洮湖河之直流则为穿城绕城二渠出县南坝流入白龙荡一自东南流经昆仑而南西接后溪诸汊之水南则直注周家渡至县南二十里许王母观上下渠入运河东则入后阳下分流东入白龙荡滙焉逓迤里许又东通南洲大小桥同归方洛港西南境受茅山冈脊以南方山以东丫髻山以北诸水自薛埠希墟赤冈三汊而下过唐王溪分注周渎接龙桥庙下戴圩四渠在县南四十里纸钱标上下入运河其自唐王而南则又合丫髻以南黄金山之水自张桥至县南四十五里庄店入运河傍出东注于湖相沿有七港曰新河曰抱村曰大浦口曰白石渎曰黄婆港曰清水渎曰后渎河之下流则蜿蜒从西汊入震泽东北境受陈塘中塘尧塘诸水入钱资东南境受白桥大云下汤诸水自燕子下汤港径入于湖湖之东南入滆湖东汣者则有臧村柚山埭头三港焉
　　刘元和曰按金坛地势西北为金陵诸山之麓东南连震泽诸山之尾故水皆发源于西北而归泄于东南然山本无泉因雨为源故建昌等圩都圩等垾近西北西南之山壑者形髙势洼一雨经旬则水瀑而易渰一旱逾月则渠浅而易涸濬渠修埂置闸以蓄泄民斯可耕也若邑东之地虽曰平圹然上隔于运河下潴于大泽水逺地髙涝害为鲜惟深濬沟塘以备旱则东土之民可免于艰食矣
　　髙企上海县水道志【一】
