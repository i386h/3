<!-- { "loadSidebar": true } -->
　　吴淞为上流所急是矣攷宋史自张献叔及本朝钱溥皆云松江东南髙仰西北洼下其受水分流之大者曰吴淞黄浦今台下已濬吴淞于此两分之説盍再加詧恐上流应濬者不止吴淞一江而已自此以下其流益分其入海之道亦益缕析所不及详数贤常熟人则一邑水道所身歴而可指数者敝邑居吴郡城东北太湖之水一繇长洲而下繇巴城而上以常熟昆山为尾闾常州诸流则自无锡百渎望亭宛山荡而下无虑数十道亦皆以常熟为滙故唐宋治水言上流必于吴淞言下流必于白茒七浦攷之赵霖尝云自田圩既废水通为一若遇南风则太湖淞江与昆山积水尽奔常熟北风反则常熟水之东赴者亦然是见敝邑形势最闗诸水冲要其后任古陈弥作相继相度皆言常熟之浦二十四悉北入于江昆山之浦十有二悉东入于海盖昔人患淞江不能独胜太湖之注而独重于敝邑如此及详治水诸策莫精于钱武肃其所设开江指挥专驻常熟范文正时稍益卒至二千余则其重又可知今欲尽复二十四浦之旧必非力所可及若所谓白茒许浦福山黄泗四浦则似与吴淞江之势相为聨络必不可缓盖此四浦者元人尝资为运道至张士诚据吴不惮劳民大发卒濬之故我圣祖平吴因置四巡检于四港之口以当时四港最大为盐盗之出没也百余年后渐至湮塞治中都御史何公鉴主事姚文灏并大加开涤今又百余年湮塞等于平陆矣夫此四浦者白茒居邑之正东折而入于海百二十里稍纡东北曰许浦入江八十里当邑城之北曰福山港入江最近三十六里西北则曰黄泗浦入江九十里白茒往为巡抚海公瑞畧加疏濬虽未迄工海口尚未大利然今流幸稍通数年已来亦赖其利乃其最迳而切又稍近而易为工者则莫若福山一港而已此港受东来直注之水到江最易宜与白茒称亚其旁多良田顷者渐卤不堪矣然而未有言及之者以白茒昔时称为运道其名最着故言者往往先之又福山之湮已乆有势力之家不蓄产于此日者敝邑所议开乃皆在三丈浦奚浦所费亦不资则以此二港有三四要人田庐尽在其间故出力得首从事耳且旧籍所载福山港所开工食大约不过四千二百有竒以易具之费而成三吴最急之工亦冝少留神焉不才又闻言今海口俱髙于内地即加开治终亦无利此近孩童不解事语昔范仲淹上吕相书其辨江流若髙必无姑苏一语足破千古又濒海之地特髙于他处谓之冈身盖天地之气至边则少结以限海潮惟不濬则海口之沙日壅望之似髙耳惟台下先烛此説之谬然后循次修举又若敝邑目前所极要者筑围一莭台下未及施工于治河则冝加意于筑防许光凝曰开一江有一江之利濬一浦有一浦之利郏亶曰筑圩可以御小水而不可以御大水然则必濬河而又筑圩则吴之田利而无患矣若止濬一吴淞譬如人身毛窍八万四千独举一窍治之其余壅蔽为害亦不细耳
　　赵用贤与兵道李涞论水利书
　　敝邑居郡城之东北吸浙西苕霅太湖东泄诸水繇吴江经郡城会于常熟自无锡而北太湖分流及荆溪孟河诸水亦会于常熟常熟在汉唐有三十二港以泄全湖建瓴之势旱则资潮汐潦则借分杀故田常稔而有此名至元末独存四港已东为白茒尝资为运道其流最大稍北为许浦正北为福山港极西北为三丈浦至正中亦几湮废故江南水灾无日不闻伪吴之起首濬四港圣祖因之故于此四港并设巡司防御海警以总势论盖太湖之水大半归于敝邑而正东所受郡城及阳城湖娄江众流亦下而归于敝邑故敝邑乃三吴之尾闾敝邑入江诸港无壅则长洲吴江无锡诸浸杀其六七矣又以四港论白茒入海稍纾而东计百二十里许浦亦不下百里独福山港在县城正北入江仅三十六里最迳而三丈浦则以泄邑西太湖之水其利在西北一方于邑似少缓焉隆庆间抚台海公尝濬白茒一港几成而去然累年犹少赖之至许浦福山二港则置不讲顷年惟三丈浦既大濬又旁及奚浦鹿苑纷纷动众皆为一方计又皆为有势力者计耳而邑之大形势大利害或未及也故为今目前最急计无如择其近而易为力者如福山一港先加开濬然后以次及于白茒许浦白茒尤易浚以海公之濬尚不逺犹能通流故也福山港一通则郡城直注之水迳从北入江敝邑长洲吴江诸浸可杀其六矣
　　王焕如曰海忠介于隆庆末开吴淞江毕即疏白茒港以解任匆迫不竟厥功甫数载而白茒淀淤万厯初年林江台奉特遣至吴所赐玺书坐濬白茒反覆勘估仓猝竣役上章累数千言叙劳勚之绩如画及梓行册考谓忠介糜金钱四万余缗而彼仅半之迄今列郡黎民追忠介吴淞之伐户祝家尸而海虞一邑谓忠介白茒之役逺孙江台赵文毅虞人也素持月旦目击先后之疏治兹谈水利竟无只字诵江台此其功罪之案何如也忠介贞操与日月争光而白茒遗憾岂奉行者不得其法与愚读文毅斯萹为之浩叹
　　赵用贤再答兵道李涞问水利书
　　辱明问具见留意民瘼盖东吴无百年不治之水以地独卑洼内滙太湖之巨浸而四灌以江海之洪流故其通易塞少塞则中流溢出而渰溺之祸嵗嵗不免盖在西境则吴江黄浦娄江诸港最大在东北境入江者则无如昆山常熟而在常熟独有四港以分其势即宋所置开江营独重此一邑可知矣惟明公再筹之如惠临敝邑当造膝以对
　　周永年复吴江县知县熊开元问水利书
　　伏蒙手扎下询水利备见留心禹绩此百世之永赖非一方之偏计仁台智欲窥五行之先仁能窥万姓之便故肯究竟此事奈此学乆无専门永年妄意筹量亦心长目短兹奉明问仅以臆对大都论水于江北则利在漕论水于江南则利在田顾名思义知水之何以利则治水之大纲在握矣欲求水之利先审水之害害在淤塞则利在疏通害在泛溢则利在停而泛溢之病又根于淤塞其要总不出蓄泄二字故嵗修之计无如深其浜溇髙其防塍以治田之法治水深者益深则流疾而不至上涌高者益髙则峻防而不受溃入此尝靣奉台议洞中肯得官民同心年嵗继踵便可乆逺絶阳侯之虐惟是大兴水利则事闗苏松二郡役费金钱巨万而敝邑县治适介左江右湖之中则言濬决者不能不于此注意东坡所谓尽徙吴江一县之民者既为迂论单锷所谓凿吴江防为千木桥者亦非捷法计惟有用决法于江海之交用濬法于江湖之间而新涨为势家所有则畚未动而肘先掣是辟除之难浮土无别地可积则堆近于防而还复于水是安顿之难作坝以濬水濬竟而坝根防在则泥沙即以渐聚挿竹结草以捕鱼捕乆而水靣各分则茭苇即以濳滋是洗刷之难且无论是诸难而浅深广狭须用仓舒秤象若水量江之术相勾较非坐谈之客所谓快其唇吻也明问所云泛舟规度挿木表记诚所不容已者即当嘉靖间修邑志时沈宪副亦偕白邑丞乘舫周游而其书若图始就况即思约计工费而可凭空指画乎前闻台委各区总开报水利永年虑此辈欲虚应故事曾详嘱承行吏书云各区须开明本区大小湖港若干小水浜溇若干其大水通流者从何而来从何而去何年何处曾塞何年何处曾开其二都南三都西之水竟有向入湖而今出湖者务须审实注明又须逐区挨聨画成图本以便接续成帙他日郡邑水利官按图临视有不合者责归开报之人不知吏书区总肯以鄙言从事否仁台既垂念此事或即可因修志以图治水得严谕各承委者一番使其及时开载亦可据以为案而更加辨析也其太湖向繇吴淞江入海者是其大道今长桥左右即皆变作民居民田湖水无从直来厐山湖亦半成芦荡湖水无从尽去是江与湖且即有间阻矣何论海口数年前尝泛吴淞已荻苇弥望今更不知江面所存何似日侯豫瞻尝述吴淞之在嘉定境者当其尊人少时尚见一日两渡今可跨而越矣似此不尽成髙阜不止耳自城东而抵松郡不过五十里距海则更百里而遥太湖既不得从长桥直东只得迤而南从彻浦桥八斥镇东出者为多幸东路有白蚬江等诸濶大处可受以转达于松之淀泖不尽恃厐湖与吴淞为承受耳若讲求水利之书以所见则林江台所刻三吴水考悉吴中之事沈宪副所作吴江水利考切邑中之事皆足资考镜者也


　　吴中水利全书卷十七
<史部,地理类,河渠之属,吴中水利全书>
　　钦定四库全书
　　吴中水利全书卷十八　　明　张国维　撰志
　　志以徴实在先朝唯尊信史凡有诏令竝系全文之中在明则搜拾遗编务存典确而勦袭者不入宋【志出后代编叙然事则宋也故标以宋元仿此】
　　托克托等宋史河渠志【一】
