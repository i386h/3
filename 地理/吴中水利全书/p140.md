<!-- { "loadSidebar": true } -->
　　金坛之地惟四区爲最下区有闸名都圩其上流分受茅山方山全受了髻山青龙洞黄金山白玉涧四源之水南北分流入长荡湖介两河之间田皆洼下随地形筑土爲圩爲垾中曰荡东曰邵家曰东庄曰岳家凡垾四北曰大荡曰张家曰荡景曰伏草凡垾三圩一南曰荡垾曰上葑曰中葑曰下葑曰张祥曰戴圩凡垾五圩一其间复有枝河二导水自闸以达于运河潴于湖顾河浅而隘垾低而圮闸废不治乆矣每夏秋霖潦则水弥漫而下渺然巨浸率累岁仅一获且税倍重他所居民流徙者十之七荒芜极目余见而悲之进区民而语之曰若胡不治堤与闸而甘于转徙耶咸蹙额曰佣作以给妻孥竭力以偿税凡里邻之流徙者并偿焉救死且不赡而何有于是耶余闻而益悲曰闸可复而堤不可卒爲也然岁一治焉庶其可渐复乎众曰唯唯乃蠲其税之倍偿与贫不能输者俾民出力以治堤计田而任官出赀以治闸量值而给于是众欣然趋令无督责集之扰而工不愆期堤之高者仅尺许葢不欲急就以病民也自冬徂春而堤成甫夏而闸成及秋乃大获余率僚属往观而喜吾民之少济乃记此于石且有望于来者嗣而治之也治闸者爲耆民陈簠姜玉云
　　王鏊吴郡治水碑记【嘉靖元年】
　　今天下财赋多仰东南东南财赋多出吴郡而吴郡于东南地最下最多水患南方夏秋间最苦多雨苏湖渺然辄成巨浸故官多逋负民多流殍于是廷臣争言水利而以吴淞白茆港爲首请设官专治时巡抚应天西蜀李公充嗣方着若绩诏即委之进工部尚书得便宜从事复以工部都水郎中林君文沛顔君如环佐之公博访羣防相度源委谓东南诸水或滙太湖繇三江入海而东江乆失故道不可复寻独娄江尚在吴淞江虽在而多咽其别出一支从常熟白茆港入海最大且驶而海沙淤塞乆成平陆民且屋庐坟墓其上自成化以来每议开之辄畏其难而止夫太湖吞纳众流犹人之腹白茆吴淞则尾闾也阳城昆承淀泖诸处犹胍络也尾闾不泄腹且涨爲病四肢百脉悉病矣公乃驻节湖上且行且度度地赋功量功赋役仞浅深计远迩力赋诸近财取诸远庐舍有次樵防有所分授以责成时犒以行赏天时晴和法令明一众心竞劝率未明兴作入夜未巳河上灯攅如星挿畚如雨讙呼之声数里不絶不数月功告成初白茆自北达于江河形结屈不可复通乃改就东南挑平陆直注诸海自双庙至东仓通一万七千三百九十二丈其深一丈五尺濶三十三丈白茆上流又开尚湖昆承阳城湖各隘爲塘爲洪爲港爲泾爲溇者凡十有九吴淞江上流颇通利自夏驾浦至旧江口不复容舟因其旧形广之深之凡六千三百三十六丈其深一丈二尺濶十八丈白茆港口海潮日至沙泥易阏则爲石闸一阳城湖水至斜堰分流七浦塘则可少杀白茆之流又爲堰一淞势弱不能荡激易淀且阏又爲石闸一葢疏宜兴湖州诸阏水归太湖无碍则常之宜兴武进湖之乌程归安松之华亭可无水患濬吴淞白茆之阏太湖之水入江海无碍则苏之长洲常熟昆山可无水患而吴淞白茆之役最大功费尤多始事于正德十六年十月嘉靖元年四月讫工凡爲工四十一万二千五十三银爲两若干米爲石若干费亦大矣保而勿壊则在后之人焉勿废疏瀹勿惰啓闭勿纵豪强勿防小利所以保之也夫
　　陈璜太仓州大东门闸记【嘉靖十年】
　　嘉靖戊子秋予来守兹土于诸兴革必集儒绅耆彦议厥所宜其曰葺学宫曰建水牐则固言人人符而吾同年张侍御仲明属寓书爲之赞决越明年乃阅境内淫祠之弗在祀典者毁之用广文庙建尊经阁修明伦堂而防制畧备又明年庚寅而牐事兴焉娄城水门凡三区左一右二引贯海潮旋盈辄涸其土著之家若干火患病于取给此议者之所以罔或后也初拟发公储之羡而州民有仗义者佐力以成其二防太仓卫挥使王侯过予语及兹役因承任焉已而聚石鸠工璜虽量爲之处经画章程则一以与侯商之始是年仲春讫季秋之望其崇广有加于右者防海潮之势甚于东偏也予与州人落其成仍爲审盈虚之候严啓闭之防以示有永众曰乃今三门之水有常潴矣风气所钟土脉厚矣沟洫分流灌溉时矣以至商贾舟楫百物用利若将有推于予者而不知终美之功予实有頼于侯也侯复请记岁月窃惟城池之説凡以卫民也水牐之设又以利民也侯于兹土任卫民之责者也是举也其果利吾民耶侯之功固有在矣其以吾民之利之也而保障之或疎吾恐海邦险地殆不足以今日之利爲利也诗曰公侯干城侯之谓矣易曰思患预防愿相与勉之侯名汉字天章其先凤阳定远人以武功世官太仓至侯凡六传矣相厥工者则王卫幕名祐四川犍爲人
　　顾溱太仓州大西门闸记【嘉靖十年】
　　夫太仓吴之左蔽也东带巨海西控太湖南抱娄江北通七浦其城之水门曰大东大西小西实接受海潮而东南之州名雄天下陈侯来守三年平易布素惠政勤勤如歴城相厥居焉观流泉焉寻兴革焉望风气焉发人才焉作曰兹水所籍咸吾州曷一城哉大东堵弗流生气微大西小西盈涸不移晷元气微奚可乎堵者宜闸通者散宜闸闸利蔑加焉乃下令首闸大西门其长一丈五尺广九丈二尺崇一丈五尺垒石版中时啓闭也闸左作堂三楹以便巡息工始于嘉靖九年十月望日讫于今年三月十二日闸东距大东可三里南距小西可一里于是东海太湖娄江七浦之秀博洽州土水火相济利用厚生懋矣哉侯名璜字佩之予同年进士江西鄱阳人
　　王同祖太仓州城水门三闸记【嘉靖十二年】
　　太仓古娄邑东境襟带沧海爲三吴圉故无城逮僞周诚王始城之我高皇帝戡定祸乱混一区宇创制经野惟时要冲设太仓镇海二卫戍守之治间用抚臣议分土建州属之苏于是元元日殷赋供日蕃比于上邑遂爲东南雄镇于乎盛哉嘉靖戊子鄱阳陈子佩之以驾部郎中绌守是邦懐和操平履朴崇惠敷猷底绩不茹不吐熙熙乎期年而治矣陈子犹退然若不足求所以益之者于是躬循闾阎问所疾苦喟然叹曰兹州建且三十余年而民无恒产空虚转徙什八九其故何哉乃询谋诸里士大夫侍御张子仲明曰予闻之民之言曰城距海不数十里而近门之通水者三东一西二惟是潮汐经其中矢迅而骤涸也民皆汹汹焉弗遑宁处递兴废而无有永基皆以是之兆之也是固青鸟之説也岂其然乎陈子曰呜呼法之无良焉取于治人之不臧焉取于法水乌能爲虽然相土表植厥惟五材天之始生物之攸资水居其要是故古之敷土者导江河基邑者卜涧重形势以裕民也夫水之势矢则直而无情迅则激而靡宁骤涸则虚而不盈皆非民之利也子得之矣乃周览区涯博采形奥以暨城闉曰节以杀之其庶乎民之情乎爰度于三门之内门置闸焉俾啓闭出入无盈亏疾徐而缓急需也州之巨室咸乐趋事分委力任要束功绪石菑金隄蹇蹇翼翼不费于公不裒于民曽不逾时而厥功告成于是土著之民始有固志驩然胥庆以爲无穷之泽也已掌卫事指挥文君子良马君应干目覩盛举作而言曰兵民一道窃与有頼焉图所以敷述成功勒诸贞石以昭示永乆者乃相率属记于王子王子曰祖闻之縁宜以宣惠者功不困聮情以集事者力不殚览势以永图者利习而民安之是故从政者有所反之以取媚故之道也所以道乎民之欲也是役也縁物之宜节之而不拂乎故也聮民之情恤之而无所于损也揽地之势利之若踞而俟可以固存也于是乎不朽矣是役也张子能达之陈子能行之以庇民也皆可以书故不以不腆辞而爲之记其事陈子名璜张子名寅与祖皆爲同年进士文君名相武举士马君名子龙其工始讫闸具记故不书
　　邓韨常熟县重修芝塘镇尚书行府记【嘉靖九年】
　　初太子少保内江李公充嗣以加秩工部尚书兼都御史治水三吴天子锡之玺书用昔临遣夏忠靖公故事所以简任责成之者甚至公既乗传至吴中延见耆俊问水之病民有几其当专治者何居佥曰吴下邑常熟厥有巨浦曰白茆是防众水达于海其湮乆矣即治之未可以旬月计也公曰俞予其往观哉乃遍视水道已而率用羣议致公于白茆分遣庶僚治他水而躬莅于兹调工峙粻役大而烦公职巡抚辖属职吏若民胥来走节下符移调答无虚晷公谓茇舍即事可乎爰命有司治廨宇县之镇曰芝塘近临海壖有老氏之宫即用改作之加涂饰焉浃月而以具告体势甚尊是谓尚书行府他日河工成公奏于朝有诏嘉赉迁公兵部防天子南狩公典留务自是不复至前爲老氏学者縁托守视潜据以有邑之人有讼于侍御交城胡公体干公曰今天子方黜异教而是独敢干纪亟下县令徐侯濙俾治之斥其徒召里师集诸生业于旁舍如书院仍书其事于石以着戒侯承命惟谨命工加葺复旧观具牍论报于台间以记命韨韨谨序次其事而言曰夫官宇之建爲职务也有系于事置有因事而暂置事已则革乃若暂置而其事不可废者则今尚书行府是已韨邑人也于白茆水事常与闻之当元末张氏之有吴白茆废不治僞佥枢吕珍濬之明兴永乐中旋废时则以命湘阴夏忠靖公治中再废廷臣以爲言时则以命尚书淳安徐公贯繇徐公后凡二十年余而废时则以命李公充嗣夫白茆之通塞无恒塞则烦大臣以出若其廨宇可得而废乎昔召康公敷政南国后人见其所舍之甘棠相戒勿剪诸葛武侯辅汉于末造所遗庙相蜀人世不敢伤之治不足以行远则其遗迹之存亡不属于人心此尚书行府之修复于民事官常俱有攸系未可易视焉者交城公以正学登朝司国之直所至振扬风纪斯举也又以见其慎司存芟异教笃美于前政而邑侯之趣尚雅正官度精敏皆可纪也
　　张衮江阴县建三闗浅水闸记【嘉靖二十五年】
　　江阴四门南北东三门皆设水闗潮汐患至未有闸也北倚大江直受江水之激射朝浮暮涸比及冬寒城中无勺水自润况舟楫乎南与北直对而东居左水势易泄其患同然嘉靖丙午连遭旱威人情汹汹城内外居人愿出私钱自效邑大尹麟阳赵君锦听民之请复令公举耆民三人领之画既定赵君入觐推府溪裘君某来署县事乃以赵君成画民庶舆情亟辞告所行台寻报曰可裘君乃布令国中指挥各役闗北闗东则陈鹤徐治主之闗以南属之黄銮銮愿独力是究总其事者水利丞王南山也始工于是冬之十二月越明年丁未三月以次即叙其爲制也垒石爲防中横以槛去河底高二尺有余潮至则舟从以入退则积水平盈于槛沄沄渠渠蔚有嘉利维北筑高三倍以御湍急东稍次之令江水从外濠迤而东又南转以入于闗之河此其大较也赵君既砻石道傍俾予书之日月予惟邑有六事水利爲急古之人葢有能障大泽明用锡享受封国者西门遗利漳水在旁豹不知引而史起讥之谓其不知是不智也知而不爲是不仁也仁智未尽政何有也以今视昔利害较然而三闸之兴顺地势高下之宜节潮汐往来之候风气以固福祚攸隆其功不可谖也爰刻而存之以永宪于来者
　　张寅娄江新堤记【嘉靖二十四年】
