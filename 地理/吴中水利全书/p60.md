<!-- { "loadSidebar": true } -->
　　钦差总理粮储提督军务兼巡抚应天等府地方都察院右佥都御史臣海瑞谨题为河工告成乞赐处补钱粮兼图后效事该臣勘得吴淞江淤为平地有八十余里全吴水利此为第一又各州县饥民告急臣思昔人兴工救荒旋于春初破土起工畚锸云来五十日即已竣役臣亲行相视量得开深一丈六尺面濶十五丈下濶七丈五尺前估计题请该工食银七万六千一百二两止用过银六万八千三百九十七两东西二坝未开并近坝一里内再议开深三尺以受坝外浑泥并管工犒赏开坝造桥等项共再用一千余金便可完事工成甚速银不尽用皆缘饥民趋事值连月不雨有天幸焉又勘得内出之水系清流外入之潮涌浑土若内水急流则足以冲荡潮沙免于淤塞父老皆称太湖水道节有拦壅计有昆山县夏驾口吴江县长桥长洲县寳带桥吴县胥口等处委官踏勘凡可通流入吴淞江去处逐一疏濬毕后方行开坝又臣于正月杪勘浚白茆港于二月初兴工估计银四万一千二百三十八两据该县于三月初报完工六分计至下旬亦渐次收功其吴淞江工候防未下臣权宜借发松江府苏州府练兵银各一万两镇江府银二万两白茆河借发常州府练兵银一万两苏州府四千两先因各方水灾臣令修圩筑堰查导河赃罸银两聴各州县支用故解至吴淞白茆充费者不多今松江府银一万两补足余四万四千两未补伏望皇上允臣前后二疏内借发未补银两容接任抚臣如数调取补足白茆河未完工并夏驾口长桥寳带桥等处及四府圩防塘浦支河等项约三月尽可通完臣因鉴始虑终吴淞白茆若使先年时加修濬岂至淤塞如此疏濬费力伏望敇下该部以后水利不修抚按道府州县并以旷职议处斯国计民生大有攸赖矣
　　谷中虚请定督理水利宪臣辖属疏【隆庆三年上】
　　钦差提督军务巡抚浙江等处地方都察院右佥都御史臣谷中虚谨题为敬陈督理水利便宜以专职守以责成功事该臣看得浙江之嘉湖与直之苏松等处其源皆出于天目诸山本自聨络其间江湖陂泽自当一同浚治近奉明防两浙巡盐御史兼理苏松水利而不及浙江之杭嘉湖浙江按察司水利佥事督理浙江之杭嘉湖等府而不能行于直之苏松常镇彼此观望不无悮事夫水利为东南至切至急至重之务若非专官督理难责成功伏望皇上深维国计俯察民瘼敇两浙巡盐御史兼理浙直水利浙江水利道佥事专督浙江水利直苏松兵备道副使专督苏松等府水利各随宜修浚以防水旱之虞仰候防下吏工二部详议覆请改敇施行
　　宋仪望请复水利专官疏【万厯二年上】
　　钦差总理粮储提督军务兼巡抚应天等府地方都察院右佥都御史臣宋仪望谨题为东南歳祲迭见水利难旷兴修恳乞圣明复设专官以救民瘼以裨国计事该臣筮仕吴令今又承匮镇抚江南窃见苏松粮赋之重所借唯此农田而农田水旱不常歉多稔少心切悯之盖缘勾吴形势东南自嘉兴沿海而北水皆趋黄浦入海西北自常镇沿江而东水皆趋江隂常熟西南自杭州湖州霅苕诸溪涨而束中为太湖潴聚三州之水滙为巨浸流注厐山渎墅淀山三泖阳城诸湖荡开浦引湖北经常熟七浦白茆诸港者则入于江东北经昆山太仓穿刘家河东南通吴淞江穿青浦各入于海诸水聨络四面环防中如仰盂然就全吴地势论之杭嘉湖常镇势绕四隅苏州居中松江居下则又为诸水之所受焉故潦则待泄旱则待蓄自昔水利不可一日弗讲自东江既废吴淞娄江之外唯白茆港亦赖吐纳三道竝为大要害而支河塘浦在在动闗血脉必须通驶乃获灌溉之利遡自嘉靖初特敇巡抚侍郎李充嗣及题添差郎中林文沛顔如环大加疏治之后旷怠日久江港潮沙日上湮塞不通小小修浚无补于事经巡按御史吕光洵连篇具牍仅加敇巡抚都御史欧阳必进略一举行至先皇帝三年巡抚都御史海瑞请防开濬吴淞江踵疏白茆港乃以迁代迫行不克终事盖抚臣百责攸萃不能躬督畚锸道臣职掌兵刑奔走四郡亦无寜晷莫若仍旧遵祖制或照姚文灏傅潮等事例用部郎或照吴防等事例设佥事管理水利庶事有专责巡行相视俾江湖要歳歳加撩浅之功塘浦支流处处得浸灌之益蓄泄有备旱潦无虞歳稼常登国赋有办臣等得借手抚绥丰芑重地根本固于维桑矣伏乞敕下工部查核臣言非谬即为议覆施行
　　钱允治曰宋都宪留心民瘼其令吴之政迄今尸祝而置买役田为百世利此疏情亦真恳止叙列水道尚未鬯顺乃知身坐堂皇目周四境虽神禹不能也嗟夫吾吴水利非专官巡督不可
　　郭思极修复练湖疏浚孟渎疏【万厯四年上】
　　巡按直监察御史臣郭思极谨题为江南亢旱日久运道艰阻可虞乞敇当事臣工清复蓄水湖额疏通逹江间道以埀永利事臣惟苏松四郡闗系国计民瘼之大莫急水利近荷皇上洞悉民隠专敕宪臣董理其事将见泽国奠安四郡黎民熈熈然有更生之望矣臣复何言近臣巡歴常州丹阳以至镇江则见漕河浅涸大异往时运舟鳞集停阁不前盖繇天时久旱外无江潮可入内无支流可济虽竭尽挑濬之劳末如之何于时督漕宪臣以及司道有司络绎道涂星行露宿经营相度多方计处乃导流转灌逺戽港汊之水注之漕河又广募民舟以剥运多拨民夫以挽拽知虑悉殚水陆毕力工费无算仅能引舟出江虽于漕期尚可无悮而二郡骚然民几不堪命矣臣触目疚心不遑寜处顾无防以济民艰乃考按图经咨诹士庶则固有陈迹可复地利可修者得贰説焉一曰清复练湖以永资蓄泄盖江南漕河緜亘四百余里其势北高而南下在苏州以至常州则地形最下水得流通虽遇歳旱不至甚涸自常州以至京口地形高亢河流易涸虽奔牛吕城建有石闸二座以时啓闭蓄水以待运船然而仰借蓄水以济运者
<史部,地理类,河渠之属,吴中水利全书,卷十四>实有丹阳之练湖为之源也练湖北去丹阳城百歩而近漕河萦绕其侧旧额广周四十余里仰受长山高骊之水滙为巨浸唐宋以来筑有中埂防门石闸制度详备歴代修浚至我明天顺成化之间屡常疏瀹增修是以水得停潴汪洋不竭夏秋则戽水以溉田冬春则放水以济运故有湖水放一寸河水涨一尺之谚其有资于漕运者甚大也夫何守令狃近利而忽逺图纵令势家豪戸周围告佃成田日侵月削寝失旧额且佃田之家輙私放其水冀免渰没而便于耕作也傍湖之民又私开函洞张网其间而利于取鱼也彼皆相仍其业视为已有虽尝有建议清复之者而怵于谤讟因循中止年涸一年至于今且扬尘矣一遇亢旱束手无策是天造地设之利而人弃之安得尽诿之天时哉臣愚以为佃湖租税之入为利甚微漕河蓄泄无赖为害甚大理当清复无疑矣但向之清复未能者势家豪戸阻挠于其间而任劳任怨之难其人也今既敇有宪臣专管水利奸顽之徒自当詟服宪臣主持于其上有司奉行于其下披图按籍一清复之傥以贫民失业为虑臣又访得该县有万顷洋等处皆可垦为膏腴之区使佃湖之家转佃于彼则失于东者偿于西公私可两便矣一曰议修孟渎以旁通舟楫夫奔牛吕城之二闸例于冬闭春啓蓄水以待运船然秋冬之交运船空回者必取道于此而官船之往来者亦必取道于此上下交驰情夺而势阻欲其恪守闸规不可得已求诸先年有不繇二闸而可以间道逹江者则又有武进之孟渎河在也孟渎在武进之北延袤六十余里而长外通长江内资灌溉商民舟楫罔不便之向使此河不淤阻则空回粮船与往来官船率繇此以抵江俾奔牛吕城得闭闸蓄水专通运艘则势不至于浅涸之甚缘自嘉靖年间遭值倭乱筑堡中流设兵御守于是河流渐微日就阻塞虽尝有建议开濬之者计度工费约该五万余金而当事之臣经理欠周乃欲以武进一县之民力当之譬之一国之事而责办于一家以十人之负而责荷于一人势有所不能矣以故旋议旋寝至于今将为平陆矣安望其能通舟以逹江哉臣愚以为此河之开不独有资于灌溉而实有资于漕运不独有便于武进一县而实有便于常镇二郡今惟责之水利宪臣详为酌议民力取诸常镇二郡钱粮取诸漕运衙门要不必加以病民而计工授直则无不济矣孟渎一开则既有间道以通舟楫而运闸得啓闭之宜又引江潮以逹奔牛而运河资接济之力纵遇亢旱不至坐以待困如今日矣故议濬孟渎以旁通舟楫亦缓急可赖之一防也此外若预查勘时挑濬等事漕规具存臣无事琐琐矣伏乞敇下该部再加查议如果臣言可采覆请定夺施行庶于国计民瘼咸有所裨矣
　　陈世寳清复练湖疏浚孟渎疏【万厯四年上】
　　钦差巡按直等处监察御史臣陈世寳谨题为敷陈末议恳乞圣明亟赐举行以裨将来粮运大计事计开【内摘修浚湖渎二款】
　　一清复上下练湖照得练湖上下约一万三千余畆长山之水尽注于中东距运河不过一隄如使已往湖形未湮旧制犹存停流蓄水不使外泄虽今年运道旱涸而引决以济第见建瓴而下须臾盈满岂至使臣等惊惶区处备尝艰苦军民防导捞濬重遭劳扰而后徼幸利涉于万一也哉今臣督同浙江都司叶欢于张官渡车水之暇沿埂逐崖查得原设之闸半废函洞之底太低中虽有水走泄甚易且豪黠彊御之徒占为己田虽近有公租之入所值几何彼又将利其水之不存而便于耕种为矣以故今春引水通运累及百姓遂有一二乡绅贻书于臣以归咎此湖之久废里老百余人遮道泣诉谓复此湖而后常镇之民始有息肩之日吁嗟此湖之便于漕运若是人情之愿于清复若是乃有司惟以城狐社鼠占恡掣肘竟寝而不问不知朝廷三尺之法议单清复之令将安用之即歳纳些须公租亦岂能当我官民一遇河道旱干輙劳费如此耶况有误国计干系匪轻臣昨于粮运通行之后亦行管河叅政王叔杲委官踏丈但非奉明防则臣行既逺将又停阁不举伏乞皇上鉴今年之事为未然之防敕下该部鋭意清复咨行应天巡抚专责管河叅政督同各该府县掌印管河官逐一踏丈要见四围原额若干畆今存若干畆某处蓄水更当挑渠以入湖某处隄壊更当修筑以防溢旧闸当修者修之函洞当改者改之应于某官掌管其事塘长坝夫各该若干修濬钱粮应费若干其地势高阜仍当招种者即以其租收贮官库以为本湖修濬之资严立限期务在五月以里踏丈明白造册回缴仍于每年终巡抚衙门具本练湖蓄水若干文册报部查考仰祈圣裁
　　一复开孟渎河照得清复练湖诚济运要务而孟渎河不开亦为缺典闻此河于嘉靖初年当漕船旱澁该漕司呈逹该道开挑而运事始通今该臣亲至奔牛镇疏浚闸左之月河查得孟渎河亦在奔牛之中因督同苏松管河叅政王叔杲督粮叅政杨世华往彼踏勘见得河形尚存闸基犹在又据土民禀称本河起于奔牛万缘桥歴黄泥谢店罗墅石桥万遂等处约七十里而入大江入江之后繇黄牛山圌山门焦山金山之侧以逹洲闸虽有百里之逺而急流之险止一二十里耳但因嘉靖三十一二等年倭寇突犯常镇有司始将此河要去处筑坝堵塞以断其入冦之路日积月累遂致此河淤垫几平而粮运商贾之船不复经行矣臣又博访众论谓此河复开不惟遇旱可通运船而秋冬回空倘正值丹阳一带打坝修河之时迳繇大江入此直出常州无复阻碍而船到必早夫回空早则赴兑亦早开幇亦早最有益于运政者也仰祈圣裁
　　林应训欵陈开浚吴淞江工费疏【万厯五年上】
