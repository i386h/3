<!-- { "loadSidebar": true } -->
　　开寳间议征江南诏用京西转运便李符之策发和州丁夫及乡兵凡数万人凿横江渠于歴阳令符督其役渠成以通漕运而军用无阙天禧四年知江隂军崔立率民修废塘浚古港以灌髙仰之地竝赐诏奨焉神宗熙寜元年十月诏杭之长安秀之杉青常之望亭三堰监防使臣竝以管干河塘系衔常同所属令佐巡视修固以时启闭从提举两浙开修河渠胡淮之请也二年三月甲申先是凌民瞻建议废吕城堰又即望亭堰置牐而不用及因濬河隳败古泾函石牐石防河流益阻百姓劳弊至是民瞻等贬降有差六年五月杭州于濳县知县郏亶言苏州环湖地卑多水沿海地髙多旱故古人治水之迹纵则有浦横则有塘又有门堰泾沥而棊布之今总二百六十余所欲畧循古人之法七里为一纵浦十里为一横塘又因出土以为隄防度用夫二十万水治髙田旱治下泽不过三年苏之田毕治矣十一月命亶兴修水利然措置乖方民多愁怨仅及一年遂罢两浙工役又数月中书检正沈括复言浙西泾浜浅涸当濬浙东隄防川渎湮没当修请下司农贷缗募役从之仍命括相度两浙水利哲宗元祐四年知润州林希奏复吕城堰置上下牐以时啓闭其后京口瓜洲犇牛皆置牐绍圣二年诏武进丹阳丹徒县界沿河堤防及石防石木沟竝委令佐检察修防劝诱食利人户修葺任满稽其勤惰而赏罸之从工部之请也元符元年正月知润州王悆建言吕城牐常冝车水入澳灌注牐身以济舟若舟沓至而力不给许量差牵驾兵卒并力为之监官任满水无走泄者赏水未应而辄开牐者罸守贰令佐常觉察之诏可二年闰九月润州京口常州犇牛澳牐毕工先是两浙转运判官曾孝蕴献澳牐利害因命孝蕴提举兴修仍相度立启闭日限之法三年二月诏苏湖秀州凡开治运河港浦沟渎修垒堤防开置斗门水堰等许役开江兵卒徽宗崇寜元年十二月置提举淮浙澳牐司官一员掌杭州至州瓜洲澳牐凡常润杭秀州新旧等牐通治之崇寜二年初通直郎陈仲方别议濬吴淞江自大通浦入海计工二百二十二万七千有竒为缗钱粮斛十八万三千六百乞置干当官十员朝廷下两浙监司详议监司以为可行时又开青龙江役夫不胜其劳而提举常平徐确谓三州开江兵卒千四百人使臣二人请就令防察已开之江遇潮沙淤淀随即开淘若他役者以违制论确与监司往徃被赏人以为滥六年三月诏曰昨二浙水灾委官调夫开江而总领无法役人暴露饮食失所疾病死亡者众水仍为害未尝按实究罪反蒙推赏何以厌塞百姓怨咨乃下本路提刑司体量提刑司言开濬吴淞青龙江役夫五万死者千一百六十二人费钱米十六万九千三百四十一贯石积水至今未退于是元相度官转运副使刘河等皆坐贬降大观元年五月中书舍人许光凝奏乞开江濬浦愿委本路监司与谙晓水利者详究利害诏吴择仁相度以闻开江之议复兴矣十一月诏曰禹贡三江既导震泽底定今三江之名既失其所水不趋海故苏湖被患其委本路监司选择能臣检按古迹循导使之趋下并相度圩防以闻于是复诏陈仲方为发运使属官再相度苏州积水二年八月诏常润嵗旱河浅留滞运船监司督责濬治三年两浙监司言承诏按古迹导积水今请开淘吴淞江复置十二牐其余浦牐沟港运河之类以次增修若田被水围劝民自行修治章下工部工部谓今所具三江或非禹迹又吴淞江散漫不可开淘泄水遂命诸司再相度以闻四年八月臣僚言有司以练湖赐茅山道观縁润州田多髙仰及运渠夹冈水浅易涸赖湖以济请别用天荒江涨沙田赐之仍令提举常平官考求前人规画修筑从之十月户部言乞如两浙常平司奏专委守令借古潴水之地立隄防之限俾公私毋得侵占凡民田不近水者略仿周官遂人稻人沟防之制使合众力而为之诏可政和元年十月诏苏湖秀三州治水剏立圩防其工费许给越州鉴湖租赋已而升苏州为平江府润州为镇江府二年七月兵部尚书张阁言臣昨守杭州闻钱塘江自元丰六年泛溢之后潮汛往来率无寜嵗而比年水势稍改自海门过赭山即回薄岩门白石一带北防壊民田及盐亭监地东西三十余里南北二十余里江东距仁和监止及三里北趋赤防口二十里运河正出临平下塘西入苏秀若失障御恐他日数十里膏腴平陆皆溃于江下塘田庐莫能自保运河中絶有害漕运诏亟修筑之四年八月诏镇江府傍临大江无港澳以容舟楫三年间覆溺五百余艘闻西有旧河可避风涛嵗乆湮废宜令发运司濬治是年诏曰闻平江三十六浦内自昔置牐随潮启闭嵗乆湮塞致积水为患其令守臣庄徽专委户曹赵霖讲究利害导归江海依旧置牐于是发运副使应安道言凡港浦非要切者皆可徐议惟当先开昆山县界茜泾塘等六所秀之华亭县欲竝循古法尽去诸堰各置小斗门常州镇江府望亭镇仍旧置牐八月诏户曹赵霖相度役兴而两浙地方扰甚七年四月尚书省言卢宗原濬江虑成骚扰诏权罢其役赵霖别与差遣重和元年六月诏两浙霖雨积水多侵民田平江尤甚繇未濬港浦故也其复以赵霖为提举常平措置救防民田赈恤人户毋令流移失所八月诏加霖直秘阁宣和元年二月臣僚言江淮荆汉间荒瘠弥望率古人一亩十钟之地其堤阏水门沟浍之迹犹存近绛州民吕平等诣御史台诉乞开濬熈寜旧渠以广浸灌愿加税一等则是近世陂池之利且废矣何暇复古哉愿诏常平官有兴修水利功效明白者亟以名闻特与褒除以励能者从之八月提举专切措置水利农田所奏浙西诸县各有陂湖沟港泾浜湖泺自来蓄水灌溉及通舟檝望令打量官按其地名丈尺四至竝镌之石从之三月赵霖坐增修水利不当防两官六月诏曰赵霖兴修水利能募被水艰食之民凡役工二百七十八万二千四百有竒开一江一港四浦五十八渎俱已见成绩进直徽猷阁仍复所防两官宣和二年九月以真扬等州运河浅涩委陈亨伯措置五年三月诏吕城至镇江运河浅涩狭隘监司坐视无所施设两浙专委王复淮南専委向子諲同发运使吕淙措置车水通济舟运四月又命王仲闳同廉访刘仲元漕臣孟庾专一往来措置常润运河又诏东南六路诸牐启闭有时比闻纲舟及命官妄称专承指挥抑令非时启版走泄河水妨滞纲运误中都嵗计其禁止之五月诏以运河浅涸官吏互执所见州县莫知所从其令发运司提举等官同廉访使者叅订经乆利便列奏是月臣僚言镇江府练湖与新丰塘地里相接八百余顷灌溉四县民田又湖水一寸益漕河一尺其来乆矣今堤防损缺不能贮水乞农隙次第补葺诏本路漕臣并本州县官详度利害检计工料以闻靖康元年三月臣僚奏言东南濒江枕海水易泄而多旱歴代皆有陂湖蓄水祥符庆歴间民始盗陂湖为田后复田为湖近年以来复废为田雨则被涝旱则枯涸民久承佃所収租税无计可脱悉归御前而漕司之常赋有亏民之失业无算可乞尽东南废湖为田者复以为湖庻几凋瘵之民稍复故业诏相度利害驰奏以闻八月户部言命官在任兴修农田水利依元丰赏格千顷以上该第一等转一官下至百顷皆等第酬奬绍圣亦如之縁政和续附常平格千顷增立转两官减磨勘三年实为太优诏依元丰绍圣旧格施行
　　托克托等宋史河渠志【二】
　　浙西运河自临安府北郭务至镇江江口牐六百四十一里淳熈七年帝因辅臣奏金使往来事曰运河有浅狭处可令守臣以渐开濬庶不扰民今十一年冬臣僚言运河之濬自北闗至秀州杉青各有牐堰自可潴水惟沿河上塘有小堰数处积乆低陷无以防遏水势当以时加修治兼沿河下防泾港极多其水入长水塘海盐塘华亭塘繇六里堰下私港散漫悉入江湖以私港深运河浅也若修固运河下防一带泾港自无走泄又自秀州杉青至平江府盘门在太湖之际与湖水相连而平江阊门至常州有枫桥浒墅乌角溪新安溪将军堰亦各通太湖如遇西风湖水繇港而入皆不必濬惟无锡五泻牐损壊累年常是开堰彻底放舟更江隂军河港势低水易走泄若从旧修筑不独潴水可以通舟而无锡晋陵间所有杨湖亦当积水而四傍田亩皆无旱暵之患独自常州至丹阳县地势髙仰虽有奔牛吕城二牐别无湖港潴水自丹阳至镇江地形尤髙虽有练湖縁湖水日浅不能济逺雨晴未几便尔干涸运河之浅狭莫此为甚所当先濬上以为然至嘉定间臣僚又言国家驻跸钱塘纲运粮饷仰给诸道所系不轻水运之程自大江而下至镇江则入牐经行运河如履平地川广巨舰直扺都城盖甚便也来年镇江牐口河道淤塞不复通舟乞令漕臣同淮东总领及本府守臣公共措置开撩
　　托克托等宋史河渠志【三】
　　润州水绍兴七年两浙转运使向子諲奏禁练湖占佃增置斗门石防补隄防乾道七年以臣僚言丹阳练湖幅员四十里纳长山诸水漕渠资之故古语云湖水寸渠水尺在唐之禁甚严盗决者罪比杀人本朝寝缓其禁以惠民然修筑严甚春夏多雨之际潴蓄盈满虽秋无雨漕渠或浅但泄湖水一寸则为河一尺矣兵变以后多废不治堤防圯阙不能贮水强家因而专利耕以为田遂致淤淀嵗月既乆其害滋广望责长吏濬治堙塞立为盗决侵耕之法着为令庻几练湖渐复其旧民田获灌溉之利漕渠无浅涸之患诏两浙漕臣沈度专一措置修筑庆元五年两浙转运浙西提举言以镇江府守臣重修吕城两牐毕再造一新牐以固隄防庻为便利从之
　　托克托等宋史河渠志【四】
　　常州水隆兴二年本州守臣刘唐稽奏开申利二港孟渎百渎至乾道二年以漕臣姜诜等请造蔡泾牐及开申港上流横石次濬利港以泄水势六年三月又命两浙运副刘敏士浙西提举芮辉于新泾塘置牐堰以捍海潮杨家港东开河置牐通行盐船仍差牐官一人兵级十五人以时启闭挑撩五月又以两浙转运司并常州守臣言填筑五泻上下两牐及修筑牐里堤防仍于郭渎港口舜郎庙侧水聚会处筑捺硬坝以防走泄运水委无锡知县主掌钥匣遇水深六尺方许开牐通放客舟淳熈五年以漕臣陈岘言于十月募工开浚无锡县以西横林小井及奔牛吕城一带地髙水浅之处以通漕舟九年知常州章冲奏疏治本州港牐溪湖诏令相度开濬嘉泰元年守臣李珏奏濬漕渠以便纲运修建望亭上下二牐固防水源从之
　　托克托等宋史河渠志【五】
　　苏州水乾道初平江守臣沈度两浙漕臣陈弥作言疏濬昆山常熟县界白茒等十浦约用三百万余工其所开港浦竝通彻大海遇潮则海内细沙随泛以入潮退则沙泥沉坠渐致淤塞今依旧招置阙额开江兵卒次第开濬不数月诸浦可以渐次通彻又用兵卒驾船遇潮退摇荡随之常使沙泥随潮退露不致停积实为乆利从之淳熙元年诏平江府守臣与许浦驻劄戚世明同置措开濬许浦三旬讫工
　　托克托等宋史河渠志【六　时华亭县属秀州】
　　秀州水境内有四湖一曰柘湖二曰淀山湖三曰当湖四曰陈湖东南则柘湖自金山浦小官浦入于海西南则淀山湖自芦沥浦入于海西北则陈湖自大姚港朱里浦入于吴淞江其南则当湖自月河南浦口澉浦口亦达于海支港相贯乾道二年守臣孙大雅奏请于诸港浦分作牐或斗门及张泾堰两剙筑月河置一牐其两柱金口基址竝以石为之启闭以时民赖其利淳熈十三年两浙转运副使张叔献上言华亭新泾塘招贤港牐废毁莫御咸潮伤禾乞加修筑上曰此牐须当为之方今边事寜息惟当以民
