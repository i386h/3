<!-- { "loadSidebar": true } -->
　　钦差总理粮储提督军务兼巡抚应天等府地方都察院右佥都御史臣张国维谨题为目击时艰特陈民情夙弊伏乞圣明亟赐兴厘以彰圣治事准工部咨都水清吏司案呈工科抄送直苏州府吴江县乡民虞燧条奏前事奉圣防访察一槩停止已有防了其四款着部院看议具奏钦此钦遵抄出到部除事戸礼二部者聴该部另覆外其水利一款事本部查原疏内开一议覆水利国家赋税全倚东南泽国独重水利诸水潆纡百折俱归于海其间原委径路襟喉每患浮涨淤塞自隆庆间开浚后今复湮塞比托称告佃罟利裨益国课究竟为胥吏干没自此入海路窄一时泛涨圩隄难障故六年有三没之患此水源发浙西归太湖而襟喉惟在吴江沿湖一带淤塞已成平陆今欲议开则浩费莫支惟长桥七十二谼乃众流所注古称三江此地断不可塞分波而南有九里石塘其谼不下数百今淤其半此二处务宜开浚之水路一通永无洪水横流之患矣此外惟增筑圩岸务令高厚使能障水冲激无虞至镇湖临荡之田宜种茭芦捍卫水势就田按亩计派佃户出工业户出食每区着塘长同圩甲业户佃户于农隙一同兴工再照东南水利每年未尝不修举缘视为故套塞责了事徙令胥役向民邀索一畨而已以致日壊一日今须特设亷能宪司一员寛限三年务期水利大成然后报命不次超擢如是庶奏平成之功矣等因相应看议摘覆案呈到部该臣等看得三吴号为泽国渰没之患每每见告则年来淤塞日甚所谓入海路窄水退甚难説亦近确今议于长桥七十二谼及九里石塘咽喉两处开浚使水道顺利安流入海自然无泛溢之患矣据称厚筑圩岸列植茭芦工食派自田亩经费不领官钱似亦凿凿可行者但事闗水利计必下行不扰功期可成皆地方有司之责也乞敇该抚按暨道府桥谼等处亲勘讲画是否有闗咽喉开浚可必成功增筑圩岸及分派工役是否可从并佃罟取利借口国课究竟干没徒贻淤塞之患所当厘禁一一详议具奏至请设宪司查苏松常镇兵备原有兼管水利之责如更议特设事在铨衡臣等未敢轻议等因覆奉圣防浚筑事宜该抚按确议具奏官不必增设钦此钦遵移咨到院备行苏松兵备兼理水利道仰府帖县去后续据该道右叅议兼佥事冯元飏呈据苏州府申据吴江县申称吴江地势低下太湖水三万六千顷众流滙归遡其注泄之自半从吴江长桥及九里石塘而东繇吴淞江娄江以入于海泛溢浮泥随流而来一遇茭草倚附成淤日甚一日水势大而去路隘九歳三淹农人告困故乡民虞燧列款叩阍吁苦兹沿桥而南仿石塘细细踏勘盖绿长桥旁隙地浮架水阁虽无碍于通流而桥谼阻隘淤泥闭塞似应拆卸以复古额至九里石塘原当太湖屏障上筑周行以通运艘下开小洞以便注泄今歴年多不待填筑而淤塞者寖成高阜旁有支流杂港湖水未尝不通一当冲突不无横溢所当与长桥亟议开浚者也若民间圩岸除高乡土沃居民自能修筑外惟滨湖各区最低患独甚而民最贫当于农隙责成塘长圩甲计亩兴工务期筑隄高厚再植茭芦捍卫庶洪水不致为患可以仰答纶音等因具详到府今该本府知府陈洪谧叅看得吴江长桥西枕太湖东接吴淞下留环洞宣泄湖水桥旁岂宜架阁壅淤至九里石塘亦泄水咽喉骎成高阜九歳三淹势所必至今该县勘与长桥一体开浚诚因利顺导之至计也低洼水乡仍乗农隙尽力筑堤植茭捍卫庶水旱无虞竝无科扰等因到道该本道看得太湖翕聚众水吴江仰承委灌分注吴淞娄江以入海其长桥七十二谼与九里石塘一带诸水窦皆宣泄之所必繇今桥谼旁架浮阁淤遏水势渐致闭塞则拆卸不容缓石塘诸窦年久亦多壅淤成陆并宜一体开浚以免农田之患惟植茭芦捍卫因民力筑圩所为剂量拨派有利无扰是在印官奉行之善耳等因具详到臣查阅详内尚有佃罟一节未据呈覆随经另檄驳查复据该道呈称长桥闗鎻湖流利于宣泄其桥谼两旁向恐淤塞告佃有禁方将详请疏通岂容豪右占据竝无取利干没之弊兹据府县查覆佥同相应转呈等因到臣该臣防同巡按御史王一鹗看得三吴故称泽国而太湖巨浸周五百里汪洋浩淼其所纳宣歙临安苕霅之水悉繇吴江始分为二以逹于海而长桥七十二欲及九里石塘诸窦皆驶泄洪流之支径今已渐成阡陌虽歳督修浚每以工力告诎因仍沿习而为田庐赋税患者时时见吿殆不止九歳三淹而已邑民虞燧身亲罹害防陈恺切兹据道府勘议毁浮阁植茭芦疏淤增筑随宜利导不以扰民俾深辟壅塞之路而自无横决之虞斯田畴可望丰稔责成县官加意办之若桥旁为泄水之区向不容告佃则利无取渔借口干没之弊不禁而自絶矣伏乞敕部议覆施行李模请濬吴淞白茆并复设治水部臣疏【崇祯十年上】
　　浙江道监察御史臣李模谨题为国赋全倚东南农田久困垫溺恳祈圣明垂念根本大修水利以救孑黎以培长治事窃惟国家正供半倚东南东南赋额半在苏松二郡乃土田下下缘杭湖嘉镇常及应天广徳竝据上游而苏松独居其下仰受宣歙霅苕建康诸水滙于太湖如建瓴甋太湖袤三万六千余顷即在吴江县郭外自此东出长桥直趋吴淞江竒分而南为东江北为娄江即古所称三江也竝注入海后东江以筑捍海塘废止借吴淞娄江为宣泄二江蜿蜒于吴江长洲昆山太仓嘉定上海青浦七州县然水多江少倾泻不及又苏郡东北境属常熟县有白茆一港分无锡而下漕蠡昆尚阳城等湖之泛滥而纳诸江更泖荡瀼渰千百纵横交错总归此三道昔人比为全吴之尾闾通同各郡农田遇潦不致腾襄遇暵可施灌溉攷东南水利从神禹底定之后歴春秋战国汉晋唐宋元入本朝自高皇帝以至神祖之初年无时不讲求数载一疏治田谷洊登即间有稽天之浸赤地之殃尚可移丰补啬万厯以后水政弛废者逾五十年吴淞白茆湮阏殆尽止娄江一道涓涓细流霖雨经旬数郡水泙湃而下沿海地窿高冈势无旁泄苏松二郡竟成巨壑或值亢旸则又干河淀塞支港干枯无计导流以资车戽水旱交病十歳九荒兼以国家多事蠲贷难请吴中米贵如珠生民困苦已极歴该抚臣周起元李待问部臣陈懋徳先后特疏吁恳奉防下部覆议而慎始虑终未免筑舍其説有四一曰时诎举赢当此四郊多垒用兵需饷剜肉医疮如钜工骤兴经费百出正不知百姓近歳之供输筋髓敲竭倘再罹潦暵弱者枵腹而殒生强者弃锄而走险尔时赈赉招徕当罄无限物力司农歳计所入数百万尚能按籍箕敛否乎然畚锸赀镪诚未易言説者谓宜特请明防俯允杭嘉湖苏松常镇七府起解买办杂料钱粮于二三年内渐次酌量存留并原编淘河夫银两完贮而后于抚按道府州县等衙门随宜设法照例协济及劝募有田之家乐捐助工此有先年开濬事宜可仿彼日举行亦当荒瘵之际非寛然有余而谋先根本不容不涣小储以成大储则贡赋源源黙培军国命脉损暂而益常矣二曰吴淞白茆淤沙渐已陞科告佃今一开凿税额何偿将累乐业耕戸此皆豪民自私自利之谈非体国经野之议窃查税则轻微有司不过歳征其入以抵水荒区逋欠即近该巡按御史饶京具题核取江海沙涨科粮充饷豪民乗机或亦册报及之但闗水利要害何惜此涓埃而误农田大计凡筹策利害当权轻重即使开凿果不便于佃税诸戸而水利一兴乐乐利利之民何啻万万水荒之田亦开垦成熟不待包赔得失天渊政可相提而较三曰裹田筑围支渠捞浅聊备蓄泄姑缓疏瀹此未悉吴中原隰耳从来治水治田两者相御不可偏废撩浅围坵即是尽力之沟洫诚农作之纲领但来源之水既无泄宣湖流驶驾常高数尺或盈丈而隄岸可若是崇乎即崇矣而洪涛昼夜冲激能不倾荡乎若旱魃为虐虽渠深亦竭逺盻震泽而思桔橰必无是望所谓江不开塘不通纵岸坚如营壁而苖亦坐藁斯开濬之万难濡滞不待智者而决矣四曰大兴水利必设专官方今裁汰冗员添一官多一官之费圣明慎重不允惟恐扰累民间臣尝询访父老所传万厯丙子戊子两命专官未臻厥成然皆廷议仓猝不得其人之故如祖宗朝择人而任明效彰彰若不设官抚臣控制江海御勦流氛拮据戎行殆非昔比按臣持斧周歴匝歳一更道臣诘戎弭盗即水利带衔簿书旁午矧川原绵邈何暇宵昼巡行而府州县正催科聴讼不给治农佐领事权轻不有上官提衡安望施设故言遣大臣者必以夏原吉徐贯俞谏为例言遣部臣者必以姚文灏傅潮林文沛顔如环为例言加敇巡抚者必以周忱李充嗣欧阳必进为例言添道臣者必以吴防等为例以臣考求往迹夏原吉布衣蔬食躬亲胼胝仍有都御史俞士吉通政赵居任少卿袁复给事中姚善偕行赞理若徐贯俞谏体綂严重贯亦乞主事祝萃随巡在今日用大臣尤为未便巡抚受勅如周忱善矣时忱兼理浙西粮储均平赋额节省仓庾甚裕便宜动支廪粟故得奏用多官至李充嗣之日巡抚事绪纷纭辄疏添差恊理郎中矣海瑞目击时艰自疏请防肩任毕竟分巡抚之余力止治吴淞一江而踵濬白茆以陞任去亟致有遗憾添设道臣无虑数次止吴防一人当成化初克称厥职盖水利舆情恒须独断道臣肘掣各台文移顾忌必如部臣姚文灏傅潮林文沛颜如环四人专职勤事劳绩于今未泯盖部郎甲榜初硎朝气方鋭事体归一不辞屑又官秩未尊可与巡抚每事咨决巡按亦得旁察短长凡出行省视驺从稀少不糜供亿职列京衔不受各差节制假以玺书柄操举劾府佐州县长竝势分相临呼吸立应上下各便惟设官添费不可茍且臣亦反覆计议吏书承舍当于苏常两道各省二名可备使令公署则有旧设分司无俟剏建祗此官大半居水乗坐官舫亦于抚道取拨不必另造其差定限奏绩最则优迁殿则劣处斯水利立见成效已上四説臣生居泽国辨析甚详伏读邸报东南水利事宜明防严饬至再至三仰见轸恤民瘼恐专官未遣虑始不周徒厪圣懐终无兴利实事用敢稽核上陈其水道舆图及歴年疏濬故实可为考证者抚臣张国维察见民情孔亟采辑成书将摹画缮写恭进睿览臣不敢赘伏乞敕下该部逐一详议覆请裁决施行





　　吴中水利全书卷十四
<史部,地理类,河渠之属,吴中水利全书>
　　钦定四库全书
　　吴中水利全书卷十五　　明　张国维　撰公移
　　公移遍捜故籍自赵宋逮我明之正徳凡数百载共若干篇
　　宋
　　刘宰回赵守问开七里河利便劄子
