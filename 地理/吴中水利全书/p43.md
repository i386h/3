<!-- { "loadSidebar": true } -->
　　十年张国维同廵按苏松等处监察御史路振飞重修至和塘【长洲县东境四十五里石塘先该知县胡士容设置义田积租缮塘后竟移为别用旷久不修长隄崩尽无以捍水妨农病渉张国维设处经始兵备冯元飏与知府陈洪谧推官署县事刘鸣谦各捐助有差不经佐领吏胥董工专属耆民马负图营辧仅四阅月毕工】　濬昆山县嘉定县寳山所各城濠并彭华浜及修槎浦海岸【昆山县城濠檄知县叶培恕嘉定县并寳山所二濠檄万任各支导河夫银充费加深四尺有竒】　苏松兵备兼水利右叅议兼佥事冯元飏濬太仓州城濠【九年春城濠淀淤冯元飏将民七军三分叚派濬值兵农事冗延阁至是督令趋工军三钱粮令泥夫径赴道支领其民七项下檄署州事知县万任调度支给】　常镇兵备兼水利按察使曾化龙濬江隂县运河【时江隂运河浅淤议移仓就兑士民共称不便曾化龙请于廵抚张国维廵按王志举檄知县冯士仁勘核自县南水闗起至五云桥长三百八十三丈五尺开深五尺用夫三百一工自五云桥至蔡泾闸长一千五百二十六丈开深七尺用夫一万二千二百八工内河口涨滩长十三丈加夫六十五工自蔡泾闸至月城桥长一千九百三十一丈五尺开深五尺用夫一万一千五百八十九工内三河口涨滩五丈加夫二十五工自月城桥起至龚店长八百三十一丈开深五尺用夫四千九百八十六工自龚店过青旸至小青旸跨塘桥长一千三百六十二丈五尺开深四尺五寸用夫六千八百十二名五分乂三塘河长一千九百三十四丈捞浅淤泥止用夫七千七百三十六工以槩县田畆均滩派夫粮里争先趋事曾化龙躬出省视犒赏匝月功成漕艘直达城下军民并利】
　　十一年张国维同廵按苏松等处监察御史王志举督理漕运兼视河道监察御史杨一儁洎曾化龙濬镇江府漕渠【檄推官雷起劔偕水利通判宋永熙督丹徒县知县郑一岳濬江口坝起至京口闸长二百四十六丈八尺深五尺阔五丈丁邜港起至华家荘长一千九十三丈七尺深三尺阔三丈四尺剥厓起至夹冈心长三百七十四丈深四尺阔三丈四尺共用民夫一万二千八百五十六工丹阳县知县傅徳坚濬草头舍起至东闗长四千三百六十六丈内坍山荆家坟观音山西城湾俱深四尺五寸阔四丈黄泥坝张家渡七里庙西门东闗俱深六尺阔五丈又濬城内防沟东闗至北闗长四百三十一丈北闗起至观音山闸口长二百七十五丈俱深四尺五寸阔四丈六尺共用民夫四万二千一百六十三工两县连境绵亘百里未及一月报竣通利漕运曾化龙亲诣河干查核功次首纪雷起劔劳绩会详三院题叙】张国维王志举苏松兵备兼水利佥事宋继登濬太仓州湖川塘【檄知州钱肃乐督濬长五千二百五丈阔七丈加深六丈八尺不等】





　　吴中水利全书卷十
<史部,地理类,河渠之属,吴中水利全书>
　　钦定四库全书
　　吴中水利全书卷十一　　明　张国维　撰诏命
　　祖宗朝轸防东南民隠诏命谆切今圣主尤殷殷注念记注邸抄示海宇兆庶欢腾敬録如左
　　明
　　洪武二十六年
　　上谕都察院凡各处闸坝陂堰引水可灌田畆以利农民者务要时常整理疏浚如有河水积流泛溢损壊房屋田地禾稼者须要设法隄防止遏或所司呈禀或人民告诉即便定夺奏闻若各布政司者照防各司直者劄付各府州县或差官直抵处所踏勘丈尺濶狭度量用工多寡若本处人民足完其事就便差遣倘有不敷着令邻近县分添助人力所用木石等项于官银见有去处支用或发遣人夫于附近山塲采取务在农隙之时兴工毋妨民业如水患急于害民其功可卒成者随时修筑以御其患
　　洪武二十七年
　　上命凡天下陂塘湖堰可潴蓄以备旱暵宣泄以防霖潦者皆因其地势修治之勿妄兴工役掊尅吾民
　　洪武二十八年
　　命国子监生及人材分诣天下督吏民兴治水利
　　洪武三十一年
　　钦颁教民榜文一款　一民间或有某水可以灌溉田苗某水为害可以隄防某河壅塞可以疏通其当里老人防集踏看丈量见数计较合用人工并如何修筑如何疏通定画计防画图贴説赴京来奏以凭为民兴利除害
　　洪武三十二年
　　上谕工部凡圩坝堰陂塘仰该府州县提调官常川体勘境内应有圩岸坝堰坍缺陂塘沟渠壅塞务要趂时修筑坚完疏濬流通以备旱潦毋致失时有伤禾稼及因而扰害于民
　　正统二年
　　诏有司秋成时修筑圩防疏濬陂塘以便农作仍具疏缴报俟考满以凭黜陟
　　治十八年
　　诏各府州县治农官不得别项差占年终具所辖水道通塞濬否缘繇造册奏缴考覈黜陟
　　嘉靖五年
　　命各处水利佥事年终具所修濬圩岸陂塘坝堰闸洞沟渠丈尺造册送部查考
　　嘉靖六年
　　命应天巡抚官督同水利佥事用心整理苏松等处水利毋得虚应故事
　　嘉靖七年
　　命各处抚按守巡官严督所属以时修濬圩岸坝堰陂塘沟渠之在境内者
　　嘉靖二十六年
　　命江南巡抚都御史督属修濬太仓州常熟昆山等县七浦白茆新泾等河许浦等塘仍令巡按御史勘验
　　隆庆三年
　　诏凡霸占源头阻絶河道者各该巡抚衙门查照盗决泉源条律为首者发附近卫所系军调发边卫各充军着为例
　　隆庆六年
　　诏书内一款　一大江南北财赋所出全资水利各处设有水利佥事各府州县设有水利通判县丞等官近来往往视为末务上下因循一遇水荒即奏乞蠲免抚按督令専管水利司道官往来巡歴着落有司官将该管地方水利着实讲求议处何处当疏通其源何处当挑濬其流坝堰圩防在在増修使蓄泄有备旱潦无伤合用夫役取诸得利之家毋令骤扰若功程浩大抚按官查其先年导河夫银用剩贮库及该府州县近地鱼课奏留修理堤坝等银两酌量动支有司官有仍前旷职悮事及地方土豪之家阻挠壅塞専利病民者抚按官拏处治
　　崇祯元年召对平台记注
　　上取戸科右给事中黄承昊所奏疏令读承昊奏曰东南时患水灾因水利不修之故臣因疏词不敢冗长故未畅所欲言前礼部员外郎陈懋徳有疏言之极详乞并臣疏下工部行之上问水利何谓不修是何地方承昊对云是苏松地方阁臣道登龙锡同并奏云臣道登即苏州人臣龙锡即松江人水利是东南一件大事但修理须要钱粮懋徳本内説原设有开河银两上问防何对曰亦不多臣等前已拟防抚按酌议具奏上沈思久之云要修水利可扰民否臣龙锡奏正惟恐扰民故须行本处抚按酌量上曰水利事着公议来奏【黄承昊上盐屯疏内云西北多旷土则开荒无法也责在有司当以考成课其殿最东南多水灾则水利不修也宜加浙直巡盐御史敕书一道令其兼管水利严督道府而举劾之非専题水利不入章疏附赘于此云】
　　崇祯九年
　　特防这水利兴复事宜着抚按责成司道督有司亲巡查验审地因时设法疏濬务期蓄泄得宜髙下均利如有奸豪占塞阻挠即叅拏究治其支河汀堰等项分别贫富各输财力使民乐趋事不许滥委冗员衙役乘机生扰并叅治修筑海塘及严核殿最通一体着实遵行







　　吴中水利全书卷十一
　　钦定四库全书
　　吴中水利全书卷十二　　明　张国维　撰敕谕
　　命遣水官特赐玺书听以便宜权无旁掣故得奏绩无负任使云
　　明
　　永乐三年
　　皇帝敕谕户部尚书夏原吉都察院佥都御史俞士吉通政司左通政赵居任大理寺少卿袁复东南数郡之民频年厄于水患今旧谷已罄新苗未成老稚嗷嗷饥馁无告朕与卿等能独饱乎其往督郡县亟发仓廪赈之所至善加抚绥一切民间利害有当建革者速具以闻卿等宜体朕忧民之心钦哉无忽【时佐理工科给事中姚善奉圣防并差无勅】
　　宣徳五年
　　皇帝敕谕工部右侍郎周忱今命尔往南京应天苏州松江常州镇江太平寜国池州徽州安庆广徳州巡抚递年一应税粮务在从长设法区画得宜使人不劳困输不后期尤在敷宣徳意抚恤人民扶植良善其水田圩岸尔亦相度时宜整理俾无旱潦之患庶副朕委任之重钦哉故谕
　　正统九年
　　皇帝敕谕工部右侍郎周忱近闻浙江嘉湖等府直苏松等府今秋多雨潦水暴溢渰没田稼漂荡民居溺死人畜盖因各处递年将旧通江海河港乘干旱之时筑塞为田耕种及因递年沙涨以致水不流通人受其患今特命尔防同巡按御史严督各该府县拘集耆民里老人等询访踏勘各处原通江海河港故道果被豪强之人筑塞为田即令退还并年深淤塞之处尔等公同计议督令府县官起倩人夫开挑务要水道通行不至为患其余湖池陂塘圩岸可以蓄泄水利防备旱涝者悉从其修筑开通其间果有豪强之徒占据把持以为己利者尔竟拿问轻即量情惩治情重者具奏区处用工之际尤须量度地势酌量民力其殷富田多之家务令尽力用工贫难下戸及田少粮重者酌量差遣不可误其生理如工程浩大人力艰难非旬月可成者尔宜审度用工宜令受利近便去处同心同力切不可妨废农时朕惟豪强専利小民受害论法难容今姑宥其罪使之自新保其身家尔为朝廷重臣宜表率同事公以存心亷以律身毋茍具文移以塞责毋狃于小利以为功尔克尽职民受实恵朕惟尔嘉朝廷以安养斯民为念宜深体朕心为民造福以副任使或有窒碍难行之事亦须体谅人情从长计议奏来不许违误故谕
　　成化七年
　　皇帝敕谕浙江提刑按察司佥事吴防兹特命尔前去専管苏松常镇杭嘉湖七府水利巡行踏勘所属地方分督修治湖塘疏濬河港兼理沟洫増筑圩防闸坝务相地势水形使便蓄泄有资灌溉应用钱粮着有司查明设处或有田之家行府县劝令输力如有侵占河道听尔拿问改正所属军卫有司听尔调委仍须呈报巡抚听其节制用过钱粮转呈巡抚类奏尔其克殚厥心勤劳乃职如任使不效责有攸归故敕【以后水利佥事同】
　　治七年
　　皇帝敕谕工部左侍郎徐贯兼都察院右佥都御史往同巡抚应天等府都察院右佥都御史何鉴朕惟直苏松常杭嘉湖六府数年以来屡被水灾围田渰没庐舍漂溺民既无聊生财赋又何自而出今特命尔防同彼处巡抚都御史亲诣其地逐一踏勘如果前日之水道形迹具存今日之水患实由于此即于所在司府州县量取丁夫钱粮督同委官人等以次兴工修筑疏濬凡敕内该载不尽事宜听尔便宜处置文武职官军民人等有负才识谙晓水利者悉听委用职官敢有违慢乖方狥私废事者五品以下径自提问应奏请者叅奏施行其兴工之际务审水道利害人情从违固不可畏难退避失经国之良图亦不得凿空妄为致小民之嗟怨殚心毕虑利国便民斯不负朝廷委任之意故谕
　　治八年
