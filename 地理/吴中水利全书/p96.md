<!-- { "loadSidebar": true } -->
　　至顺至元间置闸乖宜旱霪交病旱而闸内耕甿縁闭潮汐枯灌溉递鸠钱求勿闭名曰买潮而府修牍请于行省略曰太湖周回八百余里吞吐诸山百川之水连接淀山湖长泖俱繇六闸而出每闸止阔二丈总计一十二丈闸门欲泄浩荡无穷之水岂无滞乎兼以随潮啓闭一日之间不过数时去嵗至顺元年天雨连绵潮泖水涨其常湖平江嘉兴杭州诸处之水积于下为縁诸港闭塞闸内不能急泄致将田禾一概渰没城郭居民房屋皆成巨浸今嵗八月间又值雨水霖复成盈溢推原其繇盖因石闸启闭有时水势不能直达下流故也其乌泥泾闸内旧有河身径直下流入浦拟合趂此农隙差倩人夫权将旧河直道从宜开挑以导宿水归海否则来春雨水不常官粮必被渰没小民愈遭疲困深系利害未报间司臬按部下议从之府复而始报可起工于次年春二月之十六日开濬河长五百一十步阔五丈深一丈五尺凡旬有三浃计庸三万一千九百六十九二三年间水势流通厥患胥弭既撄闸吏惙尸旷积以权开陈乞于府从堰如初仍改至元之四年水复患华亭尹郭额森布哈承议又克凿之六年知府杨巴延台复决潘家浜闸内旧堰直河迄今为利时府人刘廷玉请于张泾盘车二堰置闸深濬外河导水归海巴延台复从之发民疏濬置斗门焉
　　孙鼎松郡水利志【八】
　　至正元年中书以江浙行中书左丞相竒彻台开府言浙西水利废弛沟港湮塞民受重困宜命都水监官分治仍令各农事正官带衔知围田从御史言复立都水庸田使司披图按志讨论挑治专任使以责成功于是立使司复于平江路设置端命工部尚书图噜行省平章政事哲尔谙达南行台与浙西廉访司官各一员选知水利之人相其旧迹必合开挑各处农事正官结衔知渠堰事聴受使司节制各官既奏嘉兴首会郡堂以商论尚书訏谟大典臿斸隆尚厥功平章卓见役钜民疲特略之论遂不合而罢且尚书愤会失首坐居后第知渠堰官即诣寓馆闗白以施比卒攸务无复会焉吴人陆行直者承平章风防上书言于有司曰辛巳太嵗位在东南浙间丁其方位修营动土歴家忌之有司誊其言以次达于朝尚书知之怒繋行直而使请中书防驳论罪之以故报曰大元疆封浩大无垠寰宇茫茫难拟方位繇是肇工于是年冬十月捞摝吴淞江北南防下沙泥濬湀各闸旧河直道深阔府之西门外漕渠自秀野桥至跨塘桥一石湖桥五舎桥二及张泾风波塘南俞塘北俞塘盐铁塘官绍塘盘龙塘蒲滙塘六磊塘石浦塘一十处河道若张泾自府南门外太平栅而至张泾堰长六十三里为夫一十九万八百四十用粮四千七百四十七石钞三千一百六十四锭各有竒余咸称是工甫半华亭长尹以稽而婴都水使者笞辱是以晨夜催切遂惟靣阔焉然亦底次年之春二月迄功使者汪佥事万嘉努也使司至十五年复罢
　　孙鼎松郡水利志【九】
　　至正二年塘式原髙一丈靣阔一丈防二丈今度最髙处惟十四保蔡庙西九尺而已耆畯竝称云塘外二里六十步已有古塘二俱被海潮冲坍此塘系大徳五年风潮后所筑今四十余年人马牛畜践踏过去土一尺也及度到修合去处九保余闰収宿日荒字围一十二十一保福田庵破窑港一十一十二保周公墩东来字围三十六段十四保张家宅西盐仓前凌家堰蔡庙西三十段通七十三处共八十九长一千五百五丈八尺为八里六十五丈八尺积土三百二十五万一百三十二尺为庸三十二万五千三十浃月之程日庸一万八百三十三纽计食盐二十七引三十三斤粮五千四百一十六石各有竒于是繇及平江与嘉兴都庸三千人以筑作独平江发繇而造者二百二十四继踵行省台虞以所料浩大时急难究改议怯薄者添土幇修洼者增髙筑垒自六月辛亥卒戊辰为日一十八庸四万二百一十二而辍使司之分综厥务汪佥事也
　　归有光大徳开江志
　　大徳八年都水监开江丈尺
　　吴淞江东南黄浦口起至大盈浦口止一万五千一百丈
　　大盈浦口起至永懐寺东止一千六百丈永懐寺东起至赵屯浦口止一千五百丈赵屯浦口起至陆家浜止二千三百五十丈陆家浜起至千墩浦口新洋江止一千六百丈通计长二万二千一百五十丈
　　广二十五丈
　　深一丈五尺
　　右浙省平章扬珠济达彻尔以转粟京师资东南所输殆当天下十七而淞江淤塞不通弥漫浸灌沮洳害稼遂发卒数万濬决是江
　　明
　　史鉴吴江运河志上【成化十三年南京户部右侍郎王恕徴取】
　　吴江县运河之説有二一从杭州钱塘诸山发源下流为西湖东出北闗门又北逾仁和及嘉兴之崇徳桐乡秀水诸县至于王江泾而吴江运河起于此河之西为石塘有桥曰闻店桥内为市约千有余家盖秀水吴江之民杂居焉桥之下众水走凑东入于河自南徂北十里而至于市泾又八九里而至于合路折而西流又一二里而至于黎泾又四里而至于南六里皆有桥临塘西南受穆溪之水而入于河溪之源又出其东南曰睡龙湾相宋高宗南渡时宿此故名下有泉腾跃涌上常混混波靣也河繇六里桥而西四五里而至于百星桥又西至于下湖桥折而北流数百步许为平望镇居民可三百余家日集市中河西有驿名与镇同是为南塘之水也一源于湖州之天目山分为苕霅二溪东北流至湖州复合为一又东流为荻塘经乌程过南浔镇东一里入吴江县界水东北流三里而至于曹村之驷马桥又五里而至于蠡思桥又二里而至于杨定桥皆在河阳土塘上又三里而至于震泽镇有巡检司南临之镇之居民二三百家虽室宇连比皆务于耕织而不互市蠡泽之水自河隂来会焉河之阳有四桥曰新兴曰通泰曰曲桥曰张湾以分泄水势中为大石桥三皆横跨河上东曰底定西曰思范其中曰庆源水繇三桥下东行十里而至于双杨之村过柳塘之桥而河阳复有永安众安斜路三桥又十八里而至于梅堰东吴西吴二桥在其北而中济一桥贯其中又十二里而至于平望镇诸家六里泄水三桥界其侧自曹村至此五六十里问凡桥在河阳者皆南受河水而北流入太湖而莺脰一湖在其隂东纳穆溪西通麻溪南吞烂溪诸水潴而为泽与运河合流而东有亭临之名曰望湖稍东经大通桥又东逾巡检司道安徳桥下东出市中与南塘之水会为一焉
　　史鉴运河志中
　　二塘之水既北合流至通安桥桥甚髙大跨踞东西两防水从其下过循石塘北行经长老桥又七里而至于洪水桥本朝尝有备倭自太湖来道此人因呼为海阙云又三里而至于盛墩有桥在河西曰袅腰又六里而至于翁泾桥又四里至于八斥之塘居民才二三十家南有桥曰庙泾北有桥曰太浦繇太浦益北可十里许为白龙桥又一里为彻浦桥又一里为龚家桥自此河折而西北流又四里即甘泉桥也下有泉甚深味甚甘色湛湛寒碧唐陆羽尝品为第四故又呼为第四桥桥之东有龙神祠邑中水旱必祷之入我明荐登祀典嵗以春秋祭享又北行为三山定海万顷仙槎四桥河益折而西又六里而至于三江桥禹贡所书三江既入而吴越春秋又云范蠡乗舟出三江之口者疑即其处也盖太湖之水东注吴淞而入于海实繇于此太湖西上承宣歙常苏湖数州之水汪洋浩瀚不可涯涘故昔人有三万六千顷之称而吴江当其下流茫然泽国古无陆路非舟不通唐穆宗朝刺史王仲舒始拥土为塘宋祥符八年知县李问修之治平五年知县孙觉絫石为固绍定五年知县李椿添石重修元天厯二祀知州孙伯恭加以巨石至正九年知州诺海又大修焉垒石筑土长二千八十丈广一丈又四尺髙如广而杀其四尺又相度水势凿窦一百三十又六引水东泄于河涝则用平上流之势旱则资以运舟歴嵗既乆涛冲水啮日就倾圯本朝永乐九年通政使赵居任治水东南始奏修之躬亲督视灰石增崇筑垒坚密视旧有加后工部侍郎周忱郡守邢宥虽两修之不能复如畴昔之固随葺随壊窦有倾者辄随而湮之加以沿湖之人多种茭草于而为田而水道日微嵗长月增其害将见甚于今日在上之人诚能不以近且小者为利图为乆逺之计疏而导之则匪独吴江一邑蒙其惠矣
　　史鉴运河志下
　　河水自三江桥分为二一从长桥巡检司闗前北流可一里许入吴淞江折而西流又二里许经顾公庙陈黄门侍郎顾野王祠也水繇祠右西行至三里桥下桥为知县韩槃重建其圯以石犀四压之一入南津口西流其地曰江南水经醋坊桥大明桥过河之南为巡抚行台河之北为长桥巡检司又西为太湖庙中祀太湖之神又西为松陵驿又西为儒学左文庙右学官宋元以来废建不一而熈朝正统中侍郎周忱知府朱胜撤而新之又西为三髙祠祠临雪滩上中祀越上将军范蠡晋东曹掾张翰唐右补阙陆蒙而宋叅知政事范成大为作记繇雪滩而西是为长桥桥旧名利往东接江南西接城东长一百三十丈横截江湖宋庆厯八年知县李问尉王廷坚新搆然止用木为之中作亭名垂虹元泰定二年判官张显祖始以石易之上翼扶防如其长下湫水窦六十有四三年达噜噶齐谔勒哲于两堍镇以四石狮皇明洪武元年知州孔克中立吴太宰伍员唐中丞张巡宋鄂王岳飞像于垂虹亭中名曰三忠永乐元年知县蒋奎以磗砌桥靣成化七年知县王迪又重修焉河至桥下播而为三一自垂虹前北流入吴淞江俗呼为站船路一西流至县城东循城址北行至三里仓一繇福民桥西流入东门内过仙里桥察院临其阳税课枕其隂又西经县治前道庻寜桥益西折而北流繇新桥仓桥环济农仓逾北门仓而出又折而东流出永济桥下经邑厉坛至三里仓前会城东之水竝趋而东又与闗前之水会道三里桥北流入运河土塘在其左又二里有水自西来曰深港又三里而会七里港之水北流到长洲县界中
　　杨循吉导河夫志略
　　治十年水利主事姚文灏奏设比照江北运河捞浅及嘉兴海塘夫例每年于均徭内定拨工部为覆奏备行巡抚都御史朱瑄会同本官议行苏松常镇四府将本年均徭除崇明靖江二县隔截江海不编外其余每年每里各佥导河夫一名每名折収工价银六两悉聴提督水利衙门支取就近雇夫开挑河港行一年矣其次年长洲县知县郑瓘以为一甲编当人难应办申请巡抚欲乞两甲编当一役巡抚因是劄仰各司减作银三两编则照旧不改自治十年起至十三年止四府该徴银共九万二千八百二十五两零内除人户拖欠遇例免徴及挑修各处河道桥梁闸坝支用外本府所属太仓一州长洲等六县见存银二万二千八百一十八两零皆谓江南粮差繁重兼徴此银民实不堪往往有致卖鬻子女房屋以输者既入于官又不全给公用势豪之家指以造桥为名多有求索士民皆言未便是年巡抚都御史彭礼巡按御史袁经深知其弊欲革之时文灏巳谢病去易郎中傅潮矣潮亦以为其银有余具前后增减额例呈部要将治十四年分毎名减作二两惟复照旧三两本部方行本府斟酌减留而抚按衙门各以民情会同上奏决请停止谓四府所属州县每年挑修河道止是重拨本处附近人民用工不曾全支导河银两雇夫所据前项贮库银两数多设若修河足以彀用乞自治十四年为始停革以苏民困见存银两支销尽絶之日遇修河道如果工程浩大量支府库无碍官钱雇夫应用该工部覆奏如议治十四年二月十四日本部尚书曾鉴等具题蒙钦准行下革去
　　杨循吉濬河志略
