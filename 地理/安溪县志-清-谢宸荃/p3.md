<!-- { "loadSidebar": true } -->
夫文献而山川、风俗、兴建名迹、大官贵人乎？此可按名籍而胪列者也。凡文而不擘画朝家，指切邪正；献而不麟凤郊薮，鸿仪世宙；识者虽载笔，不惬志焉。文而擘画指切，献而麟凤羽仪，则一郡一邑之文献，固天下之文献也。何也？贾生治安数策，可以洛阳之文目之乎？汲长孺古社稷臣，可以濮阳之士目之乎？天下一大方隅也，古今一大簿帐也。郡邑而天下，则无负郡邑志；郡邑而天下，则无负志郡邑。与杞、宋并时者，小至邶、鄘、卫，微咏片简，世知有邶、鄘、卫也。然则授事兹方，与其杞、宋之也，毋若邶、鄘、卫之也。吾观太史公书成而欲藏之山川，山川亦不杞、宋矣。禹穴、二酉，非是书不知是山。又令太史濡毫时，而即有杀青播之通都大邑者，太史更不言藏矣。王平子行陈留郡而问士人，吏以蔡子尼、江应元对，因叹赏此邦有风俗。则子尼、应元者，陈留之文献，而停车一问，姓名弥香，平子亦识所以传之耶？ 
  

稚孝先生，世方捧古文辞盘皿与之，而躬行一本之仲尼正学，自身具文献矣。尝承台使者陆瑞亭氏《闽志》委，诠次数载，已脱稿，特未授梓。又尝修《泉郡志》。兹志清溪，其一支也。清溪多君子，不具论。如詹汝钦公父子侍从，侃侃天下大计，直声在隆、万间；李克苍氏以一郎署，上书言事，无所不指斥，白首偃蹇，斯岂复一郡国士哉？王侯不顷刻忘斯志也，亦君家平子停车问士人意也。余故论其大而为之序。 
  

邑 人 李 懋 桧 序 
  

清溪山峻而水洌，其水至武荣与他水汇，独莹然如碧，故得名清。其民安土乐生，不作浪游想，故又改名安。唐初不著，入五代则詹令君开山，与名贤周太朴、刘子真莫逆啸咏，文运渐辟。入宋则张圣行始制科，为赵清献、李文肃、苏黄门所知，而文运乃振。至我朝菁莪化广，有布衣蒙玺书赐秩赉金者，自先旌义始。嗣是人物鹊起，科甲蝉联，文运骎骎盛矣。岂非灵杰机候有固然不爽者乎？ 
  

是志也，贺父母瑞原始其事，至王父母安庶始竣役。披图按籍，搜遗文，纪盛事，则我年友何稚孝笔也。稚孝名山著书，有笔如椽，《闽书》、《泉志》皆出其手，宜其雅驯也。懋桧于清溪为桑梓，用敢有言。 
  

吾闽通中原最后，于闽之中有清源，于清源之中有清溪，贤圣踪迹，疆埸胜事，固不及百之一。志也者，所以备千载之语林者也。然中州戎马之场，驰驱之往迹，至今日而杳然者，何可指数？千余年来勃郁之气，焕然大辟。泉于天下固方幅遇，独遗清溪哉？考亭曾经此地，标境品目，自有韵致。王父母下车，质直有文，平易而惠。莅政期月，百废俱兴。复属意志林，茹采缣素，将使幽峦湛壑之所产，与名地等埒，盖于椠楮中寓作兴焉；并使后来莅兹土者，知沿置有宜，登耗有数，官守有迹，流品有评，而山川愈有奇，士民愈有赖，作兴至意，宁直一时之光哉？因不揣固陋序之。 
  

知安溪县西粤王用予序 
  

盖前令章君之志安邑也，经始于正德，修圯于嘉靖二朝，而重加笔润，迄今新上绍极，又阅几三十春秋矣。剞劂虽存，挂漏可虞，谁尸邑事，不无固陋之恧焉，而未得所当，怦焉且惧。乃蒙桐江京卿匪莪何先生以赴召余晷，手编是录，且命庠彦黄子曦陟持以示予。 
  

予读而卒业唯唯，起曰：“安溪于泉州为属邑，而介漳、泉之冲，虽壤幅褊小，然《禹贡》、《周·职方》，非志国邑者之所权舆也哉？自后世观之，为有鄙细而俚俗者矣。夫田赋高下之异等，坟垆、黎赤之异壤，九镇、九泽之异名，固应列而载之。至筱簜，箘簵、淮蠙、江龟、海错之纤细，苟切于利器用而阜民生，辨阴阳而蕃孳息，不以秽杂见遗，则安溪之志可知。重以匪莪先生之操觚提椠，出其黼黻皇猷、丹青帝载者而垂意邑志，讵曰安邑褊小无可志也？凡邑中地舆、官制、学校、人物、公署、祀典、文章、杂绪，总纲分目，罔不纂集成编。所谓体详事核，言直文蔚，焯焯来祀。邑不朽而志不朽，志不朽而先生之立言之德，俱一日而千古矣。” 
  

予不文，何能为役？其邑与志颠末，俱载于吕老师及心湖李先生之弁端，而捐资锓梓，则邑有司责也。志成，妄为之言于简末。

●卷之一　山川形势之一

《安溪县志》卷之一

山川形势　之一

（前志凡四则，隶于左，有小引）

原县　分野　舆域　奠方

体国经野，先王所重；封山浚川，古帝肇焉。则夫辨丘陵、坟衍原隰，周知广轮之数，与有斯民之责者，乌得置诸弁髦，故修志者必以此为第一，岂非为国家计长久也哉！

原县

自禹平水土，益作《山海经》而有闽。自秦废闽越王，而有闽中郡。自隋开皇而有泉州。自唐景云二年，而泉州始不兼统福州，而专为泉州。自唐咸通而始析南安县地为小溪场。自五代周显德二年而南唐始以小溪场为清溪县。自宋宣和三年，寇起睦州清溪洞，时恶其名，始改清溪为安溪。明仍之。

为坊者一，为乡者四，乡为里者十七。其乡曰归善、积德、金田、修仁。其里曰永安，统图一；曰长泰，统图一；曰光德，统图一；曰依仁，统图一（是属于归善）。曰新溪，统图一；曰新康，统图一；曰崇信，统图一；曰龙涓，统图一（是属于积德）。曰龙兴，统图二；曰还集，统图二；曰感德，统图一；曰常乐，统图一（是属于金田）。曰感化，统图一；曰来苏，统图一；曰崇善，统图一（是属于修仁）。其地在泉州之西。东抵南安界于高田，西至漳之龙溪界于银场，南至南安界于笔架山，北抵永春界于吉漈岭，东南至南安界于大宇桥；东北至南安界于眉田，西南至同安界于东岭，西北至漳之漳平县界于臭铜。东至泉州府一百五里，东北至省城五百一十五里；三千三百六十里至于南京，七千三百六十里达于京师。

星野

《周礼》：“保章氏以星土辨九州之地。”所封封域，皆有分星。而《史记正义》及两汉、晋、隋、唐、宋历代史书，俱以斗、牛、女三星为吴越之分。唐一行以天下山川之象，存乎两戒，北戒自三危至朝鲜，是谓北纪；南戒自岷嶓至东瓯闽中，是谓南纪。但吴越之地在南，而星纪在北，其相配之理有未明焉。明《天文志》以闽郡邑并属斗、牛之分，《一统志》则以为牛、女之分。诸说各明一理，皆不可废。安溪县分星几度未详，备录之以俟后考。

舆域

山

凤山　在县治北。一峰峙立，分为两翼，若凤翥然，故名。一名“凤髻山”，又名“展旗山”，实县治之主山也。文凤山山人序略曰：“山深窅而袤长，虚静而广漠，珍禽奇羽，多集于中，故曰凤山。”昔朱文公临县治标八景云：“凤麓春阴，龙津夜月，阆岩夕照，薛坂晓霞，芦濑行舟，葛磐坐钓，东皋渔舍，南市酒家”，是山所谓凤麓也。五代刘乙、詹琲并隐其下。山顶有观曰：“通玄”，庵曰：“凤池”。朱文公来县按事道中，见山水清澈，山石奇峭，喜其大类建剑间，有诗录于《征文》。及至留宿此庵，题庵壁曰：“心外无法，满目青山，通玄山顶，不是人间。”明令龚颖改庵为书院，以祀文公。山有善惠院，今废，宋初建。山麓有东岳行宫，结构爽闿，邑人多游焉。下有凤池桥，桥宋开禧三年，令杨承祖建；嘉定六年，令陈宓易以石址木梁，上覆屋四十六间。邑人刻石曰：“陈公桥”。宓嫌掩前人之美，投石于湍，改名“凤池”焉。宓《劝民歌》：“我有衍土，凤山之阳。昔焉芜秽，今则民歌农桑，既温且饱，复习乎典章。于乎！帝力于我其忘！”（在县治北）。

黄龙山　凤山对山也，下有黄龙津，又名“登高山”，宋令陈宓修禊于此，而登凤池桥抵流惠亭，有序。按：“流惠亭，在县西陈塘上，旧名水花亭，有苏氏子于此遇尉不避，尉谯呵之，命为赋。赋立就，乃释之。故以‘流惠’名亭，后以塘生双莲改曰‘瑞莲’。嘉定间，以塘为放生池，复名‘流惠’”。龙津桥，宋令赵师戬所建。凤池桥则陈宓所建者。令赵彦侯记曰：“自建二桥，邑人物始盛”。

金龟山　以形名，县东南水口山也，上有金龟塔。先是万历二十二年，令章廷训以安邑形势来自西北，东南虽有葛磐之石，横据溪中；顾午山高抗，龙形卑不敌，乃建塔石上，名曰“文昌”。至四十七年，令贺详又即是山建塔，以壮县势，以兴人文，即名其塔曰“金龟塔”。按：旧有谶云：“龙向江头跃头角，龟向东缠开祥瑞。”谓黄龙、金龟二山也。

三公山　山有三峰，中似“公”字，又曰“文笔峰”，旁有龙水岩。东峰顶有池，大旱不涸，旁有仙人石棋盘，即南安界之丽碧山也。峰峦秀丽，山石娟好，故名“丽碧”。山下有龙潭，宋守真文忠于此祷雨，其文曰：“丽碧之山，龙湖在焉。渊渟莹彻，盖有神物宅其中。某以城钥之守，弗克躬造，命邑尉致祈，谨拜于庭，遥致忱悃。伏愿云兴雨注，以震耀龙君之威灵，俾岁则有秋，人弗告病。”

北观山　山有石笋，高五丈，曰“牛心石”。下有溪水，回环县治，名北地湾。谶曰：“水流北地湾，安溪出状元。”

黄檗山　一名“南山”，又名“午山”。深林邃谷，有笋蕨、棱稻之饶，神仙之迹。旧传有入山遇仙者，从之而往，越旬方归。山腹有五峰岩，又名“头陀岩”。

产坑山　唐处士周朴居此。有瀑布泉，其前有塘，又名“周塘山”。

象山　又名“象运山”，界南安。

林尾山　

宫　山　山半有磐石，可坐数十人，其中空虚如宫然。

旗　山　

阆　山　又名“浪来”，谓其山势似蹙浪然。其半为阆苑岩。先是清水岩普足禅师尝坐是山，指曰：“真佛家乡也，后数十年当现身于此。”宋建中靖国元年，示寂。绍兴四年七月十日，雷火烧山，自夜达旦，乡人异之，跻攀崖险，至石门人迹不到处，见白菊一丛，姜三丛，香炉一，普足在焉。俄顷云雾拥之上升，遂即其地创庙宇，为清水别岩。普足详见下蓬莱山。又有仙姑岩，相传有马氏女采花岩中，后成仙去。宋有扶风马大仙庙，下有月潭，以其形如半月。大旱而雩，鼋浮即雨。潭中莲花石，出水高三丈余。

牝牡山

（以上永安里）

