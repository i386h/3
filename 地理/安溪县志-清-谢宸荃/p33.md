<!-- { "loadSidebar": true } -->
连乎新溪者，新康也，离县西北五十里。西抵崇信，北抵龙兴，南接漳、同，有罗岩、大屏高山之险矣。

县之北二十里，至于崇善里。东抵来苏，而连乎永春、南安，以吉磜岭巡检衙为其要；一抵于在坊，一抵于新溪，而设险于蓬隔。

县西北四十里，为龙兴之界。各依山阻溪。兴一有石头崎、上地岭、汤泉为要地；兴二有科名、大小尖山为险固，称为二里屏翰。

大、小尖山之后，地名湖头，乃来苏、感化二里在焉。俱在县北六十里，隔津为界。上达汀、漳，下连兴、泉，商旅所至，舟车所通，诚为辐辏。民之环住其间者，绣错不绝，烟火相接。一带市肆，倍于邑内。土风文物，非别里所得而班也。故《泉志》称“小泉州”云。疆圉之内，东北界于永春，而扼阻于打鼓岭、白茫坑；西南抵于龙兴、还集，而扼阻于五阆山、御史岭。盘山阻溪，为一邑隩区。

外而还一、二，乃下六里之内地也，在县治西北一百三十里。其中崇冈复岭无复论矣，所共固者，惟徐洲岭、乌涂隔、华地，为还一之外屏；而又以达磨山、福春岭、横洋，为还二之内翰。

龙涓山岭叠嶂，在在固圉。东南为护国岩等林隘，据险于漳之长泰；西北为燕尾隘、转水津，夸固于漳之龙溪。

至崇信，山川所届，为下六里之甲，在县西北百余里。中如三洋、多卿、峣洋、胪传、赤石、后格诸乡，各依山据险，其最著者如石崆崎、北岩山、珍山，悬崖峭壁，称里内之固；又如白叶堡、银场、典林、佛天隘，为漳界之要。

递而感德，疆场尤广，在县治西北一百五十里。岭复一岭，巅复一巅，地连漳郡，则隘处大深、桃洲；界跨还二，则固据南崎、左槐。枕汀、漳之上郡，襟槐、覆之外流，与崇信并称扼要。

由县至于常乐界，亦在西北一百里。地窄小，道通延、汀，壤接永春。所恃者，惟覆鼎一山，小横一隘。收双溪、剑斗之地，控霞镇、长基之山，相为表里，而设险以备不虞。堪称安邑边疆之固，与在坊联首尾云。

宋建炎中，盗杨勍寇安溪，还集人杨振率乡兵御之。

绍兴十三年，临汀寇至，统制刘宝即小尖山筑寨御之。

元至正十一年冬，贼攻县治，监郡偰玉立捕获之。

十四年夏，安溪盗李大、南安盗吕光甫，聚众劫掠。

二十五年十二月，湖头贼张治国劫掠郡邑。

明正统十四年，沙寇邓茂七作乱，分党掠郡境，县民被害。已，复攻郡城，郡守熊尚初逆战于古陵，死之。

弘治四年，漳平盗温文进寇县，攻陷县治，副使司马垔督兵平之。

正德元年，广东寇始入漳、泉，二年复至，三年至县焚掠，势甚猖獗。五年复至，屯聚村落数日，劫掠甚惨。九年，汀、漳剧盗劫掠县邑、乡村，居民避窜。

嘉靖元年，广东及汀、漳盗蜂起，流劫乡村，至永春，知县柴镖率兵民御之。

二年正旦，广东、汀、漳盗新大总至自德化，掠永春，官兵邀之花石岭，锺旺辉死之。戊申，覆鼎兵设伏以待，贼突围去，郭显七等死之。他贼闻覆鼎有备，奔安溪，大肆掠劫。

三年十月初四日，广东、汀、漳盗复来寇，御史简霄按部檄按察佥事聂珙，督本县知县龚颖与诸县知县颜容端、柴镖、梅春合捕之。至二十四年，灭于德化小尤中。

十二年八月初五日，永安寇攻劫长泰里。是年凡三至崇信、新康等里，杀掠甚惨。本府同知李东、通判柯迁督兵平之。

十七年冬十月，永安寇劫感化、龙兴等里，知县殷楘督民兵追至石珠岭，获其二总、三总。

二十六年剧寇陈日晖聚党据覆鼎山、大小尖、白叶坂诸峒，不时出掠。参政吴鹏与督饷佥事余爌按兵捣其穴，擒其二百余人，遂平之。遂置白叶堡以备寇害。惠安兵部侍郎张岳作《平寇记》，详于前。

三十八年四月二十八日，有贼百余自同安来依仁，劫掠林浩家。典史姜衮督兵擒斩之。

三十九年七月二十一日，倭贼数千，自永春突至县治，驻扎四十余日，官民庐舍，焚毁殆尽。

四十年八月二十五日，贼首马三岱、谢爱夫，江一峰等引倭首冯哥四老等三四百人，夤夜自南安下呷村出哨县治，俘获男女四百余人。九月初间，又有广饶贼三百余人，伪给捕贼虎牌于兵巡道，来驻县治作贼。至初五日，马三岱复来出哨，闻饶贼剽掠有赀，欲并而有之，大战县前十字街，三岱等败走，时饶贼亦杀真倭十余。

四十一年二月，倭贼与漳贼三四百人，驻长泰里劫掠。不久，指挥欧阳深招抚之。

崇祯十五年，南安张六角、林隆，又长泰里吴少子、戴厚等倡乱，众各数百，号以青巾。诸寇惟张最猖獗，破三洋寨，杀戮甚惨。攻感化大寨，不克而去。十六年秋，邑令施酬素同泉州卫游击洪日升，率兵壮追剿至感德康槌，大破之，斩级数十，擒其首王开等。盗势稍阻，各赴防海都督郑芝龙投诚。后吴少子之党，藉称赴抚，船过蓝溪，邑众截流尽歼之，而寇遂息。

皇清定鼎以来，大兵下闽。顺治三年丙戌九月间，卢恕败兵三千由永入安，攻感化，掠龙兴、还集，经龙涓、崇信而往漳焉。

四年，海警频闻。六月间，林艮等聚众，以裹素为号，旬日至数千。旋为总镇韩尚亮所破，遁窜永春。九月复炽，众几盈万。又南安杜宗文、同安林祚、陈藩等继至抢劫。陈尔峰起于龙涓，李连山、苏乔林起于感化，张鼎柱、倪怀池起于来苏，邑里沸腾，几无净土。赖有防将邵惟真、孙光翰之勇谋，破林为于曾坑渡，围杜宗文于仙洞寨，追林艮等于光德东青隔，斩陈藩于澳江。藩最骁勇，被诛，贼颇丧气。是年之腊，孙光翰直抵赤岭老营，未能剪纷裂之势。五年戊子以后，山寇倚乎海兵，借派饷为延掠者，盗伙蜂起，邻里秦越。所恃邑中兵壮，锐锋声震。兼以乡壮向导，随在扑灭者，不可胜数。至丙申年，有弃帽顶寨故巢，投诚于海澄公者，题为后镇都督，旋授海澄城守，百姓始得安枕，不独安溪为然也。彼反侧子亦兔脱而远遁，绝无势援。僻陬虽有小丑如李高等，不旋踵而授首。天心厌乱，民心畴不思治乎？其有功于安邑者，惟邑令徐腾鲸之复任劳来，韩晓之重建城池，详在传记中，固昭昭听睹间也。

验征

祥　瑞

（前代无考）

明嘉靖七年，县感化、龙涓二里涂山中，有松梢结物如白糖，味甘香，樵人取啖，宿疾尽瘥。按：是年正月元日，甘露降于长泰、龙溪二县，巡抚南赣汪御史鋐取进献世宗，谓仁孝之征。世宗感悦，荐之太庙。长泰与安溪相迩，则是年兹方多降甘露也。

灾　异（附怪物）

宋治平四年秋，地震如雷。

崇宁元年，岁大旱。家井涸，民汲水于二十里外，多渴死。

乾道二年五月丙午大雨，连四旬不止，溺坏民居六十余间。

淳熙十一年，四月至八月不雨，岁大荒。

元至正二十七年二月癸未，地震。

至正十年十月乙酉，侯山鸣一日。

明天顺二年，岁大饥，民林复春出粟赈济。

成化二十一年，自春至夏，积雨连旬。

二十二年，春三月旱，夏五、六月大旱，木死岁荒，民多流移。是年九月丙寅，地三震。

弘治十三年，三公峰崩，声如雷。

十四年九月，午山崩。

十六年七月，大水漂没民居。

正德十一年，午山崩。

十二年八月，地震，声如雷；地生白毛，如马尾，长尺余。

十四年，地两震。

十五年三月二十五日，地大震。

嘉靖三十六年，黑。

万历二十八年，地震。

三十二年十一月，地大震，墙屋摇动，山川崩裂。

四十二年八月间，淫雨不止，水从地出，平地数尺，城垣崩坏，冲塌民舍几百余间，民溺死者几百人。登高山皆为崩颓。

四十七年五、六二月，大风雷雨。长泰山裂数十丈，水从地涌起，有蛟腾去，二穴为深潭。

崇祯四年十二月二十一日丑时地震，声如微雷。

五年二月初二日申时地震。六月初八日至十七日止，淋雨大浸连山。六月二十一日至七月二十三日不雨，二十四日乃雨。

十七年春，人家祖先神主安几上，一挑动，即几上自行。

皇清顺治十二年春，雨赤水，复数雨丝。

十三年正月大雪。

十四年七月复雨丝数日。

康熙二年四月朔，黑光摩荡，如连环状，自辰至午乃止。五月大水，七月又大水。

三年六月二十六日暴风雨，自辰至申，大水骤涨，庐舍倾坏无数，田禾绝粒。

三年十月初旬，彗星躔翼宿，长丈余，末西北指，直抵娄宿，历十有三舍，积月余乃消。

四年秋，大旱。十月不雨。至五年三月，俱不雨。

五年春，大旱。七月，雷大震。

七年六月，大水。七月，又大水二次。

八年秋，大旱。

九年秋，大旱。九月朔日雷风暴发，雨雹如指大，坠地不破，经刻而止。

十年十月二十五日丙夜，地震有声，六七次乃止。

十二年三月十六日午，地大震，声如微雷。

物　怪（附）

正德十六年春，猛虎群出，多伤畜类，民艰往来。令龚颖募壮士猎之。四月朔日，先锋福清人梁文浩戮一虎于永安大寨山；越三日，众戮一虎常沿渡；二十七日一虎过渡，众又戮之。教谕邹鲁作《戮虎赋》。

万历四十五年正月间，猛虎为患，其群有三，藏于大寨山茶林内。后一虎被众搏死，余二虎遁去。

皇清顺治中，虎患日告，远近里民，屡遭啖害，苦不聊生。邑令韩晓率乡丁于永安里教场尾村，一日而搏杀三虎，民无损伤。

康熙中，虎害尤剧。始而鼠伏深山茂林，噬樵夫牧叟；继则咆哮村落埠市，庠生刘皇遒死焉。至附郭之地，上沿渡、南门外居民男妇，白日悉遭所啖。甚有突入人家，噬害妇女。如崇信里芒洲王姓、长泰里参内黄家，遭毒尤惨。中夜越入邑城，损伤豚畜，邑民不敢夜行。计数年之内，十八里男妇老少，死于虎者不下千余人，幸关、阎二邑令相继示谕民间，多方设阱，老虎折损过半，于今稍戢。

纪秩

湘乡贺公详，佩懿体道，轨则敷文，治县三年，政教修明，民俗和阜，乃留心邑乘，命晋江何乔远志之。乔远厘为七卷，列为十八目。起手季秋，竣事孟冬，是为万历四十七年已未之岁，乔远谨识。

谢公宸荃，北直安肃人，任安邑，竭虑国计，尽瘁民瘼，于壬子冬奉诏敕颁五条，纂修《大一统志》，据安溪县十八里里长张望奎、邓生邺、陈储、陈槐、孙基、詹义居等佥呈，爰命南安洪龙见，博访绅衿乡耆，旁搜轶事，进稿于谢公集其成。乃因先令湘乡贺公，命郡先生镜山何公修前志，十八则分隶五条之下，踵而增之，为十二卷。

时皇清康熙十二年癸丑之春。

（《安溪县志》卷十二终）
