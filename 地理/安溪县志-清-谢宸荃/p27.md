<!-- { "loadSidebar": true } -->
城竣，而侯蒿目山中，又起而用兵矣。以二月望有五日报成于王，周围约六百六十余丈有奇。垣连女墙、垛子高二丈一尺，阔一丈八尺。门四，水门二，较旧加高壮。匾南曰“澄清”，北曰“拱秀”，东曰“定涛”，西曰“安泰”。登高而望之，真如凤舞龙翔矣。于是二学师率庠友及与有城劳者，咸乐厥成，谓侯是役，宇我，屋我，招徕而固护我，我等可无余力再竭，彰大功以垂永久？佥谓余光龙：“若日久从侯乘城，详睹侯之精诚感孚，人天交佑，非但勤慎廉敏而已，当颂扬毋后。”余以不文辞者再，以草野衰废辞者三，众固强之，惟侯亦不以拙朴乏伟观嫌也。敬与绅士合词而缕述之，以勒于石，树之道左。其费计千　百　十有奇，征自十八里九甲免役之数。其与督工若官、若吏、若衿、若乡耆及乐助诸姓名列于碑阴。时皇清顺治丙申季春之吉。

郡丞来承祉摄篆重修儒学碑记

粘本盛

士之于学，犹农之于畔，工之于肆，固有少习心安，异物不迁之所。学宫之重，有由然矣。然古人养老享宾，听讼受成，以至献囚献馘，礼、乐、兵、刑，靡不具乎其中。盖教化攸系，民物具瞻，无论京师首善，即乡国党术，尤赖有大贤之司长为之父母师儒，立其原而端其表。故言偃弦歌，以学为治，郑侨乡校，以治通学。昕夕涵泳，习闻习见者，不必皆士，而皆可以士。后世以芹藻之事，仅属学宫，而吏治民风，若与环璧桥门判然分歧，占毕诸生，亦且借黉序为梯荣之寄，鞠草荒庭，有所不顾，反不如农畔、工肆者之守而勿失。何也？无父母师儒为之立其原而端其表也。

汉文翁、何武，尝多方广励。文翁修学宫于成都，每出，召明经饬行者与俱，俾传教令，蜀地大化。何武行部，必先即学宫，见诸生试诵论，然后入传舍，故循良著称。当时之吏治、民风，至今犹可见焉。清溪为温陵望邑，山水区会，先儒之所过化，人醇风朴，其间德业文章，昭昭若揭者，孰非出于明伦执经之子耶？

学宫建于邑内城南，迩岁兵燹频仍，棂宇倾圯，蒿莱丛生。有司鞅掌簿书，倥偬戎马间，未遑过问。康熙元年壬寅秋，郡侯司马来公摄视安篆，甫至，谒先师文庙，四顾瞿然曰：“是岂所以崇圣人而敦名教哉？”遂重捐俸金，率诸学长，鸠工庀材，百尔偕作，殿堂、门庑、甍垣之属，皆缮葺崇奂，巍然一新。不动公帑，不伤民力。都人士啧啧谋勒石以志不朽，群请序于余，以余起家安庠，今又知公有素也。

公起关中名儒，以清白世其家，著述甚富。方莅泉时，海疆多故，飞鸿播野。公沿海奔驰，极意轸恤，出橐金给民牛、种，垦荒田六千余顷。又输资重为筑堡盖屋，捐米施粥，全活万计。然公素丝自俭，一蔬一薪，毫不累及民间。至于课士听狱，刑清政简，除里弊，减夫役，种种善政，辄欲跨文、何而上之。斯其以学为治者乎？斯其以治通学者乎？

时王春将告竣，适关侯以是月荣任，而理所未竟之绪，力赞厥成焉，是天若留此以成来公与善之盛举也，因得并书。来公讳承祉，号骈茀，高陵人，登辛卯恩拔。关侯讳弘异，号冯友，粤东顺德人，登岁进士。而董其役者，博士孝廉张公讳晃、段公讳有彩也。是为记。

重　建　青　林　岩　记

关弘异（清令）

邑以西四十里许为依仁，统图有古刹名岩曰“龙安”，嗣曰“青林”。层峦远翠，幽胜迥然，五代时清豁禅师所建也，从兹而兴废不知凡几矣！

余康熙二年春正抵署，适造舟取材，匠役播毒，据民吁念切，单骑驰禁。雨暴至，避宿于斯。因瞻梵堂，栋折垣倾，恻然有聿新之举，而里中陈、白、蔡诸生，住僧遁机与有绩焉。盍记之？

且有奇者，堂大柱八，围周数尺，高三丈，俱蠡蠹不堪。偶搜密丛中，得八株，恰如高大。旋虑兴崇殿，非银同某匠难以胜任。有老人往呼之偕来，初不知为神也。匠到，正符兴工，董督如意，询备知，乃共诧以为神也。噫！不亦灵奇矣乎？

当废而兴，数有嘿司。予继前人而重修，后人又继予而重修，自是刹益古，岩益名，岂不彰彰较著也哉？是为记。

新建龙津浮梁碑记

谢宸荃（县令）

自昔邑以溪名，曷取乎溪也？意自邑达郡，仕帆估舶，往来上下，与夫粟米之转输，樵苏之弛负，皆溪焉是赖，是有取乎溪尔！然从永安迤逦而东，山径百里，朝裹粮而夕晋江，岂尽从事于舟楫乎？龙山南市，屹然相望，其限之也，溪实为之。舍溪而徒，必截流以登，使无以善是溪者，则是溪也利害相半，邑何必以溪著也？山川邱陵，特地险之自然，端赖有人焉起而裁成辅相之。

余叨牧兹土，甫下车，辄徘徊龙津之旁，见涉者争渡，喧声如雷，几有相胥及溺之恐。徒杠舆梁，余责谁诿乎？第以初莅蓝水，旧案山积，簿书旁午，窃有志焉而未逮也。兹荷各上台政简刑清，与民休息。余得以其暇相度岸址，鸠工庀材，爰造舟为梁，披星戴月，躬自督率，二十日而成。虽落雁临波，难比杜预半规之式；长螭横渡，殊惭李冰七星之工，然自此而揭厉无艰矣，自此而溯洄靡惧矣。朝来入市，不羡祖龙之鞭；暮欲归田，可废沙棠之棹。且也锁连绝岸，叱驭无劳；梁偃长空，问津可免。是溪也，诚有享其安澜而忘其险阻者，犹得云利害相半乎？

然是役之兴，虽曰人事，亦有天数焉。余始议经营，将复旧制。一夕溪雨滂沱，昔之缆浮梁者，半从山麓而出。邑之人咸加诧异，以余有以格夫山灵也。余敢贪天功为已力哉？

说者曰：“邑三面阻溪，环流映带，民物康阜以之，人文巨丽以之，使非设梁以杀其流，建亭以护其势，则邑无以善是溪，溪无以利吾邑，彼潺潺者又何取乎？”余闻其言而韪之。刳木为舟，数十有八，上覆以板，旁设栏楯闲之。有亭翼然，位于中央，颜之曰“露沾霞浮”、“呼风吸月”，一以表胜概，一以新旧俗。此都人士，庶几食溪之福，晓然于邑之以溪名，而诚有取乎溪也。爰勒石而为之记，邑之绅士里民例得共书，并镌姓名于后。时皇清康熙十二年癸丑孟秋之吉。

（《安溪县志》卷之十终）
●卷之十一　风俗人物之八

《安溪县志》卷之十一

风俗人物　之八

征文

序

柳　堤　序（并诗）

詹敦仁

夫柳之性，断根插地，遂有生意，越一二年而笼睛蔽阴矣。予不知天地生物之心，且得以为负耒息耕之便焉；况是木删之则枝叶倍长，剪之则芽蘖滋多，又得以供火爨之用焉。

时方春也，绿染方匀，柔丝袅风，搅诗肠之百结，宜吾一咏而一觞也。春云暮矣，雪絮飞球，悠扬远近，叹人生之聚散，宜闲居而自适也。于是秉耒就耕，书横牛角，锄且带经，或偃息乎繁阴之下，开卷自得，悠然而乐。虽盛夏溽暑，白扇可置，风袂自快。则是柳之繁茂，不谓无庇物之效也。

俄而凉飙飒至，一叶惊秋。露滴疏枝，月筛淡影。放出千岩霁色，静笼数顷黄云。觉岁易以惊心，叹年华之暗度。云雪飘飘，未春而絮。青山改色，觉老其容。既当收敛暇余，乃且呼童削其繁冗，伐其朽蠹。

夫插柳之效，予既两资其利，泚笔缀字，以示后人，仍纪之诗曰：“种稻三十顷，插柳百余株。稻可供饘粥，柳可爨庖厨。息来柳阴下，读书稻田隅。以乐尧舜道，同是耕莘夫。”

流　惠　亭　修　禊　序

陈　宓

得暇日，邀佳友，寻胜地，赏良辰，昔人以兼之为难；况绾铜束带，吏议拘迫！仆来安溪，爱其山水，事烦才短，此事俱废。积雨快晴，吏以告休。童子曰：“非修禊辰乎？”

于是命友联骑，东出龙津桥，步登高山。山上有台，翠巘旁绕，下瞰曲湍，如过几席。杯行到手，疾于飞羽。咏兰亭之章，如与昔人同处一席。少焉，西登凤池桥，憩于中亭。清风掀袂，如跨虹登汉。拿舟抵流惠亭，平湖偃日，紫荷刺水，白鹭窥人，草木芳蔚。游人堤上不绝，依稀钱塘西湖之胜。酒半假笔旁舍，即景成咏。回泊双清阁，五峰屏立，一水镜净，觞一再引，日薄，意恋恋犹未足。

嗟乎！乐不可极，游不可放。斯集俱同心友，又子侄偕来，向之数美，今已尽偿，其所得不既充矣乎？诗以兰亭修禊事为韵。

文

重 建 县 厅 上 梁 文

陈　宓

蓝溪古县，桐郡名乡。市环千室之弦歌，水绕万山之耒耜。民居错落，既日盛而岁繁；公宇卑陋，顾风旁而雨上。庸改高明之观，以通幽隐之情。役不及民，财惟节用。耽耽栋梁，夏凉冬暖以俱宜；衎衎宾僚，辰入酉归而共治。必省内以无慊，斯面南而不惭。未能鸣单父之琴，远希子贱；姑少葺襄城之廨，近效忠宣。肇举修梁，敢申善颂。

抛梁东，衮衮清波涌日红。试问百川朝巨海，何如万国仰重瞳？抛梁西，百丈新虹跨凤池。多谢邑人齐尽力，春风隐隐上云梯。抛梁南，玉立巍峰觌面三。下瞰碧潭秋夜月，此心此景两停涵。抛梁北，君王不战边烽息。北胡从此定无人，四海由来归有德。抛梁上，日月风云妙相荡。须知天命岂难谌？曾谓愚民庸可诳？抛梁下，万顷黄云喜多稼。从今风雨了无忧，只待冬深观腊蜡。

伏愿上梁之后，时和岁丰，民淳俗厚。春风百里，总鸡栖犬卧之乡；午日一庭，无雀角鼠牙之患。庶竭忠力，少报君恩。

书

答 当 路 陈 民 情 书

蔡清（理学名臣，虚斋）

福建多山路，山路多险隘。如今浦城县仙霞等项及福清县常思岭，上官常所经行，犹或诧为险峻，抑不知此犹通衢大路也。其险甚处，上有悬崖峭壁百千仞，下则有不测之坑谷，泉泻其中，声如震雷；而仅以盈尺之板，或半腐木枝架其上以渡，甚可危也。又或林木蒙翳，披一罅而入，数十百步不见天日，与探虎穴无异。其出也，木叶草刺，粘带满襟裳。当时平无事，行者无喧呼追迫之声，犹若未甚害。不幸如去年漳贼温文进倡乱，不三四日抵安溪县，县民匆卒委弃资产，奔入泉。欲从陆行，则恐贼伺其隘，万一无生；姑投溪舟，而人众利先，溪舟小不足任，载胥及溺，皆无辜之民也。可胜痛哉。

夫桥梁道路，亦王政一端。诸葛公以仓皇立国于蜀，日不暇给，犹以此为务。今职方内地，皇风清穆百余年，而此等事有司视为度外。设使温文进辈稍有黠鼠之智，不离穴以即平地，则官军虽数十万，其如不得方轨、不得成列之径路何？恐亦未能剿绝如此之易也。虽幸无虞，而行旅之出于其路者，犯涉艰危，亦有司君子所当留心者。

