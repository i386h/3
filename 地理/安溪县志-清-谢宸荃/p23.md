<!-- { "loadSidebar": true } -->
古者鳏寡、孤独、疲癃、残疾，皆上所养也。明诏州、县立安济坊、居养院，实三代遗意，州、县奉承，职所当举。

安溪距城百里，计绝一隅，地无重货，商旅不至，惟贫困无聊之民，僦力执事，往来山谷间。地势幽阻，秋冬之交，病作相望，伥伥无所栖。其或得托庐以息，而居人恐其或死累已，驱去之唯恐不速。以故羸困颠顿，往往不免，官无由知。

宓来兹一年，日所伤恻，乃相地于近县西南，立屋十四间，庖湢粗备，名曰“安养院”以待之；择忠厚者二人谨视之；取废寺之粟，岁若干石以粥之；为惠民局于邑东以药之；病愈则裹粮以送之；不幸有故，则棺殓以葬之。尽心所及，尽力所为，庶无负圣天子仁民之意。　

呜呼！民，吾同胞；令，又其司命者也。使至于此，罪将安归！宓始不足为，其罪固已多，第勉勉以补过于后；后之君子，至于广其所不及，岂若宓之不勇以致悔哉！于是书之以俟。

宋令黄坚叟重建鼓楼记

余克济（邑人）

方唐之季，是邑仅以场名，至保大中始改为县。时则清隐先生詹君肇基此土，首披荆棘以创县治，虽仿佛古子、男之制，而间关草昧，百度犹阙。

我宋龙兴，版图混一，膺民社之寄者，皆奉天子之命而来。讯之图谍，萧君仁宪而下，增敞旧址。至于吴君在木，以县前地形高仰，乃平而就下，建鼓楼于其上，俾四承之会，顺流而南，自此风气以开，民物丰阜。

近世得人，邑治之中，百废具举。于是公堂有宇，既已鼎新，敕书有楼，又尝再葺。惟鼓楼日两衙，夜五漏，所以宣德而耸观听者在是，历年滋久，东倾西坠。

嘉熙四年冬，三山黄公坚叟来宰兹邑，以为阙典。明年鸠工度材，即冬至之日始事，尽撤朽腐而新之，又明年冬十月毕工。正楼居中，挟楼旁翼，二亭两峙，东为“宣诏”，西以“观民”。材木魁梧，势面雄壮，杰出乎溪山之上。篆县额者，苏潮文瓘也。

宋令钟国秀重修大成殿记

梁椿选（晋江寓贤）

咸淳元年春，上饶锺侯来领县事。仲秋释奠，将彻馔，微闻殿宇騞騞有声，心甚恐；竣事亟往视，则栋桡矣。召诸生告之曰：“礼殿蠹腐如此，无以植教基，奈何？”诸生曰：“姑补葺。”侯不可，命撤之。捐金为倡，授匠指画，僚佐邑属暨职事员秩致助有差，学长苏君巍等分董其役。旧址增高二尺，两庑各广拓如之。栋宇崇宏，像设俨备。始事于是岁之腊，明年夏五月讫工。苏君令诸友请记。

惟我朝以儒立国，重道右文，尊崇先圣先师，秩之祀典，是岂徒循旧比哉！上下四方之宇，往古来今之宙，非此一脉行乎其间，人之类殄久矣！夫子之道，固不以庙兴废为存亡；然示学者之依归，尊正传之宗主，赖有此耳！

今为吏者，惟知汲汲簿书期会之间，上以督责为功，下以取办为能，至有漠然视学校为传舍，圣师之居，颓敝摧压，漫不之恤。风俗日卑，人才日陋，莫有知其故者。锺侯于邑焦熬，不惮撙节，兴此巨役，是则可书也巳。

宋令李著建美报亭记

（即今社稷坛）

钱师尹（县尉）

绍兴丙子之夏，令尹李公来治是邑。既视事，言于僚寀曰：“出治之序，莫先于学校，尤莫重于社稷。是邦凋敝之久，二者圯而弗修，其无乃旷于吏治！”邑尉钱师尹赞之曰：“韩吏部有言：‘天下通得祀者，惟社稷与孔子。’句龙、弃以功，孔子以德。今学校、社稷之未修，上无以称国家崇德报功之意，下无以慰士民之望，二者诚为切务。”公曰：“诺！然是二役也，不可以并作，子为我以次董之。”其冬先葺黉舍，仆者兴，缺者补，释菜鼓箧，訚訚可观。越明年冬，乃致功于社稷。除蓁芜，周峙墉，干二坛，崇新特；因旧址复为三坛于侧。西向南上，风雨雷师位焉，所以省役而便民也。攻位既成，旁列茂松，前植细柳。有亭屹然，以处礼官；檐楹翼之，以待执事。礼行事举，农益知劝，公乃命以“美报”揭亭之额。

夫春祈秋报，祀有常典；丰凶旱溢，岁无常数。今独以报待神，则公之留意斯民，愿其岁享屡丰之乐，盖可见矣。又况蓝溪之阴，凤山之阳，县治居之；而斯亭之作，乃当凤咮之上，岩壑环绕，有以占一方之胜概；而亭之篆额，得公妙笔，雄健奇伟，又有以增一亭之佳致。其赏心快目，殆若神物秘藏，久而不发，以待公之来也。所宜遵仰景贶，年谷顺成，风雨惟时，迅雷不作，载芟之祈，岁无觖望，则美报之意，邑人推其所自，且不专赛于神矣。休哉！

重 修 美 报 亭 记

王孝廉（宋令）

《传》曰：“先成民而后致力于神。”县有社稷，春秋为民祀，重于神，实重于民也。惟此坛寓，经久弗治，漫漶剥蚀，大惧弗称重神之意。孝廉莅政之初，揆时展事，骇目疚心，愿葺而缮之。独念民政邈未就绪，经营补理，甫二期而民与吏始翕然相安。若是而不致力于神，非阙典欤？

约费废余，乃鸠厥工，官自取办，民不知役。视坛及寓，补罅新旧，级砖盖瓦，如鳞如翼。墙加以饰，门立以表。复于亭右植屋三间，命头陀居之，以司汛扫。纤悉略备，制度得中，俭不至陋，华不至侈，民咸曰宜。仲春基役，涉夏讫工。司计黄勉，实董其事。谓予不敏，盍记岁月，于是乎书。

明邑令王廷佐　龚颖建学门记

史于光（晋江给事）

学校，古也；人才，学校之淑也；学校兴，人才盛矣。安溪有学，始于宋之咸平，更于绍兴，毁于至元，重建于明朝开国之初，至正德辛巳修改，凡五兴废之间，人才升落之机也。辛巳规制尤展，殿堂、斋舍、廪库、经史阁诸亭，惟旧之葺；而学之门、繇道诸坊及福民祠之祀名宦乡贤者，悉改而新焉。学门繇道之地，旧以颓废半入于民居。兹复尔泮宫坊，峙于学门之外；福民祠，翼于棂星门外之东。道出通衢之交，儒林、文苑、腾蛟、起凤之坊表焉。巍峨飞跃，有华观仰，盖由学宫第一关也。士子至是其有不兴乎？迤而之泮宫坊，益竦然跂矣。进而展拜于夫子之庭，执业于明伦之堂，则庙美在望，儒珍满前，能无溢情以媚乎？兴，求之始也；跂，欲之基也；媚，得之舆也。渐之，涵之，依之，游之，士其几矣。

故曰：山有云，泽则通之；林有木，春则茂之；士有学，知本者兴之。士之气在鼓，鼓则通。兴学，所以鼓之也。兴之者，邑令龚侯颖、教谕邹君鲁、训导涂君耿也。邹、涂有经理区画、力赞乐成之功，而谕民还地，鸠工聚财，费以公移，民以逸使，则皆龚之功也。龚治安溪有声，尤崇名教，辟左道，建书院以祀晦庵，修县志以昭文献，皆其节之大者。而生员蒲生香亦是之勤，不避事事，皆可书也。故并书以勒之。

明令殷楘改建名宦祠记

顾珀（晋江，户部侍郎）

天下府、州、县名宦祠皆在治所，惟安溪县名宦附在乡贤祠。揆厥所自，缘时或窘于无财，或惜乎民力，或一时仓卒未暇较量，故混作一祠。且制作卑陋狭小，殊失我朝尊崇之意。

嘉靖十六年冬，殷侯莅任，拜谒其祠，见其制度卑陋狭小，且与乡贤同处，乃愀然不安，欲即改建；莅任未几，连岁欠丰，未敢以轻举也。至十八年孟春，谋诸邑之士夫、耆老，计无所出。至孟秋，乃自捐俸资，鸠工集木，不取官帑，不用乎民力，不俟旬月，竖立于县右之侧，倏然成功。祠大三间，夹以两厦，前中大门，又前小门，周围垣墙，皆焕然一新，诚足以安神妥灵，而可伸尊崇之敬也。工成，邑之庠生詹环祖、蔡志学，耆民刘李、吴标等，诣予请文以记之。

予虽老病林下，耳闻盛美，可无言乎？窃惟守令之职，治民事神而巳。殷侯至安溪，慈祥恺悌，节用爱民，无忝于治民之任；恭敬诚恪，不忽鬼神，无愧于事神之责；允矣当时贤令尹也！今观此祠之建，区画周密，轩豁高爽，排立名宦，神其孔安。春秋奉祭，神无不格。诚陋在昔之制作，而极今日之尊崇，其殆与詹公祠相为永久而并美焉。

然侯之功非止于是，至若城隍庙宇之重建，学校墙宇之修饬，又坛场、牌坊，又司馆、药局，一时悉为之改观，皆旷世之制作矣，故并及之。

侯名楘，字文范，别号叠泉，江西南康府星子县人。由国子生初任南海县丞，升今职。

明令殷 楘重建安溪县城隍庙记

詹源（邑人，副使）

古者开建国邑，必设城隍以为保障，而遂祀其神，为其有捍御功也。故我朝稽古定制，城隍之神，备载祀典，而自京师以旁达四方郡县，莫不庙而祀之无间。安溪城隍在县治东界，相承至今，随时修建，因仍苟且，未有能恢张振作而高大之者。故其木植蠹腐，规制卑隘，日将就圯，殊失崇奉之意。

嘉靖丁酉冬，邑侯叠泉殷公自江右，下车之始，如制告庙行事，睇观恻然，即有志兴作而未遑也。既及期，政通人和，遂与邑尉邹君奇图为重建之计，乃曰：“营缮大事，匪财弗克，顾今公私俱困，无所于取，吾当举议以为众倡。”于是首捐俸金，邹君从而助之。复命耆民省谕民间，听其愿输助成，而不强其所不欲。民之平日尚义者皆感义乐从，争相荐贿。不逾月，银以两计者约二百有奇，而公贮民力俱不输。侯乃白于当道，获报可而遂行之。

召匠抡才，诹月量工，指示经画，务从高大。中为正堂，左右夹之以厦，覆以重檐，周以回廊，前为拜台，后连寝室，东西翼以两庑，外为大门，次为仪门，纵横修广，各中于度。始事于戊戌之孟冬，越明年己亥季秋而落之。易卑隘而就亢爽，更蠹腐而为闳壮，缭以周墙，加以涂墍，饰以丹雘，巍峨绚烂，跨耀云霄。民远近来观者，莫不称叹，谓自有县治以来未之有睹也。邑耆吴标等谒予请记。

予惟昔孔子讥臧文仲之居蔡为不智者，以其不务民义而谄渎鬼神也。今侯之庙城隍，人或以是议侯者，殊不知臧文仲之事，本非人道之所宜，而徒生事媚神徼福，故孔子讥之。若侯城隍之建，则固以其有功于民，合诸祀典，是正民义之所当务，而非有所徼而为之也，谁得以是而议侯哉？且乐因循以自废者，往往忽神民之事于弗理，是固有所慢；喜纷更以自扰者，或至假神民之事以行私，是又不免有所欺。侯能敏于从政，不废是役，又能克治以营公，倡义以集事，而不为私图，则固无所慢，且无所欺于神，而况于民乎？无所慢者，才也；无所欺者，心也；不可以没诸侯也。是故为之记，以俟知侯者考焉。

邹君奇字仲高，别号紫崖，浙之余姚人。

明令王渐造重修学记

庄用宾（晋江，参政）

