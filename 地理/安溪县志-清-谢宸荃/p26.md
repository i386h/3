<!-- { "loadSidebar": true } -->
李懋桧（礼部主事）

尝闻国于天地，必有与立；唯贤守令立祀以庇民，能保世滋大，令名无穷也。安邑社稷、山川、邑厉三坛，原建城以内。嘉靖辛酉邑毁兵烽，坛废，旧基鬻于乡宦，计今三十四年。每修祀事，辄行礼于草莽中。此何以故？盖去旧从新，创建难；时诎举赢，经费难。非创建、经费难，大都三坛之灵将有待而兴也。　

我侯按邑治，遂慨然兴嗟曰：“兹坛不建，将何以妥神灵而崇祈报也？”即谋诸邑博滕君与可、黄君淡然及弟子员，相择善地，属耆老而告之曰：“古祀社稷，列地利也；山川、傧鬼神也；五祀，本事也；制也。三坛建，不可缓矣。”遂以事上于抚院许公孚远、按院刘公芳誉、分巡杨公际会、郡守汪君道亨，得请。乃鸠工伐石，坛社稷于凤池右，山川于龙津南，邑厉于东岳左。并手偕作，石之以壝墠，缭之以垣墙，庖湢神厨有室，斋戒有所。高卑广狭如旧制，越数月而告成。千万世大功，建于久废之后，侯秉心塞渊哉！

然侯非独致力于事神者，莅任数载，加意民瘼，捣铸山巢穴，铅铁党不得千百为患；巡阡陌灾伤，而贫赤者获以饔飧自给；惩猾胥侵牟以严税法；锄豪右奸宄以辨冤狱。至投匿、投献之弊，赌博、图赖之风，为民生大蠹，侯悉祛之、革之、禁之、除之，俾不得肆其害于邑里，民称便。弭盗安民，则有应捕之革；坊水卫城，则有泊岸之筑；纪官昭鉴，则有题名之记。且课士之勤，不废寒暑，日与邑博黄先生讲孔孟之正学，深明夫学为已、仕为人之训。政教兼举，神人胥悦。侯其备百顺、享百福、柱石国家，长为山川民社主与！《诗》曰：“万有千岁，眉寿无有害。”余谓天下无万有千岁之功，功存而人亦存也。

庠士吴登率里老吴、林、刘等诣余求文为记。余虽不文，亦安能辞？是举也，始事于万历二十二年十月，告成于二十三年二月，每坛费金三十，俱出公帑，不及于民。董其役者，署捕务永宁仓大使彭应龙、典史徐文熹，例得兼书，俾来者有所稽也。侯讳廷训，字汝钦，领隆庆庚午乡荐，历今官，直隶泾县人，玉峰其别号也。是为记。

明令陆万里作内狱记

何乔远（晋江，桐江京卿）

县狱，宋在县内西。有勘厅三间，扁曰“尽心”，咸淳五年修，改名“求生堂”。下为两廊，囚房四。明建于仪门之外。

万历中，令陆万里作内狱，邑人请予记。记曰：“乔远读《大诰》，而见高皇帝所以教百官理狱之道也，时其饮食，洁其寝处，视其疾病，闭而幽之，隔而别之，若曰‘令其法死，毋令以不法死’；而其再三叮咛之意，曰‘身其康强，子孙其逢昌。’然则名之为囚，而以囚死之，名之为囚，而以囚虐之者，高皇帝之所诛也。

安溪县故有狱在仪门之外，卑陋不足居囚，囚罪无重轻，尽系一处。民以轻罪系者，老囚率衣食之索求，不遂，即虐之以楚挞。有犯窃盗罪者，老囚即教之诬引非辜，令皆被系，索取其资财。听索取者，即教窃盗谬报曰‘妄言’；不则，楚挞如前，文致之于官，亦无所得脱。盖亡辜被累，多有至三四十人，或一二十人者。

桂林陆公万里来为令，数月，察知其情，悬金狱中，令受害者得鸣金自诉。久之，虑轻罪甘受老囚虐者不敢以闻，则复处羡帑余赎建内狱一所，扃别老囚其中。轻罪者，令处外狱如故。民间有以窃盗告者，必人赃兼获乃系之；不则，率与保任或解释焉。于是狱中无株蔓之囚，即轻囚系狱亦无所苦。居一岁余，而公以被劾去。安溪人思公之尽心于民，无从见所以不忍其去者，命余记之。

夫古之君子，居是官焉则不敢玩其事。事之不玩，故其及于民者，周悉其精详。是虽公之一节，而其抑强扶弱之意，深有合于《大诰》所以幽闭隔别之道。此高皇帝当时之所旌，而犹不免于去，则予记尚乌可已哉？”

明令高金体辟古吉字街记

詹仰庇（邑人，刑部侍郎）

邑治阳居正南，阴则北街环之，旧有东西两道，相配如翼，纵横方正，形如“吉”字。街后西畔一路，没入民居，堙为蔬圃。按《旧志》：“豪势家不便居宅，遂致东开西塞。”阴阳不和，脉络不通，譬之天道有春生无秋收，譬之人身有左肱无右股。邑荐绅士民，由来病之，后先拘挛，难于发端。临安高侯金体来莅邑，询谣俗利病兴革所宜，邑父老子弟以其事闻。侯曰：“有往制，固不可莫之复也。抑古称‘惠迪吉’，夫遵职循理，恺悌廉平，以庇覆尔闾阎畎亩，其吉在令；恪志奉公，孝弟敦睦，率若化诲，其吉在尔民。讵直阴阳之说是究是图哉？”遂命辟之。旬日之间，康庄如旧，东西相偶，什伍胪列，庶民往来，啧啧称便。父老子弟谓予记之。

予谓原陉、都鄙、市廛，经环野涂九七五轨之数，载在《周官》，靡不详备。孔子美蒲沟洫墙屋，襄公占陈道无表树，政有纪纲，无巨细也。侯采群议，顺舆情，扫数十年窃据之地，以为坦坦，周复自此，而饬之馆宇，时其启闭，所关岂小小哉？侯为政，无伸豪右，无抑闾左，无曲法出，无奇法入，平谳而亭，平礼而施，戛戛乎挈矩父母也；宜有斯举，以便蒸黎。

或曰：“街以‘吉’名，‘吉’从士从口。四民先士，士吐词摛藻，手口相应，左右逢源，彼美西方，久塞忽开，有右文之象焉。作人兴学，动与吉会，此又天人之符，教成之征也。”敢并记之。

重建清水山门碑记

明令　周宗璧

清水祖师诞生于宋，化身于清水洞中。原其部下有护法四神，守山门以却魔者，向侍祖师之傍，年深像坏。不佞来令是方，偶以祈雨之役，请师沛霖，意欲新饬。其住僧以为护法神宜在山门，因本刹无山门，所以无宝像。不佞乃首事集诸檀信，建山门于刹前，嗣为塑整其像。

适夜宿岩中，僧有不平，云：“本刹四面之山，皆祖师故物。乡人攘而据之，相讦有年。”噫！夫古人尚有舍头脑身家以供佛，无非为本来事种功德，岂有夺僧之焚资而为已业乎？因召其人而谕以因果。柯家有老成亦能解，辄翻然还僧。爰闻古志，自佛国二大碑以内，寺前裂竹、龙渊池、罗汉树、含笑花不过径者云。外有张岩、空映月、放生池、尼姑院、蔡田室、出水石。半岭前后二室、茶园等地界，皆寺之旧有。一登陟之，而祖师化身之处，寇莱公诰敕之文，及我朝诸名公所题卓峻名迹，真祖师道场也。何无识之人乃改郭清为清水，而没其胜迹乎？今已改回本刹矣。时余在寺，而为创山门以守神居，徧阅其界，而为之清楚以还佛产。洎余下山，而淋雨大至。此一役也，三事皆成，因勒之珉，以垂永久。

岁丙戌春王之吉，文林郎知安溪县事，东瓯周宗璧撰。

清令韩晓重造新城碑记

李光龙（邑人，翰林检讨）

邑离郡计程可九十里，直郡西北隅，编里一十有八。其山水从四百里外蟠簇飞峙，萃于凤山、龙津，故邑以溪名，犹郡以泉名，首县以江名，匪永、德所同也。《泉郡志》称：“安溪感化里，号小泉州。”盖以是溪居海上流，人物货财，水陆辐辏，盐铁大利，直通上四郡，不独邻郡连邑也。城在斗口，去常乐、感德、崇善三里约二百里而遥，去长泰只约十余里而近，与南安连界。以故郡之征发期会，朝下夕至；县之追呼于山，再程始达。其民又多恃远而顽，殊少急公。治平且然，一遭荒乱，县之疲于奔命，可胜道哉？

考城始于嘉靖丙寅，易三县官，经营五载而始就。其初屡中倭故，非极乱不图治，欲议战先议守，以今揆古，天时人事，大抵然矣。闽中山海交煽，十载未靖，而海国为甚。泉属邑六城，同时摧堕，民鸟兽散。其情形则非攻非守，无战无知，痛心骇目，真古今未有之祸。即取二十一史中，稽其荒乱，以古覆今，能不重为叹恨？犹幸我朝盛治，威灵震叠，王师一怒，余魂釜游。凡受封疆寄者，仰承王猷，冀宽九重南顾忧，有不恨寇如仇，爱民如子，竭生平之蓄积，以赴功能之会者乎？恨深则骨勇，爱极则心慈，既勇而慈，乃设险守国，势又不得不用吾民也。用其力，则触目尽骨髓干矣；用其财，则三年酷派仅余荒亩矣。向鸟兽散者，颠踣川谷，招呼不前，市如墟矣。当事即仁勇，使无一腔精诚，溢于格调之外，兼运以智计，伸之缩之，纵之操之，则能猝办应骤，五十日而成城，极倥偬焦劳之会，而有从容暇豫之风，士无讥，民无怨哉？六邑是役，皆干城之选，而吾韩侯，则邑父老子弟所睹记彰彰者矣。

考摧城之变，在乙未初夏。时王师前锋政入关，贼慑而遁，然尚沿海岸也。逮秋日，而中军入泉，泉、漳诸邑城，同时报复，王即首谕大选士为域民而抚之，于是海内之奇杰响赴，遴其最，畀为岩邑令。侯首得吾邑，单车抵署，谒庙斋神，尚迟偏师一扫也。非凭城无以固志，乃大集一邑绅士衿耆，使各献议，佥询协同，酌以特裁，恭详于部、抚、按、道、镇、府、馆诸大人，罔不谐嘉，报命于大将军世子，敬以丙申正月朔有五日，刑牲启土礼。委僚属合督之，绅士副督之，吏史耆老分六门，限丈尺，众督之。其用财节取诸众现当之九甲，而十甲纾其劳也。其用民夫，自坊及里，由近暨远，迭为番休，什伍而均节之也。其审形势，则以三方临河，湾环如带，独北拥山麓，贼从所窥伺，力新则功坚固始基之也。其用备筑诸器物，使田家及匠作新旧半之，俾役丁自携，完日偿之，不滥派溢额重苦民也。其用收贮给散，不专寄耳目，令督员互相勾稽，侯时自摘发之，虽有巧，难作蠹也。其自用精神，朝夕畚插间，终始无怠容，则我绅士愧之；劝勉慰其懈者，而间以意外之惠奖赏其勤者，则匠丁怀之。或谓远里追呼不前，恐误期会，奈何？愀然曰：“凋残未苏，忍恣驱之？与其重虐，宁可获罪。”斯其精诚恻怛沁人脏腑间若此。

民初以虑始为难，疑未即赴，赴亦惜力。既而鼓舞邪许，一洗悍习，自相伍者十之，贫富不较，劳逸不分，至婢仆子女亦群趋将事，往来使君车下。侯笑而过之，禁令毋叱喝之也。最异者，日役工千有四百，计五十日，不啻数万。转石运砖雉堞辘轳间，保无错趾折肱之患。夫民构一巨室，时日匪祥，或以病告，不则跌矣；况兹大役，而卒保康吉，绝无不虞，神若或阴相之矣。识者谓侯深时利之学，精人和之道，得道者多助，复城一事，聊见其端。

