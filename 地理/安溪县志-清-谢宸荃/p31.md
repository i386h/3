<!-- { "loadSidebar": true } -->
如谓地租者，或云杨树、宝坻二处为言。盖二处地方，乃九河下梢低洼浒泊所在，原非版籍民田。案查成化、弘治年间，御马监春、夏、秋放马匹，本监题准采打芦苇苫盖皇木之用，每遇年丰收成之后，量取些须，以为搬运芦苇之费。或云山西厂、台基等厂畦租者。案查先朝将本监在内年老内宦不能供事者，出居外厂，各于本厂空闲余地，自行耕种，以为优老之需，日积月滋，渐为园圃。本监量取地租，输之公堂，以备修饬厂房之用。

如谓房租。案查隆庆元年九月内该细瓦厂掌厂官呈称：‘本厂低洼，街衢高峻，四面濊水灌注，呈乞及时修理。’该先任太监李芳建议，各官协力修举，添造围房，每月量取房资，以供传造团鳌山，添雇匠役，买办物料，所费不赀，不敢明载。如修理宫后苑药栏，钦安殿、观花殿、清望阁、玉芳轩等亭；慈宁宫花园、乾清宫摆设各样南花、松竹、树株，及四时供进时鲜蔬菜、果品；并修理南城河、南金海亭轩、龙凤船只、秋千等项；及传造宝雕浑贴金云龙竖柜、龙箱、擎台、香几等件；及成造白玉石等盆。俱系本监委曲措处，而于户、工二部并无干预也。”等因；到臣。

又据大使李可华申称内开：

“亲诣该监清查，再三不肯开报。但查得细瓦厂东西楼房共一百七间，南北平房共三百九十间，厂内房七十余间，房租多寡不等，每月计约银一百五十余两，岁计一千八百余两。灰厂一处，内外三小厂，每岁共租银五十四两。粪厂每岁租银五十两。此特举其可查之一二耳。至如在外杨村、宝坻等处抽分；清河猪房、土城猪房、獐鹿房、马鞍山、大石窝、周家口、慈家屋、琉璃局、大石厂、小石厂、蓝靛厂、皇木厂共十四处，则有地亩子粒抽分银两；在京神木厂、山西厂、铸钟厂、台基厂、净车厂、稻田厂、楸棍厂、通庙宅、隆福寺、琉璃窑、黑窑、北果园、柳花园、洗花房、河西花园、士城花园、外油漆作、蜂窝、东给厂共二十一处，俱有房租、地租月报；内备用厂、金殿厂、外冰窑、广通寺、张钺房、西安门、北小石厂、海眼寺、芦沟桥、狼岱地亦有租银。本监该管房地广阔，钱粮甚大，各处租银数目，难以细查。前项地方犹报不尽，节年征收租银，本监隐匿不行开报。

及查先蒙钦差巡视库藏，给事中龙光、监察御史杨相题准自隆庆三年五月为始，听本科道逐将该库监厂积贮合于钱粮，照依供用库查刷事例，务求明确数目。户、工二部办用商解一应大小钱粮，俱要会同科道监收，如有数目不明、隐漏参差等项，从重参治；及令带管大使逐项登记出入之数，本监往来文移，不行科道挂号，私自收受，少有隐漏参差，许本官具由申夺在卷。”等因，到臣。

臣看得该监供应御用器物，费虽浩繁，然各库关领，工部办纳，具有年领定额，而成造匠作，又不系雇觅，工资则供应有赖，可免赔累之难。据查隆庆元年，本监开派工部物料，照依嘉靖七年事例，尚该银一万四千余两。及太监李芳酌议裁减，止用九千余金。在正派之中尚可节省，则其无待于前项房厂税租，以为附益之需，从可知也。且细瓦厂店房，系内府木石，用在官匠作，悉皆官钱。杨村、宝坻等处抽税，神木、山西等厂地租，原皆官地，其间虽有曾经题准者，本监遂缘此浸渔，以为民害。夫何以朝廷之土地视为已有，滥取租税，充入私囊，惧言官声其欺罔之罪，动辄委诸供进难支，则是利归于已，而过归诸朝廷也。如果赖此租税以补内府不足之用，则皆为公费也；亦宜报入于官，明白支销。孰得而议之？何必隐匿不行开报，而顾忌科道之稽查哉？

伏乞敕下户、工二部会同司礼监巡视科道，将前项房厂在京者行五城兵马，在外者行顺天府，随处查勘。要见租税若干，仍拘本监弘文等科书手吴东儒、史九思、钱阳、顾桧、杨俊、冯惠、贺锡、郝锐、周聚、范杰等质审，实报年收租税作何支用，及未尽报者，逐一清查。应革者议革，毋滋之以蠹国病民；应留者议留，悉取解内库；公需应存多寡以济本监帮补之用者，造报循环文册存查。仍令巡视科道挂号监收，中间如有隐漏者，容科道官查出参奏。

及照楸棍一厂，逼近西山，该监假藉，混占民业。查得先年曾经抚按等官耿随卿等，稔知民病，代为申奏，已经该部复奉钦依查勘。太监李芳捏词妄渎，仍旧侵夺，取煤射利。各厂之中，唯此一厂为害特甚，诚蠹国害民之尤者也。仍乞敕下该部节查题奏文卷及行勘事例，严速催报，或以本厂原额存留。其于混占小民山地，尽数给还。庶国计少纾，民困少息矣。

再照人君之奢俭，四方系之以安危；朝廷之嗜好，左右视之为趋向。甚矣不可不慎也！臣窃观该监开称成造团鳌山，修理宫苑花栏、龙凤船、秋千架，传造金竖柜、白玉盆之类，悉浮费冗用，诚如该监所谓未及外传者也。向者吊取户部银两，在廷诸臣皆谓充足内帑，以备缓急。今果如该监所云，则是以有限之财，供无益之费，臣不知其何取也？盖朝廷费出无经，则小人觊以为利，用无一二，而浸滥则十之七八矣。如成造团鳌山，物料取诸各库，匠作役之在官，其费无几，其工可稽，而遂报万有余金，即一事之冒滥若此，他可知矣。况当中外诎乏之时，果能身亲节俭，以为宫闱法，俾内监诸臣凛然畏法奉公，不敢效尤欺冒，则内帑用足，何事取盈于边输？而司国计者，何至为卖官鬻爵之谋哉？

臣目击时艰，乃敢因事效忠，少冀有裨国用万一。伏望陛下念边饷措处之难，严群小靡滥之费，服食器用，惟以节俭为主。如金柜、玉盆、刻丝之类，皆无益冗费也，悉亟停止。近侍之臣，或以织造采办玩好逢迎陛下者，是即奸贪小人之徒也；则屏斥而深罪之。如此，则正直者进，而好尚日端；节俭成习，而国计日裕矣。”

奉圣旨：“詹仰庇这厮悖逆，屡次狂妄，着锦衣卫拿来午门前着实打一百棍为民，不许党护奏扰。各监局科道官大使都革了，只照旧行。”

※　　　※　　　※

万历十五年，都察院左佥都御史詹仰庇题为“一代醇儒，公论已定，表章犹阙，恳乞圣明核实赐谥，以示劝惩，以光人文”事：

臣惟帝王之治，莫先乎重道而崇儒。夫重道崇儒者，帝王所以砺世磨钝也。风化人心，世道国脉，于焉攸系。臣伏睹我朝治教休明，皆由列圣相承，以此为首务。我皇上绍隆圣统，茂明帝学，尤孳孳汲汲，加意儒硕而表章之。是故士之幸而生于我朝，其修身得道，妙契圣贤之真传，如薛瑄 、胡居仁、陈献章、王守仁者，既得进而从祀孔庭，庙食百世；其饬躬砥行，确守圣贤之正轨，如罗伦、罗洪先者亦得谥为文恭、为文毅，以六品之秩，而被华衮之褒。盖所以阐扬往哲、广厉来人，风化以振，人心以淑。世道有所维而益盛，国脉有所培而益昌矣。乃臣之愚，以诸臣之外，有德足以从祀，而俎豆之议未遑；贤足以得谥，而易名之典未及者；则于臣乡得一人焉，南京国子监祭酒蔡清是已。

按清平生事实，臣闻之故老，读其著书，考诸《皇明政要》、《理学名臣录通纪》、《吾学编》、《宪章录》、《八闽通志》之所纪载，参诸海内缙绅之所议论，确然有据者，敬为皇上陈之。清以成化甲辰进士为礼部主事三年，调吏部复除礼部。既而乞南，既而请告。正德间，起江西按察司副使，提督学校。当其时，宁庶人内蓄异志，外以虚礼与士大夫相结，笼以智数，胁以威权，盖无不游其彀中者。清独守正秉礼，屹然特立。故事，三司以朔望朝王，次日乃谒孔子。清请先谒孔子，而后朝王。至其贺王诞日，清又独去朝服中蔽膝。宁庶人衔之，于是有乘间言清与先臣林俊厚者。宁庶人益忌清，清遂引疾去。尝语人曰：“宁藩所谓智足以拒谏，辩足以饰非，今虽逆节未萌，然竟可虑；但愿老天助宋而已。”盖是时清已预见其微矣。

既家居，杜门扫轨，潜心力学，以六经为正宗，四书为嫡传，周、程、张、朱为真派，研究细绎，摩拟阐解，有《四书蒙引》、《易经蒙引》、《性理要解》诸书。盖朱熹发明圣贤之旨，而清又发明朱氏之言，四方学者宗之，至今不废。乃其励志好修，省身克已，行不愧影，寝不愧衾，则又见于《密箴》一书。今观其言，皆身心性情之实功，而不事口耳；皆天下国家之实用，而不为眩虚。与瑄之《读书录》，实足相拟。先臣林俊称其凝重端雅，操养力专，而进取之念略；好古笃信，真风渊轨，使人躁息妄消。郑晓称其明经博学，行洁心醇，气清而色和，外简而内辩，可谓知清者。

臣尝取清生平反复论之：力抗藩王，独立不惧，劲节也；方宁庶人舞智炫才，盛有贤称，而明炳几先，睹于未形，早见也；超然远遁，不俟终日，亭亭物表，皎皎霞外，高行也；平居非圣人之书不观，非圣人之道不谈，正学也；躬行实践，不愧屋漏，真修也；朱熹有功于圣人，而清则有功于朱氏，羽翼经传，折衷群言，即今经筵、日讲、虎观诸儒臣之所劝诵，亦多采其说，推之四方，家传人诵，为人士式，佐国家万年同文之治于无穷，懋功也。若其屡辞名位而不居；退甘穷约而无愠；官至四品，家无数金，恒借贷于人，以为生贵而能贫；此犹其细者。而衡文骘士，藻鉴精明，识陈琛于埃尘，拔舒芬于困滞，贤人魁士，多出其门，此亦其余绪耳。臣尝以为使当时江右诸司，得如清辈数人，则据经守正，当有以逆折宁庶人之奸萌，而淮南之谋必寝。使清不去，去而不死且复用，则宏识訏谋，当有以匡持乎时事，而东山之望必售；使仕者而知所景行，则淡泊宁静，必无干名竞进之心；学者而知所向方，则笃实潜修，必无好高为人之病；士之明经应举者，但习清之书，守清之说而不倍，则其所为文，粹然一出于正，又安有离经叛道，操戈入室，而流于二氏、六子之归者哉！

皇上方留心九经，崇尚正学，唯士习、文体为拳拳。臣谓欲端士习而正文体，则请表章此一臣以风天下；而所为表章之者，惟有从祀及谥典耳。曩议从祀，在廷诸臣多言清当从祀者，后以其典重而举不欲轻，姑缓以俟论定。臣愚谓清之贤无愧于薛瑄、胡居仁、陈献章、王守仁、罗伦、罗洪先之俦，即从祀之典未及再议，若且予之谥，则确乎其不为过。皇上试举清人品询之在廷，有能置议者乎？试举《蒙引》一书，有一人不诵习者乎？试询以谥之与从祀当否，有称不当者乎？盖非臣私论，实在廷诸臣之论也；亦非臣及在廷诸臣之心，而四方人士所共仰望之心也。

