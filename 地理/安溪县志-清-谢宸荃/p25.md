<!-- { "loadSidebar": true } -->
是举也，耆民王淋、彭恕等呈请，侯遂以状白于抚院涂公、巡院胡公、分守杨公、守巡何公，郡守万公，佥报可。其年冬十二月始事，越明年丙寅夏五月告成功。公堂扁曰“忠爱”，堂后耳房曰“架阁库”，后穿亭扁曰“公廉”。又后堂扁曰“退思”，堂之东曰“赞政厅”，西曰“土地祠”；甬道中曰“戒石亭”，两旁各五间，为房科书办卷宗。前为仪门，门外东西二亭，曰“申明”、“旌善”。外为谯楼，楼之东曰“南北预备仓”。堂之东畔数步许，为典史衙。规制如旧，而宏壮伟丽，视昔焕然百倍矣。计费金五百有奇，咸出于侯之赎金俸资。士民感侯之义，各致助有差，故成功迅速如此也。

董其役，典史杨明、乡官晴溪詹洧（余叔）也，若把总官黄大任、阴阳官吴主信、耆民陈恩、吴主谦分督其役，皆有功于县治，例得兼书，庶来者尚有劝也。侯讳常毓，字需成，领已酉科乡荐，历今官，广东东莞人，前峰其别号也。是为记。

明嘉靖间平寇兴学记

王慎中（晋江，河南参政）

国家承平久矣，而康阜之盛，莫如今日。虽岭限海带，越在边徼，如吾泉州之为郡，亦且生齿蕃殷，地力竭作，谷深山阻，崎岖而曲折，皆有保聚之民，垦辟之壤；而玩忽涵养之过，巨奸大憝，往往伏其间，如果蓏大熟，则蠹藏焉。

安溪，故名邑也。其治境穷处为白叶堡，交乎漳、汀诸州，牙犬相入，箐簿溪涧，缭绕回复；既去治所远，而势险可凭。民桀黠暴悍者穴而据之，为四远逋逃之薮，时出抄旁近村落。吏漫不省，以为细故。日增月长，所聚既多，旁近所抄，不足满贪嗜，则出剽旁邑南安、永春间，而同安之剽尤剧，至曳兵行城市闾巷中，若践无人之地，俘民男女以为质，而邀赎赂。兵革久弛，不逞之警，起于非意，游徼虞候之将卒，掉眩相目，视其得意去而已。

柏坡余公，新以按察佥事来巡此郡，慨然叹曰：“是非民之不逞，惟吏不戒以养衅萌而滋悖蘖。”乃察文武吏之惰滥不恭者惩之，而选其可用，使各募壮勇从，公率以往，迫贼所穴而舍焉。自贼凭险为穴，无一兵敢迩峒窃睍，不虞公至，急不择死，纠党与将吏斗，而公授策探穴，林栉壑薙，不失一贼。行视穴处，度所以绝其源而图久安，置垒设戍，增守御之兵，而安溪与旁近诸邑之民，不复忧盗。可谓功伟而虑周，犹不慊于意，曰：“是徒致武，民未知义，维诗书弦歌驯习其口、耳，以善其心，庶其鼓动变化。”乃投戈休马，即学宫进子弟，考得失，加劝董焉，而教以为父子兄弟者，使归相告语，谕勉于从善以相收养，而无狎于不义。

顾惟教之所出，必在于学。适有议改创，而工久不就，公核其媮冒，旬月而诸役皆起。又为拓地以广面势，而学完以美。民莫不于于来观，其秀者，思游其中以讲学进德；其凡者，亦欢喜夸说见所未有。安溪之民幸脱于锋镝桴鼓之警，而且得讲诵游歌之乐，谓公实有大造于我也。父兄以戒子弟：“公德我如是，其何以报？”子弟以告其官司，相与谋曰：“唯得世之能言者，论其事而载之，庶乎其可。”

夫世未尝无事，而常待夫济事之才。方同安之警，忧者固未敢处其势之所终，公独以身任责，为民去患。不数年，不诛逋寇靖于一旦。使当时少惮劳险，不自深入，则不可以得吏士死力；徒奋一入而无决胜之机，戒令二三，赏罚淆杂，则使士虽致死而不可以成功；功成矣，而无分别安辑之略，则贼虽得，而不免玉与石焚之惨。人徒见公成功之敏，而不知其所以致之者，盖其才有以待事之变而然也。

才之兼者，可以制事功，未可以兴化教。公用意复出于是，究其施，将使文教昭明，礼义兴起，以为畜众销萌之机，而向者卓然之劳烈，可以永措而不复设，又非独其才之过人而已。是可记也。

公本以名进士起家为行人，拜给事中，以抗直忤权力，谪为邑令、郡丞，皆有廉操惠政，宜其过人如此。

明佥宪余公平寇碑记

张岳（惠安，兵部侍郎）

安溪县之西南崇信里白叶坂、九龙岗、大尖、小尖诸山，绵跨泉、漳、汀之交百数十里，重冈复岭，箐林蒙密，奸民保聚其中，各有名字。聚多者至数百人，时出劫掠。去年冬出劫安溪，径抵同安郭外，劫数大家，质其男女以求赎，屯二十里外弗去。

佥宪余公适分巡泉境，闻之，调官民兵遣文武将吏分部追贼，贼回安溪，复保险旅拒。公驰入安溪，合诸兵，选其锋锐，亲将之，进逼白叶坂口，斩首数十级，兵势大振。休兵甄赏，效力死战者得上赏，人人争奋。遂进逼诸险，搏斗数十合，相持几一月。以其间探询巢穴远近险易，分兵掩击，贼之渠魁陈日晖与其党悉就擒，遂空其巢。建议设营屯兵于白叶坂口，弹压奸民，俾后不敢保聚。

是时泉中承饥馑之后，物力消耗；海寇番舶，警报日闻，方萃兵为防海之计，而安溪山寇又作，人情惶骇。官吏畏懦者为之闭城门，息行旅，幸其出境与不入境则已，所恃于兵将器械以为御者，则茫乎其不足恃也。使非余公决机之敏，以身先之，安能使众心翕聚，奋发成功如此之速哉？

古人有言曰：“精神折冲。”今御盗未尝无法也，所患仕者因循观望，无切于为民之心，是以精神骫靡，不足以立事动人，养其患以至滋甚尔。当公闻警之初，投袂而起也，一念之烈，如干将出匣，精光所射，群心竦然，孰能当其锋者？加以谋虑审，赏罚信必，其所设置于一时者，又皆足以弭后患而垂永久远。君之精神，初试即如此；推之天下，何事功不可立哉？

夫消息、盈虚之变，恒推迁于无穷，而贤监司又不可必遇。有公之心，则寇虽作，不能为深患。万一他日复有警报如安溪，而遇因循观望无是心者以尸于上，人将何所托命哉？此安溪士民所以梦寐感公，饮食祝公，愿永公德于无穷也。

启之郡守方侯克与知县汪瑀，以教谕李钥录实，遣生员林存望来乞文，故为记之，俾刻于石，庶来者尚有劝也。

公讳爌，字德明，领辛卯乡荐，登乙未进士，前礼科左给事中，今升福建按察司佥事，系江西乐平人，柏坡其别号也。

筑 白 叶 坂 城 堡 记

陈达（三山，都御史）

嘉靖丙午岁，泉属邑安溪西南崇信、龙涓、佛天、白叶坂诸处，盗据其险，时出剽掠漳之龙溪、长泰诸邑，骚然匪宁。按察佥事余公爌与郡守程公秀民协谋画策，阅兵治粮。余公身先捣巢，鼓舞士卒，士虽素不受饩于公者，亦裹饷相从。用间谍，携党与，探归路，伏兵袭之，擒厥渠魁。奏凯还，留兵镇之，一时伟绩也。余公曰：“持久野居，非所以为谋。”议白叶堡为贼往来之会，必塞其源，庶杜后觊。相地之宜，质于巡台及藩臬大僚，复请于朝，筑为城堡，戍以泉州卫官军二百人，移源口渡巡司添额兵共压之。量将贼田分给备御，且屯且守。命下，适邑侯汪君瑀初任，悉以其事寄之。余公旋以制归，佥宪汪公垍继之。考其未备，复檄汪侯凿井置庙，凡堡所宜者赫然毕举。按图审究，感德、桃州尤贼要道，复设巡司分番更直，首尾相应。郡守方公克同心赞画，而防守之戒备矣。

是堡也，计度周围一百四十丈，垒石为址，畚土为墙。中为分司，西为武所，东为巡司。旋为营房，上盖窝铺凡百余间。财取驿传之余，力委能干之民。始于已酉八月，逾年告竣，实汪侯经画赞成之功也。

夫白叶，偏乡也，非有国之险；堡，小城也，无百雉之制；宜无俟表扬。然不有定守，则亡命者易啸聚，屯戍者靡栖止。是虽目前之图，而有经久之虑；一乡之近，而保泉南之安；可以非大兴作而忽诸？是不得以不记也。

明令俞仲章修建学记

黄光升（晋江，刑部尚书）

余尝诵《鲁泮水》之诗，而玩鲁人颂祷之词，不徒为“既饮旨酒，永锡难老”而已，尤以“敬明德、慎威仪，允文允武，维民之则”为勉。至其所化多士，亦唯在于“克广德心”。于是而知古人建学之意，皆以道德相成，原非苟为文具尔也。

我朝内自国子监，外达府、州、县学，咸祀孔子。盖孔子道高德厚，万世帝王、公、卿、大夫、士、庶人宗师。故春秋而祭，朔望而谒，时时瞻而望之，欲其时时效而法之也。

孔子之论为政曰：“居之无倦，行之以忠。”忠者，诚也，诚则不息矣。其论学曰：“主忠信，徙义崇德也。”又曰：“国有道，不变塞焉；国无道，至死不变。”凡以忠信为德者，未有穷达而变者也。孟子舍诸子愿学孔子，其论学曰：“人有不为也，而后可以有为。”有不为者，羞恶之心在我，一切不仁不义之事，不忍屑为之也；夫然后能当仁而不让，见义而必为，自为士以至为官，庶几皆道德中人也。

明令冯时鸣作泮池棂星门外记

（万历十五年）

詹启东（邑人，参政）

圣天子握历之十五年，金陵天衢冯公实侯兹邑，向意广励诸士，诸所经费毫不少怯；顾泮池未有，尚为旷典。金溪车君来视学篆，复以为请，侯曰：“我责也。”闻当道，报可。则筮吉鸠工，并辰数力，规之斫之，疏之拓之。既磊垒之，又埏埴之，阅再弦朔，池遂告成，水滚滚大集。邑人明庵氏曰：“临斯池也，观斯水也，有遐思哉！”

夫水出山下为蒙，在泽中为困，斯池斯水，浚而导矣，蓄而达矣，其起于蒙、困，而成于亨无疑矣。自是雷出水则霖雨，解天地之元气；风行水则涟漪，涣宇宙之至文；水由于地，则珍怪比以伏藏；水上于天，则神物需而飞跃；此泮池之极观也。泮之中，士之宫；泮之浒，士之所。将呰窳若颓澜，唯士；将矜奋若觱沸，唯士；将澄不清淆不浊，唯士；将掘泥扬波，唯士。泮池重士乎？士重泮池乎？诸士子乐贤父母师保之能相与以有成也，且有味乎明庵氏之言也。

明安溪县令题名记

章廷训

安邑旧无题名，题名自今创建始。题者何？纪司牧者名氏官里，若《春秋》凡例，书地、书名、书氏，而表年以首事者也。余承乏安溪，阅四年所矣。历稽往牒，莅官游宦，分猷理民者，不可屈指数。粤自詹敦仁公开先县令迄于明兴，上下数百载间，升落不同，致绩亦异。志邑者取其功德最著，列之名宦，以标表来世矣。而奉职循理，可以为治者亦例得兼书也。然自嘉、隆以后，旧志所未载者，不几于湮灭无闻乎？今始搜猎典故，得四十九人，书其姓氏官里，付剞劂氏勒诸石。俾后之继令者，得以循名而索实，而凡有德泽之在人心，事功之建立于安溪者，人咸睹而思之，曰：“此某，爱民父母也。”讵独名之存已哉？

尝观传循吏者，于汉文翁佚其字，王成佚其州邑，余有感而为是刻，而后令之传可以无佚矣。是为记。

明令章廷训重建三坛碑记

