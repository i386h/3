<!-- { "loadSidebar": true } -->
抑臣又有感焉，前代从祀率不乏人，以区区之宋，自周、张、程、朱四子外，犹有邵雍、司马光、杨时、胡瑗、欧阳修等，乃独我朝二百余年而始进一薛瑄，往岁而始进胡居仁、陈献章、王守仁三人，则已夸诩以为盛，即以造诣践履，笃实纯粹如蔡清者，犹然靳之俎豆，不得侪于杨时、胡瑗之列。何我明之不逮宋远也？无亦持议者操疑难之心，甘于所闻，淡于所见，屈服前代，而求备当朝；遂使俊伟之流品，湮郁于评论之苛，而昌炽之人文，遏佚于慎重之过乎？

臣愿皇上加意一代之规，稍弘崇奖之路，敕下该部查访。如果臣言不谬，先将蔡清比照罗伦、罗洪先二臣事例，赐谥易名；而从祀之典不难再议而续举焉。仍将我朝诸理学儒臣博访精核，或当请谥，或当请祀，一体表扬，令人知圣意之所向，相与修实行，崇正学。其于风化人心世道国脉，所裨非浅鲜矣。

奉圣旨：“礼部知道。”

※　　　※　　　※

万历十五年，刑部员外郎李懋桧题为谏官阻塞言路事。

臣闻天下理乱，系言路通塞。我国家之制，凡诸司百执事，皆许直言无隐。然犹恐其不言也，于是谏官专任责成，即置六科给事中，复设十三道御史。盖诸司百执事虽皆得言，而亦可以不言；科道官无所不当言，而尤不敢不言。世称科道官曰“言官”，曰“谏官”。然犹恐其言之不尽也，轮直有日，建白有牌，称职有赏，不称有罚。此祖宗命官之意，盖将以明目达聪，照临万国，虑至深远。际此圣明之朝，不宜以言为讳。大凡进言者，其说未必皆是，但其意亦欲得当以报主上。即使尽属好名，亦何负于国家也？言可用则用之，不可用则置之。诸人无得以言而博名高，而庙堂亦无务以法令钳天下之口，斯为上世极隆之景象也。不谓近日有给事中邵庶，因诚意伯刘世延之条陈而波及于言者，己既不言，又禁他人不得言，一时士类莫不扼腕嗤叹。

夫世延之言，诚为无当；且朝奏疏而夕乞恩，亦足羞者。陛下犹念及元勋苗裔而容纳之，且不欲以一世延阻言路，甚盛心也。该科谓宜矜其愚而略其短，不则，看详章奏，就事参驳，谁曰不可，何乃因噎废食，乘机排挤，至并他衙门而概禁之？夫“防人之口，甚于防川”。庶岂不闻斯语哉？以尧舜之圣，而犹舍己从人。其时五臣九官，济济相师，都俞吁弗于一堂，岂乏嘉谟谠论，而工瞽刍荛，犹然得献其一得之愚。今皇上德符尧舜，治效唐虞，而邵庶不以禹、皋陶之所以事君者事君，将视皇上为何如主乎？

今天下民穷财尽，所在饥馑。山、陕、云南等处，百姓流离，僵尸载道，疾苦危急之状，有郑侠所不能图者，陛下不得闻且见也。迩者雷击朝日坛，星坠如斗，天变示儆，加之风俗薄恶，士庶骄横，辇毂之下，子杀父，仆杀主，旬日决罪囚者以数计，人情乖离于下。邵庶以为海内岂尽无可言，群臣可遂依违淟涊、默默固位而已乎？当此之时，纵九重寤寐求言，辅臣吐握下士，大小臣工，尽忠补过，尚且惟日不足；奈之何恶闻人言，嫉之如仇，而拒之于千里之外哉？

夫在廷之臣，其为言官者十之二三，而不为言官者十之六七，言官不必皆智，而不为言官者不必皆愚也。无论往事，即如近年冯、张交通，权奸专恣，其连章保留，颂贤称美，如科臣陈三谟、台臣曾士楚者比比而是，乃请剑、折槛、杖谪以去者，果皆出于言官乎？由斯以论，人非言官，未可尽少也明矣。果从庶言，有如言官持禄养交巽愞观望，当言而不言矣，其他庶职，又必以言为禁。天下幸然无事也则可，脱有军国重情，安危顷刻，皇上又何从而知乎？

邵庶复以圣谕堂上官禁止司属，为计之得，此又历代以来所未有，而我朝律令所不载也。臣，刑官也，律令，其职掌也。凡堂上官训谕司属，必以讲读律令为首务。臣伏睹《大明律》一款：“凡国家政令得失，军民利害，一切兴利除害之事，并从五军都督府六部官面奏区处。”又一款：“若百工技艺之人，应有可言之事，亦许直至御前奏闻。各衙门但有阻挡者，鞠问明白，斩。”至如《大明律》、《会典》及皇祖卧碑，亦屡言之不置。夫百工技艺之人，有言尚不敢阻，况诸司百执事乎？倘为堂官，谆谆然以此禁谕所属，属官有不心非而背议乎？即堂官禁之，所属听之，人人隐忍苟容，处处道路以目，有不辱当时羞后世乎？臣以为皇祖律令，万世所当遵守，非诸臣所敢轻议也。人臣食君之禄，报君之恩，唯知不负朝廷，非堂官所能约束也。我朝兴贤使能，欲其愿忠，而未尝欲其不忠；堂官以身率属，教其报主，而不敢教其负主；此古今之通谊也。臣所以轻冒出位之禁，而不容自已者，诚恐邵庶之言一出，远近闻者不察庙堂所以受言之意，而猥以庶为口实，将使志士解体，善言日壅，主上不得闻其过，群下无所毕其虑，祸天下必自庶始矣！其所关系，岂渺小哉！

臣愚以为皇上必欲重百官越职之禁，不若严言官失职之罚。伏乞天语特加戒谕：邵庶免究外，以后但有越职妄言，及当言不言者，当坐以负君误国之罪，轻则纪过，重则劣处。敕下吏部，凡遇年例升迁科道之期，一视其章疏有无多寡、事体大小难易以为殿最；而皇上又烛观而坐照之，则言官无不直言，庶官无事可言，出位之禁可省，太平之效自臻矣。臣不识忌讳，干冒天威，无任陨越待命之至。

奉圣旨：“邵庶以言官论事，如何反说他阻塞言路？李懋桧这厮，先次妄言，未曾得志，却又取名生事奏扰，好生狂渎！着降一级调用。该衙门知道！”次日科道会本疏救，复调外任，吏部题降直隶开州同知。奉圣旨：“着推远方来！”再题降湖广按察司添注经历。

※　　　※　　　※

吏部左给事中加一级臣粘本盛谨题为“盐弊多端，去弊即所以生利，画一即所以宁民，请睿鉴饬行，以增国课，以便民生”事：

臣惟裕国之道，莫过于盐，利甚溥也。然因其利溥，而官与商之积弊，上与下之交比，有不堪明言者矣。臣敢就所知最真者，竭诚披沥，为我皇上陈之。

臣于初进垣时，有《修明盐法之久湮，仰佐国计之一得》疏，内称：“关桥割没宜同征，岁获之盈余必倍。”部覆：“请敕巡盐御史查明具奏。”往返驳议，已及二年。昨于十月内接原盐臣周宸藻回疏称：“商人携资千里，为国转输，自纳课、领引、支盐，捆运出场，以抵北桥，诚不知其费几百艰辛，北桥里至南关，而又令其阻滞多日，糜费淹消可虑，关桥并征，诚为便商。”等因。部覆“请敕新任巡盐御史酌议妥确具奏。”臣谓盐臣身在地方，代吁必真，而并臣割没同征之议，俱可敕新盐臣详察酌行者也。盖臣前疏，原为一事两截，徒饱吏胥，今宜并关桥为一处，部发印钤割没簿，即在关桥登记征收，公同商纲人等，照引称验，每日填注，万目共睹，不许挨日隐漏，则两淮岁共行盐一百六十七万余引，每引俱照例清出溢斤，所积之银，何可胜计？国计自可以日增矣。盖两地科算，反似无名之征，何如一处核实，而商免守候之苦。回疏甚明，是在盐臣设诚力行耳。所谓去弊即所以生利者此也。

至于福建盐政，其弊尤甚。臣属本乡，知之更真。察各府皆征盐引，惟泉州为濒海产盐之区，令民办盐入仓，岁照丁给盐征粮，而输纳之法，只就民间丁米内摊派，设盐场官掌之，以充永宁卫所军粮。是一民也，而有粮差、盐折二衙门之征，粮差征之于县，盐折征于场官而转解于防厅。县征有当里长之役，凡经承催差保歇之需索，已为极苦；厅征又有当总催之役，凡经承催差保歇之需索，更无所不至。于是天启年间，盐民来京，沥疏奏准裁去盐场官归县并征。百姓称便，垂三十余年。我朝鼎新之初，征亦如旧。至顺治六年间，酌定盐政，以卫军既革，将盐折清入解京，而责成于防厅。乃防厅以责成故，请吊厅比。而不知一民两征，从前衙役需索诸苦又复再见矣。县差、厅差接踵盈门，无名勒骗，典鬻难继。方今兵焚之余，濒海之百姓，破家殒命者，已十去其五，又遭此重迭之追比，何以聊生？伏乞睿鉴，怜盐丁即县民丁，盐米即县民米，归县并征，不过用一里长，与民间之丁米同输。省一衙门，而所全于海边颠连之孑遗，有无外之恩波矣。所谓画一即所以宁民者此也。

若夫追比之苦，尤当速除。害在旧里役等拖欠不纳，累见役倾家代赔，惨系难堪。民户、盐户，均有此弊。伏乞敕下抚按从长酌议，凡征粮之法，令历年旧里役赴比，各完正供，庶见役者无代赔之苦，而以后应役者知其难以卸免，自早完本年之粮，国课可以恒足矣。臣从国计民生起见披沥，字多逾格，伏乞睿鉴！如果臣言可采，敕部议复施行。

顺治十五年十一月二十四日题，二十八日奉旨：“户部议奏。”

（《安溪县志》卷之十一终）
●卷之十二　疆圉险要志之一

《安溪县志》卷之十二

疆圉险要

（前志凡三则，隶于左，有引）

弭患　验征　纪秩

右稽前志，虽载弭患、验征及纪秩，而疆圉险要，一着未尝加意。今敕颁此条，谕令各里里长详查峻岭厄隘、关山界限、守要害，戒不虞，俾掌疆司险，三巡三鼜，思患豫防，与民休息，治安策岂逾斯乎？然人谋必周，天垂象有灾祥，亦当因以修省，莅治者，知其然，上体圣谕至意，遵五条而奉行毋忽，则有善必录，书年书人，例在《春秋》，纪秩以告成，又乌容废！

弭患

县治在昔为坊者一，为乡者四，乡为里者十五。迨明嘉靖间，始分还集为二图。万历十一年，又分龙兴为二图，乃有十七里，并在坊编十八里，里长永垂版籍。

若在坊疆圉，北有凤山，马旗山叠峙其后，南有龙津一带环于前，东则尾寮、北地湾，西则大岭、小岭，皆左右之门户。城垣巩固，苞桑不拔，是在坊为一十七里之都会也。

隔津为永安里。有阆、午二山为之屏障，黄龙、产坑、金龟之山相为拥护，负郭之地，险莫逾焉。

县之西界，则光德也。离县十里许，土窄人稠，东襟于溪，而连于崇善里翁后格；南接新溪里，而阻于澳江，亦称扼要焉。

县之东十里为长泰里。虽平原广衍，有高田山、大磜、宫岭为里垣卫，而白泥隘、龙潭隘、大宇隘，各乡俱有堤防，以备不虞。

由永安而上依仁里，去县西南二十里。道通同安，界于东岭，则以龟窑隘、石竹岭为扼要；南连南安，则以龙门岭、龙塘山为峭险。

进而新溪里，与依仁隔一水，亦在县西二十里。诸乡则赤岭、五里埔、五庄、善益、盐坛等处，俱有土堡防患。

