<!-- { "loadSidebar": true } -->
　　瞻星台【在府东南新罗善徳王时链石筑台上方下圆髙十九尺通其中人由中而上下以候天文】月明巷【在府金城南新罗宪康王游隺城至开云浦忽有一人竒形诡服诣王前歌舞讃徳从王入京自号处容每月夜歌舞于市竟不知所在时以为神其歌舞处后人名为月明巷因作处容歌处容舞假面以戏】
　　万波息笛【新罗神文王时东海中有小山浮来随波往来王异之泛海入其山上有一竿竹命作笛吹此笛则兵退病愈旱雨雨晴风定波平号万波息笛厯代传宝之至孝昭王加号万万波波息笛今亡】
　　玉笛【长尺有九寸其声清亮俗云东海龙所献厯代宝之传至于今】玉带【新罗真平王元年有神人降于殿庭谓王曰上帝命我传赐玉带王跪受几郊庙大祀皆服之】井田【在府地新罗时遗基尚存】
　　上书庄【在金鳌山北髙丽始祖之兴新罗崔致逺知必受命上书有鸡林黄叶鹄岭青松之语罗王闻而恶之致逺即带家隐居伽倻山海印寺终焉其鉴识之明罗人服之乃以其所居名上书庄】
　　皇龙寺【在府月城东新罗真平王命所司筑新宫于月城东黄龙现其地王疑之改为佛寺号曰黄龙有率居者于寺壁画老松根干鳞皴枝叶盘屈鸟雀往往望之飞入及到蹭蹬而落歳久色暗寺僧以丹青补之鸟雀不复至】
　　题诗石【在陜川郡海印寺洞俗云红流洞洞口有武陆桥渡桥向寺而行五六里许有崔致逺题诗石其诗曰狂喷叠石吼重峦人语难分咫尺间常恐是非声到耳故教流水尽笼山后人因名其石曰致逺堂】
　　读书堂【在郡伽倻山世传崔致逺隠伽倻山一朝早起出石遗冠屦于林间莫知所归海印寺僧以其日荐冥禧写真留读书堂堂之遗址在寺西】
　　亭【在东莱县南髙丽郑叙被譛归田里乃筑亭种抚琴作歌以寓恋君之意词极凄惋自号亭其歌词至今传于乐谱】
　　右庆尚道
　　棘城【在黄州南二十五里髙丽人防红巾于此尽为贼所殱累经兵燹白骨暴野天隂雨湿鬼物烦寃薰为厉气转相侵染民多夭札国家春秋降香祝致祭其患遂絶】
　　亐多窟【在海州东三十里其窟圆往二丈余穴暗人持火乃入至五里许其穴屈曲幽深且有水不得穷源谚传亐多将军入此穴达于九月山顶之穴相距百余里窟内燃火至十余日则燃气出于九月山穴】
　　右黄海道
　　石灶
　　石池
　　石井【俱在江陵寒松亭傍四仙游憩之时茶具也】酒泉石【在原州酒泉县南道旁有石状如半破酒槽者世传石槽旧在西川边就而饮者无不足焉邑吏惮于往来欲转置于县众共移之忽大雷震石碎为三一沈于渊一不知所在一即此石也】右江原道
　　麒麟窟【在平壤府浮碧楼下东明王养麒麟马于此后人立石志之世传王乗麒麟马入此窟从地中出朝天石升天其马迹至今在石上】
　　井田【在府外城内箕子区画井田遗迹宛然】
　　青云桥
　　白云桥【俱在府九梯宫基内束明王时梯也】
　　右平安道









　　朝鲜志卷上
　　钦定四库全书
　　朝鲜志卷下
　　山川
　　三角山【在京畿杨州之境一名华山一名负儿岳自江原道平康县之分水岭连峰叠嶂起伏迤逦西至扬州西南为道峯山又为三角山实京城之镇山也】
　　白岳【在京都宫城北】
　　仁王山【在白岳西】
　　白云洞【在仁王山麓】
　　木觅山【即都城南山一名引庆山唐修撰臯易觅以蜜】蚕头峰【又名龙头峰大明一统志称龙山在杨花渡东岸即此孤立不甚髙然入江心斗防四望旷阔无碍为胜最絶故著称焉】
　　汉江【在木觅山南古称汉山河新罗时为北渎载中祀髙丽穪沙平渡其源出江陵五台山至忠州西北与逹川合至原州西与安昌水合至杨根西与龙津合至广州界为渡迷津为广津为三田津为豆毛浦至京城南为汉江渡自此而西流为露梁为龙山江又西为西江至衿川北为杨花渡阳川北为孔岩津至交河西与临津合至通津北为祖江入于海】
　　龙山江【在都城西南十里庆尚江原忠清京畿上流漕转皆集于此商船贾舶往来不絶】西江【在都城西十五里黄海全罗忠清京畿下流漕转所集之地】杨花渡【即西江下流】
　　楮子岛【在三田渡西江水岐为二派环岛洄伏而出岛上松林防鬰其中寛平可居石泉涌出最为幽絶】
　　栗岛【在麻酒南莳药种栗】
　　箭郊【在都城东七八里许三面围山一面带水平芜极目水草肥饶官马放牧之地有亭曰华阳取归马华山之义】
　　右都城近处
　　冠岳山【在果川西五里镇山】
　　青溪山【在广州西五十里】
　　松岳山【开城府镇山又称鹄岭在府北五里】
　　紫霞洞【在松岳山下洞府幽阻汉水清涟殊为萧洒】进凤山【在府东南内外杜鹃花盛开世称进凤山踯躅】天磨山【在府北诸峰崷崪挿天望之凝翠谓之天磨】圣居山【在府西北黄海道牛峯县境与天磨山相连一名九龙山又名平那山上有五峯其峯各有小庵称五圣昔圣骨将军居扶苏山右谷一日与同里九人捕鹰防日暮就宿岩窦有虎当窦口大吼十人相谓曰虎欲啗我辈试投冠使见揽者当之遂投之虎揽圣骨冠圣骨出欲与虎鬭虎忽不见而窦崩九人皆不得出圣骨还报平那郡郡人来葬九人先祀山神其神见曰予以寡妇主此山幸遇圣骨将军欲与为夫妇共理神政请封为此山大王言讫与圣骨俱隐不现郡人因封圣骨为大王立祠祭之以九人同亡改山名曰九龙圣骨之孙宝育出家入智异山修道还居此山之北岬】
　　大兴洞【在天磨圣居两山之间树木蓊鬰泉石光洁夏则緑隂盖地木莲花开清香满洞秋则赤枫黄叶倒映水底真佳境也】
　　朴渊【在天磨圣居两山之间状若石瓮窥之正黒有盘石涌出中心曰岛岩水赴絶壁怒瀑下垂可十余丈宛如白虹映空飞雪洒矼霆奔电激声震天地谚传昔有朴进士者吹笛渊上龙女感之引以为夫故名朴渊其母来哭坠死下潭遂名姑姆潭渊上有神祠遇旱祷雨辄应髙丽文宗尝游此登岛嵓上忽风雨暴作石震动文宗惊怖时李灵干扈从作书数龙之罪投于渊龙即出其脊乃杖之渊水为之尽赤】
　　五凤峰【在开城府峯下有寺名曰甘露髙丽李子渊入元朝登润州甘露寺爱湖山胜致谓从行三老约曰肃宜审视形势载胸臆间及还与三老约曰天地间凡有形者无不相似况我国山川清秀其形势岂无与京口相近者乎汝宜以扁舟短棹无逺不寻当以十年为期三老曰唯凡六涉寒暑始得之于府城西湖润州甘露寺虽美但营构绘饰之工特胜耳至于天作地生自然之势殆未及此凡楼阁池台之制度一仿润州】
　　礼成江【在府西三十里髙丽朝宋皆于此发船故谓之礼成】碧澜渡【在府西三十六里宋史自急水门又三日抵岸有馆曰碧澜亭由此登陆﨑岖四十余里乃其国都者是也今称息波亭】
　　天寳山【在杨州东二十五里山有桧若寺髙丽时西域僧指至到此云山水之形宛同天竺阿兰陁之寺后僧懒翁始建寺末毕而死其徒觉田等讫工为屋凡二百六十二间栋宇像设宏状美丽甲于东方】
　　骊江【即汉江上流在骊州客馆北临江有楼曰清心沿江有长林曰八大薮周十余里登楼望之如在画图中】
　　龙门山【在杨根郡东三十三里一名弥智山】
　　月溪迁【在郡西三十里萦纡山腹下临江水俗称栈道为迁】五冠山【在长湍府西三十里山顶有五峰团圆如冠故名髙丽人事母至孝居山下去京三十里为养禄仕朝出暮返告面定省不少衰叹其母老作木鸡歌名曰五冠山曲传于乐谱山下有灵通寺洞府深邃山势周遭流水漫廻树木蓊郁其西楼胜防为松都第一】
　　遮日岩【在五冠山下绵防洞口有岩石平广可坐凿石为窠人言古人张幕立柱处或云仙人所游或云君王所幸有泉盘回其驶如箭其下为底皆石羣鱼泼刺厯厯可数】
　　花岩【在五冠山下灵通洞口一名花潭左有翠壁峭立如展画屏岩隙有踯躅当春乱发红映水底潭右有小嵓四面如削其上四隅亦有张幕窠臼】
　　涌岩山【在五冠山东北山与天磨圣居诸山相连絶壁峭立三面如削岩防之间有寺名曰洛山惟南面独开恍如天造寺东有一独峰髙挿霄汉上戴盘石曰正瓶台寺南又有一峯曰香炉峰成化乙酉春夜有声如雷寺僧皆震怖明日视之则寺后石冈自折移立东门外屹然与两峰鼎峙】
　　宝凤山【在府西二十里桧岭东山势如凤鶱舞故名】石壁【府东三十里有长湍渡一名头耆津即临津上流两防青石壁立周遭十里清江泻其中莹彻可鉴春花秋枫红緑倒影乗舟望之宛如仙境】
　　临津渡【在府南三十七里其源出咸镜道安边府界】扶苏山【在丰徳郡十五里山有敬天寺有石塔十三层刻十二防相人物耸动形容森爽其制作精巧天下无双谚传元脱脱丞相以为愿刹晋宁君姜融募元朝工匠造此塔至今有脱脱姜融画像又寺之东冈产怪石俗谓之沈香石】
　　孔岩津【一名北浦在阳川有岩立水中有窦因以为名髙丽恭愍王时有民兄弟偕行弟得黄金二锭以其一与兄至津同舟而济弟忽投金于水兄怪而问之荅曰吾平日爱兄笃今而分金忽萌忌兄之心此乃不祥之物不若投诸水而忘之兄曰汝之言诚是矣亦投金于水】右京畿
　　屏风山【在清风郡北一里苍壁削立如屏周遭五六里大川萦回其下山腰有风穴】城山【在永春县南三里山下有石窟髙丈余广可十余尺许深入无际涯有水混混而出深可没膝清冷如氷邑人持炬十柄而入穴犹未竟炬尽而返】
　　椒水【在清州东其味如椒而冷似氷浴则已疾】
　　俗离山【在报思县东九峰突起亦名九峰山新罗时称俗离岳跻中祀山顶有文藏台叠石天成赑屭耸空其髙不知其几丈其广可坐三千人台上有坎如镬其中有水混混旱不缩雨不肥分为三派流泝半空一派东流为洛东江一派南流为锦江一派西流而北为逹川入于金迁山下有八桥九遥之号山之南岸纡余开豁自此至彼望之遥遥疑其地尽而至则又望遥遥如此九转而乃抵于法住寺故名九遥九遥之中一水回环曲转每曲有桥总八故名八桥第一桥曰水精桥桥上有飞阁人从阁中行】
　　黄山【一云天防在连山县东新罗金庾信将兵与唐苏定方攻百济百济将军阶伯御罗兵于黄山之野设三营四战皆胜兵寡力屈而死甄萱从髙丽太祖讨其子神劒神劒兵败而降萱忧懑发疽数日卒于黄山佛舍】
　　白马江【在扶余县西良丹浦及金剡川与公州之锦江合流为此江入林川郡界为古多津】藏军洞【在石城县北洞门曲狭行人见之疑若无洞罙入其内极广濶可藏万余兵世传唐将苏定方伐百济时藏兵于此故因以为号】
　　元帅山【在燕岐县南髙丽忠烈王十七年哈丹侵轶王请兵于元世祖遣平章薛□干领兵来助王以韩希愈金忻等将三军偕元兵与丹战于县北清州之界正左山下大捷追至公州熊津伏尸三十余里斩获不可胜计俗至今呼驻军之地为元帅山】
　　温泉【在温阳郡西水热如沸汤疗病有效】
　　右忠清道
