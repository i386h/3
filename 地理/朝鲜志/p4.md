<!-- { "loadSidebar": true } -->
　　开云浦【在蔚山郡南新罗宪康王游崔城至海浦忽云雾晦冥迷失道祷于海神开霁因名焉】七防山【在三乂水之间山有七峰如防故名世传驾洛时旵始仙人所游之地】金井山【在东莱县北山顶有石髙可三丈上有井圆十余尺深七寸许有水常满旱不竭色如黄金世传有一金色鱼乗五色云从天而下游泳其中以此名其山】
　　温井【在县北其热可熟鸡子带病者饮之辄愈新罗时王屡幸于此甃石四隅立铜柱其穴犹存】内迎山【在清河县北山有大中小三石鼎列于岩上人称三动石以手指触之则微动两手据撼则不动新罗真平王避甄萱乱于此山】
　　龙头山【在宁海府西二十里其顶有井水旱无增减俗传初山顶有一苇长至天乃凿井其地水甚清澈邪人照之则变为泥也】
　　氷山【在义城县东南四十里大岩下有石穴穴口髙三尺广四尺八寸横入五尺一寸是为风穴又有穴在岩底直下广一尺深可量处方一尺其下回曲深浅难量立夏后氷始凝极热则氷坚霪雨则氷释春秋不寒不热冬则温气如春是为氷穴】
　　鼇山【在清道郡南二里镇山东有一谷名曰髙沙洞天将风雨先期而鸣喷出云气云入洞内则雨云出洞外则风大鸣则即日有騐小鸣则二三日乃验】
　　华山【在义兴县东三十里山麓有风穴广三尺二寸长二尺八寸风自穴出甚寒夏初必氷】洛东江【在尚州东三十六里闻庆龙渊及军威并川诸水至州之东北合于龙宫河豊津南流为洛东江入善山府界自此至入海虽随地异名而总称洛东江又称伽倻津】
　　恭俭池【在州北二十七里髙丽时司録崔正份因旧址筑之堤长八百六十步周一万六千六百四十七尺民赖灌溉之利池中莲花盛开香风闻数里菱芡被洲渚县之士人环池岸置亭榭以游焉】
　　鲤埋渊【在善山府东十二里东岸有竒岩岩下有龙穴天旱先燔柴于冷山之顶继沈虎头于此或祭龙以祷辄应】
　　鸟岭【在闻庆县西二十七里俗号草岾与丰基竹岭俱为南道雄关】龙湫【在鸟岭下桐华院西北一里有瀑布四面及底皆石其深不可测俗传龙腾处】曦阳山【在县南十五里有古城三面皆石壁古有军仓洞府深邃泉石絶胜】串岬迁【在县南二十二里即龙渊之东崖一名兔迁凿石为栈道萦纡屈曲几六七里俗传髙丽始祖南征至此不得路有兔縁崖而走遂开路以行因称兔迁其北防峰有石城遗址古之防戍处】
　　伽倻山【一名牛头山在陜川郡北髙丽始祖将兴崔致逺上书有鸡林黄叶鹄岭青松之语新罗王恶之致逺即带家隐于伽倻山之海印寺】
　　吟风濑
　　泚笔岩【俱在海印寺洞是地攅峰四峙怒浪喷风声如阵马巨石临溪苔藓不蚀滑如磨砻可施铅毫故名皆致逺所游处致逺即入唐为髙骈幕下作檄黄巢书者也】
　　水落岩【在龙川县东十三里栗川岘山南溪水流入山腰岩石间作瀑布数十丈分三派直下垂土人以为全罗道将旱则西派竭庆尚道将旱则东派竭忠清道将旱则中派絶流以此占来岁水旱】右庆尚道
　　万景台【在全州府东南十里髙徳山北麓有石峯竒秀状如层云其上可坐数十人四面林木森郁石壁如画西望郡山岛北通箕凖城东南负太山气象千万】
　　羣山岛【在万顷县西海中周六十里回迂可以藏船凡漕运往来者皆候风于此岛中有大冢如君王陵者大明一统志十二峯连络如城旧有客馆曰郡山亭及五龙山庙】
　　边山【在扶安县西二十五里一名瀛洲山峰峦盘回百余里重叠髙峻岩谷深邃宫室丹铅之材自髙丽皆取于此俗传虎豹见人即避夜行无阻】
　　无等山【在光州东十五里镇海一云武珍岳一云瑞石山穹窿髙大雄盘五十余里济州汉拏山庆尚道南海巨济等岛皆在眼底山西阳崖有石条数十栉立髙可百尺山名瑞石以是也天旱欲雨与久雨欲晴山辄鸣声闻数十里】
　　月出山【在灵岩郡南五里谚称小金刚山】
　　九井峰【月出山最髙顶有岩屹立髙可二丈旁有一穴仅容一人从其穴而上其巅可坐二十人其平处有凹而贮水如盆者九号九井峯虽旱不竭谚传九龙所在】
　　动石【九井峯下有三石特立层岩之上髙可丈余周可十围西负山巅东临絶壁其重虽用千百人不能动摇而一人摇之则欲坠而不坠故亦称灵石郡之得名以此】
　　汉拏山【在济州南二十里镇山其曰汉拏者以云汉可拏引也其巅有大池人喧则云雾咫尺不辨五月雪犹在八月乃袭裘】
　　明月浦【在州西六十里海口可泊舟】
　　财岩【在明月浦西五里其形如屋穹窿其上铺白沙其下有大穴人以炬入其中寛广可八十歩许产石钟乳其西北有二岩名小夹财俱产石钟乳其中寛广亦五十步许】
　　智异山【在南原府东六十里山势髙大雄据数千里女真白头山之脉连延至此故又名头流一名方丈杜诗方丈三韩外注及通鉴辑览皆云方丈在带方郡即南原之南者是也新罗为南岳跻中祀环山而居者凡数十州其北则咸阳其东南则晋州其西则南原竒峰峭壁不可胜筭天王峯般若峰最髙山腰或有云雨雷电其上则晴朗谚传太乙居其上羣仙之所防龙象之所居也东南之山智异金刚最雄大山东有防俗寺崔致逺读书处】
　　青鹤洞【在智异山中路甚隘狭才通一线人乃曲躬而行经数里许乃得虚旷之境四隅皆良田沃壤宜播植唯青鹤栖息其中故以名焉盖古之遁世者所居颓垣壊堑犹在谚传崔致逺所游处】
　　马耳山【在镇安县南七里有一石山双峰耸立名曰涌出峰东曰父西曰母相对如削成髙可千仭其顶树木森郁四面峻絶人不能升惟母峰北崖可升谚传东峰上有小池西峰顶平濶有泉可避冦天旱祷雨有应新罗称西多山载小祀我恭定王南幸次山下遣官致祭以形似赐名马耳山】右全罗道
　　急水门【在黄州西三十里海口州及龙冈安岳之水相激处】葱秀山【在平山府北三十里董侍讲越奉使到此作记立碑以刻】慈悲岭【在瑞兴府西六十里一名岊岭自平壤通京都旧路也多虎害路遂废今由棘城路以行】吾助川【在牛峰县兴义驿南源出圣居山源入楮滩岸上有石迤逦如屏髙十丈余甚竒伟】龙浑【在遂安郡有岩如口喷出清泉淙淙而流渊沦成深渊冬不氷旱不竭雨亦不溢崖石髙起可坐五六人毫发皆鉴穴转而阨状若咽喉莫敢窥其源】
　　九月山【在文化县西十里即阿斯逹山一名弓忽一名甑山一名三危世传檀君初都平壤又移白岳即此山也至周武王封箕子于朝鲜檀君乃移于唐藏京后还隐此山化为神】
　　白沙汀【在长渊县西五十八里长七八里广三四里南有莲池北有胜仙峰峰头有莎草三面滨海白沙平铺随风流转堆积成岸地产海棠红翠相映游赏者相属】右黄海道
　　五台山【在江陵府西一百四十里东满月南麒麟西长岭北象王中智炉五峰环列大小均敌故名之】于筒水【在五台山西台之下有泉涌出即汉水之源】仙游潭【在杵城郡南十一里许山麓周遭成谷谷中有潭曰仙游有小峰斗起半入湖心上有长松数株旧有亭今废春则踯躅夹岩乱发夏则莼菜满潭】
　　永郎湖【在郡南五十五里周三十余里汀回渚曲岩石竒怪湖东小峰半入湖心有古亭基是永郎仙徒游赏之地】
　　烈山湖【在郡烈山县东二里有大湖周数十里包跨陵谷比诸湖最大谚传昔大水包烈山之谷新罗构山麓而旧县沈在水底天晴波静则墙壁依然可见】
　　鸣沙【在郡南十八里沿海沙平皓若雪色人马行则触之有声铮铮如金磬响大抵岭东皆然而杵城高城之间最多海棠间发红白相映】
　　浦口山【在髙城郡东九里髙城浦有岩斗起层叠如阶其上可坐百余人岩北又有一峯皆石东望海中五里许有石拳如列屏峯下有石龙拏虎攫竒怪异常又有二石相对如人偶语石皆白色辉映碧海望之如画】
　　三日浦【在郡北七八里外有重峰叠嶂合包而内有三十六峰洞壑清渊松石竒古水中有小岛苍石盘陁其上虬松铺隂梨花乱开湖水明莹可鉴非烟火食者所堪至昔四仙游此而三日不返故得是名水南又有小峯峯有石龛峯之北崖石面有丹书六字曰永郎徒南石行书画入石风磨雨洗宛然如新世传永郎仙徒所书】
　　昭阳江【在春川府北六里源出麒麟之瑞和县与府之麒麟县水合流至杨口县南为草沙里滩又至府东北为青渊为丹渊为狄岩滩为昭阳江】
　　寒溪山【在麒麟县东五十里山下有城有川自城中流出即成瀑布而下悬流数百尺望之如白虹垂天自圆通驿而东左右皆大山洞府深邃溪水纵横而渡者三十六树木如篑上竦云霄旁无横枝松栢尤髙不见其巅又其南峰作絶壁其髙千仞竒怪莫状禽鸟不能飞度其下清泉触岩成潭盘石平向可坐又东数里洞口甚狭细径縁崖窾穴唅呀峰峦峭拔如龙拏虎攫如累层台者无数其形胜甲于岭西】
　　金刚山【在淮阳府东一百六十七里山名有五一曰金刚二曰皆骨三曰浧搫四曰枫岳五曰怾怛白头山南条也自防宁府之亐罗汉岘至甲山东为头里山永兴西北为剑山府之西南为分水岭西北为铁岭通川西南为楸池岭至长杨之东髙城之西为此山自分水岭至此凡八百三十余里山凡一万二千峰岩防骨立东临沧海杉桧参天望如画图有日出月出二峯可见日月之出内外山共有百八寺表训正阳长安摩诃衍普徳窟榆岾最为名刹云】
　　万瀑洞【在金刚山中百道流泉涌出谷中其状非一故名谷口有峰曰玉人峯人言青鹤栖其隈有一曰观音潭潭畔石崖苍苔滑足人皆捉藤蔓乃得过其名曰手巾崖石心有凹如杵谚传观音浣帨处至普徳窟前飞湍萦石来触崖窾飞雪喷激晴昼欲暝石底水蔚如翠蓝尺数步怒瀑飞珠散雪喷薄而下其大者凡十二层其小者不可胜计故曰万瀑洞其下曰珠渊又有一石形如伏潭中曰潭又有一潭深不可测曰火龙潭其上有峰曰狮子岩洞有普徳窟凿絶壁架枝立铜柱于外以构小屋三楹于其上名曰观音门拘以铁锁钉于岩石浮在空中人登则摇中置佛函饰以珠玉外施铁网以防手摸】右江原道
　　龙兴江【在永兴府东北二里古名横江其源有四一出沸流水一出马逾岭一出艾田岘一出阳徳县境居次岭至库岩与松鱼滩合名横川过龙神堂至镇静寺西絶壁下名鸧鹒渊下有广滩中有白石形如白马以石隐见知水深浅经邑城东北为此江南流入海】
　　国岛【在安边府东六十里岛去岸十里许入自西南隅水际白沙如练其下平地五六畆形若半壁中有屋基人言浮图者所居也其上山围若映势不甚髙蔓草覆之又无树木视之一土坡也舟而少西崖岸稍异其崖石则皆方直栉比而壁立其岸石则皆平圆排列一面可坐一人然不整齐也行数百步其屋髙可数百尺其石白滑方直长短若一皆井井离立每一条其顶各戴一小石若华表柱头者仰面而视可竦可愕有一小窟撑舟而入渐窄不能容舟视其窟深不可测其左右竦立之石如外面更整齐其上石脚下垂者皆平正如覆棋局若一一钜而防之又有一面如围屏者石与窟无异而崖不甚髙其下稍平易其圆石排列者可坐千人游观者必憩息于此东南又行数百步崖石稍异作方铁网盛水磨小圆石长五六十尺人谓铁网石造物竒怪难以言殚】
　　磨云岭
