<!-- { "loadSidebar": true } -->
　　磨天岭【俱在端川郡以其髙峻势入云天故名东北雄关】白山【在镜城府西一百十里山势甚峻至五月雪始消七月复有雪山顶树木矮小土人亦谓之长白】白头山【在防宁府西七八日程山几三层髙二百里横亘千里其巅有潭周八百里南流为鸭緑江北流为松花江为混同江东北流为苏下江为速平江东流为豆满江大明一统志东流为阿也若河疑指速平江也】
　　右咸镜道
　　锦绣山【在平壤府五里镇山山下有髙丽长乐宫基】牡丹峰【在锦绣山】
　　徳岩【在大同门外屹然能捍水故府人徳之而名】酒岩【在府东北十里谚传酒流出岩间遗痕尚在因而得名】大同江【在府东一里一名浿江又名玉城江其源有二一出宁逺郡加幕洞南流至孟山县北又折而西流至徳川郡界与三滩合而南流至价川郡界为顺川江至顺川郡界为城岩津至慈山郡界为禹家渊自北而东流至江东郡界为杂派滩一出阳徳县北文音山西南流至城川府界为沸流江又折而南流至江东县界与杂派滩合流为西津江至府城东北为马滩至府城东为银滩又为大同江自此而西流为九津溺水下与平壤江合流至中和县西为梨津江至龙冈县东出急水门入海】
　　白银滩【在府东北四里】
　　绫罗岛【周十二里在白银滩北】
　　凤徳山【在安州东二十里山顶有九层铁浮屠】
　　清川江【一名萨水源出妙香山经安州北城下西流三十里与传川江入海隋宇文述等伐髙勾丽师渡萨水去平壤城三十里因山为营因乙支文徳诈降还军至清川江军半渡文徳追击其后军杀右屯卫将军辛世雄隋军俱溃所谓隋兵百万化为鱼者此也】
　　堂于岭【在定州西十五里郭山郡界】
　　西门岭【在嘉山郡西二里俗名石门岭】
　　凤头山【在郡北一里镇山】
　　白马山【在义州南三十里谚传白龙马出游故名】鸭緑江【在州西北一名马訾一云清河一曰龙湾西去辽东都司五百六十里其源出于长白山流至州北于赤岛东分三派一南流滙为九龙渊名曰鸭緑江水色似鸭头故名之一西流为西江一从中流名曰小西江至黔同岛复合为一至水青梁又分二派一西流与狄江合一南流为大江绕威化岛至暗林串西流至弥勒堂复与伏江合为大摠江入于西海朱子曰女真起处有鸭緑江传云天下有三处大水曰黄河长江鸭緑是也髙皇帝诗鸭緑江清界古封强锄诈息乐时雍逋逃不纳千年祚礼义咸修百世功汉代可稽明载册辽征须考照遗踪情懐造到天心处水势无波戍不攻】
　　龙骨山【一名龙虎山在平安道龙川郡东八里镇山西临大海北望鸭緑江江外松骨诸山如在几案之下最为絶胜】
　　龙岩【在龙川郡西四十五里潮水往来岩上有龙爪痕】剑山在【宣川郡西二十里峰峦嵳峩如剑防故名】凌汉山【在郭山郡东北七里镇山大明一统志作熊花山】妙香山【在宁边府东一百三十里一名太伯山山之大莫之与比地多贞木冬青仙人旧迹存焉】博川江【古称太宁江大明一统志作大定江在博川郡西十五里源出昌城府浮云山过泰川县合于安州之老江入于海】
　　剑鹤山【在成川府东八里镇山左右絶壁如剑如鹤故名】桧山【在成川北七十里石壁周三十里中有赤坟平衍巨川横流其下谚称天作之城可容千兵】絶骨山【在府西北二里有攅峰十二世谓之巫山十二峰】沸流江【即卒本川俗称游车衣津在成川客馆西三十步其源二一出阳徳县吴江山一出孟山县大母院洞至府北三十里合流厯絶骨山下山底有四石穴水入穴中通流沸腾西出故名沸流江又与慈山郡禹家渊合入于大同江】
　　狄逾岭【在江界府南二百六十九里熙川郡界即咸镜道镜城府白山西麓西北雄关】
　　右平安道
　　楼台
　　济川亭【在都城南十里许前临汉江后据木觅南对青溪冠岳诸山】望逺亭【在杨花渡北岸每歳省农及观水战处】
　　乐天亭【在都城东十余里乃春秋省农阅武之所】七徳亭【在汉江西白沙汀春秋讲武处】
　　狎鸥亭【在豆毛浦南岸上党府院居韩明浍别墅明浍尝奉使入中朝请名于翰林学士倪谦谦扁以狎鸥而为之记后复奉使入中朝求诗于缙绅武靖侯赵辅等数十人亭名遂闻于中朝】
　　淡淡亭【在麻布东岸安平君别墅今废】
　　右都城近处
　　云锦楼【在水原郡客馆东楼前有池深广夏月芙蕖盛开故名】清心楼【在骊州客馆北俯临骊江北有八丈薮西有笠岩髙可二十余丈上有松亭楼之东北五里许有神勤寺晨昏钟磬常开于楼中】
　　迎宾馆【在骊州客馆东岸髙爽开豁与清心楼相对俱为絶胜】临津亭【在坡州临津南岸】
　　右京畿
　　云锦楼【在江宁府客馆北岿然杰特制度竒伟楼南有池深广莳以芙蕖池中有岛岛上种竹】励节堂【在府馆西北府使赵云仡有惠政邑人立祠祭之俗呼生祠堂】寒松亭【在府东十五里东临大海苍松郁然亭畔有荼泉石灶石臼即述郎仙徒所游处】镜浦台【在府东北十五里浦之周二十余里水净如镜不浅不深才没人肩四涯中央如一西岸有峯峯上有台台畔有炼药石浦之东口有板桥曰江门桥桥外有竹岛岛北有白沙河周五六里许河外苍海万里直望日出最为竒胜亦曰镜湖】
　　海云亭【在府镜湖之南东临苍海】
　　竹西楼【在三陟府客馆西絶壁千仭竒岩丛列其上架楼曰竹西下临五十川川滙为潭水清彻底日光下透游鱼厯厯可数为岭东絶景】
　　凌波台【在府东十里海崖上有石数条立水中髙可八九丈其上可坐数十人】召公台【在府瓦岘山上观察使黄喜值歳荒专心赈活民无捐瘠既还京民慕其徳而相与就所憩之地累石为台以寓甘棠之思故名】
　　秘仙台【在襄阳府北双成湖东有峰峭拔上有虬松数株望之如画上可坐数十人傍有细径如线】祥云亭【在府南傍海有长松连十里苍翠成隂仰不见白日松间无杂卉惟踯躅盛开烂如红锦】月松亭【在平海郡东苍松万株白沙如雪松间禽鸟不栖谚传新罗仙人述郎等游憩于此】望洋亭【在郡北东临大海】
　　万景楼【在杵城郡清涧驿东有石峰突起其髙数十仭上有虬松数株东构小楼台下乱石巉岩水清彻底风至惊涛溅石】
　　茂松台【在郡明波驿南有峰耸立海澨松林蔽日望之郁然昔有茂松府院君尹子云奉使来游因名焉】
　　四仙亭【在高城郡北三日浦谚传四仙来游故名】防石亭【在通州郡北有数十石柱髙可八九丈离立海中石皆六棱如削玉方直平正如中绳墨者凡四处亭在海岸临防石故名谚传新罗述郎南郎永郎安详游赏于此号称四仙】
　　凌虚楼【在蔚珍县馆东】
　　七宝台【在歙谷北有脩冈迤逦东蟠三面皆大湖湖水弥漫外有大海小岛森列海中者七故名】孤石亭【在淮阳府岩石竦立东临渊水新罗真平王髙丽忠肃王尝游此亭】锦江亭【在寕越郡锦障江岸绕壁之上东临锦江南望金鳯渊虹之外有尚徳村茅屋疎篱隐映桑柘间南有密积浦树木葱郁村烟水气掩霭霏微望若图画】
　　倚风亭【在旌善郡风穴之旁穴在大隂山岩石间寒气飕飗其下置氷则经夏不消】二乐楼【在春川府招阳江岸景致清絶】
　　清虚楼【在府西石壁削立下有澄潭】
　　右江原道
　　倚风楼【在庆州府西壮丽轩豁】
　　燕子楼【在金海府客馆东北跨虎溪结构宏丽南有七防山三乂河一望可了】涵虚亭【在燕子楼北引虎溪为莲池亭在池中极其清洒】将星楼【在原昌府兵马节度使之营】
　　抚夷楼【在巨济县左絶岛中楼在县西三十里许海岸上】万景楼
　　海晏亭【皆在县西南水军节度使之营后据峻岭前临大海】风咏楼【在尚州客馆东北壮丽开豁】
　　大和楼【在蔚山郡西数里有大川南流东折而入海到楼前水尤广濶翠岩陡防岩隙有冬柏树横生侧垂花间烂然东望海口云水接天森茫无际】
　　掣鼇亭【在郡东南水军节度使营俯临大海】
　　双碧亭【在梁山郡西城上城下有水水西有竹林水竹交映故名中朝人张清有诗】澄心亭【在双碧楼之北下鉴湖水神爽气清故名】明逺楼【在永州郡客馆东南三面敞豁下有大川南流楼东西皆有堂东曰清凉西曰双清】东水楼【在郡西清通驿东南石崖上一水合流于其南境最清幽】海云台【在东莱县东有山陡入海中若蚕头夹路数里有冬柏杜椿松杉葱茏苍翠四时如一春冬之交冬柏花落深没马蹄东南临大海新罗崔致逺尝筑台游赏遗迹尚存】
　　暎潮楼【在安东府南五里江岸上髙丽恭愍王南幸至府登此楼遂乗舟上下仍书额赐之额至今犹在楼上】
　　观鱼台【在宁海府东海岸上俯临大海极目无际风定波恬台下游鱼厯厯可数故名】岭南楼【在密阳府馆东山腰倚郭而构三面敞豁登览旷然下有长江江外有大野野有栗林苍翠极目江流屈曲蜿蜒而走隐见长林间虹明绣错殆非人境其胜览为岭南第一故名楼东有望湖堂西有临镜轩皆极洒落】
　　秋月轩【在昌宁县馆西地势髙爽三面敞豁轩北有池池中有岛】矗石楼【在晋州客馆二里许宏敞轩豁长江在其下众峰攅于外翠壁逦迤长洲聨亘江之南涯有巨竹千挺形胜景致与密之岭南相甲乙楼东西皆有堂东曰凌虚西曰临镜临镜之西又有双清堂凌虚之东又有清心轩皆极清洒】
　　学士楼【在咸阳郡客馆西偏新罗崔致逺为太守时所建故名】观水楼【在三嘉县客馆南十余步许楼前有水楼之西偏有净襟堂】光风楼【在安隂县客馆北楼前有江江外有林薮西偏有霁月堂连构景最清絶】换鹅亭【在山隂县客馆西俯瞰江流连构道士观县名山隂故取王右军事名之】新安楼【在丹成县东五里东临大江江之东偏石崖如悬巉巉可观】
　　右庆尚道
　　快心亭【在全州府城东南数里许沿流而上山防水洄筑石为基作亭其上】民乐亭【在右阜郡客馆西峰上大野微茫一望无际西有海口潮水往来】培风轩【在兴徳县客馆西峯上西临海口东望大野形胜与民乐亭相埓】凭虚亭【在罗州东峯上倚郭而构眺望旷逺南望月出东望无等西有锦城山又大江横带于前】右犀亭【在光州城南二里许二川合流盛夏霖雨恒有水患故用李氷守蜀时故事作石犀以镇之二水之旁有山稍髙如蚕头构亭其上以石犀名之亭颇髙爽开豁】
　　冬栢亭【在茂长县北三十里有山陡入海中三面皆水其上冬柏树葱茏连五六里为湖南胜地】碧波亭【在珍岛郡东三十里郡在海岛中亭当渡口俯临大洋】聴潮楼【在康津县客馆南南临大海潮声常在楼中故名】广寒楼【在南原府城南二里许地势髙平敞豁楼前有长川景致清絶】龙潭台【在平昌县南二里许山麓有竒岩髙可百尺南望无等下压澄潭号曰龙潭台旁有僧舍】
　　右全罗道
