<!-- { "loadSidebar": true } -->
虚白堂旧图经云在旧治晏殊舆地志云为刺史在官清严人无犯者唐长庆中刺史白居易有诗刻石堂上罗隐虚白堂牡丹诗云莫背栏竿便相笑与君俱受主人恩盖谓白太傅手植此花也郡守梅挚十诗皆以堂有虚白闲为首章堂前有紫薇两本世传居易所植苏轼有虚白堂紫薇花诗【废】 
清暑堂治平三年郡守蔡襄建在州治之左并撰记及书刻石堂上【废】 
秋香堂在漕台前治转运使刘既济建【废】 
湖堂在丰豫门外堂前有集贤亭【废】 三贤堂在孤山竹阁有白乐天林君复苏子瞻三贤像后废不存乾道五年郡守周淙重建于水仙王庙之东庑
讲易堂在府治之东绍兴十六年郡守张澄建张偁名为吏隐堂隆兴元年陈辉改今名中书舍人张孝祥书左朝请大夫葛立方撰记
　楼
东楼【一名望海楼】 在旧治中和堂之北太平寰宇记云高十八丈唐武德七年置【废】 
十三闲楼去钱塘门二里许苏轼治杭日多治事于此【废】 
丰豫门涌金楼政和六年郡守徐铸以丰豫门楼隳损命钤辖杨靖重建颇极壮丽牓曰涌金楼
耸翠楼在丰豫门外政和七年郡守徐铸命钤辖杨靖于湖堂之右以众乐亭旧址临湖为耸翠楼【今豊乐楼】 
望湖楼【一名看经楼】 干德五年忠懿王钱氏建去钱塘门一里苏轼有望湖楼诗
　观
云涛观在旧治政和元年郡守张阁既徙巽亭以其旧址更造【废】
　阁
儒贤亨会之阁故相刘正夫之居在万松岭东青平门【青平乃公旧里号青平里时人因以此名之】 政和三年敕建
御书阁赐是名【废】 
一德格天之阁绍兴中
御书赐太师秦桧之居【废】 
望海阁在漕台旧治【废】 
白公竹阁在孤山与柏堂相连有唐刺史白居易祠堂苏轼有竹阁柏堂二诗【废】 
巢居阁林逋故庐有此阁或云有宝云寺即云巢也【废】 
红梅阁在府治
　轩
石林轩在旧治后至和中郡守孙沔初建号燕思阁又取临安县净土寺立石七株置之阁前苍然奇怪号七贤石元佑中郡守蒲宗孟改名石林轩【废】
临安志卷第三
　牧守政绩附
　　历代
全琮
黄武五年吴孙权分三郡险地为东安郡全琮领郡太守治富春明赏罚招诱降附数月中得万余人召还字子璜钱塘人见吴志
柳冲
唐贞观中为杭州刺史有能名蒲州虞乡人
袁仁敬
开元十三年明皇自择刺史凡十一人大理少卿袁仁敬为杭州刺史治行诸宰相诸王御史以上祖道洛滨盛具奏太常乐帛舫水嬉命高力士赐诗帝亲书且给笔札令自赋
崔涣
肃宗时为左散骑常侍余杭太守江东采访使博陵安平人
房孺复
唐贞元初韦应物为苏州牧房孺复为杭州牧韦嗜诗房嗜酒每与宾友一醉一咏其风流雅韵多播于吴中或目韦房为诗酒仙见白居易吴郡诗石记元和姓纂云孺复河南人
李泌
字长源代宗朝为杭州刺史引湖水入城为六井以利民为政有风绩德宗在奉天召赴行在授左散骑常侍拜中书侍郎同中书门下平章事【封邺县侯】
白居易
字乐天事唐穆宗为中书舍人长庆二年七月出为杭州刺史始筑堤捍钱塘湖锺泄其水溉田千顷复浚李泌六井民赖其汲久之以太子左庶子分司东都【封冯翊县侯】
李宗闵
字损之文宗时为杭州刺史
〔宣祖庙讳上一字〕亮
为给事中杭州刺史
裴夷直
字礼卿武宗时自中书舍人出为杭州刺史
李中敏
字藏之陇西人唐文宗开成末为杭州刺史
李锜
唐淄川王五世孙自雅王傅出为杭州刺史居三岁迁浙西观察诸道盐铁转运使
于邵
字相门京兆万年人以谏议大夫知制诰出拜杭州刺史
杨凭
字虚受治京兆有政绩后徙杭州长史
崔彦曾
懿宗朝咸通二年为杭州刺史【地里志】 
右并见唐书
韦敻
虞部郎中杭州刺史京兆杜陵人
崔恂
水部郎中杭州刺史郑州人
裴常棣
兵部郎中杭州刺史河东闻喜人白居易冷泉亭记云观风亭常棣所建
独孤屿
侍御史杭州刺史洛阳人
李自挹
杭州刺史【唐宗室】
封亮
司封员外郎杭州刺史渤海人
双士恪
右武卫大将军定相二州总管杭州刺史吕国公天水郡人
薛自勉
司勋员外郎余杭太守河东汾阴人
薛莹
杭州刺史河东汾阴人
卢泾
杭州刺史范阳（汀去丁改彖）县人
杨行矩
蔡州总管杭州刺史上蔡人
柳楚贤
光禄少卿杭州刺史河东解县人
柳德义
杭州刺史河东人
史令卿
祠部郎中杭州刺史建康人
杜信
刑部员外郎杭州刺史京兆人
右见元和姓纂
相里尹造
韩仆射皋
给事中卢元辅
右司郎中河南元藇
右四人及裴常棣见白居易冷泉亭记
王颜
贞元六年为杭州刺史见国一禅师塔铭
杜陟
陆则
李幼
崔鄯
路异
右五人并杭州刺史与白居易卢元辅裴常棣杨凭九人皆曾造僧慧琳之室论心要见慧琳碑
周宝
为杭州刺史后唐僖宗时群盗起宝募诸县乡兵讨之号八都兵见五代史
　　国朝
范旻
太平兴国三年三月己酉吴越国王钱俶朝于干德殿是年俶乃纳土五月丙戌太宗皇帝始命水部郎中范旻为考功郎中知杭州左赞善大夫孟贻孙通判事自是名卿巨公接武而至旧堂记姓名于厅事粲然可观也至建炎闲兵戈扰攘城邑隳废牧守姓字随亦湮没于是博考载籍咨询耆旧质诸太史氏自太平兴国戊寅岁讫绍兴辛亥凡一百五十三年仅得范旻而下一百人【再除者一十三人三除者一】 官称名氏除授岁月及史官所纪善政美绩编列于左疑者阙焉自绍兴辛亥以后则有太学博士何溥所撰题名记云
李继凝
太宗即位转刑部员外郎充两浙转运使寻知杭州召还阙改刑部郎中充枢密直学士
刘知信
端拱二年四月丁卯以邕州观察使刘知信知杭州
王化基
淳化四年五月庚戌以工部侍郎王化基知杭州迁礼部召还以本官参知政事本传字永图真定府人尝作东南行百韵好事者传诵之
魏羽
字垂天歙州婺源人拜给事中知潭州徙知杭州真宗即位迁工部侍郎召还
张去华
至道三年六月丙午以给事中新知益州张去华知杭州咸平二年四月戊寅徙知苏州
张咏
咸平二年四月戊寅以御史中丞张咏为工部侍郎知杭州本传咏以刚方自任以严猛为治御下甚峻性躁急果决郡事多出于独断属岁歉民多鬻私盐以自给犯者甚众连拘数百人咏悉宽其罚而遣之官属请曰不痛绳之恐无以禁咏曰钱塘十万民饥者八九苟不以盐自活一旦蜂聚数千辈为寇盗则其患甚矣当俟秋成乃仍旧法是岁民获安济又有民家子与姊婿讼家财婿言妻父临终此子三岁故见命掌赀产且有遗书令异日以十之三付子余七分与婿咏览之以酒酹地曰汝妻父智人也以子幼甚故托汝傥遽以家财十之七与子则子死于汝手矣亟命以十之七给其子余三分给婿皆服其明断拜泣而去咸平四年九月辛卯杭州民诣阙献土星图一银百两乞留知州诏奖咏仍还其银代还知永兴军府拜尚书右丞字复之濮州鄄城人【自号乖崖公】
宋太初
咸平五年五月癸丑以右谏议大夫宋太初知杭州是年十一月甲午徙知庐州太初字永初泽州晋城人
王仲华
咸平五年十一月甲午以太常少卿知苏州王仲华为右谏议大夫知杭州六年十月戊午徙知虔州
薛映
咸平六年六月丁亥以礼部郎中知制诰权判度支薛映为谏议大夫知杭州【本传景德初知杭州而咸平六年十月前守王仲华方徙虔州岂次年映方到官耶】 字景阳临决（上逢下）锐州无留事是时起居舍人直史馆姚铉为转运使檄属郡当直司毋得辄断徒以上罪映即奏徒流笞杖自有科条苟情状明白何须系狱以累和气请诏天下凡徒流罪人于长史前对辩如无所异听遣决之朝廷施用其言在杭五年其治严明吏不能欺每五鼓冠带黎明据案决事虽寒暑无一日异入知通进银台司兼门下封驳事
王济
景德四年九月辛巳以工部员外郎兼侍御史知杂事王济为工部郎中知杭州本传字巨川性刚直无所畏避出知杭州真宗面加尉谕大中祥符四年迁刑部郡城西有钱塘湖可溉田千余顷岁久湮塞命工浚治增置斗门以备溃溢之患仍以白居易旧记刻石湖侧民颇利之徙知洪州
戚纶
大中祥符三年九月壬午以枢密直学士户部郎中戚纶知杭州就加左司郎中五年正月甲戌纶与转运使陈尧佐言浙江坏岸渐逼州城望遣使自京师部埽匠壕寨赴州工役诏从之令驰驿而往命转运使更互检校遂以埽岸易柱石之制虽免水患而众颇非其变法七年三月癸卯徙知扬州纶本传字仲言应天府楚邱人
薛颜
大中祥符七年三月癸卯以司封郎中薛颜为太仆少卿知杭州八年七月丁卯以新修册府元龟分送洪杭二州
马亮
大中祥符九年九月己酉徙工部侍郎知升州马亮知杭州丁卯诏如闻杭州葺江岸卒执役水中苦足疾而死者甚众宜令知州马亮拯疗之十月己卯加集贤院学士亮本传字叔明有治剧才先是江涛大溢调兵筑堤而工未就诏问亮所以捍江之策亮至祷于伍员祠下明日潮为之却又出横沙数里堤遂以成又上言近岁以来父祖未葬而多别财异爨甚伤风教请自今未葬者不得析居明年改工部侍郎知庐州【真宗朝致仕谥忠肃】
王钦若
天禧三年六月甲午制尚书左仆射兼中书门下平章事王钦若除太子太保判杭州又诏曰钧衡翊赞素彰勤尽之心藩翰镇临方伫惠和之绩眷言寄任用示奖称真宗御制七言十韵诗一首赐之早自外朝登近侍克符昌运振嘉名一参黄阁推良画再陟鸿枢显至荣该博古今常献纳勤劳夙夜每专精石渠撰述多文备日观封崇大礼成宰府调元心匪懈真宫兼职望弥清龙楼进秩恩尤异熊轼为藩任不轻二浙奥区期惠化三吴佳致悦高情重重山水舟中见处处壶浆陌上迎既肃迩遐安外域更分宵旰抚黎氓予衷侧席方毗倚伫有甘霖播颂声仍命依韵和进【旧刻石于天庆观】 天禧四年八月甲申召知相州
王随
天禧四年九月己酉朔以右谏议大夫兼太子右庶子权知开封府王随为给事中知杭州干兴元年二月戊辰授秘书少监知通州
李及
干兴元年三月壬申以枢密直学士给事中李及知杭州天圣元年九月丁亥徙知应天府兼南京留守司本传字知几资性清介所治尚简严喜尉荐下吏而乐道人之善在杭州恶其风俗轻靡未尝事燕游一日微雪遽出郊众谓当命宾朋为高会乃独造处士林逋清谈至暮而归任中不市物及去惟买白乐天集一部【天圣六年卒谥恭惠】
周起
天圣元年九月丁亥徙知扬州秘书监周起知杭州
马亮〔再除〕
天圣四年三月庚辰徙知亳州工部尚书集贤院学士马亮知杭州未行复知亳州是年四月戊午徙周起知应天府兼南京留守司
胡则
天圣四年戊午徙太常少卿知福州胡则为谏议大夫知杭州
李谘
天圣六年正月戊午以右谏议大夫知洪州李谘为给事中知杭州七年十月丙戌徙知永兴军
朱巽
天圣七年以左谏议大夫给事中新知河中府朱巽知杭州八年四月甲申为集贤院学士五月乙丑徙知扬州本传字顺之扬州天长人忠愿自守真宗称为长者
陈从易
天圣八年五月癸亥以左谏议大夫知制诰陈从易为龙图阁直学士知杭州从易本传字简夫泉州人九年正月卒于官
张观
