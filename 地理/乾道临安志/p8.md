<!-- { "loadSidebar": true } -->
乾道三年五月二十六日以右朝请大夫直龙图阁两浙转运副使周淙知临安府【先是绍兴二十五年尝通判府事】 至乾道五年二月十五日以职事修举除秘阁修撰乾道四年十一月十四日磨勘转右朝议大夫五年七月初四日除右文殿修撰再任
跋一
长兴周淙彦广撰临安志十五卷直斋书录讥其首卷为行在所于宫阙殿阁全不记载其它沿革亦多疏略此书世所罕传万历中吾郡陈布政善修府志时已不得见孙君晴（厘去里改圭）得宋椠本于京师故家祗一卷至三卷所载园亭坊巷及职官姓氏为潜君高咸淳志蓝本其它惜无从更觅然断珪残璧为此邦文献计已不啻宝如图球志称乾道三年五月二十六日以右朝请大夫直龙图阁两浙转运副使知临安府先是绍兴五年尝通判府事宋史本传但言宣和闲以父任为郎历官至通判建康府志称乾道四年十月十四日磨勘转右朝议大夫五年七月初四日除右文殿修撰再任本传但言进右文殿修撰提举江州太平兴国宫以归无再任临安事此可以补史之阙咸淳志载淙浚湖撩草诸善政孝宗手敕奖谕本传但言其开河一事亦似过略堇浦杭世骏跋
跋二
乾道临安志十五卷宋临安府尹吴兴周淙彦广所修也此宋椠本仅一卷至三卷无序目可稽观其称孝宗为今上纪职官至淙而讫其为乾道志无疑吾郡志乘之有名者北宋图经久已无考至南渡建为行都则此志居首继之以施锷淳佑志潜说友咸淳志皆为宋人排纂余所见者祗有咸淳志百卷向在花山马氏吴君尺凫钞藏尚缺七卷赵君谷林复购得宋椠本之半固已珍如球璧今孙君晴（厘去里改圭）从都下获此志虽仅十之一二当时宫阙官署城中桥梁坊巷具存职官始末更为详晰诸家藏著录未有及此者淙尹京时撩湖浚渠绰有政绩载在宋史其书更可宝也亟录副本而归之樊榭厉鹗跋
