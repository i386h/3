<!-- { "loadSidebar": true } -->
　　福建地东南二面滨海台湾则悬居大海中　自南闗屿而西海西南经沙埕南为南镇澳口又西南经敛城崇屿东南【海中有屏风山东为台山东南有七星山北对南闗屿】又西南经北洋硖门牙城东南有水口三【海中曰乌树山曰俞山其前曰烽火门】又西南经福宁府治栖霞县东南海渚曲入当港口有大小门二山【北有小岛筋山南有长泰山】其东即烽火门也【门南有北桑山南桑山火焰山】海又南屈曲而西南而西北海渚经下许堡折而东北又西北至栖霞南之盐田【自栖霞南沙糖汛而东为鱼湾武成二堡又南为程路长村二堡又南为大金所又西南为长溪延亭柘洋三堡至下许为内港口地有百余里又折而北经竹江闗门八宝城龙湾村南皆外滨大洋内滨海渚一线屈曲相接地形如象鼻然】海渚又西北经福安县东南梅岭浦白石司南曰白马门又西为金垂寨南曰云溪门折而东经宁徳县北曰斗门又东南经上下三都为飞鸾渡口出口为大洋【当港海中有东树山义东有王安山又东为马炽山与胡缨山相近其南曰西洋山曰东引山颇大外即大海也】海又南而西北曲入为罗源县东之浦口又东南经西澳北而南而西经马鼻澳东南又东南经连江县东北之白鹤澳竒达堡北又东经北茭司东而南【当西澚港中有前屿东北有鹤屿外为大洋东南有西落东落二山又东南有下目山与北茭接】海又折而西经县东之黄﨑堡定海所南为连江口南为东岱浦又西南经福州府治闽县东南之闽安镇南曰急水门与东南岸长乐县相望是为闽江内口也又东至五虎门为大口外即大洋【自急水门而东海港始濶东北有琅﨑山东南有小芦巴豆大芦三屿中曰福斗山颇大义东曰梅花山又东为五虎山北与定海所北茭司相望西与梅花所相望为大海门又东为白犬洋稍南为东沙】　南岸自长乐县东稍北之梅花所折而西南经仙岐渡桥二寨东有小渚港二【海中有磁澚】又东而南经松下寨北东南三面又海渚西屈经福清县东之镇东海口二寨南又折而东经牛田前薛寨三山白鹤寨北与北岸糖屿相望为松下门石门以东之古屿港口其外即海坛镇也【糖屿东有大练山小练山糖屿西与松下寨地隣近】　海坛地形狭而长自西而东而南而西北如玉玦内向悬居海中镇居中西北与福清港相对【镇北曰苏澳中曰兴屿南曰观音屿虽正当福清港口实兴化府江口之外屏也　福清港自糖屿南之古屿其东曰烂泥屿曰石牌屿曰大扁山其东即海坛　东北洋中有小庠屿东庠屿南有草屿又南有长屿鹭鸶屿可门屿小日屿南日屿与兴化府东南之平海卫相望】　海自白鹤山南经万安寨北而南而西【寨三面悬海东北与海坛之观音澚东南与草屿俱相望】又西北曲入牛田渔溪寨水口南【自牛田而东南曰前薛寨曰牛牙寨曰青屿曰夹石港曰西港曰白鹤寨曰东潮村曰万安寨地皆两面滨海当青屿南港中有狭长沙洲曰壁头寨其地尾北尖而首南稍广如鲤鱼北与万安寨南与平海卫相望为大口】又西南经兴化府治莆田县东峰头江口二寨南又西南至涵江镇南与南岸黄石寨相望为三江口自口东南经数曲折而西南经平海卫东南折而西南至吉了寨南【平海卫西为莆田所又西为塔村其北为嵌头寨魏澳地形两面滨海自黄石寨天马寨而东而南而西为内外洋屏蔽莆田所南海中有眉洲屿南曰大定山西曰鵞尾山曰后山湾】自吉了寨南海渚西北曲入为大港经仙游县东南又折而东南经惠安县东北至黄﨑澳北而东而南【黄﨑北与吉了寨相对为内港口港中有水口二有小屿澳】自黄﨑折而南经崇武所东南折而西经獭窟澳南海渚西曲入泉州府治晋江县东之洛阳口又南为晋江口南自水头寨东至日湖寨北折而南【日湖寨与北岸下安澳港中大坠小坠二岛为内港之口】外为大海南经永宁澳东又西南至围头寨澳折而西海渚曲人西北经后湖寨水口又西南经同安县东南石井澳南隔海为金门镇【海渚北当水口曰东狮寨西有洲曰大登屿东曰小登屿又南为金门所其东冇北定屿】　金门地悬居海中北尖南广形如三角东南有小港所在正南镇在西南负重山东北与围头寨西北与湾头澳相望实西为厦门之外屏也　海自石井澳西南至湾头澳又西北至同安县南丙洲之南又西南有水口三经长泰县东海澄县北为漳州府治龙溪县江水口其北岸曰海门山东口曰圭屿稍东北曰厦门　厦门悬居海港中西北曰高湾寨东曰五山渡东南正对大海之澎湖台湾而相近岛屿东北自金门湾头隔港为列屿诸岛西南与大武山镇海城相拱防【列屿最大其相连曰星屿大担屿小担屿曰浪屿】　漳府海口南岸自镇海城东而南折而西经﨑沙汛南　台湾悬居海中东为大山生番界滨海地北自鸡笼城沿海而西至淡水城有水口五又西南经南嵌竹堑中港后龙吞韶五社有水口十四又南经猫盂房里大甲等社至诸罗县西有水口十六又南经府治西有水口入自府治而南稍东经鳯山县西有水口二又东南经鳯山下淡水社有水口五南至沙马矶地形如初生月狭长南北千余里台湾城西滨海西北为鹿耳门西为安平镇大港口西北隔海为澎湖自鳯山南望小琉球岛澎湖悬居海中地广仅数十里岛屿四面环之无数稍大者曰西屿曰吉贝屿曰白沙屿曰舩蓬屿曰八罩屿【台湾西北至澎湖二百里澎湖西北至厦门三百余里台地东三度五分至东五度四分极南自二十二度北至二十五度四分】　海自厦门南对岸之大武山又南经镇海城东【东南海中有南定屿遥与北定屿对】折而西经﨑沙镇南又西至漳浦县东之赤湖城东南有小口三【近海岛屿可名者曰连晋屿曰南风湾曰岱嵩屿曰灯火澚曰门扇后屿曰将军澳北即浮头港】又西南至大澳海渚北曲经县城东南为南溪口【大澳地三面悬海前有紫菜屿沙洲当港面悬海中又前为横屿】　海渚西岸自洋山东曲屈经而南为大海经古雷寨之东南西三面【古雷地自洋山一线八十里隔内外洋】古雷西海渚又曲入西北为云霄城水口又东南经八天门林豆村南隔港即铜山城大屿也【古雷之西北有小松大松佳松三小岛】　铜山城悬居海港中地形圆曲而西北向城在东其北曰塔屿其南曰青营山又西曰北山泛塔屿之西曰古港又西曰大帽屿【城隔海南曰苏尖山曰虎仔屿青营山西与悬钟山口相对曰松柏门自虎仔屿外为东南大海有大柑小柑二山】　自林豆村西有水口又西经诏安县东悬钟山之东而南至悬钟寨西洋林寨东为水口南隔海曰南澚自猎屿而南东曰狮头南曰青澚隔海有中澎北澎皆属福建一屿为两省交界地也【又西南为南澎入广东界　自浙界南闗屿西南至五虎门三百里五虎门东南至海坛镇百余里海坛西南至泉江口二百八十里泉江口西南至金门百余里金门西至厦门百里厦门西南至南澚四百余里闽地东南海共一千二百余里】
