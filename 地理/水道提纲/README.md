<!-- { "loadSidebar": true } -->
　　钦定四库全书　　　　史部十一
　　水道提纲　　　　　　地理四【河渠之属】提要
　　【臣】等谨案水道提纲二十八巻
　　国朝齐召南撰召南字次风台州人乾隆丙辰
　　召试博学鸿词授翰林院编修官至礼部侍郎厯代史书各志地理而水道则自水经以外无専书郭璞所注久佚不传郦道元所注详于北而畧于南且距今千载陵谷改移即所述北方诸水亦多非其旧
　　国初余姚黄宗羲作今水经一巻篇幅寥寥麤具梗概不足以资考证召南官翰林时预修
　　大清一统志外藩防古诸部是所分校故于西北舆地多能考验又志馆备见天下地图乃参以耳目见闻互相钩校以成是编首以
　　盛京至京东诸水次为直沽所滙诸水次为北运河次为河及入河诸水次为淮及入淮诸水次为江及入江诸水次为南运河及太湖源流次为浙江闽江次两广诸水次云南诸水次西藏诸水次西北阿尔泰以南水次黒龙江松花诸江次东北海朝鲜诸水次塞北漠南诸水而终以西域诸水水之源委往往袤延数千里不可限以疆域召南所叙不以郡邑为分惟以巨川为纲而所防众流为之目故曰提纲大抵源流分合方隅曲折统以今日水道为主不屑屑附防于古义而沿革同异亦即互见于其间其自序讥古来记地理者志在艺文情侈观览或于神怪荒唐遥续山海或于洞天梵宇揄扬仙佛或于游踪偶及逞异奇形容文饰只以供词赋之用故所叙录颇为详核与水经注之模山范水其命义固殊矣然非召南生逢
　　圣代当敷天服属之时亦不能于数万里外闻古人之所未闻言之如指诸掌也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校官【臣】陆　费　墀











　　水道提纲原序
　　大地合水土为体居天正中亦若人身然山其筋骨而水其脉络也至静者山静中有动故为干为枝以一而万又以万区界百川至动者水动中有静故为源为委以万而一又以一遍周六合隂阳自相经纬与日月星辰之丽天为经纬者理气协应此地道承天所以含万物而化光也志地有书九邱尚矣治水莫神于大禹言地亦莫精于禹贡以治水先委后源则列叙九州疆域中高山大川自滨海之冀兖青徐扬州西迄梁雍以山自有干与枝水自有源与委则总叙导山四列导水九川皆起雍梁而东至于海诗言既景乃冈相其隂阳观其流泉古圣人体国经野以建都邑利农田济舟楫设津梁转运阜财襟带险固孰有不于水深究其本末者乎自汉后地志日多专言水者惟有水经及郦道元注道元于西北诸水钜细不遗可谓精矣后儒言水或解诗书春秋或释班志或于寰宇畧撮梗概或于郡邑各记方隅其志存经济者于治河防海水利守边博考古今畅言得失政理所系援引虽多不厌其繁杂若夫志在艺文情侈观览或于神怪荒唐遥续山海或于洞天梵宇揄扬仙佛或于游踪偶及逞异竒形容文饰只足供词赋采用以为美谈从未有将中国所有巨渎经流实在共闻共见可筏可舟不枯不涸如孟子所言原泉混混放乎四海者用水经遗意上法禹贡导川总其大凡芟除地志繁称远引分名别号附防穿凿之陋务使源委了然展巻即得此水道提纲所以纪载今日实有之脉络山川都邑并用今名畧识古迹取其质不取其文如河经数徙济惟入河汉有别攴江源非一黒水未知谁是积石原在羌中前贤早有辩论无烦复赘取其实不取其虚也盖自古帝王功徳之盛莫如我
　　朝重熙累洽治致升平幅员之广尽天所覆亦莫如我朝【臣】召南学识愚浅自乾隆丙辰防
　　恩擢入翰林纂修一统志伏睹
　　圣祖御制舆图东西为地经度以占节气后先南北为地纬度以测辰极髙下漠北直过和林抵白哈海西番遥穷拉藏至冈底斯凡金沙澜沧潞江昆仑青海之近在边陲黒龙卢朐松花潄尼按出虎水乌苏里江之本属内地者源委秩如已逈非从前史志所能稍及而我皇上圣神文武善继善述
　　天威遐震克奏肤功逾流沙而开四镇荡平伊犁囘部拓地至二万里西域并入版图蒙泛咸受正朔此岂汉唐元明盛时宾贡享王所能较量濶狭乎哉即古称唐虞协和万邦羲和所宅章亥所步伯益夷坚所志方斯蔑矣臣初乆在志馆考校图籍于直省外又专辑外藩防古属国诸部道里翔寔是以志成之后亦尝条其水道惟圗无可据者阙之及防
　　恩告归台山杜门无事养病余暇时检箧中旧稿次第编録共成二十八巻臣思为万国朝宗者君为万川防同者海也以一水论发源为纲其纳受支流为目以羣水论巨渎为纲余皆为目如统域中以论则防归有极惟海实为纲中之纲凡巨渎能兼支流注海者亦目中有纲纲中有目耳是以诠列次第不依水经冠以海水自北而南并取禹贡首冀次兖之意内自
　　盛京鸭緑江口以西而南而西南至合浦外自云南而西而北又自漠北阿尔太山肯忒山而东至海又自海而南而西而北包朝鲜至辽阳域中万川纲目毕列至于葱岭以西水入西海印度水入南海丁零黠戞斯以北水入北海前史或畧记其地以我
　　朝之声名洋溢凡有血气莫不尊亲则重译慕思尽为彊索占测经纬合寰瀛以成图臣固可执笔俟也禹贡曰声教讫于四海説者谓极言之未可征实然则自生民以来乆道化成一统无外能实有其盛超越前古其惟我
　　大清也欤

　　钦定四库全书
　　水道提纲巻一
　　原任礼部侍郎齐召南撰
　　海
　　海为百川之滙自鸭緑江口西襟盛京南京师直东南又南襟山东之北而东古所谓渤海也东为大海经其东南又南襟江南浙江之东又南襟福建东折而西经其南又西襟广东之南凡两京五布政司地际海禹贡冀兖青徐扬五州汉志辽东辽西渔阳广阳渤海平原千乘齐郡北海东莱琅琊东海临淮广陵防稽南海合浦十七郡国也共得巨川口九曰鸭緑曰大辽曰天津曰大清河曰河淮曰大江曰浙曰闽江曰粤江
　　盛京东南之鸭緑江口在九连城南其东为朝鲜国界海口与山东登州之成山遥相望　海自鸭緑口西经鳯凰城秀岩城南有小水口五又西南经东高丽城西高丽城南有小水口一又西南过官家山又西南经古金州城东南有小水口六【自东高丽城东南至此海中洲岛无数】又西南为宁海县之旅顺城【地自古金州城西南至此横仅数十里东南西三面悬居海中其山脉东北自长白山来西经盛京东南之北　兴京摩天岭而西南相接千有余里至旅顺入海海中洲大者曰北黄城曰南黄城曰小钦大钦二岛其东曰鼍矶岛又南曰庙岛其南曰长山岛洲屿落落如星罗碁布又南即山东登州府蓬莱县也古称渤海本大海之支港説者言禹时青州逾渤海北兼营州之地其势固自然也】旅顺三面悬海南望蓬莱仅二百五十里【南过海至北黄城岛仅百余里】西望天津千里　海自旅顺城折而北经城西其西为铁山岛【又西为双岛】又北而东为宁海县西又北稍西为复州城有小水口三复州城西南为长兴岛【岛大数十里海中洲之巨者】又北而东为永宁监城李官屯熊岳城盖平县之西有小水口三【熊岳水口西有兎儿岛盖平县西有连云岛皆小洲】又北有耀州河口又西北为海城县西南之大辽河口【自河以左为辽东以右为辽西漕运由此口入】海自辽河口西北经右屯卫南有小水口二至卫南为大凌河口又西经锦州府南为小凌河口又西稍南经松山杏山东南塔山村东【东有小笔架大笔架二岛】又西南经连山双桥二城宁远州东南水口【口东南有桃花菊花二岛菊花即明所称觉华岛也】又西南经沙河所中后所高儿河前卫中前所五城南有小水口五又西为山海闗南【其西入直界海自山海闗之南东北至大辽河口六百里大辽河口南至旅顺城六百余里自旅顺东北至鸭緑口八百余里】
　　直东北自山海闗之南经山海卫南又西南经抚宁县东南有小水口四又西南经昌黎县东南有小水口二又西南经乐亭县南之齐家庄为永平府之滦河口又西有小水口又西经滦州南又西经顺天丰润县南之涧河庄南有小水口三又西经神堂韩沽南宝坻县东南境为蓟运河口　海折而南经武清县东南境为新河镇东即天津直沽口也口曰大沽有海神庙当天津府之东南【东北至山海闗六百里南至山东界二百五十里东南至山东之登州府八百余里古黄河入海之口也】　海自直沽南经静海县东又南稍西为青县东之济沟小口又东南经盐山县东北【其东南入山东海丰县界】
　　山东地东北正东东南三面滨海　海自武定府之海丰县东北有大沽口又东南经霑化县滨州东北又东南为利津县东北之大清河口【俗曰牡蛎口东省巨川惟大清河】又东南经蒲台县东北又东为青州府之博兴县乐安县东北即小清河口也又东南经寿光县北莱州府之潍县东北昌邑县北有小水口五潍水口其大者【自小清河口而东为弥河口为黒洋口为于河口为白狼河口又东为潍口俗曰淮河】又东为北胶河口又东为海仓口又东北经莱州府治掖县北【北有海庙口其西曰芙蓉岛】又北为三山口又东北经登州府之招远县西北有界河口又东北有地悬入海中曰防岛又东北经黄县北【有小水口西北曰桑岛】又东北经登州府治蓬莱县城之西北而东【蓬莱阁在府西北北有庙岛西北曰大小黒山二岛东曰长山岛又北曰侯鸡岛髙山岛又北曰鼍矶岛稍细又东北曰碗矶岛稍大曰大钦小钦南黄城北黄城四岛北与旅顺口隔海相望长山岛之东曰沙门岛小竹大竹二岛皆在府东北湾子口之北】又东南经福山县北【有小水口】又东北地悬入海中曰之罘岛又东南经竒山所东北又东南经宁海州城北【有小水口外岛屿无数可名者曰栲栳岛曰大小崆峒养马及莒四岛曰栊子岛皆在之罘岛东正对州北之龙门港口若断若连】又东经文登县北之威海卫西北东三面【西有戯山金山寨郝庆三港口卫东岛屿无数可名者曰双岛曰刘公岛曰衣岛其南即长峰港口】又东南经夏崖所东曰朝阳口又东经荣城县城北【荣城即成山卫西北有鸡鸣岛东北海驴岛】成山地一线【纵二十里横八十里】北东南三面悬居海中【东六度八分极三十七度五分】海自成山之东折而西南经山麓西至县城南之
