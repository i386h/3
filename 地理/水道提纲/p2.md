<!-- { "loadSidebar": true } -->
　　里岛口始折而南经龙池崖寻山所崖头集东有港口四【曰养鱼池曰青鱼滩曰倭岛曰佳鸡旺】又南为宁津所东北之桑沟口又东北而南而西南经赤山寨东南【有镆鎁岛石岛南有王家岛】又西南经靖海卫南【东南有马家嘴朱家圈二口南为苏门岛】又西折而北为文登县南之望海口长防口又西为五里岛口【长防之西有姑嫂岛五里岛耳岛琵琶岛】又西经海阳县之南【即海洋卫】有小水口六【东曰窑头口浪暖口南曰南口西口西曰琵琶口乳山口即大河口也海洋三面悬海东有黄岛腰岛南有南疃棉花岛青岛】又西南经大嵩卫南有港口二【东南草乌觜南徐家口】又西经莱阳县南之大山所南海渚曲入【经行村寨南中有香岛马公岛其口曰鲁家口何家口其东有古芦土埠千里三岛】又西海渚曲入北为五龙河口又西经雄崖所东北西三面【有李家口金家口齐口其东曰迟家口】又西南经即墨县东之坡子口东【东有芦岛水岛青岛田横岛长牙岛牛岛马龙岛石岛西南有女岛】又西有渚曲入曰巉村口又西南经鳌山卫东南【巉山三面悬海鳌山卫亦然南有巉岛及大管狮子小管小女四岛自雄崖所黄龙庄坡子口及鳌山卫地实三面居海中也】又南经即墨南境劳山东折而西经浮山所南又折而北至县西南之女姑口【劳山地东西南三面悬海南北八十里东西五十里其东南有石门岛车公岛劳公岛南有福岛石岛梅岛浮山所西与灵山卫相对】自女姑口西北经胶州东南之防海口麻湾口即南胶河口也【北胶河北至昌邑东北之海仓口入北海而南胶河至此入海二河之源出州西北分水岭以山险相阻故运舟不能通】又西北经州城东南又南经灵山卫东有小口【曰小河曰大河曰头营子曰洋河曰淮子其东南曰古积洋即东海大洋也渚中小岛曰隂岛曰黄岛曰陈家岛曰竹坌岛近卫东南曰薛家刘家顾家三岛唐岛】又南为古镇口夏河所龙旺口东又南为诸城县东南境夏河所之琅琊台三面悬海又西为窑头董家安家三港口又西南经日照县东南石臼所南之夹仓口又南为涛潍张潍岚山三口又西南经安东卫西南之荻水口【其西南入江南界　海西自海丰东至成山一千五百里东自成山西南至安东卫九百里】
　　江南自荻水口西南经赣榆县东有小水口四【曰柘柱曰潮河曰兴庄曰觜口觜口隔海有秦山颇高大】又南经海州城东有小水口五【曰唐牛曰范家曰小河曰临洪在州东南曰恬风口】　州东隔海巨岛即古郁洲也悬居海中【洲东有云台山有二水入海口西北有虚沟城西南有鳯凰城其北隔海有莺游山】　海又南稍东经新坝板浦白河港三口又南为盐河入海俗称曰淮河口又南稍东经安东县东北之云梯闗是为大河淮凟入海口也【自荻水口至此二百八十里自此至大江口五百余里口东三度五分极三十四度】　海自河淮口之南稍东经阜宁县东有射阳出海三口【北曰双洋港中曰当尖港南曰射阳港】又南稍东经盐城县如臯县东有六水口皆串场盐河泄水之港【曰野潮洋曰新洋港曰大闸港曰鬬龙港曰苦水洋曰天开河头】又南稍东经通州东境之蓼角觜南与崇明之北旧城西南与太仓州北境相望是为大江入海口也【蓼角觜在通州狼山之东百二十里　自此南至呉淞口二百二十里又二百余里西南至金山城口东四度八分极三十二度】江口之南经太仓州镇洋县东北有七鸦杨林新岩刘家四浦口隔海与崇明县相望　崇明即东沙悬居海中县城西与太仓南与呉淞江口相望【地南北六七十里东西百二十余里今城近南有旧城在西北又隔海相连北有东三沙东北有永丰沙东南有裨沙南有新兴沙实大江水口沙也】　又南稍东经嘉定县东罗店镇水口又东南为呉淞江口又南经宝山县城东北又南经上海县东又南折而西经南滙县南又西南经松江府华亭县东南奉贤县南又西南经金山县城南【金山县东南海中岛屿有胜山金山山盘山小洋大洋二山又东有马迹山花鸟山画山驿络相连近于南滙】又西经白沙湾江门营之南【又西入浙江界】
　　浙江自江门营西南经平湖县东南有乍浦口【口东南有浦山】又西南经海盐县东南稍西为澉浦口【东南与曹娥江口相望有白塔山在海中】又西经海宁县东南稍西为赭山与南岸之龛山相对曰海门即浙江口也【浙口东北至呉淞口三百里东南至舟山四百里　东四度极三十度四分】　南自萧山县东北之龛山【龛山北临浙江傍有小山悬居俗曰龞子门】又东稍南经绍兴府治山隂县北境三江闸口又东南经上虞县北沥海所西北之曹娥江口又东北经余姚县北境临山卫浒山所北又东北经慈谿县北境观海卫盛山之北始折而南稍东经奄浦古窑淞浦三口【海中岛屿曰许山其南曰泥螺山蠏浦山其北曰西鹤山东鹤山又东曰五齐山烈表山】又南经镇海县东招宝山麓【外即七里屿】又南曰蛟门即甬江口宁波府治鄞县之水口也前即三山大洋当口东北岛屿甚多最大者曰金塘山又东南为舟山定海县【蛟门东北隔海大洲南北长广数十里近南曰虎蹲山曰大谢山近北曰金塘山与烈表五齐两山相接其东南即舟山也】　舟山定海县悬居海中正西与蛟门西南与象山相望【地形如舟首向西北尾指东南县城近西南火烧门港与穿山郭衢二所相对其西北过螺头门即大谢山其前导小舩也正北曰大沙口相近有长白山又北曰秀山又北曰岱山稍钜又北曰大衢山其东南尾曰舵岙洞岙隔海东北曰普陀山曰竹屿门又东曰大落伽山南曰小落伽山普陀之南曰顺母涂曰朱家尖曰庐家山曰桃花山皆能与岙相近者由东而南曰鸟沙门曰沈家门曰田岙山地稍寛广东南曰乱礁洋正南曰东岙门西岙门又西隔海即象山北之钱仓所也舟山为甬江外屏其外即大洋海】　海自鄞江南口又东南有小口二【一对黄茅山一对下屿大茅两山】又东南经穿山所北折而南而西经郭衢所东南海渚曲入经所南而西经慈岙吉埼司大嵩所松岙之南又西北经河泊所东南折而西南经奉化县东南又西南为浮门折而东屈曲经象山县城西北又北至钱仓所西北折而东【钱仓所北与郭衢所相对海渚广六七十里河泊所与浮门东望象山长百余里皆海渚】又折而南经爵溪所东又南经东溪村东又东南经昌国卫石浦所之东南【爵溪海中有青门山又东曰牛门山曰大目山远曰韭山象山县地西北东三面皆海　昌国地北东南西四面皆海惟西北一线与象山东溪村接】又西经卫之西南海渚曲而西北经东溪村西南【昌国北有担门锁门东有牛栏门小港南有铜下门下湾门皆小岛也西南正与林门对】又西北至宁海县东胡陈南又西北至杏浦南又西北经县东【渚中有岛曰南田山曰石佛青珠蛇盘山】又东南至慢岙东岙海游所南折而东经窦岙北【渚中有桃头山】又东南经健跳所北又北而东经浮门岭西林门北【自宁海白溪入海曰大湖汛纵横百余里浮门岭地东西皆海林门与昌国其渚口也杏浦地南北皆海一线地东至象山昌国】自浮门岭而南经赤屿曰牛头门【有牛头山白代山相望海渚西北曲入长七十里广八九里不常至桥寨南小姐寨都寨梅岙之北其海口牛头白代青唐三门】又南有小口无数经桃渚所东又西南经恳埠杜下桥东南又西南至前所与海门卫山相望即台州府治临海县灵江口也海自海门卫南经黄岩县东【海门外岛屿甚多可名者曰穿礁山东南曰琅玑山曰大陈山几青山】又南稍东经太平县新河所东又东南至松门卫【海中有松门山】始折而西经隘顽所东又西南经东岙南【海中有楚门山】始折而西北至江下泛西千岭寨南又折而西南至大荆营南芙蓉村东有数小口又西南经乐清县东北之蒲圻所又南为乐清水口东与海中玉环相对　玉环山悬居海中东北与太平之楚门西与乐清西南与瓯江口相望【自楚门而西北有数岛屿其大者曰龙王山正西即玉环也　自江下汛而南海中有太平山有水涨屿有茅衍山与玉环接　地南北百余里东西七十里多山谷有一水港其东南隔海曰黄大岙曰三盘山南曰霓岙山又南曰鳯凰山即瓯江外大口　西有岛曰大鸟小鸟二山与乐清相近】　自乐清而南经盘石卫东南又西有小口二又西为温州府治永嘉县东南之瓯江口【口东有大门山东北有小门山其中曰黄花闗对黄大岙】瓯江口南经宁村所梅头寨东海安所东南又西为瑞安县东之江岸寨曰飞云渡口【口正东对鳯凰山】又南为南岸宋埠东又南为平阳县东南之横阳江口【口外岛屿甚多可名者曰大岩头山曰麂山曰大屿小屿曰大琵琶山小琵琶山曰长腰山】又南经金乡卫东南有小口三【曰大渔口曰石塘口曰赤溪口岛曰鸡山曰七星山曰屏风山】又西南经蒲门所东南之镇下闗南与海岛南闗北闗二屿相望【又西南入福建界　自舟山至松门三百六十里松门至蒲门三百余里】
