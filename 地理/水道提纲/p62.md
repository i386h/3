<!-- { "loadSidebar": true } -->
　　南丁河出猛准东南之分水岭北流有西南一水来防东北流折而北合东来一水经猛缅长官司东北有一水合二溪自西来防又北合西南一水又北有嶍堡河李歪河俱自东来注之经腊丁西又北曰猛缅河折西北有分水岭一溪及永镇关南水合而西南流来注之【即云州及顺寜府南境】折而西流百余里受北来小水一大水二又折西南流有一水东自猛囘合三溪西流来注之又南受东南一小水即猛勇东水也又西南有虎口河自东来注之【虎口河出猛撤东南山两源合西北流合西南来一水折东北流有一水自东南来防又西北流经虎口村西有一水自东来防又西流入猛缅河】又西受北来无梁山水及南来一水又西南百里受北来一水及东南来之南路河又西南百里至孟定土府东北有南底河自东南来南滚河自南来并防又西流经土府城北稍西有小南朋河自北来注之又西有大南朋河自北合二溪来注之【南朋河源隔山即路江南流也】折南流入阿瓦国界【西十七度四分极二十三度六分在孟定西南二十里　此水行曲折七百里不知其入阿瓦后并入何江　南丁河之西为潞江】
　　潞江疑即禹贡黑水防古名哈喇乌苏畨名鄂伊尔楚源出衞地喀萨之北二百八十里四围大山中为平野有巨泽曰布喀鄂模当大流沙之东南泽广袤环曲二百三十里【西二十五度极出地三十二度至五分】其水从西北流出百数十里又成一泽曰额尔吉根鄂模广百余里又从东北流出八十里又成一泽曰伊达鄂模广长百余里从此池转东南流百五十里为喀喇池广百二十里水色深黑其地即古壅望之嘉湖也从南流出曰哈喇乌苏又东南流曲曲百余里受西来一水又南有布伦尔河自南来防【布伦河在哈喇池南百五十里其东有公噶巴噶玛山之哈喇河裕克山之裕克河俱西北流百余里与西南来之说木池水合又东北流数十里入哈喇乌苏】始东流百里有一河自北合三水及海拉池水南流来防又东南数十里折东北流经巴楚山麓又东北曲曲受南来二小水北来一小水凡四百余里有布克河自西北来防亦巨流也【沙克河源出喇萨北七百余里之喀尔占古察岭南流三百余里西合都囘山之水始名沙克又东南二百五十里北受布克河水又东南流西受库兰河水又东二百余里入哈喇乌苏　布克河出自布喀山山甚髙大形如野牛连峰而东为诺朩珲乌巴什山其阴水入金沙阳水入哈喇】又东北百里出衞地入哈木境折东南流有索克占丹索河合诸水自北西南流来防【索克占丹索河源出伊克诺木珲乌巴什岭数水合流绕诺木珲乌巴什山麓东南流二百余里其西南有巴哈诺木珲乌巴什岭及布喀山察溪峰流出之四水来防厯两山间入喀木地又流二百余里入哈喇诺莫浑髙大自此连山界全沙哈喇二江而东南直抵云南之境】既合三巨流水势始盛南数十里过索克萨玛朩桥【在索克宗城南八十里】又东南折西南流始名鄂伊尔楚河又西南受西北来一小水又折东南流曲曲受东北及西北小水各一又东南受西南来一小水折而东流有一河自北合数水南流至色里苏木拖巴来防【此水长五百余里】又东南百里受东北来一小水又东有一河西南自折里土宗城之敦错池北流合数水来防【此水亦盛】又东受南来一水又东经罗隆宗城北境受北来一水又折东南流百里过沙布衣萨木巴桥【亦曰札木牙萨母巴桥】又数十里受北来一小水又南流稍西曲曲二百余里受西来水折东流又南百里折西南流受西北来一小水又东南流经喀所突庙西又东南百里受北来一水又西南数十里折东南流受西来一小水又南有敖楚河自东北来防【敖楚河亦曰鄂伊楚河在匝坐里冈城西源出城北三百里纳兰岭南流五百余里至家拉穆池入哈喇乌苏长八百里】又南曲曲三百余里受东来一小水又折东南流经宻喇隆地【亦曰米纳隆巴】又二百余里入怒夷界始曰怒江又南流三百余里入云南界曰潞江【计自源至横八度纵五度强矣】潞江自怒夷界南流入云南丽江府边境【西十七度五分极二十七度三分东去北怒山澜沧江入边处百二十里在树苗汛西百三十里东岸有大山】南曲曲流百里受东一水又南二百数十里西东北一水又南百八十里至大山东麓【在表村西南百五十里】折而东南流【自入边至此五百里云南西北以此水为边其西岸即怒夷界也故曰怒江东岸与澜沧相去仅百三四十里之间中则连山相接凡东流水俱入澜沧】又百里至□□界东南全流入云南境【西十七度五分极二十五度九分地在云龙洲西二百里松牧溪源西六十里】有一水合二溪自东北来注之又东南折南流曲曲经大塘隘东【四十里】马面闗东【六十里】又南折东南流有一水合二溪自北来注之又西南流经永昌府治保山县西境稍南有蒲缥河自东南注之【即府西南七十里蒲缥站水西北流入潞江】又东南受东北一水及西来八湾塘一水经潞江安抚司东北其西八十里即髙黎共山也【八湾塘水出髙黎共山东麓东流经塘南至安抚司北而东入潞江髙丽共山之西麓即腾越州之龙川江也山南有分水岭】又南受西来二溪合流一水又东南有一水自东北来注之【水出府正南百九十里施甸巡检司山西北流八十里合东北来一水折西南流百里入潞江】又南流有逥环河合二水自西南来注之【回环河出镇安东南山西流经所南而西而北又东北经所三面又东北合西来一溪又北有邦卖河自西来防又东北流入潞江】又东流四十里折正南流曲曲百九十里有南甸河东自湾甸土州合北来永昌府河及南来镇康土州水西流来防【南甸河上源出永昌府西北山东南流百里合北来一水又东南合东北来一水又南流经府东有巨洲中分复合曰青华海稍南有水自西经城南来防又东南经哀牢山西南麓折东流数十里经落水洞又折西南流曲曲二百余里有姚关水自西北来防又南六十里至湾甸土州城西北又南经城西有镇康河自南来防　镇康河上源曰乌木龙河二源一出无梁山西北流一出其西山东北流合而北有一溪自东来防又北折而西经镇康土州城南而西有怕红河自西南山北流来防又北经土州西又北百里合东南来一水又北经湾甸土州城西南又北与永昌府河防　既合曰南甸河折西南流八十里入潞江　此水源流五百余里】又西南八十里受西北一小水又南折而东南受东北一小水又西南流受东南来一小水又西流受北来一小水又西南流入阿瓦国界【西十七度半强极二十三度九分地在孟定土府西北百五十里腾越州南稍东三百余里自入云南境至此经三度半　潞江在云南行曲折千四百里其下流入南海潞江之西为龙川江】
　　龙川江畨名博藏布河源有二一出薄宗城东北三百余里春多岭名鸭龙河合六水西南流一源出城西北五百余里栋拉岭名额楚河合十余水东南流至城南二水合西南流曰博藏布河经噶克部落及罗喀卜札所属之们布罗入云南腾越州界为龙川江自□□界南流入云南边大塘隘之西北【西十七度六分极二十五度六分东去潞江仅五十里】南流经马面闗西又西南流经瓦甸西有一水自东来防【即瓦甸东山水西流经瓦甸南者】又南流折东南经曲石街南有曲石河自西合西北二水来防【曲石河二源一出西北边与□□界之滇滩关南山东南流曲曲百余里一出关东北之明光山南流曲曲百里合而东南有一溪自西南来会折东北流经曲石界南而东入龙川江】又东南流经髙梨共山西麓其西岸即橄榄坡腾越州东境也又南折西而东南又西南流复东南受东北来镇安所西南山水又南有猛弄水自东来注之又西南流二百里曰龙川江有沙木龙东水自西北来注之【水出南甸宣抚司之南大山两源南流而合西南流百余里经沙木龙山之东北折东南流入龙川江】又南流经龙山宣抚司东境又西南经遮放司西南有芒市河东北自芒市宣抚司合诸水西南流来防【芒市河二源出猛弄南流合而西南合西北一水又西南经芒市宣抚司北又西南有一水自东经司南而西来防又西南有南歌朗河自东南来防又西经怕底寨北又西南受东一水又西南经遮放副宣抚司南又西南入龙川江】又西南经猛夘安抚司东有碗顶河自东来注之【自此而西水之南岸为阿瓦国界】又西南百八十里折而西至南喜寨之东南境汉龙关之东北境有岗碗河自北合诸水来防【岗碗河出龙山宣抚司东北沙朩龙山两源合西南流经司西又西南合东北来一水又南合西北来一水又南有蛮胆河自东来防又西南流有景坎河自东南来防又西南经屯兴寨北又西受西北来一水又西南有南澜河自东来防又西南折而正南曲曲经虎踞关东境东五十里又南经南喜寨东又东南入龙川江　此水源流三百余里】又西至汉龙关北有一水西南自天马关外缅国界东流入合西北小水来防又西南流入缅国界【西十八度六分极二十三度七分在汉龙关西十里天马关东南二十里云南之西南极边其东南河瓦国界其西南缅界也龙川江行九百余里　又西为梹榔江大盈江】
　　梹郎江出腾越州西北境□□界山【地在古勇州之南四十里神防关之北六十里大山】东南流合东北来一水西南曲二百数十里而大盈江东北自州城来防　大盈江出腾越州北境之半月池西南流二十里有巃嵸山水自西北来防南流至州东北有一水自南合东南二溪北流经城东来防折西流经城北又西南流数十里合北来一水又南有桥头河自东来注之又西南经南甸宣抚司北又西南经猛送南受北来一小水又西南与梹榔江防【大盈江源流三百里】既防大盈江又有一水自西北来防于千崖宣抚司之西北【司在大盈江之南梹榔江之东】又西南流有盏达河北自盏达副宣抚司南流来防【盏达河两源一北出万牣关与□□界山西南流一出其西南与缅国界山东流俱数十里而合又东南流折而西南经司东南合西来一水又南流数十里入梹榔江】又西南经翁冷南又西南有曩送河西北自巨石闗合二水南来注之【巨石关在万仞关西南百九十里又西南二百里为铜壁关云南极西地其西缅国也】又西南有腊撤河自东来注之【河出户撤之东北山西南流经腊撤南折西北流入防榔江】又西南入缅国界【西十八度二分极二十四度四分地在铜壁关之东南百里虎踞关之北二百里梹榔江行五百余里】
　　自龙川江而西边外藏地最大者曰雅鲁藏布江即大金沙江也　又西曰冈噶江即冈底斯山水也　池最大者曰滕格里池【见后　在潞江源布喀池之西隔山】














　　水道提纲巻二十一
　　钦定四库全书
　　水道提纲巻二十二
　　原任礼部侍郎齐召南撰
　　西藏诸水
