<!-- { "loadSidebar": true } -->
　　广东地皆南滨海雷州则东西南绕之琼则悬居大海中　海自福建分水闗南海中南澚【澚南岛屿有南澎入广东界稍西有赤黒白三小屿又西有平屿赤石屿外即大洋澚北岛屿无数可名者曰青屿曰白沙其北即饶平东南之大成所】　经饶平县东南之大成所南又西北经黄冈镇南为县水口【海港中岛屿甚多曰井洲曰草澚曰招洲曰信州屿曰大金门皆东与白沙南澚相近曰鸿门曰牛心石曰侍郎洲曰小金门曰长山尾皆近西南外此即大洋也】又西南经澄海县东北樟林镇南海渚曲入为潮州府韩江口港汊无数【樟林镇南曰来龙港又西曰北港又西南为澄海县城南港又有新港共四口入大洋北港南港之间有大小菜芜二屿新港之西有放鸡山寻囘山及殿江寨】海又西南经蓬州所南有小港西北曲入为泥屿口又西南经潮阳县城东南为练江口【有沧洲在港口中】其东长洲为海门所又东为青菜屿外即大洋【海门所形南北狭长为潮阳屏蔽东青菜屿地稍大东北与殿江寨相近东曰马耳澚东南曰连澚南曰广澚广澚与海门对曰磊石门】海自练江口又南而西经惠来县东南之靖海所南又西南经县南神泉司南为县水口又西南经海丰县东甲子所有水口二又西经揭石卫南又西有海港三【卫西曰﨑石港稍西为西港又西南为大徳港港口隔洋有遮浪金屿二岛】又西为捷胜所南二小口又西为扁涌湖西口之瞰下城【隔洋南有江母屿】又西为县西南丽江口【港前有鸡笼山记心屿】又西为鵞埠南小漠港口又西为惠州府治归善县东南之盐洲海平所南又西经碧甲司南又西南经新安县东之大鹏所东南【自盐洲浦而西海平所西有干溪口又西有墩头口　大鹏所地东南西悬海中】又西南经官富司南又西经大觜磨刀挂角三山南麓【大觜山南隔海有大澳长三十里东有一洲中曰急水门小岛环大澳者无数挂角山西南有老万山广数十里南有小岛曰竹没山曰梅尉山又西南有东澳实粤江口之极外屏蔽也】又西北至柸度山麓海渚屈曲经其西而北为新安县城南之水港口【口西有洲三角又有小洲相次而北曰零丁洲曰大山曰平洲】又北而稍东经城西而北经鳌湾茅洲西有小水口又西经东莞县西南之缺口司南又北而西经虎门二寨南而北而东至虎头山北麓折而北经县西中堂司之西北为东莞攴江口【海港中岛屿无数近东岸者新安县城西北有马鞍洲鳌湾西北有龙穴洲又北有合澜洲缺口司之南有赤冈北有海月山其西南曰东洲山曰三洲山西与香山县相近三洲之北有大洲数十里曰飞花屿北曰三角海东北曰瑚洲正与虎门二寨相望又东北曰林洲自江口而南俗总呼为南海小港口亦无数】又西北经广州府治南海番禺二县南境为粤江口【西三度五分极二十三度东江港汊亦与相通洲渚无数自中堂司西曰狮子塔曰金钗营曰龙湾曰歴心沙曰排松岭皆最大者】又西南为顺徳县东又东南为香山县东又经其南【香山实悬居海渚中洲屿相接其北有黄圃司东北曰坡头海东南曰分流海中曰永泰山司南曰浮墟村县北有长洲又西北有猪头山青霞山县东北有横当山东南有烟筒山筩口门淇岙金星门棱角山澚门九星洋正南为金紫山前山寨香炉山白银水濠镜屿清洲又南为十字门外即大洋也西南有象角洲胡桃山又西南有北台南台山】海渚又西南经新会县南【县东南皆港汊有巨洲曰荔枝山有小洲曰缥渺曰江门海其南有崖门山又南有小大横琴山东有连湾洲宿聚洲小岛无数又东为十字门大横琴之南有三灶山赤洲臯兰山牛角山小林大林二洲外有白石洲无数大横琴西南有大屿曰白礁铜鼓山西当长沙台水口】又西南经新宁县南之广海卫南有小口【西南隔港有龙溪望髙司隔海东南两大洲东曰上川山西曰下川山中曰小金门海南曰大牌海】又西南经陡门营海朗所南又西为阳江县东南水口【海中岛屿自下川山而西曰漭洲山曰大镬山中镬山小镬山曰三汲山至汉阳江口为海陵山地颇大外即大海】又西南经丞相岭东水口又西经双鱼所南又西南经电白县南水口【东有白礁岭西南有小汾大汾二洲及放鸡山】又西南经呉川县南水口海折而南经雷州之遂溪海康徐闻三县之东有水口六【呉川水口有三并为一大口当港数小洲曰芷艼沙东南曰特秀山曰飞云山曰麻练沙曰限门又外曰碙洲西曰新门港曰东头山当遂溪东南之石门港口石门港溪东西并入海经遂溪县城南石门港之南为海头营又南一小水口外有调鸡门洲　又南为库竹港口　又西南为雷府城东北通明港口外有长洲曰东海岛又南为双溪口外有漉洲　又南为淡水港调岭港呉家港外有新艼洲又南为北门港在兠鏊山锦囊所东北　又南而西至徐闻东为青湾口外有耳聋山白沙港又西至徐闻南之海安所港口正南与琼府城北之海口所相对】　琼州府地悬居海中中为黎母山五指山周囘千余里黎人所居水最长者曰黎母水北至府城东北入海一支分于儋州西入海山外沿海地郡县环之府城在北北与徐闻相望【隔海百五十里】有港五【西曰小英港北与徐闻西南之麻崘港对正北曰牛姑港白沙港西北与徐闻之溥张港对东北曰麻锡港曰芒艼港皆黎母水之委北曰琼海】又东稍南至抱虎山有港三【曰北洋曰石澜曰抱虎皆北入海】折而南至文昌县东南之清澜所东北有港五【曰郭婆曰走水外有洲曰浮邱曰抱凌外有小洲曰陈港在铜鼓山南曰文昌港东大海有分洋洲】又折而南而西南经会同县东又西南经乐会县东南有小口八【其大者曰冯家曰欧村曰港门曰莲花洲曰龙滚水皆东入海】又西南经万州东南又西南经陵水县南有港四【曰周村港前有樟树山前澳独洲山保定岭曰杨梅涧曰吞人港曰水口港外有双女屿加摄屿皆东南入海】又西至崖州南有港七【曰黎安曰合港曰髙沙港曰榆林港前有大玳瑁洲曰三亚港前双洲门曰保平港番坊港即崖州水口也】自崖州而西稍北至望楼港有口三【曰龙栖港曰小玳瑁洲曰望楼港水始西南入海】又西北至感恩县西有港五【大者曰桥港水皆西入海】又北至昌化县之棋子湾始折而东有港三【曰北沟曰鱼鳞洲曰乌泥洲其水皆西稍北入海】又东北至儋州西北之狮子山有港三【曰永安塘曰新英港曰洋浦港即黎母水分支也】又东稍北至临髙县北之昆耶山有港三【曰黄沙曰几漫曰博浦皆北入海】又东北至澄迈县城北有小口三澄迈与府最近亦北与徐闻相望【琼所统惟安定在府南文昌之西余俱滨海崖当极南琼府西六度七分极二十度强　崖州西七度七分极十八度三分中国极南地也】　海自徐闻县南之海安所西为河泊所又西为讨网港【徐闻三面悬海其南入海之港东南曰青湾港白沙港正南曰溥张港曰麻崘港正对琼府讨网其西南口也】始折而北经县西为北山溪青铜港【以下水皆西入海】又北为潭浪港北海康所又北为雷府西境雷公山又北为蚕村港下落港羊脚港又北为暗浦港即遂溪西境也又北为石城县西南之急水港榕根港始折而西有二小港又西为亷州府治合浦县南之龙村寨港又西为珠白龙城为武刀港又西为府城西南之亷江港【自入亷州水皆南入海】港南海中曰珠母池山又东南曰涠州　海自亷江西口鲎港而西为大观港牙山港【外有洲曰香炉墩】又西为钦州西南之龙门营为钦江口【东南有洲曰白麟尾】又西有小口二至白龙尾【海中有洲曰三口浪曰渔洲砰曰钓鱼台】又西为安南江口其西为安南国界【自南澳西南至南海口千余里南海口自东澚北至番禺三百余里内港自东莞西至顺徳二百里自新安西北至香山百六十里新安西至新会三百里自急水门西南至呉川县九百八十里呉川南至徐闻四百里琼自府南至崖九百里自崖西北至琼千里徐闻北至石城四百余里石城西至钦州西界五百余里】









　　水道提纲巻一
　　钦定四库全书
　　水道提纲巻二
　　原任礼部侍郎齐召南撰
　　盛京诸水【至京东蓟运河】
