<!-- { "loadSidebar": true } -->
　　金沙江即古丽水亦曰绳水亦曰犁牛河畨名穆鲁乌苏【亦曰母藟乌素音之转也】岷江最上源也出西藏卫地之巴萨通拉朩山东麓山形髙大乳牛即古犁石山也【西二十五度四分极三十四度六分在黄河源之西径一千五百里若岷江源则相去二千八百里矣　山脉自冈底斯山蜿蜒而东至此为诸山祖其西麓水为雅尔嘉藏布河西流入喀齐国东麓水为金沙江土人一名犁牛河一名布赖楚河又名巴楚河】东北流折而东南又东北流凡三百余里其西北一源最逺出巴萨通拉朩之西五百里山曰勒斜尔乌兰达普苏阿林【西二十七度五分极三十五度六分山高大石多赤色两崖产紫色盐在黄河源西二千余里也】水曰喀齐乌兰穆伦东南流曲曲凡九百里东流来防又东北流其南一源出拜都岭北流曰拜都河自南行三百里来防水势始盛【拜都岭在巴萨通拉木山东南三百里西二十四度二分极三十三度九分其西为噶尔占古察岭又西为巴萨山】三源既合东北曲曲流有阿克逹木河合二水自南来注之【阿克达朩河源出布哈山东北伊克诺木珲乌巴什岭北之特们迪拉二池东北流百余里有二水一自东北来名伊克阿克逹木一自西来名巴哈阿克逹木合为一水西北曲曲东北流五百数十里入金沙江】北流稍折而西北有托克托鼐乌兰穆伦自西北九百余里曲曲流来防【托克托鼐乌兰穆伦源出勒斜尔山东北四百里之西金乌兰拖罗海山西二十六度极三十五度九分东流曲曲八百里与金沙防自此山绵亘而东绕木鲁乌蘓之北千数百里皆名巴顔喀喇山自北而东南此山之隂即西海部界黄河之源也】又北百余里折而东流又东南有博啰必拉防枯蓝诸水自南来注之【博啰必拉源出伊克阿克达木河北之察蘓拉图山二水西流而合又西北而北流二百里有乌兰必拉及库博珲必喇自东南合而来防　乌兰必拉出格尔吉匝噶纳山之西麓有乌兰池池周七十余里自西流出为必拉曲曲流百余里有巴图拉水南自多伦巴图尔岭来防又北流有库博珲必喇东北自二池南流合而西南而西百余里来防又西北防博啰必拉又西北五十里有郭如克必喇南自察苏喇图山之西北麓北流来注之又西北折而东北流曲曲四百余里入金沙江　乌兰池东格尔吉匝噶纳山其东即澜沧源也】又北而西北折向东流有栋布伦山左右二水北流合而来注之【栋布伦山在库博源二池之东北自格尔吉匝噶纳山而北有赛音库博珲山连冈相接其北即栋布伦山蜿蜒而北二百余里有二水一出其西一出其东夹山而北数百里合而西北流入金沙江】又东百余里至纳朩瑭隆山北古尔班博啰齐山之西南【西二十二度极三十六度自源东北流至此已径一千四百里】始折东南流有图呼尔河及乌揑河自南合诸水来注之【此水三源西南源出格尔吉匝噶纳山之东北同布勒西洛西山一曰空楚河一曰和秦河两水北流而合东北经浩勒岭及和呵洛浩勒查罕峰之东北有水南自卓尔长山之北麓来注之此山西南麓即澜沧北源也　又北流百余里东南源至额尔吉根岭西流折而北合一水北百余里西流来防曰乌揑必喇北流经巴木巴拉岭西曲折流至萨拉隆塔拉山北入金沙江】又东南屈曲流有纳朩齐图乌兰穆伦西北自巴顔哈喇徳里本山东南曲曲流八百余里折西南流来防【巴顔哈拉徳里本山在西金乌兰拖罗海山之东北四百余里西二十四度五分极三十六度四分山甚髙大水东南流其北岸连山叠岭相接不断至阿朩齐齐山之西南古尔班博啰齐山之东北折而南有小水自东北来注之又南折而西南与金沙江防　金沙北岸有三大水来防指喀齐乌兰穆伦及托克托鼐乌兰穆伦与此河也水皆深濶难渡】又东南流折而西南又南岐为数二十里复合东南有济渡【土人曰多伦鄂罗木衣多欢水至此分为七岐故名衣多欢华言济渡】又东流有库库乌苏东北自巴额喀喇西伦依山来注之【山西北自阿木齐齐山来甚髙大西二十一度极三十六度即昆仑之祖山也又东南三百余里为黄河源之巴顔喀喇山矣　山南有池泉水西流曲曲西南流二百里入金沙江】又东有济渡【土人曰巴朩布勒依多欢此及金沙源之呼尔哈渡拜都渡及阿合逹朩河之哈喇乌珠尔渡皆马渡也】折而西南有小水自西来注之又南岐为二三十里复合南流左受一小水当音徳勒图西勒图山及特们乌珠山之西南麓【山脉自巴顔山东南行百余里一支西南为音徳勒图又南而西为特们乌珠皆髙大相连又一支东南为古尔班】有水东自古尔班图尔哈图山合诸水来注之此水源隔山之东南即黄河源也【古尔班拖尔哈图山南麓有水西流曰图哈尔图哈喇乌苏西南流九十里折西北曲曲六十余里有克尔森齐老河东南自阿拉尔巴顔喀喇达巴罕之西北麓来注之此水源隔山之东即黄河南源也此水西北流百二十余里合北流折而西南有茂伸和尔和河自南来注之又西南五十里有噶布拉河自东北来注之又西南三十里入金沙江此二水真在昆仑西麓与黄河二源止隔一山】折南流有水自西来注之【曰伊克库库色必喇二源合东流入金沙江】有船济渡【曰依克库库赛音伊多欢】又南百里有水自西南来注之又东南折而东有池水自东北来注之【池广二十余里】又东南有水自西南来注之有舩济渡【水曰巴哈库库赛必喇济渡处冬春用马夏秋用皮舩】又东折而南曲曲百余里又折向东百五十里有水东北自咱佛洛巴顔喀喇逹巴罕来注之【水曰纳林喀喇乌苏此山西北即拉朩拖罗海山又西即乌哈纳哈逹此山之东北即哈喇吉逹拉克阿林其东南即萨喀勒拉克山北隔星宿海者】又东七十里有齐齐尔哈纳库库乌苏自南合诸水来注之【苏克布苏克木山自澜沧源诸岭绵亘而东南至此有七大山流出七大水又有威伊穆札鄂模色勒促鄂模二池之水俱东北流近者八九十里逺者百余里防而为一名齐齐尔哈纳库库乌苏又三十里入金沙江此河颇大无船可渡】又东五十余里有特墨图水自南来注之【水出逹克木喀木咱噶山二源俱西北流六十余里合而北七十余里入金沙江】又东三十余里折东南流百里有小水自北来注之【水出巴顔喀喇逹巴罕之东南山东南流折而北而西南入金沙江】又南有小水自南来注之【水西南出札兰逹租山东麓】又东南百里有小水自北来注之【水出匝巴顔喀喇山之西南麓南流百余里入金沙江此水隔山东北即鸦龙江源西去逹巴罕百五十里】又南流百七十里东北有小水西北有角拉克池水来防【角拉克池周六十余里在苏噶莽河屯北百六十里水南流折东流七十余里入金沙江水如十字】又东南二百数十里入喀朩境有水两源自西北合而来防始名布赉楚河【亦曰巴里楚必喇自那木唐龙山东南至此约千二百里　所防水二源西南源在苏噶莽和屯之东山噶拉逹巴罕之北有泉十数滙为一水东流曲曲百五十余里西北水二源东南流合而东南二百里来防又东二十余里入金沙江亦曰布伦楚必喇】又东南六十里依山麓折西南流一百四十里又东南流二百里经冲郭庙北有水自北来注之【水出朗朗普格山东南流折而西南曲折三百里入金沙江】又东七十里折而南有济渡【曰丹冲郭勒多欢其西即冲郭里庙境】又南二百里有水自东北来注之【水出里辽逹巴罕西南流拆而西北又西南共二百余里入金沙江】始少折而西南流二百余里至里朩山之西南拉都格巴之东北有水自西北合二水东南流来防【水流四百余里入金沙江】又正南流三百里至逹拉哈逹之东越里喇逹巴罕之西又少折西南流二百余里至巴塘城西境有水自东北合二水来防【一水出越里喇逹岭南麓西南流二百余里其东南一水西流来防经巴河屯南西入金沙江】又南经巴塘嗒拉西折西南流始名巴楚河有济渡【曰萃多昏亦曰巴楚必喇多欢自巴里楚至此南流稍西一千百余里】折南而东稍北而南而西南百数十里有水自西北合三水来注之【水出巴河屯西北百里重山中西南曲曲流三百里有一水自东北山来防又南折东南流百余里有一水自西南山来防又东稍南九十里入金沙江】又东南流百里有敦楚玛楚硕楚三河自东北合而来注之【敦楚河亦名登楚必喇源出冈里拉玛尔山西南曲曲流二百余里折东南流百数十里有札朩哈达山流出之玛楚必喇即玛楚河也自东北来防又南百余里有硕楚河自东北来防　硕楚河即缩初必喇源出冈里拉麻尔山东北之噶朩布鼐哈逹山东北麓南流曲曲二百数十里经萨木品灵庙东有池水自东北来注之又南百余里折西南百五十里又西九十里与敦楚河防又西南八十余里入金沙江】又东南九十里有水自东北来注之【在布朩匝喇巴西南】又东南有水自东北来注之【水源出八突马郭楚山西南流经东噶里河屯南桀逹玛达拉北又西南滙为圆池又西南流南入金沙江】又东南百数十里流入云南丽江府西北边界塔城闗之东【自巴楚渡东南流至此计六百余里】又东南右受一小水又东南经巨甸汛桥头汛东右受小水二【一西北自鲁甸北山东南流经巨甸汛南东注之一自桥头汛西南东流注之】又东南至石鼓汛北右受一小水【水二源一出拉巴山东南流有一水自西南来防东流数十里又受南来一水东北流经石鼓汛西北入金沙江正当江之曲处此汛以北金沙之东岸北岸及无量河皆防番境】始折而东北流经阿喜汛北又东北经丽江府北境雪山之北曰金沙江【自塔城闗东南至石鼓二百数十里自石鼓东北至雪山又百余里】始折而东南八十里左受小水又南流经府东南境有无量河北合里楚河诸水东自永北府来防【无量河上源曰多克楚河亦曰多喀硕河源出阳顶文庙西北之沙里楚诺尔池东南流折而东北百七十里又东南数十里折西南流三百余里折东南流百余里有里楚河自东北来防　里楚河最逺源北出里母山东麓东流折而南而东南二百余里有沙鲁齐山之水自西南来防又东流百里折而南九十里又折东流而东南二百数十里至里塘城东南有二水北出博多拉逹巴罕一东南流一西南流凡数百里合而南又百余里来防又西南流四百里至宻里拉冈地防无量河又东南七十里入云南边界经永宁土府西北之波罗西南之大地凡二百里其西岸为蒙番界也又东南折而南有小水自西来防折东流而东南俗曰五郎河有六河合为一水自东来防于永北府之北境六河在府东北境曰走马河三源合西南流曰站河大松河西北流来防曰清水河西流而北来防曰西卜河南流注之又西南入无量河也又西南流有观音河南自府城东合诸水绕城北流来防又西南入金沙江　此水源流千数百里颇大】又南百里一水东北自土顺州来一水西北自鹤庆府来防【鹤庆府水即鹤川亦曰漾共江源北出丽江府西北之玉龙山即雪山也南流经府城西折而东经城南有一水北自雪山东麓南经城东来防折西南流经鹤庆府城东而南有一水西自城南来防东南流经落水洞有二水自西南来注之又折东北至江边村流入金沙江正对顺州水口】又南流折而西南又东南流有枯朩河合诸水自西南来注之【枯朩河源出邓川东境珥海之东北大山二水东北合流曰清水河至坪得村北有白牙河西北自白牙厰来防又东流有髙闲河自南来防又东北流入金沙江】又东经宾川州北境陶营巡司前有三道河自西北合来注之【三道河源一曰程海在土顺州东南境海腰铺之西长四十里濶二十里水南流有北水东北来与东之大冲河来防而西流与合又西南流合一小水又南于廵司之东南入金沙江曰三道河】稍东有荅旦河南自州城来注之【荅旦河上源曰緑溪河出賔川州南境山两水北流合而东北经州城西又北经蔡官营西北有鸡足山水自西南来防鸡足山即九曲岩也又北至片角西有一水自东来防又北有一水自西来防经荅旦东北入金沙江】又东流折而东南经姚安府北境有一泡江西南自云南县来注之【一泡江源出云南县西北梁王山东南流经县城北又东南数十里折东北流二百余里有你甸河西南自賔川州东南境合数水东北流至人投闗南来防又北流六十里有白盐井水东南自大姚县西北境来防又折西北流经铁鎻营西又折东北流入金沙江　此水于梁王山南流处又分一经云南县城西而南为河底江之上源】又东经大姚县北境有小水二皆自南来注之又东北经苴却营北山有大罗河自北合永北土府东南境诸水东南流注之【大罗河出永北府东境山东南流有一水自西南来防东北流百里有沘那河自西北合四小水曰沘那河东南流来防又东南流入金沙此水东北岸即四川界】又东三十里鸦龙江自北来防南岸云南界北岸四川防川卫界也
