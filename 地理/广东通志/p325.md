<!-- { "loadSidebar": true } -->
　　呉公悦合浦人由嵗贡累官至湖广按察使居官二十余载所至兴利除弊劳绩彰著居乡长厚其俗化之亷之以明经显者惟公悦称最
　　钟振字玉甫合浦人嘉靖壬戌进士知滁州甫六月以艰归补广德再任嘉定所至祠祀之其为政清丈田禁溺女祀宴以禳灾投虎头以祛魃所行皆有效邑九龙滩水患颇剧振除之有岐麦并莲灵鹊瑞竹之异擢守云南悯滇俗日頺作诰诫以礼义亷耻为规农桑勤俭为务勲贵如黔宁持法毫不假借以靖猡功褒锡貤赠归家手校郡乗巡道张国经赖以征献焉【以上合浦】
　　梁里许字子仁钦州人洪武甲子乡荐授吉安府敎授陞国子监丞敎育英才克尽厥职四方学者称之陈善住钦州人洪武中贡入太学授山西平阳衞经厯擢宰蒲县厯任三十余年妻子不入官舍自号其居曰鳏巢劳心抚字吏民安之
　　石孟全钦州人宣德间嵗贡任海东知府蒿目岩疆旋归至白鳞尾遇大风舟覆死焉有巨鲤负其尸羣鲤夹之送如洪渡口衣冠面色如生乡人惊异子孙迎归殓葬誓不食鲤一人误食之目遂盲因以如洪为鱼洪
　　杨冠钦州人景泰庚午举人厯官平乐知府以亷能称捐俸造钦州文庙祭器既归絶迹公门为乡评所重
　　章献中字君用钦州人嘉靖十一年以拔贡任浙江都司经厯九年上计以清亷为天下第七人擢判大理府其节益励主管银场毫无所染三年以疾卒于官简囊不盈一金当道咸赙之
　　唐鲤钦州人事亲以孝闻由嵗贡任训导陞峡江敎谕署邑篆有政声后迁思明敎授摄上石西州事当道贤其有锁钥才値倭寇破钦与思明同知率土兵千余御之所过鸡犬不惊居乡不事干谒惟条陈马户里甲诸夙弊钦人德之【以上钦州】
　　钱象干灵山人正德间以嵗贡任长泰训导与诸生讨论精微捐俸修学祀名宦
　　莫如勤灵山人少励志苦学尝于独立峯险絶处搆室读书以绳缒筐取饮食后为太学生嘉靖十二年贼越城刦县库杀百户邵经如勤方家居请兵蹑其后获从贼五人讯知首恶严景朝所居突入悉擒其党送幕府正法以功授平和知县
　　石维海灵山人操行端方为乡里所推嘉靖间由嵗贡授桂林府经厯有抚狼功擢隆安令躬行敎化民皆乐从时有土司争田因而搆乱维海受檄平之创新学赈饥民悉出已俸洎归行李萧然
　　邵新字允明嘉靖间以灵山嵗贡授上杭丞简易亷勤政平民悦未三载迁后军都督府经厯到任三月即告休归絶迹不履公庭周恤乡闾咸相亲睦王朝辂字以载灵山嵗贡生嘉靖中授大理府经厯三署府州县篆有治绩招复流移厘斥奸弊清田于邓川州谢却餽遗民建生祠祀之厯任九载致仕归梁梦鼎字道立灵山人名理渊深以壁经名世隆庆丁夘举于乡任华亭敎谕操行高洁以躬行心得为诸生倡徐阶陆树声交称之陞大庾令裁抑羡余百姓亲爱丁母艰归遂不复仕
　　梁梦日字继湖灵山人生而颖悟博综羣书领万厯间乡荐任安吉州判官政尚寛恕民爱戴之归家恂恂里社不以贤知矜人【以上灵山】
　　右亷州府
　　黄惟一海康人洪武间举孝亷任河南道御史端谨亷介终始不渝致政归见东溪地堪垦辟奏请兴水利灌溉成田二十余顷民霑其利
　　周德成海康人初为泰康大使递运莱州洪武庚申以明经荐擢休宁令单车至县裁割如流邑籍民三万余户里甲倚吏势为奸德成悉厘正之有丁蛮儿故无赖格杀小旗府询之不伏下其事于德成至则俛首曰公在余尚何辞它邑中有寃滞者悉付德成辨白邑故冲四方游客接轸民疲于役德成悬一车于县门游者皆噤不敢请在任七年事无巨细便民者毕举防以他累坐逮民号泣诣阙寻赐还又以军务逮至兵部民诣阙如前比得白卒于旅邸百姓舁其丧葬休宁城南大学士刘三吾为之铭妻苏氏与子女贫无以归民共市田代耕以终其养祀乡贤何元煟海康人洪武庚午乡荐厯太平松江建宁三府教授善啓迪所至以文学著名兄晔同举于乡登进士为监察御史
　　林文亨海康人永乐壬午举乡试第一登进士厯官户部员外郎赋性淳谨自处如寒素乡闾重之黄本固海康人永乐甲申进士知马平县莅政精敏性嫉恶劾奏内珰反为所搆削籍还巡按唐舟等疏其无辜寻起用至省疾作归卒于家祀乡贤
　　张昊海康人领永乐甲午乡荐授平乐令有惠政民立祠祀之家居清贫不与豪士聚防俗为一变李璿海康人永乐庚子乡荐由教谕累擢监察御史亷毅有直声景泰初黄萧养攻广州防陷璿素负才猷奉命调土兵二万协同总兵官进讨遂诛萧养贼平陞江西佥事未防致政归杜门谢客囊无剰物惟喜读书至老未尝释卷以恩例进阶叅议祀乡贤罗绅海康人亷介寡欲由胄监任郁林知州时蛮贼肆掠绅协同哨守相机却敌招抚渠魁胡公感等三千余人安置陆川诸境贼遂屏息卒于官子章领成化戊子乡荐任袁州训导敎养亹亹不倦年五十致仕归文行为时所钦太守魏瀚尤加礼所着有宜阳唱和稿
　　冯鉴雷州衞人领天顺己夘乡荐选授湖州府通判首革粮长馈遗甫三月丁父艰归补永州征收羡余毫无所染逾载声誉赫然闻母讣归郡守赆以金比出境封还之再补黄州病卒鉴负才名居家孝友兄弟五人兄钦袭千户弟钊亦积学任向武州同知林鳯鸣海康人治甲子乡荐三厯敎职擢国子助敎与纂实録敕书褒嘉出判南宁陞道州牧为政兴学校敦孝悌令誉赫然厯官三十余年清介不污冯彬字用先雷州衞人登嘉靖已丑进士知平阳上海二县以清白着征为监察御史出按广西振扬风纪抚辑峝獠恩威大着出补松江知府多惠政竟以狷直罢归所着有桐冈文集尚书王诲序之称其端方之操孤特之标云
　　林思正海康人少孝友苦志力学嘉靖中贡入太学授闽连江知县厯任三载政尚亷平时邑多水灾生员杨莹家溺死六人思正为治棺以葬余悉捐俸以瘗之士民颂德以病归行李萧然民遮路无不流涕詹世龙字见卿海康人嘉靖中由选贡授桂林府训导庚子领广西乡荐署文昌敎谕时文昌以鱼课米为诸生廪饩经年莫给世龙请更之至今赖焉擢平乐令值北陀之反世龙招服之守上思州建城辟路兴学恤民以内艰归结茅潭津讲论心性后学宗之莫天赋字子翼海康人赋性介直嘉靖壬戌进士除莆田令治行大振莆人尸祝之擢南京刑部主事晋郎中出守大理大理民蛮杂处天赋因俗为政民比之召杜陞右江兵备道归卒于家祀乡贤子尔先万厯戊子顺天举人公车还屏迹公门孜孜策励早卒刘袁芳海康人万厯辛夘乡荐知湖广新宁县以循良称当道叠荐擢绍兴同知海塘圯于水亲行相视修筑以劳卒绍人思之
　　梁永年海康人天啓丁夘乡荐任楚之东安令寛刑薄赋振作士类以治行称居家十余年勤课后学以孝友训乡闾郡邑高其行谊【以上海康】
　　陈正豫遂溪人永乐乙酉举人厯官监察御史有亷洁声无敢干以私者奏建横山堡遂溪石城咸赖奠安祀乡贤
　　王吉遂溪人由太学生任温州通判陞栁州同知恤民捍患卓有惠政栁民立生祠事之寻擢延平知府祀乡贤
　　彭腴遂溪人永乐癸夘乡荐任南安府推官宅心寛恕有长者风秩满陞南京刑部员外致仕进阶郎中祀乡贤
　　洪彪遂溪人由嵗贡任长汀县丞事上恪谨御下精明清军储絶羡余民有冰壶秋月之颂两院交荐因解粮诖误里老赴阙乞留允之
　　洪有成遂溪人行谊端方博览书史登万厯甲午副榜任汤溪训导转呉川敎谕勤课之外毫无所干巡按特加旌奬呉川士俎豆之
　　陈王猷遂溪人由嵗贡任南雄府训导课士有方淡泊自持诸生中有贫乏者捐俸以济归而道卒洪化龙遂溪诸生性温厚督课子弟有万石君之风里党有缓急不以有无为解崇祯癸未郡县辟荐优行子泮洙登顺治戊戌进士泮泗嵗贡生人以为世德所诒【以上遂溪】
　　陈渊徐闻人行谊修洁笃于孝弟元至正间为干宁安抚司儒学敎授渊辞不就至洪武初搜求人才有司以渊学行荐渊始出仕官至国子监学録生平清修不懈乡里咸推重其孙元以孝义闻学尚穷理明初任南海敎谕着明朝名臣録俱祀乡贤
　　邓鉴徐闻人永乐间由胄监厯官侍御史秉公执法不避权贵弹劾有声一时惮其风采祀乡贤
　　劳文盛徐闻人学行超迈为有司所重初天顺六年县迁于海安所军强民弱百姓思复故土文盛乃倡议于邑令平钢复还賔朴建石城焉时治十有三年武弁有中伤之者以知防获免由嵗贡监生官审理致仕生平好义乐施人衔其德再传无后士论伤之
　　陈文彬徐闻人天性孝友嘉靖甲子广西乡榜知随州归俸槖悉均之亲族时锦囊兵变赖文彬调剂之得解
　　王言徐闻人勇健非常隆庆初海寇登北盆港掠男妇数十言带乡兵追蹑悉夺以还斩贼首报县县令旌之署为哨官六年倭复逼城屠戮甚惨言与陈邦杰御之邦杰战死言愈奋厉整率行列用火器连毙二贼复手刃其一夺其马而乗之围遂解城赖以全当道方録用遽卒年三十二
　　邓桓字子立徐闻人少负奇气好古文居家孝友析产加厚于弟乡有贫者贷不取偿应贡入太学业成乃还逾二十年不就铨人高其致子焕以孝谨闻老于儒官孙邦基邦髦曽孙宗龄科第蝉联为徐邑望族
　　黄澄徐闻人任泸溪训导捐俸济贫乏擢全州峻却贽礼生平制行端方不狥时好祀乡贤
　　钟世盛徐闻人性温厚而课督子弟最严虽元旦不令辍业四子各占一经俱成名四任博士清操如一士类慕之林居恬静好施族党贫者借焉与黄澄并称
　　邓士元字虞臣徐闻人以贡监授漳州司理奉檄剿倭累战有功陞本郡丞转盐运同知士元居乡恂恂不为崖异尝割田以济族之贫者且资学校子孙亦能恪守遗训
　　廖一儒徐闻人以明经厯任下邳鳯阳永丰潮郡博士所至多建树捐金济贫民多去思性谦而介每事持大体子允元茂元能继其志
　　郑时贤徐闻人偕兄时賔后先嵗荐任沙县令明达政事秉性刚介澹然自持却餽除蠧民甚德之未久以忧去再补隆安有纳赂于食缶者时贤发而罪之邑中目为神君
　　钟震国徐闻人天啓元年选贡崇祯间授婺源丞署县事有政声擢荆州通判以亲老归侍家居周给族邻更善排解阖邑钦之【以上徐闻】
　　右雷州府
　　张贤琼山人元至正中陈子瑚乱陷郡城子瑚死其弟有庆继之民被荼毒贤倡义兵斩击伪万户袁元贵及其党千余人遂复郡城事闻劳以金币授安抚佥事寻立屯田万户以贤领之贤沉毅有谋为时名将洪武元年归附二年举贤良以老辞寻卒于家张善敎琼山人洪武丙子举于应天授岑溪敎谕永乐初改沙县学行粹洁以立师道明职业为首务未逾年士多感化倡义捐资以新文庙父老欣然助之迄底于成
　　唐谊方初名逊以字行琼山人笃学古行以先正自期元末累辟不就洪武初举经明行修授郡训导永乐三年诣阙乞休许之既归躬耕畎亩乡里不能婚嫁者常待谊方以办世称长者
