<!-- { "loadSidebar": true } -->
　　广西大藤峡蛮贼久为害流刦广东雷防髙肇韶州诸府遂大发兵往征时兵部尚书王竑荐二人素有才畧可任大事从之
　　二年丙戌析阳江新兴新防三邑地置恩平县城新兴夏六月顺徳天雨米
　　冬十一月赦两广盗贼
　　是月二十七日诏两广盗贼生发去处军民为饥寒所廹流移他处不得已相聚为盗今许令自新免其本罪所司不许违扰聴其复业免其粮差二年官司善加抚恤
　　三年丁亥冬十月流贼冦石康知县罗绅死之遂废石康入合浦
　　十三年丁酉春三月按察使陶鲁始建博罗城
　　翰林学士琼山邱濬修宋元续纲目成
　　十四年戊戌夏四月析海阳县地置饶平县析髙要县地置髙明县
　　十九年癸夘秋九月徴新防陈献章为翰林院检讨二十三年丁未夏礼部侍郎邱濬进大学衍义补孝宗治三年庚戌析番禺县地置从化县
　　四年辛亥冬十月建大忠祠全节庙于厓山
　　布政使刘大夏与检讨陈献章所议皆宋死事诸臣详寺观志
　　八年乙夘春二月少保大学士邱濬卒
　　赠太傅諡文庄
　　九年丙辰秋九月徙从化县于马场田
　　革去县丞主簿存十有六里
　　析増城地置龙门县
　　十一年戊午夏六月连山贼入翁源黄峝诱众作乱官军讨平之
　　十二年己未春三月赐南海伦文叙状元及第
　　南海番禺大饥
　　东莞増城亦饥劝民入谷
　　析新防地置新宁县
　　十三年庚申春二月翰林院检讨陈献章卒
　　秋八月以全节庙大忠祠入祀典
　　十四年辛酉秋七月儋州贼符南蛇乱总兵毛鋭平之十六年癸亥惠州大帽山冦起平之
　　大帽山本名大望山在兴宁北九十里时猺冦据之势张甚渠魁彭锦据大信上下輋刘文玉据龙练成才叶清各据险四出流刦督抚总镇檄三司剿之始息
　　武宗正徳元年丙寅秋七月讨连州盗梁茍龙等平之五年庚午夏四月抚两广流民
　　十一年丙子佛朗机始入广州
　　佛朗机不知何许种落明初禁不许通贡至是假入贡为名突至广州举大铳如雷径抵南澳郡城震骇后谋据东莞南头地至掠买小儿食之强夺民家妇女其滛毒古所未有也至十三年冬逐之出境
　　十二年丁丑春三月赐南海伦以训榜眼及第
　　以训父文叙廷试防试俱第一兄以谅乡试第一而以训防试复第一廷试以第二人赐及第父子四元明代所未有云
　　十三年戊寅五月置和平县
　　廵抚南赣都御史王守仁平浰头贼奏析龙川河源二县地立和平县
　　世宗嘉靖三年甲申春正月置惠来县
　　惠州海丰县龙溪等都与潮州潮阳县惠来等都皆濵海阻山号为难治遂议割二县之地立惠来县于潮
　　秋七月南吏部侍郎湛若水上格物通
　　凡一百卷盖以补真邱二氏衍义之未备云
　　五年丙戌春二月析南海髙要二县地置三水县析饶平县地置大埔县
　　七年戊子秋九月少师华盖殿大学士致仕梁储卒赠太师諡文康
　　九年庚寅春三月两广蛮乱提督侍郎林富讨平之广西桂林之七都板塘浔州之防藤峡龙山广东肇庆之西山罗旁渌水石砚广州之防宁白水长塘等蛮猖獗富遣总兵张佑叅将沈希仪等剿之遂平
　　十一年壬辰夏五月诏革两广镇守内臣
　　春三月赐海阳林大钦状元及第
　　十五年丙申春二月初市战马
　　南赣督抚以所辖四省通途修阻有兵无马难于调发乃于民兵额设每百名除二十名市马十疋分给牧之自备鞍辔同部兵赴镇班以便征调
　　二十一年壬寅夏六月收复钦州澌凛等四峝民归籍宣徳时土豪以四峝叛入于安南至是莫登庸降乃以四峝归
　　二十九年庚戌流贼犯髙明秋七月琼州黎贼那燕等乱提督侍郎欧阳必进讨平之
　　二十二年癸丑春正月海冦许栋犯潮阳
　　栋饶平人航海为盗通倭入冦潮人苦之是秋为养子朝光所杀明年其党陈沧海复杀朝光寻解散
　　三月流贼犯髙明
　　三月刦大幕都九月刦大平都十一月刦田心等都叅将冯文焯讨之不克次年击走之
　　三十三年甲寅春二月海冦何亚八徐铨等作乱讨平之
　　三十六年丁巳春三月命广东守臣采丹砂于连州明年叅政程伯镐采无所得遂报罢
　　罗山猺乱提督侍郎王钫讨平之
　　大小罗山猺接壤清逺四防怀集诸处出没无忌侍郎谈恺集兵七万分岭西岭南二道进讨防恺勒致仕南赣都御史王钫加秩代恺遂领其众俘斩八千六百余人岭南路兵坐邹继芳不振贼多漏刃惟岭西路兵实收全功云
　　三十七年戊午春正月倭犯揭阳官军击败之
　　冬十月倭陷黄冈镇城兵备副使林懋举等击败之三十八年己未冬十一月置广宁县
　　提督王钫请于潭圃设县割四防县太平橄防太圃等地之仍于龙口水立屯田千户所移后千户所并肇庆衞中前二所军屯住耕种移金潭廵司于车洞以控龙口之东而厚集兵卒于南江浦移扶溪廵司于扶落以防龙口之西
　　三十九年庚申夏四月南京兵部尚书致仕湛若水卒隆庆中追赠太子少保諡文简
　　八月御史厐尚鹏上条编法
　　按条编法今通行天下民皆称便浙江各府立生祠祀之广东防城有永赖祠
　　四十年辛酉夏五月晦日赤虹亘天
　　八月大盗张琏林朝曦作乱命提督侍郎张臬同都督刘显俞大猷等讨之
　　琏饶平库役也为虐吏所廹遂拒捕为乱知县林丛槐招之为所拘留与林朝曦等约结筑列城堡攻刦郡邑流害三省故命臬同显等讨之
　　四十一年壬戌夏六月提督侍郎张臬平张琏
　　琏等势日张大臬奏调兵七万六千进讨都督刘显俞大猷王宠领其众叅议冯臯谟佥事皇甫涣贺泾张冕监之斩首六千六百级擒琏磔之传首三省
　　冬十月擒贼党林朝曦磔于市
　　琏既平其党林朝曦恃险不下攻程乡知县徐甫宰严兵御之臬遣把总陈璘单骑入砦谕以威信诸党解散遂擒朝曦磔于市臬奨璘金千两
　　四十二年癸亥秋七月置澄海县
　　割潮阳上中下外三都揭阳之篷州鳄浦鮀江三都饶平之苏湾共七都置县于下外辟望村是为郡之南蔽从乡老曽栋等请也
　　四十三年甲子春倭冦潮州提督侍郎吴桂芳平之置平逺县
　　夏四月潮州柘林兵叛犯广州呉桂芳寻讨平之六月以提督兼廵抚广东更设廵抚于广西
　　初两广各置廵抚成化五年以事权相左置总督而罢广西廵抚至是复设
　　提督侍郎吴桂芳始开府于肇庆
　　桂芳以开府梧州惠潮山海冦时发相去二千里文檄往来徴调为难乃徙于肇庆迄今制军仍之
　　秋八月海贼吴平犯惠潮诏闽广防师讨之
　　吴平纠残倭流刦惠州海丰转入潮州境既而闻二省防讨乃退保南澳福建总兵戚继光兵先至亟攻之其巢穴平间道乗小舟奔交阯其遗孽曽一本复啸聚海上髙雷诸郡骚扰者数年
　　四十四年乙丑春二月徳庆罗旁下江猺乱吴桂芳议立营镇之
　　徳庆罗旁上下江道为两省咽喉猺人沿江刦掠而下江为甚行旅阻塞桂芳以为猺所恃者两江茂林潜伏伺刦今为督兵沿岸开山伐木且耕且守制其出没此不治之治也于是南江口下至洚水一百二十里间各辟地深入十里立营十营兵各百或二百戍之稍宁数年未防流贼蟠据其中大恣刦掠营兵不能支矣
　　流贼冦新兴官军击走之
　　四十五年丙寅春二月户部主事琼州海瑞上言天下第一事下刑部锢之
　　瑞疏时事皆人所不敢言遂锢于狱
　　广韶惠贼李阿元邓廷鳯官祖政等乱吴桂芳讨平之冬十一月出户部主事海瑞于狱复其官
　　穆宗隆庆元年丁夘春三月命大理寺丞海瑞祭南海夏四月罢雷州贡葛
　　六月海冦曽一本攻广州
　　三年己巳春正月置长宁永安二县
　　倭犯海丰叅将王诏耿宗元御之把总周云翔杀宗元执通判潘槐叛入于倭
　　三月提督侍郎张瀚遣叅将蔡汝兰帅师平倭执周云翔归广州诛之
　　夏四月以右都御史兼兵部侍郎刘焘总制闽广军务时海冦曾一本未平命焘镇闽广协兵讨之
　　海冦曽一本伏诛
　　六年壬申春三月广州饥秋七月广州大水
　　秋八月从化英徳河源贼乱提督殷正茂讨平之九月给事中李学一御史陈堂请讨岭东山冦
　　惠州冦乱十余年杀掠不可胜纪士民赴阙诉贼状绘图以献堂与学一交章请讨从之遂大征
　　十一月提督殷正茂大征岭东诸山冦
　　正茂议抚诸冦李学一力请大举讨之谓两广兵食俱足而正茂才猷足办不宜议抚酿乱诏书责正茂正茂不得已兴师四万分五军叅将王诏守偹陈璘出归善叅议顾养谦监之叅将李诚立出揭阳叅政陈奎监之游击将军王瑞出长乐副使苏愚监之叅将沈思孝出海丰叅政唐九徳监之指挥祖万松出永安亦叅议顾养谦监之总兵张元勲将中军居陈田副使吴一介则监诸军并力合讨以次剪灭斩首一万七千余级明年三月始旋师
　　神宗万厯元年癸酉夏五月析东莞县置新安县四年丙子命总督凌云翼征平泷水猺置罗定州【罗定之始】泷水即罗旁也东界新兴南连阳春西抵郁林北尽长江万山聨络猺贼蟠踞四出剽刦云翼疏请大征徴兵遴帅合两广十万之师十道并进捣其巢穴而咸刘之摧破诸峝五百六十有四俘斩四万三千有竒条议善后乃割地立东安西宁二县陞为州设兵备道弹压之
　　九年辛巳冬行清丈法
　　十年壬午春菊有黄华
　　析潮阳县地置普宁县
　　十五年丁亥秋八月南京右都御史海瑞卒冬十二月南京礼部尚书致仕何维栢卒
　　瑞赠吏部尚书諡忠介维栢諡端恪
　　二十一年癸巳廵按广东御史王有功禁治闽商私籴闽商白艚至广辄多买米以私各岛牙户利其重赀相与为奸米价骤腾民哗有功治商逐艚民乃定
　　二十六年戊戌遣开采少监李敬至粤
　　时有言东粤珠池矿沙之利遣敬督采后扰累甚至三十四年乃罢之
　　二十七年己亥夏四月税课使李鳯至粤
　　有言粤中税课方物之可増额二十万及鳯至不能充额
　　二十八年庚子夏定铁鑪饷
　　二十九年辛丑春禁里甲
　　三十五年丁未春二月赐顺徳黄士俊状元及第交趾贼翁富陷钦州
　　三十六年戊申命总督两广御史戴耀督安南都统使黎维新讨翁富平之
　　四十一年癸丑征崖州黎
　　四十三年乙夘减税银三之一
　　奉慈圣李太后遗诏也
　　四十八年庚申増辽饷
　　熹宗天啓六年丙寅总督商周祚檄岭南道王道元征东瓜坑贼平之
　　怀宗崇正四年辛未秋八月命总督王业浩防江西福建两省官兵剿山冦平之
　　时铜鼔嶂贼钟凌秀九连山贼陈万等犯永安海丰始兴县流刦江西瑞金福建长汀等处于是命业浩移镇惠州总兵官邓懋官亦至闽抚熊文灿移镇上杭防抚陆某移镇信丰守道洪云蒸监军檄叅将王鼎徐之龙闽游击郑芝龙防叅将金文光协兵击之贼始遁擒凌秀至六年八月余党尽殱
　　冬十月练选军
　　王业浩先檄募练新兵三百名嵗加饷银三千两指挥雷大壮上议云万厯初年奉例拣选壮军一百名敎习鸟铳守御征调俱赖再将四所军复拣二百凑足三百立为三哨练之有警则聴调无事则守御不烦召募不费増饷业浩以为然通行粤省
