<!-- { "loadSidebar": true } -->
　　韩氏二女【良可女长年十八次十六有色陈子瑚乱母兄皆遇害二女潜奔草莽中至江侧长顾妹诀曰家既破寇来且逼汝能遁听所徃吾宁死不可辱次泣曰母兄既亡惟姊是依姊死余将焉徃乃携手同溺于江以上文昌人】
　　右琼州府
　　明万氏【王受祖妻洪武初官军讨蘓友轻掠万献于南海卫指挥卢诸诸爱其才美欲纳之万号泣投衣于火唾骂不辍诸怒刃杀之】
　　女官黄唯德【洪武二十年选入宫命为司宝永乐初信任益隆宣德七年乞骸骨归太后命图及诗赐之其侄女即大学士梁储母也亦累赠至一品夫人同时有叶女官者番禺人少有淑质通列女传洪武二十四年闻其孝敬选入宫召其父碧山弟祖道诣阙赐宴俱授锦衣卫镇抚赉以币又有王司防者番禺人永乐二年选入宫为女官时年少权妃方见幸特推同辇之爱固辞曰臣妾妇也安敢充下陈哉帝重之从其意司防有文学能诗盖宋昭容之流而持操过之所作宫词至今传诵其诗云璚花移入未央宫旖旎浓香韵晚风赢得君王畱步辇玉箫嘹喨月明中】
　　莫氏【邵祖德妻生子康惠未几寡康惠既长娶梁氏生子智康惠又卒梁与莫皆孀居终身乡人称之智后官御史俱以成化十年旌表】
　　钟氏【呉贯之妻佛成之女十九嫁呉未十月已姙身贯之病革语曰予死不恨惟二丧未举汝年少当俪他族纵得一孤又安能保况门户耶钟涕泣曰妾安敢二心及卒钟哀毁如礼营葬三丧既产一子昕纺绩自赡内外无间言治二年旌表】
　　邵氏禘亷【许聘郡庠生潘濓濓病瘵父母将悔婚女执不可岁庚午濓领乡荐赴春官南归卒于仪真讣至父母将别字女闻竟自经时年二十二】
　　陈氏【方闉妻奉姑孝敬闉殁时年二十余生一子大经五岁抚孤成立姑病笃吁天请代姑殁自脱簮珥殡葬之嘉靖十五年旌表其闾卒年七十有五】
　　伦氏【侍讲学士文叙之女广威将军骑都尉陶壮妻也壮为三广公鲁次孙世有军功宁夏之役战没于阵伦年甫二十洁志孀守朝廷旌之表曰瑶林白璧】
　　周氏【从化学生防天祐妻天祐死周年二十二遗腹生子鉴父母欲改嫁之不从事姑抚幼嘉靖十年事闻御史呉麟遣礼存问十三年御史戴璟具奏旌表】
　　彭氏【叶珪妻生男纯而珪殁时年二十有三誓志守节事姑尽礼嘉靖二十八年旌】
　　凌氏【聪女年十八适梁希贤逾年生子珩逾月夫亡凌年十九矢志不二奉舅姑至孝珩长为顺德掾早亡遗孙源八岁凌垂白抚鞠之部使者以闻旌表卒年九十有五】
　　何氏【李伟妻事夫两载生男百日而夫亡何守节食贫事翁存孤乡里称贤诏建坊表之】陆氏【曽观祐妻年二十一而寡遗孤子甫一岁嘉靖间表其门】
　　刘氏【适夫李天总两载生子浩弥月夫卒矢志自守事姑训子艰苦备尝及浩长贫不能娶里人欧阳光妻以女未几浩卒欧阳竭诚尽孝食必先姑丧如礼隆庆五年御史杨标上其事诏旌节孝】
　　谭氏【士人方存业妻生子观光三月而存业亡悲号欲殉母姑怜而止之且讽改醮泣曰吾久不乐生特念姑与儿耳迨观光七岁遣就塾先令拜姑微示付托意曰吾今可以遂志矣防有强之再适谭愈感愤中夜就缢万厯十七年旌】
　　卢氏【□元道妻适元道三载生子本雍岁余夫亡年二十二抚孤守节足不逾阈事舅姑以孝敬闻时值防荒令本雍捐谷赈恤县以尚义旌之年逾七十万厯己丑御史蔡梦说以闻表其闾】关氏【梁纪庆妻纪庆樵于山堕崖死关忍死养姑比姑卒贫不能葬因并火夫柩薪既炽奋身跃入焰中死邑令陈仪旌曰贞烈】
　　李氏【士人梁栋妻年二十二岁而栋客死时子在襁褓贫无生产惟纺绩奉姑育子不出户外者四十余年万厯二十年旌】
　　龚氏【庠生蔡纪妻男果娶黄氏姑媳皆守节龚遇荒采桑自食畱麦饭饲姑子入垫无以为贽勤纺绩以佐之黄归仅四载而夫亡相依以守姑病脱簪珥调治殁典衣衾备殓万厯壬午御史梅淳具奏旌表题曰一门双节】
　　周妹【世安女许聘区姓未嫁夫死为服三年誓不他适兄弟业农而贫女纺绩自食六十年如一日御史蔡梦说具奏旌表匾曰乾坤正气】
　　邹氏【叶宗穆妻年二十夫殒誓不他适男树勲甫脱襁褓姑年六十贫甚纺绩以支垂二十余年树勲补弟子员万厯二十八年学使袁茂英扁以淑节御史李时华表其闾年八十余卒】
　　陶氏【百户范瑛妻瑛死于兵陶抚孤守节子震成立袭先职陶卒布政使陈选行令依礼造谒题曰贞节范安人陶氏之墓】
　　梁氏【李泽妻归六年泽殁时年二十四抚孤子承问成立后为忠义卫经歴天启辛酉侄待问典铨特疏题请部覆准旌行县建坊卒年七十有七】
　　汤氏【黄振东妻年二十四生子挺俊百日而夫亡嘱令改适汤闻大恸剪发自誓欲殉姑指其子曰纵不念姑独不念此乎妇惧伤姑意乃止蓬首垢容诸姒罕觌其面及挺俊成立有子五人汤指曰汝不负未亡人未亡人负而父矣犹哽咽久之四十余年卒】
　　方氏【庠生霍若祺妻年二十四若祺卒遗子防拯及一女未周岁方毁形截髪以死自誓虽出世家缟衣蔬食日事纺绩三十余年不门户外天启二年有诏建坊旌表卒年八十五】
　　何氏【赠承德郎谢之屏妻贞节端重治家有法年十八归之屛二十七之屏逝何毁妆茹苦言不逾阈四十年子云虬己未成进士奏请建坊旌表累赠安人】
　　何氏【锡有女名妙慧赋性端肃少即持斋蔬食受聘陆家未归而陆殁慧年十六啮指自誓不改婚父母不能夺孀居四十年节操弥厉分守道王鼐表其门】
　　岑二烈女【一名婵姐刺史昌运女一名二媛文学廷器女俱年十六时流寇焚掠二女恐受辱相抱赴火死】
　　冯氏【希聘女未生而父先卒其母呉遗腹产女洁白自持女善体母志知大义许婚髙日焕未归而髙死女请奔丧守节母与大母难之曰若尚未字非髙妇也女然曰儿已许人矣为节母女而聘二姓不亦愧乎请以儿徃母不能夺勉徇之诣髙哭尽哀且请于髙父母曰郎君虽未婚今妇归则郎君非殇也请冠而殓可乎许之随脱簪珥具棺出所织帛手制衣衾加冠于首躬为含殓一恸几絶既殡辞归母家笄而后返事舅姑以孝检身以礼綦履不逾阃阈人罕有见其面者越八年为夫立嗣一时士大夫作为诗歌序而传之其后二十余年舅姑俱殁乃还母家养毋终其身年六十三卒】
　　劳氏【厐秉纲妻年二十一生一子夫亡毁容守节家贫朝暮莫保恬如也邻妇有劝再字者劳剉发啮指誓曰未亡人不即从夫地下以卫厥孤耳何得以不义陷我遂杜门女红自给氷操凛守子长受室未几亦早逝与媳冼氏防防相依抚孤成立年七十有一】
　　罗氏女【许字溶洲陈善昌将及婚而善昌卒罗闻讣奔丧殓殡送葬如礼不出门阈事舅姑温和恭敬蔬食终身年五十一卒】
　　张氏【刘士斗妻偕士斗之官成都崇祯甲申闯贼破郡士斗骂贼而死张偕其幼子以身殉仆御死者凡二十余人】
　　莫氏【霍子衡妾也子衡仕明为太仆卿丙戌赴池水死莫匍匐从之长子应兰偕妇梁及其女次应荃偕妇徐次应芑偕妇区咸以身殉小婢阿长亦投水死之总督佟养甲表其闾曰阖门死节之家】李氏【户部尚书待问女刑部尚书潘濬子廕生仕松妻也性慧有才畧崇祯辛巳京师米贵众兵缺食聚哗骎及户部待问仓卒讣无所出女见事急挟保母跨栗驑疾趋通州见漕艘三十余衔尾至归报其父众兵始散时年仅十三耳怀宗以军饷不支敇诸臣助册下户部女见宫人呉湘缪琼等皆脱簪珥自効女亦搜括耀首物直精镠六百金进之年十八归潘逾五年仕松殁李甘贫教子年八十二卒】刘氏【总兵都督同知陈鸣佩妻鸣佩镇守广西卒于阵刘闻讣絶食七日哀悼而死年二十六岁有诏祭葬赠一品夫人廕子震淋金吾指挥】
　　花节妇王氏【夫广州卫舍人病死妇哀恸不欲生甫殡毕即盛服与姻戚隣里诀其日投井死张诩作节妇词表章之】
　　刘孝女【名祖满字兰雪幼聪頴通女诫嫺吟咏年十四母病瞽刘栉沐吁天请代夜梦神教以燃指醒即如法自灸昏仆于地母惊抱大哭两目忽开人以为孝感长适宗伯何维柏孙允衎能执妇道年二十四卒着有梅妆阁集丛桂轩稿诗见岭南诗选名媛集中　以上南海人】
　　美人屈氏【生有丽质洪武己巳选入宫擢为美人奉侍敬谨恩宠甚厚帝召其父母兄弟诣阙赐宴锡赉有加遣官送归岭南】
　　司防陈氏【字端正父曰仲裕女貎端庄在乳不啼晬日设物以验则左取印右取笔以是知其不凡甫能言窥父书指示数字皆不忘至六七龄示以女工过目辄晓就女师闻爱亲敬长之言必反复致问孝经内则列女传戒诸书莫不究心深居闺阃足迹未甞至中门洪武二十年诏选淑女入宫分司六尚陈与焉善六书晓大义精女工嫔嫱皆师事之二十四年命为司防赐归省给禄养闺范严肃人罕见其面有候餽皆却之文皇即位以司防熟知典故召复原职年四十病终于官遣中使防葬】党氏【张以民妻年二十九守节永乐元年旌表其门】
　　赵氏【陈恒庆妻年二十六夫卒抚遗腹孤矢志无二成化六年旌表其门】
　　陈氏【钟则补妻司防女官从女也归六载生一子夫卒断发守节孝敬其姑尝奉姑避盗别墅姑卒人谓不宜归殓痛哭不听自舁尸还人皆服其知礼成化十四年旌表年逾八十卒】
　　萧氏【李宗妻生子纲二载而宗卒时年二十八抚孤号泣矢志守节日勤纺绩自给纲长领乡荐萧孀居三十余年治八年旌表】
　　郑氏【黄荩妻归月余而荩辛年甫二十三遗腹一子守从一之义节着乡闾治十年旌表】许氏【明经里刘质妻年二十四而质死儿甫三岁守节不二嘉靖初御史凃相表其门】张氏【庶吉士冼尚文妻尚文南还涂卒无子张年二十七无玷节嘉靖戊申诏旌其门】于氏【儒士熊廷翺妻廷翺病剧临终叹曰吾没无憾矣独恨母老子幼妻少耳于泣曰君无忧及廷翺死率礼终丧誓志不嫁事姑育幼亲邻鲜见其面嘉靖辛亥旌表】
　　陈氏【冯文俊妻年二十一而文俊卒子继科甫四龄矢志不再偶继科举于乡知建阳县陈年六十有六嘉靖甲寅诏旌其门】
　　赵氏【王穗妻穗蚤丧赵抚遗孤道广守节不渝嘉靖末有司以闻诏旌其门道广以番禺诸生举于乡歴官太守】
　　徐氏【庠士林参妻周年生子振声二月而防卒徐愿以身殉祖姑张力谕乃止坚节抚孤家且贫而待姑及祖姑孝养弥勤三十余年如一日当事以闻万厯四年有诏旌表】
　　彭烈女【本良家子而贫鬻为人义子妇女姿丽性修洁未伉俪其主欲私之不可即自刭死女父母闻其事于官知县髙瑶罪其主使治葬万厯中知县冯渠勒石旌之】
　　黄氏【萧宸妻夫蚤丧而窭矢志守节以缝织自赡终其身未尝与男子相授受万厯中有司给没官房屋二座与主事马拯妻陈氏同居孀守诏并旌之】
　　林氏【岑甲妻岑为富民佃富民见林恱之赂其夫以语林林不答复赂其舅姑将胁之林度不免拒户自缢死】
　　何氏【李德崇妻归岁余而德崇卒遗孤洪业甫三月德崇死日何哭之絶而复苏殓毕伏地水浆不入口舅姑详谕以大义徐感悟乃强起万厯壬午御史梅淳以闻诏旌之】
　　郭氏【钟文贲妻生子懋顔文贲蚤卒郭年十九矢志不二事舅姑孝谨孀居三十四年而卒郡邑以闻学使表曰贞节】
