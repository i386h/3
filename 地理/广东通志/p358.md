<!-- { "loadSidebar": true } -->
　　陈氏【罗炯尚妻早寡孝养翁姑辛勤课子俾获成名】
　　严氏【谢陞良妻二十二岁而夫亡翁姑继逝止遗一孤茹荼孀守以终】
　　杨氏女【许配谭林光为妻未嫁而夫卒年十九奔丧守节择嗣以承夫后事舅姑以孝闻】区氏【生员谭继俸妻二十岁归俸越五载而夫逝矢志抚孤夙夜执勤以终其身】
　　谭氏【杨昭先妻年二十五夫亡事姑训子守志终身　以上雍正五年旌　以上髙明人】霍氏【冯意恍妻意恍死于兵父母以霍少艾将改适之不从痛哭数日死】
　　呉氏【时范女郑士道妻流贼刦乡呉义不受辱持刀御贼死于丛矛之下】
　　唐氏【郑亚保妻亚保父子皆死于贼唐殓殡毕恸哭自沉　以上恩平人】
　　何氏五烈【庠生何表琇女曰三娘子妇曰邓氏琇弟表瑛女曰质娘子妇曰林氏婢邹氏同居一室顺治癸巳夏土贼剽刦琇瑛父子逃窜五人惧贼辱相继投井死事闻邑令髙防龙旌其墓曰五烈】呉氏【诸生甄任莲妻顺治丙申冬社贼之扰任莲赴敌阵亡呉闻引刀自刎其姑曽氏及从女甄二妹同缢死其姒曹氏亦骂贼不屈死丛刃下一门四烈人咸哀之】
　　司徒氏女【名阿引许配新宁余氏子未字而夫亡女闻徃吊遂缢而死】
　　陈氏二烈【长名长静张伯璿妻西逆督饷剽掠碧潭村掳陈骂贼而死其女弟金娘亦不屈死之】
　　谭氏【迥舒女陈其仁妻归陈二载而寡殡葬毕辞舅姑阖门自缢】
　　呉阿姬【生员御隆女未字人康熙庚戌社贼刦村阿姬度不免自刎死同时有伍氏者呉捷藩妻亦死之】
　　呉氏【张嘉立妻嘉立为贼所杀掳呉欲汚之骂贼贼怒以石压死】
　　梁氏【贡生庆麟女许字李自焕未嫁而夫亡梁恸哭奔丧为夫立后守节四十余年】
　　苏氏女【许字周强鼎夫亡年十八闻讣奔丧痛哭气絶复苏立嗣承夫奉姑甚孝雍正四年旌】陈氏【杨景运妻二十三岁夫亡守节及翁姑病卒殡葬以礼择子承祧教养备至雍正五年旌　以上开平人】
　　何氏【生员李昌运妻昌运早卒何痛哭就缢以救而苏时乡有强暴欲乗贼乱刦之何引刀自刎死】孔三娘【贡生宗尧女受许氏子聘因乱流散孔矢志不字后以其父被难捕卒侮之遂絶粒不食气结而死】
　　温月娇【和鼎女避地三洲为羣盗所掠义不受辱与其嫂某氏相携触石而死】
　　何氏【李为楫妻十七岁归李甫二载而夫死耄姑幼子仰事俯育毕生尽瘁】
　　刘氏【生员李名扬妻二十一岁而夫蚤逝择子以继夫后事姑极其诚孝　以上雍正七年旌　以上德庆州人】
　　冼氏【伍应弼妻年二十四夫死勤于奉养舅姑色喜严以教子俾成人雍正六年旌　封川人】
　　右肇庆府
　　黄氏【贡生裳女余麟正妻顺治庚寅李明忠之变黄与其二幼子为贼所掳欲汚之黄不从次第刃其二子以威之黄骂不絶口遂遇害于周村坡】
　　丘氏【庠生周士吉妻士吉中毒卒丘年二十二恸哭投缳而死】
　　刘氏【潘良学妻良学死于讐刘闻伏尸大恸剪髪誓报卒手杀讐焚香祭夫引刀自刭以救苏竟得直其事于县守志二十余年有司以苦节旌之】
　　白氏【其夫行窃白屡规不悛将以死諌乃密纫其衣投水死夫哀之卒改行】
　　宫花【李氏婢也失其姓以貌丑未偶其主贫而早世主母他适宫花痛哭不能畱乃为主营葬三丧日负遗孤就食于亲戚自纺绩佐餐稍长遣就塾或不率教即垂涕勉之然执婢礼甚恭后孤既成立宫花竟终其身至老犹处子也卒年九十余　以上茂名人】
　　呉氏【庠生李上兰妻顺治七年山寇陷城呉走避遇贼以刃胁之呉不受辱携二女赴水死】黄氏【王肇命妻祖泽清之叛黄夫妻逃山林遇盗欲杀其夫黄以手捍夫臂断不退贼义而释之】窦氏【匡余年妻余年逋官银捕追待毙窦自鬻以偿与夫诀别登舟遽投于海漂十里许不死救而免主者义之归其券　以上信宜人】
　　谭四姐【庠生璁女年十七未字顺治五年谭为贼掳骂贼贼剜其胸而杀之同时有舒氏者呉萃竒妻亦为所掠拒贼遇害死之】
　　钱氏【呉亮妻顺治十二年西粤寇犯境被执不辱遇害】
　　李氏【林其菁妻康熙二十年海寇犯莓菉李被执不从杀之时年二十有一　以上呉川人】黄氏【陈佳韵妻随夫之亷州遇寇将逼之黄以幼子援婢赴海死数日尸逆流亷人异之　石城人】
　　右髙州府
　　范氏【厐玉振妻年二十二而寡誓志守节阃范肃然康熙四十三年旌】
　　李琼娘【许字孔宗周未归而寡矢志不嫁顺治丁亥与其兄渡海避寇举家漂没李独以救苏年七十五而终】
　　郝氏女【许字黄士熙未嫁以海寇之乱不相闻郝矢志寡居有游击黄某者艶其容欲强娶之郝坚拒遂投缳而死以上合浦人】
　　陈氏【邑令河南王大年妻随夫之任两月而大年卒陈痛哭殡毕自经其仆二人皆以身殉】曽氏【湘潭人其夫陈任总任罢职寓灵死于贼曽购其尸殓毕预悬练于梁三虞后召戚属设牲祭焉易妆自酌拜其夫毕从容自缢而絶】
　　防氏【何广珍妻邻人梁振典窥见防色悦之乗间入室逼奸防疾呼梁刺杀之康熙四十七年旌】陈氏【李元章妻年十九而寡封发毁容敬事翁姑慈抚孤子守节三十五年雍正六年旌　以上灵山人】
　　右亷州府
　　尹氏【守备黄世贤妻海贼杨二破海口城尹惧辱仰药死有司为立主祔祀江公祠】
　　杨氏【晋江张元璐侧室侨寓于琼夫亡有闽人欲胁娶之杨不从闭户自经】
　　髙氏【呉防昌妻夫故家贫与孀姑相依食未尝饱抚藐孤恩勤尤至苦节二十五载康熙四十五年旌】
　　叶氏【周国璧妻夫早亡抚孤孀守日勤纺绩以事舅姑歴二十余载以完节终雍正七年旌　以上琼山人】
　　黄氏【诸生王绍寰妻顺治十一年归宁遇黎寇乱掠黄誓死不从贼怒断其两胫洞胸而死事闻有司立庙祀之】
　　李氏【呉奋洙妻年二十为黎寇所刦将汚之坚执不从遇害】
　　呉氏【李是楫妻年二十二与其九岁妹被贼掳乗以骑行至阳桥自马上跃入河死后妹赎归始知其事】
　　王氏【贡生弼明女诸生邱绍兰妻康熙辛酉海寇掠乡与夫匿林中被执逼之使行王大怒骂贼杀之去同时有陈氏者武生员曽相国妻亦为所执不屈死之事闻有司并旌其门　以上澄迈人】陈氏【举人宗洛女五品防生王昌言妻顺治己丑昌言防师击贼阵亡城既陷举家为掳陈绐贼释其姑及子懋曽归身自为质度姑子去逺骂贼咋舌出血喷贼而死】
　　韦氏【贡生章端女程演妻为黎所掳贼解其衣厉声大骂啮唇喷贼遂遇害尸暴三日顔色如生教谕梁廷佐为之立传学使者裴宪度旌曰贞烈可风】
　　王氏【生员莫□妻年二十余而寡孝慈各尽白首完操康熙六十一年旌】
　　张氏【廪生莫斯始妻莫有三丧未举而卒张拮据营葬教幼子勉以成立孀节三十七年】蔡氏【王琨妻归王三岁夫亡老姑继逝蔡哀毁尽礼守节四十七年】
　　陈氏【莫昭斗妻早寡矢志坚贞善事舅姑抚孤儿成立孀守三十八年　以上雍正五年旌　以上定安人】
　　林氏【邢光扬妻年二十而寡遗孤汝锡甫二岁抚之成立顺治癸巳潘贼行刦执汝锡杀之林骂贼母子遇害】
　　赖氏【符先揆之婢符旺其夫也旺卒赖一恸而絶又有符氏者亦符家婢其夫朱老病卒符服毒以殉】
　　云氏【许定斌妻康熙十二年海贼乱掠云欲汚之不可投海而死】
　　董氏【曲阜人孔毓珠妻毓珠携家随父兴祥令文昌而先卒兴祥念子成疾不起董信人言刲臂肉以进后翁竟卒扶二榇回籍备尝艰苦】
　　张氏【林家垍妻十七归林十九而寡克尽妇道尤谨姆训守志四十三年康熙四十七年旌】陈氏【云志飏妻归云逾年而寡年甫十七洁志孀居歴三十六年以完节终康熙五十八年旌】邱氏【生员陈天相妻年二十而寡誓不改适事亲抚孤以慈孝闻乡党称之雍正元年旌　以上文昌人】
　　杨氏【王家翰妻年十六归王甫一年而寡封发自誓足不逾阈者六十七年寿过九十顺治十六年旌　会同人】
　　杨氏【莫献珪妻年十八夫卒矢志不二孝事舅姑择嗣承祧守节三十余年】
　　陈氏【何龙焜妻十六归何十八夫卒洁志守义克尽妇职孀居四十余年以节孝闻　以上雍正六年旌】
　　王氏【生员周从吾妻从吾为海寇钱朝选所掠踞其室汚王不辱自经死　以上乐防人】陈氏女【农家女许字诸生王家瑛家瑛早夭陈闻即服缟素徃得家瑛故衣持之誓以死殉遂闭阁不食唯齧其衣至死　临髙人】
　　李氏【夫王尚策山东人以罪戍儋而卒李预治同殡具毕自缢身殉　儋州志又作项氏未详孰是】慕容氏【生员萧士彦妻开平训导正传之母年十八归萧敬谨以事舅姑三载夫亡杜门纺绩父母欲夺其志截发自明严抚遗孤用致通显年六十卒顺治十六年建坊旌表　崖州人】
　　右琼州府
　　陈氏【生员黎文吉妻年二十余而寡孝事堂上慈育藐始终不渝】
　　陈氏【生员彭士宗妻夫亡无子择嗣承祧事舅姑以孝闻苦节三十余年　以上雍正五年旌　以上罗定州人】
　　邓氏【汪起澜妻适汪二载起澜溺于河邓闻徃救不及投于水者三皆以救免殓毕具酒馔沿河招魂邓惧家人之拯已也行至天车渠侧遽投入陂中陂迅急水与车争邓旋转其中血喷肉飞肋骨迸露而死路人见者皆为涕泣邑令史笔防碑其上旌焉康熙五十七年立祠祀之】
　　黎氏女【庠生彦培女许字康万平未嫁而万平夭黎闻讣奔丧守节终身】
　　杨氏女【其父藩许聘生员陈翔陈家颇饶邑令某涎其赀以事中之除名父子俱毙于狱女闻报痛哭投缳者数以救而苏乃奔丧守志歴三十余年】
　　丁氏【杨蕃妻十七归蕃逾年夫殁矢志守节孝舅姑育孤子孀居五十二载雍正五年以节孝旌以上西宁人】
　　右罗定州
　　莫氏【陈子晋妻子晋亡莫孀守事两代姑得其欢心丁亥寇临城其父母以舟迎之远避莫抱幼子付其弟曰此陈氏一线脉也弟当善为保之吾有二老姑在义不容去惟生死以之耳后贼破城莫投井死】
　　李氏【名子秀贡生绍英之女举人莫矜妻丁亥避乱浛洸贼拘其夫及二子以行李骂贼贼杀之既而怜其义烈具棺葬之夫与二子俱释归】
　　江氏【刘煊妻顺治丁亥寇攻城陷江惧汚投井死】
　　李兰玉【生员聨桂女陈步卿妻无子早寡丁亥贼乱李乗舟避于龙泉峡贼掠舟李不为汚抱其女阿采沉于海】
　　邓氏【严圣训妻早寡顺治辛夘土寇肆掠邓誓不受辱携二女潜匿洲水后山忍饥不出竟死　以上连州人】
　　黎孝妇【监生萧魁妻早寡邻人失火将及翁柩室黎无如何抚柩痛哭火烈竟焚死其男女皆殉焉】
　　曹氏【生员嘉耀女适文学罗瑞梓顺治十一年瑞梓死于兵曹闻遂自缢死】
　　呉氏【庠生咸熙女区仁谦妻嫁甫二载夫亡不食以殉】
　　双烈女【训导彭镗之女康熙五年流贼肆刦二女同时被执不为所辱骂贼而死　以上连山人】
　　右连州
　　李氏【陈晋甫妻年二十一岁归陈三年晋甫卒李屏絶铅华孝养舅姑不懈乡里称之】李氏【庠生黄元俊妻年十九归元俊次年元俊卒李甘贫守节克尽孝慈】
