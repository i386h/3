<!-- { "loadSidebar": true } -->
　　粤系出产楠木之地故与江浙豫楚闽蜀等省同办雍正七八年间琼州采办楠木视部式有加但山僻路纡运转殊难每运转时辄遇山水陡发冲激而下不费人力万众欢庆
　　命满汉内外诸臣各行保举
　　命直省拔贡六年举行一次
　　分发武进士各省効用
　　上以汉进士有人材可用者发各省督抚提镇食千总俸効用能者题补守备不能者仍令囘籍
　　禁埋藏金银及以金银殉葬
　　二月以三不要地归钦州管理设兵防之
　　三不要地在钦州西北地界尽处与广西之上思州安南国之河口俱接壤而各不相属两广大臣会疏请归钦则就近易于抚绥归思则僻阻难于统辖又地有北仑最为险要应设汛置兵驻守东有白鸡村亦宜设兵游巡従之
　　禁演习拳棒自号教师者
　　购买黄铜器皿
　　上特发帑金收纳黄铜以疏钱法又
　　念各州县有去公所遥逺民间交纳维艰许以铜器抵赋部臣以各省钱粮不能画一有仅足存留有兼需协济因议准抵完旧欠广东准以黄铜抵交积逋
　　民间买产许给布政司契纸
　　夏四月龙门副将景慧把总谢廷彦海洋失风议加
　　恩防
　　景慧于雍正五年十月初三日渡海谢廷彦同日亦以公事啓行次夜被风飘失
　　上心悯恻因议海洋危险之地官弁兵丁因公遭风受困者照军功加恩身故者照阵亡议防漕船运行险地工役下埽黄河均照军前之例景慧谢廷彦各予廕赠防赏【嗣后各有失风防赏不备载】
　　恩赦功臣及清正大臣子孙问罪亏空等案
　　命总督仍専辖广东
　　命较正乡音
　　上以广东及福建人土音难晓恐备官他省民情不能
　　通达词讼丛生弊端
　　特命两省督抚转饬所属有司及教官徧为传示多方教导务期言语明白使人易晓以八年为限仿古训方氏之义焉
　　诏词恭载典谟志
　　五月
　　诏革职留任官仍服本任朝服
　　秋九月
　　令州县缺官选委邻近署理
　　上以广省韶州府乳源令署广州府之花县又以广州府花县令署惠州府之海丰隔府辽濶顾此失彼因
　　令嗣后务就近遴选委署
　　加盐场大使正八品
　　冬十月潮州盐场建仓贮谷
　　潮汀盐商请以七千金助赈总督孔毓珣止之而已输库三千九百金毓珣见其诚恳因疏请潮州建仓贮谷春夏之时借给贫苦灶丁秋成扣盐价买补从之
　　命京官大学士以下主事以上外官督抚以下知县以
　　上各许保举一人送部引
　　见
　　上以铨选诸人不敷简选之用故
　　命各举所知【至八年春罢之】
　　十一月
　　令各省设立救火器具
　　命粤省洋船出入总归虎门并察私徃噶喇吧吕宋奸
　　民
　　申禁私出海洋
　　上以洋禁初开悯内地人民贪利飘流异域从前偷徃逗遛之人皆系康熙五十六年申禁以后无可怜悯俱不准囘籍
　　大有年
　　雍正七年己酉春正月给广东各官养亷
　　自督抚至州县凡一百二十二员各计厚薄嵗给养亷有差共需银一十四万两有竒
　　二月许巡检调繁并増沙湾司把总一员
　　署布政使王士俊条议盗贼之繁必有巢穴惟巡检易行觉察粤省南海县之神安三江金利黄鼎五斗口番禺县之鹿步茭塘沙湾慕徳顺徳县之都宁紫泥东莞县之京山中堂缺口増城县之茅田乌石香山县之小黄圃新会县之沙村牛肚湾清逺县之潖江濵江三水县之胥江英徳县之洸口象冈曲江县之平圃潮阳县之招宁吉安揭阳县之湖口北寨博罗县之石湾阳春县之古良东安县之罗苛等共三十三司盗贼出没最伙巡检闗系非轻请将巡检视州县调繁例于通省杂职内选择调补三年称职保举擢用并请沙湾司添设武职协同防范从之
　　三月赏广东驻防满洲汉军兵丁银二万两营运生息
　　自在京八旗兵丁外广东同江宁杭州西安京口荆州福建宁夏右卫九处赏银各二万两俱在藩库支给交将军副都统公同营运子母兵丁有吉凶之事酌予息银不复令偿其母银永逺存公
　　恩诏恭载典谟志
　　夏四月
　　颁到
　　御制平定青海碑立石学宫碑文恭载典谟志
　　命直省文职各衙门添设民壮
　　复设海闗监督其太平闗税课仍巡抚管理以琼山县县丞移驻海口所
　　总督孔毓珣上言琼州一郡孤悬海外海口所城尤为扼要商贾络绎烟火稠密奸民易溷请将琼山县丞移驻稽察从之
　　定易制钱例
　　每银一两易大制钱一千文
　　五月
　　命修厯代帝王陵寝及徃圣先贤祠墓
　　粤东僻处遐陬向无陵寝止有宋南渡端宗永福陵葬于新会县之厓山日久莫考端宗母杨太后全节庙及宋忠臣文天祥祠各议修葺余州郡名臣祠墓俱报坚固
　　改连州为直州
　　复设盐运使司批騐所
　　设碣石卫军民同知并置巡检
　　以守备改为同知以南丰平安东海滘三驿丞改为河田汕尾东海滘三巡检
　　命广东蛋戸聴其登岸居住
　　粤东蛋戸以船为家以捕鱼为业不敢与齐民齿
　　上心悯恻
　　命有司徧行榜谕其无力蛋戸听其在船自便有能盖屋栖身者许其近水村庄居住力田务本以示一视同仁至意
　　恩诏恭载典谟志
　　定地方官失察私造赌具之例
　　上谕恭载典谟志
　　定滥举老农之罪改期三嵗一举
　　加库大使正八品
　　恩免广东雍正四年以前旧粮
　　上蠲免福建民欠银三十三万八千三百余两又以云南贵州四川广东广西等省皆系边逺地方其厯年民欠钱粮亦槩予豁免广东凡免三万七千五百五十四两有竒
　　恩诏恭载典谟志
　　秋七月豁免匠饷并入地丁额徴
　　粤东匠饷始自前明顺治八年豁免康熙十九年复徴计银四千八十七两有竒贫民糊口屡苦徴输胥吏舞文复多苛索布政使王士俊申请豁免匠银均入正赋每亩仅派银一毫三丝于粮不致重累而穷民均沾实恵署巡抚傅泰核实疏奏
　　诏报可以次年为始
　　申命垦田
　　诏词恭载典谟志
　　命乡试文武闱不用藩臬入塲以守巡二道员为提调
　　监试官
　　谕富戸行善
　　诏词恭载典谟志
　　八月蠲免广东庚戌年地丁钱粮四十万两并直山东陕西山西安徽等共免额徴银二百四十万两
　　恩诏恭载典谟志
　　改理猺同知为理猺军民同知【原管一州三县归直连州】定南澳童生分试闽广入学肄业之例
　　南澳镇分隆深云青四澳隆深二澳属广东饶平县管辖云青二澳属福建诏安县管辖童生厯来考试俱于漳潮二府取入府学文武各一名然澳童投闽考试则闽以粤人拒之投粤考试则粤以闽人拒之徃徃航海而来垂泪而返至是学臣杨尔徳疏奏总督孔毓珣议覆请澳童各就饶平诏安二邑分试总兵官覈其籍贯不得混冒亦不得攻讦即于通县额内凭文取録不必限定一名之数从之
　　谕沿海弁兵救防遭风货舶
　　上以粤东三面距海商船番舶贸易不絶海风陡发多患覆溺而沿海弁兵或贪其所有乗机攘夺不急拯溺
　　特敕沿海各省文武大吏严定治罪条例并先行徧谕
　　俾弁兵知所儆戒
　　恩诏恭载典谟志
　　九月惠州府河源县产嘉禾
　　有一茎六七穂者有一茎五四三穂不等者共计四十八本知府冯元方申报遵雍正五年
　　上谕不敢奏
　　闻
　　命武闱乡试以总兵官副总兵官会同校射
　　恭刋
　　颁到
　　大清律集解附例
　　改虎门协四汛仍归新安
　　虎门协属之南山台鼇湾佛子凹嘴头角四水汛旧属新安营康熙三十一年改归虎门协至是总督孔毓珣以汛逺难兼请仍归新安形势为便从之
　　裁新宁矬峝场大使归并海晏场添设惠来葵潭司巡检阳江双恩场大使
　　申命州县建设仓厫
　　増建省城仓厫
　　叅议陶正中増建省仓凡八座
　　命复各府经厯
　　府经厯于康熙三十九年裁至是布政使王士俊条议府之有经厯犹州之有吏目县之有典史为必不可少之官今广东十府尽从裁汰以致知府左右乏人事多迟滞应请复设从之
　　冬十月准録连州举人四名
　　连州革职知州朱振基私供逆贼吕留良牌位生员陈锡等首告
　　上念连州士习刚正命学臣顾仔将己酉科连州应试完塲硃卷録取四名准作举人生员卢伯蕃陈锡戴雯贡生吴竒徽与焉【次年会试卢伯蕃赐进士陈锡戴雯以教职用】
　　琼州生黎恭祝
　　万夀
　　琼州生黎开辟以来未通声教七年恭届
　　万夀圣节众官公所祝厘陵水县生黎三百四十八人焚香叩首欢呼万嵗嗣后生黎虽极荒僻之区俱闻风向化
　　恩免外官缴追罚俸银两
　　十一月修葺各郡城垣
　　南雄府始兴髙明等郡县总督督修归善大埔两县及平海所巡抚督修恵州郡城提督督修潮州郡城潮州总兵官督修亷州府化州罗定州布政使督修雷州府徐闻县双鱼所按察使督修
　　设约正
　　各州县大乡村设立讲约于举贡生员内选择老成有学行者充约正复选朴愿谨守者三四人充值月每月朔宣讲
　　圣谕广训约正嵗予银六两值月嵗予银三两六钱【广东举人冯天夀等力辞廪饩遂给饭食凡一年之内能化导愚民给匾奬之三年之内着有成效遴其最优者送部引见年衰不能赴部举人则给以六品冠带贡生给以八品耆民给以九品】
　　十二月设广东观风整俗使并増学政一员
　　上念广东民风士习未能端谨因设观风整俗使一员以右通政焦祈年为之又増设学政一员分司考试一巡岭东广南韶潮恵连州属焉以辛丑状元詹事府少詹邓钟岳为之一巡岭西肇髙亷雷琼罗定州属焉以甲辰状元翰林院修撰陈惪华为之
　　阙里文庙庆云呈祥乡会两试各行广额
　　大成殿上梁前二日庆云涌现
　　圣心嘉悦命庚戌科会试广四百名壬子科乡试每额十名加中一名十名之外有零数额亦加一名
　　潮州府揭阳县庆云现
　　时腊月二十四日辰刻庆云五色成族捧日四射中互淡黄色一支象若鳯尾点若龙鳞万民欢腾
　　大有年
　　申谕重农
　　诏词恭载典谟志
　　命増广东大员养亷
　　广东各员已给养亷但督抚各嵗给八十两其用未足学政嵗给一千五百两为数不多复増设一员更未敷用新设观风整俗使亦应议给养亷之资于是大员各有所増而观风整俗使另议给与
　　雍正八年庚戌春三月琼州府五色祥云现维时恭值
　　圣祖仁皇帝在天万夀圣节琼州府琼山县腾现祥云总
　　督郝玉麟奏
　　闻
　　诏报曰广东琼州府于三月十八日祥云朗耀焕彩缤纷自夘达辰经厯两时之久年来各省奏报庆云者甚多朕并未以为祥瑞屡降谕防劝勉地方官民各修职业益加黾勉以迓
　　天庥
　　改设琼州府巡检
　　琼州府属之琼山定安儋州万州崖州五州县地接黎岐向有太平薄沙水尾寳停乐安五汛千总以下武职分防总督郝玊麟上言请以定安县青宁司巡检移驻太平儋州安海司巡检移驻薄沙崖州抱嵗司巡检移驻乐安至琼山万州未设巡检裁儋州大丰仓大使改水尾司巡检移驻琼山裁琼州府司狱司改寳停司巡
　　检移驻万州与武职稽察奸匪剖决黎岐争讼视边俸例三年荐举从之
