<!-- { "loadSidebar": true } -->
　　华俗谓上金为紫磨金蛮俗谓上金为阳迈金【续博物志】银出始兴阳山县又出桂阳阳安县宣武帝诏并置银官【魏书】
　　林水源出盘石山罗列十瓮皆葢以靑石盆中悉银饼有人遇之得开观而不可取取輙失路【始兴记】兰仓水有金沙越人收以为黄金【水经注】
　　林邑国有金山石皆赤色其中生金夜则飞状如萤火【梁书　按粤东古称出金锡如开建之金庄水广宁之金坑英德之金山河源之蓝田濑高明之银矿崖州之黎田韶则杂产五金连则取名铅锡自昔尝有之矣然考之前志则银坑出南海者曰大水坑狮岭等处与高明抵界出新会者曰白银坑昔年俱以扰民而封禁之矣金坑则未闻有金或土人淘沙者间得麸金亦不能多至于锡冶出阳山县一在上浦乡一在性塘郷明制岁办课钞一锭七百五十三文铁冶出阳山常岁乡明洪武十年山崩頽塞遂止采办铅冶出阳山元鱼塲前代倾塞今不可采至于产铁之山往往有之凡有黄水渗流则知有铁然必山有林木方可开炉山茍童然虽多铁亦无所用而开炉卽防聚奸明之矿徒往往生事大抵广东地不产铜而广锡广铁甲于天下贸易金银今广锡多从广西贺县而来其广东长乐兴宁河源永安亦皆产之又有洋锡来自海舶尤坚而白制器如银然必以内地锡和之乃易成器广铁出阳春阳江及新兴今新兴芙蓉都诸山割入东安商贩皆从罗定江运铁总集佛山故铁以佛山为凑而以罗定为良白铅则本出楚中贩者由乐昌入楚至粤市于海舶倭人归以煎炼每担取银一十八两其余即成乌铅俗名倭铅仍售中国故银铅非出于倭也其煎炼之术不传即炉火家亦不知也】
　　石【粤之石端砚最着英石次之其他则本地取资不甚行于他方】
　　砺砥砮丹【禹贡】
　　葛洪闻交阯出丹求为勾漏令遂至广州【晋书】
　　丹砂以辰砂为上宜砂次之有墙壁生白石牀上可入炼别有一种土坑沙彼人惟以烧取水银以朱砂末之入鑪烧取极易成【虞衡志　按舆地志连州昔产丹砂】
　　水沫为浮石【刘熙释名　宋俞璞云石入水则沈而南海有浮水之石木入水则浮而南海有沈水之香】
　　烧泥为瓦燔木为炭蜂窠为蜡水沫为浮石凡此皆去其柔脆变为坚刚【抱朴子】
　　磁石引针【同上】
　　磁石俗名吸铁石粤南海中多磁石之山海舟遇之逺即奔赴至山下触石立碎故南海诸国常制为藤船不用铁钉以避其吸【琼州志　磁石自肇庆阳江至琼海多有之】怀化县掘堑得石墨甚多精好写书　山中多出朱石亦可以入朱砚中使【顾微广州志　按石墨一名画眉石今出韶州】临海郡使伍曜在海水际得石树高三丈余枝茎紫色诘曲倾靡有光彩【宋书】
　　石梅生海中一丛数枝横斜瘦硬形色真枯梅也虽巧工造作所不能及本质为海水所化【虞衡志】
　　石栢亦生海中一干极细上有叶宛是侧栢此与石梅未详可以入药否然皆奇物不可不志【同上】
　　石栢出阳江大海中宛似侧栢枝叶悉备而轻脆易折【肇庆志】
　　帆殷国南界有火山山防石皆焦镕流千里乃凝坚人取以为药即石流黄也【魏书　按硫黄今皆来自番舶】
　　石钟乳饵之最良者也楚越之山多产焉于连于韶者独名于世【栁宗元复乳穴记　按乳源以钟乳得名明初岁贡其后比他产更劣因罢贡连州桂阳有十八穴必篝火而入多毒虫久閟】
　　钟乳石液凝结所为也乳床下垂渐锐且长如氷柱柱端轻薄中空如鹅管又以鹅管之端尤轻明如云母爪甲者为胜【虞衡志】
　　无名异小黑石子也一包数百枚【同上】
　　端谿有端山山有五色石【吴录】
　　广信县之寿乡有孤岩岩有斑石石皆五色【舆地记】砚品中端石人皆贵重之谱纪取名各异有眼为端或以无眼为贵然石之青脉者必有眼嫩则多眼坚则少眼石嫩则细润而发墨以眼为验眼之品类不一曰鹦哥眼鸜鹆眼了哥眼雀眼白鸡眼猫眼绿荳眼各以形似名之翠绿为上黄赤为下然亦石之病大抵瑕翳于石有嫌况病眼假眼韵度尤不足观【游宦纪闻】
　　端砚以下岩石紫色者为上其贵重不在眼或以为石之病然石理坚润而具眼者固自佳若必以有眼为端则有饰伪眼于凡石者【陆树声清暑笔谈】
　　端州羚羊峡距郡东三十里束三江之水其山产石类瑊玏唐宋以来才人文士采作砚材苏文忠称为宝石葢东西粤扶舆之脉所蕴閟也未至峡十里为大嶤山皆牛毛细皴宛如画境峡山青苍对峙江流净颇似严濑峡石矿凡十一北岸坑曰阿婆曰白婆坟其石质黯黝不鲜佳者亦有火捺纹蕉叶白可乱水岩朝天岩惟靑花中黄星密洒如尘眼大如螺若人张目湛湛无神真赏家以此辨定碧防长斜似眼无瞳每石一片可得十二三防十数防者梅花坑在峡外三水境中峡将尽防南山坳有洞书宋治平四年差太监魏某重开土人名曰岩仔坑其石叩之声泠泠久磨能滑防有冢相传开凿中虚崩闭数百十人太监死焉守土者葬其冠服于此坑下度小山曰新坑其石细润微青蕉叶白亦靑西上越水涧隔里曰朝天岩【土人名山坑为隔里】其石坚实不能滑腻火捺纹成结不运若蜡炬着垩壁斜焰及烧损几案处蕉叶白色晦气黄纯洁无痕者亦可贵古塔岩其石比朝天岩无火捺纹蕉叶白古塔岩后为屏风背其石譬猪肝曝于风日宣德岩在屏风背下去水岩二里许其石髣髴水岩今不可得岩仔坑东有洞广如屋曰栖安洞旧时开坑石工所栖之所又东有小山圆阜下为水坑折上数十武有万歴二十八年差督理珠池市舶内官监太监李鳯开坑封坑月日立石洞临江口小于圭窦石工裸身盘盛豨膏燃火腰锤螺旋而进入洞西转有渊不测先投以石闻水声急转不则堕深渊矣正洞容工一二十人由正洞入西洞西洞渐寛东洞旧纳四人二人运凿二人仰卧膝前置磁盘灯于胸以烛之不能坐立捧今容七锤且十四人矣【取石一人秉锤一人捧灯】三洞正洞石上上东洞次之西洞又次之土人皆名曰老坑石三层上层近山沙透漏如蠧蚀曰蛊蛀其质微逊中层常有翡翠杂拉中层火捺纹蕉叶白其絶品东穰青花及眼生蕉叶白下石工所名下层石也又下麻鹊斑纹成鱼冻或如唾涎亦有眼眼中瞳含沙多脱去此中石时有蔚蓝者秀色可餐不一见下此为底坂石云中层下层火捺纹如朝霞蔚起散若马尾若刷丝萦绕绚采熊熊大当钱有芒曰金钱火捺品上上黫然黑色曰铁捺如蚓曰鳯涎皆石疵蕉叶白上下四防必有火捺纹掩映旧坑皎洁比纨素近坑白中杂出青花也青花上品若涧沚细藻朱碧莹然繻缕隠隠又如鱼儿队行青花明显如石花菜者石工称为芋纹品中中三洞眼各异正洞眼赤圜如瑚鸟目石嫩眼侵土气者若象牙其瞳分明亦足赏东洞眼碧色数晕对之奕奕射人曰鸜鹆眼圆正明媚者不易得他洞偶一有之西洞眼黑圜瞳一黍如防三洞口正洞下层第一入手温润柔腻有生气鲜洁蒨丽磨之与墨相亲摩挲心动东洞西侧深处曰飞鼠岩其石有纹曰黄龙斜亘石面工指为瑕正洞亦有黄龙纹游扬如云气如薄罗亦移人情三洞俱水中冬日引水尽乃可取正洞北潭底水深不可引时有鬼神东洞径倾仄水工列小童长跪举杯勺扬水水乃涸以故开坑先引水阅月费金钱至累千金旧制把总一员专辖守坑律令盗坑石比窃盗论其厉禁如此永乐宣德开坑未几俱罢去崇祯末熊文灿总督两广指挥苏万邦藏石工于江西緼火中夜开坑今守禁久罢凡六开坑工受官役日有程不择肤理凿伐坼裂石理日剥精华日尽气韵顔色不能一执成说要以老坑具妍姿者为定【高兆端砚考】
　　端石出肇庆府羚羊峡东有上岩中岩下岩之别有水坑旱坑之分有旧坑新坑之目其宋时旧坑包公所谓不持一砚者今亦无所得石矣其石之精麄美恶人人聚讼皆由身不至端溪以耳为目此倡彼和究竟莫能辨真石也大约不论石之大小眼之有无细润光嫩者为上其发墨与否久而后贵初出未有不发墨也其眼亦不论大小以层次分明色泽圆活者为佳至于城外庙前肆中所卖者皆屏风岩旱坑之石卽新坑亦不可得矣【杂记】
　　锦石出高要峡细润可为砚亦发墨白锦石出七星岩有山水草木云气物象土人琢为屏风为床榻为香几为插屏或仿高丽制为灯极明亮康熙甲子西洋国王造宫殿求此石以为堦戺因关系肇庆龙脉不允其请其见珍于外国如此【同上】
　　英德石大者置园亭小者可列几案无不刻画奇巧玲珑峻削但不若灵璧石叩之铿铿作声耳入城列肆多卖石者然米袖中物殊少价亦不贱语云英石三妙皱透瘦也【同上】
　　吸毒石乃西洋岛中毒蛇脑中石也大如扁荳能吸一切肿毒即发背亦可治今货者乃土人捕此蛇以土和肉捣成围棋子大可吸寻常肿毒及蜈蚣蛇蝎所伤以置患处粘吸不动毒尽自脱亟以人乳浸之否则石裂矣乳变绿色着人畜亦毒宜逺弃之一石可用数次真脑石置蛇头不动为验【同上】
　　嫩石出南雄琢之可为釜【地图综要　一名糯米石质嫩琢为风炉经火则坚】紫石英出东莞爆山大如指如石榴子色纯紫光明鲜艳广人以饰佩带器物性暖而能补与增城云母桂阳钟乳俱入药品【广州志】
　　云母石出增城大溪何仙姑常炼之若红玉捣为粉服之成仙【同上】
　　胆出翁源宝山水流入江明初贡生熟十二斤后因采取艰难成化元年都御史韩雍奏罢之【韶州志】金星石出德庆其黑如漆而密排金星坚润者亦能发墨今以斵伤石脉禁工采取市遂絶迹【肇庆志】银星石出高要小湘峡虽坚而不发墨葢碑石材也止堪琢砚调朱【同上】
　　火石出红毛国者佳琼州西黎山亦产之【琼州志】砺石出东石山者佳能发刃【同上】
　　扁青即石青本草云生珠厓山谷中【同上】
　　野猪精石产崖州白润可玩又有羊肚石碁子石【同上】石脑蕴石中白色有蜂窠【同上】
　　海花石出文昌可为假山【同上】
　　翠珉冶在连州西防可作碑出于山者燥而易得出于水者润而难求【连州志】
　　连州旧有芦甘石信石冶今久閟【同上】
　　垩土出高要官棠山莹白如蛤粉有伪充铅粉售之市舶者【肇庆志】
　　硃土出高明纯赤者塑画用之黄而赤者为春牛泥阳春县解司为土牛之用【同上】
　　白脆出阳春山中如锡片錾则随碎火亦不镕【同上】器【广中制器为世利用约举数品不能尽登大抵古人所作因其质而裁今则工巧而坚致逊焉】
　　粤无镈非无镈也夫人而能为镈也【考工记　郑注云粤地涂泥多草蔵而山出金锡铸冶之业田器尤多】
　　武帝时身毒国献连环羁以白玉作之皆以南海白蜃为珂【西京杂记】
　　武帝以象牙为簟赐李夫人【同上　按象牙竹名】
　　簟竹席也【说文　按释名簟覃也布之覃然平正也】
　　桃笙红竹簟也方言谓簟为笙【琼州志】
　　琼州出红藤簟一呼为笙或谓之行唐其色殷红莹而不垢【北戸录】
　　五色藤红者可以为簟色若夭桃甚莹滑白者名琼枝以红紫间之为席为盘及屏风盔甲之属其用甚奢又有一种白藤其子斑駮可为数珠又一种金藤可以为箸若遇毒物则烟气迸出逺行之人珍若至宝【广州志】
　　黄村席出澄迈染茜为饰岁久愈滑【琼州志】
