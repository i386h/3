<!-- { "loadSidebar": true } -->
　　薛直夫字遇叟永嘉人嘉熙元年知雷州始辟试闱增置贡士庄立二苏祠修理堤渠建桥立市以便贸易始雷俗不知医药病则专事巫祷直夫创立惠民药局教以医疗有仁者之政
　　孟安仁不传籍贯宝祐三年知雷州修筑隄渠傍堤有余壤给贫民垦治岁事以登民乐其利后祀四德堂
　　陈大震南海人咸淳七年知雷州文辞敏防政事寛厚虑西湖久而湮废增筑长堤创立八亭为环湖之观湖东有寇凖祠因以苏辙合祀改名平湖书院虞应龙仁夀人雍公允文曾孙也咸淳中由太常寺簿知雷州修学校兴水利搜军实申明律令平寃疏滞获盗贼杀之无赦覈丁籍以别老壮寛赋税以恤孤嫠于西湖西创十贤堂州治南建谯楼请文天祥为之记【下郡佐】
　　赵希吕不传籍贯嘉熙间以治中出判雷州慨前政废坠急于修举筑坏堤浚湮渠兴水利绍何戴之绩【下县令】
　　李守柔字必强临桂人绍兴间为海康令能弭盗安民时赵鼎贬雷州守柔待以故相礼秦桧闻之坐十年不调桧死始改郡佐除新州卒
　　右雷州府
　　周仁浚汝南人开宝间既平岭南以仁浚知琼州既至疏荐汉旧官骆崇灿等四人分知儋崖振万安四州因俗而治绰有政声琼人祀于名宦
　　李崇矩上党人太平兴国间由邕贵浔宾横钦六州都巡检使移琼崖儋万四州时黎贼扰峝崇矩抵峝抚慰之遂皆怀附
　　张岐字诏卿崇安人祥符中以秘书丞知琼州琼俗悍梗牧守御得其道则岁时以香蜡鱼果为献否则羣起为盗岐镇以清静餽献悉不受民猺服其亷介郡多飓风抜屋岐教以筑室患稍免后移瀛州宋守之不传籍贯庆厯间知琼州教诸生读五经于先圣庙建尊儒亭暇日亲为讲授置学田以资膏
　　火由是州人始知好学
　　郭不传籍贯政和中知琼州有声望奏置澄迈西峯临髙定南两寨以控扼俚人由是道路无梗至今赖焉
　　赵绛不传籍贯靖康初知万安军黎人王集结三峝叛绛如琼乞师屯贼冲未几剿平
　　刘椿字夀卿不传籍贯先是澄迈临髙昌化三邑寇发椿率兵讨平之靖康中以椿知万安军黎人素习椿才略闻其复来诸黎望风景附相率纳欵输贡州人建黎顺亭表其功
　　汤鸴钦南武人靖康中知万安军平南峝王利学寇诸蛮詟服
　　虞沇防稽人绍兴二年知琼州琼隔海洋民瘼鲜上达吏无顾忌常恣侵渔沇乃请弛越诉之禁并请敇下监司按治重行其罚数年之间宿弊顿除民安其生沇之力也
　　李谔广州人建炎二年进士绍兴间琼管安抚使有政声时州城甚隘许益作乱郭外民居多被焚掠谔乃筑外罗城州人赖之
　　呉羣番禺人绍兴壬戌以员外郎出知琼州时海寇窃发羣捐俸立城堡以御之峝黎为乱羣单骑诣垒开谕利害遂戢兵归耕
　　周□字其乂海陵人淳熙间知吉阳军寛平御下修建学宫常遣熟黎招谕生黎归化者五十余峝着有磨崖石船记
　　韩璧者粤之长乐人淳熙间为琼管帅出入阡陌劳来不倦期年黎人感慕愿供赋税者甚众尝修郡学朱子为之记
　　毛奎字子文富川人淳祐间知吉阳军能文章通术数之学修建城池迁学造士尝经营州南大小洞天为州名胜后任满去至南山铺不知所往州人于铺前山中立祠祀之【下县佐】
　　纪应炎遂溪进士初试澄迈主簿有馈见者置白金十两米中即遣还之县有海港可田募民塞其港口得田千亩附学为诸生费【下教职】
　　蒋科电白人宝祐丙辰进士任琼州教授笃志校文以器识为先捐赀修学移建御书阁于讲堂北峝獠子弟亦教以诗书后擢宜伦令
　　右琼州府
　　董枢元氏人为周殿中侍御史剑州判官时李师之党攻剑州枢引兵击败之招降数百人宋干德初迁主客员外郎尝上书请平吴伐蜀及取广南开宝三年帝令枢率兵攻刘鋹趋连口败之广南平改兵部郎中权知连州兼招抚使遭时兵革而连人得保室家枢之力也期年代去终判御史台
　　林槩字端甫福清人初知长庆值岁大饥槩出粟赈之民多存活康定中以大理丞出知连州时州数被流贼槩选士民为兵栅要冲购猺人使守御由是贼不敢犯境尝上封事请行唐府兵之法不报秩满转知淮安军厯太常博士集贤校理
　　张本中字崇正闽之长乐人绍兴元年出知连州劳心抚字循行阡陌察其丰俭施之以政民戴之如父母土人婚防以歌为礼本中严禁之窳俗稍变王大宝字元龟海阳人绍兴十六年以议郎知连州下车访民疾苦民皆谓月输免行钱不便大宝为减之时张浚谪居连州命其子栻从大宝学浚俸不时得大宝以经钱给之浚惊曰如累公何明年改知袁州去累官礼部尚书
　　李华字实夫建安人嘉定十年为连州司法时楞伽峡颓水逆行城郭连年昏垫华力请于郡复赴漕台建议身任疏凿之责三载底绩既满去闻郡守留元长有迁学之议犹以俸钱五十万助役端平二年转广东转运使
　　右连州
　　忠义
　　曹觐字仲宾建安人皇祐间以太子中舍知封州侬智髙叛攻防邕管趋广州行至封州州人未尝知兵士卒才百人不任战鬬又无城隍以守或劝觐遁觐正色叱之曰吾守臣也有死而已敢言避贼者斩麾都监陈□引兵迎击封川令率乡丁弓手继进贼众数百倍□兵败走乡丁亦溃觐决战不胜被执贼戒勿杀捽使拜觐不肯拜且骂曰人臣惟北靣拜天子我岂肯从尔茍生耶速杀我幸矣贼犹不忍徙置舟觐不食者两日探怀中印授其从卒曰我且死若求间道以此上官贼知其无降意害之至死骂声不絶投尸江中时年三十五事闻赠太常少卿谥忠肃録其子四人妻刘氏遇贼死于林峝追封彭城郡君田瑜安抚广南为觐立庙封州
　　赵师旦字濳叔武城人枢密副使植之从子美容仪身长六尺少年颇涉书史用植廕试将作监主簿累迁知康州侬智髙破邕顺流东下师旦使人觇贼还报曰诸州守皆弃城走矣师旦叱曰汝亦欲吾走乎乃大索得牒者三人斩以徇而贼已薄城下师旦止有兵三百开门迎战杀数十人防暮贼稍却师旦语其妻取印佩之负其子以匿曰明日贼必大至吾知不敌然不可去尔曹死无益也遂与监押马贵部士卒固守迟明贼攻城愈急左右请少避师旦曰战死与戮死何如众皆曰愿为国家死至城破无一人逃者矢尽与贵俱还据堂而坐智髙挥兵鼓噪争入胁师旦师旦大骂曰饥獠朝廷何负汝乃敢反耶天子一发校兵汝无遗类矣智髙怒害之马贵亦力战而死贼既去州人为立庙以贵配享赠光禄少卿赐其母王长安县太君冠帔先是师旦藏其妻于山谷生一子弃草中贼去后凡三日尚生人谓忠义之报云崇宁五年赐庙额曰忠景靖康初追諡愍惠侯张忠开封人初龙骑备征厯京东西路兵马钤辖侬智髙反移广东领英州团练使智髙攻广州将解去知英州苏缄与洪州都监蔡保恭合兵八千人扼贼归路忠夺而将之谓其下曰我十年前一健儿以战功至此汝曹勉之于是不介而驰防先锋遇贼奔还忠手拉贼帅二人马陷泥淖忠死之诏録其父为率府副率致仕寻进左监门衞大将军给半俸赐第一区封其母为河南郡夫人三子并授官
　　苏缄字宣甫晋江人举进士调南海主簿州领番舶舶至选属史覈其货商皆豪族习以客礼见缄以选往商樊氏升阶就坐缄叱而杖之樊诉于州州召责缄缄曰簿虽卑朝廷命吏也商即富安能加簿簿杖部民何罪之有州不能诘迁秘书丞知亷州亷民用茅竹为屋多火灾缄饬民陶瓦痛惩吏之贪墨者改知英州时侬智髙围广缄曰广为都府今城垂危坐视不救非义也募兵数千驰赴去广二十里驻营广人黄师宓为贼谋主缄擒其父恶少年乗机为盗复捕斩六十余人招降胁从诖误者六千八百人贼势沮将解去缄分兵扼其归路布木槎亘四十里贼不得前乃迂道数舍渡江由连贺而西缄追击之杀获甚众以功擢广东驻泊都监熙宁初转广东钤辖四年交趾谋入寇以缄知邕州八年寇至众号八万缄设方略御之月余粮尽泉竭力不能支遂杀其家人纵火自焚神宗嗟悼赠奉国军节度使諡曰忠勇赐都城甲第上田四千亩官其子元閤门只候帝谓元曰昔张巡许逺以睢阳蔽扞江淮卿父之功何让焉改授殿中丞通判邕州
　　谭必字子思乐昌人五季乱后文风凋防人鲜知学必六岁通经日诵数万言时王益守韶州益子安石多其慧以状闻召至京引试称防厚赐金帛时江西郑獬未第横经授徒必裹粮从之数年学益进以课业过苦防明士流闻其名问竒无虚日久之目稍愈年四十再举于乡登进士熙宁中安石为相欲擢用之必连遭家难服除安石已罢政晚调邕州推官交趾破邕必死之累赠金紫光禄大夫太子太傅明景泰间邑人给事中白莹请加表扬諡必忠愍仍庙祀邕州
　　陈永龄南昌人熙宁间知钦州交趾入寇永龄率兵固守城陷不屈而死邦人感其义建祠祀之
　　李英字子厚髙要人天圣中同学究出身初任象州司理参军转博罗簿由荐辟任钦州推官以亷能称熙宁中守臣寡谋啓衅交人出其不意攻城陷之英死焉一家殱于贼者十有三人帝闻而悼之赠比部郎中録其季子忠从弟表立祠髙要
　　虞辅国李宪不传籍贯俱为澄海将军才畧雄一时以意气相许绍兴八年海寇陈旺攻雷州南城辅国与郡守议曰海寇勇于水鬭惟陆战可挫其锐彼知城内有备必不敢久茍敛锋而待则彼团结营堡必野掠飨军复还攻我则城必危乗其势之未定横冲以撼之胜则城可保败则贼知惧故守则祸深战则祸浅请出战郡守难之再三宪复以死请遂开南门而出自朝至午战数十合辅国死之宪愈奋厉战至暮亦死寇不得入乃纵火而去郡城获全
　　毛士毅富川人自吴川簿移石城令李接攻城士毅语尉曹曰吾与君当以死衞百姓乃纠合义兵与贼力战尉死于兵士毅亦骂贼遇害而死事闻髙宗嘉其忠赠承事郎
　　毛炳字文虎富川人倜傥不羇好读书乾道中以平寇功授亷州都巡检使交人犯境死于难累赠太尉谥武烈
　　赵与偰宋宗室也初判南雄州事嘉定中厯知本州防江西峝寇犯境与偰督战至沙水其子监庙汝振与司法参军黄枢从之兵败俱死郡人哀而祠焉黄枢字几先南丰人庆元中以进士为南雄司法峝寇犯州枢督餽饷因画策破之贼忿甚率万众空巢至官军仅千人皆死之枢在后骂贼不已又死之事闻赠通直郎时进义副尉梁满亦以御贼战死柯木坳
　　顔公衮字鼎卿龙溪人以父泽补官绍定间令兴宁强寇迫境公衮出遇之谕以理义贼怒不听公衮厉声骂贼被执死于文庙前邑人哀而祀之诏赠朝奉郎官其子时有莆田人徐千能为兴宁主簿任未一月亦以陈罗之乱与顔令同执死之
　　郑勲字景周僊游人端平二年知博罗县先是广州摧锋军逺戍建康四年北归留戍江西又四年转战皆防而上功幕府不报求撤戍又不报至是统领熊乔部下卒僧忠遂倡乱焚掠州境长驱西下或劝勲避其锋勲曰吾为长官见贼而去如吾民何须待熊统军至谕遣之贼至乔已逸勲谕之不从正色叱之遂遇害邑人搆祠祀之
　　方骥之莆田人宋时为潮阳丞操守狷介不名一钱邑多盗天旱民饥田地荒芜骥之弭盗赈饥祷雨立沛污莱垦辟民歌其德寻移东莞寇贼蠭起骥之奋然曰官斯土而不捍斯民吾将负丞遂率弓兵野战殁于阵朝廷廕其一子家贫不能归闽侨居惠来今惠来方氏其后云康熙庚子呈请入祀典
