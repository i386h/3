<!-- { "loadSidebar": true } -->
　　严门二妇【一何氏升之女适严玺生子赞三岁玺故何年二十五一莫氏谦光之女适玺弟素生子贯周岁素亦故莫年二十三二妇俱坚志守节终身无间言进士李士文作双节传有诏旌之】杨氏女【父曰歴女许聘黄氏子未嫁夫亡女闻即沐浴闭户母入视之已缢死矣事闻有司旌之】谭氏【蔡朝纲妻朝纲客粤西归至中途疾作谭徃迎之至石桥闻夫死遽投桥下而卒】谭氏【梁竒防妻竒防病瘵药罔效家且贫无以办医谓人肉可愈谭信以为然割左臂啖之病旋瘳人以为愚诚之感云】
　　杨氏【县丞伯润女谭郖英妻正统己巳之变杨令其夫逃难夫不忍舍乃先饮药以卒以絶其念夫遂存】
　　冼氏【严挺芳妻挺芳客死冼奔迎于北港遽投水以救而苏归竟自经死】
　　梁氏【庠生黎辅妻夫亡无子梁年二十三誓不他适纺绩以供舅姑嘉靖三十二年防宁浪贼流刦梁扶姑走伏池侧遇贼将拽之梁氏忿厉不从捽贼于池贼怒乱刃杀之】
　　冯氏三烈【冯丽妻李氏长女年二十次女年十六俱未字乡人因乱设寨以守嘉靖三十三年防宁浪贼攻寨将破李谓二女曰贼势炽寨必不完若等可辱于贼乎二女抱母泣曰被辱以求活不若死李即跃身入井二女相继从之及寨破贼闻怒出三尸支解焉数日家人殓之面如生时称三烈】区氏【梁兴妻年二十七嘉靖间防宁浪贼掠其乡姑及姊妇俱被执区泣谓姑老矣且随去以待赎谓姊归汝不必死其以身蔽我遂齧缧赴于池贼怒鎗其膊死次日夫赎母母泣曰汝妇死门前池矣出其尸两目突然如怒】
　　陆氏【何钦妻钦卒无子陆时年二十二誓志自守四十余年清白无玷族人髙其节伏腊必先膰焉】梁氏【区盒妻生二子方在襁褓盒亡梁年二十五矢志自励氷蘖为操事姑久而愈恭教二子皆能成立卒年八十一孙怀素举孝亷】
　　区氏【生员严养防妻济宁州同知世美女归三载夫死区年二十矢志靡他食贫六十余年事舅姑抚幼侄知县叶成宦旌其门】
　　何氏【区瑛妻以孝谨称舅至举好义何脱簮珥事之不少懈舅亡夫哀毁过礼亦亡何年二十二屡恸絶族有涎其产者讽所亲谕再适何泣曰夫死孝吾独不能死节哉遂自缢妯娌排扉救之获苏厉蘖茹荼养姑鞠子六十年人无异议】
　　严氏女【节妇杨氏女隆庆辛亥举家被掳贼欲杀其兄女号泣曰父早丧孀母坚守惟此兄也请身代贼悯不杀欲汚之又曰请释吾兄还及兄归坚志不从刳腹而死　以上髙明人】
　　朱氏【莫疑妻夫妻相随至京疑以军功授锦衣卫冠带总旗疑亡朱年二十有七矢志抚孤不出闺闼四十余年教子如善登进士京兆奏旌其门后以子贵封安人】
　　陈氏【岑统妻隆庆己巳流寇掠邑陈骂贼死之】
　　梁胜祖【歇马村惟现女也年十八未适人隆庆三年贼掠村胜祖被执骂贼不肯行贼拽之骂益甚贼大怒乱斩之】
　　杨氏【诸生郑伦妻二十二而寡事舅姑抚孤子守节四十余年有司旌其门　以上恩平人】甄氏二烈【曰周氏甄伯成妻曰梁氏伯成兄子朝琏妻流贼周髙山乱二妇被掠不屈周自刎梁赴水死开平人】
　　彭亚元【智之女适刘英天顺间流贼入城时翁夫俱他出姑嘱妇曰吾老不能去汝勿畱彭曰姑在妇何之贼至并系之彭绐贼曰母老且病不能行欲我去必释母贼从之彭见姑去远乃以头触石流血被面遂投之池贼援之起令更衣骂不絶口贼怒杀之】
　　陈秋光【父曰英女年十九适庠生邓世源世源殁陈哀恸几絶舅姑以陈少且贫恐难以自存俟其服除俾徃依外氏既而父母潜欲改适俾归省夫家陈知之舟至恱城投水死】
　　罗回【仲寛女年十六归冯杲四载而杲亡无子家贫不自给专以纺绩养姑誓不再适孀居三十七年闺门整肃教谕邓朴传其事】
　　罗妙元【适谢英生一子三岁英死姑欲夺其志妙元誓死靡他守贫养姑年八十卒】陈妙娘【千户张鉴妻天顺三年流贼入城鉴赴敌死陈年二十四一子甫周岁陈仰天泣曰吾夫不负国吾敢负夫哉孀居抚子人无异议巡按御史丁兰旌之】
　　熊佛娘【陈子聪妻生子万雄仅一岁而子聪殁熊年二十三称未亡人及万雄长娶冯康妹仅三载而万雄亦夭冯年二十一且无子姑妇相抱恸誓共守闺门肃如人称为双节】
　　梁贞娘【父曰上女年十九适诸生徐绍卿二载生一子星甫三月绍卿物故梁矢不再醮甘贫纺绩以养其姑孀居四十年卒年六十有一　以上德庆州人】
　　曽氏【夫年十九而亡誓不二嫁父母终难强事翁姑惟谨万厯十八年旌之　封川人】侯氏【植英和妻年二十四夫亡姑见其少欲令他适自誓不更二夫抚孤成立有司旌之】叶氏女【许聘邱氏子后邱家以讼落父母别缔富室女谏不从于亲迎先夕密纫下裳潜出投河而死越日尸浮顔色如生　以上开建人】
　　右肇庆府
　　某氏【周书妻也景泰丙子书领乡荐授琼州训导挈妇行舟次西江遇寇书潜匿他所妇以为死矣抱其幼子沉于水失其姓郡志亦不载而见于呉匏庵集中采入以昭劲节诗云西江水深浪如屋有妇船头仰天哭哭声绕江江水平玉顔一掷鸿毛轻想当汪汪眼双泪不见良人只见水抱儿语儿儿勿啼妾身不是河伯妻仓皇鱼腹期同葬不道良人固无恙良人无恙去作官妾身虽死心则安愿身莫化为精卫愿夫善射如后羿愿身化作金仆姑一时射杀萑苻徒】
　　欧氏【父曰惠庠生呉瑛妻举一子琏年二十四而寡家徒四壁训育遗孤矢志守死虽童稚不容入户后琏以贡生任漳平县丞嘉靖十八年旌】
　　欧氏【吏部郎李执中妻封宜人执中死欧年二十四志洁操坚之死无玷可称完节】
　　卢氏【通判钺之妹年甫十四遇贼被执闻贼有戏言即触石血流遍体絶口不食贼怜而舍之后适生员张宁年三十三孀居无玷八十二岁卒】
　　王氏【贡生三华女郡庠黄启新妻年二十五而寡哀毁几絶者数既而自勉曰独不可畱一日之身以竟吾夫未竟之业乎于是育诸子成人俱为名士府县皆旌其门】
　　汤氏【年十九适黄堂文三年而堂文卒子方周岁能恤孤奉姑白首无玷】
　　李氏【贡生应云之女廪生龙升之妻素娴姆训及字龙升未几升遇害于合江李欲殉无由丁亥为乱兵所执至合江李忿曰吾夫昔遭难于此吾宁殉夫岂受辱耶遂抱其稚子投水死邑人称之　以上茂名人】
　　王氏女【名世正王祖孙女年十六未字正德十二年猺贼流刦被执欲汚之女呼天以头触地流血被面不从众皆泣下至晚渡江投水而死次日父母得尸顔色如生至今雨夜渔人犹闻哀泣声】李氏【神电卫指挥思女适同卫舍人董祐三载祐卒李时年甫十九事祖姑郭氏姑马氏愈谨一日姑谓曰汝年少无子当勉别图李坚不从后雷州都司武贵求婚强之竟不可夺至白首清操皭然嘉靖初旌表】
　　潘氏【电白主簿杲女本卫指挥董廷玉妻廷玉转浔梧参将潘请畱侍姑姑念玉未子强之行至英德廷玉病卒抱尸痛哭三日始得具棺殓数自缢皆为侍婢力持经旬水浆不入口还至藤江乗诸婢困瘁以散发自缢于舟中浔守王正吉本郡守欧阳烈咸请奏旌其门】
　　郑氏【训导郑勉次女年十九归朱绍周旬日绍周徃省中道溺死讣闻郑屡自缢母姑救解甚力乃自立灵于房日夜号泣曰君死易我死难何不速取以共归地下一夕潜着嫁时衣以线索自缢婢觉救苏及扶榇归朝乌庄地多虎郑请徃母不忍乃与之俱郑惧祸及母痛哭随归母姑防愈谨寻翁以晋秩抵家郑先以防衣谒次以孝服涕泗注地见者皆为感泣及绍周将葬决期与共父母善慰之不听竟自缢诏旌其门】
　　任氏【其夫庠生逸其姓年二十四而寡一子作霖甫四龄任守节教之长登乡荐后任遇兵年五十伏劒死】
　　陈氏【参将范德荣侧室隆庆六年倭贼破城陈抱幼子匿复墙中倭捜之出引刀自刎】李氏【教授一鳌女呉士仪妻年甫十九士仪病属令善事后人李哭曰此身誓不歴二庭君如不测以死殉耳士仪卒李即自缢家人救之复苏不食不言三日啮舌血流满面而死知府呉国伦以诗吊之】梁氏【训导希曽女年十七适廪生呉士举未几夫卒无子哀毁不食者六日数求死其姑泣谕之乃听命而守节焉同邑林氏庠生何廷缙妻杨氏庠生刘永忠妻王氏梁贯妻夫死时林年二十六杨年二十二王年十九皆贫无子其节尤苦云】
　　蔡氏【杨国柱妻于归两月夫亡日夜哭不絶声自缢者数以母救而苏乃阳为不死宻制殓服及母归防稍懈竟缢死】
　　黄氏【适庠生李彭年以彭年痛父哀毁成疾死乃曰尔为父死我为夫亡遂缢而殉之　以上电白人】
　　丁氏【百户宋应武妻年二十生男万松甫数月而武死姑欲嫁之丁以死自誓万松长亦死丁抚遗孙以全节终】
　　王氏【麦惠妻年十九适惠及期惠卒子仲坚才数月翁姑命以他适王恸哭曰生为麦门妇死为麦门敢二心耶及翁殁善奉其姑无异议嘉靖二十七年提学蔡扁以贞节】
　　王氏【千户杜元勲妻元勲死王痛哭几絶遗腹一子名克昌孀守二十余载县官王赠之以联万厯十二年提学支表其门曰志节坚贞御史蔡旌扁曰节妇　以上信宜人】
　　洪氏【余曰宏妻参政豫女荘静寡言年二十二孀居无嗣时舅姑已髦复值寇乱艰虞日甚洪断指自誓终无变志寿逾九十】
　　陈氏【顔宗玮妻能顺事舅姑年二十三夫死无子坚守无二以纺绩易食独居一室虽三尺童子皆屏迹焉寿九十八】
　　杨氏【庠生李希觊妻希觊死杨年二十二家贫惟恃女红以养姑育子又庠生黄廷相妻李氏年二十五夫死无子坚操苦守家有六丧皆李竭力埋葬二妇皆白首全节人俱难之】
　　李氏【庠生杨世柱母年二十二夫死家贫以薯莨充腹姑病一夜十起没将鬻子以葬族人哀而赙之】
　　陈氏【庠生董昌期母年十八夫亡昌期甫生三月继母逼之再醮陈矢不二事姑鞠子节操无改】陈氏【黄思俭妻方伯珪妹思俭出亡在外血防悬空而下时陈年二十一坚贞守节寿九十五　以上化州人】
　　李氏【林彦翰妻生女玉爱隆庆二年贼刦各乡妇女被掠李与女不从其汚骂贼贼杀李于其家玉爱被系出市极力拒贼亦刖足死知府呉国伦为文以祭院表其门】
　　麦氏【教授玑女年十七适廪生林慎十九而寡遗一子家贫翁姑劝其他适麦断发毁容以死自誓后遭寇乱麦冒火救夫棺入河以授姑溺竟全身免难若有神防之者崇祯初有司奏请建坊旌之寿九十二终】
　　陈氏【庠生林颖秀妻训导廷诰女年十七归颖秀二十夫亡佣绩以事翁姑一日飓风大作城舍俱颓陈伏夫榇号泣竟片瓦不损其异如此教子天俊为太学生崇祯四年奏建坊表】
　　丘长姊【东汉女许聘凌三松未嫁而三松死丘即徃守制矢不他适曰生不得与同室死宁不得同穴乎母兄劝谕即自经力救而苏防防孑立年五十余卒】
　　陈氏【庠生林懋植妻海寇突至陈与翁姑俱被执贼欲杀姑陈求代死曰释姑先归则赎金至矣贼乃纵其姑而获翁及妇迨赎至陈度贼必释翁畱已乃剪发付苍头以寄其夫遂沉于海时年二十五】陈氏【年十八适林邦宪二十二而邦宪死抚侄学易为子娶李氏未几易又死陈与李相依誓死靡他】
　　呉氏【麦靖之妻生一子甫七月而靖卒呉年十九甘贫课子节操皭然至八十卒】
