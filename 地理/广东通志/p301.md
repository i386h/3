<!-- { "loadSidebar": true } -->
　　李积中四会人父士廉在隐逸传积中登元丰二年进士歴官御史翰林直学士司马光作相时积中尝与议新法言不阿后蔡京黜元祐之党凡二百九十人积中在党中旧居四防之社山后以党籍遂家豫章世仕于朝卫尉丞良弼戸部侍郎安国兵部尚书大性省元大异大东皆其子孙并跻侍从为世名宦李大性字伯和积中子少力学习本朝典故以父任入官因叅选进艺祖庙谟百篇及公私利害百疏又言元丰制六察许言事章惇为相始禁之乞复旧制以广言路从臣力荐之命赴都堂审察仅迁一秩为湖北提刑司干官未几入为主管吏部架阁文字丁内艰服阕进典故辨疑百篇皆本朝故实网罗百家野史订以日歴实录核其正舛率有据依孝宗读而褒嘉之擢大理司直迁太府寺丞寻改工部陈傅良以言事去国彭龟年黄度杨方相继去大性抗疏言朝廷清明乃使言者无故而去臣所甚惜也光宗即位疾未执丧大性疏言北使祭奠当引见于北宫若待使来然后执丧恐贻讥中外歴戸部尚书朝论将用兵大性条利害不宜轻举忤韩侂胄出知平江移知江陵充荆湖制置使江陵当用兵后残燬饥馑继以疾疫大性首议赈贷前官虚羡率蠲放民流移新复业者奏免征边郡武爵多滥劾两路戎司冒受告身三千余道缴上毁之江陵旧使铜镪钱重楮轻民持资入市有终日不得一钱者大性奏乞依襄郢通用铁钱于是泉货流通民始复业除刑部尚书兼详定勅令寻迁兵部时有举北伐之议者大性以和战之説未定乞令朝臣集议从之寻以端明殿学士知平江府引疾丐祠卒于家年七十有七赠开府仪同三司諡文惠【以上四会】
　　韦君载字元厚春州人【今阳春】质颖向学闻广州多名儒乃往从师择友学成而归为有司所举登淳熙二年进士以奉议郎权摄广南东路提举茶盐奏减官卖盐及増収盐斤钱商民便之行业文章一时推重祀乡贤【阳春】
　　陈嘉猷阳江人绍兴五年乡举任髙州推官政绩卓异摄守新州进秘书省校书郎朝请大夫任高州时二亲俱存嘉猷便道归上夀邑人作介福坊荣之曾跃鳞字子龙南恩州人少警敏通经史淳熙五年进士授罗源簿设法弭盗阖境以宁擢汀州通判所至皆有政声学士李彦颖少师陈俊卿尤器重之荐拜监察御史绍熙末灾异数见请避殿减膳以承天心仁爱与侍从两省同班奏事多施行朝右甚重之有集数卷【以上阳江】
　　李熙载字伯先徳庆人幼而颖悟及冠博学能文元丰八年登进士第元符间为广南西路计度转运使政声着闻勅赐褒谕官朝请大夫有诗词行于世祀乡贤
　　乐防字友龙徳庆人慈竹侍郎之裔举廷对署郁林司戸迁封川令调循州长乐令嘉定中有贼千余恣剽掠无城可恃防集民兵励以重赏一鼓成擒大帅留叅目为健令漕使刘强学联署上闻班见改宣教郎未几转通直郎赐绯鱼袋居官以廉能着摄倅董试奉直总饷嵗籴二千万价视昔适嵗稔粲直顿减羡镪一千五百万吏欲私之防悉还民士人叹曰岭外有此佳士旧祀乡贤祠
　　伍仕阶徳庆人累官奉议郎知封川秩满即挂冠东归性耽寂其壻知韶州严讽以诗赠之惟日训教子孙俱以忠孝显运使李伯元赠诗有一门萃忠孝竹帛擅家声之句今祀封川名宦
　　梁梦竒徳庆州人屡举调浔州法曹廉谨自守绣衣使者行部风力甚劲守以下皆获谴见梦竒独优礼之荐诸朝迁琼州府推官年六十致仕筑室茂林修竹间集乡俊课试之太守下车必先访其庐焉【以上徳庆】
　　右肇庆府
　　鞠杲吴川人鞠咏之后登元祐进士元符中入汴京上书排章惇等妨贤欺国之罪辞甚抗直惇怒以杲党籍【吴川】
　　右高州府
　　李元芳石康人【今合浦】崇宁间上书论广西便民十事称防累迁朝奉大夫知高贵二州有治行
　　陈治安石康人淳熙间经畧司募土豪与诸将讨陆川叛寇治安慨然自奋率庄客主将沙世坚麾下独擒贼首以功补邕州左江提举【以上合浦】
　　黄叔达字公济灵山人有风节以荐辟补正额摄管随军攻破交阯玉山寨克复广源等五州以功转承议郎子五人涛涣沉渐洌涛沉终太学生余俱歴官涣最知名见忠烈传【灵山】
　　右廉州府
　　吴国鉴海康人绍圣中为太庙斋郎后退居于家先是居民舍寇凖为丁谓所害自后无敢留迁客者及苏辙安置雷州莫谋所止国鉴慕义不顾私害特筑室馆之已而果坐罪畧无悔意祀乡贤【海康】
　　右雷州府
　　陈孚琼山人尝从郡守建阳宋贯之学得官以归由是乡人慕之始习进士业琼人举进士自孚始陈应元字景仁琼山人七嵗能属文登绍定已丑进士初尉徐闻歴宜伦令寻改番禺李昴英徐清叟董槐李曾伯交章荐之辟倅雷州摄儋州所至有声学行政事为琼士最子明震以廕补将仕郎【以上琼山】陈中孚字子正崖州人举文学绍兴间知万宁县黎贼犯城捍御有功擢知昌化军政平事举民赖以安子适以乡荐为临高尉儋民王高作乱适造高垒谕以祸福高遂降擢知昌化军有善政父子相继时人荣之
　　裴闻义字子迁吉阳人晋公度十五世孙也父瑑知吉阳因家焉绍兴间闻义以瑑廕补知昌化军有善政歴任九年卒于官子嘉瑞并以廕补官【以上崖川】
　　右琼州府
　　陈谠龙水人少读易以学行闻乡选士屡充贡后中特科仕有能声歴韶潮二州叅军监司廉其有守屡旌之官至通直郎
　　右罗定州
　　李廷珙连州人父处顔博学善属文后唐天成中从征淮甸累功为武安节度幕府掌文翰处顔殁廷珙犹在襁褓寄食母家幼岐嶷不羣其舅器之曰此千里驹也以勳阀除番禺簿时羣雄割据刘氏擅广左马氏复聚集郴连廷珙惧祸出仕南汉为土军都知兵马使时刘鋹为不道廷珙知其必亡干徳四年四月遂欵塞效顺宋太祖嘉其义诏授郴州指挥使检校工部尚书兼御史大夫春州刺史廷珙感激明年献防平南汉开寳三年诏潭州防御使潘美充桂州都部署尹崇珂副之廷珙向导出师下贺州复下韶桂将东攻连山南汉将卢枝守骑田岭岭号咽喉地宋师力攻不下廷珙引大兵出舂陵屯平阳去枝屯百余里闻枝坚垒相拒请于美曰枝众皆廷珙故部曲招之必下乃单骑招降之枝烧垒而遁广州大震鋹所遣诸将败还明年二月南汉平皆廷珙向导力也擢广西总管招讨使五管望风归附诏廷珙入觐劳赐有加改所居里为奉化累迁刑部尚书
　　周渭字得臣连州人幼孤长力学工诗时州长沙楚与南汉相持渭被俘与妻子相失抑首事刘鋹后见鋹政烦赋重乃率乡人避于零陵未至贼起断道絶粮脱身北上建隆初至京师为薛居正所知上书言时务召试赐同进士出身解褐白马主簿县吏犯法渭即斩之帝竒其才擢右赞善大夫使魏博时魏帅符彦卿郊迎渭揖于马上就馆始与相见畧不降屈干徳中通判兴州监军傲狠纵其下为暴居人苦之渭驰往斩其军校众皆慑服诏书嘉奬命兼本砦钤辖开寳元年凤州奏房冶主吏盗隐官银选渭往代周嵗羡课数倍迁知棣州殿直傅廷翰为监军谋降契丹部下告变渭执以闻太平兴国二年为广南诸州转运副使奏革南汉时繁税语载名宦传迁殿中丞移书安南谕朝廷威信黎桓惧遣使入贡加监察御史居六年徙知扬州累迁职方员外郎益州转运使坐从子违诏市马贬彰信军节度副使咸平二年真宗闻其清节召还未赴卒年七十七帝悯其贫不克葬赙钱十万官其子建中为乗氏簿妻莫氏见列女传
　　邵□字日华其先京兆人唐末曽祖岳挈族之湖南时彭玕刺全州辟为判官会贼鲁仁恭寇连州即迁岳国子司业知州事遂家桂阳祖崇徳道州录事叅军父简连山令母梦神赐以明珠遂生□七嵗能诗耻从辟署太平兴国八年擢进士歴大理评事出为蓬州录事叅军雪张丰等诬狱太宗召见嗟赏厚赐之寻假光禄卿出使安南时黎桓卒诸子争立□驻车以闻改沿海安抚使许便宜行事□贻书安南谕朝廷威徳令亟定位明防等聴命奉龙廷主国事初诏□安南事定即以所赉黎桓者新帅□上言懐抚外畨当示诚信不若俟龙廷奉贡特加封爵而宠赐之真宗嘉纳使还改兵部员外郎赐金紫尝上邕州至交州水陆路径及宜州山川等图颇详控制之要俄判三司三勾院坐所举季随犯赃□当削二官帝以其远使勤劳止解职大中祥符初起知兖州四年改右谏议大夫知广州州城濒海畨舶至岸常苦飓风□凿内濠通舟飓不能害逺人徳之
　　吴世范连州人咸平进士大中祥符间为漳浦令有善政署上考下诏褒美后由太子中舍迁殿中丞工于诗文今白鹤静福二山留题尚存
　　唐静连州人父元雍熙进士官屯田员外郎静生而颖异十嵗能文随父官蜀遭母丧哀毁逾常间闗归葬人称其孝大中祥符八年举进士歴韶州判官试大理评事执法不挠一时推重范仲淹厐籍辈咸兄事之静子炎景祐元年进士官至太子赞善三世甲科连郡前此未有云
　　廖颙连州人父玖绍兴中知新州月得供给钱悉付公帑或讶之玖曰吾惟一子业已登科厚积何为哉颙生而慧登绍兴进士第歴县令改封州教授时父方解政新州颙迎养及卒持丧归哀动行人起知化州郴寇李金围城月余漓水猺乗为乱颙讨之金见颙部伍严整惧而宵遁颙传檄召猺长谕以顺逆猺人遂降以功改知英州招集流民尽刬宿弊有能名徙知循州歴广南西路提刑先后多所建明其奏上供银额之害科举省试之法尤切中时弊云【以上连州】
　　右连州
　　忠烈
　　谭必字子思乐昌人五季文风凋丧人鲜知学必六嵗通经日诵数万言时王益守韶州益子安石多其慧以状闻召至京引试称防厚赐金帛以课业过苦丧明士流闻其名问竒无虚日久之目稍愈举于乡登进士熙宁中安石为相欲擢用之必连遭家难调邕州推官交趾破邕必死之累赠金紫光禄大夫太子太傅明景泰间给事中白莹请加表扬諡必忠仍庙祀邕州
　　右韶州府
　　易青归善人为都督行府摧锋効用绍兴六年经畧使连南夫与统制韩京督兵讨曾衮京募敢死士刦营青与焉为贼所执驱至后军赵续砦外贼遥谓续曰汝大军多为我擒矣青大呼曰勿聴所执者我尔贼又言吾不汝杀第令经畧持黄防来招安青又呼曰任贼杀我我以死报国尔贼焚之青死骂不絶口事闻赠閤门祗遣官祭之
　　右惠州府
　　胡斌海阳人以武阶为殿前司从童徳兴戍邵武江闽寇作徳兴奉檄授事留斌守城绍定三年闰月己卯贼众大至将士皆遁斌奋身迎战所格杀甚众麾下仅数十人或谓盍避之斌曰噫我知郡民数千人皆从东门出我不缀其势则无噍类矣遂巷战大呼以死救百姓及遇害其尸僵立移时始仆云事闻赠武节大夫录其后一人枢密院编修官王埜言邵武民即斌战地立庙请以武节为庙额从之
　　右潮州府
　　黄涣字彦舟灵山人叔达次子幼力学通经史百家慷慨重气节元符三年乡荐崇宁间授定州文学上书论天文政和七年陞通直郎权知梧州军事宣和五年以选次赴京会寇至涣率在部官上表留驾已而奔南京奉表劝进高宗壮之擢兵部侍郎建炎三年力战而殁赠朝奉大夫秘阁修撰官其一子
　　右廉州府
　　谢明琼山人宋末与谢富冉安国黄之杰从安抚赵与珞拒元人于白沙口力战不利被执不屈而死事详与珞传中
　　右琼州府
　　孝义
