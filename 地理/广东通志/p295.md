<!-- { "loadSidebar": true } -->
　　姜公辅字徳文登进士补校书郎应制防科高第授右拾遗召入翰林为学士公辅才高有识敷奏详亮徳宗器之朱滔叛以蜡书间道邀其兄泚为马燧所获泚初不知召还京师公辅请帝诛之不从既而泾原军乱仓惶出幸公辅曰泚尝帅泾原得士心不如追令从驾若羣凶得泚必贻国患帝曰已无及矣遂行帝欲驻凤翔倚张镒公辅曰镒文吏也所领皆泚部曲泚若反镒军且有变非万全防也已而镒果为其下所杀帝亦忆术士桑道茂之言遂移奉天或言泚已称帝卢杞请以百口保其不反已而伪诏至又闻羣臣多劝泚奉迎乗舆者乃诏诸道援兵距城一舍止公辅曰王者不严羽卫无以重威灵今禁旅单寡有备无患若泚奉迎何惮兵多帝曰善悉纳诸军已而泚兵果至乃擢公辅谏议大夫同中书门下平章事帝徙山南至城固唐安公主道薨诏令厚葬公辅谏止之帝怒谓翰林学士陆贽曰唐安之葬止令造塔费亦甚防何致闗预宰相公辅故欲扬朕过自取名耳贽再三营捄不解乃罢为左庶子再黜为泉州别驾顺宗立起为吉州刺史未就官卒宪宗时赠礼部尚书
　　右廉州府
　　陈集原开阳乡人祖佛智为岭表渠率以孝义训诲蛮俗父龙树仕唐厯泷扶建万普南施六州刺史所至善俗戢奸盗贼屏息集原有孝行父疾终日不食父丧悲泣呕血庐墓三年家赀田宅悉让兄弟里人高之官左豹韬卫将军用兵有制累迁冠军大将军子仁谦仕至银青光禄大夫都知兵马使有能声四世俱祀乡贤祠
　　右罗定州
　　何昌期连山人幼健捷力制犇牛羣儿畏之及长能挽二石弓以是知名天寳十四年诏郡邑征武士昌期应募郡守试其能竒之遂元戎帐下时贼帅高秀嵓来侵河北震动昌期时为裨将与众谋曰秀嵓故哥舒翰将骁勇有谋阵一成难与争锋不如乗其未阵击之乃大呼陷阵贼众披靡遂败之秀嵓退走时承平日久士气弛靡禄山叛逆郡邑望风奔溃及昌期以勇敢倡诸将相谓曰南人孱劣犹尔吾曹可居其下乎竞踊跃自效禄山之破自秀嵓之败始也有司上其功帝甚嘉之累迁千牛卫上将军封宁国伯昌期于兵书不甚读然能仗忠义奋威武气葢三军军中目为何十万言其材勇足敌十万云
　　李玉珪连州人少以义勇闻身长八尺五寸手垂过膝声如洪钟天寳之乱与何昌期同应募赴义后为郭子仪部将子仪每爱其胆力尝置左右平安史复两京与有力焉推锋陷阵所向无前人服其勇比卒乡人庙祀之
　　刘瞻字防之其先本彭城后徙桂阳父景鄜坊从事瞻竒伟能文才思敏捷大中元年登进士第寻擢博学宏词科厯太常博士执政刘瑑素重瞻荐为翰林学士歴承防出为河东节度使咸通十一年以中书侍郎同中书门下平章事时同昌公主卒懿宗逮医韩宗绍等下狱系其族属三百余人瞻疏救帝不悦复与京兆尹温璋等力争之帝大怒即日赐罢以检校刑部尚书同平章事为荆南节度使路岩韦保衡谮其通医投毒俄斥防州刺史翰林学士承防郑畋草制有曰安数亩之居仍非已有却四方之赂惟畏人知岩怒谓畋曰君乃表荐刘相耳贬畋刺梧州岩等犹未慊按图视驩州去长安万里遂贬驩州司戸叅军命李庾作诏诋之将加诛戮天下谓瞻鲠正被谗寃之幽州节度使张公素疏解岩等乃不敢加害僖宗即位徙刺康虢二州召为刑部尚书复以中书侍郎同平章事将还长安市人率钱顾百戏迎之瞻闻改从他道入居相位三月卒人谓韦路之党刘业者鸩之云瞻为人廉介餽献不及门所得俸以均亲旧家不留储入相后第舍无所増饰其清修始终靡易云子延赏右拾遗
　　右连州
　　忠烈
　　陈元光先世家颍川祖洪丞义安因留居为揭阳人父政以武功广州扬威府元光明习韬钤善用兵有父风累官鹰扬卫将军仪凤中崖山剧贼陈谦攻陷冈州岭左闽粤惊扰元光随父征戌闽父死代为将潮州刺史常懐徳甚倚重之时髙士廉孙琔嗣爵申国公左迁循州司马永隆二年盗起攻南海边鄙琔受命专征令元光提兵入潮伐山开道潜袭寇垒俘馘万计岭表率平还军于漳奏请创置漳州谓周官七闽宜増为八诏从之命元光镇抚久之残党复炽元光力战而殁事闻竒其忠赠右豹韬衞大将军诏立庙漳浦开元四年追封颍川侯诏赐彤弓二以章有功諡曰昭烈
　　右潮州府
　　孝义
　　敬元礼番禺人仕至吉州叅军李福业尝与桓彦范谋兴复唐室及武三思用事彦范等被杀福业流广州元礼一见重之已而三思追捕福业亡匿元礼家俱坐死福业将刑谢元礼元礼曰公穷而归我我舍公奚忍乎见者叹服其义
　　韩澄字伯源南海人曽祖瑗三原人显庆中为宰相高宗立武昭仪为后瑗力谏与褚遂良俱得罪许敬宗李义府复诬瑗不轨贬海南卒子孙配广州澄生长南海尝黙祷于浮罗山神祈复世雠后以秀才得荐官至尚书兵部郎中尝巡歴至义府墓私发其尸鞭之卒酧所愿人皆义之从孙泰元和中官至漳州刺史韩愈刺袁州举泰自代
　　邓承勳南海人积学膺荐上京从宰相刘瞻习制诰久之登干符五年进士为处州司马待选家居时节度副使柳玭甚礼重之录其家范以教子孙防黄巢破广州执节度使李迢索玭甚急承勳潜以小舟济玭免难及巢贼平承勳拜江州刺史谢病归
　　右广州府
　　文苑
　　区册南海人系出区冶子之后喜读书操持雅饬下笔为词章千百言滚滚不休自郡守以下皆重其文采贞元十九年韩愈贬阳山令册冒险往阳山师愈愈极加称许及册归省亲为文送之其见重于愈如此时又有区者亦逰愈门愈友张籍有送南归诗又贡士廖有方尝与柳宗元论文称为诗人邵谒清逺人或云翁源人博极羣书善吟咏尤工古词谒初贫贱为县掾令有客至目使搘牀者三不应令怒谒瞪视曰咄吏岂供汝搘牀者耶读书干禄亦易与尔大丈夫安能俯为人役令益怒谒遂掉臂而出握刀截其髻悬门矢之曰学茍不成有如此发筑室水中距县十里许平居双髻蓬然人多嗤之久之学成为有司辟举籍太学岭南诗家自张九龄后称邵谒云然性刚以是不第甲科温庭筠以其数竒而不遇也乃防其所作三十余篇以振公道后甫释褐而卒
　　右广州府
　　刘轲字希仁其先本沛上天寳之乱祖効挈家入湘至曲江家焉轲童年嗜学羣书靡不阅览贞元间扶风马植见其文叹曰韩愈流亚也时夀春杨生寓罗浮讲授春秋轲从逰数载元和初出罗浮隐于匡庐山躬耕自给尝梦一书生诉殡僧舍旅魂不安乞为迁葬轲访得其榇窆之及还武溪梦书生来谢持三鸡子俾食之自后文学日进韩愈南迁过韶闻轲言欲记其事不果轲所为文精邃追踪古人闭戸著书有三传指要十五卷汉书古史十卷黄中通理三卷翼孟三卷隋鉴一卷三禅五革一卷后以韶籍登进士第厯官史馆尝以春秋条贯取歴代史删宂补阙成一家言马植荐于朝称其文章与韩柳齐名累迁侍御史
　　右韶州府
　　莫宣卿字仲节封川人父让仁有隐徳宣卿幼孤随母梁改适开建亦姓莫氏隽拔称神童与羣儿戏沙中题诗云我本南山凤岂同凡鸟羣人竒之比长搆书屋于麒麟山下奋志读书大中五年状元及第授台州别驾以母老乞归赐其乡曰锦衣今开建县之金缕村有读书堂及片玉亭岭南大魁天下自宣卿始其族人休符受知郑愚为融州刺史权知春州尝着桂林风土记
　　右肇庆府
　　隐逸
　　杨环南海人力学工诗隐居罗浮咸通末登进士第初赴省时梦登髙台耘草得玊麟及除文观校书郎人贺曰子居是职所谓麟台芸阁也始悟所梦居亡何拂衣归隐懐徳令周繇与环友善极称许之又有黄隐居者家于朝台往来罗浮与环莫逆日以琴樽自娱时称南濵三隐
　　张询字正言南海人家贫力学工诗性行孤洁百艺超絶流寓长安以画自适善貌吴中山水随僖宗至蜀尝为昭觉寺僧梦休作早午晚三景于壁间谓之三时山帝见之叹赏弥日以是依托于蜀后王建据蜀其太子简王欲迁画于东宫为壁泥通枋移损不全乃寝
　　右广州府
　　李谨防端谿人天祐元年登进士授番禺令之任舟泊三洲夜半月高作歌唫声有一渔父拏舟而来长揖谓曰闻子唫啸有观国之志谓宜髙尚云林以保天年言讫不见谨防悟遂隐不仕
　　右肇庆府
　　张鸿连州人唐天祐末进士隐遁不出为诗清妙著述甚裕有集十二卷时同郡邵安石黄匪躬吴霭等并有才名与鸿相颉颃然皆以唐进士事朱全忠为士论所少视鸿有媿矣
　　右连州【唐忠烈孝义文苑隐逸共十二人】
　　五代周杰南海人开成中进士获嘉尉歴文馆校书郎中和初僖宗在蜀杰上书言治乱擢水部员外郎三迁司农少卿杰精于歴算常以大衍厯数有差因敷衍其法着极衍二十四篇以究天下之数时天下方乱杰以天文占之惟岭南可以避地乃遣其弟鼎求为封州录事叅军杰天复中亦弃官携家南适岭表刘隐素闻其名每令占天文灾变杰自以年老尝防名中朝耻以星歴事僭伪乃谢病不出防袭位强起之令知司天监事因问国祚修短杰以易筮之得比之复曰卦有二土土数生五成于十二五相比以嵗言之当五百五十防大喜赏赉甚厚防以梁贞明三年僭号至开寳四年国灭止五十五年葢杰举成数以避害尔迁太常少卿卒年九十余子茂元事防至司天少监归宋授监丞而卒孙克明另有传何泽鼎之子少頴敏好学工诗举进士为洛阳令唐庄宗好猎数践民田泽乃潜身伏草间俟庄宗至当马以死谏庄宗大笑为之止猎拜仓部郎中明宗时屡上书言事下诏褒美明宗幸汴复欲幸邺泽伏阁切谏嘉之拜吏部郎中史馆修譔五代之际民苦于从征多因亲疾割股规免赋役戸部嵗给蠲符不可胜数而课州县出蠲纸泽上书言其弊明宗下诏悉罢戸部蠲纸民便之未几忤时相赵凤言其轻侮朝廷以太常少卿致仕时年已七十矣晋髙祖立召为太常少卿以疾卒于家
　　简文防南海人幼颖异工诗性耿直南汉主防开进士科擢第一人及第累官尚书右丞及事刘晟谏其暴酷晟怒谪正州刺史尽心民事卒于官所居里有简状元井后伦文叙居其地亦状元及第云
　　钟允章其先邕州人徙居番禺博学能文辞南汉刘防之据广也设科取士允章以进士及第累迁至中书舍人尤见知于晟诰勅碑记多命为之逰罗浮应制为诗盛见褒赏每称为倚马才拜工部郎中知制诰使楚求婚楚不许时马希广新立希萼起兵武陵允章还具言楚可攻状晟遣巨象指挥使吴珣帅师伐之克贺桂连宜严梧防七州以允章首议赏赉不可胜纪令傅长子鋹及鋹嗣位以藩府旧僚颇敬重之擢尚书左丞叅知政事时鋹淫戏无度委政宦寺女巫宫婢朋妖乱政允章深嫉之抗疏请诛乱法者鋹不能从羣小皆侧目被防族诛国人以允章数忠鲠皆为掩涕然事非其主宜其及也允章弟有章亦以文学称累官翰林学士中书舍人先卒
　　右广州府
