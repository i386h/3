<!-- { "loadSidebar": true } -->
　　侯应爵江夏人万厯三年由举人任廉州府同知性刚介有智畧环海肃清常摄府篆从征罗旁以纪功知罗定州戮力军中才望卓异神宗命代宪臣徐汝阳经畧西事治兵纪律严明恩威并济值陞州之始清田里辟封疆筑城堡兴学校募民占籍分地建官皆所以销衅孽于将来为久逺之计陞本省佥事旋转副使
　　马梦箕号南奎浔甸人万厯四十四年由举人知罗定州才称霹雳聴断如流吏不敢欺民无寃抑搜奸剔蠧造士爱民取受不茍有却砚之风陞南康府同知士民勒碑建祠
　　包尔庚号长明上海人工文词举进士有名崇祯十三年知罗定州戴星视事五载不倦其清如水聴狱明允尝曰我家孝肃即吾师也民有讼即令证佐约防限期审鞫不遣役先是围堡各有陋规皆革去之其征收之法分为十二夘人户轮纳则设三连存照单不令里长有留单需索之患以俸余置学田八十六亩备诸生膏油试卷及赈给贫生之资钦取囘京四民泣送江浒行舟已逺犹拥防未散言清白吏者必言前有马后有包云【下县令】
　　朱寛桂林人由举人为三水令抚臣知其有治剧才万厯五年疏调西寜时邑始建寛鋭精擘画筑城凿池分田制里皆身经险阻上下川原为政寛和招徕新附劝课教养悉得其宜以瘴疾卒于官西寜之民无不悲泣者
　　林致礼上思州人举孝廉万厯十四年任西寜县令时城池草创百务未举致礼力以为己任是年潦水没城倾圮一百九十余丈乃综理修复视前加固开西山罗旁夜防城镇安寨各处大路芟除林莽以成周行改封门所就近以便接应凿山通圳绕郭东西延环数十里縁亩导流灌田数百余顷政绩钜皆堪不朽
　　郭濂江寜人万厯十六年由选贡知东安县惠政宜民徳教善俗时开县未久濂多所规建以补阙畧若库狱仓厫公馆戎署一一营造复创撰邑志征文考献常欲疏凿大津河以通水利经营甫就以工力不继而罢邑人至今思之
　　苏至卿号养虚石埭人由选贡万厯三十五年知西寜县留心民瘼加意作人创城隍庙改养济院悯洪潦伤民居疏通水路捐一年俸改砌石桥桥成复置田以备修筑士民戴徳建祠祀之
　　谢天申号元庵蕲水人崇祯七年由举人知西寜居躬严洁吏治一以礼教政美人和臬獍为空以其俸入创为典学书院嵗时进人士而面课之士因咸奋学【下教职】
　　髙趋号养浩峡江人万厯间领乡荐掌西寜教貌古行方徳醇学裕为儒林矜式勤课士子申佻达之禁修饰亭斋从容讲诵贽餽无所受居二年辞去诸生立去思碑
　　梁培泰号际明南海人举孝廉学富才宏精于诗律授业仙城名士多出其门崇祯五年掌西寜教学者皆负笈从之见其面闻其语者以为欣幸所着有四书解诗解行世
　　右罗定州
　　侯礼字立之临桂人洪武中以太学生拜江西佥事坐事谪判连州猺獞貌阿孙等剽畧经年礼躬抵贼巢谕以祸福阿孙率众向化未几猺蛮廖广秀据髙良乡礼再招徕之悉为编氓秩满擢知本州九载考绩士民保留再任九载人至今思之
　　蔡瑛字世杰龙溪人景泰四年知连州兴利革弊政令严明事闗于民者悉为之所于学校尤拳拳焉殿庑廨宇择地迁建身自督率不日告成后擢广西平乐知府
　　刘瓛字廷珍山东歴城人以进士厯大理寺丞成化二十二年贬知连州时长吏多务姑息民轻犯法瓛惩其弊政教严明逺近相戒无敢犯明年迁苏州府同知累官佥都御史
　　廖辅字舜元福建汀州人治二年知连州政事明敏士民畏服工草书人咸宝之
　　曹镐字防周长洲人进士治九年知连州爱民礼士百废毕举尝稽往牒雠校成志六载擢韶州同知飃然一囊去连人卧辙者数百
　　徐相都昌人嘉靖三年擢知连州牧砥节守公誓不茍取命家人种蔬自给宿寇苏政晚为梗设计擒之阖境安堵
　　徐美字忠甫邵武人隆庆初以举人知连州廪俸之外纎介不私阖郡称其清民有贫而愿鬻其妻者问值几何即捐俸以完其夫妇山寇陈龙周掠连阳二邑相戒母犯贤太守境美即躬往招之遂降其众数千三年擢承天府同知未赴卒连人哀之【下州佐】阮嗣字继之连江人宣徳初为连州判官兴利除害卓有政声州累被山寇谭应真刦害嗣躬往抚谕悉归欵民始获安秩满擢河南叅议去【下县令】
　　潘俊字国英洪武十四年知阳山县迁邑建学俊皆殚力草创人多其功然尚未城惟列栅以守后十八年贑人刘广来令始以砖甓为之民至今赖焉髙峦光泽人成化中知阳山县廉介有为百废具举修建学校积稻七千余石以备凶荒民咸赖之林髙福建罗源人治八年知连山县劳心抚字敷政寛平县自改设以来草创未备髙视邑如家悉心综理焕然改观人谓孔镛之后不可无髙云
　　陈九畴字禹学曹州人正徳初以刑部主事谪知阳山有徳量才识明敏廉介表率一时尝积谷万五千石备赈后嵗饥借以存活阳人感之累官兵部侍郎庄希缵字邦孝晋江人嘉靖二年知阳山县平易近民不务敲扑尝修韩公台置田十亩为祭资去后人思之刻石台畔颂徳焉
　　林裕阳字懐琼福建长乐人万厯二十五年以举人知连山视邑事如家颁正俗书以端民趋苏里甲革陋规清操自励邑民思之【下教职】
　　程度字甫南昌人嘉靖庚戌司训连州器量深沉学问该博外和内刚先行谊后文艺诸生中有贫者周之
　　右连州
　　武职【自明起武职另编】
　　将军都督总兵指挥使各官
　　廖永忠巢县人元末兵起率战舰千余艘屯巢湖为水寨乙未五月闻明洪武起淮甸与兄永安仗防从之命永安为水将副以永忠后永安陷于张士诚俾永忠总其兵累功至平章洪武元年平闽二月拜征南将军叅政朱亮祖副之率舟师由海道取广东敕永忠等以除暴解悬大慰民望广东要地惟在广州广州既下余可传檄而定永忠自福州移书岭表开示祸福左丞何真即遣前都督佥事刘克佐检校梁复初以广惠梅循四州奉表内欵夏四月师至真封府库籍户口以待广州平遂分兵剿三山贼邵宗愚杀分省右丞特哩黙色元帅乌徳美等诸郡县望风来归及招谕海南无不响应五月送真归朝移兵平广西三年八月与朱亮祖凯还十一月论功封徳庆侯赐铁券永忠貌不逾人而性识豁达抚绥初附甚得其宜广人徳焉
　　陆仲亨濠州人以义勇从起兵时年十七积功官至贑州卫指挥使守御凡岭南北新附郡县悉聴节制潮之梅州僻在岭表仲亨调兵攻克之洪武元年二月敕仲亨及副使胡通防征南将军廖永忠征广东谕仲亨曰近命平章廖永忠等由福建取广东今特命尔帅师由韶州直捣徳庆为犄角之势举无不克广东既下合兵以取广西但当抚辑生民无纵侵掠四月仲亨率师畧定英徳清逺连州肇庆等郡县进攻徳庆元守将张鹏程弃城遯遂从廖永忠等入番禺共剿三山诸寇广东平累迁同知都督府事三年十一月封吉安侯
　　华髙和州人初与俞通海廖永忠等舟师保巢湖从渡江累官湖广行省平章政事封广徳侯洪武三年择熟练水战总兵镇抚广东髙自请行四年巡海南城池还至琼州卒讣闻帝悯其无子以铁券纳之墓中亲为文祭之追封巢国公諡武壮
　　赵庸庐州人元季集义兵屯巢湖率舟师从渡江累官同知大都督封南雄侯洪武十四年广东盗起帝命庸率师讨平潮州海阳剧寇擒贼千余又讨平东莞阳山归善等县寇贼寻俘其魁铲平王招降脇从者捷闻诏庸班师慰奬殊至赐彩币上尊良马命理西北军务
　　花茂巢县人元末率义兵归附累功授神防卫指挥佥事洪武庚申调广州左卫剿平阳春清逺英徳博罗诸寇壬戌讨岐黎捕倭海上丙寅东莞香山龙川翁源民作乱讨平之进指挥同知寻平电白贼戊辰破归善诸贼己巳连擢广东都指挥同知子孙世袭广州左卫指挥使是年平南海香山等寨辛未捕斩连郴广右猺贼三万余人癸酉讨东莞笋冈寇平之甲戌疏请徙东莞香山诸县逋逃蛋户为兵复奏增广海碣石等二十四卫所议于山海要害立营置戍诏从之乙亥讨平黎寇明年入觐帝慰奬之召用其次子英防英讨番禺山寇有功遂进茂都指挥使授英都指挥佥事逾年茂卒赐牛首山广人于粤秀山祀之英武毅有父风亦歴都指挥使
　　张秉彛石首人洪武间以指挥同知调镇雷州时大兵之后人民溃散秉彛招徕抚戢归附日众残寇窃发檄千户王清剿之擒其党七十余人地方以寜又辟城濬池建立卫所析屯田诸营砌濠桥劳勚非一后征广西有功捕髙凉叛贼罗然陞水军卫指挥使及行父老遮送于道
　　蔡玉和州人洪武十一年长沙卫指挥佥事调海南卫开设城池起创营铺贤明廉谨尽革酷政存恤军士惠爱小民为一时武臣之冠
　　桑昭无为州人洪武十七年由金吾前卫指挥佥事掌海南卫歴十年爱恤军民开拓城市奏设清澜昌化海口三所廨宇营房仓库沟路皆其创置迁东西营以地广学为时所称
　　陈圭字世秉合肥人其先平江伯瑄永乐时有功至圭袭伯爵嘉靖二十二年充两广总兵至即率兵讨封川县剧盗捣其巢穴捷闻加太子太保二十五年又以征广西栁州功加太保兼太子太保三十年以疾乞还寻管京营卒前后治戎于广者多所侵渔圭在梧八年独廉静不扰卒之日官军闻者咸悼惜之蔡鼎信阳人雷州卫指挥佥事正统初掌卫政守法奉公不惮劳勚建卫治修钟楼葺城浚隍整饬营所规制焕然一新
　　程鉴字本虚合肥人世为指挥佥事博涉经史智畧过人从征新寜贼有功迁指挥同知嘉靖初守备惠潮居碣石卫剿和平贼以威信服人选强贼十余辈为乡长搆亭规劝闻者感泣自耻作贼遇饥馑谕民相济存活者甚众有司媿焉庚寅迁广东都指挥佥事寻充左叅将守肇髙廉雷四郡西山猺贼黎广等攻刼府帑事闻总兵仇鸾夺俸鉴帅师驰赴驻于阳春遣间招贼诱而破之巢穴荡平寻征连州诸砦功不得上罢归己亥陵崖黎岐作乱提督蔡经起鉴讨之斩首三千六百级功冠诸将捷闻赏赉有加癸巳晋副总兵镇守广西琼人咸惜其去后丧母归卒年五十三鉴为将与广右沈希仪齐名而文学过之所着有雪崖集
　　陈璘字朝爵号龙厓翁源人少嫺将畧膂力絶伦临敌辄先登陷阵未尝挫衂嘉靖间徒步献策军门首诛潮寇殱其党南韶河源诸贼以次平定授韶州指挥佥事移守英徳以二源功擢拓林守备万厯元年从征归善俘获甚众进广东都司出奇计攻剧贼朱良贵殱焉晋肇庆游击改髙州叅将时大征罗旁猺捣其穴剏一州二县璘之力居多制府奏改璘东山擢副总兵官招流亡抚猺獞戢戍兵之骄者民甚安之十二年擢狼山副总兵被谗而归二十年倭入寇特起璘神机营右副将寻复原官充蓟辽保定山东等处防海御倭副总兵倭稍却朝廷厌兵遂调漳潮未几谢事家居制府檄璘征岑溪猺有功擢都督佥事朝鲜告急以原官充御倭总兵改水师専制鸭緑以南与倭大战于锦山生擒其帅平正成倭遂平是役也倭恃水具舳舻云集阵厚而坚璘计烧其艘矢礟如雨星焰蔽空倭遂不支二十七年挂印广西总兵官旋移镇湖广提督汉土官兵以平倭功实授都督同知方其镇楚也杨应龙据播为乱璘从海龙梯崖以进应龙授首于是播平首璘功复移兵征皮林苗剿峝熏穴战功尤奇寻镇贵州讨罗海三十八寨叛苗以次荡平朝廷并叙璘播楚功晋左都督特进光禄大夫调广东总兵官卒以平苗功赠太子太保予祭崇祯八年祀名宦
