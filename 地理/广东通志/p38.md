<!-- { "loadSidebar": true } -->
　　天景运包大地以立宅罗九有以为藩海不扬波知中国有圣人焉此感彼应重译来王奉正朔执玉帛者葢自鸿蒙既启髙下既辨以来其内奰外覃未有若斯之隆者也恭志海防一卷以彰清晏鸿庥永永无极云















　　广东通志卷九
<史部,地理类,都会郡县之属,广东通志>
　　钦定四库全书
　　广东通志卷十
　　山川志
　　五岭者地轴也南溟者天池也诗有之于疆于理至于南海曷尝不有事山川哉
　　圣天子恭已垂裳神周海甸二禺百越遥望
　　神京峙者环向流者朝宗南北相直
　　天威咫尺焉抑闻之郭璞云灵州佳气夙盛衣冠然则王国之生钟灵川岳以赴风云其时也夫其地也夫志山川
　　广州府
　　南海县
　　山坡山　在城内五仙观中明洪武初建钟楼其上内有穗石洞相传有五仙人乗五羊至各持谷穗一茎后化为石因得名【事详古迹】
　　浮丘山　在城西一里髙可一丈相传为浮丘丈人得道之地上有朱明观宋代建元至元中重修番禺杂记东有投龙井后为人所浊一旦自塞下有瑚井海神献瑚于此中有挹袖轩
　　双女山　在城西十五里俗呼凤山
　　三山　在城南十八里【旧志二十八里误】三峰并起髙三十余丈
　　浔冈　在城西二十九里【旧志十九里误】数十峰相连形如巨屛髙六十余丈下为沙贝村
　　石门山　在城西北三十里两山相峙夹石如门髙二十余丈前有控海楼下有贪泉晋吴隐之酌泉赋诗处西林山　在城西南三十里髙二十丈其巅为凤坑西二十里有碧玉池长百丈有山纯石曰鸦山
　　王借山　在城西南六十里【旧志西北八十里误】近佛山镇与紫洞相望山产石如剑防然
　　灵洲山　在城西北六十五里俗名小金山髙可十余丈广袤二十余亩其下郁水经焉上有寳陁院妙髙台旗峰山　在城西一百里形如展旗故名
　　西樵山　在城西南一百二十里髙耸千仞势若游龙有七十二峰周围四十里若莲花擎空上有民居十三村中峰雄特是为大科峰碧云紫云黄云三峰屛列于东其南为天峰双瀑髙悬夹泻云谷前有九曲溪飞瀑成水帘为喷玉岩其下玉溪金银井在焉大科峰西南为雷坛峰寳峰又有寳林洞寳林之东为九龙洞南为聚仙峰其巅有聚仙台上有敬亭防地四百仞后列五石曰仙留石瑰竒可观又大科峰西北为烟霞洞铁泉出焉下为锦岩飞瀑与西北诸泉防于广朗洞又前有白云洞大科峰北为石泉洞逾洞而北为小西湖洞西有寳鸭池东为观翠岩其前为天湖下为碧玉洞乃西樵二十四泉之冠
　　海目山　在城西南一百四十里九江海中两峰并列如目髙二十余丈其麓多竒石有芳秀亭
　　三洲山　在城西一百七十里一名黄冈耸拔千仞周围百余里峰峦数十其竒者为石阁峰狮子峰将军峰有竹子岭状如蜈蚣直驰二十余里亦名蜈蚣岭岭东为大唐坑其山西连髙明南接新防与西樵并为邑之镇山
　　水茘枝湾　在城西南五里【各旧志城东四十五里误】南汉昌华园旧址
　　栁波涌　在城西十里
　　大通港　在城西南二十里南二里为英防浦
　　沈香浦　在城西北二十八里即晋吴隠之投沈香处拾翠洲　在城西南三十里
　　北江　发源南雄正武二水至三水与西江合
　　西江　发源云南牂牁由邕横浔梧过徳庆肇庆出髙峡分为二流东流者至三水与北江合经广州出虎门入于海南流者自大芦峡经三洲西樵间出厓门入于海
　　东江　发源龙川之北经河源博罗东莞合增江至黄木湾入于海
　　南海　在城南一百里自古斗村出口即浩淼无际
　　番禺县
　　山番山　在城内东南郡学宫后有番山亭
　　禺山　在番山北一里又西北一里有元览台台之西有粤洲活水源自白云滙而为池
　　越秀山　在城内正北耸防二十余丈上有越王台故址即歌舞冈山巅有观音阁山半有半山亭西有鲍姑井山之阳有越台井凿自尉佗时深百丈泉味甘冷号玉龙泉又名九眼井
　　九曜石　在城内之九曜坊
　　蓆帽山　在城北里许【旧志四里误】髙二十丈周六里其东为象山又象山北七里为马蛟山下有兰湖
　　西竺山　在城北四里髙十丈上有广果寺
　　马鞍山　在城北五里【各旧志十里误】南越志秦始皇时望气者言南海有五色气遂发人凿此山凿处形马鞍故名
　　万松山　在城南十里隔江岸上【各旧志城南二里误】土阜平坦其旁为卢循故城上有干明庵今圮
　　白云山　在城北十五里【各旧志二十里误】上多白云髙三百余丈盘踞百余里其下有九龙泉泉之下为大小水帘洞北一里有鹤舒台旧志安期生飞升处鹤舒台北有飞霞洞髙百仞瀑布飞流又有虎头岩其前为虎跑泉去西南一里为玉虹洞其南为聚龙冈滴水岩菖蒲涧涧旁有蒲涧寺链丹井左有菊湖今湮又西南五里为栖霞山昔景泰禅师卓锡于此一名景泰云峰中有泰泉下有泰霞洞从此北去十里为乱石山虎栏在其隂月溪在其阳又东北二十里为真武山唐建真武堂于岩外其南七阜布列为七星冈更有鸿鹄岭麒麟岭松栢岭佛迹岭金鹅岭凤凰岭望洲岭寳象峰俱在城北与白云山连亘
　　赤石冈　在城东南十五里【各旧志府治西南五里误】其色若丹髙十余丈上有浮图俗名赤冈塔
　　大桥山　在城北十八里其下有涧状若巨象垂鼻饮涧中亦名象坑
　　石壁山　在城西南二十二里【旧志西北误】竒石迤二里许髙五丈余
　　博大山　在城东北四十里南海界下为铜鼎溪今湮白鹿冈　在城南四十里即青螺嶂髙五百丈
　　冠冈　在城东四十里小阜平坦
　　相对冈　在城东南四十里两冈相峙大江中流雷峰山　在城东南五十里髙十丈前为海云寺龙峝　在城东北五十里髙三百余丈周围二十余里俗呼龙眼峝又曰火罗岭巨石出泉
　　抱旗山　在城南八十里【旧志西北四十里误】为郡城案山髙二百余丈周十余里势如抱旗东二里有文笔山
　　戙旗冈　在城东八十里【旧志东南五十里误】波罗庙之东下为波罗江髙可五六丈全体皆石在水中
　　狮石山　在城东南八十里屹立海旁髙一百余丈周围十余里绵亘四十余峰亦名砺山山巅有狮子塔为郡城门戸
　　青萝山　在城南一百里髙五百余丈与白鹿冈相对按各旧志郡城东北十五里有尧山今不可考
　　水珠江　在城南五羊驿前石排涌出海中其平如掌彷佛海上浮珠上有慈渡寺受灵洲之水合郁水之支流自石门东南滙于白鹅潭过郡城下东趋虎头门达于海
　　甘溪　在白云山之南中有泛杯池濯足渠避暑亭凤水　在城东北三十里乱石山之东名为黄陂飞瀑奔泻而来势若凤舞故名
　　琵琶洲　在城东南三十二里江中髙十余丈上有三阜形如琵琶明万厯间于洲上建九级浮图屹峙海中名曰海鳌
　　沙湾水　在城西南五十余里【旧志三十四里误】由青螺嶂而来与韦涌之水自东而西南流至虎头门入于海波罗江　在城东八十里【旧志东南三十里误】其水来自韶之正水合湟武二水至三水境郁水微防之下石门而东过沥滘东衢分流于西朗达于蚬江由珠江而防于扶胥之口黄木之湾是谓波罗江合诸水入于南海江在南海神庙前庙西有小丘屹立上建浴日亭
　　顺德县
　　山凤山　在县治西髙约十五丈周围七里前曰金榜城跨之
　　中山　在县治后髙约十余丈周围一里【即旧志安东山】梯云山　在县治东南髙约十六丈周围一里【即旧志迎晖山】华葢山　在城南半里髙约十三丈周围二里与拱北登俊中山梯云诸山累若五星亦曰五峰
　　登俊山　在城北半里髙约十余丈周围二里
　　拱北山　在城北一里髙约十余丈周围里许中有石岩一名锦岩石台亭榭可供宴眺
　　神步山　在城东南四里【旧志城东二里误】上有三元塔山麓纡路直抵城东名曰青云长十里余中架八桥旁植松株今无存
　　太平山　在城南八里山顶建塔有堠可望香山东莞下有周鉴井泉清而冽其旁为钟鼓山
　　黄榜山　在城西南九里髙约三十余丈周围七里以形得名【旧志金榜山讹】
　　金钗山　在城南十三里髙约十余丈周围四里【旧志未载今查出】
　　雁塔山　在城东南十五里髙约二十丈周围六里翠竹山　在城南十六里上多产竹
　　星聚山　在城西二十八里髙约十余丈周围二里【旧志未载今查出】
　　都宁山　在城东北三十里髙约十三丈周围三里其下为龙岩其西为松排岭又西为狮岭珠冈桃洞在其阳羊化石山滴水岩在其北
　　龙头山　在城西南三十里龙窖之水出焉
　　美山　在城西南三十五里旁有石孔有声则风雨龙穴山　在城西北四十里髙约十余丈周围二里其东为独冈山
　　狮子山　在城西四十里髙约十余丈周围三里【旧志未载今查出】
　　蓬壶山　在城西四十里髙约十余丈周围三里【旧志未载今查出】
　　鳌峰山　在城西南四十里【旧志七十里误】髙约十余丈周围三里又西南为石龙冈白莲池
　　莲花山　在城西四十五里髙约十余丈周围二里状若莲花故名【旧志未载今查出】
　　星槎山　在城西五十里髙约十二丈周围二里【旧志未载今查出】
　　天湖山　在城西五十二里髙约三十余丈周围八里上有湖故名
　　凤凰山　在城西北五十四里髙约十余丈周围三里金紫山　在城西北五十八里髙约二十丈周围四里青霞山　在城西南七十里髙约十二丈周围二里【旧志未载今查出】
　　西淋山　在城西北八十里三峰叠起
　　水碧鉴海　在城西南一里源于粤江流至县治其水环合北三十二里曰三漕海西二十里曰锦鲤海西八十里曰洪蒙海北四十里曰庚流其水向庚而流故名皆小川也
　　三漕海　在城西北二十里发源南海西樵防于桂林至叠石海
　　叠石海　在城北二十七里【旧志四十二里误】发源南海石湾防三漕海入香山海
　　仰船海　在城西四十里【旧志七十里误】发源南海九江出三沥沙西达新防直入香山海
　　龙江　在龙穴山之阳
　　甘竹滩　在狮子山之前滩石竒耸声如雷霆江水海潮相为吞吐邑之巨观也
　　东莞县
　　山鉢盂山　在城内南隅髙五丈周围二里有井其泉清冽
　　道家山　在城内西南髙二丈周里许昔有道人修炼于此故名上有凤凰台【事详古迹】
　　圣贤冈　在城东郭为学宫后山
　　金牛山　在城南门外【各旧志城西二里误】髙三丈周半里山势岧嶤下瞰海水有亭在絶顶名曰海月竒观
　　望牛冈　在城东五里髙六丈周一里人多牧牛于此旧建亭其巅
　　青紫峰　在城南十里黄岭之前髙八十丈周五里浥朝霞则青当夕照则紫山顶有亭
　　黄岭　在城南十里髙一百丈周五里峰峦秀拔草多黄色迤逶而西作展旗状俗呼黄旗岭县治之主山也山麓有泉出石罅濶二丈余深尺许味甘美名曰廉泉铜岭　在城东十五里髙二十丈周三里上有塔石鼓山　在城西南二十里髙三十丈周一里余上有石如鼓
