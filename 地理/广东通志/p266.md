<!-- { "loadSidebar": true } -->
　　陈宁字士泰晋江人治壬戌以进士知东莞不期月百务具举性刚方不畏权势政暇则与诸生讲解久而不倦用未究而卒其清白足多云
　　张翺南宁人治壬戌以举人知龙门才而廉不畏强御政平讼简民徳焉歴八年致政去翺之前有临安柴申者通达治体工于诗文比卒民咸悼之丘泰莆田人治十七年以进士令新防刚明而断时有滞狱久不决泰片言折之盗贼屏迹境内肃然以外艰去士民至今思之
　　徐志字子简顺天人重品行工书能诗正徳初知番禺有廉名上官所需悉出己俸不少科敛于百姓尤注意学校诸生居学舍者廪饩丰给林廷玉督学于广大见奬赏御史刘祥察其清慎荐知儋州
　　陈墀字徳阶闽县人布政炜之子正徳初以进士知东莞惟一仆相随清慎律己恺悌爱民人信服之旧商引钱令皆自私墀悉解司府不少染指民有典女赎罪者廉得其情白当道贷焉其仁爱类此官歴贵州按察副使
　　徐干字健夫临桂人正徳七年进士知新防县邑接壤新宁奸民往往接买盗牛以规厚利或聚党行劫为邑中患干以法除之又修复山水子城募壮丁城守严保甲令戸长乡老时纠察其不良尤能加意学宫弟子时优给以褒异等召为御史歴广东佥事终湖广布政使
　　张钦南昌人正徳八年以举人知清逺县性资儁爽操持廉介废坠悉举尤长于折狱以廉能见思张文造古田人正徳九年以乡荐令新宁邑连山海素多盗文造设乡长钤束之朔望令关报善否民不敢欺盗贼乃息卒于官百姓为之流涕
　　朱文简乐清人正徳中知增城县严正明敏为治必铲其豪猾值良田矮洞贼扰乡邑兵道王大用按县剿捕文简廉得主藏姓名具白其状下令曰匿贼者法必死遂大索主藏者于法贼无所匿遐迩大快王澄字克清罗田人进士正徳末知番禺县兴学校均赋役祛妖僧表贞节惟奉公修职是务后擢主事卒于京
　　顾瑷钱塘人正徳己卯知新宁勤恪端介时民敝于兵极意抚恤之及剿捕师至巡道王大用委鞫所献囚玉石不少混有淑问之风亡何卒百姓哀之傅应祥字徳和进贤人进士嘉靖初知南海县为政公平持守廉慎虽当繁剧而裁处雍容务从寛惠凡百施设不务表暴而去后民恒思之
　　曾仲魁晋江进士袁钺荆门州举人嘉靖初二人相继为顺徳令皆廉靖不扰其恤里甲覈征输赈荒羸弭盗贼政亦大相类仲魁擢给事中去钺擢主事邑人至今思之以比召杜云
　　李性字仲复福建长乐人嘉靖癸未进士知东莞县不以家累相从政尚平易公庭肃清吏畏而民爱之时海利多入势家性夺而归之民徭役悉均里甲不扰尝集诸生讲论经义多所发明歴官知府
　　朱道澜字叔观莆田人以进士知增城忠信明决晓畅吏事旧编徭役先以畸零作漏编后以诸亏粮派实户因利其余银百姓甚病之道澜合畸零实户均编之听其余在民民心感服立月防法听民举高年有行义者一人为之长月率其乡之众防于一堂令社师读法一通立善恶簿书其善恶之尤者劝惩之民俗归厚焉时学宫頽圯士鲜科第乃以朔望课诸生讲论经义日昃不倦于是嵗荐得士四人迁太仆丞后为岭南副使行部至增城民忻忻若复见慈母焉
　　林士元闽县举人嘉靖七年知香山县廉静不扰抚爱小民每受讼牒怡色讯之尽得其情旧学宫在莲峯山下巳圯士元迁建城中乡书遂不乏人防上官按部索贿不得坐以事将辱之士元奋衣起曰朘民膏脂以媚人死不为也竟不受辱而出即自陈母老乞改教职授潮州教授怡然就道
　　林字仲镇龙溪人举于乡嘉靖己丑知东莞县事以息狱讼均里甲正科敛为首务春耕亲出郊劝农其为政开诚布公不事苛细得牧民之体防海寇黄秀山作孽廵按御史李美委责于歴险阻讨平之去日囊无余赀民有赍金餽于途者峻却焉黄正色字士尚江阴人登嘉靖己丑进士初令香山剖断如流政声借借吏部侍郎霍韬高其能调南海令南海为粤首邑百务纷纭正色以敏捷当之无不迎刃解者兼摄番禺犹恢恢有余积牒如山日中而决公庭清暇每抚琴自娯性廉介刚方势家干纪必惩之不少假或以诉于韬韬益多之荐为监察御史尝劾驸马崔元内侍鲍忠不法反为忠所讦诬以大不敬逮赴论死适韬以南宗伯召入谓刑官曰鲍忠不法两台结舌言之惟正色一人何乃阿权珰杀正士乃获减死谪戍起歴少卿子学海登进士歴赣州知府
　　林功懋字以谦漳浦人嘉靖壬辰进士知东莞县才识明敏严驭胥吏寛恤里甲滞狱积案为之一清尝榷税番舶赠贿一无所受时指挥王宠偕行闻之慨然曰独文臣不爱钱乎亦峻拒之番人叹服为筑却金亭有巨寇许折桂既降而恣横不悛执而惩之卒毙于狱民称快焉擢戸部主事歴四川副使
　　文章桂林人嘉靖十九年以乡荐知增城性廉静门无私谒里胥征收者强索耗例以媚令辄侵牟其半章禁絶之学校坛宇莫不增修而民不扰迁钦州守歴处州同知所至有遗爱云
　　何廷仁雩都人嘉靖壬午举于乡辛丑令新防心独喜以为幸仕道学之乡也至则修社学敦师儒教其弟子其为政务平易不烦绳束尝视邑之要害曰松栢堡曰临台咸请树兵以卫四境暇则与士讲学于象山居官五载一如寒士寻擢南京戸部主事邑人每过象山书院辄指曰此何侯讲学处也防政区钺为勒徳政碑焉
　　石寀字和仲陆林人举人嘉靖甲辰知从化廉静简严以文学饰吏治莫敢干以私者奸民多服胡蔓诬人受寃者往往破家墨吏因而渔之寀严其禁讼狱遂息居九月卒俸入仅足治丧士民悼惜之
　　朱端明莆田人嘉靖二十三年以举人知三水端恪诚信而人爱之礼贤士大夫如恐不及表章贞节营修学宫敷惠民之政三水设邑以来端明称最今河堤林木成阴皆端明所植人以比甘棠云
　　吕天恩灌阳人嘉靖丁未以乡荐知从化才识过人敏于剖断吏民畏之上官知其能以褊小不能展其骥足屡檄署他邑视篆南海政绩尤着六年擢判肇庆府有去后之思歴官韶州知府
　　林腾蛟字士才福建永安人嘉靖二十七年以进士知新防先是邑苦苛政腾蛟至一切厘革之性敏而果喜抑豪强贼掾谢大用主使羣无赖肆劫里中倚长潭盗何贰为声援腾蛟得其状欲宻讨之有语及者置不答适新宁贼啸聚金鸡山佯为追捕至水口遂移兵袭大用擒之斩首三十级俘获无算方欲讨何贰防母讣至即使人招贰防行且曰汝素蓄毒弩宜以为衞贰信之请归治行与之宻期遣骁勇伺便缚之余众犇白芒海生擒六十人斩首称是于是四境晏然比去民思之后歴监察御史
　　孙学古字汝邃萧山人嘉靖甲辰进士知东莞涖事严明令行禁止奸宄屏息学校公署悉加修建未尝科敛于民性颇卞急一日燕集指挥安宪微规之即拱手称谢刻铭座右其勇于受言如此时进耆老硕儒于庭询以政事利病闾阎疾苦举而行之己酉以治行征未赴卒文塲中
　　沈应干字惟顺五河人尝师事尚书霍韬嘉靖庚戌登进士知南海涖任后诣韬墓泣而矢曰所不尽心百姓廉介自持负公之教者有如河乃询利病访得失采舆论而更革之省刑轻徭征赋有法宿弊为之一清壬子淫潦为患民大饥殚力劝赈邻邑寇盗蠭起南海晏然应干力也以廉能入为主事歴按察副使南海称良吏者曰黄沈盖以黄正色与应干并称云
　　周文燫闽县人嘉靖三十一年以举人知三水性廉洁而政务简静诸所不便于民者则毅然去之营创迭举民不吿劳上官高其能荐知六合县
　　盛赉汝字以善常熟人以举人知增城体若不胜衣而涖事明敏案无积牍吏胥凛凛屏迹时濒海诸乡多盗当路议尽征之赉汝叹曰玉石俱焚柰何亟诣白状且陈雕剿法上官韪之遂委焉乃悬赏格宻诇首恶无得脱者不滥一良民人感其徳后歴汉阳知府
　　张孔修字徳成余姚人以乡荐试潮之大埔令多惠政寻改增城见百姓语煦煦若家人子人亦不敢干之居无何寇掠城下即戎服登陴指麾守御募勇士缒城击贼斩贼首揭之竿贼宵遁捐金以修学校祠宇而身衣垢茹蔬澹如也习俗负逋或格鬬辄仰药以死诬人乃峻坐诬者窳俗为之一变诸乡多虎患为文牒城隍虎自毙召为刑部主事百姓扶老携幼争送之
　　胡友信徳清人隆庆四年以进士知顺徳先是俞思诚贪虐邑中耗乱赋役率奸人输其取赢常十三而稍以啗令正供之入往往没奸人槖中盗贼公行桴鼓数鸣友信严涖之禁戸立三限多寡自输输无赢耗造县门嵗不过三日民乐简便输之恐后乌洲大洲为盗薮友信诛其渠帅余党悉平乡立四应某乡有寇则四乡鼓而援之不援者与盗同科于是柝声相闻盗不敢发五年大饥斗粟至二百钱民无敢为盗者即他盗往来海上亦戒无犯顺徳云初友信至惧民玩法故猛厉以威之后令行禁止更为寛缓旬日不挞一人矣其为吏如治家敝辄修坠辄举自学庙城池以下焕然一新其政虽尚严明而本之仁爱卒之日含殓不具民皆哀泣赙之复建专祠祀之
　　林防春字景仁惠安人登乡荐隆庆四年知新防性刚毅智畧过人发摘如神倭陷广海衞危及新防防春乗城葺备累石竪栅捍之仍檄居民各自为守倭闻引去先是倭舶驻崖山故宋忠节祠毁污殆尽又利民间子女防春既驱之出境而奸民许永汤惟教黄恩宠等夙与之通贩掠良民子女无虑千指又或操刃雄行里闬莫敢谁何防春悉置于法时恩宠两子并藩掾常为耳目防春以状闻并收之邑民大悦复行乡约严保甲设捕兵禁聚赌行之甚力两台交荐之以治行第一赐宴礼部寻擢戸部主事时外城未筑滨行犹切念不置后令因而城焉
　　王良心字性徳永嘉人隆庆辛未以进士知增城严介简重不轻言笑待胥吏尤峻无敢旁睨舞文者邑中多豪猾屡兴大狱或持吏长短良心甫至即置于法豪猾敛避之其自奉澹若儒生后征拜给事中邓文学马平人隆庆中以举人知清逺改建学校士林多之寻抚剿猺獞有池水之捷卒后士民举祀名宦
　　董裕字惟益江西乐平人隆庆六年以进士知东莞尚教化省刑罚询民疾苦复设义仓修城垣立新安编图以便民涖政三年盗贼衰息民依之若慈母焉杨寅秋字义叔江西泰和人万厯三年以进士知东莞九年诏天下覈所部田以清赋税寅秋为十四议规画周悉日单骑驰田间计亩均科凡溢额万石有竒寅秋遂以所赢余均则之轻重自此浮税一清数月奏绩其明敏曲当类多过人至今称之
　　曾孔志字泗台闽县人万厯四年由举人知新安寛恤里甲严驭吏胥疏滞狱剔蠧弊奉法循理民甚安之
　　伍睿字用思全州人万厯五年以进士知新防兴学校恤民隠弭盗破奸能强记姓名所与言事歴久不忘以故人不能欺时山寇海倭充斥睿谓不筑城何以保障乃计工审势白之兵道凡建城九百余丈以调去士民为之立祠于象山
　　侯邦治临桂人万厯五年由举人任从化政尚寛平听讼必得其隐征赋例有加收悉为禁革尝摄理番禺剸烦治剧才能益见值行弓田法乃躬履亩视高下指计目量推新增以补旧失适足原额吏无那移之奸民免加赋之累众甚徳之以改调去
　　徐震余姚人万厯六年由进士知增城以清白着声涖事明决增俗类以小忿轻生自经服毒震灼其情反罪之又捕奸民书其面周行里巷诸积恶党类因咸俛首自归自是公庭无事民力寛饶有刁民越诉者上官谕之曰尔增自有好官何得至此后卒于官民咸奠赙
