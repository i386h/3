<!-- { "loadSidebar": true } -->
　　李氏【许希曽妻被贼掳誓曰妇人血无汚地魂可贯空及寇逼辱抱柱骂曰速杀为幸贼怒杀之】杨氏【冯妻年二十八海寇刦掠杨负幼子遭掳迫犯不从贼杀其子以威之骂贼不屈贼怒遂杀之　以上临髙人】
　　陈氏【庠生林维翰妻嘉靖中维翰应试卒于省陈年十九昼夜哭泣不辍欲以死殉比丧至遂闭门自缢院司旌之】
　　范氏【林任重妻年二十二夫殁守志隆庆末叛兵陈禄逼城妇女多被系范奋骂不为所汚遂遇害】林氏【生员李培春妻知州世清女适培春五载夫亡林年二十二生二女矢志守节有两弟不能自立林独持门户弟以官事倾产林捐田以救延师训其嗣子并族子侄后俱有成年八十六终】沈氏【李妻年二十殁孀居奉姑教子成立孙栻登仕籍寿九十终　以上儋州人】张氏【生员孙广学妻治辛酉符蚺蛇乱夫妇被执归峒贼欲置张他所张正色曰即死吾夫妇同穴何他徃耶贼怒出广学杀之张抱夫尸号哭骂贼不絶口亦被害】
　　陈氏【百户荣长女赘本卫前所千户舍人温澜为壻治间符蚺蛇贼作乱举兵破屯陈与三男并一女年十三俱被执陈度不免厉声骂贼曰我名家妇岂受汚犬彘哉夺贼刀先杀其女复自刎后二弟珊玠收瘗其骸骨以上昌化人】
　　陈氏【纪钦明妻年十七归钦明越四年夫亡悲哭欲絶母防甚密乗间竟自缢乡人髙其烈为之合葬】
　　史氏【庠生张鹏翼妻年二十鹏翼游学卒于粤西讣闻史恸哭屡絶及丧至自缢于棺侧官为立祠以上万州人】
　　王氏【百户世恩女生员谭以谟妻年二十夫死苦节抚子道渊补邑庠道渊又亡抚孙正补邑庠正又亡抚曽孙年逾八十乡请旌之】
　　王氏【教授真儒女监生秦廷试妻痛其夫死于难竟以身殉事闻有司表曰贞烈】
　　陈氏【王造龙妻嫁甫及朞夫亡殓毕捐躯自缢以殉　以上陵水人】
　　汤氏【邱鼓子妻邱卒汤哀毁不食罄家所有为殡具葬毕自缢殉之】
　　张氏【本州游击王锡嵩侧室也自北直随锡嵩之任所锡嵩以征黎病殁张痛悼缢死以殉家人觉而救之严为之防旬日竟以新妆炫服从容自缢而死知州李如柏志其墓以传】
　　刘氏【庠生伍岳妻岳渡海溺刘闻变哀毁数月而卒抚按表其闾】
　　李氏女【年十八许字训导冯廷器子冯病卒李誓不再醮奔丧自缢父母悯其志畀与同葬】王氏【百户焕之女舍人于楠之妻姑胡氏瞽王事之唯谨楠随父征黎中矢死王年二十一抚幼男矢志不二后男宪文陞袭千户寿六十二官旌之　以上崖州人】
　　右琼州府
　　何老妹【严璋妻一子甫三岁璋卒老妹年二十三守志不移逾七十人无异议嘉靖三十九年巡抚潘季驯粟帛奨之】
　　谭京娘【年十七适泷水防袭千户潘爵七月而爵亡遗孕生子斌孀居白首不易其操抚斌成立戎政有声知州邓三才兵备道张国经旌其庐赐之粟帛】
　　朱氏【西宁知县谋堡女幼随父任配参将赵千驷子庠生名大竒将一载大竒卒朱守节不移作诗章以吊其夫其九日有云可怜不见三郎面空对茱萸到白头三郎竒行也寻卒】
　　张二山【庠生次女年十八流贼突入室执刃刦之山厉骂贼贼强拽之出山坚抱门枨不移贼刃之而去　以上罗定州人】
　　詹氏【李漆妻崇祯末漆以总兵官殁于阵詹代领其众攻复泷东西州县以功得参将未几病卒东安人】
　　杨氏【参将赵大勲妻大勲任连州破贼阵亡杨闻变哭迎至水口祭毕投江中以救免家人防之迨三虞杨以酒饮诸仆婢夜半瞷众熟寐乃被命妇服赴水死焉　西宁人】
　　右罗定州
　　杨氏妙正【邵守琪妻年十九守琪蚤世誓不再适孝养舅姑皆以寿终抚其孤诚领永乐庚子乡荐有司以事闻旌之】
　　严氏正彦【陈才惠妻年二十一夫亡有遗腹子守节不二年八十有一治戊午旌其门】熊氏淑英【邓惟明妻嘉靖辛酉冬流贼寇州熊随妯娌同舟避贼贼执之熊负幼女赴水死】黎氏淑女【适邓曰惠数月夫遘疾卒年甫十七矢不再适人讽之曰汝年少且无子何自苦如是黎遂谋诸族人为夫立嗣守之终身万厯六年郡守张联奎表其门】
　　罗氏香正【邑廪生文景妻年二十一而文景卒矢志训子事姑终身不复归宁里妇少有见其面者年逾七十知州李教旌其门】
　　欧氏女【名锦桂父绍裕许配贾继保继保疾亡锦桂闻讣易服奔丧自矢守节邻妇劝之归即剪发断指以示人有司屡旌其门】
　　邓氏【隆庆辛未大龙贼为乱掠邓不屈投水死】
　　石氏【庠生莫与伦妻与伦家贫力学石纺绩以佐与伦蚤逝石年二十二岁子杨甫四龄石抚孤儿或怜其贫劝之改适石泣曰贫穷命也节不可失母子防孑备尝艰苦崇祯庚午子杨登贤书孀居五十六载卒年七十有八巡按刘某旌其门】
　　欧阳桂【年十八未嫁而夫亡孀守至八十五岁而终　以上连州人】
　　刘氏【李聪妻聪卒刘年二十二子甫生三月守节终身嘉靖癸未知县荘希缵上其事表曰贞节阳山人】
　　文氏玉正【石镇纪妻年二十一夫亡遗孤食贫守节万厯己亥知县林裕阳上其事副使张邦翰旌之连山人】
　　右连州






　　广东通志卷四十九
<史部,地理类,都会郡县之属,广东通志>
　　钦定四库全书
　　广东通志卷五十
　　列女志
　　旗籍
　　国朝白氏【金有库妻年二十二有库死守节】
　　孔氏【尚之忠妻年二十之忠死守节】
　　马氏【李天祐妻天祐死甘贫守节　以上三妇皆平籓下】
　　舒门双节【诰封奉政大夫舒尚孟妻殷氏尚孟早卒事姑以孝谨称子云虎成立为平籓下拖沙喇哈番未几云虎复卒妇姚氏事姑极孝姑媳孀守自少至老人无间言称为一门双节】周氏【徐尚友妻平籓管饷章京拖沙喇哈番徐开先母尚友捐躯湖南周时年二十三矢志不二抚开先成立　以上康熙六年旌】
　　胡氏【衮州人故昭勇将军尚云虎长媳及笄从夫辅义随征入粤顺治十年夫渡海溺死胡闻讣恸哭絶食誓死相从骨立垂毙家人劝之曰翁姑在堂菽水谁托始起治丧哀奠如礼及姑殁胡曰吾今从夫地下矣病不肯饵药卒】
　　阮氏【陈氏子妻为田家妇康熙三年迁界之役其夫挈之托身牛彔舒云虎家为奴任耕作居邑城东门外有子女各一年俱幼夫死阮先有娠徬徨哀号已念身为人奴年少艾恐不免乃闭户自缢邻媪救之苏他日赴水死】
　　滕氏【靖藩下为王汝库子命召妻命召卒滕哀恸不食七日死年仅十六康熙十三年旌】佟氏【正蓝旗甲兵莫自强妻自强出征黄岩亡于阵佟守志四十余载旌之】
　　赖氏【正红旗兵蔡长泰妻归长泰九载夫亡守节旌之】
　　臧氏【正红旗候选知县刘德明妻守节四十余载旌之】
　　舒氏【总兵李天植妻天植以杀固山王国栋伏诛舒氏散家财执利刃呼二女至前告之曰汝等将来失节而生不如全节而死各劈其首而殒又讽令闺中侍妾十人令自裁乃立刎于堂时康熙十九年也盖天植罪止及身其妻节烈宜不容没云】
　　各府
　　陈妙云【别驾锡爵季女幼颖悟能文许聘区荆琦琦以病卒陈未及笄奔丧守节殡葬舅姑尽礼教子成名自归区后谢文墨却妆饰足不履阈总督佟养甲取其屋织造隣里上其苦节因旌之曰闺媛竒节时年六十六】
　　李氏【卢健吾妻归三载生男女各一夫适粤西卒于滕县时李年方二十三矢志守节顺治庚寅年百岁沐浴隐几无疾而终顔色如生人以为仙云】
　　程氏【金利黄河妻顺治癸巳山贼寇掠程不受辱骂贼贼杀于石湖塘】
　　霍氏【郡文学冯梦莲妻甫笄归事舅姑以孝闻顺治丙申冬归宁遇山寇掠去舟至横流贼欲逼之厉声骂曰我尚书之孙文学之妇岂从汝乎贼怒欲兵之引颈就刃既而绐之曰我有女儿五岁见携登别舟幸与我母子相见即从尔贼喜徃防霍即奋身跃入深渊康熙七年旌】
　　关氏【梁佐卿妻不茍笑言年二十三归梁事舅姑以孝称二十五佐卿病亡父母怜其无子欲择配关以死誓日惟纺绩康熙癸夘乡遭焚刦贼至逼以白刃挟之偕徃关大骂贼怒杀之】
　　卢氏【朱协莲妻海贼掠协莲家卢被执骂不絶口受刃而死其妾周氏李氏媵婢张绣云幼女尾姑以卢死益愤唾不顾同死贼手时协女十姑年甫十七细姑年甫十六贼挟之渡海二女号泣曰吾清白闺门宁受汝辱愿即从母于地下遂奋身赴水贼拽止旋以头触贼刃复嚼舌气欲絶贼怒遂杀之一门七烈闻者敬焉】
　　髙贞女【许字黄伯度未婚而伯度卒女闻徒步奔丧葬毕杜门守节竟以哀死】
　　张氏女【康侯季女康侯早故母苏氏鞠之张生而孝谨许配同里荘之信之信年十八病殁张闻讣哀痛欲奔丧母不许昼夜悲泣食不入口十余日而逝越二日殓时顔色犹生】
　　崔氏【监生霍云客妻御史竒观孙女云客早逝抚子廷祚长歴参将丙戌遇兵至三元里崔与乳母杨抱四岁孙观长赴水死焉廷祚归防母骸不获刺血书木主与父合葬】
　　许氏【适夫陈冠之周岁诞一子曰应选三月夫亡父母力逼改字不从织絍赡翁姑篝灯教子应选弱冠补郡庠淹通厯学乡党称其节孝孙遵黙广西思恩府庠】
　　黄氏【庠士孔正元妻早寡家贫子幼孝事翁姑夫四丧未举皆黄纺绩办葬】
　　黄贞女【许字同邑呉嗣聪未几夫卒闻讣奔丧事姑殡葬如礼年五十八终】
　　罗氏【象明女受聘陈善夫亡奔丧守节终身】
　　梁氏【思鲁女冼铎翘妻夫疾不起誓以死殉泽翘卒之二日沐浴更衣从容饮药卒】
　　彭氏【陈谦士妻年十八归陈逾岁夫亡整衣赴井死】
　　梁氏【潘通儒妻康熙庚申山贼刦梁欲汚之大骂不屈贼怒剖其腹露孕而死其小姑曰娓娘者年十八同时被难投井身亡】
　　黎贞女【日观之女许聘郭尔秀未嫁夫亡女年十五奔丧守节歴四十八年】
　　鄞氏【林元隆妻归五载元隆病殁鄞志身殉其姑防之严乗间闭户引刀自裁】
　　左氏【子茂女林必登妻归未四月而寡誓以死殉母姑咸止之乃俟殡葬毕遂即寝室自经邑令白云客申旌其门曰大节维风】
　　卢氏女【叶勤城聘妻年二十三未嫁勤城卒守节终身康熙二十一年旌】
　　谭氏女【邓吉生聘妻吉生卒讣闻谭年十七奔丧哀泣甘贫守节事姑四十余年如一日】梁氏女【黄志麟聘妻志麟卒梁依姑孀守以完节终　以上康熙二十一年旌】
　　邓氏女【许配黄望吕为妻未归而望吕卒奔丧视殓自缢以殉康熙二十四年旌】
　　黎氏【叶光龙妻年十五归叶明年光龙卒举遗腹子抚育恩勤事舅姑克尽妇道苦节四十余年康熙三十四年旌】
　　刘氏【阙绍金妻年二十五绍金卒刘痛哭将殉耄姑泣谕之乃止孀守四十余年】
　　何氏【罗作谋妻丁亥作谋溺于河失尸所在何号泣奔殉尸随浮出既殓誓将同穴姑阻之乃立继奉姑孝慈备至】
　　何氏【溧阳令龙春女孝亷陈宾王次子庠士宗行妻宗行早卒何孀守三十七年事耄姑抚其子以有成乡里贤之】
　　刘氏【何松兆妻年二十四松兆客死刘闻讣即封发自守食贫抚孤苦节三十余年　以上康熙二十七年旌】
