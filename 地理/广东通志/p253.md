<!-- { "loadSidebar": true } -->
　　卢士字子髙新郑人以父任屡更州县厯知广州或传安南舟数百泊海中将为寇岭徼惊揺士宏灼知其非是日从宾客宴乐民赖以安复画策防守开诚招谕蛮多化之后以光禄卿致仕卒
　　吕居简河南人宰相蒙正之子初为殿中丞庆厯中提点东京刑狱夏竦有憾于石介介死竦言于帝曰介不死北走辽尔乃遣中使发棺验之居简力言不可乃止进龙图阁直学士知广州陶甓甃城人以为便以兵部侍郎判西京御史台卒
　　张田字公载澶渊人登进士第熙宁初加龙图阁直学士知广州广旧无外郭民悉野处田始筑东城环七里赋功五十万两旬而成其东南防防往视之暴卒年五十四田为人伉直自喜好嫚骂气陵其下故死无哀者然临政以清女弟嫁马军帅王凯欲售球犀于广顾曰南海富诸物但身为市舶使不欲自污尔作钦贤堂绘古昔清刺史像日夕师拜之苏轼以为侔古亷吏
　　程师孟字公辟吴县人起进士厯知县所至有声知福州治行尤着移知广州大修学校日引诸生讲解负笈而来者甚众诸番子弟皆愿入学以右谏议大夫再任在广威爱并行初州城为侬寇所毁即有警民骇窜前守踵至皆言土疏恶不可筑师孟作西城广十二里及交阯陷邕管闻广守备固不敢东帝遣中使抚问召判三班院念前功以为给事中集贤修撰洪福广越四州皆为立生祠
　　蒋之竒字颍叔宜兴人以伯父廕授官寻擢进士第厯集贤殿修撰知广州妖人岑深善幻聚党二千人谋取新兴略番禺包据岭表之竒遣钤辖杨从先致讨生擒之加宝文阁待制南海饶宝货为吏者多贪声之竒取前牧守有清节者吴隐之宋璟卢奂李勉等十人绘其像建十贤堂祀之冀变其习凡所经游多所题咏厯观文殿大学士
　　唐义问字士宣江陵人质肃公介之子也善文词居官风力强敏以集贤殿修撰知广州为章惇所忌以弃渠归罪贬舒州团练副使
　　章楶字质夫建州浦城人以廕应举试礼部第一厯官权户部侍郎绍圣初加集贤殿修撰知广州时广人冒鲸波殖货利妇代夫讼父子异居兄弟骨肉急难不顾防葬之仪过礼越制楶以习俗积久卒未能化昕夕砥躬思以导之以教化所始莫善于学于是迁于城东番山之阳日与学士诸生讲论六经训以保真心完实行士人翕然称之后以龙图阁直学士致仕卒
　　周穜字仁熟泰州人熙宁中擢第徽宗朝以右文殿修撰知广州番舶至郡率以犀象香珠之属为献穜一无所受终任不至舶务人服其亷靖康元年卒子方宗礼部侍郎
　　王宗已字子游长溪人绍兴间进士为增城令以治行第一髙宗特书名于屛秩满调常熟县寻知广州官终朝奉大夫
　　畱恭字伯礼晋江人丞相正之子嘉防中通判广州秩满疏其惠爱二十事请留之部使者荐知南康军改知绍兴府所至絶餽遗杜请谒捐租省役时称循吏后知广州猺乱捕降其豪渠四十四洞悉平卒赠秘阁修撰弟筠尝献备边五策自江西提刑移知广州
　　方大琮字德润莆田人淳祐二年帅广凡六年以儒饰吏以政齐俗乡饮酒礼久废命宾佐与髦士讨论之礼乐器服悉还古制岁一行之拜七十有竒膝席以宴漏过三十刻时齿已迈而终礼无倦色丁祭仪文未称自冕服弁以至簠簋笾豆钟磬琴瑟柷敔之属悉考古订礼改作又建书堂之飞阁翼以四斋敞清海军门以雄藩府规模十倍于昔
　　赵汝暨宋宗室也淳祐间两帅广前后凡五年公勤清平始终如一狱吏旧以鞫贼为竒货一盗坐囚百家股栗一切禁絶吏不得逞民受其赐州贡院旧苦湫隘广斥之出入场屋者便焉运判包恢大书其事立于学宫
　　李廸字复古其先赵郡人淳祐十二年知广州性明敏严于御军戢吏治盗发奸摘伏猾胥黠子重足不敢逞郡学旧无便门廸始开创宫墙数仞台阃拜谒无下车殿庭之嫌民户纳地基钱吏以名色掊克其来久矣廸一切革去自支官钱与吏作日费外不许妄取一文既造朝吏故习复萌壬申刘应龙至复取李廸条贯用之士民益动甘棠之思
　　胡颖字叔献湘潭人咸淳二年知广州兼经略使广有僧寺佛像中有巨蛇时出享人祭祀僧倚以为利颖至毁佛击蛇其怪遂息
　　陈垲字子爽嘉兴人厯京湖制置使司主管机宜文字进集英殿修撰知婺州改知太平州兼江东转运副使请蠲放诸郡灾伤加户部侍郎进宝谟阁待制知广州权兵部尚书咸淳四年卒諡清毅垲屡厯麾节军民爱戴幕客盛多而垲又乐荐士所着可齐瓿藁二十卷【下郡佐】
　　孔勗兖州人　至圣四十四代孙进士及第以殿中丞通判广州有亷名真宗东封时躬诣　孔子祠帝问宰相孔氏今孰知名或言勗有治行即召对擢太常博士知曲阜县濒行番人争持珠宝以献并慰遣之后以工部侍郎致仕卒年八十九子道辅御史中丞以直名
　　陶节夫字子礼鄱阳人晋大司马侃之后咸平中起家进士为广州録事参军剧盗杨元屡越狱节夫捕得之将适市与诸囚决曰陶公长者归死可也不然复逃矣后知新防县时盗未息民少耕桑之业节夫经营劳瘁或寛譬之谢曰吾先刺史朝暮运甓勤于何有于是盗贼屏迹俗化礼让广帅章楶荐之终虞部员外郎
　　萧律新喻人景德间明经及第为广州司法民误犯铜论死流者百余人律曰利令智昏缙绅不免小民失错讵宜深罪惟杖遣之其寛仁类此
　　徐九思字公谨崇安人登进士调蕲水尉厯知双流宣化南陵三邑赵抃唐介交荐入判三司坐忤时相通判广州尝与进士梁杞建议立香山镇为县以便征役神宗召对靣赐褒谕有老练之称既而王安石恶其讥议新法复以附司马光坐废十余年元祐初召为江淮等路发运判官副使致仕有新丰集行于世
　　吴懿德字夏卿庆元人嘉泰二年进士初知玉山寻改新防俗故健讼多盗懿德至洁已率之向有给由钱讼牒钱一切罢去务赈民之急当春行部贷民钱粟值瘴疠大作亲和药以疗之寻擢判广州卒尝慕吴隐之之为人民哀其志祠于县东配享焉
　　魏国梁字君用晋江人绍定己丑甲科为广东推官陈三鎗寇河源国梁以帅檄挺身谕降还毙于道事闻加以赠典官其子一人
　　郑格字廸民福清人少颍悟博闻强记时号书防淳祐中第进士厯建宁司理有清介之操景定初授广东观察推官其操弥励所亲规之曰子氷蘗凛然不知何以为出岭计格曰既能入岭岂不能出岭改知攸县卒囊无余财子坚侄聚皆博学清介世其家【下县令】
　　萧注字岩夫新喻人素磊落有大志尤喜谈兵尝以战胜攻取自负皇祐初举进士摄番禺令侬智髙以舟师数万攻城两月势危甚注溃围出募壮士二千乗巨舰据上流因风起纵火焚舟大破之即日发县门纳援兵刍粮相继入城中大恱每战辄防贼解去钤辖蒋偕上其功擢礼宾使副广南驻泊都监贼还据邕管余靖患其啸诱诸峒以属注注身入蛮中施结恩信诸蛮从之贼平论功擢知邕州
　　周谞尤溪人熙宁六年进士知新防县是时新法方急谞独不奉行上书政府力陈其弊乞归田里李岩临江人元祐二年知东莞县为人端谨以能名邑之东江堤夏潦暴涨濒江之田无不罹其害者岩于西湖福隆石贝司马头京山牛渡海诸处筑长堤捍之民获其利明年复筑咸潮堤十有二延袤一万六千八十丈为田二万千余顷至今赖之
　　宋钧字茂洪莆田人绍兴进士知南海县以亷能着声民爱戴之厯知泉州
　　姚孝资不传籍贯绍兴十九年以从政郎知东莞县治才精敏下令阖境筑堤防田水利大兴民蒙其利时香山镇输役东莞道迂而险民以为厉士人陈天觉等请建为县孝资疏闻从之于是敦武校尉刘必从捐地为县治至今赖焉
　　王中行掲阳人淳熙十二年知东莞慈祥恺悌博学能文教人以心化为首务旧学湫隘弗称辄迁之文风以振劝农桑均赋役恩敷恵流有循良风
　　黄适字德夫晋江人以词赋称绍兴第进士乾道中知东莞事不苛而办府帅意县有余藏防适谒府辄遣掾摄县掾希防籍常赋为赢以献他日责适欲令再敛不从帅贤之因荐适治状籍记中书秩满擢守新州
　　梁益谦不传籍贯乾道七年擢知香山邑始建于绍兴壬申前令简陋自恕以教化为迂而范某者尤不恤民惟建寺观崇事佛老民苦之益谦下车首兴学校讲明经学置田二百二十亩以增学饩南濠淤塞毅然疏之陂田赖焉复捐俸置囷备赈值嵗大祲赖以济者几千人淳熙元年代去士民为立德政碑许巨川字东甫温陵人其学得伊洛之传初董广州教事笃意训诲士感其德祠之学东崔与之闻而嘉叹嘉熙元年令东莞下车谒学以堂庑圯陋辄捐槖金新之没官田一顷八十三亩归于学储钱十万为异日修治费邑务虽繁常与诸生讲解以励术业尤恺悌爱民刘克庄时为计使阅其断讼谓其仁明兼至莞人亦建祠祀焉
　　赵善郮字国用铅山人嘉熙四年知东莞县节用爱民科征或不给则捐囊代输剖决如流称神明宰初李岩筑堤防田自姚孝资后莫有继者善郮修旧堤一万五千九十丈视地患水者复堤之事竣欢声载涂比去民思之不置
　　杨观春天华人淳祐五年知清逺县爱民如子锄恶不遗余力尤注意学校门无私谒官舍萧然
　　洪天骥字逸仲晋江人少有异质贯通经史淳祐中登进士初尉建宁以折狱见称厯知香山县既至以育才为首务修文庙建学宫敛不及民其政尚寛而裁以义邑多豪猾亷其尤桀黠者悉丽于法剔蠧安民政声为诸邑最经略使洪勲赵汝暨雷宜中交荐其才擢大理寺丞知潮州与兄天锡齐名【下县佐】叶颙字子昻僊游人登绍兴元年进士第为南海县主簿摄尉盗发州檄巡尉同捕巡尉获盗十余人归劳于颙颙曰掠美欺君幸赏三者皆罪吾不忍为也府帅曾开大喜之荐知贵溪厯郡并有惠政除端明殿学士拜叅知政事同知枢密院以观文殿学士致仕卒諡正简【下教职】
　　林勲贺州人政和五年进士为广州教授建炎三年八月献本政书十三篇言国家兵农之政最悉书奏擢梧州节度掌书记朱子甚爱其书词多不载右广州府
　　曹光实雅州人少勇防有胆气轻财好施不矜细行初仕蜀为捕盗游奕王全斌平蜀俄而羣盗张忠乐据雅州有憾于光实攻其居光实负母溃围而出贼杀其族属三百人发茔珑殆尽光实诣全斌陈状誓必复仇全斌壮其志令帅师先导遂破雅州获忠乐甘心焉开宝中知韶州及平交广羣盗未息以光实为岭南诸州都巡检使捕逐羣盗海隅以宁后迁本州团练使改丰宥州都巡检使防李继迁为边患光实袭破之获其母妻继迁遣人诈降遂为所害帝惊悼诏擢其子克让赞善大夫克恭等并授官
　　许申潮阳人天禧元年知韶州爱民勤政有甘露之祥令驿程夹道植松榕数万遂成茂林行旅便之后六年有陈宗庆者爱民勤政有申之风尝修造东西二江浮桥以通往来复造水车引水入城防火患两人者兴利久逺至今赖焉
　　王益字舜良临川人大中祥符间进士及第天圣八年以殿中丞知韶州韶俗男女少别吏兹土者惟因俗治之益曰古人治因其俗岂谓是耶亷奸淫伤化者一切穷治之属邑翁源多虎益教以捕法邑令欲媚益言虎自死者五舆至为颂以献益使归之曰政在德不在异州有戍兵五百人代者久不至欲谋为变事觉一郡皆骇益不为动捕首谋五人立断流之或请付狱不答既而闻其徒议曰五人若系狱当夜刦以叛众始服其识韶虽褊小然狱最烦号难治益治之有余驿馆坊梁次第修举三年以忧去终都官员外郎子安石神宗朝宰相
