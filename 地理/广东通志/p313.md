<!-- { "loadSidebar": true } -->
　　李廷龙字勷臣顺德人天啓壬戌进士出宰宁都时土木大兴司农告匮廷龙清羡余以应命不扰于民复值流寇逼近廷龙矢志死守身为士卒倡甲子分考称得士秩满授南吏部主事歴文选司郎中每当考核公慎自持疏陈铨弊数十事皆中时务辛未冬召对内殿有力定如山心清似水之褒以父老陈情侍养予告归卒年五十有六祀郡邑乡贤着可亭集藏于家
　　黎象斗字枢汉顺德人登天啓甲子贤书任鼍江教谕以荐陞思州府推官勒碑革弊建桥济人狱无寃滞己卯衡文黔闱得士多隽督府李若星疏荐之晋秩刺史以母老乞归讲学家庭不事干谒年八十有五卒长子可逢顺治甲午举于乡
　　陈士谔顺德人居家以孝友称杜门隐居不与户外事早谢举子业而能崇尚经学教子弟敦行孝让毋陷于浮薄贼犯乡庄掠男女率丁仗邀截脱囘者百数十计人多其能士谔家富于财慨然曰富者众之怨也乃轻赀以济人急尝救人于溺赈乡里之饥者崇祯四年乡饮賔雍正元年祀乡贤【以上顺德】
　　何真字邦佐东莞人少英伟有才畧事母以孝称元至正中仕为河源务副使时中原兵起岭海骚动真弃官归慨然以生民为念至正十五年邑民王成陈仲玉搆难真请于行省举义兵执仲玉以归成筑砦自守乃使弟迪骁将黄从简等顿兵围之募人能缚成者钞十千未几成奴缚之以出真释之引坐笑谓曰公奈何养虎遗患成慙谢曰始以为猫孰知其虎奴求赏真如数与之使人具汤镬烹奴驾转轮车号于众曰四境有如奴缚主者视此于是人服其赏罚有章居无何叛将黄常与王仲刚据惠贪虐不道民苦之迎真守惠逐常戮仲刚解惠州之困遂兼领惠循二州行省奏迁惠州路同知癸卯南海民邵宗愚陷广州守将何深死真率将校复其城号令明肃广人大悦擢广东分省参知政事进江西行中书省左丞未几改江西福建中书省左丞仍治广州乙巳九月宗愚挟亷访副使广宁等叛围广真御之逾十月部将与贼通絶粮道真出走惠州丁未五月率惠州部曲至广民响应复克之宗愚退走真保有广南或陈符瑞劝为尉佗计者即戮之示无二心明洪武元年二月征南将军廖永忠率舟师取广东至福州即遣人谕真宣示威德三月师至潮州真遣都事刘克佐诣军门上印章籍部内户口兵马钱粮遣使奉表降永忠送其使及表诣京师帝赐诏褒之驿召至京四月永忠至东莞真率属出见永忠慰谕之仍榜招降诸寨宗愚等余孽悉平诏至真乘传入朝贡方物赐宴中书授江西行省参知政事真莅官政令风行霆断人莫敢犯而尤主寛厚好儒术平居读书缀文无虚日三年迁山东行省参政四年命还广东收集旧将士复任山东九年致仕十三年真请以子贵参侍东宫即除贵北城兵马指挥十四年命真及贵同往云南规画粮饷开拓道路置驿传以大军征讨及还擢山西右布政使十六年致仕复命真归广东收集未至军校十八年迁浙江十九年朝京师调湖广二十年复赐致仕八月封东莞伯食禄一千五百石予铁券复赐钞万贯甲第一区以其第六子宏为尚宝司丞二十一年三月真卒年六十有七帝为文祭之敕迁京城南真丰伟美须髯吐音如钟性忠慎归朝畏威惟谨帝推心委任弗疑故能以功名终东莞建祠置田祀羣祖以惠州私第为义祠斥私田百余顷为义田世俾宗子主祀事立塾以淑其子弟置库以周穷乏嫁娶丧葬一如范文正公故事至论其保障南服识时知命比之窦融李勣云子八人知名者荣贵宏荣字耀先卓荦喜读书有文名洪武二十一年夏四月袭封东莞伯后二年罹党祸人皆伤之简祖英字世英东莞人学问该博兼有才畧事元为江西都省员外后从左丞何真起兵保防乡邑平邵宗愚其赞画为多廖永忠克服广东乃征祖英赴阙锡燕劳之赉以纁帛拜建平县知县以母辞归许之时帝方风厉天下凡元降臣始虽荣遇终必摈辱名士如危素辈皆所不免人咸以祖英卓见云
　　赵晦字俊明东莞人系出濮邸元季避地石冈虽在乱离中笃志问学手不释卷洪武五年以明经荐授番禺教谕时干戈甫戢士鲜知学晦端模范严课程日为讲授藩宪大僚以其学行纯懿咸礼重之擢国子监学録多所陶范一时门徒居侍从有声者甚众黎光字仲辉东莞人博学能文父伯原元季歴德庆惠阳教授有渔唱集光得自家学倜傥有竒气洪武壬子乡荐释褐拜监察御史正色立朝卓有风裁常按苏松民罹灾饥疏请赈之存活甚众及巡鳯阳所条奏皆切时弊遂受知于帝性刚介执法不阿为御史大夫陈宁所忌擢刑部侍郎三阅月竟中以事谪同知卒人皆惜之
　　陈琏字廷器东莞人性孝友敏而好学领洪武庚午乡荐为桂林教授严条约以身先之秩满迁国子助教永乐初近臣荐琏有治才召试高等擢知许州以寛厚宁民郡多淫祠琏毁之俗遂变未几改滁州均徭役时征敛禁奸戢暴民用大和成祖幸北都所过先遣廷臣察吏治卓异者加迁擢琏以绩最闻滁人恐失之诣阙乞留遂擢扬州知府摄滁州事赐绮衣宝钞宴饯给驿还滁居九年擢四川按察使宪度最明黠胥敛迹建言修武备慎刑罚明礼制复义仓正风俗等九事帝嘉纳之宣德丙午吏部言琏德望凝重宜师表国学召还改南京通政使摄国子监事师道尊严善于训迪士类悦之丁内艰正统初起南京礼部侍郎五年致仕琏德行淳懿文词典重人爱之若拱璧所进有巡狩颂平寇颂铙歌鼓吹缙绅祈文者相踵于门应之如响著作甚富有琴轩集归田稿行于世黄萧养乱琏设制御策竟平之卒年八十五赐葬祭方其去滁时滁人侑之醉翁亭与欧阳修王禹偁为三贤祠县令呉中祠琏及李用李春叟亦曰三贤祠琏尝搆万卷堂积书其中
　　罗亨信字用賔东莞人自幼颖悟好学永乐癸未乡荐甲申进士授工科给事中视浙水灾奏蠲嘉兴海盐崇德税粮五十余万石调吏科寻转右给事中适诖误连坐谪交趾胥吏九载洪熙改元用洗马张瑛荐起监察御史往通州察仓库诛民之无赖者数人道路肃然巡按真定等府清军山西所至有声诏加按察司佥事俸宣德十年起擢佥都御史备边平凉玺书慰谕赐币正统元年与都督赵安巡边遇敌安与都督蒋贵用都指挥安敬议逗遛不行亨信至其营斥之曰汝辈受国厚恩临敌退缩安用握重兵为且汝特畏死耳死三尺法孰若死敌贵等色变以粮刍不继为解即上章劾贵等老师玩寇怯懦不忠侵尅军饷帝命兵部尚书王骥往询皆如言置贵于法斩敬以徇自是将士股栗用命迤西以宁奏捷晋秩赉金币改巡抚大同宣府总督屯粮赡军饷兴利除害为久安计每嵗秋囘京议事条奏汰冗官省虚费积边储禁私役请修各卫土城以絶觇伺又言敌专俟衅图入宜预于直北要害増置城卫备之不然恐贻大患议寝不行后果有土木之难时参将石亨欲以大同四州七县之民三丁取一为兵复令军余尽拨屯种量田计税亨信奏言边民疲甚加以边地鹻薄倘如亨言是絶其衣食而逼其逃窜也且当今事势正宜布恩信以结人心奈何反絶其衣食乎从之十三年冬进副都御史其明年英宗北狩人心汹汹亨信在宣府孤城危甚当国者议趣宣府总戎官率兵入卫京师或欲遂弃其城众纷然争就道亨信仗剑当门下令曰敢有出城者斩众遂定城中老稚欢呼曰吾属生矣因设策捍御敌不敢南人多其功年逾七十乞致仕不许防报宦官喜宁偕敌入城下议和宻遣骁将杨俊伏兵执宁敌失向道乃引去帝嘉其功下诏褒之复赐金币是嵗陛辞益力因免冠叩首帝见其巅发皆尽乃许致仕八年卒年八十一赐葬祭
　　翟溥福字本德东莞人永乐元年乡荐明年登进士第知青阳县境多虎患为文檄神三日即歼之邑人树碑颂德移知新淦推诚布公教民礼让累擢刑部郎中出知南康府至则访民疾苦省刑罚禁横征先是郡值嵗歉民有擅取富室谷粟及收漂流官木者百余人前守论寘重典溥福亷得其情杖而遣之封壤濒湖舟楫苦风涛无泊所遂出俸金筑石隄百余丈舟人称便后立庙祀之政暇游庐山见白鹿洞书院遗址喟然兴叹倡议重建延经师简弟子肄业其中亲为讲论大义考绩赴京以老疾辞侍郎赵新尝巡抚江西知其贤留之竟不可初溥福登车日父老知其贫醵白金送之不受民涕泣不忍去因留带立庙祀焉复配享于白鹿书院之三贤祠三贤者唐李渤宋周惇颐朱熹也投老却扫田宅无所増公庭无所凟年七十一卒祀于崇贤祠子慎谦慎景泰庚午乡荐仕至建宁府教授谦举明经仕至来賔学教谕皆有时名
　　彭谊字景宜东莞人宣德乙卯举于乡授工部司务正统己巳边事起命大臣举风宪选老成持重者部以谊应擢湖广道御史时王文掌院号严明独礼重谊景泰庚午南畿诸郡饥谊往赈之日驰数邑全活甚众壬申河决张秋隄水东趋失道受命修理先是尚书石璞都御史王暹洪英各言方畧试辄败谊乃督役夫濬之以杀水势旋筑隄扞御约之使复故道漕挽遂通以功加俸甲戌从都御史王文平苏郡寇有功擢大理寺丞乙亥进佥都御史提督紫荆关修筑城堡按古法造神臂弓守之寻复提督各关仓粮保定等卫屯粮天顺丁丑以忤权贵左迁绍兴知府值民饥即发仓防之或谓当上闻谊曰待请而发则转沟壑者多矣吾何爱一身而不以活万命乎明年有秋民争输不逾月仓复盈先是郡县官田税重耕者流移赋多逋负谊请计亩起耗减重増轻民便之又筑白马闸卤潮不入溉良田数百顷郡防其利九载迁山东左布政寻擢工部侍郎未几改副都御史巡抚辽东前任者与镇守总兵相左不以边储为重仓无再嵗之支谊至发饷实铁岭三万诸卫相继既乃大阅命将调发建大将军旗鼓出广宁度辽阳部次严整旌甲蔽野命都指挥崔胜巡边振旅而归成化七年下诏褒谕九年统师征小黑山斩获六十二级烧燬连州麦州等巢穴搜获马匹牛羊无算复奬赉之时总督内官横征诸属卫谊乃令所属移文不经院议者皆令覆请违者以军法从事虐焰顿息边人德之在辽十有一年成化戊戌始得谢事归两奉恩诏进阶至资善大夫优游二十余载年八十有八终诏赐祭葬子恪以廕补太安州判官孙防正德甲戌进士官至郎中
　　袁衷字秉中东莞人正统辛酉乡贡初授户部河南司主事歴梧州知府改平乐永州所至公正亷明民防其惠长于诗文所着有竹庭稿
　　黄结字资友东莞人以正统辛酉乡荐就天河教谕转泉州教授益肆力书史两预考官权贵以厚赀为子关节且许荐为御史结斥絶之其设教严立科条士多激发择颖敏者授以春秋后皆得隽泉中始有春秋之学九载赴铨曹考天下教职学行第一擢辽府右长史多所规谏王稍见疎久之知其贤始加敬焉丁内艰复除岷府而卒孙阅古登进士官福建都转运使
　　卢祥字仲和东莞人幼多技能兄寛为全州训导祥从之游年三十始习举子业宣德乙卯遂领广西乡荐正统壬戌登进士授南京礼科给事中多所论建六年丁外艰服阕补吏科劾大臣王文项文曜等朝中惮之未几以言事谪蒲州判官天顺改元擢礼科都给事中章疏剀切多见听纳戊寅擢南京太仆寺少卿寻以内艰归甲申起补顺天府丞寻转佥都御史巡抚延绥至则严武备肃纲纪正赏罚屡以捷闻下诏劳慰赐之金绮成化丁亥冬谢归明年五月卒遣官谕祭祥博学有才识以气节自高寡谐于世独与林聪最厚有所献纳必协力成之歴仕所至有氷蘖声其学精春秋所成就甚众子士亷从子皞□皗俊皆预賔兴所着有行素集
