<!-- { "loadSidebar": true } -->
　　交阯有甘蔗围数寸长丈余颇似竹断而食之甚甘笮取汁曝数时成饴入口消释彼人谓之石蜜【南中八郡志　按粤东蔗糖行四方肇庆志云始于闽人浮连种蔗为之今利侔于闽矣潮州志云葱糖极白而无滓乌糖用甘蔗汁煮黒糖烹炼成白劈鸭卵搅之使渣滓上浮老学庵笔记云始自唐太宗时贡使所传】波罗蜜大如冬外肤礧砢如佛髻削其皮食之味极甘子防悉如冬生大木上秋熟【虞衡志】
　　波罗树自萧梁时西域达奚司空携子二枚栽于南海庙卽佛氏所称优鉢昙也无花结果果成之后或一生花故以优鉢昙花为难得树高五六丈实生枝间其大如斗有重至三十四斤者若不实则以刀所树皮白乳涌出旋凝结为实老树已朽今是其萌蘖已大数十围他处皆自此分种其根旁行实旋结于地中坼裂闻香始知较枝榦所结尤美一实有数百核核中仁如栗可煼食果之大而美者惟此与椰子而已又有一种草本实结于心顶仍有叶其实皮厚有软刺肉层叠如橘囊味亦香甘【广州志　按粤人甚珍此果以其种之异耳然味甚甜俗又新兴有优昙鉢无花而实实似枇杷别为一种】
　　橄榄树身耸枝皆高数丈其子深秋方熟味虽苦涩咀之芬馥胜含鸡舌香【草木状】
　　橄榄子八九月熟其大如枣广志云有大如鸡子者树高不可梯但刻其根方数寸许入盐于中子皆落矣今高凉有银坑橄榄子细长味美于诸郡产者其价亦贵【北戸录　按苏轼诗纷纷青子落红盐其说本此然询之土人实系缘树以竹竿击之红盐亦见北戸录恩州有盐场色如绛雪由煎时染成差可爱也】
　　珠厓榄榄独报枝南向者为橄榄东向者为木威【酉阳杂爼】
　　乌榄如橄榄青黒色肉烂而甘方榄亦橄榄类三角或四角出两江州峒【虞衡志】
　　乌榄一名木威子乃榄之大者蒂有臭味大逊橄榄土人取其肉腌为葅名曰榄防色如玫瑰味颇隽又可榨油调食防灯其仁则为佳果其皮染物鲜红如茜其核可为薪【杂记　粤东多种鸟榄其利多白榄种者少号曰青子】
　　庵摩勒树叶细似合昏黄花实似青李黄色核圆作六七棱食之先苦后甘术士以变白发有验出九真【草木状】
　　余甘子形味类橄榄一名庵摩勒【羣芳谱　虞衡志云余甘子多贩入北州人皆识之其木可以制器】
　　畱求子形如栀子棱瓣深而两头尖似诃梨勒而径及半黄已熟中有肉白色甘如枣核大治婴孺之疾南海交阯俱有之【草木状】
　　海梧子树与中国松同但结实絶大形如小栗三角肥甘香味亦樽爼间佳果也出林邑【同上】
　　海枣树身无闲枝直耸三四十丈树顶四面共生十余枝叶如栟榈五年一实实甚大如杯盌核两头不尖双卷而圆其味极甘美安邑御枣无以加也【同上按广州志海枣树俗名紫京坚重过铁力木入水经风雨不朽微有皴裂故不贵】
　　千岁子有藤蔓出土子在根下须绿色交加如织其子一苞恒二百余颗皮殻青黄色殻中有肉如栗味亦如之干者殻肉相离撼之有声似肉荳蔲出交阯【同上】
　　人面子树似含桃结子如桃实无味其核正如人面可玩于席间饤饾御客出南海【同上　按人面子出增城粤俗嫁女之家用作礼果重其仁也以防茶如梅花片尤泽可玩】
　　五敛子大如木黄色皮肉脆软味极酸上有五棱南人呼棱为敛故以为名以蜜渍之甘酸而美出南海【同上】
　　五棱子形甚诡异瓣五出如田家碌碡状味酸久嚼微甘闽中谓之羊桃【虞衡志　按此即五敛子也有三棱四棱以至七八棱者统名曰五棱能解岚瘴之毒中蛊者捣自然汁饮之卽吐而愈然与苌楚羊桃名同而实异或曰种自大洋来故谓之羊桃以下诸菓多与北土名相混者】
　　五子树实如梨里有五核因名五子治霍乱金疮【顾微广州记　此与五敛子不同以名相近附之今产潮阳】
　　石栗树与栗同但生于石间花开三年方结实殻厚肉少味似胡桃仁熟时或为羣鹦鹉啄食畧尽故彼人多珍贵之出日南【草木状　按杂记石栗仁化县丹霞山有之树如枇杷叶亦相类异果也】
　　山胡桃皮厚底平状如防榔又占卑国出偏核桃形如半月状波斯人取食之絶香美【北戸录】
　　蒲桃树高二三丈其叶如桂四时有花丛须无瓣如剪出丝毬长寸许色兼黄绿结实如苹果殻厚半指絶香甜核与殻不相连属摇之作响罗浮涧中多有之猿鸟含啄之余随流而出人阻水取之动盈数斛以之酿酒曰蒲桃春经岁香不减作膏尤美【罗浮志按此亦非北土之蒲桃也】
　　山葡萄茎细袅而花紫白不恒实如北葡萄小而赤八九月熟味酢可食亦堪为酒其茎主呕逆断其两头节吹之有汁出如通草仙家浴丹用之【同上　按此亦与葡萄不同】
　　林檎似赤柰子亦名黑檎一名来禽言味甘熟则来禽也【广志　粤人名为花红卽中州苹果之小者也】
　　苹婆果一名林檎树高其荚如皂角长二三寸子生荚间两防或四或六子老则荚迸开内深红色子皮黑肉黄熟食味甘盖耎栗也相传三藏法师自西域移至梵语曰苹婆【广州志　按此与北方苹婆果絶不相类而名又与林檎相混大抵粤果甚伙叩其名则中土所熟而按其实则诡类殊形往往如此粤之苹婆本名罗望子又曰罗晃子其皮七重故俗谓顔厚者为苹婆】
　　黎朦子如大梅复似小橘味极酸【虞衡志】
　　宜母果似橘而酸妇人怀姙不安食之良故有宜母之名又名宜蒙子制以为浆甘酸辟暑名渴水元吴莱有宜蒙熟水歌【杂记】
　　藤韶子大如鳬卵柿【虞衡志　范成大云世传南果以子名者百二十半是山野间草木实人强名为果耳】
　　山韶子色红肉如荔枝【同上】
　　古米子殻黄中有肉如米粒【同上】
　　谷子如青梅味甘【同上　按谷子大如橄榄而长初亦苦涩厥后囘甘】
　　木连子如胡桃紫色【同上】
　　特乃子状似榧而圆长端正【同上】
　　不纳子似黄熟小梅絶易烂烂即破肉附核可为经珠似菩提子【同上　按广州志云粤中少苹果花红二种故以不纳子代之然形味殊不相类也】
　　黄皮子如小枣【同上　按黄皮果大如龙眼又名黄弹子皮黄白有微毛瓤白如肪有青核数枚甚酸涩食荔枝太多以黄皮解之】
　　朱圆子正圆深红状如楝子【同上】
　　匾桃大如桃而匾色正青【同上】
　　罗浮山顶有湖杨梅山桃绕其际海人时登采拾止得于上饱噉不得持下【陆贾南越行纪　按苏轼诗罗浮山下四时春卢橘杨梅次第新又罗浮志山桃大于寻常桃　以下诸米皆他方所有而稍异者为粤中珍果】
　　林邑山杨梅其大如桮椀靑时极酸旣红味如崖蜜以酝酒号梅香酎非贵人重客不得饮之【林邑记】杨梅叶如龙眼树如冬靑一名朹潘州有白色者甜而絶大【北戸录】
　　榛似栗而小【毛诗注疏　粤语讹为锥子】
　　浮山有沙棠花黄实赤味甘如李【登罗山疏　按吕氏春秋果之美者沙棠之实其木可为舟入水不沈】
　　杏园洲在南海中多杏云仙人种杏处汉时常有人舟行泊此洲五六日日食杏故得免死又云洲中有冬杏【述异记　按广中絶无杏树凡李柰梨枣俱不及岭北此云仙杏葢出于传闻之说耳】岭南之梅少于江左居人采之杂以朱槿花和盐渍之梅为槿花所染其色可爱又有选大梅刻镂取棹汁渍之【棹木叶汁】亦甚甘脆【北戸录　按粤中以糖梅为礼果】
　　红盐草果取生荳蔲入梅汁盐渍令色红暴干以荐酒鹦哥舌卽红盐草果之珍者实始结即频取红盐干之才如小舌【虞衡志】
　　猕猴桃亦无花果但不及波罗蜜之大而美【广州志此以下采诸志】
　　蜜望树高数大花开极繁蜜蜂望之而喜故名其实黄味酸甜能止船晕海舶兼金购之有夭桃者子大如木渡海者食之不呕然不宜于岁事谚云米价高食夭桃【同上　按肇庆志蜜望子一名莽果】
　　桾櫏子树如甘蕉即柿也其子如马乳而小中有美浆【同上】
　　金纽子色红黄味甘【同上】
　　都捻子一名倒捻子有红白二种花如芍药而小子如软柿外紫内赤其汁可染花可为酒叶可代麯皮渍之有胶可代漆苏轼名曰海漆【同上　一名粘子】
　　卍果形如卍字横直甚方正蒂在卍字中间不可见生食香甘土名蓬松子【同上】
　　万寿果树高如桐实在树间如柚味香甜【同上】
　　落花参蔓生花吐别生荚于根茎间掘沙取之状如蚕豆【同上】
　　蓬荙奈华言破肚子葢果实也产于暹逻之崛巄如大枣而青岛人日干以附逺渍以沸汁其皮自脱圆满如大李肉润腻如红酥甘美可啖亦珍美云【同上】冬荣子蔓生实大如柚中有瓤瓣瓣相叠白如脂炙食香甘粤俗采以相饷【同上】
　　杏梅出乐昌花红实甜【韶州志】
　　李有红心珍珠鵞膏胭脂【南雄志】
　　革琢子殻硬黑肉白甘香赛核桃【廉州志】
　　菩提果色白者味甜五月熟【雷州志】
　　罗定有猪膏子【罗定州志　按潜确类书云肉树端溪猪肉子也大如杯炙而食之味如猪肉而美】
　　西皮皱味苦食之解热【阳山志】
　　花【岭南花候迥异他方大抵能暑而不能寒故艰于移植中州牡丹则粤中所无而蜀茶玫瑰水仙皆由他产】
　　耶悉茗茉莉花皆番人自西国移植于南海南人怜其芳香竞植之陆贾南越行纪曰南越之境五谷无味百草不香此二花特芳香者缘自别国移至不随水土而变彼之女子以防丝穿花心以为首饰【草木状按耶悉茗一名恙即弭即素馨】
　　茉莉花似蔷蘼之白者香愈于耶悉茗【同上】
　　素馨较茉莉更大香最芬烈广城河南花田多种之每日货于城中不下数百担以穿花灯缀红黄佛桑其中妇女以防丝穿绕髻而花田妇人则不簪一蘂也茉莉尤贱有重台者三台者又有番茉莉花大如龙眼千叶极香但鲜有开足者【杂记】
　　指甲花其树高五六尺枝条柔弱叶如嫩榆与耶悉茗茉莉皆雪白而香不相上下亦番人自大秦国移植于南海而此花极繁细才如半米粒许彼人多折置襟袖间葢资其芬馥尔一名散沫花【草木状　按三辅黄图扶荔宫在上林苑中武帝元鼎六年破南越起扶荔宫以植所得奇草异木菖蒲百本山姜十本甘蕉十一本白木十本桂百本蜜香指甲花百本龙眼荔枝梹榔橄榄千岁子甘橘皆十本土木南北异宜时岁多枯瘁岁贡邮传疲毙于道其后乃罢之】
　　赪桐花岭南处处有自初夏生至秋葢草也叶如桐其花连枝萼皆深红【同上】
　　刺桐其木可材三月三时布叶繁密有花赤色生叶间旁照他物皆朱殷然三五房凋则三五房复发如是者竟岁九真有之【同上　按粤中刺桐甚多花如木笔花后始放叶其叶可以壅田或谓刺桐即苍梧】
　　花之美者有水莲如莲而茎紫柔无刺【同上】
　　麻姑峰下有池独产白莲道书云真人游时各坐莲花之上其茎十丈【罗浮志】
　　鹤草蔓生其花麴尘色浅紫蒂叶如栁而短常夏开花形如飞鹤觜翅尾足无所不备出南海上有虫老蜕为蝶赤黄色女子藏之谓媚蝶【草木状】
　　朱槿花茎叶皆如桑叶光而厚树高止四五尺而枝叶婆娑自二月开花至中冬卽歇其花深红色五出大如蜀葵有蘂一条长于花叶上缀金屑日光所烁疑若焰生一丛之上日开数百朶出高凉郡【同上今各郡有之】
