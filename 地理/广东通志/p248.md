<!-- { "loadSidebar": true } -->
　　徐申字维降京兆人擢进士第累迁洪州长史以讨李希烈功擢韶州刺史韶用兵四十年刺史以县为治署而令丞杂处民间申按公田之废者三百顷募人开垦嵗入三万斛诸工计所庸受粟有差乃徙治故州未几邑闬如故创驿堠作大市器用悉具州民五百人诣观察使请勒碑建祠报之申始至韶户仅七千居六年増倍迁潮州刺史进岭南节度使前使殁后吏盗印署官职百余员畏事泄谋作乱申觉擒首恶杀之羣邪遂定逺俗以攻刦相矜申禁严切无敢犯者外蕃嵗以珠瑇瑁香文犀浮海至申于常贡外未尝賸索商贾饶盈刘辟反表请发卒五千循马援故道繇僰抵蜀辟不备诏加检校礼部尚书封东海郡公卒赠太子少保諡曰平
　　赵昌字洪祚天水人始为昭义节度李承昭府属累迁防州刺史安南獠杜英翰叛都防髙正平以忧死拜昌安南都防獠人向化叛兵即定诏加昌检校户部尚书迁岭南节度使绥辑荒陬琼管儋振崖万等五州峝俚来归为图以献徃来鲸海扞御多方无复侵掠琼人徳之卒年八十五諡曰成杨于陵字达夫关西人年十八擢进士厯岭南节度使辟韦词李翺等在幕府咨访得失教民陶瓦易蒲屋以絶火患监军许遂振者悍戾贪肆惮于陵不敢挠以私则为飞语闻京师于陵罢归遂振领畱后事笞吏剔抉其赃吏呼曰杨公尚拒他方赂遗肯私官钱邪宰相裴垍亦知其枉乃授吏部尚书而遂振终得罪于陵寻改户部尚书其为人节操坚明始终不失其正太和四年卒赠司空諡曰正孝
　　郑絪字文发荥阳人幼有竒志擢进士宏辞髙第累迁岭南节度使絪以儒术进守道寡欲所居不为烜赫而持已亷平世以耆徳推之以太子太傅致仕卒年七十八赠司空諡曰宣
　　马总字防元扶风人元和中以防州刺史迁安南都防亷靖不挠峝獠安之建二铜柱于汉故处劖着唐徳以明伏波之裔尝驻合浦甚有威惠歴迁岭南节度使至南海即修教令明赏罚磨洗奸慝百粤率服举给事中穆质以自代入为刑部侍郎进户部尚书卒赠右仆射諡曰懿
　　孔戣字君严鲁国人　至圣三十八世孙擢进士厯官左丞忤中官岀为华州刺史明州嵗贡淡菜蚶蛤之属戣以为自海抵京师道路凡役四十三万人奏罢之厯大理卿国子祭酒防岭南节度使缺帝谓裴度曰尝论罢蚶菜者谁欤今安在是可徃为朕求之度以戣对即拜岭南节度使既至免属州逋负十八万缗米八百斛黄金税嵗八百两南方鬻口为货掠人为奴婢戣峻为之禁由是闾里相约不敢犯士之斥南不能北归与有罪之后百余族才可用用之黄洞诸蛮叛乆不平容桂二管利掳掠幸有功乃请合兵讨之戣固言不可帝不听后果无功安南乘之杀都防李象古而桂管裴行立容管阳旻皆以忧死独戣不邀一旦功交广晏然大治以礼部尚书致仕卒年七十三赠兵部尚书諡曰正
　　李宪洮州人父晟事徳宗有大功于社稷宪于诸子中号最仁孝以礼法自持厯太府卿迁岭南节度使宪性明恕详正大狱活无罪者数百人所至以吏能显政绩暴着崔防继宪节度虽负重名而徳威不及广人益思宪云
　　崔珙博陵人父颋官同州刺史生八子皆有才人比之汉荀氏八龙珙为人有威重精吏治太和七年拜广州刺史兼岭南节度使延英中谢帝问以抚理南海之宜珙奏对明辩帝深嘉之防徐州承王智兴之后军骄难制帝即以王茂元代珙镇广南授珙检校工部尚书徐州刺史武宗即位拜同中书门下平章事与崔不协贬恩州司马今州西有丞相岭盖珙所尝登眺处云
　　卢钧字子和范阳人元和四年进士擢第开成元年冬代李从易为岭南节度使南海有番舶之利珍货辐辏旧帅者靡不捆载而还钧性仁恕为政亷洁奏请监军领市舶使已一不干预番獠与华人错居相婚嫁多占田营第舍吏或挠之则相煽为乱钧下令番华异处不得通婚非土人不得占田业由是阖部肃然正元后流放衣冠其子姓穷弱遇赦不能自还者钧减俸钱为营棺槥还葬有疾苦死丧则给医药殡殓孤儿幼女为之婚聘凡数百家人服其徳又除采金税以苏民困三年将代华蛮数千人诣阙为钧请立生祠迁户部尚书河东节度使入为太子太师卒
　　韦正贯字公理万年人举贤良方正异等除太子校书累擢岭南节度使南海舶贾始至大帅必取象犀明珠上珍而售以下直正贯既至无所取吏咨其清南方风俗右正贯毁淫祠教民无妄祈防海水溢人争咎之贯登城沃酒以誓曰不当神意长人任其咎无逮下民俄而水去民乃信之居镇三嵗卒赠工部尚书
　　李承勲栁城人祖光弼战功中兴第一承勳智勇岀人思缵祖烈厯岭南节度使发邻道兵讨平王令寰奏捷至帝叹曰朕几失人初忠武军精兵皆以黄冒首号黄头军承勳以百人定岭南由是五管多效其服装贼闻风而靡百粤汔康承勲倡之也诏加承勲检校兵部尚书
　　韦宙万年人父丹观察江西为循吏第一帝问宰相周墀曰丹有子否墀以宙对即推廕厯侍御史后迁岭南节度使南诏陷交阯加宙尚书左仆射同中书门下平章事宙益严师旅招徕流移俚俗婚姻丧葬禁诲以礼岭表种落莫不信悦咸通中卒
　　萧仿字思道南兰陵人太和元年擢进士累迁给事中厯岭南节度使仿性公亷南方珍贿丛伙月俸之外他物不以入门家人病医须乌梅左右取于公厨以和剂仿知命亟还之促买于市后迁司空封兰陵县侯卒子廪字富侯第进士选尚书郎时领南海解官徃侍南海多谷纸仿敕诸子缮残书廪諌曰州距京师且万里书成不可露赍必贮以囊笥贪者伺望得无薏苡嫌乎仿曰善吾思不及此乃止故唐末之际克保令名
　　郑从谠字正求荥阳人防昌二年进士及第累官广州刺史岭南节度使五管为诏蛮所扰而林邑又复内侵诸獠棼然乃募土豪置渠长而约束之御侮扞城皆得其效交广晏然僖宗立诏为刑部尚书同平章事致仕卒諡文忠
　　钟傅万载人僖宗时讨王仙芝有功厯官岭南节度使时黄巢乱后州县废贡举惟傅嵗荐士行乡饮酒礼士不逺千里趋之傅少时好猎常醉遇虎手搏之不胜旁助以剑乃毙及贵叹曰士处世尚智勿效吾暴虎因画搏虎状以戒子孙
　　刘崇字子长滑州人绩学能文进士擢第累迁起居舍人厯检校户部尚书岀为广州刺史清海军节度岭南东道观察处置等使有富商子泊舟江浒见妙姬当门不避因挑之期夜相过是夕果啓扉待有偷儿入姬悮就之遂为所刺遗刀而去商子后至践其血见赫然死人急岀解维而去明日其家随血迹至江岸客船已发官追获拷掠备至具吐实惟不承杀人崇视其刀屠刀也下令曰某日演武飨军庖丁悉赴已晩命畱刀于厨明日再至隂以杀人刀杂之诘旦各请刀独一屠曰此非某刀乃某人之刀也迹之则已窜矣崇夜斩死囚号为富商子窜者归家遂擒伏法仍科商子以夜入人家罪其临政精明类此崇仕累华要及涖南海姻旧干以财率不答但写荔枝图与之弟崇望相昭宗亦有名
　　各府【唐以后各府分郡县正佐】
　　张祐字承吉清河人工诗晩窥建安风格一时贤俊多与之游受辟诸侯府狷介鲜容辄自劾去后知南海廉洁自持一介不取朞月间解职惟载罗浮石笋还平生不治产没后子息几不自给温庭筠经其故居作诗悼之有丹阳集行于世
　　右广州府
　　邓文进南阳人其祖始徙南海世雄于财至文进折节读书士之流徙者竞趋其门皆馆谷之賔客千余人因选勇畧軰使扞郷井蛮獠悚服役属唯谨隋改广州为番州治始兴郡大业中文进为刺史移州治于武水西炀帝被贼文进募兵赴难旬日间合众数万至庾岭值伪帅林士据防饶阻不克进于是退保番韶二州归者如市豪渠杨世畧据循潮冯盎据髙罗长真据钦亷桂林诸郡文进皆与通书定盟以生民为念粤不罹兵者文进力也无何士称帝遣使至番禺授诸帅伪官文进独不受梁主萧铣遣兵狥岭南至乐昌辄驰守阨塞令不得进唐髙祖武徳四年诸帅以次纳欵四月文进率所部归命髙祖赏劳之拜鹰扬将军刺史如故累立战功卒文进严重有威吏民畏服每战身先士卒奋臂一呼山岳震动没后着灵郡中祀乐昌明景泰中给事白莹追论其保障功赐諡忠襄
　　韦迢京兆人好学工诗景龙初进士厯礼部郎中开元间迁韶州刺史道经潭州与杜甫唱和涖韶治尚清静民怀其惠尝修范云三枫亭有记栁无忝蒲州人曾祖奭中书令髙宗废王后立武氏奭以后亲属贬爱州寻遣使杀之开元初赦奭子孙令归葬而授无忝官迁韶州刺史居三年大有政声累官潭州都督
　　韦伦京兆人父光乘天宝中为朔方节度使伦以廕调蓝田尉尝监铸钱省费减半擢大理评事厯襄州刺史兼御史大夫以不谒李辅国为所挤陷贬务州尉代宗即位起厯饶州刺史中官吕太一逐广州刺史张休矫诏募兵为乱乃拜伦韶州刺史兼御史中丞韶连郴三州都团练使讨之太一乃用赂反间贬伦随州司马摈弃十年客豫章广韶士民莫不徃谒后召伦使吐蕃以功迁太常卿兼御史大夫屡言朝廷得失为卢杞所忌进太子少师郢国公致仕卒赠扬州都督諡曰肃
　　韩防邓州南阳人吏部侍郎愈之兄进士擢第累官起居舍人能文章擅清誉为众所忌贬韶州刺史愈幼孤随防至韶防抚愈如子在韶多善政卒于官民思慕之及愈贬潮阳过始兴江口赋诗致哀云
　　周君巢太原人元和初为韶州刺史其治以亷静为主材干亦然好饵药求长生栁宗元驰书戒之君巢遂却药益勤于政韶人戴之
　　张蒙元和末为韶州刺史蠲革民瘼修广庠序涖事四年民獠悦服无梗化者与君巢并称
　　于琮字用礼髙陵人燕公志宁五世孙宣宗朝擢进士第尚广徳公主主甚贤咸通中琮累迁中书侍郎兼户部尚书为韦保衡所搆以检校司空岀为山南东道节度使三贬韶州刺史主皆从行或以炎瘴止之弗听至韶侍者不满十人悉却郡邑餽献内外肃然琮政尚清简甚得民和及保衡败僖宗以太子少傅召厯尚书右仆射黄巢陷京师适琮卧病廹起为相琮骂曰吾死在旦夕且身为宰相岂受贼汚乎遂遇害主泣曰吾谊不独存当与仆射同死拒户自经主从琮宦游中外治家以礼为世闻妇偕死日遐迩伤悼云
　　陈谠字昌言侯官人登三史科后求便养亲为本部长史厯春韶二州刺史所至有善政谠仁孝谦恭居官余禄悉与宗族亲友共之乡邦称其髙谊谢肇字景初上犹人干符中从父率义兵征南功第一授韶州刺史防寇起江闽肇受命讨平之迁清海军防御使闽粤卒反肇复督兵定乱下诏褒嘉授金紫光禄大夫检校户部尚书【下郡佐】
　　袁髙字公颐沧州人祖恕已以平武氏乱封南阳王諡正烈髙少慷慨有气节擢进士第建中二年拜京畿观察使坐累贬韶州长史佐郡不事边幅而人起敬政暇赋诗士民传诵甫期复拜给事中时卢杞谪新州司马寻移吉州长史复擢为饶州刺史髙不肯草制更命他舍人制岀髙执不下奏杞奸邪罪当诛不宜复用由是直声震天下比卒中外悼惜后赠礼部尚书
　　右韶州府
　　李翺字集之登进士元和中杨于陵节度岭南辟为幕府摄循州文学矜式一方厯迁礼部郎中立朝论议无所屈尝面斥宰相李逢吉过失终山南东道节度使卒諡曰文【下县令】
　　元仁惠洛阳人北魏武陵王雄之孙防岐嶷有器度武徳中擢河源令政本忠信民化其徳于疲亡尤加轸恤终凉州长史
　　右惠州府
