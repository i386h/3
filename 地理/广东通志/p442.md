<!-- { "loadSidebar": true } -->
　　化邑兹岩胜金仙自幻裁丹青缘半壁珠玉落中台水带西来意山当震旦开猿猴苍木外鸡犬白云隈仙枕盘牀睡龙闻说法来檐花晴亦山鸟倦还囘太史藏书室仙人炼药台彩云飞玉宇佳气接蓬莱同看烟霞兴惭无丹雘才长歌仍未尽呼酒更传杯
　　石门山别友　　　　　　　　　黎　正
　　北接梅关道南连穗石城潮随沧海落山与白云平远岫呈秋色斜阳弄晚晴仅离三舍影遥见半轮明绿树栖霞锦金波漾翠琼牛羊来草墅烟火起柴荆归客心千里行途驿几程羣英罗伟饯尊酒叙离情风起征帆急潮平去棹轻鸥飞樯近白山过目留青对景图堪写搜诗句易成琼台入烟雾儋耳限蓬瀛惜别思投辖铭心若断缨为公歌此曲感激意纵横
　　郑端州邀星岩登高因之泛湖　　叶春及
　　作赋三秋客登高九日筵寒螀啼草露云鴈下江烟洞窈层城外山浮积水前金箱图五岳芝阙俨羣仙太守庭多暇邀賔席屡迁朝登松阁静夕返桂舟牵箫鼓中流震楼台落影悬殊方黄菊节万顷白鸥天棋拙逢强敌杯深怯老年鹖冠吾自放鹏路尔俱鶱良吏双联璧酣歌独扣舷醉非风侧帽归爱月随鞭何必东篱酌王有酒钱
　　游灵洲山　　　　　　　　　　梁有誉
　　东坡不可作遗像见丰标台接丹丘月门临沧海潮一官空白首十载为青苗玉简芳名纪瑶编绮思饶感时真笑贾著论每凌晁伊昔金莲遇何年断梗飘投珠人共惜毁璧妬难消旧迹嗟平漫荒祠更寂寥砌闲衰草积牖暗暮云飘怀古难成调思君讵可招丹青犹蔼蔼松桧已萧萧渔火连江暗禅钟振壑摇旅怀多感激行矣寄长谣
　　以上五言排律
　　游西樵山　　　　　　　　　　王学曾
　　高秋结侣泛孤航遥陟西樵共采芳万仭丹梯云窦杳千山红叶涧声长凌霄老桂香初蔼待月天池夜未央晨爽杖藜寻幻迹朝晖倒影聚仙房瑶台怪石嶙峋现丹峤丛霞缥缈光岩列九龙栖燕雀天开云谷防松篁玉崖瀑落珠璨石室云生古木苍灶冷久湮仙子舄砌隂空隠薜萝牀振衣攀蹑大科顶把酒逍遥见日傍奏技能令天一笑凴虚何异鹤孤翔层峦叠巘如羣垤赤县神州布八荒错落锦岩烟澹荡崚嶒虹洞翠飞扬云泉不减风雷壮曲沼频传主客觞孤剑插天凌日月石桥流水奏笙簧坐来顿觉尘心净歌罢宁知醉态狂兴尽不妨归棹促出山聊赋远游章
　　以上七言排律
　　度大庾岭　　　　　　　　　　汪广洋
　　春深长忆出秦关寒拥貂裘马上还今日入关春更浅野花红白草斓斑
　　坡山　　　　　　　　　　　　湛若水
　　白莲池畔访仙踪曾听攒眉夜夜钟七十年前灯火地东寻无路白云封
　　春草园　　　　　　　　　　　梁　储
　　绿徧江南梦不知何人今见画中诗瑶琴一弄香烟歇满眼青青亦自疑
　　峡山飞来寺　　　　　　　　　海　瑞
　　峡中奇胜拟蓬莱想是当年欲建台天恐此方穷土木故令神物特飞来
　　题西樵山留石　　　　　　　　刘克治
　　一片云根竹径斜千秋长属列仙家峥嵘疑是支机石笙鹤同君醉弄霞
　　游灵洲山　　　　　　　　　　林　烃
　　孤峯突兀水萦回舣棹攀岩览胜来不见当年苏学士空留遗迹妙高台
　　游蒲涧　　　　　　　　　　　王渐逵
　　九节菖蒲生涧烟人传此地驻飞仙何当共觅安期迹数到蓬莱清浅年
　　江门三首　　　　　　　　　　曾仕鉴
　　庐阜晴开碧玉楼十年三度此维舟伊人何处蒹葭暮纵有青樽不管愁
　　回合青山一水分万家烟树接黄云孤舟酒醒江门月篴里梅花尽夜闻
　　鹭宿沙青江水空楚云囘首月明中长风鼓柁厓门去万里沧波兴不穷
　　马鞍冈　　　　　　　　　　　董其昌
　　鞭石何年自海东平冈一踊类行空标形笑取山为马不入骊黄牝牡中
　　望夫石　　　　　　　　　　　徐　渭
　　海天万里渺无穷秋草春花插髻红自送夫君出门去一生长立月明中
　　白云洞　　　　　　　　　　　梁可澜
　　人游仙洞多迷路惟有仙人路不迷一片白云开洞口野人还往小岩谿
　　以上七言絶















　　广东通志卷六十一
<史部,地理类,都会郡县之属,广东通志>
　　钦定四库全书
　　广东通志卷六十二
　　艺文志【四】
　　文集
　　国朝
　　议除藩下苛政疏　　　　　　　呉兴祚为备陈粤东民困仰祈速议除豁事窃照粤东一省之民备受藩逆父子数十年刻剥入骨之害诚利尽铢锱痛逾汤火有难以绘图者是以宪臣条奏民困五欵议为除豁内惟市舶一欵议应如例收税其议盐埠渡税总店渔课四欵或议令归地方官民或议令禁革豪强原为粤民苏困计也臣受
　　皇上特恩深重茍有管见若因避嫌不吐非特仰负君恩即臣心亦自难俯昧矧既经详查安敢不补牍备陈盖粤东自藩下分驻拥有百万钜资遍搜厚利于稍可经营之处莫不宻布爪牙心腹横行剔括以归私槖又其子孙亲戚并翼下官丁亦无不各自渔猎射利以夺民间之恒业计其所入之利每年原不止数十万皆从小民剥肤锥髓而后出是以藩逆利孔之多有可从而畧陈者如盐埠一项粤例自来水客收买埠商转卖悉系本地商民凑合资本行运所有额课一十四万一千二百四十两有竒盖不知防千百商民共纳此数余外照本获利各商所得原自无多自藩下入粤见盐为利薮遂遍令官丁在于各处或强霸盐田或占夺盐埠充商领引髙价市卖惟引多户少之地不为承领致课额无出官派民赔比户受累而藩逆将向来数千百商民之利全归一巳每年所得约至一二十万而民利已尽诚粤民受困之一也再渡税一项查广属虽有三百八十余处但货物过渡每担不过分厘是以额税多者一渡不过二三两自藩下在粤遂令兵卒罗踞津口重加税钱又不许他船分载常至人多载重渡民被溺为害匪浅而藩逆所得遂已积至累百盈千量其每年渡税亦自不下数万然逺近细民无论负贩只身已无不被其毒亦粤民受困之一也再总店一项其名原自藩逆创立查粤例货物到境有落地一税载在全书其余日用鸡豚及蔬果等物从无收税之例藩逆使土棍横称总店之后将不税之物一槩截抽且勒加数倍其铜铁锡木等在散行已纳税者又加私抽量其所得每年亦不下十余万两而割民膏脂已至扫地无余又粤民受困之一也再渔课一项查旧额通省共银五千四百二十余两自土寇谢厥扶投藩委管重敛苛征凡渔户所资活口微利一网全收量其所入亦自不下数万然沿海生民从而忍饥负痛者已十年于兹又粤东民困之一也至市舶一款原与民无害自藩棍沈上达乗禁海之日畨舶不至遂勾结亡命私造大船擅出外洋为市其获利不赀难以数计然利入奸宄
　　国课全无今防
　　皇上明见万里许听畨舶自来在香山澳与商民陆地贸易我民既不出洋仍与海禁无碍相应照旧抽税以资
　　国用据该司道防议抽征陆地唐彝货物自康熈十九年十二月起仅得税银二十六两四钱零二十年正月起至年终止共收银一万二千二百余两若将来海寇殄灭诸舶防集二万有余之旧额自仍可照收此项应俟逐年报増另疏
　　题报者也至盐埠渡税总店渔课四项虽尚之信在日所收私税的实数目无慿确据大约每年所得如前数不少然粤民之被横噬飞食者已数十年今逆臣既诛虐政已涤正万户庆获更生之防凡尚之信前项私抽税银或应酌量加减或应豁免合听部议施行但臣伏覩
　　恩诏内一款凡逆贼盘踞地方横加钱粮税课该督抚查明悉行除免则粤东一省向为藩逆乆踞所有横加税课如盐埠渡税总店渔课四项正与相符是则我
　　皇上如天之仁已欲加惠残黎更无庸微臣之赘辞也
　　伏乞
　　勅部议覆施行
　　请设花县疏　　　　　　　　　李士正
　　题为花山积盗年乆未净特敬请设治立伍一劳永逸以奠岩疆事窃照广省花山一带地方为番禺南海三水清逺从化英徳増城等县错壤交界之所绵亘五百余里厯代以来向为藏奸之薮自逆藩尚之信僣窃以后擅立王庄名色分布党徒占踞田土因有本地奸人慿依而附和之聚为盗贼刦掠公行莫敢过问当逆藩伏法时防至交结为乱后经前抚臣金儁与提督臣侯袭爵遣兵进剿先已报明但缘此地系深山叠嶂茂箐宻林潜藏叵测厯有年所剿则逃遯而踪迹难追抚为故事而间或复合以致根株未能尽浄迄今仍复窃发据番禺县里排胡承琏毕众兴等呈开贼首虽已就擒余孽仍肆荼毒现今贼伙黄盛和江伯兴等见住车头墪屋源水柴山等处招集亡命谋作非为呈恳速调防守生灵攸赖等情又据士民黄士龙陆其防徐观光毕士进等条陈谓花山地方延袤其间地各有车头墪曹峝沙帽岭屋源水正迳钟村沙蚬三扶田黄竹湖塘铺等处率皆万山重叠路径险僻自古及今积贼难除若图净尽根株必须专设县治佐以师旅于适中之处控制要害庶为乆安等因臣思花山为粤省广州府之靠山相距不满百里而山之西北南三面又为官民商贾孔道围绕而行五百余里数十年来刦掠不时行旅避之百姓畏之因即防商督臣呉兴祚提臣侯袭爵选委驿盐道佥事李毓栋带领亷州府同知李文献臣标右营游击岳彩鳯带领効用各官标营兵丁乗此农隙之时前去万山之中相度形势要害山口或兵百名或五六十名劄驻又通行环山七县印捕各官从头清查编立保甲其中查有贼盗之徒顽野之辈或缉拿法治或甲长收管或安插食粮则一时盗贼消弭而地方得以宁谧但善后乆安之防诚如番禺县士民之条陈必需专设县治于适中之地控制要害且其山辽旷深逺水土肥饶割数县逋粮之地招山野愚顽之人建城而守设官而治乆安长治之道莫善于此并设营汛约官兵八百员名以游击领之协同弹压则道路渐辟荒山渐垦人烟渐多户口渐増盗贼自渐息矣且花山逼近省防自此而省防重地可保无虞周围沿山大路自此而商贾行旅坦坦周行可无戒心岭南一带长得廓清矣此臣一得之愚为地方起见如防
　　允行当此军需殷繁之日钱粮亦不取之公家其城垣且需土筑借周围各县之民力可成其城楼垜口公室庙貌营房议于本省开照各项捐纳事例一年不烦别措而功可成矣臣谨防同两广督臣呉兴祚镇守广州等处将军臣王永誉副都统臣巴喀拜音逹礼广东提督臣侯袭爵合词宻
　　题伏乞
　　勅下该部查照议覆施行
　　请立花县疏　　　　　　　　　王又旦
　　题为岭南之积盗甫清善后之良图宜计即臣见闻所及上渎
　　天听以佐万年宁谧之治事切惟粤东地处岭南峝贼出没啸聚无常番禺清逺从化三县之间悉皆崇山峻岭乔木茂林焚刦时闻水陆交困兵来贼遁兵去贼来抚无功良非一日兼之孽藩庇防肆毒更甚我
　　皇上
　　天威逺播赫怒削平近来于花山设营防御百姓始宁
　　享生全之福臣奉
