<!-- { "loadSidebar": true } -->
　　张氏【刘大启妻天启中大启偕之宦浙以劳瘁卒于官无子且囊无一钱张扶榇南还伶仃孤苦卒以节自全族党贤之】
　　崔氏【余国荐母生国荐朞月而寡抚之成立有声儒林孙玉立成进士】
　　聂氏【嫁未一岁夫殁告其妹曰吾与汝不幸父母蚤世弟幼弱吾若更适谁其抚字之妹感其义烈亦誓与贞守遂同抚遗孤勤纺绩置腴田为聂氏子孙计族人义而祀之设位于祠之左庑郭符甲典试粤中题其额曰节孝流芳　以上新防人】
　　谭氏【王道夫妻嘉靖三十二年山贼流刦谭为所掳渡江绐贼渴甚乞纵饮贼遂释即并其所负子投水而死闻者咸义之】
　　李氏【陆敏学妻年二十生子可洁甫十日而夫亡家贫父母欲夺其志李日抱其子泣曰此陆氏一线命脉也弃孤儿而他适何忍焉悲号不食父母乃止苦节六十年偶得病诸孙环侍李语之曰吾俟而翁忌日行也至日沐浴而逝】
　　陈氏女【梁印祺聘妻印祺卒于商陈闻变恸哭归执夫丧父母欲改字之以死自誓歴三十余年如一日事闻有司旌曰氷操无双】
　　郭氏【清塘陆仲南妻仲南卒郭年二十孀守誓不改节奉姑以礼教子有方言动悉关家教年九十五有司旌其门曰节寿并崇】
　　梁氏【李孟阳妻孟阳业商贾甲戌卒于西粤泗城梁年二十七遗腹举男闻讣或有以贫讽之者梁指死为誓身任操作十指为劬命男小名曰泗哥志勿忘父终处也每训子读书尽孝故泗长而名曰克孝从父志也及卒香山宗伯李孙宸铭其墓谓妇德妇才并茂云】
　　区氏【冼文润妻嫁未朞而夫客亡遗腹子逢熙区矢志孀居家贫绩纺事姑以孝闻后逢熙用吏阶谒选授主簿卒于途遗二孙区辛勤抚恤崇祯间旌其闾卒年七十有二】
　　陈氏【三江庠生范顔谏妻归范两载而寡翁姑继亡力殡三丧矢志靡他抚子鹤立长游黉序娶妇卫氏一载鹤立复殁止留遗腹范氏一线借陈以存卫赋性贞顺亦能继姑志两孀苦节邑人举其事于御史扁旌双节贞操】
　　陈氏【年十九归李时逢逾年时逢卒遗腹两月生子享远服阕姑舅怜其少欲嫁之陈不从矢志无二勤纺绩谨事姑舅年六十有四有司旌之曰氷清玉洁】
　　李氏【适梁印治印治入京道卒李年仅二十长子岁余次子遗腹即矢志不渝事舅姑以孝处妯娌以和阃内萧然苦节五十余载崇祯乙亥有司旌之曰闺节维风　以上三水人】
　　谢氏【黄璘妻年十八岁归璘不一载而寡鞠遗腹子成人诏旌之附省城四牌楼贞烈坊】朱氏【百户昌之女舍人李钰妻年二十二夫亡属纩时夫嘱以他适朱啮一指以誓守节终身　以上清远人】
　　利氏二妇【曰陈氏者学正仁妻曰廖氏者仁弟叔彛妻嘉靖元年惠贼剽掠二妇被系不屈死之】
　　游梁二女【梁许聘游之兄游许聘徐氏子俱未笄嘉靖壬辰许折桂为乱二女被掠胁之登舟拒骂不絶口同遇害乡人覔得其尸面色如生葬之石鼓墩题曰双烈】
　　二郑女【一方时登妻一方时爵妻隆庆四年流贼剽掠二妇俱被执贼犯之骂詈骈首受戮事闻有司扁其门曰双节】
　　呉氏女【元明女崇祯八年刘香入寇呉随母避乱南山贼得欲汚之呉忿持石击贼受刃而死】林氏【叶丽明婢崇祯庚辰寇乱缚其主将杀以祭旗林奔投贼营泣请身代贼杀之主竟得释　以上新安人】
　　右广州府
　　苏氏【邓从礼妻年　八而寡一子原昌亦夭死苏独居五十　罕见笑容洪武间旌其门】赵氏【文郁女指挥张翊妻翊卒赵年二十四无子父母欲改嫁之恸哭不听坚志守节奉姑四十余年而终嘉靖十年府同知郭显文旌奨之】
　　李氏【邓朝观妻嘉靖癸丑七月大罗山贼掠西河驱李欲汚之时李襁子于背绐贼曰勿怖吾儿解缚惟命贼信之竟投水死明日尸负儿浮水上见者莫不挥涕】
　　蔡娘【廪生郭鹤正妻年二十七夫亡遗腹三月生子魁矢志励节竭力事姑抚魁成立官广西郁林州同知迄今书香相继】
　　刘氏【郡学生邱俊妻年十九丧夫遗腹五月忍死以待既而举一子食贫奉姑备养不缺教子有法及见其孙节孝两全有司题允建坊】
　　周氏【年十八归谭台俊二载生一女甫五月夫亡守志针絍资生旧志载节妇侯氏其祖母也节妇周氏其胞姊节耀四门确有宗范】
　　黄氏【萧仕亷妻年十九夫亡奉舅姑事葬尽礼训孤绍元孤亡抚孙可铨可鉴艰苦备尝操持益谨年九十而卒院道府县咸有旌奨题请建坊】
　　郭氏【光禄署正连城次女归文学谭炜然有妇德炜然三十未有子郭为置妾三人各育一子长子四岁失母抚之如己出夫丧足迹不履中堂善待众妾督诸子读书纺绩针指以供之竟享髙年子孙众多】
　　侯氏【庠生周日中妻年二十二丧夫矢志抚孤应魁享年八十有四守道表其闾】
　　周氏【礼部儒士赵士忠妻年十九夫亡抚遗腹子鼎臣事祖姑孝养备至年至七十卒】周氏【庠生谭鮡妻年二十四而寡独守一女事姑以孝闻垂白完节而终】
　　萧氏【庠生邓洪遇妻年二十丧夫遗腹五月生子于泰守志六十二年俭勤持家抚泰成立孙枝蕃衍】
　　邓氏【张珙台妻二十二岁夫故督遗子黉远读书有成苦节五十年乡闾嘉之】
　　李氏【张启茂妻年十八孀居抚孤儿苦节三十余年不移其志　以上曲江人】
　　廖氏【邓密妻训导文庆女年十九而寡无子氷霜自持始终如一卒年七十九嘉靖六年太守唐升嘉其节命邑令祭之仍表其门】
　　苏氏【邓仕顺妻邑丞瑄女归二载仕顺客死苏闻之大恸欲絶族人利其产迫令他适苏坚持卒不可夺遗腹生子周家苦不给勤女红供之姑病为尝粪以验瘥剧卒年七十七嘉靖末御史潘季驯陈道基并旌之周后举于乡为石城令】
　　廖氏【道凝女张子厚妻嫁甫三日崇祯辛未流寇破城被执抗骂不屈贼怒碎其尸　以上乐昌人】李氏【刘宗载妻年十九岁而宗载卒无子孀居终其身未尝见齿邑人髙之】
　　谭氏【刘治妻年十九岁丧夫无子清贫守节纺绩度日年八十八而终】
　　黄氏【防俸妻年十七岁孀居无子家甚贫节行无玷勤苦自甘卒年六十有七岁】
　　严氏【庠生陈世举妻年二十二孀居抚四岁孤贤书读书成诸生知县李继晟旌曰节义流芳】冯氏【刘宗鹏妻年十六适宗鹏奉姑克谨三十岁孀居抚三子绩麻度岁鬻钗延师俱游庠序年七十四卒知县袁伯睿髙其德造庐而吊焉】
　　李氏【刘宗宰妻宗宰早卒无嗣止育一女李年十九孀居谨肃终其身人无间言】
　　赵氏【防士彦妻嘉靖己未与其姑谭氏俱为贼执贼张旗欲杀姑以祭赵抱姑愿以身代义不受辱骂贼而死桂阳乡进士范永宇永官以辞哭其墓畧曰嗟彼竖子流犹难探虎穴岂意裙钗女凛然持大节挺身代老姑厉然拒强敌不爱千金躯宁甘三尺铁正气塞乾坤精英贯日月】
　　刘氏【适紫岭谭游年二十五而寡抚孤自誓持家勤慎孀居谨肃年八十而终万厯元年知县杨廷寀以母贞子孝旌之】
　　欧氏【年十七适防士仰未五载士仰卒无子矢志不二抱节终身】
　　何氏【贡生罗光庭之母年二十五为未亡人抚八龄子奉六旬姑恭谨有加未尝一至户外学使魏浣初采访旌之】
　　袁氏【严昌裕之母清节凛然知县杨宪清扁旌之】
　　刘氏【生员吴骧之妻明末为乱兵掠扶之上马刘知不免乃从容骑坐行至赤石迳投路旁大塘而死】
　　刘氏【适防士正年十八夫丧刘矢志守节五十二年坚白不渝】
　　陈氏【年十六适邑庠生刘芳魁未几夫没遗子鸿试甫七月守节白首不渝子有孙俱邑庠生八旬余卒　以上仁化人】
　　朱氏【邓子竒妻子竒卒朱年十九遗腹生子宗贵邻母邹氏诱其姑强令适千户谭悦朱恸哭以死自誓遂杜门守志虽至亲不得见姑病三年孝敬备至正德中邑令沈渊上其事督学使者章拯旌之】利氏【邱民瞻妻夫卒无子利年二十一坚志孀守姑遘恶疾利躬汤药孝敬不违闾里多其节义】陈氏【刘纯仁妻夫渡水溺死陈奔视欲赴水同死旁人救之姑为曲慰谕乃已陈无子年二十二即誓终守侍姑三十载孝节两尽邑人称之】
　　邱氏【诸生刘谏妻适谏四载无出谓谏曰承祧大事不可少待自捐簪珥为谏卜妾既生子爱之如已出无何谏卒守节无玷始终如　御史邓谏旌其门】
　　魏氏【邓应辛妻夫故年二十一抚六月遗孤善事二亲自甘勤苦二亲殁丧祭尽礼教子业儒寿七十余御史林礼奨之】
　　邝氏【胡锭妻苑季之女年十六归锭值当役破产厨无宿粮夫亡抚四岁子杜门纺绩以养翁姑翁姑既亡拮据丧葬日携子至墓哭尽哀而返见者无不泣下子稍成择师教之六十余年内外无间知县林文丰与学使者同旌云】
　　叶氏【九仙人邱镗妻镗故叶年二十八孝奉姑舅勤于纺绩教子成立御史林礼奨　以上乳源人】伍氏【刘细奴妻家甚贫永乐十一年偕夫佣工一日夫汲水被虎噬去伍徒手逐之曳其夫足虎弃其夫转噬之夫妻俱死教谕伍聪义而之】
　　邱氏【郭明全妻二十七而寡无子夫弟明玉方五龄躬纺绩养之稍长命就外傅为娶妇胡氏生二子明玉亦夭泣谓胡曰吾不忍郭氏之无嗣也昊天幸憗遗此二孤奈何胡感泣竟守节嘉靖中太守郑驑符锡并加奨赏建双节坊表之　以上翁源人】
　　杨氏【利时泰妻年二十夫亡无子或讽其改适正色斥之家贫窭以女工自给卒年八十余嘉靖中督学使者欧阳铎蔡克亷并遣官祭之表其门曰贞节】
　　邓氏【蒋璧妻生男献忠二岁而璧卒孀居谨肃节孚郷闾子长娶黄氏生孙斌甫献忠亦夭母怜黄少讽令再醮坚不从事邓以孝敬闻万厯己夘督学孙錝旌其闾曰一门双节】
　　罗氏【清溪黄思位妻年二十生子方襁褓崇祯三年贼至被执罗义不受辱诱至塘邉骂贼赴水而死贼心义之置孤于地而去】
　　蒋氏【清溪罗世良妻世良病笃蒋昕夕吁祷割臂肉和羮而进世良愈时无知者后或询其事辄讳曰无之并密防其刀痕以为过中之行不欲人见人皆贤之】
　　钟氏【适庠生利存初三载而寡年甫十八择嗣守志四十年如一日】
　　刘氏【诸生谢造妻善事舅姑茂年夫逝或讽之改适正色谢曰本以植孤励节穷饿吾甘也长子天禄副榜恩贡筮仕通判刘令次子天职贻之书曰尔须为好官以承先志否则虽禄养吾将吐之解钗赎祀田归犹子为之娶遇歉岁赈邻虽髦勤施不倦】
　　李氏【二十一岁丧夫育二孤守六十年媳李氏生一子而寡仅二十富室欲娶之李曰我甘死食贫愿抚此子成人奈何失节其孙媳江氏夫亦早逝一子尚幼父母不能夺勤纺绩以养姑乡闾以一门三节称之】
　　刘氏【德冈都谢金妻幼通女诫年二十一而寡生子文升仅三月父母欲夺其志坚贞自矢既抚孤成立年几七袠犹以孝经四书日授幼孙邑令学师皆旌之】
　　郑氏【范大纲妻善事翁姑产一男振韶而夫亡翁亦寻丧誓不再适事姑尤谨以纺绩度日振韶成立郑享年八十有四乡党咸称其节孝】
　　范氏【德冈都耆民曽昌妻好行善教子绍圣克振家声寿百岁郡邑旌焉　以上英德人】
　　右韶州府
