<!-- { "loadSidebar": true } -->
　　明洪武间湛菜峝獠苏友轻反攻刦増城官军屡为所败久乃克之四年剿平高州叛獠罗子然由是海北以宁十八年南雄侯赵庸讨平潭洞诸寨二十九年南雄峝獠李仲可啸聚为乱郡民多徙避副千户叶荣剿擒之府知事欧文通于龙南等县招囘二邑流民六百余户是年仁化县贼首钟均道纠合诸峝獠作乱韶湘多被侵掠既降复叛永乐六年潮州百家畲獠贼搔扰属邑命监察御史谢孚与都指挥赵德剿捕畲贼遂平　宣德二年弃交趾布政司钦州澌凛等四峝民丁叛附安南　正统七年新防盗起剽掠乡村遣指挥朱端知县陶启招抚不能息复遣指挥王英领兵进剿擒贼首周义长等系狱后竟以贿释由是诸盗益炽九年増城峝獠多称苗兵作逆经赦乃散十四年新防文章都大岭村贼首黄汝通作乱众至三千余剽掠船头石洒上冲等十二村官军剿之遇赦引还贼益猖獗　景泰二年新防各贼复起佥事蒋敬出兵剿捕贼党遁去五年诸贼复出剽掠都御史马昻命将大征七年破黄泥□等寨奏捷而还县丞陶鲁立乡老以约束之新防乃平　天顺四年广西流贼攻破连山县又刦阳山县及连州诸村寨五年贼据连山县都御史韩雍遣偏师防湖南兵平之知县孔镛抚辑流移修复县治民以安业六年贼破清逺县掳守备等官右布政司张瑄督军自惠潮还闻之径往四防邀贼归路夺囘所掳七年遣锦衣千户金璋右布政司张瑄偕都督欧信进兵四防复击败之七年右布政司张瑄防广西官军土兵进剿斩贼千余　成化元年流贼及峝獠寇高肇雷亷等府都御史韩雍遣副总兵范信右布政司张瑄剿之二年广西流贼破高州以连山知县孔镛为试知府讨平之招谕峝獠相率来归五年广西流贼攻破阳春县兵备佥事陶鲁率兵来援杀贼甚众余党遁去　治初南海峝獠谭观福作乱官兵讨平之遂立从化县于上游四年泷水后山贼乱总督秦纮总兵毛鋭讨平之　正德三年亷州八寨贼黄师茍作乱佥事邓概讨平之五年连山贼首李公旺以獠兵攻州城知州张书鲤御之乃退七年提督周南防江闽及各道兵攻大帽山诸贼平之是年贼首廖公广寇灵山合浦佥事李志刚诱擒之十年大帽山贼寇海丰等县官兵剿平之十二年峝贼龚福全等流刦连州连山乐昌等处据险负固驱官刦县巡抚陈金调两广官军进剿斩获四千余级余党遁去十三年连州峝獠罗富喜作乱参政蒋曙等讨平之是年南赣都御史王守仁执浰头峝獠池仲容遂立和平县十四年恩平贼苏万里等乱总督杨旦总兵朱麟讨平之十五年羊公迳上下平山诸贼为患兵备副使王大用讨斩之十六年连山贼首呉万山抄掠乡村兵备副使王大用进剿贼遁去　嘉靖二年阳江贼首严阮侵掠副使王大用追于厐峝擒之三年连山贼首苏政等寇掠知州徐相抚剿乃散是年新防诸峝积寇益炽官兵剿之斩获无算四年流贼江文生等作乱提督姚镆讨平之十四年连州贼莫廷举等聚众作乱提督陶谐讨平之十九年莫登庸来降归钦州四峝侵地二十六年连山贼首李金等作乱提督张岳参议朱宪章等讨之遁去三十三年獠贼麦长裙攻刼阳春县知县谢复生讨擒之三十五年新恩贼乱提督谈恺讨平之又征新宁贼谭进等斩获万余级悉出降复命抚之三十六年提督谈恺发兵讨扶溪大罗山诸贼大败其众都御史王钫继至遂平之四十三年兴宁归善诸盗平　隆庆五年总督李迁讨英德贼首廖廷璧等诛之六年河源诸贼平　万厯元年惠州贼首蓝一清等作乱提督殷正茂剿平之八年提督刘尧诲讨龙川河源界猴岭巢贼平之
　　蛋户
　　蛋户者其种不可考以舟楫为家捕鱼为业晋时不賔服者五万余户自唐以来计丁输粮明洪武初编户立里长属河泊所嵗收鱼课东莞増城新防香山以至惠潮尤多雷琼则少愚蠢不谙文字不记年嵗土人目为蛋家不与通婚亦不许陆居朝夕惟局蹐舟中所得鱼仅充一饱男女衣不盖肤【蛋家有男未聘则置盆草于梢女未受聘则置盆花于梢以致媒妁婚时以蛮歌相迎其女大者曰鱼姊小曰蚬妹以鱼大而蚬小也妇女皆嗜生鱼能泅汓昔时称为龙户者以其入水辄绣面文身如蛟龙状行水中三四十里不遭物害其户有大罾小罾手罾罾门竹箔篓箔摊箔大箔小箔大河箔小河箔背风箔方网辏网旋网竹□布□鱼篮蟹篮大罟竹筻等一十九名色】
　　国朝雍正七年夏六月
　　世宗宪皇帝恻悯广东蛋户不敢与齐民抗
　　特命听其居陆力田务本以示一视同仁至意上谕恭载典谟志
　　杂蛮
　　海獠凡浮海自东西二洋来者皆是南有八蛮曰天竺曰咳首曰僬侥曰跛踵曰穿胸曰儋耳曰狗轵曰旁舂凡此八者自有荒服以来名号不知其几变矣周官设象胥掌之其语言固可译而知也然其名号之变史不能详　昔汉元帝弃朱崖故儋耳为岛蛮今则已属琼州声名文物尽化其俗无复缓肩镂颊之状【山海经儋耳之国在大荒北任姓号禺子食谷北海渚中郭璞注云其人耳大下儋垂在肩上】
　　日南徼外占城以至西域黙德那国其教专以事天为本而无像设其地虽接天竺而与佛异俗重杀非同类杀者不食不食豕肉谓之囘囘教门今怀圣寺有番塔创自唐时轮囷直上凡十六丈五
　　尺每日礼拜者是也然亦有占城诸国人杂其间多蒲及海姓岳珂程史谓为番禺海獠云【番禺有海獠杂居其最豪者蒲姓号曰番人本占城之土人也因浮海遇风惮于反复乃请于其主愿留南方以通往来之货主许焉嵗久定居城中屋室侈靡逾禁富盛甲一时其俗尚而好洁终日膜拜祈福有堂焉以记名如西方之佛而无像设称谓聱牙人莫能晓堂中有碑高袤数丈上皆刻异书如篆籕是为像主拜者皆向之旦辄防食不置匕箸用金银为巨槽合鲑炙粱米为一洒以蔷露散以氷脑坐皆置右手于褥下不用羣以左手攫取饱而涤之】
　　番商者诸番市舶交易纲首所领也自唐设结好使于广州自是商人立户迄宋不絶诡服殊音多留寓海濵湾泊之地筑室聨城为长久计　宋时商户钜富服饰皆金珠罗绮器用皆金银器皿有凌虐土著者经畧使辄严惩之土人有投充番户者必诛无赦淳化五年南海商人献吉贝布画海外蛮国及猩猩图玉带帝于北苑召近臣观之迨天圣后留寓益伙其首住广州者谓之番长因立番长司大食国舶主蒲希宻屡贡诏赐黄金凖其所贡之直熙宁中番使辛押陀罗授怀化将军乞统察番长司公事诏广州裁处其后户絶遂立番坊番人有居琼管者立番民所至明洪武初令番商止集舶所不许入城通番者有厉禁正德中始有番人私筑室于湾澳者以便交易每房一间价至数百金嘉靖三十五年海道副使汪栢乃立客纲客纪以广人及徽泉等商为之三十八年海寇犯潮始禁番商毋得入广州城
　　俚人在广州之南苍梧郁林合浦宁浦高凉五郡中央地方数千里盘踞山险时或便化俗最蠢愚惟知贪利不爱骨肉见贾人有财物及水牛者即以其子易之有负其债不还其子弟愚者谓曰我为汝取钱汝善殡葬我即折野葛根数寸径到债家食之死于门下债家惧因以牛犊财物数十倍偿之其父兄便自收尸去不以为恨刻木为符契言誓则至死不改最贵铜鼓铸初成悬于庭中置酒招同类来者以金银为大钗执以扣鼓因遗主人名为纳鼓钗风俗好杀相攻击辄鸣此鼓集众有是鼓者极为豪强号为都老所异于琼峒者以杂于诸蛮故也自岭以西俚人渐贫至或鬻发于市【投荒録南海新州俚人男妇皆美须髪每沐以灰投流水中就水以沐以豕膏滋其发至五六月稻未熟民尽髠鬻于市复取豕膏涂之至来嵗又可鬻也】自蚬冈以南濒海种蔬水上为圃【海之浅水中有荇藻之属风沙积焉其根厚三五尺因垦为圃以植蔬】
　　輋户居山中男女皆椎髻跣足而行其俗畏疾病易迁徙常挟弩矢以射猎为生矢涂以毒药猛兽中之无不立毙旧设官以治名曰輋官
　　莫猺者自荆南五溪而来居岭海间号曰山民盖盘瓠之遗种本猺獞之类而无峒长随溪谷羣处斫山为业有采捕而无赋役自为生理不属于官亦不属于峒首故名莫猺也岭西海北人呼为白衣山子
　　卢亭亦曰卢余在广州城东南百里以采藤蛎为业男女皆椎结于顶妇女许人及嫁始结胸带相传为卢循遗种故名能伏水中数月【月山丛谈晋贼卢循兵败入广其党泛舟以逃居海岛上久之无所得衣食生子孙皆赤身谓之卢亭尝下海捕鱼充食其人能于水中伏三四月不死盖化为鱼类也其捕鱼使人张罾则数人下水引羣鱼入罾内既入引绳示之则举罾并其人以上亦有被大鱼吞者】
　　马人本林邑蛮随汉马援流寓铜柱后随众来附者也始十户后孳衍至三百皆姓马其人深目猳喙散居峒落中献嵗时至军府听令猺獞不与同羣自为一种今亦不可复辨矣【唐韩愈诗衙时龙户集上日马人来谓元旦也】
　　奴者番国黑小厮也广中富人多畜之絶有力可负数百斤言语嗜欲不通性淳不逃徙亦谓之野人其色黑如墨唇红齿白发鬈而黄有牝牡生海外诸山食生物采得时与火食饲之累日洞泄谓之换肠此或病死若不死即可久畜能晓人言而自不能言有一种近海入水眼不眨谓之昆仑奴唐时贵家大族多畜之
　　畲蛮岭海随在皆有之以刀耕火种为名者也衣服言语渐同齐民然性甚狡黠每田熟报税与里胥为奸里胥亦凭依之近海则通番入峒则通猺凡田墠矿场有利者皆纠合为慝以欺官府今亦不敢逞奸矣








　　广东通志卷五十七
　　钦定四库全书
　　广东通志卷五十八
　　外番志
　　南徼以外呼内地人曰唐或曰唐李唐也唐之威尚已顾我朝
　　圣人首出逺绍中天岂直李唐可儗然则唐非李唐之
　　唐乃陶唐之唐耳
　　皇上徳为陶唐之徳治为陶唐之治民亦陶唐之民外番以唐呼之宜矣抑陶唐光被四表协和万邦乃命羲叔平秩南讹稽之禹贡岛夷卉服安知外番所谓唐者不指陶唐而以三代以后之唐当之哉盖观于
　　本朝恩威遐畅梯航重译而益信之矣志外番
　　黄帝时南彛乘白鹿来献鬯及褐裘
　　唐尧南抚交阯三苗来賔
　　虞舜时僬侥氏来贡没羽
　　夏禹扬州之贡岛彛卉服弼成五服声敎讫于四海商汤命伊尹正四方献令正东越沤鬋发文身命以鱼皮之鞞蛟瞂利剑为献正南瓯邓桂国损子产里百濮九菌令以珠玑瑇瑁象齿文犀翠羽菌鹤短狗为献
　　周武王克商之后通道八蛮八蛮谓天竺陔首僬侥跂踵穿胸儋耳狗轵旁舂也成周王防东越海蛤瓯人蝉蛇于越纳【缺】且瓯文蜃共人元贝海阳大蟹自深桂防稽以蛮扬之翟仓吾翡翠皆南方之贡也按上古书缺有间不得而详然考其地与物粤东海外诸国近之矣
　　西汉朱崖郡南有都元谌离夫甘都卢黄支等国近者十余日逺至四五月程其俗畧与朱崖相类其州境广大户口蕃滋多异物武帝时常遣应募人与其使俱入海市明珠璧琉璃竒石异物赍黄金杂缯而往所至国皆廪食为耦贾船转送致之外番珍货流入中国始此
　　东汉光武时交阯日南徼外蛮来贡马援建铜柱后西屠亦改国名哥罗属于扶南自是各国名屡易矣桓帝时扶南之西天竺大秦等国皆由南海重译贡献而贾番自此充斥于扬粤矣
　　三国呉孙权遣宣化从事朱应中郎康泰使诸番国其所经及传闻则有数百国泰立记传谓之扶南土俗
