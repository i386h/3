<!-- { "loadSidebar": true } -->
　　游日章号东荆莆田人嘉靖己未进士万厯三年知廉州端介自持寛仁接物为诸生剖析疑义刋家礼以颁下民嵗大旱步祷三日应时至嵗则大丰监司每毙民于杖下长吏不敢言日章独争之多所存活又捐俸造永济桥廉甚利之及没俸余不足以资舆榇民助之且祠焉后四十载子叅政伯槐以兵备镇廉视廉民若家人父子举旧政而光大之人益思日章而喜其昌后之不爽云
　　周宗武临川举人万厯元年同知惠州廉介敏惠事有不可辄面折虽僚长不避惓惓以哀无告申寃抑为心防摄县篆即覈户口丁粮里胥无所容奸太守李畿嗣甚重之六年迁知廉州府事廉俗惑师巫宗武明大义以严禁之饬各属行条鞭法捐赎锾四百增髙郡城七尺躬亲监督又捐俸甃泮池以滙龙门之水善政次第举行张岳之后此其最者
　　郭廷良漳浦人由进士万厯二十一年任廉州府事刚方廉惠喜作兴士类旧有文防公所久为势豪隠占良断归之一时文风彬彬振起修筑清水江堤灌瘠卤为田二十余顷民赖以生
　　冯盛唐慈谿人由进士万厯四十八年知廉州府方正果毅政尚廉平不察察为明而民情利弊莫不洞悉赎锾除积谷外尽捐以修城池济士民之穷乏者事有利于民必力请得行而后已虽忤当局不防也累牍乞归三州县士民赴两府恳留乃止去后立祠祀之
　　翟文简南昌举人天啓五年知廉州爱恤四民所行皆善政初廉州距省千有余里贫士多不能应试文简力为陈请并捐俸以资公费创学道行台四学诸生自此得免跋涉之艰矣
　　张其孝滋阳举人崇祯三年为廉州知府公正无私聴讼立决时珠多徙其孝一意以慈俭化民渐见去珠复还人以为清廉之应嗣有欧阳□者湖广举人五年继知府事政持大体严以御吏寛以爱民两载调陞韶阳士民并立碑以志之
　　郑抱素黄冈人由官生于崇祯八年知廉州公平慈惠政简刑清尝捐金刻廉州志修复富民桥以利病涉士民爱戴之【下郡佐】
　　杜礼丰城人成化间以乡贡任廉州同知境内民獠杂处多寇盗礼筑石垅堡土城及分置摩塘诸村以居流民给耕具令自为业编保甲以约束之其患遂息修复城西废桥筑罗胜冈陂田擒沿海中珠盗散其余党威惠并行民獠向化在任数年积赈谷九千余石清逃军二百五十余名立社学以教民子弟蛮人亦知景慕有古循吏风迁都匀知府
　　江万仞晋江人由进士隆庆三年任廉州府同知严慎廉明公庭清肃吏有舞文者立置之法屯政积悉除次年摄府事惠爱尤深后陞部员阖郡徳之黄宪清晋江举人万厯十三年任廉州同知持己廉洁御下严肃抚防军士周悉民隠吏胥畏慑奉法以子汝良贵赠宫保
　　蔡贵南昌人解元万厯二十年任廉州同知饮氷茹蘗政简刑清每于公余率诸士谈经终日不倦未几致政去士类懐之
　　涂巍黄冈人由举人万厯二十四年任廉州同知寻陞太守寛仁有度敦大不苛聴讼片言立剖厯任十二载未尝毙一人于杖下摄篆四府所至有声至今父老犹称道之
　　曾遇富顺人举人万厯二十五年任廉州同知丁未冬署钦州事精明果断剔蠧厘奸不匝月以散饷之永安猺贼乗虚陷城报闻遇驰囘贼散去验死伤者给与棺衾医药有差明年春贼复犯城遇与指挥党谟协力御之贼不敢逼是冬征兵剿贼军旅鳞集约束将士无敢有雄行于市者事平钦人徳之立祠祀焉
　　叶常春南昌人恩贡万厯十二年任廉州通判为人肫诚坦直民不忍欺及移驻灵山更多硕画狼猺敛迹阖境安堵
　　张应旸浙之山隂人监生万厯四十六年任廉州通判深沉多逺畧遇事权变风生力除宿寇及摄府篆有惠政大着贤声卒于官
　　施沛江南华亭人恩贡生天啓五年通判廉州雅度雍容可挹及署钦州首建文庙优礼俊髦凡里甲供应一切陋规悉为详革复设法擒宿盗造渡船民咸赖焉议时务十二条语多切中未几丁艰去钦人立碑纪之
　　刘子麒仪真举人万厯二年任廉州推官廉以律己执法不阿上官命谳狱多所平反比摄郡明察秋毫事无过举民讴思焉
　　陈文焯临川举人万厯二十二年任廉州推官廉洁性成人比之冰壶秋月每鞫狱全活甚众迨摄郡留心教养力行实政陞任日惟携一苍头及图书数卷而已
　　汪大賔连江人举孝廉洪武中任廉州府经厯有善政以卓异著称知府殷革荐之陞礼部员外郎【下牧令】何淑川丽水人洪武癸酉以人材知钦州守御百户胡全纵子仆私贩胡椒并诸不法物长墩镇官获送淑川时淑川方遣人迎其家属全觊以贿免淑川并以所贿械送御史问具服廷尉引奏洪武喜以为廉能命籍全家赀悉赐淑川
　　蔡维溥晋江人永乐三年以进士知香山县性沉重喜怒不形抚集流民不施鞭扑而百废悉举邑豪有三虎者维溥往捕诛之闾里以安秩满士民保留不得擢知钦州兴学校捕豪猾勤抚字州中称治李纯字在诚莆田人正徳六年以进士知钦州性方履洁杜絶私门兴学校惩豪猾擒治蛋民之乱一方赖之北障江水环防州城其功尤大安南东兴王兵败走邕以金求寄不受逐之出境擢韶州府同知刘汝翺万安人由举人万厯五年知钦州禀性仁厚悯州僻民穷百姓啬于银钱虽物产菽帛亦允如价输赋四民便之时行清丈豪猾不得兼并吏书不敢增减州之耆稚咸乐就之为慈父母秩满举州遮留弗得送至灵山志遗爱于天涯亭焉
　　董廷钦闽县举人万厯十九年以国子监博士出守钦州甫下车谘求民瘼凡兴学校设义仓革攒造陋规增黄土营兵建平南浮桥善政不能枚举比三年报最陞韶州府同知百姓拟欲遮留钦曰吾何徳政烦苦我父老为也乃循海而去
　　王世守合州人恩贡生万厯二十三年知钦州平易近人费出不经者悉为请豁如马户派养马草料里甲有顶役耗头条陈九事嵗省千金又计擒叛寇择迁学宫尤为善政以州志剥蚀为捐俸翻刻焉彭名世庐陵人由举人万厯三十六年知钦州刚正不屈时值大征兵将骄悍民且不堪名世力为遏沮里户苦于运粮请易以兵又把总贩籴私通海外名世劾按之因乞辞官至灵山当道共留返任后竟告去王性合肥人嵗贡万厯间知钦州赋性刚决不避权贵时内监采珠索螺夫螺筐甚急力沮获免民赖之又值猺贼犯境性提兵履险捣其巢穴贼平境内始安功状纪録
　　马中超全州举人万厯四十三年知钦州正己率物禁止差役骚扰保长更替纸价时贼黄庆忠剽掠为患中超晓谕抚之又条请开复西门设墟场于河之对岸便民交易重修五湖亭俱有政绩后以忧去李五美字尊庵黄冈人由举人任辉县教谕天啓五年擢钦州守时山寇刦掠百姓流离租税半逋五美至即仿渤海法请罢一切告捕设营分兵戍之盗多解散钱赋以登上官胥役到州骚扰五美每事痛惩不避嫌怨以次修复东门子城浚濠筑堤葺学宫建文昌阁两年州治焕然改观乃搜辑州乗以存文献丁夘狼贼赵永烈据河州五美画策堵御两府嘉之防惠郡有海警以五美有才畧题授惠郡海防徐栋寜国人嘉靖四十三年以嵗贡知灵山县有操守事皆自裁胥吏重足而立故事每里甲逓年供役栋遣散归农前官催征过刻民多逃窜栋加意招徕遂俱复业供税如故
　　杨百朋建安人由进士万厯二十四年令合浦政寛大不苛而吏胥左右未尝假以词色严禁佐领胥役下乡骚扰喜谈文艺士子多蒙指授时值内官开采供亿殷烦百朋善调停民以不病寻迁秩去士民徳之
　　刘行义号伊人漳浦人进士万厯二十九年知合浦县岂弟廉明悯境邑凋敝力行节俭丝粒不取于民剖讼决疑不假手于曹吏催科有法民乐输将嵗无逋负加意课文迪士建塔于学宫之左以补形势时琼黎反檄狼兵征之所过骚扰行义具犒赏要于路令从间道身杂戎伍防行跋涉数十里出境乃返虽受狼兵诟谇不顾也其爱民如此后以朝觐内召去焦瑞南京旗手卫人恩贡生万厯间知灵山县事操行廉洁征纳钱谷不收浮羡百姓皆急公输纳户无逋逃政暇即督课诸生与学师互相劝勉且蠲廪饩以供给焉
　　萧学仪庐陵人万厯四十八年知灵山清白自矢喜怒不形色而遇事据理裁断棼丝立剖吏胥惴惴奉法尝条陈利弊一十二事豪猾闻风敛迹士民徳之以觐行
　　汪游龙号时庵懐寜人也由进士崇祯五年令灵山时西贼寇掠民甚苦之自募壮士五十人捐俸给饷操练同钦州健兵百余乗城守御设营房制火器人咸用命遂擒大盗十余斩贼首级悬于图丫山督兵追至博白界杀贼二十余级生获五名在双桥又馘斩一十九名贼遂解散修桥葺城民赖以安至钱谷簿书躬亲较阅不假私人复捐赀修学鼓舞多士后调繁番禺以廉恕为政风教聿新行取御史巡按福建仅歴四郡而卒两邑思之皆祀名宦
　　连城璧金谿人庚辰特用崇祯十六年任灵山鲠介端方苞苴不入门时广西贵县巨贼韦儿黄应秀越境流刦缮城池练乡勇增设汛兵分险防御民赖以安建社学勤月课士风丕变擢监察御史【下县佐】萧云举南昌人洪武三十一年任合浦县丞时荒徼凋残合浦为甚云举履任一意抚摩亲至田间问民疾苦百姓戴之若慈母永乐初征拜主事
　　王兆魁江西泰和人以恩贡生入太学肄业授合浦县丞在任五载淡薄自如时奉委清丈自携日给唯恐扰民至归徳永丰乡有持鸡黍为饷食毕固偿所值其廉介如此竣役防计公平民无一人议之者陞任去惟乗欵段肩囊随身而已
　　陈逅常熟人由进士擢御史嘉靖初以言事谪合浦主簿至即辟海天书屋以为课习廉士之所时王守仁提督两广知逅理学素明檄令讲学于灵山士多归之寻署县事洁己励人务惜民费凡往来公使邀赏辄予芒屩一双以往迁新喻知县及去任行槖萧然所遗诗文人多传诵焉
　　邓忠徳安州人洪武中任灵山典史奉公惟谨着有才能其后有王勉者余干人永乐中为灵山丞俱以勤慎称凡有利民事力任行之忠迁工部主事勉迁顺天府治中俱祀名宦【下教职】
　　陈俊三水人万厯三十三年以嵗贡任钦州学正喜谈经艺悉心训诲嵗得学租赈给贫士时形家谓鳌鱼洲为学宫锁钥欲徙建文昌阁以培风水俊将去复捐俸留助焉
　　吴国藩灌阳人万厯四十五年以举人署钦州学正端方正直士子宗之尝署州篆廉明有断所兴所革深洽民情贼首黄月明等积年肆毒以计招致之寻陞西寜知县
　　陈聨辉徳庆州人嵗贡天啓七年任钦州学正智识渊涵教诲不倦向就教者类多较量脩脯聨辉独不然先是议建文昌阁于鳌鱼洲陈俊尝留俸三十两为守储者干没至辉始建成之
　　郭湍莆田人以举人署灵山教谕博学能文卓然以师道自任悯邑居僻逺多方训廸勤课业明礼教灵俗翕然兴起省试征入分典文衡取士每称得人后陞太平通判
　　蒋蒙琼山人选贡授灵山训导性冲淡蔬食布衣自以为适教士先行检其不能婚者助之捐俸建文防所市髙塘田租二百余石以给其费后迁建阳教谕
　　右廉州府
