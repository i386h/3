<!-- { "loadSidebar": true } -->
　　顺徳人黄章年近四旬寄籍新宁为博士弟子六十余嵗试优补廪八十三嵗贡名太学康熈己夘入闱秋试大书百嵗观塲四字于灯令其曾孙前导同学之士有异而问之者曰我今年九十九非得意时也俟一百二嵗乃获隽耳督抚两官召见授餐其饭啖俱过常人各赠金币遣之而是科潮州呉日炎以十四嵗中式【防补】又有东莞尹之逵者顺治丁酉科举人至康熈丁酉年八十九嵗秋榜发巡抚复延赴鹿鸣宴一人两与丁酉宴亦希有事也主试严思位赠诗云六十年前攀桂客天留硕果到今时已从石室传丹诀复与琼筵泛玉巵金粟山头清白吏珊瑚洲畔去来词非潜非见穷经术百嵗常为后辈师【防补　又雍正癸夘有新安举人麦世球海丰举人洪首辟俱系康熈二年癸夘中式重与雍正癸夘鹿鸣宴年皆八十余】
　　四鼓
　　粤中水塘宵更禁五鼓仅四鼓而天已明矣相传击五鼓则潮水泛溢此亦悠缪之说然城中仍五严也【岭南杂记】
　　澳门
　　香山百里外其山从海濵发支如莲蓬挿入海中有城皆畨人所居无汉人离澳设闗以稽人口出入其地不产米盐蔬菜俱内地运出城中有西洋官职如侍郎粤东文书事件往还俱用通事其俗见人以摘帽为礼凡内地所用犀象香珀哆啰哔吱羽缎羽纱苏木椒檀玻瓈种种洋物皆与之互市【岭南杂记】
　　自生火
　　南海萧丘之上有自生之火春起秋灭上纯生一种木虽为火所着但少焦黒人或得以为薪炊熟则灌灭之用之不穷【抱朴子】
　　金花并普主
　　灵应祠广州仙湖之西其故老相传神广之金氏女也少为巫时称为金花小娘后没于仙湖之水数日不壊且有异香里人陈观见而异之偕众举殓得香木如人形因刻像立祠祈嗣往往有应祠毁成化五年巡抚都御史陈濓重建称为金花普主惠福夫人张诩题诗玉顔当日睹金花化作仙湖水面霞霞本无心还片片晚风吹落万人家嘉靖初提学魏校毁其祠焚其像然广人笃信于今立金花防【旧志】
　　神女石
　　神女石一名望夫石在碧云峯南髙三十余丈絶肖人形作望逺状居民晨出者常见绯衣女子徘徊石下正徳中一日晴空无云暴雷击石隳其鬓几二尺余【西樵志】
　　盘古氏墓
　　盘古氏墓在南海蛮峒中亘三百余步相传云后人追葬盘古之魂也两广峒蛮多相传为盘瓠之后或譌为盘古云【述异记】
　　神弩
　　交州外域记曰交阯未有郡县之时土地有雒田其田从潮水上下民垦食其田因名为雒民设雒王雒侯主诸郡县县多为雒将雒将铜印青绶后蜀王子将兵三万来讨雒王雒侯服诸雒将蜀王子因称为安阳王南粤王佗举众攻安阳安阳王有神人名臯通下辅佐为安阳王治神弩一张一发杀三百人南越王知不可战却军住武宁县遣太子名始降服安阳王称臣事之乃安阳王不知通神人遇之无道通便去安阳王有女名曰眉珠见始端正重焉始问珠令取父弩视之始见弩便盗以锯截弩讫逃归报越王越进兵攻之安阳王发弩弩折遂败安阳王下船迳出南海【水经注】
　　粤三宦者
　　唐髙力士髙州人冯盎之曾孙也岭南讨击使李千里以为阉儿进之武后武后赐髙延福为假子遂冒其姓明皇时累加左监门卫大将军事上忠谨帝常用其言其母麦氏在潘州力士迎归而不相识母曰儿胸前七黑子在否又出金环曰此儿幼所服也遂相持而哭帝封麦氏为越国夫人力士后从帝幸蜀进齐国公及还京为李辅国所搆流巫州其地多荠而不食力士感而咏曰两京秤觔买五谿无人采南北虽不同气味终不改防赦归卒陪葬泰陵【防旧志】
　　五代南汉邵廷琄东莞人事刘鋹为常侍累迁内侍监上柱国禹余宫使宋太祖受禅廷琄言于鋹曰汉乗乱居此五十余年幸中国多故干戈不及闻宋君有一天下之志今益边兵欲窥我地宜修兵为备鋹懵然不以为虑恶其直言恨之及宋师克郴州鋹所遣将暨彦赟战死余众退保韶州鋹于是始思廷琄言加廷琄东面招讨使于是招辑亡叛训士卒修战备国人赖以少安防有投匿名书者谮廷琄将图不轨鋹信之遣使赐廷琄死士卒排军门见使者诉廷琄无反状请加考验弗许乃相与立庙洸口祀之颇有灵【叅五代史】
　　明云竒南海人洪武十三年丞相胡惟庸谋逆诳言居第中井涌醴泉邀驾往观驾出西华门内使云竒冲跸勒马卒惶急舌鴃不能言挝捶乱下以手指惟庸第臂几折弗为缩洪武帝悟登城眺之见兵气隠隠即掩捕伏诛召竒死矣追封右少监赐葬钟山【防明史】
　　按唐宦者杨思朂仇士良俱系粤产然不足志宦者邵成章白锷系谪官于粤亦不必志姑録此三人以表宦官之可传者
　　罗浮镇寳
　　罗浮有镇山铜龙六铜鱼一二物虽似铜铸细玩则非金非石非铜非鐡龙各具四足而微鳞鱼空洞其中而无孔其轻有若木叶实神物也藏于观中明嘉靖戊午文移取之【旧志】
　　黑鲲
　　黑河北极也其水浓黑不流上云生焉有黑鲲千尺如鲸常飞往南海或宕而失所死于南海之滨肉骨皆消唯胆如石上仙药也【拾遗记】
　　呉八神祠
　　祠在濠畔街相传神姓呉行八浙之绍兴人前明时客于粤晨起见有人踞井上黑气旋绕呉怪问之曰我司疫者凡饮此井俱毙逾七日则无害矣言讫歘失所在呉于是昼夜守井有来汲者告焉或弗信则以死持之洎七日呉曰可矣然吾当先试之掬水而饮饮讫輙病死乡人醵钱葬其所而祀焉或云呉见鬼物以身入井救之【防补】
　　韶州府
　　鐡鼔
　　韶州卢忠惠祠有鐡鼓一面微损击之有声先时江中有一蛟舟行者多为害光稠以鐡为鼔及船使役人乘之一日夜来往五羊得蛟斩之至今蛟骨二段存祠中盖以鐡物治蛟乃金尅木之道龙性畏鐡蛟亦然是皆属木故以金制之伏波铸鐡船沉于合浦其亦以镇压毒蛟而已【采补】
　　隂城
　　韶州府城上周围俱盖房舍兵环居之不作女墙谓之隂城最便坚守康熈乙夘呉逆遣呉国柱马寳攻之年余不能克【岭南杂记】
　　峡山寺牺尊
　　秦时牺尊制作竒古宋宣和间有以势取舟中出峡遭风涛惧甚乃还之庙中今无矣庙亦废【旧志】
　　周府君碑防
　　欧文右汉桂阳周府君碑按韶州图经云后汉桂阳太守周府君碑其庙在乐昌县西一百一十八里武溪上武溪惊湍激石流数百里昔马援南征其门人袁寄生善吹笛援为作歌和之名曰武溪深其辞曰滔滔武溪一何深鸟飞不渡兽不能临嗟哉武溪何毒淫周使君开此溪下合滇水桂阳人为立庙刻石又云碑在庙中郭苍文今碑文磨灭云府君字君光而名已讹缺不可辨图经但云周使君亦不着其名后汉书又无传遂不知为何人也碑首题云神汉者如唐人云圣唐尔盖当时已为此语而史传他书无之独见于此碑也南丰集熈寜八年某从知韶州王之材求得此本之材又以书来曰按曲江县图经周府君名昕字君光则永叔云图经不着其名者盖未之详也又有碑隂列故吏及工师官号州里姓名之材并模以来永叔盖未之得也其碑隂曲江字皆作曲红而苍江字江夏字亦作红盖古字通用不可不知此学者所以贵乎博览也永叔又记刘原父所得商洛之鼎铭云惟十有亖月旁死魄君谟因问十四月者何谓原父不能言也以某考之古字如亦作□人作□之类皆重出如此者甚众则此文作亖者特二字耳永叔原父君谟皆博识而亦有所未达学者又不可不知故并见之于此也【旧志】
　　南雄府
　　梅岭
　　越王子孙在丹阳乡更姓梅梅里是也今豫章三十里有梅岭当古驿道相传将军梅鋗屋台岭因呼梅岭云正义曰据地志梅岭在干化县东北二十八里即唐九龄开凿大庾之路【旧志】
　　涟溪
　　水经注涟溪山即大庾岭也五岭之最东矣故曰东峤山其下船路名涟溪连水流注于东溪庾仲初谓之庾峤东溪亦名东江又曰始兴水又西邪阶水注之水出县东南邪阶山水有别源曰巢头重岭衾泷湍奔相属祖源双注合为一川水侧有鼻帝子城鼻帝子所未闻也邪溪水又西北注于东江【旧志】
　　何公庙
　　庙在府城东三十里亡其名后周时为广东防军往征南海死于贼乡人为立祠宋熙宁间赠侍御清海军使【旧志】
　　梁侯祠
　　祠在保昌县东一百里地名黄团宋嘉定中峒宼犯境摧锋将梁满战死提刑廖徳明谓其忠勇可尚立祠以祀之【旧志】
　　恵州府
　　梅花梦
　　隋开皇中赵师雄迁罗浮一日天寒日暮在醉醒间于松林酒肆旁舍见一女人淡妆素服出迓师雄时已昏黑月色微明师雄与语言极清丽芳香袭人因叩酒肆门相与饮少顷有一緑衣童来笑歌戏舞师雄醉寝但觉风寒相袭久之东方已白起视在梅花树下上有翠羽啾嘈相顾月落参横惆怅而己【龙城録】
　　罗浮山
　　罗浮者二山合体髙三千丈有七十石室七十二长溪神明神禽玉树朱草山有龟渊渊有【缺】龟龟鼻贯铜环有人扰此渊即雨【罗浮山记】
　　霍仙
　　秦霍龙龙川人始皇时避乱卜隠太乙山岩遇真人授以金液还生丹后遇瘴济人名传于世后人名此山曰霍山【启防石记】
　　碧霞丹
　　唐顔真卿为卢杞所搆陷令单车问罪于李希烈促装东迈内外知不还矣亲族相饯于长乐坡因谓诸姻族曰吾早典郡于江南曾与道士陶八八授与一刀圭碧霞丹令服之自后体健至今不衰谓我七十上有厄如有即吉他日待我于罗浮山得非今日之厄乎遂至汜水忽逢陶笑谓公曰吉吉遂指嵩少而去及至汴州希烈僭号使人害于近郊及希烈败诏得归葬偃师北山后有商人至罗浮忽见两道人树下围棋一道士谓商人曰子何人对曰洛阳人道士笑曰奉寄一书达吾家也立札一封题寄偃师北山顔家商人至偃师询所居地乃即茔庄也守冢老苍头得书大惊曰先太师亲翰也因以藏于室子孙选吉日发冢开棺即已空矣于是径往罗浮求之竟无迹【旧志】
　　罗浮仙
　　陈永定间仙人见于罗浮山寺小石楼长三丈余通身洁白衣服楚丽广州刺史欧阳頠表上其事【陈书】
　　罗浮神
　　唐武后时遣使罗浮采药防使者迷路祷于山神是夕羣象踏山开路因建平云阁张鷟立碑记其事【府志】
　　米穴醴泉
　　龙川霍山青华观即太乙宫岩也岩内有穴唐防昌中有米从穴出日供十余人馔后有僧将穴凿巨冀其多出米乃止岩后又有醴泉昔时出酒味极清洌日满数斗今泉滃然出犹帯酒味间或如酒可饮即以为瑞云【府志】
　　潮州府
　　大颠书
　　韩昌黎与大颠书前人论之详矣苏东坡则力言其为伪朱晦庵则力辨以为真未有折其衷者其观黄东发之说有云韩与大颠书东坡谓妄撰而晦翁载其全书以为真夫苏公学佛犹辨其为伪而先生辟佛反指以为真所不可晓况据韩文韩公止因祭神至海上曾与大颠语今请之者四书又亟以道为望安有平日谓道其所道非吾所道而一旦求之亟如此使其既与习熟而少变其说尚近人情今未之曽见而先欲闻其道尤不可晓也按东发朱子之徒其说如此天下之公言也且李汉编韩文序谓收拾遗文无有遗坠总其目七百篇今内集是也外集皆非韩作而此正在外集其为妄撰尤灼然矣【丹铅余録】
　　张睢阳庙
