<!-- { "loadSidebar": true } -->
　　赵廷标浙江钱塘人康熙十年分巡广南肇道有惠政善缉盗盗闻其名辄遁去肇旧有分巡使者柴薪钱吏籍其赢余以献廷标屏不受颁民之茕弱无告者为政务持大体不事更张明年以丁忧去后厯楚南秦陇皆有政声祀名宦
　　仇昌祚号漪园山西曲沃人由明经任潮州府同知康熙十二年入
　　觐囘至程乡值刘进忠叛其党挟之入郡授以官不屈诈病卧牀蓐者三年康亲王恢潮嘉其不汚伪命疏授惠州府知府防擢岭东守道剔蠧弭盗甚有卓绩
　　陈肇昌号省斋湖广黄冈人由戊戌进士令寳鸡报最擢主事迁刑部郎中康熙十七年授广东督学时当兵燹后士多流亡肇昌加意招徕秉公甄拔岭表借以起衰复亷士之贫者量为周给所至申明条约严饬学校士习以醇时值军兴旁午例许入赀肇昌于各学正额外甄拔遗才示劝士鼓舞焉考成居最还都之日诸生泣送攀辕雍正三年祀名宦
　　蒋伊号莘田江南常熟人康熙癸丑进士由庶常改陜西道御史直言敢谏康熈二十一年补广东督粮道参议革陋羡严浮派日用薪水皆自办给故事吏下县捧檄促解势张甚县不胜扰伊立为革去又解省米价例浮于时伊平凖诸市而官无侵渔时逆藩多占据民舍伊暑不张盖躬自察勘民得复还故业兵粮最苦拨支军叹跋涉吏又持之伊酌以本地粮给本地兵军民两称便焉康熙二十二年
　　圣庙倾圮且藩卒横踞伊出俸钱造军房八十余楹先申制府以戢兵随鸠众工以葺
　　庙兵心安而士气振其持大体定危机类如此尤加意文教风厉后进创立穗城书院岭南义学置膳田六百余亩以给四方来学之士月吉课甲乙海滨邹鲁骎骎盛焉康熙二十四年擢河南督学解缆日囊槖萧然士民号泣攀辕及卒粤人设位岭南义学哭者甚众吁祀名宦又公葺穗城书院为蒋公祠祀之
　　白璧琛正白旗人廕生由员外郎延建佥事督粮江西康熙五十一年以卓异擢广南韶道莅任见
　　文庙倾圯即加修葺砺廉隅饬官方墨吏望风解组江湾为奸人逋逃薮环攻殄灭之西山猺相鬭单骑厯险谕降之岁旱步祷灵雨零嘉禾生皆实政也六十一年祀名宦
　　程大毕湖广孝感人少敏目数行下由博士弟子员贡成均授典籍转司务厯戸兵两部郎中擢河南汝宁府知府卓有政声康熙五十二年奉
　　特防授两广盐法道粤鹾政积弊多端有盘掣常规有领缴糜费大毕甫下车悉心厘剔定引七帑三之例请新旧兼疏由是帑盐不致云屯引盐不致日滞商赖之州县以积引不销新例诖误者凡五十四人大毕又请分限十年带销
　　诏曰可得免处分官赖之大毕视鹾时年近七十公余手不释卷恤商之余尤能造士观风所拔士皆知名资给膏火以故科第多出其门下而商民子弟咸鼓箧向学矣康熙五十七年还里攀辕遮道夜始得行崇祀名宦
　　各府
　　陆元机浙江山隂人顺治三年　大兵初定粤以元机行广州知府事开诚布公遐迩向化丁亥失狱犯陈知希总督佟养甲疑其故纵命斩之百姓蜂拥号泣以身翼蔽争乞代死养甲见民情激切乃释缚籍其赀止值数金养甲遂复其官粤民戴之如慈父【下县令】
　　杨交泰江南无为州人顺治七年从征入粤知畨禺县精明亷恕莅任三载人颂神君时夫役浩繁军需交迫泰尝自矢曰交泰年五十无子所不恤吾民者絶其嗣人咸徳之
　　刘象震字辕星江南霍邱人顺治七年冬由岁贡任新防令单骑赴县释奠见啓圣宫毁圯亟新之入春给牛种于四乡以劝耕陈涌盗陈徳贯踞乡作乱请兵擒灭之时　大兵剿新化石碑诸寇有难民数百来归鸠形鹄面聚泣县门象震赈防俾得其所癸巳岁饥煮糜平粜妇女老弱计口日给多所存济治具延师以教秀民立局择医以济贫病十一年春擢西安同知已办装西逆犯城遂协力守御八月围解乃去仕至泉州知府
　　李君柱湖广黄冈人顺治七年从征入粤知新安县洁已奉公劳心抚字时营兵肆暴守备王守祖复纵之君柱力争不得自投劾去上官亷得其实守祖遂被纠民益感君柱
　　苏嵋河南汲县人顺治辛丑进士八年任三水县邑当四达之冲车马供应络绎嵋力纾之葺黉宫兴义塾催科不扰夏税秋粮各以时办人甚徳之康熈六十一年祀名宦
　　田家修字献之江南鳯阳人顺治十年由学博迁知从化县邑多流亡盗贼并起家修谕降十余寨劝令开垦复为良民编戸口清赋役轻刑简讼以苏残黎人安其政厯任四载擢西城兵马指挥沈兰字丹颖浙江徳清人顺治十一年由教职迁知香山县中途遇盗无钱赁舟车里胥宻以金餽弗受束胥役戢悍兵轻徭革耗务与民休息每朔望后一日延绅士于堂讲学三年颂声日起以强项去职民思之
　　马以懋陜西干州人顺治十三年由举人令新安兵燹之余土地荒芜民苦赋役以懋区别其等催科无扰称循吏焉
　　孙绳字斯百山东临淄人顺治十六年以拔贡令从化下车询民疾苦条陈十事上官韪之花山盘古诸盗流刦近郊请兵剿捕获贼百余降其渠魁谢丽昆等七人散其党三百余人赈石磕汉田诸村流亡日集以治行荐去后民立遗爱碑
　　杨熚湖广汉阳人顺治己亥进士康熈二年授龙门令革滥征修废坠葺名宦乡贤祠新谯楼浚城濠间集诸生课艺年饥设糜粥民咸就食山寇肆虐率兵深入红溪李三冈寇逸邑赖以安祀名宦龙之绳湖广公安人康熙三年以举人知新防县时再定边界民顿道途之绳力为赈防比视事却餽遗革耗羡一意与民休息讼牒至庭辄好言劝慰往往怀牒归甫三月以疾去百姓送之哭失声云
　　王永名正红旗人康熙二十二年由例监铨授三水县二十四年割南海番禺地置花县永名适至遂调补焉地多丛篁鸟道盗贼渊薮永名凿山堙谷筑城浚隍立学宫设防守招四方流民授廛垦田以劳卒祀名宦
　　樊翰河南桐柏人康熙二十五年由举人任三水县性甘澹泊虀盐晏如催科有法志存抚字尝曰正供外悉民脂膏若之何吮民自奉也公余课必告曰十先立品毋仆仆谒上官遇水灾力请捐租民咸徳之祀名宦
　　郭遇熙河南新乡人康熙己未进士二十八年令从化本孝友治民民师其徳葺
　　文庙立义塾相度形势滙众流之吐纳矗以浮图啓文明也修邑志建仓厫皆节俸为之以最迁刑部主事祀名宦
　　徐勍浙江鄞县人由进士初任陜之三原令政通人和寻以母老告终养归服阕康熙二十九年改授顺徳令英丰奕奕断决如流目所经悉识姓名弗忘受事之初即禁杂派免浮粮絶苞苴清保甲莅顺四年始终勿渝尤精谳狱一日晨起视事有少年泥首堂下问之曰新防人也年二十五矣妇翁嫌吾贫不吾室也勍曰汝聘乎曰白金五两媒与之勍曰虽然不能越境治盍归直乎少年以头击柱血被面勍哀之乃絷少年伪若获盗者牒新令取盗党逮其妇翁至则曰吾壻也恨不与妇故诬我勍曰吾固知若壻之无良也若予五十金吾为若絶之且曰偕若女来越三日金至女亦至笑曰五十金中人产也壻不贫矣吾僦舍西郊令完婚趋具花灯鼓吹去邑传为佳话他决疑狱皆此类也东关外长堤十里旧名青云路上有奎文阁旧系明知县倪尚忠所建岁乆荒墟勍捐修之旁植松万株仿古列树表道之义重建钟楼于泽宫之左迁侍御卒邑人奉祀于青云阁下雍正三年祀名宦
　　髙遐昌号菉园河南淇县人丙辰进士康熙三十七年令东莞亷明勤肃年饥市米平粜岁不为灾除蠧役清保甲兴文学聴断如流民无寃狱二年调髙州茂名邑多盗遐昌用盗攻盗之法寘功过牌信赏必罚期年耕熙饮恬夜戸不闭治茂凡六年两摄信宜一防郡篆乙夘擢御史茂邑建三贤祠遐昌实居一康熙五十五年祀名宦
　　顾嗣协字迂客江南长洲人康熙四十六年由贡生出宰新防誓神而后入新邑襟山带海号称难治嗣协因俗成化薄赋轻徭清夙弊革滥征民安其简间有讼者不羁日杂鞫之至诚披示民以不欺明儒陈献章祠在白沙故里日乆頽落嗣协新之兼镌其集以粤板字多譌命弟翰林嗣立雇江南良匠开雕庚寅自崖门归遘疾不起着有漪园近草殁后祀名宦
　　王授位辽东广宁人正黄旗监生康熙四十三年授龙门令初谒
　　文庙仰见倾圮即整修之山发蛰水坏民居授位饥者食死者棺建义学人知率教练乡兵人厉义勇莅任九年陞福建邵武同知祀名宦【下县佐】
　　娄君玉直京卫人康熙二年蛋贼周玉李荣作乱民多煽惑幕府檄沙湾茭塘两巡检报従逆者姓名君玉治茭塘以籍上数寥寥上官切责之君玉曰身可戮民必不可枉也及送囚防鞫凡所株连力为申辨所保全甚众在任九年寸蔬斗粟未尝取于民卒之日贫无以殓民醵金赙之【下教职】陈铨兴宁人由拔贡为従化教谕举动端方讲明正学新泽宫备祭器岁饥捐俸金作糜以食饿者月吉读法外不至宰室有端士之目康熙五十二年祀名宦
　　湛上锡字衮卿河源人由副榜贡生初任顺徳训导厚重端方诲人不倦初至谒
　　文庙见断檐破壁亟命修葺又捐资重建青云阁朔望宣读
　　上谕必屏息悚聴条分缕析以为劝勉待诸生严而有礼知县何玉度请主义学讲席从者数百人成名累累顺邑绅士醵金于南关外作湛公书院复置田以供祀事立石纪功迁潮州潮阳教谕卒于官雍正二年祀名宦
　　右广州府
　　刘世豸字汉直直雄县举人康熙二年守韶州饮冰茹蘖请托不行吏民敬而畏之守韶七年圜扉生草力行教化捐俸金葺学舍创书院勤行月课一时掇科称盛以忧去后二十年郡人思之祀名宦【下县令】
　　郭缵字梓叅福建漳浦人起家明经从贝勒入闽有功顺治四年知乳源县乳故岩邑前令死于兵当轴度非缵莫办遂任之缵威重见者惮怖明布约条反侧子乃安未防山贼云屯谋攻乳缵诇知预上方畧寇至缵佯坐城楼痛饮贼易之未即攻越日援兵至出贼不意径渡河击之旌旗四起城中金鼓震山谷贼惊众披靡俘斩甚伙是役也援兵不满百摧巨寇如拉朽遂成竒功至于申免逋欠恳革重派皆缵实政之及民者任乳二年槖无余金后民思之
　　蔡嘉复陜西西安举人顺治四年知仁化县开诚招抚百姓负担而归兵戈之余渐以乐业朞年卒于任其子钟台奔丧亦卒榇不能归士民葬之水南塔下
　　李栋字云浦湖广蕲县人己亥进士康熙三年为乐昌令留心民瘼防介自持惩奸宄恤困穷置义仓建书院迁雅州守
　　熊维祺湖广孝感人顺治己亥进士康熙七年知仁化时盐引递年报名宦室多窜匿村市为虚维祺至设法招商以杜报充之害振兴学校己酉分校多知名士卒于官
　　田从典山西阳城人起家进士康熙三十四年出宰韶之英徳风裁峻整品行醇笃莅任先夕斋宿城隍祠旧制也从典为文誓神云治囊槖之计而倾人一家狥喜怒之偏而戕人一命则大庾岭上頽石同倾始兴江中流波俱逝识者已觇其逺大之器矣月吉读法向视为具文从典朔望宣读
　　上谕集四乡之耆老子弟丁宁告戒若扣洪钟而起聋
　　瞆人情鼓舞家喻戸晓焉
