<!-- { "loadSidebar": true } -->
　　题请添兵防守河头汛止须酌増弁兵不必另设参将大营等因臣等查河头地方为髙雷亷琼四府冲衢要道商贾徃来必由之路地方旷野瓮峝虽设有弁兵路逺兵单势难兼顾在提臣王绍绪议设参将安兵一千固属过多而前督臣孔毓珣议止酌増弁兵又恐不足弹压臣等查河头原罗定协管辖该协原分左右二营向止额设副将一员都司一员守备二员千总二员把总四员目兵一千零五十五名原属汛广兵单今应添设都司一员千总一员把总二员目兵四百名驻劄河头汛就近兼防瓮峝石窝龙迳各要汛仍归罗定协统辖与该协原设官兵通融匀拨分为左右二营其督标原拨贴防瓮峝石窝龙迳各汛弁兵撤回本汛则要地得有控制矣
　　一新安营多余战马之宜拨入河头汛也查提臣王绍绪原奏以新安营新改水陆兼防多余马兵三十三名请与左翼镇步兵调换经前督臣孔毓珣议覆应如所请臣等查左翼镇标三营俱系水师调换马兵不甚适用今现议添设之河头汛系属陆路请将新安营多余马兵三十三名改为步兵裁出战马三十三匹拨入河头汛目兵骑操则陆汛得有战马操防而兵丁亦可免调换之烦矣
　　一増城营游击之宜改为参将也查提臣王绍绪原奏请将増城营游击改为参将其广州协属之龙门营守备就近归并増城营管辖并请添设千把布防经前督臣孔毓珣议覆龙门营应改増城营就近管辖惟増城营游击毋庸改设参将龙门亦不必添设千把等因臣等查龙门营原广州协兼辖但相距广城三百二十三里其路较逺应改増城营就近管辖俾督饬便易所辖之地既广则官职亦宜加崇应如提臣王绍绪原奏将増城营游击改为参将其管辖龙门増城二守备分为左右营照旧防守以壮声援千把员弁毋庸添设则营制妥协矣
　　一化石营之宜酌添弁兵也查提臣王绍绪原奏请将亷州营抽兵二百名归入化石营再添设千把二员将髙州镇贴防龙头沙炮台兵丁撤回经督臣孔毓珣议覆应于亷州营抽兵五十名归化石营管辖拨化石营外委一员防守龙头沙炮台将髙州镇标原防之兵撤回毋庸添设千把等因臣等查化石营管辖化州石城二州县额兵二百八十七名实属汛广兵单提臣王绍绪议添兵二百名诚不为多但欲专就亷州营抽拨尚未妥协盖亷州界连粤西逼近交阯兵丁不便多抽今应于亷州营酌抽把总一员目兵九十名再添募目兵三十名共足一百二十名拨入化石营充额相险布防至化石营原髙州镇统辖所有该镇标原贴防龙头沙炮台弁兵应仍照旧贴防以资汛守遇有失事与专汛弁员一例处分则可杜疎懈之弊亦免汛广兵单矣
　　一靖海神泉二城之宜驻劄水师官兵也查提臣王绍绪原奏请将惠来营所属靖海神泉二城照旧驻劄陆路官兵经前督臣孔毓珣议覆业将惠来营分防隆江堡之千总一员拨徃神泉驻劄不便更易等因臣等查惠来县属之靖海神泉二城原系惠来营备弁带兵驻劄分防因康熈五十六年间改立炮台前督臣杨琳将海门营水师备弁移驻二城将惠来营原驻官兵撤防隆江堡等汛所有炮台海港归海门营水师管辖陆路村庄仍归惠来营管辖至雍正七年前督臣孔毓珣以靖海神泉一带村庄离惠来营窎逺难以兼顾复拨分防隆江汛千总一员带兵前徃靖海所城驻防就近巡查陆路村庄甚属允协此节应如督臣孔毓珣所议毋庸更易再查隆江堡汛千总前督臣孔毓珣原拨徃靖海城驻防并非神泉合并声明
　　一崖州营游击之宜改为参将也查提臣王绍绪另折陈奏海疆请驻水师一折请将琼州海口协副将移驻崖州以崖营游击调换海口并抽减龙门协兵二百六十八名归入崖协经
　　和硕怡亲王等议覆提臣所奏似属可行令臣等再行确议而前督臣孔毓珣则议崖营毋庸添兵换协止令琼州副将每年巡哨时分拨兵船由髙州而至崖州龙门副将每年巡哨时分拨兵船由儋州而至崖州等因臣等查得崖州系琼郡极南之地面对安南风顺防轻一日可到且左通东洋诸畨罗列实为邉海要区该营额设游击一员守备一员千把六员目兵七百八十七名哨船三只不足以建威消萌督臣孔毓珣所议止令琼州龙门二协每年分拨兵船防合哨巡未为严宻提臣王绍绪原奏调拨官兵船只驻防之处诚壮海疆声势但海口为全琼门户宻迩郡城额设水师副将驻劄弹压原与雷郡海安营为犄角之势不便轻调至龙门逼近交彜额设水师兵丁亦未便抽拨臣等再三筹画莫若将崖州营游撃改为参将并添设经制千总一员外委一员目兵一百一十八名哨船三只合之原额官兵水陆酌量分配其陆路官兵专防黎岐水师官兵分为两班巡查海面仍令琼州副将每年拨出兵船由万州至崖州龙门副将每年拨出兵船由儋州至崖州防合哨巡至崖州营向系陆路不谙水师添设弁兵应于附近琼州水师协摘调换补则巡防严宻要地有备无患矣
　　一番禺县属南村地方之宜移驻官员也查提臣王绍绪另折陈奏敬陈海疆末议一折请将理猺同知移驻番禺县属沙湾地方抽拨虎门协左营都司同驻经
　　和硕怡亲王等议覆应如所请而前督臣孔毓珣则议以理猺同知及虎门协左营都司不便移驻沙湾应拨虎门协原驻市桥之右营都司及番禺县县丞一同移驻茭塘司属之南村地方等因臣等谨查番禺县属之沙湾茭塘二司地居濵海素为盗薮防范宜严但理猺同知驻劄连州三江口寨城控制八排管理猺务职任綦重未便轻议移撤又虎门为省城门户且洋船出入之总滙更属紧要该协副将每年有轮班出海统巡之任其额设都司二员内右营都司已驻市桥若再将左营都司移驻沙湾副将出海统巡则虎门重地竟无大员驻劄弹压深为未便况沙湾地方近经布政使王士俊奏准添拨把总一员带兵五十名前徃驻劄协同巡检查缉匪类渐觉稀少惟茭塘司属之南村地方烟户繁庶山路多岐匪类出没较之别村更为顽梗而与市桥石棊新造各紧要村庄路迳相通登髙瞭望四面可及实为沙茭两司适中要地向无官兵驻守其驻市桥都司又专管水汛不管陆路是以匪徒潜匿缉捕为难似应如前督臣孔毓珣原议将驻防市桥之虎门协右营都司移驻南村带领兵丁一百二十名居中调遣就近督饬沙茭二司水陆塘汛协力巡防如沙茭二司地方遇有失事无论水陆俱将该都司照兼辖官例一并参处其原随防市桥千把一员桨船二只仍令配拨兵丁照旧驻防市桥听该都司徃来督饬并将番禺县县丞一员移徃南村驻劄令其不时督同沙茭二司巡检宣讲
　　上谕稽查保甲清除奸匪遇有失事亦照专管官例参处至移驻之都司县丞责成既重议叙宜优如果三年之内并无盗案仰恳
　　圣恩准予保
　　题陞转以示奬励如此分布责成县丞察缉于内都司督防于外文武相资内外严宻于地方似有裨益至提臣王绍绪奏请预发库银购买战船桅木一节业经前督臣孔毓珣具疏
　　题请奉
　　防准行现经动项委员前徃闽楚二省购买运回备用
　　应毋庸再议
　　一广州春江二协不宜仍镇辖也查广州协副将驻劄省防向因与左翼镇同城故该镇统辖又春江协驻劄阳江县因旧有顺徳一镇管辖地方颇少故归顺徳镇管辖嗣顺徳镇裁汰而左翼镇移驻顺徳是以又改归左翼镇统辖但左翼镇现统辖四协九营地方辽阔难于兼顾且广州协与抚臣同城又离惠州提臣不逺春江协距肇庆亦近遇有紧急军务督抚提可以就近指示调遣今二协徃来公文考送弁兵俱由左翼镇核转未免徒多转折反致迟滞应请将广州春江二协改照惠州肇庆三江罗定等协一例即以副将专营不总兵统辖不但行文便捷且考送弁兵亦免纡回跋涉又广州协专管南番二县村庄稠宻汛广差繁额兵一千零二十九名不足分防且该协额设都司守备千把俱分防外汛存城止有副将一员遇有公务乏员差委今应添设经制千总一员外委一员驻劄省城听调遣并添设目兵一百四十五名分防所属要汛再查该协辖属之三水营地当孔道差务繁多额兵止一百七十二名为数太少亦应添兵二十八名合之原额共足二百名则汛防有赖矣
　　一马步战兵之宜酌改步守也查提臣王绍绪原奏请将左右二翼镇及増城营额设战兵照战三守七之例改为守兵扣出余银为添设官兵俸饷经督臣孔毓珣议覆应照例渐次更改臣等查粤东营制俱有守兵惟左翼镇标左右二营右翼镇标中左右三营及増城营原系昔年藩下标兵改设是以独无守粮今照通省营制自应改战为守以臻画一但左右二镇为省城前后屏障遇有缓急两翼捷近檄调每多与别处营分实有不同若槩照战三守七之例一体更改亦未妥协臣等谨议将左右二镇战兵俱改为战守各半查左翼镇左右二营原无马兵共额设步战兵一千七百三十六名按照战守各半之例应将步粮改设守粮八百六十八名每年约节省饷银五千二百零八两右翼镇标中左右三营共额设马步战兵二千六百五十五名查该镇所辖地方俱系崇山峻岭额兵不敷派防是以所属龙眼峝火烧山二汛从前派拨督提二标目兵共二百名前徃贴防终属未便应行撤回又该镇路当孔道解饷防迯差务殷繁向例惟右营独任其役未免偏枯臣等详细酌议该镇标应再添兵三百四十五名合之原额共足三千之数所添兵丁除拨防龙眼峝火烧山清逺英徳各要汛外余俱存城嗣后一应差务三营均派以均劳逸该镇标按照战守各半之例应留马步战兵一千五百名应将步粮改为守粮一千一百五十五名每年约节省银六千九百三十两又増城营额设马步战兵八百八十一名应照通省战三守七之例将步粮改设守粮六百一十六名每年约节省银三千六百九十六两再查督标五营与提标五营额制均系马二步八但粤东地方非山即海平衍甚少马匹不须过多臣等谨议改照马一步九之例将多余马粮裁改步战计督标五营共马兵九百七十八名今应裁改步战四百七十八名每年约节省加饷料干银七千零八十三两零提标五营马兵共九百五十四名今应裁改步战五百零四名每年约节省加饷料干银七千四百六十七两零合计通共节省银三万三百八十余两除拨支河头汛新防营崖州营广州协现议添设都司一员守备一员千把十员共该俸干银八百七十八两零并扣留右翼镇添募守兵三百四十五名该饷米银五千九两零尚剰节省银二万四千四百九十余两按照战三守七之例约可添募战守兵共一千五百名请即将此添募之兵以四百名拨入罗定协河头汛以三十名拨入化石营以一百一十九名拨入崖州营内将一名拔为外委千总以六百七十七名拨入新防营以一百四十六名拨入广州协内将一名拔为外委千总以二十八名拨入三水营充作现议添兵额数尚余兵一百名请将六十四名归回左翼镇标左右二营将三十六名归回増城营则不必另动饷项而要汛应添兵数皆得足额至督提两标议裁马粮所遗马匹俟本标及各镇协营额马有倒毙者报明给领补额以省变价之烦又各兵原食马步战饷相沿已乆若一旦骤改实有未便应俟各兵有老病事故开除者渐次改易或各兵内有情愿先行就改将节省银两移拨于其弟男子侄顶充新添粮缺者亦准先行改补则兵情允惬益图报効矣
