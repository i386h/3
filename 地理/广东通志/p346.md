<!-- { "loadSidebar": true } -->
　　黄氏【古子祥继室年十八归子祥三月而子祥卒黄誓不再醮抚前子女如巳出已而二子相继死遗一女矢志愈厉平居垢容敝衣动遵礼规即姻娅鲜通讯问歴年五十有三乡闾咸称其贤】黄氏【生员顔问仁妻年二十二而寡哀毁骨立以死自誓遗腹生一子未几而夭黄涕泣曰天不祚顔如此何生之为死而复苏孀居四十年邑令胡彛简扁旌之】
　　谢氏【巫信妻归八月而信病当与诀时即剪发置信襟中誓以必从及信死絶口不饮食舅姑解之不听至七日正襟端坐而逝】
　　李氏【范澄妻年十九夫殁遗腹生一子誓不再醮后子又亡复依两孙之死靡他年七十九卒】徐氏【林万秋妻年二十五夫死遗腹生一子守贫抚孤洁白无瑕年七十卒】
　　张氏【胡大梁妻年十九生子甫二月夫死屡经寇乱节操愈峻四十余年典间议焉】
　　黄氏【诸生孔昭妻年二十四而寡茹荼饮蘖抚二幼孤五十七年坚贞不渝八十一终　以上长乐人】
　　张氏【曽以礼妻年十八以礼殁张誓不更适年七十八终洪武二十八年知县夏则中以闻诏旌其门】
　　詹氏【张经妻天顺辛巳山寇破县举家奔窜盗欲汚之詹骂曰吾良家子岂从汝耶延颈就刃盗杀之】
　　李宣女【受聘未婚而婿死乡富子求婚女号泣欲絶父母诘之对曰已受其聘即其妇乌可二愿以养亲终吾志父母从之年七十三而卒】
　　张氏【刘琳妻年二十而寡父母舅姑怜其少讽令改志不可断发示信曰吾夫知礼克孝不幸先父母死既饮恨地下吾不终养他日何面目见良人日惟纺绩以抚二女囚首垢面閴然一室年垂四十二女筓而字仍抱异姓女育之抚摩自适及筓为赘壻年九十六卒贫无殓具亲族合力成其葬】赖氏【黄万金妻年二十五夫死守志治末流贼执而逼之赖绐曰汝解刀即从汝遂夺其刀斫贼贼大怒支解之】
　　陈氏【罗渊妻名聪年十六归渊明年夫丧无子誓死守志苦节自甘闺范惟恪年五十一而终】毛氏【罗亨泰妻年二十七亨泰死无子誓死不二孀居三十余年始终一节年五十八终与夫之伯渊妻陈氏称一门双节云】
　　陈细姑【陈国琏女许字张善行年十六而善行卒誓不再字独居一室以终】
　　张氏【名隆娇嫁陈姓其姑通外人萧张知姑不可谏恐汚已请归宁缢而死事闻诏表贞烈正萧典刑】
　　罗嫡金【幼丧父母氏不安其室嫡金长而慙愤一日自火其衣缢而死事闻监司表曰烈女】郭寿娘【汝盛女未字人罗万祥白昼逾垣逼奸不从邻妇解救之寿娘自尽巡按程置碑防墓前以表之】
　　袁氏【刘渐妻年十六归渐三产不育夫死守志事翁姑以孝闻翁姑丧哀毁祭葬尽礼归依父母独处一室足不闚门惟春秋祭扫必上茔号泣虑夫乏祀将纺绩累赀建祠置祭田年七十二卒经县府道详院旌表以上兴寜人】
　　冯氏【梁兆鹏妻年十三归兆鹏事姑惟谨兆鹏疾笃汤药不倦兆鹏卒冯以孤子幼女五人托伯梁远抚之不食以殉】
　　卓氏【谢平冈妻生一子夫卒年二十三痛哭不食邻媪劝曰死固得所其如孤何乃少进食舅姑怜其年少微讽之遂面毁容以见志抚孤成立有司旌其门曰节寿延祥年九十卒】
　　张氏【罗辛叔妻年十八归辛叔甫半载渠贼陈万肆刦举家被掳贼欲汚之不从先断其发次断其指坚拒骂贼而死以上连平州人】
　　叶氏女【彦荣女年十七聘而未嫁为贼所掳行至磨刀石投渊而死越旬日叔彦魁求其尸而出之面犹生见者嗟异名其石曰烈女石　河源人】
　　谢氏【黄佩妻正德中贼张文昌掠乡谢抱女走贼逼汚不从杀其女极口骂贼并杀之时年十九】徐嫩妹【升之女年十六张文昌之乱被执贼美其姿容欲纳之不从贼佯杀人以威之女延颈俟刀贼不忍杀多方诱之骂贼益厉遂遇害】
　　曽氏【徐春芳妻娶仅朞育一女春芳以报父仇死于贼曽自收钗珥遗其姑抱女痛哭而絶夫妻俱称烈丈夫云以上和平人】
　　李氏【生员罗大魁妻年十六归大魁时万厯癸酉大征山寇大魁愤父死于贼愿身饵贼归语李李力勉之遂入贼巢诱贼出官兵伏击之大魁阵亡李年十九男琯方二岁茹荼抚孤苦节五十余年官交旌之】
　　郑氏【碣石卫指挥任现奎妻嫁五十日现奎卒矢以身殉家人防守甚严乃断絶饮食数日乗间投井死闻于朝得旌】
　　卓氏【举人李棠妻海寇薄甲子城棠被执百计赎之不得卓衣白泣辞家庙抱幼子易棠归密嘱棠赴试目送远脱遂抱子投水死棠追悼葬其衣帨立祠于通衢之侧祀之　以上海丰东海滘人今请设县】
　　右惠州府
　　陈氏【余廷瀚妻年二十五廷瀚卒甘贫秉节抚教遗孤金鼎既成立亦卒鼎妻叶年甫二十痛姑少寡夫无后誓死不贰陈年七十二而卒叶蔬食敝衣节操愈坚官表之曰双节嘉靖十七年诏旌其门】陈氏【举人谢防妻年二十一防卒遗孤良相亦中殒姑苏在堂不能自给陈为努力周旋姑病痈为防痈病目为防目姑病随愈乡人称为孝感苏寿八十终陈居孀五十九年孙妇王亦年幼守节嘉靖二十二年诏旌其门】
　　蔡氏【伯珪女章漠妻漠出游道死丧归妇抚棺恸哭曰君前别时以母嘱妾所不奉以终身者有如日自是事姑益恪未几姑次女死其长壻张元森欲以妇继婚妇持不可元森夫妇入据妇室妇宿夫柩旁元森乗夜欲犯之妇怒骂反诬妇于姑姑信之妇忧愤成疾夜投河为邻妇王氏救之以归慰解至旦邻妇起如厠妇遂持刀自刎邻妇亟号救之元森起抱妇时妇目尚未瞑瞪视见元森作势仆地齧其舌以死年三十乡里哀之潮人盛端明作章妇行】
　　潘氏【都谏大宾女适陈谅谅蚤卒无子姑薛以孀节闻而心独哀怜潘少潘知其意泣曰姑以节终妇独不能矢死靡他乎薛有心疾不便起卧潘设长板于床前防之积四十余年不少懈事闻建坊旌曰节孝】
　　丘氏【嘉靖已未倭破海阳邱归宁与母及妹皆被掠行至万里桥倭释其母驱二女行过桥及半邱度母已远遂投桥下死妹亦死焉】
　　呉氏【嘉靖庚申倭陷银湖执呉氏呉詈哭不止倭怒以刀断其臂骂愈厉杀之】
　　闵氏【生员冯兆亨妻嘉靖壬戌倭突至闵被执不肯行倭惧以刃闵仆地不起剸其腹死】黄氏【父丞爽适生员余衍年衍年病卒黄痛哭不食旬日伺守者懈登楼自缢时年三十】杨氏【秋溪陈确轩妻年二十四确轩卒自经者屡以救得免奉姑甚谨有欲夺其志者辄以死自誓时海寇遍处掳掠及至阳山寨曰此陈节妇乡也不入而去一方赖以全活】
　　余氏【生员张大羽妻年二十而大羽卒遗孤钺尚在襁褓母欲夺其志余泣曰夫死有幼孤在忍舍之乎防姑病跪进汤药焚香祝天愿以身代钺长亲教之后为嘉兴教谕直指两表其门】
　　曽氏【李标妻十九归标事姑孝谨标苦学病死曽年二十有一遗孤方数月矢无二志勤纺绩以膳姑邻遭回禄扶姑出避延烧十数家曽独得免时谓孝节之感郡县咸表其门】
　　卢氏【年二十七而夫朱惠卒遗孤祐甫十月贫约不给卢勤纺绩以供姑闾里称之岁乙巳御史陈储秀旌其门】
　　陈氏女【注之女少许王铎将婚铎卒女闻讣辄自缢母救免日夜悲泣不已有议婚者父隐之女觉遂减饮食逾月卒】
　　郑氏【廪生戴邦玉妻食贫治女工以佐舅氏甚谨隆庆二年海寇林道干掠南郊郑时归宁将还家舟发而寇舟奄至郑度不免遂襁负其婴儿投韩江死　以上海阳人】
　　郭氏真顺【周伯玉妻幼淑慧受书于其父教谕因旁通经史诸家尤精数学能诗文值元乱避地居村寨众推立伯玉真顺止之曰矜能轻敌者亡勿徃曰业已许之奈何对曰第称疾为公谢之寨众果来真顺曰诸君不知其驽今欲勉从忽呻吟床褥矣请更立贤者众然而舍之后果杀其所立争长大乱寨故多农家子专积粟真顺独劝伯玉散之惟日夜索绹人莫喻其意比贼至尽焚诸积聚伯玉遽引索自系与妻子俱贼谓捕卤因得从间道去复依溪头寨居焉防太祖定天下命指挥俞良辅南征寨人向未内附惧诛真顺乃作颂俞将军引一篇遮道上之且言寨人无逆状良辅览诗大喜遂释其寨后伯玉卜筑县西后池偕隐居焉子三彦敬彦作彦器幼时分授三经至夜诵各与百钱置铜盘纪其数虽精诵必期钱尽乃已后皆以儒征季彦器终朝列大夫真顺卒年百二十五岁子孙遵其遗教丧不供佛祭不焚楮云】
　　荘氏【栖霞令周彦敬之妇有淑质读书知大义防乱起乡人将共窜入穴荘独讶其男女无别有难色彦敬强之庄曰无礼不如死遂引刀自裁彦敬大恸誓不复娶后三日贼大举破其乡彦敬终无子如誓言】
　　王氏【林崇鳯妻堕流贼营中欲犯之且曰不从吾先刃而子王绐曰此幼无知待哺乳焉当入侍俄见傍有妪得释隂以子寄之曰为予还夫善视此儿予就死矣遂遇害】
　　陈氏【吴喜妻有丽质知大义正德十四年贼首曽钯头等流刼陈被执贼欲汚之极口叱骂投崖不死胁以刃陈曰吾有死耳刃何足云骂愈厉贼怒至碎颊破胸犹骂不絶口贼去得其尸旷野间犹怒目上视两手坚持其衣不解见者皆叹息流涕同知林廷模有碑记之】
　　萧氏【陈昻妻昻孤子也昻早逝萧誓节不二越数月祖姑继殁萧身持二丧值寇掠其乡扶母出避遥见贼纵火延烧将至棺所号痛吁天欲以身殉防反风中楹忽坠火灭二柩如故人皆以为节孝所感年六十余病且死揽镜叹曰吾今可以无愧矣】
　　庄氏【萧福妻年二十而孀以节自矢母怜其早寡隂以许人庄觉之饮泣不胜夜抱夫木主自缢姑闻救乃释有司疏请旌之】
　　林氏【生员姚瑢继室年十八瑢病卒林痛悼几絶后以贫不能存归依父母家及瑢柩举葬林奔临母迫之还林大恸潜经卧内讣闻姚嘉其节合葬焉】
　　陈氏女【字方髙未婚而髙死女欲临其丧母不可女固请之遂徃为立嗣家贫闭户约守虽至亲罕识其面夫既葬不食而死合葬东山道左知县王训表其墓　以上潮阳人】
　　陈正姑【永乐间适魏谦家三载矣其母弟庠生陈寄早卒遗腹一孤甫周岁而母又卒陈族利孤产谋乳母危之陈觉涕泣请辞归抚孤复出赀为谦更娶捐陈遗租五十石为魏舅姑祀田后孤得成立官至长史渐大陈宗祀姑为不祧之祖魏家亦感其义岁并祀焉先后县令两表其门题其墓曰正姑】全氏【林廷明妻年十七能尽妇道值寇起挈家避之俄而贼入嘱夫扶母携幼先窜匿他所全被执欲汚之遂自刎死越四日贼退夫收其尸如生邑宰表其宅曰贞烈】
　　杨女金惜【海寇魏宗辉为乱金惜逃窜为贼掠于舟义不受辱投水死兵备毛吉立石碑于里以表之】
　　林氏【给谏薛宗铠妾宗铠上封事忤权奸遇害林年甫十八即絶粒欲死以嫡丁氏病笃诸孤在襁褓乃收泪强食扶榇南归抵家而嫡殁一门之内夫以君死嫡以夫死未几姑又死林以纎弱支持茹荼拮据三襄大事守节终身卒年五九万厯四十二年诏旌忠门竒节】
　　郑氏【陈一贡妻年十八归陈九月而一贡卒郑誓志终身及葬扶柩至窆所请筑一圹以俟免丧素衣练裙终日一室与姑同寝食曽与母同舟值飓风作母欲就岸投宿郑曰安有妇而可入人家乎逮遘疾姑欲延医治之郑曰妇死无恨特恨事姑不终何以医为遂卒】
