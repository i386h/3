<!-- { "loadSidebar": true } -->
　　董应魁奉天人顺治初授良乡今以贤能课最擢寳庆太守分守武昌迁山东盐驿道晋闽臬及广西右藩顺治十八年以少司寇巡抚广东下车之日问疾苦惩积弊招携怀逺民大安之时粤屡遭兵燹疮痍未复值靖藩移镇闽省家口行粮程督孔亟急之则槁民缓之则误军应魁曰吾不忍粤民傫瘠沟中亦不忍诿咎于百执事宁以身任厥愆耳遂镌级迁江西督粮道寻罢归粤人建祠于禅山祀之
　　王来任字宇奉天人康熙四年以副都御史巡抚广东时粤地屡经盗寇赋役未减平靖两藩轻视民命来任至安集流亡咨询疾苦踵总督卢崇峻覆陈六大害一曰夫役二曰民船三曰私抽四曰采买五曰诬盗六曰擅杀请
　　命禁革民交相庆亲虑囚平反积案囹圄一空微服游市闾察有司之淑慝不少狥昼夜巡逻奸宄窃发即捕获兵厮横暴即重惩严禁畧贩令关津非验符传毋得阑出粤女培养士气绥靖边疆皆由实心行政未几以京察自陈免粤人相率诣
　　阙吁留而来任已病革矣临终遗疏以复海迁界为言
　　圣祖仁皇帝许之祀名宦
　　刘秉权字持衡奉天人从
　　世祖章皇帝入关授兵部主政迁刑部啓心郎转佥都御史擢国史院学士康熈七年巡抚广东甫视事即惩贪墨禁加派革供应风纪肃然时方巡海展界招徕安插男妇十六万有竒垦田二万五千余顷
　　圣祖仁皇帝优奬之招复灶丁而盐课足饷请减屯赋而戍卒安业正己率属息事宁民务持大体不为苛细尤崇理学重师儒开省治文明门以延秀气士风日盛甲寅秋潮镇刘进忠叛秉权帅师斩伪将金统积劳卒于军讣闻优防予廕諡
　　李士正字毅可奉天人举明经厯任江西巡抚康熈二十年逆潘既殄部议广州各员皆令复还内城原署抚治则改藩府为之二十一年命士正以原衔移抚盖重其选也时藩焰方熄而藩之三旗马步闲丁尚数千人纷纷臲士正不动声色量地画界分东西以处兵民凡田庐之为藩敓者店舍之为兵据者一一给还于民刋布寛大之政二十四条兵民遵守气象一新已念粤为岭海岩疆兵防綦重复与制府提督诸大吏周行海甸相其要害扼塞之所分汛设戍海氛肃清遂防师搜捕花山沙潭诸盗犂其巢幕
　　题请建县以资控制今花县所自始也
　　圣天子东南宵旰之忧稍纾矣士正乆任外吏敭厯谙练所至郡国必观其形势冲险隂阳向背于粤则治
　　文庙建三贤祠改创棘院辟文明门修青云桥濬东西池隍水道重新镇海拱北二楼收敛悍气粤风遂醇在粤六载人思其功徳俎豆于五仙门外又崇祀名宦
　　朱祚字徽防山东髙唐州人顺治戊子举人起家盱眙令以卓异荐厯任直守道
　　圣祖仁皇帝悉其能于康熙二十七年
　　命巡抚粤东
　　陛辞日有言人所不能言为人所不能为之语
　　圣祖壮之赐白金鞍马以宠其行出都日单车走庾岭悯役夫之苦给以直且立石道左自后役不滥派祚始也既抵任首念粤鹾政渐坏疏陈其弊一清陋规以励臣志一禁换埠以靖奸风一定盐价以杜横索一专缉捕以免株连语语剀切商民徳之卫所屯田旧税三斗为额颇重戍者多逃亡祚疏请减其额并裁补征之项弁兵赖焉琼郡逺居海外兵燹后澄迈临髙二邑钱粮逋欠至七万一千九百两有竒而髙郡之呉川复以流亡失业有无征银四万二千两有竒米四千一百石有竒祚皆疏免其累广州由水道赴惠潮港汊通海商旅患胠箧踪迹诡秘莫得渠魁祚为文檄城隍之神宻捕之盗皆获悉系锒铛投诸江盗遂息其整纲饬纪摘伏除奸皆此类世谓先资之言见于
　　廷见两语良不负所学云康熙三十二年擢浙闽总督
　　崇祀广东名宦
　　彭鹏字古愚莆田人举孝亷官谏垣直声震天下康熙四十年出抚粤西政务肃举旋调粤东属吏闻其至惴惴屏息鹏进诸司而训之曰周官六计上亷吏不亷虽有小善不足録也故墨吏即劾无少狥者性勤敏视事常至日昃退则繙阅官书谳语目不停览手不停披夜漏三下未寝率以为常有以狱上者鹏辄亲谳发奸如神掾史伍伯不敢索一钱防天旱史巫祈祷弗应鹏露顶跣足行赤日中汗出如注从者以巾拭之不许甘霖大沛粤人为喜雨诗纪其事其时仲坑开采聚众几二十万鹏驱散之惠潮隂受其福鹏博学强识条贯经史熟于国家典故凡有奏疏犂然当利病常爱惜人材汲引公当经荐剡者
　　朝廷俱不次擢用其诚足以格
　　君如此未几以勤劳卒于任崇祀名宦
　　石文晟满洲正白旗人前两广总督石琳兄子康熙二十七年知潮州府事时当海氛初靖文晟壹意招徕宣扬文教四十三年自滇抚移粤居官亷洁明练抵任后平差徭禁羡耗除茶蜡舟车之费扩清夙弊属吏望风惟谨漕粮改折起自前明洪武以避风涛之患吏缘为奸谷贱仍勒重价文晟喟然曰天予丰年所以惠民官反噆之是国之虱也严饬诸司仍收本色冒禁者罪时狼蛮弗靖势颇汹汹文晟相机宜擒其副贼蛮遂就抚粤地宁谧溯石氏两世开府粤东勲徳相继足垂百世云未几迁两湖总督粤民祀名宦
　　杨宗仁奉天正白旗人明警亷儁康熙五十八年巡抚粤东洗剔陋例褫属吏之贪墨除重充之革役惩终讼之刁风官师肃轨奸猾潜踪又知人善任凡所调拔之员无负厥职前此抚粤者亲属相随颇多宗仁仅携十数人耳粤东山海交错向行保甲法日乆废弛宗仁法在必行否则劾其令盗遂屏息尤加意作人振举学校庚子乡试监临尽除宿弊凡宗仁所行政事必贯以诚实之心外视之凛凛不可犯而中含和煦抚粤四载擢湖广总督加太子少保登车之日粤童叟泣而攀辕不能进后三年卒于楚加赠少保
　　赐諡清端
　　本朝总督得此易名者数人而已粤人闻其没咸哀之
　　请祀名宦子文干别有传
　　杨文干字元统宗仁子也敏练严重有大臣干局自少能拨烦治剧初任山东曹州牧擢守东昌迁陜西榆林道防宗仁总督两湖
　　奏以自随
　　上加按察使衔令赴楚雍正二年起授河南布政使司疏豁祥符中牟封邱等县虚粮豫人徳之四年授广东巡抚文干自以三载之内父子秉钺兹土
　　君恩父业淬厉以承甫五日即丁父忧防有夺情之命文干不敢违墨缞视事时值岁祲文干告籴四方聚米实仓减价平粜贫不能市粮者按口赈给奸民肆梗立寘之法秋东莞博罗等五县被水文干方监试棘闱即疏请蠲赈复出俸金先给灾民尤重农事严察基围髙其旧址俾西江之水不溢出为田患督理海关秋毫不以自润
　　上有操守胜人实心办事整饬官民不避嫌怨之褒服
　　未阕请假葬亲赴京召对
　　特赐御书整躬率属匾额六月
　　命往清理闽逋秉公无隠次年事竣复囘粤抚任先是文干在闽时闻粤米价腾贵士卒苦饥即发籯金数千两有竒遣使赍犒两营荷戈之士载道欢呼是年文干竟以国事劳瘁卒于任逺近悲痛文干抚粤三年严而济之以寛所荐拔多至方面大僚着懋绩海洋番舶有失风漂徙皆资以饩廪俾得还国殁后
　　朝廷念文干功因
　　勅所过地方一体致祭録次子应琚为戸部员外郎旋擢河东分守道粤人感文干遗泽祀名宦
　　布政使
　　张仲徳奉天人康熈十七年官广东布政性明决干济抵任后南韶二郡盗起值
　　王师西下军兴旁午攟载输将溯流转挽仲徳运筹有方上不亏赋下不病民盗平招集流亡垦辟荒亩治民时裁阔狭凡扣尅扰累诸弊尽革除之藩司为省绾毂钱粮赋税出入轻重悉为厘定粤俗轻生争讼辄服毒草奸徒借为竒货仲徳亷知其弊严行禁饬刁风乃寝未防卒于官祀名宦
　　鲁超号谦庵顺天籍浙江防稽人也康熙三十一年官惠潮道督抚奉
　　命举亷能官以超名上
　　特授粤西按察使三十七年擢广东布政使前后在粤凡七载潮旧有絶戸虚丁乆为民累除豁三千余戸康熙甲戌水涨超昼夜筑堤以身为捍至今名鲁公堤丁丑岁饥守令议发积贮平粜未敢擅动超力任之果报可人比之汉汲黯云泊晋粤藩益厉清操葺岭南珠江义学穗城扶风书院延宿儒置都养士彬彬兴学矣粤东兵饷例间用钱值钱滞兵苦亏折强市民物民复苦之超请
　　题全给白金兵民均赖焉卒于官士民哀之举祀名宦潮人专祀于鳯凰台侧
　　按察使
　　曹国柄直顺天人顺治七年随
　　王师恢粤莅任广东按察使方正峻洁寛大不苛日给止粗粝瓜菜一切服用澹如也时方绥定之初壹意与民休息诰诫屡颁期于无讼録囚多所平反粤民爱之
　　各道
　　李绮字友三江南人顺治三年随总督佟养甲入粤任广东按察司佥事提督学政时值明季兵荒之后鞠学宫为茂草窜子衿于丛棘绮下车宣扬
　　皇朝文徳多士鼓舞萃集
　　景运丕新绮与有力焉继绮督学者张调鼎顾镛俱江
　　南人亦有声
　　冯偀字英人浙江慈谿人己丑进士顺治六年粤东李成栋叛
　　世祖章皇帝
　　特简偀副使巡视海道防同大帅统师抵粤平南韶等郡约束军伍反侧子望风投欵及抵广州与大帅相度机宜先以一军取三水从化等县旋平广州传檄各乡堡禁掠子女借庐舍未防伪阳春伯范承恩据城叛偀遣人恫喝之承恩惶恐不知所为偀又宻令健儿运城内诸大礟至西关多鼓钧声发礟震天地承恩一时无措党遂溃而广州复安
　　在粤功颇钜其去也人咸思之祀名宦
　　林嗣环号铁崖福建晋江人顺治七年由进士分巡雷琼一介不取豪强屏迹先是贼首罗成基踞民田百姓代之输税及贼平没其产税仍在民累无已嗣环力请清覈以贼产入籍余还民琼向有派役之例值者苦之嗣环力均偏累未防内召去民乃设主侑享于包拯祠
　　施起元字虹涧福建福清人进士随平藩南征入粤顺治七年
　　特授岭东参议道庚寅莅任时惠州新复哀鸿未集起元劳来还定下车之日力行十二事曰抚民曰荡寇曰安流移曰率属员曰约军需曰束吏役曰省讼牒曰恤刑狱曰除杂耗曰豁夫累曰兴人材曰行乡约境内以安辛夘摄学政分考惠属所拔悉当以忧解任卒于家祀名宦
　　毕振姬山西人由进士顺治十四年厯任广东按察司佥事亷洁明敏刚正公平民呼为毕青天任满迁转不携羊城一物人思其徳
　　李文煌号包闇河南人由进士入翰林转谏垣顺治十三年出守岭东道甫下车问民疾苦兴利除害政教大行岭东多盗文煌恩威互用剿抚兼施殱樟九凹巨魁招黄沙巢遗党民赖以宁又修学宫均夫役禁苛派严奸胥养老防孤省刑薄敛能正已率属苞苴不行至今人思遗爱
　　呉嵩仞直眞定人登进士初任河东守道旋授饶南分巡时粤东李成栋叛顺治十五年
　　世祖章皇帝防遣两潘入粤
　　特授嵩仞广东分巡驿传道甫下车督战舰筹兵饷大事以集地方荡平花山界枕番松盗魁王兴负固嵩仞统大师深入丛林宻箐剿抚协宜贼党扫除遂空其地今所立花山县治者也粤地滨海水患屡冲决嵩仞修堤筑防遂成沃土兵燹之余泽宫
　　鞠草嵩仞修葺学校妙选名儒文教兴矣及摄鹾政厘剔锢念粤鹾政之坏多系流商罔恤身家利析毫末于是禁逐豪侩垦复场灶遴土著富民执引身处脂膏一丝不染卒之日民咸怀之崇祀名宦
