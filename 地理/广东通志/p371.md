<!-- { "loadSidebar": true } -->
　　鲎鱼状如便面眼在背上口在腹下其血碧皮殻甚坚雄小雌大雌常负雄而行虽波涛终不解故号鲎媚在海中群行輙相积于背高尺余如防乘风而游出交阯南海中【广志　按广州志云鲎子如珠粒出而为鲎者什二三余多为蟹为防虾】鲎鱼与闽同其子为醢其殻为杓其血緑色烹鲎并血则味更佳【杂记】
　　月望则蚌蛤实羣隂盈月晦则蚌蛤虚羣隂缺【吕氏春秋】方诸见月则津而为水【淮南子　高诱注方诸大蛤也熟摩令热月盛时以向月则水生以铜盘受之下水数滴】
　　蛤有三皆生于水蛤蜊千岁鸟所化也海蛤百岁燕所化也魁蛤一名复老服翼所化【说文】
　　凡蛤之属开口闻雷鸣不复闭口【南越志】
　　珠蚌殻长三寸在涨海中【徐衷南方记　按其肉鲜美可以为鲊曰珠母鲊】系臂如生于海州【杨孚异物赞】
　　土肉正黑大如小儿臂中有腹无口多目【郭璞江赋注】蛤蜊殻白厚而圆肉如车螯姑劳如车螯而殻薄芦雉如蛤蜊殻小薄耳【临海异物志】
　　车螯味高食部名陈物志蛤蜊声重前论见珍若士【梁元帝集　按说文蚌之大者曰蜃亦名车螯今粤人名为沙白】
　　海人有食石一名紫蚌蛤类也春而发华有足异者【江淹石赋序　郭璞江赋石应节而扬葩】
　　蚝相粘为山十百各自生【韩愈诗　蚝以左顾者为雄故曰牡蛎粤人以为常馔其殻用以垒墙亦可烧灰涂壁】
　　牡蛎附石而生磈礧相连如房故曰蛎房一名蚝山初生海畔身如拳石四面渐长有一二丈者一房内有蚝肉一块肉之大小随房所生每潮来则诸房皆开有小虫入则合之以充腹【本草衍义】
　　蚝肉最美其殻砌墙鳞鳞可观形似蚬而大沙螺类蛏而肥若脚真下品矣【杂记】
　　蚝崽小蚝也潮州以姜醋蘸生食味甚清脆不觉其鯹【同上　肇庆志珍珠蚝似蛎房而极小】
　　海镜广人呼为豪菜盘【一曰膏药盘】两片合以成形殻圆日照如云母内光有小肉如蚌胎腹中有小红蟹子其小如荳黄而头足俱备海镜饥即蟹子走出取食蟹饱归腹海镜亦饱【岭表录异　按此即郭璞所谓璅腹蟹者也又名蚝光其肉为蛎黄可为酱其殻为明瓦圆如镜崖州产者佳】
　　章举八足形如乌贼闽越多采鲜者以姜醋食之【同上按潮州志云一名八索子能食蟹吮其膏故腹中有膏类蟹】
　　石距乃章举之类也身小而足长入盐干烧食极美【同上】
　　石相思子生于海中如螺状而中实大比荳粒好事者藏之箧笥积岁不坏亦不转动若置醋一盂试投其中遂移动盘旋不已亦一奇也【海槎余录　按一名长生螺周密谓置之醋中则活即此】
　　海胆螺类也出阳江海丰殻圆似粟粒附石而生互相联缀取一带十若触破其一余皆粘石不可动纵椎破亦不脱也肉色黄有四瓣鲜煮甚美干煮其味如鹿脯【杂记】
　　水荳芽蛏类也鲜时殻中有一肉柱如牙箸腌之则无【同上】
　　锁管形如锁十余相连味如蛎房鲜食腌食味俱甚佳【同上】
　　广州海中有白蚬塘【塘在水中】长三百余里皆产白蚬二三月南风起雾气蔽空輙有白蚬微细如尘飞落海水秋长冬肥贫者买以代蔬【采补】
　　金錂蚬刘鋹时取以自奉禁民采取又曰金口蚬生大海中【广州志】
　　吊蛇首鼍身水宿不栖其膏甚轻利贮以铜瓦皆渗惟鸡卵殻盛之则不漏治肿毒神効【琼州志】
　　虫【南方多虫湿热所蒸其类有可食者可衣者可用者可玩者可畏可恶者至于蛇则毒蠚之尤也而或采药焉或甘带焉故附着之】
　　南越王佗献桂蠧一器【前汉书】
　　桂蠧紫色香辛有味食之去阴痰之疾【罗浮志】
　　蛱蝶一名野蛾一名风蝶江东人谓之挞末色白而背青者也其有大如蝙蝠者或青斑名为鳯子一名鳯车生江南柑橘园中　绀蝶一名蜻蛉亦曰天鸡好以七月群飞暗天海边人食之谓海中青鰕化之也【古今注】
　　公路南行歴悬藤峡维舟饮水覩岩侧有一木五彩初谓丹青之树因命僮仆采之顷获一枝尚缀软蝶凡二十余个有翠绀缕者金眼者丁香眼者紫斑眼黑花者黄白者绯脉者大如蝙蝠者小如榆荚者愚因登岸视乃知木叶化焉是知蝶生江南柑橘树蠧变为蛱蜨乌足之叶为蝴蝶皆造化殆然非虚语也【北戸録】
　　常有人游南海泊于孤岸有物如蒲防飞过海将到舟次舟人以物击之破碎堕地视之乃蛱蝶也去其翅足称之得肉八十斤啖之极肥美【岭南志】
　　鬼蛱蝶大如扇四翅好飞荔枝上　黑蛱蝶大如扇橘蠧所化北人云武蝉【虞衡志】
　　蝴蝶洞有仙蝶文彩陆离两翅如合璧有日月星斗文八卦分列左右奇耦井然造化之神物也与仙有缘者始得见之今以蝴蝶茧餽客者乃野蚕蛾耳【罗浮志】
　　罗浮志载仙蝶为仙人彩衣所化大如盘而五色人得其茧蝶亦化出数日即有一蝶来引之而去虽数千里之外藏之箱箧亦化去也惠潮山中多产此茧或作于竹叶或作于树叶山中人采而贸之抽丝撚线制为茧绸出程乡者最佳然非仙蝶也因疑罗浮亦志书附会之说康熙庚辰十月震方在惠州有罗浮僧赠茧二枚置之竹笼中亦忘之矣次年三月十七舟至弋阳忽出二蝶大如扇五色陆离合邑传观二十一日至玉山日中忽有一蝶飞至舟中顷之不见上灯后复见一蝶从舟中飞去视笼中二蝶杳然无迹矣但笼隙甚小不知何以得出玉山离罗浮数千里蝶出茧未及三日何由知之何以引去如是之速始信神物去来有未知其所以然者志书之说殆不我欺也【杂记】
　　金花虫大如斑猫形色文彩如金子喜藏朱槿中多双栖亦名绿金蝉又名吉丁虫带之令人增媚【登罗山疏　按北户录金甲虫也大于榆荚土人收以养粉】
　　晋滕修为刺史修乡人语修虾须长一尺修以为虚责其人乃至东海取虾须长四尺速送示修修始服【交广记　按广州志防虾产盐水中长五六寸两两干之为对虾】
　　水母目虾【郭璞江赋　文选注水母一名海舌蒙蒙如沫常有虾依随之虾见人则惊此物亦随之而没】
　　水母一名蚱一名石镜南人治而食之【北户录　按岭表录异云广州谓之水母闽人谓之蛇】
　　百粤之民以蛙为上味【风俗通　按岭南杂记云石蛤一名坐鱼即蛙之大者耳重者斤许土人连皮食之】
　　九真移风县有土赤如胶人视土知蚁因垦之以木枝其中有蚁缘而生漆【吴录】
　　有飞蚁有木蚁又有黑黄大小数种【广志】
　　交广溪峒间收蚁卵淘滓令净卤以为酱或云其味酷似肉酱【岭表录异】
　　广州民多种柑橘常患小虫损食其实惟树多蚁则虫不能生故园戸买螘于人遂有收螘而贩者用猪羊脬盛脂其中置螘户旁俟蚁入则持之而去谓之养柑螘【鸡肋编】
　　白蚁闻竹鸡之声化为水竹鸡自呼泥滑滑是也或曰白鸡之雄亦能化白蚁　马绪谪潮得巨蚁长尺余盐渍之归夸北人【续博物志】
　　粤处天下之南地以阳胜而为害于粤者三皆隂类也一山水多盗一墙屋多鼠一果木多蚁蚁之属唯白蚁无所不蚀其害尤甚康熙辛巳粤东藩库交盘每箱贮银以千计独一箱少十二两或洞其腹或陷其边则白蚁据为银窝矣【采补　按杂记云粤中温热最多白蚁新搆房屋不数月为其蚀坏倾圯者有之尤能蚀银寻其穴掘得白蚁入炉镕之仍得精金耳】
　　大蜈蚣出徐闻界取其皮可以冒鼔【交州记】
　　大蜈蚣长数丈能噉牛或遇之则鸣鼓燃火炬以驱逐之取其肉曝为脯美于牛肉【南越志】
　　李司徒勉在南海有异骨一节可为砚得于海商云是蜈蚣骨【续博物志】
　　螂蛆一名蜈蚣南人入山皆以竹管盛活蜈蚣至有蛇之地輙动作于管中便放之蜈蚣能制蛇山中修蛇无故自死皆其所伤【合璧事类】
　　廉州府学中有大蜈蚣长四五尺身濶三寸每逢风之夜飞出殿楹之外白光如曳练头有圆光如毬霍霍有声族弟章成为廉州教授举家见之【杂记】蛤蚧首如蟾蜍背绿色上有黄斑防若古锦文长尺余尾絶细其族则守宫蜥蜴蝘蜓多居古木窍间自呼其名声絶大又有十二时亦其类也大者一尺尾长于身自旦至暮变十二般色伤人必死尝获一枚闭于笼中玩之止见变黄褐赤黑四色【北户録　一名吉度蛇】海蜘蛛巨若丈二车轮文具五色非大山深谷不伏也游丝隘中牢若絙缆晨辉照耀光焰炳炳虎豹麋鹿间触其网蜘蛛益吐丝如缟霞纠纒卒不可脱俟其毙腐乃就食之舶人欲樵苏者羣百十束炬而往遇丝輙燃红遍山谷如设庭燎蜘蛛始潜或云取其皮为履可不航而涉云【海语】
　　天蚕出阳江其食必樟枫叶岁三月熟醋浸之抽丝长七八尺色如金坚韧异常以作蒲葵扇缘名曰天蚕丝【广州志】
　　白蜡虫生菁防树上树如冬靑虫食树汁吐沫成白脂镕为蜡至秋结苞如白卵是为蜡种黄蜡成于蜜蜂白蜡成于此虫琼人多有养畜者故白蜡出焉【同上又按韶州志云冬青放虫收取白蜡】
　　石蜜凡海山岩穴野蜂巢焉酿蜜无收采者草间石罅在处泛溢抛露日久必蓄蛇虺之毒倘以为甘而过食必大霍乱而死【海语】
　　蜂有八种惟蜜峰有君臣之义作蜜益人外此则有排蜂黑蜂黄蜂道壁蜂火筒蜂青育蜂【琼州志】
　　蝎生北方江以南所无而琼郡反有之【同上　又琼州旧无蛟今甚多】
　　海马长四五寸无鳞无足自头至尾皆四方有楞雄者腹小雌者腹大难产者佩之神騐【同上】
　　水弩卽蜮也一名短狐一名射工　山蛭山中生蛭之所人陟其山则在地者缘股而上在树者雨坠而下驱之不得拂之不可莫不委顿　蛇蛊形如蜘蛛腹大足短时处树间人皆忽之伤人最毒【同上】
　　琼州有雷公马状如蜥蜴腹紫背青绿头颈有鬉如马多在树上螫人立死　雷州亦有雷公马其形相同而无鬉多在海滩沙上又名沙鳅见人即藏入沙中雷州人取食之【杂记】
　　禾虫身软如蚕细如箸长二寸余中有白浆状甚可恶产海濵田中禾根长数尺或至丈许缕缕如血丝随水而出漾至海濵寸寸自断卽为此虫土人网而食之【同上】
　　蛇【附】
　　越人得蚺蛇以为上肴中国得而弃之无用【淮南子】蚺蛇大者长十余丈围可七八尺多在树上候麞鹿过者吸而吞之至鹿消即纒大树上出其头角乃不复动土人伺之以竹籖籖煞之取其胆南裔异物志曰蚺蛇牙长六七尺土人尤重之云辟不祥利远行卖一枚直牛数头【北戸录　广州志蚺蛇皮长三十丈者名曰龙皮一端直千金波斯市之为鼓声震百里】
　　蚺蛇粤西及南海州县有之大者能吞鹿食人捕之之法度其出入之地先钉罗桩数行狭仅容其身壮士持橄榄棍伏其中一人出外飏妇人裾以招之蛇望见即昻头高五六尺来逐人退入罗桩内蛇到狭处蜿蜒屈伸间人持棍击之且退且击视其首俯地则无惧矣以葛藤系其颈而牵之每击一下则皮肉蹙缩成泡而血凝即防身胆也其力大减多以乱真真者乃在腹内价过兼金其肉可食其皮可装鼓鞲之类蛇处山谷中土人往往占望而测知其多少【杂记按蚺蛇胆诸说不同廉州志云上旬在颈中旬在心下旬在尾性耐死取胆释之犹活琼州志云遇人】
