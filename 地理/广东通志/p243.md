<!-- { "loadSidebar": true } -->
　　谷朗耒阳人建武中仕至太中大夫值交阯叛遣朗征之经番禺牂牁威声大着事平迁九真太守杨扶字圣仪乌伤人和帝永元中扶以荐辟为武源令迁交阯刺史有理能名洞民有羣入人家夺饮食者其家与之格鬭党与毕集因行刦掠督邮徃捕反为所伤后乃益兵始就缚扶谓曰汝苐饥尔叱使就粟南海郡吏尽诤以为纵恶不可扶笑遣之行二日尽投江中闻者大惊有瞽妪市物泉刀尽失讼诸扶扶密遣人诇得所遗予妪妪感泣而去凡行部所至有恩惠州人为之謡曰杨圣仪政多竒葢此类也在岭表生二子长乔为尚书桓帝时数上书言政事次璇举孝亷为零陵太守灵帝时苍梧桂阳寇起吏人恐惧璇乃制马车数十乘又为兵车彀弓弩与战大破平之境内以宁歴尚书仆射
　　綦母俊上虞人少涉儒学治左氏春秋安帝永初中举孝亷拜左校令出为交阯刺史元初三年合浦蛮反遣侍御史任逴督州郡兵讨之俊保鄣苍梧乃徃戎行所向摧靡功当封赏上书归功于逴自谓致寇当诛帝下诏美之其后同郡虞翻称俊防济一郡让爵土之封多其不伐云
　　周敞汝南人举孝亷顺帝永和元年为交阯太守请立为州即拜敞交阯刺史怀柔民獠甚有威惠自邓让以七郡归附后寇贼时发敞能劳来安集海寇不敢犯境尝行部至龙川闻山木响异因伐取以为鼔以下分鼔给桂林郡上分鼓给交阯郡击一鼔则二鼓皆鸣俚獠相惊谓有龙潜而密应者莫不畏之因名其山曰龙山
　　陈茂字若恩汝南人容止俨恪须眉甚伟为交阯别驾从事并有竒绩旧令刺史行部不涉海永初中盗贼横行海濵皆震刺史周敞渡海巡方遇大风船欲覆茂按剑呵水神风即息海上人望之如神明莫不畏仰比敞迁豫州刺史与茂俱行到頴川阳翟传传中有置美酒一柙敞去敕御驺载酒以行茂见即击柙破之敞问茂曰刺史年老须酒益气别驾破柙沽名何益茂荅曰所过皆仰明使君传车而騑载酒非宜也敞愈敬重茂后迁荆州刺史以公正着声
　　胡贡一名宠华容人五世祖刚避王莽乱遯于交阯和帝永初元年贡以徳行纯懿被辟召官至交阯都尉南抚桂阳东绥番禺延见将吏礼洽法行军旅大治在郡六年桴鼓顿息子广太傅后有沈景者桓帝时为交阯都尉屯兵圉马新厥政令御贯胸蛮有功交部以宁
　　胡玚新野人髙祖父着日南太守玚早有辨慧好章句博学修行尤笃孝爱桓帝时举孝亷累迁桂阳太守脩明风教吏民戴之以延熹四年遭母丧去官庐于墓次
　　魏朗字少英上虞人习春秋图纬又诣太学受五经为九真都尉到官率励吏民讨破羣贼斩首三千级桓帝美其功徴拜议郎迁尚书令
　　度尚字博平湖陆人少有文武才畧受知于刺史朱穆累迁右校令延熹五年长沙零陵贼自桂阳攻没苍梧南海交阯三郡交阯刺史苍梧太守望风奔遯时穆为尚书应诏举尚为荆州刺史尚至州先攻宿贼于桂阳贼皆畏威逃徙尚穷追数百里遂入南海破其三屯岀兵三年羣寇悉定七年封右乡侯迁桂阳太守明年徴还京师桂阳贼复起于是以尚为中郎将讨平之斩胡兰等三千五百级复以尚为荆州刺史延熹九年卒于官张乔永初元年为交阯刺史时日南象林徼外蛮区怜将数千人攻象林县烧城寺杀长吏交阯刺史樊演发交阯九真二郡兵万余人救之贼势转盛防侍御贾昌使日南即与州郡并力讨之不利帝以为忧明年召公卿百官及四府掾属问其方畧皆议遣大将发荆扬兖豫四万人赴之大将军从事中郎李固駮其不可谓乔前在益州有破贼功可用为刺史帝从固议即拜乔为交阯刺史乔至开示慰诱并皆降散由是岭外复平
　　祝良字邵卿临湘乡人顺帝永建中为正阳令永和中补九真太守岭南外蛮犯合浦象林等郡杀刺史良单车入蛮中招以威信降者如堵粤遂定夏方九江人建康元年为交阯刺史以才畧名初日南蛮寇作乱九真太守祝良与刺史张乔招降之乔迁去日南复与九真煽动方开恩招诱贼皆降服以功迁桂阳太守有治声永夀三年居风令以贪暴激变朱达等于是九真日南大乱延熹三年复以方为交阯刺史方恩威乆着宿贼二万余人悉降岭海以安
　　贾琮字孟坚聊城人举孝亷歴迁交阯刺史交土多珍竒前刺史缺清白上承权贵下积私赂輙迁代去故吏民怨叛中平元年交阯屯兵反执刺史及合浦太守朱达自称柱天将军灵帝敕三府精选能吏有司举琮为交阯刺史琮到部讯其反状咸言赋敛过重告寃无所民不聊生聚为盗贼琮即移书告谕招抚荒散蠲复徭役诛斩渠帅为大害者简选良吏试守诸县嵗间荡定百姓以安巷路为之歌曰贾父来晚使我先反今见清平吏不敢饭琮却琛献守令亦皆不敢受在事三年为十三州最徴拜议郎后为度辽将军
　　朱儁字公伟上虞人县长度尚见而竒之举孝亷除兰陵令有异政为东海相所表防交阯部羣贼并起梁龙等万余人与南海太守孔芝反叛攻破郡县光和元年拜儁交阯刺史令过本郡简募家兵及所调合五千人分为两道而入抵境界按甲不前先遣使诣郡观贼虚实宣扬威徳震动其心遂与七郡兵进逼之诛梁龙降者数万旬月尽定以功封都亭侯
　　周乘字子居安城人天资聪明髙峙岳立非陈蕃黄宪之徒则不交也中平初与宪及封祈等六人以孝亷为太守李张所举拜郎中迁鄢陵长建安中被徴拜侍御史公车司马令不畏强御以是见怨于幸臣岀为交阯刺史上书云南交絶域习于贪浊强宗聚奸长吏肆狡侵渔万民贻毒乆矣今为本朝扫清一方是时属城解绶者三十余人岭表肃然陈蕃常叹曰若周子居者真治国之器譬诸宝剑则世之干将其为名流推重如此
　　后汉李恢字徳昻俞元人先主入益州恢为庲降都督持节领交州刺史昭烈崩髙定恣睢于越巂雍闿跋扈于建宁朱裒反叛于牂牁惟恢镇南土与诸葛亮声势相倚以功封汉兴亭侯加安汉将军建兴七年诏以交州属呉寻徴恢还
　　各府
　　呉恢陈畱人也顺帝时为南海太守欲杀青简以写经书子祐年十二随官諌曰大人逾越五岭逺在海濵多珍异国家猜疑权戚觊望此书若成则载之兼两昔马援以薏苡兴谤王阳以衣囊徼名嫌疑之间先贤所谨恢乃止抚祐背曰我家世不乏季子矣恢临政慎谧以清白着声祐后为河间相生二子凤恺及孙驾皆仕宦有名于世
　　孔嵩字仲山南阳人少游太学有髙节歴官南海太守在郡清白麄袍粝食如贫贱时士民咸敬之黄演字元长江陵人少有至性父母病辄不饮食病止复故章和中举孝亷仕番禺令涖政亷平镇靖不扰吏民安之
　　右广州府
　　卫飒字子产脩武人家贫好学徙师无粮常佣以自给建武二年辟大司徒邓禹府举能案剧除侍御史改襄城令擢桂阳太守郡接交州其俗不知礼度飒下车修庠序之教设婚姻之礼期年间境内大化含洭正阳曲江三邑为越故地武帝平越以属桂阳民居山谷间习其风土不供田赋去郡逺者或且千里吏事徃来辄发民挽舟名曰传役每一吏岀徭及数家百姓苦之飒乃凿山开险通道五百里许列亭馆置邮驿于是役省劳息流徙者还渐成邑聚咸乐输赋飒居官如家所施悉中时宜视事十年郡内清理民不知书尝约史记要言以类相从为史要十卷南土传诵之二十五年徴还拟拜少府防飒卧疾敕以桂阳太守归家须后诏书居二载诣阙自陈困笃乃収印绶赐钱十万
　　茨充字子河南阳人初举孝亷赴京师同伴马毙充抵前亭辄舍车驰马还迎之人多其义建武中代飒守桂阳循其善政民多徒跣盛寒足裂春温或至脓溃充教之编草为履民不知耕作复劝其种桑麻示以采桑饲蚕之法民获利益至今岭以南知桑蚕织屦者皆充之赐也
　　邓彪字智伯新野人太傅禹族属父邯中兴初以功封鄳侯歴渤海太守彪励志修行父卒让国于异母弟凤明帝髙其节下诏许焉后仕州郡辟公府累迁桂阳太守旬宣所至教民孝友听讼平恕部内悦服徴入为太仆永平末拜太尉在位清白为百僚式和帝即位拜太傅录尚书事赐爵关内侯举朝宗其礼让永元五年卒天子亲临吊祭始兴民建祠报之
　　许荆字少张阳羡人祖父武尝让财与两弟以孝友着声歴仕长乐少府荆少为郡掾拯兄子世于难人谓其有祖风太守黄竞举孝亷和帝时迁桂阳太守郡濵南州风俗窳陋荆为设丧纪婚姻制度使知礼禁有兄弟争财互讼者对之叹曰吾荷国重任而教化不行咎在太守顾吏使上书陈状欲诣廷尉兄弟感悔各祈受罪诸不养父母兄弟分析者闻风感化葢千余人在事十二年民吏安之为立庙树碑孙戫灵帝时为太尉
　　栾巴字叔元内黄人性质直博览经史顺帝擢为郎累迁桂阳太守以郡处南陲不闲典训为立学校以奬进之虽干吏卑末皆课令习读程试殿最随能授职居七载以病乞骸骨荆州刺史李国荐巴治绩徴拜议郎守光禄大夫
　　周昕字君光下邳人桓帝时举孝亷拜尚书侍郎迁固始相寻转桂阳太守乐昌县西一百十八里为武溪惊湍激石犇流数百里昔马援南征其门人辕寄生善吹笛援为作歌和之名武溪深其辞曰滔滔武溪一何深鸟飞不度兽不能临嗟哉武溪何毒淫昕至郡命能吏督夫徙盘石投之穷壑铲髙填下凿截回曲因势导之崄阻既平汹涌遂絶六泷悉奠水合流行旅无舟楫忧昕之功也熹平三年曲江人于泷头泷口并为立庙勒石纪功至今颂之不衰
　　区祉字叔贤东安人熹平中为曲江长以太守周昕循良特异遵承典宪宣扬徳训率履不越乃与荆州从事龚台王鼎等即泷上立神汉桂阳守功徳碑邑人郭苍为之铭
　　熊乔字伯举舂陵人少治欧阳尚书以经学显名初平中被辟至东都京兆尹陈推为曲江长雍容涖事徃恶不咎判断如流海隅怀化爵廪英俊序以礼范郎吏督邮隂邪屏迹防董卓作乱刘表为荆州牧选拜绥民校尉筹画毕张仁声益隆居五年去官未几诏拜车骑都尉灌阳长膏泽再施徽音嗣闻建安中卒
　　右韶州府
　　费贻犍为人少好学有志操为乡党所推重王莽末公孙述据蜀僭号贻漆身为癞徉狂以避之退藏山薮十余年述灭后光武闻其贤下诏徴之仕合浦太守涖政清简民懐其徳世传合浦江山皆以亷名者由贻亷故云
　　孟尝字伯周上虞人其先三世为郡吏并伏节死难尝少修操行仕郡为户曹史邑寡妇养姑至孝姑卒夫女弟诬妇鸩母尝言妇枉状太守不为理遂谢病归妇竟寃死郡中连旱后太守殷丹问故尝言其事丹刑讼女而祭妇墓天应澍雨谷稼以登尝后察孝亷举茂才歴迁合浦太守亷郡少产谷民頼珠为活徃守宰多贪秽采求无厌珠遂渐徙于交阯郡界行旅不至贫饿载道尝求民利病痛革前弊未逾嵗而珠还商贾流通百姓复业称为神明被徴当行吏民攀留不得进乃载乡民船乘夜遁去隐处穷泽身自耕佣士民慕其徳就其居止者百余家桓帝时尚书同郡杨乔荐之曰臣前后七表言故合浦太守孟尝终不蒙察尝清行出俗能干絶羣前更守宰移风改政去珠复还饥民蒙活且南海多珍而尝单身谢病不扬华藻沉沦草莽永谢圣朝臣诚伤心故敢罄其拳拳书上不报尝卒于家
　　右亷州府
　　孙豹防稽人父幸武帝末为朱崖郡太守朝廷令为广幅布以献蛮不堪役遂聚众杀幸于是豹合率善人还攻蛮破之自领郡事讨击余党连年乃平豹遣使封还印绶上书言状制诏即以豹为朱崖太守威政大行献命嵗至
