<!-- { "loadSidebar": true } -->
　　丘氏【林永秀妻年二十一夫卒遗孩甫及朞恸哭几絶姑以抚孤强之起既而姑病丘断指发以祷海寇焚掠里人尽窜丘念夫未葬死守不忍离幸火未至而贼遁人以为节孝感教子乃照游泮崇祯六年诏表坊之以上呉川人】
　　黄氏【全祐妻祐卒黄年十八哀毁不欲生遗腹生一子舅姑父母皆欲夺其志不从矢死甘贫敬事翁姑抚夫诸弟妹婚者嫁者助事惟勤敝衣粝饭自处晏如提学章拯奏旌其门邑绅士有诗文赠之】陈氏【黄瑀妻二十七而寡又呉氏茂名周于义妻年二十而寡皆养姑育子节操凛然宗党称之以上石城人】
　　右髙州府
　　李兰香【李清之女指挥张某聘为子妇张后以女贫别议女闻之誓不再适母欲改婚女泣曰烈女岂更二夫吾既见弃于人何顔复事人乎愿守所志以终母不我听则有死耳父更强之女知志不获仲乃书张子氏姓名置怀中缢而死焉】
　　陈氏【顾清妻清任宾州训导卒于官陈哀恸几絶时年二十五举遗腹子名行及长娶妇佟氏生一子未几行亦早丧佟依陈尝谓佟曰妇道从一而终幸有先人一脉他日续顾氏后死可无恨越十年佟卒陈愤悼而殁御史苏恩表之】
　　岑氏【举人包亷妻名惠聪年十八归亷甫三载亷就业南京卒岑誓无二志自少至老氷操愈励嘉靖初御史苏恩表其闾女早寡亦能守节如其母云】
　　髙桂女【林廷秀妻归五年而廷秀殁有子三岁及长而子复故髙养其遗腹子家甚萧条纺绩度日守志三十九年嘉靖丙午知府何御额其室曰节妇之闾年七十卒】
　　王氏【指挥张宝妻名蕙着年二十二而宝卒痛哭几絶既葬屏迹不出房闼训子輗比长嗣职以平清远寇功擢都指挥同知时王年六十七矣嘉靖中诏旌其门】
　　刘氏【年十八为于德妻越九月而于德故刘号恸三年不束笄既终丧舅姑怜其少讽之再适刘仰天大呼以死自誓舅姑没殡埋以礼孀居五十年洁白之操始终不渝】
　　包氏【名温姨举人亷之女年十七适王世麟三载而寡子文储方襁褓包孀居教子孝养舅姑教文储成立为岁贡生年六十六卒励节四十年始终无玷嘉靖丙午知府何旌曰贞节】
　　荀氏【翁天经之侧室也未笄归翁事嫡甚谨嫡卒荀治内政礼嫡之戚属有加翁死殡葬服除有委贽者荀剪发坚守誓从地下家人难之谋迁之别业荀询婢得其故号泣哀毁数日而卒　以上合浦人】倪氏女【年十二许字李时芳未嫁而时芳死有议婚者女輙泣絶饮食父母解之女曰吾命也愿勿夺吾志闺范严肃人莫覩其面父母殁兄亦继丧依嫂冯氏共守节操益励年七十五卒葬于望州岭万厯十二年御史汪信臣奏闻旌之】
　　吕氏【年十六适千户胡竒勲事继姑以孝闻待妾子如己子有樛木风年二十六夫死痛哭几絶姑以遗孤勗之稍解守丧三年如一日外家吉防事未尝徃来有婢与外人语即屏逐之子宗淮嗣袭亦夭吕过恸得痹疾有议举其节者吕泣曰此吾本分事幸勿过举惟俟姑得尽天年吾事毕矣姑死逾年吕死年六十有八以上钦州人】
　　郑氏【名兰县丞廷献女正德间适邓世茂连遭两丧家贫赖郑纺绩以供年二十七而夫丧父母欲夺其志郑以死自誓朝夕哭泣竟伤其目年七十二终　灵山人】
　　右亷州府
　　陈氏【林显妻归未几而显亡时年二十守志不渝事舅姑以孝闻洪武二十一年旌其闾】黄氏【邓九成妻年二十四始归九成逾年九成死遗腹生一子曰坚节事姑至孝育子俾之成立人无间言洪武二十三年郡守吕智上闻赐旌之】
　　庄氏【呉金童妻也成化初广西流贼刦掠乡邑人民饥馑庄随夫避难新防寄寓刘铭家佣以自给铭见庄有色欲犯之屡诱不从乃与乡人梁狗谋杀其夫于海越三日荘遍寻夫见海滨有尸泊岸侧手足被缚视之乃夫也即归携其女赴水抱夫尸而没时荘年二十有二翼日三尸随流绕铭门去而复还乡人感伤惊讶共殡祭之然未知铭杀也后事渐泄有司遂捕铭狗询实处以极刑审録员外郎冯俊奏间旌之今新防有荘节妇祠陈献章题其祠云此里有此墓千年亦不磨世方逐蔡琰吾甚敬曹娥淫盗死殊色良人没逝波江翻练裙带激烈有遗歌】
　　朱氏【罗端妻年二十岁生一子而夫亡性寡言日夜惟事纺绩不窥外户者四十余年成化间郡守黄瑜迹其实以表闻后郡守魏瀚刻石命其子彦卿防诸门以褒之】
　　李氏【佥宪璿女妻于同邑知县张昊子履生一子未周岁而履卒李年二十五奉其姑誓不再嫁成化初郡罹兵火时輙饥窘李纺绩养子成立节操不移舆论嘉之】
　　饶氏【举人符防妻年二十四而防故生一子曰孟防誓无他志事姑教子惟谨平生无疾言厉色提学赵瑶旌其门】
　　冯氏【千户徐辅妻千户髙女夫故冯年十九遗腹生子四元孀居抚养闺门整肃比子长袭职不坠家声】
　　陈氏【呉鉴妻年二十二而鉴故遗腹一子曰威时避寇于城饔飱莫继每有食必先舅姑而已后之攻苦无二志寇平还家节操靡渝年八十卒】
　　何氏【廪生陈时雨妻生男治纪甫阅月而夫故时年二十二姑老子弱贫苦无依矢志孀居纺绩以给奉姑育子始终靡玷姑殁典衣殡葬按院潘季驯蔡吉连旌其门】
　　冯氏【通判世华女适生员孙兰年二十夫死生一子曰继宗舅鉴以事累家耗业尽冯勤女工以赡舅养备歴艰苦节操益励舅故葬祭以礼非婚丧大事不出阃门年六十一按院刘防督学陈鸣华俱给扁帛旌之】
　　何氏【生员呉仕价妻年二十一仕价死哀毁瘠立食贫矢志誓不再醮垂十余年无间富民黄文寛嘱媒谋夺其守诬讼于县比赴县门抽刀自刎而死海北南道许孚远悯其烈旌之】
　　李氏【呉一防妻太学生璘女归二载而一防故李年二十遗腹举一男启东誓无他志勤纺绩以奉舅姑虽至亲罕见其面舅姑亡哀毁骨立典衣殡葬亲自筑坟观者无不感泣嘉靖四十三年御史陈督学樊坊表其闾卒年六十有五】
　　李氏【府学生员黄祖妻年二十一孀居哀毁矢志无贰虽寒暑坐卧不离夫柩育子以至有孙抚之成立始终一节年七十七终】
　　唐氏【陈一魁妻年二十夫故无子孀居守节哀毁骨立祖姑何姑杨相继寡居垂老食贫唐纺绩以供比两姑故典衣葬祭如一抚按扁书节孝旌之月给米帛以资其养】
　　陈氏【典仪呉启东妻监生廷璋女年十九适启东越六载而启东故有子兆元兆亨防防在褓陈矢志苦节织纴度日子长隽于庠母教也孝事寡姑及终葬祭以礼三世祖柩典衣鬻珥以殡之始终完节姑李先以节孝旌陈氏继之御史刘督学陈鸣华供给扁以旌其闾】
　　曹氏【陈爵妻年十九爵故孀居防守绩纴以度有遗腹子哀抚成立节操至老不渝两台扁帛旌之】顾氏【廕袭指挥孙英妻也年二十一夫丧无子哀毁成疾事舅姑孝谨舅以官赃逮于狱顾罄产并脱簮珥完之廿贫茹淡秉节靡移年六十一终当事扁节孝以旌之】
　　谢氏【锦囊所千户方坚妻百户晖女也年二十四夫阵亡无子家贫守节巡道邓令月支俸二石以优养之】
　　林氏【周谘妻生男昌运甫四月而谘故林时年二十二矢志守节翁亡事继姑尽孝足不越阃外妯娌之间蔼如也抚昌运成长且训勉之昌运事母惟谨列名庠序以冠带侍养万厯十八年按院刘给扁帛奨之】
　　王氏【唐辉妻年二十辉故孀居无子女纺绩为生靡他之志久而弥励万厯十九年按院旌之岁给粟帛寿七十七终生员唐鑛唐鳯仪其侄也】
　　林氏【曹璟妻年十七适璟生男正纪年二十二而璟卒林廿贫守节誓死不嫁舅姑卒纺绩以殡抚其孤俾成立数十余年幽贞无玷万厯二十九年军门戴燿御史李时华督学袁茂英前后给扁旌之终年八十有二】
　　陈氏【许廷秀妻生子显宗甫五月而廷秀亡陈年二十誓不再适事孀姑谭孝谨抚显宗长娶李氏生孙希孔七岁而显亡陈又抚希孔长娶宋氏生曽孙上进九岁而希孔又亡陈暮龄与孙妇宋苦志抚上进至长有声黉序三世伶仃竟昌其祚陈之力也卒年九十府县屡褒之】
　　曹氏【泉之女陈奭媳也先是奭娶黄氏生男尧道三岁而奭亡黄氏守节抚尧道聘曹为之配将亲迎而尧道卒曹年十八步行至陈家守丧誓不他适养祖事姑勤谨终身如一日姑媳称双节监司府县屡加奨励】
　　石氏【邓大纯妻年二十夫亡守志抚遗孤事继姑晨昏无间崇祯间按院题请建坊以旌】卓氏【莫二祖母早寡无嗣守节不渝二其继孙也两院题建坊表】
　　林氏【何均妻年二十二均亡辄欲从夫地下亲族百计谕之哀毁几絶卒矢志育遗孤以有成立寿八十五终御史王业浩给扁旌其门　以上海康人】
　　谢氏【教谕陈衡妻衡故时谢年方二十余誓不再适节操无玷洪武十九年奏旌其门】贺氏【中和女适张谦年二十五谦故遗腹五阅月举一子时流贼压境贺遭窘迫众劝其改适贺誓不二心孝事舅姑老而愈笃遗腹之子璲娶妇陈年二十六而璲亦故门祚衰零陈孀守与贺无异一门双节尤为罕觏云】
　　彭氏【诸生程明德妻明德故时彭年十九岁哀毁骨立居丧以礼事姑陈至孝姑悯其早寡屡劝再适彭屏食以死自誓嘉靖二十八年坊表其闾】
　　陈氏【张钟灵妻年十九夫故遗腹生子曰守礼孀居守节至老不渝隆庆戊辰抚按司道给奨寿一百一岁卒巡按嘉其节而助之葬守礼事母以孝闻按院龚给冠帯褒之】
　　莫氏【生员臧观义妻年二十一观义故遗腹子曰自新孀居守节抚孤成立万厯十五年巡按蔡梦说提学郭子直覈实奨之年七十卒　以上遂溪人】
　　栁氏【魏乞妻年十八猺贼流刦乡村栁被执贼见其有色以车载归中途欲犯之栁设言父有银藏在深井中引至遂投井死羣盗惊骇】
　　黄氏【郑浩妻也浩死黄抚遗孤事舅姑尽孝里有豪陈粪者恱其姿强委禽焉黄不可粪乃逮其舅姑于讼黄曰天乎舅姑何罪奸人以吾故而辱逮舅姑恶用生为遂扃户缢死】
　　陈氏【监生廖章妻年二十夫丧于京邸陈鞠庶男忠誓不再嫁孝养舅姑乡人贤之知县郑普作诗以奨治甲寅巡按熊奏请旌表年六十八终】
　　黄氏女【生员德炫女许配生员邓宗昌未字而宗昌故女年十八闻讣至哭欲死以父命不克奔丧乃为之服妇服宗昌母及门慰之女衰绖而见称未亡人拜泣倒地宗昌母归女遣人馈问不絶洎宗昌葬日女自缢正宗昌掩土时云乡人称其烈事间府道委官祭之】
　　黄氏【郑三妻产二男一女夫病笃与夫诀曰君死我必从之及死黄哭三昼夜不辍殓毕辞兄嫂曰所倚者夫也夫死吾何生为善为我抚儿女吾目暝矣言终入室自缢嫂救之无及矣县令张师盖率里老祭之闻于监司旌其墓曰贞烈】
　　邓氏【廪生陈大宾妻邓邦基从母弟也嘉靖庚申避贼匿于新仓窟贼捜而出之邓抱树曰吾得死所矣驱之行不从刃其左臂厉声曰吾臂可断志不可夺贼复刺其胸而死乡人翟老时被掳目击其事闻于乡里有司亷其实旌之扁其门曰贞节大宾徙居锦囊倭寇犯城亦御敌而死】
