<!-- { "loadSidebar": true } -->
　　皇甫谧帝王世纪黄帝受命始推分星次以定律度自斗十一度至婺女七度【一名须女】曰星纪之次于辰在丑【亦谓之赤奋若】于律为黄钟斗建在子今吴越分野
　　沈懐逺南越志南越之地牛女分野扬州之末土也唐书天文志南斗为吴分牵牛为越分婺女当九河末派比于星纪与吴越同占　又曰初南斗九度余千四十二秒十二太中南斗二十四度终女四度自庐江九江负淮水南尽临淮广陵至于东海又逾南河得汉丹阳防稽豫章西濵彭蠡南涉越门迄苍梧南海逾岭表自韶广以西珠崖以东为星纪之分也古吴越羣舒庐桐六蓼及东南百越之国南斗在云汉下流当淮海间为吴分牵牛去南河寖逺自豫章迄防稽南逾岭徼为越分翼轸鹑尾也初张十五度余千七百九十五秒二十二太中翼十二度终轸九度自房陵白帝而东尽汉之南郡江夏东达庐江南郡濵彭蠡之西得长沙武陵又逾南纪尽郁林合浦之地自沅湘上流西达黔安之左皆全楚之分
　　唐书地理志岭南古扬州之南境韶广康端封梧藤罗雷崖以东为星纪分
　　韩愈曰逾瓯闽而南皆百越之地于天文其次星纪杜佑通典扬州管斗吴之分野兼得楚及南越之交牵牛婺女越之分野
　　宋史岭南当牛女之分
　　元史斗四度三十六分六十六杪入吴越分
　　明统志粤广州牛女分野南雄韶州肇庆髙州雷州琼州同惠州潮州牵牛
　　山堂考索牛女为越分









　　翼轸
　　春秋元命苞轸星散为荆州
　　谨按此以轸一宿主楚不及翼
　　周礼疏翼轸鹑尾也楚荆州分野翼与觜张同象当南河之地轸在天闗之外当南河之南其中一星长沙逾岭徼而南为东瓯青邱之分安南诸州在云汉上源之东阳宜属鹑火而栁七星张皆当中州不得连负海之地故丽于鹑尾
　　史记天官书翼为羽翮主逺客轸为车主风　又曰翼轸荆州
　　蔡邕月令章句自张十六度至轸六度谓之鹑尾之次楚之分野
　　陈卓分配星度翼轸楚荆州　又曰桂阳入轸六度【今连州】
　　天文书东瓯五星在翼之南张衡云主东越
　　唐书天文志翼轸逾南纪尽郁林合浦之地【合浦今廉州】舆地志东粤九郡俱属禹贡扬州南境天文牛女分野惟廉州防蠡翼轸以廉地西接粤西南寕故星野皆同也
　　宋史天文志东瓯五星在翼南蛮邦星也青邱七星在轸东南蛮之国号
　　明统志粤廉州翼轸
　　郭棐云天官书独主南斗语稍濶畧明诸臣之作一统志也始考镜于班固与僧一行之説以广州九郡并属牛女而防蠡翼轸为廉州　又云连州属桂阳郡领于荆州为翼轸之次一统志不载以统于广也其州志仍属鹑尾附见于此
　　谨按今连州陞直星野所当考正




<史部,地理类,都会郡县之属,广东通志,卷二>
　　天市垣
　　郑樵通志天市垣在房心东北主权衡主聚众市中星众润泽则嵗实
　　宋两朝天文志天市垣二十二星东西列各十一星其东垣南第二星曰南海第六星曰吴越











　　三台北斗
　　论语摘辅象兖豫属上台荆扬属下级
　　史记天官书北斗七星所谓璇玑玉衡以齐七政衡殷南斗　又曰斗魁戴匡六星曰文昌宫魁下六星两两相比者名曰三能三能齐君臣和
　　星书北斗七星第一星曰天枢二曰璇三曰玑四曰权五曰玉衡六曰闿阳七曰瑶光石氏曰一主秦二主楚三主梁四主吴五主赵六主燕七主齐【按吴兼吴越言】又曰三台为天阶太一蹑以上下一曰泰阶所以和隂阳而理万物也
　　星经玉衡第六星主扬州常以五已之日候之
　　孟康曰泰阶三台也下一台属荆扬荆扬粤也
　　宋天文志三台六星两两而居其西近文昌二星曰上台为司命下台主荆扬
　　广雅布度定纪布州系象徐扬属权荆属衡
　　据张辑广雅以九州属北斗【自徐州扬州荆州外雍州属魁兾州属枢兖青二州属机梁州属闿阳豫州属瑶光】星止七而州有九盖合青于兖合扬于徐也
　　谨按此分属又与诸説互异
　　戴璟曰东粤于北斗在权星于三台在司命下星此不可易者
　　郭棐曰北斗第六星名闿阳权乃第四星主荆当从闿阳为是









　　老人星
　　史记天官书弧直狼狼北地有大星名曰南极老人老人见治安常以秋分时候之于南郊
　　晋书天文志老人一星在弧南秋分之旦见于丙春分之夕入于丁常以秋分候之南郊明大则人主有夀天下安寕
　　天文书南极在丁
　　星书老人星常于秋分见丙丁之位按粤东尽溟海其次居丙丁秋分之曙南极老人星见于其位南粤之星多于天下唐时有人行琼海以八月时见南极老人星下有大星无数皆古所未名星经所不能载
　　宋中兴天文志南极老人在弧矢南司天下人民夀算葢北极在丑艮故南极在未坤南极入地三十六度不可得而见也故其精神出地以见乎南谓之南极老人然其出地亦不甚逺故隐见不常见则为祥其势位等威葢与中斗相埒以辅上帝故虽在井分井不得而司之也
　　荧惑星【荧惑传以十月入朝太防出行列宿二嵗而周天出入无常故不绘图而附后】
　　史记天官书察刚气以处荧惑曰南方火主夏日丙丁心为明堂荧惑庙是也　又曰吴楚之疆候在荧惑占于乌衡
　　星经荧惑主衡山荆扬交州
　　晋书天文志荧惑曰南方夏火礼也视也主楚吴越以南
　　天文书荧惑主楚越丙主楚戌主吴越
　　唐书天文志星纪鹑尾以负南海其神主于衡山荧惑位焉
　　宋中兴天文志荧惑色赤比心大星大小类填遇有道之分则循轨顺行天下义寕年谷顺成主南方以上总图分图及杂引考证复采旧志及各府志可备叅订者列左
　　旧省志夫司天在南土则日中星乌尚矣顾其事专于授时若夫宿离经纪则非分星莫辨遡其始葢与律度相凖后寖广之以察禨祥春秋史墨有占姑不逺述第以世纪考之自斗十一度至婺女七度为星纪扬州吴越之次于辰在丑律为黄钟斗建在子此其较着也其间又或分星分度不同天官书独主南斗语稍濶畧迨明之作志始考镜于班固与僧一行之説以广州九郡并属牛女而旁蠡翼轸为廉州灿然辨矣若陈卓分星以配郡仅取诸吴越故疆而东南负海诸郡不入儒者锢于方位又疑星纪北而吴越在南顾昔人以表景揆度计一度可二千九百三十余里今尽计吴越及濵海之地以配度数尚为有余律始黄钟故星纪为日月五星之中道其南北相直精气必逺而相丽属倘置海国于度外不占又欲其封域与星皆不逺咫尺此何借于保章氏哉
　　广州府志综全粤而言分星大槩属之斗牛女而又分出廉州属于翼轸唐天文志曰翼轸逾南纪尽郁林合浦之地今之廉州建于唐盖汉之合浦郡也考广郡一十七属连州与连阳二县之分野亦属翼轸葢连州于汉为桂阳于荆州连阳二邑皆桂阳之境当居翼轸之次故汉书地理志曰楚地翼轸之分野南郡桂阳等郡属焉晋天文志曰翼轸楚荆州今桂阳入轸六度是也此一郡分星之有异者
　　考诸家分星之説虽度数或有不同要皆属之牛女为多但史记天官书谓越之平荧惑守斗而西汉天文志亦谓元鼎中荧惑守斗斗越分也未几越平星文实应之又似乎越之分野专在于斗或以度数论之粤得南斗为多云
　　韶州府志明旧志云韶州属牛女之分星纪之次南雄府志郡守陆世楷曰周制保章氏以列星配合九州谓之分野而天官书因之然有地南而星北地西而星东地狭而星多地广而星少者谈天之家类如聚讼焉考岭南古扬州境周礼斗牛女当扬州之域春秋元命苞牵牛流为扬州史记斗江湖牵牛女扬州魏晋书俱自斗十一度至女七度为星纪吴越分野于辰在丑故庐江以南尽于珠崖皆扬州分域至考续隋书鹑尾拥篲而占在吴越鹑尾者翼轸也是吴越亦与楚同分而欧必元之志粤省也尝主之矣叶春及志端州则又揆北极逺近谓尾箕当闽越之南杨载鸣志惠州亦谓惠宜殷乎尾箕在斗牛下而以南粤録左带牛头右据龙尾为证即诸家互异而斗牛女三宿又似去粤差逺焉然明之一统志专主班与一行之之説以广州九郡并属牛女而旁蠡翼轸为廉州至为确当雄州则在涨海以北梧藤封以东欲以一隅之地而占之于参之旁氐之下以騐其祥异岂能尺寸而量而毫髪无所失乎然若代郡入东井二十八度太原入东井二十九度则各郡柝之而雄之度数宜稽也又若魏徙大梁而西河合于东井秦拔宜阳而上党入于舆鬼则邻郡接之而雄之躔次又宜别也是皆不可以不审也要之斗为天庙牛为闗梁婺女为少府其候不一各以类应此在司天者慎推步以騐悬象即诸家同异之説亦渐有所折中矣
　　郡守党居易曰分野之説前陆世楷论之详已独以代郡兼井六度太原入井二十度分析之则雄之度数宜稽也按舆地志东粤九郡俱属禹贡扬州南境天文牛女分野惟廉州旁蠡翼轸以廉地南接粤西南寕故分野皆同也今以分星考之斗牛女同在丑宫斗二十二度牛七度女十一度九江斗一度庐江斗六度丹阳斗十六度豫章斗十度雄之非斗明已若牛星则防稽在其一度临淮入其四度广陵入其八度而牛之度已尽雄之去三郡为差逺泗水则入女二度六安入女六度而女之所属又全雄之去二郡为尤逺必欲明其度意者其在牛女之界欤又以魏徙大梁而西河合于东井秦拔宜阳而上党入于舆鬼以邻郡办接而雄之躔次又宜别也攷二十八宿分言之大约四正子午夘酉则得三宿子得女虚危而齐当之邜得氐房心而宋当之午得栁星张而周当之酉得胃昴毕而赵当之其余每宫止躔二宿丑与子二宫得介女金女土之间而吴当之扬粤皆古吴地丑其雄之躔次欤凡此者皆前人之所欲详也考辨于此庶几按图而索骥不至于差谬欤
　　惠州府壬寅志夫斗牛女非天之北乎吴粤非地之南乎以北分南何居乎天地南北东西殊也曷殊乎天之运也平地之倚也欹人处地上观天之半而已天虽有北实交地中必平旋而南焉夫然后人得而见也是故尔殊也殊则列宿皆然矣曷独斗牛女分吴越乎曰二极适中是谓天腹列宿成象或则上焉或则下焉斗牛女之象葢成于厥下矣故其旋而见也殷乎南耳吾尝仰而观之见其烱然在天市垣之南也以分吴越不亦宜乎然则惠亦同分矣曰惠虽同分而实有不同焉者夫惠在吴之南尾箕在斗牛之下惠宜若殷乎尾箕南粤録曰左带牛头右据龙尾夫盖有所受乎乃今以占幽并焉吾恐南北不胥殷矣抑天一度二千九百三十二里俯视齐州岂直九点烟哉而何疑乎惠之尾箕耶
　　谨按此説独以惠殷尾箕据南粤録之言恐非垂信
　　丙辰志分野所属惟斗牛女之地极逺九州之域扬独数倍而大是皆不能究知其端委矣然保章氏以星土辨九州而粤为扬州之南境其説所从来乆逺夫粤至秦乃通中国则保章氏时粤犹未入职方而固以扬之分野槩之其果然欤即以占全粤犹惧其疏阂矣况惠一隅乎故某不欲详之语曰天道逺人道迩六合之外圣人存而不论有以哉
