<!-- { "loadSidebar": true } -->
　　罗威字徳仁番禺人禀性淳慤幼知礼让八嵗丧父哀如成人事母至孝服勤奉养寒夜身先温席母乃寝制行高雅口无俚言不迹权门待妻孥如賔客耕先世遗田以自给邻家牛数犯其稼威屡刈刍潜纳其门牛主怪之已乃知为威感其长者自是不忍犯出遇老稚负戴于涂辄代其任邑人化之孝慈成俗令异其行辟召署门下史威辞不就强之则偕母遯于増城令去复还后居母丧积毁骨立蔬食三年既葬庐墓朝夕哀泣鹿止其驯绕如家畜世以为孝感所致后王僧孺为南海太守下教求士有曰斯境三闾奥壤百粤故都孝实人经则有罗威唐颂学为业本则有陈元士燮自是髙尚独往相望于嵁岩懐仁抱义继迹于前史葢以广之多贤由威辈始也唐颂字徳雅番禺人以孝闻遭亲丧毁几灭性逮葬躬负土为坟结庐其中朝夕哭踊捧盥进膳事之如生时有甘露降于树者弥月白鹿驯扰拾食于其庐次人咸惊异之亲殁之后终身不衣纯采非祭不茹酒肉或覩亲遗物或经所逰歴处辄泪淫淫下其笃行如此有司察孝廉举为布山令布山在郁林境中民獠杂处素号难治颂沃以寛和挫强拊柔惠及嫠民感其仁无梗化者卒后民为立祠南齐永明中范云为广州刺史首遣使祭孝子罗威并颂墓后人皆尸祝之
　　右广州府
　　丁茂字仲虑合浦人少孤贫服勤事母曲尽其孝母终负土治坟列植松栢白鹿游其下驯扰如家畜交趾郡邑竞传以为孝感终身衰绖太守察孝廉不就吏民皆敬重之时苍梧丁密亦以孝行显闻世谓丁氏多巨孝
　　尹牙字猛徳合浦人以才能仕为郡主簿太守南阳终宠以政委之宠常戚戚不乐牙请其故宠曰父死于张太尉重讐未报维是悲耳牙乃变服为佣至宛陵伺张间隙为宠报讐事闻天子竒其才赦不问【按牙报太守之私怨戕朝廷之重臣乃刺客之流法所不宥者然后汉风尚往往有此故流传至今虽载而不删要不可以不辨】
　　右廉州府
　　顿琦字孝异苍梧人【今罗定州】居母丧独身立坟墓歴年乃成手种松栢成行哀毁逾制感物通灵有飞鳬白鸠栖息庐侧见人辄去见琦而留南齐永明中范云使祭琦及丁密墓
　　丁密字靖公苍梧人性清介非家织布不衣非已耕种菜果不食毫发之馈不受于人父丧庐墓侧有双鳬游密庐防小池见人驯伏后遭母丧复庐三年归旧庐一宿双鳬复至游戏池中
　　右罗定州
　　文苑
　　郭苍字伯起曲江人博学能文举茂才为荆州从事灵帝熹平三年太守周昕开导六泷以便舟楫郡民颂之苍为撰铭纪勳曲江长区祉勒于泷上至今尚存
　　右韶州府
　　隐逸
　　董正字伯和番禺人少有令姿耽意经籍年十五通毛诗三礼春秋遂以学行知名公府辟命皆不就熹平末每仰观天象辄掩涕太息赋性髙洁贫寒不戚躬耕自赡暇即讲诗书陈礼法逺近多从之游乡闾或少为不善必相戒曰吾伯和得无入于耳否有不平者多诣正直之隐士南阳车遂闻正令名千里投正正与同志恩如兄弟居数年遂病正倾家救卹病笃正呼遂字曰徳阳君更有以见属否遂瞪视曰以死累君言讫而絶正为停柩于堂一视兄弟之丧躬送丧于南阳而返粤产素多竒瑰之货番禺为都防商贾凑集贸迁易以致富加以俚獠丛杂习尚轻悍未尝知学感正清白偷俗日变建安中正卒葬番禺之东众为刻碑表曰有汉征士董君之墓过者必式晋隆和中南海太守袁宏追想其风采乃访求世族条列行谊闻于朝有诏旌表门闾墓禁樵牧
　　右广州府【汉忠烈孝义文苑隐逸共九人人物传标目多另总记之】
　　三国吴黄葢南海人孙权时举茂才为日南太守日南连年反叛顽不可治葢思以法绳之自是稍知上下之分敛手遵法黄武四年冬魏主曹丕至广陵临江观兵葢从大将军孙韶要击之丕惊遁后改始安太守吏治有能理声初魏人唐咨避诛浮海来降孙权以咨为将军后讨南海临贺盗贼有功将帅多交接之葢目为叛人竟不相见其疾恶类此太元中卒
　　右广州府
　　孝义
　　李祖仁合浦人世为郡望族兄弟十人同居郡北江上事亲理家并皆慈孝廉让吴五凤初交州上其事诏赐爵三级复其家郡人因名其江曰慈廉
　　右廉州府【三国吴孝义一人】
　　晋王范南海人好读书有鉴识州闾重之吴孙皓时闭戸不出郭马乱广州逐刺史徐旗范从旗避难既归以琴书自娱有司贤其行荐辟之皆辞晋平吴后遵行九品官人之法每州置大小中正刺史熊睦荐州人徳充才盛无逾范者举秀才乃以范为广州大中正选举人才第其髙下皆惬舆论时秘书丞河内司马彪尝着九州春秋盛行于时范阅之见其畧于岭服乃搜罗百粤典故为书名曰交广春秋太康八年表上之订述该覈众见之称服自是名动京师范为人卓荦不羣笃学至老不废交广素缺修载自范始创为之文献赖以存焉
　　陶延字世赏其先家丹阳祖父基字叔先常为交州刺史始南人不识礼义基乃教以婚姻之道训以父子之恩设庠序立学校阖境化之畱从子居广州生延延才兼文武晋元帝时以战功至伏波将军为陶侃郎将湘贼杜诱五溪蛮宼武昌延将兵夜趣巴陵掩其不备大破之当论功进秩防疾卒荆州人还其丧广州
　　黄恭字义仲南海人自少恬雅履常清洁刺史邓岱一见即器重之录为记室叅军草檄声罪山越詟服转封山令甚有治材然非其好也州察孝廉举为佐著作郎父忧去职比服阕不起教授生徒发明圣籍乡里推重征辟不就乃补广州大中正于是搜辑王氏交广春秋补其遗漏以君亲伦理为重后复广为十三州记族子整为平越司马博洽工文词有集十卷
　　杨平字伯衡南海人少好学笃义明习孙吴防及钤韬无不精晓以才畧为郡从事歴荡寇校尉穆帝永和五年拜交州刺史征西将军柦温遣督防滕畯率交广兵伐林邑王范文为文所败平自将兵迎畯更运粟治军攻之文被创死子佛代立七年平与畯复进军夀泠浦入顿郎湖讨佛佛连垒五十余里平与畯力战大破之佛遣其子面缚请罪平与盟而还林邑自是贡献不絶诏加平龙骧将军封南陵县侯
　　右广州府
　　张鲂字叔鱼曲江人涉猎经传少以孝闻遇旱疠极力赈恤乡闾徳之晋明帝太宁初举孝廉咸康中为含洭令三年惠政流洽歌颂溢于邑中闗津夜行无警白鹿羣逰民取其一以献由是鲂所筑邑城及城南山冈皆以白鹿名焉刺史行部至褒美之以励属邑诏征为尚书郎
　　右韶州府
　　孝义
　　黄舒东莞人家贫力业以供瀡每视膳盛暑未尝解冠带亲所颐指虽千里外往焉父卒皇皇如欲无生躬负土为坟结庐借苫以居深野无人豺狼左右嘷而舒安之每寒夜号哭声出林薄人为泣下日进淖糜一盂久之形容枯槁人劝其还哭而弗答居母丧亦如之闾巷皆谓今之曽参也因名其居曰参里有山亦称曰参里山
　　右广州府
　　隐逸
　　姚成甫番禺人幼颖悟以学术鸣居父忧哀毁成疾比长州辟长史不就性嗜山水不为世网所婴吴刺史陆印导泉为甘溪后寖湮涸成甫复濬之郡防其利晋咸安中采菊蒲涧一老父敎之服菖蒲曰此安期生所饵可以志老成甫如言身觉轻健筑室溪上嵗被征辟不就人髙其谊年逾八十卒
　　右广州府【晋孝义隐逸共二人】
　　宋阮谦之徐闻人家本陈畱曽祖放为交州刺史畱一子居擎雷水上至谦之仕郡功曹迁奋威将军元嘉初从征林邑王大败之谦之振旅而还其子孙多居遂溪今犹有阮家村
　　右雷州府
　　孝义
　　周灵甫増城人有膂力善武艺慷慨好义仕至南江督防广州刺史孔黙之雅爱之其子熙先复善灵甫元嘉中熙先携灵甫至建康荐之得官累迁伏波将军后熙先谋乱以钱六十万使灵甫于广州合兵灵甫知谏不从乃长往不返熙先寻就擒灵甫闻之尽散所与钱以赒贫者而谓人曰负人之托不信败人之事不忠失忠与信吾腼然人矣遂扼吭而死
　　右广州府
　　邓鲁字约子桂阳人【今连山】幼有至性甫四嵗父思露当逺戍呼鲁曰吾行矣归无期也鲁应声泣拜诀别如成人世以孝童称之嵗余病死一夕苏梦人谓曰上帝怜汝早孤特宥汝鲁心动日夜吁祷未防讣果至比葬哭泣逾度闻者伤之宋元徽中为郡小吏适馆阁遭火诏郡国悉上民间所藏书郡遣鲁献之帝以其有功坠典锡之金帛防本郡太守缺诏以鲁补之在郡剖决如流修城池梁道无虚日然经画有方民不称扰齐永明中卒赠司徒民思其徳庙祀之
　　右连州
　　隐逸
　　卢度字孝章清逺人性颖悟精老易谙兵法尝从张永侵魏言于永曰魏人所恃者淮水耳我以轻兵擒其逰骑且多张旗帜为疑兵彼必不敢渡因而击之上防也永不能用为魏所败魏人追急前阻淮水度黙誓曰倘免后当不复杀生湏臾见两楯浮至借以济归隐三顾山鸟兽随之夜有鹿触其壁度曰汝壊我壁鹿应声去池鱼皆有名呼之辄相次就食逆知期至与亲友别齐永明末卒尝憩息于金芝岩有枕石在焉邑人目为卢公卧处
　　右广州府【宋孝义隐逸共三人】
　　齐区金字南贵南海人宋孝建末客掲阳齐武帝在潜兴师征豫章贼金为首领从大将往平之至金陵事齐高帝及受禅用金为右武衞校尉累擢尹州刺史子颖亦以恩授宁州刺史颖子伯虎新州刺史见名宦三世刺史亦岭海盛事也
　　程旼程乡人悃愊无华性嗜书不慕荣达素以忠信结人人服其行谊有不平者辄质成于旼各厌其心而返至有望其庐立自刻责有陈太丘之风焉旼生于南齐歴梁陈及隋开皇中年九十余乃卒后人思其徳名其里曰程乡因以名县云旼二子长松字伯材事父母最孝谨终日怡声无疾言隐居不受荐辟次杉字仲材开皇中以学术征歴农郡守罹父忧葬后遂弃官遯于攸邑之灵谷尝端坐黙然出语辄豫知人祸福乡民每旱涝往拜祷之许诺辄应后夀百余卒人因谓羽化称为真人
　　右潮州府
　　张岊字彦高封川人举秀才初仕晋兴令甚有吏干累迁安昌郡守事齐为左将军明帝建武初以平贼功为司空贵极台司谦恭礼士常建言清理狱讼帝从其言及萧谌等获罪岊谏不从乃求出刺郢州即拜骠骑大将军郢州刺史仍加司空岊遂弃官学道入长沙温泉山人因号其山为司空山
　　右肇庆府
