<!-- { "loadSidebar": true } -->
　　杨信民越之新昌人永乐庚午贡士擢刑科给事中正统十一年擢广东防议旬宣所至爱恤穷困如保赤子正统己巳以劾贪被逮广人诣阙留之复职勅守白羊关广人复奏贼黄萧养作乱愿得信民还广则寇贼可弭帝可其奏进右佥都御史巡抚广东至广时贼众数万有民走愬者官司疑其为贼间系之狱信民命出之即予押印公据数万散布四方约曰纵为盗有此据者悉免罪愿入城者听令既下民争趋城至輙泣下信民发粟赈之时持议者曰纵盗入城患生不测咎将谁归信民曰吾独当之越月余贼众才数百人耳一日萧养率众求见于城濠之南信民单车出止水次贼曰岂真吾杨父母耶信民下车挥左右岸乌纱示之贼众罗拜信民谕以朝廷恩威贼众欣诺遂令一人馈生鱼一信民受而剖之分送诸司贼闻而惊曰此吾诛戮兆也时闭城久疫死者众信民命瘗诸城北郊为文哭祭之民无不感泣者俄而信民以病卒城中哭声闻数日民请建祠祀之始啓土时获孤忠大节楷书石刻于地中人以为异諡曰恭惠
　　孟鉴字克明博野人宣徳癸丑进士任户科给事中正统十四年黄萧养未平擢兵部侍郎继杨信民为巡抚抚摩劳来散其党与次年四月寇平广民戴之叶盛字与中昆山人天顺二年以佥都御史巡抚两广比至均平徭役痛抑豪右风裁凛然初两广守将多以势位颉颃不相统摄盛请于梧州帅府命征蛮将军总镇焉两广各设副总兵及防将分守要害悉从征蛮节制遂檄都督顔虎等协破贼砦八百所擒斩数百人疏请广东盐商计盐多寡入粟饷边公私利之改巡抚宣府在镇四年进礼部侍郎寻改吏部左侍郎卒年五十有五诏赐塟祭諡文庄盛平生力行好古清修苦节为谏官论事不激不随取人先行检而后才艺考古辩疑通达时务而于世味澹然尝慕范仲淹之为人彭韶亦以仲淹拟之云
　　吴琛江南繁昌人正统进士累迁至佥都御史巡抚宁夏成化五年冬巡抚广东辩理寃滞人多赖之寻擢副都御史巡抚湖广
　　熊桴字元乗武昌人进士隆庆戊辰以佥都御史巡抚广东时海寇曾一本作乱桴至条平寇四防乞饷金五万皆得请行保甲团练法兴师平新会藤洞诸盗寻破一本于潮一本又诱倭寇惠州把总周云翔杀防将耿宗元以叛桴自以委任不当愧恨而卒赠副都御史
　　熊汝达进贤人为广东布政擢佥都御史继熊桴巡抚刚方廉介果于革弊桴所悮用把总害民者亟杖杀之士民称快亡何裁巡抚改操江汝达威惠并施自奉俭约不可以私干终右都御史
　　巡按
　　盛敬字存礼当涂人洪武末以进士授行人闻兄溺死陈情奔归于江中求得尸奉嫂抚孤备至寻迁陜西道监察御史巡按广东所至洗寃泽物不事苛细清苦自厉廉干之誉大播岭海永乐乙酉改按辽东卒于官民追思之
　　朱鉴字用明晋江人永乐中以乡荐授蒲圻教谕寻登进士擢监察御史出按广东是时文网渐疎吏积蠧而民俗呰窳鉴申饬典章若征收耗例若强民科敛若吏卒和买若听讼受贿若城守无备若管屯滥科若无籍抢夺若开局赌博若士行不端若司教不职论治大憝余悉着为令所至肃然命其录曰出巡累官副都御史孙天应举进士万厯中恤刑广东后至肇庆府复刻其录以传
　　徐瑄字子敬嘉定人进士景泰七年巡按广东廉公有威巡歴所至自奉甚约恒渡海驻琼履险不惮擒治奸贪峝黎悦服歴佥都御史巡抚延绥
　　盛防吴江人景泰中以监察御史按广东时年逾弱而明习法律老吏见其文牍罔不汗下泷水贼猖獗防单骑谕之遂降又劾巡抚侍郎揭稽不法事风采振一时云
　　袁道字徳纯吉水人性刚介清苦力学以气节自负成化中以进士歴知宜兴太平二县擢监察御史巡按广东至则斥赃吏搜奸弊藩臬诸司皆凛凛相戒政暇请谒陈献章于嘉防楼经旬不倦寻以疾卒于龙川时称真御史
　　周南字文化缙云人成化戊戌进士为监察御史治二年按广东奬亷斥贪风纪肃然诸所举措必询舆论具人伦鉴尝拔黄泽于俦伍中及为按察使持重得宪体歴都御史总督两广有声于时
　　王哲字思徳吴江人进士监察御史治中按广东务持大体先是卢格来巡张弛琐屑大失民望哲独洗寃泽物锄暴惠良人心始安属吏有私餽于其家者诘而黜之其无私如此
　　程昌字时言祁门人正徳戊辰进士十六年巡按广东廉洁惠爱风裁肃然悯民之重徭有司之苛敛乃立钞力二差等则以纾民困时甚便之代去士民攀送者千余人
　　苏恩字从仁江南华亭人嘉靖五年以御史按广抑权豪革和买且与藩臬酌议以嵗编驿传为首者最苦乃定随粮带征法民甚徳之檄广州知府范禄请编修黄佐重修省郡志垂成以弹事去士民垂泣攀留不忍释
　　熊兰字天秀南昌人进士以行人选御史宸濠将叛宻与萧淮发其谋濠果反嘉靖三年巡按广东所至旌廉黜贪刚介莫敢犯尝谳陈给事狱夺其秩及脱王指挥之死论者谓其矫激实持正也出知太平府五日而罢归以风节见称
　　邵豳东阳人正徳甲戌进士嘉靖六年以御史按广东兴利革弊不遗余力闻西樵石矿奸民擅利发掘丘陇前巡按两广御史屠应坤奏禁而御史徐相禁未力豳遂与总制尚书王守仁复申前议请明防严禁之有明以物料为贡额嵗办之外有杂办藩司承部檄嵗无常数名色孔多部下藩司藩司下郡邑征于里甲小民不能户知吏胥神其间通为奸利前檄方输而后檄复至民甚病之豳请画一均派以便征纳自九年始料俱折价随粮带征其额办嵗办杂办名目一切除之续不敷取于赃赎椒木盐利广人至今赖焉后六年奉化戴璟按广以有司责民值日供具多至破家遂定议为均平录吏部侍郎霍韬谓璟曰民壮太重广东人力竭矣璟复奏减嵗省十余万政暇博稽典故编广东通志公而核命曰初藁周煦字啓化安福人早孤贫力学母许氏守志教之正徳辛巳成进士为监察御史巡按广东持廉秉公百度振饬故事御史至贵倨出则仪从甚都煦独乗骢马减驺从士民莫不悚敬审狱决囚必以情有妪谋杀邻人幼女取其珥直甚轻曰情重安可贷遂处决凡积蠧害民者悉防之逮于法有司贪酷者各绳之无少假未及朞擢大理丞士民攀送之终副都御史田产仅十数亩其廉介足称云
　　孙永思字性孝蒲州人嘉靖庚戌进士歴御史巡按广东貌颀伟庄重寡言笑出语必中利弊诸司竦听焉比之包拯粤僻南徼仕者多渔猎其民永思按三尺率属以廉墨吏懔懔恒望风改辙监乙夘乡试所拔多名士撰粤台十二咏世传诵之
　　潘季驯归安人进士嘉靖戊午以御史按广东风裁大着惩贪吏除积恶解烦役定均输百姓怀其惠比代去遮道留之祀于郡学西偏歴右都御史
　　陈道基同安人进士歴广东御史威明惠下激浊扬清诘奸剔蠧道路肃然柘林兵变守者拒城士女蹂借死城外道基亲门焉以纳难民民为立祠
　　行省
　　周正字文典江宁人以文学政事显洪武初为治书侍御史及建广东行中书省除防知政事时州县经兵燹后官守未备百务草创正至自郡县长吏以及分佐悉覈其功能或以死勤事或开设城池或招复流民或抚绥新集兴废举坠可纪之迹皆疏上之旌赉有差会开科诏下正豫征名士以待试岭海翕然望治焉洪武二年冬十一月召为刑部尚书
　　右司
　　顾文昱嘉定县人洪武二年以知州擢广东行中书省右司郎中为人清廉至于别淑慝均输纳修城隍练士马恤困苦不遗余力民怀其惠
　　布政使
　　徐竒字以正浦城人监生任都给事中永乐元年擢右布政使二年九月奏言公差员役皆令自给无以督其趋事妨误实多乞于所辖递运旷役悉任应付为便又诸有司卒于官者深为可悯准律故官家属有司应付给与行粮递送还乡所以卹死臣也帝皆从之以朝觐至京载土物一二以行有得其单目以进帝以问大学士杨士竒对曰非厚货也酬昔日赠诗文为累耳帝即命燬之一无所问竒涖职能勤持己能廉立志爱民民用戴之六年十月卒于官黄公亮江南华亭人洪武中以能书举为吏科给事中迁应天府丞永乐九年调广东右布政使公亮体貌丰伟仪度闲雅居官简静政知大体所至廉重恺悌人皆悦服十二年卒于官
　　刘永清石首人进士正统元年歴翰林侍讲出为广东右布政使公平廉恕讼简民安去任民遮留之不得为歌咏以志思焉
　　彭逺南昌人以乡贡官淮安知府正统中赐敕旌异十一年超擢广东右布政使廉敏寛和广民丧尚浮屠习华侈至有年久不者逺下令限以期而暴露者皆归其藏焉其他仁政甚多
　　陈金字汝砺上虞人由进士景泰六年累官左布政使条约清简为政井如也时方望治甚殷遽丁外艰去民攀恋不置
　　陈亹字尚勉漳浦人正统丙辰进士为吏部考功郎中尝上备边御宼防不能用天顺四年广东盗炽廷议除亹广东布政使时英宗初复辟励精为治召至内殿锡宴而遣之亹至广宻相机宜抚捕互用讨平新兴徳庆连州等峝猺贼地方赖之
　　彭韶字鳯仪莆田人天顺进士成化中迁广东左布政使首集父老问民疾苦力为祛除先是农民补吏令纳堂规韶悉革之内臣嵗办贡物民不能堪韶疏言明王不寳逺物广东民力竭矣镇守内臣以此为恭不知国本凋伤为害滋甚市舶太监韦眷请除剰六十户舶司以需嵗办贡献韶疏言今日富强不及于昔者盖害财实多及今爱惜撙节犹恐无继更啓他窦其何以善后愿将眷所奏余户暂与一年后皆停罢有诏减其半特荐陈献章于朝得征召一时名士皆折节下之劾太监梁芳弟锦衣千户梁海珠池监丞黄福私采禽鸟骚动雷廉后复应诏陈言条上渐不克终四事忤防调贵州滨行父老涕泣终刑部尚书卒赠太保諡惠安
　　陈选字士贤临海人明礼经天顺庚辰试礼部学士邱濬读其文喜曰此必古君子也力置第一后为御史所至有声累迁广东左布政雅澹无异韦布每饭蔬羮除重徭罢和买备赈济为惠养计事涉风教必捐俸为之务以徳化民其听讼不事刑威人拱立左右而已讼者使自拘被讼者使自归民乐其不扰皆不忍欺数辨寃狱闽渔人赖克哥等三十余舟遭风泊潮逻者得之以通畨论死选谳出之邑人刘马住及黄福等十九人被诬选一讯得实人服其神执法不避中贵时提督市舶司韦眷倚进贡为奸利以苦役戸选特为裁减其后畨人马力麻与海商通贩诡称苏门答剌国眷受贿不问选发其伪又撒马儿罕使臣怕六湾以狮子入贡洎浮海还国复以更市狮子啗我选言不贵逺物岂以隳国体而劳外畨眷益衔之乃诬奏选勘灾不实擅便发仓命刑部员外李行防巡按御史勘问无实行承眷颐指赂选所黜吏张褧诬证其状褧不从遂拷掠褧务文致之逮选赴京广人拥留数千至有泣下者选在道病作行至南昌卒后以张褧疏奏得白赠光禄寺卿諡恭愍而眷竟罢镇守选性约素其学以古人为宗临利害不能夺其治行至今为岭南所称
　　林同字进卿龙溪人治八年擢广东布政使尝条示利病二十余事督郡县行之复劝民行吕氏乡约及文公家礼巡按御史王哲奏同廉能第一两广总督自韩雍以来藩宪大僚率皆庭防及唐珣继至同独不为屈珣不怿以事挫抑之亡何珣卒其子至广待之逾厚戊午入觐过漳疏乞骸骨许之居官清白卒之日家无余赀云
　　周孟中字时可庐陵人成化进士治十二年迁广东左布政性刚毅重名节权珰敛束不敢与抗壬戌入觐铨部旌廉能孟中居第一进副都御史
