<!-- { "loadSidebar": true } -->
　　何氏【杨世诜妻年二十三夫寃死家难何艰危矢节不渝县令闻于当途旌曰艰贞劲节】陈氏【处士何天祐妻年二十有二夫死子纯甫三岁鲜期功之亲族贪暴者欲夺其节思危其孤而谋其产陈乃茹荼饮血密弭其患抚孤已长娶妇钟氏甫一年纯甫暴殒妇钟有孕仅五月于是族之贪暴复集而虎视十倍于前陈以孑身孤防姙妇及遗腹生一子甫数岁而妇又死陈保持其孤无何有以毒啗孤者陈觉之得免复结大盗中夜刦之陈抱孤渡河若有神物乗以济得不死自岁租赀产悉为抄夺陈夜则明灯和泪教孤孙读书昼则至讼庭辨复产业歴十五年始得复还孤孙世睿以垂髫得补弟子员飘摇稍定巢卵得完后年九十余曽孙述忠述瓒皆举孝亷陈犹强健元孙吾驺起家翰林沥请如例旌表建坊祠祀】
　　刘二娘【生员噩之女性至孝以女德称侍父读书谙理义年十八未筓万厯己酉四月二夜海贼飘刦攻其庐家人奔溃刘势蹙不顾身力梯其母逾垣脱避仍回襁负幼妹为贼所执沿途骂贼以刃砺其颈益骂不絶口至石头贼拥之登舟乗间赴水死翼日尸从数十里逆流旋于河之干握拳啮齿尚作骂贼状县令以其事上闻直指使者田生金疏请旌表建祠祀之】
　　黄氏【秦建义妻诸生考功之仲女赋性柔淑年及笄而建义久病肺两兄与母以后事为重谋乗病娶及期来迎其母坚不许父语其诸从娣侄微窥意防以为从违女泣告曰为女不幸永离父母夫岂忍言但身已许人未闻可再醮也由是归秦恪恭妇道躬侍汤药无少懈阅四十日建义病将革执黄手诀曰卿犹处女也慎勿固执勉事新人黄以死矢建义乃气絶执丧哀毁骨立歴数载母欲夺其志数投缳以救得不死家贫考功尝周给其衣食经理其祀飨年六十三趺坐而逝】
　　毛氏【庠生何逊道妻孝以事姑戚娌无间言逊道性豪放嗜酒力劝不从卒以伤身病革之夕执毛手曰汝年尚少抚此弱龄其克有终乎毛泣许以死殉逊道殁一恸气絶姑救获苏泣谕止之毛凛承姑命朝夕奉事孝谨教子成立三十年未尝露齿布素终身都人士语孝节者必推毛贤母云卒年五十五】郑娟娘【庠生申重女许字韦卓琛卓琛早夭女欲奔丧父峻拒之未几闻其舅思子成疾而卒女请愈切不得遂阖户投缳以救而苏父母知其不可夺遂归韦执丧守节终其身　以上香山人】邓氏【马竒生妻竒生早死其姑哭泣曰吾蚤寡恃儿与妇儿死矣吾何以为生妇何以托邓曰妇即子也于是侍姑孝谨姑甚安之正统己巳盗起邓奉姑投城姑卒仓皇棺衿悉备昼夜泣动乡邻贼平归葬一不违礼闻者哀而贤之】
　　何氏【陈满妻有贤行年二十四满殁一子亦死何悲哀絶断年余有富民遣人议婚姑怜其少而语之曰毋以我为新妇累何泣曰我不即死者以姑老无子孙也此弗愿闻朝夕勤麻枲为饮食资日市鱼腊奉姑炙余骨以自食虽宗戚子弟数十余年不见其面天雨墙坏家故贫不能募工何自运瓦砾砌之清操烈德着于时云】
　　汤氏夘娘【父应璧陜西干州判夘娘年二十为乡人马时宁妻五阅月而被掳贼将舆之以献渠魁夘娘泣大骂贼怒杀之时正统己巳也天顺癸未冬有厐妇李氏闻流贼巳迫遂自缢死皆烈妇也】萧烈女【思敬之女名乌头娘景泰己巳讨叛之后水军掠女于香山小榄将犯之不可挞以兵刃皆不可舟还至新防东亭驿将鬻之女曰愿一死军怒欲兵之曰听卖乎无缓我刀女不听引颈敛发受刀观者泣下邑人李彦英谢齐祖为买棺葬于邑西象山成化辛丑知县丁积修其墓割废庙田六十余亩命人岁守祭祀】
　　苏氏【平康里张寅妻景泰初贼首周三等倚黄萧养为乱围其村掠杀见苏有色欲妻之苏骂贼赴水死】
　　林氏【陈琮妻献章之母也年二十四孀居贞德孚闻成化十三年旌其门】
　　苏氏妙果【事姑有殊孝舅死姑更适又寡而归苏曰仍吾姑也具甘防问起居敬事如舅生前钱帛皆归之姑事必请命十余年姑以老病笃不能动苏侍侧昼夜不倦日浣衵衣厠牏者至八九畧无蹙容数月余姑卒既葬犹哀伤不已】
　　梁氏【母死育于诸母年十九嫁为赵不疆妻二十有一岁不疆死于仇诸母谓之曰将择胜家为汝图梁归哭于室舅姑怒曰服已从吉何以悲乱我也梁吞声饮泣自是不归宁者五六年律身甚谨常戒其子务学力勤示以为父复讐意知县丁积闻之时给胙致激劝云】
　　钟氏【庠生陈雍妻二十七岁生一子禘育未及鬌而雍卒钟哀毁垢面弗饰殡葬如礼二十余年孀守惟一治十年旌广州指挥程富妻钟氏以孝节亦同时旌焉】
　　卢氏【林宗妇宗召织工为布工乗间挑卢卢变色斥之以语宗令白官宗畏工无赖不果卢微闻工将夜劫之遂投江死】
　　许氏【李伯亨妻嘉靖壬午古兠盗发许被掠一子在抱盗逼以行许奋骂不屈贼怒先杀其子骂益疾遂杀之巡按御史闻而列其名于贞烈坊云】
　　谢氏【李伯谨妻年二十五作谨卒谢杜门不出能修妇道称未亡人者六十余年有司以闻旌其门】简氏【唐明妻性端洁采麻郊外为强暴刘惟芳逼奸不从遂遇害事闻兵备佥事李文鳯遣人致祭】何氏【谭仲孚妻年二十二生子统而孀性孝谨舅死未葬竭力防其丧年逾七十无玷节有司旌之】汤氏【庠生鲁文鉴妻年二十四孀居母怜其无子且少将改醮之汤闻以死誓不至母家数年母知其不可夺乃止嘉靖十一年旌】
　　方处女【父曰载年二十未适人嘉靖二十七年为流贼所掳出门即骂贼赴池水】
　　双节妇【一冯氏乡民易鹤妻一刘氏鹤弟庠生天准妻嘉靖二十七年十月同为流贼所掳冯有男刘有女幼在襁负私相语曰今当存者子女耳行至仓边塘绐贼曰吾弱质子女在负如道路何盍缓吾索释子女贼从之二妇相挽赴水贼以短戈中冯胸立死水中刘抱冯尸俱沉而死事闻抚司褒其门】曽氏【庠生张思进妻生一子二十三思进卒遗瞽目姑在堂曽之家欲夺其志曽大号不从由是孀守姑八十卒执丧尽礼抚子成立士夫里老闻于县旌其门曰孝节】
　　伍氏【杨泮妻嘉靖十六年流贼剽掠怜伍色欲汚之伍大骂遂遇害】
　　林氏【东老女早寡为狗迳贼掠至河边迫之渡河林遂释所负儿于岸赴水死】
　　林氏【戴彰绪妻年二十二而寡嘉靖丙寅寇乱林负儿奔避贼追之度不能免乃投水死贼掠其子以去】
　　何氏【张元运妻归数载生一子元运死决志以殉家人防之严一夕乗间夜出自沉于渊】盛氏【郡庠梁明防妻性贞洁年二十五夫死子三岁贫困奉六旬老姑孝谨承欢阅岁兵荒拮据备歴艰苦教子成立秉志坚正数十年如一日闻于县监司表之】
　　陈善娘【兴伯女有盛色嘉靖甲寅正月海寇掠去女年十六誓不受辱贼刦以威因绐贼曰缓当相从贼听之遂殁于海后三日其父寻至石觜海得其尸貌如生通判汪应奎嘉其节择地以葬立祠祀之广州知府谢彬遣祭旌曰贞烈】
　　呉氏【汤克寛妻事姑赵得其欢心卒年七十九尚书湛若水表其墓谓有四伦六德教谕林墰表其堂曰节妇】
　　陆氏【区超妻年十九归超居七年超病笃曰吾家世业儒能守节全孝吾无憾矣陆泣曰若不如夫子命天地神共鉴之超死毁容励节孝舅姑和妯娌储所纺绩资构夫祠墓侧贞行着闻知县熊坦御史陈储秀学使陈恺咸旌之年六十三卒】
　　麦氏【苏本妻任福建汀州府明溪驿丞卒于官麦年二十有七无子扶柩归葬有富人遣媒议婚麦唾斥之自是发不梳衣不饰专纺绩奉姑孝里老闻之知县罗侨亲拜其门表曰清闺白璧】莫氏【泷水村李家妇偕姊姒工绩纺嘉靖己酉为流贼所掠以两手坚抱门限骂贼贼怒以刀斫齿舌而死县具其事闻之巡抚为文遣官祭之表曰贞烈】
　　李氏【年十九适夫谭天锡二十举一子二鹤未周岁天锡故外家图另适坚志不从字子事姑尽道嘉靖四十年伯家遭疫遗伯母余卧病无敢视者李独提粥日徃哺之余获苏隆庆三年旱李脱簮珥令二鹤籴谷济乡人五月而岁大有乡人以母节子义举于县县褒以节义联芳寿八十二临卒嘱其子敬慎为人安我九泉之下语毕卒】
　　蒋氏【归谭广恕而寡无子姑怜其少命再适不可以死自誓逾年外家强迫之蒋知其已受聘自经死】
　　苏氏【李仲芳妻生一子年二十二而仲芳卒苏哀毁不食絶而复苏父母怜其少欲令改志苏以死誓后莫有敢言者知县张文鳯表曰节妇之门】
　　陈氏【给諌吾德之姊归河塘梁章无子章病垂革嘱曰若幸无他善视吾女屋数椽可为祖祠薄田数亩可为祠祀岁时伏腊得祔食其间吾目瞑矣陈泣曰君脱不起吾何生为兄弟之子独不可为后乎奈何其祔食哉允章没陈时二十六及祥或以改志劝陈抚膺叹曰得有为夫后者扫除墓地待尽耳宁犬彘我乎人不敢复言择弟允谦次子为嗣而夫妇沦没陈块然一室勤苦自食乃捐屋为祠置田为祭一如夫嘱年七十二卒】
　　林氏【年十九为儒士莫逾式妻生一子年二十三式故林誓志殉死日夜抚柩痛哭吐血满地父母使二妪日寛劝使归治病林怒曰生莫妇死莫耳即收平日绮纨焚之姑陈氏疫病笃无一人敢近林独身侍侧手扶陈终襄事立灵朝夕哀奠跬步不出阈乳母胡氏谩言曰吾已为若许富贵人今汝母允之矣林闻言哭泣呕血数升死】
　　李氏【生员黄宗国妻事舅与继姑甚谨二十三生子文耀两月宗国卒父母谕之曰守节良难李曰率吾志守吾节何难之有即不事栉沐事翁姑抚孤子孝节兼致耀长为诸生万厯八年表曰贞节】容氏【年十八归李以麟为继室以麟卒容年二十三育一女无子或劝改志即断发自誓曰山可移心不可移食断荤羶衣屏缯防不出寝阈待前室子礼法具备知县王命璿表其闾】
　　伍氏【年十七归李同柏十八生子煦方十日同柏卒伍将殉或劝以姑老子幼乃忍死事姑姑曰有若妇吾子不死矣及姑死伍哀痛伤明孀居八十二年署邑令林裕阳表曰孝慈贞节知县王命璿旌曰名门孝节督学潘士达奨曰贞节】
　　何氏【十八归区梦鷟逾年夫故一子甫三越月何哀恸每欲自经姑谕曰若死谁为鞠子者乃稍自寛慰事姑训子不与外事亲族弟侄不得见其面郡县俱有旌】
　　周氏【庠士谭正己妻年二十四孀守得遗腹子长生一子又蚤逝抚孙成立崇祯间县表其门曰柏操堪仪】
　　张氏【生员谭则诗妻年二十二孀守县表其闾曰孝节】
　　陈氏【张于芳妻归五载夫丧无子遗一女晨夕哀泣逾月翁复丧贫不能举丧乃卖所遗屋一间以营葬奉姑守节勤纺绩为生二十余年族人怜其坚苦择族弟一子入继陈教育有方里人称之】钟氏【十八归刘孔沃四载生一子怀实刘故其母以其家贫强之再适钟断发言曰从一而终礼也贫富死生不由命乎自是防绩奉姑孝养无间言孀居六十年寿八十二卒】
　　赵氏【杨尔开妻年二十尔开死一子周岁人劝其改适赵矢志不渝荆钗练裙养子持家族党罕得闻声见面寿考而终】
　　谢氏【儒士惟仰女庠生陶应棕侧室应棕幼失父母无兄弟妻何氏念夫孑立乃迎谢居二室相睦应棕蚤卒何年二十七子甫及朞谢年二十四无子矢志与何同孀守何泣谓谢曰吾为陶家妇夫死子孤孀吾分也敢累汝乎谢持何大恸誓死不去毁容佐何持阃户杂诸婢操作四十余年何六十七卒谢六十三卒督学魏浣初赐额旌奨双节】
