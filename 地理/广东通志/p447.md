<!-- { "loadSidebar": true } -->
　　皇上指授于临海山梁据三面之险相度形势建立城堡自八十丈以下二三十丈不等安兵自八十名以下至三四十名不等城内俱筑实心髙台不用垜口髙出城墙垜口之上眼界了亮运用炮位三面应手上设大炮数位建造营房官兵防守复添马步塘汛以为接应又达濠一营向设水师守备并无城郭捍蔽今筑城一座以资守御西自新安县属之沱泞起东至闽省水陆交界止共设炮台二十五处城一座分驻官兵一千四百五十余员名果能将备稽查弁兵効力昼夜了探以髙临下遇有贼船开炮攻打立成虀粉一台之设胜于兵船数十一堡之兵可当劲卒千余尚何奸徒不望风生畏敢于海面游奕哉益服
　　皇上圣算指示明见万里无遗也但恐日乆生玩弁兵潜回数人看守虚应故事贼船去来全无知觉炮位锈烂急时难用空负此举所关甚巨是当
　　题明责成提镇不时稽查无使懈惰督抚每年于正九两月南风北风渐起二时捐备火药炮子委员演放两次
　　题报触目警心庶可乆逺至于惠潮二府沿海居民以渔为业乃文武兵役人人得而鱼肉之贩米出海厯经严禁而守口弁兵借此以作利薮此又多盗之源厯年锢弊今已严示禁絶务在有犯必究督抚提镇复择防干弁员来徃稽察此弊或熄穷民既免需索洋盗无人接济加以炮台之防范则奸宄消弭俗易风移惠潮之洋盗絶而全粤之海面宁琳故于查勘炮台之际顺途编防澳甲查革陋规饬谕将吏化导渔民以期风清弊絶共享太平盛治今事竣返辔胪列险要各地商之同事诸公并附述其槩云【以上序】
　　修复清逺大庙正阳三峡桥道记　李栖鳯南韶为百粤门户山川险隘实锁北方古今名胜莫兹为甚然有最崄巇最要冲为轮蹄之所必经行旅之所必由者则在乎清逺大庙诸峡峡在清逺者据江上防长十里许西连懐集至若正阳派出大庾踞韶之翁英类皆层峦絶磵水流湍激径道﨑岖兼以蓁莽滋多豺虎丛穴征防马迹来徃维艰虽曰有道路桥梁防经蹂躏乆淹翳于烽烟蔓草间不可复问矣至若大庙一峡狮子眠羊盘踞其中悬崖絶壁古木枯藤势难攀援非有开山之祖重辟草昧刈荆榛则清逺大庙一带终成畏途欲求履道坦坦歌荡平之休者乌可得哉虽然事关重大修复匪易余莅粤日乆每为再四低徊欲动公帑则民困堪忧欲兴私藏则薪俸有限兼以军务倥偬日夕劳苦虽欲有他图而未暇也越辛丑之秋値藩镇能大发悲愿上为
　　朝廷带砺之图下为国家平成之计而择其可遗大投艰者有西禅寺实行和尚遂以重任付之复命章京呉廷桂呉守徳范有功王养民等协理厥事不动公输不困民力凡诸动费皆出诸藩府资力既齐兴始于壬寅之春而告成于冬山辟以道水接以梁絶壁飞湍倐焉防其险阻猗与休哉其古今希有功徳也实行和尚以为王猷盛大须勒诸石以垂不朽因索记于予予念粤自开辟以来荷
　　上威福廓清海宇至今恩泽覃敷歌颂不絶乃复以金刚全力修复英清峡道令山川间阻荡然以平上有功于
　　朝廷下有禆于万姓山河带砺之槩因而増新国家平成之休遂以复振是何隆猷深泽溢岭表而徧海隅者不一而足也哉予目成盛事深慰夙懐遂拜手而为之记
　　重修广州府儒学碑记　　　　　刘秉权环粤皆山水也介在荒服自秦始置郡州剖符嗣后贤哲辈出遂称名邦予生长三韩距粤万里曩者备官侍从搜秘石渠流览版舆缅焉神徃我
　　国家以文徳治天下声教乆敷于遐方予叨承
　　简命谬膺节钺抚兹南服控五岭之嵯峨襟三江之淜湃紫海沧漭朱崖奥折向所披图者今则躬厯矣美哉山川标险抒竒毓灵挺秀惟其风土擅胜是以人才蔚兴先达名世难以悉数如唐宋之最着则有张文献余忠襄崔菊坡其人于明则有知畧之何东官儒雅之丘琼山经济之梁文康理学之陈白沙节气之海忠介其人　昭代以来搜罗俊乂接武联翩迨三十年凡兹彬彬崛起者多文学之士郭璞所谓南海衣冠之气方开而未艾亶其然乎夫端章服者摄其领树巨防者厐其柢防省固十郡之宗源而黉宫实多士之渊薮广州郡学据佳址于灵洲之东左则虎门潮汐层涌而来右则西樵峰峦叠嶂而峙珠江一水盈盈洄绕于前白云诸山嶙嶙亘绵于后志所载禺山者屹居于宫之中陟巅而望之形胜宛在矣宫之襟对为文明门向因戒严守扄术家者谓气脉壅窒有关庠序予与前督军周公防商于藩府洞啓有日矣但兹数仞之内自兵燹之后未经修葺以至栋宇将頽壁垣半圯桥门鞠为茂草泮水率为汚莱有事兹土者未尝不踯躅兴叹迨夫庚戌秋祭予届斋期是夕隐几之间恍见　先师冠佩雍雍向予告语焉夙兴盥沐展拜倾诚起而循宫谛瞻有动乎中因首蠲俸金百镒搆材鸠工良赖在省三司各道及太守相与协心经画共勷盛举爰是整复旧制廓清故基约椓之举大兴丹艧之施加饰櫺星有伉防门将将矣首正殿以崇　至圣次两庑以妥先贤又次及明伦堂以宏开讲艺之地至于啓圣及名宦乡贤诸祠在在加修所以追尚渊源而兴起后学也防辟西圃肇建一亭顔曰观徳俾济济多士为肄射之所诗云竹苞松茂鸟革翚飞庶其似之猗欤万年之爼豆聿新百粤之文风攸系将来阶此发祥者霞蔚云蒸麟麟炳炳余抚兹土亦与有光庶防仰佐
　　圣天子右文之治曲江之风度依然不綦盛哉工师告竣援笔记言寿诸石志垂乆云是役也不烦公帑不劳民力亦不敢茍简从事其督工之员効力勤劳者例得并书于左
　　重建四贤祠碑　　　　　　　　马　元君子志在复古则一隅而有天下之功一日而有百世之量然必折衷于圣人之道始为法而可传圣人之道包天地民物于厥心合君相师儒而有均责及夫得人而任先后同揆固运防所不得而移升沈显晦之所不得而间焉者也攷其本末自尧舜以至孔孟代有其传迄于宋为极盛而莫不推濂溪周先生为宗主昔朱子以为上接洙泗之统下啓河洛之传良有以也数百年而有阳明王先生出先生为有明一代名臣而致知主静之説更大而有本同时则有白沙陈先生髙弟冢宰湛先生舟车徃复恒经虞城前太守符公为筑甘泉精舍以礼之其崇重理学如此先是周先生原有专祠元守郡朞月洁蠲展谒一望平芜鞠为茂草盖韶自军兴以来士有挽输官期补救欲修举力有未逮余因毅然捐俸即书院旧址搆堂三楹奉濂溪先生而以姚江新防増城三先生合祀堂之后有池有亭别见小记翼以防舍缭以周垣既成曲江令周君韩瑞偕府幕刘肇啓请余一言而礲石以待则谓濂溪先生擢漕东国荒崖絶岛皆缓视徐按将不仅私于韶姚江风行两粤万里而遥武水蓉山宇下尺土耳新防赴召拜疏归来未尝稍有措施増城虽位致通显于韶若不相属顾吾思之孟子既没异端日起濂溪先生慨然以开创兴复为己任厯数诸儒授受之次未有髙焉者即先生提刑粤中五百余日在曲江几一周佑我韶人良厚姚江与増城倡道京师最相友善而増城身之所至必立祠以祀其师木本水源由来有自合而论之濂溪所修明者尧舜以迄孔孟之道而姚江新防増城所与尊闻行知干城羽翼者濓溪先生之教也余生也晩上之不能追踪先觉开导羣蒙次之不能持铨政以进退人才建旗旄而廓清海甸退之不能遗荣求志教授生徒乃廿载浮沈殊惭厥职何所短长自见哉顾不得生四先生之世亲承提命犹幸而官四先生过化存神之地得私淑四先生之教以协和其民人训诲其子弟也推斯意也昔圣昔贤羮墙可质南海北海此理无歧则奉四先生之教而谓自有生民以来凡表彰吾道之人共萃于斯可也今而后谒四先生之祠有洗寃泽物之任曰吾何以为治亲师取友者曰吾何以为学思四先生之逺在千百年而若合曰吾何以为教而垂诸不朽是余与令之意哉爰记其事而为铭曰两仪既判太极混茫谁为剖之相厥隂阳无形与器知微而彰奕奕元公揽其大纲天辟菁华道统在是庭草无边学优则仕司宪东邦从容和毅以平易心为刚果事孝思不匮南东遽移狮门虹石可也及期为天下则为百世师卓哉三贤生不同时炯炯芙蓉白月赤日笃生大儒有为斯出迅扫百蛮风驰电疾正桂洗兵莲华簪笔忆在京国良友一心兰台画省砥砺规箴星分云合山髙水深缅维渊源异苔同岑饮食居处奉先生教欣赏晰疑早窥蕴奥束帛丘园金门待诏飘然拂衣不倚权要粲粲符公无旷乃官爰筑精舍适馆授餐譬若秉烛照夜漫漫譬若隄防倒障狂澜亦阅沧桑沦于原野壊道青燐哀湍日泻孰涤烦苛以扶大雅前见古人后见来者谪居万里守郡不才顾瞻衡宇登髙溯洄隩隅宏啓尽剪蒿莱阐幽萃涣丹雘梓材峩峩四贤冠裾聚止弓冶杯棬贻谋燕喜肃将明禋我酒孔防灵之格思欢若父子文峰卓立曲江清涟以净聪明以基圣贤升堂入室多士勉旃守先待后于万斯年
　　巡视澳门记　　　　　　　　　焦祈年雍正七年冬十二月使者奉
　　天子命巡视东粤次年四月至岭南而韶而肇七月而雷琼十二月将有事于澳门澳门者故广州之南鄙明嘉靖中赐之番彝以为藩篱者也初二日出永清门登舟南行遥岑逺水明秀逼人两岸多沙田潮汐所通也过顺徳县元戎镇之以防海者海口数处哨楼翼然部曲森森也初六日抵香山县裨将守之统于顺徳镇者也越日陆行十余里即入山口层折登顿盘边缘岭俯视絶壑为之凛然前为平迳山乃万山之最髙者凌风絶顶桃花盛开遥望瀑布飞流乱云低压行人曲折上下如画图然再前为驰马坡下此则平原旷野无复﨑岖初八日至前山寨都司守之所以扼澳彝也二十里至关闸沙堤一线蜿蜒数里大海回环夹辅左右此南北之门户华彝交界处矣前行至濠镜澳彝长率兵来迎彝有黒白二种白贵而黒贱猬须魋结发各种种帽三角短衣五色不等扣累累如贯珠咸佩刃鞾拖后齿绷胫上彝长六译使一迎使者入穹庐坐以次献技以鼓节之有问则脱帽夹肘间以对进澳城入三巴寺彝所崇礼也极壮丽楼可走马洋琴铮铮然有太古音阅炮台层级而上三面环海淼茫无际老万山当其南两澳当其东西九州当其东南虎门当其【阙】也天清日朗罗列水面若明镜之点云髻而玉盘之浮青螺也畴昔之嵗盗贼出没岛屿不靖今兹风恬波平梯航万里商贾不惊盖我
　　朝之明徳逺矣澳北一山浮海中曰青洲与扬子之金焦相似草木蓊翳有亭榭廊宇土人指为子园囿云子之居如蜂房蚁垤可容二三万人此地向为市舶交易之所自有明来彝人叨为己有生聚日繁而中原佑客反僦屋而居焉瞻瞩之顷忽大声震动天地海水为之簸扬则子演放大铳以为致敬使者也铳十二响凡三匝轰轰如雷霆不絶使者乃返息公所招彝长来为之宣扬
　　圣天子威灵
　　特命抚绥尔等以昭柔逺之意其敬守此土长享太平
　　译使前致辞为言彝等乆沾
　　圣化无可报称愿率其丑伍永为外臣乃北面稽首欢跃而退使者明日遂行是役也徃返不过旬日而山海之观疆域之固华彝之情识与夫
　　朝廷之徳威皆于使者旌节中得之矣是乌可以不记
　　恭办
　　万年吉地楠木记　　　　　　　　　王士俊
　　臣士俊伏读
　　大清会典云康熈六年修建
　　太和殿令四川湖广江西浙江采办楠木广东未与其内洎康熈二十一年重办始与岂以广东山海棼错采办未易故初议未之及耶夫
　　圣天子举事
　　天之所佑百神助之臣下得借以免陨越之惧此非属有
