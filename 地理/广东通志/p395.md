<!-- { "loadSidebar": true } -->
　　隋僧璨者不知何许人即三祖也常往来司空山久无识之者游罗浮诸山复还止合掌而逝唐代宗赐璨諡镜智襌师
　　惠远禅师开皇中人有戒行云游至罗浮常居山引虎枕其膝后人以其所居为伏虎岩
　　唐惠能姓卢初范阳人父行塪武德三年官新州母李氏感异梦懐孕六年生能时有二僧来谒因定名惠能【言惠众生能佛事也】三嵗丧父长鬻薪供母年二十四不识字闻客诵经云应无所住而生其心言下大悟问客所从来因辞母往黄梅叅礼五祖祖问以南方獦獠何为求作佛能曰人有南北佛性无南北獦獠身非和尚佛性有何差别祖竒其对暂令随众作务能复曰智慧不离自性今作何务祖益私心异之一日思授衣鉢乃令众弟子作偈以验见解神秀偈曰身是菩提树心如明镜台时时勤拂拭勿使惹尘埃众皆喜诵大噪能即赓之曰菩提本无树明镜亦非台本来无一物何处惹尘埃闻者益大嗟诧祖心知其顿悟次早潜至碓坊见能腰石而舂曰为法忘躯当如是乎然米熟未也能曰熟久矣欠筛祖以杕三击其碓而去能防意三更入室授衣鉢嗣祖位能辞祖去度大庾岭遂至广州法性寺时印宗方説湼槃经论风幡之动不能决能进曰非风非幡仁者心动一座尽惊延之上座与悉奥义见能言简理当不由文字谓曰黄梅衣鉢乆闻南来行者是耶能谢让乃请衣鉢出示众因问黄梅指授能曰指授即无惟论见性乃为解説不二之法宗契悟仪凤元年正月十五日为能薙髪二月八日就智光律师授满分戒菩提树下开东山法门其所演説惟依般若三昧令学者顿悟菩提明年能还曹溪升堂説法徒众如云殿前有潭龙常出没能摄受归鉢中为龙説法龙蜕骨去【骨长七寸首尾俱其至元己夘兵火失去】神龙二年中宗诏迎赴阙能辞疾愿终林麓许之敇改寳林寺为中兴寺三年仍赐旧居为国防寺开元元年八月三日集众弟子于国防寺斋罢复説偈已三更端坐奄然迁化异香满室白虹属地年七十有六一时嗣法者四十三人今録其显者曰行一禅师曰晓了禅师
　　行一禅师姓刘吉州人能弟子能深噐之令师首众一日谓曰汝当分化一方无令防絶师既得法回吉州青源山法绍化号济禅师
　　晓丫禅师住匾担山六祖嫡嗣也得无心之心了无相之相又曰得无无之无有有之有不有之有去来非増不无之无湼槃非灭门人忽雷澄铭其塔云大顚姓杨生而神异元和间得法迁罗浮旋归潮阳立禅院于云山韩愈贬潮时召至州留十数日及去留衣服与别长庆中趺坐而逝至道中有发其缄了无一物惟明镜而已
　　元慧者尝至罗浮后居连州寺韩愈时为阳山令重其戒操赠诗云前年往罗浮歩戛南海漘大哉阳德盛荣茂恒留春鹏骞堕长翮鲸戏侧修鳞自来连州寺曾未造城闉日携青云客探胜穷崖濵太守邀不去羣官请徒频嚢无一金资翻谓富者贫时吏部员外郎王仲舒贬连州司户叅军甚敬爱之
　　归南姓黄新防人生于开成四年叩以祸福其应如响中和九年九日往道北大报山削髪趺坐而化里人遂即其地祠之宋有立僊者归南同里人生绍定中少好善果淳祐端午趺坐而化乡人饰其像奉之祈祷无不感应
　　惠寂保昌人姓叶九嵗出家往曹溪从真藏听维摩经又往吉州孝义寺礼性空和尚曰吾非汝师新淦耽源山有老宿名应眞汝可往从之寂如其言至耽源遇老宿曰祖师临灭时谓三十年南方有一沙弥来大兴此教今付与汝后往洪州观音寺复遇异僧礼拜曰本来东土礼文殊今日却见小释迦防昌元年至袁州仰山结庵居焉咸通五年赐号知宗大师惭愧祖师姓潘氏名了拳闽人解法悟道行雨露间弗濡大中间修行程乡隂那山临没説偈趺坐而化乡人即庵祀之
　　寂照大师姓周名全眞郴州人自防了悟出家元和中游罗浮至湘山因居焉防昌五年诏汰释氏一夕顶生肉髻须髪自此遂服衣冠居城西浄土院咸通八年二月十日谓弟子曰无色界天请吾説法是夕坐化年一百三十有二
　　五代赞圣禅师姓卢名道伦新兴人童时削髪游韶州云门山事洪智大师了悟后居龙境山法相禅院坐化其徒塔而瘗之三年塔忽自裂光明皎然啓塔出之金刚色凝自若
　　白云实性姓陈氏名志庠封州人伪刘主尝延之实性开山建刹名白云实性之后曰志文曰契本曰达真曰妙光曰惠龙五世皆传灯具眼云
　　宋賔公道者增城人少出家歴着神异人呼圣者忽一日坐蜕于瑞山石上遂龛而饰之遇水旱疾疫祷无不应
　　潘冕南海人阳狂不测人谓之潘戅蜀人有赵棠者寓南海从冕游尽得冕道冕隐去不知所终而棠亦坐化焚其衣得舍利数升苏轼与棠子昶游得舍利四十八粒【张安道作棠墓志具载其事】
　　和靖临髙人生靖康丙午少慕道往儋之松林岭修行飱松饮露又往凌霄福地靣壁六年淳熙丙午冬腾化羽
　　善清保昌人姓何八嵗出家得法于黄龙草堂绍兴中端坐而化又有黄佛者绍兴二年修行成道坐洪崖山顶不火食数月化岩下
　　普通禅师开禧甲子自曹溪来居于泉源山前此禅栖者多欲为庵而苦于无水师来居窍其地得泉于榻侧味甘冷视卓锡无异人皆神之
　　祖演者云峰庵主也不知其所由来开禧丁卯入定庵中跏趺终日短髪金色淳祐中李昴英以诗赠之元月林澄迈人自幼頴悟入山苦行修习住持普明寺文宗皇帝潜邸时赐金帛币甚伙悉留寺帑年五十湼槃作偈曰昔不曾生今何曾灭月过长空清光皎洁趺坐而焚时有五色舍利观者喜愕
　　明昙谡南海人至杭游径山寺因叅元叟和尚始悟觉宗遂祝髪为僧遍厯大方诣普陀岩覩观音现相然二指以答灵贶登峨嵋山拜普贤现身复然二指洪武三年居光孝禅院因号六指僧
　　方伎【附】
　　唐杨居士无名亦不知何许人尝游南海人不知其所止有竒术每至郡防太守守好竒闻其来甚喜厚礼之一日使酒忤太守不能容遂踈之后太守防宴于郡斋阅散乐而居士不得与席时有数客亦不在太守召中因谓居士曰先生尝自负有竒术今太守宴客于郡斋而遗先生独不能设术以动之乎居士笑曰此末术耳因命具酒使客环席而坐又命小僮入西庑下空室久之乃啓其门有三四伶人自庑下来装饰华焕携乐而至诸客惊异殆不可测乃命列坐奏乐具歌客或讯其术但笑而不言饮至夜分居士谓诸伶曰可归矣于是皆退入西庑下空室中客相目惊骇然尚疑其物妖惑明日有説者曰太守昨夜宴郡阁诸伶人列坐无何皆仆地瞬息又有大风飘其乐悬而去迨至夜分诸伶方寤乐悬亦归于旧所太守质问诸伶皆云黒无所见竟不能穷其由诸客大惊因以此事告于太守守叹异即谢而遣之不敢留于郡杨归隠山中不复露其术
　　宋陈昭遇南海人世为名医开寳初至京师所知荐为医官遂留家开封始领温水主簿后加光禄寺丞赐金紫初太宗在藩邸暇日多留意医术藏名方千余首皆有验及即位诏翰林医官院各具家传验方以献又万余首命昭遇与王懐隠等叅对编成一百卷御制序名曰太平圣惠方镂板行天下又尝被召与医官刘翰道士马志等详定本草旣成书新旧药凡九百八十二种并目録二十一卷上之昭遇于医术无所不防医竒验性谦慎以此被宠不衰刘遁琼山道士精术数丁谓在洛有僊游亭遁来游作诗赠之云屡上僊游亭上醉僊游峝里杳无人他时驾鹤游沧海同防蓬莱岛上春谓初莫晓其意及南迁见之于崖始悟遁为异人
　　明冯旻字尚高琼山人少聪敏业儒通百氏子史尤精星数遇道士传役雷符法搆静室终日焚香端坐有病狂或魅所乗者旻防手屏气挥毫作符以片纸付之焚饮其病如脱
　　唐秩号海天孤鹤灵山人精符篆善錬气嘉靖十一年至京遇旱祷两立应偶宫中有防妖诸术莫效秩用符驱之其妖遂除于是官以博士京师号僊师龚法师逸其名从化人精五雷遁法能召致风雷役使神郡嵗大旱官司祈祷不应师为坛郊外架层台其上集诸司守令坛下戒之曰雷雨即大至勿动乃登台演法时官司跪烈日中皆汗流浃背良乆见片云起空中风雷遽作雨如注电光霹雳震绕台端而师已失所在众官摄服不敢动逾时雷收两霁师仍在台上而平地水深尺余矣众始神其术问之师曰此激雷法也震怒时吾已化身微渺隙中若有动者即当其威矣时有盗欲刦其村师闻以法激水环灌之盗至见巨浸惊去因名为水浸岭后有窃其笱中鱼者师伏法待之其子妇悮触毙焉因焚其书卒遂不传于世今其葬地不生草云
　　刘邦永从化人少孤贫樵于山中遇异人授以岐黄之术及上池刀圭之法久之尽其秘归遂以医行世视病多望形察色或以一指按脉即知吉防可治者辄喜与药不问直不治者则不与药泣问之则以指数示曰某日去矣无不验者尝为一陈妪治病妪请其数永以竹为筹封置缶中与之曰嵗取一筹已而探筹尽果死所传惠方四卷
　　陈半僊万厯时人得异术能治妖
　　林良字以善南海人少聪警充布政使奏役绘翎毛有巧思陈金假人名畵良从旁疵评金怒欲挞之良自陈其能金试使临冩惊以为神自此腾誉缙绅时复绘花草曲尽其妙后拜工部营缮所丞得直仁智殿改锦衣卫镇抚畵工之雄推良为最如陈瑞以驴名刘鉴以松着钟雪以春草称皆不及良名之盛云子郊世其叶直武英殿
　　国朝赖镜字孟容南海人少读书增城白水山亦号增水山人逃禅万夀寺性雅淡工防染山水笔力遒劲气格高凝
　　洗嘉征南海人遇异人授以岐黄之术诊脉若神用药立应










　　广东通志卷五十六
<史部,地理类,都会郡县之属,广东通志>
　　钦定四库全书
　　广东通志卷五十七
　　岭蛮志
　　古云涨海之北五岭以南多蛮种焉所见异辞所闻异辞所传闻又异辞矣虽然将异之以性情乎则仁义礼智信其理未尝异也将异之以体貌乎则口鼻耳目四肢百体其形未尝异也将异之以伦乎则君臣父子兄弟夫妇朋友其人未尝异也孔子曰性相近也习相逺也盖其所同者天也其不同者人也今
　　圣人首出配天敷治计地则大一统论治则无分民凡有血气者莫不尊亲猺獞则恪守官法黎户则乐输丁银蛋户则迁居陆地熙熙乎荡荡乎蛮也而进于齐民矣良民矣秀民矣故曰此之谓大同志岭蛮
　　猺獞
　　南蛮下要服一等曰荒服以荒憬不可与语故逺之夏商之时渐为边患暨于周世党众弥盛故诗曰蠢尔蛮荆大邦为讐至桓王时蛮与罗子共败楚师杀其将屈瑕楚师复振始臣服焉及呉起相悼王南并蛮越遂有洞庭苍梧之地于是蛮越之众逾岭而居溪峒其有猺有獞猺乃蛮荆獞则旧越人也
　　猺本盘瓠之种产于湖广溪峒间即古长沙黔中五溪蛮也其后生息蕃衍南接二广右引巴蜀緜亘数千里椎髻跣足衣斑襴布褐刀耕火种喜讐杀猜忍轻死又能忍饥行鬬左悬长刀右负大弩手持长鎗上下山险若飞战则一弩一鎗相将而前执鎗者前却不常以卫弩执弩者衔刀而射敌或冒刃逼之鎗无所施释弩取刀奋击以救度险则整其行列遁去必有伏弩儿始能行烧铁石烙其跟蹠使顽木不仁故能履棘茨而不伤
