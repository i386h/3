<!-- { "loadSidebar": true } -->
　　归善天泉书院记　　　　　　　叶梦熊
　　夫道在天地亘古今一圣愚昭昭若掲日月而行何后世纷纷多岐也混沌一气相忘无言至孔子正学大明当其时羣弟子互相辨质曾无异説以诧竒行怪孟氏逺绍不传之绪自谓守先王以待后学异端角立辞而辟之虽目为好辨不辞寥寥千载至宋诸儒多所发明顾濂洛关闽先説亦不能尽一学者各守其师説以求指归如紫阳幔亭鵞湖白鹿彬彬盛矣明兴统一道真则河东余干新会余姚毅然以斯道为己任后学羣起而宗之虽自分门别户要以升堂入奥而止今防内人士犹然各守其説而不背盖道固不假名言乃挽近非独异端乱道即吾儒各执其是不有明辨使后学将奚主也鼎石周公少讲圣贤之学多所解悟正虑夫后世之多岐也惟阐明道一之防往督学齐鲁日引诸生为谈説理道亹亹诲之不倦齐鲁翕然化之顷以叅藩入粤余两年所复引诸生谈説如齐鲁按部至惠公暇即徧游罗浮西湖诸形胜聚十校弟子为之辨晰而四方闻者亦莫不负笈至生徒聚者日益众户外愿受教屦常满诸生患诵无所咸愿假馆庶防得一造就以告于郡邑大夫乃允诸生之请为相地西湖之北湖光拍天一碧万顷望之若天然故曰天泉剏讲院居之为堂五楹旁列号舍庖湢备具复置田百亩赡四方来学者诸生欣然乐羣公于是设条规择博士之贤者为之督率月凡防者四方期登堂进诸生辨质疑难诸所陈説讲义彚而成编名曰道一不佞获受而卒业先启发答问纚纚非一归之大要惟求反之于一而已古今圣愚同归一致公之学固已识其大哉郡邑大夫以不佞宜一言以记其盛余谓宋诸贤讲学直将与霄壤相终始粤自元公以提防至文成以军旅至其流风余韵粤人士至今服习尸祝之公固元公之裔文成之乡人也粤人士服习公不异两公则百世尸祝之何疑西湖去江门相距非遥兹院且将与碧玉楼后先辉映也使后有闻者知斯道之明自天泉始天泉之名于世自周公始哉公名应治号鼎石浙江鄞县人庚辰进士
　　河源制府湖记　　　　　　　　杨起元
　　制府湖者河源县□湖也曷为以制府名彰制府陈公之赐也河源之休戚系其城而城之兴废系此湖桂山为河源巨镇葱蒨秀特昔人据桂榦为城而枝布为三郭环之肇自南齐迄于宋上下百年生齿蕃育四时歌游人文萃焉元来城陷于寇孑遗之民逃散四逺城因以废国初乃即中下二郭间滨江为城舍干就枝势弱形下水稍溢即啮之辛未壬午两罹水患漂溺者尤众于是令长父老相率修复古城居之民乃即安是城也非河源之休戚所系欤当城盛时银汉之水出自桂山绕城之西而环其北滙其东为□湖城因之以为险其守可固是以厯千数百年而无患其后下埠沥泄而深水沥继之鵞公沥继之牛角埪木棉塘又继之故寇之能陷城者城之失其险也一陷而遂不复以致于别城者不难于复城而难于复湖也城以湖失而废又以湖难复而竟废则是湖也又非城之兴废所系欤夫城之兴废为河源之休戚所系城重湖之有无又为城之兴废所系湖尤重河源父老谢成学李干等因其士夫李焘举人李树正以请而制府陈公慨然念之下其事道府议捐军储助费者盖二百金焉于是即下埠筑基其址厚十有五丈其崇三丈其长二十余丈名之曰万年基其他若深水鵞公牛角木棉及城南之南涧等处凡可以为蓄水计者莫不筑焉盖民感制府之仁而动子来之义故取用于二百金充然其无不足也而湖乃汪洋浩荡成巨浸于厥城之东而银汉之源所以委输于西北长壕者益以衍静深城赖之以为固而汲其清以资饮食挹其秀以兴文运为利巨矣盖仁河源之民而资之以为此湖也民即湖名公以垂示子孙千万年无忘所自不亦宜哉公镇粤二载防静寡欲省兴作务撙节未尝妄费人莫不知公之俭迹公此举岂非所谓俭而能广者耶公之仁虽一物之微不忍伤之然至彛情深固重关利害人所逡巡相视莫敢发难者公辄持其綮而定之于呼吸之间此又以见公之徳故能勇也上今召公入佐晋位大司徒天下有大事公可属公讳蕖湖广应城人戊辰进士不佞方有事郡乗河源士夫父老请记遂不能辞而为之记
　　平岑冈寇记　　　　　　　　王世祯
　　连江吴公既即家起拜御史大夫兼少司马尽护岭东西诸将公至军悉集诸将防防先其重者于是岭右之府江大桐江猺与平乐昭平永安荔浦之猺媾而为乱已金鵞松柏深埇之猺复继乱公前后发兵荡平之斩首垂二千俘贼属三百有竒听抚者千余业已奏闻膺上赏诸猺服公之威神而感其徳只咸涤面拱手以请旦夕之命而独岭左之惠州曰岑冈其先故浰寇池仲容之支薮也当王文成公守仁之诱擒仲容也悉歼其党二十四巢而独岑冈之一巢最险逺不可下王公业使就抚取羁縻而已巢之渠魁曰李鉴鉴死其子文彪继之以诈力驱使诸巢亡敢不服而有所任以为谋主者曰江月照尤犷黠尝出刦掠败王师执倅司理万户以去南赣之持节者讨而仅胜之文彪跳九连山失妻子寻还故巢鸠其亡散复振官为归其妻子乃稍定文彪死月照妻其故妻子其子威焰逾于文彪时尝缚鞭郡倅之则壤者已剽刦商绢已又多僇其党之自逺者事稍稍露吴公怒曰蕞尔猺敢干天子之威命以荼毒我生灵谓惠州守时雨汝司察治月照闻而惧遂称兵以其纪纲之仆据隘喉咽之其旁寨之有力者羽翼之儇巧者耳目之守防得其状以闻公公乃属藩叅显守时雨将军梦鲤等练卒搜乗分布要害曰胥后令仍属藩叅及守县购傍寨曰弃月照自归者赦而罪能以月照来者军正议赏赏同首功诸寨响应缚月照道伏毒死致其尸余寇李珍等因成资据险自固时时诱杀抚党公檄诸军夹攻贼度势不支由间道出江西之龙南定南等处师尾而急击大破之俘斩二百四十有竒余坠崖堑死者不可胜数捕胁从千五百人皆释弗诛没贼田防五千亩以予屯卒捷闻吴公及诸君赏赉有差惠州守与其父老相语岑冈四寨天险为诸猺最以王文成之宏略拥百胜之兵乗破竹之势而不能得志于弹丸黑子之地六十余年来其人不复知有三尺法甚者如夜郎王谓汉孰与我大也吴公不费尺刃斗粮坐缚其凶首如一孤豚而后扬兵胁诸党众俟其出而尾击之百世之巢穴一旦而尽空然不以多杀为绩俾千五百人之胁从悉保其首领何吴公之智且仁也岭以东为寇者不且曰我狯何如月照险何如岑冈今彼之谓何螳螂之臂我则焉敢乎不佞守髙拱而安吏民之上诸父老饱饭鼓腹亡意外警谁之力也贻书属世祯使纪其事世祯故熟吴公窃谓公始治岭西已并治五岭前后斩馘以万计荡巢穴以数百计化贼为良者又以数万计此于公功牍不当二我安能悉登石惟是志守与父老之所欲効于公者而已吴公名文华数更厯藩臬治常为天下最藩叅吴氏守黄氏将军洪氏其赞硕画亲军事当公亚惠倅赖岳防和平令陈源湛禆将而下数人皆预有劳者也法得附书辞曰元二之厯圣睠于南扫其鲸鲵以填釡鬵壮者僇磔降者悉抚遂剪荆棘以正军府四帅迭兴咸告武成茅土既开旂常是旌天回春阳剂彼霜雪有斐吴公丕谟丕烈第舞羽干毋憯莫邪返尔死魂授之生涯五岭懽腾斩削冯陵息其余惫以时寝兴箐平瘴披一照万里畴不加额自愧厥始岑冈之巅实惟宇下恃其牙爪捋囓行旅昔在先朝虎士万羣谋臣将之为飚为云仰觏兹冈造天万仞岝防硣豁缩不敢进六十余年实繁丑徒梗我王略逋我天诛羣谋大兴是剪是刈公曰无庸摄厥附离悍凶不庭鸱张獝奔以间得之如缚孤豚六师迅发如电之掣虽负螳斧而魄则夺蹙之龙南血波肉山千五百人碪盎之间公释弗诛赎为编氓籍其膏膴授以刀耕昔也盗粮今则国储工惠商流劝嬉道涂御圉弗障锋镝长锈人各自爱愉佚老夀谁谓疥癣其疻胷腋和扁祛之不砭而液守遡乃庸爰归吴公公复不有归于九重五岭诸管穹海靡际衿裾耒耜以永世世
　　汉前将军关忠义侯庙记　　　　曹志遇
　　关公之祠徧天下而吾楚最着髙凉之庙不知所由始闻向山寇将犯郭门若有摄其魂而祛之者诸人士归徳于公稍饰庙貌而病逼狭又垂数十载矣万厯甲寅予来守土适闻公有新命显号乃集材鸠工命经厯沈邦玉董其役自腊月经始乙卯春仲告成堂髙爽而宇轩昻前搆三门中塑公像傍列禆将及公之乗马在焉因卜吉具牲诣公之灵而为之记曰公自黔首起应募扫黄巾若败叶馘良枭徳若承蜩缚禁若系防覆七军若淹螘其跳荡摧拉之雄夫人能状之间关万死迹故主于一锥莫立之地抗汉贼扶汉烬于一线未尽之息其孤忠亮节夫人而能言之公之威灵着于逺迩防大灾捍大患与祀典脗合夫人而能颂之仰之独公神之所以久而且大者弗尽知也今夫髙凉荒峤之外马援所未至诸葛所未入自冼母开基垂千祀耳而公英风超迈父老若覩若闻者何赫赫然予观之山川之灵不百年而尽陵谷之移沧桑之变盖非精诚所凝结也传不云乎至诚无息不息则久以麦城之役公穆然就防其后为开皇一显于玉泉之刹为崇宁再显于蚩尤之战至明帝定鼎金陵建鸡鸣山十殿而未及公遂梦公朝谒自陈功伐应有庙食太祖恍然悟因命创祠祀公表棹楔之英霛其累朝以来若以一身化亿兆身而应天下天下以亿兆心为一心以趋公其防捍之灵与供奉之防略不爽盖上而后王君公下而红女婴孺近而都掖逺而魋结侏儒之乡无不心仪公者公之所以久而大则诚也亡论其雄武即所谓孤忠亮节皆诚为之也诚可以贯金石侔三光始终万物而又何疑焉予奉兹明信以荐馨芗公其据我乎予何敢陨越以保此疆埸姑陈臆説诚其大云耳公官至前将军諡忠义而汉夀亭侯之封操意也公所不屑故今于庙额削而不书云
　　增祀南雷二将记　　　　　　　李　龄
