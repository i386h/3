<!-- { "loadSidebar": true } -->
　　林氏【丙戌城破邑有乱卒林投珠江而死番禺罗宾王有诗吊之曰黄泉随母逝白璧为夫全又有王桂卿者为张参戎妾城破拜其夫弹琵琶一曲自经死邝露有诗吊之】
　　樊亚珠【举人应元女顺治丙戌花山贼乱女被掠骂贼而死年十六】
　　黄氏【梁仕昌妻居郡城顺治七年兵围广州与弟仕龙诀曰城破当求我井中耳及急谓其夫曰事在旦夕君宜与子逃生吾计决矣次日城下遂服嫁时礼服跃入井】
　　何氏二烈妇【一为进士际泰之姑归郝载霞生二女而寡顺治戊子李成栋发兵村何惧汚同二女自焚死一为冯当世妻家沙湾值迁界之役有兵狎之义不受辱抱幼女自沉于海】李氏【庚寅为骑兵所掠赋诗三十章而缢有曰恨絶当时步不前追随夫壻越江边双双共入桃花水化作鸳鸯亦是僊又有天濠街妇襁负婴儿以长绳系腰接于树赴池而死事定引绳出之色如生又有明藩二耦一益阳配益阳既死兵欲妻之绐其葬夫饮刃自杀又一滋阳配为骑所掠自缢死又有某氏者澜石人夫梁城破氏决誓一死兵至澜石夫被杀氏视殓毕自刎未即殊其姑惊救以药傅其喉再割以死又有张氏者庠生王家泰妻庚寅在围城懐幼女投井而死】
　　钟氏【庠生罗世贤妻世居承宣街孀居二十余载事翁姑极孝庚寅大兵入城钟投井而死时年六十二岁】
　　李氏【庠生刘若缵妻生子兆松而寡事翁姑以孝闻顺治癸巳海寇掠境李抱孤孙出避为贼所掳欲杀其孙李以身代遽触刃而死孙竟得释同时有关氏者被掠恐被汚投井死】
　　招氏【年十七适陈其宪周一岁其宪亡甫生一子或劝他适誓死靡他家贫纺绩孝养老翁课儿成立五十余年如一日乡族咸称节义焉】
　　许氏三烈女【潭山人一为许和宗女曰智聪年十九二为邑令许明宗女长曰智隆年十八次曰智积年十七皆未字同祖产也顺治癸巳岁寇掠潭山三女闻变惧为辱同投一井死里人怜而合葬之】
　　二烈妇【失其姓有蜀人彭襄者令番禺政竒虐有逋赋者捕其妇甚美襄令沐浴将娆之妇碎瓦罂自割死又捕一诸生妇役辱之诉于县襄笑曰村妇为吾役所爱何负于汝乎妇大恚触石而死】凌慧娘【汉生女许字谢氏子未婚而谢天凌欲奔丧父执不可一日乗间迹至谢冢痛哭自经于墓旁又同邑李氏者林观诱聘妻观诱亡自缢者数母防之悲号不辍一日曰儿徃林家矣薄暮邻见张灯鼓乐如亲迎状李果卒两家葬之号鸳鸯冢】
　　欧氏女【冯达兆聘妻夫亡闻讣奔丧自誓事亲立后白首完贞康熙三十八年旌】
　　呉氏女【许聘黄德宪年十八闻夫死奔丧择继子以承祧康熙四十年旌】
　　赵氏【王纯臣妻十七归纯臣甫八日而寡励志孀居奉舅姑立继子守志终身康熙五十九年旌】黎氏【生员刘文达妻达死拮据丧葬事亲训子闺范甚严雍正二年旌】
　　陈氏【钟乔祉妻乔祉早卒甘贫守节事翁教子以完节终】
　　郭氏【何信宁妻信宁卒封发誓志翁老子幼食贫守节以终】
　　崔氏【李德远妻十八归李一年而德远卒贫居纺绩克敦妇道教育继子有成】
　　李氏【生员何厐拔妻早寡无子奉姑立继克尽孝慈】
　　孔氏【陈羽长妻年二十一誓死守节敦孝养立继子训以成家】
　　曽氏女【拱君女许配同邑陈锡蒲锡蒲卒奔丧奉王姑尽礼立后以延祀节孝两全】谢氏【髙维节妻维节早死抚孤孀守终身】
　　曽氏【黎汉公妻夫死子甫三岁事舅姑有礼训子有成　以上雍正三年旌】
　　李氏【戴玉侯妻生子西林三岁而玉侯卒李守节抚孤及长为娶妇谢氏西林又殁遗孤甫四月妇姑相依甘贫食力终身事闻并建坊】
　　谢氏【生员崔庭平妻嫁十日而孀絶意归宁治女红以赡养立嗣延宗】
　　谢氏【何遇五妻年二十三而寡甘贫励节孝事老姑抚幼孤以成立养生送死悉尽其礼】谢氏【何琼宾妻年二十二孀居孝慈无间】
　　何氏【谢锡长妻锡长卒事老姑抚弱子经营丧葬备尝艰苦】
　　苏氏【生员黎靖如妻归四年而寡孀居孝养能教子成立】
　　何氏【凌长源妻早寡矢志靡他孝慈备至】
　　髙氏女【许配谢绍则未嫁夫亡闻讣奔丧抚棺哀恸既而立继延宗终身洁守】
　　屈氏【黄大宾妻大宾死舅姑垂老屈矢志以守生事葬祭如礼子既长能教之】
　　冯氏女【汝梅室女许配简英禄未归而夫亡冯闻讣奔丧尽礼敬执妇道立继子承祧人称完节】陶氏【李简书妻早寡勤机杼供孝养择子入继不坠家声　以上雍正四年旌】
　　蒋氏【生员陈士璘妻早寡事舅姑育幼子守志不渝子鸣玉贡生开建训导貤赠孺人】蔡氏【张法禹妻年十九归张甫半载夫亡事舅姑抚遗腹子拮据丧葬苦节五十五年】黎氏女【许字梁伦伦卒闻讣奔丧奉舅姑抚嗣子乡党咸称之】
　　简氏【生员秦明馨妻矢志孀居事姑立继守节四十七年】
　　凌氏【适黄授之二年而寡事姑鞠子悉竭其力】
　　李氏【贡生苏益妻孀居励节妇道母训咸称　以上雍正五年旌】
　　李氏【谢其旋妻早寡事亲孝教子勤白首完节】
　　梁氏【何得枢妻孀居日食飦粥事姑教子足不出闺帏　以上雍正六年旌】
　　冼氏【生员邝飞鹏妻飞鹏死守节自誓勤侍养明教诲絶意铅华闺门整肃】
　　戴氏【生员王防妻孀居甘贫奉养抚育藐孤以节孝闻】
　　何氏【生员简跃龙妻孀居无子孝养惟谨择继承祧守节终焉　以上雍正七年旌表　以上番禺人】
　　刘氏女【何子攸聘妻子攸夭死刘年十七痛哭奔丧依舅姑孀守以终顺治十六年旌】周氏【年十五适南海李孝问年十八生一子甫三年孝问卒周抚孤孀守性孝谨教子孙一循礼义康熙二年有司旌之曰萱萼凌霜曰坤贞恒久子象随平乐通判】
　　张氏【苏秩妻陆川训导美之母年十八归苏事姑谢氏甚孝夫四十无子为夫买妾生美抚如已出美任陆川家居石头张与妾霍氏俱为贼执霍赴水死张年八十亦骂贼遇害有婢襁负幼女亦同死焉】黎氏【侯裕女梁伯仁妻伯仁死无子黎防防苦节康熙甲辰乡为贼扰黎出避贼迫之抱石自沉死】劳氏【梁若鉴妻少事继母至孝归未逾年若鉴溺于海劳大恸视殓毕触棺而死】
　　梁氏阿喜【简侯女弟康熙甲辰春盗攻简侯家楼将破喜惧汚坠楼而死其姊阿兰因归宁同在楼中遽从而坠同时有庠生梁锡莲妻苏氏及梁氏阿蟾阿明俱以骂贼被害死之】
　　岑氏女【父曰元育受叶氏子聘未笄而夫亡奔丧守志未几而卒】
　　梁金鳯【许聘麦明义明义早亡梁奔丧大恸食贫养亲以终其身】
　　杨氏女【父曰崇登许字关长倩未及娶长倩亡杨奔赴守节歴六十余年】
　　梁氏女【黄缉熙聘妻未嫁孀守顺治丁酉秋海贼掠乡梁拒贼遇害死之】
　　陈改娘【生员宗谦女年十六未字康熙甲辰与弟避贼奔至叠石海贼逼之麾其弟去自投江中】刘三姑【始旸女许嫁蔡氏子未婚康熙乙巳冬新防贼刘宝白昼刦掠姑逾垣走贼追至江抱石自沉翼日家人追寻尸在水中忽跃起石犹在胸】
　　罗氏蟾秀【庠生防女许字关赓亮未几夫亡罗闻夜半赴井死夫家迎而合葬焉】卢氏女【父曰伯芳许字庠生温顼待年未归康熙己酉冬山贼刦掠伯芳所居楼攻未即下纵火焚楼合家从间道逸去时母厐氏伤于礟不能行卢抱哭不去俱焚死】
　　罗氏【华厚女李俨聘妻夫亡奔丧守节终身事姑以孝闻】
　　蔡氏二女【父曰复生长女淑姑许配麦观实未字而观实客死次女静姑许配李氏子亦未婚而夫亡二女同节坚守四十余年而卒按察使王令旌以匾曰贞节齐芳】
　　黄氏二女【一为参将叶之炳妻归二载得一子之炳从戎死难妇闻之托孤于其兄投池水死其女弟适梁奏升早寡遗腹举防生子服阕呕血而死二妇皆明大学士士俊之女】
　　上岐妇【失其姓其夫之母食贫孀守以子当纳妇乃自赁为人炊得三金以娶妇入门知之哭曰夫以妇故令母自鬻以娶妇乎得妇而失母可乎归请于父贷金授其夫使徃赎姑夫夜与同贾者宿窃其金去索金不得怏怏归妇痛哭讣无所施即自经同贾者谬为殷勤至妇尸所俄而震雷暴起燔其衣金出腰带间妇闻雷而苏】
　　周氏女【名雪鸿懿满女许字何祥简未婚康熙八年夏巨盗掠乡女见父出鬪被执挺刃赴救贼并执之骂不絶口碎体而死其后有郑氏者辛相臣妻康熙十六年海寇行刦郑闭楼拒敌贼攻之急楼将破郑惧汚奋身坠楼死之】
　　三烈女【曰周氏者郑德玺妻康熙戊午春归郑三日海寇掠乡艶其姿掳之去周以首触石死曰冯氏者梁彦旬妻曰李氏者旬弟彦伦妻亦同时被掠俱不受汚骂贼遇害】
　　苏氏【应生女幼通孝经女训尤善栁庄相法多竒中尝榄镜自叹曰薄命人也年十八适黄兼蒨兼蒨卒于途苏闻哀恸姑察其有同穴意防之严苏转勉为寛慰殡夫毕防稍懈闭阁遗词告翁姑遂缢而死】
　　陈氏【黎宁标妻宁标溺于海陈恸哭誓以身殉投水者五俱为母氏救竟服毒而死】
　　四贞女【曰梁氏鳯姑者薛沛健聘妻沛健亡欲奔丧弗得哭三旬病不支父母勉狥之归于薛未百日呕血卒曰萧氏者许字谭祥生夫亡奔丧守节者五十一年曰梁氏容光者林祖盛聘妻祖盛卒于外梁年十八闻讣奔丧守志事姑以节孝闻曰梅氏者文学万祉女许字何炫翼翼卒梅守志以哀毁死】潘氏【罗华植妻华植商于外潘事耄姑至孝未几华植病笃潘防祷愿以身代是夕姑梦朱衣人持药饮华植曰汝妇愿代已得请矣华植愈妇果无疾卒】
　　黎氏女【卢宗信聘妻年十六闻讣奔丧蓬垢不饰家贫勤于祍织供养营葬嫠居四十余年康熙十年旌】
　　李氏【陈村人一门节烈即所称六贞女者也康熙丙辰逆周入寇时则有生员李朝宗女曰简姑敬甫女曰洁姑文甫女曰琔姑玠姑云生女曰寅姑雪生女曰璇姑同堂比庐年皆及笄弁闻其美欲掠以献六女知不免连臂赴池水死事定其家合葬之山之隂士大夫传其事作为诗诔甚众康熙二十一年并旌】
　　陈氏女【胡宣徽聘妻年十八夫卒奔丧守节父母莫夺其志】
　　冯氏【适梁林建七月而寡奉姑孀守既而遗腹举子廷佐与其孀娌郑氏同抚之有成　以上康熙三十八年旌】
　　梁氏女【叶国祐聘妻国祐卒梁年十九奔丧家素贫哭泣机声相间勉供甘防康熙四十四年旌】周氏女【杨观杲聘妻观杲死周闻讣奔丧克尽妇道康熙四十五年旌】
　　张氏【萧英俊妻夫亡矢志靡他奉姑教子以节终】
　　余氏女【许字麦誉舟夫死奔丧甘贫事姑立嗣承祀】
　　朱氏女【麦可兴聘妻可兴死闻讣号泣徃襄葬事奉姑嫜尽孝终身不渝其节　以上康熙五十二年旌】
　　郑氏女【许嫁周作辅夫亡郑奔丧执妇礼三十余年如一日】
　　谭氏【邓雍让妻归十日而寡孀居足不逾户孝养无间　以上康熙六十年旌】
　　李氏女【苏惟简聘妻惟简死奔丧无二志既孝且慈康熙六十一年旌】
　　麦氏女【廖绍熙聘妻年二十讣奔丧门内外肃如】
　　关氏女【黄鸿熙聘妻鸿熙死奔丧纺绩终身】
　　伍氏女【许配呉尊良未婚尊良卒伍奔丧守节奉姑训嗣以礼】
　　曹氏【李辅臣妻早寡矢志守孀事翁孝抚孤慈以完节终　以上雍正二年旌】
