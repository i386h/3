<!-- { "loadSidebar": true } -->
　　国朝定鼎后英邑学宫未葺从典曰事有急于此乎鸠工庀材宫墙壮色又特建近圣斋节俸金买田授都养设讲席考其勤惰人文蔚起英当四达之冲星轺络绎羽书旁午赋役不均从典革去陋规俾无偏累民得休息邑自清逺香炉正阳三峡迤逦南来连冈复嶂林木窅深不逞之徒盗采铜铅兼胠箧探丸从典洞悉其害严缉长冈岭蟒子坪诸处盗源以清旱魃为灾率士庶防祷逾十步则褒而前中暍弗顾甘霖立沛康熙丙子丁丑洊饥民多仳质子以给从典设赈平粜流民徳之治英五年讼牒稀少琴鹤翛然报最去百姓留之不得官至内阁大学士祀广州名宦
　　右韶州府
　　郑龙光字韬生浙江平湖人顺治己丑成进士次年任南雄知府时藩帅初克城龙光以亷介见惮剔奸除蠧扶弱存孤民倚赖之戸内萧然笼槖无缄鐍绳牀布被多补缀痕以一童二仆自随凡客投谒无所拒至其室见其清素无敢以私请者尝履亩省荒过五斗岭前有虎负嵎众莫敢进龙光叱驭驱之曰昔刘昆为治虎北渡河今太守以劝农入山虎曷为来哉虎果遁去厯任六年藩帅敬礼旌其洁已爱民御史杨某特疏荐之乙未擢西宁副使祀名宦
　　陆世楷字孝山浙江平湖人丙戌拔贡顺治十三年自登州府同知擢南雄守凡所设施酌古凖今解俸建天峰书院祀张九龄王守仁二先贤置田以供俎豆诸生肄业其间季试月课亲临不倦厯任十九载多行惠政巡按赵之麟特疏荐云苦心调剂冲剧洁已轸恤疮痍盖举其槩云后以忧去士民至今念之祀名宦【下县令】
　　潘名世浙江仁和人顺治初年为保昌令爱民如子律已以亷民负兵债不能偿将鬻其妻名世为偿之又尝出金以赎难妇之被掠者后李成栋檄民输布千疋名世力争成栋怒坐以他事戮于市临刑顔色不变籍其赀无长物百姓莫不流涕白可乆陜西肤施人顺治十三年以推官改授保昌知县性刚介督邮捧檄来张甚可乆不少屈值岁旱饥民室家不保而军需孔棘可乆仰天太息引疾卧气郁死上官闻之惊厚恤其弟俾扶榇归右南雄府
　　陈应相直宛平人顺治十一年由贡生知惠州府秉性刚方而善于抚绥民受无事之福祀名宦【下府佐】
　　郑钦陞河南汝宁人壬辰进士顺治十一年任惠州司李明允折狱洞烛民委曲开导多所感化士民爱之
　　彭绳祖湖广黄安人顺治十四年由贡生为惠州府同知佐政亷平编审丁口里闾不费一钱迁石阡知府【下县令】
　　沈时江南鳯阳人盖州卫籍顺治四年随征入粤授永安令御寇招降多着劳绩为人耿介方正淡泊自甘严禁奸民服断肠草断肠草者一叶入口血溃百窍粤俗茹以陷人者也亷访蠧胥严行厘剔顺治四年秋流寇攻城亲冒矢石出竒制胜筑子城以防地隙造云车以御冲突阅三月援兵至围解城得保全调海阳县擢潮州知府又擢兵巡道兼督学政厯广东海北粮储驿传道所至民懐其徳顺治十八年入名宦
　　尹惟日湖广茶陵州进士顺治十二年任和平才识敏练时九连山寇猖獗岑冈为贼所踞四省防剿不克惟日以单骑深入招抚贼感泣来归复条陈固守机宜请设官驻守岑冈修葺营房兵民安堵未防卒于官民置祭田陪祀王守仁祠
　　陈邦简江南石埭举人顺治十四年令长宁待士有礼治民有方催科无苛政而赋自办以刑罚责人人皆不怨顽梗者多化而迁善云
　　潘好让山东济宁人由进士康熈二十六年任龙川县修邑乗兴义塾为政无赫赫声而民安之尝告人曰居官但求无过足矣邑人多服毒诬命居竒好让立重禁严反坐在任四年以病乞休卒祀名宦
　　右惠州府
　　刘正河南新郑人拔贡生康熙四年莅任潮州司李精明果断庶狱多所平反却苞苴杜请托厘剔奸弊吏莫敢欺殚心积贮旱涝有备民利赖焉祀名宦【下县令】
　　王岱湖广湘潭人康熈二十二年由举人令澄海清谨自持捐赀积粟备饥邑多旷土岱招徕垦辟兴修水利戢奸禁暴讼牒鲜少工绘事好诗受职后不复躭之殁后举祀名宦
　　右潮州府
　　张至隆镶红旗人康熙三十二年为肇庆府以亷洁率下僚属敬畏肃学校劝农桑饬保甲省刑狱士民颂之郡当牂牁下流岁三四月西流暴涨庐舍漂溺丰乐长围一决则受害更烈至隆亲驾小舟于研沙羚峡间躬先负土日夜督率堤以永固从肇庆新桥而上人烟寥落山路多岐舟人以胡蔓毒药为香燃之客皆迷遂啓鐍窃其资名曰梦香船至隆捕得悉投大江中其患始息黄江厰税胥吏多横索至隆悉裁抑之商民立碑记焉祀名宦【下县令】
　　谢廷防字仲若浙江贡生知髙要县时顺治七年冬归正之初民未宁宇廷防劳来安集抚字有方又能设法劝谕以办军需催科不扰受事数月卒于官士民痛惜之
　　侯昌印字充鲁江南监生顺治十一年为四防令人民凋敝力为鸠聚恤里役革陋例谘访利弊因时立法公暇则进多士而庭教之性恬淡寡营意气谦谨士民乐其政而服其教
　　范祝字五全浙江防稽人顺治十八年由拔贡为阳江令慈惠亷介政尚寛平礼贤爱士振兴文教居三年以忧去囊无余资父老号泣以送其行张国城字宗子江南舒城人康熙十三年由进士授髙明令寛厚慈爱视民如子断事公正不受请托而加意礼士甫下车遇邻寇刦□泔村焚杀男女千余人国城请兵灭贼吊孤恤伤凡被难乡民缓其征蠲其役给发牛种俾无废业任二年辞职众民如失父母攀留不获至今思之祀名宦钮琇字玉樵江南呉江人由选贡初令项城丁忧康熙三十七年补髙明山界连鹿峒皂幕诸峰赤摩迳尤盗所出入琇以情致诸盗魁倾巢而出者二十四人请之上官人给免死牌一使守御赎罪贫者计口授食卜室居之诸盗相戒毋犯由是邑无警水界连牂牁每西江涨则基围易决琇修筑维谨间捐金以助之邑鲜水灾尤好奬励孤寒设义塾教士课其甲乙士皆振拔祀名宦
　　右肇庆府
　　罗丽宸奉天人顺治十一年知髙州府英敏亷干心存抚字尝属疾不视事闻堂下呼寃声即力疾出问立白其寃自罹兵燹富民苦重役家立破碎多以贿免丽宸毅然曰弊不可长即以所贿助役而均其徭有庠生董俨舒为镇兵所执并其家属系之明伦堂丽宸徒步趋解使去而白之帅时藩下悍将以客兵驻府白昼攫于市丽宸驰説其将下令约束民乃安堵与同官论事相龃龉互讦于大府力求解职百姓攀辕遮道不得去后赴省疾卒民甚哀之
　　沈弼字长垣黔之普安人也由拔贡厯任部曹康熈己夘出守髙州髙州屡经兵燹地瘠民贫弼加意拊循治尚安静不求名誉以诚率属寮以和协文武禁副倅擅受讼牒除地方供应陋例添防汛以靖盗源设行埠以便行旅权化州篆清虚粮苏逋戸减税额恤徭民实政啧啧人口癸未春奉调赴省以公务劳瘁致疾卒于阳春士民哀之请祀名宦【下府佐】
　　郎熈化奉天人顺治十六年为髙州通判执法不挠凡地方赋役陋规悉申请革除骄兵悍卒诬陷良民覈实即按法虽镇将求解不聴民恃为长城施鸣佩江南人顺治十六年为髙州司理寛而有制刑政清简奉勘荒税自备糇粮毫不扰民巡按首荐称为司理白眉旋卒于任
　　呉存义正黄旗人康熈三十三年任髙州府倅清操自矢凡日用薪蔬与修葺官舍不敢以一铢累民倅任督捕稽察有方萑苻屏迹厯摄州县篆则革重耗汰徭役敬礼贤士遗爱在民祀名宦【下牧令】王训山东济南人顺治十二年以岁贡知石城时城市荒芜多方招徕哀鸿始集大帅宿兵动多悉索训不避权豪调剂有法士民爱之二年卒于官丘崇文奉天人康熈二年知化州招抚流民复其邦族加意噢咻之时调兵资粮屝屦甚扰至化而什减五六崇文之力也
　　文庙城池及诸祠宇多所营葺州中为之改观称良牧云
　　秦松如江南无锡监生康熙十九年令呉川招降土寇冼彪徧给牛种以资垦耕请豁虚丁荒粮修葺学校训士以罣误去民徳之祀名宦
　　李廷枢号澹村江南无锡人康熙辛未进士四十一年筮仕信宜令正身率物约已裕民革私征省差役絶请托杜苞苴每堡置籍予钱千文令乡正给下乡胥役饮食不许扰民民甚徳之士安于读民安于耕庭鲜讼狱在任甫六月卒于官逺近奔赴号泣贫无以归榇士民赙之立祠致祭康熈四十三年祀名宦
　　右髙州府
　　杨模圣江南怀逺人顺治八年由进士厯官亷州知府时土弁纵横闾井荒废模圣殚力抚绥单骑往钦灵招降剧寇安辑遗黎自携蔬米独饮亷州水耳在任十年去之日士民泣送模圣下车慰嘱曰气死勿告状饿死莫作贼至今传诵之
　　孙裔昌山东济宁州贡生顺治十八年知亷州府兴教劝学除蠧戢兵严行保甲约束奸顽值迁海巡边裔昌谨干掫饬夫役治供具以百姓疾苦告力求节省事竣民立碑颂徳云【下府佐】
　　李善笃河南人顺治十七年由进士任亷州司李操行端方存心恺悌悯防土僻逺士学荒废以振兴文教为己任数与士子讲明大义未防病卒【下县令】
　　多安号君修直阜城人康熙二年由拔贡任灵山县时邑甚荒残居无衙舍器用缺乏安处之晏如徐行招抚捐给牛种流移渐复创学宫缮官廨葺城垣除盗贼恩威并用灵邑草昧实安开之祀名宦【下教职】
　　王啓辅号揆延防同人康熙六年以明经司训灵山时教职乆缺人文荒落学宫初建门庑未就啓辅成之日进诸生讲诵士始知向学为人恬淡寛和亷介方正不愧人师
　　右亷州府
　　陈允中奉天人顺治十六年知雷州府亷洁爱民屏除积弊里中无直月之苦部民无夫役之费康熙三年平黄明标之难活西山难民数千口次年妖人陈老子聚众于时礼岭捕得诛之散其党数百人七年殱陈大旗擒营伍同为乱者以丁艰去后补云南武定府知府【下府佐】
　　周熛陜西临潼举人顺治十一年由知县擢雷州府同知亷敏有才留心民瘼时西寇未平巡按张纯熙委官招抚文武皆缩恧莫敢应熛偕司理赵永祚单骑入山遂招王翰等出降副将先啓玉纵兵虐民熛理谕势禁其威稍戢异绩着闻上官疏荐十五年陞鳯阳知府雷人思之
　　赵永祚山西人顺治十三年由进士为雷州府推官性刚决执法不阿吏胥无敢舞文以为民害尤轸恤士子雷郡屡遭兵荒自顺治丁亥迄丁酉民匿山谷弦诵蔑闻四学诸生通计仅百人适巡按张纯熙至郡永祚绘流亡图以进纯熙出榜招徕续得文义稍通者二百人附学雷郡于是乎始重弟子员矣招降王翰功见同知周熛传
　　董期生浙江山隂人顺治十四年由举人任雷州司理持法亷平民以不寃时雷郡荒粮未豁吏缘为奸期生亷置之法积弊乃清及摄亷篆有盗踞横山行刦期生擒盗魁民称庆十七年迁汾州同知累官至淮安太守【下县令】
　　郑惟飇浙江缙云人由进士于康熙二十二年令海康仁慈亷洁均里役革耗羡兴文教科名日盛故礼部尚书陈璸其杰出也病卒于官至今俎豆之
　　右雷州府
　　朱之光浙江人顺治十二年知琼州府事抚字有方刑平政简居官无赫赫之名而去后常见思祀名宦
　　张万言奉天人康熙二十六年由监生任琼州知府洁已爱民三十年鹾使议设琼商配引如饷琼郡环海灶戸皆自煎鬻民甚便之黎人亦资口食设商则病矣万言力请议遂革是岁旱发仓赈饥民怀其惠四十五年祀名宦
