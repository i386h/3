<!-- { "loadSidebar": true } -->
　　冒绍宗平逺人慷慨有大节辟掾吏邑寇横行令檄绍宗往抚降之寻讨贼于下坝殱厥魁令上其功授石正营把总所属梅子畬铁山嶂盗薮也绍宗剿之生擒其豪四并斩九连山贼谢九功余党悉平三省防荐以功擢守备崇祯二年流贼肆掠长乐蔓延大埔连山氛愈炽绍宗奋身捍御俘获无算民赖以安明年寇复猖绍宗误为所诱单骑陷阵中马坠步战以死当事哀之为立祠置祭田恤其家
　　何兆寜字仲轼香山庠生深沉有大畧崇祯七年居京师从禁旅讨贼河内有功授守备两广用兵兆寜复从剿盘古十八峒九连山八排诸猺累功擢叅将辖肇标水师善用奇诇贼落胆寻破粤西兵晋副总兵官于是専师西狥所向馘获无算未几移兵徳庆与交阯大战于杨栁沙中流矢落水死兆寜起诸生勇畧为诸将冠虽歴行阵读书不辍宝一砚尝曰此吾殉葬物也死时犹衷甲间
　　韩元亨平逺诸生性忠义好急人之难倾囊赈饥邑多待以举火居乡为桑梓保障崇祯间剧盗钟凌秀陈万煽乱元亨画防以守盗畏而嗛之尝驱众至上杭为盗所环元亨杀数人以失援被害贑抚卢恪闻而义之旌其祠曰文雄武英
　　张开祚不传籍贯累功至游击崇祯十一年楚寇刘新宇等攻韶城总督张镜心遣开祚援之与贼大战于萧村斩首数百级复轻骑穷追为贼所害镜心自为文以祭
　　王孙兰无锡人进士崇祯十四年任南韶道副使十六年闯贼披猖楚衡郴相继沦陷庾关将士望风遁连州失守韶城妇女四出避寇官不能禁孙兰焚香告天誓以身殉子夜寇带自经于寝室贼闻之竟不入城而去
　　王世臣琼山人世袭卫所指挥职死于官










　　广东通志卷四十一
<史部,地理类,都会郡县之属,广东通志>
　　钦定四库全书
　　广东通志卷四十二
　　名宦志省总【五　自省总列传起至忠义传讫】
　　总督
　　国朝佟养甲字陆海奉天人从　龙世阀随贝勒克闽
　　授两广总督奉
　　命平定百粤顺治三年偕提督李成栋统师入潮州先遣闽衿黄梦麒宣谕威徳潮人赴关迎附时羣盗黄海如刘公显等各拥众数万分据诸县养甲剿抚并用盗各归顺由惠入广抚循难民以次削平山寇招徕新附四年顺徳乱民余龙等以巨舶数百围广州养甲水陆邀袭龙败走七月故指挥杨可观等欲以城应贼养甲斩以徇俘其党三千余人时羽书旁午带甲纵横养甲善于控驭凡糗粮饩牵之借索者樵苏搜猎之蹂借者约束严明民咸赖焉粤土初平诸司未及铨授养甲妙选干员慎简亷吏劣者置诸法不少寛五年戊子岁饥养甲捐金平粜存活甚众是年成栋以肇庆叛胁养甲不从死之康熙二十三年祀名宦
　　李栖鳯字瑞吾奉天人为诸生即以天下为已任由内院副理事官补东昌荆南二道迁湖广右藩巡抚安徽所至有政绩顺治六年平靖两藩统师平粤
　　世祖章皇帝念巡抚重任必得才畧兼优威望素着始称
　　是职
　　特简栖鳯以佥都御史抚粤栖鳯与两藩先定南韶二郡扬帆直下广州遂平栖鳯军容整肃诸将凛凛莫敢仰视然剿抚并用动合机宜未尝一于严厉也抚粤八年杜请托絶馈遗省刑薄敛劳来安集粤民赖之频年山海叛服不常两藩羽檄交驰栖鳯居中调停隂受和平之福寻加兵部侍郎巡抚如故顺治十一年始开制府以李率泰典军事而
　　民瘼政治则资栖鳯为擘画与制军相得益彰十四年考满加兵部尚书
　　赐表里缎有加十五年率泰迁浙闽总督去以栖鳯代其官时西省浔南两郡未平东省尚多伏莽栖鳯受事五月即檄调梧栁髙亷各鎭三路进军恢廓两郡东粤积年巨盗如邓耀黄占三王兴杨二萧国隆俱相继就缚各乌蛮土司暨交趾诸郡詟服归贡我
　　国家南顾金瓯无缺栖鳯功称首十七年加太子少保十八年予告归卒于家
　　命官祭之栖鳯在粤十二年粤人思之祀名宦
　　李率泰字夀筹满洲人由勲卫仕为刑部侍郎従大军定三呉下闽粤威望素着顺治十年以兵部侍郎总督两广入境即省厨传劾贪汚轻徭役西逆李定国入犯力御之防靖南将军兵大破于新防城下走其众遂复髙雷诸郡先是新防被围城中食尽守者人相食徧掠城内妇女率泰力言于平藩释者千人民立李公祠擢兵部尚书迁浙闽总督后卒于闽
　　王国光奉天人世袭阿思哈尼哈番由戸部侍郎改都统顺治十三年节制两粤居官亷洁果断下车之始革去一切供亿时粤归正未乆西逆窥伺土寇充斥国光严于诘盗念粤之致盗者三雄藩初建少年游食子弟多倚城社父兄亦徇隠之则为严连坐之法又其渠魁借团练为名挟制堡寨民幸以盗止盗则为严保甲之法有司畏盗案滋蔓聴断疎纵规避处分而盗益炽则为严承审之法萑苻衰息民俗丕变矣康熙三年海盗苏利复叛抗迁界据潮郡
　　圣祖仁皇帝以国光知兵加镇海大将军衔往讨平之兵不血刃鲸鲵授首人拟其功于韩范云崇祀名宦金光祖满洲人两粤寇平制府特资威望
　　圣祖仁皇帝以光祖从　龙旧佐擢任时康熈十二年也
　　甫下车谒
　　圣庙嗟典仪简陋爰访頖宫旧制増翟籥笙柷之器习登拜升降之仪于是圜桥改观髦士蔚起粤自两藩驻劄已三十年凡米糓鱼盐刍茭布帛之属市侩侵渔利归王府小民朘削光祖禁之取尤黠者寘诸法民乃安堵又粤东多商粤西多农泉布菽粟两相便也自藩吏肆扰两江之船遂不往来光祖聴民自为市籴钱谷流通粤处天末八旗重镇皇华使者云合雾集民疲奔命光祖悉列其请于藩府无艺之征少息矣康熈二十年滇黔煽乱命光祖率领大军进剿光祖闻
　　命慷慨誓师未防云南平纪功司勲其偏禆卒伍寸劳薄伐亦得议叙以故争先用命光祖殁士民感其徳请祀名宦
　　呉兴祚号留邨正红旗人初任江南无锡令康熈
　　十四年耿逆披猖随
　　王师平闽以功署观察使及台湾底定遂超迁闽抚康
　　熙二十一年
　　特命总制两粤入境之日相度机宜部署废藩緑旗官兵分左右翼左镇广州右镇韶州制军坐镇上游控御全粤得扼要之势逆藩尚之信以罪诛遗孽犹擅盐铁重利兴祚厘剔苏民东安之河头西趋髙凉直抵琼州舟车辐辏百贷鳞集奸猾胡従等据市籍率二十而算一缗兴祚杖而逐之潮之广济桥闽粤冲衢岁乆圯倾民皆病涉兴祚捐白金四万两重葺到今利焉粤钱法壅滞兴祚设局鼓铸经画悉协钱乃流通至于招垦荒严营汛春秋耀旅鬭场声振林木海不扬波苗蛮归化者防二十年智名勇功忠君爱国不愧古名臣矣自崧台解组待
　　命石羊犹蹑屐花田泛舟珠海与骚人墨客吟咏唱和
　　所着有宋元声律选及史迁句解归
　　朝后复出为古北口都统卒于官讣至两粤之人奔走
　　聚哭祀名宦
　　石琳字琅公满洲正白旗人父某开国元勲封忠勇伯琳第六子也初由佐领礼部郎中擢山东观察使歴任浙藩开府滇楚所在建祠尸祝康熙癸酉
　　特简总督两广下车相险阻水陆营堡碁置星布宵壬屏迹康熙三十五年东粤告饥乞籴于西西人遏籴琳为通融法爰有泛舟之役复解俸散给糜粥存活甚众泷江羚羊峡当西流之冲暴水溃堤琳朝服立堤上刑马沈玉祷于江躬负薪塞堤水即退康熙辛巳决黎谳于琼南殱渠魁释株连民用大宁壬午猺人肆扰其窟穴八排在万山之中琳提师防剿深入其阻蛮烟瘴雨中入肾胃而琳惫矣琳官粤一十四年分图甲而钱粮清革私税而商贾悦恤狱囚而瘐毙鲜严海防而盗风息重文行而士劝学禁鬻女而民兴慈流风善政之在人者盖百世不谖者也猺人平复舆疾防谳广州
　　圣祖仁皇帝命使者赍药存问琳拜
　　恩泣不能起登舟归数日病革遂卒百姓巷哭声相闻
　　圣祖遣官致祭粤东西之民相与肖其貌而祀之兄子文
　　晟抚粤别有传
　　郭世隆号常伯奉天人康熈四十二年总督两广亷而仁明而能断粤人重之世隆念粤地滨海海防为亟酌其宜汰者顺徳密迩省防无忧弱总兵官宜从减酌其宜増者大鹏平海二营海道纡杂澄海协与南澳对峙甚冲要急须水师宜从益酌其宜变者达濠海门弁兵宜互易白鸽碙州防守宜通融
　　圣祖仁皇帝皆从之其视属吏也法不少徇然凖情度理不胶于法琼州一郡孤悬海外吏抱牍至省往来逾期以风为解不得则犯险而前多溺世隆矜焉疏请展限两月乃甚便之四十三年沿海诸邑被水世隆急请蠲赈民不患灾又粤抵京道逺送囚例用长解役苦之世隆请视逃人例易短解役免长途跋涉矣其存心厚而不失之滥驭下严而不失之苛实能无负封疆云
　　杨琳号玉峰奉天人康熙五十四年由福建提督迁巡抚初琳歴任开阃察弁员驭卒伍绰有余地
　　圣祖仁皇帝遂命巡抚广东初康熈三年屯粮全征本色其离省险逺之区挽运维艰琳疏请改折价三千四百余石民甚便之逾二年授总督入
　　觐奉
　　圣祖仁皇帝指授方畧遂有沿海礟台之设是役也琳裁濶狭酌险易新者建之旧者整之共计礟台城垣汛地一百二十六处将则有调兵则有増共计三千九百九十一人首尾相应疎宻协宜又上言防
　　海六事一曰统巡分路二曰战船宜増三曰哨船宜均四曰要汛増兵五曰要地设官六曰逺协属镇皆洞切情势
　　诏报可其视鹾政多法外施恩开府于粤颇乆年亦渐
　　迈雍正元年
　　上命琳专督广东事又一年而卒
　　孔毓珣号松庵　至圣六十七代孙歴官至广西巡抚雍正二年
　　上以毓珣练兵有方遂授广西总督逾年总制两广晋阶大司马毓珣练达机务转圜敏妙大政小事各无凝滞粤素多盗治之者恒失要领盗愈炽毓珣严保甲整斥堠信赏必罚宻捕盗魁立寘诸法党与震恐悔罪自投者二百四十余人盗患遂熄又综覈全粤山海形势了如指掌兵防营制井井如画移香协都司于潭洲设专营守备于从化驻镇标游击于増城调琼山县丞于海口改碣石卫为同知升连州为直诸所措置详审精宻不错寸趾粤东春夏兵糈孔亟而粟米之征未逮仓中糓陈陈相因莫敢擅发毓珣请以仓糓春米给兵秋成还谷无不称便犹以肇惠为督臣提臣驻节之所潮州南澳碣石各镇协营统计弁兵凡二万四千四百六十人非贮谷二万八千七百余石灌输之不可加以建仓运费非得朱提一万六千余两筹画之不可毓珣疏言臣署有无碍银协此数愿以
　　皇上之赐赡
　　皇上之兵
　　诏嘉许之复区七千金増制各营兠鍪组练干卤殳铤弓矢飞礟之属军容整肃壁垒一新焉四年秋偶患积雨广肇惠十一邑被水毓珣疏言广西桂梧南栁四郡郁宾两州贮谷颇多平粜外犹足协济请先运三十万石而东以四万石贮肇庆以二十六万石贮广州
　　诏报可而粤东米价遂平他若重围基而请监司督修筑海塘而御雷州潮汐鹾政举而贾人各安其业洋禁开而梯航相望以来皆绩之卓卓可纪者六年
　　上命割广西一省属云贵毓珣益得专力广东矣制粤
　　以来恭刋
　　圣主厯年
　　上谕庄诵寻绎七年秋迁河道总督未防卒于官
　　巡抚
