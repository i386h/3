<!-- { "loadSidebar": true } -->
　　蒋棻字畹先常熟人崇祯丁丑进士知南海立催输法勒为九规民不扰而赋益办听讼明而不苛盗所诬指悉置不问官未三月平反寃狱二十余人又设中西下西二哨以严海防清东山寺田归之学宫月三课士倡明古学居任二载丁内艰去子伊另有传罗仪则字鹤在南昌人以嵗贡廷对特赐进士崇祯十四年知三水县悃愊无华尽心民事辛巳水灾田庐尽没请于制府张镜心力行赈卹督率筑堤郊居连月嵗以有秋复立庙于堤买田以供嵗祀又开文明门筑青云路建文昌阁皆竭力经营以垂永久后竟以朴率去官民尸祝焉
　　林明顺字孝臣澄海人以进士令翁源有声崇祯十五年调知增城讼牍至即扄署中呼其人对簿片言折之奸胥无敢弄法讼者亦稀尝覈保甲褁粮行县一经呼问后即识其姓名甲申饥多方赈救博罗寇逼邑界明顺登陴守望贼退掩击败之得所掠他县男女二百五十余人悉资遣之秩满入都擢监察御史后典试归道经黄埔士民挽留数日为建生祠祀之
　　姚竒印字二存闽县人崇祯十六年以进士知南海有声后以监军御史死赣州时龚芬亦以进士为广州府推官迁兵部主事与竒同及于难
　　周齐曾字唯一鄞县人崇祯十七年以进士知顺徳清介有守却羡耗除豪猾拊循小民民亲爱之视事朞月以抗朝贵拂袖去百姓闭城累日留之不得时论惜之【下县佐】
　　仲敬不传籍贯洪武元年授香山县丞旧治在城内元末徙于莲峯经兵燹废敬至访旧址经营之学宫廨舍莫不毕具复劝农桑抚流移所弛张民皆便焉忽值寇至众情徬徨敬躬捍御之寇宵遯百姓安堵敬之力也卒于官
　　邢昭不传籍贯洪武八年司新防税课甚廉介俸入不足以奉饘粥日中尝缺食人或遗之米辄令持去谓其妻曰饥犹可过凂我若何比满去嫁一女于广州借其赀以归
　　彭豫字与志江西泰和人洪武中举明经为万安训导以言事擢香山丞邑在海岛间地僻俗嚣前为县者率尚威严豫至寛严得中废弛具举滨海诸屯帅暴横为民害者豫悉遣还倭人出没海上豫教民树栅积石以待计获其舰自是不敢近俗蓄蛊毒中者辄死豫廉得之诛徙其家后莫有犯者居六年卒叶光闽县人永乐中为南海主簿摄邑廉明吏不忍欺民歌咏之其词甚俚然可知其以政得民也歌曰南海簿性不贪百鸟鳯人中难
　　周亶余姚人景泰初丞南海上官以为能每倚办焉顺徳之设亶既相土遂权知县经营规画多创始之功是时大盗初平俗尚犷悍亶严什伍之法奸不能容其治务在富民行春郊野尝歌以劝农居一载卒呉孟谦莆田人家贫为府小吏性峻洁同列见之皆肃然治三年为顺徳丞民供折薪钱叹曰丞何功其受此哉番禺后山之役奉檄转饷经雨米多浥烂孟谦自以俸偿人无知者寻卒于官庶吉士邹智诔之
　　李钿同安人由掾吏丞增城慈惠廉介金矢常例一无所受时岛寇掠海上一日按讼者二人内其赎锾民讶其改操逮暮登陴乃悉以犒守者盖恐其久而懈也其通变类此郡筑逻城甚急诸司檄钿董其役筑者歌焉又从督府进讨两源及置龙门使钿往视形势钿尽图其要害以报上官异之后转藩幕唐同江夏人万厯十二年为番禺丞以清白闻时令以给谏降谪遇上官僚属多傲防入棘闱有里正荷校于门同曰若等何罪命尽释之左右不可同叱曰某非佐令者乎杖左右竟释之出入悉由中道时上官雅重同委摄邑篆力辞不就乃委知事纪某纪好作诗日集词人于堂同复厉声曰县堂自有政事催科抚字是其职掌何用此为署官贪滥取民间物同追还之后竟辞去
　　张元南昌人万厯中以掾吏为顺徳典史清慎爱民奉上官案事必虚公审鞫一切陋规悉痛革之及去贫无行资士民追送百里
　　王一令崇义人由嵗贡天啓五年为增城县丞狷介自守听讼明允不为苛细檄署西宁县篆洁己爱民厘弊剔奸直指王业浩疏荐之令全粤诸为佐领者当以一令为法
　　陆昌期嘉定人天啓中由仓大使迁番禺沙湾巡检勤敏廉介邑令张国维异其材每加委任昌期洁己奉公凡盗案株连前官以为囊槖者昌期痛革其弊民甚徳之后令孙曰绍得巨盗金宥出之盗复啸聚肆劫昌期不胜愤亲率民壮往捕获之缚投诸水盗遂屏息令大憾遂中以法罢归里民扶老携幼相送子元辅为名儒
　　杨九韶邓川州人崇祯九年由选贡授增城县丞诸弊肃清署邑篆庭无竿牍巨寇掠濠迳躬率兵御之计擒渠魁余党悉遁尝条陈粤东十事上之海道汤来贺其一为清刑狱及署三水汤往察之囹圄果空因谓令丞当以九韶为法后迁知长乐所至有政声【下教职】
　　郑琛惠安人以贡士授三水教谕学有渊源日聚诸生剖析理奥穷年不倦甘淡薄不受餽遗视诸生若亲子弟居三年致仕其后诸孙聨登上第
　　唐晨江华人万厯七年以嵗贡为增城训导署教谕性温厚未尝疾言厉色尤澹于财常曰司教者将以范人而顾与弟子较锱铢乎
　　陈天徳琼州人万厯四十五年以嵗贡授三水训导廉洁自好课文考行外他无所及贫士以脩脯至谢曰吾禄虽薄差强诸生义不受盖古君子也
　　胡人纶万厯间为清逺训导恬澹宅衷端方率物五日一诣文庙瞻拜视楹桷稍有圯坏即捐俸葺之后迁教谕
　　徐应亨字伯阳兰谿人崇祯二年由举人署增城教谕奉母之官甫入署母忽思家遂上书求去诸生诣其母前慰留母许之居常问寝视膳乃视公事其教人以孝为本阐明经学多前人所未发四方来学者甚众又尝出餐钱以修祭器并补邑志之缺暇则与能诗者相唱和所着有罗浮集南越集人传诵之赴公车得官以不便奉养乞改近地稍迁至巴州守卒右广州府
　　钱旭字朝阳初为南雄府总管明初韶始归附郡民请于元帅常遇春曰得钱总管守韶韶安堵矣从之时英徳尚多盗旭加意抚绥恩威并着遐迩率从时方草创营建烦兴而民不扰
　　王世安不传籍贯洪武丙寅知韶州府为政公平士民悦服尤谨于祀事祠庙载祀典者皆重新之以张九龄余靖为韶阳先哲请于朝春秋祀焉
　　沈源钱塘人永乐中以河南按察副使左迁韶州知府前守黄荣廉正寛平惓惓于学校源继其后为政简易民益乐业庭几无讼重修湘江书院招多士讲业其中躬课之王琰代源亦礼士恤民吏胥畏服三守相继有善政韶郡为之改观
　　湛礼钱塘人正统元年由大理右寺正擢知韶州旧例嵗输黄藤货于南海曲江富民二十余户委弃粮役投千戸所军礼以事闻罢之尝遣卒督税乐昌卒需求不已邑令械诣郡人为令危礼顾嘉之甲诬夺乙田礼判归之甲复妄诉宪司司知其伪拘甲付郡甲惊惧叩头请死戒谕而遣之寛厚爱民民食其福龚海南昌人成化四年知韶州府廉介有守刚直不阿吏民畏服豪右敛迹逾年谢政士民留之竟不可止
　　苏韡字廷茂江阴人成化五年知韶州府存心公恕涖事精明士民猺獠莫不悦服时府治学校城池坛壝悉皆頽毁三年间百废具兴而民不扰垦田增六千顷戸增三千八百八年冬流贼逼境韡移檄属邑设法保障与千戸赵雄督兵守陴昼夜躬巡郡赖以安以老乞休送者遮道
　　华防字文光无锡人治中登进士改庶吉士授戸科给事中值侍郎程敏政校士外议籍籍防疏论之有诏按问并逮防敏政坐免防亦谪南京太仆典簿寻迁寺丞擢守韶州恩威并着猺獠畏服终福建布政使
　　周叙字子厚九谿卫人以进士为给事中谏武宗南征杖谪嘉靖初召用自永嘉丞擢知韶州抚字甚得民和叙猿臂善射盗贼闻而畏之寻迁防政歴工部尚书
　　郑骝字徳夫江山人进士嘉靖癸巳知韶州寛和乐易以儒术辅吏治校七学诸生拔其尤者廪之明经馆访余靖子孙贫不自振买地居之以霍韬所辑明良集刋布郡中自是韶士习知歴朝故事擢云南按察副使
　　陈绍字用光上虞人嘉靖乙未进士授庐州推官以廉能征拜监察御史出知韶州减丁粮革吏弊正民风修名贤祠宇鉴别髦士馆谷于濂溪书院郡中大治英徳熟猺负险而巢时出剽掠请置猺官辖之乙巳大饥发粟躬赈是嵗四月不雨至六月日事雩祷感病濒危闻雷雨作复苏俄顷而卒笥无长物惟书籍衣服而已【下郡佐】
　　许进上海人永乐中同知韶州府甫涖职辄以俸赀倡修学校除害兴利子畜其民有明开国以来佐郡者以进为最
　　王询吉安永丰人永乐十九年任韶州府推官以经术润饰吏事时中官郑和赍金币劳赐海外诸番防行军官颇横捕韶民三人以去家人号呼赎以金不许询至舟径取以归
　　藤员瓯宁人正统三年同知韶州府明察精敏值嵗祲公庾无积员辄倾囊吿籴邻郡命里正先籍其至贫者朝夕给之已乃设法劝赈郡治改为淮王府王迁国于饶得请复为郡规制侈大且吏胥无所于处员削雕还朴复其常式又度地为吏舍限其出入自昔郡吏惟取充数鲜通律例每假手于人用是多奸弊员选习法者试吏为公牍式以示令其草创而润色焉地当江闽湖之冲客戸倍于土著少拂其意辄相煽动而翁源乳源尤甚员巡行开谕许其占籍遂与编戸无异寻以忧去比服阕耆老数百人诣阙乞再任防代者已到遂擢礼部郎中殁于土木之难赠奉政大夫官其子
　　杜宥字叔寛江阴人景泰甲戌进士拜监察御史谪尉定安天顺二年擢知英徳厘积弊辟荒芜修隄防戸口日增督府韩雍高其能荐擢韶州通判兼理南韶戎务六邑皆有治迹至今犹称之
　　范贤栁州人嘉靖初以举人授韶州府通判职司督储不受常例三年秩满卒无以殓僚寀服其廉介皆自以为不及
　　符锡新喻人嘉靖三年判韶州翁源贼李英诱九连山剧寇千五百人流劫境内逺近震骇锡督兵防讨大破之获李英郡中驿传烦扰遂议征银发驿至今便之十七年以太仆丞擢知本府【下县令】
　　吉昌北庭人元忠臣吉星之子少以孝行着闻举于有司洪武初令曲江才守兼美有政声征拜尚寳司丞擢监察御史出为山东按察司副使
　　张安仁字体静九江人洪武元年由荐辟知乳源以廉能着声城池公署学宫坛祠皆其创始数百余年人犹思之
　　熊本诚洪武二年知翁源时田野荒芜本诚多方招徕躬临村落教之开垦经营规画不啻治家累迁福建防政
　　索彦胜燕山人洪武二年以经明行修举授乐昌知县邑无城池百姓散处山林间彦胜甫下车即劳来安集宣明政教建立城池民相继复业乃兴学校定彊界均赋役民立碑颂之
　　史彬溧阳人登进士永乐十三年知乐昌勤政爱民时山贼为患彬督主簿吴政讨平之民安其业尝创希圣亭以教士之有志行者士民徳之
　　李冕襄阳人永乐十五年知乳源县敷政平恕以廉着声
　　曹徳懋宜章人正统七年以贡士知乐昌日勤政务夕则微行访民间诵读纺绩勤者劝之怠者戒之士女修省不淫不惰至今称之学宫坛壝所在树松杉仰其遗植焉
　　柯茂湖口人景泰四年以举人知乐昌以俭率民痛抑侈靡之习访孝弟力行者造庐慰劳之于是桑麻蔽野道不拾遗九载秩满士民复留后三载乃去李淮清安福人成化初以学行荐府经歴擢知仁化清心涖政节用爱民阖邑戴之
　　刘信鳯阳人成化末知乳源为人醇笃政简刑清事母董氏至孝母嗜己酉大旱多华不实信防祝于天一株结九十九子阖邑异之次年母卒信一恸而絶清贫无子士民哀之葬于县东
