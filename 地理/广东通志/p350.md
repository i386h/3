<!-- { "loadSidebar": true } -->
　　黄氏【庠生刘桂妻元聪女年十八适桂性勤俭睦于妯娌逾二年未举子桂卒于外讣至黄哀泣欲死誓不再适纺绩自给宗族怜之督学蔡旌其门曰贞节终年六十七学正黄澄诗以嘉之】陈氏【庠生冯相妻嘉谟女相少孤刻意于学陈能成其志甘贫处窭夫妇敬待如宾相卒陈年十九有子文焕二岁次文炳遗腹生家贫甚内外难之陈矢志抚孤节操愈坚年四十五卒邑人哀之巡按洪觉山给扁表其家】
　　陈氏【庠生克昌女年十四归庠生黄鳯采生一男二女而黄卒孀居抚孤亲属利其产煽患以惧之陈无所倚砺志弥坚纺绩拮据迨孤长而家难乃释卒年六十　以上徐闻人】
　　右雷州府
　　胡氏【华亭人夫髙文贵为海南卫右所吏胡从焉洪武壬戌文贵遘难卒胡年三十焚柩收骨以葬誓死守节教子谊以学业为诸帅守所重杨升尝为作传知府王伯正跋之】
　　程氏【前所镇抚凯之女有德容颇涉书史洪武癸酉年十八归同官子贾岳四年而岳病剧属程曰若少艾善事后人无我念也程曰必不辱君门户因齧指血洒地誓与同死岳卒程亲为含殓毕夜潜沐浴整衣自缢事闻旌之学士解缙传之】
　　陈氏【适唐舟之子舟家居澹泊陈奉甘防未尝缺姑病危陈昼夜废寝食焚香祝天刲股和羮以进人无知者姑讶羮美食之至尽病遂愈久之乃觉莫不叹其孝其子继祖娶同邑教谕冯源女名银字汝白博通经史奉姑亦刲股疗疾论者谓非中正然亦所难云】
　　毕氏【直太湖人年十五嫁南昌卫指挥屠经为侧室宣德初经累谪海南卫千户病剧诀别毕誓同死经许之殓讫乃沐浴更衣堂上辞母痛哭左右不忍视俟众防稍懈潜入室闭户自缢死】张氏【南桥陈普恤妻年二十八寡寿八十余正统己未旌之】
　　韩氏【后所王勇妻宏之母年二十九竭节守寡抚孤成立寿八十余成化丁亥旌表】
　　韩氏【西厢太学生邱敦妻文昌继芳女韩年方二十四敦赴京入国学不得归而卒韩与侧室徐氏励节守寡老而不渝】
　　莫氏【周宣妻年二十而寡矢志毁容日摘鬓发渐尽垂老人呼为秃妇正统间县以上闻】李氏【呉邦光妻年二十二光赴科途卒李矢志抚孤姑以家贫欲另醮之李乃毁其面貌以坚守节】呉氏【前所升女中所生员王銮妻年二十六寡治癸亥旌之】
　　呉仪姑【俊之妹适举人李明明卒姑年二十四而寡复归呉抚孤侄明诚如子教以成名领正德乡荐姑卒诚服三年】
　　田氏【前所生员钟秀妻年二十九寡无子奉亲孝为乡里称羡正德戊寅郡守为之达上年八十余卒】
　　韩氏【陈菊芳妻年十九苦节孀居父母窥其家窘倍与资奁强之改适韩痛哭抚孤自誓父母诱之归至门而返移居墓塲旦夕扫泣垂老无玷乡荐绅张学顔称其完节可比柏舟云】
　　岑氏【指挥王守臣妻蚤丧夫授子秩以学长承父职通诗律有司建坊旌之】
　　谢氏【庠生海瀚妻年二十八而寡子瑞四岁家复贫谢矢志鞠育日夜与之寝处口授孝经学庸诸书长就外傅少有戏谑必严辞正色诲之后瑞领乡荐官至右都御史以气节名天下谢之教也府道欲为旌表当路有与瑞左者遂沮其事】
　　韩氏【谢应升妻居文昌纺绩为生年二十海贼曽一本掳去时抱男乙常在手俄见母陈亦被掳至韩乃绐贼曰若放我子与母归当即从汝贼依其言韩度母子去逺即骂贼死】
　　陈氏【知陆川县张子翼妻随子翼任嘉靖甲子翼以入觐有猺贼数千刦库掳陈为质拒官兵且云顺我则生逆我则死陈大骂贼贼怒刃而死越三日顔色不变子翼囘痛恨无及葬于陆川官为旌之立祠春秋祭祀】
　　唐氏【庠生陈瑀妻年十七归陈二十六瑀卒孀居守志郡守周思久旌其门】
　　陶氏【军人许防谦妻隆庆六年倭陷海口陶被获坚志不辱死】
　　陶金娘【舜卿女年十六贼陷海口获女美其色欲汚之唾贼大骂以死自誓竟遇害】张氏【东厢唐世兴妻隆庆六年倭贼攻海口入村时世兴父被贼伤世兴持掊救父贼砍世兴死张年二十七坚志贫孀零丁孤苦四十八年守如一日年七十余卒人谓夫孝妇节为世罕有】王氏【生员冼乐沂妻年二十三孀居父母欲夺其志不从孝舅姑抚稚子家赀困乏竭力支持子早丧复鞠遗腹之孙享年八十三当道皆有扁旌之】
　　张氏【适王伯霖伯霖应辟书未几卒张年二十九力贫教子有诏旌焉】
　　髙氏【儒士李元良妻生子际春甫朞姑与夫相继卒髙年二十五丁家难颠危乃截发毁容自矢靡他抚犹子应春一如所生事病翁尤为恪谨岁荒忍饥以供甘旨巡按院沈某奨之年六十终学道戴某题请旌表际春领壬子乡荐】
　　陈氏【儒士潘穰妻穰省试卒陈年二十家计萧条耄翁在堂苦供甘防抚孤之楫辟纑佐读成伟器学使明某暨同知凃某理刑髙某奨之御史王某周之田赐以米帛】
　　冯氏【王演武妻年十八夫故无嗣孀守候演弟生次男绍先血养承宗爱切毛里官奨之扁】王氏【举人张玉妻年二十适玉逾六载玉计偕卒于道讣闻王哀毁欲絶柩至朝夕泣奠织纺教子四十年如一日寿六十二卒】
　　唐氏【海南卫王宗义妻遭继母庶弟谗妬借栖外家犹勤问视年二十四寡茹荼抚孤屡经家难氷霜励节题奉旌奨寿七十余终】
　　林氏【邑廪生陈钺妻侍翁姑以孝闻年二十九钺卒欲殉之或劝曰孤未成立遂苦志孀守课子宗濓宗濬乡荐宗洙宗泗游太学人称贤母】
　　林氏【増广生员陈辅妻年二十寡纺绩鞠孤遭海寇举火延至其家林解衣雇人救出夫棺避贼渡河防舟溺奋命援其妹寿七十八终】
　　林氏【儒士陈鎜妻年二十八寡母悯其困劝以他适林持刀刺臂姑疾焚香祷愿减己寿以益亲龄教子绍文游泮成立】
　　冯氏【生员张希曽妻年二十二希曽亡剪发入殓誓不再醮苦节自甘立嗣抚孙闲以礼教孀居五十余载人无间言】
　　方氏【庠生岑冕妻年十五归岑甫三载岑故矢志匪他抚子及孙沦亡独携二曽孙相依教诲耄年母仪益肃八十七终经奨】
　　邱氏女【西厢人贡生峥之女性至孝以父无嗣不肯字人随父任广西思恩府训导父没女扶榇归琼至徐闻病卒年三十八官旌之曰女孝垂芳　以上琼山人】
　　李氏【邱传妻澄迈易周女文庄濬之母也年二十二而寡矢志无贰天顺辛巳旌之后濬官内阁大学士封夫人】
　　王氏【李杰妻年二十四寡养孤抚子苦节不易成化间督学赵邑令周某撰文表其墓】王氏【冯郍有妻年二十一嘉靖四十四年海寇猖獗郍有拒敌为贼所杀乡邻备棺殓之王奔走哭泣逾时自缢有司给棺殡焉】
　　李氏【林有原妻万厯元年海寇犯境李年二十被掳贼欲汚之厉声奋骂延颈于刃令速杀贼遂杀之】
　　徐氏【庠生林煌春妻年十九适春甫二载春病危誓以身殉夫故遗金环与母为诀痛泣连日不食自缢死倪守表其门曰贞节可风琼人歌诗挽之　以上澄迈人】
　　胡氏【方伯濓女年十六归进士张世衡世衡卒于京邸胡年二十八守节嘉靖壬辰旌世衡子谷妻钟氏侍郎芳女年二十亦寡嘉靖丁巳旌】
　　程氏【陈瑛妻年二十丧夫举遗腹子托乳保抚之慨然曰夫有子矣与其后死而失节不若同穴之为愈也夜自缢卒以上定安人】
　　何氏【父曰显治戊午归田瑶仅四月瑶暴卒何遂更衣自缢同穴而葬】
　　路氏【百户髙亮妻左所千户舍人琮之女年十九寡孝奉瞽姑得其欢心其女弟为琼山左所百户舍人王珏妻年二十一寡誓不再醮终身无玷正德间并以孝节申闻】
　　林五娘【主事密孙女也年十四侨居琼山县舅氏家值舅氏有故举家出避独女在室邻有呉汝安素与舅氏讐且慕女色因导勾者执女挟上马欲强犯之女自囓臂流血遍身昏坠于地汝安惊惧急嘱勾者遂送归舅氏家夜即缢死隆庆二年立碑树坊旌之】
　　林淑温【继统女年十六受琼山沈鲂聘鲂死于途女闻讣即日去栉盥朝夕哀恸防海寇数百人掠其家见女色挟至海女号哭奋身投水贼急救之知其难犯欲杀女父母以胁之女曰辱吾身及吾父母亦何顔于天地遂碎首流血啮舌而死贼怜释其父母令葬女焉事闻直指戴璟立祠建坊旌之】李七娘【子贵女少失怙恃兄宜春抚之年十六许琼山黄务有强贼数十夜攻宜春家女被擒义不受辱齧舌求死昏迷仆地贼知烈不可犯解去顷苏谓其兄曰吾被贼所擒不死何为兄及诸亲泣解之迄夜自缢死】
　　朱氏【韩机训妻年二十寡遗腹生男铉勤俭抚养长娶妇叶氏生一孙未几男孙继殁姑妇相依为命朱逾七十而死家甚贫不能具棺叶贷棺殓昼夜号恸乡人哀之给银助葬】
　　王氏【韩节俭妻通孝经列女传言行端懿年十七适韩二载而寡无子茹苦事姑居处一室无大故不逾阈外虽亲眷不妄接姑殁殓葬如礼父悯其无依迎归坐卧一榻不移年五十七卒以忧死】林氏【生员邢文叙妻同学世芳妹年十七适邢逾一年夫卒誓不再醮无子抚侄应麟自甘贫苦孝翁姑首不为饰身不为浴直指李林涂奨之年八十三】
　　邢氏【黎天注妻夫兄天池负租钱府胥潘六符宗达摄之天池他徃见邢色美拘之去邢子方在襁褓付天池妻韩氏曰此去母子无再见期矣晚至东坑村投宿明灯达旦六等不能近至宗达家置诸别室六果来犯邢大痛哭厉声骂爪胸流血六惧而去夜即缢死五日面色如生郑廷鹄记之】呉氏【诸生钟正气妻府判应龙女夫亡守志后以家难讼连县丞梁勗矫逮之呉不受辱投河死三日面色如生事白梁竟去官】
　　韩氏【云昺妻年十六寡遗腹一女或怜韩少家贫劝之改适峻拒之坚志孀守事翁姑孝视瞽嫂和抚孤侄慈年九十三终】
　　华氏【生员王髙宾妻举人廷芳孙女万厯二年海寇林鳯攻陷所城髙宾被执华亦就擒并女年甫十六有色坚不从贼贼怒杀之母子俱被害】
　　林氏【呉世杰妻年十七归世杰甫三月而寡父母以家贫强再醮哀泣更衣自缢死翁悯其节移棺与杰合葬】
　　呉氏【韩文濬妻年十六归韩海寇许万载掠境呉与翁俱被执触石而死贼忿刃其尸未及殓七日如生】
　　潘氏【廪生韩文源妻年十六归韩海寇何乔掠境文源死于贼潘市牛酒犒军追擒四十余寇以报夫讐茹苦鞠孤纺绩奉母里闾称其节义】
　　李氏【韩元敏妻年十九孀居坚节事继姑人无间言直指李林涂旌之　以上文昌人】冯氏【彭裕妻治丙辰裕卒冯年二十殡殓毕亦自缢】
　　杨氏【王标妻标卒杨年二十四父母强之嫁剪发毁容以誓尝手抚子曰吾岂惜一死所茍延旦夕者为汝未成立也性严毅兄弟妯娌非时不见尝课读耕织女工足迹不逾阈外】
　　王氏【邑廪生曽绍荣妻防同教谕嘉宾女也年十七荣赘未几嘉宾赴京绍荣以病不能送王母怒不许与王见绍荣忿归再娶叶氏又娶杨氏父母迫之嫁矢志靡他闻绍荣殁奔丧号泣杨亦连亡遗孤儿抚犹己子州守茅一桂旌其门　以上防同人】
　　王氏【黎邦佐妻邦佐溺死流马渡王闻迳徃其地投河而死知县刘叔鳌哀之立有旌烈碑记　乐防人】
　　唐氏【王原恺妻知书娴礼年二十五恺卒唐守节抚孤教子佐以文名世赠宜人】
