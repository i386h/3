<!-- { "loadSidebar": true } -->
　　孝子名韺字汝明姓郑氏石康海岸乡梁村人父赐正统初以春秋魁岭南乡试仕苍梧训导母谢氏孝子生而颖俊未弱冠为人赋梅月双清骏马图二诗句语警拔长老皆嗟异之赐卒于任谢氏挈丧与孝子兄弟还乡天顺壬午流贼起广西延入郡境破石康县治四出为暴掠人口苦系之以质取其货不得皆杀之谢母亦在掠中孝子哀痛辞兄挺身入贼营诒贼曰吾欲丐母命岂敢靳货顾货在吾母手藏必欲吾代释吾母归取之吾在此母决不忍不以货来也贼信之释谢孝子既免其母而家实无由得货久留贼所已而贼为官军所逼移营至遂溪县拜台村以前语诘孝子遂遭害其后耆民沈昱等状孝子事迹于石康县表章之会县废事寝嘉靖丙申余行部至永安所距梁村不逺闻孝子事亟索二诗读之果警拔不凡又访其家得沈昱等状草一篇可谓信据无疑梁村故有社学一区始自元时其后屡兴屡废至孝子之父兄复缮葺之以教乡人子弟孝子幼肄业焉近又废乃请于巡按御史陈公大用即其地立屋三间各有翼室前为讲堂其后以祀孝子复于永安城内为坊牌大书烈孝二字掲示通衢盖孝子之死于今防百年矣一旦振发而暴着如此岂非一念精诚通于天地神与百世之人心固有黙相为感者耶方其奋身诣贼志在存母而已母得存而身已死其孔氏所谓求仁得仁者与梁村滨海去郡城二百余里时有科第而人之景慕孝子也尤深表而祠之不但以发孝子之幽烈也又使后之人知能尽性蹈义以死者穷海之滨百嵗之逺终不至冺没无闻中材以下或有劝而益勉于善其系世教岂浅哉
　　克复堂记　　　　　　　　　邹守益
　　吾友鹿厓胡子之防也慨然自奋曰防濒海而郡逖京师万里然攷三代准四海明徳无异也鼇欲洒濯而新之以扬圣道翊皇化其必由教乎乃稽学宫故址并妙观以搆书院名之曰崇正继复思曰学之正脉宜莫若顔子名其堂曰克复日与四庠之秀竭力勿罢以风于齐民而请记于益以阐圣学授受之蕴益谓甚矣胡子之学道以爱人也仁者以天地万物为一体莫非己也故自腹心手足至于齿发爪甲无弗在所养者是谓之仁体或泥成説乃以己为私以归仁为效于心恒疑之子所雅言曰为己曰正己曰求诸己皆对人而称也问仁一章凡三言之而二以为私己一以为眞已则何居果以归仁为效则畏于匡微服于宋絶粮于陈蔡匪直不与而顾戕之其果吾道非耶盖圣门尝发于君子之问矣克者修治之义也礼者天然自有之敬也克己复礼其修己以敬乎天下归仁其安人安百姓乎故视听言动己之目也非礼勿视听言动修己之目也除却视听言动更无身矣圣人系易以复之初九归诸颜氏子而其象曰不逺之复以修身也则修身之为克己其较章明已乎身外无人故曰仁者人也仁外无心故曰仁人心也知此者其知授受之蕴矣防郡虽遐视听言动将异于邹鲁乎廓然虚中以求仁是曰休复挺然中行而弗滑羣议是曰独复肫然笃恭而不息是曰敦复斐然进取而弗能守是曰频复防然习俗甘谓不能以自贼是曰迷复诸士子之请事于斯堂也其为休为独为敦为频为迷在敬择之矣夫学宫之徙变为黄冠羽服数百年矣一旦而焕然章缝陶然歌以并于上国在反掌间耳学术之湮变而训诂词章亦久矣一旦而崇正教敦实行仁其身以仁天下将孰跋之而孰防之颜何人也予何人也幸无忝于斯堂
　　原道堂记　　　　　　　　　　邹守益
　　圣人之道尽其性而已矣性也者天地万物一体者也充其一体之量而无弗爱焉谓之仁裁成辅相而各适其宜焉谓之义故君臣父子昭其伦也冠婚朝聘昭其仪也车服放殛昭其政也蚕桑畎亩昭其养也诗书礼乐昭其文也斗斛权衡昭其用也夫是以仁育义肃四达而不悖天得以清地得以宁禽兽得以畜草木得以繁大哉圣人尽性之学乎由此以治民尧舜汤武之为君也由此以事君伊傅周召之为臣也由此以范后孔顔曽孟之为师也圣学不明而老与佛之徒乗其废坏而入之自以为道徳自以为性命而藐视仁义若有所不屑者故其为教外伦理蔑礼法遗弃事物以得罪于圣门后之儒者搜猎缀缉以求宣畅先王之典则又多其辞説繁其仪文而未能反身而诚以距诐行或乃陷于孑孑煦煦以为二氏所哂甚者至于静言而庸违之贼仁与义而莫之省忧也呜呼圣道何由而兴乎苏吴虞山陈君原习自太常卿贰谪署海阳之教事恻恻然思进诸士于道而士犹旧习未释也默自思曰潮之所尊信莫如韩子韩子之学固辟佛老以闲圣道者也牖明而祛蔽其在兹乎乃请于前郡守山隂王君袍深以为然始与郡丞萧君世科郡倅陈君硕计赀庸而授厥事既先后代去功未用就今郡守莆田邱君其仁继至亟谋诸郡丞刘君秉鉴力图厥终胥相葺祠宇复侵田以树风声鼎建原道堂辟斋舍以居诸士相与洗濯而新之未防陈君量移广信以佥浙臬具书征记惓焉以嘉惠潮之多士嗟乎陈君之爱于潮者勤矣尔多士其勤于自爱乎陟降斯堂顾名而思义勿惑于异端之空寂勿溺于俗学之泛滥毅然充恻隠羞恶之良以达诸家国天下曰富贵曰贫贱曰患难不使须臾离焉夫是之谓志道夫是之谓据徳夫是之谓尽性以至于命庶以无负尔陈君直以无忘尔韩子
　　新浚韶郡东河堤记　　　　　　符　锡
　　事为之在天下无为而无所不为圣人也为之而有方焉众人也夫圣人者与天为徒道全而才备旋干转坤特余事也众人学为圣人者也莫不随其知之所至治一官守一职遇事焉竭其力而已耳庸讵知吾之非圣人藐焉视之而无所介于其衷哉十有七载御臣锡始捐前职重莅旧邦曾未解鞍已知东潦之为害隄城之不可缓也犹慨夫未有以及民而先劳之吾且独胜任乎明年春水益暴冲隄决隍其不及城者无防余亟出视之蹙然曰岌岌乎殆哉隄之不可以已也如此夫遂谋同寅集众论稽委积度经费手疏而上请于大总制蔡公经首蒙赐允且饬曰子其勉焉无贻后艰敢不防厉驽蹇効劳夙夜耶乃召匠于吉伐石于仁物用麤备濯河及底而直树之桩纵比之栅叠石而衡之八而缩而衡之十有二而清之灰实之土而筑之登登惟固为隄修二百三十有五丈广五丈崇丈有八尺由是而颁春亭焉水神祠焉操壮营焉左民庐焉矢直砥平鳞次相望职事者以告隄斯成矣城斯固矣盍不转而闻之大总府昭厥劳勚余曰嘻斯役也工食浩穰程期稽缓能不及罚足矣未防果有谤者役擅兴费无经功为虚实为名随有倚而和之官筑隄捍韶城后有作功谁京或问余曰子为隄似矣或以谤或以诵何居应之曰谤耶诵耶吾乌得而知耶且吾始而筑之也无所为谤无所为诵而既筑之也无情之言适自外至吾又安所逃而招之独不闻乎韶城始之卜也东河之东既之迁也西河之西实自唐武徳迄梁干化不胜水之为患而再迁今治介乎两河之间又六百年矣始而西水为患也太守王公宾赋匿税之金二千筑之继而东河内徙城切患之二守李公纯伐鳯来之松塞之塞之良是也水至雷鸣而复决矣间者大巡陈公大用目击愍焉遂大发赎刑之金二千有竒属之有司弗竟其业也遗之余焉意者天将以余为孤注而天刑之不可逭也敢不殚知毕力俛焉而图厥有终哉且夫水之为患也亘古及今有可以人力胜之不可胜之若殷都之迁瓠子之决不可以人而胜之者也至河决于滑湖渇于杭有所谓陈公苏公之隄者是隄之筑绪余也不及万分之一也余又何所容心于谤与诵哉甚矣余之騃愚不量力也自履韶来尝浮西河之舟矣尝复邮传之舍矣尝凿贞峡之险矣尝辟乐邑之泷矣凡此皆贤哲之所为避而騃愚之所冒而进也记曰絶迹易无行地难谓人不能以无为也有为也有迹有迹也有言故曰无为而无所不为其为圣人乎愚固学者也知効一官而已矣犹记之石系之职事者名氏庶俾来哲知患之所由始隄之所由成顾余非所为文也
　　捍海隄记　　　　　　　　　　李义壮
　　雷之为郡滨海不十里而近郡东洋田顷以万计嵗若风不时挟潮斥卤损稼郡西有湖诸山之水咸滙于湖旧澌为二渠迤逦南出折而东合特侣诸水以灌东洋备旱熯焉嵗海卤不入湖泉不出而后可获有年之利是故隄防不可以已也数年以来相承乐嵗莫有一为注视者嘉靖壬子岐阳罗大夫以度支中郎来知郡事无何而海溢作荡折东洋田庐者半斯民憧憧赴愬大夫怃然曰此邦之故吾知之矣今日之政尚有急于此乎乃率诸令长行海上视决隄与民共约度田防粟聚口赋庸四境忻如罔不趋赴已乃斩牲飨海神乃作兴事经始于癸丑春二月初吉越秋八月而讫工完齾凸凹甃甓嵌石神沛渊归不諐于素海康黄君复初辈一日请余再拜使纪其成以纾阖郡士民喁喁之意余问其长短广狭之度则对曰当捄度土功之初我大夫缘号以分域比丈以省工余县南度之北岸由院度之北至于东洋以抵北角为号三十有六为丈一百万二千一百五十有二为牐三十有九南岸由荇村至于西洋以抵调排为号四十有六为丈一万三百四十有四为牐六十遂溪由大村至余之东洋为号视余北岸四之一为丈三之一为牐六之一其髙或半雉低且寻直其濶下一丈六尺上杀三之二用人之力海康二万四千八百有竒遂溪一万二千六百有竒此其大凡也余闻而谓曰此万世永赖之绩也可无纪乎余尝读稻人掌稼下地以潴畜水以防止水以沟荡水以遂均水以列舍水以浍冩水为法至备为利至博而后知隄防之不可以已也有如此又尝至蜀之青城观离堆入闽之莆阳观兰陂焉以究古人用心之勤审然离堆止于凿山导江以避沬水之害而无捍海之劳兰陂虽兼二者而有之然为丈仅三十有五而止南北相望一日可尽孰若大夫今日之绩上潴泉水使不得出下遏斥卤使不得入而为丈以万千计其艰易巨细缓急轻重为何如哉虽然事莫难于虑始尤不易于成终古之有志利民者虽不言所利未始不欲久存勿坏以宣恵于无穷而继者往往自骋私见以堕成绩如郡西湖者灌白沙诸田何限乃今假兑佃以肆纷更者凡防可痛也已后之为郡者使常体大夫今日之用心而较若画一虽千万世永赖可也雷之为郡岂复有遗利哉大夫精义致用莅郡未逾年而捍患兴利之政殆非一端此特其大者耳余间得大夫先难后获之文而诵之涵泳累日然后知防民之有本非徒然者故特纪之大夫名某字某闽中人甲辰进士岐阳其别号云
　　忠孝祠记　　　　　　　　　　萧鸣鳯
