<!-- { "loadSidebar": true } -->
　　孔雀产广西而罗定山中间或有之【按今高廉雷皆产孔雀】雌者尾短无金色雄者尾大而绿金翠夺目其毛羽初春而生四月后复凋与花相荣衰自爱其尾欲栖息必先择置尾之地捕者先施网罟俟其两尾露而重不能高翔卽罹网罟不肯妄飞土人取其尾每数十茎长短相杂为一屛价亦不甚贵其徧身毳毛及尾毛之破碎者取以织补服其肉则充饷馈如鹅雁食之解百毒然食孔雀肉则服药无効其尾金眼有毒其胆与粪尤毒能杀人孔雀尾插瓶中蚊喜食之尾能粘龙脑宋时禁中每幸诸阁掷龙脑以避秽过则以孔雀帚扫之脑皆粘聚尾上无有遗者【杂记】
　　成王时苍梧献翡翠【逸周书】
　　翠鹬似燕绀色生郁林其羽可为饰【尔雅注疏　按广志翡色赤翠色绀皆出交州】
　　翠鸟先高作巢及生子爱之恐坠稍下作巢子生羽毛复益爱之又更下巢也【南裔异物志】
　　红翠亦名捣药禽色间红绿春夏间夜鸣于深岩幽谷中如云克丁当宛似杵臼敲戛之声【罗浮志】
　　南方有比翼鸟焉不比不飞其名曰鹣鹣【尔雅　郭璞注云似鳬青赤色一日一翼相得乃飞水经注云林邑有比翼鸟其名归飞终日自呼一名蛮蛮】
　　成帝时交趾越雟献长鸣鸡伺晨鸡伺晨卽下漏验之晷刻无差长鸣则一食顷不絶长距善鬭【西京杂记】移风县有潮鸡鸣长且清其声如吹角每潮至则鸣故呼为潮鸡【沈约袖中记　舆地志云一名林鸡】
　　伺潮鸡潮上即鸣孙绰望海赋曰石鸡清向而应潮是也【述异记　李徳裕诗三更津吏报潮鸡】
　　翻毛鸡翎翮皆翻生弯弯向外尤驯狎不散逸二广皆有【虞衡志】
　　木客鸟大如鹊数千百头为羣飞集有度不与众鸟相厠俗人云木客白黄文者谓之君长有翼有绶高飞而正赤者在前谓之五伯居前正黑者谓之铃下缃色而赪杂者谓之功曹左脇有白带似鞶囊者谓之主簿长次君后其五曹官属各有章色庐陵郡东有之即五色雀也山神常使木客鸟迎贵人【南裔异物志】罗浮有五色雀非时不见若士大夫将游则先翔集庵僧以为候【余靖记】
　　东坡至儋州五色雀来集庭下客见而异之坡举酒祝曰若为吾来者当再集也已而果然【志林】
　　罗浮有五色雀即月令所谓防鴡绿毛红喙类鹦鹉而小然他产不备方色毛至冬稀罗山所有者羽仪四时鲜明未尝毨飞则数十为羣不杂他鸟进退以一双导之方色各备其白者大如鸠质素凝暎独见则为瑞海南人谓之鳯异物志云山神使木客鸟迎贵人卽此雀也产罗浮者以铁冠为长苏轼在海南见者则常以两綘者为长【罗浮志　按苏文云海南有五色雀常以两綘者为长进止必随久旱而见輙雨潦则反是】
　　王母若练雀靑色尾最长有钱文如孔雀猺中有王母裘织成钱文杜诗子规夜啼山竹裂王母昼下云旗翻【赤雅】
　　南禺之山有鳯凰鹓雏【山海经　庄子鹓雏发于南海而飞于北海非梧桐不止非练实不食非醴泉不饮】
　　乌鳯如喜雀色绀碧颈毛类雄鸡鬃头有冠尾垂二弱骨各长一尺四五寸其杪始有羽毛一簇冠尾絶异大畧如鳯鸣声清越如笙箫然度曲妙合宫商又能为百虫之音生溪峒中极难得【虞衡志　按肇庆志云乌鳯出德庆即青鸾也五彩鸡形鸣中五音非常有之物】
　　山鳯凰状如鹅雁嘴如鳯凰巢深林中伏卵时雄者以木枝杂桃胶封其雌于巢独留一窍雄飞求食以饲之子成即发封不成则窒窍杀之此亦异物也【同上按鳯凰灵鸟而粤中见五色雀之类羣谓之鳯其名甚滥又连州有鸟大如画者乌头绿髻身白而喙】
　　【脚红润尾长尺余稍有黒文如孔雀眼亦名山鳯凰】
　　南方有鸟其名曰鹧鸪其鸣自呼长向日而飞畏霜露早晚稀出有时夜飞夜飞则以树叶覆其背上【古今注】
　　鹧鸪解岭南野葛诸菌毒及辟温瘴一名防多对啼广志言鹧鸪鸣云但南不北南越志云其鸣自号杜薄州惟本草说鸣云钩辀格磔【北戸录　潮州志云在万山丛中啼云行不得也哥哥】
　　扶南东有涨海海中有洲出五色鹦鹉其白者大如母鸡【吴时外国传】
　　鹦鹉有三一种靑大如乌臼一种白大如鸱鸮一种五色大于青者凡鸟四指三向前一向后其目下睑眨上此鸟两指向前两指向后两睑俱如人目交州巴南尽有之五色者出杜薄州【南方异物志】
　　白鹦鹉大如小鵞亦能言羽毛玉雪以手抚之有粉粘着指掌如蛱蝶翅【珍珠船】
　　林邑国有结辽鸟能言胜于鹦鹉黑色两睂独黄即秦吉了也一云形似鹦鹉而色白顶微黄顶毛有缝如人分发又谓之了哥出杜薄州【唐会要　按岭南录异记有廉州民获赤白吉了各一头献于刺史广州志云有三种眼黄者金了为上眼白者银了为次眼黑者铁了为下产琼州又罗浮志云青鸡似秦吉了稍大尾长头上一防丹砂】
　　海鹦哥黑喙绿羽足类鼈【海语】
　　防防巢于高树生子在窟中未能飞皆衔母翼飞上下也【临海异物志】
　　鸂鶒水鸟毛亦五色食短狐其所在溪中无复毒气【同上】
　　啄木大如雀喙足皆青毛色正青翠鸟类也与凡啄木异种舌长五寸杪有刺针【同上】
　　增城多鵕防鵕防者山鸡也利距善鬬世以家鸡鬭之则可擒也光色鲜明五采耀【南越志】
　　山鸡爱其毛暎水则舞魏武时南方献之以大镜着其前鸡鉴形而舞不知止【异苑】
　　碧鸡似孔雀而小五距鸟也足重距背连钱文色碧亦名越王山鸡罗山多有之【登罗山疏】
　　罗浮山有碧鸡羣飞絶巘或独鸣于空林曰先顾先顾可见不可取【六帖】
　　锦鸟文章如丹地锦而藻缋互交俗人见其端正似锦因谓之锦鸟【南方异物志】
　　南中有锦鸡一名金鸡形如小鸡头项鬃毛金色身红黄相间极有文彩目微白【虞衡志】
　　越王鸟状似鸢口句末可受二升许南人以为酒爵珍于文螺不践地不饮江湖不唼百草不饵虫鱼惟噉木叶粪似薰陆香山人旣以为香又治杂疮【南越志】防□一名越王鸟喙长二尺余黄白黑色状如人画光饰似漆莹磨益鲜明【罗浮志】
　　松鳬如今野鳬栖息松间故俗谓之松鳬【南越志】罗山上有神湖湖中有白鸭【登罗山疏】
　　雄鸭以南雄府得名【杂记　按广东濒海多畜鸭食田中蟛蜞则田美而鸭易肥故有鸭埠然鸭不甚大惟雄鸭最着】
　　宝鸭似鳬而小头有绿毛多文彩水次多有【肇庆志】江鸥一名海鸥在涨海中随潮上下常以三月风至乃还洲屿颇知风云若羣飞至防渡海者輙不敢渡以此为候【南越志】
　　吐绶鸟身大如翟毛色可爱若天晴淑景则吐绶长一尺须防还吞之一名锦带功曹【述异记　今岭南有之名曰绶鸡】张九龄少年时家养群鸽每与亲知书信往来只以书系足上依所敎之处飞往投之目之为飞奴【开元天宝遗事】
　　唐永徽中吐火罗国献驼鸟【通典　按广志云颈及身类鹰蹄似槖驼头高九尺张翅丈余能食铁石】
　　唐顺宗时拘弭国贡却火雀纯黑大似燕置于火中火自散去遂盛于水晶笼悬于寝殿【杜阳杂编】
　　火鸡出满剌加山谷大如鹳多紫赤色能食火吐气亦成烟焰子如鹤胎殻厚逾重钱或斑或白岛彜采为饮盏见者多珍奇之又有山鳯喙首如鹤顶足率七八尺翅翮过之能吞众鸟敌人而啄其脑若刀斧然其子大如椰瓯【海语】
　　粤中曾见火鸡毛黑毵毵下垂高二三尺能食火炭相传火鸡火鼠毛为火浣布此鸡毛焚之亦成灰烬恐非此鸡亦自海外来【杂记　按防州志火鸡色红嘴翅黒春夜先鸡而鸣此即粤之火鸡也】
　　端新州有鸟类青鶂而嘴大常在池塘间捕鱼而食每作一声则有蚊子羣出其口按尔雅曰鷏鸟似乌而大蚊母鸟也土人云其翅堪为扇惟辟蚊子【北户录】
　　灰鹤大如鹤通身灰惨色去顶二寸许毛始丹及颈之半亦能鸣舞【虞衡志　按粤中少鹤惟琼州则裳缟衣丹顶其余灰鹤居多又有蓑衣鹤】
　　鹤白色千岁变苍又千岁则黒惟黄鹤最大青鹤颇小此山俱有之【罗浮志】
　　白鹇素羽黑文状如山鸡举止闲静雌雄定耦不乱不鬭故曰白鹇【同上　按白鹇粤人多称为白雉】
　　岭南珍禽有倒挂子非尘埃间物也毛羽五色日闻好香藏之羽间夜则张翼倒挂散香【苏轼集　按刘缋霏雪录云即桐花鳯】
　　倒挂子一名么鳯似鹦鹉而小绿衣黄里嘴红色甚姣丽常倒悬架上屈体如环东西相穿以自娱罗浮梅花邨多有之【罗浮志　按杂记倒挂性畏寒不能度岭东坡词中有倒挂收香之说殊不确或别一种耳】
　　海雉如雉而黑在海中山上【尔雅注】
　　海鸡毛色如家鸡惟双足鼈类耳【海语】
　　西洋鸡头高尾趫与常鸡甚异亦有黑白杂色诸种【杂记】
　　海鷰大如鸠春囘巢于石岩危壁葺垒乃曰海菜也岛人伺其秋去以修竿接铲取而鬻之谓海鷰随舶至广宴品珍之【海语】
　　燕窝有数种日本以为蔬菜供僧此乃海燕食海边虫虫背有筋不化复吐出而为窝缀于海山石壁之上土人攀援取之春取者白夏取者黄秋冬不可取取之则燕无所栖冻死次年无窝矣【杂记　此条附録】山乌形如八哥【按一名山鹕又名瑚】能作种种禽兽音敎之能学人语臆间有黑色圆长者善鸣眼红者善鬭彼处多畜之【同上】
　　绿鸠似斑鸠而色绿自广西而来相传每年九月黄鱼化为之出水集岩树间网之輙得粤东甚贵之而粤西以充庖【同上】
　　官雊喙距皆红身五采顶有缨碧绿闪烁处山谷中羣鸟附之俗呼山判官【广州志】
　　兜兜雀其名自呼产东莞大奚山中出则有大风【同上】豁鸡鸡头乌喙尾长下垂鸣声豁豁性嗜蛇能治骨节折伤其哺子时取其雏折两足以蛇饲之屡折屡复故有奇验【同上】
　　云白鸟出肇庆能禁蛇【肇庆志】
　　钩割雀四五月夜半飞叫若云钩割年必丰钩钩割年必歉【亷州志】
　　阁雀昼不见形每岁初夜向东高飞鸣声阁阁必兆岁丰【琼州志　按钩割与阁阁之声相近大抵一禽也】
　　琼郡无喜鹊明景泰间指挥李翊自海北携来纵之今蕃育滋多矣【同上】
　　兽【山海之间奇兽所丛罗浮虎不咥人则天下所独也其渉于荒怪者不载载其殊尤与夫多而适于用者】
　　炎洲在南海中上有风生兽似豹靑色大如貍取其脑和菊花服之得寿【东方朔十洲记】
　　九真之麟【班固西都赋】
　　平定县巨海有水犀似牛其出入有光水为之开【顾微广州记　按平定县地今在吴川】
　　汉时交趾有犀奔至高凉人以黑牛眂之有识者曰此元犀也杨孚南裔异物志赞曰于惟元犀处自林麓食惟棘刺体兼五肉或有神异表灵以角【南越志】犀出九德县其毛如豕蹄有三甲头如马有二角鼻上角长额上角短【交州记】
　　海犀间出海上类野兕而额鼻有角与陆犀同所游止处水为分裂夜则渊面白光莹莹岛人以是候之然罕有获者旧说温峤燃犀能照水中神怪莫容逃遁者即此角也【海语】
　　彖耳濈濈其大如掌行动鼔舞有懽悦发扬之意状似犀而角小居草茅而知吉凶东粤谓之茅犀遇之则吉【赤雅】
　　象长鼻牙南越之大兽三岁一乳【说文】
