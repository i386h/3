<!-- { "loadSidebar": true } -->
　　先王之世道徳一而风俗同者其故何哉其聚天下之士而教之学也一以徳行道艺而辨其名器制其度数为之俎豆洗爵羽籥管之物而驯之升降周折诵歌蹈舞之文以畅其烦郁而坊其淫越使之颛乎耳目束乎筋骨而成之乎其心故徳成而智仁圣义中和之盛至于通性命行成而孝友睦婣任恤之原至于尽伦纪而不可谓之上艺成而礼乐射御书数之精至于穷物则而不可谓之下盖其教之醇且该者固然也而异端众技不杂乎其间人之生自幼至长不见异物而迁其学以足乎内而无慕乎外其磨揉者渐而浸被者深如此故上焉者至于裁成天地润泽生民徳及万世而其次亦皆谨防让敦礼乐授之以政而其施宜达之于进退取舍死生之际而其节着其久也化行于闾巷而刑罚措于国此先王所以一道徳同风俗其教使然也周衰而教道放失至汉氏以来士各以其性之所近为学其拘陋守隘者既偏曲而不通方而髙明特立者亦徒以振动一时均之不足以道中庸而其沉溺于流俗茍且一切者固众矣故昔之兔置野人称腹心干城而后之士或不足以备缓急昔之在位者比节羔羊而后之公卿大夫或以簠簋不饬为讥其弊也岂独道徳之不一风俗之不同而已哉今天下学者咸知谈先王之道尊孔子而黜百家可谓盛矣而黉序之间三代之教未覩其科条之制以定于一而文词以为艺者已失其故况于道徳之实乎惟教不出于黉序故缙绅先生时发明其学以待乡党之士而博士诸生牵文义守成业不知究大道之原其称有志者多为名髙而鲜实徒以哗世疑民甚者相诋訾矣又安望其道徳一而风俗同也孔子之教曰文行忠信四科其成章者首徳行曷尝不本先王之法哉若命则罕言性与天道不可得闻其意可知也狂者名之为狂狷者名之为狷乡原者名之为乡原曰无以乱徳所以扶主极正人心使知由道徳之实以尽性至命故折衷于孔子而今之学可知也学敝而俗成居身者以同流合汚为贤任事者以择便乗利为材国家何赖焉吁可惧哉予为此説久矣而今以记惠州之学之成学废兴具诸记语中嘉靖间一再修之更久而坏通判吴君晋之署郡事予适为推官始议修学吴君防平简质而敏于义既得请躬为营度庙自礼殿暨秩祀之祠学自讲堂藏书之阁暨经馆燕休之庐凡故所有而今废者及诸腐缺漫漶者咸新作之以丙辰夏始事亡何载鸣迁去明年春二月之望二君乃与同知何君宗鲁考之而谒予为记方学宫之不治或忽不省而见谓难及诸大夫为之遂绩于成天下之弊何不可振者而学者之于学岂不存乎其志也哉今之学视古昔器物度数固不能尽备而习礼乐之容究道徳之实俾风移而俗易宜莫之禁也以学之既修闳壮完美诸生且益奋励游歌讲肄其中而乐至于所自学乃安乎故不能即乎新非大惑与惠自苏子瞻来居大放于词故其人好文自罗孟郊王度诸君子以忠孝闻故其人尚行其兴起宜易予惧其有所夺而不纯固也乃称先王孔子之教以诏之俾归刻于石以待其成焉记之作其年秋七月朔也
　　重建东山灵威庙碑记　　　　　林大春
　　有唐忠臣张许二公死节事在睢阳睢阳祠之旧矣潮阳非二公故所经厯地也而必祠之者按旧志宋熙宁间军校钟英以郡遣入贡京师道出睢阳祷于双庙其夜梦神告以遗像处命之归祀于东山英心异之及抵京竣事还过庙如神指探寝殿笥中果得十二铜像二铜辊以归置于东山之东岳祠时有旌见其上旁寺惊怪不安请移避之有司因立庙焉事闻封二公王爵赐庙额曰灵威潮之有庙盖自兹始其后二百余六十九年元之大徳十一年也县尹袁天汉始与前进士赵嗣助倡义鼎新之説具刘山长应雄碑记又二百六十年为明嘉靖癸亥庙燬于兵越二年而潮州节推郑侯良璧者来署邑事复捐俸重建焉其年邑人林子适自睢阳至因考睢阳庙祀位次自张许二公而下祔以雷南姚贾凡六人盖详之也而吾潮则特祀二公继增雷庙者义起也今新庙像设二公与雷南而不及其它者仍旧也庙制雕镂金碧之饰视旧略为浑朴者费省而不及民也庙庭从以钟赵及生祠郑侯者不忘其初从民欲也而记则林子为之乡先生志也林子曰余曩尝守睢阳亲吊二公百战之处低徊而不能去至询及二公托梦来潮事则故老已无在者或谓昌黎韩公当时常持正论以辟朝议后坐谏佛骨谪潮潮人祀之故二公之来以韩公所游寓也天顺间夏岭为乱长驱且袭朝阳既入界遥望见城中车旂火炬甚盛遂不敢进乃者倭数内侵少年辄乗城骂贼贼为首防而走又漳寇乗虚夜追入城为翁别驾所破其时贼众尝自言既入城即手持尺铁不动长老相传皆谓二公之灵致之及癸亥之春倭复大举数万泊城下以云梯十道先登乡兵庄七等奋击死之贼兵大败顾独恨欲坐困我又复造为临冲之车以图后举未至客有被执者乃从贼所射书城中言击车法甚具且曰贼围潮阳且两月不下彼意亦欲遯耳第窃间之贼中言往者来寇尝有二神人现今望之蔑如矣意者神其不护此邦耶此乃所以久而不去也为今计莫若祷于双忠之祠请夜见焉不则迎神于城以明为神亦一助也书至父兄豪杰皆疑以为贼间谍且尝试于我余独谓此若有合乎兵家用诡之説者从之便于是与众祷之复为二公遗像夜出城上贼望见果大惊既又稍用其法连破贼车于城西南于是倭彛始有遯意矣防贼中有伪降者阳为兵向贼实持城中隂事以与贼且幸不去为利贼乃以千人积薪累城下厯昼夜髙可二丈许城中危甚莫知所出父兄豪杰皆云宜用火攻防是时日暮风起议未定复如祠卜祷之请得反风顷之火下薪燃天果反风火大炽鼓噪闻数十里我兵从城上望见贼弃营走所射杀焚死无数明日果遯去其英爽如此世谓二公在日死守睢阳屹为江淮保障唐人得之以济中兴而不知神游千百载之后犹能显其灵异以保我海邦如此也则夫今日庙貌之重新亦岂偶然之故哉初潮之被围也兵火相接者弥月遂及于庙及郑侯至首谒行祠而有感焉即慨然以起敝更新为己任士民闻者莫不慕义输金协力以佐工作盖至是而东山新庙告成侯因乐与乡士大夫登览而赋之其年乙丑秋九月也距经始才三阅月耳所谓不日成之者非欤辞曰于穆双庙爰始睢阳二公是祀厯宋而唐功存一代神游八荒钟君乃梦至于海邦斾彼旌丕显其光庐厥禅居以慰神栖天子闻之赐爵执珪世代更易嵗久而隳邦有贤哲赵公令仪作庙翼翼是享是宜威灵有赫剪彼潢池天运维艰栋宇山頺防朝堂搆忠魂是依云谁之功贤侯戾止明明我侯化隆风纪明禋匪懈下民是庇勒此贞石永垂奕世
　　九成台记　　　　　　　　　　陈竒谋
　　余尝博考防内山水吊古追风慨然欲纵观皇王以前胜址至韶治之有九成台斯又故虞帝南巡所歌风旧迹也阜财解愠遐哉有深思乎万厯之己丑余奉命来守是邦防郡务久坠殚心整顿匝两月而始暇观风爰偕同曹刘君承范吕君良佐黄君华秀相与登眺其上则见崷崪云表下俯城雉瞰山临水青翠照人而江上舳舻之声时闻于琅风松瀑其井庐而托处者夫又辚辚相望也此何必减滕王黄鹤诸楼哉已而览志何以名则昉诸苏文忠公席上铭而歌之者然其间寖复寖废代异时殊志所载详矣靡竢而喙云迄世庙初有唐公升者始勒子瞻之文碑其上而甍瓦更新乃嵗齧而又渐以圯矣余顾谓两君曰台为我主而令隳于阛阓暮烟之中于地主何辞因相与议修创而独囏于应募无从者惟是我两贤寮捐俸是赖而友邑令长曲江刘文芳乐昌丘一鹏英徳苏大用仁化谢一豸翁源陈文熙乳源林文丰亦靡不相率而和之至下逮郡文学许调元庆元两兄弟者亦驩然出四栋而输为楹也岂有虞氏之风至今能动人心乎哉嘻余于台有辞矣由是鸠工聚财品画经制上架以重楼八窻洞朗渺渺可受烟霞额曰空中楼阁其尧天之境界乎台制面东月出而当楼之中斯冰壶映彻月到天心处也不妨取康节句矣而楼之上额复曰云里帝城盖又为虞氏之遗而取唐人语相肖也至其苍崖白云江流湍悍寓目寥旷若增而胜昔人之不鉴赏青山绿水而有味乎烟水云山者余于是台亦云若广袤丰杀一踵旧基不加侈丽惟中设帘帏屛案而时时供缙绅贤豪长者游是举也寮长不爱其财士民不私其力盖不阅月而功卒用成余前谓有虞氏之风至今尚能鼓动人心也嗣是务暇即与二三寅侪擥衣舒啸间以江鳞村酿佐之因而采民风发民隠以劻勷我平日勤防之不逮毋徒为章华铜雀之钜观也者且也贻诸后而千古箫韶递有遗响如眺滕王而怅帝子步黄鹤而想羽衣太守事也太守责也傥曰劳民伤财饰观美睹沾沾骋游佚而博愉快则余不敏即不敢比宋子瞻氏之后尘而敢希晋风流之庾亮乎哉刘君吕君黄君佥曰然落成走笔记之
　　新开罗定州治碑记　　　　　　陈绍儒
