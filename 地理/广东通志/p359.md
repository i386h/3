<!-- { "loadSidebar": true } -->
　　罗氏【游达九妻年二十岁归游越七载达九卒罗欲身殉以舅姑年耄而止立继子孀守今逾三十年】
　　髙氏【甘嗣英妻年二十一岁归嗣英事舅姑以孝闻逾八年嗣英卒髙抚孤子公惠有成　以上南海人】
　　李氏【抚标营兵王章之妻年十八归王逾七载夫死李誓志孀守奉老姑鞠幼子人无间言　番禺人】
　　张氏【儒士梁家弼妻年二十二岁归梁五载称未亡人事两代老姑抚襁褓遗孤人称节孝　顺德人】
　　黄氏【儒士髙冀善妻年二十岁归冀善四年夫卒矢志孀守遗腹生子教之成立】
　　唐氏【黄灿卿妻年一十七岁归黄逾八年灿卿卒唐励志矢守孝事孀姑抚育幼子俱以十指办之以上香山人】
　　董氏【赖体元妻归赖三载而夫卒董年甫一十七岁遗孤未及晬人或讽之董毅然矢守年八十八岁死今其诸孙颇防盛　保昌人】
　　黄氏【儒士张俊伯妻年一十八岁归张十年夫卒黄欲身殉亲串止之峻洁自守抚五龄弱孤成立饶平人】
　　莫氏【邓一柱妻年十九岁归邓逾十年一柱卒莫孝事舅姑教子成立长子恒山举于乡次子荆山国学生　海康人以上俱雍正八年旌】
　　邓氏女【李亚长聘妻入山采薪隣人周天球拉奸邓不从天球搤杀之知县周之矩现请旌　归善人　以上补入】

　　广东通志卷五十
　　钦定四库全书
　　广东通志卷五十一
　　风俗志
　　粤为炎服地多燠而少寒寒少则气不藏燠多则气易泄故南方君子好以节义文章着而或失之轻飏其小人务本力田亦或未知学道载稽曩辙代醇代疵恭惟
　　圣天子嘉惠元元有加无已
　　令甲所布月吉所颁家喻而戸晓矣复设观风整俗之使务令海隅日出罔不率俾焉爰为搜辑前编爬梳往防匪课虚而叩寂将彰往以察来以见一道同风登三咸五葢在斯矣志风俗
　　省总
　　东南曰扬州其民二男五女【周礼职方氏】
　　越扬也谓发扬也又其性轻扬也【尔雅注】
　　越楚则有三俗　浙江南则越　南楚好词巧说少信　九疑苍梧以南至儋耳者与江南大同俗　楚越之地地广人稀饭稻羮鱼或火耕而水耨果陏蠃蛤不待贾而足地势饶食无饥馑之患以故呰窳偷生无积聚而多贫是故江淮以南无冻饿之人亦无千金之家【史记】
　　扬越之地少隂多阳其人疏理鸟兽希毛其性耐暑越人愚戅轻薄绵力薄材不能陆战　信巫重
　　淫祀文身断发以避蛟龙之害　儋耳珠厓郡民皆服布如单被穿中央为贯头【前汉书】
　　交州荒裔水与天际越裳自南荒服之外　南海之宇圣武是恢稍稍受羁遂遵黄支杭海三万来牵其犀【扬雄交州箴】
　　荆扬角征防气漂轻人声急其泉酸以苦【河图括地象】交州所统虽置郡县而言语各异重译乃通【后汉书】扬州渐太阳位天气奋扬履正含文故取名焉【太康地理志】
　　宅土熇暑封疆瘴疠或魋结而左言或镂肤而钻发或明发而嬥歌或浮泳而卒岁【左思魏都赋】
　　士女伫眙工贾骈坒纻衣絺服杂沓漎萃　富中之甿乘时射利竞其区宇则并疆兼巷矜其宴居则珠服玉馔　舸连轴巨舰接舻飞云葢海制非常模篙工楫师选自闽禺习御长风狎翫灵胥　镂身之卒比饰虬龙亄费锦缋雕悍狼戾　江湖险陂物产殷充士有陷坚之锐俗有节槪之风【左思吴都赋】
　　江南之气躁劲厥性轻飏【晋书】
　　人性轻悍质直任信【隋书】
　　岭南二十余郡土皆下湿号为瘴疠【隋志】
　　衣卉麫木巢山馆水【张说记】
　　冬寒不严地恒泄【韩愈诗】
　　岭南气候不常菊花开时卽重阳凉天佳月卽中秋不须以日月为断也又云四时俱是夏一雨便成秋又云岭南万户皆春色【苏轼记】
　　人物富庶商贾阜通【陈若冲记】
　　人物粤产古不多见见必奇杰【杨万里二公祠记】
　　岭南溟海浥润温风徐来是谓东南之仁气濒海地卑土薄故阳燠之气常泄隂湿之气常盛【李西美摄生论】地无旷原沃壤刀耕火种最为勤苦【元志】
　　海濵遐陬冠昏丧祭悉遵典礼蔼然无异于中州【明新志】
　　月令春正月李桃花盛柔桑可采二麦黄老圃种姜剪韭田功旣兴二月雷发声虹蜺见鱼苗生蚬降于雾木绵橘柚华是月也农功毕作三月温风至梅子熟梹榔苞拆催耕鸣田蛙皷吹夏四月榴火明榕成防紫菱照水树兰缀珠白雨以时至【俗曰半晴半早禾天】五月朱荔熟椰含浆蝉大噪钩割鸣年早谷登场【早禾自播种始计百日可割俗名抛犂望】六月白足西潦至母乘潮芭蕉垂荔奴早熟【龙眼曰早花者以六月六日可食】是月也新谷旣升亟播晚种【俗曰翻藁】秋七月秧针碧蓊田浮蝴蝶营茧是月也暑始酷烁石流金八月木芙蓉华梨栗熟芋可剥秥始获河鲀乘潮至九月木樨瘴发红登白榄落嘉鱼出于峡大秥始获菊有黄华冬十月岭梅开八蚕功毕橘柚垂实潮田尽登是月也霜始下气乃寒十一月桃始华冬笋茁枫渐丹鹧鸪蔽叶山花时茂畬田布种是月也农敛谷屯囷涸塘以渔十二月水仙来賔梅乃大放风兰贺春青阳渐畅草木萌动岁时迎春日竞看土牛或洒以菽稻名曰消疹啖生菜春饼以迎生气元日礼神贺节上元观灯或作秋千百戏十六夜妇女走百病撷取园中生菜曰采青十九日挂蒜于门以辟恶广州谓为天穿日作馎饦祷神曰补天穿二月祭社分肉小儿食之使能言入社后田功毕作【谚曰嬾人傍社】十五日花朝至三月上已祓禊清明插栁于门其前五日始一月中扫墓郊行谓之踏青亦曰铲草俗曰压纸以楮置坟上也【岭南杂记云宗孙盛者堆如积雪】四月八日浮屠浴佛五月朔日祀祖先五日饮蒲酒饟角黍镂艾虎书朱符为儿女佩采莲竞渡至五日乃止【广州有逾月者夺标较胜往往成讼今此风已戢惟大洲龙船高大如海舶具鱼龙百戏积物力至三十年一出出则诸乡舟行以从悬花毬绣囊香溢珠海孙仲衍所云天香茉莉素馨国是也】夏至日擘荔荐祖考磔犬以辟隂气七月七日曝衣书家汲井华水贮之以备酒浆曰圣水儿女以花果作供捕蜘蛛乞巧十四日浮屠盂兰盆防剪纸为衣以祀其先望日以龙眼花果相餽遗曰结缘二十五日士庶多为蒲涧逰【广州相传安期生以是日升仙自古有遨头防】八月望夜赏月尚剥芋食螺重阳有墓祭者亦曰登高细民放风鸢【风鸢之戏自古有之或云因天地之风候以舒小儿之气而除内热但广州则以重阳若琼州则于五月南风盛时截竹绷布绩藤为绳放之声闻数里鸢制大可十倍】十月朔日以五敛杂芥菜食辟寒气举火星醮【广州禳囘禄阛阓次第行之自十月朔至于岁暮】冬至作冬糍祀祖有祭墓者腊月念四日为小年夜祀灶用爆竹饴餹除夕祀祖家人聚饮曰团年酒围坐达旦曰守岁相遗以物曰餽岁易桃符小儿卖痴獃此粤俗大较也他若韶之十月朔日以米糍作犒牛防雄之寒食日上垅以乌糯饭祭墓九月上日建九皇防惠之三月赛东岳宫士女沿街膜拜中元日家家挂楮曰吊田钱潮之正月五日后傩以禳灾上元日鬭輋歌【輋音斜俗字卽山歌也】肇以花朝赛社高以谷熟时取戌日为腊廉之高凉以十月为岁首以亥为市雷以己酉为腊琼之五月　关帝会士女各荷纸校以祷罪祈福
　　岁占立春微兆有年谚云干冬湿年禾黍满田【各府皆然惟琼州相反曰冬湿年干禾米满仓冬干年湿禾米少粒】谚曰春寒春暖春暖春寒　朔日主一月多雨每月交二十五日主次月有曰隔月　春雾晴秋雾冬雾不寒夏雾不暑　正月八日为谷日晴为祥为灾　三月十六为黄姑浸种日西南风主大　三月二十三为天后诞日前后必有风　六月十二日俗谓彭祖忌必有大风舟行忌之　四月八日多则荔子多蛀而落　四月二十俗曰小分龙五月二十俗曰大分龙皆宜不雨则岁歉　五月有三卯占有年　岭南录云梅雨后凉风一月曰舶掉风舶掉者白撞之转音也粤当四五月时晴天片云顷刻至者曰白撞谚云早禾望白撞翻藁望偷淋偷淋者夜也　霜降日有风则颖不实谚曰禾忌霜降风寒露日不宜谚曰不忌霜降风只怕寒露雨　鹊巢占风巢高风大巢低风小　水气腥为风之兆断虹曰母　冬有红霞北风卽起谓之搅霜风谚曰朝三晚七日午风囘不半日子夜翻风日又日琼州以海水占年谚曰海水莫热禾谷将结海水其凉禾谷登场
　　潮汐潮朝潮也汐夕潮也统谓之潮潮与月相应余靖云月临卯酉则水涨乎西东月临子午则潮盛乎南北彼竭则此盈者是也然月顺天右行积三十日一周天故其临子午卯酉时有先后故潮因之亦有昼夜早暮之不同粤潮分五节朔至初三十六至十八潮夏辰冬午春秋已汐夏戌冬子春秋亥此之谓平初四至初六十九至二十一潮夏已冬未春秋午汐夏亥冬丑春秋子此之谓落初七至初九二十二至二十四潮夏寅冬辰春秋卯汐夏申冬戌春秋酉此之谓败初十至十二二十五至二十七潮皆同上惟春则已时汐皆同上惟春则亥时此之谓起十三至十五二十八至三十潮夏卯冬已春秋辰汐夏酉冬亥春秋戌此之谓旺大抵潮于寅则汐于申两辰而盈两辰而缩朔后三日明生而潮壮望后三日魄见而汐涌仲春月落水生而汐微仲秋月明水生而潮壮隂阳消息不失其时故曰潮信若夏秋之际朝潮未落夕汐乘之驾以风前后相蹙海水沸溢是曰沓潮此则潮之变水之不能应其节者也广州以潮之长为水头潮之消为水尾渔者每于消长时得鱼故云水头鱼多水尾鱼少不如沓潮鱼无大小而惟琼州潮与诸郡异每月不潮不汐者二三日冬或至三四日八九月潮势独大夏至大于昼冬至大于夜二十五六潮长至朔而盛初三大盛后渐杀十一二又长至望而盛十八大盛后又渐杀皆视月之盈虚为候琼管志以为潮之大小随长短星不系于月之盛衰者非也其以琼潮为半月东流半月西流者亦不尽然葢地形西北高东南下琼雷两岸相夹见水长而上则以为西流见水消而下则以为东流耳然陈让有云天下潮汐皆同惟琼海两岸东西异流每南岸水流东而长则北岸水流西而消北岸水流东而长则南岸水流西而消同此一海两岸异流彼逆此顺然东流日仅二十四刻西流则计时有九又或数日不流葢伏流也天后庙碑言十六七八九四日伏流可渡至中流始有怒涛乃东西合流处所谓中洋合巢浪是也凡潮水两边落至三尺中间潮心独高俗谓之□水□者界也□水行乎江中其白如雪此坎中一阳之象故东西分流亦自有说总之诸潮皆有一定之信其不同者则以地之有近远故迟早不同海之有广隘则消长略异也若以岁之十月自朔至十二日候潮朔日潮盛则来岁正月水必大余日以次推之皆然此则水之神于节者也或曰濒海渔人于十月初逐日取水衡其轻重以占来岁潮汐之大小其法尤为不爽云
