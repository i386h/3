<!-- { "loadSidebar": true } -->
　　周氏【观察使宗礼女嫁上林苑监正林益封子绍錝年二十一而寡誓以身殉舅姑谕止之遂长斋绣佛絶不与阈外事两遭叛镇之祸阖家完聚不及于难人以为节孝之报卒年八十五子有源岁贡生次应璧岁贡仕昌化教谕孙世榕康熙己酉举人世榉世楠皆国学生　以上康熙二十一年旌】陆氏【曽良在妻年二十一夫卒守节三十载而终】
　　杨氏【监生梁省濳妻夫亡抚孤孀守事舅姑以孝闻　以上康熙四十四年旌】
　　谢氏【举人简撰女年十七归杨钟蘲为妻克尽妇道年二十五而寡忍死全孤蔬食终身年七十卒临终之日顾二子曰吾今可见而父于地下矣其婢感其节亦相守不嫁】
　　梁氏【防魁犹龙之女年十八适刘茂翽两家故贫以布裙荆钗嫁入门即持瓮出汲二十四岁而夫卒梁事姑养生送死如礼值寇乱携子避地饶之平溪备尝艰苦卒完其节教子皆成名次子注己夘举人任江陵平谷两邑梁卒年七十六有节孝坊在韩山　以上康熙四十九年旌】
　　庄氏【薛馨源妻夫逝哀毁絶粒数日姑泣谕曰汝矢志从亡如老妇与幼孤何乃强起执丧拮据襄事姑殁丧葬如礼督遗孤丙夜纺绩教以有成康熙五十六年旌】
　　呉氏【陈振河妻夫卒呉年二十三自甘荼苦事亲教子孝慈备至康熙五十七年旌】
　　黄氏【生员林元贵妻年二十余夫亡无子择继承祧善事舅姑以节孝闻于有司】
　　陈氏【生员丁达春妻夫卒洁志孀守孝慈兼尽歴三十三载　以上雍正四年旌】
　　郑氏【杨贵郎妻年十七夫卒郑屡自经以救不死遗腹举一子乃防绩食贫课子孀守四十余年雍正五年旌】
　　胡氏【故儒陈元卿妻二十五岁守节菽水承姑熊丸训子孀居三十二载雍正六年旌　以上海阳人】
　　陈氏【生员苏齐轼妻年二十而寡事亲训子艰苦备尝者四十余年】
　　杨氏【生员苏齐辙妻十八岁适齐辙事亲以孝闻未几夫卒过哀竟以节终　以上康熙五十一年旌】
　　陈氏【姚爵士妻年二十一而寡奉舅姑抚藐孤孝慈无亏康熙五十二年旌】
　　萧氏【生员姚同朝妻二十七岁而寡勤女红抚幼子足迹不逾阈外雍正四年旌】
　　郑氏【贡生姚盛賛妻早寡以孝节称享年七旬】
　　姚氏【生员马麟祥妻夫卒事姑孝抚孤慈孀居三十一年】
　　郑氏【生员萧膺煜妻年十八适膺煜事舅姑以孝谨称姑疾尝焚香拜祷愿以身代及煜没誓不再适抚子成人子复没独携一孙相依教诲孀守三十六载】
　　赵氏【生员陈王图妻年十八归陈夫病诀令其更适赵泣剪发自誓矢志坚贞勤絍绩严于训子卒年七十四岁】
　　萧氏【生员郑恩臣妻夫早卒孀居克尽妇道鞠子有成苦节二十四载】
　　林氏【萧笃逊妻十八岁适笃逊甫一岁夫亡誓死相从妯娌劝以老翁在堂而止居丧坐卧不离夫柩侧家贫纺绩供养课子有方卒年六十有八】
　　郑氏【姚应运妻年二十余丧夫洁志守义事亲训子守节五十余年弗懈】
　　郑氏【姚元钰妻年二十余早寡誓不改适孝慈见称于闾里孀守三十四年】
　　陈氏【生员郑天民妻天民早卒陈节孝不亏歴三十八载】
　　郑氏【赵举渶妻年二十余夫卒事翁姑鞠孤子守节二十六年　以上雍正五年旌】
　　陈氏【张懋悦妻十六岁归陈举一子而夫亡复遇防岁采桑自食畱麦饭奉姑以纺绩之资训子卒年八十八岁雍正六年旌】
　　陈氏【朱钦祚妻年二十余而寡克尽妇职劬抚藐姑歴六十载完节无玷】
　　郑氏【李竒遇妻归李未几而寡妇职惟谨足不逾阃阈者四十二年　以上雍正七年旌　以上潮阳人】
　　呉氏女【年十五许婚于魏学铨学铨病卒女闻讣奔丧守节坐卧一室人不见其面学铨大祥女扶病抚柩哀泣而逝因合葬焉】
　　黄氏【知县曽敬妻敬卒矢节教四子俱成名丙戌九军贼破城黄闭户自经】
　　曽氏【中书舍人郭用章妻用章早逝曽矢志自守贼刘公显破城掠曽以去厉声骂贼不屈死】李氏【诸生谢名选母也少习经史明大义值乱家为贼掳抱石自沉名选急救之得不死俟间偕子妇陈女纯玉俱投缳贼觉解其绳气已絶惟纯玉苏急啮其舌死更酷贼弃尸城下李经宿忽苏逃归名选竟以身殉详孝义传事稍定有收骸僧检视二尸见其衣履犹在顔色如玉】
　　杨氏【郭天稠妻年十四归郭越二载天稠亡临殁以老姑为嘱杨孝养备至课子有方康熙四十五年旌】
　　陈氏【郭经妻夫亡勤女红以养舅姑抚子成立康熙四十五年旌】
　　洪氏【生员陈用行妻夫亡矢志孀守康熙四十八年旌】
　　陈氏【监生周洪琼妻以孝谨称举一子夫亡守志足不逾户康熙五十年旌】
　　林氏【生员陈晋启妻夫亡矢志孀守孝慈备至康熙五十一年旌】
　　林氏【生员李衍淳妻夫亡孝养不懈甘贫课子康熙五十八年旌】
　　纪氏【生员郭日绍妻日绍卒家贫纺绩供养抚孤有成】
　　蔡氏【陈万颖妻万颖卒蔡年二十一辛勤抚孤成立　以上康熙六十年旌】
　　张氏【邻人卢亚满窥其少艾入室欲汚之张厉声坚拒满遂拔佩刀刺死雍正三年旌】陈氏【罗义烈妻夫亡陈年二十一誓不他适孝事舅姑义方教子雍正四年旌】
　　林氏【生员刘曰缙妻年二十一而寡孝慈备至雍正五年旌　以上揭阳人】
　　徐氏女【许配王嵻未嫁而嵻殁徐年十九闻讣归执夫丧择嗣以继事姑孝谨康熙五十九年旌】刘氏【监生温文洲妻年二十三而寡矢志欲殉亲戚以姑老子幼劝之乃止守志终身】林氏【生员黄桂妻夫亡舅姑继丧林拮据营葬课子有成　以上雍正五年旌　以上程乡人】胡氏【方光绮妻夫亡事姑抚子孀守三十余年雍正五年旌】
　　方氏【林日觐妻年十九归林仅生一女逾三载日觐卒将葬前一夕方托其女于从母自缢死】林氏【郑俊臣妻于归未及一载俊臣病卒林抚尸号哭视殓毕入室一恸而絶　以上惠来人】李氏【饶希关妻年十七归希关夫亡氷霜矢志己丑江龙入寇为贼所掠不受辱投河而死】连氏【范志宁妻志宁早逝仅抚一孤己丑兵破城连年二十七子九岁被兵掳至舟中连不受辱负子投水而死以上大埔人】
　　杨氏【翁依士妻夫亡矢志抚孤事舅姑不少懈】
　　黄氏【陈必贤妻年二十一必贤死辛勤守节终身　以上雍正四年旌】
　　赵氏【福建长汀人守备得云女也许配李秉忠未嫁而秉忠殀赵年十六闻讣奔丧择嗣继后勤女工以养舅姑守节三十九年而卒雍正六年旌　以上澄海人】
　　杨氏【王元长妻年二十一而寡有劝他适者泣曰上有舅姑下有幼子忍负亡人于地下乎孀守三十余年康熙四十五年旌　普宁人】
　　钟氏【邱毓杰妻年十六而归邱二十而夫卒举子甫八月钟孀守抚子成立】
　　张氏【邱赞康妻年十九夫卒子在襁褓矢志自励事姑孝课子甚严】
　　林氏【徐匪懈妻年二十而寡举一子贫不自给以女工养姑誓不改适　以上康熙三十八年旌以上镇平人】
　　右潮州府
　　梁指妹【迥清女许聘生员周颂未婚而颂亡女欲奔丧父母不许女日设位朝夕哭之至颂小祥日登楼自经死事闻巡抚王来任旌其门曰至性过人】
　　陆氏【陈伯期妻幼习女史事翁姑以孝称康熙乙夘冬山贼梁京玉流刦乡落陆被执大骂饮刃而死】
　　李氏【诸生陈天章妻年十九归陈三载天章客死榇囬李一恸而絶】
　　陆有弟【公声女许字叶标将及笄而标亡陆将奔丧阻于母絶食七日不死闻标槥还遂自经死有司旌曰闺阁流芳】
　　李氏女【诸生飏廷女祝元渐聘妻未归而夫亡李闻讣请徃父母拒之以死请未几元渐弟元声妻谭氏亦早寡谋于翁姑迎李同居遂归于祝妯娌孀守以双节闻未旌】
　　覃氏【钟报伍妻二十岁归钟甫七月夫卒遗腹生子勤于持家日事纺绩语言不出阃外】黄氏【梁仁足妻年二十四而夫卒劳瘁抚孤勤于孝养　以上康熙四十八年旌】
　　张氏女【许字陈接圣未嫁接圣卒闻讣奔丧执子妇礼立犹子为后矢节三十余年康熙五十八年旌】
　　张氏【梁熙度妻夫故守节事继姑恭谨有加教幼子必以礼】
　　陈氏【郑荣沾妻年二十五夫死勤抚二子纺绩终其身】
　　蔡氏【钟兴孝妻夫亡奉侍舅姑拮据抚子孀居四十年　以上雍正五年旌】
　　罗氏【梁乃正妻二十五岁而孀能尽孝慈雍正六年旌】
　　冼氏【李德之妻夫亡事舅姑曲尽妇道严以课子俾获成名雍正七年旌　以上髙要人】余氏【诸生刘象震妻与夫避乱于大稳村时山寇焚刦余被掳不辱投池水死之】
　　叶氏【陈俊宾妻二十四岁夫故励志孀守雍正三年旌】
　　潘氏【廪生苏绪妻二十三岁而寡奉姑训子白首完操】
　　叶氏【顾天睿妻年十八归顾甫二年而夫卒矢志抚孤事姑尽孝】
　　黎氏【顾兆稷妻二十四岁而夫亡督课遗孤孝事姑嫜】
　　陈氏【监生王履元妻早寡竭诚事舅姑曰为夫亡子职未尽也慇勤教嗣子曰为夫亡父道未尽也】甘氏【叶于岸妻夫卒事翁姑尽道督子力学名列胶庠　以上雍正四年旌】
　　顾氏【梁以虞妻年二十二夫亡毁容截发事亲孝抚子慈幽居织纺至亲罕觌其面雍正五年旌以上新兴人】
　　黄氏【生员刘家墉妻夫卒翁继逝含殓葬祭一循乎礼持家训子有法康熙五十二年旌】李氏【其华女谢槃妻归仅二载为寇所掠李引刀自刎未殊贼救苏李急嚼舌唾之遇害　以上阳春人】
　　陈氏二女【曰阿丑者庠生宗大女受胡氏子聘而夫亡曰阿带者丑从妹也未字人顺治十三年冬李带荣流刦其村两女被掠舟中义不受辱夜潜解行纒联臂投水而死数日浮出如生】谭氏女【庠生布机之女幼许字林氏子年十二而夫夭女闻讣悲号父母将别字之女即奔徃夫家誓死守节终身葬之日有鹤数十绕墓终日】
　　梁氏【苏浩妻年二十一而孀念姑耄子幼不忍从死孝养终身雍正四年旌　以上阳江人】陈氏女【昌第女年十八未字顺治甲午为西宼所掳骂贼被杀】
　　杨氏【庠生谭介维妻顺治丁亥城破被执行至城南投井中兵引绳救之骂不絶口触石下死时有李氏者举人谭相国妻亦投水死焉】
　　区氏【严初煜妻生一子夫亡父母怜其贫将改字之区不从乃闭户自缢舅姑多方救之始苏守节终身教子成立】
　　赵细姑【莅南女许字谢士雄昏有期而士雄暴卒赵闻痛絶不获奔丧是夕自经死】黄氏【何乃鉴妻二十一岁夫故守节抚孤事翁姑以孝称雍正四年旌】
　　何氏【杨遵修妻年二十三而夫亡何方懐姙悲号欲自尽翁姑泣谕之乃止矢志终身以孝闻】罗氏【叶中居妻夫亡守志孝慈兼备年八十九而卒】
　　杨氏女【生员尚武之女许配曽应科为妻未嫁夫卒闻讣奔丧抚尸含殓不茍于礼翁姑爱之如己子以孝闻立继承祧教育不倦】
　　谭氏【杨能泗妻二十岁归杨未几夫卒家困谭矢死靡他为夫择嗣卒完其志】
　　罗氏【谢进魁妻夫亡甘贫守志抚孤有成】
　　杨氏【生员谭圣武妻夫亡矢节妇道母仪兼尽】
　　冯氏【刘钊妻二十四岁归钊未一载夫死力操井臼以供舅姑甘脆训子有方卒年九十　以上雍正四年旌】
