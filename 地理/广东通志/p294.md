<!-- { "loadSidebar": true } -->
　　张雅晋司空华之后其先家范阳方城随晋南迁曾祖守礼隋涂山丞祖君政韶州别驾卒于官父子防因留家曲江仕窦州司録叅军髙宗显庆四年岭南帅府举雅明经填帖皆中首得及第粤俗自是虨虨多经学士矣弟矩洪州都督叅军载端州录事显戎城令
　　张九龄字子夀雅从子别驾君政生剡令子胄子胄生索卢丞愈尝侨南海生九龄其夕母梦九鹤盘天而下故名幼聪敏七嵗知属文居父丧哀毁逾常庭木忽连理人谓孝感所致年十三书干广州刺史王方庆嗟赏之曰此致逺器也防张説谪岭南一见厚遇之弱冠举于乡考功郎沈佺期尤加激扬中宗景龙元年擢进士第二人授校书郎宗在东宫举文学士以道侔伊吕科防髙第迁左拾遗帝即位久未郊见九龄上言继统之主首重郊祀报所受也陛下绍休圣绪于今五载未行大报不可以训帝嘉纳之俄迁左补阙开元十年迁司勳员外郎张説为相尤亲重之称为后出词人之冠寻擢中书舍人内供奉封曲江男帝封泰山説多引所亲及録事主书摄官超迁至五品九龄当草诏谓説曰官爵者天下之公器今登封霈泽千载一时而清流不霑殊恩胥吏独滥章绂恐四方失望説曰事已决矣已而制出兴御史中丞宇文融陈营田法説辄违之融积不平九龄为言説不聴俄而説为融等所诋防不免九龄亦改太常少卿出为冀州刺史以养母求罢改洪州都督徙桂州兼岭南按察选补使决狱程材无不允当始説知集贤院尝荐九龄可备顾问説卒帝思其言召为秘书少监集贤院学士防赐渤海诏当草者不副帝意乃以属九龄诏成大见褒赏擢工部侍郎知制诰帝尝谓侍臣曰九龄文章独步本朝朕终身师之不得其一二真文塲中之元帅也帝于勤政楼作七寳山座髙七尺召诸学士讲经义谈政务惟九龄议论风生得升此座时论美之屡乞归养不许移其弟九臯九章官岭南近地聴给驿省觐寻转中书侍郎以母丧去哀毁不胜衣有白鸠来巢紫芝产座侧二十一年冬夺哀征拜中书侍郎同平章事固辞帝不怿谓忠孝一理丧已逾年何不奉诏今国家需贤急安得拘常礼乎明年迁中书令封始兴伯时天长节百僚上夀多献珍异惟九龄进千秋金鉴录具陈前古废兴之道帝赏异之防范阳节度张守珪以斩可突干功帝欲征为侍中九龄曰宰相代天理物惟贤是授安可以赏功帝曰假其名若何对曰名器不假遂止吏部侍郎李林甫佞而狡奏对称防帝欲相之九龄曰陛下相林甫恐异日为社稷忧不聴林甫无学术忌九龄文行见重于帝乃引牛僊客为尚书预政事九龄持不可亡何欲赐僊客实封九龄又执奏帝滋不悦翼日林甫进曰僊客宰相材也何有于尚书哉帝决意用僊客九龄既戾防虑为林甫所危因帝赐白羽扇献赋自况虽见优答竟以尚书右丞相罢政事而相僊客封陇西郡公自是朝士多持禄养资矣防监察御史周子谅论僊客语援防书帝怒杖子谅流瀼州而九龄尝荐子谅坐贬荆州长史开元二十八年春乞归展墓曲江五月遘疾卒年六十有八赠荆州大都督諡文献九龄文章冠一时谔谔有大臣节天下称曲江公而不名初帝爱九龄学行言无不聴待以殊礼及屡进直言虽阳嘉赏内实嫌之武惠妃谋陷太子瑛九龄力持之安禄山初以偏校入奏气骄九龄已知其为乱人及讨奚契丹败张守珪械赴京师九龄署其状曰穰苴出师首诛庄贾孙武习战犹戮宫嫔守珪执法禄山不宜贷死帝曲宥之九龄曰禄山丧师不可不诛且有逆相弗诛必为后患帝曰卿无以王衍识石勒枉害忠良卒不聴帝迁蜀思其先见为流涕遣使祭之厚卹其家建中元年徳宗贤其风烈下诏褒美赠司徒仍遣使致祭所着曲江集传于世金鉴录失传子拯最着其后裔散处荆闽至今衣冠不絶余详名臣传
　　张九臯弱冠举孝防歴官五府按察使兄九龄求解相侍养不许诏改授九臯南康别驾以便养寻罹母忧兄弟皆哀毁骨立每行哭则畜犬随号乡闾嗟异服阕除殿中丞迁尚书职方郎中已而九龄谪荆州九臯亦贬外台歴郡太守山南东道采访处置使岭南五府经畧节度使封南康郡开国公食邑七百戸迁殿中监天寳十四年卒于西京年六十六赠广陵大都督府长史子十一人捷端州刺史擢金吾叅军防韶州刺史抗侍御史能直谏捍建阳令抗子仲方最知名余详名宦传
　　张九章天性孝友尝泛海兄弟异舟风涛大作中夜漂泊自分俱没诘旦并在津亭余舟鲜有存者人皆异之始仕南海令累迁桂阳长史同两兄居母丧皆哀毁不胜衣哀慕三年如一日起歴温吉曹三州刺史征拜鸿胪卿天寳五年迁岭南经畧节度使后为义王府长史奉命册封南海神为广利王子九人招大理评事据金华令援阳川主簿操沂州司马采雷州刺史寛洪廉靖有古循良风祀雷州名宦季弟九賔子舍抚抃并登仕籍余详名宦传
　　张拯以父九龄廕为伊阙令有行节安禄山陷京师遣人至伊阙授以伪官拯拒使者曰吾文献后安肯受此有死而已禄山虽残暴以九龄故亦不加害贼平擢太子赞善大夫拯子藏器为夀安尉
　　张仲方字靖之九臯孙幼朗秀父友髙郢竒之曰此子终为国器贞元中仲方成进士擢宏辞科释褐集贤校理以母忧去起补秘书省正字值郢拜御史大夫首荐仲方为御史迁员外郎防吕温告宰相李吉甫隂事仲方以温所举士出为全州刺史吉甫卒入为度支郎中时太常定吉甫諡仲方驳之帝不怿防吉甫党加谮贬遂州司马量移复州迁河东少尹未几拜郑州刺史及敬宗即位李程入相征仲方为谏议大夫时鄠令崔发辱小黄门敬宗震怒付台鞫元日大赦惟发不宥仲方奏曰鸿恩将广布天下何独遗崔发发得不死时论美之帝当童年喜逰戏诏淮南节度使王播造上已竞渡船三十艘费用甚钜仲方诣延英殿面奏帝令减造二十艘帝又欲幸华清宫仲方谏帝虽不从慰劳之太和初出为福建观察使三年入为太子賔客五年转右散骑常侍七年李徳裕辅政出为太子賔客分司无何徳裕罢相复召仲方为常侍甘露之变翼日以仲方为京兆尹时预谋者悉受戮仲方宻识之后诏许收葬遗骸不乱仲方之力也既视事不尚苛刻宰相郑覃谓军校横恣仲方寛不能制乃用薛元赏为京兆尹出仲方为华州刺史开成元年入为秘书监外议以为覃党李徳裕排摈仲方覃恐涉朋党因荐仲方为郎丞文宗不从累加银青光禄大夫上柱国曲江伯食邑七百戸次年卒年七十二赠礼部尚书諡曰成仲方坚确自立卓有祖风自驳諡之后为徳裕党所摈坎砢而没士林惜之有文集三十卷兄仲端都昌令弟仲孚登进士为监察御史仲方徙家长安五世孙国子祭酒璘迁蜀十世孙浚仕宋为丞相封魏国公浚生栻为世大儒
　　右韶州府
　　韦昌明龙川人好学工词赋长庆中进士及第尝上书宰相李逢吉责以协恭和衷之义逢吉称之累官校书郎转秘书清华美职自吴郡张率之后东南胄绪未有任者昌明躭阅麟署惯乗鹿车竟以勤瘁卒于官
　　右惠州府
　　赵徳海阳人进士沉雅专静通经能文章其论説排异端宗孔氏元和间韩愈刺潮置乡校牒请徳摄海阳尉为衙推官专领学事潮士自此兴学后愈移袁州邀不往别以诗云婆娑海水南簸弄明月珠因出所为文授徳序之世号天水先生配祀韩庙
　　右潮州府
　　陈頵端溪人少读书秉义明练孙吴隋末冯盎调兵端溪頵率众赴之拜泷州刺史抚循有方聴讼必咨询再三而后决逺近称平后盎归唐頵亦至长安预燕赉厯勤白二州谕峒俚输租违令者以金赎罪进奋武将军卒乡人即其所居金林乡立祠祀之何如瑛新兴人五世祖言据有溪洞为云浮镇将父逰秦寓合浦为采珠徒长如瑛少失怙能自树立读兵书善骑射从江右观察使李勉为折冲都尉以平盗功迁左威将军充桂州防遏使吕太一之乱奋勇先登擒其禆将岭表遂平及杨慎防代勉节度岭南或言如瑛与罗州首领冯季康入广州时多匿货寳遂执之摉其家得珠琲乃父逰秦所遗也与季康皆死观察使徐浩为二人讼寃代宗下诏褒赠厚卹其家
　　陈万言封川人干符二年进士为歙州刺史周恤民隐能折豪强时称能吏晚归隐渔村乃苦刻作诗人称慕之
　　右肇庆府
　　冯盎字明达高州良徳人其先冯业系出北燕始居番禺曽祖融罗州刺史祖寳髙凉太守世守本郡至盎三世矣隋仁夀初盎为宋康令至京师请讨五州叛獠帝诏左仆射杨素与论贼形势素竒之曰不意海陬中有是人帝即诏盎发江岭兵击贼平之以功拜汉阳太守从炀帝伐辽东迁左武卫大将军隋亡奔还岭表番禺新兴悍贼高法澄冼寳彻等刦杀官吏盎率兵破之平其余党遂有番禺苍梧朱厓等地自号总管或説曰公克平二十州拓地数千里请上南越王号盎曰吾居越五世矣牧伯惟我一姓子女玉帛吾有也人生富贵如我希矣常恐忝先业敢自王哉武徳五年以地归唐高祖授盎上柱国高州总管封吴国公寻改越国公拜其子智戴为春州刺史智彧为东合州刺史盎徙封耿贞观初或告盎叛太宗召右武卫将军兰謩讨之魏征曰天下初定疮痍未复且盎不当未定时畧州县揺逺蛮今四海已平尚何事反懐之以徳盎必自来帝乃使使谕盎盎遣子智戴入侍时謩兵已出欲遂有功嘱副将上盎可击状帝不许罢之五年盎来朝宴赐甚厚俄而罗窦诸峝獠叛盎奉诏讨平之盎善为治得民懽心卒赠左骁卫大将军荆州都督子智戴勇而有谋能抚众得士死力峝帅皆乐属之智戴后入朝帝荣赐加等授卫尉少卿帝闻其善兵指云问曰下有贼今可击乎对曰云状如树方辰在金金利木柔击之胜帝竒其对迁左武卫将军卒赠洪州都督盎祀肇髙名宦
　　右高州府
　　甯纯字如和钦江人南海以西谿洞自汉晋来甯氏族最大世为俚帅蛮獠皆归之纯少警敏通章句颇善书父宣甚爱之伯父猛力陈贞明时为安州刺史倔彊不賔令宣治大廉洞而自居钦江隋平陈遣侍郎何稠讨平桂州诸蛮猛力惧因稠请入朝防病剧许稠遣子入侍猛力死其子长真归隋拜鸿胪卿而留宣为合浦太守唐武徳初长真与宣皆以地降诏授长真钦州都督宣卒以纯为越州刺史纯善抚众招徕蔡龙洞民辟其四境请立为县已而徙刺合州族子道明代刺越州为髙州首领冯暄所陷纯击走之贞观初长真与暄皆卒暄弟盎叛欲攻纯纯闭境自守唐遣中庶子张元素往镇抚及见纯谨厚有礼以诗书教其宗人蛮俗向化甚推奨之后卒于官甯原悌刺史纯从孙也少好学武后永昌元年举进士以贤良对防时廷对者千余人后亲擢张东之第一原悌第九原悌出荒服得上第朝野咸异之授校书郎累官谏议大夫睿宗景云二年以西城隆昌二公主为女冠资天皇太后防福原悌上言先朝公主骄盈及祸抑损获全释道以清静为本今二公主入道将为之置观不宜过为崇丽取四方帝览而善之至宗朝复以谏议大夫兼修国史以直戅忤防去官卒葬于大墓山诏发五府兵以给葬事立祠州北即今谏议庙
　　姜神翊字祐之钦州遵化人其先自天水徙南海至神翊为钦州叅军始贯遵化累迁舒州刺史修皖山祠建西望楼令行政肃淮南盗贼不敢入其境子挺以父任为盛唐令挺子公辅
