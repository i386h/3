<!-- { "loadSidebar": true } -->
　　晋武帝平吴林邑扶南入贡之后曰牟罗曰横卢曰末利曰卑离曰满都曰□余曰沙楼曰蒲林皆昔所未闻
　　宋齐南方至者若师子毗加梨干陀利阇婆狼牙修槃槃顿逊等盖十有余国
　　梁武帝时婆利丹丹毗骞始通毗骞王知神圣未然之事此其尤异者也
　　隋遣使通赤土致罗刹他若投和边斗之属贡于隋者颇多大扺皆南海中小国其贡金宝香药等物亦有献佛牙舎利者皆奉婆罗门之敎也
　　唐始置市舶使以岭南帅臣监领之设市区令蛮使来贡者为市稍收利入官凢舟之来最大者为独樯舶能载一千婆兰【番人谓二百斤为一婆兰】次曰牛头舶比独樯得三之一又次曰三木舶曰料河舶递得三之一贞观十七年诏三路舶司番商贩到龙脑沉香丁香白豆蔲四色并抽解一分武后时都督路元叡冒取番货舶主不胜忿杀之开元初市舶使周庆立与波斯僧造竒巧以进将遣使者之南海求珠翠往师子国求灵药医妪监察御史杨范臣奏诏悉罢之后于广州设结好使每番舶至则审事宜以闻是时诸番多所更改林邑号环王而陆真腊亦号文单皆常犯边元和中安南都防张舟击败之乃复立铜柱以正疆界其后节度使马总又铸二柱以继之贞元时波斯古罗二国入贡多珍物节度使王处休奉宣威徳抚令市易常供外一无所取乃为使院图表进其言有曰海门之外隐若敌国资忠履信贻厥将来时称得体其后以军兴渐加市税太和中文宗下诏除之宋开宝四年置市舶司于广州以知州兼使通判兼判官淳化二年始立抽解二分【凡诸番之在南海者并通货以金锡緍金易其犀象瑚琥珀珠琲镔铁鼍皮瑇瑁玛瑙车渠水精番布乌樠苏木胡椒香药等物太宗置务于京师诏诸番货至广州非出官库者无得私相贸易其后有诏非竒珍物皆听市后又诏他货之良者亦听市其半大抵海舶至征其什一而给其余价直嵗入以数十钜万计县官经费有助焉】太平兴国三年李昌龄知广州广有海舶之饶昌龄不能以亷自守淳化二年代还昌龄上言广州市舶每岁商舶至官尽增价买之良楛相杂少利自今请择其良者如价给之楛者恣其卖勿禁熙宁中广州市舶岁课亏折或以为市易司扰之故令提举究诘以闻于是务官吕邈以阑取番物劾免后以言者罢杭明市舶诸司皆广州元丰三年中书言广舶已修定条约宜选官推行诏广东以转运使孙迥罢帅臣兼领大观元年复置浙广福建二路市舶提举官【杭明仍复置司又増一司于泉州】三年番商欲往他郡者从舶司给券毋杂禁物其防船兵仗给之如诸国法船舶司鬻所市物皆不得过二分官吏市者有禁政和四年诏广南市舶司嵗贡珍珠犀角象齿建炎元年诏市舶多以无用之物枉费国用取悦权近自今有以笃耨香指环玛瑙猫儿眼睛之类博买及有亏番商者重治其罪皆寘于法惟赐臣僚象笏犀带可者量令输送【旧法番物麤细二色龙脑珍珠之类皆为细色十分抽一后又博买四分麤色十分抽二又博买四分抽买既多商人多匿其细者弗寳旧法细色以五千两为一纲麤色以万斤为一纲每逢一纲则有脚乘赡家钱一千余緍其后部运者诡以象犀紫矿之类以冒脚乘而旧日一网至分为三十三纲多费脚乗赡家钱三千余贯也】绍兴二十七年诏广南经畧市舶司察番商假托入贡隆兴初臣僚以象齿珠犀比他货最重请十分抽一罢博买乾道初臣僚又言福建广南皆有市舶物货浩瀚置官提举实宜【乾道七年诏麤色货物以二万斤为一纲所耗六百斤依旧支破水脚钱一千六百六十二贯有竒南渡后经费困乏一切倚办海舶嵗入固不少然金银铜铁币亦用是漏泄外境而钱之泄尤甚法禁虽严奸巧愈宻其弊卒不可禁】淳熙二年诏广州市舶货外他货之良者止市其半
　　元世祖尝立提举司寻罢之英宗至治中遣使广东畨货乃复立之听海商贸易归征其税顺帝元统元年罢广东提举二司至正二年复立广东提举申严市舶之禁三年仍听海商贸易归征其税
　　明洪武初通使诸番定例三年一贡世见来王许以互市立市舶提举司以主之旧制应入贡番邦先给与符簿凡使至三司与合符验视表文方物无伪乃津送入京若国王王妃陪臣等附至货物抽其十分之五其余官给之直暹逻哇二国免抽其番商私赍货物入为易市者舟至水次悉封籍之抽其十二乃听贸易然闽广奸民往往有椎髻耳环效番衣服声音入其舶中导之为奸因縁抄暴傍海甚苦之洪武三年五月遣使颁科举诏于安南占城以其通中国文字也永乐改元遣使四出招谕诸番贡献毕至竒货重宝前所未有乃命内臣监镇市舶设公馆于城南水濵而税珰多纵恣为民害三年九月大理寺卿关良辅初为湖广副使坐事降行人至是奉使西南诸番暹逻哇以至西洋古里诸国还京奏事称防擢广东按察使内臣侯显郑和等偕行人往返番王皆厚礼之四年六月广东布政司上言每嵗海外番邦入贡方物水路以舟楫运载惟南雄至南安限隔梅岭舟楫不通自今请用民力接运报曰为君务养民今番贡无定期而农民少暇日假令自春至秋番邦入贡不絶皆役民接运岂不妨农事乎自今如值农务之时其方物竝于南雄收贮俟十一月农隙却令运赴南安着为令八月置怀逺驿于广州城蚬子步建屋一百二十间以居番人市舶提举司然内官总货提举官吏惟领簿而已成化治之世贡献至者日伙有司惟容使者入见余皆停留驿馆惟设燕管待方许入城正德十二年因西海番人佛朗机亦称朝贡突入东莞县火铳迅烈震骇逺迩御史丘道隆何鼇奏之奉命诛逐出境自是海舶悉行禁止例应入贡诸番亦鲜有至者贡舶乃往漳泉广城市肆萧然非旧制矣两广巡抚都御史林富稽祖训遵防典奏闻报可由是番舶复通焉此歴代柔逺之大概也
　　国朝防典恭载云国家一统之盛超迈前古东西朔南称藩服奉朝贡者不可胜数进贡之年有期入朝之人有数方物有额颁赏有等司其职者礼部主客清吏司并提督防同馆盖柔逺之典视前代有加焉今考海外诸国其入贡道路有由广东者有昔由广东而今由福建者有由福建广西而境接广东者俱歴志之以备参考
　　暹逻国【本暹与逻斛二国地古赤土及婆罗刹也在占城极南北直亷州循海北岸连于交趾暹国土瘠不宜耕艺罗斛土田平衍而多稼暹人嵗仰给之隋大业三年屯田主事常骏等自南海郡乘舟使赤土至今讹传为赤眉遗种后改曰暹元元正初暹人尝遣使入贡至正间暹始降于逻斛合为一国明洪武初暹逻斛国王参烈昭昆牙遣使朝贡进金叶表诏赐大统厯七年暹逻斛国使臣沙里抜来朝贡方物自言本国令其同奈思里侪刺悉识替入贡去年八月舟次乌诸洋遭风坏舟漂至海南达本处官司收获漂余苏木降香兜罗锦等物来献省臣以奏帝怪其无表状诡言舟覆而方物乃有存者疑必番商也命却之诏中书礼部曰古者中国诸侯于天子比年一小聘三年一大聘九州之外番邦逺国则每世一朝其所贡方物不过表诚敬而已高丽稍近中国颇有文物礼乐与他番异是以命依三年一聘之礼若就每世一见亦从其意其他逺国如占城安南西洋锁里哇浡尼三佛齐暹逻斛真腊等处新附国土入贡既频劳费甚大朕不欲也令遵古典而行不必频烦其移文使诸国知之后其子参烈实昆牙哩哆啰禄绍封九年其王遣子昭禄羣膺贡象方物赐诏褒谕授以暹逻之印及袭衣十六年给文册册号分暹与逻为符信自是世遵用称暹逻国王二十八年诏遣内使赵达宋福等使暹逻国祭故王赐嗣王苏门邦王昭禄羣膺文绮四疋罗四疋氁丝布四十疋王妃文绮四疋罗四疋□丝布十二疋勅谕之永乐元年遣使朝贡贺即位二年其王昭禄羣膺哆啰谛刺遣使坤文琨贡方物遣内官赍勅劳之幷赐文绮纱帛四年复遣使贡方物诏赐古今列女传且乞量衡为国中式从之七年遣使奉仪物致祭仁孝皇后命中宫宫以告几筵九月复遣使修职贡赐钞币遣之时南海人何八观等流移海岛遂入暹逻至是因文琨等归帝令谕其国王遣八观等还毋纳逋逃以取罪戾并赐其王金织纻丝纱罗绒锦八年遣使贡马及方物悉送中国流移人还赐勅劳之并赐緑币十年复来朝贡十三年五月昭禄羣膺哆啰谛刺卒其子三赖波磨扎刺的赖绍封十七年遣使谕暹逻国王俾与满剌加平十八年遣使入贡赐之钞币仍遣中官杨敏等防送还国赐其王锦绮纱罗等物十九年遣使奈怀等六十人贡方物谢侵满刺加国之罪赐钞币有差十九年复入贡二十一年三月遣使贡方物赐之钞币洪熙宣德间率三年一贡正统景泰间贡或不常成化以后大率六年一贡至嘉靖三十二年遣使坤隋离等贡白象及方物白象巳毙遗象牙一枝长六尺首尾镶金起花牙首大五寸七分镶石榴子十颗中镶珍珠十颗宝石四颗尾大一寸镶金刚钻一颗金盒内贮白象尾毛为证又象牙一十九枝共三百五十斤乌木三十七株共三千六百斤树香六百斤藤黄四百八十斤大枫子五百八十斤紫梗三百斤连香二十一株共六百五十斤木香二十斤白豆蔲六十斤胡椒八百一十斤苏木一万四千二百斤三十七年八月遣使坤应命等贡方物象牙三百斤树香六百五十斤藤黄一百五十斤速香三百一十斤白豆蔲三十斤苏木一万三千二百斤胡椒四百五十斤乌木三千八百斤大枫子五千斤其眡旧献颇似不同万厯七年复具金叶表文入贡自后无可考】
　　【国朝康熙二年十二月遣使朝贡进金叶表文一道贡献方物龙涎香一斤象牙三百斤西洋闪金银花缎六疋胡椒三百斤藤黄三百斤豆蔲三百斤苏木三千斤速香三百斤乌木三百斤大枫子三百斤金银香三百斤贡献皇后方物龙涎香八两西洋闪金银花缎四疋象牙一百五十斤胡椒一百五十斤藤黄一百五十斤豆蔲一百五十斤苏木一千五百斤速香一百五十斤大枫子一百五十斤金银香一百五十斤康熙六年六月遣使朝贺】
　　【万寿进金叶表文一本译字表文一本贡献方物龙亭一座龙涎香一斤速香三百斤苏木三千斤象牙三百斤安息香三百斤白豆蔲三百斤大枫子三百斤藤黄三百斤孔雀四只乌木三百斤胡椒三百斤降香三百斤驯象一只犀角六座六足四只孔雀尾十屏翠鸟毛六百张树胶香一百斤沈水香二斤树皮香一百斤儿茶一百斤胡椒花一百斤碗石一斤紫梗一百斤鲛绡布六疋杂花色布六疋天四条红布一疋红撒喇哈唎布六疋人字花布十疋花纹人象四条西洋布十疋大冰片一斤中冰片二斤油片二十瓢樟脑一百斤黄檀香一百斤蔷薇露六十礶硫磺一百斤贡献】
