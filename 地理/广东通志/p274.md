<!-- { "loadSidebar": true } -->
　　杨成乔字维岳当涂人万厯进士知新兴县依月头良法行之禁黜役再充除清军常例免人命株连豁贼情攀害建塔修桥课士赈贫不一而足尤精藻鉴鼎元黄士俊与伦肇修黄圣期皆其所赏拔也林恭章字尔肃莆田人万厯甲辰进士知阳江县天性廉介以教化为先邑多猾吏章刻意惩创吏皆敛手然至折狱往往多哀矜流涕盛暑必躬阅狱囚日夕存恤有村媪与子讼意状甚逆章愀然动色携入衙署跪白其母母命设饮食章盛衣冠侍母侧观其母子同饭顷之媪与子泣且悟叩头谢罪乃喻遣之居无何丁母忧去去之日民遮道留衣履祀之李右谠丰城人天啓五年由进士知阳江县寛洪简厚坦易可亲爱民如子四载以卓异擢监察御史侯伟时公安人进士崇祯六年知阳江县严肃自持政简民安秩满钦取邑人思之
　　马之瑛字倩若桐城人崇祯十四年以进士知阳江县接士以礼作兴学校催科一意抚字民甚徳之秩满迁去载道攀留不絶【下州县佐】
　　孙守正洪武二年领印为新兴丞创建公署百废修举振兴学校抚恤黎庶
　　吴子育乐平人洪武三十二年阳春县丞以文学饰吏事为知县梁潜所重时阳春未知学子育为诱掖激劝士知所向遂有领荐者又新喻江有源同时为主簿勤于涖政均平差役俱得民心
　　张嘉防武昌人宣徳中以御史谪封川典史署开建县事廉干有为恩威并施在县一年迁学校招抚流民百废具举士民悦服
　　蒋智兴安举人徳庆州同知成化十八年署开建事严而不苛寛而有制吏民畏服兴学校修城池有功于郡【下教职】
　　陈灏长乐人由乡荐宣徳间教谕封川持身克慎造士有方擢交阯监察御史官至陜西按察使
　　陈汉闽县人正统七年新兴学训导经明行修训诲不倦时寇攻城汉设策御敌贼遂散去有司以其能檄往招抚贼首罗寅弟等三万余闻风向服邑民赖之
　　万显藤县人领乡荐成化间封川训导负应变才时有贼都御史韩雍檄领民兵防御声振逺迩保障有功荐陞本县知县晚节益坚政事修举深得民心董筑城垣视如家事尽心区画至今称之
　　髙俊字士伟莆田举人治六年肇庆府学教授平易谦谨日与诸生讲解经义勉以为己之功虽隆冬盛暑不辍诸生馈必固却曰吾职尚虑未称何以此为贫者捐俸周恤陞衡州府推官卒士追慕之李士文连江举人正徳十五年髙明教谕静黙宏博作经义以训诸生终始清苦处之裕如从魏校讲学当道荐岭南师范第一寻外艰去生徒奔送百里后登进士官至按察使
　　余奕黄号维复海阳人由举人崇祯间署髙明学谕严气正性士敬惮之讲课惟以文艺不问修贽捐俸修啓圣祠重修儒门陞四川马湖府推官去之日生徒遥送境外
　　右肇庆府
　　何盛大兴人由举人为六安州知州景泰初陞知髙州府性刚直抑强扶善兴利刬弊所属奉法髙俗崇淫祠信巫术悉禁絶之又剏读书帷于府学右以课士设排栅于城外以卫民都人至今思焉
　　欧阳烈字茂之江西泰和人嘉靖二十五年任髙州知府在任五年政修事理与民休息之中専以化俗为急尝建拱极书院以贰府王佐専院事聚六庠士之秀者取师儒分督之定期立防亲与诸生讲解又拔俊秀于碙州令游胶序约猺獞以祝圣俾识礼仪一时士类争自濯磨焉
　　周仕武进人嘉靖二十六年知髙州巧猾舞文乱法仕至摘其尤者刑之刀笔吏咸知震慑属令有苞苴者诫曰炎陬荒僻民罹兵燹更重以侵渔恐鸡犬无寜日也闻者廪廪自其终任一年公饩外无营一钱者
　　吴国伦字明卿兴国县人居家以孝友闻登嘉靖庚戌进士有隽才与李攀龙梁有誉辈齐名擢给事中抗疏直諌谪外迁髙州知府捐俸馆谷多士倭寇逼城贼势猖獗国伦谨烽堠遣士卒出战斩首数十级倭惧而退一郡获安髙人徳之
　　曹志遇字二箕兴国州人由进士万厯四十年以尚书郎出守髙州岳立不可犯豪民蠧吏相戒屏迹乡里小民不识胥重建郡学创笔山书院立表忠祠复古南门纂修府志皆出俸资寻陞罗定兵备子景修崇祯辛未进士歴南吏科给事中
　　申用嘉字念先吴县举人文定公时行仲子崇祯四年以比部郎迁髙州守简讼省刑禁赌弭盗政崇大体四民乐业寻以觐行擢贵州宪副【下府佐】
　　杨贤和州人永乐间任髙州府推官治狱务存哀矜即罚当其辜犹反覆鞫讯恐其误入也贼受嘱扳良民民惧馈千金求免贤笑曰诚贼也万金不可赎己烛汝寃自当释汝乌用金为遂还之急释良者而痛惩诬扳者
　　郑之珖成都人崇祯十五年任髙州司李察奸锄强详革六属吏畏威奉法无敢舞文常亲至笔山书院课士论文入夜不倦【下牧令】
　　张景愚不传籍贯洪武初为信宜令爱民如子而清操独励虽鸡黍微物亦所不受
　　陶歆宣城人永乐十四年任吴川知县廉于持己矜恤贫民徭役甚均先是逃移山谷者招谕复业相率来归者七百八十五户
　　李时敏江西乐平人成化间由举人令信宜寛厚廉洁宜民戴之九年陞化州知州民苦嵗祲而赋亟敏曰使我以催科称能也难乎其为民矣遂疏灾状于上民得更生又九年迁盐运同知民立祠祀之陈纲潮阳人由监生成化二年令石城时寇攘孔棘人民流亡田里荒芜殆尽纲始莅政勤于寛恤流亡渐复又招新民附籍开荒申请奏减逃絶鱼课米七百余石遇寇犯境亲率民兵同官军剿截士民怀之黄璁字玉辉全椒人登进士为御史抗疏有直声谪知化州制府所下事或不便民长吏束手璁独执不可竟以便宜报制府贼首胡公威扰害地方璁募骁勇伺其常所经之处而扑灭之其能任事如此张冕泉州人由进士嘉靖间以湖广叅议谪知化州为人慷慨严毅一介不取捐俸修啓圣宫广西贼入寇请以牛税充饷缮城训士城坚不可下贼遂遁去城垒低缺处悉为增修后经倭患卒借此无虞及移广西臬司书劒之外无长物
　　章述兰谿人隆庆初任化州知州恺悌恤民以催科政拙停俸述叹曰以箕敛之故虐民博誉虽死不为民感其仁不逾月而尽输之卒左迁而去士民号泣保留院道为之动容
　　祝简衡阳人万厯间任化州知州始至悉革常例羡耗里甲餽送之物履亩清丈不辞跋涉去浮粮五百石吏为计算可夤縁为奸利简欣然静听听已乃尽摘其弊而惩之富民殴死人暮持一千五百金求寛简怒却焉至宦势请托一切谢絶专以爱民为本在化数年吏治无与为耦
　　王许之髙安人由进士万厯元年令电白倭变之后县无完室许之综理曲尽立运头等水寨沙河等营堡增敌楼十有六公署仓库俱为一新平积寇四百余党四境晏然虽在倥偬而留心学校月课明肃亲为讲解以兴弦诵云
　　张希臯六安州人由进士万厯六年令电白廉洁仁爱缓刑节用建学宫濬城堑严乡约集流亡辩诬省讼而囹圄空均亩定赋而奸豪伏猾胥舞文必刑齐民诖误必释赴召之日行李萧然父老感之
　　陈王策字荩台莆田人由举人万厯间令电白修学缮城不惮心力勤抚字劝农桑豪右鱼肉善类者绳以三尺寻擢惠州别驾士颂民懐子辰忠甲辰进士司理广州有声父子并称循良云
　　廖彀字式我万安人由举人万厯间为信宜令刚介不囘严冒籍清盐饷艰归补髙州海防时寇李魁奇窥限门彀力御之贼不敢逞民之孤弱被豪蠧侵渔者白于当道雪之限门闗税所余不入私槖自为令及佐郡廉洁始终不易致仕归民立祠梅禄墟祀之
　　项汝廉鄞县人万厯间知石城课多士拔寒儒涖事精明片言立折移署化州以神君称时中贵扰政害民汝廉力枝拄之民以无恐雷州闻风来归者数百家直指李时华特疏荐循良第一
　　佴梦骝昆明人万厯间知石城育才剔奸禁供扳究挟诈时丁粮不均梦骝派丁以粮永为民便
　　张复普字龙由铜梁人崇祯四年以乡魁宰茂名爱民如伤疑狱立剖造士必诚衡鉴不爽筑南桥塞新塘以备水患每举三事谕民曰立好心勤教子早完赋旋以内艰去邑士民追送百里【下州县佐】
　　倪望吉安人洪武初为石城县丞时草寇窃发人窜入山林海岛者相踵望多方御寇招抚流离民始得安业
　　邹智字汝愚合州人生而颖异有神童之目成化丙午乡试第一丁未成进士改庶吉士抗章言事弹劾宦官请黜万安刘吉尹直而用王竑王恕彭韶疏入不报己酉言者诬其与刘槩汤鼐妄言朝政遂左迁广东化州吏目毅然就道既抵任两月职事修举当道礼重之总督秦纮檄至广城修书白沙陈献章忘年而友之居无何得暴疾卒年二十六献章称为豪杰之士
　　徐镒隆庆六年为石城典史倭寇猖獗县无正令镒以死誓众力守孤城有保卫一方之功【下教职】
　　许希周揭阳人万厯四年为电白教谕端慤廉洁质见餽遗一无所取周诸生之困急于已私谭文励行日昃无倦色所得俸钱自给之余悉以修文庙
　　右髙州府
　　托音蒙古人洪武元年知廉州时流民尚未归农因多方招谕未逾嵗民皆复业劝农桑百废具举既去而民思之
　　殷革星子人监生洪武三十一年知廉州府事廉而能干劝课农桑作兴学校政声大着以母丧去民有后思
　　朱勤钱塘人由进士正统三年知廉州府事涖政明敏实心爱民从前积弊悉为厘革立法颁行各属兴利除害无不深协舆情士民思之
　　李逊南丰人景泰五年知廉州守珠池内官谭记暴虐百姓逊禁之不得肆乃诬奏逊纵部民窃珠逮逊锦衣卫狱逊悉发记杖人致死及强入民家夺财物诸状帝逮记面质具服遂锢记而复逊官逊多美政民懐其惠
　　饶秉鉴广昌举人景泰间同知肇庆公正廉明聴讼理财皆惬人心擢守廉州时盗贼为梗秉鉴前后擒获三千有奇民遂安堵都御史叶盛移檄旌之以为十郡之最檄词云膺千里民社之寄廉名不忝郡名展一方保障之才舆论允谐国论二千石循良古难其选一十郡奏最今见其人
　　邢正字直夫宜山人进士成化五年知廉州时兵燹之后田舍荒芜正招谕流亡布以恩信还者百余家诸盗闻之相率降附区别多寡给以田宅众赖以寜复奏革冗官豁逃絶田粮民甚徳之仕至云南叅政刘烜安仁人由进士成化十七年知廉州府事初八寨贼自天顺间负固经佥事林锦剿平而余党犹多窃发烜为设法安置遂底辑寜又毁诸淫祠兴水利罗城江土沃地广可田但江兆岸髙南岸下水难逆灌烜为筑石截流开渠引水灌田百顷招流民百余家居之合浦户粮增益自此添编兴忠一里兴忠之民至今蒙其乐利饮食必祭焉
　　沈纶仁和人正徳间知廉州爱民惟恐伤内官韦辅左右为虐纶悉捕于狱辅为谢不肯释开江口水道民便之喜作兴学校泮池旁产芝五色士子以纶好士之应就其地建瑞芝亭郡民亦建爱民亭于西浒胡鳌沅陵人嘉靖甲辰以进士知廉州时采珠之后郡邑凋弊灾旱相仍鳌咨求民瘼下寛防之令躬自赈济多所存活逾年复诏采珠百姓逃窜鳌条议利害抚按不以闻不得已乃发驿传羡余以备供应里甲派额一切蠲免民甚徳之
　　熊琦南昌人嘉靖间进士任廉州知府正直爱民有海寇登岸刼掠其烽甚炽琦身冒矢石逼近寇舟炮弹如雨皆不能害寇以为神乗潮遁去时值内使采珠壮民赴役守城者多老稚山寇乗虚遂越城刼去库藏琦寜坐不职免不以分毫累守者咸感其功徳庇民云
