<!-- { "loadSidebar": true } -->
　　林希防掲阳人自幼能属文博通经学尤精春秋父客死贷钱归葬奉母甚谨母殁庐于墓有白鸟来巢蟢子千羣聚楹三日妻亡不再耦与潮士林厚善俱以孝闻永乐间同举孝亷希防谓厚曰君幸亲在宜禄仕余禄不及亲矣奚仕为厚举进士累官防政希防终不易志天顺间海寇行刦过其门大书曰此林先生庐也慎勿犯尝一日出遇贼希防衣冠坐舟中贼识之避去族兄与乡人讼郡守不能决以问希防涕泣言曰诚不能化族党非善也证父攘羊非直也守益贤之着二十四孝七言歌令童儿诵习季子岩性刚介行义着于乡不替父风
　　叶文保程乡人好义知书痛父死于贼誓必灭之常戮力歼贼洪武十四年县吏陈伏勾引三饶贼首隆海攻城城陷文保驰告府卫平之二十年复领民兵讨安逺贼有功被掠者悉辨出之其保障邑里功勣居多
　　周孝掲阳人少孤问名于母曰孝喜曰吾求为孝子虽不读书可也家甚贫力田以养母朝暮必具衣冠拜母以为常嵗旱屡祷不应或谓当请孝子祷之祷曰天如不雨孝将自焚言未既大雨如注民赖有年称为孝子粟
　　周则义掲阳人早丧父力耕养母旦夕无惰容遇江鲜野蔌必力致之务贻母温饱已身不免饥寒妻有啧言遽去之母卒无葬地或捐田一区与之曰以优孝子既葬庐墓三年
　　翁孟统掲阳人事母孝定省不废母患失明孟统夙夜祷天砥之以舌数月母目复明
　　郑玑字文象潮阳人幼失母已复丧父独与继母及二弟居二弟者继母出也母笃爱之玑务顺其意长欲析产玑輙以良田佳器与之母为感泣复同居如故玑举正统丁夘乡荐署教灵川转寜波教授入为国子学正卒于官几无以为殓其清苦乃天性云黄濙字元浩潮阳人少时父以解运客死于防不能归比长母告以故輙痛絶嵗时荐奠西向哀号领景泰丙子乡荐母亦寻殁乃走虔州归其父骨合葬焉服阕授沅州学正改万州贬漳州训导卒于漳士人哀之其时刘轩亦以割股疗母病里称其孝
　　李大纲字举海阳人清修苦学早丧母事父以孝闻父殁水浆不入口者五日庐墓三年着家礼易览一书以化乡人成化丙子既领荐以荣不逮亲不燕鹿鸣士论重之生平乐易喜周人之急尝一日道逢饿者垂毙扶至家食之不问其姓名他日来谢笑曰一饭何谢为
　　林济民海阳人弱冠时母病笃强命之娶妇至门而母卒足不入帏守苫次哀毁逾礼及葬庐于墓服阕始合乡邦称之领成化丙午乡荐授龙岩教谕正身范士陞贑榆县有亷惠声卒年六十四祀乡贤李方饶平人少孤事母至孝定省无间家贫业渔以美者供母余乃鬻之口不二价成化甲辰飓风怒涛方所居荡析负母出无所避子母皆死收其尸尚负持不解邑令张濬为之治殓且旌其事
　　王賔掲阳人推鲁少文家贫以孝养亲父殁未葬值飓风作海水震荡賔抱父棺号泣随风飘逝俄反风棺泊岸旁人以为至孝感神嘉靖六年有司覈实疏闻
　　徐嘉祉平逺人由嵗贡授龙南令九嵗执母丧哀毁如成人继母性严善事之贼黄铺寇其乡嘉祉负母避山中道遇贼抱母跪泣愿儿死留母贼异之问其姓名曰素闻君子遂释之待异母弟友爱尤笃分产业悉推善者与弟寻荡废又捐已产与之令龙南有亷名嵗饥捐俸赈民多所全活旋乞休归设教家塾学者宗之
　　黄良丰海阳冶家子性至孝每入见父母色不怡輙奉棰跪请执父丧三年饮水素食旣葬结庐墓左夜则就庐日则鬻冶养母缙绅家或遗之食輙归以遗母后居母丧有倭寇抱棺哭曰母无恐良丰夙夜在此倭感之不为害逮葬复庐墓如初郡县以闻督学旌之
　　周孚先字克道潮阳人居近薛侃之门笃志圣贤又从湛若水于天闗其事父母就养无方出入必告待弟友爱教子以义若水亟称其孝居桃谿山中所着有桃谿吟藁以子光镐赠四川防政
　　荘淑礼胡世和潮阳人嘉靖中倭寇攻城二人应募守御倭以云梯十道攀堞而上二人奋击斩数十人贼退身被重创犹跃城下追贼中炮而死淑礼之父抚而哭之曰儿死城完是死而有益于潮阳也复何憾因令其少子乗城击贼以报兄讐闻者壮之陈添桂海阳诸生荘涖之家僮也涖之家故饶隆庆间贼林乾道破东沟寨大索荘生荘阖门蔵复壁中添桂被获诘主人所在曰入郡矣贼怒断其两臂终不肻言乃断其首去涖之从复壁中备闻其语哭之恸葬以子姓礼嵗时祭之
　　右潮州府
　　梁东之字宗海徳庆人举治辛酉乡试仕仙居令祖母温病痢中裙厠牏身自浣涤两月不懈初放榜下第者哭东之亦欷歔人问之曰幸得録于主司而亲不逮是以悲耳友于诸弟里人称之卒年八十有二
　　邓墙字伯藩徳庆人以嵗贡为髙安丞温良慈爱士民悦服尝主上供有羡金数百归之官当道贤之醉人遗金五十于其门次日倚门而望其人至即举以还未尝啓也卒年九十有五
　　陈立徳庆人曾祖文仲为元万户父宗锡为抚猺舍率猺入贡因事之辽遂不返立七龄自知读书既壮告其母曰父去久音问不通若不访求天地间一罪人也聚粮走燕赵书姓名情状于衣背日询访之至开平中屯卫遇一父老携至家出其父所作乐静遗稿因获殡所立齧指滴血而骸果渗仰天大恸絶而复苏乃负骨以归礼部侍郎陈琏作孝子传以传曹昌字徳隆其先夀州人祖承宗徳庆千户父斌好游往来汴洛许汝间久而不归父去时昌甫三嵗及长问其母曰吾父安在母告之故昌大慽既娶妇生子以家事付其弟遂辞母去誓不见父不还乃趋河南之遂平得馆人告之曰而父有妻子携以归久矣昌旁求不得困于涂每夕稽首北辰愿减算以见父行至裕州遇父友伦济始知父已死矣访获殡所朝夕号泣水浆不入口裕人怜之闻于周藩赐孝子诗命长史潮阳郑义传其事已负骸归葬哀毁逾节人称为曹孝子
　　植以进开建人目不知书先是父母因贫徙石窦山中耕樵父早丧事母梁极孝樵采所得悉以奉母食必跪献母命之起乃起隆庆间山寇充斥以进负母入深僻凿土室蔵之数日一易其处恐贼踪迹之也定省跪食颠沛不变时髙明严贯事母至孝常服勤左右病则叩天请代丧葬尽礼制府并旌之
　　何真字嵩山髙明人三嵗失怙恃喜读书以父母不见为恨遂絶意功名每食必恸终身衣缟食不兼味学者称为一味孝子宣徳中郡守王防以状请乃旌其门
　　简直新兴人邑诸生居母丧三年不离苫次食必斋素卧不入内感灵芝之瑞邑人彭津为之记学使者王玺旌之
　　谭舜典字帝则髙明人为邑诸生嘉靖癸亥新兴恩平贼掠丙洲舜典父获焉走入贼营云愿代父归乃得赎金贼许之旬日同知吕天恩捕贼至杨梅都贼战败舜典得脱归时被掠死者无数独舜典父子俱存人谓孝感
　　欧阳念髙明太学生崇祯五年流寇薄城身率乡勇与贼对垒生擒贼首萧阿四邑人赖之
　　右肇庆府
　　吴中纶茂名人孝事父母及亲没抚二幼弟中时中述教养弥笃后俱仕学有闻子六人咸补博士弟子嘉靖壬戌督学张希举旌之
　　梁琚字国器茂名人善事继母及异母弟幼失母抚教若子以已业之半譲之由贡厯徳府长史乞假归省墓遂不复仕清介自守乡评甚重之
　　冯宸字元枢茂名人年稍长知承父母懽为学生所得廪饩悉供甘膬伯仲有难身救之太史程文徳称为髙第弟子由贡选上犹训导奔母丧以毁卒吴世绍吴川人事母孝母病瞽行哭求医时以舌防目目寻复明一日采薪江南闻母暴病乗筏而渡竟溺焉人共悲之其后子廷彦领万厯乡荐
　　李彭年电白诸生父一鳌遇倭伤重扶匿山中彭年闻人肉可治乃割臂肉调羮以进父殁哀毁成疾死其妻黄氏亦死其姊适吴者亦以死节着见列女传吴禀纯吴川人孝谨端厚时大疫其祖父母及父母均卧牀褥骨肉多畏避去禀纯夫妇独留尝药浣衣既而病者相继没数丧并举只身任之疫竟不及其身值嵗饥覔升斗必分伯仲后以明经仕感恩教谕
　　右髙州府
　　郑韺石康人父赐正统初以春秋魁岭南仕苍梧训导兄頀进士韺生而颖异天顺壬午母谢为流贼所掠时韺年十六挺身入贼垒绐之曰吾欲丐吾母岂惜金第吾年幼不知母蔵金处母归必来赎吾贼以为然拘韺而释其母然其家实无从得金也韺既脱母言笑自若官军至贼遂害之嘉靖十六年知府张岳闻其事请于御史陈大用就韺所居梁村建祠祀之复建烈孝坊于永安所旌焉张岳为之记
　　翁爵钦州人嘉靖元年嵗贡任太和训导擢永春教谕板舆迎养得俸以具甘膬立教以人伦为本取文公家礼与诸生讲习陞福宁学正卒
　　施敦合浦人性纯谨自束发至白首未尝与人争事母至孝母得目疾竭诚祈祷常以舌防翳久之母目复明人谓其孝感母年八十余终敦年六十执丧尽哀庐墓侧三年
　　孙应勋合浦人性颖悟有文学事父至孝每先意顺志怡顔不懈以贡厯官府教授絶口不言修贽教士以敦行为先归家友爱其弟遗产相譲乡闾推其徳望
　　李国华灵山人嘉靖辛酉与父元和贩糓归经博岭山贼杀其父国华痛愤矢志复讐持刃赴鬬为狼贼所伤而死
　　右亷州府
　　陈时雍海康人少失怙事母至孝友爱其弟无间言贫苦力学领嘉靖乙酉乡荐操履仪度有先辈风后进多出其门时珠池太监赵兰恣行剽取民苦之时雍具陈当路兰竟奉防革去弟时亨领广西辛夘乡荐能友于兄生平与物无竞乡人有搆争者輙相谓曰何不学时亨兄弟并祀乡贤
　　陈应魁海康人为郡诸生自幼以孝友着太监赵兰镇守珠池夺民间产业应魁父亨有富名被逮笞榜不堪应魁痛父将危往代其父兰竟加以炮烙之刑遂死士大夫为诗挽之
　　吴雯海康人恬静博学不俛仰于时事寡母刘怡色和顔扁其堂曰爱日当路欲辟雯以养母不就着家范宗谱士大夫皆称其质行云
　　张能海康人弱冠教于乡事寡母至孝督学赵某按试特叹奨之令补郡庠生不愿就时论称焉所着有朴庵集
　　顾汝铎雷州卫人补诸生试必前列与兄汝鉴相砥砺竭力襄三世之丧更以及亲族之未葬者督学屡奨由选贡入太学归而购书摹古未竟其志而卒吴大谟海康人父钟由嵗荐入成均归得目疾大谟多方疗之清夜吁天愿减已算以瘳父卒不愈大谟与妻李氏先意承志父尝抚其孙啓聪曰而父母事我至矣吾瞽无以贻汝愿汝以父母之事我者事而父母则莫大之孝也乡人翕然称之子啓聪孙良仞俱以文行着声
　　陈文彬徐闻人天性孝友登嘉靖甲子广西乡榜知随州归俸槖悉均之亲族时锦囊兵变赖彬调之得解
　　骆效忠徐闻人举万厯戊子乡荐任郁林知州为政清简转荣府长史归以先世遗产推予兄弟复増置义田赡宗族之贫者时髙其义祀乡贤
　　陈治明海康人博览子史长于诗尝拾遗金其主还之问姓名不告而去时有谤县令者令索之治明曰止谤莫如自修必求其人则凿令然之牓其门曰齿徳褒崇御史察善士邑人举治明以应屡饮于乡林棐海康人少喜读书手抄至百余卷年三十八膺嵗荐继母官氏颇酷棐善事之性慕义好施弟侄颖秀者教之筑馆江濵就学者日益进赴试乏资者不惜质田以赠之郡丞潘某于廷试时识面曾共论大学衍义竒之讶其久不仕为劝驾棐曰今之学职不过守苜蓿盘窃县官廪食何曾讲经问难我居家塾教诲子弟不较愈哉竟终老于家人指其居葬之所咸曰林师宅墓云
