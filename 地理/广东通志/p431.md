<!-- { "loadSidebar": true } -->
　　礼曰天子祭天下名山大川五岳视三公四渎视诸侯诸侯祭名山大川之在其地者黎氏之居板桥也本南海之屿借祝融之庥庇乗风潮而往来虽甚震撼无或倾沮出云雨泽时和年丰波涛流宕汰其害气无有疾疠停毓祥淑人物畅拔靡不赖焉是故四业之民嵗时奔走惟南海之神是托是赖神庙在广州治之东南海道八十里板桥更在神庙之南凡奉瓣香赛谒则必渡海而后得诣于庙往返必竟一日板桥更立为神祠当大南冈之下古道之冲所以便祈祝其来旧矣一曰板桥人家抱山而环水地势由三老七星峰至南冈蜿蜒而过古之善为青乌术者教立祠宇而傍凿二井以镇泄其气脉俾于焉停聚为居者利黎氏初本单传今数世繁衍千丁衣冠代起皆以此理固宜然遂球按以古者之制南海神次最贵在唐册尊为王国家以人神异道不仍其称然记有恒典则视诸侯礼也黎氏虽代显而有大功于朝爵不过诸侯又非若古者受社分封建国之地以为恒祀得无淫僣然遂球之先人有园居即在祠侧今且家焉遂球虽生于五羊然嵗时伏腊必归而祀于祖因获随诸父兄后肃诚防祀于神见夫祈者必应祷者必福神冕服端凝居然王者之仪而匹夫匹妇茍竭诚长跪举酒拜叩烧烛献楮颙若望之神容色凛然酡醉故莫不敬畏魏恭简为督学使者时以是为淫祠欲毁之方召工役撤垣壁遽报恭简去位而止今祠柱犹有锯痕深八寸许又遂球之弟遂璧顷以修祠饬牓匠某窃匿色料去忽若冥冥中有击之者昏闷沉痛亟输诚来还之请罪百叩乃苏若是者皆神之威灵显赫使非宜祀则岂能然夫以天子之尊侯王之贵觐聘有仪式防同有时无或敢亵且凟者然华封人得以祝尧罪人得以泣禹祝网者得以受解于汤老而钓者得载而见之于武然则以神之尊不遗卑贱鉴而享之宜也今齐鲁之间皆祀泰山元君往往立为行宫其地迩畿辅太常宗伯不以为禁又何疑于是故神而致福则宜祠祠而嵗久则必宜于修饬崇祯己卯遂璧实偕诸兄弟募工易祠垣以砖使可坚久拓为厨所使斋献地规度仍旧则以师青乌家之遗意毋敢增杀弇侈而遂球曾于万厯己未之夏为父病祷之神请以身代既而父愈遂球亦竟以得寛于罪谴至于南北往返濒危获免皆信为神力因肃诚斋洁为文勒石用彰休贶且垂告后人俾勉强为善以迓神福而系以诗使歌之以乐神焉其诗曰绛节兮云霓飘摇气蒸山兮神乗潮持地兮生子居天一兮空轮何轨帝儵兮禅代求福兮同彼泰岱神谓兮无伤迎明王兮壶浆蔗菱兮芦卜贵为王侯兮不吐食唯善为馨兮诚信是实南山巍巍兮春波灏灏蛟龙鼋鼇兮虬螭神驾兮雾霭光漏而参差冕旒兮龙衮植锸观叹兮扶畚黄木湾兮露花之滨去复来兮福善人
　　修广州城西度海陆路碑记　　　熊文灿
　　扬粤在职方阻罙甲于天下诸濒海郡县千四百里而遥广州绾毂上流北负箐峦迤逶联庾岭东南西三面枕江支流如织名里海外海则浩淼重溟自潮惠迄防遥包络广州如带诸风樯出没如乗鴈双鳬瞬息渺不知其所之故昔人闭三关可以黄屋左纛帝制自雄今不逞之民释耰锄凭险阻可旦夕逋诛盖袭积之下虮虱生焉广厦长廊间鸟防以为穴亦其势然也崇祯五年余奉命督府两广维时九连余孽犹伏而待张海上巨魁往还掠温台漳泉薄我惠潮张甚而里海御人质子诸盗白昼充斥海隅嵗赋供输既虞攻剽航海之旅动苦其胠箧而趋于是江帆落落盗益雄行咫尺河干皆成畏路矣余居常往肇节制潮惠既遥而耳目里海亦稍隔乃移节广州戒师武臣饬戈船铳礟筑桩门御巨盗潮惠而防土盗窟穴将擒渠散脇为里海廓清防南海里老百十人相率以修广州城西度海南岸通顺徳新会香山三水诸陆路为请余念小民晨夕负戴陆既便于穰熙富民逺迩轮蹄陆亦便于走集矧土盗借海为耕进而望陆无所逞其凶退而负耰锄归我戎索亦销氛固圉之一筹也亟可其请前御史叶公咸报可前布政使今抚滇王公率前南海令黄君躬阅四民称便无异辞首蠲俸赎三百缗御史刘公蠲五百缗余蠲一千缗佐经费兼为慕义倡仍檄南海简所属防能分保界宣力而度支经画则倚重乡绅尚书李公尚书郎厐公特董其成砥矢周行于焉经始矣迨巨盗烬灭潮惠安澜土盗窟穴焦园两行剿抚海内外渐奏敉宁余益得为粤境整暇绸缪为粤民罄图乐利乡来经始诸路期旦夕观厥成而两贤绅夙以经国长才着暂为桑梓借筹材必良毋楛工必坚毋窳费必核毋或渔地之为土石污泥陂陁洼堑必相其宜毋或乖路之宜剏宜因宜纡宜直宜层垒而髙宜铲彛而下必惟其形毋或拂由度海而大通而神安而佛山而黄鼎以往抵诸邑计百余里荡平寛衍皆一辙中际沟浍津途可堙者路之不可堙则桥之不可桥则舟之桥凡十六座横渡凡八所渡着为令人给一钱毋重需为厉路成行者居者修之毋或替咸有令存与四民共守是役也锸畚方兴余正计安鲸浪比落成伊迩而京观亦先封是天祚海邦燕喜一时骈集微第九连郡县化伏戎为乐郊而行旅由海则帆樯无恙由陆则毂击肩摩宁谧岂一隅耶嗟乎周官之营国中也合方氏掌达道路舟车叙而行之赵充国之治湟中也桥七十所以制西域信威千里如从枕席过师余承乏此中当烽举燧燔酌便冝兴作何敢希充国信威而借手诸同事两贤绅于靖寇之余成兹利往亦周官叙而行之之意也语曰善作不必承余兹督京省兵剿流寇行矣谨识颠末属署南海篆汪君勒贞珉道左俾后来吏兹土者廓斯路无疆销攻剽如今日也至醵金如干度支如干详县牍兹不赘而御史叶公讳绍颙刘公讳呈瑞左辖王公讳世徳姜公讳一洪海道郑公讳觐光前令黄君讳熙印署令汪君讳运光尚书李公讳待问尚书郎厐公讳景忠皆蠲金助修而一时相与有成者也并识其名垂诸不朽
　　重修南海县学记　　　　　　郭　棐
　　南海粤钜邑也其造士之宫屹峙治南之左俎豆冠裳于是乎在其毓灵储粹则士之文章勲业裒然名世者映贲后先五岭以南号材薮焉顾厯嵗滋久风雨震淩腐挠莫支规制頽圯悬绶者讵不愀然动念直以邑当烦剧率簿书而疲局课谳而拘挛非有度越之才卓迈之识莫克大剏而鼎新之者势矣万厯十有八年丰城蒋侯来令兹邑祗谒圣宫徘徊周览大惧神灵弗妥士肄弗宁教思竭焉将无以称师帅而仰承徳意乃毕智殚虑节请于当涂议悉如侯则诹日庀材程工鼓役捐俸禄以佐资其始修则自礼殿庑门及东西翼坊工始庚寅仲冬迄辛卯孟夏而竣继修则自启圣之宫清献之祠书阁奎楼讲堂斋舍工始壬辰仲冬迄癸巳孟冬而竣朽者以更敧者以正增建其所未称易置其所未宜丹垩就理舄奕殊观学博邓君绍元蔡君甲甯君遵念拮据之惟艰嘉侯之徳宜垂无斁率其弟子伐石于庙而求记于余余固肇业斯宫其敢谢不敏窃尝攷功令其广厉之条誉髦之任在守令冣为隆重然往往职眎传舍凡可茍为文具则未尝过而问焉不知养士之源庠序乎赖为民父母讵可玩袭故常而已我侯心悬天日力运风霆宿蠧纤厘徽猷毛举去害马而习烹鲜吏肃民愉困穷得职卓然古循良之槩诗称岂弟诚无让焉乃若鋭志修文躭情雅化育才振徳无钜弗肩视篆以来比庚辛壬癸其中间以衡士之程入觐之典责当两而荷其劳鼛厯四周而振其怠其擘画之勤规模之逺综覈之详彼其作士之风未易数数然也猗嗟侯勳岂不伟哉虽然侯以此仪示矣则士之应之宜何如焉夫士非其衿佩缚束为凡民异也又非其记诵繁华操觚染翰为耳目资也六经垂训如日中天五典五常含识而具复其在我曾非益之本无故曰人皆可以为尧舜又曰涂之人可以为禹工肆既饬士鹄而端尚悟夫中处藐焉混兹帅塞鼎立三才槖罗万彚变造化而乗神性术岂假作为大道原无蹊径敛之一掬霈乎九围内圣外王穷元一脉常而矞云瑞日变而烈风震霆社稷苍生是倚是毗傥其防诟亡节弁髦礼仪徒弄小技以猎名器毋论垢名僇质岂不茍生天地贻圣门羞多士游歌于斯瞻仰谓何其反而求诸有生之初毋局牵于故识侯新其宫士新其徳则士不负侯侯不负士道隆相与其两无憾哉僣为多士谂之【以上记】
　　万世文字之祖论　　　　　　　叶梦熊
