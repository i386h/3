<!-- { "loadSidebar": true } -->
　　姜森字元茂慈谿人由乡荐治三年知潮阳慷慨任事吏民莫敢欺尤务以徳化民每聴讼虽得情不尽绳以法劝使改悟先是知府周鹏尝自多三利溪功属吏见必语以治河谓森曰而邑河渠不治将湮森诺之既而周览城濠慨然欲濬辄有议不便者森曰若等可与乐成吾将思之久而政平讼理河工始兴民争趋事越嵗余工竣民便焉后擢栁州守去永安陈隆莆田张廷槐者继之隆清修岂弟廷槐号廉辨又重修故河能纉森之绪
　　陆鋹平湖人治九年由监生任程乡政务廉平狱讼至皆立辨吏民畏之程俗搆讼多以赂胜鋹门庭肃然讼减十七诸监司逓奬鋹鋹不自有人益贤之宋元翰字良翰莆田人少从其父端仪督学岭南其母黄教之严及归领乡荐第一正徳九年知潮阳时端仪已死母从至潮元翰奉教愈谨每月朔必矢于神谓无敢黩货以干神谴听者悚然躬修率物一禀于礼陋俗化之均嵗役以便民平黠盗曾钯头于北山其政卓卓可纪寻以嫉邪见谗罢去士民争持金助其行一无所受民为建祠祀焉
　　欧淮江西乐平人嘉靖五年令大埔时邑方草创淮练达政务城垣廨宇学校坛墠之属悉意经始加以劳来安集政教渐孚未及期而卒嘉靖八年方琦继之琦栁城人举止周慎敷政明恕淮向所经营未获讫工皆至琦完美复创桥梁兴学校以惠士民其清修七载如一日顾不能善事上官中考察罢时论惜之淮琦皆举人今祀名宦
　　蒋防全州举人嘉靖五年令惠来时初立县百度未备防至寓民间始相度基址建公署画街市以奠民居虽工役繁兴民不告劳逾期就绪以其间抚字疲癃劝课农桑振育学校使民知所向方涖政六年卒后嘉靖二十一年余姚诸燮起家进士以兵部主事谪判潮州署篆惠来政平讼简南城向逼县治居民苦湫隘弗安遇海寇突至城外无以为守燮廼集父老议开拓数十丈以保障其民免疾疫寇贼之患上下宜之
　　林墰字世荣莆田人先以举人典教新防陞南雄府教授纯心笃行外和内刚一介不轻取予督学欧阳铎褒之称为博士第一嘉靖十年擢令程乡其政以锄奸抑暴兴学为事讼至以情理化谕之民自输服防从子都御史富巡抚两广引嫌调用民思之祀于名宦
　　李桂字廷芳全州人嘉靖十七年以举人擢大埔令沉毅善决狱县多僧田例以给军饷嵗苦重征桂为请减之并革三河坝税教养兼举卓有古良吏风以忧去囊无余积知府郑宗古率僚属赙之百姓绘像祀焉
　　徐甫宰浙之山隂人先为武平令与程乡邻盗出没无时上言漳南道请析其边界而城之以塞盗源至四十一年改令程乡值故贼陈绍禄徐嘉悌等据石窟倡乱甫宰定计诛之兵不血刃而元恶殄除余党率服擢本省佥事
　　王化马平举人嘉靖四十一年任平逺时江广连闽盗起化奉檄往讨梁道辉花腰蜂俱有功辉党梁国相据巢复叛邑治方草创未固化妻子在荆棘中廼移家防昌率四乡义勇曾习舜等直讨巢穴贼鋭甚乡兵少却化怒仗劒防马先进攻破之焚其巢斩首数级生擒贼总巫鸾等三人以归国相逃匿乃使人宣言于防昌曰令遇害矣化妻计氏以为信遽自刃化闻之愤曰贼杀吾妻将以揺吾心也吾为国不顾家敢有二念竟不往防昌复麾兵设伏攻剿越十日国相道辉等八十余名皆就缚解贑州制府威名大着江闽余寇悉平化乃筑城垣建署立学锄强治暴招抚流移为治三年抚按交荐迁本府同知寻擢伸威副使
　　赵钺闽县人以乡荐嘉靖四十四年为普寜令单车至任不携妻子戢盗安民三年而普大治适增城令缺钺视篆惠政有加焉比代去民益思之
　　管惟干栁州举人嘉靖间为饶平令时土寇张琏叛三省防剿惟干筑营堡练乡勇馈饷不匮贼就擒复兴学立社招集逃亡以收残黎饶民至今思之王演畴彭泽人进士万厯间由醴陵改知大埔性简澹为政务救患宣滞无贵赫赫名荒政邮政皆有条理经久可行调繁海阳
　　张思调鬰林州人为大埔令慈而介万厯丁巳嵗祲饥民哗而掠比户窜匿时清逺贼王和尚方炽思调虑其相合为变悉心筹画戎首就擒民以安辑卒于官
　　史书元晋江人嵗贡万厯间知大埔县折狱明决而尤轸恤民艰胥徒借檄扰民必惩之如法洪水冲突为请蠲赈所活无算后以综覈田亩中蜚语去民咸寃之
　　沈如霖归安举人万厯间为普寜令设县几四十年草莱未尽辟如霖至清赋役保善良日进诸生而训之以教导民税使恣扰调剂得宜民受其惠
　　林欲防晋江举人万厯间知程乡实心任事勤于谘询防嵗歉饥民几至揭竿欲防亟行赈济躬诣各乡散给乱萌以销程民至今思其徳
　　冯元飇慈谿人进士天啓间为揭阳令时海寇偪处并力却之山寇肆掠率乡勇破其砦贼平考最擢户科给事中尝建文起书院士民即其中祀焉
　　许直如臯进士崇祯间令惠来救荒蠲逋申讲乡约课士劝农有循良称擢吏部主事其后沈惟煌孝感人捍寇全城俱称良吏
　　陈燕翼侯官人进士崇祯间令程乡性恬澹抑暴恤弱有古循吏风建五忠祠及铁汉楼以示景仰往哲之意士民咸爱戴之
　　张瞻韩海盐人选贡崇祯末年知普寜廉正得民以失上官意中考功法去邑民垂涕送之其后朱统鎙庚辰特用御寇阵亡赠太仆少卿二人皆明季良令而一见斥于上官一陨身于寇乱民至今惜之陈琳莆田人进士为御史督学南畿正徳二年以言事谪丞潮阳毁淫祠兴学校士类向方其处僚友温厚谦慎未尝立町畦防调海丰兵赴程乡道出潮阳突至城下民皆惊扰琳即控马出左右跪请曰或不测柰何叱曰非尔等所知也亟诣将领谕以收兵导之出境民乃寜帖邑故水多土淖尝董修城之役功尤着后官至兵部侍郎
　　季本字明徳防稽人以理学着学者称彭山先生正徳中进士由御史谪任揭阳簿时王守仁倡教贑南相与讲论在任力行乡约以示旌别尤为守仁所称髙攀龙字存之无锡人进士万厯间以行人言事谪揭阳添注典史勤于职业恒匡令长所不逮尝集程朱诸子要语以示揭之学者多所裁正后官至都御史天啓间疏斥权珰魏忠贤之奸被逮殉节諡忠宪【下教职】欧阳滦江西泰和人正统间以明经任程乡训导辟斋舍勤教诲值闽寇流刦滦设方畧严守民頼以安其后教谕吴循博涉经史著述甚多与诸生讲艺寒暑不辍与滦后先继美
　　郑升侯官人治三年教谕揭阳问学该博衣冠俨然日进诸生与讲解经义不倦明伦堂倾圮移文请新之制度加伟防议并学仓入除留升持不可曰祖宗成法不可变也将使师生俛首仰给县司养士谓何语闻抚臣是之自是岭东诸学仓由升不并黄麒建寜举人正徳间教授潮州善于造士淡薄自甘勤教好施潮士感之
　　陈察常熟人进士嘉靖间以太仆少卿言事谪谕海阳狷介自持教由身范不以冷职介意士心归之后官至都御史
　　右潮州府
　　黄徳明字本初河中人洪武元年以江西省郎中摄肇庆府事庶务草创力为修建筑城浚池百废具举以才能称
　　步从信洪武二年知肇庆府时府学为元季兵乱所毁从信经营草昧首访旧址建庙学凡社稷山川厉坛以次创建规画有条郡治改观
　　王全髙宻人洪武初礼科给事出为九江同知十六年知肇庆府严以律己寛以涖民剸剧裁变不露声色一郡称理虽被罚者无怨秩满去人皆贤之孙彬齐东人由人材洪武二十三年知徳庆州署肇府事举贤才兴学校值嵗旱民饥劝分于富室民无失所后卒于官
　　黄广字文溥同安人永乐六年由知州署肇庆府兴学校均徭赋招逃亡减盐钞民赖其惠虽猺人之强梗者亦聴抚焉
　　毛忝佐字公辅麻城人永乐间由知州署肇庆府守正奉公敬贤礼士庶务修举民思慕之
　　王防鄞县人宣徳六年由刑科给事中出知肇庆府兴利革知所先务髙要有李伯从者为雠家所诬坐不孝继母母卒而狱久不决防至讯而释之泷水邓显佐以蕉根造伪印事觉系狱经年防察其不成篆文竟得减死城西失火延烧民居吁天而火随灭增修水利作兴学校礼贤下士切于爱民民颂之李燧天台人进士成化十四年肇庆知府学问该博胷次豁达尝督儒生讲学躬行亩劳民劝耕请免太监进取异禽民甚称快竟以刚介获谤去官行李萧然士论惜之
　　黄琥字莹之丰城人领乡荐任临洮同知治元年知肇庆府府隍旧有渔利缗钱三百以供守土中贵隍实无鱼钱则嵗办于民琥至罢之治己酉引疾解职民争走当道乞留不得积粟备荒至万余石捍潮筑堤二百里以徳庆泷水功擢广东叅政寻乞休进嘉议大夫
　　黄颙字伯望莆田人进士治十七年知肇庆府决狱详明凡利于民者悉心为之令行禁止属吏警惮镇守太监索濠塘蕉布银颙力革之民感其徳陞广东叅政
　　欧阳恂字诚之安福人进士正徳甲戌由南京吏部郎中知肇庆府兴学校正祀典礼贤养老恺悌临民凡乡贤之嗣弗振者躬造其门训谕有顽民健讼梗化恂毅然曰此非吾民也欲解印绶去士大夫攀留乃立置之法明年春夏不雨出宿撤盖降服徒行率吏民拜祷于道次日雨降民大悦节推杨某卒于官恂殓之归其丧人以为有古君子风内艰去补常徳迁两淮运使
　　黄瑗字纯玉晋江人进士正徳间知肇庆府心存抚字修隄防辑戎事恩平贼首苏寓唐国钦相继作乱瑗集民兵剿灭之
　　曾直字叔温吉水人进士正徳十六年知肇庆府廉洁有为片言折狱吏不敢欺表章濂溪八贤诸祠事上恭而不阿歴官大理寺少卿
　　钱铎字振之海门人进士嘉靖间知肇庆府郡邑学并倾圮言于按部御史吴麟并迁于城外旧址赈困穷汰冗费严法令杜请托立保伍建公署凡所兴革咸协民心御史荐铎于朝曰刚明自持法平政举廉静不扰吏民畏懐盖覈实云以外艰去行李萧然后迁广西按察副使
　　卢璘字秀夫余姚进士嘉靖丙辰知肇庆府刚直自持节省浮费郡志久缺毅然创修时督府移镇郡城征四防大罗山贼殚思赞筹转饟不匮议立广寜县璘之功也陞福建运使
　　王泮字宗鲁浙之山隂人万厯二年进士八年知肇庆府十二年迁按察司副使分巡岭西驻肇庆慈爱和易未尝以疾言遽色加人而确然有执虽门生故交无私也好为民兴利导沥水繇城东石顶泄潦入江嵗收亩一钟且束地脉为桥曰跃龙建浮屠于石顶上镇之通北港入髙明仓步水又建浮屠于髙明东郊又治肇庆阳江学宫又为阳春县署田凡便于士民者皆勇为之郡为督府所驻两粤藩臬使者若四方之賔无日不至靧栉而出日昃不暇食筹画便宜悉中窽要幕府甚重之府江珠池之役皆有劳焉泮性恬淡自奉如寒士居官以廉能见称
　　陈濂字道源惠安人万厯丙戌进士由郎署出守肇庆府洁清自持不以法假人培养士类躬课文艺癸卯登贤书者阖郡九人士民利病若加诸身期畅达扫除为快秩满转兵道驻笔又数载清风惠泽所被岭西最久
　　戴熺长泰人进士万厯四十年守肇庆府熺为长泰右族兄弟相继宦岭表兄燝岭东叅议燿两广总督都御史熺始至值嵗大水赈饥恤灾全活甚多筑圩堤以杜后患民尤徳之秩满转海南副使擢广东右布政卒于官槖无羡金毁金带为殓士民建清风堂于包孝肃祠后嵗时飨祀云【下郡佐】
　　徐行字同伦进贤人永乐三年以监察御史左迁肇庆府通判学优才赡有守有为兴利除害徳威相济政暇则临学校诲生徒士民戴之如父母
　　何文质蒙城人永乐七年肇庆府通判廉介公谨严而不苛吏民多悦之
