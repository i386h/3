<!-- { "loadSidebar": true } -->
　　郑氏【林亷洁妻年二十四亷洁卒无子姑微谕以更节郑泣曰改事他人非节也父母延归强谕之亦不从自是不归宁内外子姓非吉防不接见有忌日为乐者必切责之年六十一不受贺监司命学官撰寿文旌异之以上揭阳人】
　　曽氏【夏善女年二十归姚烈甫三年夫得疾甚笃曽割股为糜进之有瘳既而疾复作寻卒曽哀号水浆不入口者数日殡毕遂自饮药死】
　　黄氏【古玉安妻年二十孀居善事舅姑劲操无贰正德间贼首李四仔掳获欲汚之黄骂曰吾守节有年矣今肯为贼汚耶欲杀则杀大骂不絶声贼遂杀之七日面如生人以为神殓其尸葬之】叶氏【生员李尚猷妻年十八而寡为木窖贼所掠欲汚之瞑目大骂遂被杀嘉靖二十六年知县黄进表其门】
　　古氏女【许字叶鳯起子某鳯起病卒子亦遘危古徃侍汤药夫自知不起语古曰尔犹处子也古含涕自誓夫卒将自缢救止之一日徃视夫墓服毒草而逝家人筑圹合葬焉】
　　李氏【郭大顺妻大顺亡李有遗腹大顺临终诀曰生男为我撑立门户生女已矣母误若芳年李泣曰生男为未亡人生女促赴泉台耳后举一女李大哭七日夜拊夫灵而死李素读书临终有絶命词】张氏【生员叶纲妻孝事舅姑处妯娌和睦夫遘疾焚香叩天求以身代夫卒产遗腹子七月遂不食而死时盛暑家贫衾殓未备七日无变色人以为贞节所感】
　　叶氏【名妙善古尚质妻性婉娩颇知书年二十九夫卒疏食七年家贫执女红以事舅姑居常以礼防检虽父母家亦罕至焉　以上程乡人】
　　陈氏【生员余瑛妻年二十四寡无嗣而家贫勤俭事姑无怠色夫兄镌弟碣怜陈尚少不録泣曰我余家妇也死当同穴请并镌之后数年夫兄卒亦无嗣陈毕力襄事居常不逾阃阈完旧产以奉蒸尝】邹氏【汤妻归越月而卒邹哀毁如礼水浆不入口者三日誓无二志事舅姑以孝孀居十余年人无间言一日以父疾归宁舟过鸿沟飓发知不免乃起拜曰此天所以终吾志也时年二十九三日浮尸如生】
　　陈女【幼许荘家未娶荘卒女誓守节父母使媒妁诱之不从尝自缢遂不敢夺其志居止常依大母及大母殁女年四十清斋至死不变】
　　陈女【嘉靖乙夘海寇破其乡女随继母避之出里门母命女囘取布絮被执骂贼声极厉刃挟以出遇墟抱柱不去贼刃之血流至地死柱下】
　　陈女【生员思鸣女戊午冬倭破南洋思鸣挈妻黄及女避之既而俱被执欲赂以金冀脱其女倭不许竟杀思鸣女抱父尸不肯去倭并杀之同时有黄冈陈懋女年及笄被执欲汚之女不从骂不絶口遂遇害又有生员郑以兴女笄而未字贼未入其家度不免先窜井中死之又有张氏生员洪有执妻也时被倭掳手扳树不行倭斫其手犹挺身倚树遂碎其尸　以上饶平人】
　　方氏【年十九适黄统项仅一月而统项卒号哭不絶声防棺而卧寒暑不废将葬使人预治二圹柩迁时遂自缢死因停輀三日合葬焉】
　　李氏【张公宰妻公宰卒李年二十一痛夫笃学不售又无子絶口不食缢于柩侧去夫死仅三日以上惠来人】
　　蓝氏【吴钦藩妻夫卒蓝陈夫所遗图书于灵几前哭感戚属及葬蓝攀輀泣曰夫柩徃我何依遂扃户自经家人入救投以酏浆齿噤不受越五日死时年十有九有司为建坊表之】
　　郑氏【罗宗达妻为巨寇蓝松山所掠义不受辱贼刃其手含血骂贼而死】
　　饶氏【唐文明妻归未五载文明卒饶哭絶复苏家贫勤女红以养姑闺门以内肃如也二子皆以儒显卒年九十三】
　　巫女【父曰清年十七未字嘉靖壬戌海贼张琏入寇女被执登舟度不免乃解其珥授亲属使遗其母遂投水死以上大埔人】
　　黄氏【儒士林东竒妻有志操克娴妇道嘉靖乙丑秋白哨夜半刦其家黄窜身池中为所得欲汚之遂骂贼死】
　　陈氏女【许字未嫁嘉靖乙夘海寇夜入其乡被执以刃夹而行骂贼不絶口贼刃之血流不止昧爽所字夫至哭之鲜血犹从鼻迸出涓涓不絶】
　　周淑妹【邑庠生大竒女癸丑秋岛贼入寇执淑妹坚不从贼怒挥刃断其臂及面颈凡四创仆地贼以其死也去之竟不死防直指郭某行部闻而大异之旌曰凌霜】
　　王氏【杜一命妻嘉靖戊辰朱良宝闻其美率党掠之王自经死贼缚之弃沟中家人购尸贮程洋庙侧葬之　以上澄海人】
　　韩氏【王世鼎妻年二十二夫死键户自缢姑嫂救苏劝扶幼子逾月子殇竟不食卒】
　　李氏【年十六归生员林日照逾年夫病甚值寇变家人皆避去李独侍深夜扶出城病加甚夫知李有死志请姑妹嘱之曰予有周岁儿从死易存孤难愿汝为其难也及卒不食者数日姑妹勉以遗言始进食家偶失火李独前迁柩臂为焦烂比孤宸补邑弟子员叹曰林祀有托吾事毕矣不食三日卒年三十七万厯十四年提学杨旌其门曰幽烈宸亦有名诸生间以孝闻　以上平逺人】
　　林氏【年十七适谢德辉三年夫病卒就殓林自缢以殉万厯四十六年知县李表其节立碑墓道镇平人】
　　右潮州府
　　陈氏【举人陆周妻少有女德父槩重其配乃归于周五载周卒无子陈年二十六日夕号泣誓不易志毁容敛迹终其身焉郡守欧阳恂旌其门后复为传】
　　廖氏【陈灏妻灏亡一子继英方二岁廖矢志守节事继姑宋甚孝教子成立孀居五十余年人无间言士大夫多咏歌之分巡佥事汪鋐诗曰寤寐更无归鲁志死生不易保曹心】
　　龙洁【昌女适杨滨生子和甫两月滨故洁年二十誓志守节毁容深居勤女红以养姑鞠子没齿无间郡守欧阳恂旌其门为之传年八十卒】
　　龙氏【年十八适梁谧逾年谧卒龙痛哭屡絶服除所亲讽其再适龙誓曰妾许夫矣宁忍食言敛迹深居务农纺绩翁姑赖焉视夫诸侄如子给其不足夫弟谏坐罪鬻奁田以鬻之年七十卒郡守欧阳恂赙焉邑人严逾作节妇传】
　　钟氏【适陈积禄生一子甫六月适浪贼入境执积禄甚急钟冒刃救夫获脱贼因执钟欲犯之钟据门厉声曰头可断此阈不可越贼怒断其臂而死年二十有二闻者莫不嗟悼提学副使蔡克亷旌其门】罗氏【德正女适夫谭佳万厯三年富霖贼掠村焚屋罗还抱六月儿付夫逾垣先遁罗遂被执度不能免绐贼家有厚资入收之遂赴火死郡人多为诗文吊焉】
　　梁氏【谭良翰妻年十九万厯三年被富霖贼执宁死不从贼见其美掖之上马抗骂投地复掖复投如是者三贼怒杀之刳腹取儿以殉见者无不泣下】
　　黄氏【严茂仁妻二十四而夫亡一子在襁褓一子遗腹絶脂铅严内外虽岁时伏腊亲侄难见其面四十余年节如一日太守郑一麟署曰青年守节矢志靡他白首全归所操无二生不遇旌殁宜载史】梁氏【刘逢妻二十归刘生子甫七月而逢卒孀居育孤五十余年其守无玷太守旌其闾】谢氏【生员梁防之妻适夫三载生子昌印而防之亡谢触棺求死以翁姑劝慰而止未几翁丧谢勤纺绩养姑鞠子昌印幼得疾濒危有飞鸟投止谢怀儿幸无恙稍长教以义方姑病祷以身代天启甲子昌印举乡荐盖节孝之报云】
　　罗秀姑【年十六罗旁贼流刦获姑见其韶媚争以马迎回姑绐曰家有财待取同去遂赴火死邑人黄行着诗挽之云阳九何因阨此年千金一火重堪怜香魂远逐丹台上氷节全收血烬边露草不青春到日赤云长闪夜来天杜鹃四月声犹在似恋青山为泪涟】
　　潘氏【学生程衡妻训导陈纪召迁文昌教谕寄银二百于衡音问不闻越五载纪召与衡皆死矣家又犯盗或说因而为利者潘曰利人之有不义败夫之名不仁宁居以待及纪召幼子思忠至举而还之封识如故】
　　马氏【泗州同知尚防孙女生三岁许字比邻林昻防死马家浸落赀郎黎氏女奁甚厚林心利之阳以蜚语中马隂以爱子聘黎马闻其故绕屋号泣声震街衢郡司马黄一中适视学闻之召集多士面质争唾林面女曰吾岂求嫁乎沐浴更衣缢于密室死之日吊者相望于道司马为建祠祀之　以上髙要人】
　　欧阳氏【林相妻相省父于故城归至湖口卒欧阳闻之哀恸几絶誓无他志一子世远教有义方舅补官上髙召世远徃就学有以孤寡言者欧阳曰是宜亟徃他日有成庶不冺其父也世远登进士令莆田芜湖迎母就养每以严刑为戒后赠孺人诏旌其门少傅王鏊为之传】
　　梁氏女【年十八未嫁夫系于狱誓不他适乡有彭浪甫强捉回家欲夺其节女即奋然持刀自刎通邑怜之凡绅士皆作哀诗知县赖濓理其寃作诗吊之巡按葛征竒题请旌之祠于龙华寺左联其门曰清泪不随绥水去英魂常傍岭云飞】
　　李氏【周维翰妻少寡抚一子绍谟持身克谨矢志靡他督学道陈璧旌焉　以上四防人】邓淑人【刑部侍郎陈鼎妻累封淑人正统间流贼寇邑淑人被执至城外贼叱之跪淑人唾曰我命妇也岂屈膝防辈耶骂不已贼怒杀之】
　　萧秀清【父曰能正德问女被贼掳其父携金徃赎贼私议夺其金不归其女女闻其谋私谓父曰速怀金归贼必不我释宁死不辱父潜去贼携入山女触石流血贼怒杀之提学副使蔡克亷旌曰烈女】伍氏【举人陈善妻善家素贫及卒无嗣伍母与弟亦窘内外无依人谓必不能存伍乃坚志不贰终身无妄笑及母弟胥亡伍竭所有殓而葬之提学副使蔡克亷旌其门】
　　简氏【邓文和妻善事后姑夫丧简年二十一遗腹生子则尧简誓无他志有强其再适者厉声拒之卒与之絶提学副使蔡克亷旌其门】
　　陈英【叶万庄妻夫商溺于海人谓其党所害陈闻变惨絶忍死孀居密求害夫者十余年不得所亲未喻其意或防讽焉英曰夫殂于非命早夜以不能复讐为恨忍易心耶闻者义而怜之提学副使蔡克亷旌其门】
　　黎氏【陈所蕴妻年二十七夫死孀守事舅姑至孝抚二子勤纺绩翁姑卒见里鲜读书携子就外家塾邑有孟母之誉有兄子仲勳妻赵氏年二十三寡问节于黎教以柏舟大义守至终身其至性化人如此】
　　潘氏【叶成体妻年十七于归十九生子一岁夫丧悲哀毁形惟事翁姑或劝再适以死自誓及子死抚养幼孙寿七十终】
　　李氏【赵从之妻十八归夫及朞而寡所生一子清贫苦节守志终身　以上新兴人】
　　邓氏【知县汪英妻正德中英为邑诸生西山贼攻城执邓欲汚之邓不屈骂贼而死年三十四】杨氏【汪若珩妻年二十而寡家徒四壁遗一子一女所亲有讽之他适者正色拒之后子死女亦死虽日絶食毫无见于顔色矢志终身殁无以殓本县旌之　以上阳春人】
　　陈氏【冯璿妻同知鉴妇也生子琨三岁夫卒陈年二十三誓志守节既而舅姑继没家业渐落琨长艰苦自持及卒贫无以殓知县呉焕章助之棺衾提学副使蔡克亷旌其门】
　　沙氏【罗秀妻生子士毅方三岁秀亡家日贫舅氏数劝改适不从茹苦孀居以终其身提学佥事呉鹏旌焉】
　　郑氏【念云女年甫及笄嘉靖中贼破山砦执而负之女怒啮其背竟遇害】
　　杜贞女【庠生拱阳女许婚髙天如天如早夭杜奔丧守节事翁姑以孝闻】
　　麦氏【梁立妻嘉靖中归宁道遇贼将辱之麦不从骂贼遇害　以上阳江人】
　　何氏【谭世禄妻世禄死于寇惟一子宗琦在襁褓姑悯其少劝改适何泣曰姑寡而无子妇寡而有子舍子而嫁谁其养姑竟不渝节寿九十卒】
