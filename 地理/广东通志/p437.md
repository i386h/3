<!-- { "loadSidebar": true } -->
　　一量地广狭以置船多寡夫各府之封疆不同而各寨之广狭亦异即如南头一寨东至大星西至广海省城门户所由系焉原置寨船六十只视诸寨独为加多加之诚是也本寨之船分为汛地三哨一巡佛堂门一巡大星一巡广海分之诚是也但广州地方辽逺哨探未周如船在佛堂门则佛堂门有备矣设寇由鸡公头潜入新安县恐佛堂门之兵未之知也船在大星则大星有备矣设寇由大鹏潜入大步屯恐大星之兵未之知也船在广海则广海有备矣设寇由十字门潜入香山由松柏门潜入新防恐广海之兵未之知也南头寨地方之旷逺类如此若柘林寨则东起柘林澳西至神前港其中大城蓬州海门靖海诸所在焉饶平澄海潮阳惠来诸县在焉海之旷逺不减南头而寇之渊薮独倍他寨南澳向为贼巢河渡门号为寇窟乃若寨船止四十只与他寨同焉岂知自柘林以至神前千有余里皆其汛地哨船泊在柘林柘林以下皆寇之乗虚而入境者也哨船移泊神前则神前以上皆寇之乗间而窃发者也近设南澳兵船可谓据险握要一定而不可易者而河渡门乃商船往来之冲寇之接济聚党皆在于此即海寇林道干回洋首泊其地安可置而不讲也白沙寨则统辖琼州四围皆海周环数千里清澜诸所累被贼陷乐会诸县曾遭寇殃近以乌兔寨之设止为广州珠池乃行裁革而以船二十只增入白沙寨矣夫白沙之船固增矣而复拨二十只轮流看守海安兼哨珠池又安能守汛地哉是白沙寨之船虽增犹未增也兼以崖州陵水万州乐防抵连外洋使哨船弛备海寇突至其何以御之至于碣石寨则东起甲子西至平海所界在南头柘林二寨之间白鸽门恩阳二寨亦东连南头南抵白沙寨此三寨也地方稍狭防应有援虽各置船四十只似难裁减可无论已而南头柘林白沙三寨尚宜酌量海澳添造官船务足分布港门无至疎略而河渡一港犹不可不增柘林之船以分布防御者也寨船既增海澳鳞集即有海寇无罅可入矣或谓添船兵恐粮饷不足愚以为不然广东濒年大征山寇饷且足用今山寇俱已荡平别无所费各营兵可以相机量减能减二营之兵即可以剰一寨之饷故不必增饷而饷自足也且海滨贫民倚海而生饥不得食则潜出刦掠乃其故态若多置哨船凶悍无籍者皆得投兵就食既为兵不必为寇又未必非潜消寇孽之微权也　一量海浅深以置船大小夫广东六寨汛地各有港可以避风泊船但港门有浅深湾澳有险易港深而易泊者无论船只大小皆可驻劄若港门浅狭则利于小船而不利于大船今六寨之中水深可泊者在南头则有屯门佛堂门也在柘林则有东山下河渡门也在恩阳则有神电马骝门也港澳既深虽有飓风骤发船易入港用大船以御敌诚为上防若白鸽门汛地惟北隘头可以泊船其港亦浅兼以巡哨锦囊永安二所往来洋中俱有沙行大船恐未利也白沙寨汛地惟清澜可泊大船而白沙万州诸港俱浅鬼叫门亦有沙此二寨也然犹有可泊之地卒遇飓风坏船犹少也至若碣石卫一寨殆又甚焉碣石汛地惟白沙湖颇可泊船然湖中泥烂湖尾浅狭仅可容十余船耳若碣石卫则海石嵯岈船易冲磕甲子门则港门甚浅船易涸顿一遇大风大船不能入港累被漂坏岂能遽尔造补而本寨之汛地未免空虚故甲子门屡被寇刦而竟无一兵与较胜负非兵退怯苦无敌船也今于碣石白沙白鸽门三寨须酌用三号四号之船遇飓可以入港湾泊其船常存则其威常振耳或谓三寨海寇要冲而小船不利于战然与其必用大船而屡被冲破孰若多置小船而振耀兵威小船多与大船相当也况所谓小船者非若小哨马之类也惟其可以入港而已　一就寨修船以固守汛地夫广东海澳弥漫若澳无兵船则跳梁之众猝至俟兵船复集势已无及惟澳有兵船则蜂屯猬集棋布星列将顾忌兵威而不敢动势使然耳先年六寨借用民船可暂而不可久故汛地虚空近设官船与福建事例相同船常在寨甚可经久但往嵗寨船俱掣回省城修整各寨汛地并无船只防守又何海寇之不结党也南头一寨附近省城掣之犹可柘林碣石二寨逺在东路恩阳白沙白鸽门三寨逺在西路顺风俱有八九日之程若遇逆风即一二月不能到计其修理往来之期动经数月万一寇至将何御之往往地方失事而无兵克敌者正坐此也今改议三年回省一修亦计量及此耳愚以为各寨之船宜在各寨修之即三年亦不必掣也各寨俱有港澳俱可修船油钉藤蔴之类随处足用若防汛已毕即可就近修理不必掣回省城惟白沙一寨属在琼州琼州无桅而省城之桅难以过海势必回省替换耳若白沙寨船只间有一二坏桅者方许驾回省城换桅修理或回至恩阳附近更换茍非桅坏不必回省夫各寨之船既不离汛地则沿海之澳不至虚空矣　一查革虚冒以整饬军旅广东寨船大号者兵七十名二号者兵六十名三号者兵五十名四号者兵四十名哨马则二十五名兵有多寡随船大小也惟其可以驾船御敌而已乃将领有嗜利者每船虚兵三名哨官效将领捕盗效哨官各有所利各不相非甚以跟随人役冒顶兵饷招募老弱尅减月粮扶同欺隠海上逺涉孰从而知之或司道点阅则雇人答应或掣名不到则假托私逃计一船之兵十分已虚其二而实在驾船者防何人哉计实在之兵老弱已居其半而奋勇御敌者又防何人哉夫兵已虚矣又老弱杂处无事登岸者过半防守无人或飓风骤发无兵防船船必坏或海寇突至无兵应敌敌必胜故兵船懦弱不振凡以虚冒耳今宜责任守巡及海防督理本府兵船尝至海防杳檄严禁虚冒使兵皆足数拣汰老弱使兵皆勇壮或有逃亡事故者限一日内申明扣饷召人补额毋得隠匿支粮船泊在澳不许各兵登岸偷闲为将官者亦毋得身先登岸以为人望近日抚按诸臣已屡行申饬但恐海上虚兵乃其故态如再有前弊许抚按查叅重处则将领畏法而兵不虚冒矣　一预置器具以防备急用夫船以杠椇为生杠椇缺则船坏而无用兵以戎器为卫戎器缺则兵怯而无威六寨船只杠椇一年小修三年大修己为定例但海洋不测一时飓风骤发船不到港杠椇损坏亦常事耳如偶折桅柁则船不能驾撑损失椗缆则船不能湾泊闗系非细故也捕盗无银修理姑将船只湾泊港内不敢出洋不得已兵将和同私减兵数冒支月饷银两随而修理之此通弊也方其来修也船泊港内不堪督驾兵数不足不堪御敌忽有盗贼束手无防有船与无船同耳今于各船杠椇果系被风损坏而哨捕人员原无侵欺冒领情弊海防官宜即行查明缺即补之毋徒弃船港中若所费不多则量出官银不必拘小修大修之例或有船只被风打破亦宜速行造补以免汛地空虚海洋咸水船易生蛆艕版必烂将官犹宜按月朔望潮汐之期责令捕官将船燂洗庶乎船可坚固而驾撑长久也至于军器火药随船大小支给多寡各有定数然须多置预备然后兵将有恃无恐又宜令捕兵不时检点毋致湿烂铳炮爆裂即当查换火药缺用即当支给但新造铳炮之时须凿记年月分别官物以防私换夫杠椇已修则船有实用戎器已备则兵有壮威矣　一严禁私济以杜絶寇源照得海寇所赖者船也船上所赖杠椇兵器也彼海边刦掠不过布帛米谷而已掳人取赎而已至于船上器具柁椗硝磺之类皆船中所急用者也乌得而有之惟海边奸民潜相通济利其财物贱货而倍价乏兵器则以兵器通乏杠椇则以杠椇通故贼船得修理以为逋逃抗敌若有司地方严加禁革不使接济之货得以下船各澳各船严加巡缉毋致接济之船得以出海则海上无一年不修之船亦无半年不坏之杠椇桅柁偶折则船为虚器风篷既烂则寸步难移船以渐弃贼亦渐散固其势也语云海边无接济则海上无奸细正谓此耳虽谓奸细潜泊海隅村落杂之商贩捕鱼出没无时此则其乡里邻族所得而知也官府果能设法禁戢有出首得实者不惜重赏邻里容隠者严加重处其事未有不发露者矣一严酌招抚以奋扬兵威夫所谓抚者抚其党而散之渠魁归命根株已芟而复散其脇从以归编氓抚之诚是也非谓听其聚党而雄据一方也往嵗广东寇盗丛兴烽火旁午有司惧吾兵之弛而无与犄龁不能制其死命而徒効招抚是纵之非抚之也其害则据险聚党负固不散阳称効顺隂出刦掠即如林道干向已就抚据河渡门聚党数千集船数十遇乌艚贩盐则毎船取银四五十两名为买水遇白艚捕鱼则每船纳银七八两名为扣税百姓以其既抚而畏祸不敢言官司以其既招而隠忍不宜发犹痈疽积毒久则必溃是皆不制其死命故抚而复叛叛而复抚海滨之民保无效尤而起哉夫海寇所以难擒者以海洋广濶万里渺茫若其肯与兵战则胜负尚未可定惟被兵开洋任风飘荡贼船可往兵船不可往兵船又不能时时联络而海隅邨落辽逺星错倐忽而来及兵至则又逸去若抚之而不能令其散党归命徒寛之则反以养患防之则仍费提防与不抚同此所以欲得其死命而后剿抚严密兵威可奋矣　一専任海防以严军务夫将官之统兵海上也虚兵尅饷苟且偷安由其积习致然若查覈亲督则海洋欺隠无由兵将之利病可悉今总兵衙门间差旗牌等官至寨整饬悉是利得厚赂则回称兵将精强否则废弛徒有科敛无禆实用此哨官之不可遣也整饬原在司道而専理当在海防若海防官实心用事不以别委常在海旁驻劄督理则海寇卒至不敢逗遛观望分布巡哨必不敢潜住港澳船上之兵必不敢登岸偷闲哨兵数目必不敢虚名冒饷船只破烂可即查申造补杠椇损坏可即验明替换兵器不足可即查数支给哨兵逃亡即可扣饷顶补北风汛发必率兵以防北南风汛发必率兵以防南老弱者无所容接济者有所惮又何患兵威之不振也故抚按当责成司道司道当责成海防若海防果能常往海边振励军旅地方辑宁嵗终优叙以酬其功则人怀奋励而海防有赖矣【以上议】




　　广东通志卷六十
<史部,地理类,都会郡县之属,广东通志>
　　钦定四库全书
　　广东通志卷六十一
　　艺文志【三】
　　诗集
　　梁
　　游罗浮山　　　　　　　　　　萧　誉
　　神哉蓬岛合影罗岑南濵溟渤西负桂林龙隈斜峙牛岭旁升形高华霍德迈衡岷横天起巘插云生袭修崖蔽景孤峰鳯立所谓耀真仙灵攸集鲍靓栖偃葛洪饵丹梁卢王佐控鹤轩鸾翠袍挂日朱霞冒冠宝文可佩氷玉宜餐羣生浮瞬隙电盈辉枝叶礼义黥劓是非无因独往山阿采薇吐纳冲气卷服云衣无他利己骨竦身跳至人齐物中还蕴妙灰心守一形枯道要史吹姬笙嵇琴阮啸桃出李傍李生桃侧无俟相因李僵桃实桃李虽荣终无久赩不摧松桂岁寒表色日惟一味安止容膝神以动疲骄随满溢溢满则敧淳真志毕积想幽人羡兹正吉敢刻名山勒铭斯实
　　右四言古
　　齐
　　午日咏岭外风土　　　　　　　魏　收
　　麦凉殊未毕蜩鸣早欲闻喧林尚黄鸟浮天已白云辟兵书鬼字神印题灵文因想苍梧郡兹日祀陈君右五言古
　　梁
　　游罗浮山　　　　　　　　　　江　淹
　　紫烟世不觌赤鳞庖所捐白云炎海外葐蒀起三山萧瑟玉池上容裔罗山前欲知清都里乘此乃登天右五言古
　　唐
　　游罗浮山　　　　　　　　　　李　白
　　桂水分五岭衡山朝九疑江关杳安西流浪将何之素色愁明湖秋渚晦寒姿畴昔紫芳意已过黄发期君王纵疎散云壑借巢彜尔去之罗浮我还憩峨眉中阔道万里霞月遥相思
