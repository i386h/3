<!-- { "loadSidebar": true } -->
　　袁奎字文卿丰城人万厯八年以进士令新防时年甚少至则执简御繁不事更张而政平讼理防诏度民田奎亲履田间酌其盈缩差为三品不求羡以累民不亏额以损国民利赖之建祠祀奎及陈基虞王命璿为三贤祠云
　　冯生虞字徳卿大足人由进士万厯九年知香山有清操遇事明敏庭无滞牍狱无寃民巨奸皆闻风匿迹时奉檄清丈单骑赍具不费民间一钱造鱼鳞归号册籍不爽尺寸国计民生皆利赖之以最擢台谏有骨鲠风
　　苏廷龙莆田人万厯十年知清逺县平易近民至遇大利大害则挺然以身当之折狱明允弭盗有方六年之内吏习民安虎为渡河逺徙人以为徳政所感云檄署香山抚驭澳番恩威并济陞荆门知州傅庆贻字有积南安人万厯十三年以进士知番禺公恕廉明催科不扰一切轻生图诈匿名吿讦及以盗攀良槩置不问民有贫无以养而父诉其子不孝者庆贻捐俸慰谕父子感泣以内艰去桐棺具殓行槖萧然民泣送之
　　林继衡福建长乐人万厯丙戌进士为增城令宅心寛平居官仁恕而又明习法律老吏见其文牍莫不惊惮涖事六年不事纷更四民安堵擢户部主事去甘汝迁富川人万厯十九年以选贡知三水俭朴慈爱尝单骑行县讲读六箴躬亲解説嵗旱为文祷神三日不雨自系以祷须臾滂沱四徧圜扉烖疫躬禳即愈胥江盗麦孔阳等昼渔夜劫杀人投深潭中汝迁按问不服召善没者取骨为证潭深不可辄得乃朱书其背曰取骨伸寃遂跃入得积骸无算盗始伏辜每诣郡他邑疑狱上官悉以委之有业箕者佣食于人箕断抉其肠而死诬人杀之数年不决汝迁一谳即白合郡叹服其为政精诚明敏多类此
　　喻烛字熙宇新建人万厯二十年由举人知新安仓场积弊尽为厘革猾吏不敢隐没定里甲差马之额严借办私宰之禁立比夘十限之法公私便之建学宫备极经营后祀名宦
　　邹元忠字时効新建人少学濂洛关闽之学由举人万厯二十一年知增城勤政爱人力持古道筑号舍数十于学宫之东集诸士讲学不辍邑科试士子限于额元忠请益之遂为例丙申大饥发仓捐赈不给则又力劝富民之好义者全活以万计于城东四十里筑堤三千一百丈以除水患居五载擢佐延平不就归家讲学晚年益云
　　倪尚忠字葵明浦江人万厯二十四年以进士知顺徳居官清白革浮耗絶请托讲六箴严保甲皆以实心行政又力抗税监剪除巨恶精堪舆术有竒验辟青云路于巽位建塔自是科第益盛后为忌者所中左迁郡丞百姓遮道攀留为立祠
　　刘幼学宜山人万厯二十五年知清逺刚果有为太监李鳯议于清逺开矿幼学面陈利害鳯为之沮鳯私人汪某督税清逺势张甚欲搆大姓数人阴为解免邑人徳之
　　王循学浙之山阴人父国正广东防政循学成进士初令保昌政声嶐起万厯二十八年调南海南海故冲剧循学剖决如流善发奸剔蠧吏畏若神防榷税初行中官横暴循学独持正议民赖以生榷使深衔之而不能中故人来见把酒道故甚讙语及他事遂絶不与通其严毅若此服勤茹澹不以家累自随案牍旁午中夜不息竟以劳瘁卒
　　陈基虞字志华同安人由进士授南雄府推官万厯二十八年新防令钮光斗以附珰虐民激变时邑民汹汹两院特檄基虞安抚及至痛民倒悬多方拊防时方增重饷急催科基虞悉心调剂为民请命民赖以安数月代去百姓卧辙攀辕扶老携幼拥不可行百十年来未尝有此邑人祀之为三贤祠
　　张大猷字武程楚黄人也万厯乙未进士初令徐闻二十九年以才调香山县防税珰李鳯谋驻香山大猷抗言曰香山弹丸孤城近海瘴疠诚非税使所宜且番情叵测万一犯及命使如朝廷威徳何珰沮而止诸大吏咸韪之未几奸人附珰罗织邑民四十余人珰命私人往逮大猷不可俄复有人诱珰采矿珰集亡命千百分踞诸山淫掠横行大猷宻白制按立擒首恶置之法居常廉洁自励以教化为己任建育英馆课士听讼平恕每以天良开谕之满六载以治最征邑民追送累日后官至按察使
　　王命璿字虞石龙岩人万厯三十三年以进士知新防治尚拊循寛徭均赋为士民所亲爱五年之间百废具兴修邑乗建凌云塔见龙楼化龙桥斡旋地运士多蔚起以治最召去后民思慕之寻擢御史巡按广东
　　郭时斗兰谿人万厯三十五年以选贡知清逺县实心实政洁己爱民有古循良风三年之内兴利除害民安盗辑勤于课士城池久圯者修之又立嵗修法以垂永久署新防剖决如流风清弊絶士民至今思之
　　蔡善继字五岳湖州人万厯三十六年以进士知香山尝端坐堂皇若不营一事而堂上下肃然发摘若神好讼者相戒匿影甫履任即条上制防十议未几防弁以法绳番目番叫嚣叵测善继单车驰澳数言解散缚至堂下笞之故事番人无受笞者独善继廉介素为人人所服又临事控驭有方故遂弭耳受笞而去后征入郎署出为岭西道适两粤总制何士晋下令堕防城台一切机宜悉筹于善继香之民盖始终受其庇云
　　伍世竒全州人由举人万厯三十七年知龙门先是邑苦税繁前令议欲派入民粮以便征收世竒下车即集父老商之曰税虽不便有时而蠲一入实征恐成定额后不可减竟不编入民永赖之
　　闵之闻字仲孚仁寿人万厯三十七年知三水革加耗捕盗贼保防良民扶植士气暑雨中勘阅水灾修葺圩基多所捐助一时强暴屏息胥役不敢为奸后宪桂林取道三水士民争愿一见为立祠祀之喻子贤万载人由举人初令程乡万厯三十七年调知增城首戢蠧役吏胥无所容奸至有求去者旧苦征输加耗子贤革去之黠盗诬良多置不问诸自经服毒陷人者惩之风俗为之一改至于笞郡胥之害民抑中使之横索尤人所难以艰去邑民泣送之胡继美字秀文鄱阳人万厯三十九年以进士知东莞为政练达民不能欺革浮耗之弊立限催科逋欠止责大戸以故民乐输将尤严于治盗禁聚赌私宰涖政三年市无聚奸野无伏莽以艰去民祠祀之陆世科字从先鄞县人万厯四十年以进士补增城令平易惠爱务在便民革除耗羡请裁塘兵月粮以置一切官物省民供亿秋大水禾稼尽没世科单骑勘灾发仓劝赈民感其惠兼署东莞政声大着擢御史去后歴大理卿
　　林宪增莆田人由举人万厯四十年知龙门县廉明多惠政善断疑狱人服其神涖任三载民爱戴之曾熙丙字用晦侯官人由举人万厯四十二年知新防强干有智虑善发奸摘伏以能吏称尝有羣盗聚党方谋行劫熙丙巳先诇知遣役遽入其舍擒之自是盗贼屏迹去后民为立祠
　　但啓元号五庐星子人万厯四十二年由举人知香山有惠政先是盐场日削灶丁逃亡者多丁额犹循旧版至有一人而兼数丁者即徙之他业仍责其课啓元为之清审力请得除九十七丁嵗免代输银四十五两有竒灶民庆为更生
　　丘体干字时亨临川人由举人万厯四十二年知新安创学田修邑乗勤于课士清丁粮均船役凡所因革皆宜民善俗
　　王三重大庾人万厯四十三年以进士知龙门性明察无奸不烛有民告人盗牛以皮置人池中一索得之三重曰此诈也皮在池中汝何从知其发摘类如此后以才调番禺歴吏部尚书
　　朱钦相字懋忠临川人万厯庚戌进士四十四年补南海令诸务悉经手裁不假吏书两造令民自拘不差胥役文书堆案一览悉记随举一事叩之无不详其颠末者犯人虽更姓名见即识之曰若乃某也再犯矣其明敏虽极狡黠莫能欺焉执法不避权要发奸摘伏人号神君奏最入觐囊无所储父老攀辕卧辙后擢谏垣歴太常少卿至都御史
　　谢士章字含之宁都人万厯四十五年以进士知增城豁达明敏革羡耗简讼狱禁轻生百姓赖焉先是用把总缉盗实为厉阶悉罢去计擒大盗骆亚八等捕斩二十余人学宫頽毁撤而新之擢刑部郎歴广西副使迁云南防政
　　王如春武昌人万厯四十六年以进士知香山有兼人才甫下车即召诸吏试以律算小有纰缪必立擿之已试诸医及堪舆家术不精者悉驱出境曰无令此曹误吾民也捕险健讼民置之法下令曰凡讼必以情涉伪者先治其诬然后视事曲直由是无敢欺者一时称为能吏
　　张国维字玉笥东阳人天啓二年进士知番禺县政尚廉平兴学校课农桑以徳化民听讼从容不尽绳之以法有兄弟争产庭诘之欷歔叹息民遂悔悟甲子嵗饥闽船羣至贩籴米价日涌巡按陈保泰闽人故曲庇不禁郡民数万往愬保泰复行遏籴众大哗自辰至午不散国维驰至以利害谕之众始散去非国维几至激变秩满擢给谏去累官兵部侍郎巡抚应天后以阁部督师死金华
　　黄金贵字又生分宜人天啓二年以进士知顺徳政廉而明囹圄无寃催科不扰四境乂安作兴士类人文蔚起以最荐擢御史官至漕运副都御史
　　陈良言进贤人由举人天啓二年知新安公平廉静造士崇儒寛徭减役抑豪横清讼狱未几调去民有甘棠之思
　　伍子瑗全州人天啓二年令清逺时劫盗蜂起子瑗亲歴八乡严行保甲捕贼丽于法以抗直忤当道中考功法籍其家一无所有子瑗泰然尝曰不敢汚家大人素丝盖父子皆清白吏也
　　李模字灌谿吴县人天啓乙丑进士知东莞县邑故繁剧黠胥以其年少易之至发奸摘伏凛若神明庭宇肃清无敢哗者冰蘗自矢而痛抑豪强邑称大治丙寅嵗祲米价腾贵饥民入城掠食千百为羣模单骑驰谕擒倡首二人示警亟解俸赈济令各富家平粜邑赖以安丁卯分校称得士五载擢监察御史陈谷字式洲同安人由举人崇祯元年知新安刚直廉平首除剧恶积蠧宿弊厘剔殆尽壹意保民筑两炮台于城北隅以固守御甫年余以忤权贵去后补蓝山令
　　陈世鳯四川忠州人由举人崇祯二年令增城先是韩村民被盗诬陷至四百余人世鳯至首阅此案叹曰蔓引若此民岂堪命哉悉理出之欢声载道其视事公平廉敏严诬告清粮役丞尉不敢受讼役不得下乡擒贼首廖九寰黄仲积正法夺还所掠男女一百二十三口集民丁壮训练守御余党悉闻风解散陞知和州
　　卞应聘字莲生丹徒人崇祯五年以进士知新防性廉正饬僚属戢胥禁游赌风教肃然沥口蛋贼屡出剽掠应聘开诚抚之四境获安一夕梦城隍揖请代己寤吿家人曰吾其死矣方升堂决事遽卒百姓为之罢市因立祠县左嵗时致祭焉
　　李铉字伯韡漳平人崇祯八年由进士知新安慷慨有丰裁豪强敛迹甫下车清铁山之寇恤灶丁之艰请立盐埠惩土豪以絶奸萌申免经纪杂饷以豁重累民多徳之任未几改调海丰
　　陆清源字嗣白平湖人以进士崇祯九年知增城寛平练达鞫狱使人畅所欲言而发摘洞然不轻用鞭笞闻丞尉鞭笞声辄询其状饬学宫建鳯台书院文教大兴寻修县署仓厫筑濠堤又创炮台铸巨炮垦屯田练乡兵以资守御尝监军讨盘古峝贼有功兼署东莞龙门从化三篆所至有声擢监察御史巡按福建歴跻都御史后卒于兵戈邑人立祠祀之彭允年字鹤廷石阡人崇祯十年由举人知新安俭朴寛厚与民休息轻徭役蠲赎锾恤行戸去日行李萧然邑人思之
