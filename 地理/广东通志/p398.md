<!-- { "loadSidebar": true } -->
　　明洪武六年指挥张仁讨平儋州黎寇十年讨平防同等县及感恩抱来等峒十七年讨平崖州多简等村二十五年讨平防同麻白等处伪千户蔡斌并古镇州等黎二十七年澄迈多简等村儋州新洋等峒复乱指挥牛铭曹源等讨平之二十八年崖州千家村定安光螺樵木文昌白延等处黎乱都指挥花茂卫指挥石坚牛铭千户崇实等讨平之二十九年昌化浮鵞峒黎符公魂等乱指挥石坚千户徐真平之万州鹧鸪峒王得隆等同时作乱以次收捕　永乐二年崖州监生潘隆建言愿请招黎授隆以知县职名赍敕抚谕琼州府黎峒生黎三年潘隆引本土人邢万胜等赴京复同领敕招抚四年琼州属县生黎峒首陈忠罗显许志广等三十人来朝初以生黎多未向化遣通判刘铭赍诏招抚至是向化者万余户遂授铭琼州府知府专职抚黎仍授忠等知县县丞巡检等官赐冠带钞币遣还仍敕陈忠等归谕村峝人民免其供应差发是年琼山临高诸县生黎峝首王罚钟异王琳等来朝六年春二月琼州抚黎知府刘铭率生黎峒首王贤祐王惠王存礼等来朝贡马命贤祐为儋州同知惠存礼为万宁县主簿赐冠带币钞俾专抚黎人七年万州万宁县土官主簿王惠等率其峒首来朝十一年琼山县言东洋都民周孔珠招谕包黎等村黎人王观巧等二百三十余户愿附籍为民从之黎首王聚符喜等来朝十三年琼州府生黎峒首罗广寿等来朝十四年儋州土官同知王贤祐率生黎峒首王撒黎佛金等来朝十五年感恩县土官知县楼吉福等率生黎峒首来朝十九年宁逺县土官县丞邢京率生黎峒首罗彬等来朝二十一年琼州府土官县丞符添庆等率诸峒黎首来贡方物　洪熙元年定安黎王观茍等作乱烧燬县治都指挥程昶督军讨平之移兵征乐防县上郎等村王莫等寇俱平宣德四年以峝黎多侵扰革去抚黎流官　正统五年琼州知府程莹奏革抚黎土官自是悉领于郡县民黎相庆十年莹与指挥陈英抚谕崖州黎首符危归化招复逃民罗讨等四十八名　成化五年儋州七方峒黎符那南叛都指挥王璲讨平之八年都指挥王璲令指挥李泰督万州乐防招抚鹧鸪啼太平等六十七峒生黎巴旺巴岛等五百八十七名归化十一年儋州落窑峝黎那推作乱副使涂棐都指挥李祐讨平之十二年副使涂棐都指挥李祐招抚十家村古镇州黎贼符那王等归化二十二年琼州府通判邱端指挥李泰招抚加凌等村黎那允等一百四十四村归化　治三年凌水县黎亭等峒黎陈那洋等作乱兵备副使陈英参将姚英讨平之十四年儋州黎符南蛇作乱都指挥湛钺破之后官军败绩参议刘信被杀十五年总兵毛鋭讨平之　正德二年崖州千家村峒黎恣横为害副使王倬进讨贼仓皇奔窜遂焚巢穴而归敕旁峒无得匿逋次日累送军门者无数倬尽释之州境大安民为之立祠七年兵备副使詹玺征万州黎贼　嘉靖元年进剿罗活峒群黎皆望风屏窜有禆将某欲专功缉贼所在躬督部下穷搜贼愤怒袭杀之并杀数十人甲胄器械满野为贼所得自是贼知军弱始无忌惮二年符南蛇从子崇仁文龙争立起兵讐杀因而扇动诸黎隂助作逆兵备副使胡训计执二人繋狱命儋州同知顾玠抚之十一年儋州知州萧鲁招高眼等村千六百家立顺化都十三年琼山县沙湾居林等峒黎佛二叛十八年万州鹧鸪啼峒大抵村黎那红那黄叛二十年提督张经总兵柳珣平之二十八年崖州黎那燕符门钦等乱提督欧阳必进总兵陈圭平之　隆庆六年澄迈黎王佛陈王希贤王枝等作乱知县顾孟卿进兵剿之　万厯元年希贤佛陈等伏诛破其巢穴得所遗荒田五十七顷十五年万州长田等黎刦长沙营杀官军副使易可久遣兵剿平之十六年临高黎符黑三烧南定民居可久复擒诛之十九年琼山居碌等峒黎叛通判刘世懋招抚悉平诏赐抚黎印得便宜经畧二十七年琼山黎复叛总督都御史戴燿遣参政林如楚参将邓钟庄渭扬黎国耀等讨平之四十一年复叛把总曽国栋等进剿失利南岭副总兵张万纪等进剿复失利贼势益炽乃命总兵王鸣鹤督诸路官兵并广西狼兵分七路防平之　崇祯八年侵宇黎王亚锦等作乱州守朱集兵攻之亚锦惧出降谕以祸福遣还仍猖獗如故焚刦乡村请兵剿之兵备道苏寅賔遣参将王道济统兵入乃降十三年纵横峝熟黎勾引生黎作乱海防同知马光协知县赵我冯招抚解散十七年临高贼首黄德华因知县翁吉鼎残虐勾引黎贼作乱攻城焚燬衙宇屠戮吉鼎家属三十七口
　　国朝顺治二年春三月黎贼符元豪犯临高知县陈震祥击之殱其渠魁余党奔散秋七月土舍符顺道夺取募村黎榔园黎首苏九容遂聚众焚藤桥营作乱事闻顺道坐激变论死三年春二月九容就抚藤桥平十六年春三月侵宇黎贼王亚锦等纠合罗葵诸黎出掠游击马可任引兵奋击斩十余人次日贼首王亚锦等出降可任数其罪抚平之十八年夏六月生黎贼首王忠呉卿等纠党刦掠加运摩耶等村临高知县蔡嘉正防同参将岳某进剿擒斩无数余党奔溃
　　康熙五年冬十月昌化扫蛮黎首王廷魁刦掠大小幄诸隣峒游击易知擒斩之八年冬十二月崖州东西黎作乱知州张擢士游击张德逺集兵征剿先遣人入谕祸福贼众感泣归顺黎民大安二十八年春三月陵水陶加坠黎贼王国臣梁圣竒焚刦大潜多艾等村总兵呉启爵进剿斩贼首国臣等三十二人余党就缚并攻喃唠峝斩贼首王干雄王文成等三十五人擒获无算秋八月黎峝母葵母赞等村聚党三百余人出犯营汛总兵呉启爵领兵剿捕黎首那唱那湿等出降抚平之三十八年冬十二月指马峝黎首王振邦为乱各峝黎首王盆东王思义等应之总兵唐光尧进剿擒伏振邦黎众帖服
　　雍正七年十月恭届
　　万寿圣节众官祝厘陵水县生黎数百人焚香叩首连呼万嵗八年春正月崖州黎峝三十九村生黎王那诚向荣等定安县潮村等处十四村生黎王天贵等琼山县番否等处十八村生黎符天福等陵水县生黎那萃等共二千九百四十六人输诚向化愿入版图每丁嵗纳银二分二厘以供赋役春三月总督郝玉麟等奏
　　闻奉
　　防生黎诚心向化愿附版图朕念其无田可耕本不忍收其赋税但既倾心依向若将丁银全行豁免恐无以达其输诚纳贡之悃忱将逓年每名输纳丁银二分二厘之数减去一分二厘止收一分以作徭赋地方文武大臣时时训饬所属有司弁员等加意抚绥休息生养务令安居乐业各得其所以副朕胞与地方之至意
　　恩诏既颁黎民感泣自是琼属诸黎悉化为良民矣琼山县诸黎村峝凡一百二十有五【曰居碌曰居林曰居碌南廪村曰牛皮三家曰家品曰新曰加卯曰新寨曰加西抵灰下曰死蛇曰南吉平兆曰南蛇曰篱竹曰南记曰黄縁曰林雷曰烧鹿周敦曰湾头曰三家曰岑曰水尾曰加地曰加莫典曰平丢曰岭倍曰上下沿冈曰南细曰加林曰黄昏曰三家曰孙喝曰始社大社曰畨陀曰包没曰低灰曰长秀曰多雷曰黎东曰勘寨曰黒湾曰鹿壮曰南盈曰南犀曰南岐曰盘荅曰南垆居敦曰居敦居丁曰下水坡曰大岭曰南般曰卢迪田头曰黎琼曰藤寨曰南坤峒曰南蛇曰白头迦绕曰塘心曰居完曰头平峒曰岭平峒曰荔枝曰陶良曰黄坭曰莫村曰茅坡曰白岭曰木绵根曰畨错曰寻村曰大塘曰木械根曰埇岭曰罗村曰山田曰猫舌曰北岸曰苦藤曰沙件曰湴铁曰荔枝榔扶南曰鸭塘曰笃牛曰瓦屋曰石井曰藤村曰沙坡曰槛埇曰龙教曰独田曰曹村曰东衡曰坡薕曰塘田曰迈葛曰南椰曰尖岭曰张村曰龙天曰石化曰鸭塘曰岭上曰水泡白石曰山口曰张村曰大木根曰加凯曰宋寨曰胡换曰黒曰江边加般曰深梵曰番欠曰居癸曰田边新曰山口曰山深曰坡尾曰黄竹曰岑村曰六窝曰冯家丁寨曰周村曰多剿曰李曰南敲多加曰黄家大峒】澄迈县诸黎村峒凡一百三十有七【曰探都曰湳吕曰新村曰陶弄曰大小白石曰居透曰琼锁曰上田曰居出曰居坎曰田尾曰山坡曰求地里曰黒脸曰相思根曰白水母曰东青岭曰甘谄曰加忽曰毨村曰旧村曰湳涷曰大岭曰落峒曰穷诣曰石榴曰居白曰落阻曰忝鲁石岭曰大田曰檀木曰湳曰居润曰求执曰泉眼曰居眼曰下水曰坡养曰牛窝曰内绞曰茅波曰岸村曰落血曰潘径曰居鳯曰居鹤曰求他曰观逺曰八温曰南绞曰大塘曰脚猫曰十五寨一曰湳初曰毛巴曰透龙曰湳坑曰宋翫曰宋翫新曰大江曰竹根里曰北乖曰居岸曰穷兰曰北绞中廪曰大小居垒曰黎献曰下水曰居洪曰湳堀曰南茂曰浅石曰岭下曰大小岭曰判瓮曰大小居蔽曰荔枝根曰庄罕曰山吕曰山尾曰花岭岸曰玭□曰石岭上曰湳滥上水曰细岭曰耀迓曰黎村曰道眼曰上贾曰南艺曰加俸曰岭边曰南突曰溪口曰擎酒小曰太鹄坡曰及崖曰和句曰提湳曰充遥曰番缦曰从初曰重薄曰杰和曰麻恋其曰妻存曰那郎曰冲潮曰枕罚曰畨大曰催村曰畨乍曰畨那曰畨奴曰雅崖曰畨多罗曰雅包曰雅□曰谭汉曰雅近曰谭湳上下曰又县旧曰屯后曰反阵曰波路曰黎祭曰畨寨曰畨缦乍田曰畨佛曰从记曰畨定曰大那永曰绩缦江曰居湳曰甘痛曰高领曰居润祚】
