<!-- { "loadSidebar": true } -->
　　夫星图粤地引潮汐于元纽日次周天晷昼夜于阳陆然则南岭之南北户之北固以舆象之所偏厐烛龙之所长寤矣而庐岳天子之障衡山祝融之标枢轴虽连于西极经络未穷于南纪髙融奥博是在罗浮罗山上直百粤之精旁罗赤溟之气轩辕以降隆为粤岳矣而浮山者是惟蓬莱神山浮自防稽灵海断鼇不足比其波荡操蛇不足异其转徙盖流睒絶桥伫贻分岙飞峰息壤神理自然所怅郁者名迹芜蔼采真莫赎涌塔暗朝花之影沉湖销夜乐之音每与友人辈叹恨其竒大有终焉之意而束官陵祀升践靡由辛卯冬始以出尉徐闻速令尹崔子玉于南海迟文学翟从先于东莞枻川墟履原隰遂宿朱明曜真之馆霏焉盖晦夕也诘朝朔微雨袭梅墟经石门听泉于叶大夫春及之廊阿明日观大泉避雨厥朏吊湛公于黄龙讲堂道甚岝峉夜火青霞洞口有湛公楼七楹仙防居之此尽下界三矣明日起青霞至巅际观日出为中上六界美人峰殊好神如道人时时出云其下千仞叶大夫石馆处也桃始华露欲晞见城郭者四五前立石双如蛾翅竖又立石翥为燕子门一名弹子门为美人障其前蟾蜍峰也同人不前独往弥胜从数羽衣人芟蕴而上鸟道二十余里回翔视草树飞走光气有异非所经识意谓灵境阻郁剨然一冈平曼修婉名以子午正其昏朝登顿再舍圭隂未禺遂蹑飞云凌日观唯见香灯一具白水一巵祀罗浮君焉望天池以阳星沙而隂东连扶津之蔼西尽崦嵫之色靡不区封有畛昭藐无倪者矣可谓恢魁乎大观渊绵其神致遂赋之
　　缅夫极庐衡之经首暐赤岳于贲禺略招摇之桂树望云气于苍梧问津途于莞城释泛舟于源墟滟林霏之窈窕漠岩户之纡徐晨光飞而首路夕影流而载驱倒烟容于衿带睇朱明于隙余磴环頳于莽苍林织密以扶疎防孤征而防影鸟羣归而沸呼傍灵池以涉阯厯回梁而耸躯钟皷鸣于林间香气腾于路隅是为帝轩辕之所履神赤熛之所庐坐参正而披衣阅柳中而定居何迁人之鞅掌得借一于冲虚灵想接而心欢营宅清而寐除慨衣冠其委土想丹灶之流珠问洗药于真人发灵箫于圣姑守瑶光之玉虎戴碧斗之铜鱼恨太华之宫不存怨明月之坛久芜断防心其莫引翳神光其忽诸徒使来粤都者走明珠于合浦浮毳衣于贾胡彼臯壤与山林非天性其焉如将纵观其窟宅恣风云之袭余若有人兮山中叶公逃其大夫瞰神峰之窅渺感鲍女之来胥筑清泠之妙馆移家室于真图半九天而一息卷悬泉而自舒契兰溪之赵相咏明怀于彼姝怅峨嵋之脉逺觉茅山之气殊谅仙人之藐矣居其堂以郁呼度石关之穹窿接新搆之离娄泉淙淙而夜鸣云英英而昼敷清不可兮久留澹容与以踟躇山带氲而翠积水帘波而素纡营槃砥兮偃仰防葩华兮喷嘘避蝴蝶之洞睨梁天汉之虚彼增城之湛子洵赤海之名儒匪淳耀其外丽有神精而内摅吐经书以澹集龙鳯以娭娱若洙泗之訚訚俨夏屋之渠渠委楼观于山精寄田业于门徒圣无存而不玅凡有亡而必粗疑海波之增减窥户牖之有无蕴苦心其为谁遡流风而涕俱于是拂金沙兮夜语蹍青霞兮旦发逗威彛而宛转望敦厐而軮轧澹孤青于气表漏阳华于空阅砉崖隒于川渠错璁珑于楼阙虽道絶于登降亦临观其曲折缅增城其在兹递仙风而岋俯龙门而直上有流光之彯撇征上界之精华照下方之明灭何峰容之伟竒漾真人之秀烈偶丽石之前临露参差而障列如倚翅以斯冲似悬帆之次掲映神姬之出云美朝暾而暮晰转灵蜗而下视象寒津之齧始浮山而浮来自防稽而涌垤览至今之草木有东方之种别泯合际于罗丘度铁桥而缀缺岂华灵之逺孹非秦王之近设抵半舍而泉分宿烟炊而饮洁诧木末崔子玉之下来怆石罅翟点苍之困歇信絶地之行难岂中天而兴辍定飘摇而整巾豫跚而结袜顿金防之拳竒步羽人之勃窣上登其若梯进孱顔其若闑陗壁虚而溜浮积泐敧而苔滑寄掌股于旁径托跟趾乎冒橛起瑶池而蹑飞云周三十里之灵樾象耕之所絶蹊雉樵之所迷术肆竒树之葱茏并异卉兮冥密绀苍凝而互隂碧鲜流而竞发固风霞之所蔼薱亦丹膏之所淫郁有一花而四照有五色而一节或建日而无影或嵌空而有雪青珠泠风其欲乳瑚丛生而逾活神防倚其雍容仙鼯彯而撇拂木客离簁而似语山魈隠映而倐忽别有朝菌若云夜芝如月翠羽攒菁金粉浮馛曩得一而为艳此成林而不掇固灵境其常然叹人生之觏絶谓林封而径穷忽冈峦之秀濶儗撑距而不前乃案衍而条达晓发足于青霞午淩冈而载茇鸡鸣于上霄降兹峦而子末正子午之嘉名定昏晓之相割念人间之急晷劣旋车而已瞥矧山行之阻迂虑峰攒而影咽竟凌霄而未禺何邓林之蚤渇岂日气之偏延非海隂之所遏遂径庭其造天极空防而戴日属湘嶷于垒碓辨交防之垅埒眇菁木于河林认扶桑于渤碣掞琼州而地矫引长星而天豁布肸蠁之芒芒众每生而忽忽偶旦宅以推排糅山川与名物昔冥丘而去燕今南池而徙越为情多而苦悲亦心浅而易悦尘影舍而智亏年路湥而意没夜乐何时而遇仙花首何因而礼佛忖凡情于圣真若闚观与穷发将无始之趋未融令有终之相难阅朱鳯沫而潭氛碧鸡殷而石裂览异鸟其参差意灵禽之彷佛官观岿而如在丘壑虚而起屈吾将洗浮氲于自然悟空明于一切朱陵之花靡谢曜真之气长结晔光景兮夐不如乎天之所穷靓凌兢兮吾以观乎日之所出
　　限门赋【有序】　　　　　　　　　李元畅
　　吴川滨海而县其南三十里有限门焉纳鉴江零洞潭峩之水放于海门广盈丈夹碛对峙如虎牙错浅流中逶迤蜿蜒而入即瞿塘滟滪之险不能过每风涛搏激雪浪山立其响如轻雷闻百里是门也北达燕齐旁通闽广西南走诸岛彛琼雷碙洲仅隔衣带水风劲可一瞬航之海上多故此门设半旅可当剑阁一夫也商舶至非购篙师定樯乌不敢入稍失道触浅流中夹碛舟立碎盖亦海滨之雄镇也余赋之俾履险者慎焉其词曰
　　登文翁之崔嵬望南溟其一杯疑巨灵之擘石騞重门而洞开纳三川之积水轰万古之奔雷挺螺峰以成防断鼇极以为椳限天险以南北通潮汐而往来故能咽喉水府阖辟乾坤阳侯抱关而击柝冯彛效职以守阍长鲸透而恍呈鱼钥浓烟合而俄列藩垣呀百越而呷七闽总舸舰出入之户控牂牁而引碣石立华彛保障之根其为状也断碛横絶如环半缺对错猛牙双流积铁含形内虚盘纡曲折隂云结驷而长驱髙浪翻车而无辙或命火防而建羽旗或吐晴虹而安棹楔其为怪也大块噫气海怒波扬飞涛起沫雪照炎乡响振地轴势动天阊类钜鹿之战人马咆哮而落魄似渔阳之役鼓鼙呜咽而断肠当其金枢吐月扶桑出日风静蜃楼浪恬鲛室羣灵杂遝而曳裾层波澎湃而鼓瑟指安期于蓬莱恨登龙之无术忆博望之仙槎触支机而荡潏及其出斯门也贡琛甘泉输粟幽燕巨舰连屋危樯刺天风挂席占星涉川迅若鹍鹏之展翮疾如骐骥之加鞭一息千里所届不待于经年若乃雕题凿齿寇我门庭青天黯淡白日沉防龙争虎鬭山摇海倾血流百谷燧暗千城樊哙荷戈以排闼终军无路而请缨故治不可以忘乱而国惟在于足兵至如商檝当门津迷水涸天道妬盈风涛交恶暗石穿舟利同干镆货陨深渊人填巨壑骨纒恨而难销魂依贪而靡泊故宗元有招贾之文而蔡襄戒弄潮之乐乱曰阃不在髙所重御戎阈不在深所贵能容蜀阁髙矣揖盗而入龙门深矣扫轨而急惟兹限也通一箭也藏汚澣也锁宇县也闭而席毋折而屐敢告执防寂如水毋嚣如市集敢告行李视此勿忒【以上赋】
　　天关自然台铭【并序】　　　　　　湛若水
　　自然者圣人之中路也圣人所以顺天地万物之化而执夫天然自有之中夫路一而已矣学者欲学圣人不先知圣人之中路焉其可至乎白沙先生云学以自然为宗当时闻者惑疑焉若水服膺是训垂四十年矣乃今信之益笃盖先生自然之説本于明道明觉自然之説无丝毫人力之説明道无丝毫人力之説本于孟子勿忘勿助之説孟子勿忘勿助之説本于夫子毋意必固我之説或者乃谓老庄明自然之説惑亦甚矣铭曰
　　有堂恢恢在彼天关自然其名哲人维言或曰老庄无亦其禅曰彼二氏私智烦难焉覩本体焉知自然曰自然者何以云然夫自然者自然而然吾且不能知其然吾又何以知其所以然问之天地天地不言而苍然隤然问之万物万物熙然怡然不言而其意已传或失则多或失则少或过不及如自然何仰惟宣圣示学之大毋意毋必毋固毋我川上之叹不舍昼夜天时在上水土在下卓彼先觉大公有廓自喜自怒自哀自乐天机之动无适无莫知天所为絶其丝毫人力是谓自然其观于天地也天自为髙地自为卑干动坤静巽风震雷泽流山峙止坎明离四时寒暑自适自期一隂一阳之为道道自无为是谓自然其观于万物也化者自化生者自生色者自色形者自形自动自植自飞自潜鸢自戾天鱼自跃渊不犯手段是谓自然是何以然莫知其然其然莫知人孰与之孰其主张孰其纲维孰商量之孰安排之天地人物神之所为曰神所为何以思惟吾何以握其机勿忘勿助无为而为有事于斯若或见之其神知防其行不疑穷天地而罔后超万物而无前天地万物与我浑然一阖一辟一语一黙各止其极莫见其迹莫知其然是谓自然百尔诸贤哲哉勉旃
　　峰塔铭　　　　　　　　　　区大伦
　　峩峩峰拔乎中川塔势涌出作柱于天应符以兴维兹多贤翼翼佐帝亿万斯年
　　无眼端石铭　　　　　　　　　徐　渭
　　鹦鹆之目偶在石或取以验真或指以为疾我则不然问果落墨不落墨【以上铭】
　　请从祀名宦议　　　　　　　　郭子章
