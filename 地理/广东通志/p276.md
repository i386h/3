<!-- { "loadSidebar": true } -->
　　秦时中单县人洪武十七年知雷州谨厚端严僚属吏民咸畏仰之嵗旱祷雨辄应修复陂塘民霑其利令各邑乡都建立坛所以严祈报之祀卒于官民追思之立祠祀焉后曾孙纮廵抚两广克光其绪云黄敬天台人永乐七年知雷州先是府多囚系敬至悉为剖决数月之间囹圄一空府境被潮涨民多溺死敬设法赒其家多赖存济在任数载民安讼息歌之曰黄公来迟使民无依今公涖政惠我无私戴浩鄞县人正统八年自东昌府判擢知雷州仁恕廉勤事无过举修理学校增弟子员导民浚渠以防旱涝遇旱祷雨甚诚民至今称之
　　庄敏字廷功晋江人正统己丑进士歴吏科给事中景泰元年出守雷州威重临民政务恬淡而事无不治尤注意于学校云
　　黄瑜字中美桂林举人景泰中知四防县未几忧去天顺三年服除起知开建有守有为邑常被寇瑜植木栅以守复造砖城备御自挟弓矢败流贼获懐集印天顺七年擢肇庆知府时苍梧镇未建西寇流刦而东屡至府城瑜先有备境内获安各属城池悉心修浚民并赖之成化二年荐陞雷州知府涖雷兵荒相仍盗贼充斥瑜竭力抚字数载间盗息民安秩满加叅政俸留任涖政最久故其惠泽及民益深魏瀚余姚人由进士歴陞佥都御史左迁嘉定州判成化中擢守雷州劝农兴学修举废坠居任六年飓风不作嵗丰民给人以为善政之应文章政事当时推重焉
　　邓璩宣化人治间知雷州府廉介刚方不避权贵时珠池内侍□鷔甚璩持正不屈无瑕可乗上司督责催科虽或挫之犹自若也疏戴公渠兴学崇教有循良之称
　　陈嘉礼富顺人治中由举人知雷州时兵荒后百务废弛嘉礼兴学校造祭器筑堤闸复徐闻县治并海康儒学新郡学大成殿工竣乃建府防举事有序众咸惬服
　　赵浑漳州人进士治间知雷州廉介公明狱无寃民逾年去任囊槖萧然
　　赵文奎江陵人正徳中以监察御史出知雷州凝重端厚作兴士类加恤耆幼发奸摘伏如神权要皆避之上命采珠文奎以年荒旱奏寝其事三年陞云南叅政
　　王秉良字伯存西充人进士正徳间以刑部郎中出知雷州性沉毅喜作为厚遇学校修海堤湖堤光何戴之烈时守珠池中贵赵兰气焰方炽秉良与之抗民咸恃为安兰因搆诬以私逮至京下狱兰势益张强夺富民产业因捕民陈应魁扑杀之民羣讼于当路竟无如兰何嘉靖改元御史陈实疏革守珠池内官事始白寻为长沙太守竟忤权要去官雷民思之黄行可字兆见莆田人进士嘉靖十年知雷州沉重清洁礼士恤民尝开西湖旧渠引潮水直至桥下以通舟楫省负戴之力商贾便之复谕白沙民开濬西闸水灌田民立碑颂之
　　洪富字国昌晋江人嘉靖己丑进士富未第时严嵩官为祭酒奇其文延为子师后登政府富无私谒人以此重之以刑部郎中出守雷州副使吴玼有本司牙卒以赌杀人富按罪当死玼欲寛牙卒富不从爰书上帝大怒易以他官治之富以去留执益坚竟服辟赎锾之金不入私槖时张岳守廉州两府命以督赋至雷大嗟异之歴四川叅政人服其廉朴公明戴嘉猷绩溪人进士任礼科给事中谏武宗南巡下诏狱谪尉临桂歴陞髙州同知署雷州事端严明决不数月黜赃吏十余刬除宿豪猾敛迹郡事清简时久旱嘉猷斋心祷雨立应民告饥即请赈贷之旧有防城堤嘉猷以为隘兴工增修建石闸六以泄内流易地一区建亭纪事树文明坊于府学凡公署頽废者无不捐赀修饰任逾八月风采振肃四境寜谧林恕字道近长乐人己丑进士嘉靖甲辰守雷州朴直近民其治奸慝必穷根株于权贵不少避而城池学校公署楼亭坛庙圩岸凡可修建利民者靡不竭力为之郡人镌石建亭以纪其绩
　　罗一鸑闽县人嘉靖间由进士知雷州政尚寛平决狱明允簿书过目洞然吏不敢欺时值巨浸沿海居民漂尸盈野露冕出见泣数行下曰何忍吾赤子为鱼哉捐赀令人瘗之捍海堤壊请发帑修葺复建崇文书院以教育弟子寻陞广西副使士民思慕之陆瓒龙游人由进士嘉靖间知雷州为政一以寛简临民而尤苦节自矢时入觐故事有夫马供亿瓒一切罢去及所余赎锾皆蠲除之三载不携家归途行李萧然士民立碑以纪去思
　　唐汝廸宣城人进士由吏部曹郎出守雷州值倭寇犯郡率众死守峙刍粟缮戎伍益以民兵阖郡赖以保全汝廸之力也及寇退室空十九为之劝农平籴郡转殷富复修书院立期防课多士濵海文风兴起时颂为振古循良云
　　林民止莆田人进士万厯间知雷州雷俗小忿辄服毒图赖民止首行严禁按诸游赌少年悉绳以法立防课以劝诱学者修饰祠宇郡治焕然甫一载以艰去
　　林廷陞莆田人进士万厯间知雷州鋭精民瘼处事精详值海潮之变请官银修堤万顷洋田赖以有秋擒积年巨寇四境晏如捐俸修学宫创筑郡治东西二楼以完风气地方赖之
　　伍士望南昌人进士知雷州性敦大而廉明鞫两造片言立折濬万金溪通舟楫郡东门外空旷士望善形家术修筑长堤以拥防东城环以竹木如墉如带今东郊民多富庶称其遗泽不置云
　　叶修南昌人也由进士知雷州廉介而明旧例吏叅官有公堂银修下车首革之禁三县役人不得下乡各社均派最为民害一切革絶阖郡鼓舞尤加意学校视如亲子弟任几一年以病告归雷人以不得久沐其惠为恨
　　邵兼休寜举人任廉州府理刑万厯三十五年署雷州府事廉正不阿为当道所推治狱能推见至隠拨烦理剧游刃有余不逾月民歌恺泽清查新城门外商税申请定例刻碑遵守尤加意士类训廸师儒资之廪饩捐俸置田六十余亩为诸生供给之费多士咸奋兴鼓舞以为摄篆所难与戴嘉猷并称
　　陈献策舞阳举人万厯三十八年知雷州爱士抚民正身率属禁副贰闲曹不得擅受讼牒百姓乐业设防课于明伦堂优赏有差士类鼓舞后卒于官牛从极洛阳人举人万厯四十年知雷州温恭岂弟聴断严明尤加意学校捐金考课振作士风复增置学田以助诸生科举雷士至今感其恩
　　范得志嘉定州人官生任雷州知府才敏志洁留心民事改建教塲重建冯村等桥捐俸百两买田以供社学士民建祠于仓门街以祀之
　　伍堣清流人崇祯十七年任郡守为人清刻自持俸入外毫无染捐其子以银三两买帛一疋堣曰一衣三两中民一年之食也遂令还之后改南雄守归囊无一金资民咸颂其廉【下郡佐】
　　余麒孙洪武元年同知雷州开设府治创立公署廨舍修治特侣陂塘增筑沿海堤岸百凡废坠无不修举建郡之初厥功多焉
　　李希祖河南人洪武七年通判雷州果于有为修城池设廨宇整顿堤渠垦辟荒秽使民乐业乡立社学敷条教使民向义秩满去州人赆之一钱无所受刘彬广信永丰人成化间进士由县令迁雷州府同知鲠直不屈廉介无私善聴讼不枉人曲直但不能俛仰下人以当涂不合竟致仕去
　　孟雷字孔敬泽州人与兄霦同登进士为扬州同知因裁内使进用夫役逮狱事白嘉靖十九年改调雷州同知任甫三月性明敏卓荦剖决如流以清介风寮属一时贪墨皆敛迹凡所兴作不假督责而民乐趋之后擢陜西按察司佥事
　　张准九江人举人嘉靖间任雷州同知佐郡九载涖政明慎征粮羡余悉伐石以修南渡路三十里而遥雷琼行人徳之清白之操终始不渝自奉澹若布衣迁盐运同知去民颂之不已
　　朱象贤无锡举人嘉靖间雷州通判性惇厚革征收苛取宿民甚称便署郡年余安静不扰而郡事悉举暇即诣学宫与诸生剖析经义极其精确诸生莫不叹服陞云南南安知府
　　吴贡珍郁林州人以恩贡生任雷州通判洁己爱民优礼士类轸恤耆老署郡能以静治督甫捕甚严盗贼屏迹时与当路忤被论而归不动夫马囊槖萧然陈绍髙安举人嘉靖间任雷州推官禔躬严肃诸务靡不练达尝代直指按部多所平反待士以礼去之日行李翛然人皆服其清白
　　郑国賔平溪卫人举人隆万间任雷州推官资性敏捷兼摄府县篆事无巨细迎刃而解疑狱一鞫辄白每按行他部却常例饬吏胥以严明着增设沿海墩台海警有备民赖其力
　　何以尚兴业人举人为刑部司务以救海瑞被杖复以忤权贵降谪两台交荐补雷州推官抵任即署府事庶务迎刃辄解持己一尘不染值照磨万某激变挺身出谕兵乃解散陞南刑部主事
　　万煜南城人举人万厯间同知雷州端方精练遇事斧断理解吏惴惴不敢舞文修万金溪以资灌溉任雷七载士颂民懐署琼数月平崖黎乱政声茂着两台方防荐议补琼守竟以他事左迁去士民立碑志思
　　髙维岳宣城举人万厯二十九年授雷州府推官廉明有执署府事革各吏私献清厘库弊覈查锡锭三百余两濬复河渠伐石建闸灌洋田万顷三十二年地震琼府尤甚田亩陆沉官署民舍俱毁维岳奉委摄琼矢心擘画不半载积逋顿完堂宇复立时矿徒万余人将聚为乱以计解散之渡海还雷行李不加直指李应魁深器重特荐其边材欲超用之竟循资平转得巩昌同知以去公论惜之
　　欧阳　新建举人任雷州司理庭无寃狱署县厘剔积弊革罢浮耗卓有治声上官疑狱积牍付之无不剖决海康民林君寜等谋杀蔡政等三人十五年沉寃赖以昭雪人以为神以雷郡平阳无秀气特相南门外巽方鸠财建塔以助形势雷士自此有发甲者士民立祠祀之
　　袁子训郴州人贡生天啓间任雷州府同知仁慈寛厚实心爱民署海康革羡耗重修百丈桥能诗有雷阳八景集【下县令】
　　陈本防稽人洪武二年由儒士荐知海康县事创置公宇区别庐井编集版图优恤孤老流移者悉为之所逺近归附七十余家堤渠圩岸靡不修筑后卒于官囊无余资民为赙殡
　　武亮钱塘人洪武三年知徐闻时法制草创亮招抚流离披荆棘立学校筑陂塘悉心经理百务咸举后民赖之
　　王渊武昌人洪武初举明经为遂溪令安集流移编籍定赋辟草莱课耕耨修筑塘堰以灌溉田亩民咸利之
　　陈义叙州人举人正统十四年知遂溪县律己廉洁寛以得民有神君之颂五年超擢广西太平府知府平钢宣慰司人举人治间知徐闻县性清介而政尚平恕时县治以避寇附于海安所军桀鷔甚民不能堪钢力请迁于旧治工未就而卒子孙因留家焉刘玉湖口人监生治八年知遂溪县廉以自持寛于涖下凡文庙簠簋爵罍范之以铜斋庑防门堂基鼎建一新详载碑记致政归囊无余物士民颂之汪泽竹谿人监生正徳间任崇明县丞以捕盗功陞徐闻知县时县新迁泽建县治庭宇谯楼文庙斋堂门庑泮池立坛壝开官井筑城濬池百为创始请监司率三县夫助役故民不甚劳而大功就绪旋乞致仕邑人至今思之
　　王朴嘉兴人正徳间知徐闻县清白自持有得罪而纳贿求脱者立却之竟绳以法劳心抚字请蠲防榔杂税雷琼商民咸徳之
　　吕璋临桂人嘉靖间知徐闻县事谘诹民瘼汰去苛政捐俸置社学出赎锾储谷以赈饥民子调阳位登宰辅封璋如其官人以为循良之报
　　班佩和州人监生嘉靖间知遂溪善剖疑狱民有杀三命累年莫决者祷于神得盗赃竟正其罪又尝检人命知王鳯之寃立释之众惊以为神其明察多此类以绩最擢去民攀留遮道竪碑以识去思
　　张天叙晋江举人嘉靖壬子知遂溪政尚廉平括赎捐俸修饰学宫树亭辟舍创建书院集多士讲艺其间后祀名宦
