<!-- { "loadSidebar": true } -->
　　谢氏【邹永太妻幼通女诫年二十适永太生子忠甫十月而夫亡窭甚勤织以供舅姑及舅姑卒鬻庐以殡或悯之劝其改适谢曰我岂不知嫁愈于守乎然他姓鼎食不若邹氏杯水耳竟不变志学士宋濓为之立传】
　　屈氏【汪佺妻年十六归佺一纪佺卒子有能甫七岁家业萧条纺绩以赡事姑以孝孀居五十余年成化乙未诏旌其门】
　　林氏【彭睦妻年十六归睦甫九载睦卒遗腹生一子家计萧然杜门纺绩以抚孤或为之虑林曰贫止饿死安敢为禽兽行乎自是无敢复言者嘉靖壬辰八十二岁卒知县廖轾以状闻诏旌其门】李氏【汪溢妻年十九归溢生一子而溢卒家甚贫窭纺绩育子母家讽之再醮李坚守节不可夺年六十九卒嘉靖甲午诏旌其门】
　　周氏【斐文逊妻文逊早卒子应祥甫九龄舅姑衰老周矢志守节养老抚孤艰苦备歴孀居五十余年享年八十有三嘉靖戊申诏旌之】
　　戴氏【浔州教授谦孙女邑庠生王应圣妻生子国璋甫期月而夫卒戴年十八守节孝事翁姑逮殁治丧尽礼抚孤成立年七十余犹谆谆以节义勉其后郡守给扁旌之】
　　周氏【庠生何泮妻泮早逝周仅二十二奉姑养侄教子元凯成人郡守呉给扁旌之】
　　汪氏【明经周茂才妻居乡为流贼所掠贼欲汚之汪厉声骂贼夺刀自刭死贼磔其尸于野】张氏【省祭李濬妻年十五适濬濬卒张年仅二十有子成蹊生未一岁张抚成长遣从师勤纺绩以资衣食后子孙皆游泮年六十三遇乱克城死焉时人哀之　以上保昌人】
　　邓氏【钟鼎妻天顺八年广西流贼侵境掠邓欲汚之邓绐贼曰我有黄金当取以赠贼信然偕至井旁抱幼子投井中死焉后七日出其尸如生人皆异之】
　　罗氏沈氏【罗为张纶妻沈纶弟弦妻罗年十七沈年二十归夫家两年纶弦俱卒俱无子翁姑欲夺其志二妇以死誓竟不能移罗年七十五沈年六十七并无瑕玷嘉靖中诏旌其门曰双节】黄超秀【庠生铭女年十五与嫂郭氏年十九同居崇祯辛未流寇攻城二人阖户自经同时有何氏者袁大和妻城破亦坠井死】
　　邓桂姐【贡生黄锡侧室崇祯辛未流寇破城被执欲汚之邓绐以沐浴相从遂入室易服自缢】邱氏【黄金耀妻辛未流冦肆掠夫妻避难贼追之急挥泪令其夫先去自投塘死】
　　梁氏【廪生邓成章妻年十七适邓越二十八岁时长子必昌甫四岁次必隆甫二岁必显始生成章随父贻宦游广西疾卒梁闻讣哀不欲生立志坚守善事姑舅义训三子长子必昌由贡任秀水县丞梁孀居五十余年八十一岁而终】
　　何氏【年二十丧夫守志教育二子杨仕缙仕绅孙栻俱庠贡有名两台交奨年九十二卒】何氏【杨玉琮妻年十八生子名世甫一月夫卒孀居抚孤长为邑廪生寿八十一岁而卒】黄氏【邑庠生杜诗妻年二十居无子抚侄继美为其后当事给扁奨之寿七十七岁】何氏【徐学伟妻年二十三学伟卒何苦志淡薄孝节不渝课子翼明入泮两台旌奨寿七十余岁】何氏【陈万道妻甫二十岁生子邦郡邦都而夫故遗命何改适携养二孤何以死誓惟纺绩度岁虽邻妇不得一见课儿读书邦郡有文名何年九十而终崇祯间邑侯陈于宸扁曰节寿垂芳郡守呉开印扁曰节寿日丽邑令朱常防扁曰迈耄贞操】
　　赖氏【何德高妻年二十二德髙死赖矢志终节歴年九十有六操行不改邑今旌曰贞节又曰氷玉节操　以上始兴人】
　　右南雄府
　　李氏【镇抚呉正妻少寡守志不渝惠州卫上其节宣德四年旌】
　　侯氏【佥事郭观妻正统中随观训导平南猺寇刦县侯与子绍辉俱被掠羣寇方饭褁以授侯侯弃地寇怒矛鏦戗绍辉欲威胁之侯大呼曰贼何不杀我使子母骨肉一处耶遂遇害事闻旌焉】王氏【刘彦愈妻年十七彦愈死王守志抚遗腹子观成立成化中知府李叔玉以闻旌其门年八十三卒】
　　刘氏【邹某妻年二十余夫卒翁媪继亡无子遗夫弟宏尚幼刘守志长育之年八十二卒】詹氏【指挥刘正妻年十七归正一年而寡抚遗腹子全孀居六十年闾里无訾议治中旌】石氏【蒋铎妻铎世为惠州卫指挥同知石归未几而铎死父母以其少无子令改适石誓死守时蒋宗皆絶家且窭独与一老婢居息事力作自给削迹闗外戚属罕得觌面坚贞无玷年七十卒】邹氏【叶标妻年十九归标七月而标卒举遗腹子春芳泣曰夫不死矣时为族豪所逼谋夺寡志将不利于孤有姑与邹计匿保防而存活之事舅姑孝谨教督春芳有成以明经丞古田年六十四卒万厯丁亥诏表贞节后以孙梦熊官宫保诰赠一品夫人】
　　黄氏双节【姑钟氏妇卢氏钟年十六归黄涵一年生男可观仅七日涵卒钟矢志靡他抚其孤及长为娶妇卢八年而可观卒卢无出亦守志不移坚贞无玷邵表双节】
　　方氏【巽寮人朱自省妻年十六贼毛老掳之使贼负以去方噬贼背齿肉俱脱贼怒脔斩之】李氏【河源人叶世仪妻中丞李焘女焘总运长芦时世仪随父梦熊兵备永平求婚而许焉李有夙慧幼授孝经列女传通晓大义长能文章及归世仪匝一月而世仪病笃李为疏告天请以身代世仪卒李欲殉父母力谕之未即从姑又危其词曰子死汝在犹吾子汝死我必从之李乃止舅怜其志立从孙绍履为后李抚之若己出教以成立日惟闭帘阁目列女传不释手他女侍罕闚其面然竟以忧毁成疾预为词告舅姑及父母又遗戒嗣子置妆箧中及卒姑发之语皆大义闻者莫不贤之时年二十有五太史杨起元旌之曰贞淑后以子绍履官太常典簿赠孺人】
　　张氏【曲江文献之裔女嫁归善杨文懿未三载而杨逝即絶迹阈外遗腹生儿见曍与前母子六人同勤教育后一子明经五子列黉序孀守七旬卒】
　　严鳯姑【必显女许配郡庠郭绍仪子于襄绍仪故家贫必显别字富室母女泣谏不听将受聘鳯姑闻之理笄更衣潜出投江聘至失鳯姑所在遍觅获尸于江顔色如生于襄临江泣奠人髙其烈】卢氏【岁贡信威女嫁夫而寡抚孤纺绩急公赋缮祠茔恤贫助葬寡言笑足不逾庭三十余年】叶氏【博罗车溥妻归善春芳女年十八归溥逾年溥卒子惠生半月耳叶伏尸擗恸誓以身殉父止之曰若即死如遗孤何乃勉不死奉姑抚遗于是惠长且娶矣而夭无嗣叶计吾忍死为未亡人者以此子耳今已矣将死之诸弟复慰之曰姊即死如立后何乃勉不死为之立后逾二年卒】
　　叶氏【陈梦桃妻春芳女年十八归梦桃三载梦桃卒生一子两月耳叶曰吾闻诸吾父夫死不死为存孤也于时舅姑尚存敬执妇道事之及殁送终以礼子既娶而夭有遗腹叶又曰吾闻诸兄弟子死不死为子后也忍死植遗腹后以寿终】
　　李氏【姚公襄妻归三月公襄病治药三百余日卒痛絶欲殉姑劝以立嗣而止舅姑终葬祭尽礼孀居骨立在母家就医父母隂欲他拟潜觉涕泣絶饮食三日归至公襄柩前长吁气絶人嗟异之　以上归善人】
　　李氏【陈升妻年二十四升卒时遗孤方四月姑怜妇少令再嫁李呼天泣誓屏脂泽孀居五十年治中知县陈道奏旌其闾】
　　潘氏【诸生张本忠妻归举一女无子年二十五本忠卒哀毁骨立或以再适讽之辄震怒誓死守志知县马显明上其事未及旌而卒】
　　姚烈女【密之女世居公庄峒治中寇李志祥剽其乡女走山谷间寇追至欲汚之女厉声骂贼投崖死肌体磔裂血渍崖石至今时见光莹不灭云】
　　胡氏【黄康积妻年十九归康积甫三载生一子仅六月而康积没胡誓不改志五十余年始终一节嘉靖中诏旌其闾】
　　李氏【周德髙妻年二十归德髙生一女嘉靖间河源贼李亚元流刼被掳至元冈欲汚之李绐以汲遂负女赴井死】
　　谭三烈【诸生光旦之女长已适人仲季皆待字戊辰龙门贼破沙上村掳男妇待赎光旦曰女从若生不如死请戮之贼释其女以光旦从值官兵救至脱归明年贼复至光旦挈家楼居长女亦归宁贼攻楼急女度不免姊妹相率坠楼死贼执光旦后知其女死义而释之】
　　李氏【卢守谦妻年二十一守谦死誓不再醮抚孤事姑处身氷洁年七十三当事奨其烈】胡氏【陈木桓妻年十七归木桓两月余木桓卒胡哀恸自缢以从家人救之至次日密吞衣塞喉而死】
　　韩氏【张焘妻丁亥兵入城匿复壁中闻杀其母趋出救之请以身代竟触刃而死兵怜之乃释其母以上博罗人】
　　黄五姐【君庸女隆庆元年贼江汉破贵峯寨五姐时年十六与父皆被执计不令父同死绐贼曰予愿从幸释父归养幼弟贼喜而从之睨旁有刀遂自刎死弃其尸十日不变乡民廖子信哀而瘗于髙车　永安人】
　　林莹【祖祐女幼许婚黄璟未嫁而璟死莹持服三年有求婚者莹闻之痛哭不食以死自誓年七十六卒】
　　呉氏【陈某妻夫夭死舅姑欲令再适呉坚拒不从久恐不免遂缢死】
　　彭掌珠【父贤病蛊久莫治掌珠忧惶吁天得竒药以进贤啜之愈许婚于陈而陈窭甚贤悔欲易之掌珠不可竟归陈乡里称其孝义】
　　徐亚孙【子明女年二十三未嫁为海冦所掠女义不辱骂贼贼怒遂支解焉】
　　黄氏【郑世殷妻年十七归世殷七月而世殷卒黄欲殉葬舅姑谕止之矢志守节年七十万厯辛夘旌表】
　　施氏【年十五许配余学武未归学武死痛欲奔丧父母难焉后以志坚听之哀毁几絶葬日复谋以身殉舅姑正告曰节以克孝为先可使而夫无嗣乎施泣以谢乃立夫兄子起雾时方三岁拮据抚之以愉二老无何雾又夭歴年七十二寡言笑谨坐立氷霜无间屡为有司扁奨】
　　王氏【孝亷林志学妻归甫二载夫死子殇决计从夫舅姑慰止之立伯子一桂补邑庠而殇更立又殇苦节弥坚六十余年人罕见其面】
　　郑氏【徐国梓妻年二十七无子国梓死郑悲哀不絶既殓闭门叹曰夫丧无嗣何以生为遂自缢】卢氏【郑世逢妻年二十二夫亡比葬预筑双圹以誓防流贼掠其家卢被执呼天大恸贼不敢辱絶粒数日呕血而死以上海丰人】
　　骆氏【陈怡妻年二十寡无子其翁使改适骆以死自誓事翁姑尽孝殁而哀毁尽礼年七十邑令以节孝旌之】
　　郑氏【庠生何清妻夫故年二十三子七岁夭奉养老姑足不逾阈姑死哀毁营葬尽礼年七十二终龙和两邑旌其节】
　　周氏二女【屯军周应良女隆庆二年剧贼邹嘉儒破屯城应良长女名防年十八被执虑贼汚散髪厉骂贼刃于市次女名赖真年十六逃邻余元志家度势难免解带缢于僻室乡人称双节焉】沙氏【诸生陈存业妻归七年而寡孀守三十余年步不逾阈珥不饰首抚妾遗孤曲至让诸叔以腴田葬双亲哀感羣鸦官旌其节】
　　陈氏【傅天祐妻归未周岁天祐病陈晨昏侍药夫死二日自缢殉之院扁奨其贞烈】
　　黄氏【邹士第妻时年二十二李峒巢大盗焚刦逾垣走坠邻园贼追执之遽投井贼复曳出骂贼不屈杀之知县沈瓒为之殓具礼祭之表其门曰烈光厥祖以其祖价轩为宋朝死节故也　以上龙川人】陈氏【名玉珍张僖妻少纯慧知书年十六归僖四年无子为夫纳妾生子未期而夫亡陈年二十三誓与妾食贫鞠孤事舅姑生事死葬克尽礼孀居五十三年卒】
　　蒋氏【魏实妻年十八适魏三载夫亡姑以其少无嗣令再适泣曰一身二夫行之丑也即断发自誓织絍为食三十余年】
