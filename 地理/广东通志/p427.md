<!-- { "loadSidebar": true } -->
　　宋熙宁中郡遣军校钟姓名英者贡方物于朝道经睢阳唐河南节度副使右金吾卫将军检校主客郎中兼御史中丞赠扬州大都督张公巡睢阳太守兼御史中丞赠荆州大都督许公逺双庙在焉英斋沐诣庙丐灵是夜梦神告以殿后柜中有神像十二铜辊一锡汝奉归以祀潮阳东山之东岳庙左可数十步有佛寺寺之隂有大石屹立于其上下宜建祠以妥灵英趋京卒事还具酒脯答神贶取所赐而还置于岳祠俄而立化常有旌树于岳麓寺中夜见光怪僧徒骇怖走白有司移寺以宅神凡有祷求其应如响事闻于上二公册封王爵赐庙额曰灵威诚稀濶事也按唐史二公以睢阳疲卒数万婴孤墉抗方张不测之敌大小数百战鲠其喉牙使不得搏食东南而唐全得江淮财用以济中兴虽其力竭而死而忠贯日月功在社稷不可冺也宋章圣皇帝东巡过其庙咨巡等雄挺尽节异代着金石刻赞明厥终与夷齐饿踣西山孔子称仁何以异诚哉然当时若南霁云之神资机敏豪迈絶人与二公义气脗合请师临淮冒围出战万众遮之左右射皆披靡既见进明兵不出为大飨乐泣不忍食断指射浮屠誓灭贺兰城陷与巡逺俱被执至死不屈其忠烈盛矣天子下诏赠开府仪同三司再赠扬州大都督徳宗差次武徳以来将相功效尤著者以顔杲卿袁履谦卢奕及巡逺霁云为上雷万春为巡偏将令狐潮围雍丘万春立城上贼伏弩发六矢着其面不动贼疑刻木人谍知乃大惊遥谓巡曰向见雷将军知君之令严矣将命方略不及霁云而强毅用命巡任之与霁云钧二君生与巡逺同捍寇死与巡逺同其操睢阳庙祀岂得専彼而不及此欤抑英之来朝未久而速化后人逸其传欤千载而下不免为有识者疵议而二公亦岂能无遗恨于乎嵗在癸酉姑苏汤君垣奉命承吾邑因为道其事君辄慨然有修举之志越明年政醇治洽乃谋于教谕泰和尹君克赞训导官若杭都昌李君徳洎耆彦姚源礼辈佥以为宜祷之张许同协其吉遂捐已赀鸠工饰材塑霁云之像于巡左右则万春配焉春秋报告靡有缺遗三载于兹时和嵗登人用底宁咸以为昔之缺典迄今而完其英灵忠烈之气聚于一堂凝为福祥发为感孚以恵利吾邑人也容有既耶因为辞使歌以祀神而记其事于石辞曰明皇嵗晏兮不戒履霜昵憸邪兮逺忠良外宠禄山兮内作色荒一旦兵戈兮起渔阳九庙不守兮心惶惶四方兮云扰扰乗胜兮寇睢阳二公死守兮俾不得张援兵不至兮贼日以炽大小三百余战兮人知死而义不忘孤城兮备竭跪敶辞兮诉苍苍亦有南雷为爪牙兮挫其鋭而摧其坚刚城虽陷兮同沦亡保障江淮兮再造中唐英风兮凛凛与烈日兮争光昔配享兮既缺今同祀兮东山之冈吾民告报兮洁且芳酌桂酒兮奠椒浆絙瑟兮拊鼓振长佩兮鸣璆锵五音纷兮繁防疏绥节兮浩倡神连蜷兮既降聊逍遥兮徜徉倐而去兮不可望驾飞龙兮髙驰翔沛遗泽兮下土驱疠疫兮螟蝗时和嵗丰兮民乐康千秋万禩兮垂无疆
　　重修赤湾天妃庙碑记　　　　　吴国光
　　王者主鬯梯航万国怀柔百神煌煌乎盛矣余考图牒天妃之神自宋至今累锡封号广之有庙建自征南将军廖永忠敕加赐额有司春秋致祭赤湾地滨大海永乐八年差中贵张源使暹罗始立庙又行人某使外国还捐金令父老吴松山等买田供祀前后朝绅奉使每出钱佐之厯嵗寖久稍就頽圯万厯八年贰守周公以海防事至顾瞻祠宇低徊久之乃集乡父老议鸠工聚材为鼎新计逾四年告成父老谒国光记之光曰余小子戋戋不嫺于辞然窃有慨于中矣夫明有礼乐幽有神其理一也捍灾则祀恤患则祀其典钧也余闻故老相传神灵显海上舟棹遇风颠危呼祷辄应夫圣人不语神惧惑天下也今显赫征异若此其英烈之气郁结磅礴必且靖鲸波除旱魃彰善瘅恶上之辅国下之庇民功徳茂用光帝命虽与天壤俱敝国家共悠久可也赤湾余童子钓游所嵗时展拜祠下西南俯溟海波涛万顷奔腾淜湃慨然兴朝宗之思焉东北眺羣峰迤倚伏罗浮梧桐隠隠云端四顾郁葱令人心神怡旷山川之竒若彼神显赫征异又若此宜其灵杰益彰也哉余小子管窥之説亦安所当聊以备观省耳神姓氏出处具见广志庙寝殿三间堂三间寝至堂亘以亭堂之前为重檐门楼三间堂左右为二防周围垣墙楚楚翼翼是举也创议于贰守周公希尹后先襄之者则署县邓公凌云王公维翰前县侯梁公大皥今县侯丘公体干也督工父老吴郑仕才辈与有劳并书之祀田坵亩暨捐金姓氏别有记
　　琶洲海鼇塔记　　　　　　　袁昌祚
　　防郡自白云巃嵸逆趋东北隅而入其厚阯盘于海右海珠左海印以东扼三江及溪河之输而东山左臂稍伏两涯林峦虽与人居相错犹累累釡钟然故形家者流皆言防城水口宜塔是人民之英锷也光禄勳丞唯吾王君再以直諌归谢每于斯厝意焉防有河南赤冈者君以偏其南而逼近郊圻未可也万厯丙申适还舟自波罗遥望琶洲去郡可三十里其山葱秀刺目遂息棹登之洲踞二水中吞吐潮汐势逆而回巽二山连缀嶐然若魁文之丘内一山石顶髙平为塔基若天造焉亟以语同行宪副金持甫及甘山人皆竒之归而谋之郭笃周勳卿杨肖韩曹郎姚继晤郡守相继命舟往视皆曰可继惠郡杨正复少宰往益怂慂之犹以为虑防制府通州陈公移镇至政暇觞二三缙绅于君之飞云洞因以间言建塔请徼惠然制府听许第须诸生白事乃可行尔次晨君以属其弟太学生学羲诸生戴科唐裔光游应旂等上言即报可助以千金直指惠安刘公凡六百藩伯婺源游公与藩臬诸大夫皆协助通计二千余金士民募义又千余金继直指贵阳马公金二百乃命工师龚坤司其度择耆民能者程其工营画度支则总诸笃周肖韩与君三人数往督视所私费再倍其所题金而笃周应诸工料费更倍之不计也始于丁酉年三月初五日至庚子年十二月十五日而成棱觚峻起凡九级曰海鼇塔则先陈制府命名之吾粤列郡以防城为冠冕防郡壮则全粤并壮理势固然而琶洲绾毂其口为扄鐍意者山川韫灵以待今之人文始大兴起邪顾设科以来望赤墀而愿致身粤非乏士也大率以朴直孤踪有晋有蹇将亦风气致然兹塔成屹然与白云并秀为捍门其势皆逆趋而上地力益厚引海珠海印为三关并海逺山壁立而外护灵气完矣自是科名不乏于庠奔奏不滞于国弓旌不遗于野枢华不缺于朝今年春黄君士俊遂大魁天下此一验已防内人士将谓粤人质行不改其素而骢镳天路彬彬也敢忘诸大夫建始之贶先是塔建至五级物力渐恐不继今制府长泰戴公直指无锡顾公共捐金六百郡守京山方公遂为檄十六属咸助输甎石有差今宪副前郡守沈公今召佐司马番禺令穆公与先令南海王公则不独捐金且协相之制府戴公复起海堧筑石道上属之塔塔前为神祠门楼者三助金居多而前功益以完美详具副碑
　　罗旁善后功迹碑记　　　　　陈　璘
　　天子在御之四年道化翔洽方内外罔不率俾独罗旁僻在东粤之一隅猺贼犷顽累世为梗于时督臣仗天威直捣其穴而歼之名在旂常勳越今古盖兹十余禩矣顾东西两山正猺獞窃据之地今且建邑立州与大都颉颃而未能刻珉勒碑以纪其事遂使盛美弗着道路兴嗟璘窃以为旷典不能无言夫罗旁东西延袤可防千里自洪武以来申国公邓镇讨平之后叛服靡常抚莫定则依山为固抚则其心必异封豕长蛇为日滋甚厯二百余年鲜有能得志者属天心厌乱蛮运将倾先督抚大臣殷公题疏议殄确有成画第以他寇方张日不暇给然已发难开端矣后大司马督臣凌公继之丕绍厥志多方集议定计誓师作攻取之士气征兵处饷鼓疑畏之人心文武士各尽所长东西省惟其所用进征分十大哨武为统督文为监督而监军之权尤重用兵计二十万主有土兵客有浙兵而狼家之兵尤多兵哨严而不漏分合详而有法罗旁哨以属原任都司朱钰而监之者宪副刘公经纬也泷水哨以属都司刘天庆继之者游击章延廪而监之者佥宪徐公汝阳也岑溪哨以属永宁叅将王瑞而监之者左江道少叅秦公舜翰也继之者分守苍梧道大叅王公原相也阳春哨以属游击杨瑄而监之者少叅何公子明也新兴哨以属游击陈典而监之者大叅周公浩也徳庆哨以属柳庆叅将倪中化而监之者左江大参沈公子【阙】也伏峒哨以属都司黄豝而监之者左江佥宪李公一迪也南乡哨邻信宜则属之原任叅将徐天麟茂名哨邻新兴则属之原任叅将侯熙而兼督之者亦即新兴信宜也信宜哨时璘以髙州叅将监诸武弁为统督而监之者岭西道大防刘公志伊也十哨之兵星列棊布而在适中劄营者广东总兵官张公元勳广西总兵官李公锡也监十哨者则广东监军副使赵公可怀也他若徳庆江道则以阳电叅将画地而守亦属之新兴监督以防贼北渡之津广西容县六云则以浔梧叅将王徳懋领兵屯驻属之苍梧兵巡道王公一卿以防贼西奔之路盖自始事以至凯旋行师甫四阅月平至千余里积年蚕食之土宇悉归版图累世被戮之官民尽偿寃惨计自两广用兵功未有竝于此者也是役也奉词讨罪仗钺临戎者大司马凌公云翼主之监军翼赞之十哨分任之而户部尚书殷公正茂则首建大防兵部尚书谭公纶则多方指授其余海陆兼资兵粮调度则两粤之藩臬诸司及百执事多有劳焉详在捷书中可镜也地方既平督抚大臣爰上善后之防当宁以为然于是分东西为两山二山各以叅将一员分守之山以东置东安县山以西置西宁县以泷水县适中陞为罗定州治以二邑而控之宪臣协守之中路守备环之南乡富霖函口封门四守御千户所大小相维军民杂居二山自是屹然巨镇矣善后建邑之初听民迁徙筑城助功授田与世业璘于时即以髙州改补东山加副总衔大司马凌公面谕璘曰东山尔辖地也东山草创民未安辑尔既有成劳且捐赀募兵以充戍守若能授田立家新附之民永有固志矣璘于是毅然承之披荆剪棘又将十年之后有狼山之役今西山璘不能知即吾东邑自令尹萧公元冈首事以来规模具矣今令尹陈公大复兴废举缺百度聿新至使新造区宇与象郡相等将继是而理者易易也呜呼大兵不发则一方受荼毒之祸善后不早则百年无安枕之期至今狼烟息警山城如画行者歌居者宁缙绅大夫士东西上下而夜柝不击斯果谁之力哉璘不佞大征后筑室分田以世兹土子九经复忝以军功沐新命备员南乡守御之末则采摭盛事俾大司马羣公之丕绩昭然在人耳目亿万禩而不磨者璘之分也是用借其先后次第语而碑以附勒依然平淮西之后若荡荡圣天子之威徳则璘无得而名焉万厯十二年嵗次甲申仲冬吉旦
　　惠州府儒学记　　　　　　　　杨载鸣
