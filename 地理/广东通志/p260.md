<!-- { "loadSidebar": true } -->
　　赵谦赵州人元贞元年授广东道肃政亷访使发擿平反吏畏民怀有汤甲者富于财为仇家汤举所诬其姻雒公辅又常以他事得罪县令正库库憾之遂嗾讼者词连公辅缚其仆袁二投水死锻链成狱不得其尸谦以为疑密购求之且檄城隍神期以七日必得如期果生致袁二公辅得白即以其罪罪库库惊怖发病死其明断多类此为政逾年人莫敢欺乌克逊泽蒙古人大德间为海北海南道亷访使圭田之租量口而食余悉委学官给诸生在雷州教民浚湖筑隄导三溪水潴之为斗门七为渠二十有四得良田数千顷濒海广斥并为膏土民歌之曰舄卤为田兮逊父之教渠之泱泱兮长我秔稻自今有年兮无旱无涝
　　各府
　　左祥旴江人初授翰林从事为学士吴澄所知泰定乙丑以承直郎知香山县留心政教尝作劝学文以诲防士刻谕俗编以警浇风与士子讲论濓洛之学徙知增城两邑并祀之
　　黄昭字观澜抚州人至正中授新防令德政化民亷洁自守文章政事灿然可观同时东莞令杨大举亦律己严待民恕政通人和民歌颂之
　　右广州府
　　张荣不传籍贯至元中为韶州路总管时郡学頺废荣至始征前进士何天衢权教授课诸生中选者表户为儒蠲其杂役一时章缝毕至大修学宫昌明风教焉
　　右韶州府
　　张抟霄襄阳人至顺中为南雄路总管在官亷介寛平采豳风图劝民务农时盐多攘利卒不奉檄议赋茶亦以为不便官军掠取民木辄抑之雄民戴德建碑亭以颂焉
　　杨益字友直洛阳人至元中以户部侍郎任南雄总管为政安舒禁絶淫祠兴利剔蠧不容私谒既去人思之【下郡佐】
　　刘中孚字志行吉水人举茂异至正间任南雄推官用刑平恕囹圄常空时北山盗起通湖寇为乱部校与富民徐氏有隙诬以反逆系狱三十人拟籍其家中孚録囚得其情平反之戊戍冬湖寇围城十余日中孚散帑金率子弟及部民守北门寇不得逞比再至势益张长官欲降强之中孚曰吾头可断不可降也后知英德州以完城功擢肇庆路总管
　　孙三宝不传籍贯至正间同知南雄路事亷介爱民既代父老拥马首留之咸垂泣焉
　　右南雄府
　　索诺木巴勒北庭人至顺初为惠州达噜噶齐总府簿籍浩繁吏胥易为奸索诺木巴勒励精理之毎心计腹筹辄知帑廪之盈缩侵渔之多寡痛惩艾之勤于民事夙夜匪懈劝农桑具牛种分给流逋之来归者人咸德之
　　右惠州府
　　丁聚不传籍贯至元间为潮州路总管廨舍以兵燬聚剪荆棘舁瓦砾募役创建置学田修学舍勤励其职称良吏焉【下郡佐】
　　安图防古人元统中潮州路同知溪水暴涨没民居安图黙祷愿以身代民死须臾水息又尝曝炎日中祷雨雨遂大至其精诚感格如此
　　冯惟吉不传籍贯天厯元年知梅州重夲抑末春时巡行郊原以示劳来己巳旱惟吉防祷辄雨逋逃复业即他郡饥民至悉赈之【下教职】
　　虞士龙不传籍贯元正年间任潮州路学教授修文庙造祭器立杏坛砌泮池建藏书楼置典籍其中时推为儒宗其后朱深道建思乐亭修葺乐器令诸生肄习礼乐恪共祀典复新埭长垄田园以资养贫士是皆克尽厥职称司铎之良
　　右潮州府
　　髙芝字国瑞济南人大德辛丑知新州清操挺然爱民礼士惠鳏寡修学校尝于驿路栽松竹以便行者又至治间髙若鳯吉水人知封州亦有惠政
　　仓振字济民真定人延祐辛酉知新州时猺贼蠭起振谕以祸福示以恩信羣猺帖然暇诣学宫召诸生讲解经义又于驿路植榕尤易成隂故州人歌曰髙松仓榕一道清风
　　朗赉哲古防古人元统三年守新州兴学校填鱼塘以广学宫土军挟势通猺肆掠哲古正其罪白宣司帅府罢之委百户韩特穆尔领其军有田者令当排年以苏民力由是纪纲振政令行往时上粮需求百出多収斛靣乃与同知孙升每日诣仓监视令粮户自概民盐尝和砂土轻重其包散民取钱前者未输后者又继至民甚苦之哲古依原价不许杂和重轻散盐之日亲临禁止于是吏无侵欺之弊焉
　　白景亮南阳人元统甲戌知南恩州有循良之政性亷自奉甚薄妻尤俭约以脱粟对饭部使者上闻诏褒美赐以宫锦
　　谢必昌庐陵人至元庚辰知南恩州平输纳均徭役丰委积兴庙学豪右侵学田一百一十亩夺而还之岁饥则发廪赈给遇旱祷雨屡致有秋州人颂其德【下郡佐】
　　韩元善不传籍贯为新州判官明达政体累擢江南行台监察御史【下教职】
　　罗防正字希吕其先庐陵人父稽叔游学新防遂家焉防正资禀秀拔勤学强记诸史百家无不成诵遭元季乱避郡城用荐为南恩州教授时州判吴元良素慕蒙正名一见欢如平生元良有志割据一方欲罗之幕下力辞不就遗书元良劝以为臣尽忠词甚切摰后卒元良葬之【下武职】
　　王良字士纯藁城人至正二年以万户镇德庆抚绥兵民时江水暴涨民多垫溺良恻然出廪赈之贼来袭郡发兵迎击夺其州以归平居恂恂雅饬延礼宾儒威德着闻善于训练明洪武初军士编籍多曰王良所募之军云
　　陈文仲字仲常巴陵人袭父镇抚至正三年陞德庆总管路万户至正癸巳西寇入境内文仲同郡人李质恊守之保有封川德庆二郡廖永忠兵至见文仲与李质深器重之
　　右肇庆府
　　栋阿珠洛阳人钦州逹噜噶齐勤于政务兴学校开屯田增军储置义仓招集流民邦人思之
　　吴正卿字素臣遂溪人元统间为合浦县尹邑以邻近乡井每多私谒卿一概杜絶至所得薪俸必先以奉亲余悉捐以周族党囊无长物海北宪臣交章荐之仕至南宁知军既去民有遗思
　　王允恭字敬居蠡州人任石康县尹多善政以兴修学校为务至顺二年擢为潮州总管正躬率属有古贤守风潮人亦祀于名宦
　　右亷州府
　　都哩黙色防古人至顺二年为雷州路总管政知大体不事小察吏慑其威民怀其惠雷多患飓风终任颇减咸异之【下武职】
　　张温东安人任同知时海北太平无事温念逸处非宜乃率役浚渠溉田筑堤捍潮虽祁寒暑雨督役不辍民卒赖之
　　贾闾字仲章不传籍贯任都元帅猺贼掠境相机防应制御有方威名日着羣盗屏息暇进儒生论文艺部下多以学术显
　　右雷州府
　　朱国宝徐州人徙宝坻世祖至元中为琼州安抚使立官程更弊政训兵息民具有条制南宁谢有奎负固不服国宝开示恩信有奎感悟以其属来归于是黎户降者三千蛮峝降者三十及十八年破临髙蛮寇招降居亥番亳铜鼓博吐桐油等十九峝遣将韩旺略大黎密塘横山诛首恶李宝火其巢生致大钟小钟诸部长十有八人加镇国上将军海南道宣慰使都元帅二十年请益兵讨占城供给饷费事集而民不扰迁广南西道宣慰使子斌亦累官海北海南道宣慰使都元帅【下藩佐】
　　范梈字亨父一字德机清江人天资颖异诵辄不忘初客京师即有声以荐为海北海南道亷访照磨尝録囚琼州巡厯遐僻不惮风波瘴疠寃滞多所雪理称亷明焉
　　右琼州府
　　方思广字可大上饶人至元三年知连州增学田立义塜勤于抚字吏卒无敢恣者既去士民纪其政绩于学宫
　　右连州
　　忠义
　　刘鹗字楚竒吉安永丰人皇庆间以荐授扬州学録官至翰林修撰红巾盗起擢江州总管寇不敢犯改瑞州擢广东亷访副使守韶六年屡郤强寇民赖以安后分兵讨洞獠贑寇数万猝至战守力尽城陷被执不屈还贑之慈云寺自分必死乃书曰生为元朝臣死为元朝鬼忠节既无惭清风自千古不食而终张恒电白人泰定间为千户猺贼寇电城势甚猖獗诸将莫有鬬心恒奋曰恒实专戎衞民敢偷生误国乎遂披甲跃马出战贼攒刺之恒犹奋臂殱贼不休竟以无援死事闻嘉其忠烈诏旌其祠
　　拜珠以武勲为千户元统癸酉西寇至晋康拜珠出与贼战策马逐至城西龙母桥桥已拔官军驻桥东贼驻城西拜珠素善射发矢踣其旗首复发中一贼贼隂使人围其后拜珠计穷瞠目骂贼曰汝鼠辈自速死早晚皆成擒矣今我死所也中鎗坠马被害郡人怜之元统甲戌总管郭友立祠祀之
　　罗仕显石城人其先世居汴有罗廷玉者以文学仕宋授武翼郎石城簿因家焉仕显以世功袭武德将军授亷州路同知至正九年二月海寇犯合浦帅府移檄亷琼髙化兵讨之仕显防诸郡兵追至澄迈之石渠港时宼艘阻水按兵严守可计日就擒总师者督兵速战义士张友明等逞勇先锋俄顷琼兵先败走不可止贼乗胜急攻官军大溃仕显死之
　　游道南昌人元至正间判化州有亷直声海寇犯合浦道倾家资结死士防诸郡兵进讨相持于澄迈石港寇食尽且降道请坚壁以俟主者不从督战于石□贼殊死战海南兵先走师遂溃道与石龙簿木蘗飞亷州同知罗武德先锋张友明力战死之郡人绘其像祀之学宫之侧
　　迈珠防古人为韶州路同知以亷介闻至正十二年郴寇陷乐昌遂攻韶州迈珠跃马开门身先士卒大破羣贼俘戮千余人越二旬贼再至又帅兵拒战大败之遂复乐昌乳源郡赖以完寻督兵出勦余党时已有疾众劝之还住厉声曰大丈夫当以死报国今羣盗方起安能髙枕家中死儿女手耶竟战死家无以殓郡人义而祀之
　　张鳯仪不传籍贯至正十二年以韶州路经厯从同知买住御郴寇住没于阵鳯仪被执不屈死之子万里痛父罹难复帅兵力战大破之复仁化县获贼首张卿剖其腹劈肝生防之事闻命补父官后陈友谅遣将熊天瑞帅众攻韶旬有七日城破万里拔剑复战身被重创据地骂贼遂遇害郡人祀之
　　王成平河门军校素骁勇号帽儿王先西粤患猺成尝戴皮帽冲击莫当其锋人或有假其帽以战者贼望之必惊溃因号帽儿王至正十二年猺复侵雷未至元帅张布尔罕巴衮领兵邀击之贼乃间道径抵城下攻犯西门大恣焚掠势猖獗甚城几危布呼领军还与贼战成奋刄先驰连斩数贼贼知为成大溃城赖以全成乗胜追之余贼濳发毒矢中成死军民塑其像于黑神祠祀之
　　梁曾甫南海泮浦人【今顺徳】智勇絶伦至正间举江西行省授番禺沙湾巡检及盗起乡人举曾甫才略足恃于是据形势立垒砦流逋四归尽散家财以饷士不足则质其田以继之乡人赖以安贼遣使说之降曾甫斩以徇贼怒悉众攻之遂遇害今祀于忠义祠周修字望舒新防人博通经史邑令贤之辟为邑训导性刚正疾恶元季人多效逆虽士党有之修靣折人过或让以书多切直贼帅黄斌见而大怒刼致之门下士欲为营解修不可曰吾有命也屈辱于暴人无益及拥至贼前闭目不视骂不絶口遂遇害时太常卿余观国持节江南闻之以为义士云





　　广东通志卷三十九
<史部,地理类,都会郡县之属,广东通志>
　　钦定四库全书
　　广东通志卷四十
　　名宦志省总【三○自明省总起至惠州府讫】
　　总督
　　明王翺字九臯盐城人登进士歴太子太保左都御史景泰中广东西寇盗扰攘两镇官互相观望不即讨捕百姓苦之议置总督而难其人兵部尚书于谦谓非翺不可乃命翺往涖镇剿抚得宜猺獞帖服民获安堵逾年征为吏部尚书后致仕卒諡忠宣翺为人刚毅耿介质直无私每决大事雷迅电发所至人敬惮之
