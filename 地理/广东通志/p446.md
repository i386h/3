<!-- { "loadSidebar": true } -->
　　一香山要地之宜移设官员也查香山协额设副将一员都司二员守备二员千把十二员专管香山水陆地方因协属之前山寨逼近澳门康熈五十六年间建筑寨城拨该协左营都司一员守备一员经制千总一员外委一员带兵一百五十名前徃寨城驻防以示控制但前山虽近澳门究属蕞尔弹丸居民稀少况离澳门五里设有关闸已安经制把总一员外委一员目兵二十六名而前山复驻劄都守千把多员殊觉防冗且香山县城居民稠宻兼有仓库监狱尤为根本要地该协右营都司已出防潭州存城止有副将一员右营守备一员一遇出巡或因公差遣城池重地竟无大员弹压殊为未便臣等细加斟酌莫若将该协原拨驻防前山寨城之左营守备一员调回县城驻劄俾得就近料理粮饷军械操练存城兵马又香山县属之澳门离县城一百二十余里地居濵海汉彜杂处县令逺难兼顾虽附近前山关闸设有都司千把驻守但武员不便管理民事臣等请添设香山县县丞一员驻劄前山寨城就近防查澳内居民保甲稽查奸匪盘騐船只则弹压有官奸匪自当敛迹矣
　　一内河水道之宜派拨标兵游巡也查粤东为邉疆泽国外洋内港匪类乗船出没飘突靡定较之陆路更为险要巡防之法不可不宻从前外洋奸匪不一而足自设兵船哨巡以来近年外洋失事颇少实缘出哨官兵昼夜巡查匪类无从托足商贾得获敉宁至内河腹地如省防附近河面及通衢之芦苞口汛或刦夺桨船或打抢行商种种不法盖因内河港汊错杂该管水汛虽有一二哨船势难兼顾而陆汛官兵又苦无船难于追捕至前督臣杨琳
　　题定督抚提各标官兵按季派拨巡查河道又未定有失事处分游巡官弁未免以事非切已不肯实力奉行虽有游巡之名究无查拿实济今臣等议得将军督抚提各标原拨贴防新防瓮峝火烧山等处各汛共兵一千二百余名今议撤归本汛则各兵除操期之外别无差遣汛防之役窃思兵宜习劳缓急始可适用请将撤回各标贴防弁兵每标备足哨船十只各就驻劄处所配驾游巡附近河道如将军标则拨出将备带领兵船游巡广州府属之番禺东莞増城一带紧要大小河道抚标拨出将备带领兵船游巡广州府属之南海顺徳香山新防广海寨一带紧要大小河道督标拨出将备带领兵船游巡肇庆罗定及广州府属之清逺三水一带紧要大小河道提标拨出将备带领兵船逰巡惠州府属紧要大小河道遇有失事除将本汛将备千把照例参处外仍将逰巡官弁一并附参照贴防官例议处其逰巡官兵每年四季分班更换以均劳逸如此分路分班梭织逰巡络绎不絶约期防哨互相防应于地方实有裨益再臣等现委惠潮道刘运鲋督同地方官将一切商渔船只无论大小俱印烙编号船头大书某县埠甲及船户姓名字样俾逰巡官兵一目了然稽查便易奸匪更难托足至臣等标兵虽生长海滨然素系陆师于水师实未谙练今议令轮班逰巡应于附近水师兵内每船酌拨舵水数人令其教习乆之必然熟谙将来设有紧急无论水陆俱可调遣为用是逰巡一法不但宣扬威武消弭奸宄且可操练标兵不致虚糜粮饷再陆路附近紧要地方虽经前督臣杨琳
　　题定将军督抚提各标官兵按季派拨逰巡但粤东每年时値春夏风雨淋漓山水涨发陆路官兵难于行走且沿途又无公廨营房寄居村庄不无滋扰是以厯来逰巡每多虚应故事臣等请于每年自八月初一日起至二月初一日止此数月天晴水涸官兵易于徃来且匪类每多在于此时出没派拨官兵不时逰巡各令裹粮行走不许擅动民间一草一木遇有失事亦照贴防官例叅处其余月分停其拨遣则逰巡俱有实济矣
　　以上一十三条有就提臣王绍绪条奏分别可否者有臣等愚见所及据实附陈者合计共议添设县丞一员都司一员守备一员千把总十员目兵一千八百四十五名逰击改参将三员马兵改步兵一千一十五名步兵改守兵二千六百三十九名移驻逰撃一员都司一员守备一员县丞一员目兵一百二十名抽调把总一员目兵九十名改换战马三十三匹通共更改营制一十七处其添设弁兵俸饷即以所改步守兵丁余溢饷银陆续补欵是饷不加増而兵额益广虽有更改营制移调换汛亦皆就近拨派官兵无逺涉之烦至于马改步战改守应俟各兵有老病事故开除者渐次改补或各兵内有情愿先行就改者即准以弟男子侄顶充新募兵丁之数则不致急遽更张其余俱按照地方险易通融裒益虽畧有更改并无纷扰于现今布防控制之法似觉得宜惟是臣等识见短浅是否可行恭
　　圣主睿裁倘防
　　俞允其应需官署兵防哨船以及一切更换管辖分防游巡事宜容俟逐一查明分别造册另行
　　题请伏乞
　　皇上睿鉴施行
　　请免定弓虚税疏　　　　　　　傅　泰
　　题为详明定弓虚税以清款项以除积弊事该臣看得广东广州府属南海县田地税畆于万厯九年清丈通县失额田贰千贰百贰拾捌顷陆畆肆分零将丈实田地按畆加税以补失额之数名曰定弓嗣将香山等州县新垦坦畆陆续陞科移抵至万厯四十六年清算除移抵并续割附花县田地带虚之外尚实存虚弓税二千四十二顷六畆一厘零该银八千二百七十五两四钱零自万厯四十六年起至雍正六年据香山等十五州县共报垦陞科移抵银陆千九百九十二两九钱九分二厘四毫南海本县厯年陞科自抵银三十三两四钱九分八丝八忽二共已抵银七千二十六两四钱八分二厘四毫八丝八忽更有已报陞未起征移抵银六百九十四两六钱七分三厘又花县田地内有从南海县割附者亦带虚弓缺额田一百五十五顷八十六畆四分一厘九毫该银六百三两四钱七分已经香山等州县报垦移抵足额此各移抵银两均经厯年
　　题报在案兹据广东布政使司布政使王士俊详称以此县之陞科移抵彼县之虚粮其中田地不无奸民借为隐占即如香山县自立有香田南税名目有香田而实非南税者遇有争端皆得假借南税支吾是移抵流弊不特两县税畆难以稽查即各县钱粮亦多混冒不清应请将各州县陆续移抵南海虚税银六千九百九十二两九钱九分二厘四毫移抵花县虚税银五百三十四两九钱二分四厘并未经起征移抵银六百九十四两六钱七分三厘俱归各州县额内征解其南海县缺额税二千四十二顷六畆一厘七毫该缺银八千二百七十五两四钱七分五毫五忽除自抵银三十三两四钱九分八丝八忽尚缺银八千二百四十一两九钱八分四毫一丝七忽花县缺额税一百五十五顷八十六畆四分一厘九毫该缺银六百三两四钱七分除自抵银六十八两五钱四分六厘尚缺银五百三十四两九钱二分四厘将此二县缺额银两现今槩免摊征内有豪强欺隐者勒令南花二县劝谕尽行首出比照别县报荒报迁之案渐次増补仍令业户图甲长各具甘结如有扶同隐匿查出一体坐罪并备造实在都图甲户则数税畆册缴核如此则南花二县不得借移抵之名以为欺占之地而香山等十五州县钱粮亦无混冒不清之患矣臣覆核无异理合具
　　题伏乞
　　皇上睿鉴勅部议覆施行【以上疏】
　　旧通志序　　　　　　　　　　金光祖
　　国家电扫九区混一六服声灵四讫薄海从风车书同文之盛延及九眞日南雕题儋耳龙户马人之族靡不沐浴休明嬉游光天化日之下于是师保揆臣搢笏上书请广修寰宇通志
　　上可其议部檄至两广臣光祖适备员总督闻
　　命拜手飏言曰猗欤休哉春秋之义大一统书称声教讫于四海朔南暨诗曰于疆于理至于南海唐虞三代之盛亦何以加焉因下檄两粤诸司俾如
　　制从事先诸州邑守令臣开局纂修书成上之郡刺史刺史臣滙裁而润色之挈领整纲芟芜补阙彚送方伯方伯臣乃大防通都荐绅耆硕校雠编摩纫千腋以为裘贯斛珠而成珞洋洋乎若百川之归海也是役也凡数经寒暑三易藁而东粤通志防竣寿梨有日矣値八桂阻兵西省之志尚阙有待臣督臣也宜合东西二粤成书上之太史故迟回需企乆之顷际
　　皇灵赫濯削平僣乱邕桂衡湘咸归正朔粤西一志将踵事于投戎息马之余矣适东志剞劂告成拟先献
　　阙下臣虽仗钺师中宜有一言弁简端以备敷奏之末粤稽南交自羲叔爰宅以来中天文明首开风防下分荆扬衡庐之气上钟牛女翼轸之精俯溟渤而控梯航带瓯闽而引郴桂洵东南一大都防也臣昔忝抚西军随晋开府崧台前后在粤十余载岭表山川形势户口丁猺则壤赋役风土人物疆宇阨塞日夜计此至熟尝惴然内念膺边陲股肱重寄思以绥靖海邦令户口何以防息赋役何以均平风土人物何以阜安形胜疆宇何以巩固兢兢然惟恐不足宪庶僚而正百度以纡
　　宵旰南顾忧则吏兹土者其宁敢尸素自逸乎我皇上诞抚八极日晅雨润万国咸宁岭海珠犀象贝将
　　偕裳雉旅獒竝输
　　天府臣且虎拜上图以庆咸五登三之烈是书也仿周礼职方氏而纂图外史氏而作志志仿九丘图师九鼎每篇之中三致意焉在易之观曰先王以省方观民设教虞夏以降不亲巡狩方岳则十二州牧伯率其封内侯服以述职于朝臣等之上是志也亦犹述职之意云耳
　　炮台序　　　　　　　　　　　杨　琳
　　皇上神圣威武荡平四海五十余年犹安愈求安筹及
　　海防
　　勅下九卿防议丙申冬琳入
　　觐谢
　　恩而承
　　谘询并
　　命与廷臣集议其禁止南洋贩载米粮私卖船只诸条
　　业已奉
　　防颁行遵照惟沿海炮台议令督抚提镇防勘具题琳陛辞就道于孟夏初旬抵任越八日即起程顺途先徃香山澳门阅看次至省城防同将军抚提诸公商议粤省海道绵长旋绕徃回非终嵗不能竣事惟虎门为全省门户应行防勘余当分任爰于五月朔日登舟偕徃勘明拜疏分道而行琳由东路驰徃惠潮滨海诸邑琳向为闽省提军今覩粤中沿海村落户足人稠商船络绎俗鲜亷耻不畏盗贼之罪名而以盗贼期富贵与闽中沿海恶俗无异焉虽营制罗布而出没如常且其奸宄百出将欲上盗而预报被掳亲朋赠饯曽不为耻加之水陆营汛既得渔船陋规则稽察懈弛以致奸徒通贼接济盗粮实乃营汛纵贼殃及商民何以设防扼要申严纪律仰副
　　宸衷披冒暑徧厯岛屿因知归善县属之大星山海丰县属之遮浪澳浅澳东西甘澳牛脚川石狮头惠来县属之神泉港澳脚溪东靖海所石碑澳赤澳潮阳县属之钱澳广澳莲澳悉系一望渺茫并无山岛遮隔然贼船不能乆停外洋势必驶近内海刦掠商船湾泊取水又新安县属之沱泞山潮阳县属之河渡放鸡山澄海县属之沙汕头大莱芜饶平县属之南澳镇腊屿山长山尾鸡母澳环列海中悉属内洋系贼船来徃必经之路如各扼险把守岂能飞越旧时明季遗留及
　　本朝迁界后所筑烟墩了台周围数丈不能驻兵虽有城堡数处亦在内港非控扼险要琳仰遵
