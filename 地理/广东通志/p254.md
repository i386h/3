<!-- { "loadSidebar": true } -->
　　常九思河内人仁宗时知韶州心乐易而政精勤岁例课丁夫刺船南海餽盐数千万石阖郡困扰狱讼益烦九思斥占名卒代役民始息肩栾温故继之罢三溪盐塲草墟例并有去后思
　　王之才不传籍贯知韶州乐善好修敏而多才韶称剧郡而之才有余暇尝新学校日与诸生讨论讲解崇奬秀异多所成就舆论称之
　　苏伯材字廷构晋江人绍圣四年进士知潮阳有富民杀其兄子惧而贿吏密怀黄金三十斤置伯材所具言毋竟其事伯材大怒立捕治之籍其金于官辞连县佐众请寛之伯材曰国法不可私挠也按之如法部使者以闻擢知韶州时宪吏横甚诬翁源民为盗执之以幸赏因赂县令梁格毙之狱以灭口伯材亷得其事辄以状闻格坐黥流海岛其亷正如此孔平仲字义甫新淦人绍圣中言者希章惇蔡京意论劾元祐党人出知衡州提举董必复劾其擅发官米亏直六十万置狱潭州平仲疏言米贮仓五年陈不堪食若非乗民阙食随宜泄之将为弃物矣傥以为非不敢逃罪乃徙知韶州复以前上书故责惠州别驾安置英州徽宗即位召还厯帅鄜延环庆党论再起罢奉祠卒平仲长史学工文词所着有续世说诸书
　　方信孺字孚若莆田人进士以父崧卿廕起家萧山丞尝奉命三使金抗节不屈以忤韩侂胄夺三秩徙临江军后和议成信孺节乃显诏听自便起为番禺尉盗刦海贾方饮酒分赀信孺捕之盗骇欲趋舟而信孺先使人驾盗舟去矣乃悉就缚无一得脱者其智略类此嘉定元年擢端州通判承檄督捕雄韶峒寇阃臣辟知新州未上诏同廖德明讨韶寇寻知韶州时诸郡属邑多燬于贼独韶境晏然未几赤水洞贼逾岭入寇信孺遣义士秦纲御之斩其渠魁纲亦战死信孺复募兵捣贼巢防朝议招降乃止累迁淮东转运判官兼提刑知真州信孺性豪爽所至宾客满后车亦赖其力以诇事建功在番禺时公暇则览胜赋诗有南海百咏传于世
　　王仲达不传籍贯景德中擢知英州州有名儒石汝砺讲易不仕仲达建涵辉书院居之庆厯初复建学于大庆山教养生徒英人始翕然知学矣
　　廖君王字国华荆州人元祐间三礼出身由朝请郎知英州以亷善治办好究理学手不释卷学者翕然从之构紫桂堂于桂山政暇尝吟咏其间
　　徐天麟字仲祥不传籍贯开禧进士调抚州教授迁武学博士召对言人主当持心以敬帝嘉纳之通判惠潭二州权英德府所至兴学彰教多惠政尝着两汉防要汉兵本末西汉地理疏山经诸书百余卷既谢官作亭萧滩上画子陵事之盖以自况云
　　唐介字子方江陵人擢第厯殿中侍御史劾宰相文彦博贬春州别驾御史中丞王举正言其太重帝悟改英州而罢彦博相又虑介或道死有杀直臣名乃遣中使防至贬所由是直声动天下介居数月尽心政务州人爱之厯知复州复召为殿中侍御史久之外补彦博再相荐之厯龙图阁学士神宗立召拜叅知政事帝欲用王安石介言其难大任数与争帝右安石介素刚因疽发背卒赠礼部尚书諡质肃【下团练】蒋偕字齐贤华州人举进士补韶州司理叅军侬智髙反除韶州练使充广南西路钤辖贼方围广州偕驰至战士未集防智髙徙军沙头安抚杨畋檄偕焚粮储退保韶州坐降潭州驻泊都监迁北作坊使忠州刺史命未至军次贺州太平场贼夜袭杀之赠武信军节度观察留后【下县令】
　　胡衍字昭叔江右泰和人庆厯进士为英州正阳令岭南旧例民即无田亦输丁米衍为言部使者以闻适陈执中秉政尝奏免梧州虚税遂从其议民甚德之衍性坦白内外洞彻所至以循良称
　　陆起新淦人庆厯进士宰正阳里巫以银瓮贮二蛇诱民祠祷导从甚盛起亟収蛇斩之捕巫正其奸累官员外郎曾巩作政难篇美之
　　苏迈字伯达蜀之眉山人也轼长子以父贬谪居岭海求知仁化县以便养文章政事绰有家风迁雄州防御推官终驾部员外郎
　　邹非熊字宗望宜黄人登淳熙进士授乐昌尉尝获盗耻受赏修渠溉田民蒙其利迁令曲江治狱多所平反邑民张九韶被盗尉执平民煅炼诬服非熊察其寃破械遣之未几获真盗人服其明擢判邵州陛辞陈三事帝嘉纳之厯广东提刑所至有去思碑王必诚莆田人淳熙中知翁源性明敏勤慎首崇礼教黉宫頺圯辄捐俸修之行保甲禁奸宄恤孤老士民蒙泽邑赖以寕
　　曾造南丰人性谦和平易而执持确不可夺淳熙中以韶州曹掾辟知乳源谓养先于教于是籍官田及民废业几四百亩入为学产郡士之隽者严课试之寻调知乐昌以教化为上务迁学于城东于是乐昌文教方轨中州【下县尉】
　　米芾字元章淮南人为含洸尉工书善诗为文竒伟无所蹈袭风神萧散所至人聚观之性嗜石逢瓌异者辄拜呼为石丈郡中佳山水品题殆徧而公事不废
　　右韶州府
　　张雍安德人开宝中第为束闗尉太平兴国初以材荐召改将作监丞出知南雄州姿貌丰伟莅事恭谨人以清干重之迁太子右赞善大夫累官尚书右丞其子孙多登仕籍
　　查陶休宁人太平兴国中知南雄州地当冲要民獠夹杂陶至风俗丕变咸平中迁秘书少监后代杨益知审刑院
　　郑天益不传籍贯景德中以太常博士知南雄惠鲜鳏寡民蒙其惠有去后之思
　　章得象浦城人举进士为人庄重美姿表初授玉山令以惠政闻祥符中知南雄州善持法浑厚有容仁宗时拜相封郇国公卒諡文惠
　　萧渤吉州人皇祐中以殿中丞知南雄州精敏过人长于治剧侬寇报至亟筑斗城备之在事三年民安其政以代去
　　潘遘字际可茶陵人绍圣中知南雄州留心学校政声大起
　　连希觉字民先不传籍贯崇宁初知韶州寛和得民改知南雄伐石筑陂引水灌田民感其惠呼陂曰连陂云
　　范处厚绍兴人崇宁中知南雄州大观初诏诸路举人后词章而先躬行置八行科路三人为率诏下岭南有司无以应举者处厚在州察举谭焕欧阳珏许牧号为得人
　　黄庶分宁人嘉定中知南雄州事访民疾苦修复凌连二陂水利至今赖之
　　孙崈大梁人嘉定中知南雄州事政先大体百废具兴搜郡典故为志凡十卷雄之文献自是足征黄三山人绍定中知南雄州事以教化为务尤重表扬忠节时久旱祷雨三昼夜不休岁大稔秩满迁广东提举奏蠲本州岁上供银三千八百两民感其惠立祠祀之【下郡佐】
　　萧世范浙之龙泉人嘉祐中以进士为南雄推官汲汲为民郡苦官运世范制小车代之一车可胜数人之载公私便焉改广西转运判官
　　程琳字竒卿龙川人宝庆进士性刚果多智虑调南雄州法曹绍定中盗有号铁凿猛虎者倡乱琳戎服督捕不避炎暑与摧锋将李继协谋鼓勇七日擒二贼以功辟保昌令寻卒士民像于忠孝祠以李继配之【下县令】
　　凌皓不传籍贯天禧中知保昌县事好为民兴利伐石水灌州田五千余顷民至今德之凌江之名盖以皓名云【下教职】
　　李韶字元善吴县人父文饶为台州司理叅军每谓人曰吾司法多隂德后有兴者韶五岁能赋梅花嘉定四年与其兄宁同举进士调南雄教授校文广州权贵有所请托韶却之调庆元丞相史弥逺荐士充学职韶不与袁燮求学宫射圃益其居亦不与燮更以此敬韶以亷勤荐迁大学博士上封事谏济王竑狱且以书晓弥逺言甚恳到累官至吏部侍郎兼中书舍人
　　许之选字叔仁临川人开禧进士除南雄教授时峒寇逼城守令欲弃城去选率同僚修守备避寇者至尽纳之寇去部使者论荐分教连州五年转泰和宰巨奸戕民挠政悉绳以法豪民敛迹秩满去士民为立德政碑
　　右南雄府
　　黄仲通曲江人皇祐中守惠州侬智髙寇广仲通增堞濬隍民赖以安寻以老乞休许之特官一子余靖称其以勤当官以恕治狱以亷介立身卒之日家无余赀焉
　　陈偁字君举沙县人治平三年知惠州时丰湖防废水涸而税尚存偁始筑长堤扞之延袤数里中置水门备潦叠石为桥于其上鱼鼈蒲莲之利悉归于民奏免课钱五十余万民感其惠建祠祀焉后再知惠岁旱教民以牛车致水入东湖溉田民尤德之旧法番商至必使诣东广否则没其货偁奏请立市舶司哲宗从之以朝议大夫致仕卒子瓘为宋名臣詹范字器之崇安人绍圣间知惠州苏轼谪居范从之游时兵荒后野多暴骨范为丛塜故轼诗有白骨啣恩之句又尝称其治行类龚遂云
　　汤梦观萍乡人崇宁间举进士知循州时山寇刦掠旁郡相戒不入循境朝廷闻而嘉之
　　陈膏莆田人绍兴间知惠州广贼曾衮犯惠经略使连南夫防诸郡兵攻之弗克膏单车诣垒谕降之林一鸣字闻卿莆田人以父廕厯知惠州请发常平仓赈饥民赖全活奏罢卖口食盐淹造盐钞纸官酤为民病者十数事又为文谕民力学种麦垦荒田修陂塘去防乐禁屠牛适有私屠者其牛忽掣絷奔至防下若有所诉见者惊异一鸣命饲之而治屠者人谓仁化所致秩满日惟图书数箧而已
　　韩京河南人绍兴初为广东钤辖击破大盗七十余屯威震岭南盗平授建州观察使知循州时兵燹之后京一意安辑扫瓦砾立城郭缮府亭堠馆舍百有余所民不知役越陌度阡给种与牛流民载耒来归守循十年大有功于民尝督兵赋于梅守臣衘之因其建寺壮丽密闻于朝遂罢去循人绘像祀于学宋煜字伯华莆田人淳熙间知循州郡学舍敝陋煜撤而新之循人始知力学境旧多旷土煜令民垦耕奏蠲其租六年遂成沃壤先是守将阅城多文具煜按视必亲月以为常陈峒盗发煜所遣兵皆素练督将倚赖之竟殄贼寻改知惠州武断必罪豪猾屏息又减重额刷逋户刬虚籍苏积困惠人德之孙翊另有传
　　傅大声字仲广仙游人淳熙中进士通判循州适寇起守称疾不视事大声调发诸军奋力鏖战贼皆溃去未几余党复炽诸司专委大声督捕乃上御贼策漕使刘强学韪之颁行于广遂劾守不职以大声摄州事寻奏为真阖城懽呼曰得傅父吾属有依矣郡中旧有例册钱千缗悉却之仓量斛大于旧首为较定在循四年民乐其政相率祠之
　　梁克俊字叔明泉州人嘉泰初知循州积帑数千修城葺学循人多其功祠于县治
　　赵善譩字安之泉州人嘉泰中知循州勤恤民隐令民茅居者悉瓦之民病涉为之成梁凡兴利除害靡不殚心焉去后人为立祠
　　宋翊字叔晦煜之孙以廕补官端平初通判广州广帅崔与之疏荐辟知循州循与汀梅接壤寇盗充斥翊甫至集官民兵扼其要冲率以俘献复增陴浚隍募兵益戍为异日虑急抚字缓催科是以循民安生乐业斛靣取赢丁钱虚额一切去之复奏于朝永为定式循民德之
　　朱挺字烈仲福州人端平中知循州以风教为先行乡饮举课试习俗丕变复申明节制以御六戍咸遵纪律适外寇经循挺遣兵捕之几尽
　　彭彦班字国器闽县人端平中知循州省檄告籴彦班请减五千斛以留民食其转输之费曲为调度不及于民学宫圯捐金新之且蠲佃丁困于夫役者五十余家学以供营缮去之日士民相与祀之赵汝驭永嘉人淳祐三年守惠政尚安静而兴利剔蠧政治一新郡人慕之
　　刘克刚字处和莆田人宝祐二年知惠州清约多才修弊起废以病卒于官人士思之
　　林畔福州人景定二年以太常丞摄惠州事尝察盗得其情谕之曰人性未尝不善汝胡自罹于恶亟宜自新因遗钱三缗释之盗感泣自是境内无盗师显行眉山人景定四年知惠州政尚简静寇窃发辄扑灭之人多其勇在郡五年民获安堵政暇手不释卷有文鉴集注今不传【下郡佐】
