<!-- { "loadSidebar": true } -->
　　方逢尧山西乐平举人嘉靖间知徐闻才思敏达丰采凛然时县凋敝逢尧慨然以鼎新为念凡县署学宫街渠坊表至今存者皆其功也有良民被诬逢尧亲赴大府焚香告天以死自誓竟白其寃活者五十余人在任八年迁南安知州
　　谢朝爵建寜人举人隆庆间知徐闻县时海寇充斥民多逋匿朝爵至出谕招抚民皆复业一切供亿悉准均平隆庆壬申春倭贼压境朝爵扶病巡警力保孤城性严明吏胥不敢为奸嵗当履亩造册有馈金求改图籍朝爵时病笃厉声却之卒于官众民如失怙恃
　　蒋蕴善全州举人知海康县清介自持无媕阿态常禄外无茍取剖决案牍吏不敢欺隆庆四年海贼突至众心震恐蕴善便服登城督兵守御时叅将坐视不出乃躬往责之曰身为将而贼至缩朒干城之谓何叅将愧悚甫逾年以忧去
　　郭钺安义人举人万厯初知海康加礼学校诸生有屈辱于公庭者力辨出之以保障为重建十里铺筑墩台以御寇四境晏然寛恤里甲毫无横征寻陞别驾
　　陈锦漳州人进士万厯初知海康行政五载恺悌廉洁念文运不竞拔其隽为之程亲为品隲登贤书者相继悯里甲凋弊力为节省流移未复劳来安集之嵗戊子旱蝗己丑风潮民人困苦锦请蠲赋十之三董率人夫夹修圩岸捍海长堤赖以巩固士民立碑志徳
　　张师益宜山人举人万厯初知徐闻性醇雅推诚及物瘗枯骨辟湖南建魁星亭以开文运尝创邑乗用备文献之考焉
　　蔡宗周龙溪人进士万厯中知徐闻赋性简澹以猛济寛初下车适值履亩豪右匿税者众宗周廉知状悉躬按之经界以正其骫于法者没入学宫资弟子员供给虽浮议不为动令既行户无浮粮国收实课锄强植弱吏民信服
　　张日曜福清举人万厯三十年知徐闻性英达折两造以片言吏胥不敢析律追征条鞭聴民货物准折捐除余耗阖邑称便尝奉檄造户籍亲厯乡村供亿悉用均平毫无勒派公庭肃清吏多告假其廉辨者间以衣食济之两当入觐士民诣台部留之
　　秦懋义仁和人进士万厯中知海康性寛而敏甫下车值咸潮决堤躬行巡视请发官银三千余两修而完之振起人文建文昌阁于学以培风气士民歌颂擢贵州道御史
　　罗继宗南城举人万厯三十五年知遂溪性廉洁执法不苛厘剔奸弊案牍为之一洗追覈丁粮莫能欺隠夫马悉出均平里甲毫无所扰修城池缮传舍有循良声寻调香山士民感之
　　陈廷诗晋江人进士万厯间任遂溪寛裕爱民建月城修公署民咸安之崇祯六年士民上其治迹祀名宦
　　黄色中崇阳举人崇祯二年任海康赋性明敏文卷一过目剖决毫无留难清数年之积逋令行若流水闗节不到人拟之包老云
　　喻萃庆四川举人崇祯十七年知遂溪秉性刚决涖事精明立法征粮意在抚字折狱明允覆盆昭雪公庭肃清时称良吏丁亥年与巡按王基固推官费长统同死之【下县佐】
　　刘淮不传籍贯任徐闻县丞自洪武间籍韩佑老等民田改科官田粮额增至二万有奇民病之者百余年正徳末淮涖任署篆两奏激改复民科实徐闻万世之利祀名宦
　　项给不传籍贯嘉靖二十六年任徐闻县丞性慷慨尚气节庶务练达虽出身掾吏而雅尚儒素事长官有礼然未尝少自贬屈向有清军常例一切禁止门役不敢规以私焉
　　郑遂上虞人嘉靖十三年任遂溪典史遇海潮冲决堤岸多圮田畴千顷几沦龙窟遂请于令身任其事冒触风涛督楗木石潮不能为害复辟通衢濬水道捐俸具牛种以佐贫民民咸赖之【下教职】
　　陶文洪武二十年任遂溪教谕时学校草创殚心修理兴废举坠规制改观学有师承与诸生讲明性命之理表正士习为时明师
　　罗玑髙安人成化中任雷州府学教授性亢直议论每依名节文词更复典雅郡守重之一时建造记铭多其手笔
　　刘绍仁英徳人任雷州府学教授坦直敢言励诸生以气节次乃文艺士有寃必伸救严饬家人勿与外事操履之清为儒林式后以忧去诸生勒石志思徐应干仁和人由嵗贡万厯四十年任雷州府学教授端庄儒雅卓有师范初训英徳着有士林正鹄读书正防诸书又彚集雷州志草编摩未就而去韩价博罗人任雷州府学训导七年天性坦平有先辈风策励诸生赒恤贫乏捐俸赎学地为铺六间后来者赖之当路特旌迁贵州都匀教授
　　黄杰同安人初任麻城训导有善教声迁海康教谕三辞署印操若氷霜贫士有餽必力辞之士沐其陶铸者甚多楚粤皆祀名宦
　　徐肻播靖安人任海康教谕性端敏接对诸士词色温如每防课品隲至公尝署徐闻县事寛严得体政无钜细秉理裁决苞苴一无所染士民颂之
　　霍子衡南海举人崇祯庚午署海康教谕器量宏廓才学深沉修学校端风化多士受其甄陶师严道尊以明伦为己任后累官江西袁州府知府有善政解组后杜门不出别详人物忠烈传
　　纪辅闽县人任徐闻县教谕博洽经史志在辟邪崇正所着有郡名辨及雷阳徐阳二集
　　黄延年临桂举人署徐闻教谕性简重取予不茍每防课必身率之供膳悉由己出以文学见称尝修廉郡志寻陞合浦知县
　　右雷州府
　　宋希顔字子渊髙邮人以元官举用洪武二年授琼州知州庚戌改州为府遂擢知府事其治廉平政教兼举迁郡署建学宫百役交集民忘其劳
　　吴徳用沙县人洪武乙丑由通经秀才知琼州为政和易利泽及人
　　吴廷云闽县人知琼州廉能公恕课农讲约化导甚勤考绩为天下清官第二
　　徐鉴字子明宜兴人宣徳间以户部郎中奉敕守琼廉静寡欲孜孜爱民以劝化为首务不事刑法节财用贷逋负教民树艺兴学课士称循吏焉郡多异产中使诛求不已鉴性严不可犯且为上所属任故若韦眷等巨珰渐以敛戢继有黄某者多横索鉴限有司弗与及行部辄遣骑从之俾不得肆初武官利黎人所有多激以啓衅鉴镇以无事皆安堵不为变四年惠政大行寻卒于官
　　蔡浩字叔清龙溪人成化初由御史守琼州性廉明务持大体治民如家惟玩法怙终者不贷时岭南多灾异琼适地震众视为常浩曰地方灾异此守土者不能承宣徳意所致匿勿告罪也竟具以闻诏下颁行十府匿灾者斩之众服其识未几卒于官
　　方向桐城人正徳中以工科给事中知琼州廉介有风裁嵗旱变服徒步数十里祷雨辄应珠池太监韦眷横索民间向禁不与眷亦少戢
　　谢廷瑞长乐人由进士知琼州居数载清约节俭廉公有威黎峝慑服四封安于袵席常疏裁冗官及陈经画峝蛮之策未悉举行琼人有遗憾焉
　　赵昊鄞县人嘉靖间以比部郎知琼州政尚简易民间词讼多罢遣之惟日调兵饷有苞桑之虑清操雅节始终如一僚属望风砥砺无复有贪墨者尝言黎獠可化独侍郎钟芳深以为然
　　张峻吉水人乡荐嘉靖中守琼州赋性严明勤于政事时征叛黎十万之众仰给于琼峻调度有法民不知兵尝刋四礼节要令民间习行建崇文书院以课多士凡可禆助元元砥砺风俗行之如恐不及旧例郡守入计属邑之遗不下千金峻一无所受涖政六载其操愈坚与赵昊俱有清名而才能过之
　　张子庐陵人进士嘉靖中守琼州冲雅清约杜絶馈遗政尚寛厚持大体尤加意文学居琼五载颂声溢于诸郡后歴本省左布政使今祀四贤祠
　　周思久字子征麻城人嘉靖末以进士知南雄府建道书院拔俊才修业其中里甲均徭一禀永年録始兴诸乡杂役悉蠲免之龙南流贼越境扰郡思久以计退之擢盐运同知隆庆元年擢守琼州以母老疏辞不允涖任首重徳行之士适巨寇许瑞百余艘据港中外汹汹思久不动声色徐出示谕之曰若受招抚以讨贼自効上策也次则归耕潮阳保其首领倘观望不决即受擒耳寇遂遁去乃广询琼俗利弊举行乡约旌善儆恶义士节妇亲行吊祭僚属更相濯磨纂集诸书着近民柯则大儒学宗聚生儒于书院躬自讲授置射圃以习射五阅月政治改观士民思见徳化之成一日闻母病即解绶去抵家三日母终孝之感也尚书谭大初都御史海瑞并称其贤周希贤莆阳人隆庆中守琼政尚寛和不为硗刻僚属咸徳之民多被其膏泽颁刻谕琼体要及重修郡乗
　　李多见仙游人万厯中以文选郎中擢守琼州重学校严吏胥民有讼者谕以曲直不事敲扑二十七年黎马屎乱多见申文示众止擒首恶不许妄杀招募义兵亲自督战竟获马屎凯旋后请立水防所设官兵守御以母老乞休道司士民恳留不可束装之日惟数箧图书渡至海安检得沉香焚之今建有燬香亭南人思之不已题生祠额曰忠孝清髙着有周礼纪畧楚游学源小学等书【下郡佐】
　　詹冕鄱阳人正统间同知琼州为政寛猛得宜郡邑称便考满擢工部郎中转广东叅政分守有声吴籛澧川人琼州同知廉公爱民严于驭下躬亲案牍猾吏敛手万厯三十三年地震琼民压死者千百计察城内外居民捐金埋葬震荡之后百役俱兴然调度有方民不苦劳后以左迁去众惜之
　　陈瑶桂林人同知琼州初至适有崖寇之役转输兵食绰有余裕署郡事力惩豪猾害民者因刻辨疑事条审决申语名曰守琼绪録未几致仕士民留之不可得
　　王孟晖诸暨人由秀才知泗州陞巩昌守以疑谤降琼州同知廉能显著政事赫然民至今称之
　　吴俸防稽人琼州通判万厯二十年以督捕兼抚黎至二十九年添设抚黎通判以俸领之俸承马屎剿定之余开示信义招抚黎人黎出听招者数十峝愿输纳者数百顷时建设水防所社学取府学弟子员教黎童习读黎人因此知学署琼山有积案连年不决者即时昭雪禁革浮耗令悬钲署门外有擅增分厘者寘法后以左迁去士民褁粮赴开府恳留时有同官督捕亦同日渡海士民送俸者载道而某无一人可以知贤否矣
　　冯宗鲁桂林人隆庆间由澄迈教陞琼州推官决疑出滞胥得其平操行清白苞苴不染时海寇猖獗鲁挺身招慰阖郡赖以为安【下牧令】
　　李思廸济南人元进士洪武初召为起居注累官山西叅政四年辛亥谪宰琼山廉公谨恪时方草创诸凡规画举皆中度革奸贪毁淫祠祛宿芟繁冗政声大着公余辄歌咏自号海濵子因以名集官至尚书
　　陈槩北平人洪武初由吴川县丞知琼山治民养士政教亚于李思廸九年自坡院迁县学于南郊制度皆其规画
　　董俊河南人洪武二年知昌化时方新附民犹梗化俊有干局明礼法宣威徳劝农桑兴学校民黎乐业士类兴行后陞知睢州
　　崔帖穆北庭人洪武间知临髙纯良好善招黎向化后陞儋守有政声
　　陈永彰庐陵人洪武三十年由学博知琼山廉洁有干局寛和爱民修复濵壅圩岸及梁陈等坡永乐初以忧去民咸思之
　　陈新桂林人进士洪武间知防同居官公勤稍暇召生徒讲授茅屋萧然不以介意时有上官谦者亦广西人继新知县其勤慎埒新秩满父老走留之不得迁知寿州
　　诸葛平阳朔人洪武末知乐防县廉能敏达诸务不劳而办请裁本县丞簿后擢吏部郎中
　　陈敏陆川人监生永乐二年知儋州寛厚得民以忧去士民恳留之服阕复补任九年民安其化迁泗州汪璧明贵溪人进士永乐间知防同廉洁爱民多士乐其造就人以为召父文翁
　　汤衡贑州人永乐间由中府都事出知昌化直而不挠时土官桀鷔深为民害州县不能制衡具以事闻请削其权俾统于州县自是不敢肆侮
　　姚瑾桐庐人监生初知丰城有善政永乐间由钦守移崖寛厚爱民不减丰城任满去交章请留后调交阯行军断事
