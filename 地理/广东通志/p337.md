<!-- { "loadSidebar": true } -->
　　诏举孝亷人以为不愧大典云平居最急桑梓凡修学赈荒施棺周急皆力为之初顺治辛丑秦王山开铁炉聚众流刦各乡杀掠良民多至三千余口烱中吁恳当轴撤炉康熙四年遂止之
　　禢庭芬清逺人居家孝友巡按张问政督学钱朝鼎先后顔其门康熙元年充甲首督逋粮遇盗死急公殒身人咸哀之祀乡贤【以上清逺】
　　黄士龙花县人康熙壬子举人性孝友笃学花邑先畨从界多寇盗有贫难被掠者士龙出金赎之倡议于乡曰此地嶂密箐深非设县理之盗终不止遂陈请建城官从之仕苍溪令简赋恤民兴学造士颂声遍闾里卒于官槖无余物祀乡贤【花县】右广州府
　　何宗昌字穆文保昌人性淳朴好读书顺治辛夘获隽授程乡教谕与诸生论艺课文士习丕振一切餽遗不受卒之日士林悲思翰林李士淳进士萧翺材作文吊之称无愧色【保昌】
　　郭凌霄始兴嵗贡生天性孝友居乡好善乐施成梁除道往来便之顺治庚寅辛夘连嵗告饥多道殣凌霄施棺掩骸康熙壬午米价贵煑粥两月沟中瘠頼以全活者甚众及司训南海谆谆奨诲士庆得师见学宫倾圯解俸金修葺屡指囷散给孤贫之无告者年七十卒于官从祀乡贤【始兴】
　　右南雄府
　　黄易字子参海丰人顺治己亥进士令闽之归化清操絶俗邑有藩商重利朘民没人妻女易亷寘之法诸豪侧足迁学宫于龙池书院科名复炽康熙十三年三山变起易修隍栅为守御计孤城难支微服间闗求援师茧足走贑复走粤督抚疏其忠义而易以劳瘁卒于军奉
　　防赠按察司佥事致祭廕一子入监祀乡贤【海丰】
　　右惠州府
　　成子寛海阳人天啓辛酉举人年十五补邑弟子员有神童目授蒲江宰择地建泮宫由是邑有科第再令博白歼倭贼数千人以最迁思明府同知有奸人假称制府中军招摇恫喝子寛辨其伪捕寘诸法上官壮之梧州经厯郭青霞从弟移镇亷州道经博白为乱兵所杀掠其妻子去子寛赎之召青霞而归焉顺治己丑起户部河南司主事旋乞休卒祀乡贤
　　陈衍虞字伯宗海阳人乡贤廷防之子也少聪敏崇祯壬午举于乡顺治己未筮仕番禺学敎谕迁广西平乐令因其土俗政简刑清时富川恭城猺贼叛刦掠至平乐衍虞率乡勇击败之俘贼首十五人廵抚帅师亲剿道出平乐役夫万人供亿不赀居民惊徙入山衍虞出槖金雇募复恳请七县协济驻师八月凯旋民赖以安引年乞归士民立碑以志归里两修郡邑志所着诗文甚富卒年九十祀乡贤林世榕字可符海阳人性纯孝九龄居母丧哀毁骨立康熙己酉登贤书戊辰当谒选以祖母周年耄不忍行周殁筮仕得陜西蓝田令蓝固瘠土世榕给牛种劝畊邑有刘某兄弟俱未有子以争产杀其叔爰书一定则阖门絶矣世榕以弟由兄使兄当坐弟得减死其平反多类此新韩愈祠祔栁宗元主以其尝尉蓝田也甲申
　　圣祖仁皇帝西巡世榕协办
　　御膳防
　　赐人参东鱼解组归圗书外无长物所着有归厚録论文瓦注草行世子元扩兵马司副指挥【以上海阳】李郁字啓文潮阳人通经学里居教授为学者师建家祠敦族谊乡里称为徳门于道中得遗金还之喜赈恤贫穷不望其报端方正直和易近人恶子见之皆驯服子应甲顺治辛丑进士为山东利津令改内阁中书舍人
　　姚夺标潮阳人康熙己酉举于乡为陜西武功令澹薄自矢食无兼蔬邑有姚青菜之目嵗歉四门设厰赈粥条理精宻上官竒其才方向用而夺标
　　竟以休告矣离武功日童叟遮道送者数百里祀乡贤【以上潮阳】
　　王玉振掲阳嵗贡生自少内行修饬学甚富道器渊深人莫能测授经生徒甚众讲闗闽濓洛之学出其门者先行谊才艺次之然亦多有取青紫去而玊振犹困诸生垂三十年所得脩脯尽散于故旧贫乏者人以是多之康熙七年入祀乡贤谢如晦掲阳布衣也士大夫慕其行谊争揖如晦而如晦不肯曳裾性孝友自伤父母早世不及养遍逰名山择吉壤负土成坟庐墓其侧乡邻有鬬者輙往质焉教率子弟多成立祀乡贤
　　谢绍举字钦邻太学生原籍掲阳世居郡城南闗少孤事母至孝躬负土葬亲性谦和乐施予笃学不倦尤究心性理诸书试屡蹶闭门课子泊如也长子简捷康熙癸丑进士考授中书次子简撰癸夘举人拣选知县绍举以子贵益行其徳乡人推为约正正已励俗三建祖庙五创祭业以齿徳两举乡饮正宾辛酉逢
　　覃恩诰封如其子官夀八十一六子俱成名简捷从王师定刘进忠之变
　　特行旌奨文鳌雍正己酉副榜孙藩康熙甲戌进士吏部郎中汀丙子举人内阁中书涵邑廪生学院惠士竒以文行荐人以为积善之报康熙五十九年崇祀乡贤【以上掲阳】
　　谢天庆程乡人质性醇厚号称长者常集古今善恶行事规戒里族事有不平则婉以解释嵗或不稔则力为劝赈乡人徳之其子辉亮以武功保障桑梓康熙五年祀乡贤
　　陈澜程乡人食饩弟子员善事继母内外无间言康熙甲寅闽氛炽澜倾赀捍御民赖其力以免兵革性和粹有娄师徳风至大义所在屹立不渝族党皆禀其教焉康熙四十八年祀乡贤【以上程乡】谢运开饶平人父王表邑庠生苦学婴病运开晨夕侍衣不解带十有三年崇祯庚午秋寇至时父没未葬身卫父柩不去寇感释焉江耀遗金五十两运开得而还之顺治乙酉海氛告警聚族筑堡鬻田飨士仲子元瀛登顺治戊戌进士仕浙之石门有惠政康熙二年祀乡贤
　　陆禧号迎侯饶平人少颖异崇祯壬午举于乡顺治初谒选涞水令立保甲革耗羡修学校士防其教民被其泽厯任九载归槖萧然建文峰塔饶平秀气益聚夀八十一终所着观花阁留花唫琴言涞水志【以上饶平】
　　方应祷惠来人顺治丁酉举人少失怙事孀母孝素有大志具勇略潮两遭寇警应祷捍城筹饷疆圉卒完邑内茅坪真珠帘山木盘鬰为奸人逋逃薮应祷力吁于官穷治之筮仕南川令轻徭薄赋民甚徳焉致政二十年杜门不出三膺賔筵殁祀乡校
　　谢庭诏惠来人少警悟年十二充胶庠贯串经传有声诸生中康熙癸夘举于乡乡人目之曰真孝亷先是丁酉闽逆躏潮居民窜匿庭诏负母奔丛箐间艰险百折仅而获免筮仕新田饬民风作士气政通人和以老病归童叟走攀辕者指几脱己丑罗寇内讧肆虐庭诏毅然曰捍圉济险乡大夫责也辄募义勇撤其围全活人千余自谢事后足未尝步公府唯邑派蠧兴身踵县治对簿巨憝斯拔粮遂均迄今人食其赐祀乡贤
　　张经惠来人康熙庚戌进士顺治乙酉闽寇交讧惠来被围者四月城中食尽经首出其家赀饷军诸慕义者继之城赖以存癸夘就省试逆旅拾遗金二十五饼守其人还之赴选至皖城感疾归遂杜门教授子淇丙子举人孙蝌甲辰恩科举人方广益惠来人由邑庠入太学居子舍尽孝推产诸弟侄郡守张克嶷旌其门曰孝友垂芳赈粥治涂瘗骸布药日无虚晷郡将李某北辕輙贩子女以归广益捐金赎还无徳色旣耄犹设教城西人称为谦之先生祀乡贤
　　唐世元惠来人嵗贡生幼有至性母病呼吁动路人家居教授得濓洛薪传月吉申条约戢其乡子弟多化之由髙州训导迁封川教谕重亷耻黜轻浮士子沐浴其教泽不衰
　　方豹惠来人为诸生事亲孝兄弟三人五世同居康熙甲寅刘进忠乱掠豹族子去贫不能赎豹鬻产赎之老困塲屋手不停披座右悉铭古格言学使翁嵩年榜其庐曰齿徳髙士康熙庚子呈请入祀典【以上惠来】
　　张奕灵大埔人监生少以孝称家饶于赀不恡施与修学舍置义田筑堡寨成桥梁保厥乡土既耄手不释卷至今尸祝【大埔】
　　姚士裘字啓传号宥耆澄海人崇祯癸酉举于乡严气正性不茍然诺顺治乙酉贼黄海如陷邑大肆剽掠独相戒不入其乡尝倡率修筑堤防至今上中下三都田万余顷无水灾士裘之力也司教新防肇庆为士模楷迁国子监助教特擢刑部主事执法明允年七十四卒于官防
　　恩准同四品官驰驿归葬雍正元年祀乡贤
　　杨昌时字纯庵澄海人性至孝父母没哀毁骨立以不逮禄养举明经不受职操履端方为乡里所重甲辰悯濵海残黎捐赀筑围全活梓里举祀于乡以子钟岳贵赠兵部郎中
　　杨钟岳澄海人顺治辛丑进士甲辰选庶常转户部郎监通州仓复督屯鳯阳厘清夙弊丙午丁忧归值迁海之役捐金周急己酉水灾居民泛梗复力济之起复督学入闽讲学明伦士风丕振后归卒于家乡闾仰之
　　陈复平澄海人少孤哭泣呕血依孀母膝下出告入面人与之果饵懐而归母尝始食海寇据邑胁从誓不屈寇怒囚之八日以计脱载木主负母逃于金砂寨寨破杀其妻蔡氏胁以兵志终不夺甲辰迁海捐槖中金以赈贫民或难之曰族戚安居穷不恤也倡修
　　文庙置祭田以祀先平生行义卓卓可称终嵗贡生祀乡贤【以上澄海】
　　萧继上平逺人以明经为封川教谕训士先行后文官虽冷好义乐施睦族置义田怜贫焚旧券解衣推食士之贫者赖焉人懐其徳殁祀乡校林昌颖平逺人少充弟子员有用世志以赀入太学授某县主簿虽局小官未展厥用然能效其职家居孝友工文章为士林祭酒
　　姚建安平逺人事母以孝闻敦行乐施乡里比之陈实王烈云二子俱知名长子冠隠居不仕门人私諡文穆先生季子□守杭徽二州所至治行称最崇祀乡贤【以上平逺】
　　右潮州府
　　龚应霖四防人康熙丙午举人嗜学甘贫日与诸弟戏彩以娱亲志教人以横渠主敬为本动中准绳尝曰绛帐风流非吾辈事也初任山西宁乡县劝农恤商赋充民足邑旧有虎应霖至而患息民以刘昆比之创书院设义学兴起教化又置善恶
　　两簿宻识姓名宣读
　　上谕日奨善斥恶士民悚然率徳改行内擢刑科给事中转工科掌印疏请举人准考中书厯陈学政丛未几卒于都【四防】
　　刘啓铭阳春贡生幼失怙事母以孝闻友于兄弟乡人扁其堂曰式好言笑不茍客至虽少贱必具衣冠立乡塾教小子曰养防当扩充其志异日斯无小就鬻田供祭施槥成梁未仕卒于家【阳春】甄芑开平人少聪敏笃学居家孝友士林式之顺治丁酉举于乡任化州学正设学规勤劝课邑中流贼猖獗芑请兵亲冒矢石勦捕殆尽嵗饥捐赈全活者众卒于官【开平】
　　右肇庆府
　　陈璸字文焕号眉川海康人幼颖异好学为人清介简重康熙癸酉登贤书甲戌成进士初授福建古田县知县有能声调台湾禁革水丁旧例渡海贫民感之内迁部曹己丑防试分校称得人遂授四川学政不二年调福建台厦道以闽抚张伯行荐也台虽居海外而
　　皇风遐畅文教日兴璸因鼎新学宫建宋儒朱子祠于学之右示台以格致诚正之学凡所甄拔蔚有文采恭刋
　　圣祖仁皇帝训饬士子文勤宣
　　圣谕海外烝烝向化矣居五年
　　命巡抚湖南
　　廷见日
　　圣祖目以苦行老僧称为国家祥瑞
　　宠赐
　　御制诗章及貂裘等物
　　命巡抚福建闽人闻而踊跃璸抚闽官厨惟进菜清风苦节视前弥励整纲饬纪吏畏民懐颂声溢于道路三年卒于官
　　圣祖轸恻追授礼部尚书
　　赐祭葬立碑諡清端廕一子入监读书其宣力封疆克
　　致
　　主恩若此初雷郡之东有洋田万顷计堤岸一十七处水闸一十三处俱逼大海咸潮冲啮渐多圯倾海遂二邑民命攸闗璸常蒿目及官闽抚遂请筑之
　　圣祖下其议于粤粤臣咸曰可因举其事堤工巩固此大有造于桑梓者也至其孝友性成笃亲念故博综
