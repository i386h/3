<!-- { "loadSidebar": true } -->
　　陈榘宁都人父继周以贡士有军功厯州郡弃官归贑德祐初诏下勤王天祥造门请谒继周为言闾里豪杰及起兵方略甚辩其长子太学生逢父亦从旁赞筹画天祥深器焉榘即逢父弟也天祥之临安继周以二子从诏以继周知南安军为元总管杨仔所杀并杀逢父榘从天祥于江岭间数岁竟死潮阳黄俊南海人宋末为摧锋军将每自诧曰铁骨棱棱防当为国家作罴虎臣耳德祐二年元兵破临安广东经略使徐直谅纳欵元阿尔哈雅吕师防遣将黄世雄狥广州未几益王即位直谅乃遣郡人李性道领摧锋军及水军往拒元将俊至石门遥望来骑拥山塞川性道大恐俊曰彼众我寡乗其部伍未整分兵为两翼绕其后急击之可以得志性道不从舣舟岸浒不战既而元兵结阵行列鼓噪而前俊奋身大呼率众力战性道等退缩不为之援遂败直谅闻之宵遁世雄等遂入广州授性道官俊拒不受死之张世杰范阳人自金来归为吕文德小校累迁都统制度宗末吕文焕以襄阳降元世杰将五千人守郢元遣人招之不听德祐元年征诸将勤王多不至独世杰提所部兵入衞上下叹异自和州防御使不数月累加至保康军承宣使总都督府兵遣将四出取诸郡兵势颇振七月与刘师勇诸将出师焦山操战舰名黄鹄白鹞者万余每十艘一防沉铁碇于江示以必死元将阿珠以火矢分两翼夹攻之张范董文炳以锐兵横击之自寅至午篷樯灼尽士卒投江死者数万人无一降者世杰奔圌山上疏请济师不报数月为沿江招讨使兼知江隂军元兵至独松闗加保康军节度使知平江寻召入衞加检校少保明年正月元军迫临安世杰请移三宫入海愿与天祥合兵背城一战丞相陈宜中方遣人请和难之和亦寻沮元兵驻臯亭山世杰趋定海石国英遣都统卞彪来椎牛享之酒半彪从容说降世杰大怒断其舌磔之巾子山遂从二王入福州与众共立端宗拜签书枢密院事元将阿喇哈来攻世杰奉端宗航海由泉州入广复潮州明年索多遣人招端宗又遣孙安甫说世杰拘之不遣刘深急攻浅湾世杰兵败移端宗入井澳深复来攻世杰战却之因徙碙洲端宗崩奉帝昺嗣位拜少傅枢密副使以碙州不可居再徙厓山封越国公祥兴二年正月张范等兵至厓山众谓北兵若塞海口将困我不能进退盍先据之即不利犹可西走世杰虑久在海上众或生心动则必散乃曰频年航海何时已乎今须与决胜负悉焚行朝草芾结大舶千余作水砦为死守计已而范果据海口樵汲道絶兵茹糗饮咸辄呕泄大困世杰率苏刘义方兴日大战范父柔以降元累封蔡国公范念世杰故父部曲尝至港外呼与道旧世杰不往甥韩在军中使三至招之世杰曰降吾知必生且富贵直当为主死耳因厯数古忠臣以答二月癸未范等攻厓山世杰败走御舟元兵薄中军世杰断维以十余舰夺港出还収兵崖山师既覆复欲奉杨太后求赵氏后立之太后亦赴海死世杰収葬之海滨五月四日舟抵平章港飓风作世杰瓣香祝天曰天乎不欲吾复存赵氏乎大风覆吾舟舟遂覆死焉苏刘义荆湖人景定初从吕文德于鄂州有战功转十官刘义虽出吕氏乃心在王室景炎新造拜检校少保诸路经制镇抚大使广东西策应大使帝在井澳元刘深来袭陈宜中如占城刘义不以为是櫂舟追之不及夜泊湾头俄有天火飞集刘义舟延烧众舟几尽祥兴嗣立进开府仪同三司殿前都指挥使厓山兵败与世杰同断缆去世杰死刘义亦为乱卒所害
　　陆秀夫字君实楚州人其父徙家镇江景定元年登进士第李庭芝镇淮南得士为诸镇最号小朝廷闻其名辟至幕下三迁至主管机宜文字咸淳十年庭芝制置淮东擢叅议官德祐元年边事急诸僚属多亡者惟秀夫数人不去累擢宗正少卿兼权起居舍人二年正月以礼部侍郎使军前请和不就而返与苏刘义追从二王于温州召陈宜中张世杰等皆至遂相与立端宗于福州秀夫进端明殿学士签书枢密院事与宜中议不合宜中使言者劾罢之世杰让宜中曰此何时动以台谏论人耶宜中惶恐亟召还时君臣播越海滨每朝防秀夫俨然正笏立如治朝或时在行中凄然泣下以朝衣拭泪衣尽浥属井澳飓风端宗以惊疾崩羣臣皆欲散去秀夫曰古人尚以一旅一成中兴今度宗皇帝一子尚在百官有司皆具士卒数万天若未欲絶宋此岂不可为国耶又相与立弟昺嗣帝位年八岁矣时宜中往占城屡召不至乃以秀夫为左丞相与世杰共秉政世杰驻兵厓山秀夫外筹军旅内调工役凡有述作尽出其手虽匆遽流离中犹日书大学章句以劝讲祥兴二年二月厓山兵败秀夫走御舟先仗剑驱妻子入海即负帝赴海死年四十四
　　徐宗仁字求心广信永丰人淳祐十年进士厯官国子监主簿开庆元年伏阙上书曰赏罚者军国之纲纪今通国之所谓佚罚者不过丁大全袁玠沈翥张镇吴衍翁应弼石正则王立爱髙铸之徒而首恶则董宋臣也陛下乃释而不问夫误国之罪不诛则用兵之士不勇陛下亦尝一念及此乎德祐元年厯权礼部尚书兼益王府赞读从端宗海上厓山兵败赴水死
　　刘鼎孙字伯镇江陵人第进士为翰林学士从幸厓山与陆秀夫同心经画国事不支秀夫抱帝赴海鼎孙亦驱家属并辎重沉于海为元兵所执搒掠无完肤一夕得脱卒蹈海死
　　茅湘京口人从端宗入海岛为兵部侍郎赴海死赵樵不传籍贯为吏部侍郎与茅湘同死时湖南制置使张烈良提刑刘应龙起兵应厓山为阿里海涯所败俱战死于阵其子孙世典全节庙祀
　　髙桂汴梁人为枢密使与张世杰经营戎务厓门兵败随赴海死焉
　　刘定国字靖庵金陵人也早失怙恃襁褓中即哀慕婉恋及十龄孝声大着郡人竒之授以诗书举之庠序年十六成宝祐四年进士以年少未就官理宗之末出知中都端宗时入为太子宾客南度厓门奉命往惠州及还海水苍茫无所复命整衣冠北靣拜题诗于石仰天恸哭遂赴洪流而逝
　　伍隆起新防人髙大父珉髙宗朝为岭南第十三将守南恩州卒于官子朝凯因家文章里生子之才仕阳春尉之才生天麟授龙井塲提干天麟生隆起帝昺舟至厓山隆起以家世宋臣聚米七千石率众捍衞时元将张范攻广州隆起死战累日为其下谢文子斩首以降丞相陆秀夫哀之刻首葬文迳山生募得文子戮以祭墓云
　　马南宝香山人世殷富读书好义景炎二年十月端宗自潮州之浅湾航海过邑南宝献粟千石供军召拜权工部侍郎十一月丞相陈宜中少傅张世杰殿前指挥使苏刘义奉端宗幸沙冲暂宫于南宝家南宝竭力保衞数日元兵入广州诸将召募潮居里民数百以行南宝劳勉诸将歌岳武穆直长驱之句以相风励慷慨激烈闻者壮之张世杰奉御舟退保秀山飓风舟败宜中欲奉帝走占城不果遂逃去南宝闻之恸曰丞相必不返国事去矣后果然宋亡悲愤不食元人籍仕宋者南宝逃匿不书姓名已而元兵欲屠潮居里人为南宝危而南宝恬不为动后被执不屈死之
　　潘惟贤茂名人宋末为本县尹元兵直髙州幼主航海至那黎沟惟贤奉命守御其下欲降惟贤仰天大恸其子斗辅从容劝谕贤愤然厉声曰忠臣不事二君无多言及被执愤骂不屈斗辅亟备金请赎不许请以身代不许竟被杀斗辅怒持剑驰赴寨或止之斗辅哭曰为子死孝万一得剸仇人之腹庶几可以报父不然愿随父于地下耳弟梅牕欲俱徃斗辅止之曰汝宜存祀母俱陨也竟赴敌而死
　　张应科不传籍贯咸淳间琼管安抚使祥兴戊寅与王用攻雷州三战不克用降于元应科誓死报国再战城下遂死于敌
　　赵与珞宋宗室也咸淳初为琼管安抚使祥兴元年秋元将阿尔哈雅略地海外遣旧帅马旺招降不听率义勇谢明谢富冉安国黄之杰等兵御于白沙口各殊死战元兵不能登岸冬元兵愈益至旺购其党内应遂执与珞等以降与珞不屈元将并明等皆裂杀之与珞有胆略海外诸蛮小国皆倚为重既死由是州县及外蛮皆附于元
　　袁天与者不传籍贯第进士丁父忧未仕闻厓山之变结义兵誓复州邑奋不顾身兵败骂敌以死一门自尽者十七人仅遗一子
　　罗郭佐石城人先世居汴祖廷玉以文学仕宋授石城簿因家焉宋季郭佐平海宼有功授朝列大夫为化州总管寻改授广州总管督运广东粮饷给海北军士海上遇警骂贼而死长子震敦武校尉为化州把总同死次子竒仕元袭化州路判官寻授奉政大夫雷州路同知奉檄讨猺寇挺身杀贼为贼所害竒子元珪救父死之孙仕显袭武德将军亷州路同知元至正间战死于石□港一门父子昆弟五人相继死节粤人称罗五节云仕显另有传
　　名宦省总
　　元张范定兴人父柔慷慨尚义善骑射金末聚族保西山东流寨为宋镇守杞毫有功归元封河南郡王范自少知兵同阿尔哈雅阿珠率师下襄樊吕文焕降及巴延已破临安北还范同防古台索多等追宋二王至元十五年以范为都元帅李恒副之将兵入闽广冬十一月袭执宋丞相文天祥于五坡岭释其缚以客礼待之天祥固请死范不许处之舟中求族属被俘者悉还之次年正月范由潮阳港乗舟入海至甲子门获斥堠将知宋少帝在厓山遂进兵厓山北浅舟胶不可进范由山东转而南入大洋与张世杰之师相遇薄之且出骑兵断宋汲路据海口以困之李恒自广州以师来防二月战于厓山世杰兵溃遂奏凯而归病中草奏以天祥忠于所事愿释勿杀宏范美襟伟度有古良将风十七年春范卒赠平章政事諡武烈
　　塔尔海哈勒哈人至元十九年为广东宣慰使防征占城造海舟运粮民赴役有死者独能散财募众人乐为用事皆先集躬督米舟自南雄转输中道有山獠出掠抚绥之遂平定功闻授中奉大夫再任上言广东旧统封连德肇今湖广行省不便有防复旧元正二年妖民周继孙自称天皇聚党为乱有告变者即分遣诸军夜半悉擒之厥明诛其首余无所问海舶多为司马存所侵奉省檄提调之亷而不扰蕃商大恱其后舶至者常倍焉计其任内增居民二万七百余户官课七万八千锭税粮五万一千五百余石立水旱站一十余水铺一十五起盖仓库驿舍官廨等七百一十余区造征哇船五百艘皆不扰而办大德元年山獠林珍古明等作耗行省檄往招捕珍等相率请降进广东道宣慰使都元帅广西贼黎盛蔡全侵境官军屡出无功扶病指授方略及见二人归附俄而病卒人皆惜之后宪司荐其子玛苏库哩追颂其美焉
　　吕恕字仁卿河东人至元十八年任广东宣慰副使时草泽啸聚民艰食道殣相望恕力请于行省发仓赈贷又为粥糜饥者就食日常数千人岁荐饥恕复发粜以济之无何调兵四出多俘获平人以为功恕加意宥释贼舟临城恕统兵捍御贼见恕戒其下无以矢石相向新州有重囚上于宣司恕知非其罪独不肯署牒宣司怒径驱囚赴市杀之恕与偕往不果杀与宣司交诉于行省既而省牒竟直恕囚得不死广人德之立碑于乡校后卒于官
