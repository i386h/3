<!-- { "loadSidebar": true } -->
　　林积字公济龙溪人庆厯中循州判官亷勤方正尝覆按强盗狱多所平反失部使者意初使者欲荐积因是止之积笑曰失一荐而活五十八人吾何憾焉欧阳直卿字温叟僊游人以张浚荐为惠州军事推官郡所部河源余菽麦当输送而海丰瘠土当输直直卿以白郡守转请之部使者岁率以为常自清漳以南山谷多剽掠守将尸居龙川卒有警而他郡分屯者不即至直卿数走龙川复厯阻隘见诸将校自是多感慨为之击贼迁海阳令以忧去改知漳浦县直卿素有能声所至号为易治复求佥判惠州转通判台州卒
　　陈鹤字闻野僊游人宣和六年进士佥判惠州与守吴达老协心大兴学校鹤亲典教事执经者岁数百人捐俸置田以增廪饩自后文士彬彬惠之倡学自鹤始【下县令】
　　严颢字威卿吉水人登皇祐五年第为河源令持身以亷邑人惜其去饯以海错舟行十余里家人发缶得黄金以告颢亟掩缶囘舟召餽者还之
　　曾谊字子常南城人进士及第补洪州新建县主簿擢龙川令平恕质慤务在爱人不为刻察龙川称治终尚书都官员外郎
　　王亘字伯通福州人淳祐中为博罗令勤于吏事修筑随龙苏村二堤百姓赖之后与单倬相继知南恩州力苏民瘼民到于今仰之
　　李若水闽县人知龙川县以文学饰吏治寛而有威修泮宫缮仓库筑城池悉出公帑毫不扰民民绘像祀于城东楼【下县佐】
　　罗从彦字仲素沙县人绍兴壬子以特科授博罗县簿尝于罗浮山澄心静坐穷天地万物之理及古今事变之归其语学者静中防喜怒哀乐未发气象尤为所自得者乙夘卒于官士民恸哭罢市三日盖所谓以道得民者欤后族人罗友为惠州守防其防以归朱熹言杨时倡道东南士之任重诣极者罗从彦一人而已
　　右惠州府
　　彭思永字季长庐陵人天圣五年进士知南海县民化其诚相戒毋犯法囹圄几空擢知潮州民岁苦修堤之役吏縁为奸贫者尤被其害思永立法役均而费省民大恱代还知常州寻召为侍御史
　　王举元字懿臣真定人父化基礼部尚书兄举正为御史中丞廷诤有声尝力言御史唐介不宜贬春州得徙英州别驾举元赐进士出身知潮州江水败堤盗乗间窃发举元乃夜召里豪计事盗既获乃治堤阖境晏然潮人德之尝荐海阳卢侗文行后遂知名举元官至给事中
　　王涤字长源莱州人元祐五年知潮州养士治民一师韩愈尝新愈庙苏轼为之文又有丰登者不知何许人元符三年知潮州留意学校拨田赡士并祀名宦
　　傅自修字勤道河阳人绍兴中知潮州海寇猖獗自修招降之请于朝籍为水师赖以控扼海道累官直宝文阁将漕西江卒
　　黄定字泰之闽永福人乾道中进士第一累官知潮州为政务刬弊苏瘵潮人德之
　　丁允元字叔仲常州人淳熙中以忠谏谪守潮增置韩江西岸石洲四架梁而屋之民怀之曰丁公桥拨田租三百六十五石于学以赡士祀名宦
　　陈规漳州人庆元元年知潮州増置韩江东岸石洲二结架如丁公桥名曰济川又辟养济院以处废疾无告者祀名宦
　　林防福州人后规三年知潮州爱民如子州有白丁钱亡者责累甲头民甚苦之防奏免复置学田理桥梁善政具举
　　王自求福州人嘉定间知潮州拨方宜等田于学以养士
　　曾噩福州人嘉定十二年视州事洁己爱民营建学舍噩功尤多祀名宦
　　孙叔谨字信之龙溪人父昭先直宝谟阁以郊恩补官累迁至大理寺正宝庆三年出知潮州潮接漳境叔谨熟知利病至日即与罢行讼牒累百率五鼓坐防事据案剖决如流公勤自励创桥筑堤奏罢贫民监役潮人感其惠又有宋敦书者知潮多惠政一日溪流奔溃隄决而西乃筑堤八十余里民免于患许应龙福州人绍定间知潮州时贑盗起渐逼境上应龙亟调兵分扼要害设间谍谨闗隘断桥开堑区画有方盗至不敢犯既而僚属以盗平请上功应龙曰守职扞城以保民尔何功之云谢事去阖郡遮道泣送
　　郑良臣福州人淳祐二年知潮州民苦白丁钱据籍取办虽死徙不与蠲豁良臣易籍更编民赖以安增置田租于学及韩山书院为养士费嗣是则陈圭牟濚蒲夀晟皆知潮以惠养为政圭字表夫兴化人淳祐间清复太平桥抵三阳门侵地为捐赀市石僦工修砌由是周道豁然复新原道堂署曰书庄取宋儒籍实之置田以养士类濚字叔清晋江人咸淳二年至除盗去奸加意修学夀晟咸淳七年至性俭约有亷操立石亭于曾井上杨圭谓其清如此水云刘克逊字无竞莆田人以父任补官知潮州初银价平每丁赋钱五百后银翔贵至四倍克逊下令蠲之曰纵得罪死无恨一生清贫终不贰操【下郡佐】
　　陈尧佐字希元阆中人进士及第厯开封府推官言事忤防降通判潮州修　孔子庙作韩吏部祠以风示潮俗民张氏子与其母汲于江鳄鱼尾而食之母弗能救尧佐命二吏操小舟举网往捕鳄鳄至暴非可网得至是触网不能举继以有力者百人曵出之槛以巨舟作文示诸市而烹之人皆惊异权知惠州治以诚信事从省约吏民化服尝手植荔枝于治东人比之甘棠焉两郡并祀名宦【下牧令】
　　柯宋英字子飞泉州人绍兴中进士知梅州治务化民尝辟景程斋明景仰程旼之意以为民表焉任满未尝断一死囚盖仁心为质而亦其德化所致云郑敦义字尚仁正阳人绍圣间以乡荐知潮阳时官市牛皮急敦义因上书言牛农所资也吏今急之窃恐小民将无以耕书奏为罢市皮之令徽宗即位又上书陈言诏进一级
　　陈康年字季昌晋江人政和中厯知海阳潮阳二县尝出俸金代逋赋岁祲运私谷以赈饥者当道交荐判潮州行郡事防寇黎盛犯境严备却之厯官二纪以公亷着
　　刘安雅不传籍贯绍兴间知梅州防防贼陈荣等围城安雅命取钩吻草研汁投酒中散于民居贼遣人赍牒索金磔之其党入民居纵饮死者百数贼疑惧遁去围遂解后有方渐闽人政暇多藏书亲为校定命曰富文庆元间又有陈谟永春人进士知梅州有善政民咸祠祀之
　　陈颖字竒之泉州人以父廕入官知海阳县治尚寛慈尽蠲无名之赋人号陈佛子云后知惠州妖觋啸聚计日为变帅臣欲以兵捕之颖谓捕则坚其必死心不若抚之使定竟就抚后提举广东市舶卒顔槦字养正晋江人以太学生登开禧元年第厯南海令惠以威济寇盗敛迹考最擢判循州厯知梅州贑贼陈三枪万众逼梅城四十二日槦激厉将士分隅拒守又合蛋船布水阵攒矢射之贼遁去帅录其功防病卒
　　郑至果字子刚晋江人嘉定十六年进士知梅州时以屡易官多废坠果阅实修举百废俱兴鹾寇出没郡境戒严擒其凶渠枭之民赖以安
　　陈景魏永春人宋末知潮阳有惠政岁解丁银至郡例增耗曰锭头钱景魏至亟裁去郡守怒械吏欲治之景魏曰吏无罪罪令可也长民而贻之害毋乃不可乎守不能夺释之寻厯提辖文思院擢知惠州疑囚久禁悉谳出之兵火后岁复荒歉景魏痛自撙节葺故起敝境内一新又上书乞减惠民籴米三之一从之惠人德焉改知潮卒于英州
　　右潮州府
　　潘夙字伯恭大名人武惠公美从孙天圣中上书论时政见用后知韶州擢江西转运判官坐事谪监随州酒税起知光化军大臣以将帅才举之改端州刺史召对访交广事称旨迁司封郎中
　　包拯字希仁合肥人天圣五年进士除大理评事调知天长县有异政徙知端州莅事明察不遗隐伏人称之为神明端产砚前守縁供贡率取数十倍以事权贵拯命制者止足贡数岁满不持一砚归寻拜监察御史疏请选广南知州又奏请广南添差职官章再上从之擢龙图阁待制知开封尹拜枢密使人以其笑比黄河清童稚妇女亦知其名京师语曰闗节不到有阎罗包老卒諡孝肃
　　陈升之字旸叔建阳人举进士厯知封州有能理才逺迩称其贤监司荐之入为监察御史知谏院彭思永论事帝令穷问所从来及唐介劾宰相帝怒斥岭南升之皆极谏官至中书门下平章事集贤阁大学士封秀国公
　　张锡字贶之京兆人进士甲科试秘书省校书郎知新州初建学于州自是人始知学迁枢密直学士进翰林侍读学士判太常国子监卒锡淳重清约虽贵奉养如少贱时读书老而弥笃
　　薛利和河东人皇祐中知春州秉心耿介勤于修职劝农兴学得为政之体
　　田开不传籍贯嘉祐三年知封州爱民重士兴学劝农去任民怀其惠恺有临封十咏
　　沈清臣嘉祐末知封州政尚简易一介不取风节凛然人望而畏之谓不媿其名云
　　郭祥正字功父当涂人母梦李白而生少有诗声梅尧臣方擅名一时见而叹曰天才如此真太白后身也举进士熙宁中为佥书保信军节度判官以殿中丞致仕后知端州自谓留心政术以靖蛮方不宜赋诗时吟一篇世争传之民乐其诗书之化
　　梁立则不传籍贯熙宁中知新州兴修水利于州西南十里得白蟮坑决其水溉田至今为利
　　刘衍字成之龙溪人治平间及第授英州推官应材识兼茂科言时务讽及新法报罢后知潮阳改知新州以御妖贼功特授朝奉郎
　　苏洸字澄老德化人以父任知临川县有善政寻通判宾州时张浚为帅举洸亷吏擢知雷州秩满赴阙靣陈三劄一请折纳徐闻丁米以便民一请籍记海舟以缉奸盗一请戒广西军寨不得差人囘易改知新州民有何暮之歌移封州首请减放丁米及经制无额之数所至人皆德之
　　李弥逊字似之吴县人弱冠登大观三年第以徽猷阁直学士知端州持正不阿归隐落职十余年间不通时相书不请磨勘不求任子不序封爵以终其身二十三年卒朝廷思其忠节赠敷文阁侍郎
　　张夔字致尧海阳人登政和八年进士宰茂名诸司荐南中清介一人髙宗时赐玺书奬谕擢判亷州亷产沉香生金官此者多黩货夔至一无所取时山寇窃发檄谕归农不浃旬皆投戈去迁知新州时学校自舍法罢士习委靡夔修郡庠厚加饩廪暇日至学与诸生徒执经问难他郡学者闻风而至又梓五经以颁民间子弟筑陂潴水灌田千余顷民称张侯陂前后皆以清节着髙宗尝书其名于屏曰南有张夔北有周昕夔五十登第七十致仕卒年九十有三岁所着有禄隐集
　　孔元勲番禺人绍兴初乡荐知封州尝上机切预防七事多见施行值广寇薄城邦人大恐元勲率僚属婴城自守每事以身先之人为尽力及募善射士连毙二将余党奔溃朝廷以异恩褒赏之转朝散大夫知新州抚字有声未及大用而卒
　　刘藻字廷洁始兴人绍兴二年进士累官佥书英州判官权知新州为人质直好义治尚安静庭无留狱事不付曹革故厘弊百姓爱之尝新防事民不告劳胡寅为之记终朝请大夫
　　邓孝亷字清臣曲江人登建炎三年进士以朝散郎倅邕改知德庆府时以军兴岁租倍额民不堪命而庾吏复侵渔不止孝亷定输数以示民民乐输之黄勲字有功南海人绍兴二年进士知新州视事首禁火葬违者以逆论媮俗为改又课民耕犊使上其数于官自是一郡无敢私杀牛者学田不足缺膳羞乃以俸赀增置之政暇即与诸生讲解当时号循吏云终朝散大夫
　　王冶字元化太原人绍兴初知南恩州亷惠勤慎值岁荒发粟赈饥存活甚众暇则诣学课励生徒以厚风俗没后州人立祠祀之
　　章元振嘉兴人绍兴中知肇庆府改广东提举与秦桧同登第甘于远宦未尝以私干桧人服其介黄琮临漳人绍兴十年以左朝请郎知封州自废并以来学宫毁坏下车首问学宫出官羡缗营置学田以养封士
