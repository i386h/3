<!-- { "loadSidebar": true } -->
　　冯宣万州人问学该博中永乐癸未乡试官唐藩纪善风节自持尤善诗赋王雅重之及归惟图书数十卷子谦正统辛酉乡举授岑溪敎谕转巴县所在士风丕振咸尸祝之
　　曾瑁字德玉万州人幼孤笃学年十三为郡庠生家有债券悉焚之景泰丙子举于乡仓大使罗纪坐累妻适亡托以二女瑁穴门予食比事白酬之一无所受成化甲辰知永嘉多惠政有母诉子不孝寻自悔持百金为子赎罪瑁叹曰父母爱子人心所同遂却金薄惩而释之寻以忧归补懐逺子镒登第遂致仕卒年逾七十镒字时重治癸丑进士授南户部主事督储中都及期当代府衞官军赴部乞留一嵗寻监浙场盐课商人德焉厯员外郎中归省卒于家【以上万州】
　　钟芳字仲实崖州人改籍琼山少育于外亲冒姓黄后始复之正德戊辰进士改庶吉士授编修寻谪宁国推官迁漳州同知精于吏事有政绩入为南京户部员外转吏部郎中迁浙江提学副使崇尚名检诸生有放浪不羁者文虽工必惩士风为之一变转广西叅政祛桂县虎暴谕降洛容诸盗讨田州叛贼岑猛平大藤峡蛮寇屡有军功两赐金币进江西布政使区画藩禄军需悉得大体擢南太常寺卿疏奏祭告礼称防晋南兵部侍郎改户部总督仓塲经畧边储漕政大举甲午南都太庙灾请修省以回天变语多剀切遂请致仕家居十余年名其居曰对斋取对越之义也有干以私者谢曰吾守志犹嫠妇岂以晚而改节哉卒赠右都御史赐祭葬芳性简重寡嗜欲学博而精为岭海钜儒所着有学易疑议春秋集要皇极经世图讃古今纪要崖志畧及诗文二十卷子允谦嘉靖己丑进士让恩廕于兄子乡人高其义累官福州知府有惠政后改莱州卒于官【崖州】
　　右琼州府
　　谭夀海泷水人永乐乙未进士授河南道御史疏乞改敎职除南宁府敎授课士以正行为先学文次之恬淡自守不染流俗人称为笃行君子
　　张汝秀字子达泷水人正德间任澄迈敎谕善作士谨恪和易不事修饰兄汝存以解北运系狱罄产代偿没齿无怨言
　　黄文煜罗定人禀性淳厚万厯间嵗荐任河南邓州同知清白自守简静不扰及致政行李萧然
　　黎民望罗定人万厯间嵗荐以孝义着闻司训饶平补任邱倡明道学摄景州篆一年多惠政寻陞义宁令开社学凿陂圳给籽种抚流移德政着闻特赠所生如其官迁镇宁州守有三不要之声四不忍之誉致政告归举祀乡贤【以上罗定】
　　周兴西宁人万厯戊子举孝亷授宁都令改龙州学教谕复陞汤溪知县居官持大体缓催科勤考课行乡约禁溺女火葬之俗所至以亷能称乞归奉母母丧哀毁骨立孝谨闻于乡以夀卒
　　杜英德庆诸生也尝师事厐嵩讲明礼义时西宁县初开以英博通经籍充上舍生万厯间膺嵗荐授肇庆府训导擢恩平教谕所至引掖诸生鼓舞不倦以老归居家雍睦士多取则焉
　　欧达勲西宁人万厯甲午举人授胶州知州遇旱步祷辄应州北蝗灾祷于神忽有大鸟食蝗殆尽人以为神居家以孝友称
　　伦应祥西宁人万厯癸夘举人知万载县邑素称难治祥劝课息讼民风翕然防大饥请发金以赈民赖之台荐擢知蕲州吏胥进陋例应祥秋毫不受复于江浒建阁冲流造桥以兴文运而通往来去之日民建祠祀之居家俭素分产业以赡诸弟捐俸余以立宗祏屡举乡饮賔
　　胡其伟西宁人万厯乙夘举人初授瓯宁令以卓异荐陞户部主事督运军储有功擢知九江府居乡和厚课子弟以德享上夀
　　岑永清西宁人天啓间选贡居亲丧哀毁骨立躬荷畚锸以营葬事人称其孝所居濵海飓风淫潦浮槥漂击水中永清收之悉为改殡操守清介家虽贫有以腴田请托者谢不受以麟经教子之豹成进士卒祀乡贤
　　岑之豹永清次子少聪颖过人登天啓乙丑进士授江隂令邑苦粮胥而奸猾者多借庇势豪贫民偏累之豹至先召势豪问产业防何仓卒间具对实数即籍记之奸猾者无所托附颁役乃均两台交荐其能防势宦子罹法之豹亷得其情索宦子甚急宦自京遗书为解不听宦计无所出乃中以他事去之豹怡然就道归隠番禺二山间或劝之再仕微笑而不答与兄之麟弟之鳯极友爱所置饘粥之产悉共之着麟经秘防及草堂集【以上西宁】
　　右罗定州
　　郭节连州人洪武中举贤良授中书舍人靖难兵至弃官不仕从让皇遯迹滇蜀间生平矜气节不避艰险亦程济之流亚也
　　麦志德字纯仁连州人少勤学有局干洪武初以孝弟力田举寻以谋畧见奇拜王府断事累迁右叅军洪武十七年擢工部侍郎试本部尚书明年为户部侍郎郭桓诖累罹于法或劝其自明志德终不肯邓周字文郁连州人以监生厯彭泽令邑多虎害周谓厥咎在令防祷于神虎寻引去邑患火周知茅蔀为累敎民治陶易之数年间比屋皆瓦火患遂息何清字仁甫连州人读书强记五经悉通景泰丙子举于乡累授都督府经厯擢懐庆知府忤上官调知太平所至有惠政独不能与时俯仰人多忌之未老乞休葛巾野服游适田圃客至即欢宴竟日非公事不至州治
　　李邦义字直之连州人生而颖异体貌魁梧与兄邦仁俱有文名邦义登嘉靖丙辰进士知上虞有异政厯户科都给事中条陈时务指摘奸权风节矫矫厯太常寺少卿寻晋秩谢病归卒邦义好面折人过不和于俗然慷慨质直政令不便者辄白有司更之人有遗思
　　马象干本姓曽字体良连州人万厯丁丑进士选庶吉士典试山西改福建巡按持亷秉公官吏畏之转南京学政首拔朱之蕃顾起元后俱抡元复由河南道擢佥都御史劾东厰张鲸擅权大奸伏罪天下称快致仕归杜门谢客日以图书自娯卒祀乡贤有中秘课程卷【以上连州】
　　右连州








　　广东通志卷四十六
<史部,地理类,都会郡县之属,广东通志>
　　钦定四库全书
　　广东通志卷四十七
　　人物志忠烈【四　自明忠烈传起至隠逸传讫】
　　明唐奎字景文南海人洪武初以经明行修荐授增城教谕博洽羣书乡人号曰唐书匦湛菜民作乱往谕之被执不屈骂贼而死子豫在孝义传
　　陈敬増城人洪武十四年以贤良举授礼部主客司郎中遇事敢为以事左迁云南曲靖府幕官寻署剑川州事剑川邻寇窃发来攻州城敬亲率壮士御之众寡不敌其下欲退敬瞠目大呼奋勇前进力战而死事闻命有司恤其丧
　　龙敏号松岩顺徳人正统末黄萧养入境胁敏归附敏抗义不屈偕二子渊源阖门八口同死止存幼子澈外戚何氏抚而育之澈子宣和治壬子举人晋江令孙尧达嘉靖己酉举人永定令
　　梁奎字文灿顺徳人以治己酉乡荐判袁州府桃源贼薄城奎出战堕马被执死之诏进秩録其二子祀于崇义祠
　　区瑞顺徳人初为诸生负节使气学师衔之言于督学黜为吏后为徳兴典史捕桃源贼有功已奉檄城万年贼突至被获欲降之瑞指其腹曰此中皆节义文章岂可屈耶遂被害事闻亦録其子与奎竝祀黎民衷字惟和贯次子器宇端凝言笑不茍弱龄即工古文词嘉靖丙辰成进士授行人擢稽勲司主事晋员外陞騐封郎中谢絶请托奸胥敛手防有属贵人欲得王府科者是科司宗室袭代多赇赂民衷执弗与以是见忌出为广西防政禁餽献剔蠧度支以饶甲子季冬自横州行部归迎春之夕蛮寇银豹等逾城劫藩库众莫敢格民衷闻冠带而出左右劝止不顾奋身直前率守者与战力寡不支遂被数创舆归同列来省民衷问曰公等皆安在府蔵无恙否言讫遂絶年四十七抚按以事闻诏赐葬遣官防其丧归士民请祀名宦所着有司封集
　　林咸字季虚番禺人嘉靖癸夘举于乡知惠安县嵗戊午倭攻惠安居民仅九百家倭四倍之咸悉力拒守有越城者手斩之悬首旌竿擒馘七十余人贼以吕公车攻城咸制敌棚三座外施絮被内蔵铳弩火鎗射之贼解围去寻流刦鸭山咸整兵往御躬冒矢石为士卒倡骑陷于淖死之巡按御史樊献科为文致祭状闻赠府通判廕子
　　李尧卿字唐冯畨禺人嘉靖癸夘举于乡丙辰授宁徳令惠政大行民甚徳之倭频年入寇宁徳当其冲尧卿先戒严修城濬隍练兵饰器已而倭寇数千来攻知有备遂解去父老上其绩督府檄奨之嵗辛酉倭寇复至绕城而攻尧卿仗劎督战逾旬城中力竭外援不至攻转急尧卿度势亟不可支遂解印遣人驰省下为死守计亡何城陷死之状闻赠太仆寺丞廕子翁龄为太学生
　　黄尚正东莞人任江西龙泉县秀洲巡检嘉靖辛酉流贼数千掠县尚正率兵迎战杀数十人贼退走雩田尚正追至复战后兵不继与仆有进俱为贼所执尚正绐贼释仆取赎潜约县令克期外攻尚正为内应且嘱仆曰若吾不幸而死乃职分无憾尸不可误收遍体有正字者是至夜尚正乗贼醉刃其渠帅数人县兵不至遂被害余贼无主皆四散奔溃泉境以宁事闻特赠太仆寺丞廕其子承忠入监泉民相率建祠祀焉
　　叶霑雨龙门食饩生员重信义有武畧时山寇剽掠霑雨散财募勇士以相保聚人皆乐附嘉靖间分巡使者檄捕反寇文朝至而夕献俘后奉府檄灭黄孙峝寇赴博罗县召斩贼首亚公总平之辛酉江源贼围城急知县刘潜以蜡书召霑雨贼闻之解围去霑雨追至铁冈斩贼数百破其二砦夺回俘掠随同副将翟子竒奋勇捣巢遇伏皆死之讣闻野哭巷吊上官令立祠于演武亭左嵗祭之子竒配焉其后兄霑霖剿大寇邓廷鳯黎永元亦死于战又有黄茂光者铁冈人隆庆辛未水源贼流刦茂光率乡勇三战三捷歼贼首刘四徳后为贼所袭没于阵县旌其庐唐梦鲲字化卿番禺人家贫力学万厯乙夘举于乡四上春官不第就闽福宁州学正福宁距省五百里路多险恶梦鲲力请学使者巡临考较士徳之擢知仙居县丁内艰补知天台改知富川复改分水厯宰四邑皆有政声时四川矿徒与湖南江华盗公行剽掠两省防剿无功诸猺怙乱逆拒官军梦鲲独单骑入峝猺人聴命权要忌之谪池州府经厯甫至值楚豫叛兵自武昌顺流而东所过焚掠当轴知梦鲲才委署池阳事梦鲲乗城力守男妇避难者争趋入城守者拒弗纳民皆望城哭梦鲲选其老稚者入城廪之阅月事平擢知寳鸡县时流寇已至潼闗或谓梦鲲曰公年垂耳顺可无往矣梦鲲顾星夜交驰甫入境而潼闗失守贼欲取道寳鸡梦鲲力御之未几李自成据西安三秦相继陷没梦鲲知寳鸡终不能独完遂缢于官署时崇祯癸未十二月十八日也事闻赠光禄寺少卿赐祭葬
　　黎业字孟扩顺徳人天啓辛酉举于乡选知和州州为淮南沃壤而业身处脂膏苞苴不入惟以养民积粟剔奸补为事崇祯八年张献忠自庐阳三犯州鄙业督率士民坚守阅数月贼不入境人有懈志业益申儆腊月贼复来众数十万绕城数匝乗大雪斩闗而入业巷战败绩引佩刀自刺不殊复裹创上马摧锋而死一门俱尽事闻诏赐葬祭赠太仆寺卿廕一子入监顺治八年和州学正刘苏列状上请奉祀名宦
　　刘士斗字瞻甫南海人天啓丁夘举于乡崇祯辛未成进士初任知太仓州多惠政以公正忤时降江西按察司知事不以闲散自外兢兢执法檄署抚州推官丁继母艰归服阕补成都推官至则抚善良绳奸宄旋署府篆绸缪抚辑忧勤备至已擢户部主攻寻晋江西及湖南道防议百姓痛哭遮留士斗亦不忍遽去甲申八月闯贼破成都士斗骂贼遇害阖门二十余人悉殉义死
