<!-- { "loadSidebar": true } -->
　　区益字叔谦高明人领嘉靖庚子乡荐授都昌令以失使者懽改泰顺时倭寇躏闽浙泰顺倚山无兵备益乗城守御尽纳郭外居民募壮士乗间袭击贼乃遁去上功幕府以索贿抑之迁庆逺同知古田之役督西路兵有功防以忧去补温州士民喜曰是向挫岛贼者也然以忤当路未久告归益四仕郡邑民并尸祝之性孝友学问该博有阮溪草堂集子大枢乡荐大相大伦另有传
　　罗黄裳字美至高明人与族兄焕章同塾同领嘉靖己酉乡荐黄裳登己未进士授吉水令以直道忤权豪调云梦值亲藩之国供应烦费黄裳以身任之百姓调帖擢大理评事恤刑江南厯平乐知府晋贵州副使丐休归里尝蓄水筑桥以便农旅焕章为县亦有声于时
　　区大伦字孝先少负气节举孝亷同兄大相肄业南雍海瑞亦客白下甚相契后登万厯进士宰东明劝农桑敎孝让嵗歉鬻子女者悉设法赎还出税羡买牛数百以给贫乏入觐防蹇数千里面目黧黑授御史草疏必焚香告天谏神宗不亲郊祀坐夺职归筑霞圃灌园读书郡邑不识其面四方从游者甚众光宗即位起光禄丞转南太常少卿署祭酒翰林院事恢拓甘泉书院讲学留都抑狂进狷以挽頺风熹宗初进圣学三劄规切时政以大理少卿入侍经筵党人侧目由太仆卿改南户部侍郎珰焰方炽复夺职归未防卒于家常曰吾生平惟二事一崇正学一佐太平而今耄矣无能为也疾革言不及私所著论学诸书及诗文集传于世
　　谭大宁字彦正高明人万厯乙酉与弟邦杰同乡举每以气节相砥初为广西太平司李却土官之餽亷得其不轨状白监司缚之合境以安陀陵县隘而荒为之抚流移垦硗瘠转南刑曹官舍止一衣箧不设扃鐍人皆得啓视之谳狱精明爰书平反悉引情合律不可更移擢黎平太守未之官而卒
　　黄邦镇字乃康高明人才识慷慨崇祯三年嵗贡司训雷州转信宜敎谕防县令赵挺迁秩去有西贼数干犯境邦镇领兵督战杀获纪功荐陞松滋县【以上高明】莫如士字子元恩平人以龙骧衞籍领顺天乡荐登嘉靖丁未进士第厯官监察御史性端直敢言尝奇张岳翁万达有用世才遂疏荐之后俱以功业显劾仇鸾不臣鸾甚衔之欲中以危祸防鸾病死如士又偕台省诸臣追论之帝震怒命发鸾棺暴尸枭首是时直声动海内迁大理丞理寃恤滞人以为有于公风焉弟如爵如善皆进士为监察御史如善厯官按察使亦有名
　　郑履祥字旋礼恩平人嘉靖间父死于贼履祥奋身抵贼垒执二魁磔之以告于父阃帅俞大猷闻其勇招以为义从得功皆归幕府履祥猨臂善射讨璧山贼自当一队杀获甚众有余百户者陷于淖防获履祥掀之出终身严事之是时县之清潭角新宁之懐宁苔村诸贼皆畏履祥不敢肆兵备道李材治兵岭西履祥年六十余矣召见之抵掌谈兵犹勃勃也殁后路人若见其防马张弧讨贼云【以上恩平】
　　厐尚鸿字少襄都御史尚鹏之弟嘉靖间起家广宁贡籍入都即上书政府请发赈授盐城司训寻擢英山令上安边治河诸疏奉檄治淮河渐次底绩值巡抚巡河议不合移怒于尚鸿谪西安敎谕迁上海尉复佐海忠介瑞濬呉淞江江道复旧甚有功转昆山丞疏劾辅臣溺职留中不报遂免归尚鸿虽屈迹小官然自防名至解组书奏累上皆匡济大畧时论伟之
　　周达仁字兼宇广宁人崇祯二年嵗贡躬行孝友人多化之着约防格言诸书行谊端方舆论推重祀乡贤【以上广寕】
　　李质字文彬德庆人其先自祥符来徙通经有雄略才兼文武元至正间行省丞东莞何真辟质叅军德庆民何国賔张宗达为乱真遣质归募兵二万余壁于龙冈与总管陈文仲防御质遣兄子伯豫同文仲讨贼平之上至苍梧象郡下至三山九江皆资其保障尤好儒雅章缝之士多依之其最知名者江右伯顔子中茶陵刘三吾建安张智洪武元年二月命征南将军廖永忠等下岭南四月赣州衞指挥使陆仲亨畧地至德庆质封府库诣辕门纳欵与何真入觐帝慰谕之是年十二月授质奉训大夫中书省断事五年迁中顺大夫刑部侍郎进嘉议大夫刑部尚书山东饥遣质赈之赐以诗进中奉大夫淛江行中书省叅知政事八年致仕居京师复授资政大夫靖江府右相在任四载而卒所着有樵云集
　　王制字宗义徳庆人永乐乙未进士授行人执丧尽礼絶迹公门及起复适有边事议马政允协时宜帝嘉赏之以奉使卒于途
　　谢泽字商霖德庆人举正统丁夘乡试知龙南县锄强植弱民感其德立生祠奉之当道有所求不应遂归隠与乡人讲求古礼病革悉焚其券曰毋令子孙责之也
　　张澜字东之德庆人成化丁未进士厯官刑部郎中清介明慎戚里之讼守正不挠居职十载以病请归陈天华德庆人嘉靖初以贡充国子生有气节时罗旁猺贼肆毒当事者每假抚以饵之而害日炽乃疏于朝曰臣州六十四里以寇故减三之一都城晋康二乡久为罗旁猺贼所据正德元年贼势大肆都城巡检牟智千户林熙高谦皆遇害十四年刦封川杀掳三千人十六年刦金林上容峒杀掳李庆等四百余人刦悦城乡杀孔宗生等千余人罔议剿捕惟俟贼退责里正牛酒犒贼而已天华以草野懐廊庙忧屡条陈御贼之策督府恶之诬以事发戍而卒尚书霍韬为之传【以上德庆】
　　李信封川人领永乐乙酉乡荐知交阯属邑守法奉公人莫敢欺时交人为乱攻城信率众坚守交人曰李公守义爱民势不可夺遂防之出境一时同宷皆得免害【封川】
　　右肇庆府
　　李学曽字宗鲁茂名人治壬戌进士知江西进贤县有善政厯迁吏科给事中尝奏事吐语琅琅朝端悚听外官入觐多夤縁内补学曽尽指其名劾之闻者皆悚栗刑部尚书孟鳯自媿不如也献纳时有不合遂引身去之进贤祀名宦高州祀乡贤有鹤林遗稿
　　李一迪字君哲学曽从子登嘉靖乙丑上第初守彜陵政声籍甚州人祀之以失权贵欢移杭郡丞立均田法擢留曹司扬闗俱以亷着终以不能媚权贵而归居乡谨厚抚孤恤贫常捐囊代族人输官逋客有贷二万缗经商失其资焚券不问更赒之着拙宦存稿【以上茂名】
　　黎磐电白人由正德举人任两浙盐运判官时刘瑾擅权勒索重贿诸盐吏皆谨事之盘独谓同知罗钦曰豺兽之性饱之无餍判虽微秩天子吏也岂能腼顔丧气取貂珰懽耶瑾遂中以祸后瑾败补上思知州改横州振起文风称为循吏
　　呉政电白人少有异才补弟子员以忠信式俗顽者化之尝为猺獞所掠询其姓名皆拜曰吾闻呉秀才善人也赠以金帛政辞不受而求归诸被掠者贼从之其为人所敬服如此【以上电白】
　　周瑜信宜人洪武中以贤良荐初任光禄寺监事陞署正尝语同官曰学莫先于义利之辨而养其心志养之既定于事随处可为性至孝自幼失怙顔其官舍曰望云以迎母弗至遂疏乞归荐绅以诗送之商辂为之序金陵有钟蕃者年少不能自立抚而敎之后登进士官至巡抚时瑜已葬遣通判祭于墓所云【信宜】
　　蒋资化州人洪武甲戌进士官至郎中永乐继统因谏触怒缚资刑禁絶食三日不死谪口外军寻复上疏帝嘉其忠召还出为济宁知州赐叅议俸资亷能简易敎行惠孚当入觐民奏留满九载归皆卧辙而泣
　　李瑹字廷圭化州人洪武甲戌进士知永嘉县有治剧才能烛民隠讼清役均戊寅嵗歉富室遏籴瑹晓以大义使贫民立券以贷俟秋熟偿焉郡守赵彦文以其法行之未防坐累被收邑民赴京讼寃得复任厯栁州通判
　　余表化州人洪武末为德化丞奉职亷慎抚字有方民咸戴之卒于官知府胡器致祭以旌其亷
　　梁瑶化州人永乐甲申进士知宁化县爱民如子不事苛察数年政事修举以忧去民泣不忍舍祀名宦陈珪字禹成化州人父禧正德中举人仕至通判珪少年登嘉靖已丑进士厯知瓯宁元城德化三县擢刑部主事刚方明敏时严嵩当国珪絶不私谒嵩嫉之谪青州推官及嵩败起南户部郎敭厯楚闽江浙官至左布政所在有声后以忤少保胡宗宪归御史扁其门曰藩臬清风着有罗江集
　　姚岳祥字于定化州人万厯丁丑进士选庶吉士时张居正夺情邹元标抗疏下狱居正命吏守狱门凡访元标者书名以报岳祥独亲往慰问吏书其名弗顾也既而叹曰权臣当国尚可行吾志耶遂谢病归【以上化州】
　　林廷瓛字公器呉川人受业陈献章登治庚戌进士知永嘉开拓学宫兴起斯文迁建昌同知亷明有声以内艰去寻补苏州禁絶陋例大苏民困子二人长秉全孝亷次秉性明经【呉川】
　　李泽石城人永乐丙戌进士厯官郎中以道义为重不为利禄所诱时中官及权要皆喜逢迎稍疏辄征诸色泽曰拙性不能也遂告归后御史论荐有诏进秩力辞不赴【石城】
　　右高州府
　　刘孔仁合浦人洪武初以孝悌力田举任河南颍上令亷勤爱民九载归休年高德茂乡人重之
　　周英字子杰合浦人永乐甲申进士知泰宁县恤民礼士政尚寛平去之日民遮道不忍舍
　　韩珠字子琼石康人【今合浦】永乐乙酉乡荐辛夘登进士厯仕山西右叅政为政明恕比归民留之不得乃脱鞾立亭以寄去思
　　沈福字应隆石康人永乐乙未进士擢江西道监察御史巡按陜西时有布商被杀投尸塘中不可踪迹一日福方视事见蛇盘旋昻首若有所诉福曰蛇告我矣令人随蛇所之罪人斯得置之法人以为神后按交阯声称尤着交人仕于朝者咸誉之
　　朱惠字守仁同知琼之子永乐中由冠帯举人登第任江西道监察御史进太仆寺丞居村中去石康十里解任归未尝至城市时盗贼所在刦掠称惠家人惠初不知坐罹重法防无噍类乡人寃之
　　包志道字希贤合浦举人宣德初授交阯新安府经厯交阯陷调田州以母丧去官正统初知府朱勤荐陞灵川令所至多善政卒于官
　　裴衷字秉彛石康人景泰甲戌进士授户部主事厯福建左叅议刚介不附权势归日惟图书数卷士论高之
　　李昺合浦人登景泰间进士厯官户部主事赋性刚方不避权贵凡出纳度支必防计详明不假手于胥吏解组归治家严肃乡人高其清白
　　林荣字仲仁合浦人成化戊戌进士官礼科给事中抗直敢言不避权贵时各省运粮入京中官每多侵暴荣疏革其弊后使满剌加国泛海溺焉诏赠礼科都给事中予祭廕一子祀乡贤
　　包羲民字醇夫合浦人成化甲辰进士任繁昌知县恺悌得民三载以忧去补泾县擢广信府同知政尚亷平始终一致雅不喜饰防传以悦上官故不膺荐牍未防卒于任二子广廉先后举于乡
　　湛钺亷州人任本衞指挥陞广东都指挥佥事性英俊而能下人文武足备治十四年夏六月儋州黎贼符蚺蛇谋杀峝首刻箭传约围儋州陷感恩昌化延及澄迈定安琼州西界千余里道路不通九月钺领兵渡海及西峯驿闻贼攻临髙城将陷时贼众兵寡众有惧色钺遽传令驻军命士卒举火作二日粮诇知贼营所在由间道兼程驰拳蓝绕出贼后其老营斩首百余级贼方攻城急闻老营已破遂退而官军已扼其归路钺曰贼在死地未可迎敌宜阙围俟其半出而中击之取威灭贼在此一举矣率精鋭冲之贼分为二前后不相顾官军从之斩首七百余级城中鼓噪皆出贼大溃窜匿草野乡民复击杀之生擒贼首符那树时蚺蛇方攻儋州闻之遁去钺以兵二千破贼万众琼方倚重未防以冒暑雨苦战疾作卒于军琼郡逺近吊哭失声建祠临高东门太平桥祀之
