<!-- { "loadSidebar": true } -->
　　邝曰广字居节番禺人崇祯丁丑进士授襄阳府推官耿介自持善理寃狱上官交荐之防流氛肆虐曰广矢忠报国檄往荆州督饷拮据万状十四年二月曰广还署忽贼众攻城吏人请避其锋广叱之曰我若退步百姓何恃身先登阵受矢刃而死家人在官署曰广不肯传语恐摇人心城陷俱被害越七日其仆邝茂兴于南门城上得广尸士民舁棺殓之报郧阳巡抚袁继咸亲行祭奠
　　马观鹏字扶泰顺徳人少英勇奋身从戎崇祯间随征流贼有功授江西防将守贑州加副将进阶飞虎将军时年二十四方乞假归娶猝遇报急众将请坚守以待鹏曰不可以私情误公事遂进兵力战而死妻谭氏闻讣矢节在列女传
　　霍子衡字觉商南海人瑞州郡丞腾蛟之子弱冠举万厯丙午乡书初授海康教谕擢国子监助教改都察院司务迁户部主事晋郎中管京粮防出知袁州府亷洁自持擢太仆寺少卿甲申流贼陷京师遂归后竟死节其妾与诸子妇咸从之丙戌冬十二月总督佟养甲入广州亲往祭奠表其门曰阖门死节之家同时死者衡姊子畨禺举人梁朝钟及举人樊于震诸生郭景相樊良佐黎士竒李应春樊廷槐孙玉□玉球南海举人梁万爵龙门举人廖翰标等
　　右广州府
　　邓颙字伯昻乐昌人少精星术登正统壬戌进士奉使楚藩劳卫士却赆不受楚藩嘉之且上其事明年授江西永丰知县平易近民剔除积复奏减额外赋欢声载道玉山有被杀者寃久不雪檄颙治之颙衣冠隠几卧神啓其衷遂正厥辜境内有树妖为祟部民又争祀妖神以为能免疠疫而终嵗大旱颙极诚吁天俄而大雨如注雷震树及神像上官髙其能疑狱輙委之尝涖事浦城释当籍没者三十家覈银冶免课数千两布政使吴润三疏荐之未报适叶宗留反于浙邓茂七反于闽永丰当两寇冲颙严为之备寇至輙俘之后寇势转盛都督刘聚都御史张楷拥兵铅山逗遛不前寇从浦城直压永丰颙率兵千余迎战俘贼将二人乗胜而前遇伏被执见宗留骂曰我为国杀贼恨不磔汝肉裂汝肝遗憾也遂被害俄而雷雨大作宗留惊惧舁尸髙沣巡司署中巡按御史韩雍以状闻诏赠光禄少卿遣郡倅李实祭于其家给帛六十匹粟三十石助葬事天顺元年给事中白莹为请諡忠毅配祀张九龄祠仍檄广信府与张叔夜等并祀子瑗字良璧景泰丙子举于乡授大理评事擢湖广按察佥事分巡湖北境接贵州征发烦剧民不堪命瑗不得行其志致仕归弟球亦领乡书有学行师事陈献章布政使吴廷举甚重之吴洪进翁源人天顺初广西猺獠四出侵掠再迫翁源悉力拒之成化元年寇复至洪进为捕盗老人帅众战于城南伏兵猿藤迳生擒渠魁一人杀贼三百余人以为寇不足平进战于狮子岭陷阵死之知县陶鼎为之立祠
　　何士仁翁源人正徳十一年三浰剧贼池仲容自称金龙王流刦翁源南贑督府王守仁合江广之师剿之士仁以隂阳官从征有功入九连山捣巢殁于阵邑令傅云祀之于忠义祠
　　李贡字祖禹英徳人正徳间为荔波令时田州土官岑猛叛从督府姚镆征之中流矢而死
　　徐本和英徳人嘉靖二十五年贼掠大湾乡本和为民兵总目率众截捕先登斩级后援不至遂遇害县令陈维贤厚葬祭之
　　刘廷龙英徳人年逾六十勇力未衰嘉靖中大罗山猺贼寇境与同邑周应干并举义勇统兵御战廷龙执戈跃马与贼格鬬斩获甚众马蹶被杀应干亦力战殁于阵知县谌廷诏为立义勇祠
　　范汉字印泉英徳人与弟潮以武畧闻万厯四十四年十八山流贼行刦通乡汉兄弟率兵追贼至野猪湾杀百余人救出被掠男妇数百援兵不至与弟潮皆阵亡乡人祀之保安庙侧南韶兵备刘穏旌之曰勇冠三军
　　邓葵乐昌人忠义邓颙后裔邑诸生性负刚侠崇祯辛未流贼破城葵奋身维防县令林开馥骂贼而死李能一英徳人读书为儒崇祯四年流贼刦塘下村族众被掠能一独与贼鬬斩九贼贼以鎗刺之夺其鎗复毙二贼鎗折被擒贼逼之跪能一厉声骂贼不屈竟死之
　　陈志召英徳人充乡总与其二弟皆以勇艺称崇祯四年流寇刦掠大陂等处地方志召统乡兵百余血战众寡不敌被害
　　右韶州府
　　冯学明保昌人宣徳中以贡入太学授工部主事厯礼部精膳郎中为人敦厚周慎尝出使宁藩谢却馈□王重之正统十四年土木之难乡人邓力士在阵中谋与同归学明曰君辱臣死将安之乎遂陷于阵后録功廕子瑶为国子生
　　陈王政保昌人监生任贵州都使司都事厯俸四载屡登荐剡天啓二年宣慰使安邦彦称兵逼城困守经年搜获间谍匿米数十石尽以饷军且罄赀槖散赈部下隆冬枵腹乗城毙于城上都御史李橒奏闻特赠通判
　　右南雄府
　　王度字子中归善人少肆力经史洪武中以明经荐拜山东道监察御史抗章十余上多见用建文庚辰靖难兵起李景隆败绩诏以盛庸代之度密陈便宜有东昌之捷景隆征还复秉国政忌庸功防之度亦日疎辛巳夏六月济宁告急度请募兵壬午春小河之捷命度劳师徐州及永乐即位坐党祸戌贺县旋阖门被系寘于法戚属连坐一百五十五戸仁宗即位诏曰方孝孺等皆忠臣可悯因大赦诸家族之存者户留一丁应戍于是度死节益着提学欧阳铎立祠祀之嘉靖十三年诏尽释亲属之在戍者给其裔孙王朝堂衣巾俾世世奉祀
　　刘简字以忠归善人永乐中以乡荐为交阯谅江州判官时交人初附寇屡起谅江尤剧简至宣朝廷威徳百度修举洪熙元年黎利叛攻刦郡邑所在皆奔降独简城守数月援兵不至城遂陷简被执不屈死其弟及妻子七人死于井谅江民建祠井前祀之后祀于表忠祠
　　张微兴宁人县学生天顺辛巳邑中贼起微慷慨请自效从都指挥张通至程乡遇寇挺身与战斩首数级日晚贼稍退微进战奋不顾身被执不屈而死罗澄兴宁人为县里长天顺间知县舒韶出御贼澄从行韶败坠马贼逐之急众皆散尽澄飞骑至韶所翼韶上马去自徒步走被执极口骂贼不絶声贼支解而焚之
　　巫子秀兴宁人家居罗冈与诸贼巢穴近治癸亥贼煽乱子秀独能画防保其乡又设竒诱致贼百五十人皆斩之献馘于官复请官兵尽灭其属贼憾之一夕围其家子秀夫妇被执贼先杀其妇示子秀欲逼之跪子秀厉声骂曰死即死尔肯为贼屈耶遂被害裂其尸
　　罗仲虺兴宁太学生性刚勇正徳己巳流贼陷邑里众莫敢抗仲虺奋激率乡人往御至白沙坑与贼鏖战以寡援被杀贼退其妻觅其尸归葬之知县智佑亲吊其丧酹焉
　　何算兴宁人自少膂力过人耕稼乐善年八十余被恩诏赐冠带体尚矍铄正徳间流贼突至其乡居人望风遁算曰老人不借残躯以报国且扞乡里帅子弟逆战手杀数人贼畏其勇攅刃焉
　　陈大礼永安人为藩司掾嘉靖末贼起遂告归筑垒积粟散家赀训练什伍保全乡里兵备道知其能檄大礼同千户汤勳讨曾廷鳯战于黄沙官兵却大礼奋骂曰公等无乡里妻子之念欺朝廷糜廪食大礼敢爱生损威辱国力战死之督府赐金祭葬立祠苦竹派
　　李槐长乐人当隆庆间聚众数百以卫其乡贼屠长乐七十有九乡竟不敢入槐之力也后从副使王化击苏继春于泉砂埔孤军深入贼围之数重槐短兵接战身被数创死
　　张灿归善人都司张棨次子生而骁勇有父风万厯间尝领兵征钟陈巨寇生擒斩级不计其数军至黄牛渡遇贼力战援兵不至殁于阵人以为不愧将种云
　　任宗武字元勲其先滦河人父道逺袭祖千户职斩倭寇征河源长吉中心等寨有功陞惠州卫指挥佥事留家焉继征岑峝贼首李文彪扫其穴擢四川都司镇建昌卫宗武袭父职即领兵出碣石擒倭贼蔡鸡五老上台以将种嘉之署碣石卫三十年威名甚着崇祯四年河源巨寇猖獗宗武亲冒矢石连战皆捷渠魁几就擒忽为谍者所误反陷贼伏中单骑冲突连斩数级竟没于阵宗武生平孝友俸入悉散族党族人闻讣皆失声数日得其尸顔色如生子其璿袭世职加陞都指挥佥事贤能继之
　　右惠州府
　　荘琠字惇之揭阳人年十四游郡庠治丙辰进士宰安福性峻洁不阿每事必札记而行一禀于法或以召谤难之曰三尺法如是吾知奉法而已创学舍五十余间以居生徒比考最防乞改教调国子博士寻擢徳府长史时宸濠蓄异志藐诸宗挟借禄米琠持不与复禁絶其私交濠衔之隂谋搆害琠挺身往见词色俱勃遂杖而囚之不食三日衣冠危坐而死御史王完防其忠嘉靖改元赠太常少卿遣官谕祭薛宗铠字子修掲阳人登嘉靖癸未进士令贵溪调将乐以才堪治剧移建阳剔奸裁费修学建桥又置赡士田复考亭后严淹女禁寻召为给事中极论太宰汪鋐憸佞鋐用微言激帝怒遂下狱杖八十五日而死隆庆初赠光禄少卿廕一子揭阳薛氏多文学而宗铠直节尤着祀名宦乡贤
　　谢君锡海阳人由贡生授福安县训导嘉靖三十八年己未夏四月倭寇福安君锡与教谕程箕分守大小西门间令人驰贼垒颇有杀获面中流矢不为动贼攻愈急城陷箕巷战死之君锡趋学宫具衣冠召集诸生申明大义拜庙触柱死初君锡为诸生时与修撰林大钦善大钦以养亲归寻卒君锡力存其后其赴安福也潮阳林大春为文赠之曰其取友信者其教人必忠斯知己之言矣
　　杨开字悦之大埔人天啓辛酉举于乡辛巳授湘隂知县湘隂为长沙上流贼自陜西入湖广岳阳不守将逼湘隂开请兵备之癸未八月张献忠至湘隂以火攻城开集乡勇突烟而出拒贼于白鹤洞长沙陷为贼杨天桂所执曳至望冈岭越二日天桂诱之降不应授以长沙知府开骂曰我岂污贼官者得从屈原游幸矣乃挈妻子共六人同沉于湘江子州俊另有传
　　右潮州府
　　梁致育字遂初髙要人通五经志行髙洁以洪武癸酉乡荐厯建昌训导六较文闱致仕家居尝修郡志天顺二年流贼掠莲塘致育年九十六且瞽被执贼令讲书厉声骂曰防辈若晓礼义必不为此贼不忍害以竹舆舁之行致育知不免语舁者曰至迳口深渊即白我遂投渊死贼惊叹而去有竹屏稿蔵于家子禌应浙江乡荐禌子瑜瑜子镛皆举于乡瑜知来宾逺安二县有政声镛亷静刚方笃于人伦仕至镇江府同知随致仕归行李萧然家居屏迹不谒公府太守袁载以宾礼迎之终不往
　　叶正字梦吉髙要人由宣徳乙夘乡举厯浔州鳯阳庆逺府同知居官亷介以民事自任天顺三年贼寇庆逺围旗山正督兵赴之贼不战而溃掠者获免贼知正无援潜蹑其后正反斾力战子公荣死焉后两日贼合众攻鸡制等寨报至而都指挥黄钺与知府黄振方酣饮正请救弗顾遂上马去督东兰那地目兵及民兵三百人往援抵栁青铺遇贼力战贼丛刺之与从子官庆兵民璩用和等二百人皆死是夜雷电风雨大作雪深尺许贼大惊解围去提督都御史叶盛闻于朝制曰苏缄击智髙于邕管偕子孙以捐躯马塈挫海牙于静江胥将士而殒命正之节奚让古人赠朝列大夫广西布政司防议祠额曰忠义罗成功字惟一髙要人万厯癸夘乡举谒选得永平推官时兵饷丛杂成功综核亷平三辅倚以为重秩满迁兴化同知督帅留之崇祯己巳城破冠带缢于署中卢龙令邓绍禹以闻赠光禄寺丞
　　右肇庆府
　　陈思贤化州人领洪武丁夘乡荐授漳州教授漳俗文浮于行思贤训以忠孝礼义靖难诏至思贤恸哭与其徒吴性原陈应宗吕贤林珏邹君默曾廷瑞不出迎诏即明伦堂设旧君位哭如礼郡人执送京师思贤与六生皆死嘉靖中提学副使邵鋭立祠祀之配以六生
