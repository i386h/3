<!-- { "loadSidebar": true } -->
　　望寮山（一名定军山，又名八卦山）：系自红涂崎山抽出，在邑治东门外；为邑治主山。山上建有镇番亭一座；后改建砖寨，名曰定寨。同治元年戴逆滋事时，被毁。该山离城太近，若有事之时为贼踞站，则城内虚实毕见；诚要之区也。

　　大半天山：在邑治东南水沙连山番山交接之处，不能稽其程途；山势高险。前林逆败后，曾踞此负嵎相抗；为番界之要害处所，居民不能到者。自西分下，即水沙连、溪洲仔诸山。

　　小半天山：与大半天山相迤。山势甚峻，高出云霄；亦番界之要区。

　　大坪顶山：与大、小半天山相接。山势甚高；而顶颇平坦，可以屯兵。昔大将军福攻克大、小半天山林逆贼巢，即由此山扎营进剿。

　　阿拔泉山：在水沙连保清水溪之间。山势不甚高险。

　　雪山（玉山同）：在水沙连内生番界内；不能溯其来源，亦难稽其程途。因经年积雪，故名；又称玉山。

　　内外触口山：在阿拔泉山之下，离邑治六十余里；为邑治之外护也。

　　以上诸山，唯大乌、大小半天等山皆高险无比，而均在生番界内，无从依傍。其余入于版图界内者，除华盖山、大坪顶山为民番交界之区，其余均系平坦高阜，并无险要之区也。

　　水

　　台湾皆西流水，彰化亦然。缘东面皆山、西首皆海，水均发源于内外诸山，顺流而入于海故也。有先分数条，至中途而合成一处者，大肚溪是也；有先分数条，中间会合后而又分作数溪而入海者，清浊溪与虎尾、东西螺诸溪是也。中间或自南绕北、或自北转南，各随山之形势而出。至海口之大小、深浅，各有不同。而海口之外，均系沙汕淤塞。外来商船，无论大小均泊于口门之外、沙汕之内，离岸七、八里至十余里，用小驳船渡载；海船均不能驶入口内，与淡属之鸡笼、沪尾等口不同。兹将所属各溪，自南而北挨顺开载于左。

　　浊水溪：发源于内山番界，莫能探其来源。向传水源本清，流至一潭，方变为浊。由大、小半天山后向西北斜流，至集集山之南畔，受南首大顺寮、清水沟诸水；至外触口山，北分为虎尾、东螺、西螺、三条圳。西出至番仔挖，左右分别入于海（各海口阔狭浅深，皆载于各溪口条下）。

　　大顺寮溪：发源于水沙连内山。至隙仔山脚，与浊水溪合流。

　　阿拔泉溪（即清水溪）：发源于阿里山，在阿拔泉之北。由西南斜流，又绕至内触口山之下、外触口山之上，合于浊水溪。

　　虎尾溪（系状元挖旧澳。现已淤塞，不能泊船）：系清、浊二溪西出至外触口山南，先分一支入嘉义界，出下湖。稍西再分一支，即虎尾溪；系嘉、彰交界之处，离城六十里。自西稍下，至鹿场过白沙墩之北，出海丰汛而于入海。溪宽一里许，中间沙淤；两岸各有水溜，不过十余丈、深五六尺。秋、冬水涸，行人涉水而过；春、夏水涨，或用渡船、或用竹筏，随时置备。海口宽一里许，深六、七尺不等。口外沙汕包裹，不能泊船。潮涨至口门，止离岸七、八里；有澳名状元挖，现已淤塞，不能泊船。遵海而南约数里，即五朝港；再南，则下潮港，乃嘉义地界也。

　　西螺溪（即茂利干溪）：发源于浊水溪。在虎尾溪之北；自西分下，离城五十里。再由西北斜流，至番仔挖之南而出海。溪宽半里，深五、六尺。秋、冬水涸，行人徒涉；春、夏水涨，则用竹筏以济行人。海口宽半里，余深五、六尺不等。口外沙汕包裹，不能泊船。潮涨至口门止；口外八、九里，有沙汕名番挖澳。又有王功澳，现已淤塞，不能泊船。

　　东螺溪（即宝斗溪，又名北斗溪）：发源于浊水溪。在西螺溪之北十里；自西分下，离城四十里。向西北斜流，至王功港口而入于海。遵海而北，即鹿港、二林港也。溪宽二里，深五、六尺，北岸深八、九尺不等；有渡船以济行人。海口宽二里许，深与里面同。外沙汕丛杂，只有就地渔船可以停泊；外来商船，均停在离口十里之冲西港等澳，用小驳船驳至鹿港上岸。其鹿仔港以北海边一带，均不能泊船。潮涨至口门止。

　　三条圳：在东、西螺二溪中间分下；由西南，计流至嵌顶地方，仍与西螺溪合流而入海。

　　大武郡溪（即鹿仔港）：发源于大武郡山。由西北斜流，过二林、马芝遴等保，在鹿港街南首入海。来源甚短，溪流亦浅。后又就浊水溪象鼻山之下开筑水圳，下接大武郡溪；又分水圳数条，灌荫各保田禾，故其水亦浊。现在居民只知有水圳，而不知其为溪矣。宽约四、五丈，深二、三尺不等；各处均有木桥以渡行人。溪口船只不能停泊，所有鹿仔港口商船均泊于口外之冲西港，在沙汕之内，离岸八、九里至十余里不等；为商贾幅辏之区，诚要害也。

　　大肚溪（海口名六块寮澳）：来源有二：一自县南集集山右畔向西折下，名万丹溪；至南北投折而向北，过猫罗至定军山之后双溪口会合。一发源于县北大员山左畔，向西南斜流，过猫雾捒保，名猫雾捒溪；受阿里史、黄竹坑、万斗六诸溪之水，至双溪口会合。以上两溪合流向西折下，由大肚山南岸出六块寮顺流而入于海。溪宽一里余，两岸皆旱埔。至中流始有流水，宽三十余丈、深一丈零，有上、中、下四处渡船以济行人。海口沙汕淤塞，不能泊船；潮涨至口内一里许而止。溪口以南五里许有一海〔义〕，名草港；并无来源。现居民藉此叉口，为水圳出海之口矣。

　　大甲溪：发源于东北边界东势角口内山番界，莫从究其源流。大约由大乌山而前绕至北□东势角折向西下，受淡水内山溪流诸水而入于海。溪之南岸，为淡、彰交界之处；唯东势角庄，则在西北，离县城四十余里。其溪流阔狭浅深，皆在淡水界内，应归淡水厅造报。海口之处，则向南绕至蛤满溪口，为彰属地界。溪口沙汕丛杂，不能泊船。由蛤满溪而南则高密口（乃系新开），又有五叉口、水里港口共三处，均系叉口，并无来源；后人就其叉口，或由大肚溪开圳、或由大甲溪开圳浚成圳路，而为水圳出海之所。阔不过丈余，深只二、三尺；船只不能出入。其五叉口外七、八里，另有沙仙一道包裹，名曰梧栖港，溪澳以内可以泊船；外来商船均泊于该处，由驳船载货出入。故虽曰海口，其实停船之处离口甚远也。

　　万斗六溪：发源于县东南华盖诸山；即大肚溪之上流。由西北曲曲绕过火焰山，一名乌溪；至双溪口，与大肚溪会合。

　　万丹溪：发源于县城东南集集之北，后由西北曲曲而入于大肚溪。

　　以上诸溪，唯东螺、虎尾、大肚三溪溪面较宽，水流甚急骤。遇大雨，内山诸水奔腾而下，虽有船只不能开驶；必须三、五日后水势稍减，方能行走。此外之水随时涨落，可立而待也。

　　（附）沙汕

　　彰属内洋一带，并无海岛浮■〈山奥〉。唯南自西螺口外起，有暗汕数条向北包裹，至鹿港前面止。北自大甲溪起，亦有暗汕数条向南包裹，至鹿港前面止。中间两沙对峙，名冲西港。澳南北之水，均汇流于此而出海，名曰「诸水朝宗」。外来商船，亦由此入口而分泊于各澳；乃海洋之第一要口也。并以附闻。

　　城池

　　查彰化县地界，本属嘉义（旧名诸罗）。自雍正元年设治以后至十二年开始，于街巷外编植莿竹为城，设东、西、南、北四门。乾隆五十一年、六十年林爽文、陈周全之乱，蹂躏殆尽；嘉庆二年，仍依故址栽植莿竹，又于四门增建城楼。十四年，制宪方巡台抵彰，经绅士呈请捐建土城，奏奉谕旨准行；随仍旧址改建土城，两边砌以砖块，以免圮颓。十六年兴工，二十年告成。周围九百二十二丈二尺八寸，高一丈五尺、宽一丈五尺；上宽一丈，入地深一丈。炮台十二、水洞六、堆房十六，现均完固。唯堆房于同治元年间被贼焚毁，尚未修复。

　　城垛，周围七百八十三垛；高三尺，以砖为之。城门四座：东曰「乐耕门」、南曰「宣平门」、西曰「庆丰门」、北曰「拱辰门」。城楼各一层，高三丈九尺。

　　东门外定军山（即八卦山）上有寨一座，周围计长六十丈，雉堞五十六个；内高一丈二尺，外高一丈五尺，雉堞高三尺，基宽一丈五尺、上宽一丈。炮台四座、水洞二、城楼一。先建于雍正年间，名曰「镇番亭」；经陈周全之乱，毁于火。嘉庆十八年，重建，改名「定军寨」；现于同治元年三月间被戴逆平毁。

　　衙署

　　彰化县署：在城中，稍东；坐北向南。雍正六年建。乾隆五十一年林爽文之乱，毁于火；五十三年，领帑重建。兹于同治元年三月间戴逆作乱，与仓库一体毁为平地；尚未建盖。

　　典史署：在县署西偏。乾隆十二年重建。五十一年林爽文之乱，毁于火；五十三年，领帑重建。兹于同治元年三月间戴逆作乱，与监狱毁为平地；尚未建盖。

　　县丞署：在南北投保南投街外。乾隆十四年建。五十一年林爽文之乱，毁于火；五十三年，领帑重建。

　　教谕署：在学宫西北畔。乾隆五十一年林爽文之乱，与训导署一并毁于火；未及兴建。至嘉庆二十二年，训导一缺改移淡水厅学，始于二十三年由绅士捐建于白沙书院之后，循旧址而扩之；现尚完固。

　　猫雾捒巡检署：在犁头店街。雍正十年建。乾隆五十一年林爽文之乱，毁于火；五十三年重建。兹于同治元年三月间戴逆作乱，被焚殆尽；尚未修理。

　　北路理番同知署：在本县城南街。乾隆五十三年移驻鹿仔港粟仓南畔，嘉庆二年重建。

　　北路副将署：在县城内县署东畔。乾隆五十一年重建；现尚完固。

　　都司署：在副将署西偏。乾隆五十三年重建。兹于同治元年三月间戴逆作乱，被毁过半；尚未修复。

　　水师游击署：原在鹿仔港北头营盘内。乾隆五十三年建。六十年陈逆之乱，毁于火；始移建于街尾土城。现尚完固。

　　铺舍

　　查彰化并无驿递，只有铺站。南自鹿场起、北至鸡笼止，共计一十八处。自分设淡水厅后，将大甲起、至鸡笼止共十一铺，分别添设，归于淡水厅管辖，由淡厅造报。现在自南至北共计七站，均号书一名、递夫六名，以为传递往来文报。谨列于后：

　　鹿场站：在县南五十五里。南离虎尾溪与嘉义交界止五里、北抵东螺站十五里。

　　东螺站：在县南四十里。南接鹿场站十五里、北接员林站二十里。

　　员林站：在县南二十里。南接东螺站一十里、北接县口站二十里。

　　县口站：在城内。南接员林站二十里、北接龙目井站十五里。

　　龙目井站：在县北十五里。南接县口站十五里、北接寓鳌头站十五里。

