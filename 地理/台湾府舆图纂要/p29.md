<!-- { "loadSidebar": true } -->
　　嵵里汛：系外洋最冲要口。汛兵一十名，按季派拨千总一员，统辖文良港、风柜尾二汛。东至阴、阳诸屿，西至鸡笼屿，南至虎井屿，北距妈宫汛二十五里。

　　文良港汛：系外洋次冲要口。属嵵里汛兼辖，按季派拨外委千把总一员、汛兵一十一名防守。东至阴、阳诸屿，西则陆路距妈宫汛二十五里，南至锁管港，北至鸡膳诸屿。

　　风柜尾汛：系外洋次冲要口。属嵵里汛管辖，按季派目兵防守。四至与挽里汛同。

　　八罩将军澳汛：系外洋最冲要口。驻汛兵二十八名，按季派拨千把总一员，统辖挽门、水埯二汛。东至东、西吉屿，西至金瓜屿，南至屿坪、头巾，北至虎井屿。

　　挽门汛：系外洋最冲要口。驻汛兵二十八名，属将军澳汛兼辖，按季派拨外委千把总一员防守。东至金瓜屿，西至草屿，北至桶盘屿。

　　水埯汛：系外洋最冲要口。属挽门汛管辖，按季派拨目兵防守。四至与挽门同。

　　右营

　　妈宫新城西汛：派拨汛兵二十八名、战船一只。炮台一座。系专汛官管辖。

　　西屿内堑汛：系外洋最冲要口。汛兵二十八名，按季派拨千把总一员，统辖外堑、小门二汛。东至狮公礁屿，西至外堑山尾，南至桶盘屿，北至大仓仔屿。

　　外堑汛：系外洋最冲要口。属内堑汛兼辖，按季派拨外委千把总一员、汛兵十五名，兼辖小门汛。东至本汛山鼻尾，西至青水墘，南至花屿，北至吼门。

　　小门汛：系外洋次冲要口。属外堑管辖，按季派拨目兵防守。东至吼门，西至鼎湾屿；南、北则一片汪洋巨海，渺无际涯。

　　北山汛：系外洋次冲要口。按季派拨千把总一员，配汛兵一百名，兼辖吉贝汛。东至乌屿，西至姑婆屿，南至中墩屿、湾贝屿；北至礁外则茫茫大海，渺无涯际。

　　吉贝汛：系外洋次冲要口。按季派拨外委千把总一员，配目兵五十名。东至蓝笨屿，西至目屿，南至险礁诸屿；北则一片大海，渺无涯际。

　　道里

　　按道里所经，乡里、山水、衙署、防汛无不由也、无不该也，而总不出乎疆界之中。今以文澳社厅治为主，详核里数，条列于后；兼分陆程、水程二道。

　　东：东出文澳社八里至双头挂社、一里至乌嵌社（即界大海）。

　　西：西出文澳社二里至樾荫亭、一里至妈宫（即界内海）

　　南：南出文澳社三里至石泉社、十三里至井仔埯社、四里至嵵里社（即界大海）。

　　北：北出文澳社四里至东卫社、二里至蚱脚屿社、一里至港尾仔社、二里至潭边社、五里至中墩社、五里至港尾社、三里至镇海社、二里至港仔社、五里至大赤嵌社（即界大海）。

　　东南：东南出文澳社四里至菜园社、七里至铁线尾社、二里至锁管港社、二里至猪母落水社（即界大海）。

　　西南：西南出文澳社五里至小案山社、由内港水程八里至风柜尾社（即距大海）。

　　东北：东北出文澳社七里至大城北社、二里至太武社、二里至西澳社、五里至湖西社、一里至湖东社、六里至果叶社（即界大海）。

　　西北：西北出文澳社一里至红毛城社、三里至西卫社（即距内港）。

　　——右陆程。

　　南：南由嵵里社起二十里至虎井社、三十里至网埯社、二十里至屿坪社、五十里至大屿社。

　　西南：西南由风柜尾社起六十里至花屿社。

　　西：西由妈宫社二十里至西屿社。

　　北：北由大赤嵌社起三十里至吉贝社。

　　东北：东北由果叶社三十里至鸟屿社。

　　东南：东南由猪母落水社起八十里至东吉社。

　　——右水程。

　　澎湖厅屿图险要说

　　澎湖，海岛也，非海疆也。四面距大海，保无窥伺之徒；舟楫往来，难绝觊觎之辈。故墩台防汛一切守御之术，视他处为密。所以然者，陆则大山屿据其中，而文澳、妈宫夙称重地；水而五十五屿环其外，如排衙、执戟，固若金汤：全澎之胜概也。由文澳而西，则与妈宫为唇齿。负山面水，一港通大海之潮；犬牙屹立，两屿据出入之口。而西屿、猫屿，又其外藩也。由妈宫而北，则吉贝、北山实为冲要之口；随地设险，可无外御之虞。他若奎璧、林投等澳以东，上控阴、阳诸屿，下附东、西二吉，暗绿石礁，波流喘急，可为东藩之障。八罩屿以南，内有船路礁、挽门屿之险，外有头巾、屿坪之固，可为要害之冲。故「漳州志」云：『澎湖岛，山起北山、南尽八罩，文良港、丁字门、西屿头为最要地。春汛、冬汛，浯、铜二寨有急，分兵救援：则澎湖实为东南半壁之锁钥也。任厥责者，相其天时、因其地利，进可以战、退可以守，庶乎其可』！  
　  
