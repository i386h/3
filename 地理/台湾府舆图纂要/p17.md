<!-- { "loadSidebar": true } -->
　　井水港（俗名井仔脚）：在县西南四十里。盐水港之分港也。水深三、四尺；运盐商船停泊外海，用小驳船盘载登舟。俗名井仔脚（「旧志」有载而不详）。

　　布袋嘴港：在县西南六十里。与北门屿南北对列，即濑东、北场也；为盐水港之分港（「旧志」不载）。

　　土地公港：在县西北三十五里。小渔舟湾泊。

　　枋树脚渡：在县南三十里。南浦寺僧设渡济人。

　　牛椆溪渡：在县北十二里。今为平埔。

　　大莆林渡：在县北三十里。今为平埔。

　　朴仔脚渡：在县北三十里。民间以竹筏济人。

　　大匏仑渡：在县东南四十里。大武垄社番设渡济人。

　　走马濑渡：在县东南四十里。大武垄社番设渡济人。

　　铁线桥渡：在县东南五十五里。麻豆社番设渡济人。

　　榕树王渡：在县西南三十里。城隍庙僧设渡济人。

　　茅港尾渡：在县西南六十里。麻豆社番设渡济人。

　　萧垄渡：在县西南七十里。萧垄社番设渡济人。

　　湾里渡：在县西南六十五里。港户卢斗设渡济人。另有小姑船三十余只运载杂货，可由外港达台、凤、嘉三邑。

　　（附）桥梁

　　西门外桥：附郭，性义门外。长三丈，以木为之。

　　番仔沟桥：西门外文庙西。以木为之。

　　新店桥：盐水港大路。

　　白须公潭桥：盐水港大路。长四丈，砌石为之。

　　盐水港北桥：盐水港街。春、夏水涨，常漂荡；须时时修造。

　　茅港尾桥：秋、冬编竹为桥，上覆以土；春、夏常为水涨漂没，则以竹筏济人。后邑绅请建木桥，下砌以石，长四丈余；稍免漂荡。

　　铁线桥：长三丈余，以木为之。

　　番仔桥：赤山、麻豆往来大路。

　　麻豆口桥：距水堀头百步。南北孔道。

　　木栅桥：通木栅孔道。

　　大排竹桥：沿山抵郡孔道。

　　斗六门桥：入斗六门大路。以木为之；水涨漂没，时时修造。

　　笨港桥：入笨港大路。水涨漂没，设渡济入。

　　（附）陂塘（陂首蓄水以灌田园，备旱潦也）

　　诸罗大陂（柴头港保）：蓄八奖溪之流，长有二十余里。大旱不涸，灌田十余庄。

　　柳仔林陂（嘉义东保）：蓄八奖溪之流，长有十余里。大旱不涸，灌田十有余里。

　　埔姜林陂：蓄八奖溪之流，长有十余里。灌田十余庄。

　　马椆陂（哆啰国保）：蓄内山土地公崎之流，长十余里。灌本保内田。

　　枫仔林陂（下加冬保）：原出白水溪。

　　安溪寮陂（铁线桥保）：源出白水溪，长有十余里。

　　新营庄陂（嘉义东保）：源出白水溪，长有三十余里。

　　哆啰嘓大陂（哆啰嘓保）：源出内山九重溪，长二十余里。灌溉四庄田园，大旱不涸。

　　大脚腿陂（哆啰嘓保）：蓄十八重溪之流，长十余里。

　　朱晓陂（大坵田保）：分荷包屿大泽之流，长十余里。

　　土狮仔陂（大坵田保）：截牛椆溪出海之流，长五、六里。

　　狗咬竹陂（大坵田保）：源出牛椆山，长二十余里。

　　打猫大潭陂（打猫西保）：有泉出其下；淋雨时，蓄柴头港、打猫流注之水以足之。长五、六里。

　　打猫山脚大陂（打猫东保）：截三迭溪之流，长十余里。

　　双溪口陂（打猫北保）：分截三迭溪之流，以灌下埤头各庄田。

　　陈庄大陂（他里雾保）：截石龟溪及庵古坑二水，以灌本保南势各庄田。

　　笨箕湖陂（他里雾保）：分截虎尾溪之流，长十余里。

　　北社尾陂（尖山保）：蓄双溪口之流。

　　北斗坑陂（他里雾保）：截虎尾溪入海之流，以灌海丰等庄田。

　　大目根陂（大目根保）：截牛椆溪入海之流，以灌菜堂坑等庄田。

　　大槺榔陂（大槺榔保）：截双溪之流，以灌大、小槺榔田亩。

　　桥头陂（打猫保）：蓄积天雨流注之水。

　　他里雾番仔陂（他里雾东保）：蓄积天水。

　　尖山陂（他里雾北保）：蓄积天水。

　　斗六庄陂（斗六保）：蓄积天水。

　　走猪庄圳（他里雾保。水停蓄者为陂，流行而通泄者为圳）：截石龟溪之流，以灌水庄及排仔路田。

　　荷包连圳（他里雾北保）：分石龟溪之流，以灌青仔园数庄田。

　　加冬脚圳（他里雾南保）：引石龟溪之流，以灌本庄及殿仔林二庄田。

　　北香湖（嘉义东保）：附郭一里。泉深地广，盘曲二里许；大旱不涸。即「旧志」八景之「北香秋荷」也。

　　龙湖（赤山保）：龙湖岩。下有潭，清彻可鉴。

　　——右山屿四十五、港一十一、溪十四、渡十一、桥十二、陂十二、圳三、湖二（凿地得泉，以备旱潦；非海口湖也）。

　　城池

　　东门：迎春门。

　　西门：性义门。

　　南门：阜财门。

　　北门：拱极门。

　　——右嘉义县四门。

　　嘉义县城：长八百丈零八尺，外周八百二十九丈一尺。内垣高一丈八尺，城上马道阔一丈六尺四寸。雉碟一千二百垛，炮台四座，窝铺九，水门四。濠沟周九百四十三丈，宽三丈六尺，深一丈二尺。

　　按「志」载：嘉义县城先系竹围，雍正元年改建土城。至乾隆元年，又改用三合土筑成；长七百九十五丈。道光十三年六月，邑令单瑞龙同与水师提督王得禄合力劝捐修改，用砖石砌筑；较他邑最为坚固。

　　衙署

　　嘉义县署：城东门。

　　笨港县丞署：大槺榔保。

　　斗六门县丞署（旧为巡检，雍正元年改设）：斗六门保。

　　佳里兴巡检暑：盐水港保。

　　嘉义县典史署：城东门。

　　铺舍

　　嘉义县本城南〔门〕铺（县口）：南至下加冬三十里、北至大仑脚埔三十里。

　　下加冬铺：南至铁线桥二十里、北至南门铺三十里。

　　铁线桥铺：南至台属曾文溪二十里、北至下加冬铺二十里。

　　大仑脚铺：北至彰属西螺二十里，南至南门铺三十里。

　　笨港铺：西南至朱晓埤二十里、东至县城三十里。

　　朱晓埤铺：西至盐水港二十里、东至县城三十五里。

　　盐水港铺：南至铁线桥十里、东至县城四十里。

　　防汛

　　嘉义营：参将一员、都司一员、守备一员、千总三员、把总四员、外委十员、额外四员、马步战守兵一千一百三十八名。

　　参将署：城北门。驻防嘉义城内汛，协防守备一员、把总一员、额外四员、马步战守兵四百名；管辖七大汛、八小汛、九塘（内八汛、四塘归斗六都司分辖）。

　　城外汛（附城西南郭外）：轮防把总一员、兵三十二名。

　　山底塘（附城西郭外）：安兵六名。

　　牛椆溪塘（城西三十里大槺榔保）：安兵五名。

　　打猫塘（城北十二里打猫北保）：安兵五名。

　　水堀头塘（城西南十二里嘉义西保）：安兵六名。

　　八奖溪塘（城南十五里嘉义西保）：安兵十名。

　　笨港汛（城西三十里大槺榔保）：轮防千总一员、兵七十四名。

　　朴仔脚汛（城西南三十里大槺榔保）：外委一员、兵十五名。

　　盐水港汛（城西南四十里盐水港保）：轮防把总一员、兵九十名。

　　店仔口汛（城西南二十五里下加冬保）：外委一员、兵四十名。

　　都司署（城东北四十里斗六门保）：驻防斗六门汛，协防千总一员、外委四员、战守兵一百五十名；管辖八大汛、四塘（内四汛、三塘地属彰化，不载）。

　　大莆林汛（城北二十里打猫保）：外委一员、兵二十名。

　　他里雾汛（城北二十里他里雾保）：外委一员、兵四十名。

　　虎尾溪汛（城北四十里大坵田保）：外委一员、兵十九名。

　　土库汛（城北三十里大坵田西保）：外委一员、兵三十名。

　　虎尾溪塘（城北四十里大坵田西保）：安兵五名。

　　——右汛塘十七所。

　　道里

　　东：东出迎春门五里大目根、五里顶溪心、五里竹头崎，至诸山之麓。

　　南：南出阜财门五里邑西保、七里水堀头、六里八奖溪、七里顶加冬、五里下加冬、七里铁线桥、七里急水溪、六里查亩营、五里茅港尾、五里湾里溪、五里嵌头、五里曾文溪，入台湾县界（南内路）。

　　北：北出拱极门五里埤仔头、七里打猫、五里三迭溪、五里大莆林、五里打猫北保、五里他里雾、五里菁仔宅、五里虎尾溪，入彰化界（北内路）。

　　西：西出性义门五里粗溪、七里鹿仔草、八里白须公潭东保、十里盐水港巡检署。出义性门西北五里埤仔头、七里大潭庄、五里打猫西保、八里笨港县丞署。又由台湾县交界之湾里溪十里萧垄庄、五里麻豆庄、十里佳里兴保、十里盐水港、五里白须公潭东保、七瑞安溪寮、八里白须公潭西保、五里朴仔脚、七里大客庄、七里新埔庄、六里笨港汛、五里大槺榔、十里北港街、五里茑松庄、六里柑仔寮、七里牛担湾、七里尖山、五里海防庄、五里虎尾溪，入彰化县界（北海口之外路）。

　　嘉义县舆图说

　　嘉义县治负山面海，海疆之岩邑也。南界曾文，北界虎尾；东倚武峦之麓，西临笨港之滨。局度宽宏，平原广沃；为南北之康庄，无崎岖之险阻。往者，枭张丑类肆毒跳梁，动辄先乘嘉义；盖邑居郡治之中冲，地为南北之关键。故嘉义存，则南北路之呼吸可通；嘉义失，则南北路之声援俱绝。其所关于全郡安危者，岂浅鲜哉！经始之初，厥号诸罗；治连淡水，北迄鸡笼。林逆之乱，台郡厅邑以次就陷，独诸罗一邑屹然中立而不摇；此其民心之固，从可知矣。雍正元年，议以幅■〈巾员〉辽阔，每有鞭莫及之忧。乃请裁虎尾溪以北，添设一邑曰「彰化」；改诸罗为「嘉义」，盖嘉其民之能知义耳。

　　境以内，大道蜿蜒，路分内外。自曾文溪，北由茅港尾、下加冬至县城，逶迤北由打猫保、他里雾而之虎尾溪者，此通行之正道，为内路也。自湾里溪西出萧垄、麻豆等庄，历盐水港、北港迂折北转而达虎尾溪者，此海口之遶道，为外路也。横溪迭迭，左绕右萦，天设之濠堑也；庄保重重，星罗棋布，自然之关隘也。斗六门扼北来之要，足资两邑之屏藩；大武垄当南下之冲，可握郡垣之锁钥。内加拔、大武峦山深林密，为逋逃啸聚之场；布袋嘴、朴仔脚水浅沙平，实奸宄觊觎之钥。山防虑匪徒之私结化番，宜慎石门之出入；海防杜奸商之暗连洋盗，须严盐港之稽查：此当年蓝鼎元经理台疆之至论也。

