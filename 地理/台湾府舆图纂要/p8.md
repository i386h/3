<!-- { "loadSidebar": true } -->
　　窃谓东港一隅地当僻处，琅峤亦隶邑，不设官目征正供，但集匠首（采修战舟木料）与耆老、通事相董率，其于民番衅隙卒不能止。衅隙深则慓悍生，地方远则稽察难；此则官斯土者，所亟宜措置者也。

　　纪埔里社

　　埔里社者，彰化之归化生番社也。去县东南百余里，与田头、水社、猫兰、审鹿、眉里五社毗连，统在水沙连二十四社之内；例禁越垦。

　　其地南由集集、北由北投，两路入山。由集集东行十里为风谾口、五里为水里坑；由水里坑南行三里折西登鸡胸岭，过岭五里为芊蓁林，又五里为竹林子。一路悬崖仄磴，树林阴翳。又五里田头社，越社南之峦丹岭五里为水里社。社有日月潭，长可十里，阔三分之一；水色红绿平分，四围层峦迭翠。中一屿为珠山，番仓数十间依山绕架；水边艋舺纵横（艋舺，番舟名；刳独木为之）：「志」所谓『青嶂白波，云水飞动；海外别一洞天』者也。东北行五里为猫兰，又五里审鹿。二社旧有汉民占垦，徙去。由审鹿而东，穿密林，行水里坑口，险窄几于一丸可封。二十里至埔里社，北十余里为眉里社。一望陂原沃野，局势天开；东有观音之山、西有铁砧之岭，史老、万雾二溪环绕南北，可辟良田数千甲。田头、水里诸社，亦数千甲（台湾以长戈丈量地亩，每一丈二尺二寸为一戈，积一百戈为一甲。台田一甲，当内地十一亩三分零）。第番不能深耕、灌溉，招佃熟番亦不能如汉人之尽地力；是其拙耳。

　　顾其地为全台之腰腹、前后之关键，六社环连，高山四面；山以外所与接界者，曰决里、曰毛碎、曰猫丹、曰社仔、曰木武郡、曰子黑、曰佛子希、曰倒咯、曰蛮蛮、曰里仔、曰恩顺、曰挽兰、曰内外斗截、曰平了万、曰致雾、曰哆咯郎、曰福骨；皆二十四社。更外野番，东则扣大社、平达万等社，东北哒哪吗社、问那兴等社，东南依物物社，正南治卯社、柑子林、大哮万等社，西南社仔社；再南，则嘉义县属之阿里山等社。唯北面至眉社，则沙连之界已尽；踰赤嵌以北，为沙里兴各社。计六社南北直长一百三十四里，东西横长约六、七十里；山后平埔直长四、五百里。北由眉里社，五日可至兰境。中由南雾社，四日可至奇来。南由郡社、丹社，两日可至泗波澜；接卑南觅，出琅峤而至山前。

　　先是，嘉庆十九年民人郭百年潜入埔〔里〕社开垦。道光初年，商人林至谋为业户。二十一年及二十七年，亦两次议开。总以与番争利，后患难防；止之。夫自台湾开辟以来，生齿日众，山前无旷土矣。往者，噶玛兰之开，乾隆年间亦先有民人潜入；嘉庆元年，吴沙率众占夺。十余年大局已定，乃为设官经理。六社自被汉人侵扰以后，社衰力弱，亦若有数。会有其时，前人所谓「气运将开，非人力所能遏抑」者，殆不爽欤！

　　台湾府舆图险要总说

　　台郡周环皆海，为江、浙、闽、粤之外界。内则万山盘结，生番阻绝；外则厅县接连，广袤一千余里，吕宋、日本直吭嗌制之。形势之雄，中原未有也。

　　康熙二十二年，始入版图为台湾府。属邑附郭曰台湾，屏罗汉内、外门。南八十里当郡城左翼者，为凤山；北一百里当郡城右翼者，为诸罗（即今嘉义）。雍正元年，增彰化并淡水厅，地已极北。至五年，设澎湖厅，远处海中。噶玛兰在淡水山后，设始于嘉庆十五年。

　　自昔分南、北、中三路：中路罗汉门，南控岗山、北为嘉属捍蔽。而十八重溪以内之后大埔山皆峻绝，亦有径可通大武笼，直达郡城；未可以羊肠而忽之。凤治设于埤头，宽阔爽敞，上下适中要地，可以控制全邑。旧城压于半屏、打鼓二山，城形如釜；兵家之所忌也。琅峤在南路极南，民番互错；而防守寥寥，奸宄之所便也。嘉以北为北路，去嘉城四十里之斗六门，山阨触口、水阻虎尾，最为嘉、彰二邑关键。猫雾捒、南北投二保素多跳梁；接连水沙连内山，又长鞭之马腹也。触口、集集二处扼绝沙连内外，林圮埔人烟丛聚，设守足为声援，且与南北投为犄角；策之善也。淡水厅田畴平广，南唯大甲溪最险。北一十二里为凤山崎，下险上平，可屯千军；龟仑岭则高峰环耸，入山一路备极奥折，伏戎之区也。三貂近接鸡笼，为淡、兰关捩；蚕丛鸟道，实为「一夫当关、万人莫敌」之势。草岭，山险亦如之。北关则全兰锁钥，头围则兰治辅居；由山后土地坑有小路达艋舺，可一日而至。南为南关，距苏澳五里，则兵可兼防；要害之在山者，止于此矣。

　　海滨重地，以安平为最要。安平距郡城西七里，右挹鹿耳、左环鲲身，帆樯坌集，舟师防之。旗后港原亦浅狭，今则洋船竟趋；旗、鼓二山之隘正当其冲，南艇、白底艍群聚。东港歧汊入于枋寮，又当其僻；丛奸之澳也。下湖稳固足恃，鹿港商贾辐辏；陆去彰化县治二十里，抵泉州之蚶江水道九更、獭窟八更：山海要区，在在设险。北至沪尾，炮台巍峙，水师战舰之所守。鸡笼口则新增矣，洋人关税在沪尾而停泊在鸡笼；地去福州五虎门七更、去艋舺营五十里，水陆之所兼营也。转鸡笼泖鼻为噶玛兰界，险在南北异风、潮汐反■〈日卂〉。正口乌石港，门窄礁多。苏澳宽敞而少弯泊之处，从前海寇林道干、蔡牵曾来窥伺于此。要之，壮全台之门户、作内地之屏藩，综其要枢，自在澎湖一屿。若其余小港水浅风飞，无庸覼缕。要害之在海者，又止此矣。

　　夫台山重迭之区，即野番盘踞之地。番性嗜杀，故设隘寮以守。而后山东去，波澜壮澜。自沙马矶东折二百余里为红头屿，再上东北为火烧屿、官爷屿、麻丹屿；火烧屿近有居民。西转，可入琅峤山背之卑南觅崇爻大山。西北行百余里，即彰化县界之外埔里社，踞全台腹地；山高土肥，奸民混入，虽厉禁不能止也。由崇爻而直加宣、泗波澜、奇莱，即接噶玛兰界。台、凤洋船值北风时，每由山后抵福州；为商船未至之境，所谓「别开生面」也。

　　盛平化洽，岛屿风清；全台形势之胜，亦等之海上画图。然闲暇绸缪，圣人以为知道（？）；山海筹防，不可不一日讲也。阨要备陈，则披卷了然，庶几补于治乎！  
台湾县舆图纂要

　　台湾县图

　　台湾县舆图表

　　台湾县舆图册

　　台湾县舆图险要说

　　台湾县图

　　

　　台湾县舆图表

　　

　　

　　
　　

　　台湾县舆图册

　　疆界

　　坊里

　　山水

　　城池

　　衙署

　　铺舍

　　防汛

　　道里

　　疆界

　　广：东西七十五里。

　　袤：南北一百三十五里。

　　按「旧志」：广六十八里，袤四十里。今查东尽罗汉门六十五里，外则生番界矣；西尽海口十里：共得广七十五里。袤则北至曾文溪三十里、南至二层行溪十三里，共得四十三里：此当年大路之界限也。自道光十五年拨嘉义所属东北一带四保归台湾，则所辖近山较阔于海口，计得一百三十五里。

　　东界：至大乌山，与生番分界。

　　西界：至大港口，与海为界。

　　南界：至大甲溪庄，与凤山县交界。

　　北界：至曾文溪，与嘉邑交界。

　　东南界：至二层溪，与凤邑交界。

　　西南界：至下加藤港，与海为界。

　　东北界：至阿里关，与嘉义为界。

　　西北界：至鹿耳门，与嘉义为界。

　　坊里

　　东隅：东安下坊（真武庙、三界坛、龙王庙、昭忠祠、马公庙、清水寺、临水夫人庙、开台圣王庙、岳帝庙、文昌祠、山川台、吴将军祠、小南门、县学、同安公馆、淡水公馆、引心书院、打铁街、枋桥头、草花街、柱仔行、犁头街）。

　　西隅：西定下坊（道台口街、东辕门街、二府口街、总赶宫、魁星楼、庄雅桥、马兵营、海安宫、安海街）。

　　南隅：西定下保（西辕门街、五帝庙、保西宫、下太子庙、钱局仓、土墼埕、凤山寮、草仔寮、南巷、做篾街）。

　　北隅：镇北下保（县口街、总爷街、中营口、左营盘、观音亭、万福庵、天池底、十字街、红毛楼、范进士、诸罗寮、三元巷、台湾寮、马鞍桥、竹仔街、鞋街、新店尾）。

　　东厢：东安上坊（考棚、公廨内、府仓、右营埔、经厅口、元会境、顾妇妈庙、观音亭街、慈云阁、七星夫人庙、府东巷、二老口、火炭程、太爷崎）。

　　西厢：西定上坊（关帝庙口、内南河、内宫后、十三铺、武馆街、下横街、大井头、帽仔街、抽签巷）。

　　南厢：宁南坊（天公埕、文庙口、三界坛、五帝庙口、重庆寺、海东书院、打石街、上横街、菜市埔、埔占园）。

　　北厢：镇北上坊（小北门、三老爷官、王宫港街、妈祖巷街、大铳街、做米街、四角井）。

　　——右郡城内四隅、四厢。

　　保〔大〕东里（庄九。城东二十里起）：三舍甲（二十里）、顶山仔脚（二十里）、湖仔内（二十里）、王公仔庄（十八里）、过沟仔庄（十八里）、埤仔头（十八里）、下山仔脚（十八里）、下湖庄（十八里）、茅尾庄（十八里）。

　　保大西上、下里（庄二十一。城东九里起）：大学庄（九里）、大人庙庄（十里）、鳖穴仔庄（十里）、南潭庄（十里）、后里庄（十一里）、品捧林（十一里）、过沟仔（十里半）、连招林（十一里）、青埔墘（十一里）、黄厝庄（十一里）、涂库仔（十二里）、大埔庄（十二里）、妈祖庙（十二里）、七甲庄（十二里）、溪仔墘（十二里）、钱树脚（十二里）、柑宅庄（十二里）、康厝庄（十二里）、田中央（十三里）、八里庄（十四里）、西势仔（十二里）。 

　　新丰里（庄二十八。城东二十里起）：林仔边（二十里）、涂井庄（二十里）、隙仔口（二十里）、关帝庙（二十二里）、五甲庄（二十三里）、过墘仔（二十二里）、北势庄（二十三里）、四角庙（二十四里）、东势庄（二十四里）、松仔脚（二十四里）、香洋花园庄（二十四里）、新埔庄（二十四里）、草潭庄（二十四里）、乌树林（二十四里）、大坵田山庄（二十四里）、贡里山南势寮（二十四里）、咬狗溪（二十三里）、苦溪仔山庄（二十五里）、深坑仔（二十五里）、马椆庄（二十五里）、蜈蜞潭山庄（二十五里）、大溪庄（二十六里）、吊狗岭（六十七里）、内鸢岭（二十八里）、楠仔坑山庄（三十里）、乌山庄（四十里）、打鹿埔（三十里）、九芎林（二十五里）。

