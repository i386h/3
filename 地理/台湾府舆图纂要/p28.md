<!-- { "loadSidebar": true } -->
　　按舆图首重疆界，而澎湖四面距海，唯东水程三百里可达台湾，西水程四百二十里即界金、厦；而南北汪洋大海，渺无际涯，难以疆界定。其次坊里、山水、城〔池〕、衙署、铺舍、防汛，均为至要；而澎湖则〔有〕澳社而无坊里之名，有衙署而无城池之而强饰之，是妄也！爰即其实在者详而表之。

　　澎湖厅舆图表

　　

　　

　　

　　澎湖厅舆图册

　　「禹贡」曰：『九州岛攸同，四澳既宅』。「释文」云：『隩与澳同，水隈也』。盖言九州岛底定，凡水隈之地皆可安而居也。澎湖人民依水为家、傍涯作室，非澳而何哉？若夫社，即内地所谓里是也；澳社之与坊里，名异而实同。自康熙二十三年平台而后，招来安集，以渔以佃，人始有乐土之安而澳社具。时澳仅有九；至雍正五年人物繁庶，又增嵵里、通梁、吉贝、水埯四澳，遂十有三澳，共七十二社，图列于前。

　　澳社

　　岛屿

　　山水

　　防汛

　　道里

　　澳社

　　东、西卫澳（自厅治文澳社起。下仿此）：文澳社（旧名暗澳。厅署暨书院在此）、妈宫社（协营各官衙署暨厅仓、街市在此。内港乃商哨湾泊之所。距厅治陆路三里）、小案山社（陆路五里）、火烧棚社（陆路三里）、红毛城社（相传红毛作城于此，■〈土遣〉址尚在。陆路一里）、大案山社（陆路三里）、东街社（陆路四里）、蚱脚屿社（陆路六里）、西街社（陆路四里）、后窟潭社（陆路五里）。

　　嵵里澳：嵵里社（此社于雍正五年从东、西卫分设为澳。北风时，可泊舡只。陆路一十九里）、风柜尾社（陆路二十二里）、井仔埯社（陆路十六里）、猪母落水社（北风可泊船。陆路十五里）、鸡母坞社（陆路十三里）、锁管港社（陆路十三里）、铁线尾社（陆路十一里）、菜园社（陆路四里）、石泉社（陆路三里）、前寮社（陆路一里）、虎井社（水程二十里）、桶盘社（水程十六里）。

　　林投澳：双头挂社（陆路八里）、乌嵌社（陆路九里）、隘门社（陆路十里）、林投社（陆路十二里）、尖山社（陆路十六里）、文良港社（陆路二十里）、太武社（陆路九里）、西溪社（陆路十一里）、东石社（陆路十里）、港底社（陆路九里）。

　　奎璧澳：大城北社（旧有红毛城，今基址已废。距厅治七里）、红罗罩社（陆路十二里）、湖西社（陆路十六里）、湖东社（陆路十七里）、南寮社（陆路二十里）、果叶社（陆路二十三里）、地寮社（陆路二十三里）、白猿坑社（陆路二十二里）、青螺社（陆路十七里）。

　　鼎湾澳：鼎湾社（陆路十里）、西寮社（陆路十里）、中寮社（陆路十里）、潭边社（陆路九里）、港仔尾社（陆路七里）、水窟社（陆路十二里）、土地公前社（陆路十三里）、沙港社（陆路十三里）、港底社（陆路九里）。

　　以上五澳共五十社，总名为大山屿。乃澎湖诸岛之山主，至厅治陆路可通。

　　瓦硐澳：瓦硐港社（陆路二十六里）、中墩社（陆路一十四里）、城前社（旧有红毛铳城，今基址亦废。陆路十六里）、港尾社（陆路十九里）、后寮社（陆路二十七里）。

　　镇海澳：镇海社（陆路二十二里）、港仔社（陆路二十四里）、小赤嵌社（陆路二十八里）、岐头社（陆路二十五里）。

　　赤嵌澳：大赤嵌社（旧有红毛城，名赤嵌；今已基址无存。台湾亦有赤嵌城。陆路二十九里）、鸟屿社（水程四十五里）。

　　通梁澳：通梁社（陆路三十里）。

　　以上四澳十二社，总名北山屿。在大山屿之北；中隔一港，潮退路可通。

　　吉贝澳：吉贝社（旧有炮台一座，相传红毛所筑；今址亦无存。水程八十里）。

　　右吉贝一澳，乃孤屿也；为大山屿极北之地。北山屿是南卫，澳北藏沙线一片，最为险隘；该澳恃此以为设险。雍正五年，从镇海分设，另为一澳。

　　西屿澳（在大山屿之西，出产文石）；内堑社（乃北风泊船之处，文武汛口在此。水程二十里）、外堑社（此山颇高，有石塔一座，黑夜必燃灯；台、厦往来船只，皆视此为标准，亦北风泊船之处。水程二十三里）、缉马湾社（水程十五里）、小池角社（水程十六里）、大池角社（水程十八里）、二嵌社（水程十八里）、竹篙湾社（水程二十二里）、合界头社（水程二十三里）、后螺社（水程二十五里）、横礁社（水程三十里）。

　　右西屿一澳，中分十社。屿山颇高，凡自台往厦、自厦往台船只，必望见此屿，然后放洋；实标准也。

　　网埯澳：网埯社（水程五十里）、将军澳社（水程五十里）、西吉屿社（水程八十里）、东吉屿社（水程八十里）、屿坪社（水程七十里）、大屿社（水程一百里）。

　　水埯澳（此澳于雍正五年从网埯澳分设）：水埯社（水程五十里）、花完社（水程五十里）、花屿社（水程七十里）。

　　右网埯、水埯，即八罩屿与大山屿极南之地也。水路最为险要，在汪洋大海之中。

　　岛屿

　　澎湖之有岛屿，犹他郡之有冈峦也。凡冈峦，必识其主从起伏、去来盘结之势，然后地方之险易可知也。若澎湖，则大山屿居中为主，南有八罩、北有吉贝、东有阴阳诸屿、西有西屿环抱；兼之四隅星布，疏密相间、大小相维，层层从卫以及水口沙线左萦右拂：其起伏盘结为何如哉！故「海防志」云：『澎湖三十六岛如排衙』。此略举其概而已；以今考之，实五十有五焉。天数二十有五、地数三十，合五十有五，以备天地之数；此澎湖所以为天造地设之险也哉！居澎湖之中者，则为大山屿（厅署、协营在焉。中分立五澳，幅员约有百里）。大山屿之东（诸屿水程俱从厅治起）：阳屿（水程三十里）、阴屿（水程三十里）、香炉屿（水程三十里）、鸡膳屿（水程三十三里）、鼓架屿（水程三十里）、椗钩屿（水程四十五里）。

　　东北：长岸礁屿（水程十九里）、湾贝屿（有民居。水程二十里）、雁净屿（水程二十里）、蓝笨屿（水程三十里）、屈瓜屿（水程三十里）、鸟屿（有民居。水程四十里）、白沙仔屿（水程四十五里）。

　　北：大仓仔屿（有民居。水程十五里）、凉伞礁屿（水程十八里）、中墩屿（有民居。水程二十里）、北山屿（有民居。中分四澳。水程四十里）、金屿（水程四十里）、险礁屿（水程四十里）、土地公屿（水程四十里）、吉贝屿（有民居。水程八十里。此屿之北有北礁，半沉半浮隐跃水面，沙线屈曲，形如「吉」字；最为险要。水程一百里）。

　　西北：大烈屿（水程三十五里）、小烈屿（二屿斜对，中分一水。水程三十五里。内有吼门，船只出入经此；最为险要）、空壳屿（水程四十里）、北铁砧屿（水程四十里）、姑婆屿（水程五十里）、目屿（水程六十里）。

　　西：师公礁屿（水程二十里）、牛心湾屿（水程二十六里）、西屿（内有民居，中分十社。台、厦往来船只，皆以此屿为标准。北风，可泊船于屿之内堑、外堑二处；系文武查船汛口。水程三十里）、小门屿（在西屿之西北。水程三十五里）。

　　西南：四角仔屿（乃大山屿水口形如。凡妈宫往来船只，皆从此进出。水程十里）、鸡笼屿（水程十五里）、花屿（内有民居。水程六十里）、草屿（「通志」云：『澎湖诸屿，惟二屿青葱，故以花、草名』。水程七十里）、大猫屿（水程八十里）、小猫屿（与大猫斜对，中分一水。水程八十里）。

　　南：虎井屿（内有民居。水程四十五里）、桶盘屿（内有民居。水程四十五里）、沙狗屿（水程六十五里）、马鞍屿（水程六十五里）、船路礁屿（一名布袋屿。凡台、厦往来船只，入八罩必由此进出；水口仅容一舟，最为险要。水程七十里）、金瓜屿（水程七十里）、挽门屿（内有民居，即八罩水埯社。水程七十里）、将军屿（内有民居，即八罩网埯澳。南风时，可以泊船。与挽门屿东西平分，中隔一水。船帆屿即在此屿之东，非两屿也。水程八十里）、锺仔屿（其形如钟，因以名）、头巾屿（水程九十里）、南铁砧屿（水程九十里）、南屿（即南大屿。广袤三十里，内有民居。水程一百四十里）。

　　东南：东屿坪（水程七十里）、西屿坪（二屿平分对峙。水程七十里）、东吉屿（有民居。水程一百二十里）、西吉屿（二屿平分，中隔一水。厦船往来，观此为标准。内有民居。水程一百二十里）、斧头增屿（水程一百二十里）。

　　右所列五十五屿，有主有从、有朝有对，如排衙、如执戟；外则巨海包罗，中则支流穿插：亦海表之胜概也。形家云：『大山屿形如莲花；共余四面八方诸屿，则荷叶田田者是也』。以形象观之，说亦近似有理焉。

　　山水

　　按山水，自然之金汤也；重险要，不重名胜。而澎则水之要害，详见于五十五屿之口矣。至于山，虽无高峰要岭而有一二足以奠民居、立标准者，亦海岛中不可无也。故特详之。

　　大城顶山：厅治东大城北社前。此山为山屿之最峻，高十余丈。上有红毛城，因名大城；今基址已废。

　　太武山：厅治东北大武社前。在大城顶山之东北，高十余丈。台船回澎，南则先见大城顶山、北则先见太武山。

　　纱帽山：厅治南，在嵵里社后。此山为厅治案外峰；其形如纱帽，因名。

　　狮山：厅治东南菜园社后。以狮名，山形东西肖。虽无岩岩之势，而东接大城顶山、南距内港，亦一方之镇也。

　　瞭望山：厅治正北，在后寮社后。是山为北山屿最高处，渔人出捕未曰置（？）风雨时，则登其上以望，故名之。

　　天台山：厅治极南之处，在八罩花之社（？）。上一仙〔人〕足迹印在石上，至今尚存。是为八罩最高之峰；渔人远归，视此为标准。

　　防汛

　　按澎湖左、右营兵分驻汛口，共有一十三处，互为巡防。各派千总一员为专汛之官，按季轮流更替；凡以专责成、均劳逸者，制甚周也。

　　水师协镇署、左右营游击署、左右营守备署、教场一所（在协镇署之西偏）：以上衙署，俱在妈宫社。

　　左营

　　妈宫新城东汛：与新城西汛，乃澎湖居中最要之地，为本标营署驻札之所；密迩文澳。澎粮厅署、仓库、钱粮与两营军装、火药局，皆在于此。铺舍、民居星罗云集，又为台、厦商艘出入口岸：在在均关紧要。稽查防守，责任綦重；例派汛兵二十八名。炮台一座、战船一只，系专汛之官管辖。

