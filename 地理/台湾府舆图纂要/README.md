<!-- { "loadSidebar": true } -->
台湾府舆图纂要

台湾府舆图纂要
台湾县舆图纂要
凤山县舆图纂要
嘉义县舆图纂要
彰化县舆图纂要
淡水厅舆图纂要
噶玛兰厅舆图纂要
澎湖厅舆图纂要
 

　 
台湾府舆图纂要

　　例言

　　台湾府舆图识

　　台湾府舆图册

　　台湾府舆图险要总说

　　例言

　　一、总图方寸无几，就中所有难以图写者详具于册。其疆域用□、坊里用■、衙署用○、铺舍用△、汛塘用■，凡皆遵例标明，以便观览。

　　一、各属舆图有表、有册；总册于疆域、坊里各门汇列条贯，第纪总目，不复立表。

　　一、「府志」续修于乾隆二十九年，所载山川支分发脉之处类多失详，道里亦多差错；更有今昔殊形，称名互异，厅县攸分界限淆混者。各属图册，尤不免有此失。爰加详细采访，逐一订正，以成信说。

　　一、屯番与戍兵相辅，必须补入。至各属所载桥梁、古井不免纷繁，且与险要无关；概为删削。

　　一、淡水、噶玛兰具载防番、隘寮。今查番性日驯，所有隘丁、隘寮均为虚设，甚有名存实废者；各属既未全录，故亦不载。

　　一、内山虽属界外，然分界禁垦为一时之权宜；究之今日之厅县，即昔日之禁地。附论所及，亦以志要。

　　台湾府舆图识

　　台湾府四面皆海，绘舆图者或于闽之东南绘为一圈，固已失其形势；或绘一弯而不知其藩蔽全省地方起止之处，亦差毫厘而谬千里。盖自五虎门而台山，波涛汹涌之中屹立关潼、白畎；至鸡笼与五虎门对峙，至八里坌与福宁府沙埕、烽火门对峙，鹿港与泉州之蚶江对峙，南路凤山县之旗后、东港与铜山、南澳对峙。惟鹿耳门居郡治西北，澎湖对峙笨港，又居鹿耳门西北；则与同安县之厦门，东南斜对。不明乎此，固难形似而概绘一弯。又不知袤延千里，只论山前西、南、北一带；其自噶玛兰南下，万山重迭，悉皆化外。中间山谷之纡回、平地之宏敞，一仅遥际一抹，郡邑志图其可名而去其不可知。今则征之故老、参以闻见，详所名而及其可知；虽尚有不可知、不可名者，较其形势已异畴昔。由此化■〈棘上火下〉筰为良民，举前此所不知之处而益详其所知，又当进斯图而更议之矣。

　　图成，并将各厅县山川、方向、道里、保属备载条下，详及册说，以便观览。

　　台湾府舆图册

　　疆域

　　坊里

　　山水

　　城池

　　衙署

　　铺舍

　　营制

　　屯番

　　道里

　　疆域

　　台湾府，在福建东南大海中。自省会抵泉州同安之厦门，陆程六百里；横渡澎湖水程七更，抵府治水程四更，每更六十里，计六百六十里：共计水程一千二百六十里。领台湾、凤山、嘉义、彰化四县、淡水、噶玛兰、澎湖三厅，东西广四百五十里、南北袤一千一百七十一里；东不尽山、西不尽海。

　　台山，由福州五虎门蜿蜓渡海（「彰化志」以为由福宁府）。海岛澎湖，距郡城西北；则闻老船户云：『北礁一道沙线，直通泉州崇武澳东南洋面；或寄椗其上，水比他处较浅』。因悟形家云「泉州清源山一支趋向东南入海」说，盖有据。或以吉贝与金门之料罗对面，谓湖岛发源于太武山者，又属一说。要其千里奔腾，神州拱卫。凡盘旋屈曲，起伏结注之地可造郡邑、置村落者，皆西向内地；水出于山，亦随向归于海：地理固有不忘本欤！

　　潮流，只分南北。舟人以罗盘按定子午横流而渡，抵厦干向、抵台巽向。其中黑水二沟：一在澎湖之东，广可八十余里，为台、澎分界处，名曰小洋。一在澎湖之西，亦八十余里，澎、厦分界处，名曰大洋；风静时，尚可寄椗。小洋则不可寄椗；湍激悍怒，险过大洋逾甚。

　　旧载：『东至罗汉门庄内门六十五里，西至安平七里』。今查东至善化里内中股老农庄一百二十里；西至赤嵌城西大港口十里，至澎湖水程二百四十里，澎湖纵、横又皆八十里（「台邑志」云：『海洋行舟，以筒漏实细沙悬之，沙从筒眼渗出，复承以〔筒〕；上筒沙尽、下筒沙满为一更，每更舟行四十余里。计鹿耳门至澎湖四更。「樵书二编」以日夜为十更，定焚香几枝为度。船在大洋，风潮有顺逆、船制有利钝，法以木片投于船首海中，人从船首疾至船尾，木片与人齐至为准；先后则皆未合。夫大海洪涛之中，难以里计；六十、四十以数，亦约言而非确据矣』。或又云：鹿耳门至澎湖五更。今依「府志」所载）。

　　志载：『沙马矶头，在凤山县西南三百七十里』。盖谓遶道陆行。合之凤治北至郡八十里，计四百五十里。若由郡治北至噶玛兰厅治六百七十一里，则由西绕东、由北而南迄苏澳又五十里；程途弯转，不能以袤长论，并计之已耳。

　　台湾县（附郭），东至老农庄一百二十里、西至赤嵌城西大港口十里、南至二层行溪凤山界一十三里、北至曾文溪嘉义界三十里；广一百三十里、袤四十三里。

　　凤山县，东至弥浓山麓七十里、西至旗后港十五里、南至沙马矶头三百七十里、北至二层行溪台湾界六十七里。广八十里、袤四百三十七里；距府八十里。

　　嘉义县，东至大武峦山麓三十里、西至笨港三十里、南至曾文溪台湾界七十里、北至虎尾溪彰化界四十里。广六十一里、袤一百一十里；距府一百里。

　　彰化县，东至平林仔庄七十五里、西至鹿港海岸二十五里、南至虎尾溪嘉义界六十里、北至大甲溪淡水界四十里。广一百里、袤一百里；距府二百里。

　　淡水厅，东至南山十里、西至大海八里、南至大甲溪一百零五里彰化界；北至大鸡笼山一百九十五里，由三貂（三貂距鸡笼较近五里）转远望坑噶玛兰界五十里。广十八里、袤三百五十里；距府三百四十五里。

　　噶玛兰厅，东至过岭仔十五里、西至枕头山后大陂山十里、南至苏澳五十里、北至大三貂溪远望坑八十一里淡水界。广二十五里、袤一百三十一里；距府六百七十一里。

　　澎湖厅，东至阴阳屿水程三十里、西至西屿水程三十里、南至八罩水程八十里、北至吉贝水程八十里；距府水程二百四十里

　　坊里

　　台湾县

　　在城

　　东曰东安坊、西曰西定坊、南曰凝南坊、北曰镇北坊。

　　村野

　　东曰保大东里：城东二十里起，庄九；保大西上、下里：城东九里起，庄二十一；新丰里：城东二十里起，庄二十八；长兴里：城东四里起，庄十；永康上、中里：城东三里起，庄十八；永康下里：城东一里起，庄十八（建城后，有收入城内者）；仁和里：城东三里起，庄十二；罗汉内门庄：城东五十五里起，庄四十；罗汉外门庄：城东六十里起，庄二十二。

　　南曰依仁里：城南十三里起，庄七；文贤里：城南十一里起，庄十；新昌里：城南一里起，庄五。

　　西曰效忠里：距县治十里（即安平镇。康熙六十一年改今名）。

　　北曰武定里：城北三里起，庄二十；新化里西保：城北十九里起，庄一十三（内四庄原属嘉义，道光十五年改归本邑）；善化里东保：城北二十二里起，庄十九（由嘉义改归）。

　　东南曰崇德东里：城东南十七里起，庄二十二；崇德西里：城东南十四里起，庄六；归仁南里：城东南十里起，庄十；归仁北里：城东南十六里起，庄十六；永丰里：城东北十五里起，庄九；仁德南里：城东南六里起，庄九；仁德北里：城东南五里起，庄十四。

　　西南曰永凝里：城西南六里起，庄六。

　　东北曰新北东里：城东北二十八里起，庄六；新化西里：城东北二十里起，庄二；广储东里：城东北十三里起，庄九；广储西里：城东北十二里起，庄十二；新化南里：城东北二十里起，庄三十二；善化里西保内中股，城东北四十八里起，庄三十七，又城西北二十四里起，庄十四（嘉义改归）；大穆降东、西庄：城东北二十五里起，庄五；安定里东保：城西北十六里起，庄二十由（嘉义改归）。

　　——右坊里三十六、庄四百七十七。

　　凤山县

　　兴隆里（即旧县治）：距县城西北十五里。

　　长治里（分一、二图）：距县城北七十里。

　　维新里：距县城北五十五里。

　　仁寿里：距县城北三十里。

　　嘉祥里：距县城东北五十五里。

　　文贤里：距县城西北六十七里（北隶台邑）。

　　港东里：距县城东南五十里。

　　港西里：距县城东南三十五里。

　　观音里：距县〔城〕东北二十里。

　　半屏里：距县城东北一十里。

　　赤山里：距县城东南十五里。

　　大竹桥里：距县城东南二十里。

　　小竹桥里：距县城东南三十五里。

　　凤山里：距县城西南三十里（分上、中、下三庄）。

　　——右里一十四（村庄围聚，不分小庄名目）。

　　嘉义县

　　哆啰嘓东上保：庄十七。

　　哆啰嘓东下保：俱城东三十里起，庄四十。

　　嘉义东保：城东四里起，庄四十三。

　　大目根保：城东六里起，庄三十九。

　　打猫东上保：城东二十三里起，庄三十六。

　　打猫东下保：城东六里起，庄三十一。

　　果毅后保：城东四十里起，庄十。

　　白须公潭保：城东四十里起，庄四十四。

　　嘉义西保：城西三里起，庄三十二。

　　鹿仔草保：城西二十五里起，庄十三。

　　龙蛟潭保：城西四十里起，庄二十二。

　　柴头港保：城西三里起，庄二十三。

　　大槺榔保：城西三十里起，庄十七。

　　大坵田东保：城西三十三里起，庄二十二。

　　白沙墩保：城西三十里起，庄一十二。

　　茅港尾保：城南五十二里起，庄二十。

　　铁线桥保：城南四十里起，庄二十二。

　　下茄苳南保：城南八里起，庄二十八。

　　下茄苳北保：城南十五里起，庄三十九。

　　打猫西保：城北十八里起，庄十八。

　　打猫北保：城北八里起，庄二十四。

　　他里雾保：城北二十五起，庄五十七。

　　善化里东保：城东南六十五里起，庄八。

　　善化里西保：城东南七十里起，庄十。

　　赤山保：城东南五十里起，庄二十二。

　　打猫南保：城西南六里起，庄四十。

　　安定里西保：城西南八十里起，庄二十二。

　　麻豆保：城西南六十七里起，庄二十四。

　　佳里兴保：城西南六十三里起，庄十三。

　　太子宫保：城西南四十五里起，庄四。

　　盐水港保：城西南四十里起，庄二十二。

