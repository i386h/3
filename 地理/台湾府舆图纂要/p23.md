<!-- { "loadSidebar": true } -->
　　隙仔溪：在城南五里。源出金面山；自东至西而入于海。溪面甚狭，口门宽三丈；深须大雨之时，方有三、四尺之水。一经晴霁，便成小沟，行人涉水而过。口外均系沙线包裹，船只不能出入；故溪名。

　　香山澳海口：在隙仔溪南，离城八里。源出宝斗仁山，西流而入于海；实系盐水港之口门。其口门相近之处，另有一澳名香山口，离深水外洋五里。澳阔二十余丈，深约一丈二尺；潮水涨至盐水港过渡之处而止。一经潮退，便成旱溪。澳口唯三、五百石商船可以停泊，出入须乘潮涨；一经潮退，便不能出入。七、八百石以上大船，间有遭风驶入者；停在澳外洋面，不能进口。有汛兵、口书、澳甲，随时稽查船只。

　　中港溪海口：在香山口之南，离城二十五里。源出五指山脚，南流至三湾，遂西流而入于海。该处如遇山内暴雨，水路方深；若无溪流，渐狭渐浅。口门阔三十五丈、深一丈二尺，潮涨至进口十里而止。过渡处，设有渡船。外来船只，亦唯三、五百石商船可乘潮出入于口门内半里许。七、八百石大船，间有遭风收泊者；均在口外洋面，不能进口。有汛兵、口书、澳甲，随时稽查船只。

　　后垄港海口：在中港口之南，离城四十里。源出内西潭，至海丰庄蛤仔市西下，至街仔尾分而为二：一绕后垄溪之北而入于海。溪流细浅，沙线丛杂，溪高于海；潮不能进，〔船〕不能泊入。系属小溪而非海口，行人涉水而过。一由后垄街之南而入于海，乃名海口。其口门较中港口尤少，阔不过二十丈，深八、九尺；设有渡船。二、三百石之海船，可以乘潮出入于口门内；略大商船，遭风收泊者均在口外洋面，不能进口。潮水涨至乌尾地方止。有汛兵、口书、澳甲，随时巡查。

　　打那叭溪：在后垄口之南，离城六十里。源出铜锣湾，经五湖四海（？）绕打那叭而入于海。来源既短，溪又浅狭，行人涉水而过。口门宽六丈零，深五、六尺；口外沙泥淤塞，潮涨至口内二里许。不能停泊船只，故以溪名。

　　吞霄溪：在打那叭溪之南，离城七十里。源出内湖，受吞霄街后之水入海。来源较打那叭溪更短，溪亦浅狭，行人涉水而过。口外沙线丛杂，口门宽五丈余，深五、六尺，潮涨至口内半里许。不能停泊船只，故以溪名。

　　苑里溪：在吞霄溪南，离城八十里。源出大坑口、铜锣湾西面诸山之水，绕蓬嵌山曲曲而入于海。来源较打那叭、吞霄诸溪为长，而溪面浅狭，行人涉水而过。口外沙线丛杂，口门宽六丈余，深五、六尺，潮涨至口内半里许。不能停泊船只，故以溪名。

　　大安溪海口（附房里溪、土地公港）：在苑里溪南，离城九十里。源出火焰山北、铜锣湾山后面内山，湾曲过鲤〔鱼〕潭西下出角山口以后，泛滥无定。溪面宽约二里许，中间沙积成堆者三、四条，已有居民；水势分歧杂出。在北边近于房里街者，为房里溪；宽二十余丈，深七、八尺，有渡船以济行人。稍南，则土地公港；宽十余丈，深三尺，行人涉水而过。在南边近于大安者，为大安溪；又名顶店溪。宽二十余丈，深七尺零，亦有渡船。口门宽三十余丈，深七、八尺。房里、土地公港等口均系沙泥塞积，不能泊船；唯大安口外沙线稍顺，春、夏时可泊二、三百石小船，随潮出入。秋、冬水涸，不能停泊；大号商船，并无停歇者。潮涨至口内一里许。亦设有汛兵、口书、澳甲，随时稽查。

　　大甲溪：在大安口之南，离城一百零二里。出自淡、彰两处内山番界，不知其源；受石壁、铁砧山、大甲城诸水而入于海溪。面阔三里许，溪中巨石嵯峨，水势湍急，为淡、彰交界之险要（附议于后）。设有渡船，以济行人。溪口虽宽，近海之所沙线杂出，南分数条，至彰化界内五叉口相近之处而止。彼此渡船可以往来，外洋船只不能收泊。溪高于海，潮至口门而止，故仍以溪名。

　　——以上皆城南之溪水海口也。

　　竹堑港海口：在城北十里。溪源有二：一名金门厝溪，其源出五指山内〔山〕等处，向西北至船头庄而入海。一名凤山崎溪，其源出自铜锣圈，由咸菜瓮等处向西南与金门厝溪会合而入海。两溪均有渡船。该海口前本宽大，船只三百石者往来甚多，为竹堑郊商进出货物之要口；后因日渐淤塞，始改由香山口出入。现在口门宽二十丈，深八尺零；潮涨至口内半里许而止。一、二百石小船尚可随潮驶入，大船不能停泊。亦设有口书、澳甲，随时稽查。

　　红毛港溪：在竹堑海口之北，离城二十余里。源出羊矢窝，曲曲入海。来源既短，港又窄浅；口门宽六、七丈，深二三尺，行人涉水而过。溪高于海，潮至口门而止。沙线丛杂，间有附近渔船停泊；外来商船不能进出，故以溪名。

　　杨梅坜溪、头重溪、中坜溪：以上三溪均在红毛溪之北，离城四十五里。上分三支，均出杨梅坜附近各〔山〕发源，至大溪墘会合而入于海。来源既近，溪又浅狭，或系浅涉、或用桥梁，均无渡船。口门宽六、七丈，深三、四尺；潮涨至大溪墘地方止。口外沙线阻隔，不能停船，故以溪名。

　　南嵌溪：在中坜溪之北，离城七十五里。源出铜锣圈，由桃仔园之南而入海。来源颇长，溪流窄浅，行人涉水而过；大雨时，系用竹筏过渡。口门宽六、七丈，深三、四尺；潮涨至口门而止。口外沙线阻隔，不能进出船只，故以溪名。

　　沪尾港海口：在龟仑岭之北、艋舺之西，离城一百四十里。港内分南、北、中三大溪，名曰内港。南溪之源出自大坝尖山，由大姑崁、三角涌向西北至新庄，与艋舺溪会合；至大稻埕折而西至关渡，与北溪合流而出沪尾。北溪之源出自三貂岭，南至水返脚、锡口转西南，过剑潭会磺溪至关渡，与南溪合流而出沪尾。中溪名艋舺溪，发源于狮头山，入拳山保大坪林折而向西至大加腊保，会南溪而入于海。南溪自新庄起、至艋舺溪边尾，另有小驳船往来驳货；北溪自暖暖、八堵起，至关渡、沪尾亦有小驳船往来；艋舺溪东至摆接保枋桥街，亦有小驳船往来。南北周围百余里之水，均由沪尾入海；与郡之鹿耳门、彰化之鹿港为全台三大口。潮涨时，南溪至新庄止，北溪至水返脚止；关渡以内系淡水，关渡以外系咸水。海口宽约三里许，两边皆有暗沙，止一口门可行船只；潮涨则宽，潮退则狭。口门以内至关渡相近之处，溪中另有沙梗一条；潮涨则隐，潮退则见。八里坌与沪尾街，须候潮涨时对渡，势甚险要（附载于后）；另为淡属之第一大海口也。

　　磺溪：在关渡之旁，离城一百二十五里。自大磺山西南绕出关渡口，与大溪会合。溪甚狭，只有极小驳船可以往来。此溪在腹里，并非海口。

　　磺港：在金包里，离城一百九十余里。自磺山北起，由正北出海。来源既短，港又窄浅。口门宽八、九丈，深三、四尺，潮涨至口门止。外面沙线包裹，不能进出船只。

　　鸡笼澳海口：在淡属极北，离城一百六十五里。并无溪源，只有一澳。澳外即八尺门，有鸡笼、桶盘等屿三面环立；大小船只均得进出。口门愈出愈敞，不能以丈尺计；海深三丈零。船只出入不待潮涨，甚为要害（附载于后）。

　　顶双溪：在三貂岭之东南；自岭脚起、至溪边计程二十五里，离城二百二十里。其源发于三貂东面四近诸山，由东南入海。来源既近，溪又窄浅。口门宽八、九丈，深九尺零，有渡船；潮涨至口内半里许。口外沙泥淤塞，不堪泊船，故以溪名。

　　远望坑溪：在顶双溪之东南。发源于噶玛兰东面诸山，由东南入兰界而出海，为淡、兰交界之所（溪南属兰、溪北属淡）；离城三百四十里。来源亦短，溪亦窄浅。口门宽十丈零，〔深〕八尺零，有渡船；潮至渡船处而止。口外沙泥丛杂，不堪泊舟，故以溪名。

　　——以上皆城北之溪水海口也。

　　（附）〔海〕防要害处所

　　查淡境自南至北袤长三百四十里，海■〈氵义〉林立；若处处可以往来船只，几有防不胜防之虑。兹幸天设之险，沿海一带均系铁板沙层层包裹；即如大甲、苑里、吞霄、红毛港、南嵌、磺港等口虽皆条条入海，而口外沙线阻隔，外来船只不能停泊，均可以不必防备。至大安、后垄、中港、香山、竹堑等口虽均可通舟楫，而口门窄小、沙线变迁，非熟悉口门者不能径入，大船亦难停歇，尚可随时防御；惟沪尾、鸡笼两口，最为紧要。又大甲溪于海口则不通船只，而溪面广阔，水势甚急，实为淡南天设之险。故均表而出之，以备稽考。

　　大甲溪：该溪发源于内山，一出番界，便渐宽展；至大甲相近之处，阔有三里许。溪中巨石小块层密不绝，颇难立脚。沙梗涌起三、四条，秋、冬水涸之时，一溪而变为三、四溪；或可徒步，或须船渡。将到门口之处，由南畔分流入于彰化界内五叉口之北者三条。内山不时有雨，外虽晴霁，水即奔腾而下；行人凡视内山昏黑、或闻巨石冲击声，即不敢涉，恐中途漂没故也。若春、夏大雨时行，便即一片汪洋；水急之时，即渡船亦不敢驶：真有万夫难越之势，淡、彰两处天设之险也。

　　沪尾海口：该溪海口宽有三里许，深有二丈余；两边暗沙围抱。口门虽紧要，而五、六百石之船均得随时出入，不必俟潮；五、六百石以上大船满载者，须俟潮涨出入：为各路商船经商之所。自沪尾、艋舺，计水程三十里。关渡在艋舺、沪尾适中之区，两山夹峙，河面不过一箭之阔。但潮水直抵艋舺以上，三、四百石商船尽可满载而乘出入；即大号商船，亦可半载而随潮进出。稍不留意，匪船可直达艋舺，诚为第一紧要之海口也。前有红毛人建造炮台一座，在口门内之北岸；因今昔殊形，已不合用。自嘉庆年间在外口门北岸建设新炮台，又有沪尾水师守备专辖，足资防御；而总须刻刻留心，不使稍涉大意也。

