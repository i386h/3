<!-- { "loadSidebar": true } -->
　　钦定四库全书　　　　　史部十一
　　元和郡县志　　　　　　地理二【总志之属】提要
　　【臣】等谨案元和郡县志四十卷唐李吉甫撰吉甫字宏宪赵州赞皇人宰相栖筠之子以防补左司御率府仓曹参军贞元初为太常博士官至中书侍郎同中书门下平章事卒諡忠懿事迹具唐书本传据宋洪迈跋称为元和八年所上然书中更置宥州一条乃在元和九年葢其事为吉甫所经画故书成之后又自续入之也前有吉甫原序称起京兆府尽陇右道凡四十七镇成四十卷每镇皆图在篇首冠于叙事之前并目録两卷共成四十二卷故名曰元和郡县圗志后有淳熙二年程大昌跋称图至今已亡独志存焉故书録解题惟称元和郡县志四十卷此本又阙第十九卷二十卷二十三卷二十四卷二十六卷三十六卷其第十八卷则阙其半二十五卷亦阙二页又非宋本之旧矣篇目断续颇难寻检考水经注本四十卷至宋代佚其五卷故水名阙二十有一南宋刋版仍均配为四十卷使相聨属今用其例亦重编为四十卷以便循览仍注其所阙于卷中以存旧第其书唐志作五十四卷证以吉甫之原序盖志之误又按唐六典及新旧唐书地理志贞观初分天下为十道一闗内道二河南道三河东道四河北道五山南道六陇右道七淮南道八江南道九剑南道十岭南道此书移陇右为第十殆以中叶后防没吐蕃故退以为
　　殿至淮南一道在今本缺卷之中以唐志淮南道所属诸州考之今本河南道内有所属申光二州列蔡州之后江南道内有所属蕲黄安三州列鄂沔二州之后似乎写之错简然考唐书方镇表大厯十四年淮西节度使复治蔡州寻更号申光蔡节度使又永泰元年蕲黄二州隶鄂岳节度升鄂州都团练使为观察使増领岳蕲黄三州元和元年升鄂州观察使为武昌军节度使増领安黄二州则申州光州尝由淮南道割隶河南道蕲州安州黄州亦尝由淮南道割隶江南道唐志偶失移并非今本错乱也舆记图经隋唐志所着録者率防佚无存其于今者惟此书为最古其体例亦为最善后来虽递相损益无能出其范围今録以冠地理总志之首着诸家祖述之所自焉乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　原序
　　金紫光禄大夫中书侍郎同中书门下平章事兼集贤殿大学士监修国史上柱国赵国公臣李吉甫撰
　　臣闻王者建州域物土疆观次于星躔察法于地理攷中国山河之象求二仪险阻之情天汉明而两界分南宫正而五均叙自黄帝之方制万国夏禹之分别九州辨方经野因人纬俗其揆一矣及秦皇并六国则罢侯而置守汉武讨百蛮则穷兵而黩武虽裂为郡县者逺过于殷周而教令之所行威怀之所服亦不越于三代失天地作限之意非皇王尚徳之仁夸志役心久而后悔由此观之则圣人疆理之制固不在荒逺矣我国家肇自贞观至于开元兼夏商之职贡掩秦汉之文轨梯航累乎九译廐置通乎万里然后分疆以辨之置吏以康之任所有而差贡赋因所宜而制名物守其要害险其走集经理之道冠乎百王巍巍乎无得而称矣易曰天险不可升地险山川邱陵王公设险以守其国险之时用大矣哉然则圣人虽设险而未尝恃险施于有备之内措于立德之中其用常存其机不显弛张开阖因变制权所以裁成二仪统理万物故汉祖入关诸将争走金帛之府惟萧何收秦图书髙祖所以知山川阸塞户口虚实厥后受命汜水定都洛阳留侯演委辂之谋田肯贺入关之防事关兴替理切安危举斯而言断可识矣伏惟睿圣文武皇帝陛下握枢秉圣承祧立极祖尧舜之道宪文武之程皇王之遐踪行之必至祖宗之耿光寝而复耀天宝之季王涂蹔艰由是坠纲解而不纽强侯傲而未肃逮至兴运尽为驱除故蜀有阻隘之夫呉有凭江之卒虽完保聚缮甲兵莫不手足裂而异处封疆一乎四海故鄘卫风偃朔塞砥平东西南北无思不服臣吉甫当元圣抚运之初从内庭视草之列寻备衮职久尘台阶每自循省赧然收汗谟明弼谐诚浅智之不及簿书期会亦散材之不工久而伏思方得所効以为成当今之务树将来之势则莫若版图地理之为切也所以前上元和国计簿审户口之丰耗续撰元和郡县图志辨州域之疆理时获省阅或裨聪明岂欲希酂侯之规模庶乎尽朱赣之条奏况古今言地理者凡数十家尚古逺者或搜古而畧今采谣俗者多疑而失实饰州邦而叙人物因邱墓而征鬼神流于异端莫切根要至于邱壤山川攻守利害本于地理者皆畧而不书将何以佐明王扼天下之吭制羣生之命收地保势胜之利示形束壤制之端此防臣之所以精研圣后之所宜周览也谨上元和郡县图志起京兆府尽陇右道凡四十七镇成四十卷每镇皆图在篇首冠于叙事之前并目録两卷总四十二卷臣学非博闻识愧经远驰骛虽久漏畧犹多轻凟宸严退增战越谨上




　　钦定四库全书
　　元和郡县志卷一
　　唐　李吉甫　撰
　　关内道【一】
　　京兆府【雍州】
　　【开元户三十六万二千九百九元和户二十四万一千二百二】
　　禹贡雍州之地舜置十二牧雍其一也周武王都丰镐平王东迁以岐丰之地赐秦襄公至孝公始都咸阳秦兼天下置内史以领关中项籍灭秦分其地为三以章邯为雍王都废丘【今兴平县是也】司马欣为塞王都栎阳董翳为翟王都髙奴【今延州金明县是也】谓之三秦髙祖入关定三秦复并为内史景帝分置左右内史武帝太初元年改内史为京兆尹后与左冯翊右扶风谓之三辅其理俱在长安城中又置司隶校尉以总之光武都洛阳以关中地置雍州寻复立三辅魏分河西为凉州分陇右为秦州三辅仍旧属司隶晋初省司隶复置雍州愍帝之后刘聪石勒苻健姚苌相继窃据之苌孙为刘所灭东晋复置雍州及京兆郡寻为赫连勃勃所破遣子隗镇长安号曰南台后魏太武破赫连昌复于长安置雍州孝武自洛阳迁长安改为京兆尹隋开皇三年自长安故城迁都龙首川即今都城是也【初隋氏营都宇文恺以朱雀街南北有六条髙坡为乾卦之象故以九二置宫殿以当帝王之居九三立百司以应君子之数九五贵位不欲常人居之故置都观及兴善寺以镇之大明宫即圣唐髙宗龙朔二年所置髙宗尝染风痹以大内湫湿置宫于斯其地即龙首山之东麓北据髙原南俯城邑每晴天霁景视终南如指掌含元殿所居髙明尤得地势大明东南曰兴庆宫宗藩邸宅也】废京兆尹又置雍州炀帝改为京兆郡武徳元年复为雍州开元元年改为京兆府谨按汉五年髙祖在洛阳娄敬説曰陛下都洛阳岂欲与周室比隆哉周之都洛以为此天下之中四方纳贡职道里均有徳则易以王无徳则易以亡凡居此者欲令务以徳致人不欲阻险令后世骄奢也今陛下而欲比隆成康之时为不侔矣且夫秦地被山带河四塞以为固猝然有急百万众可具因秦之故资甚美膏腴之地此所谓天府陛下入关而都之山东虽乱秦故地可全而有也夫与人鬭不搤其吭拊其背未能全胜今陛下入关而都按秦之故此亦搤天下之吭而拊其背也髙祖问羣臣羣臣皆山东人争言周王数百年秦二世则亡不如都周髙祖疑未能决及留侯明言入关便即日驾西都关中六年擒韩信田肯贺髙祖曰甚善陛下得韩信又治秦中秦形胜之国带河阻山持防百万秦得百二焉地势便利其以下兵于诸侯譬犹居髙屋之上建瓴水也自汉至今常为王者奥区
　　府境【东西三百一十里南北四百七十里】
　　八到【东至东都八百三十五里东至华州一百八十里】
　　【东南至商州二百六十五里南取库谷路至金州六百八十里】
　　【西南至洋州六百三十里正西防北至鳯翔三百一十里】
　　【西北至邠州三百里东北至坊州一百五十里】
　　【正东防北至同州二百五十里】
　　贡赋【开元贡　葵草席　地骨白皮　酸枣仁赋　绢　绵】
　　管县二十三
　　万年　长安　昭应　三原　醴泉　奉天奉先　富平　云阳　咸阳　渭南　蓝田兴平　髙陵　栎阳　泾阳　美原　华原同官　鄠　　盩厔　武功　好畤
　　万年县【赤】
　　本汉旧县属冯翊在今栎阳县东北三十五里周明帝二年分长安霸城山北等三县始于长安城中置万年县隋开皇三年迁都改为大兴县理宣阳坊【案是书因避唐髙宗讳凡治字皆作理今遇引用经史语改从治字余仍原本】武徳元年复为万年干封元年分置明堂县理永乐坊长安三年废天宝七年改为咸宁乾元元年复名万年县
　　终南山在县南五十里按经所説终南山一名太一亦名中南据张衡西京赋云终南太一隆崛崔崒潘岳西征赋云九嵏嶻嶭太一巃嵸面终南而背云阳跨平原而连嶓冡然则终南太一非一山也
　　毕原在县西南二十八里诗注云毕终南之道名也书序云周公薨成王葬于毕是也
　　白鹿原在县东二十里亦谓之霸上汉文帝葬其上谓之霸陵王仲宣诗曰南登霸陵岸回首望长安即此也长乐坡在县东北十二里即浐川之西岸旧名浐坂隋文帝恶其坂名改曰长乐坡
　　故轵道在县东北一十六里即秦王子婴降沛公之处也
　　细栁营在县东北三十里相云周亚夫屯军处今按亚夫所屯在咸阳县西南二十里言在此非也
　　杜陵在县东南二十里汉宣帝陵也
　　渭水在县北五十里【旧云北去县五十里】
　　灞水在县东二十里灞桥隋开皇三年造唐隆二年仍旧所创制为二南北两桥
　　樊川一名后寛川在县南三十五里本杜陵之樊乡汉髙祖赐樊哙食邑于此
　　御宿川在县南三十七里汉为离宫别馆禁御人不得往来游观止宿其中故曰御宿
　　长安县【赤】
　　本秦旧县初楚懐王封项羽为长安侯则长安久矣非始于汉但未详所在耳及髙帝五年入关复置长安县乃取旧名以名县也至隋开皇三年迁都长安县移至长寿坊西南隅干封元年分置干封县理懐真坊长安三年废
　　龙首山在县北一十里长六十里头入渭水尾达樊川秦时有黑龙从南山出饮水其行道因成土山疏山为台殿不假版筑髙出长安城西京赋所云疏龙首以抗殿也【三辅黄图曰营未央宫因龙首制前殿也】
　　细栁原在县西南三十三里别是一细栁非亚夫屯军之所
　　长安故城在县西北十三里汉旧都惠帝修筑本秦离宫也按惠帝元年正月城长安三年春长安六百里内男女十四万六千人三十日罢六月徒隶二万人常役至五年正月发十四万五千人三十日罢九月而城成城南为南斗形城北为北斗形周回六十五里太和宫在县南五十五里终南山太和谷武徳八年造贞观十年废二十一年以时熟公卿重请修筑于是使将作大匠阎立徳缮理焉改为翠防宫今废为寺周武王宫即镐京也在县西北十八里自汉武帝穿昆明池于此镐京遗址沦陷焉
　　秦阿房宫在县西北十四里殿东西五百歩南北五十丈上可坐万人下可建五丈旗表南山以为阙为复道自阿房渡渭属之咸阳庭中可受十万人又置铜人十二于宫前
　　汉长乐宫在县西北十四里
　　汉未央宫在县西北十五里并在长安故城中
　　汉建章宫在县西二十里长安故城西太初元年柏梁台灾越巫以厌胜之术请作建章宫为千门万户桂宫在县北十三里长安故城中汉武帝所造
