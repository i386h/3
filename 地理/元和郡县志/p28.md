<!-- { "loadSidebar": true } -->
　　原过祠俗名原公祠在县东九里史记曰智伯率韩魏攻赵赵襄子惧乃奔保晋阳原过从后至于王泽见三人自带以上可见自带以下不可见与原过竹三节莫通曰为我遗赵毋卹原过既至以告襄子襄子斋三日亲自剖竹有朱书曰赵毋卹余霍泰山山阳侯天使也三月丙戌余将使汝反灭智氏汝亦立我百邑襄子再拜受三神之令既灭智氏遂祠三神于百邑使原过主之
　　麓台山祠俗名智伯祠在麓台山上
　　清源县【畿东北至府三十九里】
　　【开元户八千五百四十一　乡十七】
　　本汉榆次县地理志曰榆次有梗阳乡魏戊邑按梗阳在今县南百二十步梗阳故城是也自汉晋皆为榆次县地后魏省榆次县地属晋阳隋开皇十六年于梗阳故城置清源县属并州因县西清源水为名大业二年省又为晋阳县地武徳元年重置
　　汾水经县东去县九里又东南入汾水县界
　　梗阳故县城春秋晋大夫祁氏邑也在县南百二十步左传曰晋杀祁盈遂灭祁氏分为七县魏戊为梗阳大夫是也隋开皇十六年于其城内置清源县
　　鹅城在县东南二十二里晋阳春秋曰永嘉元年洛阳步广里地陷有二鹅色黄苍者飞冲天白者不能飞苍杂色故夷之象刘曜以为已瑞筑此城以应之
　　阎没墓在县西南三里左传曰梗阳人有狱魏戊不能断以狱上其大宗赂以女乐魏子将受之魏戊谓阎没必谏许诺退朝待于庭馈入召之比置三叹魏子问之对曰或赐小人酒不夕食馈始至恐不足中置自咎曰岂将军食之而有不足及馈之毕愿以小人之腹为君子之心属餍而已魏子辞梗阳人
　　夀阳县【畿西南至府一百五十里】
　　【开元户五千一百六十七　乡十】
　　本汉榆次县地西晋于此置受阳县属乐平郡永嘉后省晋末山戎内侵后魏太武帝迁戎外出徙受阳之户于太陵城南置受阳县属太原郡受阳县即今文水县是也隋开皇十年改受阳为文水县又于受阳故城别置受阳县属并州即今县是也大业三年罢州为太原郡县仍属焉武徳三年置受州县改属焉贞观八年废受州县属并州十一年更名夀阳
　　方山在县北四十里
　　洞过水东自乐平县界流入在县南五十里又西南入榆次县界
　　马首故城在县东南十五里左传曰晋分祁氏之田为七县韩固为马首大夫即其地也
　　神武故城后魏神武郡也在县北三十里周废
　　太谷县【畿西北至府七十五里】
　　【开元户一万五百九十　乡二十】
　　本汉阳邑县地属太原郡今县东十五里阳邑故城是也后汉明帝以冯鲂为阳邑侯后魏太武帝省景明二年复置阳邑县属太原郡即今县是也髙齐及周同隋开皇三年罢郡属幷州十八年改阳邑为太谷县因县西太谷为名大业三年罢州为太原郡县仍属焉武徳三年分并州之太谷祁二县于此置泰州六年省泰州复以太谷祁县属并州
　　白壁岭在县北七十五里
　　蒋谷水今名象谷水源出县东南象谷经县北四里北入清源县界
　　阳邑故城在县东南十五里
　　咸阳故城在县西南十里秦伐赵筑之以咸阳兵戍之因名
　　萝藦亭俗名落漠城在县西北十九里
　　祁县【畿北至府一百里】
　　【开元户一万五千七百八十二　乡三十】
　　本汉旧县即春秋时晋大夫祁奚之邑也左传曰晋杀祁盈遂灭祁氏分为七县以贾辛为祁大夫注曰太原祁县也按汉祁县在东南五里故祁城是也后汉迄后魏并不改髙齐天保七年省隋开皇十年重置属并州武徳二年改属泰州六年省泰州还属并州
　　帻山在县东南六十里
　　胡甲水一名太谷水东南自潞州武乡县界流入又南入汾州平遥县界
　　故祁城汉祁县城也在县东南五里晋大夫贾辛邑水经注曰贾辛以貎丑妻不为言与之如臯射雉中之妻乃笑按左传魏献子谓贾辛曰昔贾大夫恶取妻而美三年不言御以如臯射雉获之其妻始笑而言注曰贾国之大夫以此而言则辛非射雉者郦道元所引为谬赵襄子城在县西六里
　　云州故城后魏云州城也在县西二十里孝武帝永熙中寄理并州界谓此也
　　祁奚墓在县东南七里
　　后汉温序墓在县西北十四里序本祁人死洛阳其子梦序云久客思故乡乃反葬焉
　　后汉周党墓在县东南十四里党广武人世祖引见伏而不谒
　　髙齐唐邕墓在县东南七十里碑云齐尚书令晋昌王文水县【畿东北至府一百一十里】
　　【开元户一万二千六百六　乡二十三】
　　本汉大陵县地属太原郡今县东北十三里大陵故城是也后魏省仍于今理置受阳县属太原郡隋开皇十年改受阳县为文水县因县西文谷水为名皇朝因之天授元年改为武兴县神龙元年复为文水县城甚寛大约三十里百姓于城中种水田
　　汾水东北自清凉县界流入经县东十五里又西南入汾州隰城县界
　　文水西北自交城县界流入经县西又南入隰城县界大陵城汉大陵县也在县东北十里史记曰赵武灵王游大陵梦处女鼓琴而歌异日数言所梦想见其状吴广闻之因进孟姚焉
　　平陶城汉平陶县城也在县西南二十五里属太原郡后魏改为平遥县后西胡内侵迁居京陵塞在今汾州界
　　大于城在县西南十一里本刘元海筑令兄延年镇之胡语长兄为大于因以为名
　　交城县【畿东北至府八十里】
　　【开元户五千四百十三　乡十二】
　　本汉晋阳县地隋开皇十六年分晋阳县置交城县取古交城为名属并州皇朝因之天授二年长史王及善自山北故交城县移就却波村置
　　少阳山在县西南九十五里其上多玉其下多赤银髙二百丈周回二十里
　　羊肠山在县东南五十三里石磴萦委若羊肠后魏于此立仓今岭上有故石墟俗云太武帝避暑之所地理志上党壶闗亦有羊肠陂在今潞州界不谓此也狐突山县西南五十里出铁
　　汾水西北自岚州静乐县界流入
　　文谷水出县西南文谷水经曰文水出大陵县西山文谷按大陵县在今文水县北十三里大陵故城是也文水发源此城西北东南流入文水县行八十里
　　广阳县【畿西至府二百六十里】
　　【开元户二千六百七十三　乡五】
　　本汉上艾县也属太原郡后汉属常山国晋属乐平郡后魏改石艾县属乐平郡不改隋开皇三年罢郡改属辽州大业三年省辽州后属并州武徳三年又属辽州辽州今太原府乐平县理是也六年改属受州贞观八年废受州后属并州天宝元年改为广阳县因县西南八十里广阳故城为名也
　　浮山在县东南三十五里
　　泽发水一名阜浆水亦名妬女泉源出县东北董卓垒东今其泉初出大如车轮水色青碧泉傍有祠土人祀之妇人袨服靓妆必兴雷电故曰妬女故老传此泉中有神似鼈昼伏夜游神出水随神而涌其水东北流入井陉县界
　　废受州城在县西北三十里旧名塞鱼城武徳八年因故迹筑移受州理此贞观八年废
　　井陉故闗在县东八十里史记曰汉二年韩信与张耳欲东下井陉击赵王成安君陈余聚兵井陉口二十万广武君李左车説成安君曰井陉道狭车不得方轨骑不得成列假臣奇兵三万从间道絶其辎重不至十日两将之头可致戏下余不从故败今按井陉亦名土门盘石故关在县东北七十里
　　苇泽故闗在县东北八十里
　　董卓垒在县东北八十里水经注曰泽发水出董卓垒东
　　妒女祠在县东北九十里泽发水源
　　阳曲县【畿南至府七十里】
　　【开元户八千一百二十二　乡十六】
　　本汉旧县也属太原郡黄河千里一曲曲当其阳故曰阳曲按此前阳曲县今忻州定襄县是也后汉末移太原县北四十五里阳曲故城是也后魏又移于今县南四里阳直故城隋开皇三年改为阳直县十年又移于今县东北四十里汾阳故县十六年改阳直县为汾阳县因汉旧名也炀帝又改为阳直县移理木井城即今县理是也武徳三年又移于今县西十五里分置汾阳县属幷州七年省阳直县改汾阳为阳曲县因汉旧县也
　　方山在县东六十里
　　汾水西自交城县流入经县西南去县三十里又东南入太原县界
　　县城故木井城也东魏孝静帝筑城中有井以木为甃因名之
　　狼孟故城在县东北三十六里史记曰始皇十五年大兴兵至太原取狼孟是也汉以为县属太原郡晋末省按城左右狭涧幽深南面大壑谓之狼马涧旧断涧为城今余壁犹存
　　故盂城汉盂县也本春秋时晋大夫祁氏邑在县东北十里左传曰晋杀祁盈遂灭祁氏分为七县以盂景为盂大夫汉以为县
　　石岭镇在县东北七十里
　　盂县【畿西南至府二百二十里】
　　【开元户五千二百七十六　乡十】
　　本汉旧县属太原郡后汉及晋不改按此前盂县在今县西南阳曲县东北八十里故盂县城是也后魏省地属石艾县隋开皇十六年分石艾县置原仇县属辽州因原仇故城为名即今县是也大业二年改原仇为盂县因汉旧名属并州皇朝因之武徳三年割并州之盂夀阳二县于此置受州贞观八年省受州盂县复属并州
　　白马山在县东北六十里山海经曰白马之山其阳多玉石其隂多铁及赤铜木马之水出焉山上有白马闗后魏所置
　　原仇山在县北三十里出人参铁县取此山为名滹沱水西自代州五台县界流入南去县百里
　　县城本名原仇城亦名仇由城按韩子曰智伯欲伐仇由国道难不通铸大钟遗之仇由大悦除涂将内之赤章曼支谏不听断毂而驰仇由以亡盖其地也
　　乐平县【畿西南至府三百里】
　　【开元户二千六百八十九　乡五】
　　本汉沾县属上党郡【沾音丁念反】晋于此置乐平郡沾县属焉又别置乐平县后魏太武帝省乐平郡及县孝明帝于今仪州和顺县重置乐平郡及县髙齐移理沾城即今县是也隋开皇十六年于此置辽州县属焉大业二年省辽州以乐平属并州皇朝因之武徳六年属受州贞观八年省受州县改属并州
　　少山一名河逢山在县西南三十里福地记曰河逢山在乐平沾县髙八百丈可避兵水此即恒山之佐命也沾岭在县西三十里
　　清漳水出县西南少山山海经曰少山清漳水出焉今按清漳出乐平浊漳出潞州长子县界
　　县城即汉沾县城也隋文帝更加修筑
　　昔阳故城一名夕阳城在县东五十里左传曰晋荀吴假道于鲜虞遂入昔阳灭肥子绵臯归七国时赵戍于此















　　元和郡县志卷十六
　　钦定四库全书
　　元和郡县志卷十七
　　唐　李吉甫　撰
　　河东道【四】
　　汾州【西河望】
　　【开元户五万三千七十六　乡一百一十四元和户八千三百四　　　乡一百一十八】
