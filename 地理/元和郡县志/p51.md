<!-- { "loadSidebar": true } -->
　　本汉鄣郡之域呉于此置石城县梁昭明太子以其水鱼羙故封其水为贵池今城西枕此水隋废石城县入南陵县开皇中于此置秋浦县永泰二年江西观察使李勉奏置池州因武徳四年总管左难当所奏旧名取贵池以为州号也
　　州境【案州境里数写缺】
　　八到【西北至上都取宣州路二千四百一十里取江州路二千五百三十里西北至东都取宣州路二千五百一十里取江州路二千五百三十里东南至歙州四百六十里东北陆路至宣州三百四十里】
　　【西至江州五百八十里西南至饶州五百八十里】
　　【正北防西渡江至舒州四百三十里】
　　贡赋【案元和贡赋写缺】
　　管县四
　　秋浦　青阳　至徳　石棣
　　秋浦县【上郭下】
　　隋开皇十九年于石城故城置属宣州永泰二年李勉奏置池州县属焉
　　乌石山在县西一百四十里广徳初为贼陈庄方清所据袁傪破平之
　　大江水在县北七里
　　贵池水在县西七里
　　秋浦水在县西八十里
　　青阳县【上西南至州七十里】
　　本汉泾县地天宝元年洪州都督徐辉奏于呉所立临城县南置属宣州在青山之阳为名永泰二年隶池州至徳县【中东北至州二百五十里】
　　本汉石城至徳二年刺史宋若思奏置因年号为名初属浔阳郡乾元元年改属饶州永泰三年割属池州尧城在县南四百里
　　舜城在县北二十里旧传两帝南巡至此
　　石埭县【中西北至州二百里】
　　本汉丹阳郡地至呉大帝封韩当为石埭城侯因此置县其后屡有废兴永泰二年洪府都督李勉奏割秋浦青阳泾三县于呉所置陵阳城南五里置
　　陵阳山在县北三十里窦子明于此得仙
　　石埭在县西北一百三十里有两横石壅江有如埭焉因名









　　元和郡县志卷二十九
<史部,地理类,总志之属,元和郡县志>
　　钦定四库全书
　　元和郡县志卷三十
　　唐　李吉甫　撰
　　江南道【五】
　　潭州【长沙中都督府】
　　【开元戸二万一千八百　　　　乡六十九元和戸一万五千四百四十四　乡六十九】今为湖南观察使理所【管潭州衡州郴州永州连州道州邵州　管县三十四此与后福建观察使都管戸数并写缺】
　　禹贡荆州之域春秋为黔中地楚之南境秦并天下分黔中以南之沙乡为长沙郡以绕湘川【下言长沙郡地者皆禹贡荆州之域楚之南境也】按东方朔记南郡有万里沙祠自湘川至东莱地可万里故曰长沙汉初以呉芮有功封长沙王至景帝封其子发为王因入朝有诏诸王迭起舞王但张褏而已帝怪而问之对曰臣国小地狭不足以回旋帝悦益以武陵桂阳二郡自汉至晋并属荆州怀帝分荆州湘中诸郡置湘州南以五岭为界北以洞庭为界汉晋以来亦为重镇今按其俗杂有夷人名徭自言先祖有功免徭役也隋开皇九年平陈改为潭州取昭潭为名也又置总管府大业中罢牧置都尉府三年罢长沙郡武徳四年又置潭州总管府七年改为都督府州境【东西一千六十里南北五百七十五里】
　　八到【西北至上都二千四百四十五里北至东都二千一百八十五里】
　　【东至洪州九百八十里东南至袁州五百二十五里】
　　【正南防东至衡州四百六十里西北至朗州四百里】
　　【北至岳州水路五百五十里】
　　贡赋【开元贡　葛布十五疋元和贡　丝布十五疋】
　　管县六
　　长沙　醴陵　浏阳　益阳　湘乡　湘潭
　　长沙县【郭下】
　　本汉临湘县属长沙国隋改为长沙县属潭州
　　岳麓山在县西南隔湘江水六里盖衡山之足也故以麓为名
　　云母山在县北九十里列仙传长沙云母服之不朽铜山在县北百里楚铸铜处
　　昭山在县南七十里临湘水下有旋潭甚深无厎州之得名因此也
　　湘水南自衡山县界流入于岳州湘隂县界
　　故尉城在县西北七十里孙权以程普为长沙县西部都尉以防关羽因立此城
　　故陶关在县西南五里晋杜弢据湘州反陶侃讨之因置此城
　　贾谊宅在县南四十步
　　呉芮墓在县北四里
　　陶侃墓在县南二十三里
　　醴陵县【中下西北至州一百八十里】
　　本汉临湘县地禹贡岷山江东别为沱又东至于澧是也后汉置此县属长沙郡呉封顾雍为长沙侯而家人不知是也隋平陈省入长沙武徳四年复置
　　浏阳县【中下西至州二百五十里】
　　本汉长沙国临湘县地呉置浏阳因县南浏阳水为名隋平陈废景龙二年复置
　　益阳县【丄东南至州一百八十里】
　　本汉旧县属长沙国在益水之阳因名隋平陈属潭州澬水一名茱萸江南自邵州流入经县南三十步县西有关羽濑南对甘宁故垒昔羽屯兵水北孙权令鲁肃甘宁拒于此水宁谓肃曰羽闻吾咳唾之声必不敢渡渡则成擒也羽夜闻宁处分曰兴霸声也遂不渡茱萸江
　　益水出县东南益山东北流入澬水
　　关羽故垒在县西一十五里
　　湘乡县【西北至州二百三十里】
　　本汉湘南县之湘乡也后汉立为县属零陵郡自呉至陈并属衡阳郡隋省入衡山县武徳四年复置
　　石鱼山其石色若云母开发一重石若鱼形刻画烧之作鱼膏臭在县西十五里
　　龙山有钟乳穴在县南二百四十里
　　涟水在县南四十五里煮水一名得盐五升
　　湘潭县【东北至州一百四里陆路一百二十里】本汉湘南县地呉分立衡阳县晋惠帝更名衡山厯代并属衡阳郡隋改属潭州天寳八年改名湘潭
　　涓湖溉良田二百余顷县西七十里
　　湘水经县理东
　　衡州【衡阳上】
　　【开元戸一万三千五百一十三　乡四十四元和戸一万八千四十七　　　乡四十四】
　　秦属长沙郡汉为酃县地呉分长沙之东部为湘东郡晋以郡属湘州隋开皇九年罢郡为衡州以衡山为名州境【东西六百五十里南北四百九十九里】
　　八到【西北至上都二千九百五十里北至东都二千六百四十九里】
　　【东南至郴州三百七十里东北至吉州九百一十里】
　　【正南防西至永州五百七十里西至邵州三百五十六里】
　　【北至潭州四百六十里】
　　贡赋【开元贡　麸金　大麻　纻丝元和贡　水银】
　　管县六
　　衡阳　攸　　茶陵　耒阳　常宁　衡山
　　衡阳县【郭下】
　　本汉酃县地呉分置临蒸县属衡山郡天宝初更名衡阳郡县仍属焉【案此所叙未全旧唐书云呉末分长沙东界立湘东郡隋罢郡为衡州改临蒸为衡阳武徳四年复为临蒸开元二十年复为衡阳】县城东傍湘江北背蒸水岣嵝山即衡山也在县北七十里
　　湘水西南自永州祁阳县界入
　　蒸水自临蒸县北东注于湘谓之蒸口
　　酃湖在县东二十里可酿为酒晋记武帝平呉荐酃酒于太庙是也
　　蒸阳故城在县西一百七十里
　　攸县【下西南至州陆路三百四十五里】
　　本汉旧县武徳四年分湘潭县置以北带攸溪为名茶陵县【中西南至州水路四百五十里】
　　本长沙国界齐永明七年入湘东郡隋开皇九年为湘潭县武徳四年置茶陵县贞观九年废圣厯元年复旧以南临茶山县以为名
　　耒阳县【上西北至州一百六十八里】
　　本秦县因耒水在县东为名汉属桂阳郡隋改为耒隂属衡州【案此所叙亦未全旧唐书云武徳四年复为耒阳】后汉蔡伦即此县人有宅基在县西一里
　　雨濑在故县西南每旱赛之则雨降
　　常宁县【下西北至州陆路一百八十里】
　　本秦耒阳县地呉分耒阳置新平县宋元徽中三洞蛮抄掠州县移就江东因蛮寇止息遂号新宁即今理是东俯潭水西枕冝江天宝元年改名常宁
　　湘水在县北六十里
　　衡山县【丄西南至州一百二十里】
　　本汉隂山县以县东百二十里有隂山为名至梁武帝天监中分隂山立湘潭县天宝八年改为衡山
　　湘水在县东
　　衡山南岳也一名岣嵝山在县西三十里南岳记曰衡山者朱阳之灵台太虚之宝洞又云赤帝馆其岭祝融托其阳以其宿当翼轸度应机衡故为名又曰上如车葢及衡轭之形山髙四千一十丈
　　衡岳庙在县西三十里南岳记曰南宫四面皆絶人兽莫至周回天险无得履者汉武帝移于江北置庙隋文帝复移于今所
　　郴州【桂阳中】
　　【开元戸三万二千一百七十六　乡五十元和戸一万六千四百三十七　案乡数写缺】
　　本汉长沙国地后汉分长沙南境立桂阳郡理郴县领十一县隋平陈改为郴州大业中复为桂阳郡武徳四年为郴州
　　州境【东西五百九十六里南北三百二十三里】
　　八到【西北至上都三千二百七十五里北至东都三千一十五里】
　　【东至防州一千里东南至韶州四百一十里】
　　【西至道州五百三十五里西北至衡州三百七十里】
　　贡赋【开元贡　防　白纻】
　　管县八
　　郴　　义章　义昌　平阳　资兴　髙亭临武　蓝山
　　郴县【上郭下】
　　本汉旧县项羽徙义帝之所都也厯代属郴阳郡隋属郴州
　　桂阳监在城内毎年铸钱五万贯
　　马岭山在县东北五里昔蘓耽学道于此得仙其旧宅在州东半里俯临城余迹犹存
　　石井山在县东北八十里有风母兽既死张口向风则生
　　刘洞在县西北二十三里出偃鼠如牛将为灾乃出亩散落其尾悉为小鼠
　　渌水自郴侯山注来
　　程乡呉録云程乡出酒
　　横溪水俗谓之贪泉饮者辄冒于货财
　　郴水出经县东一里
　　温水在县北常溉田十二月种明年三月熟可一嵗三熟
　　义帝祠在县西一里墓在县西一里
　　义章县【中下西北至州一百一十五里】
　　本汉郴县地隋末萧铣分置属郴州武徳因而不改开元二十三年自县北移于今理郤据层岭前临通江章水在县北六十五里
　　义昌县【中下西北至州三百三十里】
　　本汉郴县地至东晋分置汝城县属桂杨郡隋改为扈阳县天宝元年改为义昌
　　平阳县【上东至州九十九里】
　　本汉郴县地东晋陶侃于今理南置属平阳郡至陈俱废隋末萧铣分置武徳因而不改七年省八年复置银坑在县南三十里所出银至精好俗谓之□子银别处莫及亦出铜供桂杨监鼓铸
　　资兴县【中下西至州一百二十里】
　　本汉郴县地后汉于此置汉宁县呉改曰阳安晋改为晋宁至隋省开皇十一年又置改为晋兴贞观废咸通三年又置改为资兴南俯耒江北带长岭
　　髙亭县【中下南至州九十里】
　　本汉便县晋省陈复置至隋省入郴县开皇十三年宇文融奏割郴县北界置安陵县安陵水在县北百步因以为名天宝元年改为髙亭县以县东一百三十步髙亭山为名
　　临武县【中下东北至州二百一十三里】
　　本汉旧县以南临武溪水因以为名厯代属桂阳郡后郡为郴州县属不改
　　桐柏山在县西北六十里
　　鸡水在县南即桂水也
　　蓝山县【中东北至州三百二十里】
　　本汉南平县至隋废咸通中复置于今理天宝元年改为蓝山县
　　九疑山在县西南五十里
　　永州【零陵中】
