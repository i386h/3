<!-- { "loadSidebar": true } -->
　　邹平县【上东南至州一百一十里】
　　本汉旧县也属济南郡隋开皇三年自梁邹城移平原县入邹平城属齐州今理是也十六年改属淄州十八年改平原县为邹平县复旧名也
　　黄河西北去县八十里
　　济水南去县三十五里
　　济阳县【上东南至州九十四里】
　　本汉梁邹县也属济南郡隋又于后汉梁邹城地置济南县大业二年省景龙元年于汉梁邹城置济阳县属淄州
　　八会津在县南一里相水陆所凑其路有八故名济水在县南又东北入髙苑县界
　　髙苑县【上南至州一百一十里】
　　本汉旧县也属千乗国后汉属乐安国宋于此置长乐县属渤海郡十八年改为会城县隋大业三年改为髙苑县取县东南髙苑故城为名隋末陷贼武徳元年重置髙苑县属邹州八年废邹州县属淄州
　　济水北去县七十步
　　千乗故城在县北二十五里汉千乗国也
　　登州【东牟中府】
　　【开元戸二万八千五百三十三　乡三十六案元和戸乡数写缺】
　　禹贡青州之域古莱子之国春秋齐侯灭莱至汉为东莱郡之地后魏孝静帝分东莱于黄县东一百步中郎故城置东牟郡髙齐废隋开皇三年改置牟州大业三年废武徳初又置因文登县人不从贼党遂于县理置登州
　　州境【东西五百六十里南北一百六十五里】
　　八到【西南至上都三千里西南至东都二千一百四十里】
　　【东至文登县界大海四百九十里东南至大海四百六十里】
　　【南至大海六十里南至莱州昌阳县二百里】
　　【西至海四里当中国往新罗渤海过大路北至海三里】
　　【正北微东至大海北岸都里镇五百二十里】
　　贡赋【开元贡　牛黄　水葱席赋　布　麻】
　　管县四
　　蓬莱　牟平　文登　黄
　　蓬莱县【中郭下】
　　本汉黄县之地属东莱郡昔汉武帝于此望蓬莱山因筑城以蓬莱为名在黄县东北五十里贞观八年于此置蓬莱镇神龙三年析黄县置蓬莱县在镇南一里即今登州所理是也
　　牟平县【中西至州二百里】
　　本汉县也属东莱郡有铁官盐官在牟山之阳其地夷坦故曰牟平汉书齐悼惠王子将闾为牟平侯后属莱州武徳四年于中郎城置牟州牟平县属焉贞观元年牟州及县俱废麟徳二年析文登县于此重置牟平县属登州
　　文登县【上西北至州一百二十五里】
　　本汉牟平县也属东莱郡髙齐后帝分牟平置文登县属长广郡取县界文登山为名隋开皇三年废长广郡文登县属莱州武徳元年改属登州
　　之罘山在县西北一百九十里史记曰秦始皇二十九年登之罘刋石纪功封禅书曰齐有八祠之罘为阳主即此
　　成山在县东北百八十里史记曰始皇二十九年又东游登成山升之罘勒石纪功郊祀志曰齐有八祠成山为日主封禅书曰七曰日主祠成山
　　文登山在县西北九十里
　　海在县南六十里县东一百八十里三面俱至于海县东北海中有秦始皇石桥今海中时见有坚石似柱之状
　　东牟故城在县西北一百十里汉髙后二年封齐悼惠王子兴居为俟
　　不夜故城在县东北八十五里属东莱郡春秋时莱子所置初筑此城有日夜出故名之
　　黄县【中东北至州九十里】
　　本汉旧县也属东莱郡隋开皇三年罢郡属莱州武徳四年属牟州神龙三年置登州黄县割属焉汉书曰秦欲攻匈奴运粮使天下飞刍挽粟起于黄腄琅琊负海之郡转输北河率三十钟面致一石【黄即今黄县腄即今文登县属东莱郡腄直瑞反北河朔方以北六斛四斗曰钟计道路所费凡百九十二斛乃致米一石】
　　莱山在县东南二十里封禅书曰齐之八祠六曰月主祠之莱山
　　故黄城在县东南二十五里古莱子之国春秋传曰齐侯灭莱杜注曰今莱黄县是也
　　大人故城在县北二十里司马宣王伐辽东造此城运粮船从此入今新罗百济往还常由于此
　　蓬莱镇在县东北五十里
　　海渎祠在县北二十四里大人城上














　　元和郡县志卷十三
　　钦定四库全书
　　元和郡县志卷十四
　　唐　李吉甫　撰
　　河东道【一】
　　河中府【河东赤】
　　【开元户七万二百七　　案乡数写缺元和户一万九千六百　乡六十五】
　　今为河中节度使理所【管河中府绛州晋州慈州隰州　管县三十七　都管户四万一千三百六十五】
　　禹贡冀州之域按今州本帝舜所都蒲坂也春秋时为魏耿杨芮之地左传曰晋献公灭魏以赐毕万服防注曰魏在晋之蒲坂毕万之后十代至文公列为诸侯至惠王僣号称王至王假为秦所灭今州即秦河东郡地也汉元年项羽封魏豹为西魏王王河东都平阳二年豹降从汉王在荣阳请归侍亲疾至则絶河津反为楚尽有太原上党地九月韩信虏豹定魏地置河东上党太原郡文帝时季布为河东守文帝谓曰河东吾股肱郡故特召君耳后魏太武帝于今州理置雍州延和元年改雍州为秦州周明帝改秦州为蒲州因蒲坂以为名隋大业三年罢州又置河东郡隋将屈突通守河东髙祖师次桑泉县通出守潼闗乃令鹰扬郎将尧君素王行本留镇郡城遂于今桑泉县置河东郡武徳元年罢郡置蒲州其年尧君素为贼人薛宋李楚客所杀王行本仍坚守不宾二年置蒲州总管三年行本归化自桑泉移蒲州于今理九年废总管置都督府复为州开元元年五月改为河中府仍置中都丽正殿学士韩覃上疏陈其不可至六月诏停复为州乾元三年又改为河中府大歴中元载为相又上建中都议曰自古建大功者未尝不用天因地故髙祖保闗中光武据河内皆深根固本以制天下臣等攷天地之心本圣人之意验古往之事切当今之务则莫若建河中为中都隶陜虢晋绛汾潞仪石慈隰等十城为藩卫长安去中都三百里顺流而东邑居相望有羊肠底柱之险【羊肠在潞州壶闗县东南一百六里】浊河孟门之限【孟门在慈州文城县西南三十六里即龙门上口】以轘辕为襟带与闗中为表里刘敬所谓扼天下之吭而抚其背即此之谓推是而言则建中都将欲固长安非欲外之也将欲安成周非欲舍之也将欲制蛮夷非欲惧之也将欲定天下非欲弱之也河中之地左右王都黄河北来太华南倚总水陆之形胜郁闗河之气色每嵗白露既降凉风已髙陛下处金城汤池内绥华夏登信臣骁将外驭戎狄出于仲秋还于农隙有漕浊泛舟之便无登髙履险之虞不伤财不害人得养威而时狩如此则国有保安之所家无系虏之忧矣疏奏不省初代宗自幸陜之后每嵗八九月间京师恟恟常惧犬戎复至将相之家皆装储糗为行李之备载知人情不安遂献此疏冀因制置窃有兵权议亦宏博尽当时利害然代宗探见载意议故不行或曰建中都江融设险图之首篇也融诛后书已不传不知斯言何自而得
　　府境【东西二百五里南北一百七十七里】
　　八到【西南至上都三百二十里东至东都五百八十五里】
　　【东南至陜川二百四十五里东南至虢州一百八十三里】
　　【西至同州六十七里西南至华州一百四十七里】
　　【东北至绛州取桐郷路二百六十里】
　　贡赋【开元贡　麦□扇　竹扇　漆匣鳯栖梨　干　龙骨】
　　【赋　绵　绢　布　麻】
　　管县八
　　河东　河西　临晋　猗氏　虞乡　宝鼎解　　永乐
　　河东县【次赤郭下】
　　本汉蒲坂县地也属河东郡隋开皇三年罢郡县仍属蒲州十六年移蒲坂县于城东仍于今理别置河东县大业二年省蒲坂县入河东县
　　雷首山一名中条山在县南十五里
　　风陵堆山在县南五十五里与潼闗相对
　　长原一名蒲坂在县东二里其原出龙骨
　　河水北自桑泉县界流入
　　妫汭水源出县南雷首山尚书曰厘降二女于妫汭州城即蒲坂城也城中有舜庙城外有舜宅及二妃坛故陶城在县北四十里尚书大传曰舜陶于河滨故尧城在县南二十八里
　　蒲坂闗一名蒲津闗在县西四里魏志曰太祖西征马超韩遂夜渡蒲津闗即谓此也今造舟为梁其制甚盛每嵗徴竹索价谓之桥脚钱数至二万亦闗河之巨防焉
　　风陵故闗一名风陵津在县南五十里魏太祖西征韩遂自潼闗北渡即其处也
　　舜祠在州理舜城中贞观十一年诏致祭以时洒扫伯夷墓在县南三十五里雷首山南贞观十一年诏致祭禁樵苏
　　河西县【次赤郭下】
　　本朝邑县东地乾元三年因置河中府割朝邑县置临晋县【次畿西南至府七十四里】
　　本汉旧县地也后魏改为北解县隋开皇十六年分猗氏县于今理置桑泉县因县东桑泉故城以为名也天宝十二年改为临晋
　　河水经县西四十里
　　涑水在县东二十三里
　　故解城本春秋时解梁城又为汉解县城也在县东南十八里晋惠公许赂秦伯以河外列城五东尽虢略内及解梁城是也
　　桑泉故城在县东十三里左传曰重耳围令狐入桑泉谓此也
　　故司空魏国公裴寂墓在县东北十七里
　　猗氏县【次畿西南至府一百一十里】
　　本汉旧县即猗顿之所居也东魏恭帝二年改猗氏为桑泉县周明帝复改桑泉为猗氏县属汾隂郡隋开皇三年罢郡属蒲州
　　涑水经县南六里
　　故郇邑在县西南四里左传曰晋侯谋去故绛欲居郇瑕氏之地韩献子曰郇瑕氏土薄水浅不如新田遂迁新田即平阳绛邑县也
　　虞乡县【次畿西至府七十里】
　　本汉解县地也后魏孝文帝改置南解县属河东郡周明帝武成二年废南解县别置绥化县武帝改绥化为虞乡
　　檀道山一名百梯山在县西南十二里山髙万仞跻攀者百梯方可升降故曰百梯山南有穴莫测深浅每有敕使投金龙于此兼醮焉
　　王官故城在县南二里左传曰秦伯涉河焚舟取王官【案后闻喜县王官故城在县南十五里以虞乡在闻喜西南言之王官故城当在虞乡县东此云在县南二里有误】
　　五老仙人祠在县西十里
　　宝鼎县【次畿南至府一百一十里】
　　本汉汾隂县也属河东郡刘元海时废汾隂县入蒲坂县后魏孝文帝复置汾隂县开元十一年改宝鼎县黄河在县北十一里赵简子沈佞臣栾激之所也【案栾激攷吕氏春秋及水经注竝作栾徼】
　　汾水北去县二十五里
　　后土祠在县西北一十一里
　　殷汤陵在县北四十三里
　　解县【次畿西北至府四十五里】
　　本汉旧县也属河东郡隋大业二年省解县九年自绥化故城移虞乡县于废解县理即今县理是也武徳元年改虞乡县为解县属虞州因汉旧名也仍于蒲州界别置虞乡县贞观十七年废虞州解县属河中府中条山在县南二十里
　　盐池在县东十里
　　女盐池在县西北三里东西二十五里南北二十里盐味少苦不及县东大池盐俗言此池亢旱盐即凝结如逢霖雨盐则不生今大池与安邑县池总谓之雨池官置使以领之每嵗收利纳一百六十万贯
　　熨斗陂在县东北二十五里
　　通路自县东南逾中条山出白陉趋陜州之道也山岭参天左右壁立间不容轨谓之石门路出其中名之白陉岭焉
　　永乐县【次畿北至府九十里】
