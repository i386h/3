<!-- { "loadSidebar": true } -->
　　天徳军【旧理在西受降城权置军马于永清栅元和元年诏移理旧城】本安北都防贞观二十一年于今西受降城东北四十里置燕然都防以瀚海等六都督臯兰等七州并焉龙朔三年移于碛北回纥本部仍改名瀚海都防总章二年又改名安北都防寻移于甘平东北一千一十八里隋故大同城镇垂拱元年置同城镇其都防权移理删丹县西南九十九里西安城景龙二年又移理西受降城开元十年又移理中受降城天寳八年张齐丘又于可敦城置横塞军又自中受降城移理横塞军十二年安思顺奏废横塞军又于大同川西筑城置军宗赐名曰大安军十四年筑城功毕移大安军理焉乾元后改为天徳军縁居人稀少遂西南移三里权居永清栅其理所又移在西受降城自后频为河水所侵至元和八年春黄河泛溢城南面毁坏转都防御使周怀义上表请修筑约当钱二十一万贯中书侍郎平章事李吉甫密陈便宜以西城费用至广又难施功请修天徳旧城以安军镇其大略曰伏以西城是开元十年张説所筑今河水来侵已毁其半臣量其事势不堪重修若别筑新城所费殊广计其人功粮食及改屋宇比及事毕不下三十万贯钱此但计费犹未知出入之处城南面即为水所坏其子城犹坚牢量留一千人足得住居天徳军士合抽居旧城岂可更劳版筑虚弃钱物若三城是国家盛制仁愿旧规亦须得天徳添兵然后有人修筑按天徳旧城在西城正东防南一百八十里其处见有两城本是永清栅即隋氏大同城旧理去本城约三里以下城甚牢小今随事制宜仍存天徳军额北城周回一十二丈高四丈下阔一丈七尺天寳十二载安思顺所置其城居大同川中当北戎大路南接牟那山南又是麦泊其地良沃远近不殊天寳中安思顺郭子仪等本筑此城拟为朔方根本其意以中城东城连振武为左翼又以西城丰州连定远为右臂南制党项北制匈奴左右钩带居中处要诚良久之规也寻属禄山有事子仪留老弱于此城身率大众河北讨贼为贼将宋星星所破□火焚烧遂移天徳军永清栅别置理所于西城只縁添兵未得且因循并在一处力所不足实非远图臣久访略已计料约修此城不过二万贯钱今若于天徳旧城随事增饬因有移换仍取城隶于天徳军别置使名自为雄镇以张声势可詟殊邻诏从之于是复移天徳军理所于旧城焉先是縁边居人常苦室韦党项之所侵掠投窜山谷不知所从及新城施功之日遂有三万余家移止城内初议者又虑城大无人以实及是远近奔凑边军益壮人心遂安沃野故城在军城北六十里即是后魏时六镇从西第一镇也
　　八到【西取宁远镇故落盐池经夏州至上都一千八百里
　　西南渡河至丰州一百六十里西北至横塞军城二百里】
　　【西至西受降城一百八十里西南至新宥州六百里】
　　【东南至中受降城二百里】
　　中受降城本汉九原郡地汉武帝元朔二年更名五原开元十年于此城置安北大都护府后又移徙事具天徳军
　　八到【城南至上都一千八百六十里东南至东都取单于路二千一百二十里】
　　【东至东受降城二百里西北至天徳军二百里】
　　【南至麟州四百里北至碛口五百里】
　　敬本故城在中城北四十里郑防军録曰时人以张仁愿河外筑二城自古未有今敬本城周一万八百七十二步壕堑深峻亦古之坚守贾耽古今述曰以地理求之前代九原郡城也
　　西受降城【旧天徳军理于此城元和九年移理天徳军城】在丰州西北八十里葢汉朔方郡地临河县故理处开元初为河水所坏至开元十年总管张説于故城东别置新城今城【一本云其后城】西南隅又为河水所坏本末具天徳军
　　八到【城南至上都一千八百八十里东南至东都取单于路二千二百五十里】
　　【正东防南至天徳军一百八十里东南渡河至丰州八十里】
　　【西南至定远城七百里北至碛口三百里】
　　【碛口西至回鹘衙帐一千单五里】
　　右三受降城景云三年张仁愿所置也初突厥入宼朔方军总管沙咤忠义为贼所败诏仁愿代之先是朔方军北与突厥以河为界河北岸有拂云堆神祠突厥将入寇必先诣祠祭酹求福因牧马料兵而后渡河时突厥黙啜尽众西击突骑施婆葛仁愿奏请乗虚夺取汉南之地于河北筑三受降城首尾相应絶其南寇之路太子少师唐休璟以为两汉以来皆北守黄河今于寇境筑城恐劳人费功终为贼所有仁愿固请不已中宗竟从之仁愿表留年满镇兵以助其功时咸阳兵二百余人逃归仁愿擒获尽斩之军中股栗六旬而三城俱就以拂云祠为中城与东西两城相去各四百余里遥相应接北拓三百余里于牛头牟那山北置烽堠一千八百所自是突厥不得度山放牧朔方无复寇掠减镇兵数万人初三城不置壅门及却敌战具或问曰边城御贼之所不为守备何也仁愿曰寇若至此当并力出战回顾望城犹须斩之何用守备生其退恧之心其后常元楷为总管始筑壅门议者劣之







　　元和郡县志卷五
　　钦定四库全书
　　元和郡县志卷六
　　唐　李吉甫　撰
　　河南道【一】
　　河南府【洛州东都】
　　【开元户一十二万七千四百四十　乡二百元和户一万八千七百九十九　　乡八十】
　　禹贡豫州之域在天地之中故三代皆为都邑阳翟夏城禹都也偃师西亳汤都也周成王定鼎于郏鄏使召公先相宅乃卜涧水东瀍水西是为东都今苑内故王城是也又卜瀍水东召公往营之是为成周今河南府东故洛城是也至赧王献地于秦庄襄庄襄王立为三川郡【三川伊洛河也】汉改为河南郡后汉光武帝建武元年入洛阳遂定都焉及董卓逼迁献帝西都长安尽烧洛阳宫庙后又都焉魏文帝受禅亦都洛阳陈留王以司隶校尉所掌置司州领河南河东河内农平阳五郡晋武帝受禅司州不改永嘉初刘曜叛乱司州没胡后又没于石勒东晋穆帝永和元年桓温入洛阳置河南郡宋武帝北平关洛复置司州后魏孝文帝太和十九年六宫文武尽迁洛阳改为河南尹至周宣帝移相州六府于洛州以为东京隋文帝改六府为六尚书省又置河南道行台省仁寿四年焬帝诏杨素营东京大业元年新都成遂徙居今洛阳宫是也其宫北据邙山南直伊阙之口洛水贯都有河汉之象东去故城一十八里初焬帝尝登邙山观伊阙顾曰此非龙门耶自古何因不建都于此仆射苏威对曰自古非不知以俟陛下帝大悦遂议都焉其宫室台殿皆宇文恺所创也恺巧思絶伦因此制造颇穷奢丽前代都邑莫之比焉又改洛州为豫州置牧三年罢州为河南郡置尹四年改东京为东都十四年复置洛州隋乱王世充僣号称郑改为司州武徳四年讨平充复为洛州仍置总管府其冬罢府置陜东道大行台太宗为大行台尚书令九年罢台置洛州都督府贞观十八年废府显庆二年置东都则天改为神都神龙元年复为东都开元元年改洛州为河南府天寳元年改东都为东京至徳元年复为东都府境【东西六百二十一里按南北里数传写缺】
　　八到【西至上都八百五十里东至郑州二百八十里】
　　【东北至怀州一百五十里西北至陜州三百五十里】
　　【东南至汝州一百七十里西南取崿岭路至阳翟县二百四十里从县至许州九十里】
　　贡赋【开元贡　绫　绢　白瓷器赋　绢　绵】
　　管县二十六
　　洛阳　河南　偃师　缑氏　巩　　伊阙密　　王屋　长水　伊阳　河阴　阳翟颍阳　告成　登封　福昌　寿安　渑池永宁　新安　陆浑　河阳　温　　济源河清　泛水
　　洛阳县【赤郭下】
　　本秦旧县厯代相因贞观六年自金墉城移入郭内毓徳坊今理是也神龙初改为永昌寻复旧号
　　故洛阳城在县东二十里按华延防云洛阳城东西七里南北九里洛阳城内宫殿台观府藏寺舍凡有一万一千二百一十九门自刘曜入洛元帝渡江官署里闾鞠为茂草后魏孝文帝太和十七年幸洛阳巡故宫遂咏黍离之诗为之流涕观石经仍定迁都而经始洛京十九年九月新都始立于是六宫文武尽迁洛阳洛水在县西南三里西自苑内上阳之南弥漫东流宇文恺筑斜堤束令东北流当水冲捺堰九折形如偃月谓之月坡今虽渐坏尚有存者
　　河南县【赤郭下】
　　本汉旧县后魏静帝改为宜迁县周宣帝复为河南隋仁寿四年迁都移县于东都城内寛政坊即今县是也永昌元年以明堂初成改为合宫县神龙初复旧二年复为合宫景云初复旧
　　洛水在县北四里伊水在县东南十八里
　　瀍水在县西北六十里禹贡曰伊洛瀍涧既入于河孔安国注曰出河南北山水经云源出河南谷城县北今验水西从新安县东入县界
　　天津桥在县北四里隋炀帝大业元年初造此桥以架洛水用大船维舟皆以铁锁钩连之南北夹路对起四楼其楼为日月表胜之象然洛水溢浮桥辄坏贞观十四年更令石上累方石为脚尔雅斗牛之间为天汉之津故取名焉
　　中桥咸通三年造累石为脚如天津桥之制
　　通津渠在县南三里隋大业元年分洛水西北名千步碛渠又东北流入洛水谓之洛【按此下有缺文】
　　偃师县【畿西南至府七十里】
　　本汉旧县帝喾及汤盘庚并都之商有二亳成汤居西亳即此是也至盘庚又自河北徙理于亳商家从此而改号曰殷武王伐纣于此筑城息偃戎师因以名焉天寳七年四月河南尹韦济奏于偃师县东山下开驿路通孝义桥废北坡义堂路焉
　　北邙山在县北二里西自洛阳县界东入巩县界旧説云北邙山是陇山之尾乃众山总名连岭修亘四百余里
　　首阳山在县西北二十五里
　　盟津在县西北三十一里
　　缑氏县【次赤西北至府六十三里】
　　本汉旧县古滑国也左传曰秦师灭滑其后属晋至秦汉为县因山为名隋大业十年移据公路涧西凭岸为城即今县是也
　　缑氏山在县东南二十九里王子晋得仙处
　　轘辕山在县东南四十六里左传栾盈过周王使出诸轘辕注曰缑氏县东南有轘辕关道路险隘凡十三曲将去复还故曰轘辕后汉河南尹何进所置八关此其一也
　　鄂领坂在县东南三十七里晋八王故事曰范阳王保于鄂坂后于其上置关
　　洛水自西洛阳县界流入
　　曹城在县东一里曹操与袁术相拒筑城于此
　　袁术固一名袁公坞在县西南十五里宋武北征记曰少室山西有袁术固可容十万众一夫守隘万人莫当公路垒在县南三里袁术与曹公相拒处
　　钩鏁故垒在县东北七里宋书司马休之从宋公西征营于柏谷坞西即此垒相连如鎻因以为名也
　　巩县【畿西至府一百四十里】
　　古巩伯之国也春秋晋师克巩战国时韩献于秦至汉以为县属河南郡隋大业十三年李密自颍川率羣盗十余万袭破洛口仓因据巩县仍筑城断洛川包南北山周回三十余里屯营其中后为王世充所破县本与成臯中分洛水西则巩东则成臯后魏并焉按尔雅巩固也四面有山河之固因以为名
　　天陵山在县东南六十里
　　黄河西自偃师县界流入河于此有五社渡又有五社津后汉朱鲔遣贾强从五社津渡是也
　　洛水东经洛汭北对琅邪渚入河谓之洛口亦名什谷张仪説秦王下兵三川塞什谷之口即此也
　　伊阙县【畿北至府七十里】
