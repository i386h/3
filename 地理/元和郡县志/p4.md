<!-- { "loadSidebar": true } -->
　　贡赋【开元贡　皱纹吉莫皮二十张赋　绢　绵】
　　【元和贡　麝香　麻黄　地黄　蒺藜子皱纹靴　石饼　　寒山石】
　　管县七
　　冯翊　朝邑　韩城　白水　夏阳　澄城郃阳
　　冯翊县【望郭下】
　　本汉临晋县故大荔戎城秦获之更名旧説秦筑髙垒以临晋国故曰临晋晋武帝改为大荔县后魏改为华隂西魏改为武乡置郡开皇初郡废大业三年改为冯翊县冯辅也翊佐也义取辅佐京师
　　沙苑一名沙阜在县南十二里东西八十里南北三十里后魏文帝大统三年周太祖为相国与髙欢战于沙苑大破之其时太祖兵少隠伏于沙草之中以竒胜之后于兵立之处人栽一树以表其功今树往往犹存仍于战处立忠武寺今以其处宜六畜置沙苑监
　　兴徳宫在县南三十二里义旗将趋京师军次于忠武园因置亭子名兴徳宫属家令寺
　　朝邑县【望西至州三十五里】
　　本汉临晋县之地大荔国在今县东三十步故王城是也后魏置南五泉县西魏改为朝邑县以北据朝坂故以名县西南有蒲津关
　　河桥本秦后子奔晋造舟于河通秦晋之道今属河西县
　　长春宫后周武帝置大业十三年髙祖起义兵自太原舍于此宫休甲养士而定京邑武徳二年于此置陜东大行台太宗居藩作镇四年山东平乃移行台于洛州通灵陂在县北四里二百三十步开元初姜师度为刺史引洛水及堰黄河以灌之种稻田二千余顷
　　苦泉在县西北三十里许原下其水咸苦羊饮之肥而美今于泉侧置羊牧故谚云苦泉羊洛水浆
　　韩城县【上西南至州二百里】
　　古韩国今梁国汉为夏阳县之地韩国故城在今县理南十八里梁国在今县理南二十三里有少梁故城隋文帝分郃阳于此置韩城县春秋秦晋战于韩原即此地也
　　龙门山在县北五十里
　　龙门戍在县东北极险峻后周又于此置龙门关今废白水县【望东南至州一百二十里】
　　本汉粟邑县之地属左冯翊按粟邑故城在县理西北二十八里薛宣为左冯翊以粟邑县小僻在山中其人谨朴以频阳令薛恭换粟邑令尹赏二县俱大理又为汉衙县地春秋时秦晋战于彭衙是也后魏文成帝分澄城郡于此置白水县以南临白水因以为名隋开皇三年罢郡县属同州
　　夏阳县【紧西南至州一百三十里】
　　古有莘国汉郃阳县之地武徳三年分郃阳于此置河西县在河之西因以为名又割同州之郃阳韩城二县于今县理置西韩州取古韩国为名也以河东有韩州故此加西贞观八年废西韩州以县属同州乾元三年改为夏阳县县南有莘城即古莘国文王妃太姒即此国之女也
　　澄城县【望南至州一百里】
　　汉征县也韦昭云征音惩惩澄同声后人误为澄鲁文公十年秦伐晋取北征即此城是也后魏太武七年分郃阳县置又于今县理置澄城郡开皇三年罢郡以县属同州
　　干坑汉书沟洫志云武帝时严熊上言愿穿洛以溉重泉以东万余顷于是发卒穿渠自征引洛水至商顔下【商顔今在冯翊县界】名曰龙首渠按州西三十里有干坑即龙首之尾也
　　王官故城在县西北春秋传曰俘我王官翦我羁马郃阳县【望西南至州一百二十里】
　　本汉旧县属左冯翊在郃水之阳诗大雅所谓在洽之阳是也水经注曰郃阳城南有瀵水东流注于河即郃水也按中瀵水蒲地瀵水与南瀵水并在旧河西县南五里今郃阳界内尔雅云瀵出大尾下郭璞以为汾隂县有水如车轮此水亦然周武时属澄城郡隋开皇三年罢郡以县属同州
　　羁马故城在县东北二十六里
　　鳯翔府【岐州扶风四辅】
　　【开元户四万四千五百三十二　乡九十二元和户七千五百八十　　　　乡八十八】今为鳯翔节度使理所【管鳯翔府陇州管县十四都管户八千三百六十四】
　　禹贡雍州之域春秋及战国时为秦都徳公初居雍即今天兴县也至献公始徙栎阳始皇并天下属内史项羽封章邯为雍王亦此地也髙祖更名中地郡复属内史景帝更名主爵都尉武帝太初元年更名右扶风所以扶助京师行风化也与京兆尹左冯翊谓之三辅理皆在长安城中后汉出理槐里即今兴平县南东七里故槐里城是魏文帝除右字为扶风郡亦是重镇曹公使张郃屯陈仓建兴中诸葛亮攻陈仓及郿皆不克晋太康八年为秦国后魏太武于今州理东五里筑雍城镇文帝改镇为岐州隋开皇元年于州城内置岐阳宫岐州移于今理大业三年罢州为扶风郡武德元年复为岐州至徳元年改为鳯翔郡乾元元年改为鳯翔府府境【东西一百八十三里南北三百八十九里】
　　八到【东至上都三百一十里东至东都一千一百七十里】
　　【东北至邠州二百三十里南取太白山路至兴元府六百里】
　　【西南至鳯州二百八十里西至陇州一百五十里】
　　【北至泾州二百二十里】
　　贡赋【开元贡　龙须席　蜡烛赋　布　麻】
　　管县九
　　天兴　岐山　扶风　普润　岐阳　麟游宝鸡　虢　　郿
　　天兴县【次赤郭下】
　　本秦雍县秦国都也汉县属右扶风四面髙曰雍又四望不见四方故谓之雍秦囘中宫在县西汉文帝十四年匈奴入萧关烧囘中宫候骑至雍即此也至徳二年分置鳯翔县永泰元年废仍改雍县为天兴县
　　干归故城在县西四十三里乞伏干归据苑川自号西秦因筑此城
　　石鼓文在县南二十里许石形如鼓其数有十盖纪周宣王畋猎之事其文即史籀之迹也贞观中吏部侍郎苏朂纪其事云虞褚欧阳共称古妙虽歳久讹缺遗迹尚有可观而厯代纪地理志者不存记録尤可叹惜岐山县【次畿西至府五十里】
　　本汉雍县之地周武帝天和四年割泾州鹑觚县之南界置三龙县开皇十六年移三龙县于岐山南十里改为岐山县贞观八年移于今理
　　岐山亦名天柱山在县东北十里
　　渭水在县南三十里
　　五将山在县西北六十里苻坚为姚苌将呉忠所擒之处
　　扶风县【次畿西至府一百里】
　　本汉美阳县地武徳三年分岐山县置围川县属岐州取今县南湋川水为名近代讹作围四年隷入稷州贞观元年废稷州以县属岐州八年改为扶风
　　普润县【次畿南至府九十里】
　　隋大业元年于此置马牧又置普润屯后废屯置县在汉为漆县并有铁官今城西有漆水又有小城盖置铁官处
　　岐阳县【次畿西南至府一百里】
　　盖汉杜阳县地贞观七年割扶风岐山二县置以在岐山之南因以名之
　　麟游县【次畿西南至府一百六十里】
　　本汉杜阳县地隋于此置西麟州营仁寿宫义宁元年唐髙祖辅政废宫是年获白麟于宫所因置县
　　九成宫在县理西一里即隋文帝所置仁寿宫每歳避暑春往冬还义宁元年废宫置立郡县贞观五年复修旧宫以为避暑之所改名九成宫
　　永安宫在县西三十里贞观八年置
　　宝鸡县【次畿东北至府九十里】
　　本秦陈仓县秦文公所筑因山以为名属右扶风大业九年移于今理在渭水北乾元二年改为宝鸡以昔有陈宝鸣鸡之瑞故名之
　　陈仓故城在今县东二十里即秦文公所筑魏畧云太和中将军郝昭筑陈仓城适讫会诸葛亮来攻亮本闻陈仓城恶及至怪其整顿闻知昭在其中大惊愕亮素闻昭在西有威名念攻之不易初太原靳详少与昭相亲后为蜀所得及亮围陈仓详为亮监军使于城外呼昭喻之昭于楼上应详曰魏家科法卿所练也我之为人卿所知也曩时髙刚守祁山坐不専意虽终得全于今诮议不止我必死耳卿还谢诸葛亮便可攻也详以告亮亮进兵云梯冲车昼夜距二十余日亮无利会费曜等救至亮乃引去按今城有上下二城相连上城是秦文公筑下城是郝昭筑
　　陈仓山在县南十里南接梁鳯二州界
　　散关在县西南五十二里蜀志诸葛亮出散关围陈仓三交城在县西十六里司马宣王与诸葛亮相距所筑咸亨三年于县东南开渠引渭水入升原渠通船至京故城【即故长安城汉惠帝所筑城在今故大兴城之西北苑中】
　　虢县【次畿北至府三十里】
　　古虢国周文王弟虢叔所封是曰西虢后秦武公灭为县周改为洛邑县大业二年复为虢县贞观八年废天授二年再置
　　郿县【次畿西北至府一百里】
　　本秦县右辅都尉理所在今县东一十五里有故城今县周天和元年筑置云州建徳三年废武徳元年又于故城置郇州三年废州郿县属稷州七年属岐州白起即此县人也县在渭水南一里
　　终南山在县南三十里
　　太白山在县东南五十里
　　五丈原在县西南三十五里初诸葛亮与司马宣王相持亮据渭水南原宣王谓诸将曰亮若出武功依山东转是其勇也若西上五丈原诸君无事矣亮果屯此原耕者杂于渭滨居人安堵军无私焉
　　积石原在县西北二十五里魏青龙二年诸葛亮出斜谷与司马宣王屯渭南郭淮算亮必争北原遂先据之亮至不得上即此原也
　　县理城亦曰斜城城南当斜谷因以为名斜谷南口曰襃北口曰斜
　　董卓坞在县东北十六里卓封郿侯筑坞髙与长安埓号为万歳坞
　　成国渠在县东北九里受渭水以溉田
　　陇州【阳上】
　　【开元户六千八十五元和户七千八十四】
　　【案前华州同州鳯翔府户数下俱有乡数惟京兆府与此陇州无之殆由写遗缺今不可攷】
　　禹贡雍州之域秦文公所都汉为县属右扶风后魏置东秦州西魏文帝改名陇州因山为名大业二年省义宁二年又于县理置陇东郡武徳元年改为陇州州境【东西二百里南北四百九十五里】
　　八到【东至上都四百六十里东至东都一千三百二十里】
　　【东至鳯翔府一百五十里南至鳯州山路四百三十里】
　　【西至秦州三百四十里北至原州三百三十里】
　　贡赋【开元贡　榛实　龙须席五领赋　布　麻】
　　管县五
　　源　阳　呉山　华亭　南由
　　源县【上郭下】
　　本汉县地属右扶风在水之北后魏改为隂县隋改为源县
　　陇山在县西六十二里
　　岍山在县西六十里北与陇山接禹贡导岍及岐是也大震关在州西六十一里后周置汉武至此遇雷震因名
　　秦城在州东南二十五里秦非子养马渭之间有功周孝王命为大夫
　　阳县【上西至州八十里】
　　本汉隃麋县地因今县东八里隃麋泽为名周武帝置阳郡及县寻省郡以县属陇州
　　水在县南一里
　　呉山县【中西北至州一百一十里】
　　本汉隃麋县地后魏孝昌二年于长蛇川置长蛇县属东秦州开皇十八年改为呉山县
　　呉山在县西南五十里秦都咸阳以为西岳今为国之西镇山国语谓之西呉
　　华亭县【下正南防东至州一百一十里】
　　本秦泾阳县地大业元年置华亭县以在华亭川口故名
　　小龙山在县西四十里
　　南由县【下东北至州一百二十里】
　　本汉县地后魏孝明帝于县西南由谷口置县因谷为名开皇二年省长蛇县并入南山属岐州贞观四年割入陇州
　　安夷关在县西一百四十六里
　　长蛇川在县西一百步
　　渭水在县南四十里






　　元和郡县志卷二
　　钦定四库全书
　　元和郡县志卷三
　　唐　李吉甫　撰
