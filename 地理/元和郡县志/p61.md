<!-- { "loadSidebar": true } -->
　　本汉梓潼县地宋元嘉中于县南五里侨立武都郡下辨县又改下辨侨置武功县周明帝改武功为武连县隋开皇三年罢郡以县属始州
　　临津县【中下西北至州一百三里】
　　本汉梓潼县地南齐于此置胡原县地开皇七年改为临津县
　　掌夫山在县西南六十里晋太安元年遣都护卫博讨李特特遣将李荡自掌夫山要博博为伏兵所围即此山山出名柘堪为弓材虽檿桑燕角不能胜也
　　劒门县【中西南至州六十里】
　　本汉葭萌县地圣歴二年分普安永归阴平三县置劒门县因劒门为名也
　　梁山在县西南二十四里即劒门山也
　　緜州【巴西上】
　　【开元户五万一千四百八十　乡一百十三元和戸七千一百四十八　　乡九十三】
　　本汉广汉郡之涪县后魏废帝二年徙梓潼郡理梓潼旧城于此别置潼州【梓潼旧城在今劒州界】隋开皇五年改潼州为緜州因緜水为名也大业三年改为金山郡武徳元年复为緜州按州理城汉涪县也去成都三百五十里依山作固东据天池西临涪水形如北斗卧龙伏马为蜀东北之要冲梁天监中张齐为太守更造楼橹却敌有东西门东门久塞富乐山气所冲门开则丧乱宋元嘉初太守王怀业开之果致覆败尔后还塞
　　州境【东西三百一里南北二百六十里】
　　八到【东北至上都一千七百三十四里东北至东都二千五百九十四里】
　　【东南至梓州一百三十里西南至汉州一百八十里】
　　【西至茂州取松岭路三百七十里北至龙州二百二十里】
　　贡赋【开元贡　对鳯两窠独窠白防　防钏二十疋赋　緜　绢】管县八
　　巴西　昌明　罗江　神泉　龙安　魏城盐泉　西昌
　　巴西县【望郭下】
　　本汉涪县地属广汉郡先主定蜀立梓潼县以县属焉晋孝武帝徙梓潼郡于此后魏改为巴中县隋开皇元年避庙讳改为巴西县
　　富乐山在县东五里
　　天池山在县北一十余里
　　涪江水经县西去县五十步
　　罗江水经县西去县三十五里
　　蒋琬墓在县西八里琬为大司马住汉中后上疏曰今涪水陆四通惟急是应若东北有虞赴之不难由是琬还住涪疾转增剧卒于此而焉
　　谯周墓在县南十六里周将亡戒诸子曰吾后嗣当有黄头黑齿几亡吾族及周孙纵之生也头黄齿黑晋末刺史毛璩使纵领白徒七百人由涪水下讨桓西人不乐逺征乃逼纵为主攻防巴西遂屠益州既害毛璩自号成都王义熙九年朱龄石讨平之卒如周言昌明县【紧南至州七十里】
　　本汉涪县地晋孝武帝自白沙戍移汉昌县侨理于此仍属巴西郡后魏废帝改汉昌为昌隆县先天元年改为昌明县
　　涪水经县南去县一里
　　罗江县【中】
　　廉水经县东北让水出县北平地宋明帝时梓潼涪人范百年因论事之次帝语及广州贪泉百年对曰臣家梁益所居廉让之间即此水也【案此条前缺罗江县建置原委据旧唐书罗江汉涪县地晋于梓潼水尾万安故城置万安县后魏置万安郡隋废天寳元年改万安为罗江廉泉让水出县北平地也又新唐书云县北五里有茫江堰引射水溉困北十四里有杨村堰引折脚堰水溉田此皆缺载】神泉县【上东北至州八十四里】
　　本汉涪县地晋孝武帝于此侨置西充国县属巴西郡隋开皇三年罢郡县属潼州六年改为神泉县因县西神泉为名
　　神泉在县西平地冬夏温沸气如附子能愈众疾龙安县【上东北至州七十八里】
　　本汉涪县地周武帝天和六年于此置金山县隋大业三年废武徳三年于废金山县城置龙安县因山为名金山在县东五十步每夏雨奔注崩頺之所则金粟散出大者如碁子
　　龙安山在县北十里有好林泉隋开皇中蜀王杨秀立亭馆以避暑
　　魏城县【上西南至州六十五里】
　　本汉涪县地隋大业十年自盐泉井移魏城县理此属金山郡按盐泉井在今县东南四十五里盐泉县理是也
　　高灵山在县北二十四里
　　东西井在县东南四里井西为涪县界井东为梓潼县界二县界分境之所故曰东西
　　盐泉县【中下西至州五十六里】
　　本汉涪县地后魏禅帝元年割涪县置魏城县武徳三年分魏城置盐泉县
　　五层山在县西南三十里
　　梓潼水经县北去县十八里
　　阳下盐井在县西一里
　　西昌县【中东至州五十六里】
　　本汉涪县地晋孝武帝于此置置益昌县隋开皇三年省永淳元年又置以与利州益昌县同名以其在州西因改为西昌县
　　龙台山在县东北四里
　　龙安水在县北五里
　　遂州【遂宁中府】
　　【开元戸三万七千三百七十七　乡六十五元和户三千八百四十六　　　乡六十五】
　　禹贡梁州之域秦为蜀郡地汉分置广汉郡今州又为广汉郡之广汉县地后分广汉为徳阳县东晋分置遂宁郡周保定二年立为遂州后因之
　　州境【东西一百二十里南北一百九十里】
　　八到【东北至上都取果州路二千二十里东北至东都二千八百八十里】
　　【东至合州二百六十里东北至果州一百七十里】
　　【正南防西至普州一百四十里西北至梓州二百五十里】
　　贡赋【开元贡　樗蒲绫一十五疋元和贡　天门冬　柑子】
　　管县五
　　方义　长江　青石　蓬溪　遂宁
　　方义县【望郭下】
　　本晋小溪县也穆帝永和十一年置属遂宁郡后魏恭帝改为方义县隋开皇三年罢郡县属遂州
　　涪江水北去县八十步
　　县四面各有盐井凡一十二所
　　灵星池在县西南四里
　　龙池在县北百二十步
　　长江县【上南至州五十里】
　　本晋巴兴县魏恭帝改为长江县
　　涪江经县南去县二百五步
　　青石县【中西北至州七十里】
　　本晋之晋兴县也本属巴郡既置遂宁乃割属焉后魏改为始兴县隋开皇十八年改为青石县
　　青石山在县东南水路五十九里旧巴蜀争界累年未分一朝密雾石为之裂破从上至下直若引绳因此定遂合二州之界
　　涪水经县南去县一里
　　九节溪出县东三十六里滩有九节因为名
　　蓬溪县【中西南至州一百二十里】
　　永淳元年割方义县北界于今县南二十里蓬川置唐兴县长寿二年改为武丰神龙元年复为唐兴天寳元年改为蓬溪
　　石香炉山在县西五里
　　县有盐井一十三所
　　遂宁县【中东南至州一百二十里】
　　景龙二年割青石县置
　　渝州【南平下】
　　【开元户五千九百六十二　乡十七元和戸八百三十二　　　乡一十】
　　禹贡梁州之域古之巴国也阆白二水东南流曲折如巴字故谓之巴然则巴国因水为名武王伐殷巴人助焉其人勇鋭歌舞以凌殷郊后封为巴子其地东至鱼复西抵僰道北接汉中南极牂柯是其界也春秋时亦为巴国战国时楚既称王巴亦称王秦惠文王使张仪司马错伐巴蜀灭之分其地为三十一县始皇置三十六郡巴即一焉汉髙帝既定三秦项羽背约封为汉王王巴蜀天下既定乃分巴蜀置广汉郡武帝又置犍为郡刘璋为益州牧于是分巴郡自垫江以下为永宁郡先主又以固陵为巴东郡由是巴郡分而为三号曰三巴梁武陵王萧纪于巴郡置楚州后魏改为巴州周闵帝又改为楚州隋开皇九年改楚州为渝州因渝水为名汉高祖还伐秦巴人从军歌舞陷阵帝善之曰此武王伐纣之歌也后令习之所谓巴渝舞也
　　州境【东西五百一十六里南北四百七十九里】
　　八到【东北至上都二千八百一十里东北至东都三千六百七十里】
　　【东北至涪州水路三百四十里西南至泸州水路七百里】
　　【西北至合州一百六十里西至渠州四百四十里】
　　【江津县在州西一百二十里县南陆路至溱州三百六十里又自江津县南循僰溪水路至南州二百三十里】
　　贡赋【开元贡　葛五疋　药子元和贡　葛　牡丹皮】
　　管县五
　　巴　　江津　万寿　南平　壁山
　　巴县【中下郭下】
　　本汉江州县也属巴郡在岷江之西汉水之南即蜀将李严所修古巴城也南齐改为垫江县周明帝武三成年改为巴县后遂不改
　　州理城即汉巴郡城也先主令都督李严镇此又凿南山欲会文涪二水使城在孤洲上会严被徴不卒其事凿处犹存
　　江津县【中下东至州一百二十里】
　　本汉江州县地属巴郡周改为江阳县隋开皇三年改为江津县属渝州
　　万寿县【中下东北至州三百八十里】
　　本汉江州县地武徳三年分江津置万春县属渝州五年改为万夀县
　　绫緜山在县西八十五里
　　大江水经县南去县二里
　　南平县【中下西至州一百三十里】
　　本汉江州县地贞观四年分巴县置南平县属南平州十三年废州县改属渝州
　　瀛山在县西南三百七十里以其髙峻象海中蓬瀛故名
　　巴子鱼池在县西北一十里
　　壁山县【中下东北至州一百八十里】
　　本汉江津万寿巴三县地四靣髙山中央平田周回约二百里天寳中诸州逃户多投此营种川中有一孤山西北二面险峻东南面稍平土人号为重壁山至徳二年置县因山为名县东陆路至江津县二百三十里台州【巴川中】
　　【开元戸二万六十七　　　乡四十二元和户二千八百九十二　乡三十九】
　　禹贡梁州之域春秋时为巴国秦灭之以为巴郡今州即汉巴郡之垫江县地也宋文帝元嘉中于此置东宕渠郡后魏恭帝于东宫渠郡改置合州以涪江自梓遂州来至州南与嘉陵江合流因名合州
　　州境【东西三百二十四里南北六百三十九里】
　　八到【东北至上都二千六百五十里东北至东都三千五百一十里】
　　【西至遂州陆路二百六十里水路三百七十里西南至泸州五百九十里北至果州三百里】
　　贡赋【开元贡　药子一百颗　牡丹皮十斤　桃竹筯案此与前遂渝二州后荣龙二州之赋并传写缺】管县六
　　石镜　汉初　新明　铜梁　巴川　赤水
　　石镜县【上郭下】
　　本汉垫江县属巴郡后汉岑彭与臧宫伐公孙述自江州从涪水上至垫江是也宋文帝于此置东宕渠郡石似镜因以为名
　　铜梁山在县南九里蜀都赋曰外负铜梁石渠是也山出铁及桃枝竹
　　涪江水经县南去县二百步
　　巴子城在县南五里
　　汉初县【中东南至州一百九十四里】
　　本汉垫江县地后魏于此置汉初县属合州
　　西溪水一名嘉陵水经县理南去县一里
　　新明县【中西南至州一百二十里】
　　本汉垫江县地自后魏讫隋又为石镜县地武徳二年分石镜县之东北界为新明县
　　铜梁县【中东至州二百五十里】
　　长安四年刺史陈靖意以大足川侨戸辐凑置县取小铜梁山为名
　　小铜梁山在县西北七十里
　　涪江水在县东北四十里
　　巴川县【中北至州二百里】
　　开元二十三年刺史孙希庄奏割石镜之南铜梁之东置县
　　小安南溪源出县南山下
　　赤水县【中东至州一百里】
　　本汉垫江县地隋开皇八年分石镜县于今县西二里置县因水为名
　　朝霞山在县南十八里
　　普州【安岳中】
