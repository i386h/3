<!-- { "loadSidebar": true } -->
　　临淮　宿迁　徐城　涟水　下邳
　　临淮县【郭下】
　　本汉徐县地长安四年分徐城南界两乡扵沙塾村置临淮县南临淮水西枕汴河开元二十三年自宿迁移扵今理
　　宿迁县【上南至州二百一十里】
　　春秋时宋人迁宿之地至汉为厹犹县属临淮郡晋安帝立宿豫县隋开皇三年属泗州寳应元年以犯代宗庙讳改为宿迁县
　　淮水入县境南与楚州山阳县分中流为界
　　旧州城梁将张惠绍北伐军所次凭固斯城堑其罗城引水环之今城在泗水之中
　　下相故城在县西北七十里秦故县也项羽即下相人也应劭曰相水出沛国故曰下相
　　鲁肃庙在县东南一里肃临淮人后人为之立庙徐城县【中东至州五十里】
　　本徐子国也周穆王时徐君偃好行仁义视物如伤东夷归之者四十余国穆王闻徐君威徳日逺乘八骏之马使造父御之楚师袭其不备大破之杀偃王其子遂北徙彭城原东山之下百姓归之号曰徐山按山今在下邳县界楚汉之际项羽置东阳郡汉诛英布置徐县属临淮郡后汉以临淮郡合扵东海明帝又分东海为下邳国理扵此晋太康三年复置徐县属临淮郡梁扵此置髙平郡及髙平县隋开皇十八年改为徐城县属泗州理大徐城大业四年移扵今理
　　淮水西南自虹县界流入
　　永泰湖县南二里周回三百六十三里其中多鱼尤出朱衣鲋
　　大徐城在县北三十里
　　徐君墓在县北三十二里季札挂劔处
　　涟水县【上西北至州一百六十里】
　　本汉厹犹县之地后汉为徐县之地晋为宿迁县之境宋明帝扵此置东海郡又扵城北置襄贲县属焉后魏改为海安郡隋开皇三年废郡以县属海州五年改襄贲为涟水县因县界有涟水故名武徳四年置涟州县属焉贞观元年废涟州县属泗州
　　海水在县东北一百四里
　　淮水西南自宿迁县界流入
　　沭水俗名涟水西南自海州沭阳县界流入
　　硕濩湖在县北百一十六里与海州朐山县中分为界下邳县【上东南至州一百七十五里】
　　本夏时邳国后属薛左传薛之祖奚仲迁扵邳是也春秋并扵宋战国时属楚后属齐至秦曰下邳县汉属东海郡魏志曹公征吕布扵下邳生擒布令东中郎将镇下邳宋改为下邳县属东徐州周改东徐为邳州隋省邳州以县属泗州
　　峄阳山在县西六里
　　泗水西自彭城县界流入
　　淮水自县西流入去县六十里
　　沂水经县北分为二水一水于城北西南入泗一水经城东屈曲从县南亦注泗谓之小沂水水上有桥昔张子房遇黄石公于圯上即此处也南人谓桥为圯故郯城在县东北一百五十里古郯子国城孔子问官扵郯子即此地也
　　县理城古邳国城也魏武征吕布扵下邳决泗水引沂水以灌其城即此处也按下邳城有三重大城周回十二里半中城周四里吕布所守也魏武擒布扵白门即大城之门也小城累塼坚峻周二里许西南又有一小城周三百七十步征虏将军石崇所筑也
　　石鼈屯晋穆帝升平初茍羡为北部都尉镇下邳起田扵东阳之石鼈【在县临津郡界】公私利之北齐废帝干明中尚书左丞苏珍之又议修石鼈等屯歳收数十万石自是淮南军防粮储充足
　　濠州【钟离上】
　　【开元户二万五百五十二　乡四十一元和户二万七百二　　　乡四十二】
　　禹贡扬州之域春秋时为钟离子之国后为吴楚所争之地左传楚子为舟师以略吴疆灭钟离又史记楚平王时钟离人与吴边邑卑梁小童争桑而二邑交相攻灭秦并天下属九江郡汉置钟离县复九江郡晋立为钟离郡梁因之宋明帝失淮北地复立徐州扵此后废帝改号北徐州梁因之以昌义之为北徐州刺史镇钟离魏中山王元英将军杨大眼率众数十万来冦钟离城北阻淮水魏人扵州东邵阳洲作浮桥昼夜攻城分番相代义之善射每弯弓所向莫不应而倒一日战数十合魏军死者与城中平防髙祖遣曹景宗韦叡率众二十万来救魏军大败英与大眼脱身而走因轻骑追至洛口而还州后入髙齐文宣帝改为西楚州隋开皇三年改濠州因水为名大业三年改为钟离郡南北朝皆为重镇隋乱陷贼武徳五年杜伏威附改为濠州按濠州本属淮南与夀阳阻淮带山为淮南之险贞观元年窦参为相扵是据淮割地頴属徐州及徐州节度使张建封死子愔为本军所立常挫王师其时朝廷防失淮南之地盖参不学无术昧扵疆理之制所由致也自贞元以后州西涡口对岸置两城刺史常带两城使以守其要濠字中间误去水元和三年又加水焉州境【东西二百六十里南北一百八十一里】
　　八到【北取虹县路至上都二千三百七十五里西北至东都一千五百一十里】
　　【东南至滁州二百三十里南至庐州三百三十里】
　　【西南至夀州二百二十里西北至徐州四百五十里】
　　【东北至泗州三百二十里东北至楚州旴县二百二十里从县至楚州一百九十里】
　　贡赋【开元贡　官絁赋　絁　绢　绵　布】
　　管县三
　　钟离　定逺　招义
　　钟离县【上郭下】
　　本汉旧县属九江郡至晋属淮南郡安帝时因东郡燕县流入钟离者扵此置燕县至髙齐复为钟离县涂山在县西九十五里
　　淮水西南自寿州界流入
　　西濠水出县西南莫邪山北入淮
　　东濠水出县南濠塘山东北入淮
　　当涂县故城本涂山氏国在县西南一百一十七里禹娶扵涂山即此也
　　荆山堰在郡城西一百二十二里梁天监十三年魏降人王足陈计扵武帝求堰淮水以灌寿阳
　　曰荆山为上格浮山为下格潼泡为激沟并灌钜野泽帝遂徐阳人率二十户取五丁以筑之令太子右卫率康绚左卫将军昌义之防作令战士二十万人扵钟离城南起浮山堰北扺巉石至十四年四月堰将合淮水漂度輙复决溃或言江淮多蛟龙其性恶鐡扵是引东西二冶故鐡器大则釡鬲小则镢鉏数千万斤沈扵堰所犹不合縁淮百里内木石皆尽负者肩上皆穿士卒死者十七八十五年四月堰乃成寿阳城戍移扵八公山淮水清人之坟墓皆歴歴见扵水底或谓绚曰四渎者天地所以节宣其气不宜久塞既而昬雾三日雾解而堰决杀数万人其声若雷闻扵三百里水中怪物随流而下或人头鱼身龙形马首殊诡怪不可胜言
　　荘周台在县西南七里濠水经其前荘子与惠子观鱼之所又曰观鱼台
　　定逺县【上北至州一百里】
　　本汉东城县地属九江郡梁武帝天监初置属定逺郡髙齐改为大安郡隋仁夀元年废郡改定逺县为临濠县属濠州国朝复为定逺县
　　洛水经县西四十里
　　隂陵县故城在县西北六十五里本汉县也项羽败扵垓下将麾下八百骑溃围南走灌婴追羽至隂陵羽迷失道问田父田父绐曰左左乃陷大泽故汉兵及之东城县故城在县东南五十里羽自隂陵至此尚有二十八骑南走至乌江灌婴等追羽杨喜斩羽扵东城即此地
　　招义县【上西至州一百四十里】
　　本汉淮陵县属临淮郡后汉属下邳郡宋孝武帝自淮北徙睢陵县改为池南县陈为招义县隋大业元年为化明县属濠州武徳七年更名招义
　　淮水西自钟离县界流入
　　浮山堰在县西北六十里梁天监十三年与荆山堰同时修筑
　　蔡州【汝南】
　　【开元户五万一千二百一十　乡一百七元和户一万二百六十三　　案乡数传写缺】今为蔡州节度使理所【管蔡州申州光州　管县十二　案都管户数传写缺】
　　古豫州之域春秋时蔡江黄道柏胡蓼沈项息房吕十三国之地七国时属魏秦兼天下为三川河东南阳頴川砀泗水薛七郡之地汉立汝南郡领二十七县理平舆宋元嘉中后魏太武帝率兵围汝南郡守陈宪守拒四十余日魏人积尸与城齐不拔而退宋文帝又扵悬瓠城置司州其后太武帝收河南地献文帝改司州为豫州周大象二年改为舒州隋文帝改为豫州移入悬瓠城今理是也仁寿四年改为溱州大业二年改蔡州三年罢州为汝南郡武徳四年复置豫州寳应元年以避代宗庙讳复改为蔡州
　　州境【东西四百一十七里南北五百一十三里】
　　八到【西北至上都一千四百三十里西北至东都六百二十里】
　　【东南至光州三百二十里西至唐州二百一十里】
　　【南至申州二百五十里北至颍州三百六十里】
　　【东北至陈州三百二十里】
　　贡赋【开元贡　甲双鸂鷘四窠云等绫赋　绫　绵】
　　管县十一
　　汝阳　平舆　吴房　西平　朗山　新息真阳　上蔡　新蔡　襃信　郾城
　　汝阳县【望郭下】
　　本汉旧县也属汝南郡晋属汝南国宋属汝阳郡隋开皇三年罢郡县属豫州仁寿四年改豫州为溱州以县属焉大业二年又移扵今理属蔡州
　　汝水经县西南二里
　　州理城古悬瓠城也汝水屈曲形若垂瓠故城取名焉平舆故城汉县也古沈子国在县东北六十里
　　鸿郄陂在县东十里汉成帝时陂溢为害翟方进为丞相以为决去陂水其地肥美省隄防之费遂奏罢之王莽时尝枯旱郡人追怨方进童谣曰坏陂谁翟子威饭我豆食羮芋魁反乎覆陂当复谁者云两黄鹄及建武中太守邓晨使许阳为都水掾令复鸿郄陂阳曰昔成帝梦上天天帝怒曰何故坏我濯龙池扵是乃因髙下形势起塘四百余里数年乃立今废
　　平舆县【中西至州六十二里】
　　本汉平舆县地属汝南郡髙齐废隋大业二年重置十三年陷王世充置舆州管平舆一县武徳中属蔡州贞观元年废天授二年重置
　　汝水在县南四十二里
　　葛陂周回三十里在县东北四十里费长房投杖成龙处
　　吴房县【上东南至州九十里】
　　本汉旧县属汝南郡后魏置襄城郡仍立遂宁县以属焉隋改为濯阳县大业二年改为吴房县
　　西平县【上东南至州一百五十里】
　　本汉旧县属汝南郡后魏置即春秋时柏国也古韩地之分苏秦说韩王曰韩有劔防出扵棠谿今此县西界有棠谿邨是也县又有龙泉水可以淬刀劔自汉至后魏皆为西平县地隋末废天授三年复置
　　朗山县【上东北至州九十一里】
　　本汉安昌县地属汝南郡东汉省后魏太平真君二年扵朗陵故城复置隋开皇三年移扵今理属豫州十六年改为朗山县
　　朗陵山一名大朗山在县西北三十里
　　淮水经县理南去县一百二十里
　　道城古道国也在县东北二十里
　　朗陵故城汉县也在县西南三十五里晋何曽所封之邑也
　　四望故城在县东南七十里后魏太和十一年豫州刺史王肃扵四望陂南筑之以御梁梁太清二年豫州刺史羊鵶仁以二魏交逼粮运悬断乃弃悬瓠归扵义阳上表曰臣輙率所领缩还旧镇仍留夏绍等停四望城防备即此城也
　　新息县【上西北至州二百里】
　　本息侯国为楚所灭汉以为新息县属汝南郡周武帝扵此置息州领此县隋大业二年州废改属豫州武徳四年扵此重置息州贞观元年废以县属豫州
　　淮水自西流入经县南去县五里
　　汝水自西流入经县北去县八十里
