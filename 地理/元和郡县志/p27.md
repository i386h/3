<!-- { "loadSidebar": true } -->
　　禹贡冀州之域禹贡曰既修太原注曰髙平曰原今以为郡名舜典曰肇十有二州王肃注曰舜为冀州之北太广分置并州至夏复为九州省并州合于冀州周之九州复置并州职方曰正北曰并州其山镇曰恒山薮曰昭余祁川曰滹沱沤夷浸曰涞易释名曰并兼也言其州或并或设因以为名春秋晋荀吴败狄于大卤即太原晋阳县也中国曰太原夷狄曰大卤按晋太原大卤大夏夏墟平阳晋阳六名其实一也太康地记曰并州不以衞水为号又不以恒山为名而言并者盖以其在两谷之间乎按今州本髙辛氏之子实沈又金天氏之子台骀之所居也左传曰昔髙辛氏有二子伯曰阏伯季曰实沈居于大林不相能也日寻干戈后帝不臧迁实沈于大夏主参金天氏有裔子曰昧为冥师生允格台骀以处太原晋阳县也太原台骀之所居按今州又为唐国帝尧为唐侯所封又为夏禹之所都也帝王世纪曰帝尧始封于唐又徙晋阳及为天子都平阳平阳即今晋州晋阳即今太原也又曰禹自安邑都晋阳至桀徙都安邑至周成王以封弟叔虞是为晋侯史记曰成王与叔虞戏削桐叶为圭曰以是封汝周公请封之于唐成王曰吾戏耳周公曰天子无戏言遂以封之今州春秋时为晋国战国时为赵地左传曰晋赵鞅入晋阳以叛颍容曰【案颍容着春秋左氏条例见后汉书儒林传旧讹写颍客今改正】赵简子居晋阳至成公居邯郸史记曰智伯率韩魏攻赵襄子奔保晋阳晋为韩魏赵所灭故其地属赵地理志曰赵西有太原秦本纪曰庄襄王二年防骜攻赵定太原四年初置太原郡始皇置三十六郡仍为太原郡汉二年魏豹反为楚尽有太原上党之地九月韩信虏魏豹定魏地置河东上党太原郡六年以太原二十一县为韩国徙封韩王信都太原七年信反走入匈奴十一年封皇子为代王都晋阳文帝元年立皇子参为太原王都晋阳地理志云太原郡领二十一县属并州后汉末省并州入冀州魏文帝黄初元年复置并州改太原郡为太原国初曹公围袁尚于邺时袁绍外甥髙干为并州刺史沮授説干曰并州左有恒山之险右有大河之固北有强胡宜速迎尚并力观变干不能用故败晋惠帝时并州之地尽为刘元海所有其后刘曜徙都长安自平阳以东尽入石勒至苻坚姚兴赫连勃勃并于河东郡置并州后苻丕为慕容垂所迫奔于晋阳称帝一年为慕容永所灭后魏复为太原郡周武帝建徳六年平齐置六府于并州后省六府置并州总管隋开皇二年废总管置河北道行台尚书省今州理是也九年废行台复置并州总管大业元年废总管三年罢州为太原郡隋季陵迟寇盗充斥炀帝以髙祖为山西河东道抚慰大使太原郡留守仍遣武贲郎将王威髙君雅为副时贼帅厯山飞众号十万来寇郡境刘武周又杀太守王仁恭举兵马邑俄又攻破汾阳宫监裴寂晋阳令刘文静劝髙祖举兵旬日间众至数万威君雅有疑心髙祖斩之以徇时大业十三年也其年入闗克定京邑髙祖辅政义寜元年太原郡仍旧不改武徳元年罢郡为并州总管三年废总管四年又置其年又改为上总管五年又改为大总管七年又改为大都督天授元年罢都督府置北都神龙元年依旧为并州大都督府开元十一年宗行幸至此州以王业所兴又建北都改并州为太原府立起义堂碑以纪其事二十一年分天下州郡为十五道置采访使以检察非法太原为河东道又于边境置节度使以式遏四夷河东最为天下雄镇【河东节度理太原府管兵五万五千人马一万四千匹衣赐一百二十六万匹段军粮五十万石】掎角朔方天兵军【太原府城内圣厯二年置管兵二万人马九千五百匹】云中郡守捉【东南去单于府二百七十里调露中裴行俭破突厥置管兵七千七百人马一千二百匹东南去理所八百余里】大同军【雁门郡北三百里调露中突厥南侵裴行俭开置管兵九千五百人马五千五百匹东南去理所八百余里雁门今代州也】横野军【安边郡东北百四十里开元中河东公张嘉贞移置管兵七千八百人马千八百匹西南去理所九百余里安边郡今蔚州】定襄郡【去理所百八十里管兵三千人定襄郡今忻州】雁门郡【去理所五百里管兵四千人】楼烦郡【东南去理所二百五十里管兵三千人楼烦郡今岚州】岢岚军【楼烦郡北百里长安中李迥秀置管兵千人东南去理所三百五十里岢音哿】天宝元年改北都为北京今太原有三城府及晋阳县在西城太原县在东城汾水贯中城南流
　　府境【案府境里数写缺】
　　八到【西南至上都一千二百六十里南至东都八百九十里】
　　【东至赵州五百六十里东南至仪州三百四十五里】
　　【正南微东至潞州四百五十里西南至沁州三百四十里】
　　【北至忻州一百八十里东北至恒州五百里】
　　贡赋【开元贡　甘草　龙骨　特生草　铜镜黄石　人参　柏子仁　蒲萄
　　赋　布　麻】
　　管县十三
　　太原　晋阳　榆次　清源　夀阳　太谷祁　　文水　交城　广阳　阳曲　盂
　　乐平
　　太原县【赤郭下】
　　【开元户二万一千六百五十六　乡四十案前各府州有户乡数而各县皆无自此以下各县有开元户乡而不及元和后仍有并开元不载者决非斯志原本参差盖皆由写遗缺】
　　本汉晋阳县地髙齐河清四年自今州城中移晋阳县于汾水东隋文帝开皇十年移晋阳县于州城中仍于其处置太原县属并州大业三年罢州置太原郡县仍属焉隋末移入州城贞观十二年还迁于旧理在州东二里百六十步
　　牢山一名看山在县东北四十五里后魏书曰刘聪遣子粲袭晋阳猗卢救之遂猎牢山陈阅皮肉山为之赤其山出金
　　潜丘在县南三里尔雅曰晋有潜丘隋开皇二年于其上置大兴国观
　　洞过水东自榆次县界流入西去县三十里入晋阳县界
　　阳曲故城在县东北四十五里
　　阳直故城在县东北二十里隋开皇十六年改阳曲县理此
　　晋渠在县西一里西自晋阳县界流入汾东地多盐卤井不堪食贞观十三年长史英国公李勣乃于汾河之上引决晋渠厯县经鄽又西流入汾水
　　晋阳县【赤郭下】
　　【开元户一万二千八百八十一　乡二十五】
　　本汉旧县也属太原郡至后魏并不改按此前晋阳县理州城中髙齐武成帝河清四年移晋阳县于汾水东今太原县理是也武平六年于今理置龙山县属太原郡因县西龙山以为名也隋开皇三年罢郡置并州十年废龙山县移晋阳县理之十六年又置清源县大业三年省入罢州为太原郡县仍属焉皇朝因之在州南二里悬瓮山一名龙山在县西南十二里山海经曰悬瓮之山晋水出焉其上多玉其下多铜
　　防山在县西北十里十六国春秋曰前赵刘聪征刘琨不克略晋阳之人逾防山而归即谓此也今山上有杨忠碑为周将讨齐战胜隋开皇二年追纪功烈始建此碑忠即文帝之考諡曰武元皇帝
　　汾水北自阳曲县界流入经县东二里又西南入清源县界
　　晋水源出县西南悬瓮山水经注曰晋水出悬瓮山东过其县南昔智伯遏晋水灌晋阳城不没者三版后人踵其遗迹蓄以为沼沼水分为二派其北渎即智氏故渠也其渎乗髙东北注入晋阳城以周灌溉东南出城注于汾水其南渎于石塘下伏流东南出晋阳城南又东南入于汾今按晋水初泉出处砌石为塘自塘东分为三派其北一派名智伯渠东北流入州城中出城入汾水其次派东流经晋泽南又东流入汾水此二派即郦道元所言分为二派者也其南派隋开皇四年开东南流入汾水
　　洞过水东自太原县界流入西入于汾晋水下口也水经注曰刘琨之为并州也刘元海引兵邀击之合战于洞过即是水也今按此水出沾县北山沾即今乐平县也水经县西南二十五里入汾水
　　晋泽在县西南六里隋开皇六年引晋水溉稻田周回四十一里
　　府城故老传晋并州刺史刘琨筑今按城髙四丈周回二十七里城中又有三城其一曰大明城即古晋阳城也左传言董安于所筑史记云智伯攻襄子于晋阳引汾水灌其城城不浸者三版春秋后语云智伯攻晋阳决晋水灌之城中悬釜而炊今按城东有汾水南流城西又有晋水入城而史记云引汾水后语云决晋水二家不同未详孰是【案史记赵世家作引汾水韩世家亦作决晋水】髙齐后帝于此置大明宫因名大明城姚最序行记曰晋阳宫西南有小城内有殿号大明宫即此也城髙四丈周回四里又一城南面因大明城西面连仓城北面因州城东魏孝静帝于此置晋阳宫隋文帝更名新城炀帝更置晋阳宫城髙四丈周回七里又一城东面连新城西面北面因州城开皇十六年筑今名仓城髙四丈周回八里故唐城在县北二里尧所筑唐叔虞之子燮父徙都之所也
　　三角城在县西北十九里一名徒人城
　　捍胡城一名看胡城在县北二十三里
　　受瑞坛在州理仓城中义旗初髙祖神尧皇帝受瑞石于此坛文曰李理万吉
　　晋阳故宫一名大明宫在州城内今名大明城是也昔智伯攻赵襄子襄子谓张孟谈曰无箭奈何对曰臣闻董安于简主之才臣也理晋阳公宫之垣皆以艺蒿楛墙之蒿至于丈于是发而试之其坚则菌簵之劲不能过也公曰矢足矣吾铜少对曰臣闻董安于之理晋阳公宫之室皆以链铜为柱质请发而用之则有余铜矣髙齐文宣帝又于城中置大明宫
　　竹马府在州城中
　　汾桥架汾水在县东一里即豫让欲刺赵襄子伏于桥下襄子解衣之处桥长七十五歩广六丈四尺
　　晋祠一名王祠周唐叔虞祠也在县西南十二里水经注曰昔智伯遏晋水以灌晋阳其川上防后人蓄以为沼沼西际山枕水有唐叔虞祠水侧有凉堂结飞梁于水上晋川之中最为胜处序行记曰髙洋天保中大起楼观穿筑池塘自洋以下皆游集焉至今为北都之胜介之推祠在县东五十里
　　唐叔虞墓在县西南十六里
　　髙齐相国咸阳王斛律金墓在县西南十七里
　　晋祠碑在干阳门街贞观二十二年太宗幸并州所置御制并书
　　起义堂碑在干阳门街开元十一年宗幸太原所立御制并书
　　讲武台在县西北十五里显庆五年置
　　榆次县【畿西去府五十六里】
　　【开元户一万五千四百三十七　乡三十】
　　本汉旧县即春秋时晋魏榆地左传曰石言于晋魏榆注曰魏晋邑榆即州理名也史记曰庄襄王二年使防骜攻赵魏榆汉以为县属太原郡后魏太武帝并入晋阳县宣武帝复置榆次县髙齐文宣帝省自今县东十里移中都县理之属太原郡十年改中都县又为榆次县三年罢州为郡县仍属焉皇朝因之
　　麓台山俗名凿台山在县东南三十五里
　　洞过水东自夀阳县界流入经县南四里又西南入太原县界
　　中都故城县东十里髙齐移于废榆次城即今县理是也
　　凿台在县南四里水经注曰洞过水西过榆次县南水侧有凿台智伯瑶刳腹絶肠折颈折颐之处史记曰智氏信韩魏从而伐赵攻晋阳韩魏杀之于凿台之下説苑曰智氏见伐赵之利不知榆次之祸皆谓此也今按其台为洞过水所侵无复遗迹
