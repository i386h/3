<!-- { "loadSidebar": true } -->
　　柏梁台在长安故城中未央宫北
　　渐台在未央宫西王莽死于此
　　神明台在县西北二十里长安故城西上有承露盘汉博望苑在县北五里武帝为太子据所立使通宾客上林苑在县西北一十四里周匝二百四十里相如所赋也
　　酒池在长乐宫中汉武帝所作以夸羌胡饮以铁杯重不能举皆低头牛饮西征赋云酒池鉴于商辛追覆车而不寤
　　子午关在县南百里王莽通子午道因置此关魏遣钟会统十万余众分从斜谷骆谷子午谷趋汉中晋桓温伐秦命司马勲出子午道今洋州东二十里曰龙亭此入子午谷之路梁将军王神念以旧道縁山避水桥梁多壊乃别开干路更名子午道即此路是也
　　新丰故城在县东十八里汉新丰县城也汉七年髙祖以太上皇思东归于此置县徙丰人以实之故曰新丰并移枌榆旧社街衢栋宇一如旧制男女老幼各知其室虽鸡犬混放亦识其家焉
　　古戏亭在县东北三十里周幽王为犬戎所逐死于戏即此也周章军西至戏秦将章邯拒破之亦此地也周幽王陵在县东北二十五里
　　秦始皇陵在县东八里始皇即位治骊山陵役徒七十万人今按其陵髙大亦不足役七十万人积年之功盖以骊山水泉本北流者陂障使东西流又此土无石取大石于渭北诸山其费功力由此也
　　华清宫在骊山上开元十一年初置温泉宫天宝六年改为华清宫又造长生殿及集灵台以祀神【案前京兆府管县目万年长安下有昭应旧唐书地理志云昭应隋新丰县治古新丰城北垂拱二年改为庆山县神龙元年复为新丰天宝二年分新丰万年置会昌县七载省新丰县改会昌为昭应治温泉宫之西北新唐书云天宝元年更骊山曰会昌山三载析新丰万年置会昌县六载更温泉曰华清宫七载省新丰更会昌县及山曰昭应据二书则华清宫在昭应县是书无昭应县志文既与前目不符而以华清宫附长安县具所缺在前在后未可臆断附识于此以存昭应县大畧】
　　三原县【次赤西南至府一百一十里】
　　本汉池阳县嶻嶭山在今县西北六十里苻秦于此山北置三原防军以其地西有孟侯原南曰丰原北曰白鹿原后魏太武七年罢改置三原县属北地郡明帝孝昌三年萧宝寅逆乱毛洪宾立义捍贼永安元年于此置北雍州洪宾为刺史亦谓之洪宾栅其故城在县北五十五里又割北地郡之三原县于此置建忠郡以旌其功隋开皇三年罢郡以县属雍州
　　髙祖献陵在县东十五里
　　尧门山在县西北三十二里
　　天齐原在县西北二十五里上有天齐祠
　　黄白城在县西南十五里后汉李傕乱政天子东迁三辅饥歉乃移保黄白城即其地也
　　秦曲梁宫在县西南十五里黄白城内
　　于谨墓在县北十八里
　　醴泉县【次赤东南至府一百二十里】
　　本汉谷口县地在九嵏山东仲山西当泾水出山之处故谓之谷口沟洫志云白渠首起谷口尾入栎阳袤二百里溉田四千五百余顷民得其饶歌曰田于何所池阳谷口郑国在前白渠起后泾水一石其泥数斗且溉且粪长我禾黍衣食京师亿万之口谓此也后汉及晋又为池阳县后魏改为宁夷县隋开皇十八年改为醴泉县以县界有周醴泉宫因以为名
　　太宗昭陵在县东北二十五里九嵏山
　　肃宗建陵在县东北十八里武将山
　　奉天县【次赤东南至府一百六十里】
　　光宅元年割醴泉始平好畤武功新平郡之永寿五县置
　　梁山髙宗天皇大帝干陵所在因名曰奉天其山即禹贡所云壶口治梁及岐又古公亶父逾梁山至于岐下及秦立梁山宫皆此山也
　　奉先县【次赤西南至府二百四十里】
　　本秦重泉县后魏省至孝文帝分白水县置南白水县西魏改为蒲城县本属同州开元四年以县西北三十里有丰山于此置睿宗桥陵改为奉先县隶京兆宗泰陵在县东北二十里
　　惠庄太子陵在桥陵东南三里
　　惠宣太子陵在桥陵东六里
　　惠文太子陵在桥陵东三里并在柏城内
　　富平县【次赤西南至府一百五十里】
　　本汉旧县属北地郡后魏文帝自懐徳城移于今理周闵帝于县置中华郡武帝省郡以县属冯翊隋开皇三年改属雍州
　　中宗定陵在县西北十五里龙泉山
　　代宗元陵在县西北四十里檀山
　　顺宗丰陵在县东北三十三里瓮金山
　　节愍太子陵在县西北十五里
　　荆山在县西南二十五里岐山之东禹贡云荆岐既旅是也
　　盐池泽在县东南二十五里周回二十里
　　后周文帝成陵在县西北十五里
　　王翦墓在县东北三里
　　司马欣墓在县西二十五里章邯长史降项羽封为塞王
　　云阳县【次赤西南至府一百二十里】
　　本汉旧县属左冯翊魏司马宣王抚慰关中罢县置抚夷防军及赵王伦镇长安复罢防军刘石苻姚因之魏罢防军更于今理别置云阳县后周置云阳郡开皇初郡废武徳元年分置石门县三年于石门县置泉州贞观元年废州改石门县为云阳县
　　徳宗崇陵在县东二十里
　　嵯峨山一名嶻嶭山在县东北十里东西二十五里南北二十里山上有云必雨常以为
<史部,地理类,总志之属,元和郡县志,卷一>
　　复广徳二年臣吉甫先臣文献公为工部侍郎复陈其弊代宗亦命先臣撤去私碾硙七十余所嵗余先臣出牧常州私制如初至大厯中利所及才六千二百余顷汉云阳故县在县西北八十里
　　云阳宫即秦之林光宫汉之甘泉宫在县西北八十里甘泉山上周回十余里去长安三百里望见长安城黄帝以来祭天圜丘处也齐人少翁谓武帝曰上即欲与神通宫室被服非像神神物不至乃于甘泉宫中为台画天地太一诸鬼神而祭之又作柏梁铜柱承露盘仙人掌之属帝以五月避暑于此八月乃还
　　通天台在县西北八十一里甘泉宫中髙三十五丈望雷雨悉在下
　　咸阳县【畿正东防南至府四十里】
　　本秦旧县也孝公十二年于渭北城咸阳自汧陇徙都焉秦自孝公惠文悼武昭襄庄襄王始皇胡亥并都之始皇二十六年初并天下收天下兵聚之咸阳铸以为钟鐻金人十二各重千石置庭中徙天下豪富于咸阳十二万户每破诸侯仿其宫室作之咸阳北阪上以所得诸侯美人钟鼓充之咸阳之旁二百里内宫观二百七十土木皆被绨绣宫人不移乐不改县穷年忘归犹不能徧至胡亥时天下叛秦汉元年秦王子婴降汉项羽引兵西屠咸阳杀子婴烧秦宫室火三月不灭及汉兴以为渭城县属右扶风按秦咸阳在今县东二十二里汉渭城县亦理于此苻坚时改为咸阳郡后魏移咸阳县于泾水北今泾阳县理是也隋开皇九年改泾阳为咸阳大业三年废入泾阳县城本杜邮也武徳元年置白起堡二年置县又加营筑焉山南曰阳水北曰阳县在北山之南渭水之北故曰咸阳
　　毕原即县所理也左传曰毕原酆郇文之昭也即谓此地原南北数十里东西二三百里无山川陂湖井深五十丈亦谓之毕陌汉氏诸陵并在其上
　　短隂原在县西南二十里
　　渭水南去县三里
　　临臯驿在县东南二十里
　　长陵故城在县东北三十里初汉徙关东豪族以奉陵邑长陵茂陵各万户其余五陵各千户皆属太常不隶于郡
　　秦兰池宫在县东二十五里
　　秦磁石门在县东南十五里东南有阁道即阿房宫之北门也累磁石为之着铁甲入者磁石吸之不得过羌胡以为神
　　细栁仓在县西南二十里汉旧仓也周亚夫军次细栁即此是也张揖云在昆明池南恐为疎逺
　　棘门在县东北十八里本秦关门也汉文帝使将军徐厉屯棘门谓此也
　　兰池陂即秦之兰池也在县东二十五里初始皇引渭水为池东西二百里南北二十里筑为蓬莱山刻石为鲸鱼长二百丈始皇尝防行遇盗于兰池见窘使武士击杀盗关中大索二十日
　　中渭桥在县东南二十二里本名横桥架渭水上始皇都咸阳渭水贯都以象天汉横桥南渡以法牵牛渭水南有长乐宫渭水北有咸阳宫欲通二宫之间故造此桥汉末董卓烧之魏文帝更造刘入关又毁之后魏重造贞观十年移于今所
　　便桥在县西南十里架渭水上武帝建元三年初作便门桥在长安北茂陵东去长安二十里长安城西门曰便门此桥与门相对故名便桥
　　白起祠在县城中
　　汉长陵在县东三十里髙帝陵也
　　安陵惠帝陵也在县东北二十里
　　阳陵景帝陵也在县东四十里
　　平陵昭帝陵也在县西北二十里
　　渭陵元帝陵也在县西北七里
　　延陵成帝陵也在县西北十三里
　　义陵哀帝陵也在县北八里
　　康陵平帝陵也在县西北九里
　　太公墓在县东北十里
　　周公墓在县北十三里
　　萧何墓在县东北三十七里
　　曹参墓在县东北三十五里
　　张良墓在县东北三十六里
　　防恬祠在县西北十五里
　　渭南县【畿西至府一百三十里】
　　本汉新丰县地苻秦时置后魏孝明帝【亦云孝文帝】于今县东南四里置渭南郡及南新丰县西魏废帝二年改南新丰为渭南县武徳元年属华州五年改属雍州倒兽山一名象山在县东南五十里王子年隠处也渭水北去县四里
　　酋水出县西南石楼山北入渭
　　隋崇业宫在县东十五里
　　秦步髙宫在县西南二十里
　　蓝田县【畿东北至府八十里】
　　本秦孝公置按周礼玉之美者曰球其次为蓝【案今周礼无此文杜佑通典蓝田县下亦有是语而不云周礼】盖以县出美玉故曰蓝田周闵帝割京兆之蓝田又置玉山白鹿二县置蓝田郡至武帝省郡复为蓝田县属京兆后遂因之县理城即峣栁城也俗亦谓之青泥城桓温伐苻健使将军薛珍击青泥城破之即其处也
　　蓝田山一名玉山一名覆车山在县东二十八里白鹿原在县西六里晋桓温伐苻健督防邓遐等奋击于白鹿原即此地也
　　灞水故滋水也即秦岭水之下流东南自商州上洛县界流入又西北流合浐水入渭
　　思乡城在县东南三十三里宋武帝征关中筑城于此南人思乡因以为名
　　蓝田关在县东南九十里即峣关也秦赵髙将兵拒峣关沛公引兵攻峣关逾蒉山击秦军大破之
　　蒉山在县东南二十五里













　　元和郡县志卷一
　　钦定四库全书
　　元和郡县志卷二
　　唐　李吉甫　撰
　　关内道【二】
　　京兆府【万年县至蓝田县志文见前卷此卷自兴平县起】
　　兴平县【畿东至府九十里】
　　本汉平陵县属右扶风魏文帝改为始平晋武改置始平国领槐里县厯晋至西魏数有移易景龙二年金城公主出降吐蕃中宗送至此县改始平县为金城县至徳二年改名兴平
　　始平原在县北十二里东西五十里南北八里东入咸阳界西入武功界
　　渭水南去县二十九里
　　马牧泽在县东南二十里南北广四里东西二十一里百顷泽在县西二十五里多蒲鱼之利周回六十里槐里城周曰犬丘秦改名废丘周懿王所都项羽封章邯为雍王都废丘亦此城也
　　武学故城在县东南十里
　　马嵬故城在县西北二十三里马嵬于此筑城以避难未详何代人也
　　汉龙泉庙在县东北二十四里武帝庙号也
　　汉黄山宫在县西南三十里武帝防行西至黄山宫即此也
　　章邯台在县东南十里
