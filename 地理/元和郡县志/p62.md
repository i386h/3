<!-- { "loadSidebar": true } -->
　　【开元户三万二千六百八　案乡数传写缺元和户一千六百五十二　乡二十五】
　　禹贡梁州之域秦汉为巴蜀二郡之地今州即汉之资中牛鞞【音髀】垫江后汉之徳阳四县之地周武帝于县立普州隋大业二年罢普州以所领县属资州武徳二年重置
　　州境【东西二百七十八里南北一百九十三里】
　　八到【东北至上都二千一百六十里东北至东都三千二十里】
　　【正南微西至资州一百七十里正西微北至简州二百四十里】
　　【正北微东至遂州一百三十里正北微西至梓州二百五十里】
　　贡赋【开元贡　葛八疋赋　纻布　绢】
　　【元和贡　天门冬】
　　管县六
　　安岳　普康　安居　普慈　崇龛　乐至
　　安岳县【上郭下】
　　周武帝建徳四年与州同置
　　县有盐井一十所
　　安岳山在县西南一里
　　普康县【下北至州七十里】
　　周建徳四年于此置永康县隋开皇十八年改为隆康先天元年改为普康
　　县有盐井三所
　　安居县【中南至州八十里】
　　本周柔刚县也因山为名隋开皇十二年改为安居县因水为名天授三年移于今理
　　柔刚山在县东二十里
　　安居水在县北八十步
　　县有盐井四所
　　普慈县【中东南至州一百里】
　　本名多业县周建徳四年置属普慈郡隋开皇十三年改多业为普慈
　　婆娑山在县西北三十里其山緜亘数百里
　　安居水在县北一里
　　县有盐井一十四所
　　崇龛县【下西至州一百一十里】
　　隋开皇三年于此置隆龛镇大业十二年于镇置县先天元年改为崇龛山为名
　　崇龛山在县西三里
　　乐至县【中东至州一百四十里】
　　本周车免镇也属普州以车免山为名武徳三年于镇置乐至县
　　乐至池在县东二里
　　荣州【和义下】
　　【开元戸四千七百七　乡一十五元和戸八百八十　　乡二十】
　　禹贡梁州之域秦为蜀郡地在汉即犍为郡之南安县地也李雄据蜀后夷獠居之所谓铁山生獠也隋开皇十三年置大牢县武徳元年割资州大牢威逺二县于公井镇置荣州取荣徳山为名也
　　州境【东西一百八十三里南北一百三十六里】
　　八到【东北至上都取资州路二千四百九十里东北至东都三千三百五十里】
　　【东北至资州一百六十里东北至泸州水陆路相兼五百四十里】
　　【南至戎州三百一十里西至嘉州二百一十里】
　　【西北至陵州二百一十里】
　　贡赋【开元贡　斑布六疋　利铁】
　　管县六
　　旭川　咨官　和义　威逺　公井　应灵
　　旭川县【中下郭下】
　　本汉南安县地贞观元年于此置旭川县因县有盐井号旭井取以名县
　　荣徳山在县东北三十五里
　　铁山在县北四十里
　　大牢溪出县北铁山下南流经县北
　　咨官县【中下东南至州九十里】
　　本汉南安县地晋义熙十年置冶官县属犍为郡隋后误以冶为咨也武徳元年属嘉州贞观六年改属荣州白崖山在县西北十里
　　和义县【中下西南至州一百七十里】
　　本汉资中县地是资泸二州界隋大业十二年分置和义县以招和夷獠故以和义为名
　　内江水在县西一百七十里
　　县有盐井五所
　　威逺县【中下西至州七十里】
　　本汉资中县地隋开皇三年于此置威逺县以招抚生獠十一年改戍为县属资州武徳元年改属荣州铁山在县西北四十里
　　威逺镇在县城内
　　县有盐井七所
　　公井县【中下西北至州九十里】
　　本汉江阳县地属犍为郡周武帝于此置公井镇隋因之武徳元年于镇置荣州因改镇为公井县
　　野客山在县南六十里
　　县有盐井十所又有大公井故县镇因取为名
　　应灵县【中下东北至州一百五十里】
　　本汉南安县地隋开皇十年于此置大牢镇十三年改镇为县县界有大牢溪因取为名天寳元年改为应灵县有盐井四所
　　陵州【仁寿中】
　　【开元户一万七千九百五十五　乡四十七元和户一千九百八十五　　　乡四十七】
　　禹贡梁州之域秦为蜀郡地在汉即犍为郡之武阳县之东境也晋孝武帝太元中益州刺史毛璩益西城戍以防盐井周闵帝元年又于此置陵州因陵井以为名陵井者本沛国张道陵所开故以陵为号晋太元中刺史毛璩乃于东西两山筑城置主将防卫之后废陵井更开狼毒井今之煮井是也居人仍旧名犹曰陵井其实非也今按州城内北二面悬崖斗絶四面显敞南临井
　　州境【东西一百四十里南北三百一十里】
　　八到【东北至上都二千二百一十里东北至东都三千七十里】
　　【东至资州二百三十五里东南至荣州三百一十里】
　　【东北至成都二百里东北至简州一百八十里】
　　【西至眉州七十里西至嘉州一百九十里】
　　贡赋【开元贡　麸金　细葛四疋赋　绢　緜】
　　管县五
　　仁寿　贵平　籍　始建　井研
　　仁寿县
　　本汉武阳县之东境也后魏定蜀于此置普宁县属怀仁郡隋开皇三年罢郡以县属陵州十八年改普宁为仁寿县
　　三隅山有东隅南隅西隅三山相对去陵井各一里故为名
　　婆支水出县北婆支山去县四十五里
　　陵井纵广三十丈深八十余丈益部盐井甚多此井最大以大牛皮囊盛水引出之役作甚苦以刑徒充役中有祠葢井神
　　张道陵祠在县西南百步陵开凿盐井人得其利故为立祠陵即张鲁之祖父学道鹤鸣山人从受道者出五斗米故时人号米贼亦曰五斗米道
　　贵平县【中西南至州六十七里】
　　本汉广都县之东南地后魏于此置和仁郡仍立县唱车山在县西南九里
　　禄水在县南五十步
　　平井盐井在县东南七步
　　籍县【上东南至州一百里】
　　本汉武阳县地周闵帝于此置籍县因蜀先主籍田地为名隋大业二年省永徽四年复置
　　丹砂田在县南七十里
　　大江水在县北三十五里
　　木津水在县南五里
　　始建县【中下北至州五十七里】
　　本汉武阳县地隋开皇十年于今县立始建镇大业五年改镇为县圣歴二年移于仁寿县界置其旧县复置始建镇
　　铁山在县东南七十里出铁诸葛亮取为兵器其铁刚利堪充贡焉
　　井研县【中北至州一百一十五里】
　　本汉武阳县地隋大业元年因井研镇立县取镇为名属陵州
　　井研盐井在县南七里镇及县皆取名焉又有四棱井镬井
　　泸州【泸川下府】
　　【开元户一万六千八百七　郷三十七元和户一千九百六十九　乡三十八】
　　禹贡梁州之域春秋战国时为巴子国秦并天下为巴郡地武帝分置犍为郡今州即犍为郡之江阳符二县之地按江阳即今州城是也先主入益州遣诸葛亮张飞等引兵泝流定江阳是也晋穆帝遣安西将军桓温将万人伐李子仁军次江阳亦谓此地也后为獠所没梁大通初割江阳郡置泸川魏置泸州取泸水为名隋大业三年改为泸川郡武徳元年复为泸州
　　州境【东西四百七十八里南北五百六十三里】
　　八到【西北至上都取资州路三千三百三十里东北至东都三千八百三十里】
　　【东北至渝州水路七百里东北至合州五百九十里】
　　【西北至荣州五百四十里西北至资州泝流六百三十里】
　　【西至戎州水路三百一十里陆路二百四十里山路险峻或不通】
　　贡赋【开元贡　麸金　葛　酱赋　麻　布】
　　管县五
　　泸川　緜水　江安　富义　合江
　　泸川县【中下郭下】
　　本汉江阳县也属犍为郡初曹公入汉中诸葛亮出屯江阳晋穆帝于县置东江阳郡领江阳县隋开皇三年罢郡以县属泸州大业元年改江阳县为泸川县皇朝因之
　　汶江水经县南三十步
　　中江水亦曰緜水经县北三里出麸金
　　緜水县【中下东至州一百六十里】
　　本汉江阳县地晋于此置緜水县
　　汶江水经县东一十五里
　　江安县【中下东北至州五十里】
　　本汉江阳县地也李雄乱后没于夷獠晋穆帝于此置汉安县十八年改为江安县
　　方山在县西北一十二里
　　汶江水经县北八十步
　　可盛盐井在县西北一十一里
　　富义县【中下东南至州三百里】
　　本汉江阳县地周武帝于此置富世县贞观二十三年改为富义县
　　中江水亦曰緜水经县东百步
　　富义盐井在县西南五十步月出盐三千六百六十石劒南盐井惟此最大其余亦有井七所
　　合江县【中下西至州一百二十里】
　　本汉符县地晋穆帝于此置安乐县梁改置安乐戍周改为合江县
　　安乐山在县东八十三里县取名焉
　　龙州【江油下都督府】
　　【开元戸九百一十九　乡六元和戸三百二十九　乡六】
　　禹贡梁州之域秦汉及魏不置郡县魏景元元年诏邓艾征蜀艾自阴平行无人之地七百余里凿山通道造作桥阁山髙谷深至为艰险艾自毡自裹推转而下将士皆攀木縁崖鱼贯而进先登至江油即其地也晋于此置平武县属隂平郡至梁有杨李二姓最豪分据其地各称藩于梁至西魏禅帝二年平蜀于此立龙州随末陷贼武徳元年陇蜀平定改为龙门郡其年加西字贞观元年改为龙州州境【东西四百六十八里南北至东九十六里】
　　八到【东北上都取利州路一千六百五十里东北至东都二千五百一十里】
　　【东至利州四百里东至松州三百二十里】
　　【东南至劒州三百二十里西至緜州二百二十里】
　　【西南至茂州四百九十里西北至扶州六百里】
　　【北至渝州取文州路三百三十里】
　　贡赋【开元贡　麸金　羚羊角元和贡　乌头　附子　天雄　侧子】
　　管县二
　　江油　清川
　　油县【中下郭下】
　　本晋平武县地后魏于此置江油郡并立江油县以属焉石门山在县东一百三里有石门戍与氐分界去仇池城四百余里
　　雪山在县西三百里以春夏常有积雪也
　　飨崖山在县南八十二里出锡
　　涪江南流经州城东又经江油城东其水出金
　　清川县【中下西南至州九十里】
　　本后魏之马盘郡也领马盘一县属龙州隋开皇三年罢郡县入郡理属龙州天寳元年改为清川县
　　昌州【昌元中】
　　【元和户一千一百九　乡七案此州置自乾元故不载开元户乡与贡赋】
　　本汉资中县之东境垫江县之西境江阳郡之北境皇朝乾元元年左拾遗李鼎祚奏以山川阔远请割泸普渝合资荣等六州界置昌州寻为狂贼张朝等所焚州遂罢废大厯十年本道使崔宁又奏复置以镇押夷獠其城南凭赤水北倚长嵓极为险固
　　州境【案州境里数传写缺】
　　八到【北至上都取普州遂州路二千五百四十里东北至东都三千四百里东北至合州三百九十里正南至泸州取合江县路三百八十里】
　　【西北至资州三百里正北防西至普州三百八十里】
　　贡赋【元和贡　筒布案元和赋传写缺】
　　管县四
　　静南　昌元　永川　大足
　　静南县【中郭下】
　　乾元元年与州同置
