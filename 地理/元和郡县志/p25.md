<!-- { "loadSidebar": true } -->
　　本汉河北县地周明帝改河北县为永乐县武帝省永乐县以地属芮城县武徳二年分芮城于县东北二里永固堡重置永乐属苪州七年移于今理贞观八年改属河中府
　　中条山在县北三十里
　　河水经县南二里
　　永乐涧水源出中条山经县东二里又南入河
　　五老山在县东北十三里尧升首山观河渚有五老人飞为流星上入昴因号其山为五老山
　　绛州【绛郡雄】
　　【开元户八万一千九百八十八　乡一百七十六元和戸一万一千二百七十一　案乡数写缺】
　　禹贡冀州之域春秋时属晋左传曰晋人谋去故绛欲居郇瑕氏之地韩献子曰郇瑕氏土薄水浅不如新田遂迁新田注曰新田今平阳绛邑县是也三卿灭晋其地属魏战国时亦为魏地秦为河东郡地今州即汉河东郡之临汾县地也魏止始八年分河东河北置平阳郡又为平阳郡地后魏太武帝于今理西南二十里正平县界柏壁置东雍州及正平郡其地属焉孝文帝废东雍州东魏静帝复置周明帝武成二年改东雍州为绛州隋大业三年废州为绛郡初义师将西入闗大将军进次古堆去绛郡十余里通守陈叔达坚守不下髙祖命厨人曰明日早下绛城然后食乃引兵攻城自旦及辰破之仍置绛郡武徳元年罢郡置绛州总管三年复为绛州
　　州境【东西三百六十五里南北三百三里】
　　八到【西南至上都五百九十里东南至东都取垣县王屋路四百八十里】
　　【东至泽州四百四十里南至陜州二百里】
　　【西北至慈州二百四十里东北至晋州一百四十里】
　　贡赋【开元贡　梨　蝎　防风赋　布　麻】
　　管县九
　　正平　太平　万泉　曲沃　翼城　闻喜绛　　稷山　龙门
　　正平县【望郭下】
　　本汉临汾县地属河东郡隋开皇三年罢郡改属绛州十八年改临汾县为正平县因正平故郡城为名也汾水东北自曲沃县界流入
　　浍水东自曲沃县流入
　　柏壁在县西南二十里后魏明帝元年于此置柏壁镇太武帝废镇置东雍州及正平郡周武帝于此改置绛州建徳六年又自此移绛州于今稷山县西南二十里玉壁按柏壁髙二丈五尺周回八里
　　晋虒祁宫在县南六里左传曰石言于晋魏榆师旷曰石不能言或慿焉抑又闻之作事不时怨讟动于人则有非言之物而言于是晋侯方筑虒祁之宫今按宫南有浍水北有汾水俱西流至宫西而合隋末依宫余址筑堡今名修义堡
　　晋灵公台在县西北三十一里左传曰晋灵公不君从台上弹人观其避丸即此台也
　　武平故闗在县西三十里髙齐时置周平齐废
　　晋齐姜墓在县南九里申生之母也
　　骊姬墓在县南八里
　　太平县【紧南至州五十里】
　　本汉临汾县地属河东郡后魏太武帝于今县东北二十七里太平故闗城置泰平县属平阳郡周改泰平为太平因闗名隋开皇三年罢郡改属晋州十年改属绛州
　　汾水在县东二十九里
　　太平故闗城在县东北二十七里
　　白波垒在县东南十二里后汉末黄巾贼于西河白波谷寇太原于此筑垒
　　子竒垒在县东三十里后秦王姚兴遣弟义阳公平字子奇与征虏将军狄伯支等步骑四万伐魏攻平阳陷之遂据柴壁魏军大至截汾水以守之平大败将麾下三十骑赴汾水而死狄伯支等十将四万人皆为魏所擒今按此垒西临汾水垒侧尚有柴村子奇投汾水即此处也
　　赵盾祠在县西南十八里
　　李牧祠在县东北十三里
　　晋公孙杵臼程婴墓并在县南二十一里赵盾墓茔中万泉县【上东北至州一百二十里】
　　本汉汾隂县地属河东郡又薛通城者后魏道武帝天赐元年赫连勃勃僭号夏侵河外于时有县人薛通率宗族千余家西去汉汾隂县城八十里筑城自固因名之武徳三年于薛通故城置万泉县属泰州县东谷中有井泉百余区因名万泉贞观十七年废泰州县属绛州
　　曲沃县【紧西至州五十里】
　　本晋旧都绛县地也汉以为绛县属河东郡后汉加邑字属郡不改晋改属平阳郡后魏孝文帝于今县东南十里置曲沃县属正平郡因晋曲沃为名隋开皇三年罢正平郡改属绛州
　　绛山在县南十三里出铜
　　汾水西南去县二十二里
　　浍水在县南二里
　　绛水在县东南三十里
　　汉绛县本春秋晋都新田也在县南二里周勃为绛侯即其地也今号绛邑故城
　　陉庭故城在县西北二十里左传曰曲沃武公伐翼次于陉庭是也
　　台骀神祠在县西三十六里左传曰晋侯有疾卜台骀为祟问于子产子产曰昔金天氏有裔子曰昧为冥师生允格台骀能业其官帝用嘉之封诸汾川今晋主汾而灭之由是观之则台骀汾神也
　　翼城县【望西南至州一百里】
　　本汉绛县地属河东郡后魏明帝置北绛县隋开皇末改为翼城县属绛州因县东古翼城为名也武徳元年于此置浍州二年废浍州县属绛州
　　浍髙山在县东南二十五里浍水出焉其山出铁隋于此置平泉冶
　　浍水今改名翼水
　　故翼城在县东南十五里晋故绛都也
　　故唐城在县西二十里尧裔子所封也
　　闻喜县【望西北至州六十里】
　　本汉左邑县之桐乡也武帝元鼎六年将幸缑氏至此闻南越破大喜因立闻喜县属河东郡后魏改属正平郡隋开皇三年罢郡属绛州
　　景山在县东南十八里
　　董泽一名董池陂在县东北十四里左传厨武子曰董泽之蒲可胜既乎
　　桐乡故城汉闻喜县也在县西南八里俗以此城为伊尹放太甲于桐宫之所孔注尚书曰桐汤葬地也按今地有放太甲处在偃师县界非此也又汉大司农朱邑属其子葬桐乡者又在今舒州界亦非此也
　　王官故城今名王城在县南十五里左传曰俘我王官【案此与虞乡县王官故城各引左传证之虽异文而实一王官据此在闻喜县南十五里则前所云在虞郷县南二里者其误益明】
　　祁奚墓在县东二十二里今太原祁县又有祁奚墓未详孰是
　　绛县【上西北至州八十里】
　　本汉闻喜县地后魏孝文帝置南绛县其地属焉因县北绛山为名也属正平郡恭帝去南字直为绛县隋开皇三年罢郡改属绛州义宁元年属翼城郡武徳元年属浍州二年改属绛州
　　备穷山在县东北二十五里出防穴五所
　　绛水一名沸泉水在县北十四里出绛山东谷悬流奔壑一十许丈西北注于浍史记称智伯率韩魏引晋水灌晋阳不沈者三版智伯曰吾始不知水之可以亡人国也乃今知之汾水可以灌安邑绛水可以灌晋阳晋文公墓在县东二十里左传曰文公卒将殡于曲沃出绛柩有声如牛贞观十一年诏致祭五十步禁樵苏稷山县【紧东至州四十九里】
　　本汉闻喜县地属河东郡后魏孝文帝于今县东南三十里置髙凉县属龙门郡隋开皇三年罢郡县属绛州十八年改为稷山县因县南稷山以为名也
　　稷山在县南五十五里左传曰晋侯理兵于稷以略狄土即此地也
　　汾水在县南五十里
　　玉壁故城在县南十二里后魏大统四年东道行台王思政表筑玉壁城因自镇之八年髙欢寇玉壁思政有备攻不克周初于此置玉壁总管武帝建徳六年废总管城周回八十里四面并临深谷
　　稷祠在县南五十里稷山上
　　羲和墓在县东北十七里
　　龙门县【望东至州一百一十里】
　　古耿国殷王祖乙所都晋献公灭之以封赵夙秦置为皮氏县汉属河东郡后魏太武帝改皮氏为龙门县因龙门山为名属北乡郡隋开皇三年废郡以县属绛州十六年割属蒲州武徳三年属泰州贞观十七年废泰州县隶绛州
　　汾水北去县五里汉武帝行幸河东作秋风词即此水也
　　故耿城在县南十二里古耿国也
　　伏龙原在县西南十八里
　　黄河北去县二十五里即龙门口也禹贡曰浮于积石至于龙门注曰龙门山在河东之西界大禹导河积石疏决龙门即斯处也河口广八十步岩际镌迹遗功尚存三秦记曰河津一名龙门水陆不通鱼鼈之属莫能上江海大鱼集龙门下数千不得上上则为龙故曰曝鳃龙门水经注曰其鱼出巩县巩穴每三月则上渡龙门得则为龙否则额而还
　　蜚亷故城在县南七里
　　龙门闗在县西北二十二里
　　大禹祠在县西二十五里龙门山上隋末摧毁贞观九年奉敕更令修理
　　髙祖神尧皇帝庙在禹庙南絶顶之上画行幸仪衞之像葢义宁初义旗至此也


　　元和郡县志卷十四
　　钦定四库全书
　　元和郡县志卷十五
　　唐　李吉甫　撰
　　河东道【二】
　　晋州【平阳望】
　　【开元户六万八百五十三　郷一百四十八元和户六千五百六十七　郷五十九】
　　禹贡冀州之域即尧舜禹所都平阳也春秋时其地属晋战国时属韩后韩将冯亭以上党降赵又属赵在秦为河东郡地也今州即汉河东郡之平阳县也永嘉之乱刘元海僭号称汉建都于此前赵録曰太史令宣于修之言于元海曰蒲子﨑岖非可久安平阳唐尧昔都愿陛下都之于是迁都平阳后魏太武帝于此置东雍州孝明帝改为唐州寻又改为晋州因晋国以为名也髙齐武城帝于此置行台周武帝平齐置晋州总管义旗初建改为平阳郡武徳元年罢郡置晋州三年为总管府四年为都督府贞观六年废府复为晋州州境【东西三百二十四里南北二百五十里】
　　八到【西南至上都七百三十里东南至东都六百二十四里】
　　【东至潞州三百九十里东南至泽州四百一十里】
　　【西至慈州二百二十里西北至隰州二百五十里】
　　【东北至汾州三百六十里东北至沁州二百九十里】
　　贡赋【开元贡　蜡烛赋　布　麻】
　　管县九
　　临汾　襄陵　神山　岳阳　洪洞　霍邑赵城　汾西　冀氏
　　临汾县【望郭下】
　　本汉平阳县属河东郡在平水之阳故曰平阳魏置平阳郡平阳县属焉隋开皇元年改平阳县为平河县三年罢郡县属晋州其年又改平河县为临汾县
　　平山一名壶口山今名姑射山在县西八里平水出焉尚书曰壶口治梁及岐
　　潏水今名三交水东自襄陵县界流入
　　尧庙在县东八里汾水东
　　姑射神祠在县北十三里姑射山东武徳元年敕置龙子祠在姑射山东平水之源其地茂林蓊郁俯枕清流实晋之胜境也
　　刘和墓在县南三十五里和元海太子也
　　刘聪墓在县西南十一里聪元海第四子也
　　襄陵县【紧西北至州二十六里】
　　本汉旧县也属河东郡髙齐省周平齐自临汾县移禽昌县于今理属晋州隋大业二年改禽昌为襄陵取汉旧名也县东南有晋襄公陵因以为名先是以禽昌名者后魏禽赫连昌以置县故也
　　浮山在县东南七里
　　潏水在县北十五里
　　黒水经县北二十五里
　　晋贾充墓在县西南十里
　　神山县【中西至州七十八里】
　　本汉襄陵县地也武徳二年仆射裴寂奏分襄陵县置浮山县属晋州因山为名至三年因羊角山神人见又改为神山县焉
　　黒山今名乌头山在县东四十四里黒水出焉
　　羊角山在县东南三十一里
　　老君祠在县东南二十里武徳三年见神于羊角山下语曲沃县人吉善行曰报大唐天子得圣理一千年其年敕遣通事舎人柳宪立祠因改县为神山
