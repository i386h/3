<!-- { "loadSidebar": true } -->
　　兴势山在县北二十里蜀先主遣诸葛亮出骆谷戍兴势山置烽火楼处处通照即此山按三国时蜀以汉中【建安末破魏将夏侯妙才遂有汉中以魏延镇守其后蒋琬姜维相继镇于此即今郡也】兴势【后主延熙七年将军王平守之魏将曹爽等攻不克即今兴道县也】白帝【先主章武元年屯之遂为重镇后主建兴十五年呉将全琮来攻不克即今云安郡也】并为重镇【案云安郡即防州地理通释引元和志白帝山即州城所据也与赤甲山接初公孙述殿前井有白龙出因号白帝城城周回七里西南二里因江为池东临瀼溪惟北一面小差逶迤羊肠数转然后得上云云今是书于防州及所管各县并缺附识于此】汉水经县南去县一百步
　　傥谷一名骆谷在县北三十里后主延熙二十年诸葛诞反于淮南分闗中兵东下姜维欲乗虚向秦川率数万人出骆谷闻诞已破遂还
　　骆谷路在今洋州西北二十里州至谷四百二十里晋司马勲出骆谷破赵戍壁于悬钩去长安二百里按骆谷在长安西南南口曰傥谷北口曰骆谷谷中多反鼻蛇青攒【音爨】蛇一名燋尾蛇常登竹木上能十数步□人人中此蛇者即须断肥去毒不然立死
　　骆水在县城西一里
　　黄金县【中西南至州一百三十里】
　　本汉安阳县地属汉中郡后魏文帝于此分置黄金县因黄金水为名
　　黄金水出县西北百亩山黄金谷南流入经县西去县九里其谷水陆艰险语曰山水艰阻黄金子午魏遣曹爽由骆谷伐蜀蜀将王平拒之于兴势山张旗帜至黄金谷谓此山也
　　故铁城在县西北八十里城在山上言其险峻故以铁为名昔氐帅杨难当寇汉川令魏兴太守薛健据黄金戍姜宝据铁城宋遣梁州刺史萧思话攻拔之驿即子午道也旧道在今金州安康县界梁将军王神念以旧子午道缘山避水桥梁百数多有毁壊乃别开干路更名子午道即此路是也
　　洋源县【中西北至州一百二十里】
　　本汉晋西乡县武徳七年析置洋源县因洋水以为名洋水在县南三百步
　　西乡县【上西北至州一百里】
　　本汉成固县地蜀先主置南乡晋武帝改为西乡县武徳元年置洋州州理在西乡后移理兴道县
　　洋水东去县八里
　　贞符县【中南至州六十里】
　　开元十八年置初名华阳县天宝三年废八年王鉷奏开清水谷路复奏置其年凿山得玉册因改名贞符县隶京兆府十一年以路逺改属洋州
　　利州【益昌下府】
　　【开元户一万一千八百八十一　乡三十二元和户二千四百四十四　　　乡二十七】
　　本秦蜀郡地汉分巴蜀置广汉郡按今州即广汉郡之葭萌县地也蜀先主改葭萌为汉夀县属梓潼郡晋改汉寿为晋寿梁天监以竺为太守随夏侯道迁入后魏改立西益州梁大通六年又克之始通劔路改西益州为黎州武陵王萧纪僭号于蜀以席嶷为黎州刺史嶷反州属魏复改黎州为西益州正始三年改西益州为利州隋大业三年改为义成郡武徳元年又改为利州州城西临嘉陵江周宣帝大象二年以豆卢勣为利州总管至任未几而王谦据益州叛遣益州刺史达奚堪马步十万来攻利州于子城南北起土山城内之人负户汲援军既至堪等败走令大城内东西南北有大池是达奚堪取土处也
　　州境【东西三百三十里南北二百五里】
　　八到【东至上都一千二百五十里东北至东都一千一百一十里】
　　【东至集州三百里西至龙州四百里】
　　【西北至文州四百九十里东北至兴元府四百九十里】
　　贡赋【开元贡　干天门冬　金钢铁　丝布赋　布　緜　绢】
　　【元和贡　芎防　麝香】
　　管县五
　　緜谷　益昌　葭萌　山　景谷
　　緜谷县【上郭下】
　　本汉葭萌县地东晋孝武帝分晋寿县置兴安县隋开皇十八年改为緜谷县因县东南緜谷为名
　　龙门山在县东北八十二里出好钟乳
　　穿山一名胡头山出好铁旧置铁官又有山空鼍伏于空处皮可为甲刀箭所不能入
　　西汉水一名嘉陵水经县西去县一里
　　潜水出县东北龙门山书曰沱潜既道是也
　　益昌县【中下东北至州四十五里】
　　本汉葭萌县地晋改置晋寿县周改为益昌县属晋寿郡隋改属利州
　　晋寿故城在县东南五十里本汉葭萌县也按蜀先主自葭萌取成都留中郎将霍峻守葭萌城张鲁遣使诱之峻曰小人头可得城不可得也
　　小劒故城在县西南五十一里小劒城去大劒戍四十里连山絶险飞阁通衢故谓之劒阁道自县西南逾小山入大劒口即秦使张仪司马错伐蜀所由路也亦谓之石牛道又有古道自县东南经益昌戍又东南入劒州晋安县界即钟会伐蜀之路也
　　葭萌县【上北至州一百一十五里】
　　本汉葭萌县地东晋于今县南置晋安县隋改为葭萌县取汉旧县名也
　　嘉陵江在县城南
　　山县【中下西北至州二百一十五里】
　　本汉葭萌县地后魏于今县西南十五里置义城县隋义寜二年改名义清县天宝元年改为山以县北三十里有可山为名
　　县城置白崖山上武徳四年筑义清县理焉惟三面有城皆临絶险南面因险不更筑城
　　景谷县【中下西南至州六十六里】
　　本汉白水县地属广汉郡宋元嘉十七年氐人杨难当自称大秦王进军克葭萌获晋夀太守申坦因分白水置平兴县属之沙州隋开皇十八年改为景谷县因县北景谷为名大业二年废沙州县属利州
　　县城本平兴城杨难当所筑削山为城城三角中有一井傅竖眼所穿
　　木马山在县西南二十五里诸葛亮之出祁山也作木牛流马以供运于此造作因以名焉
　　白水一名羌水经县西一里
　　石门闗在县南十八里因山为阻昔诸葛亮凿石为门因名之
　　凤州【河池上】
　　【开元户三千八百四十九　乡二十二元和户一千三百五十八　乡一十五】
　　禹贡梁州之域战国时为秦地秦并天下为陇西郡地汉髙帝分陇西郡置广汉郡武帝分广汉陇西郡置武都郡领县九其属有故道河池二县今州即二县之地也三国时属魏明帝太和三年其地没蜀魏平蜀后复为雍州之地其地本氐羌所居后汉献帝建安中有杨腾者为部落大帅腾子驹勇健多计略始徙居仇池至宋武帝封杨盛为武都王其子及难当亦相继为王文帝元嘉十八年难当倾国南寇规有蜀土后魏太平眞君二年招定仇池其年于此城立镇太和元年置固道郡孝昌中以固道郡置南岐州废帝三年改南岐州为凤州因州境有鸑鷟山为名按成州同谷县本是凤州西界县南有凤凰山因为州名隋大业三年改为河池郡武徳元年复为凤州
　　州境【东西四百八十里南北三百七十六里】
　　八到【东北至上都六百里东北至东都一千四百六十里】
　　【东至兴元府三百八十里东北至兴州一百三十里】
　　【东北至凤翔府二百八十里北至陇州四百二十里】
　　贡赋【开元贡　蜡一百斤赋　布　麻】
　　【元和贡　蜜　土布】
　　管县三
　　梁泉　两当　河池
　　梁泉县【中下郭下】
　　【开元户一千八百一十八　乡一十二】
　　本汉故道县地后魏太和元年于此置梁泉县取县西梁泉为名属固道郡隋开皇三年罢郡县属凤州皇朝因之【武徳元年析置黄花县宝应元年省】
　　三松山在县南五里
　　故道水出陈仓县之大散岭西南流入故道川今州理即故道川也
　　回车戍在县西北六十里梁太清五年西魏遣雍州刺史达奚武为大都督及行台杨寛率众七万由陈仓路取回车戍入斜谷闗出白马道谓此也
　　两当县【中下东至州五十里】
　　【开元户一千六十六　乡五】
　　本汉故道县地属武都郡汉髙帝引兵从故道出袭雍谓此也永嘉之后地没氐羌县名絶矣后魏变文为固于此置固道郡领两当广乡二县因县界两当水为名或云县西界有两山相当因取为名隋开皇罢郡县属凤州皇朝因之
　　鸑鷟山在县西二十里
　　尚婆水今名石磐水水多磐石因以为名俗语音讹故云尚婆川中有鸟羣飞二月从北向南八月从南还北音如箫管俗云伎儿鸟春来则种米秋去则种麦人常以为农候
　　河池县【中下东至州一百七十里】
　　【开元户九百六十五　乡五】
　　本汉旧县属武都郡河池一名仇池按仇池山本名仇维山上有池似覆壶有瀑布其县因山为名山在成州界去县稍逺今县所处谓之河池川故取以为名永嘉之后没于氐羌县名絶矣后魏于此置广化郡广化县隋开皇三年罢郡县属凤州仁寿元年改为河池县复汉旧名皇朝因之
　　故道水经县城西去城三十步
　　河池戍在县城中
　　髑髅堆在县东北四十三里后魏讨仇池于此大破其军筑为京观俗号其地为髑髅堆
　　兴州【顺政上】
　　【开元户二千四十五　乡八元和户九百五十四　乡九】
　　禹贡梁州之域战国时为白马氐之东境秦并天下属蜀郡汉武帝元鼎六年以白马氐置武都郡今州即汉武都郡之沮县也晋永嘉末氐人杨茂搜自号氐王据武都自后郡县荒废而茂搜子孙承嗣为氐王其后杨难当又据下辨自称大秦王难当弟伯宜为茹卢王伯宜孙鼠分王武兴按武兴即今州理是也杨鼠既王武兴又得武都河池二县之地鼠子集始称藩于魏后谋叛魏魏遂废武兴为藩镇其年改镇为东益州废帝二年改东益州为兴州因武兴郡为名隋大业二年罢州为顺政郡武徳元年复置兴州按州城即古武兴城也初蜀以其处当冲要遣蒋舒为武兴督守之及钟会伐蜀舒遂降魏即其处也城虽在平地甚牢实周回五百许步惟开西北一门外有垒三面周匝
　　州境【东西二百八十六里南北一百九十里】
　　八到【东北至上都九百五十里东北至东都一千八百一十里】
　　【东南至兴元府二百五十里南沿流至兴元府三泉县一百五十里】
　　【西至武州三百五十里北至凤州三百五十里】
　　贡赋【开元贡　蜡六十斤　硃砂赋　布　麻】
　　管县三
　　顺政　长举　鸣水
　　顺政县【中下郭下】
　　【开元户一千一百八十八　乡四】
　　本汉沮县地后魏废帝分置汉曲县属顺政郡隋开皇三年罢郡以汉曲县属兴州十八年改为顺政县皇朝因之
　　武兴山在县北百里多漆及黄檗
　　嘉陵水经县南去县百步
　　沮水出县东北八十二里以其初出沮洳然故名为沮水
　　兴城闗在县南五里
　　大城戍在县东南四十九里
　　杨君神祠在县西南二里嘉陵水南山上即杨难当神也土人祠之
　　长举县【中下南至州一百里】
　　【开元户四百三十　乡二】
　　本汉沮县地后魏于此分置长举县属槃头郡周武帝废槃头郡县改属落丛郡隋开皇三年罢郡县属兴州皇朝因之
　　接溪山在县西北五十三里出硃砂百姓采之
　　青泥岭在县西北五十三里接溪山东即今通路也悬崖万仞山多云雨行者屡逢泥淖故号为青泥岭嘉陵水去县南十里
　　槃头故城在县南三里因水盘屈为名也
　　鸣水县【中下东至州一百一十里】
　　【开元户四百二十七　乡二】
