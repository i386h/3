<!-- { "loadSidebar": true } -->
　　本朱方地后名谷阳春秋鲁襄二十八年齐庆封奔吴呉与之朱方聚族而居之富于其旧后楚灵王使屈申围庆封于朱方克之尽灭其族即此地初秦以其地有王气始皇遣赭衣徒三千人凿破长陇故名丹徒北固山在县北一里下临长江其势险固因以为名蔡谟谢安作镇竝于山上作府库储军实宋髙祖云作镇作固诚有其绪然北望海口实为壮观以理而推固宜为顾江今濶一十八里春秋朔望有奔涛魏文帝东征孙氏临江叹曰固天所以限南北也
　　蒜山在县西九里山临江絶壁晋安帝时海贼孙恩至丹徒战卒十万率众登山鼔噪动地引阵南出欲向京城时宋武帝众无一旅率所领横击大破之山多泽蒜因以为名
　　互父山在县西北十里晋破苻坚获互贼置此山下因以为名今土俗亦谓之金山
　　兽窟山一名招隐山在县西南九里即隐士戴颙之所居也
　　东浦亦谓之润浦在县东二里北流入江隋置润州取此浦为名也
　　永兴寜陵在县东南三十五里宋武帝追尊曰孝皇帝讳翘初仕郡为功曹
　　丹阳县【望西北至州六十四里】
　　本旧云阳县秦时望气者云有王气故凿之以败其势截其直道使之阿曲故曰曲阿武德五年曽于县置简州八年废天宝元年改为丹阳县
　　刘繇城在县西南二百四十歩汉末繇为掦州刺史杨州旧理寿春是时已为袁术所据故繇来建城号令江南众数万人后孙防东略繇奔豫章
　　庱亭垒在县东四十七里本苏峻将管商攻略晋陵郗道微以此地东据要路北当武进故遣督防李闳筑此拒之今置埭
　　练湖在县北百二十歩周回四十里晋时陈敏为乱据有江东务修耕绩令弟谐遏马林溪以溉云阳亦谓之练塘溉田数百顷
　　新丰湖在县东北三十里晋元帝大兴四年晋陵内史张闿所立旧晋陵地广人稀且少陂渠田多恶秽闿创湖成溉灌之利初以劳役免官后追纪其功超为大司农
　　南齐宣帝休安陵在县北二十八里髙帝父也追尊为宣皇帝
　　髙帝道成泰安陵在县【缺】三十一里
　　武帝赜景安陵在县东二十二里
　　景帝道生永安陵在县东北二十六里明帝父也追尊为景皇帝
　　明帝鸾兴安陵在县东北二十四里
　　梁文帝顺之建陵在县【缺】二十五里武帝父也追尊为文皇帝
　　武帝衍修陵在县东三十一里贞观十一年诏令百歩禁樵采
　　简文帝纲庄陵在县东二十七里
　　金坛县【紧西北至州一百四十里】
　　本汉曲阿县地隋于此置金山府隋末乱离乡人自立为金山县武德八年废垂拱二年又置县以婺州有金山改名金坛
　　延陵县【紧东至州一百里】
　　晋太康二年分曲阿之延陵乡置延陵县葢因季子以立名也又汉地里志季子所居在今毗陵本名延陵至汉始改然今县北见有其祠或当时采地所及其地亦曰连陵
　　茅山在县西南三十五里三茅得道之所事具仙经不録
　　古神亭在县西北二十五里初孙防与太史慈遇于神亭即此地也呉志曰太史慈渡江到曲阿见刘繇会孙防至繇使慈觇轻重独与一卒遇于神亭防从十二皆韩当宋谦黄葢辈也慈便前鬭防刺慈马得慈项上手防慈亦得防兜鍪会两家兵来赴遂各解散后防获慈解捉手曰寜识神亭时耶是时卿得我如何慈曰未可量也防乃大笑
　　上元县【紧东北至州一百八十里】
　　本金陵地秦始皇时望气者云五百年后金陵有都邑之气故始皇东游以厌之改其地曰秣陵堑北山以絶其势及孙权之称号自谓当之孙盛以为始皇逮于孙氏四百三十七载攷其厯数犹为未及晋之渡江乃五百二十六年遂定都焉隋开皇九年平陈于石头城置蒋州以江寜县属焉武德三年杜伏威归化改江寜为归化县九年改为白下县属润州贞观九年又改白下为江寜至德二年于县置江寜郡乾元元年改为升州兼置浙西节度使上元二年废升州仍改江寜为上元县
　　钟山在县东北一十八里【案宋北各本讹作西北今据次条覆舟山在西足订正】按舆地志古金陵山也邑县之名皆由此而立吴大帝时蒋子文神异于此封之为蒋侯改山曰蒋山宋复名钟山梁武帝于西麓置爱敬寺江表上已常游于此为众山之杰
　　覆舟山在县东北十里钟山西足也形如覆丹故名宋元嘉中改名武山以为乐游苑初桓作乱使卞范之屯覆舟山西粟余二万宋髙祖率义师食毕弃其余粮躬先士卒以击之范之等一时土崩
　　牛头山在县南四十里山有二峯东西相对名为防阙晋氏初过江无阙王导指山凿两峯即此名天阙山方山在县东南七十里秦凿金陵以断其势方石山垝【居伪切】是所断之处也
　　三山在县西南五十里晋王濬伐呉宿于牛渚部分明日前至三山即此也
　　四望山在县西北八里晋温峤伐苏峻于四望山筑垒以逼贼是也
　　蔡州在县西十二里江中晋卢循作乱战士十余万舟舰数百里连旗而下宋髙祖登石头以望循军初循引向新亭公顾左右失色既而回泊蔡洲公曰此成擒耳俄而循大败而走
　　淮水源出县南华山在丹阳湖熟两县界西北流经秣陵建康二县之间入于江初王敦搆乱王导忧将覆族使郭璞筮之璞曰淮水絶王氏灭即此淮也
　　武湖在县北十里周回二十五里
　　娄湖县东南五里呉张昭所创溉田数十顷周回七里昭封娄侯故谓之娄湖宋时为苑
　　晋故台城在县东北五里成帝时苏峻作乱焚烧宫室都尽温峤以下咸议迁都惟王导固争不许咸和六年使王彬营造七年帝迁于新宫即此城也
　　扬州故理在县东百歩后汉末又理夀春刘繇为扬州刺史始移理曲阿呉长沙桓王孙防定江东置扬州于建业其州廨王敦及王导所创也后会稽王道子于东府城领州故亦号此为西州及隋平陈又于石头置蒋州移扬州于江北之江都焉
　　丹阳郡故城在县东南五里初为丹阳内史后改为尹石头城在县西四里即楚之金陵城也呉改为石头城建安十六年呉大帝修筑以贮财宝军器有戍吴都赋云戎车盈于石城是也诸葛亮云钟山龙盘石城虎踞言其形之险固也
　　秣陵故县在县东南四里本金陵地也秦改为秣陵湖熟故县在县东南七十里
　　越城在县南六里本东瓯越王所立也呉王濞败先趋此城后保丹徒郭璞行于途中赠白衣人袴褶亦此城也
　　建康故城在县南三里建安中改秣陵为建业晋复为秣陵武帝又分秣陵水北为建业避愍帝讳改名建康东府城在县东七里其地四则简文帝为会稽王时邸第东则丞相会稽王道子府谢安薨道子代领扬州仍前府舍故称为东府而谓扬州廨为西州谢惠连祭防漠君文即因修此府之城墙所为也
　　辅公祏城在县东七里其地本齐文惠太子苑地也公祏搆乱筑以为城其年公祏平城遂毁废
　　贺若弼垒在县北二十里隋平陈弼过江于蒋山龙尾筑垒
　　韩擒虎垒在县西四里隋平陈树碑其文薛道衡之词武德七年赵郡王孝防平辅公祏树碑纪功与此碑相对李百药之词
　　吴大帝蒋陵在县北二十二里
　　晋元帝睿建平陵明帝绍武平陵成帝衍兴平陵竝在县北六里鸡笼山
　　康帝岳崇平陵在县东北二十里蒋山西南
　　哀帝不安平陵在县北六里鸡笼山南
　　简文帝昱髙平陵孝武帝昌明隆平陵安帝德宗休平陵防帝德文冲平陵竝在县东北二十里蒋山西南宋武帝刘裕初寜陵文帝义隆长寜陵竝在县东北二十二里蒋山东南
　　孝武帝骏景寜陵在县西南四十里岩山
　　明帝彧髙寜陵在县北十九里幕府山东南
　　陈武帝霸先万安陵在县东三十八里方山西北贞观十一年诏百歩内禁樵采
　　文帝旧永寜陵在县东北四十里蒋山东北
　　宣帝顼显寜陵在县南四十里牛头山西北
　　梁昭明太子安陵在县东北五十四里查硎山
　　晋王导墓在县西北十四里幕府山西
　　谢安墓在县东南十里石子冈北
　　句容县【紧东北至州二百里】
　　汉旧县也晋元帝兴于江左为畿内第二品县县有茅山本名句曲以山形似已字句曲有所容故号句容赤山湖在县南三十五里
　　茅山在县东南六十里
　　竹里山在县北六十里王涂所经涂甚倾险行者号为翻车岘山间有长涧髙下深阻旧説云似洛阳金谷宋武帝初起自京口至江乗破桓将呉甫之于竹里移檄京师卽此处也
　　铜冶山在县北六十五里山出铜铅厯代采铸
　　常州【晋陵紧】
　　【开元户九万六千四百七十五　乡一百八十七元和户五万四千七百六十七　案乡数传写缺】
　　禹贡扬州之地春秋时属呉延陵季子之采邑汉改曰毗陵晋东海王越谪于毗陵元帝以避讳改为晋陵郡宋齐因之隋开皇九年平陈废郡于常熟县置常州因县为名后割常熟县入苏州移常州理于晋陵县隋乱陷于寇境武德七年平仍旧置常州
　　州境【东西二百一十二里南北二百九十里】
　　八到【西北至上都二千八百四十五里西北至东都一千九百八十里】
　　【东南至苏州一百九十里正南微西至湖州私路三百里】
　　【西南至古宣州五百里西北至润州一百七十里】
　　贡赋【开元贡　细纻　红紫二色緜布　纸六十张赋　纻布】管县五
　　晋陵　武进　江隂　无锡　义兴
　　晋陵县【望郭下】
　　春秋时延陵汉之毗陵也后与郡俱改为晋陵季札所居也墓在本县北七十里申浦之西
　　武进县【望郭下】
　　呉大帝改丹徒为武进晋武帝复改武进曰丹徒曲阿【案此曲阿二字疑上下有缺文攷后汉书郡国志丹徒曲阿本为吴郡十三城之二晋书地理志则丹徒曲阿武进为毗陵郡七县之三且注云丹徒故朱方曲阿故云阳是各为一县未尝并合】别置武进县于丹阳县东五十里梁武帝改武进为兰陵入晋陵垂拱二年又析晋陵西界立武进县于州理
　　江隂县【紧东南至州五十里】
　　本汉毗陵县之溉阳乡晋太康二年置溉阳县梁敬帝置江隂县郡隋开皇九年罢郡县属常州
　　无锡县【望西北至州九十六里】
　　汉旧县也东三十九里有梅里山呉太伯葬处
　　义兴县【紧北至州一百二十里】
　　本汉阳羡县故城在荆溪南晋惠帝时妖贼石水寇乱扬土县人周玘创义讨水割吴兴之阳羡并长城县之北乡为义兴郡以表玘功隋开皇九年平陈废郡为义兴县
　　荆溪是周处斩蛟处
　　苏州【呉郡紧】
　　【开元户六万八千九十三　乡一百一十八元和户一十万八百八　　案乡数传冩缺】
　　禹贡扬州之地周时为呉国太伯初置城在今呉县西北五十里至阖闾迁都于此后为越所并楚灭越而封黄歇于吴秦置会稽郡二十六县于呉项羽初起杀会稽太守殷通即此也汉亦为会稽郡后汉顺帝永建四年阳羡令周喜山隂令殷重上书求分为二郡遂割浙江以东为会稽浙江以西为呉郡孙氏创业亦肇迹于此厯晋至陈不改常为吴郡与吴兴丹阳号为三呉隋开皇九年平陈改为苏州因姑苏山为名山在州西四十里其上阖闾起台外郭城云是伍胥所筑周回四十七里
　　州境【东西四百四十一里南北四百九十八里】
　　八到【西北至工都三千三十里西北至东都二千一百七十里】
　　【南至杭州三百七十里正南微西至湖州二百一十里】
