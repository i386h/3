<!-- { "loadSidebar": true } -->
　　八到【东北至上都二千三百四十里东北至东都三千二百里】
　　【东南至嘉州三百二十里东北至邛州一百七十里】
　　【西南至黎州二百四十里西北至西山谷口和顺镇九十里】
　　贡赋【开元贡　□金　落雁木赋　緜　絺　葛】
　　管县五
　　严道　百丈　名山　卢山　荣经
　　严道县【中郭下】
　　本秦旧县属蜀郡汉迁淮南王长于严道邛邮县有蛮夷曰道后魏于此置始阳县隋大业三年改始阳为严道县
　　蒙山在县南十里今每岁贡茶为蜀之最
　　长坟岭在县西南二十七里道至险恶
　　平羌水经县北二里
　　多切镇在县西北三十二里
　　垅越镇在县西三十六里
　　百丈县【中西南至州八十六里】
　　本秦严道县地贞观八年于此置百丈县今按镇城东有百丈穴故以为名
　　陇西山在县西北三十里
　　大池水经县东去县十五步
　　抚人戍在县西南二十里
　　名山县【中下西南至州四十二里】
　　本秦严道县地后魏于此置蒙山县属防山郡隋开皇十三年改为名山县因县西北名山为名也属邛州仁寿四年改属雅州
　　名山在县西北十里
　　弱栋坂在县东北八里长二里道至险阻
　　名山水在县东二百步东南入平羌水
　　卢山县【中东南至州七十里】
　　本秦严道县地隋仁寿元年于此置卢山镇三年于此镇置卢山县因山为名属邛州后属雅州皇朝因之卢山在县西北九里其山西北连延入夷獠界正北即邛州火井县界
　　浮图水一名车卢水经县西南五里
　　罗带水经县东五十步
　　灵关镇在县西北六十里车灵山在下山有峡口似门阔三丈长二百步关外即夷獠界
　　荣经县【中下东北至州一百一十里】
　　本秦汉严道县地武徳三年于此置荣经县
　　邛来山在县四五十里水名邛笮山故笮人之界也山岩峭峻山竹髙节实中堪为杖因名山也
　　铜山在县北三里即文帝赐邓通铸钱之所后以山假与卓王孙取布千疋其山今出铜鑛
　　九折坂在县西八十里王阳为益州刺史经此叹息谢病去官后王遵为益州刺史至此叱驭而过
　　邛来水东流经县北三里
　　邛来镇在县西南八十七里
　　石门戍在县西南三十五里
　　眉州【通义上】
　　【开元户四万二千八百三十六　乡六十五元和户五千八百四阙　　　　乡七十二】
　　禹贡梁州之域在汉即犍为郡武阳县之南境梁太清二年武陵王萧纪开通外徼于此立青州取汉青衣县为名也后魏二年平蜀改青州为眉州因峨眉山为名也武徳元年改眉州为嘉州二年于通义县复置眉州州境【案州境里数传写缺】
　　八到【东北至上都二千二百一十里东北至东都三千七十里】
　　【东至陵州七十里东南至嘉州二百四十里】
　　【正西微北至邛州一百七十里西北至蜀州一百七十里】
　　【北至成都府二百里】
　　贡赋【开元贡　麸金　獠麻布　甘子】
　　管县五
　　通义　彭山　丹陵　洪雅　青神
　　通义县【郭下】
　　本汉武阳县之南境也后魏于此置通义县属齐通郡隋开皇三年罢郡以县属眉州皇朝因之
　　大江一名汶江经县东去县三里出□金
　　白战山在县东北二十五里西临汶江
　　彭山县【紧南至州六十六里】
　　本汉武阳县也秦惠王时张仪司马错代蜀蜀之王开明拒战不胜退走武阳获之即其地也汉昭帝时犍为郡自僰道移理武阳周武帝于此置隆山郡以境内有鼎鼻山地形隆起故为名隋开皇三年罢郡以隆山属益州贞观元年割属眉州先天元年以犯讳改为彭山县
　　鼎鼻山亦曰打鼻山在县南十五里宋谯纵据蜀朱龄石伐之命臧熹外出竒兵谯纵遣将谯小茍引兵塞打鼻以御之即此也山形孤起东临江水昔周鼎沦于此水或见其鼻遂以名山
　　大江一名汶江亦曰导江在县东七里
　　犍为故城在县西北五里汉犍为郡也武帝建元六年分巴蜀二郡立犍为郡
　　彭亡城亦曰平无城彭祖家于此而死故曰彭亡后汉岑彭击公孙述至武阳所营地名彭亡闻而恶之欲徙会日暮而止是夜蜀刺客诈为亡奴降彭遂刺杀彭初岑彭至其地改曰平无若言巴蜀已平无复贼也馨堰在县西南二十五里拥江水为大堰开六水门用灌郡下公孙述僭号犍为不属述攻之功曹朱遵拒战于六水门是也
　　丹棱县【上东北至州七十三里】
　　本南齐之齐乐郡也周明帝置乐齐县武帝改为洪雅县隋开皇十二年因县南有洪雅镇就立洪雅县仍改今理为丹棱县属眉州皇朝因之
　　三青山在县东北四十五里
　　思蒙水在县西北二十五里
　　洪雅故城在县东百五十歩
　　洪雅县【上东北至州一百二十里】
　　本齐乐郡之南境也自晋迄宋夷獠有其地周武帝攘却夷獠立洪雅镇隋开皇十三年改洪雅为丹棱县更于此置洪雅县兼带洪雅镇属眉州县西有洪雅川以名县
　　可暮山在县西北三十九里山多材木公私资之青衣水一名平羌水经县南一里
　　青神县【中北至州六十里】
　　本汉南广县地也李雄之后夷獠内侵西魏恭帝遥于此置青衣县属眉州之青城郡隋开皇三年罢郡徙县居郡理属眉州皇朝因之
　　青神祠即青衣神在今嘉州界
　　汶江经县东三里
　　青神县城在县南二十三里
　　松州【交川邉下都督府】
　　【开元户七百二十　乡六　案是州与翼维悉静诸州仅载开元户乡不及元和葢因已没吐蕃】
　　禹贡梁州之域古西羌地也羌人本出自三苖葢姜姓之别也其国近南岳及舜流四凶徙之三危滨于赐支至于河首緜地千里赐支者禹贡所谓析支者也夏桀之乱犬夷入居岐邠之间成汤伐而攘之及武王伐商羌髳会于牧野周衰西戎来宼杀幽王于骊山及秦穆公得戎人由余遂霸西戎开地千里其后子孙分别各自为种所居无常依逐水草以战死为吉利病终为不祥妇人孕身六月而产子不避风雪性刚猛得西方金行之气始皇时务力并六国兵不西行故羌种得以繁息汉武帝北逐匈奴西逐诸羌乃渡河湟筑令居塞始置护羌校尉列河西四郡隔絶羌胡后汉至于魏晋或降或叛至后魏邓至王象舒理者并白水羌也常为羌豪因地名自汉为邓至王其后子孙彭舒者遣使内附拜龙骧将军益州刺史甘松县开国子假以渠帅之名后魏末平邓至蕃始统有其地后周保定五年于此置龙涸郡天和元年改置扶州领龙涸郡隋开皇三年废龙涸郡置嘉诚镇与扶州同理焉大业三年改扶州为同昌郡领嘉诚县隋末陷于寇贼武德元年陇蜀平定改置松州贞观三年置都督府后但为州
　　州境【东西二百一十四里南北一百七十七里】
　　八到【东北至上都一千九百里东北至东都二千七百六十里】
　　【东至茂州三百里东北至扶州三百里】
　　【南至翼州一百八十里西南至当州三百里】
　　贡赋【开元贡　狐尾　当归　犀　牛酥】
　　管县二
　　嘉诚　交川
　　本周旧县也武帝天和元年置属龙涸郡隋开皇三年罢郡属扶州武徳元年改属松州
　　雪山在县东八十里春夏常有积雪故名
　　甘松岭在县西南十五里
　　宁远镇在县北一百里
　　大定戌在县北四十里
　　交川县【下北至州三十四里】
　　本周旧县天和中置属龙涸郡隋开皇三年罢郡属扶州武徳改属松州
　　洛稽山在县西北七十五里
　　江源镇在县西北三十里
　　茂州【通化边下都督府】
　　【开元户二千五百四十　乡一十三元和户六百九十　　　案乡数传写缺】
　　禹贡梁州之域本冉駹国汉武帝破南越冉駹等皆震恐请臣置吏元鼎元年以冉駹为汶山郡今州即汉属郡汶江县也周保定四年立汶州隋开皇五年改为会州大业三年罢会州为汶山郡武徳三年改置南会州总管府贞观八年改为茂州以茂滋山为名
　　州境【东西四百七十八里南北三百六十里】
　　八到【东北至上都二千一百四十里东北至东都三千里】
　　【东至緜州取松岭关路三百七十里南至彭州三百七十里】
　　【西至维州二百二十里北至翼州一百二十里】
　　贡赋【开元贡　麝香　升麻赋　布　麻】
　　【元和贡　生马牙硝】
　　管县四
　　汶山　汶川　通化　石泉
　　汶山县【中下郭下】
　　本汉汶江县地晋改为广阳县属汶山郡隋开皇十八年改为汶山县属会州皇朝改属茂州按汶山即岷山也南去青山石山百里天色晴明望见成都山岭停雪常深百丈夏月融泮江川为之洪溢即陇之南首也汶江北自翼州南流经县西二里
　　石密溪在县东十九里
　　汶江城在县北三里
　　汶川县【中下北至州一百里】
　　本汉緜虒县地梁于此置汶川县县西汶水因以为名仍于县置汶山郡隋开皇三年罢郡以县属汶川【汶州即茂州汶川县理是也】六年又属会州武徳改隶茂州
　　玉垒山在县东北四里
　　湿坂在县南一百三十七里岭上树木森沈常有水滴未尝暂燥故曰湿坂
　　大江水一曰汶江至汶山故郡乃广二百歩
　　广柔故县在县西七十二里汉县也属蜀郡禹本汶山广柔人有石纽邑禹所生处今其地名刳儿畔
　　故桃关在县南八十二里远通西域公私经过惟此一路关北当风穴其一二里中昼夜起风飞沙扬石绳桥在县西北三里架大江水篾笮四条以葛藤纬络布板其上虽从风摇动而牢固有余夷人驱牛马去来无惧今按其桥以竹为索阔六尺长十歩
　　通化县【中下东北至州一百六十里】
　　本汉广柔县地周武帝时于此置石门镇隋开皇十六年以近白狗生羌于金川镇置金川县十八年改为通化县皇朝因之
　　蜀山在县东北六里
　　县城累石为城内实外险东北二面并累石南面西面临岸去地百余丈
　　石泉县【中下西至州一百二十里】
　　本汉汶江县地贞观八年于此置石泉县县属茂州石城山在县东南一里
　　石密水经县南一里
　　翼州【临翼下】
　　【元戸一千七百一十四　乡七】
　　禹贡梁州之域本秦汉徼外羌也武帝元鼎中开为县今州即汉蜀郡蚕陵县之地也梁太清中武陵王萧纪于蚕陵旧县置铁州寻废周武帝天和元年讨蚕陵羌又于七顷山下置翼州以翼计水为名隋大业三年省州改置和山镇以翼水等三县属会州武徳元年重置翼州其地西枕大江南面临溪
　　州境【东西三百三十里南北一百七十里】
　　八到【东北至上都二千四百二十里东北至东都三千二百七十里】
　　【南至茂州一百二十里西至悉州二百二十里】
　　【西北至当州二百七十里北至松州一百八十里】
　　贡赋【开元贡　麝香赋　布　麻】
　　管县三
　　卫山　翼水　峨和
　　卫山县【中下郭下】
　　本汉蚕陵县地周武帝于此置翼水县以翼计水为名属翼计都隋开皇三年罢郡以县属翼州皇朝因之天寳元年改为卫山县
　　七顷山一名落目山此路山岩峻阻平地惟有七顷因呼为七顷山
　　龙涸故城俗名防浑城在县北十一里城之北境旧是吐谷浑所居故曰防浑城
　　石臼戍在县北六十里
