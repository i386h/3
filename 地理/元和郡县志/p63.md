<!-- { "loadSidebar": true } -->
　　铜鼓山在县北八十里
　　赤水溪经县南去县九十步
　　始龙溪在县东南流屈曲五十里合赤水溪流也昌元县【中东至州一百二十里】
　　乾元元年与州同置东接瀬波溪西临耶水
　　葛仙山在县南一百五十里
　　濑波溪在县南五十步
　　永川县【下西至州九十里】
　　大厯十一年置东西北三面并枕侯溪水南面接延陵英山
　　大铁山在县东南八十里
　　大足县【下西南至州七十五里】
　　乾元元年与州同置东临赤水西枕荣山
　　牛鬭山在县东南八十里









　　元和郡县志卷三十四
　　钦定四库全书
　　元和郡县志卷三十五
　　唐　李吉甫　撰
　　岭南道【一】
　　广州【南海中都督府】
　　【开元戸六万四千二百五十　乡一百九十四元和户七万四千九十九　　乡九十一】今为岭南节度使理所【管广州循州潮州端州康州封州韶州春州新州雷州罗州髙州恩州潘州辩州泷州勤州崖州琼州振州儋州万安州　案管县及都管戸数传写缺所列州目与唐书方镇表元和时岭南节度使领二十二州相合今缺春新以下十五州志文春州即南陵郡其县曰阳春罗水新州即新昌郡其县曰新兴索卢永顺雷州即海康郡其县曰海康遂溪徐闻罗州即招义郡其县曰亷江呉川干水零緑髙州即髙凉郡其县曰良徳电白保定恩州即恩平郡其县曰恩平杜陵阳江潘州即南潘郡其县曰茂名潘水南巴辩州即陵水郡其县曰石龙陵罗泷州即开阳郡其县曰泷水开阳镇南建水勤州即云浮郡其县曰铜陵富林崖州即珠崖郡其县曰舎城澄迈文昌琼州即琼山郡其县曰琼山临髙曽口乐会顔罗振州即延徳郡其县曰宁逺延徳吉阳临川落屯儋州即昌化郡其县曰义伦昌化感恩洛富罗万安州即万全郡其县曰万安陵水富云博辽此元和时十五州所领五十县可徴诸地理志合封韶以上七州所领县为八十有六也】
　　禹贡梁州之域春秋时百越之地秦并天下置南海郡【下言南海郡地即禹贡之域也】秦末赵佗窃据之髙帝定天下为中国劳苦释佗不诛因立佗为南越王使无为南边害至武帝元鼎五年遣伏波将军路博徳出桂阳下湟水楼船将军杨仆下浈水咸会番禺诛佗孙建徳及相吕嘉遂定越地以为南海苍梧郁林交趾九真日南珠崖儋耳郡按汉南海郡即秦南海故郡也属交趾刺史献帝末孙权以步骘为交州刺史迁州于番禺即今州理是也孙皓时以交州土壤太逺乃分置广州理番禺交州徙理龙编晋代因而不改义熙中卢循自称平南将军广州刺史用徐道覆计举兵建业军败单舸走保广州为晋将杜慧度所破投水而死隋开皇九年平陈于广州置总管府仁寿元年改广州为番州大业三年罢番州为南海郡隋末陷贼武徳四年讨平萧铣复为广州开元二十一年乂于边境置节度经略使式遏四夷广州为岭南五府经略使理所以绥静夷獠统经略军【南海郡系本州城内有经略军额管镇兵五千四百人】清海军【恩平郡管兵一千人恩平今恩州】桂管经略使【始安郡管兵千人】容管经略使【普宁郡管兵一千一百人】镇南经略使【安南都防府管兵四千二百人】邕管经略使【朗宁郡管兵一千七百人】
　　州境【东西六百四十八里南北一千二百一十里】
　　八到【西北至上都取郴州路四千二百一十里取防州大岭路五千二百一十里西北至东都取桂州路五千八十五里东北至韶州五百三十里】
　　【正南至大海七十里正西微北至端州沿沂相兼二百四十里】
　　【西南至恩州水路六百里西北至贺州八百七十六里】
　　贡赋【开元贡　沈香　甲香　钟乳　石斛　山姜竹布　丝布　蕉布　蚺蛇胆元和贡　荔枝煎　余甘子　占腊香　鼊皮案唐六典岭南道厥赋蕉纻落麻今是志以蕉布丝布麻布为广州及潮端康封韶等州之贡当因传写脱去赋字误移作贡非李吉甫之原本也】
　　管县十三
　　南海　番禺　化防　懐集　増城　洊水东莞　新会　义宁　清逺　四会　浈阳浛洭
　　南海县【上郭下】
　　本汉番禺县之地也属南海郡隋开皇十年以其地置南海县属广州
　　番山在县东南三里
　　禺山在县西南一里尉佗葬于此
　　南海在县南水路百里自州东八十里有村号曰古斗自此出海浩淼无际
　　石门水一名贪泉出县西三十里平地即晋广州刺史呉之饮水赋诗之处
　　州城步骘所筑也骘为交州刺史登台逺望乃曰斯诚海岛膏腴之地【案斯诚各本作新城非未筑时语步骘本传不载其事详见水经注今据以改正】宜为都邑遂迁州于番禺建筑城郭焉
　　赵佗故城在县西二十七里即尉佗都城也
　　陆贾故城在县西一十四里贾之来也佗不即前贾故为城以待之
　　卢循故城在县南六里循既为宋髙祖所破聚其余党还至番禺髙祖遣建威将军孙季髙振武将军沈田子力战大破之
　　朝台在县东北二十里【案水经注引交州治中姚文式问答云朝台在州城东北三十里】昔尉佗初遇陆贾之处也后嵗时于此望汉朝拜故曰朝台
　　牛鼻镇在县西北五十里
　　赤岸戍在县东百里
　　柴石戍在县东七十里
　　北庙在县北三里即尉佗之庙也
　　虞翻庙在县西北三里翻为孙权骑都尉以数谏争徙交州卒
　　海庙在县东八十一里
　　任嚣墓在县北三里
　　尉佗墓在县东北八里又言佗葬在禺山葢与此相连接耳
　　番禺县【工北至州十五里】
　　本秦旧县故城在今县西南二里县有番禺二山因以为名或言置在番山之隅隋开皇十年改置南海县即今县是也长安三年于江南洲上别置番禺县取汉名其洲周回约八十里
　　化防县【下东南至州四百八十里】
　　本秦四会县之地宋元嘉十三年分四会县之防乡置化防县属绥建郡隋开皇十年废郡以县属广州铅穴山在县西六十里出铅锡
　　滑水一名绥建江经县南去县三十步
　　懐集县【中东南至州六百三十里】
　　本汉四会县地也宋元嘉中分四会县之银屯乡置懐集县属绥建郡隋开皇十年改属洭州【洭州即今广州浛洭县理是也】二十年废洭州改属广州
　　骠山在县东北四十二里多铁□百姓资焉
　　绥建江经县西南二里
　　増城县【中西南至州一百八十里】
　　本汉番禺县地后汉于此置増城县按昆仑山上有阆风増城葢取美名也属南海郡隋开皇十年属广州猊山在县东南二十三里多婆娑摩竹围三四尺至坚里人以为弓形如弩
　　九子岭在县西四里
　　泉山在县西三十二里其上多漆树
　　鼋泉在县西青山有神鼋带铜镮上此水有秽此水则便澍雨
　　石陂水在县东北百五十里漑田【缺】余顷
　　牛潭在县东北二十里
　　洊水县【中东北至州七百五十里】
　　本汉封阳县地在今贺州界萧齐于此置洊安县属广州至徳二年改为洊水县
　　齐乐水经县北百步
　　滑水在县北五十里
　　东莞县【中西北至州三百里】
　　本汉博罗县地晋成帝咸和六年于此置宝安县属东莞郡隋开皇十年废郡以县属广州至徳二年改为东莞县取旧郡名也
　　宝山在县东北五十五里
　　南海在县西二里
　　新会县【中东北至州三百里】
　　本汉四会县地隋开皇十年置新会县属冈州【冈州即义宁今广州理是也】开元二十三年割属广州【案冈州旧唐书云贞观五年州废以新会义宁属广州乾元元年复为冈州与此新会义宁两县志文有异】
　　利山在县南百七十里上多沈香木
　　南海在县北一百五十里
　　义宁县【下东北至州五百里】
　　本汉番禺县之地宋元嘉六年于此置义宁县属新会郡隋改属冈州天寳初废冈州以县属广州
　　天路山在县西一十六里
　　清逺县【中南至州二百四十里】
　　本汉中宿县地也梁武帝于此置清逺郡中宿县属之隋开皇十六年废郡置清逺县属广州
　　观亭山一名观峡一名中宿峡在县东三十五里县昔取此峡为名
　　四会县【中东南至州二百四十里】
　　本秦旧县也属桂林郡隋开皇十年改属广州
　　金山一名金冈山在县北六十五里出金沙
　　鸡笼山在县西二里
　　浈阳县【中南至州四百二十五里】
　　本汉旧县也属桂阳郡在浈水之阳因名呉属始兴郡隋开皇十年改名贞阳属循州十九年改属广州武徳元年复改为浈阳
　　浈山在县北四十里浈水所出尉佗为城于此山上名曰万人城
　　浈阳峡一名臯石山在县南二十五里崖壁千仞猿狖所不能游
<史部,地理类,总志之属,元和郡县志,卷三十五>
　　郡之博罗县也梁置梁化郡隋开皇十年于此置循州取循江为名也大业三年改为龙川郡武徳五年复改为循州【案此所叙未全旧唐书地理志云隋龙川郡武徳五年改为循州天寳元年改为海丰郡乾元元年复为循州】
　　州境【东西九百八十三里南北七十二里】
　　八到【西北至上都取广郴路四千六百一十里西北至东都取广郴路四千四百五十里】
　　【东北至韶州一千二百里南至海一百一十里】
　　【西至广州水路沿泝相兼四百里陆路三百五十里北至防州一千五百里】
　　贡赋【开元贡　甲香　藤器　蚋蛇胆　鲛鱼皮元和贡　藤箱　水马　大鱼睛　罗浮柑子】管县六
　　归善　博罗　兴宁　海丰　河源　雷乡
　　归善县【中下郭下】
　　本汉博罗县地也宋于此置归善县属鄣郡梁属梁化郡隋开皇十年废梁化郡以县属循州
　　长山在县东南百里
　　寅山在县东北十五里多出茯苓
　　南海在县南一百一十里
　　河源水北去县四十步
　　归善故城在县东北七十里
　　梁化故郡在县东南八十里
　　博罗县【中下东南至州三十里】
　　本汉旧县也属南海郡隋开皇十年改属循州二汉县立名不一自呉以后复为博罗
　　罗浮山在县西北二十八里罗山之西有浮山盖蓬莱之一阜浮海而至与罗山并体故曰罗浮髙三百六十丈周回三百二十七里峻天之峰四百三十有二焉事具袁彦伯记
　　浮水出罗浮山
　　河源水东自归善县界流入南去县一百步
　　兴宁县【中下西南至州七百里】
　　本汉龙川县之地也晋于今县西三里置兴宁县属东莞郡隋开皇十年废郡以县属循州
　　六石山在县西南二里
　　循江西自河源县界流入西去县五十里
　　兴宁江南去县一百八十里
　　海丰县【中下西北至州五百里】
　　本汉龙川县地东晋于此置海丰县属东莞郡隋开皇十年废郡以县属循州
　　南海在县南二十五里
　　龙山在县北五十里
　　河源县【中下西南至州二百三十里】
　　本汉龙川县之地齐于此置河源县以县东北三百里有三河之源故名也属南海郡隋开皇十年改属循州龙穴山今名龙川山在县东北三百四十里
　　循江经县东南去县二百步
　　龙川故城在县东北水路百七十五里秦龙川县也秦南海尉任嚣疾召龙川令赵佗授之以政即此处也雷乡县【中下西南至州六百里】
