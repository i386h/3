<!-- { "loadSidebar": true } -->
　　临海江有二水合成一水一自始风溪一自乐安溪至州城西北一十三里合
　　唐兴县【上东南至州】一【百一十里】
　　三国时吴分章安置南始平县晋武帝以雍州有始平改为始丰肃宗上元二年改为唐兴
　　天台山在县北一十里
　　赤城山在县北六里实为东南之名山
　　黄岩县【上北至州一百五里】
　　前上元二年割临海南界置
　　黄岩山在县西南二百三十里
　　大海在县东七十里
　　乐安县【上东至州一百五里】
　　东晋穆帝永和三年分始平南乡置乐安县属临海郡歴代因之隋开皇九年废上元元年复置于孟溪之侧今县是也
　　乐安溪源出县西冯溪山流经县南又东入临海县界宁海县【上西南至州二百五十里】
　　晋穆帝永和三年分会稽之鄞县置宁海县属临海郡隋开皇九年废郡并入章安县永昌元年于废县东二十里又置载初元年移就县东一十里
　　大海在县东六里
　　明州【余姚上】
　　【元和戸四千八十三案元户乡数与元和乡数竝传写缺】
　　本会稽之鄮县及句章县地也春秋越王句践平吴徙夫差于甬东韦昭云即句章东浃口外洲是也武德四年于县立鄞州八年废开元二十六年采访使齐澣奏分越州之鄮县置明州以境内四明山为名句章故城在今州西一里
　　州境【案州境里数及开元贡赋竝传写缺】
　　八到【西北至上都三千八百五里西北至东都二千九百四十五里】
　　【东北至大海七十里西至越州二百七十五里】
　　【东南至台州临海县一百六十里至州二百五十里】
　　贡赋【元和贡　海肘子　橘子　红虾米　鰿子红虾鲊　乌□骨】管县四
　　鄮县　奉化　慈溪　象山
　　鄮县【中郭下】
　　本汉旧县也属会稽郡隋平陈省入句章武德八年冉置仍移理句章城后属明州
　　大海在县东七十里
　　翁洲入海二百里即春秋所谓甬东地也越灭吴请吴王居甬东吴王曰孤老矣不能事君王乃缢其洲周环五百里有良田湖水多麋鹿
　　奉化县【上北至州六十里】
　　本汉之鄞地开元二十六年采访使齐澣奏置
　　赤苋山在今县东一十里
　　慈溪县【上东南至州七十里】
　　本汉鄮县地开元二十六年齐澣奏置
　　慈溪在县南二十二里
　　大海在县北六十里
　　象山县【中西北至州水陆相兼一百六十里】
　　本汉鄞县地神龙元年监察御史崔皎奏于寜海县东界海曲中象山东麓彭姥村置县东至大海二十里南至大海三十五里东北至大海四十里正北至大海一十五里惟西南有陆路接台州宁海



　　元和郡县志卷二十七
　　钦定四库全书
　　元和郡县志卷二十八
　　唐　李吉甫　撰
　　江南道【三】
　　鄂州【江夏紧】
　　【开元户一万九千一百九十　　　乡三十三元和户三万八千六百一十八　　乡三十七】今为鄂岳观察使理所【管鄂州沔州安州黄州蕲州岳州　管县二十五都管户七万二千二百四十七】
　　禹贡荆州之域春秋时谓之夏汭汉为沙羡之东境自后汉末谓之夏口亦名鲁口呉置督将于此名为鲁口屯以其对鲁山岸为名也三国争衡为吴之要害吴常以重兵镇之魏明帝问司马懿曰二虏宜讨何者为先对曰呉以中国不习水战故敢散居东关凡攻敌必扼其喉而桩其心夏口东关敌之心喉若以陆军向皖引权东下为水军向夏口乗其虚而击之此神兵从天而坠矣晋庾翼为荆州曽理于此义熙初刘毅表以为夏口三州之中地居形要控接湘州边带汉沔请荆州刺史刘道规镇夏口至六年自临嶂徙理夏口即今州理是也宋孝武帝以方镇太重分荆湘江三州之八郡为郢州以分上流之势隋平陈改郢州为鄂州州城本夏口城呉黄武二年城江夏以安屯戍地也城西临大江西南角因矶为楼名黄鹤楼三国时黄祖为太守呉遣凌统攻而擒之弥衡遇害亦此地也东南角楼名焦度楼宋沈攸之自荆州称兵至此时焦度领兵在此城守东南角攸之攻之不克遂退走因名焦度楼
　　州境【东西四百七十四里南北三百八十八里】
　　八到【西北至上都二千二百六十里东北至东都一千四百里】
　　【东至江州六百里西至沔州隔江七里】
　　【西南至岳州五百一十里西北至安州二百九十里】
　　【正北微东至黄州二百里】
　　贡赋【开元贡　银　碌赋　纻布】
　　管县五
　　江夏　永兴　武昌　唐年　蒲圻
　　江夏县【望郭下】
　　本汉沙羡县地属江夏郡东晋以汝南流人侨立汝南郡后改为汝南县隋开皇九年改为江夏县属鄂州黄鹤山在县东九里
　　江水西南自蒲圻县界流入又北对峥嵘洲刘毅破桓于此又北流经黄军浦相传吴将黄葢屯军处曹公城在县东北二里梁武起义遣将曹景宗所筑头陁寺在县东南二里
　　鹦鹉洲在县西南二里
　　永兴县【紧西北至州四百里】
　　本汉鄂县地呉大帝分立新阳县隋开皇九年改为富川十八年改为永兴县
　　石鼔山在县西六十里上有三石鼔鼔鸣天即雨大江水在县西北四十五里
　　下雉故县在县东南一百四十里汉伍被谓淮南王安曰守下雉之城絶豫章之口是也
　　陈永兴故城在县东五十里东临江水俗云伍子胥所筑
　　武昌县【紧西至州一百七十里】
　　旧名鄂本楚熊渠封中子红于此称王至今武昌人事鄂王神是也离骚云乗鄂渚而反顾汉以为县属江夏郡武帝以封姊号鄂邑长公主建安二十五年呉大帝以下雉寻阳新城柴桑沙羡武昌六县为武昌郡黄武初自建业徙都废黄龙九年于此即尊位还都建业皇太子登留守武昌以陆逊辅之嘉禾元年太子还建业立皇子奋为齐王居武昌诸葛恪不欲诸王处濒江兵马之地徙居豫章甘露元年归命侯又都之扬土百姓泝流供给以为患苦陆抗上疏曰武昌土地实危险而塉确非王都安国养人之处且童謡言寜饮建业水不食武昌鱼寜还建业死不止武昌居于是还都建业改为江夏县后为武昌
　　樊山在县西三里谢元晖诗曰钓台临讲阅樊山开广宴谓此也
　　西塞山在县东八十五里竦峭临江
　　孙权故都城在县东一里余本汉将灌婴所筑晋陶侃桓温为刺史并理其地
　　唐年县【上西北至州六百三里】
　　本汉沙羡县地天宝二年分置唐年县
　　葛仙山在县北六十里
　　壶头山在县东北六十里
　　下隽故城在县西南一百六里因隽水为名
　　蒲圻县【上东北至州四百一十里】
　　本汉沙羡县地晋武帝改为沙阳今县【缺】一里沙阳故县城是也呉大帝分立蒲圻县因蒲圻湖为名本属长沙郡隋割属鄂州
　　赤壁山在县西一百二十里北临大江其北岸即乌林与赤壁相对即周瑜用黄葢防焚曺公舟船败走处故诸葛亮论曹公危于乌林是也
　　隽水源出县东南
　　大嶓水西北流入江
　　蒲圻湖在县南七十五里
　　吕防城在县西南八十里孙权以防为横野将军为周瑜破曹公定荆州于此镇守
　　沔州【汉阳上】
　　【开元户五千二百八十六　乡十二元和户二千二百六十二　乡十二】
　　本汉安陆县地晋于今州西临嶂山下置沌阳县江夏郡自上昶城移理焉后郡又移理夏口沌阳县属郡下不改入陈废隋开皇九年置戍十七年废戍改置汉津县属沔阳郡大业二年改为汉阳县武德四年分沔阳郡于汉阳县置沔州及县竝自临嶂山下改移于今理州境【东西二百五十二里南北二百四十六里】
　　八到【西北至上都二千二百五十里东北至东都一千三百九十三里】
　　【东渡江至鄂州七里东北至黄州二百二十里】
　　【西至复州竟陵县三百四十里西取桐冢路至复州四百六十里】
　　【西北至安州二百八十里西北至随州四百三十五里】
　　贡赋【开元贡　白纻布一端元和贡　麻赀布一端】
　　【案此沔州与蕲洪饶防吉江袁信抚宣歙潭衡郴永连道邵漳汀涪思费南珍溱播辰锦叙溪施奬等州之赋竝写遗缺其所贡之布葛或言端或言疋据杜佑通典载开元二十五年令江南诸州租布帛皆阔尺八寸长四丈为疋布五丈为端则端与疋本自不同而是志于各州未悉载当亦由写失之】
　　管县二
　　汉阳　汊川
　　汉阳县【中郭下】
　　县本末已具州叙
　　鲁山一名大别山在县东北一百步其山前枕蜀江北带汉水山上有吴将鲁肃神祠
　　临嶂山在县西六十里
　　大江水南自复州沔阳县界流入去县东二十步东北流入黄州界
　　汉水一名沔水西自汊川县界流入汉阳县因此水为名
　　郤月故城在县北三里刘表将黄祖所守处
　　汊川县【中东至州一百五十里】
　　本汉阳县地武德四年分置汊川县因汊水为名也内方山在县南九十里
　　小别山在县东南五十里春秋呉伐楚令尹子常济汉而阵自小别至于大别即此也
　　汊川水在县南二里西北自鄂州界流入
　　赤壁草市在县西八十里古今地书多言此是曹公败处今按三国志刘表卒其子琮代立在襄阳刘备屯樊琮降曹公备随南走曹公以江陵有军实恐备先据得之自当阳倍道追备一日夜行三百里遂克江陵又自江陵追备至巴丘遂至赤壁孙权遣周瑜程普各领兵万人与刘备来敌曹公遇于赤壁因风纵火曹公大败遂取华容道步归退保南郡瑜等复追之曹公留曹仁守江陵自徐北归据此而言则赤壁不在汊川也何则曹公既从江陵水军至巴丘赤壁又在巴丘之下军败引还南郡周瑜水军退并是大江之中与汊川殊为乖缪葢是侧近居人见崖岸赤色因呼为赤壁非曹公败处也
　　安州【安陆中都督府】
　　【开元户二万二千二百二十二　乡三十五元和户九千八百一十九　　　乡三十五】
　　春秋时郧国后为楚所灭汉为安陆县髙帝六年分南郡置江夏郡于此领县二十四后汉移理沙羡【案后汉书郡国志云凡县名先书者郡所治也其志江夏郡先书西陵最后乃书沙羡似无移治之事葢亦刘昭所谓遗缺众书所载之一证也此元和志不专据范志故下文有前史所载云云】曹魏齐王芳时王基为荆州自城上昶徙江夏郡理之以逼夏口在今州西北五十三里上昶故城是也江夏郡自后汉末当吴魏二国之境永嘉南迁后又当苻秦石赵与东晋犬牙为界自后魏周隋与宋齐梁陈交争之地故江夏前史所载或移于沙羡或移于上昶或移理鲁山城南北二朝两置江夏郡吴理武昌曹魏与晋俱理安陆故汉所理江夏郡前书多言在安陆其云梦县东南四里涢水之北有江夏古城周所理据山川言之此城南近夏水余阯寛大则前汉江夏郡所理也宋武帝分江夏置安陆郡后魏大统十六年改为安州【案此所叙未全据隋书地理志云西魏置安州总管府开皇十四年府废又云旧置安陆郡开皇初郡废大业初复置旧唐书地理志云宋分江夏立安陆郡武德四年改为安州治于安陆】
　　州境【东西二百一十九里南北三百二十五里】
　　八到【西北至上都一千九百七十里东北至东都一千一百六十里】
　　【东至黄州三百一十里东南至沔州二百八十里】
　　【东南至鄂州二百九十里西南至复州三百二十里】
