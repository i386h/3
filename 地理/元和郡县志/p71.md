<!-- { "loadSidebar": true } -->
　　秦长城首起县西二十里始皇三十四年并天下使防恬将三十万众北逐戎狄筑长城起临洮至辽东延袤万余里
　　祐川县【中下西北至州七十里】
　　周明帝武成元年置基成县隋开皇九年省义宁二年重置先天元年改为祐川县取县西祐川为名也和政县【中下南至州三十二里】
　　本后周洮城郡也武帝保定元年郡省置同和县属同和郡宣政元年改为和政县隋开皇三年罢郡县属岷州皇朝因之
　　洮水西南自溢乐县界流入
　　和政府在县西北七里
　　洮州【临洮下】
　　【开元戸三千七百八十四　乡七】
　　禹贡雍州之域古西戎地也自秦汉至于魏晋皆诸羌所居至后魏吐谷浑又侵据其地后周明帝武成中西逐诸戎其地内属置洮阳防武帝保定元年立洮州隋大业三年罢州改为临洮郡隋季乱离所在陷没郡守孙长询率所部百姓婴城固守以义宁元宁举城归国武徳二年复于此置洮州贞观四年州移理故洪和城于此置临洮镇五年废镇置淳州【案原本避唐宪宗讳缺淳字今校补】八年废州复移洮州理此永徽元年置都督府开元十七年废入岷州二十年于临潭又置临州二十七年又改为洮州广徳元年陷于西蕃
　　州境【东西五百五十里南北二百二十里】
　　八到【东北至上都一千五百里东北至东都二千三百六十里】
　　【东北至岷州一百八十里西至黄河六百里】
　　【西南至叠州一百八十里北至河州三百里】
　　贡赋【开元贡　褐　酥赋　布　麻】
　　管县二
　　临潭　美相
　　临潭县【中郭下】
　　本隋美相县周保定元年置贞观四年移美相县于东北洪和城内五年于州理改置临潭县其城东西北三面并枕洮水
　　洮水出县西南三百里嵹台山即禹贡西倾山也抃傍山在县东南十一里抃傍羌语也羌语呼石为抃呼髙为傍因以为名
　　安西府在县东四十里周明帝武成元年行军总管博陵公贺兰祥讨吐谷浑作此城以保据西土后因置博陵郡隋又为县属洮州贞观十二年省县入临潭十三年于此置安西府
　　广思镇在县西一百八十里
　　莫门军仪鳯二年置在州城内
　　神策军在州西八十里天宝十三年哥舒翰置在洮河南岸
　　美相县【中西至州七十五里】
　　本汉隋旧县理在州城贞观四年移洮州在此县亦随徙焉
　　雾露山在县北一十里
　　叠州【合川下】
　　【开元户一千二百七十七　乡一十一】
　　禹贡梁州之域歴秦汉魏晋诸羌常保据焉至后魏其地入吐谷浑周武帝建徳六年西逐诸戎始统有其地乃置叠州葢取山川重叠为义隋大业元年废叠州以县属洮州武徳二年西土内附于今州西二十九里合川故城置叠州五年陷吐谷浑七年讨平之复置叠州今州城在独山上西临絶涧南枕羌水十三年置都防府永徽元年罢天宝元年改为合川郡乾元元年复为叠州【案唐书地理志云禄山之乱合川懐道等郡没于吐蕃此所叙未合】
　　州境【东西二百六十五里南北一百二十九里】
　　八到【东北至上都一千七百里东北至东都二千五百六十里】
　　【东南沿流至宕州二百五十里东南至故芳州一百四十里】
　　【东北至洮州一百八十里西至黄河上党项岸二百八十里】
　　贡赋【开元贡　甘松香　麝香　酥赋　布　麻】
　　管县二
　　合川　常芳
　　合川县【下郭下】
　　本周武成二年置有三谷水至县东合流因以为名属西疆郡隋开皇三年罢郡县属叠州皇朝因之
　　石镜山在县西北四十五里其山石皎彻临照莫不见其形体故以为名山有铜窟隋代采铸今亦填塞白水一名垫江水在州西六十里
　　药水出县东平地人有患冷者煎水服之多愈
　　常芳县【中西北至州一百二十里】
　　本周武成中所置桓香县属芳州郭下前上元中芳州没蕃神龙元年移县名于大法山东苏董谷西即合川县理是也
　　芳州【贞观戸八百六十二　案是州陷西蕃在髙宗时其天寳郡名开元户乡皆未有故止载贞观户】禹贡梁州之域秦汉及魏晋皆诸羌所居至后魏吐谷浑入侵据焉周明帝武成中西逐诸戎始有其地乃于三交口筑城置甘松防武帝建徳中改为芳州领恒香深泉二郡隋大业二年郡州废以县属扶州隋氏丧乱陷于寇贼武徳元年西边平定复于常芳县置芳州【案隋书地理志云后魏立芳州有深泉郡后周置常芳县立恒香郡此谓周武帝建徳中改甘松防为芳州与隋志异又唐书地理志云武徳元年以常芬县置芳州此谓置于常芳县芳葢芬之误】髙宗上元二年陷于西蕃
　　州境【案州境里数传写缺】
　　八到【东北至上都一千八百四十里东北至东都二千七百里】
　　【东至羌二百三十里东南至扶州三百三十里】
　　【西南至羌直州一百六十里西至叠州一百四十里】
　　贡赋【贞观贡　犛牛酥赋　布　麻】
　　管县三
　　常芬　恒香　丹岭
　　常芬县【下郭下】
　　本周置属恒香郡隋开皇三年罢郡县属芳州前上元二年陷于西蕃神龙元年移县名属叠州
　　素岭山在县东七十里春夏常多积雪因名之
　　甘松府在城内
　　恒香县【下东北至州二十五里】
　　贞观二年置寄理恒香戍
　　帝候山在县南三里
　　丹岭县【下东南至州二十里】
　　本隋旧县开皇十九年置属芳州义宁三年属甘松郡武徳元年罢郡县属芳州所管百姓皆是党项诸羌界内虽立县名无城郭居处
　　湫池在县西八十里通弥山中周回百余里葢古之天池大泽白水之源葢出此也
　　宕州【懐道下】
　　【开元户一千六百五十九　乡六】
　　禹贡梁州之域古西羌地也自秦汉至魏晋皆诸羌据焉后魏招抚西戎始有其地有梁弥忿者宕昌羌也其先羌豪祖勤自称宕昌王弥忿于太武初表求内附太武嘉之拜弥忿为宕昌王其后递相传袭称藩于魏谓其地为宕昌藩周天和元年改藩置宕州隋大业三年罢州置宕昌郡武徳元年复宕州天宝元年改为怀道郡乾元元年复为宕州因宕昌山为名也【案陷蕃事缺叙】州境【东西三百六十五里南北四百二十九里】
　　八到【东北至上都一千四百七十里东北至东都二千三百三十里】
　　【东南至武州二百五十里南至扶州四百里】
　　【西北至叠州二百五十里北至岷州三百八十里】
　　贡赋【开元贡　麸金　麝香赋　布　麻】
　　管县二
　　怀道　良恭
　　怀道县【中下郭下】
　　本周武帝天和元年置属甘松郡隋开皇三年罢郡属宕州皇朝因之
　　苏董戍在县西一百八十三里
　　良恭山在县北四十里出雌黄
　　斫花山在县东北八十里出朱砂雌黄入常采取之宕昌故城今为交和戍在县东五十二里
　　良恭县【下西南至州二百一十里】
　　本周之阳谷县也武帝天和五年置宕昌郡隋开皇三年罢郡县属宕州十八年改为良恭县
　　愿虏山接县城西北隅东西四十里南北三里
　　临州【狄道下府　　　　　　　　　　　案是州置自天宝三年故不载开元户】乡
　　天宝初割兰州狄道县又别置安乐县置临州州郭旧有临洮军久视元年置至宝应元年陷于西蕃
　　州境【案州境里数传写缺】
　　八到【东南至上都一千四百八十里东南至东都二千二百四十里】
　　【南至岷州三百四十里西至兰州一百九十里】
　　贡赋【案此临州由兰州析置其贡赋在天宝初当与兰州同而传写遗缺】
　　管县二
　　狄道　长乐
　　狄道县【下】
　　本汉县属陇西郡晋改为武轺县隋复为狄道属兰州天宝初改属临州
　　长乐县【下】
　　天宝初置安乐县乾元后改为长乐













　　元和郡县志卷三十九
　　钦定四库全书
　　元和郡县志卷四十
　　唐　李吉甫　撰
　　陇右道【下　案是卷凉州至庭州载开元贡而不载布麻之赋竝由传写遗缺】州八【凉州甘州肃州沙州州伊州西州庭州其县二十五】
　　凉州【武威中府】
　　【开元戸二万六千一百六十五　乡二十五】
　　禹贡雍州之西界自六国至秦戎狄及月氐居焉后匈奴破月氐杀其王以其头为饮器月氐乃逺过大宛西击大夏而臣之匈奴使休屠王及浑邪王居其地汉武帝之讨北边休屠浑邪数见侵掠单于怒遗使责让之二王恐见诛乃降汉汉得其地遂置张掖酒泉炖煌武威四郡昭帝又置金城一郡谓之河西五郡改州之雍州为凉州五郡皆属焉地势西北邪出在南山之间隔絶西羌西域于时号为断匈奴右臂献帝时凉州数有乱河西五郡去州隔逺自来别立州于是以五郡立为雍州魏又分雍州置凉州领河西五郡晋惠帝永宁元年以张轨为刺史持节领防羌校尉防永嘉之乱因保据凉州是为前凉至张天锡为苻坚所灭后十余年又为吕光所据是为后凉至吕隆为姚兴所灭及沮渠防逊起兵据张掖是为北凉至沮渠茂防为后魏所灭及太武帝改州镇置四军为戍孝文帝太和十四年复为凉州领武威等十郡二十县周置总管府隋大业三年改为武威郡废总管隋末丧乱陷于寇贼武徳二年讨平李轨改为凉州置河西节度使【都管兵七万三千人马一万八千八百匹】断隔羌胡统赤水军【在凉州城内管兵三万三千马一万三千匹本赤乌镇有青赤泉名焉军之大者莫如赤水幅员五千一百八十里前拒土蕃北临突厥】太斗军【凉州西二百里本是赤水军守捉开元十六年改为大斗军因大斗枝谷为名管兵七千五百人马二千四百匹】建康军【证圣元年尚书王孝杰开镇周回以甘肃两州中间阔逺频被贼抄遂于甘州西二百里置此军管兵五千三百人马一千二百匹东去理所七百里】宁寇军【甘州东北十余里天寳二年置管兵一千七百人马五百匹】玉门军【肃州西二百余里武徳中杨恭仁置管兵千人实三百人马六百匹东去理所一千一百余里】墨离军【州西北一千里管兵五千人马四百匹东去理所一千四百余里】新泉军【会州西北二百里大足初郭元振置管兵七千人西去理所四百里】豆卢军【沙州城内以当匈奴要路山川回阔神龙初置立豆卢军以镇之兵四千五百人马四百匹去理所一千七百余里】张掖守捉【东去理所五百里管兵六千五百人马一千匹】交城守捉【凉州西二百里管兵一千人】白亭军【凉州西北三千里管兵一千七百人】天宝元年改为武威郡乾元元年复为凉州广徳二年陷于西蕃州城本匈奴新筑汉置为县城不方有头尾两翅名为鸟城南北七里东西三里地有龙形亦名卧龙城
　　州境【东西四百里南北八百三十里】
　　八到【东北至上都取秦州路二千里取兰臯路一千六十里
　　东南至东都二千八百六十里】
　　贡赋【开元贡　野马皮五张　细褐　柔毛毡白小麦十石】
　　管县五
　　姑臧　神乌　昌松　嘉麟　天宝
　　姑臧县【上郭下】
　　本汉旧县属武威郡因姑臧山为名亦言故匈奴葢藏城后人因讹为姑臧焉
　　姑臧南山一名雪山在县南二百三十里
　　天梯山在县南二十五里
