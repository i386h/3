<!-- { "loadSidebar": true } -->
　　屯氏河俗名屯河在县西二里
　　白沟水本名白渠隋炀帝导为永济渠亦名御河西去县十里
　　冠氏县【紧西知州六十里】
　　本汉馆陶县地隋开皇六年分馆陶东界置冠氏县因古冠氏邑为名属屯州隋大业二年废屯州县属魏州王莽河北去县十八里
　　冉仲弓墓在县北二十五里
　　朝城县【紧西北至州一百里】
　　本汉东武阳郡在武水之阳故曰武阳其后为县属魏郡隋开皇十六年属莘州大业二年废莘州属魏郡贞观十七年废永昌元年置改名武圣开元七年改为朝城
　　武河在县东十步
　　黄河在县东二十九里
　　武阳台在县西南一里
　　扁鹊墓在县罗城西北隅
　　莘县【上西至州一百里】
　　本衞地汉为阳平县属东郡魏改属阳平郡隋开皇六年又于乐平故城置阳平县属魏州八年改清平为清邑县大业二年改为莘县因县北古莘亭为名皇朝因之
　　莘亭在县北十三里传曰衞宣公使太子伋之齐使盗待诸莘将杀之二子伋夀争相为死即此地也
　　昌乐县【望北至州五十里】
　　本汉旧县属东郡后汉省后魏孝文帝于汉旧昌乐城置昌乐郡及昌乐县周武帝改属魏郡隋罢郡改属魏州皇朝因之
　　王莽河西去县十六里
　　相州【邺郡望】
　　【开元户七万八千　乡一百五十一元和户三万九千　乡二十九】
　　禹贡冀州之域又为殷盘庚所都曰殷墟项羽与章邯盟于洹水南殷墟是也春秋时属晋战国时属魏魏文侯使西门豹守邺是也秦兼天下为上党邯郸二郡之地汉髙帝分置魏郡理邺后汉末冀州理之韩馥为冀州牧居邺其后袁绍曹操因之建安十七年册命操为魏公居邺黄初二年以广平阳平魏三郡为三魏长安谯许邺洛阳为五都石季龙自襄国徙都之仍改太守为魏尹慕容隽平冉闵又自蓟徙都之仍置司隶校尉苻坚平邺以王猛为蓟州牧镇邺后魏孝文帝于邺立相州初孝文幸邺访立州名尚书崔光对曰昔河亶甲居相圣皇天命所相宜曰相州孝文从之盖取内黄东南故殷王河亶甲居相所筑之城为名也至东魏孝静帝又都邺城髙齐受禅仍都于邺改魏尹为清都尹周武帝平齐复改为相州大象二年自故邺城移相州于安阳城即今州理是也隋大业三年改相州为魏郡武徳元年复为相州后或为总管或为都督
　　州境【东西二百一十四里南北一百六十九里】
　　八到【西南至上都一千四百四十里西南至东都五百八十里】
　　【东至魏州二百一十里东取临洺县北至邢州二百六十五里】
　　【东南至滑州一百三十里西至潞州三百五十里】
　　【北至礠州六十五里东北至洺州一百八十里】
　　贡赋【开元贡　纱　凤翮席　胡粉　知母赋　緜　绢　丝】
　　管县十
　　安阳　邺　　成安　内黄　尧城　洹水临漳　临河　汤隂　林虑
　　安阳县【紧郭下】
　　本七国时魏寜新中邑秦昭襄王拔之改名安阳汉初废以其地属荡隂县晋于今理西南三里置安阳县属魏郡后魏并入荡隂隋开皇十年置安阳县属相州皇朝因之
　　韩陵山在县东北十五里东魏丞相髙欢破尔朱兆众于此山
　　洹水西南自林虑县界流入【虑音闾】
　　邺县【南至州四十里】
　　本汉旧县属魏郡晋以懐帝讳改邺为临漳县石季龙徙都之复改为邺县冉闵及慕容隽洎东魏髙齐并都于此其县名直至隋氏不改皇朝因之
　　浊漳水在县北五里西门豹为邺令引漳水以富魏之河内后史起为邺令又引漳水溉邺人歌之曰邺有贤令号为史公决漳水兮灌邺旁终古泻卤生稻粱今天谷井堰即其遗址也
　　故邺城县东五十步本春秋时齐桓公所筑也自汉至髙齐魏郡邺县并理之今按魏武帝受封于此至文帝受禅呼此为邺都
　　西门豹祠在县西十五里
　　魏武帝西陵在县西三十里
　　成安县【上西南至州一百五十里】
　　本汉斥丘县地属魏郡土地斥卤故曰斥丘其地旧属邺县髙齐文宣帝分邺县置成安县属清都尹周平齐属魏郡隋开皇三年改属相州皇朝因之
　　浊漳水西自滏阳县界流入
　　斥丘故城在县东南三十里本春秋时干侯邑汉以为斥丘县左传曰公如晋次于干侯
　　内黄县【紧西北至州八十里】
　　本汉旧县属魏郡河以北为内南为外故此有内黄陈留有外黄后魏省隋开皇六年重置内黄县属相州武徳二年于黎阳置黎州县属焉贞观十七年废州县属相州
　　汤水南去县七里
　　黄泽在县西北五里
　　故殷城在县东南十里殷王河亶甲居相因筑此城永济渠本名白渠隋炀帝导为永济渠一名御河北去县二百步
　　尧城县【上西至州四十里】
　　本汉内黄县地晋于此置长乐县髙齐省长乐入临漳县隋开皇十年分临漳洹水二县于此重置长乐县十八年改为尧城因所理尧城为名也
　　洹水在县北四里
　　丹朱墓在县东一里
　　洹水县【上西南至州一百二十里】
　　本汉内黄县地晋于此置长乐县属魏郡后魏省孝文帝复置长乐县髙齐省入临漳县周武帝分临漳置洹水县因洹水流入即以为名属魏郡隋开皇三年割属相州皇朝因之
　　洹水西自尧城县界流入
　　鸬鹚陂在县西南五里周回八十里蒲鱼之利州境所资
　　永济渠西去县二里
　　临漳县【上西南至州六十里】
　　本汉邺县地东魏孝静帝分邺县之地于邺城中置临漳县周武帝平齐自邺城移临漳县于今理属魏郡隋开皇三年改属相州皇朝因之
　　东山池在县西南十五里东魏相髙澄所筑引万金渠水为池作游赏处
　　鸬鹚陂在县东南三十里与洹水县同利
　　袁绍墓在县西北十六里
　　临河县【上西北至州一百二十里】
　　本汉黎阳县地隋开皇六年分置临河县属衞州其城本春秋时衞新筑城十六年改属黎州大业二年又改属衞州武徳二年重置黎州县属焉贞观十七年废黎州以县属相州
　　黄河南去县五里
　　汤隂县【上北至州四十里】
　　本七国时魏荡阴邑也汉以为县属河内郡县有荡水因取名焉晋属魏郡后魏省隋开皇六年重置荡隂县属相州十六年改属黎州武徳四年分安阳置荡源县属衞州十六年改属相州贞观元年从汉旧名改为汤隂
　　荡水西去县三十五里
　　牖里一名羑城在县北九里纣拘西伯之所也
　　林虑县【上东至州一百一十里】
　　本汉旧县属河内郡以隆虑山在北因为名后避殇帝讳改曰林虑属朝歌郡晋属汲郡后魏太武帝省入邺县文帝立复属魏郡周武帝置林虑郡隋开皇三年罢郡县属相州武徳二年又置岩州五年废县又属相州林虑山在县北二十里山多铁县有铁官南接太行北连恒岳
　　博州【博平上】
　　【开元户三万七千四百七十　乡七十四元和户二千四百三十　　　乡一十五】
　　禹贡兖州之域春秋时齐之西界聊摄地也战国时为齐地秦兼天下今州即秦东郡地也在汉为东郡聊城县之地后魏明元帝于此置平原镇孝文帝罢镇置平原郡葛荣之据冀州也又于今理置冀州寻废孝武帝复置平原郡隋开皇三年置郡十六年于今理置博州大业三年省隋乱宇文化及弑逆自江都举兵至此窦建徳攻陷其城复自据武徳四年讨平窦建徳重置博州
　　州境【东西一百五十七里南北一百六十六里】
　　八到【西南至上都一千七百九十里西南至东都九百三十里】
　　【东渡河至郓州一百八十里东渡河至齐州二百九十里】
　　【西南至魏州一百八十里西北至贝州一百九十里】
　　【东北至徳州一百六十里】
　　贡赋【开元贡　平防十疋赋　緜　绢】
　　管县六
　　聊城　武水　堂邑　清平　博平　髙唐
　　聊城县【紧郭下】
　　本春秋时聊摄地晏子对景公曰聊摄以东其为人多矣汉以为县属东郡晋属平原郡髙齐改属济州隋开皇三年改属冀州十六年置博州县属焉
　　黄河南去县四十三里
　　茌平故城在县东五十三里在茌山之平地石勒之贱也卖在茌平人师欢家为奴
　　四口故闗在县东南八十里隋置
　　武水县【上东北至州六十里】
　　本汉阳平县地属东郡隋开皇八年改阳平为清邑县十六年分清邑置武水县属莘州【即今博州武水县理是也】在武水沟之南因名之大业三年废莘州改属魏州贞观元年改属博州
　　黄河南去县二十二里
　　堂邑县【上东至州六十里】
　　本汉清县发干二县之地属东郡隋开皇六年于此置堂邑县属毛州因县西堂邑故城为名大业二年改属魏州武徳四年又属毛州贞观元年废毛州改属博州乐平故城本汉清县在县东三十里后赵録曰东海王使征东将军茍晞击汲桑石勒勒与晞相持战于平原阳平间为晞所败桑奔乐平
　　堂邑故城在县西北二十七里髙帝五年陈婴为堂邑侯婴孙午继封尚馆陶公主
　　清平县【上东南至州八十里】
　　本汉清阳县地属清河郡隋开皇六年自今贝州清河县界移贝丘县于今理属贝州十六年改贝州为清平县属博州大业二年省博州改属贝州隋乱废武徳四年重置属博州
　　博平县【上西南至州七十里】
　　本齐之博陵邑也史记曰齐威王伐晋博陵是也汉以为县属东郡晋属平原国隋开皇三年改属毛州十六年改属博州
　　故摄城在县西南二十里晏子曰聊摄以东其为人多矣即此城也
　　髙唐县【上西南至州一百一十里】
　　本齐邑春秋夙沙衞奔髙唐以叛史记齐威王曰吾臣有朌子者使守髙唐赵人不敢东渔于河汉以为县属平原郡后魏属济州髙齐改属平原郡隋开皇十六年改属博州皇朝因之长夀二年改为崇武县神龙二年复旧名
　　黄河在县东四十五里
　　华歆墓在县东二十里
　　衞州【汲郡望】
　　【开元户三万六百六十六　乡六十七元和户二千七百七十七　乡一十九】
　　禹贡冀州之域后为殷都在今州东北七十三里衞县北界朝歌故城是也今州理即殷牧野之地周武王灭殷分其畿内为三国诗国风邶衞是也邶封纣子武庚管叔尹之衞蔡叔尹之以监殷人谓之三监武王崩三监及淮夷叛成王既伐管叔蔡叔以殷封康叔为卫侯今郡及魏郡之黎阳河内之野王朝歌皆衞之分其后十五叶懿公为翟所灭更封于楚丘今滑州衞南县是也河内殷墟更属于晋后又属齐战国时属魏秦属河东郡在汉为汲县属河内郡魏黄初中置朝歌郡属冀州晋武帝改朝歌为汲郡仍属冀州后魏孝静帝移汲郡理枋头城今在衞县界又于汲县置义州以处归附之人周武帝改义州为衞州隋大业三年改为汲郡武徳元年又改为衞州二年陷窦建徳四年讨平仍旧名焉
　　州境【东西二百三十六里南北一百四十一里】
　　八到【西南至上都一千二百五十里西南至东都三百九十里】
　　【东渡河至滑州一百一十五里正南渡河至郑州二百三十里】
　　【正西微南至懐州二百六十里西北逾山至泽州陵山县二百四十里】
　　【东北至相州一百九十里东北至澶州二百五十里】
　　贡赋【开元贡　绢赋　緜　绢】
　　管县五
　　汲　　新乡　衞　　共城　黎阳
　　汲县【紧郭下】
