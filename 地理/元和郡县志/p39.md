<!-- { "loadSidebar": true } -->
　　萨摩陂在县北十五里周回五十里有蒲鱼之利鲁城县【上南至州一百里】
　　本汉章武县属渤海郡有盐官髙齐省隋开皇十六年于此置鲁城县
　　大海在县东九十里
　　平鲁渠在郭内魏武北伐匈奴开之
　　盐山县【上西至州六十里】
　　本春秋齐无棣邑也管仲曰北至于无棣汉于此置髙城县属渤海郡武帝以平津乡封公孙即此县乡也隋开皇十八年改为盐山县
　　盐山在县东南八十里
　　饶安县【上北至州九十里】
　　本汉千童县即秦千童城始皇遣徐福将童男女千人入海求蓬莱置此城以居之故名汉以为县属渤海郡灵帝置饶安县以其地丰饶可以安人后魏属沧州隋不改皇朝因之
　　胡苏河在县西五十里
　　无棣河在县南二十里
　　乐陵县【上北至州一百三十五里】
　　本燕将乐毅攻齐所筑汉以为县属平原郡即汉大司马史髙所封之邑后魏属乐陵郡隋开皇三年罢郡属沧州
　　重合故城县东二百步汉重合县武帝封莽通为重合侯
　　无棣县【上西北至州一百二十里】
　　本春秋时齐之四履北至之地在汉为阳信县地隋开皇六年割阳信饶安置无棣县以南临无棣沟因以为名属沧州
　　横海军在州城西南开元十四年置
　　景州【上】
　　【元和户二千二十五　乡一十五案是州废自贞观至贞元乃重置故不载开元户乡及贡赋】
　　本汉景城县属渤海郡隋开皇三年罢郡属沧州十六年又于长芦县置景州大业二年废武徳四年重置贞观元年废以所属县分入沧州贞元二年于弓髙县重置
　　州境【案州境里数写缺】
　　八到【西南至上都二千一百里西南至东都一千二百四十里】
　　【南至徳州二百里西南至冀州二百一十里】
　　【北至瀛州一百四十里东北至沧州二百二十里】
　　贡赋【元和贡　苇簟赋　緜　绢】
　　管县五
　　弓髙　南皮　景城　东光　临津【案五县志文并写缺佚又攷唐书地理志有幽州即范阳郡其县曰蓟曰幽都广平曰潞曰武清安次良乡昌平有涿州亦范阳郡其县曰范阳归义固安新昌新城有瀛州即河间郡其县曰河间髙阳平舒束城有莫州即文安郡其县曰莫曰清苑文安任丘长丰唐兴有平州即北平郡其县曰卢龙石城马城有妫州即妫川郡其县曰懐戎有擅州即密云郡其县曰密云燕乐有蓟州即渔阳郡其县曰渔阳三河王田有营州即柳城郡其县曰栁城此九州三十有三县元和时其名不改王应麟通鉴地理通释载归义县之易水固安县之方城故城犹据元和志今写各本皆缺佚之】












　　元和郡县志卷二十二
<史部,地理类,总志之属,元和郡县志>
　　钦定四库全书
　　元和郡县卷二十三
　　唐　李吉甫　撰
　　山南道【一　案唐书地理志山南道有江陵府即荆州南郡其县曰江陵枝江当阳长林石首松滋公安荆门有峡州即夷陵郡其县曰夷陵宜都长阳逺安有归州即已东郡其县曰秭归巴东兴山有州即云安郡其县曰奉节云安巫山大昌有澧州即澧阳郡其县曰澧阳安乡石门慈利有朗州即武陵郡其县曰武陵龙阳有忠州即南宾郡其县曰临江丰都南宾垫江桂溪有万州即南浦郡其县曰南浦武寜梁山皆列襄州之前又旧唐书地理志山南西道有商州即上洛郡其县曰上洛丰阳洛南商洛上津安业后改安业为乾元新唐书列商州于闗内道杜佑通典置于洋州之后王应麟玉海与通鉴地理通释载商州商洛及江陵松滋夷陵逺安奉节各条谓据元和志今写各本并缺佚之】
　　襄州【襄阳大都督府】
　　【开元户三万六千三百五十七　乡七十七元和户十万七千一百七　　　乡一百六十二】今为襄阳节度使理所【管襄州邓州复州郢州唐州随州均州房州　管县三十八　都管户一十四万二千】
　　禹贡荆豫二州之域于周诸国则谷邓鄾卢罗鄀之地春秋时地属楚秦兼天下自汉以北为南阳郡今邓州南阳县是也汉以南为南郡今荆州是也后汉建安十三年魏武平荆州置襄阳郡自赤壁之败魏失江陵而荆州都督理无常处吴将诸葛瑾陆逊皆数入其境自羊公镇襄阳吴不复入永嘉之乱三辅豪族流于樊沔侨于汉水之侧立南雍州孝武帝以朱序为南雍州刺史苻坚遣将苻丕攻陷襄阳序为丕所擒后坚败州复归晋安帝时鲁宗之为刺史仍于州理置寜蛮校尉梁太清二年岳阳王萧詧为雍州刺史兄河东王誉为元帝所杀詧怒以州北附西魏克江陵以詧为梁王都江陵为西魏藩国恭帝改雍州为襄州因州南襄水为名也按襄阳去江陵陆道五百里势同辅车无襄阳则江陵受敌自东晋庾翼为荆州刺史将事北伐遂镇襄阳北接宛洛跨对樊沔为荆郢之北门代为重镇周置总管隋置行台皇朝初亦置山南道行台武徳七年废行台置都督府贞观六年废都督府改为州永贞元年并为大都督府
　　州境【东西二百四十六里南北三百六十七里】
　　八到【西北至上都一千二百五十里北至东都八百二十五里】
　　【东至随州三百五十里东南至郢州三百二十里】
　　【南至江陵府四百七十里西至房州陆路四百二十里水路五百八十四里西北至均州三百六十里】
　　贡赋【开元贡　火麻布　库路真赋　緜　绢】
　　【元和贡　麝香　绫纱　竹扇　橙子　柘木弩材　漆器】
　　管县七
　　襄阳　临汉　南漳　义清　宜城　乐乡谷城
　　襄阳县【望郭下】
　　本汉旧县也属南郡在襄水之阳故以为名魏武平荆州分南郡置襄阳郡县属焉后遂不改
　　岘山在县东南九里山东临汉水古今大路羊祜镇襄阳与邹润甫共登此山后人立碑谓之堕涙碑其铭文即蜀人李安所制
　　万山一名汉臯山在县西十一里与南阳郡邓县分界处古谚曰襄阳无西言其界促近
　　檀溪在县西南初梁髙祖镇荆州闻齐主崩令萧遥光等五人辅政谓之五贵叹曰政出多门乱其阶矣隂懐平京师之意潜造器械多伐斫竹木沈于檀溪为舟装之备参军吕僧珍独悟其旨亦私具橹数百张及义师起乃取檀溪竹木装战舰诸将争橹僧珍每船付二张事克集今溪已涸非其旧矣
　　州理中城在县东边一处有土赤色昔苻丕攻襄阳朱序用道法以硃沙熏之至今土色有异西北角有夫人城苻丕之攻也朱序毋深识兵势登城履行知此处必偏受敌令加修筑寇肆力来攻果衄而退因谓之夫人城
　　刘琦台县东三里琦与诸葛亮登台去梯言之所也诸葛亮宅在县西北二十里
　　习郁池县南十四里
　　临汉县【紧南至州二里】
　　本汉邓县地即古樊城仲山甫之国也西魏于此立安养县属邓城郡周天和五年改属襄州天宝元年改为临汉县
　　县城南临汉水魏将军曹仁据樊蜀将闗羽围樊使于禁厐徳救之会汉水暴涨羽以舟师攻禁禁遂降羽徳瞠目不屈羽杀之
　　故邓城在县东北二十二里春秋邓国也桓七年邓侯吾离来朝是也楚文王灭之
　　邓塞故城在县东南二十二里南临宛水阻一小山号曰邓塞昔孙文台破黄祖于此山下魏常于此装治舟舰以伐呉陆士衡表称下江汉之卒浮邓塞之舟谓此也
　　南漳县【中东北至州一百四十里】
　　本汉临沮县地按临沮县今在荆州当阳县西北临沮故城是也后魏于此置重阳县隋为南漳县
　　荆山在县西北八十里三面险絶惟东南一隅才通入径
　　柤山【柤音祖】在县东北一百八里呉将朱然诸葛瑾从沮中乗山险道北出柤中去襄阳城百五十里按此是地名非山盖以地山相近因名或云司马宣王凿八叠山开路于此停阻也
　　襄水出县北一百一十里白石山
　　义清县【中东北至州五十八里】
　　本汉中庐县地也西魏于此置义清县后因之
　　中庐故县在今县北二十里本春秋庐戎之国秦时谓之伊庐项羽亡将钟离昧家在伊庐也
　　长渠在县东南二十六里派引蛮水昔秦使白起攻楚引西山谷水两道争灌鄢城一道使沔北入一道使沔南入遂拔之
　　宜城县【上北至州九十五里】
　　本汉邔【音忌】县地也城东临汉江古谚曰邔无东言其东逼汉江其地短促也宋孝武帝大明元年以胡人流寓者立华山郡理之后魏改为宜城周改宜城为率道县属武泉郡隋开皇三年罢郡属襄阳皇朝因之天宝元年改为宜城县
　　汉水在县东九里
　　故宜城在县南九里本楚鄢县秦昭王使白起伐楚引蛮水灌鄢城拔之遂取鄢即此城也至汉惠帝三年改名宜城
　　乐乡县【中下东北至州二百二十里】
　　本春秋时鄀国之城在今县北三十七里鄀国故城是也在汉为若县地晋安帝于此置乐乡县属武寜郡隋大业三年改属竟陵郡皇朝改属襄州
　　汉水东去县四十二里
　　谷城县【上东南至州一百四十五里】
　　本春秋时谷国左传谷伯绥来朝今县北十五里故谷城是也汉为筑【音逐】阳县萧何子封筑阳侯即此也隋开皇七年改为谷城县属襄州
　　筑水在县南百二十步
　　邓州【南阳上】
　　【开元户三万八千六百一十一　乡五十八元和户一万四千一百四　　　乡六十一】
　　禹贡豫州之域周为申国战国时属韩苏秦説韩宣惠王曰韩西有宜阳东有穰淯是也秦昭襄王取韩地置南阳郡以在中国之南而有阳地故曰南阳三十六郡南阳居其一焉汉因之领县三十六理宛城后汉于郡理置南都建安中张绣屯兵于穰降魏魏于穰置万州晋宣王夏侯伯仁皆为都督或理宛或理新野永嘉五年为刘聪所没成帝咸康四年复归于晋苻坚之乱又没前秦姚兴时又复还晋后魏孝文帝南侵又陷之梁普通中暂克还入魏太和中置穰州理穰县今邓州所理是也隋开皇七年梁王岿入隋自穰县移万州还江陵于穰县置邓州大业三年改为南阳郡武徳二年复为邓州
　　州境【东西五百九十里南北三百八十一里】
　　八到【西北至上都九百五十里北至东都六百四十五里】
　　【东至唐州三百二十里南至襄州一百八十里】
　　【西南至均州三百四十里东北至汝州四百七十五里】
　　贡赋【开元贡　白纻　丝布赋　布　麻】
　　管县七
　　穰　　南阳　新野　向城　临湍　菊潭内乡
　　穰县【望郭下】
　　汉旧县本楚之别邑取丰穰之义后属韩秦武王攻取之封魏冉为穰侯汉以县属南阳郡后魏既克南阳于此城置荆州隋开皇三年属邓州皇朝因之
　　湍【音专】水北去县七里
　　六门堰在县西三里汉元帝建昭中召信臣为南阳太守复于穰县南六十里造钳卢陂累石为隄旁开六石门以节水势泽中有钳卢王池因以为名用广灌溉歳歳增多至三万顷人得其利后汉杜诗为太守复修其陂百姓歌之曰前有召父后有杜毋
　　南阳县【紧西至州一百二十里】
　　本周之申国也平王毋申后之家汉置宛县属南阳郡更始即帝位世祖纳隂后【案原本避唐太宗讳世祖作代祖今改从史文】并于宛城魏代荆州都督所理至隋改为南阳县属邓州精山在县西北二十七里黄巾贼据宛城汉西乡侯朱儁击破之余众走保精山谓此也
　　淯水东去县三里南都赋曰淯水荡其胸是也
　　新野县【中西北至州七十里】
