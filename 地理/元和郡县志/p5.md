<!-- { "loadSidebar": true } -->
　　关内道【三】
　　泾州【安定上】
　　【开元户一万五千九百五十二　乡五十五元和户一千九百九十　　　　乡三十】今为泾原节度使理所【管泾州原州管县九】
　　【案前鳯翔节度使理所下有都管户数而此与后邠宁灵武诸节度使理所下无之皆由写遗缺】
　　禹贡雍州之域春秋时属秦至始皇分三十六郡属北地郡汉分北地郡置安定郡即此是也汉以六郡良家子补羽林郎按六郡安定即其一焉后汉安帝永初五年徙其人于美阳以避羌寇郡寄理美阳在今武功县界夷阳故城是也至顺帝移于今理后魏太武帝神防三年于此置泾州因水为名隋大业三年改为安定郡大业末金城贼帅薛举侵扰豳泾武徳元年太宗西讨会举死因平举子仁杲遂改安定郡为泾州
　　州境【东西一百九十六里南北二百八十六里】
　　八到【东南至上都四百八十里东南至东都一千三百四十里】
　　【东南至邠州一百八十里南至鳯州二百五十八里】
　　【西南至陇州私路一百八十里西北至原州平凉县一百五十里】
　　【北至原州城三百三十里北至庆州三百二十三里】
　　【东北至宁州一百五十里】
　　贡赋【开元贡　龙须席赋　布　麻】
　　管县五
　　保定　灵台　临泾　良原　潘原
　　保定县【上郭下】
　　本汉安定县地今临泾县安定故城也后汉省后魏文帝大统元年自高平移城于今理属安定郡隋开皇三年罢郡以县属泾州至徳二年改保定县
　　泾水在县东一里
　　折墌故城在县东十里西魏泾州刺史乙弗贵所筑隋末薛举屯据于此城举死仁杲复窃据武徳元年讨平之
　　万俟丑奴余迹在县东五里丑奴髙平人后魏建义元年僭号于此
　　灵台县【上西至州一百里】
　　本汉鹑觚县属北地郡周属赵平郡隋开皇三年属泾州天宝元年改为灵台县今县理西隂密故城东接县城即古密国之地是也诗云密人不共
　　临泾县【上东南至州九十里】
　　本汉旧县属安定郡隋大业元年于今县理置秋谷县取县内秋谷为名十二年复为临泾县皇朝因而不改按县在彭阳川内彭阳水上百步县界兼有汉安武安定彭阳抚夷四县之地也
　　良原县【上东北至州六十里】
　　本汉三水县地属安定郡今安定县界三水故城是也隋大业元年分安定县之地置良原县县西南三十里有良原因以为名
　　汭水一名宜禄川西自陇州华亭县流入
　　石原在县西南即所谓良原也
　　潘原县【中东至州一百里】
　　本汉隂盘县属安定郡在今邠州宜禄县西二十三里隂盘故城是也地有隂盘
　　原州【平凉中都督府】
　　禹贡雍州之域春秋时地属秦始皇时属北地郡汉为安定郡【案此下志文与户乡数及州境并写遗缺】
　　八到【东南至上都八十里东南至东都一千六百六十里】
　　【东南至泾州三百二十里东至秦州四百六十里】
　　【西至会州三百九十里正西防南至临洮军六百二十里】
　　【北至灵州五百里】
　　贡赋【开元贡　覆鞍毡赋　布　麻】
　　管县四
　　平高　平凉　百泉　萧关
　　平髙县【望郭下】
　　本汉髙平县属安定郡后魏太武帝太延二年于今县理置平髙县属平髙郡隋开皇三年罢郡以县属原州大业三年以原州为平凉郡武徳元年重为原州县仍属
　　筓头山一名崆峒山在县西一百里即黄帝谒广成子学道之处史记曰黄帝东至于海西至崆峒登筓头是也汉书曰筓头山在泾阳西禹贡泾水所出庄子云广成子学道崆峒之山又后汉书隗嚣使将王孟塞鸡头道即此也
　　木硖关在县西南四十里
　　萧关故城在县东南三十里汉书文帝十四年匈奴入萧关杀北地都尉是也
　　瓦亭故关在县南七十里即陇山北垂隗嚣使牛邯军瓦亭即此是也
　　秦长城在县北十里
　　朝那湫郊祀志云湫泉祠那苏林云在安定朝那县方四十里冬夏不増减不生草木旱时即祀之以壶浥水置之于所在则雨雨不止反水于泉俗以为恒今周回七里盖近代减耗
　　监牧贞观中自京师东赤岸泽移马牧于秦渭二州之北会州之南兰州狄道县之西置监牧使以掌其事仍以原州刺史为都监牧使以管四使南使在原州西南一百八十里西使在临洮军西二百二十里北使寄理原州城内东宫使寄理原州城内天宝中诸使共有五十监【南使管十八监西使管十六监北使管七监东宫使管九监】
　　监牧地东西约六百里南北约四百里天宝十二年诸监见在马总三十一万九千三百八十七匹内一十三万三千五百九十八匹课马
　　平凉县【上西北至州一百六十里】
　　本汉泾阳县地今县西四十里泾阳故城是也后魏为长城郡长城县之地周武帝建徳元年割泾州平凉于今理置平凉县属长城郡隋开皇三年属原州皇朝因之开元五年移于泾水南贞元七年又移于旧县南坂上今县是也仍屯军其中
　　马屯山在县西【案此下似缺里数】十六国春秋云姚苌与苻登战于髙平登败奔于马屯山即此也其山南北二十里东西三十里
　　百泉县【上西至州九十里】
　　本汉朝那县地故城在今县理西四十五里后魏孝明帝于今县西南阳晋川置黄石县隋炀帝改为百泉县武徳八年移于今所
　　可蓝山一名都卢山在县西南七十里十六国春秋曰赫连定据平凉登可蓝山望统万城泣曰先帝若以朕承大业岂有今日
　　泾水源出县西南泾谷地理志云泾阳县筓头山泾水所出淮南子云筓头山一名薄落山故泾水亦曰薄落水又南流经都卢山山路之中常如弹筝之声故行旅因谓之弹筝峡
　　萧关县【中南至州一百八十里】
　　本隋他楼县大业元年置神龙三年废别立萧关县以去州阔逺御史中丞侯全徳奏于故白草军城置因取萧关为名
　　蔚茹水在县之西一名葫芦河源出原州西南頽沙山下
　　邠州【新平紧】
　　【开元户一万九千四百六十一　乡四十九元和户二千六百七十　　　　乡四十九】今为邠宁节度使理所【管邠州宁州庆州　管县二十】
　　禹贡雍州之域周之先公刘所居之地诗大雅云笃公刘于豳斯馆是也周本纪曰后稷子不窋末年夏政衰奔戎翟之间至孙公刘修后稷之业乃国于豳徐广云新平漆县东北有豳亭是也按豳国城在今州理东北二十九里三水县界古豳城是也自周东迁其地属秦秦并天下分三十六郡属内史汉属右扶风今州理即汉右扶风之漆县也漆水在今县西九里西北流注于泾今鳯翔府麟游县东西亦有一漆水与此异也后汉于此置新平郡及姚苌之乱百姓夷灭此地郡县并无理所至后魏又置郡焉文帝大统十四年于今理置南豳州废帝除南字隋大业二年省入宁州义宁二年复为新平郡武徳元年复为豳州开元十三年以豳与幽字相涉诏曰鲁鱼变文荆并误听欲求辨惑必也正名改为邠字天宝元年改为新平郡乾元元年复为邠州州境【东西二百里南北二百七十里】
　　八到【东南至上都三百里东南至东都一千一百六十里】
　　【东至坊州三百一十里南至奉天县一百三十里】
　　【西北至泾州一百八十里北至宁州一百四十里】
　　贡赋【开元贡　荜豆　白蜡赋　布　麻】
　　管县四
　　新平　三水　永寿　宜禄
　　新平县【望郭下】
　　本汉漆县也属右扶风建武八年隗嚣悉众攻略阳上至漆进止未定会马援夜至上喜问之援聚米以为山谷于上前指军所从入上笑曰虏在我目中遂进兵攷诸记注汉之漆县即今州理是也姚苌之乱郡县不立暨乎后魏于今县西南十里陈阳原上置白土县属新平郡隋开皇三年罢郡移白土县于今州城中置豳州四年改白土县为新平县大业二年省豳州入宁州义宁二年复为新平郡武徳元年以新平郡又为豳州县属焉
　　五龙原在县东三里原侧有五泉水因名
　　泾水西北自宜禄县界流入
　　槖丘堡在县西十八里东西南三面石坡峭峻髙十丈北面筑城髙二丈武徳二年置贞观元年废
　　苻坚墓在县东南二里先有谣云河水清复清苻诏死新城坚闻恶之语军候曰地名新城避之至是为姚苌杀于新平城遂葬焉
　　三水县【紧西南至州六十里】
　　本汉旧县有铁官属安定郡以县界有罗川谷三泉并流故以为名魏改三水县为西川县亦属安定后魏于今县理西二十八里重置三水县取汉旧名属新平隋开皇三年罢郡以县属豳州皇朝因之
　　石门山在县东五十里峯岩相对望之似门
　　栒邑故城在县东二十五里即汉栒邑县属右扶风古郇国也左传云毕原丰郇文之昭也
　　古豳城在县西三十里公刘始都之处
　　永寿县【上西北至州九十里】
　　武德二年分新平县西界于今理北三十里永寿原西分置永寿县因原而名贞观二年移于州东南八十里兴元元年又移于顺义店即今理是也本汉漆县之南界也
　　髙泉山亦曰甘泉在县北二十五里
　　泾水自新平县界流入
　　醴泉苑在县东北十里并宫并周所立后废贞观四年置醴泉监兼置屯五所隷司农寺
　　宜禄县【中东至州八十一里】
　　本汉浅水县地属上郡后魏为东隂盘县地废帝以县南临宜禄州因改名隷泾州暨周隋又为白土县贞观二年分新平县又置宜禄县复魏旧名也
　　浅水原即今县理所初金城人薛举称兵攻破郡县武德元年举寇泾州屯兵于安定县之折墌城太宗亲征相守六十余日会举死其子仁杲统其众并羌胡十余万数来挑战上遣总管厐玉自此原南出贼之右因髙而陈上率大兵自原北出其不意斩首万余级贼大溃仁杲惧而请降俘其精兵万余人男女五万口故城犹在今县北五里
　　隂盘城在县西北二十五里
　　昭仁寺在县西十步浅水原上王师讨平仁杲诏于此置寺碑谏议大夫朱子奢之词也
　　长武城在县西五十里隋开皇中筑在泾河南岸武徳元年废大厯初郭子仪置兵以备西戎
　　宁州【彭原望】
　　【开元户三万二百二十六　乡七十三元和户一千一百七　　　案乡数传写缺】
　　禹贡雍州之域古西戎地也当夏之衰公刘邑焉周时为义渠戎国其后戎狄攻太王亶父避于岐山脚而作周按今州理城即公刘邑地也后西北伐犬戎武王都镐逐戎夷于泾洛之北以时入贡命曰荒狄周道衰荒狄不至后幽王为犬戎所杀至秦缪公得由余西戎八国来至秦昭王杀义渠戎王并其地始皇分三十六郡此为北地郡即义渠旧地也汉氏因之后汉移北地郡居富平故城是也后魏延兴二年为三县镇孝文帝太和十一年改置班州十四年改为邠州二十年改邠为豳取地名也废帝三年改豳州为宁州以抚宁戎狄为名后周改为北地郡隋又为宁州大业中又为郡武徳元年复为宁州贞观元年改为都督府四年又废府为州
　　州境【东西二百一十六里南北五百一十四里】
　　八到【东南至上都四百五十六里东南至东都一千三百里】
　　【东至坊州三百二十里南至邠州一百四十里】
　　【西至泾州一百五十里北至庆州一百三十里】
　　贡赋【开元贡　龙须席赋　布　麻】
　　管县六
　　安定　真宁　襄乐　彭原　定平　丰义
