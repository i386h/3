<!-- { "loadSidebar": true } -->
　　海畔有一沙阜髙一丈周回二里俗人呼为鬭口淀是济水入海之处海潮与济相触故名今淀上有甘井可食海潮虽大淀终不没百姓于其下煮盐
　　黄河西南去县七十三里
　　蒲台在县北三十里秦始皇筑此台以望海于台下萦蒲系马今蒲生犹萦结
　　元和郡县志卷二十一
　　钦定四库全书
　　元和郡县志卷二十二
　　唐　李吉甫　撰
　　河北道【三】
　　定州【博陵上】
　　【开元户六万五千四百六十　　乡一百三十元和户二万六千八百三十二　乡一百一十四】今为易定节度使理所【管定州易州　管县十六都管户三万六千四百二】
　　禹贡冀州之域亦尧帝始封唐国之地春秋时鲜虞白狄之国左传曰晋荀呉侵鲜虞是也战国时为中山国与六国竝称王后为赵武灵王所灭中山之地方五百里秦兼天下今州盖秦赵郡钜鹿二郡之地汉髙帝分赵钜鹿置常山中山二郡城中有山故曰中山景帝改为中山国封子胜为中山王哀帝崩立中山孝王之子衎是为平帝后燕慕容垂僭号建都于此仍置中山尹后魏道武帝平慕容垂子宝为中山郡置安州又改为定州以安定天下为名也隋开皇元年以中字犯庙讳改中山郡为鲜虞郡大业三年改为博陵郡遥取汉博陵郡为名也九年又改为髙阳郡隋末陷贼武徳四年讨平窦建徳复置定州复开皇之旧名也天宝元年改为博陵郡乾元元年复为定州
　　州境【东西一百七十四里南北三百里】
　　八到【西南至上都二千八十五里西南至东都一千二百二十五里】
　　【东至瀛州二百里东北至莫州二百五十里】
　　【西南取槀城路至赵州一百九十五里西北至蔚州四百七十里】
　　【北至易州二百五十里】
　　贡赋【开元贡　两窠细绫十四疋】
　　管县十
　　安喜　新乐　义丰　唐　　望都　北平无极　陉邑　深泽　恒阳
　　安喜县【紧郭下】
　　本汉卢奴县属中山国黑水故池在州城西北去县四里周回百余步深入不流俗谓水黑曰卢不流曰奴因以名县后燕慕容垂都中山故改卢奴为弗违县【案弗违旧唐书作不连】后魏平燕又改为卢奴髙齐省卢奴移旧安喜县于此属中山郡隋改为鲜虞县武徳四年复为安喜县按安喜故城在今县东三十里本汉安险县后汉改为安喜县蜀志曰先主尝为安喜尉
　　滱水【滱苦候反】一名唐河在县北八里
　　长星川南去县八里
　　天井泽在县东南四十七里周回六十二里
　　新乐县【中东北至州五十里】
　　本春秋鲜虞国汉为新市县之地隋开皇十六年置新乐县属定州取新乐故城为名也新乐者汉成帝时中山孝王母冯昭仪随王就国王为建宫于乐里在西乡呼为西乐城时人语讹呼西为新故为新乐
　　仪台县西南十三里后燕录曰慕容麟与道武战于仪台燕师败绩
　　木刀沟在县东南二十四里沟旁人姓木名刀因为名义丰县【紧西至州六十里】
　　本汉安国县之地属中山国魏明帝追封后父毛嘉为安国侯晋属博陵国隋开皇六年改为义丰县属定州皇朝因之
　　滱水俗名唐河县北五里
　　派水县西二十五里
　　解渎故城县东北九里本汉解渎亭灵帝袭爵解渎亭侯桓帝崩无子窦武定策迎立即灵帝也
　　长林沟今名木刀沟经县南三十三里
　　唐县【上东南至州五十里】
　　本春秋时鲜虞邑汉唐县之地即古唐侯国尧初封于此今定州北有故唐城是尧所封也汉唐县属中山国髙齐省入安喜县隋开皇十六年重置属定州皇朝因之
　　孤山盖都山也县东北五十四里
　　滱水一名唐河西去县一百五十步
　　寡妇故城县北九里后汉贾复追铜马五幡贼于此筑城后人语讹转呼为寡妇
　　八度故闗县西北二十里
　　倒马故闗县西北一百一十三里以滱水东经倒马闗山路险峭马为之倒因以为名
　　望都县【上西南至州五十里】
　　本汉旧县属中山国以尧山在北尧毋庆都山在南登尧山见都山故以望都为名后魏属北平郡髙齐省隋开皇六年复置属定州皇朝因之
　　唐水县西南四十二里
　　阳城淀县东南七里周回三十里莞蒲菱芡靡所不生柳宿城县东南四十二里宣帝母王夫人微时泣别于柳宿城即此地也
　　尧祠县南四十里
　　北平县【上西南至州八十三里】
　　本秦曲逆县地属中山国陈平封曲逆侯后汉章帝巡岳以曲逆名不善改为蒲隂县后魏孝明帝改为北平县于今县东北二十里置北平郡割中山国之蒲隂望都北平三县属之髙齐省北平郡及蒲隂县以北平县属中山郡隋开皇三年属定州皇朝因之万歳通天二年契丹攻围七旬不下故改为徇忠县寻复旧名蒲阳山在县西北四十里
　　濡水县西五里
　　安阳故闗县西北二十五里
　　无极县【上北至州八十里】
　　本汉毋极县属中山国后魏太武省髙齐重置属中山郡隋开皇三年改属定州万歳通天元年改毋为无滹沲水南去县三十五里
　　陉邑县【中北至州三十里】
　　本七国时中山国之苦陉邑汉苦陉县也李克为中山相苦陉之吏上计入多于前李克曰苦陉无山林之饶而入多于前是扰乱吾人也遂免之汉属中山国章帝改为汉昌魏文帝改为魏昌髙齐省隋开皇十六年改置隋昌县属定州武徳四年改曰唐昌天宝元年改曰陉邑
　　亷颇台在县西南十九里慕容恪与冉闵战于魏昌冉闵大败即此也
　　木刀沟在县南二里
　　深泽县【中西北至州九十里】
　　本汉南深泽县也以涿郡有深泽县故此加南以别之属中山国髙齐省隋开皇六年分安平县于滹沲河北重置深泽县属定州皇朝因之
　　滹沲河县南二十五里光武为王郎所追至滹沲欲渡导吏还言水深无船左右惧上使王霸前瞻水霸恐惊众乃言可渡比至冰合以囊沙布冰上乃渡未毕数车冰陷今名沟旁合处为危渡口
　　恒阳县【上东至州六十里】
　　本汉上曲阳县属常山郡后汉属中山国髙齐天保七年除上字但为曲阳县属中山郡隋开皇六年改曲阳为石邑县其年移石邑于井陉县属恒州七年于此置恒阳县属定州以在恒山之南因以为名
　　恒山在县北百四十里常水所出周官职方氏并州山鎭曰恒山是为北岳汉以避文帝讳改曰常山至周武帝平齐复名恒山
　　长星沟水在县西北十七里
　　郊坛县东南十二里后燕慕容垂都中山置坛于此郊祭
　　后燕故苑县西南十五里
　　恒岳观在县南百余步
　　真君庙在县东北十里嘉禾山下
　　恒岳下庙在县西四十步
　　北平军在州西三里开元十年置
　　易州【上谷上】
　　【开元户三万七千二百二十七　乡七十二元和户五百六十九　　　　　乡四十五】
　　禹贡冀州之域虞及周为并州地春秋时属燕晋战国时属燕赵秦置三十六郡以为上谷郡汉分置涿郡今州则汉涿郡故安县之地隋开皇元年改为易州因州南十三里易水为名大业初为上谷郡遥取汉上谷以为名隋乱陷贼武徳四年又改为易州髙阳军在州城内开元二十年置
　　州境【东西二百一十里南北四百四十七里】
　　八到【西南至上都二千三百四十五里西南至东都一千四百七十五里】
　　【东至莫州一百九十里东北至幽州二百一十里】
　　【西北至蔚州取飞狐路三百六十里北至妫州取故城头路四百里】
　　贡赋【开元贡　防　緜　墨赋　绢　丝】
　　管县六
　　易　　涞水　容城　遂城　满城　五回
　　易县【上郭下】
　　本汉故安县属涿郡文帝以申屠嘉为故安侯隋开皇十六年于汉故城西北隅置易县故城即燕之南郡周回约三十里
　　孔山在县西南四十五里有钟乳穴深不可测
　　涞水自蔚州飞狐县流入
　　易水一名故安河出县西寛中谷周官曰幷州其浸涞易燕太子丹送荆轲易水之上即此水也
　　武阳故城县东南七里故燕之下都
　　范阳故城秦范阳县也县东南六十二里以在范水之阳故名蒯通説武信君使赐范阳令侯印赵地闻之不战而下者四十余城
　　樊于期故城县西十三里于期授首荆轲处
　　涞水县【上西南至州四十二里】
　　本汉逎县【逎子由反】属涿郡后周省入涿县隋开皇元年又于此置范阳县遥取汉范阳为名十年又改为永阳县属幽州十六年改属易州十八年以重名改涞水县县近涞水为名
　　涞水一名巨马河县东北二里袁绍将崔巨业攻围故安不下退军南还公孙瓒击破之于巨马水死者七八千人即此水也
　　石泉故城县西北三十里在众山之内平山之中四周絶涧壁立五丈水不周处路不容辙
　　容城县【上西北至州八十八里】
　　本汉旧县属涿郡髙齐省入范阳县隋开皇元年改置逎县天宝元年改为容城复汉旧名
　　遂城县【上北至州七十里】
　　本汉北新城县属涿郡后魏除北字寻又省隋开皇三年移后魏新昌县于此属易州十六年改新昌县为遂城按县城即战国时武遂城也赵将李牧攻燕拔武遂方城即此也后魏孝武帝永熙二年以韩瓒为营州刺史行逹此城值卢曹搆逆就置南营州以瓒为刺史所部三千余人并雄武冠时因号英雄城
　　满城县【中东北至州一百四里】
　　本汉北平县属中山国髙祖以张苍为北平侯后汉世祖追铜马五幡贼于北平破之即此后魏于此置永乐县天宝元年改为满城县以县北故满城为名
　　五回岭在县西北五十里髙四十里许【案此下旧有建安元年魏太祖表封公孙度为永寜乡侯度曰我王辽东何永寜也二十七字是别条所引脱去上下文错置于此今删】五回县【中下东至州七十里】
　　本汉北平县地开元二十四年刺史田晖奏置在五回山东麓因名之二十四年刺史田琬以其险隘东迁于五公城在今易县西五十里
　　沧州【景城上】
　　【开元户九万八千一百五十七　乡一百七十九元和户九千五百一十四　　　乡三十九】今为沧景节度使理所【管沧州景州　管县十二案都管户数写缺】
　　禹贡冀州兖州之域后魏孝明帝熙平二年分瀛州冀州置沧州以沧海为名隋大业二年罢州为渤海郡武徳元年改为沧州二年陷窦建徳四年讨平建徳州仍旧
　　州境【东西三百二十二里南北四百五里】
　　八到【西南至上都一千二百二十里西南至东都一千三百六十里】
　　【东至大海一百八十里东南至棣州二百五十里】
　　【西南至景州一百二十里西南至徳州二百四十里】
　　【西北至幽州五百五十里】
　　贡赋【开元贡　栁箱　苇簟　糖蟹　鳢鮬赋　緜　绢】
　　管县七
　　清池　长芦　鲁城　盐山　饶安　乐陵无棣
　　清池县【紧郭下】
　　本汉浮阳县属渤海郡在浮水之阳后魏属沧州隋开皇十八年改为清池县以县东有仵清池因以为名仵清池县东南一十五里
　　长芦县【上东南至州三百四十里】
　　本汉参户县地周大象二年于此置长芦县属章武郡水经云长芦水名也水旁多芦苇因以为名隋开皇属瀛州贞观后改属沧州
　　参户故城一名木门城在县西北四十里
