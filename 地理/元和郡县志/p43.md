<!-- { "loadSidebar": true } -->
　　本汉沮县地也后魏宣武帝于此置落丛郡因落丛山为名又置鸣水县因谷为名隋开皇三年罢郡县属兴州皇朝因之
　　厨山在县南三里极崇峻幽深多木蜜百姓资其利落丛山县西北十里出铁
　　成州【同谷下】
　　【开元户四千九百五案开元乡数及元和户乡数并传写缺】
　　禹贡梁州之域古西戎地也后为白马氐国西南夷自冉駹以来什数白马最大有山曰仇池地方百顷其地险固白马氐据焉秦逐西羌置陇西郡秦末氐羌又侵据之元鼎六年平西南夷置武都郡今州界二郡之地晋宋间氐帅杨定杨难当窃据仇池自称大秦王宋遣将军裴方明讨平之后魏于此置仇池镇理百顷岑上后又改为郡梁改为秦州齐废帝改为成州隋大业三年改成州为汉阳郡武徳元年复为成州本属陇右道贞元五年节度使严震奏割属山南道今于同谷县西界泥公山上权置行成州
　　州境【东西三百九十三里南北三百九十四里】
　　八到【东至上都一千里东至东都一千八百六十里】
　　【东至凤州四百五十里东南取良恭县路至宕州五百四十里】
　　【南至武州三百八十里东北至秦州一百八十里】
　　贡赋【开元贡　蜡烛　鹿茸　防葵　狼毒赋　布　麻】
　　管县三
　　上禄　同谷　长道
　　上禄县【中郭下】
　　本汉旧县属武都郡后魏改为阶陵县周武帝改为仓泉县隋开皇三年罢郡县属成州大业三年改为上禄县
　　仇池山在县南八十里壁立百仞有自然楼橹却敌分置均调有如人功上有数万人家一人守道万夫莫向其池良沃有土可以煮盐【案其池一作其地有土一作有工】杨氏故累世据焉
　　鸡头山在县东北二十里后汉将来歙从山道袭得略阳隗嚣出其不意使将王孟将兵塞鸡头道即此也州城即杨难当所筑也
　　同谷县【中下西北至州一百八十里】
　　本汉下辨道也属武都郡故氐白马王国后魏宣武帝于此置广业郡并白石县恭帝改白石为同谷县隋开皇三年罢郡以县属康州大业属凤州贞观元年属成州
　　仙掌山在县南五里
　　下辨水一名甘泉县东北七十里
　　长道县【下南至州五十里】
　　本汉上禄县地后魏之天水郡也废帝改为长道郡又立汉阳县属焉隋开皇三年罢郡县属成州十八年改汉阳县为长道县
　　祁山在县东十里蜀后主建兴六年诸葛亮率军攻祁山即此是也汉水经其南有诸葛亮垒垒之左右犹有丰草盖亮之所植也
　　西汉水东北自秦州上封县界流入
　　盐井在县东三十里水与岸齐盐极甘美食之破气盐官故城在县东三十里在嶓冢西四十里相承营煮味与海盐同
　　酂公营在县西南三里武徳元年行军元帅酂国公窦轨讨薛举余党营军于此是也
　　文州【隂平下】
　　【开元户一千七百六十九　乡九元和户二百一十八　　　案乡数传写缺】贞观中属陇右道【案前成州志云本属陇右道贞元五年节度使严震奏割属山南道则此文州当亦同时改属山南者文献通考谓唐置文州属劔南道盖据通典所载开元时制与旧唐书所言永徽中改属劔南道相合第参证新唐书之列山南西道采访使及是志之列山南则有所脱漏矣而是志不言永徽后属劒南亦未完备】
　　禹贡梁州之域战国时氐羌据焉汉开西南夷置隂平道【凡邑有蛮夷曰道】以统兵众属广汉郡永平之后羌虏数反遂置为郡后入于蜀属雍州晋永嘉末太守王鉴以郡降李雄自后氐羌据之不为正朔所颁故江右诸志并不录也至后魏平蜀始于此置文州理隂平郡隋大业二年罢州县属武都隋末又陷寇贼至武徳元年陇蜀平复为文州大厯十四年西戎犯边刺史拔城南走建中三年以旧城在平地窄小难守遂移于故城东四里髙原上即今州理也
　　州境【东西一百八十八里南北二百四十里】
　　八到【东北至上都一千四百五十里东北至东都二千三百一十里】
　　【东取山路至龙州三百六十里东南至利州四百九十里】
　　【西南至扶州一百六十里北至武州二百五十里】
　　贡赋【开元贡麝香　蜡烛赋布　麻】
　　管县二
　　曲水　长松
　　曲水县【中下郭下】
　　本汉之隂平道也属广汉郡晋为隂平县属隂平郡永嘉末地陷李雄县遂废后魏平蜀置曲水县属隂平郡隋开皇三年罢郡县属文州皇朝因之
　　大白山在县南二百五十三里其山岩谷髙深常多霜雪春夏不消俗因名焉
　　太白泉一名羌水经县北去县一里
　　邓艾故城在县东七里魏景元四年邓艾伐蜀上言今敌既摧折宜遂乘之从隂平由斜径经汉徳阳亭出劒阁西百里去成都三百余里奇兵冲其腹心破之必矣遂自隂平道伐蜀盖此时所筑城也
　　姜维故城在县东七里后主令维于此筑城与邓艾相守
　　长松县【中下西南至州七十里】
　　【开元户四百九十四　乡三】
　　后魏之建昌县也属芦北郡隋开皇初郡废十八年改为长松县属文州大业三年罢州县属武都郡武徳元年复改属文州
　　天魏山在县北三十一里
　　芦北故城在县东五十二里因葭芦镇为名也
　　扶州【同昌下】
　　【开元户二千一百九十五　乡十四】
　　贞观中属陇右道【案唐书地理志扶州列山南西道与文州同旧唐书谓永徽后由陇右改为剑南道文献通考谓乾元后没吐谷浑大中二年收复属剑南道据通攷则大中后元和三十余年唐书新旧皆有脱漏据旧唐书则永徽先元和百五十余年而是志不言曾属剑南亦未完备】
　　禹贡梁州之域古西戎之地自秦汉迄魏晋属蕃夷无所建置后魏讨定隂平邓至羌立为寜州分置昌寜【案通典及新旧唐书并作邓寜惟隋书作昌寜与此合】帖夷等郡后改为邓州因邓至羌为名也隋开皇七年改为扶州大业二年改为同昌郡武徳元年重置扶州
　　州境【东西三百九十里南北四百一十九里】
　　八到【东北至上都一千六百里东北至东都二千四百六十里】
　　【东南至龙州六百里东北至文州一百六十里】
　　【西南至松州驿路三百三十里西北至故芳州驿路三百三十里】
　　【北至宕州四百里】
　　贡赋【开元贡　麝香　当归　芎防赋　布　麻】
　　管县四
　　同昌　帖夷　钳川　尚安
　　同昌县【中下郭下】
　　【开元户六百一十九　乡四】
　　本后魏之旧县也废帝前元年置属昌寜郡隋开皇初改属邓州后属扶州皇朝因之
　　邓至山在县东二十五里
　　白水经县西去县百步
　　邓至故城在县南三里
　　帖夷县【中下西至州一百里】
　　【开元户五百六十六　乡四】
　　本后魏废帝元年置属帖夷郡隋开皇三年属邓州七年改属扶州皇朝因之
　　白水经县南去县百步
　　安昌故城在县东北三十二里后魏废帝遣寜同宇文昶平弥【案此数字似有脱误】隂平邓至二蕃立宁州修筑故城钳川县【中下东至州一百三十里】
　　【开元户四百一十八　乡三】
　　后魏废帝二年置因山为名属尚安郡隋开皇三年属邓州七年改属扶州皇朝因之
　　罗夷山在县东南五十八里
　　白水经县南去县二十八里
　　钳川神祠去县西北十里水旱人祈请焉
　　尚安县【中下东南至州一百一十里】
　　【开元戸四百一十九　乡三　案前自河东道之太原至五台三十九县崞至马邑六县上党至潞城四县河北道之河内至获嘉五县山南道之梁泉至鸣水六县长松至尚安五县各载开元户乡数其间二百余县同前闗内河南及后江南劒南岭南陇右诸道所各县并写遗缺】
　　后魏恭帝后三年置属武进郡隋开皇三年属邓州七年改属扶州皇朝因之
　　素岭山在县西北百六十八里
　　黑水源出素岭山经县西北三十步


　　元和郡县志卷二十五
　　钦定四库全书
　　元和郡县志卷二十六
　　唐　李吉甫　撰
　　江南道【一　案唐书地理志江南道之前有淮南道首扬州即广陵郡其县曰江都江阳六合海陵髙邮扬子天长次楚州即淮隂郡其县曰山阳盐城寳应淮隂次滁州即永阳郡其县曰清流全椒永阳次和州即厯阳郡其县曰厯阳乌江含山次夀州即夀春郡其县曰夀春安丰盛唐霍丘霍山次庐州即庐江郡其县曰合肥曰慎曰巢曰庐江舒城次舒州即同安郡其县曰怀宁宿松望江太湖桐城又其次为光蕲安黄申五州是志以申光二州列河南道蔡州之后安黄蕲三州列江南道鄂沔二州之后与唐书方镇表元和初年蔡州节度使鄂岳观察使所领州相合而扬楚滁和夀庐舒七州则其时同仍淮南莭度使者当别有淮南道志文而传写缺佚】
　　润州【丹阳上】
　　【开元戸九寓一千六百三十五　乡一百元和戸五万五千四百　　　　乡八十】
　　【垦田六千七百二十七顷　案前各府州据此涧州推其戸乡数及都管戸数后皆有垦田数而传写缺佚】
　　今为浙西观察使理所【管润州常州苏州杭州湖州睦州　管县三十七都管戸三十一万三千七百七十二垦田五万七千九百三十二顷】
　　本春秋呉之朱方邑始皇改为丹徒汉初为荆国刘贾所封后汉献帝建安十四年孙权自吴理丹徒号曰京城今州是也十六年迁都建业以此为京口镇按州理或古名京城説者以为荆王刘贾甞都之或曰孙权居之故名京城今按荆字既不同又孙权未称尊号已名为京则两説皆非也按京者人力所为絶髙丘也亦有非人力所为者【案亦有一作亦云】人力所为者若公孙瓒所筑易京是也非人力所为者荥阳京索是也今地名徐陵即此京非人力所为也京上郡城城前浦口即是京口呉志曰汉献帝兴平二年长沙桓王孙防创业江东使将军孙何领兵屯京地是也吴志又云魏将臧霸以轻船五百敢死万人袭徐陵攻烧城堑即吴时或称京城或称徐陵或称丹徒其实一也晋永嘉乱后幽冀青幷兖五州流人过江者多侨居此处吴晋以后皆为重镇晋咸和中郗鉴自广陵镇于此为侨徐州所理升平二年徐州刺史北镇下邳京口常有留局后徐州寄理建叶又为南兖州后又为南徐州隋开皇九年贺若弼自广陵来袭陷之遂灭陈废南徐州改为延陵镇十五年罢镇置润州城东有润浦口因以名隋氏丧乱杜伏威窃据其地武徳三年伏威归化六年辅公祏叛复据其地七年平公祏依前置州其城呉初筑也晋王防为刺史改创西南楼名万嵗楼西北楼名芙蓉楼
　　州境【东西三百八里南北一百九十里】
　　八到【西北至上都二千六百七十里西北至东都一千八百一十里】
　　【东南至常州一百七十里北渡江至扬州七十里】
　　【正北微西至宣州四百里】
　　贡赋【开元贡　杂药　纹绫赋　丝　纻　布】
　　【自贞元以后观察使王伟李锜相继兼领盐铁使务其进奉与掦州益州相比元和以后稍革之】
　　管县六
　　丹徒　丹阳　金坛　延陵　上元　句容
　　丹徒县【望郭下】
