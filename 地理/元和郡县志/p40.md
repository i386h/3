<!-- { "loadSidebar": true } -->
　　本汉旧县也属南阳郡魏代新野县为荆州都督所理王昶为都督即镇此城晋惠帝立新野郡隋开皇三年罢郡县属邓州
　　淯水西去县二百步
　　后汉西华侯邓晨宅在县北二十四里晨新野人世祖姊夫也初起兵新野王莽焚其墓洿其宅宗族怒曰幸自富足何故随妇家入汤镬中晨终无恨
　　隂皇后宅在县东北捣衣石存焉
　　向城县【上西南至州一百九十里】
　　本汉西鄂县地春秋时向邑江夏有鄂故此加西后魏孝文帝于古向城置向城县属淯阳郡贞观九年改属邓州
　　丰山在县南三十二里有九钟霜降则鸣
　　西鄂故城在县南二十里张衡即此县人故宅余址犹存
　　鲁阳闗在县北八十里今邓汝二州于此分境荆豫径途斯为险要张景阳诗云朝登鲁阳闗狭路峭且深博望故城在县东南四十五里张骞封邑
　　临湍县【上东南至州八十五里】
　　本汉冠军县地后魏孝文帝割县北境置新城县属南阳郡废帝以近湍水改为临湍隋文帝复改为新城天宝元年又改为临湍县
　　翼望山在县西北二十里湍水出焉
　　冠军故城在县南四十里汉武帝以霍去病讨匈奴功冠诸军故封此县以襃异之
　　后汉胶东侯贾复宅在县南三十五里
　　楚堰在县南八里拥断湍水髙下相承八重溉田五百余顷
　　菊潭县【上东南至州一百五十里】
　　本汉郦【音蹢】县武陶戍之地后魏废帝因武陶戍置郡隋开皇三年罢郡以为菊潭县因县界内菊水为名属邓州
　　菊水出县东石涧山其旁多菊水极甘馨谷中三十余家不复穿井仰饮此水皆夀百余歳王畅袁隗为太守命郦县月送水三十斛饮食沐浴悉皆用之
　　内乡县【上东南至州二百四十里】
　　本楚之析邑后属于秦史记秦昭王发兵出武闗攻楚取析十五城是也汉以为县属农郡后汉属南阳郡后魏于此置析阳郡废帝改为中乡县隋开皇三年以避庙讳改为内乡属邓州
　　析水北自卢氏县界流入与丹水合古今谓之析口县城即楚析县也史记楚顷襄王元年秦出武闗斩楚众五万取析十五城汉髙祖入闗下析郦是也
　　复州【竟陵下】
　　【开元户五千二百三十二　乡一十一元和戸七千六百九十　　乡一十五】
　　禹贡荆州之域春秋战国并属楚史记白起拔郢东至竟陵即此是也秦属南郡在汉即江夏郡之竟陵县地也晋惠帝分江夏立竟陵郡周武帝改置复州取州界复池湖为名也贞观七年州理在沔阳县宝应二年移理竟陵县
　　州境【东西四百三十里南北六百九十里】
　　八到【西北至上都一千六百八十五里西北至东都一千四百二十五里】
　　【东至沔州陆路三百四十里水路七百里东北至安州三百三十里】
　　【南至沔阳县一百三十里自县南至岳州水路五百里西北至郢州陆路二百五十里水路三百里】
　　贡赋【开元贡　白纻赋　布　麻】
　　管县三
　　竟陵　沔阳　监利
　　竟陵县【中郭下】
　　汉旧县也属江夏郡旧县在今郢州长寿县界竟陵大城是也周属复州隋大业三年改复州为沔州县属不改武徳初又属复州
　　五华山在县东北七十里
　　县城本古风城也古之风国即伏羲风姓也南临水沔阳县【中下北至州一百三十里】
　　本汉云杜县地梁天监二年分置沔阳县即今县东三十里沔阳故城是也今沔阳县即后魏所置建兴县隋大业三年改建兴县为沔阳郡武徳五年改郡为县属复州
　　沔水在县南八十步东入川县界
　　马骨湖在县东南百六十里秋夏泛涨淼漫若海春冬水涸即为平田周回一十五里
　　监利县【中下东北至州二百六十里】
　　本汉华容县地也晋武帝太康五年分立监利县属南郡隋开皇三年属复州
　　大江在县南一百三十里








　　元和郡县志卷二十三
　　钦定四库全书
　　元和郡县志卷二十四
　　唐　李吉甫　撰
　　山南道【二　案唐书地理志山南东道有金州次郢州后即汉隂郡其县曰西城洵阳石泉汉隂元和时其名不改今志文皆缺】
　　郢州【富水下】
　　【开元户五千六百九十九　乡一十二元和户一万一千九　　　乡二十三】
　　本江夏郡云杜县之地周地图记曰蛮人酋渠田金生代居此地常为边患梁普通末遣郢州刺史元树讨平之因置新州后魏废帝二年改为温州因温水为名也隋末废温州县并入安陆郡武徳四年于今京山县重置温州贞观十七年废温州于长寿改置郢州
　　州境【案州境里数传写缺】
　　八到【西北至上都一千三百八十五里西北至东都一千一百二十五里】
　　【东南至复州三百里正南微西至江陵府三百里】
　　【西北至襄州三百一十里东北至随州三百九十里】
　　贡赋【开元贡　白纻布赋　布　麻】
　　管县三
　　长夀　京山　富水
　　长寿县【上郭下】
　　本汉竟陵县地宋分置长寿县理石城即今县理是也属竟陵郡魏文帝大统后属温州贞观十七年于县改置郢州县属焉后遂因之
　　汉水去县十步
　　县城本古之石城背山临汉水呉于此置牙门戍城羊祜镇荆州亦置戍焉即今州理是也
　　京山县【下西至州一百六十里】
　　本汉云杜县地也隋属温州大业二年改为京山县皇朝温州所理在此贞观十七年罢温州县属郢州大洪山在县西北二百里孤秀为众山之杰其山多钟乳
　　温汤水在县南十五里拥以溉田其收数倍流经其家多凶
　　富水县【中西南至州三百四十里】
　　本汉安陆县地后汉分其地置新市县属江夏郡后汉有新市平林兵谓此后魏改新市为富水县取县界富水为名
　　富水南去县一百步
　　唐州【淮安上】
　　【开元户二万一千五百九十七　乡四十五元和户四万七百四十　　　　乡八十七】
　　禹贡豫州之域春秋时为楚地秦为南阳郡地自汉迄宋皆同后魏太和中于此置东荆州理比阳故地其后改为淮州隋开皇五年又改为显州贞观九年改为唐州
　　州境【东西三百八里南北三百十里】
　　八到【西北至上都取叶县路一千三百四十里取邓州路一千二百二十五里
　　西北至东都五百二十里东至蔡州二百四十里】
　　【东南至申州二百六十里南至随州三百六十里】
　　【西至邓州三百二十里西北至襄州三百二十里】
　　【北至汝州叶县一百八十里自叶取龙兴路至汝州一百八十里东北至许州二百七十里】
　　贡赋【开元贡　绢　丝布赋　布　麻】
　　【元和贡　绢十疋】
　　管县七
　　比阳　慈丘　桐柏　平氏　湖阳　方城泌阳
　　比阳县【上郭下】
　　本汉旧县属南阳郡比水所出故曰比阳后魏属江夏郡隋属淮安郡贞观改属唐州
　　显望冈在县西北六十里
　　比水南去县二里后汉世祖破甄阜梁丘赐于比水西斩之即此水也【案是书因避唐太宗讳凡世字皆作代今遇后汉世祖之称改从史文】舞隂故城在县西北六十五里汉县属南阳郡曹公与张绣战引还舞隂即此城也
　　慈丘县【上西南至州七十里】
　　本汉比阳县之地后魏孝文于此置江夏县并置江夏郡领之隋开皇三年废郡县属淮州十八年改为慈丘取慈丘山为名
　　慈丘山在县西五十里
　　比水出县东南太湖山
　　桐柏县【中西北至州一百二十里】
　　汉平氏县之东界也梁于此置义乡县隋开皇十八年改为桐柏取山为名也
　　桐柏山在县西南九十里禹贡曰导淮自桐柏出紫草天木山俗名天目山在县东北五十五里祖逖为豫州刺史藏家口于天木山即此山也山上有池时人号为天目
　　淮水出县南桐柏山一名大复山
　　淮渎庙在县西六十里桐柏山东北
　　平氏县【中东北至州七十里】
　　本汉旧县属南阳郡晋属义阳郡其后为北人侵掠县皆丘墟后魏于平氏故城重置属淮州隋改属淮安郡贞观改属唐州
　　醴水出县东南桐柏山西流经县北三里与淮同导西流为醴东流为淮
　　湖阳县【中东北至州一百六十里】
　　古蓼国也左传曰郧人将与随绞州蓼伐楚注曰今义阳东湖阳县是也地理志曰蓼国咎繇后为楚所灭后魏孝庄帝于此立湖州贞观元年废以湖阳属唐州方城县【上东南至州一百六十里】
　　本汉堵【音者】阳地也属南阳郡在堵水之阳故名后汉朱祐为堵阳侯梁于此置堵阳郡隋改置方城县取方城山为名也属淯阳郡贞观改属唐州
　　方城山在县东北五十里即沮溺耦耕处左传屈完对齐桓公楚国方城以为城是也
　　堵水西去县三十五里
　　泌阳县【中东至州一百里】
　　本汉棘阳县地后魏于此置襄城郡领襄城上马二县贞观元年废入湖阳县开元十三年刺史白知节奏复置天宝元年改为泌阳
　　随州【汉东上】
　　【开元户一万三千二百一十六　乡二十七元和户一万二千七百一十六　案乡数写缺】
　　本春秋时随国与周同姓左传曰汉东之国随为大注曰今义阳随县也其后为楚所灭为南阳郡地汉立为随县属南阳郡晋太康九年分义阳置随郡自宋以还多以封建子弟为王后魏文帝大统十六年改随州后遂因之
　　州境【东西三百七十里南北三百七十八里】
　　八到【西北至上都一千四百三里西北至东都一千一百六十五里】
　　【东南至安州一百五十五里西南至郢州三百九十里】
　　【西至襄州三百五十里西至唐州三百六十里】
　　【东北至申州二百四十里】
　　贡赋【开元贡　绫　葛　覆盆子赋　绢　布　緜】
　　【元和贡　绫十疋　葛五疋】
　　管县四
　　随　　光化　枣阳　唐城
　　随县【上郭下】
　　本汉旧县属南阳郡即随国城也厯代不改
　　厉山亦名烈山在县北百里礼记曰厉山氏炎帝也起于厉山故曰厉山氏
　　断蛇丘在县北二十五里即随侯救断蛇处
　　溠水在县西四十里左传曰楚武王伐随莫敖屈重除道梁溠
　　平林故城在县东北八十里王莽末闗东起兵陈牧廖堪起兵号平林兵
　　季梁庙在县南门外道西三十二步
　　光化县【下西北至州三十四里】
　　本汉随县地南齐武帝分其地立安化县属随郡后魏文帝改为新化县废帝改为光化县
　　枣阳县【上东至州二百里】
　　本汉蔡阳地属南阳郡后汉分蔡阳立襄乡县周改为广昌隋仁寿元年改为枣阳县因枣阳村为名也舂陵故城在县东南三十五里汉景帝子长沙王发子舂陵节侯之邑也世祖即位幸舂陵复其徭役改曰章陵【案此条及下二条世祖原本因避讳皆作代祖今改正】
　　后汉世祖宅在县东南三十里宅南三里有白水东京赋所谓龙飞白水也
　　世祖父南顿君陵县东二十七里
　　唐城县【上东南至州一百五里】
　　本汉随县地梁于此置下溠戍后没魏改为下溠镇隋开皇三年改镇为唐城县大业二年废开元二十四年采访使宋鼎奏置
　　唐城山在县北三十二里
　　均州【武当下】
　　【开元戸九千八百五十九　乡二十元和户八千一百八十二　乡二十】
