<!-- { "loadSidebar": true } -->
　　八到【东南至上都四千三百三十里东南至东都五千一百六十里】
　　【东南取莫贺碛路至瓜州九百里西南至西州七百三十里】
　　【正南微东至沙州七百里】
　　贡赋【开元贡　刀　隂牙角】
　　管县三
　　伊吾　柔逺　纳职
　　伊吾县【下郭下】
　　本后汉伊吾屯贞观四年置县
　　天山一名白山一名折罗漫山在州北一百二十里春夏百雪出好米及金铁匈奴谓之天山过之皆下马拜盐池海在县南三百里周回百余里州东北四涧水竝南流至州南七入里合流为一水侧近皆有良田柔逺县【下西北至州一百四十里】
　　贞观四年置县东有柔逺故镇因以为名兼置守捉天山在县北二十里
　　柳谷水有东西二源出县东北天山南流十五里合纳职县【下东北至州一百二十里】
　　贞观四年置其城鄯善人所立胡谓鄯善为纳职因此名县焉后汉明帝曽于此置宜禾都尉
　　但密山在县北百四十里山北二十里正抵蒲海其蒲海后汉桓帝时匈奴呼衍王寇伊吾司马毛恺遣吏兵五百人与战悉为所没即此海也
　　绕海名良田汉将赵充国所屯也俗名婆悉厥海伊吾军在州西北三百里折罗漫山北甘露川置刺史为使景龙四年置
　　陆盐池在州南六十里周回十余里无鱼水自生如海盐月满则盐多而甘月亏则盐少而苦
　　西州【交河中都督府】
　　【开元户一万一千六百四十七　乡二十四】
　　本汉车师国之髙昌壁也后汉和帝永元三年班超定西域以超为都防复置戊巳校尉治车师前部髙昌壁以其地势髙敞人物昌盛因名髙昌晋成帝咸和中张骏置髙昌郡后魏太武时有阙爽者自为髙昌太守真君中爽为沮渠无讳所袭夺据之无讳死弟安周代立为蠕蠕所并蠕蠕以阚伯周为髙昌王髙昌之称王自此始也太和初伯周死子义咸立嵗余为其从兄首归所杀自立为髙昌王五年阿伏至罗杀首归以敦煌孟明为髙昌王太和二十年孟明为国人所杀立马儒为王以麴嘉为长史遣使内附髙昌人恋本土不愿东迁相与杀王而立麴嘉麴嘉卒子坚立坚卒子伯雅来朝隋炀帝以宇文氏女玉波为华容公主妻之伯雅卒子文泰立遣使贡献其后渐失臣礼贞观十四年诏兵部尚书侯君集统薛万钧牛进达等总兵讨之文泰病死子智盛立八月君集进兵破之下其二十二城获戸八千列其地为西州并置安西都防以统之显庆三年置都督府天宝元年复为西州贞元七年没于西蕃州境【东西八百九十五里南北四百八十六里】
　　八到【东南至上都五千三十里东南至东都五千里】
　　【东南至金沙州一千四百里东北至伊州七百三十里】
　　【南至楼兰国一千二百里并沙碛难行西南至乌耆七百二十里】
　　【北自金婆岭至北庭都防府五百里】
　　贡赋【开元贡　毡毛　干蒲萄　刺蜜】
　　管县五
　　前庭　柳中　交河　天山　蒲昌
　　前庭县【上郭下】
　　贞观十四年置髙昌县取旧髙昌国为名也天宝元年改为前庭县
　　天山夷名折罗漫山在县北三十里
　　交河在县西髙昌国土良沃谷麦一嵗再熟出赤盐其味甚美泽间有草名为羊刺其上生蜜食之与蜂蜜不异名曰刺蜜有盐其状如玉取以为枕贡之中国柳中县【中下西至州三十里】
　　贞观十四年置驿路城极险国
　　天山在县东北
　　大沙海在县东南九十里
　　交河县【中下东南至州八十里】
　　本汉车师前王庭也按车师前王国理交河城自汉迄于后魏车师君长相承不絶后魏之后湮灭无闻葢为匈奴所并髙昌据其地贞观十四年于此置交河县与州同置
　　交河出县北天山水分流于城下因以为名
　　天山县【上东至州一百五十里】
　　贞观十四年置
　　蒲昌县【中下西南至州一百八十里】
　　贞观十四年置本名金蒲城车师后王庭也
　　天山军在州城内开元二年置本汉车师后王庭乌孙之东境也贞观十四年置
　　庭州【北庭上都防府】
　　【开元户二千六百七十六　乡五】
　　庭州因王庭以为名也后为贼所攻掠萧条荒废显庆中重修置以来济为刺史理完葺焉请州所管诸蕃奉敕皆为置州府以其大首领为都督刺史司马又置参将一人知表疏等事其俗帐居随逐水草帐门皆向东开门向慕皇风也其汉户皆龙朔以后流移人也长安二年改置北庭都防府按三十六蕃开元二十一年改置北庭节度使【都管兵二万人马五千匹衣赐四十八万疋段】以防制突骑施坚昆斩啜【西北去突骑施三千余里北坚昆七十里东去斩啜一千七百里】管瀚海军【北庭都防府城内长安二年初置烛龙军三年郭元振改为湖海军开元中葢嘉运重加修筑管兵一万二千人马四千二百匹】天山军【西州城内开元二年置管兵五千人马五百匹在理南五百里】伊吾军【伊州西北三百里廿露川景龙四年置管兵三千人马三百匹在理所东南七百里】
　　州境【案州境里数传写缺】
　　八到【东南至上都五千二百七十里东南至东都六千一百三十里】
　　【东至西州五百里东南至伊州九百七十里】
　　【东北至囘鹘衙帐三千里西至碎叶二千二百二十里】
　　【西南至焉耆镇一千一百里北至坚昆衙帐约四千里】
　　贡赋【开元贡　隂牙角　内沙　阿魏　延胡索速霍角】管县三
　　后庭　蒲　轮台
　　后庭县【下郭下】
　　贞观十四年于州南置蒲昌县长安二年改为金蒲县宝应元年改为后庭县
　　蒲县【下南至州十八里】
　　贞观十四年置因蒲海为名先天二年为黙啜所陷开元十四年复置
　　轮台县【下东至州四十二里】
　　长安二年置
　　清海军在州西七百里旧名镇城镇天宝中改名清海军
　　俱六镇在州西二百四十里当碎叶路
　　凭落镇在州西三百七十里
　　神仙镇在州南五十里当西州路
　　沙鉢镇在州西五十里当碎叶路
　　蒲镇在蒲县西
　　郝遮镇在蒲县东北四十里当囘鹘路
　　盐泉镇在蒲东北二百里当囘鹘路
　　特罗堡子在蒲县东北二百余里四面有碛置堡子处周回约二千里有好水草即往囘鹘之东路










　　元和郡县志卷四十
　　元和郡县志后序
　　右元和郡县志四十卷唐宰相李吉甫所上也吉甫病古今地理家着録不得其要独取萧何收秦图书而究天下阸塞戸口多少者以为凖则则不待详阅其书而其体要卓然可纪也已吉甫再相葢元和六年此志自载其所尝建白者二事改复天徳旧城则在八年更置宥州于经略军则在九年其年十月吉甫遂薨于位则是书又其当国日久乃始纂述此于唐家郡县疆境方面险要必皆熟按当时图籍言之最为可据又其言曰志凡四十七镇镇皆有图冠其篇首故以图志名之图今亡矣独志存焉耳宪宗经略诸镇吉甫实赞成之其于河北淮西悉尝图上地形宪宗得以坐览要害而隂定策画者图之助多也惜乎其不存志传写久有阙逸又譌误不敢强补谨书其有益者以示可传而已淳熙二年五月一日秘书少监臣大昌序
　　张几仲帅襄阳且行谓予曰以予之好异书知世间有甚欲之而无其力者矣之镇茍暇期取古书有益者刻木而布传之庶其费寡而人可得是亦一为政也秘藏多书盍选择见授予思之有元和郡县志者其所记地理多唐家制度本朝疆理天下率多本唐则是书之备稽究特与今宜予尝即蓬山藏本之未叙列其所以可传者矣茍欲嘉惠夫人则莫此为要遂録寄之以遂其雅好几仲名子顔今以敷文阁待制在镇淳熙二年至日新安程大昌泰之书
　　右元和郡县志四十卷目録二卷唐元和八年丞相李赵公吉甫所上也后三百六十有三年今京西牧待制张公几仲始刻版于襄阳幕府按新唐书艺文志着録是书为五十四卷会要析而两之一曰州县郡国图三十卷一曰郡国图其卷与新志同皆冠以元和三者了不相似以今所刻证之皆非也地理之最莫切于图书周官职方氏掌天下之图要周知其利害沛公入闗萧何收秦丞相府图籍具知阸塞戸口多少强弱处基汉为雄光武与邓禹论天下郡国亦披舆地图乃克见则不出户庭而九州万里在吾目中如策马并辔援衣挈领舎此谁则然方赵公为相强藩悍帅狃贞元余习擅地自予朝廷莫敢诃而能以期年间易三十六镇魏田季安病公请以滑任薛平戍重兵邢洺因图上河北险要宪宗张于浴堂门壁每叹曰朕日按图信如料则其所著书葢已见之行事矣岂直区区纸上语而已哉几仲先忠烈王勲在彞鼎为中兴社稷臣几仲济美称家文史声猷有晋宋胜流风度方守国西门雍容缓带蹑叔子元凯故迹一旦天子读此书悼河山之独西想燕冀而忼慨睠焉北顾思有所出赵营平不必驰至金城图上方略马伏波不必聚米为山指画形势几仲知之矣予愿拭目焉本作书之旨则赵公之叙固在今揭于篇首淳熙三年十一月番阳洪迈书
　　子顔少有四方志逮长益笃比年数被上委使寻复领符襄州奏事便殿上谕曰驰驱原隰尔素志也顾昧陋何以克承玉音洎至郡每登岘山抚中原未始不叹息久之思有以自効者浩不知其涯焉会故人程刑部寄元和郡县志阅之瞿然有感仰惟明主扼天下之吭制羣生之命者不在兹乎亟用版传以资有志者筹赞恢拓之业又得程洪二钜公题品详赡斯文为不朽矣昔司马子长南游江淮上会稽探禹穴闚九疑北涉汶泗东观齐鲁孔子之遗风西使巴蜀以还周览山川故其为文广博驰骋古今愚不敏讵敢拟一二惟欲勉驰驱之素志竭緜薄于异时葢有务于是书亦报上之一云淳熙三年十二月朔旦上秦张子顔书





