<!-- { "loadSidebar": true } -->
　　【开元戸三千四百四十二　乡十元和戸四百二十九　　　乡六】
　　楚为黔州地秦拔之置郡自汉至呉并为武陵郡酉阳县地呉分置黔阳县至梁陈不改隋开皇九年置务川县属庸州【庸州黔江县地是也】大业二年废武徳四年于县置务川郡贞观四年改为思州以思邛水为名
　　州境【东西六百三十里南北五十二里】
　　八到【东北至上都取江陵路三千九百二十五里东北至东都三千七百二十五里
　　东南至锦州常丰县五百里南至费州水路四百里】
　　【西南至夷州四百里西北水路至黔州二百八十里】
　　贡赋【开元贡　葛　朱砂元和贡　蜡十五斤】
　　管县三
　　务川　思王　思邛
　　务川县【中下郭下】
　　本汉酉阳县地属武陵郡自晋至陈并为黔阳县地至隋开皇十九年置因川为名
　　内江水一名涪陵水在县西五十步
　　思王县【中下北至州水路三百里】
　　武徳三年置相传云汉时陈丘为牂柯太守阻丘保据思邛水汉将夜郎王数万破丘于此安抚百姓时人思慕遂为县名
　　思邛县【中下西北至州二百九十里】
　　开元四年招辑生夷所置
　　费州【涪州下】
　　【开元户二百案乡数及元和户乡数竝写缺】
　　本古徼外蛮夷地汉武帝元鼎六年通西南夷置牂柯郡隋文帝于此置涪川县属黔州炀帝改为黔安郡贞观四年分思州涪川扶阳县置费州
　　州境【案州境里数写缺】
　　八到【东北至上都取江陵路四千三百三十五里东北至东都四千一百二十五里
　　东至奨州水陆相兼四百里正南微西至牂柯充州一百九十里】
　　【西南至播州四百里止至思州水路四百里】
　　贡赋【开元贡　蜡四十斤】
　　管县四
　　涪川　多田　城乐　扶阳
　　涪川县【中下郭下】
　　本汉牂柯郡之地隋文帝开皇五年置取涪水为名内江水经县北一百五十步
　　多田县【中下西南至州四十里】
　　武徳三年置初属思州贞观八年属费州
　　涪陵江水经县南五十步
　　城乐县【中下东至州一百五十里】
　　武徳四年置初属思州贞观八年割属费州
　　扶阳县【中下东南至州八十五里】
　　武徳置属思州贞观四年属费州
　　南州【南川下】
　　【开元戸一千一百二十四案乡数及元和户乡数竝写缺】
　　周属雍州战国为巴国界秦为巴郡之地汉为巴郡江州之境其男女露头徒跣衣皆左衽周闵帝拓定巴境以江州置七州郡武徳二年割渝州置领六县又改为僰州四年复为南州
　　州境【东西二百一十里南北一百八十九里】
　　八到【东北至上都三千一百六十里东北至东都二千九百里】
　　【西至没丁山八十里西南至溱州二百七十里】
　　【北至渝州江津县二百三十里】
　　贡赋【开元贡　斑布】
　　管县二
　　南川　三溪
　　南川县【中下郭下】
　　本汉江州之地武徳二年置隆阳县先天元年改为南川
　　萝缘山在县南十二里多楠木堪为大船
　　僰溪水在县南四十步
　　三溪县【中下西北至州二百四十里】
　　贞观五年置以县内有僰溪东溪葛溪三溪合流故为名其县城甚髙险
　　僰溪水在县西
　　珍州【夜郎下】
　　【开元戸二千六百案乡数及元和户乡数竝写缺】
　　本徼外蛮夷之地贞观十六年置
　　州境【案州境里数写缺】
　　八到【东北至上都五千五百五十里东北至东都四千五百四十五里】
　　【东南至播州二百里西接夷獠界】
　　【北至溱州二百四十里】
　　贡赋【开元贡　蜡】
　　管县三
　　夜郎　丽臯　乐源
　　夜郎县【中下郭下】
　　丽臯县【中下】
　　乐源县【中下】
　　右并贞观十六年开山洞与州同置三县并在州侧近或十里或二十里随所畬种田处移转不常厥所溱州【溱溪下】
　　【开元户八百九十二案乡数及元和户乡数竝写缺】
　　本巴郡之南境贞观十六年有渝州万夀县人牟智才上封事请于西南夷窦渝之界招慰不庭建立州县至十七年置以南有溱溪水为名
　　州境【案州境里数写缺】
　　八到【东北至上都三千四百三十四里东北至东都四千二百九十一里】
　　【东与宾州接界山险不通无里数东北至南州二百七十里】
　　【东北至黔州取珍播夷路一千三百里正南微东至珍州二百四十里】
　　【西接合江县】
　　贡赋【开元贡　茄子　楮皮布　纻布　黄蜡元和贡　蜡四十斤】
　　管县二
　　荣懿　扶观【案通典旧唐书新唐书文献通攷及宋史竝作扶欢与此异】
　　荣懿县【中下郭下】
　　贞观十六年与州同置
　　扶观县【中下东北至州五十里】
　　贞观十六年与州同置以县东扶观山为名
　　播州【播川下案开元元和户乡数竝写缺】
　　本西南徼外蛮夷夜郎且兰之地战国属楚秦亦常置吏至汉武帝平西南夷置牂柯郡贞观元年于牂柯北界置麟州十一年省十三年置播州景龙二年置都督府先天二年罢
　　州境【案州境里数写缺】
　　八到【东北至上都取江陵路四千三百五十五里北取万开州路三千二百七十里
　　东北至东都四千一百四十五里东南至牂柯州二百二十里】
　　【东北至牂柯北界巴陵江镇七十里东北至费州四百里】
　　【东北至黔州八百里】
　　贡赋【元和贡　蜡二十斤】
　　管县三
　　遵义　带水　芙蓉
　　遵义县【中下郭下】
　　本恭水县贞观十四年改为罗防十六年改今名夷牢水经县北一里
　　带水县因县北有帯水为名
　　芙蓉县【中下西南至州六十里】
　　贞观五年置在芙蓉山上因为名后移于山东三里即今理是又有舍月胡刀胡江罗为四县并贞观中置今废
　　辰州【卢溪下】
　　【开元户五千三百二　　　乡一十三元和户一千二百二十九　乡一十一】
　　禹贡荆州之域春秋时属楚秦为黔中郡汉为武陵郡沅陵县地按后汉书髙辛氏有畜犬曰槃瓠帝妻以女有子十二人皆赐名广泽其后滋蔓今长沙武陵是也光武时尤盛其渠帅精夫相单程等据险为寇精夫者蛮为渠帅者也汉遣将军刘尚发兵万余人泝沅水入武溪击之山深水急舟船不得上蛮縁路徼战汉军皆没后遣伏波将军马援等至临沅击破之其单程等悉降蛮平因置吏陈文帝于此置沅陵郡开元元年改为辰州取辰溪为名谨按辰州蛮戎所居也其人皆槃瓠子孙或曰巴子兄弟入为五谿之长今酉在在州西次南武谿次南沅谿次南辰谿次东南熊谿次东南朗谿其熊朗二谿与郦道元水经注虽不同推其次第相当则五谿尽在今辰州界也景云二年置都督府开元中罢
　　州境【东西一千二百五十七里南北一千四百二十七里】
　　八到【北至上都二千五百一十里东北至东都二千二百五十里】
　　【东至朗州沿流四百六十里南至叙州水路五百三十八里】
　　【西南至锦州水路七百里正西微北水路至溪州三百六十八里】
　　【正北微东至澧州七百五十里】
　　贡赋【开元贡　犀角　水银元和贡　光明砂　药砂】
　　管县五
　　沅陵　卢溪　麻阳　叙浦　辰溪
　　沅陵县【上郭下】
　　本汉旧县属武陵郡陈属沅陵郡隋平陈属辰州壶头山在县东四十九里即马援攻五谿蛮置营之所初援军下隽【似阮反】有两道可入从壶头路近而水险从充道则途夷而运逺【充州在澧州西五百里武徳所置崇义县东北一里故充城是南至沅陵县一百二十里】中郎将耿况欲从充道援以为如进壶头搤其咽喉贼自破遂进营于此贼乗髙守隘水迅船不得进会暑甚士卒多疾死援穿岸为室以避炎气武陵记云今山邉有石窟即援穿空室处
　　明月山下有明月池沅陵记云两岸素山崖石如披雪寒松如揷翠在县东二百里
　　沅江在县南二十里
　　秦黔巾故郡城在县西二十里
　　卢溪县【中东北至州一百六十里】
　　本汉沅陵县地梁天监十年置卢州隋末萧铣于此置卢溪县以南溪为名武徳后因而不改
　　卢水在县西二百五十里即武溪所出武陵记云溪山高可万仞山中有槃瓠石窟可容万人窟中中有石似狗形蛮俗相即盘瓠也又有巴蛇四眼大十围不知长几里
　　麻阳县【中下东北至州四百里】
　　陈天嘉三年于麻阳麻口置戍垂拱四年置龙门县寻改为麻阳因戍为名
　　三山谷一名辰山在县西南八百二十五里
　　苞茅山有刺而二脊在县西南三百五十里
　　叙浦县【上西北至州三百八十五里】
　　本汉义宁县地离骚云入叙浦而邅回即此也武徳四年分辰溪置此县
　　车灵故城在县南一里灵则吴之叛臣入叙浦以自保号车王后为吴将钟离杀之
　　辰溪县【中下西北至州一百六十里】
　　本汉辰陵县属武陵郡后改曰辰阳以在辰水之阳为名离骚云朝发枉渚夕宿辰阳是也隋平陈改为辰溪县
　　五城山在县东南三百六十二里武陵记云楚威王使将军庄蹻定黔中因山造此城
　　沅江水在县南二百步
　　锦州【卢阳下】
　　【开元户三千一百三　乡十一案元和户乡数写缺】
　　本汉辰州卢阳之地垂拱三年以地界阔逺分置锦州以州理前溪水多文石望之似锦因名长安四年移于伏溪水湾曲中置即今理是惟东面平地余三面并临溪岸
　　州境【案州境里数写缺】
　　八到【东北至上都三千二百一十一里东北至东都二千七百五十里】
　　【东北至辰州水路九百里东北至溪州五百里】
　　【南至思州八百里南至奨州陆路五百四十里】
　　贡赋【开元贡　光明砂　水银】
　　管县五
　　卢阳　洛浦　招喻　渭阳　常丰
　　卢阳县【中下郭下】
　　垂拱二年与州同置在卢水口因以为名长安四年移于今理
　　晃山在县南一百里山出丹砂
　　洛浦县【中下南至州一百八十里】
　　先天二年分大乡县置以县西洛浦山为名县东西各有石城一甚险固犵獠反乱居人皆保其土
　　招喻县【中下西南陆路至州八十里】
　　垂拱三年析辰州卢溪县置
　　渭阳县【中下东至州三百里】
　　垂拱三年析麻阳县置在坡山西阯山甚高险百姓食坡山溪水
　　常丰县【中下东南至州四百里】
　　垂拱三年置初名万安天寳二年改为常丰
　　磨匿山在县东五十里
　　叙州【潭阳下】
　　【开元户四千九百四十元和户一千六百五十七　案乡数写缺】
　　秦置黔中郡汉为武陵郡无阳县之地荆州记舞溪獠□之其县人但羁縻而已溪山阻絶非人迹所履又无阳□□万家皆咬地鼠之肉能鼻饮隋初于此置辰州贞观八年分辰州龙标县置巫州天授二年改曰沅州开元十三年以沅原声相近复为吴州天寳元年改为潭阳郡大厯五年以境接叙浦改为叙州
　　州境【案州境里数写缺】
　　八到【北至上都三千四十八里东北至东都二千七百八十八里】
