<!-- { "loadSidebar": true } -->
　　汉茂陵在县东北十七里武帝陵也在槐里之茂乡因以为名守陵溉树扫除凡五千人
　　汉公孙墓在县东北十八里
　　卫青墓在县东北十九里起冢象庐山
　　霍去病墓在县东北十九里起冢象祁连山
　　髙陵县【畿西南至府八十里】
　　本秦旧县孝公置汉属左冯翊魏文帝改为髙陆属京兆郡大业二年复为髙陵
　　龙跃宫在县西十四里髙祖太武皇帝龙潜旧居也武徳六年置
　　姚兴墓在县东南十三里
　　栎阳县【畿西南至府一百里】
　　本秦旧县献公自雍徙居焉属左冯翊项羽立司马欣为塞王亦都之按髙帝既葬太上皇于栎阳之万年陵遂分栎阳置万年县以为陵邑理栎阳城中故栎阳城亦名万年城后汉省栎阳入万年后魏宣武帝又分置广阳县周明帝省万年入广阳更于长安城中别置万年县广阳仍属冯翊郡隋开皇三年罢郡广阳县属雍州武徳元年又改为栎阳县
　　煮盐泽在县南十五里泽多咸卤苻秦时于此煮盐周回二十里
　　清泉陂在县西南十里多水族之利
　　汉太上皇陵在县东北二十五里
　　泾阳县【畿南至府七十里】
　　本秦旧县汉属安定郡惠帝改置池阳县属左冯翊故城在今县西北二里以其在池水之阳故曰池阳后魏废于今县置咸阳郡苻秦又置泾阳县隋文帝罢郡移泾阳县于咸阳郡属雍州即今县是也
　　石安原在县南七里髙二十丈东西三十八里南入咸阳县界
　　长平坂【一作坡】在县西南五里
　　泾水西北自池阳县界流入经县南七里又东南入髙陵县界春秋襄公十四年诸侯伐秦济泾而次秦人毒泾师人多死
　　焦获薮亦名瓠口尔雅十薮周有焦获诗云猃狁匪茹整居焦获即谓此也按韩水工郑国説秦令凿泾水自仲山西抵瓠口为渠即所谓郑白二渠是也
　　秦望夷宫在县东南八里北临泾水以望北夷故名之胡亥死于此
　　汉池阳宫在县西北八里
　　龙泉陂在县南三里周回六里多蒲鱼之利
　　太白渠在县东北十里
　　中白渠首受太白渠东流入髙陵县界
　　南白渠首受中白渠水东南流亦入髙陵界
　　美原县【畿西南至府一百八十里】
　　秦汉频阳之地以县西北十一里有频山秦厉公于山南立县故曰频阳后魏别立土门县以频山有二土门状似门故曰土门大业二年省义宁二年再置贞观十七年又省咸亨二年复置改名曰美原
　　频阳故城在县西南三里秦将王翦即此县人也华原县【畿西南至府一百六十里】
　　本汉祋祤县地属左冯翊魏晋皆于其地置北地郡元魏废帝三年改为通川郡领泥阳县属宜州六年改泥阳为华原县大业二年省宜州县属京兆垂拱元年改为永安县天授二年又置宜州大定元年废神龙元年复为华原县
　　土门山在县东南四里
　　祋祤故城在县东南十里汉县也宣帝神雀二年鳯凰集祋祤城是也
　　泥阳故县在东南十七里
　　汉步寿宫在县东北三里
　　同官县【畿西南至府二百一十里】
　　本汉祋祤县地属左冯翊晋属频阳苻秦于祋祤城东北铜官川置铜官防军后魏太武帝改置铜官县属北地郡周朝除金作此同字属宜州大业二年省宜州县属雍州国朝因之
　　鄠县【畿东北至府六十五里】
　　本夏之扈国启与有扈战于甘之野地理志古扈国有户谷户亭又有甘亭扈至秦改为鄠邑汉属右扶风自后魏属京兆后遂因之
　　终南山在县东南二十里
　　鸡头山在县东南三十一里伪赵主石生不能守长安欲西上陇士卒散尽遂入鸡头山寻为追兵所害牛首山在县西南二十三里南接终南在上林苑中西京赋云绕黄山而款牛首是也涝水所自出
　　渭水北去县十七里
　　丰水出县东南终南山自发源北流经县东二十八里北流入渭
　　龙台泽在县东北三十里周回二十五里
　　八部泽在县东南五里周回五十里
　　故鄠城在县北二里夏之扈国也
　　钟官故城一名灌钟城在县东北二十五里盖始皇收天下兵器销为钟鐻此或其处
　　马祖坛在县东北三十二里龙堂泽中毎年太常太仆四时祭之春祭马祖夏祭先牧秋祭马社冬祭马步隋太平宫在县东南三十一里对太平谷因名之隋甘泉宫在县西南二十二里对甘泉谷因名之周酆宫文王宫也在县东三十五里诗云既伐于崇作邑于丰是也崇侯无道文王伐之命无杀人无坏室崇人闻之如归父母遂虏崇侯作丰邑崇国在秦晋之间秦萯阳宫在县西南二十三里
　　美陂在县西五里周回十四里
　　甘亭在县西南五里夏启伐有扈誓师于甘之野即此处也
　　盩厔县【畿东北至府一百三十里】
　　汉旧县武帝置属右扶风山曲曰盩水曲曰厔后汉省晋复立武徳三年属稷州贞观元年废稷州复属雍州天宝中改名宜寿后复名盩厔
　　姜维岭本名沈岭在县南五十里蜀后主延熙二十年大将军姜维率众出骆谷经沈岭即此也
　　望仙泽在县东南三十五里中有龙尾堆
　　隋宜寿宫在县东南三十二里
　　秦长杨宫在县东南三十三里汉武帝好自击熊罴司马相如从至上林上疏谏
　　秦五柞宫在县东南三十八里
　　马融读书台在县东北二十七里
　　司竹园在县东十五里史记曰渭川千亩竹今按园周回百里置监丞掌之以供国用义宁元年义师起髙祖第三女平阳公主举兵于司竹园号娘子军
　　骆谷关在县西南一百二十里武徳七年开骆谷道以通梁州在今关北九里贞观四年移于今所
　　骆谷道汉魏旧道也南通蜀汉魏少帝正始四年曹爽伐蜀诸军入骆谷三百余里不得前进牛马驴驘以转运死者畧尽少帝甘露三年蜀将姜维出骆谷围长城亦此道也
　　楼观在县东三十七里本周康王大夫尹喜宅也穆王为召幽逸之人置为道院相承至秦汉皆有道士居之晋惠帝时重置其地旧有尹先生楼因名楼观武徳初改名宗圣观事具楼观本记及先师焉
　　武功县【畿东至府一百四十里】
　　汉旧县古有邰国尧封后稷之地周平王东迁以赐秦襄公孝公作四十一县斄美阳武功各其一也斄与邰音同字异武功盖在渭水南今郿县地是也按旧县境有武功山斜谷水亦曰武功水故诸葛亮表云遣孟琰据武功水又杜彦逺云太白山南连武功山是则县本以山水立名也武徳三年分雍州之武功好畤盩厔扶风之郿四县于今县理置稷州因后稷所封为名贞观元年废州以县属京兆
　　庆善宫在县南十八里皇家旧宅也南临渭水武徳元年置宫贞观六年銮驾亲幸防羣臣赋诗焉
　　三畤原在县西南二十里髙五十丈西入扶风县界故斄城一名武功城在县西南二十三里古邰国也后稷祠在县西南二十三里
　　姜嫄祠在县西南二十二里
　　隋文帝泰陵在县西南二十里三畤原上
　　好畤县【畿西南至府一百八十里】
　　本汉旧县在今县理东南十三里故城是也畤者神明所依止也以雍州积髙神明之隩故立畤以郊上帝诸神也后汉省武徳二年分醴泉县置因汉旧名属雍州三年改属稷州贞观元年废稷州复属雍州二十一年于废上宜县置好畤县今县理是也其上宜县隋开皇十八年置贞观八年废
　　华州【华隂四辅】
　　【开元户三万七百八十七　乡七十元和户一千四百三十七　乡二十二】
　　禹贡雍州之域周为畿内之国郑桓公始封之邑其地一名咸林春秋时为秦晋界邑长城在州东七十二里或説秦晋分境祠华岳故筑此城战国时属秦魏地理志云自髙陵以东皆魏分也按史记魏筑长城自郑滨洛今州东南三里魏长城是也秦并天下为内史之地二汉及晋为京兆之地后魏置东雍州废帝改为华州大业二年省华州义宁二年置华山郡武徳元年复为华州垂拱元年改为太州避武太后祖讳也神龙元年复旧
　　州境【东西一百六十四里南北一百四十里】
　　八到【西至上都一百八十里东至东都六百八十里】
　　【东至潼关一百二十里东至虢州二百二十里】
　　【东北至同州八十里南至商州山南路二百七十里】
　　贡赋【开元贡　茯苓　茯神　细辛赋　绢　绵】
　　管县三
　　郑　　华隂　下邽
　　郑县【望郭下】
　　本秦旧县汉属京兆后魏置东雍州其县移在州西七里大业二年州废移入州城隷属雍州至三年以州城屋宇壮丽置太华宫县即权移城东四年宫废又移入城
　　古郑县在县理西北三里兴元二年新筑罗城及古郑城并在罗城内
　　少华山在县东南十里
　　华隂县【望西至州六十五里】
　　本魏之隂晋邑秦惠文王时魏人犀首纳之于秦秦改曰宁秦汉髙帝八年更名华隂属农郡后魏属华州隋大业五年移于今理垂拱元年改曰仙掌寻复旧名长城在县西春秋秦晋分界处
　　太华山在县南八里
　　永丰仓在县东北三十五里渭河口隋置义宁元年因仓又置监天宝三年左常侍兼陜州刺史韦坚开漕河自苑西引渭水因古渠至华隂入渭运永丰仓及三门仓米以给京师名曰广运潭以坚为天下转运使【灞浐二水会于漕渠每夏大雨辄皆涨大厯之后渐不通舟】天宝中每歳水陆运米二百五十万石入关大厯后每歳水陆运米四十万石入关潼关在县东北三十九里古桃林塞也春秋时晋侯使詹嘉处瑕以守桃林之塞是也关西一里有潼水因以名关又云河在关内南流冲激关山因谓之冲关谨按秦函谷关在汉农县即今灵宝县西南十一里故关是也今大路在北本非钤束之要汉武帝元鼎三年杨仆为楼船将军本宜阳人【今福昌县也】耻居关外上疏请以家僮七百人徙关于新安武帝从之即今新安县东一里函谷故关是也而御所驰出于南路至后汉献帝初平二年董卓胁帝西幸长安出函谷关自此以前其关并在新安其后二十年至建安十六年曹公破马超于潼关则是中间徙于今所今厯二处而至河潼上跻髙隅俯视洪流盘纡陵极实为天险河之北岸则风陵津北至蒲关六十余里河山之险迤逦相接自此西望川途旷然盖神明之奥区帝宅之户牖百二之固信非虚言也
　　下邽县【望东南至州八十里】
　　本秦旧县地理志属京兆注下邽秦武公伐邽戎置以陇西有上邽故此加下也董卓迁都长安华歆求出为下邽令即此也后魏避道武帝讳改为夏封大业二年复旧后魏属冯翊隋属华州武徳【缺】年属同州垂拱元年复属华州
　　汉莲勺县故城在县东二十二里张禹本河内人徙家莲勺
　　同州【冯翊四辅】
　　【开元户五万六千五百九　乡一百二十一元和户四千八百六十一　乡一百四十】
　　禹贡雍州之域春秋时其地属秦本大荔戎国秦获之更名曰临晋魏文侯伐秦秦筑临晋今朝邑西南有故城七国时属魏始皇并天下京兆冯翊扶风并内史之地及项羽灭秦为塞国立司马欣为塞王及汉王定三秦以为河上郡复罢为内史武帝更名左冯翊魏除左字但为冯翊郡晋因之后魏永平三年改为同州禹贡云漆沮既从沣水攸同言二水至此同流入渭城居其地故曰同州
　　州境【东西一百一十二里南北二百三十五里】
　　八到【西至上都二百五十里东至东都六百五十里】
　　【东至蒲津关六十里南至华州八十里】
　　【西北至坊州二百五十里】
