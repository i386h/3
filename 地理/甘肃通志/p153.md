<!-- { "loadSidebar": true } -->
　　周　询金县人辞荣弃禄隠居养亲足以表正乡闾冯　庸字定之兰州人敦德尚行通春秋博子史喜真草明代典章一一手録成帙言谈必根道义行检必循礼度恬静自守不求闻达人称为博古君子云汉　德金县人隐居不仕絶迹名利尤逺避权势乡人以孤清高洁称之
　　张九畴字天锡狄道人器宇宏伟动有矩矱杜门不出絶口不言功名足迹不至公府探讨经史从学者甚众所着有五经考学庸节解拙斋文集
　　王伯良字志善兰州人潜心礼义之学言动不茍取予必以义不妄交人不干谒贵显有凖庵集东山樵唱
　　巩昌府
　　周伯夷叔齐孤竹君之二子当纣时兄弟逊国闻文王善养老乃入周就养及武王东伐纣扣马而谏至周有天下伯夷叔齐耻之不食周粟隐于首阳山采薇而食饿死按曹大家注幽通赋云陇西首阳县有首阳山邑人杨恩有首阳辨
　　汉任　棠汉阳上邽人有竒节隠居教授汉阳太守厐参初到先候之棠不与言但以薤一大本水一盂置戸屏前自抱孙儿伏于戸下主簿白以为倨参思之良久曰棠是欲晓太守也水者欲吾清也拔大本薤者欲吾击强宗也抱儿当戸欲吾开门恤孤也于是叹息而还皆用其言为名太守
　　姜　岐汉阳人守道隠居名著西州太守桥欲召为吏岐称疾不就怒逼致之督邮尹益固争得免岐卒坚卧不起
　　晋朱　冲字巨容南安人少有至行闲静寡欲邻人失犊认冲犊以归后得犊大慙以还冲冲竟不受有牛犯其禾稼冲屡持刍送牛而无恨色主愧之乃不复为暴咸宁四年诏补博士不应冲每闻征书辄逃入山时人以为梁管之流冲居夷俗羌人奉之若君冲亦以礼让为训邑里化之道不拾遗村无防人毒虫猛兽皆不为害
　　董　京字威辇初与陇西计吏俱至洛阳被髪行吟尝宿白社中时乞于市得残碎缯絮结以自覆或见人排辱曽无怒色孙楚时为著作郎数就社中与语遂载与归京不肯坐楚贻之书京答以诗后数年遁去莫知所之
　　元万敬儒宁逺人家贫嗜学不倦与人说书辄竟日栖止东郊画水竹以自娱忽报朝使至抱琴逾垣而走不知所终
　　明王　辅安定诸生博极羣书应贡入京遂隐不出讲学于木坡诸生重趼往从之讲论经史数十年不入城府县令黄沂请为乡饮賔辅笑谢之至今乡人称儒者高蹈必以辅为首
　　李文灿伏羌人洪武初举人资性颖异夙学天成自负经书避兵石门数年乃还持身清苦以教人为已任终身不仕
　　平凉府
　　汉王　符字节信安定临泾人少好学有志操与马融张衡崔瑗等友善当途者更相荐引而符独耿介不同于俗以此不得升进志意蕴愤乃隠居著书三十余篇以讥当时失得不欲章显其名故号曰潜夫论后度辽将军皇甫规解官归安定乡人有为鴈门太守者去职还家谒规规卧不迎有顷白王符在门规惊遽而起衣不及带屣履出迎援符手而还与同坐极欢时人为之语曰徒见二千石不如一缝掖言书生道义之为贵也
　　石得林安定人建安初客三辅就学于宿儒栾文博始精诗书后好学静黙闗中乱南入汉中不治产业不蓄妻孥常读老子昼夜吟咏汉中破还长安人与不取问姓氏不言
　　唐牛意仁字行恭安定鹑觚人大父通秉志守道交辟不起仁乐道丘园屡空宴如或劝之仕但笑而不答开元六年卒于伏羌官舎以子仙客赠泾州刺史
　　宋樊处约崇信县人建中靖国年进士文章气谊为当时第一流值乱隐居不仕或以仕强之约慨然曰我宋人也死且为宋鬼忠臣岂事二主哉不食而卒人咸义之以方谢叠山
　　明孙一元字太初平凉人尝栖太白之巅故号太白山人善为诗风仪秀朗擕铁笛鹤瓢徧游中原齐鲁南渉江淮吴越时刘麟以知府罢归龙霓以佥事谢政并客湖州与郡人陆琨吴充招一元入社称苕溪五隐举人施侃劝之娶乃妻以妻之妹张氏生一女而卒充等葬之李梦阳有太白山人传
　　直秦州
　　汉赵　壹字元叔汉阳西县人体貌魁梧望之甚伟而恃才倨傲为乡党所摈乃作解摈光和初举郡上计到京师时司徒袁逢受计计吏数百人皆拜伏庭中莫敢仰视壹独长揖而已逢望而异之延置上坐因问西方事大悦顾谓坐中曰此人汉阳赵元叔也朝臣莫有过之者往造河南尹羊陟尚卧未起壹径入上堂临之因举声哭门下皆惊陟知其非常人乃起延与语大竒之陟明旦大从车骑造壹时诸计吏多盛饰车马帷幙而壹独柴车草屏露宿其傍延陟前坐于车下陟遂与言谈至曛夕极欢而去曰良璞不剖必有泣血以相明者矣陟乃与袁逢共称荐之名动京师及西还道经农过候太守皇甫规门者不即通壹遂遁去规闻壹名大惊乃追书谢之壹报书遂去不顾州郡争致礼命十辟公府并不就终于家着赋颂箴诔杂文十六篇
　　郭　整秦安人汉安帝顺帝时公府八辟公车五征皆不就世仰其高
　　晋杨　轲天水人易学精防养徒数百尝食麄衣褐悠然自得受业者非入室弟子莫得亲言刘曜征拜太常固辞不起隠于陇山曜败秦人东徙轲留长安石季龙备束帛安车征之轲以疾辞迫之乃发既见不拜与语不言有司以轲倨傲请从大不敬论季龙不从下书任轲所尚轲在永昌季龙每有馈饩辄口授弟子使为表谢其文甚美季龙乃宻令美女夜以动之轲萧然不顾遣壮士临之以兵并刼其所赐衣服轲不言了无惧色尝土牀布被下无茵褥颍川荀铺好竒之士造而谈经轲瞑目不答铺发被露其形大笑之轲神体頽然无惊怒之状时咸以为焦先之徒未有能量其浅深也后求还季龙送以安车蒲轮蠲十戸供之自归秦州仍教授不絶
　　郭　荷字承休畧阳人也六世祖整及荷世以经学致位荷明防羣籍特善史书不应州郡之命张祚遣使者以安车束帛征为博士祭酒使者迫而致之及至署太子友荷上疏乞还祚许之以安车蒲轮送还年八十四卒諡曰德先生
　　明周　蕙字廷芳山丹卫人后徙家秦州年二十聴人讲大学首章惕然感动始知读书为临洮卫军戍兰州闻段坚集诸儒讲学时往聴之有闻即服行久之诸儒以为畏友有疑与订论焉遂殚心五经笃信力行为一时学者之宗恭顺侯吴瑾镇陜欲聘为子师固辞不赴或问之蕙曰吾军士也召役则往役若以为师师岂可召哉瑾亲送二子于其家以受教始纳贽焉后隠居秦州之小泉因以为号秦人感化其德西安李锦薛敬之咸执弟子礼尝正冠婚丧祭之礼以示学者秦人至今遵之迨老以父游江南访之没于扬子江人皆称其孝而悲其死云
　　文　蔚秦州人万厯间武进士精韬畧识天文高卧不仕秦王闻其贤聘见语竟日叹为天下竒士寻辞归终日静坐斗室经畧张鄂序征蜀庭臣荐其才强起参军务蔚至蜀出竒制胜数窘贼夜观天象忽曰无以战也不三日敌必归命果如言防上诏勅赐蔚指挥劄固辞后有人与蔚善询之曰明祚尽矣后人始叹以为神
　　雍康年字安夫清水学生以诗礼继先传笃经史不乐仕进追崇孝行修复古制建先祠立宗法制祭田修家塾躬行文公四礼教训宗族表率闾里着族约防则家乡礼要二书刋布之乡人尊为敦礼先生
　　直阶州
　　明龙　正阶州人防英敏过人精于易学遇金牌道人传授六壬占騐多应正德壬申蜀冦猖獗都御史召之赞画每战多防畨夷入冦总督聘居帷幄出竒数胜欲授以官不受奏赐金帛冠带后总督杨张邓征聘皆不就所着有八阵图太乙成局竒门集要六壬书
　　直肃州
　　汉侯　瑾字子瑜敦煌人少孤贫依宗人居性笃学恒佣作为资暮还辄燃柴读书居恒以礼自牧独处一室如对严师州郡累召公车辞疾不就作矫世论讥刺当时隐居山中殚思著述作应賔难以自寄又按汉记撰中兴以后行事为皇德传三十篇行于世余作新文数十篇多亡失西河人重其才品不敢名称为侯君云
　　晋宋　纤字令艾敦煌人少有逺操沉靖不与世交隐居于酒泉南山明究经纬弟子受业三千余人不应州郡辟命惟与隂颙齐好友善张祚时太守杨宣画其像于阁上出入视之酒泉太守马岌造焉拒而不见岌铭诗于石壁曰丹崖百丈青壁万寻竒木蓊蔚郁若邓林其人如玉惟国之琛室迩人遐实劳我心纤注论语及为诗颂万言年八十笃学不倦諡曰虚先生
　　汜　腾字无忌敦煌人惠帝时举孝亷为郎中属天下兵乱去官还家太守张閟造之闭门不见馈遗无所受散家财五十万以施宗族柴门灌园琴书自适张轨征之为府司马腾曰门一杜其可开乎固辞郭　瑀字元瑜敦煌人少有操行东游张掖师事郭荷尽传其业精通经义雅辩谈论多才艺善属文荷卒瑀服斩衰庐墓三年礼毕隠于临松薤谷凿石窟而居服栢实以轻身作春秋墨説孝经错纬弟子千余人
　　索　紞字叔彻敦煌人少游京师受业太学博综经籍遂为通儒明隂阳天文善术数占司徒辟除郎中以避乱归凡所占梦靡不騐太守隂澹从求占书紞曰昔入太学因一父老为主人其人无所不知有似隐者紞因从父老问占梦之术审测而説实无书也澹命为西阁祭酒紞辞曰少无山林之操游学京师交结时贤希申鄙艺防中国不靖欲养志终年老亦至矣不求闻达又少不习勤老无吏干蒙汜之年弗敢闻命澹以束帛礼之月致羊酒年七十五卒于家



　　甘肃通志巻三十九
　　钦定四库全书
　　甘肃通志巻四十
　　流寓
　　名贤高士过都越国旅寓栖迟或因事羁留竟至毕世足迹所经山林生色遗风流韵后人景仰爰纪姓名以资观览志流寓
　　临洮府
　　明徐　兰字与善浙江开化人洪武初任郃阳知县谪戍兰州卫复举国子助教调崇仁县丞永乐元年聘典京闱乡试致仕复归于兰寻又南还卒着有书经体要
　　解　缙字大绅江西吉水人洪武二十一年进士授庶吉士上封事万言论时政剀切上数称其才诸大臣皆忌之上慰谕赐镪遣归令读书十年后来用后因有司劾缙违诏奔丧谪河州卫吏后召为翰林待诏永乐二年擢右春坊大学士
　　耿复初字明善合肥人性聪敏博通经史尤敦孝友元末归附李文忠亷其贤授中书省使居于杭洪武间谪戍兰州卫二年母尚留杭不逺万里迎母就养读书课子造次颠沛守仁义如一日尝玩易至节之六四叹曰宜退而进殃也可止而止无咎自号安节老人年八十而卒
　　谢　圆字友规浙江四明人洪武中以事谪临洮为府学掾学富才敏文雅而思深受知当道郡弟子员皆从之登第者甚众寻以例释归
　　丁　晋字希敏江南昆山人洪武中谪戍庄浪卫永乐中被选为肃府仪卫司校尉性鲠介明医术善吟咏尤精于画所着有樵云集
　　沈　绎字成章江南吴县人洪武间谪戍兰州卫精医道敦志节善琴书所着有医方集要平治活法绘素集芝轩余兴
　　潘若水江西人为翰林待诏以事充吏于西宁往来于兰与沈丁軰游善诗为兰士大夫所重
　　杨志善浙江杭州人迁河东盐运司洪武间谪戍兰州卫善属文不事生产与范绎丁晋善齿德为人所重号称金城三老
　　田　中北直蠡县人由进士任钱塘知县洪武间谪戍肃府仪卫司校尉性惇厚尚古朴治家严肃人皆称之
　　陈　质字太素江西广信人洪武间谪戍兰州卫精医术善吟咏自少至老好学不倦有瓦瓿集
　　游　坚字文固应天府人任山东道监察御史永乐间谪戍河西因寓于兰有文翰存
　　董可善字在道浙江四明人敦德力学教人有法徐兰为记城南书塾士林重之
　　庆阳府
