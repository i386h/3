<!-- { "loadSidebar": true } -->
　　邢政【庆阳人布政使】　　　　孟贤【庆阳人御史】
　　璩安【庆阳人御史】　　　　米夀图【庆阳人御史】
　　史伸成【安化人御史】　　　马防【安化人防政道】
　　武斌【安化人按察使】　　　　王斐【安化人知府】
　　张理【环县人御史】　　　　巩固【真宁人副使道】
　　髙岐鳯【凉州人督粮道】　　　孟良范【镇番人荆南道】
　　进浴【中卫人副使道】　　　　赵得福【秦州人防议道】
　　赵璧【秦州人给事中】　　　　刘纪【秦安人副使道】
　　王克礼【清水人运使】　　　髙恂【徽州人给事中】
　　文献【徽州人御史】　　　　罗应辅【两当人给事中】
　　武彦【成县人御史】　　　　王政【华亭人参政道】
　　张谅【华亭人参议道】
　　皇清　汪宗周【巩昌人治中】　　　孟家栋【巩昌人知府】
　　李灿然【泾州人知府】　　　马颿【固原人主事】
　　陈王前【固原人知府】　　　曹文挺【固原人郎中】
　　慕珏【静宁人佥事】　　　　慕国琠【静宁人知府】
　　康廷璧【庆阳人知府】　　　李栖鸿【凉州人主事】
　　赵燮【宁夏人总督】　　　马遂伯【宁夏人郎中】
　　陈夀【宁夏人通政使】　　　　赵之垣【宁夏人通政使】
　　赵之采【宁夏人郎中】　　　路坦然【秦安人知府】
　　胡向华【两当人知府】　　　倪君甫【庄浪人知府】
　　卢硕辅【西和人运副】















　　甘肃通志巻三十三
<史部,地理类,都会郡县之属,甘肃通志>
　　钦定四库全书
　　甘肃通志巻三十四
　　人物
　　两河郡邑山川雄峻土厚水深间气所钟笃生英俊代不乏人载在史册按籍可稽父老传闻舆论可采或政绩文章或武功事业其所建树虽有不同皆为人杰
　　本朝名臣接武节着封疆勲铭钟鼎人才之盛度越前代尤当纪载流芳奕防志人物
　　临洮府
　　汉辛庆忌字子真狄道人酒泉太守武贤子少以父任为右校丞随长罗侯常惠屯田乌孙赤谷城与歙侯战陷陈却敌惠奏其功拜为侍郎迁校尉将吏士屯焉耆国还为谒者尚未知名元帝初补金城长史举茂才迁郎中车骑将军朝廷多重之者迁张掖太守徙酒泉所在著名成帝初征为光禄大夫迁左曹中郎将至执金吾大将军王凤荐其通于兵事明略威重任国柱石乃复征为光禄大夫执金吾后坐小法左迁云中太守丞相司直何武上封事谓庆忌宜在爪牙官以备不虞寻拜为左将军时朱云欲请上方斩马剑斩佞臣张禹头上怒下云将戮之庆忌叩头流血争之得免庆忌居处恭俭食饮被服尤节约为国虎臣遭世承平西域亲附敬其威信年老卒官长子通为防羗校尉中子遵函谷关都尉少子茂水衡都尉出为郡守皆有将帅之风宗族支属至二千石者十余人
　　魏辛毗字佐治其先自陇西徙阳翟毗随兄评从袁绍魏王曹操为司空辟毗毗不得已应命表毗为议郎遣毗平下辨还为丞相长史文帝践祚迁侍中帝欲徙冀州十万戸实河南毗谏帝不答起入内毗引帝裾帝奋衣不还良乆乃出曰佐治卿何持我太急耶乃徙其半帝以射雉为乐毗讽之亦为希出帝大举征吴毗止之帝不从卒无功刘放孙资用事而毗不与往来子敞谏之毗正色曰吾之立身自有本末孙刘不过令我不作三公而已焉有大丈夫欲为公而毁其高节者耶终衞尉諡肃侯
　　晋李含字世容陇西狄道人举孝亷防州刺史郭奕素闻其贤擢含为别驾遂处羣僚之右寻转秦国郎中令领始平中正后河间王颙表为征西司马甚见信任终河南尹
　　辛谧字叔重狄道人少有志尚博学善属文性恬静不妄交游召拜太子舍人诸王文学累征不起永嘉末以谧兼散骑常侍抚慰关中谧以洛阳将败故应之及长安防没刘石辟命并不应处丧乱之中頺然高迈视荣利蔑如也及冉闵号复备礼征谧谧遗闵书劝其归身本朝因不食而卒
　　辛勉字伯力狄道人父洪左衞将军勉博学有贞固之操懐帝累迁为侍中及洛阳防随帝至平阳刘聪欲署为光禄大夫勉固辞不受聪遣其侍郎乔度赍药酒逼之勉曰大丈夫岂以数年之命而亏高节事二姓哉引药将饮度遽止之曰相试耳君真高士也叹息而去聪嘉其节为筑室于平阳西山月致酒米勉亦辞而不受年八十卒
　　李暠字大业狄道人性沉毅寛和美器度通渉经史习知孙吴兵法后为炖煌太守及段业称王六郡推暠为大都督大将军凉公领秦凉二州牧遣使间行奉表诣阙国人諡曰武昭王
　　魏辛绍先狄道人父渊以义烈见称西土绍先性明敏有识量才勇丁父忧三年口不甘味头不栉沐发遂落尽自中书博士转神部令迁下邳太守为政不尚苛察举其大纲惟教人为畜牧御敌之备及宋将萧顺之等来侵畏绍先不歴郡境而去卒赠并州刺史諡曰惠
　　辛子馥字元頴平原相穆之子早有学行累迁平原相父子并为此郡吏民懐安之元颢入洛子馥不从庄帝反正封三门县男天平中除太尉府司马长白山连接三齐瑕丘数州之界多有盗贼子馥受使检覆因辨山谷要害宜立镇戍之所又诸州豪右在山鼓铸奸党多依之又得宻造兵仗上表请罢诸冶朝廷善而从之后卒于清河太守
　　辛琛字僧贵狄道人雄之族祖祖敬宗父树寳并代郡太守琛少孤曾过友人见其父母无恙垂涕乆之后魏孝文时释褐奉朝请荥阳郡丞太守元丽性颇使酒琛每谏之丽后醉輙令闭閤曰勿使丞入也孝文南征丽从舆驾诏琛曰委卿郡事如太守也景明中为扬州征南府长史刺史李崇多事产业琛每诤折后加龙骧将军南梁太守崇因置酒谓琛曰长史后必为刺史但不知得上佐何如人耳琛对曰若万一叨忝得一方正长史朝夕闻过是所愿也崇有惭色琛寛雅有度量渉猎经史喜怒不形于色当官奉法所在有称卒于官
　　辛术字懐哲狄道人南梁太守琛之子为清河太守政有能名累迁散骑常侍魏武定六年侯景叛术破之擒萧明迁淮南经畧使天保元年侯景徴江西租术渡淮烧其稻数百万石还镇下邳人随北渡淮者三千余家又奉文宣勅凡刺史太守镇将犯法者术皆案奏杀之有犯法者朝廷以其奴婢百口及赀财尽赐术三辞不见许乃送诣所司不复以闻及王僧辩破侯景术招携安抚城镇相继欵附于是移镇广陵获传国玺送邺寻领太常卿议定律令迁吏部尚书铨衡黜陟咸宜甚为当时称誉术清俭寡欲勤于所职临军以严牧民以惠少爱文史晚更勤学虽在戎旅手不释巻
　　辛雄字世宾狄道人有孝性居父忧哀毁异形殆不可识亷谨雅素不妄交喜怒不形于色清河王怿为司空辟为户曹参军怿迁司徒仍授户曹参军并当繁剧诤讼填委雄用心平直加以娴明政事经其断割莫不悦服怿重之诏令门下尚书廷尉议狱雄议曰春秋之义不幸而失宁不滥则失罪人滥乃害善人诏从雄议于是公能之名甚盛又为禄养论书奏肃宗纳之以雄长于世务更除司空长史诏雄为行台左丞与临淮王彧击贼平之在军上疏请明赏罚除辅国将军尚书右丞迁光禄大夫庄帝除度支尚书兼侍中关西慰劳使将发请事五条帝从之
　　李琰之字景珍狄道人少有盛名彭城王勰辟为行台参军累迁国子祭酒孝庄初讨葛荣以琰之兼御史中尉为北道军司马歴车骑将军雍州刺史琰之素机警善谈经史百家无所不览朝廷疑事多所访质当时人士咸宗之
　　李延实狄道人性温良袭父爵为清泉县侯庄帝以元舅之尊超授侍中太保封濮阳郡王延实以太保犯祖讳又以王爵非庶姓所宜抗表固辞徙封濮阳郡公諡孝懿
　　梁览字景叡金城人其先出自安定太祖时祖颢为尚书封南凉公父钊为河华二州刺史封新阳伯至览家世豪富赀累千金魏明帝孝昌初秦州莫折念生胡琛等反散财召募有三千人镇河州从大军平之歴凉河二州刺史封安德县侯览既为本州刺史盛修甲仗人马精锐吐谷浑惮不敢出曰梁公在未可行也永安中诏防授世为河州刺史封郡公赵柔字元顺金城人少以德行才学知名河右沮渠牧犍时为金部郎太武平凉州内徙京师歴著作郎河内太守甚有信惠
　　宗钦字景若金城人少好学有儒者风仕沮渠防逊为中书郎世子洗马上东宫侍臣箴太武平凉州入魏赐爵卧树男拜著作郎高允甚相褒美有防逊记十巻
　　念贤字盖卢金城枹防人美容质颇渉经史少时有善相者过诸生竞诣之贤笑曰男儿死生富贵皆前定何用相为居父丧哀毁以孝称后以军功封屯留县伯从尔朱荣入洛兼尚书右仆射大统中官至都督秦河二州刺史子华性和厚有长者风官至开府仪同三司河州刺史
　　周辛庆之字余庆狄道人父显宗冯翊郡守庆之少以文学征诣洛阳对防第一除秘书郎魏孝庄时杨津啓庆之为行台左丞后兼盐池都将东魏攻陷正平遂欲经畧盐池以庆之有备乃引军退河桥之役庆之独因盐池抗拒强敌时称其勇累官至开府仪同三司位遇虽隆而率性俭素志量寛和有儒者风度为当时所重又以其经明行修令教授诸生拜秘书监卒于官
　　辛昻字进君庆之族子为龙州刺史威惠咸着成都风俗舛杂昻登文翁讲堂谓诸生曰子孝臣忠师严友信立身之要诸生感悟谓父老曰辛君教诫不可违也于是井邑肃然从化迁梓潼郡守时益州多盗昻抚绥荒梗颇得宁静天和初陆腾讨信州蛮诏昻运粮馈之民无怨言巴州万荣叛围郡城昻倍道兼行出其不意直趋贼垒贼望风瓦解朝廷嘉其功特进为骠骑将军
　　王杰本名文达金城人善骑射有壮志魏孝武时起家都督太祖奇其才擢扬烈将军复潼关破沙苑争河桥战邙山皆以勇敢闻亲待日隆歴迁泾州总管少从军旅虽不习吏事所歴州郡咸以忠恕为心百姓慕焉卒諡曰威
　　隋李礼成字孝谐狄道人凉王暠六世孙年七嵗与姑子荥阳郑颢随魏武入关颢母每谓所亲曰此儿平生未尝回顾当为重器及长沈毅有行检不妄通賔客大统中迁太子洗马时贵公子皆竞习武事被服有军容礼成善骑射而从容儒服不失素望后以军功拜车骑大将军时朝廷有所征发礼成度蛮必为乱上表固谏周武帝从之又从帝伐齐力战击退之拜北徐州刺史未几征为民部中大夫隋高祖受禅进封绛郡公宁州刺史
　　辛德源字孝基狄道人子馥子沈静好学美仪容齐仆射杨遵彦尚书辛术并虚襟礼敬同举荐之中书刘迪又上表荐除员外散骑常侍及齐亡周尉迟迥起以为中郎亡去隐林虑山着幽居赋以自寄后秘书监牛以德源才学显著奏与著作郎王劭同修国史蜀王秀奏以为掾转谘议参军有集二十巻又撰政训内训各二十巻
　　辛公义狄道人父季庆青州刺史公义早孤母氏亲授书传周天和中充太学生武帝召入御前令与大儒讲论数被嗟异从平齐累迁掌治上士开皇元年除主客侍郎迁并州刺史下车先决断狱囚尝宿防事曰刺史无德令百姓系于囹圄而能自安乎罪人闻之咸自欵服后有讼者多两让而止仁夀初充扬州道黜陟大使官寮犯法无所纵舍炀帝除内史侍郎司大夫
