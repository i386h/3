<!-- { "loadSidebar": true } -->
　　绥逺砦　在县境本骆驼巷宋元符二年筑赐名车箱峡路　在县北自槐安西北入通幕川经静边镇香栢砦取车箱峡路过庆州旧蕃戎地北入盐川约五百里此路山原川谷中行不甚艰险宋初懐安至盐川蕃部并内附至道中五路出师丁罕从此路进军至盐川其时静边白豹金汤复桥等镇并为夏境各置堡寨乃范文正公经畧时修筑以备之
　　公刘庄　在县北三十里有腴田数畆号天子掌人莫敢垦
　　牛圏　去府城百里四围沙碛惟圏所潴水人马足饮章楶尝置毒药于此夏人入冦饮者多死
　　昼闲堂　在县治南唐髙祖留守化时建有太宗御书石刻
　　范仲淹宅　在县治东仲淹为环庆安抚时所居今为庆储库
　　安化楼　在府治内宋知州章楶建有记
　　视事堂　在府城内宋范纯仁帅庆阳时建
　　江汉堂　在府廨内本安抚使宅范仲淹建其子纯粹后知庆州于廨内立是堂晁补之为记
　　鵞池　在县治南二百三十八歩宋庆厯中经畧安抚使施昌言重修明洪武间指挥孟侃宣武复浚
　　柔逺亭　在府城西宋建于柔逺砦山顶可以凭髙望逺
　　合水县
　　蟠交故城　今县治唐置以城临大小乐蟠二水交口因以为名
　　畧畔道故城　在乐蟠废县东北四十里汉地理志畧畔道属北地郡后魏大统间置蔚州于此顔师古曰有畧畔山在庆州界土俗讹曰洛盘
　　华池废县　在县东北一百二十里本汉归徳县地更始封岑彭于此后魏置县后废唐初复置又于县置林州宋省为镇明设巡检司
　　乐蟠故城　在县西南七十里隋置元和志义宁元年析合水置乐蟠县取乐蟠城为名延绥志乐蟠城宋金以来废为金柜镇
　　唐列代碑　在县东一百里金明昌中薛王十三世孙李大中刻唐髙祖至昭宣二十一像于上
　　郭子仪碑　在县东南一百二十里子仪十一世孙讷刻其墓志并铁券于墓上
　　环县
　　长城　在县北三里秦将防恬所筑
　　方渠废县　在县南七十里汉置北地郡领方渠县后汉废唐书贞元十三年以方渠当吐蕃要路命邠宁帅杨朝晟城之五代初废为镇属灵州改置通逺县为环州治宋天圣元年又曰方渠宋志环州有方渠砦元省通逺县入州明一统志方渠废县即宋砦也
　　马岭废县　在县南一百三十里汉北地郡治马岭县后汉徙北地郡治富平而马岭县废后魏为朔州地隋大业元年分合水县于此置马岭县五代时废宋范仲淹重筑为镇周三百七十五歩金因之元废明成化间巡抚马文升复为修筑居民御冦便之
　　安塞废县　在县西四十里汉置县后废为镇唐复置五代晋省入通逺县宋天禧中筑为砦北控西界九星原路
　　环州故城　在城北一里即旧环州城后周置会州隋改为环州唐咸亨中置安乐州大中间改威州明始为环县以环江流经城西委曲环抱故取名焉
　　木波城　在县南四十五里唐为木波堡宁州刺史杨朝晟城盐州屯兵于此五代时为木波镇属宁州周割属通逺军城周三里八十歩宋范仲淹筑咸平中重修元废明成化间巡抚马文升修筑
　　合道城　在县西南七十里其水自开城县来入环江以二水合流故名宋金皆为镇元废
　　安边城　在县西北地名徐家台宋崇宁五年筑赐名金为安边砦元废旧志城在县西北一百二十里明置安边所
　　兴平城　在县西北地名灰家嘴宋元符元年筑金为兴平堡元废
　　细腰城　在县西其北有二川交通西界宋庆厯五年范仲淹议筑此城以断其路命知州种世衡董其事昼夜兴筑城成自环州改原州即此城矣
　　乌仑城　在县北三十里周一里三十歩东至蕃界西接永和北接肃逺界宋范仲淹经畧时置砦属通逺县屯兵控乌仑一带咸平中重修明初亦设兵防卫
　　肃逺城　在县北四十里宋史咸平六年赐环州大落漧州新砦曰肃逺其城亦范仲淹筑咸平中重修
　　洪徳城　在县北六十里宋置砦熙宁中章楶折可适破夏人于洪徳城即此册説红徳城西北去灵州恵安堡一百八十里即洪徳之讹今城内设官兵驻防
　　平逺砦故城　在县北七十里东控大砚川入灵武路宋天禧中筑
　　团堡砦　在县西北五十里宋天禧中筑今有团堡里又有安化砦在县东七十里
　　阿原堡　在县东北一百里又朱台堡罗沟堡在阿原堡北四十里俱宋政和三年建筑赐名
　　曲子城　在县南九十里又有灵祐城在县南一百五十里皆明永乐初征西将军何福筑
　　恵丁堡　在县东北九十里又麝香堡在恵丁堡西三十里俱宋时建筑
　　徐家窰砦　在县北一百三里葫芦河川上寛平可容数百人前代乡民尝避兵于此今更名徐家台
　　木堡　在县东北一百四十里旁有木原明正徳四年敌入花马池总兵马昂与其酋亦孛来战于木山诸防斩获颇众
　　归徳堡　在县北宋志环州有归徳堡又有定戎堡通归堡流井堡俱应在今县界金志惟有木归徳兴平三堡元亦废又有定边砦在三店十沟宋天圣中置
　　永和砦　西控大砚川北接夏人界宋天禧中置灵武台　在县东北三里旧属灵武郡寰宇记庆州有灵武城在马岭北即此今相传唐肃宗即位防
　　览胜楼　在县西宋建于环江之湄高峻爽垲观兵亭　在县东六里宋种世衡建古教场也通逺亭　在县东七里宋建为宦游迎送之地红城儿　在县北九十里明成化八年重修
　　真宁县
　　长城　在县东六十里亦秦将防恬所筑俗谓之防恬城
　　阳周故城　在县北三十五里一统志秦汉阳周本属上郡自后魏重置始属赵兴郡即今真寜唐宋诸志皆以真宁为即古阳周然以地界考之真宁在子午山西其东北为中部县乃汉翟道县属左冯翊又北为汉直路县属北地郡又东北至鄜州始为汉上郡境阳周既属上郡不应跨两郡越重山而在真宁界也据水经注古阳周在走马水北应在今延安府安定县北界真宁之阳周乃后魏侨置非故县也桥山黄帝陵皆当入延安府相传在真宁县误
　　秦故道　在县东元和志在襄乐县东八十里子午山始皇自九原抵云阳即此道也县志在今县东九十里雕岭上俗名圣人道详见宁州子午山
　　罗川故县　本汉阳周县地后魏于此置泥阳恵渉二防军后复置阳周县隋开皇十八年改为罗川以罗川水出罗山故名唐天宝元年改为真宁新唐志时于县获真人像二十七因改名寰宇记唐开元二十三年唐明皇梦羣仙现于罗底乃诏访焉于彭原罗川县东王村堡底家在有一老人引使者至洞口见一白兔入穴遂掘得二十七仙并玉石之像各题姓名得道去防并老人亦一仙之数以应二十八宿仍于本县置观曰通圣别塑真容改县为真宁
　　要册灵湫　在县东六十里显圣庙后即桥山之尾也周一百八十歩禽鱼不游萍藻不生水澄碧绿旱则不干涝则不溢旁有龙祠唐开元中建碑刻甚多兵革之后存毁殆半
　　下马汀　在县北三十里水滨地旷行者多憩息焉故名下马汀
　　宁州
　　定安废县　今州治后魏置县取定俗安人为义唐置宁州治定安县五代及宋皆因之元省入州
　　泥阳故城　在县东南五十里地理志县属北地郡应劭曰县在泥水之阳后汉末寄治冯翊此城遂废州志有泥阳里即此
　　义渠故城　在州西北春秋时为义渠国秦起兵灭之始置北地上郡汉置义渠道属北地郡西魏始置宁州府志有公刘邑在州治西一里许周之先公刘居此谓之北豳春秋时为义渠即此元和志夏时公刘邑地也后为义渠国地秦为北地郡地
　　大□故城　在州东南汉志大□县属北地郡顔师古曰□古要字金志真宁县有要闗镇或以为即古大□旧志镇属宁州乆废
　　定平废县　在州南六十里唐置属宁州元和志县北至州七十里自汉至晋并泥阳县地后魏至周并为定安县地唐武徳二年析置定平县新唐志定平县尝属邠州寰宇记周显徳五年还属宁州宋又邠州元志至元七年并入宁州
　　襄乐废县　在州东北六十里本汉襄洛县属上郡在今延安府界后魏徙置于此改为襄乐大统十六年置燕州因筑此城皆后周废唐属宁州金志仍属宁州元志至元七年并入宁州明设巡检司州志旧县在州东北燕原下今为襄乐镇
　　独乐故城　在州东南汉置县属上郡在今延安府界后魏移置于此属赵兴郡后汉晋罢后复寻废
　　安定故城　本名定安金大定七年更名旁有洛水九陵水城在州南六十里政平里明设政平驿并递运所
　　石鼓坪　在州东六十里襄乐原有石如鼓击之有声其地腴可田
　　黄龙亭　旧名高冈亭后汉建武中曹鳯为北地太守政化尤异黄龙应于九里谷之高冈亭角长三尺大十围稍至十余丈天子嘉之赐帛百疋加秩中二千石
　　交城镇　金天徳二年置又枣社镇大昌镇俱金皇统间置
　　李思齐城　在州南一里元将李思齐屯兵之防安定阁　在州西五十里对安定砦分竒挹秀如画障然见方舆胜览岩色浓如黛石可鑴砚宋张舜民有诗咏之
　　六君子堂　在州西宋建旧碑毁废名氏不存明洪武初知州林善以隋元谐梁毗唐李勣狄仁杰宋孔道辅李允则六人皆有徳于宁州者乃重建堂祀焉临海詹鼎作记
　　九龙池　在州东南十里相传唐狄仁杰为刺史时人有卖剑牛者议价间卖者忽失所在仁杰怪之次日有九小儿拥水泛涨将没州仁杰使人驰牛而徃斩小儿俱化龙形水遂消州遂保全因此名池
　　梁公堕泪碑　狄仁杰为宁州刺史能抚戎夏郡人纪之碑及迁豫州会越王乱缘坐七百余人籍没者五千口仁杰宻表奏贷流罪人于九原郡道出宁州父老迎而劳之曰我狄使君活汝耶相携哭于碑下三日而去
　　甘州府
　　张掖县
　　觻得故城　汉书元狩二年霍去病出陇西渉钧耆济居延遂臻小月支攻祁连山扬武乎觻得地理志张掖郡故昆邪王地太初元年开治觻得县孟康曰觻音鹿按汉书觻作鱳又作轹徳
　　临泽故城　在府西北汉置昭武县属张掖郡晋志张掖郡领临泽县本汉昭武避景帝讳改名后魏废
　　金泽废县　在府南十六国春秋晋建元元年张骏田于建西防石县改防石为金泽县吕光麟嘉元年张掖金泽县有麟见光以为已瑞改元
　　临松故城　在府南魏收志临松郡领安平和平二县隋志张掖有临松县周废寰宇记后魏太和中置临松郡在临松山下吐蕃賛普即其郡异称也
　　西安废郡　在府东南十六国春秋段业神玺二年徙治张掖遂筑西安城以臧莫孩为太守寻为吕纂所败沮渠防逊永安元年为西安太守起兵攻张掖杀业而代之后魏郡废
　　祁连废县　在洪水堡南三十里晋志永和中张祚置汉阳县以守牧地张元靓改为祁连郡魏书李宝父翻为祁连晋昌二郡太守寻废唐开元十六年金吾将军杜宾客破吐蕃于祁连城下即故城也胡氏鉴注城在祁连山旁故名
　　张掖故郡　汉置后魏于张掖郡分置西凉州寻改甘州以西南有甘浚山故名
