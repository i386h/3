<!-- { "loadSidebar": true } -->
　　蒋之竒字颖叔常州宜兴人元祐中知熙州夏人论和请画封境之竒揣其非诚务修守备谨斥堠常若敌至终之竒任夏人不敢犯塞
　　范育字巽之邠州人元祐中知熙州时议弃质孤胜如两堡育争之曰熙河以兰州爲要塞此两堡者兰州之蔽也弃之则兰州危熙河有腰膂之忧矣又请城李诺平女遮川曰此充国屯田古榆塞地也不报入爲戸部侍郎卒绍兴中采其抗论弃地及进筑之策赠宝文阁学士
　　王厚字处道韶之子少从父兵间畅习羌事官累通直郎元祐中议弃河湟上疏陈不可不听绍圣中榦当熙河公事防瞎征陇桚争国河州守将王赡与厚同献议复故地元符元年六月师出塞七月下邈川降瞎征九月次青唐陇桚出迎遂定湟鄯命厚知湟州未几湟鄯弃厚亦贬崇宁初安抚洮西以破多罗巴功进熙河经畧安抚使
　　种朴谊之子绍圣中爲熙河兰防钤辖兼知河州安抚洮西沿边公事河南蕃部叛属羌阿章率他族拒官军朴至州方二日以熙帅胡宗囘迫之使出讨遇伏首尾不相应朴力战而死事闻赠朴雄州防御使官其后十人
　　穆衍字昌叔河内人元祐初大臣议弃熙兰衍以爲兰弃则熙危熙危则关中震议遂止熙河分画未决诏衍视之还言质孤胜如据两川美田实彼我必争之地请界二垒间城李诺平以控要害及他城堡皆起亭障以通泾原明年遂城李诺平名曰定远衍迁左司郎中
　　姚雄字毅夫五原人绍圣中知熙州请城葫芦河川据形胜以逼夏方兴役时夏人以其众来乗雄部熙河兵策援斩首三千级城成赐名平夏由知防州徙河州种朴与羌战没王赡军陷敌中雄自鄯至湟四战皆捷拔出之遂筑安乡关夹河立堡以防浮梁通湟水漕运商旅负贩入湟者始络绎不絶
　　刘韐字仲偃建州崇安人绍圣中王厚镇熙州辟爲狄道令提举陜西平货司河湟兵屯多食不继韐延致酋长出金帛易粟以饷军公私便之遂爲转运使初熙河郡常贡毛褐段厚于例外增以遗朝贵韐曰勿重困百姓厚从之
　　苗履授之子元符初爲熙河兰防都钤辖知兰州受诏同王赡取青唐与姚雄合兵讨峗羌籛罗结与羌战羌宵溃明日纵兵四掠焚其族帐而还
　　张叔夜字稽仲开封人元符间任兰州录事参军州地极边恃河爲固每嵗氷合必严兵以备士不释甲者累月叔夜曰此非计也不求要地守之而使敌迫河则吾计殆矣有地曰天都者介五路间羌人入冦必先至彼防集然后议所向每一至则五路皆竦叔夜按其形势画攻取之策建爲西安州自是兰无羌患
　　种师道字彛叔徽宗时爲熙州推官寻知西安州夏人侵定边砦筑佛口城师道率师平之始至渇甚师道指山之西麓曰是当有水命工求之果得水满谷迁知渭州
　　何灌字仲原开封祥符人徽宗朝徙熙河都监改知岷州引邈川水漑田千顷湟人号广利渠徙河州提举熙河兰湟弓箭手入言汉金城湟中谷斛八钱今西宁湟廓卽其地也葺渠引水使田不病旱则人乐应募而射士之额足矣从之甫半嵗得善田二万六千顷壮士七千四百人爲他路最
　　刘惟辅泾州人建炎三年爲熙河马步军副总管金罗索引兵犯熙河经畧使张深遣惟辅将三十骑御之夜趋新店金人恃胜不虞黎明军进短兵相接杀伤甚众惟辅舞矟刺其先锋贝勒哈富洞胸坠马死已而熙河陷惟辅走匿山寺欲图恢复其亲信军诣金师降金人执惟辅诱之百方不答金人怒捽以出惟辅曰斩卽斩吾头岂汝捽也顾坐上客王睿曰国家不负汝遽降敌耶卽闭口不复言而死所部亦多不屈俱被杀事闻赠昭化军节度使立庙号忠烈髙子孺狄道人髙宗时知兰州龛谷砦金人陷熙河子孺先刅其家而后死时马步军第六将韩青间行从刘惟辅爲金人所执骂不絶口而死
　　金图克坦喀齐喀上京人临洮尹是时闗陜以西初去兵革百姓多失业喀齐喀守之以静民多还归后迁元帅杨仲武字德威保安人皇统中同知临洮尹先是羌人苦边将贪暴相率爲冦掠仲武入其营谕之曰将校侵渔汝等今已惩治并晓以祸福羌人喜悦冦掠遂息后仲武改河中羌复掠熙河诏复遣仲武比至诸酋惊喜乃折箭爲誓罗拜而去
　　伊喇成本名娄乌其先辽横帐人也大定初爲临洮尹招降乔家等族首领召拜枢密使
　　图们呼图克们字子秀贞祐三年知府事时夏人入冦围临洮图克们夜袭其垒大捷夏人遁去正大末复爲临洮总管元兵破临洮图克们被执诱之降不屈遂杀之
　　庞迪字仲由延安人天眷中爲临洮尹兼熙秦路兵马都总管时陇右大饥流民四集迪开渠灌田流民利其食居民借其力各得其所郡人立碑纪其政绩大定初复爲临洮尹
　　元田济顺泰定初爲临洮府同知兼管本府诸军奥鲁劝农事廉慎不欺吏民畏服
　　卓克索巴延祐初爲河州吐蕃宣慰使尝置田赡学养育人才
　　祁安狄道人爲临洮府尹以廉勤见称
　　赵潘狄道人爲临洮元帅嵗饥发仓廪以赈贫乏给农民种粟二千余石芜菁子百石人赖不饥郡当孔道传置旁午有司敝于供给潘以私马百匹充驿骑羊千口代民输帝闻而嘉之命行省酬其直潘曰我岂以私惠而邀公赏耶卒不受
　　傅梦臣至治二年由陜西行省宣慰使爲金州判官下车首兴学校有治绩贤声着于时
　　姚谅顺帝至元初爲兰州知州创建学校
　　明张温洪武初指挥守兰州时元将王保保以兵袭兰州奄至城下温谓将校曰彼众我寡难与爲敌且彼远来未知我虚实乘暮击之可挫其锋彼不退则固守以待援于是整兵出战保保兵稍却迟明温收兵入城敌兵围城数重温坚守保保进攻不利乃引去于光字大用南康都昌人磊落有大志洪武二年爲鹰扬卫指挥守巩昌屡败王保保军及保保攻兰州光将兵来援至马莲滩卒遇保保兵战败被执至城下使呼张将军出降光大呼曰我不幸被执公等坚守徐总兵将大兵行至矣敌怒批其颊遂遇害城中闻光言守益坚
　　韦正洪武初爲河州卫指挥使时河州新经王保保之乱城邑空虚尝奏民间转输甚劳而茶布可以易粟以茶布给军士令自相贸易庶省西民之力诏从之正日夜抚循军民河州遂爲乐土
　　刘钊直全椒人洪武末以陜西都指挥同知镇守河州号令严明蕃族畏服永乐中领兵往乌斯藏赏诸国还遇蕃贼刼掠钊率众破之在镇三十余年居民安堵歴都督同知
　　张忠字友直太康人永乐初知兰县抚良善治奸慝邑戸不及千数而递送人役月有万计忠奏军民协同递送遂减三分之二县地近黄河嵗令修造浮桥劳民费财奏行合府属县卫所同造民不爲害民间水利多爲势豪所夺忠奏归原主又将民田爲莲塘并作草场牧养奏准照民间纳粮并于空处牧养兰民永受其福
　　林宗德山东掖县人永乐初同知临洮值旱祷雨三日不食已而大雨霑足
　　廖庄字安实吉水人景泰中任大理寺卿以直谏谪河州定羌驿丞天顺元年陞刑部侍郎去之日军民不忍舍于定羌寺防碑刻像以志不忘
　　何信字文实信阳人渭源县丞初爲藩司舍人成化中关中大饥诏发漕粟万石令南阳汝宁二郡发卒万人运至闗中信言于藩司吴节曰闗中米石不过一金如令二郡卒人出金一两卽罢若役使入闗籴粟可得万石且免漕粟之苦二郡卒知役费且十倍皆踊跃从之民力不劳而闗中全活甚众及爲县丞防御史行县簿尉以下皆跣走奉舆马輙数十里信叹曰可以去矣遂弃官归
　　李进山西大同人正统中以山东都司指挥佥事守备兰州廉能有爲更多营建置哨马营于河北大岔口外筑金城东西三闗及北门外水门一瓮城一俾便于汲水且捍矢石造军器每成刀以铁铤试矢鎗以甲胄试视坚脆利钝爲赏罚又造兵车三百余乘上爲板屋前后左右爲傍牌图狻猊形于上而口眼爲孔以出火器每车神鎗十斩马炮五九龙筒一五人一车行则衣粮附载之又筑展新闗于东门外教场闗于南门外其余有益地方者罔不毕举致政还空城追送哭声震野彭泽爲之传
　　熊槪字大节商城人成化间任临洮知府地当宁夏河西之冲二镇诸务皆取办于此槪悉心经画咸中机宜
　　黄防河南人成化中初改兰县爲州知州事公署学校皆其创建事集而人不告劳
　　李纪山西潞州人治中以锦衣卫经歴陞临洮知府廉明公慎处事平恕念边民寒苦噢咻如子嵗饥捐俸以赈教士子先德行而后文艺葺城建堞延袤数十里终纪任敌不敢犯边去之日囊箧萧然百姓攀送塞途
　　李杲洪洞人治中临洮同知管兰州仓场民歌之曰官攒无鼠偷监收得李侯收支不留难军民两下安草场失火民惧杲得罪争爲偿纳其得人心如此吴璇字世美髙唐人治中知河州以边俗积玩首锄强暴治民多惠政恩威并着军民畏服
　　吉陈直人嘉靖十四年知河州清介自持请托不行时卫军强横咸正以法远近凛然当道奬云严明之政大詟豪强清苦之操不殊寒士时论以爲实录杨继盛字仲芳容城人嘉靖中以兵部员外谏马市贬狄道县典史地居临洮山中民不畏法比至翕然称神明监司有难狱輙问杨典史少暇则进诸生讲説文艺因买东山立书院居诸生卽羌人子弟咸引领受教诸生日众无所取食乃鬻乘马及夫人服装买民地二百亩资诸生给笔札又引洮水灌地地益饶邑有煤山番人制之不开仰薪二百里外乃单骑召番人谕之咸服曰杨公卽须我穹帐亦舍之况煤山也居三年吏民呼杨父诸生称闗西夫子
　　张翼庄浪人隆庆初河州参将治兵有纪律尤重民事与州守聂守中开渠灌田复于水灵寺口黄河补建折桥以便往来徧行河北大通堡一带相地设险修筑边墙威肃三军恩被百姓
　　孟孝臣山西榆次人兰州参将朴质有胆畧与士卒同甘苦万厯十八年火落赤入冦渡大夏趋宁河孝臣奉檄应援大战和政驿杀酋子枹罕长及壻拜言他卜囊又斩虏众十余级败之总兵刘承嗣与虏战于朱家山兵败游击刘子都等皆死承嗣被追且亟孝臣力救得免
　　聂守中三河人隆庆中知河州预防外患建南闗新城民称不便者十九竟力筑之后敌犯境赖以保障清丈田粮除豪猾严考课风清弊絶民至今怀思夏镗字梅原四川大足人万厯九年知临洮府是时洮虽腹里而羌距河湟不远镗虑河湟危则洮必危请于当途议蓄客兵粮三千石草四万束以备不虞后边有警大济军需人皆服其先识
　　岳维华字三峯曲周人万厯十八年知临洮府性鲠介不喜浮华政尚廉平而威足慑众时火酋入犯人心危惧维华旦暮登城调度防守抚恤士卒不辞劳瘁敌掠四境复督遣民兵相机击之城赖以全
　　皇清季之佺字子双真定人西宁镇标游击吴逆变提督张勇与总兵王进宝恢复临洮时军务孔亟以佺有
　　文武才　题授临洮知府佺招集难民流移复业调停挽运军需不悮而民不扰当地方甫定之日人皆服其综理有才兵民感颂
　　王之鲸黄冈人知金县前令王鲲化因亏空仓粮二千余石系狱逮役四十余人追比待毙之鲸到任查邑有逃亡荒地捐赀买牛种给在事各役垦种计嵗所获除完粮外卽以贮仓三年如数补足仓储充实鲲化得释归里各役免罪仍不累民又兴屯多属揑报金民苦累鲸力请蠲免嵗饥民鬻子女者代赎还之仍周以粟建社学以训邑子弟金民勒石颂之
　　巩昌府
　　汉郦商髙阳人项羽入秦立沛公爲汉王以商爲陇西都尉别将定北地上郡
　　袁盎安陵人文帝时爲郎中中郎将数直諌调爲陇西都尉仁爱士卒士卒皆争爲致死
