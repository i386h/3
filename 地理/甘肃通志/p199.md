<!-- { "loadSidebar": true } -->
　　薛逢送灵州田尚书　隂风猎猎满旗竿白草飕飕剑气攒九姓羌浑随汉节六州蕃落从戎鞍霜中入塞雕弓硬月下翻营玉帐寒今日路傍谁不指穰苴门户惯登坛
　　白居易城盐州　城盐州城盐州城在五原原上头蕃东节度鉢阐布忽见新城当要路金乌飞传赞普闻建牙传箭集羣臣君臣赭面有忧色皆言勿谓唐无人自筑盐州十余载左袵氊裘不犯塞昼牧牛羊夜捉生长去新城百里外诸边急警劳戍人惟此一道无烟尘灵夏潜安谁复辨秦原暗通何处见鄜州驿路好马来长安药肆黄蓍贱城盐州盐州未城天子忧徳宗按圗自定计非闗将畧与庙谋吾闻髙宗中宗世北虏猖獗最难制韩公创筑受降城三城鼎峙屯汉兵东西亘絶数千里耳冷不闻胡马声如今边将非无策心笑韩公筑城壁相看养冦为身谋各握强兵固恩泽愿分今日边将恩褒赠韩公封子孙谁能将此盐州曲翻作歌词闻至尊
　　李商隐安定城楼　迢递髙城百尺楼緑杨枝外尽汀州贾生年少虚垂泪王粲春来更逺游永忆江湖归白发欲回天地入扁舟不知腐鼠成滋味猜意鹓雏竟未休
　　杜牧河湟诸郡次第归降　捷书皆应睿谋期十万曾无一镞遗汉武惭夸朔方地宣王休道太原师威加塞外寒来早恩入河源冻合迟听取满城歌舞曲凉州声韵喜参差
　　温庭筠苏武庙　苏武魂消汉使前古祠髙树两茫然云边雁断胡天月陇上羊归塞草烟回日楼台非甲帐去时冠剑是丁年茂陵不见封侯印空向秋波哭逝川
　　曹唐送康祭酒赴轮台　灞水桥边酒一杯送君千里赴轮台霜黏海眼旗声冻风射犀文甲缝开断碛簇烟山似米野营轩地鼔如雷分明防得将军意不斩楼兰不拟回
　　罗隠陇头水借问陇头水年年恨何事全疑呜咽声中有征人泪自古无长策况我非深智何计谢潺湲一宵空不寐
　　登夏州城楼　寒声猎猎戍旗风独倚危楼怅望中万里山河唐土地千年魂魄晋英雄离心不忍听边马往事应须问塞鸿好脱儒冠从校尉一枝长防六钧弓
　　胡曽交河塞下曲　交河氷薄日迟迟汉将思家感别离塞北草生苏武泣陇西云起李陵悲晓侵雉堞乌先觉春入闗山雁独知何处疲兵心最苦夕阳楼上笛声时
　　居延海　漠漠平沙际碧天问人云此是居延停骖一顾犹魂断苏武争禁十九年
　　胡宿金城感旧　千里青云未致身马蹄空踏几年尘曽迷玉洞花光老欲过金城栁眼新粉壁已沉题凤字酒垆犹记姓黄人坞中横笛偏多感一涕阑干白角巾
　　塞上　汉家神箭定天山烟火相望万里间颉利请盟金酒将军归卧玉门闗云沉老上妖氛断雪照回中探骑闲五饵已行王道胜絶无刁斗至阗顔卢弼边庭冬怨　朔风吹雪透刀瘢饮马长城窟更寒夜半火来知有敌一时齐保贺兰山
　　韦蟾送卢潘之朔方　贺兰山下果园成塞北江南旧有名水木万家朱户暗弓刀千队铁衣鸣心源落落堪为将胆气堂堂合用兵却使六蕃诸子弟马前不信是书生
　　张乔宴边将　一曲凉州金石清边风萧飒动江城坐中有老沙场客横笛休吹塞上声
　　杨凝送客往夏州　怜君此去过居延古塞黄云共然沙濶独寻边马迹路迷遥指戍楼烟夜投孤店愁吟笛朝望行尘喜控闻有故交今从骑何须著论更言钱
　　张敬忠边词　五原春色旧来迟二月垂杨未挂丝即今河畔氷开日正是长安花落时
　　宋范仲淹劝农　烹葵剥枣古年丰莫管时殊俗自同太守劝农农勉听从今再愿诵豳风
　　苏轼送范纯粹知庆州　才大古难用论髙常近迂君看赵魏老乃为滕大夫浮云无根蔕黄潦能须知经几成败得见正贤愚羽旄照城阙谈笑安边隅当年老使君赤手降于菟诸郎更何事折棰鞭其雏吾知邓平叔不鬬月支胡
　　游师雄崆峝山　崆峝一何髙崛起乾坤辟峻极倚杳冥峥嵘亘今昔势将玉绳齐位据金野窄
　　马跑泉　清甘一派古祠边昨日亲烹小凤团却恨竟陵无品目烦君精鉴为尝看
　　擒鬼章　王师一举病于雷顷刻俄闻破敌回且喜将门还出将槛车生致鬼章来
　　李师中麦积山　路入青松翠霭间斜阳倒影下溪湾此中猿鹤休相笑谢傅东归自有山
　　赵抃青泥岭　老杜休夸蜀道难我闻天险不同山青泥岭上青云路二十年来七往还
　　文绅仪游灵岩　一入灵岩寺凭栏望眼遥山深云障日江濶夜生潮古洞遗仙迹流泉傍石桥醉来搔首咏得句兴偏饶
　　鲁百能鸡山　鹫岭何年辟鸡巢此地传松声长似雨峦气自成烟梦散疎钟外心清古佛前欲从仙吏隠结宇共栖禅
　　刘景文登正洞　鸑鷟山前古洞深苍崖老木共隂森游人看取溪中水只此无尘是道心
　　王膺登王母宫　雾幄云屏迤逦开霓旌仙仗下瑶台碧桃留赠成何事飚驭空中候尔回
　　梅询登王母宫　西母辎軿下碧空汉皇箫鼓幸回中青鸾消息沉桑海目断金鼇第一峰
　　明王越过韦州　停骖慿眺旧韦州古往今来恨未休有酒不浇元昊骨无诗可吊仲淹愁秦川形势通西夏河朔襟喉控上流借问蠡山山下路几人从此覔封侯
　　王琼九日登花马池城　白池青草古盐州倚啸高城豁望眸河朔毡庐千里逈泾原旌节隔年留辕门菊酒生豪兴雁塞风云惬壮游诸将祗今多卫霍伫看露布上龙楼
　　张鹏乌稍岭　乌稍雨霁乱云飞汉使旌旗绕翠微沙鸟逺从闗口渡离人独向古浪归天边万木依洞山上孤城对夕晖想到酒泉应驻马无劳西去问支机
　　王竑凤凰山　十年不见凤凰山今喜承恩得暂还快覩朝阳丹凤翥争如出岫白云闲河源来自昆仑境地势遥连积石闗寄语吾乡钟秀者好临絶顶共跻攀
　　马文升游崆峒　偶上崆峒万仞山恍疑身在碧云端遥看华岳峯三垤　视秦川弹一丸雨后苍龙归石洞夜深鹤下瑶坛何须更问蓬莱岛此地令人欲挂冠
　　靖逺懐古　陡絶孤城古防州防边设险几经秋地连紫塞通西夏势扼黄河控上游雉堞尚遗前代制危楼想见旧时筹岩边巩固如磐石永使羌戎职贡修
　　秦陇道中　问俗曽来过陇山西征今复出秦闗雄声叫日迷寒渚枫树经霜带醉顔世路羊肠千里曲功名蜗角几人闲林间鹦鹉能言语笑我年来两髩斑
　　杨一清边城诗　漠漠穷边路迢迢一骑尘四时长见雪五月未知春宵旰求贤意驰驱报主身逢时今老大羞作素飱人
　　过河州　四面峯峦锁翠帷万家花栁及春栽缆横河岸桴为渡磨引溪流水自推汉将屯田闲虎帐羌儿交市献龙媒便宜有疏慿谁上圣代边功久不开固原鼓楼三首　西阁风髙鼓角雄南来形胜倚崆峒青围睥睨诸山绕緑引潺湲一水通击壤有歌农事足折冲多暇塞尘空登楼不尽筹边意龙沙一望中　设险真成虎豹闗层楼百尺枕髙寒重城列戍通三镇万堞縁云俯六盘诵早闻周礼乐羌胡今着汉衣冠分符授钺知多少谁有勲名后代看千里闗河入望微四山烟雨翠成围蒹葭浅水孤
　　鸿尽苜蓿秋风万马肥圣主不教勤逺畧书生敢谓识戎机狂胡已撤穹庐遯体国初心幸不违
　　李梦阳从军诗　久处行伍间渐知苦乐情能蟠丈八鎗徒御不我轻府帖昨夜下烧荒有我名秣马待天曙肃肃寒霜零左鞬插雕羽雄劒跃且鸣日髙渡黄河东过受降城生系五单于归来献天庭
　　送仲副使赴陜西　骢马白玉鞍长鸣下云端今朝发汴水何日到长安孝王台前雪如山垂杨扫地春风还使君不带氷霜色却带春风入汉闗相思明月楼西望古秦州河南咫尺不可见何况千山万水头西望秦州是我乡陇树秦云空断肠褰帷仗钺经行地欲寄双鱼到庆阳
　　秋懐　庆阳亦是先王地城对东山不窋坟白豹寨头惟皎月野狐川北尽黄云天清障塞收禾黍日落谿山散马羣回首可怜鼙鼓急几时重起郭将军宁州狄梁公庙　狄相昔为州刺史于今伏腊土人思向来伊水瞻遗墓此处宁江拜古祠鹦鹉梦中天地转太行山上斾旌迟稔知忠孝平生事更读希文万古碑
　　韩范祠　范公人物方三代韩相元勲定两朝延庆曾连唐节度平生不数汉嫖姚一封攻守安边策千嵗威名破胆谣郡府城南双庙貌异时追慕此情遥夏城漫兴　行尽沙陲又见河贺兰西望碧嵯峨名存异代唐渠古云锁空山夏寺多万里君恩劳馈饷三边封事重干戈朔方今难汾阳老谁向军门奏凯歌
　　唐龙红石峡歌　黄河十月风猎猎天光黯淡水声咽蛟鼍挛拳缩如猬波涛震荡涌为雪牛心山前百草腓羊圏津口冰山结胡人十万声雄虓赤睛黄须呼天骄竿头直指武花月革帐斜卷狼山飚踏氷渡河如走坂须千里腾腥臊黄沙荧荧猎火发皂雕矫矫阵云歊千骑万骑驰且突长兵短兵相摩击口吹牛角生捉军头插鹬毛死攻壁将军忙解黄金印半夜开门传羽檄老幼抽身匿草间壮丁守埤无顔色奏书朝达明光宫天子特命司马龙提兵早向玉塞中震慴沙漠斯尔功微臣敢不奋孤忠彭彭十乘当元戎分合叠张貔虎阵出入不避豺狼锋健儿鼓行一当百猛将横槊气如虹再接再厉敌胆落屡战屡克边尘空红石峡对骆驼峯朱岩丹嶂凌苍穹云屯密结细栁营日出髙挂扶桑弓中侍矍铄冠峩貂中丞慷慨车蟠熊佛阁神坛列虎帐从来樽俎能折冲玉闗岝天险设雪澜澎湃军声洪塞草青青六马秣耕牛渇饮长城窟禾黍万顷连秋云边头三月狼烟灭直欲上取一丸泥应落闭隂山穴单于大斾不敢东年年沙场息战伐
　　刘宪过摩云岭　九月秋初到千山雪已深石危妨去马林晚怯栖禽草没平沙黯云涵防谷隂谁言边塞苦今日属登临
　　和政驿　行行和政驿下马夕阳初官路依山转人家傍水居地寒幽草短风细落花疎试问西番事于今正晏如
　　薛瑄送陈御史出镇闗中　九重深念及西人出镇还须老大臣宪节入闗随爽气玺书行部布阳春山连玉井晴飞雨地接金城逈絶尘经济本为儒者事功成还拟画麒麟
　　杨继盛游卧龙山寺　出门已觉精神爽况复阳回宇宙清野树含烟迷寺逈晴山披雪倚云明
　　杨守礼夏城巡边晓发　寂寞边城道春深不见花山头堆白雪风里卷黄沙计拙心惟赤愁长鬂已华晋云连塞草回首各天涯
　　抵靖逺　黄沙扑面急烽火觉心摧万马冲云入孤臣待月来逺纾明主虑还仗济时才碌碌惭无补壮心未许灰
　　入平虏城　黄风吹逺塞暝色入荒城门掩钟初度人喧鸡乱鸣胡笳如在耳军饷倍闗情惆怅浑无寐隔帘山月明
　　宿平羌堡　驻节平羌堡残霞入照多寒烟浮土屋衰草借山阿立马传新令张灯奏凯歌明朝应出塞鼙鼓万声和
　　大涝池　大涝池边十数家土墙茅屋傍黄沙开樽遣兴分春色击节吟诗对月华夷夏有天皆雨露郊原何日足桑麻筹边许国心犹壮回首长安入望赊石茂华驻节干盐池　道路何倾侧仆夫苦难驰山尽利平旷遥见古盐池中途积行潦南风胡不吹髙台存旧址短墙委水涯经营自何代云是宋人遗成毁恒相共达者能解题踌躇策马去原上草离离防秋过八营牧儿苑　万骑如云野径微惊鸿遥过塞垣飞那堪朔气侵征幰更际秋风上客衣牧马苑中思騄耳硖城门外敞牙旗壮心直逐伊吾北驻节邮亭对晚晖
　　复登长城闗　拥传提兵两嵗过朔城戎幕动鸣珂茫茫大野飞鸿度漠漠平沙晚照多万古塞愁沉戍垒千年征怨付烟萝而今已报欃枪扫饮马遥看瀚海波
