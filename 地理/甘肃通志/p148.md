<!-- { "loadSidebar": true } -->
　　李时宁夏人指挥嘉靖三十二年领兵入卫行至浮图峪遇贼血战一日杀敌颇多碎尸而亡虏自是不敢入犯以捍御功建祠祀之时镇人战死浮图峪者指挥张第江嵒百户杨汝松周时
　　戚文宁夏人指挥骁勇素着虏畏之不敢近边猾者以计诱之出伏兵邀截文遂力战死
　　韩选宁夏人都指挥嘉靖三十二年敌由横城入选以千总从总戎姜应熊出御奋勇堵截自卯至酉力竭而死为贼碎尸灵州不失皆其力也事闻赠防建祠致祭
　　李承恩宁夏人原任守备万厯二十年谋擒巴拜机泄被执不屈为贼所杀其子佩见父死即渡河请兵欲报父仇被缚挺立骂不絶声为贼磔死又陈汉宁夏人百户抚标供给官贼忌之与承恩同日见杀安宗学宁夏总旗贼索总兵符印旗牌宗学不屈被执杀之
　　陈栋宁夏人原任游击以骁勇闻万厯二十年巴拜之叛与原任守备朱绶谋擒贼事觉贼杀栋防绶于北楼杀之
　　王彻宁夏把总曽揭巴拜父子青海侵冒钱粮不法事于经畧至是谋贼不密巴拜以恨杀之
　　周哲中卫学生万厯二十年巴拜反遣伪将王虎攻中卫参将熊国臣弃城走哲招集士庶分城据守叛弁韩范为内应城遂陷贼怒哲等拒守欲杀之或劝哲往见求解哲怒触柱曰宁死耳肯屈贼求生耶贼犹欲收人心未即杀越数日出攻他城留左右十余人哲侦知即令其子约同志伪贺各藏兵器择家僮之健者将羊酒随入虎闻绅士来喜出迎甫拜揖遽击之虎被擒杀余贼十余辈其党乃逸时总督魏学曽驻兵下马关闻中卫从贼遣兵来讨比至以贼级献乃按兵而入中卫得全皆哲之力哲事亲孝黄元会作忠孝纪畧载其事
　　李金宁夏人谋刺许朝事觉父子俱戮
　　张沛宁夏人指挥与百户施威皆以谋歼贼而死吕擢宁夏百户赴镇河滩驱巴拜牛马仍运窑草以供征兵贼缚至镇杀之
　　李沛宁夏人应袭谋歼贼被执骂贼极烈为贼所害王极中卫指挥领兵追巴拜至古塲儿被杀赐防钱栢中卫人巴拜乱于中卫奋勇堵战被杀赐防张世杰宁夏百户屡报贼情于王师且输供刍草贼执去鞭挞无完肤死
　　施威宁夏百户守李刚堡侦贼动静报平卤将官仍约弟男内外同谋除贼贼执而杀之
　　蒋三重宁夏人谋杀伪把总雷鸣机泄被执不屈骂贼裂眦而死
　　姜应奎宁夏人同宗子谋献东城于官军且约刺贼贼拘诸宗子徧受棰楚独支解应奎时陈文通孟举张大勲亦会议献城贼俱杀之
　　纳赋宁夏生员因其侄指挥纳舟从广武渡官兵许朝执赋并其子楫族人纳坤纳税纳福纳书等杀于市罄其家
　　髙盖宁夏健丁追贼入北门内盖无后继遂为贼所脔
　　陈缙宁夏人常信堡官杀贼党三人贼执至镇支解之妻梅氏自缢死
　　张伏三宁夏常信堡民堡官陈缙恨贼党张堡等逼取民间牛车刍米猪羊鵞鸭为害杀堡贼诱缙出城缚去伏三与堡民张大经胡希禹李现潘奉谢邦林等追救缙贼伏突起执伏三等六人同缙支解孙九龄宁夏人贼邀入党不从断其手膊仍枭之赵承先宁夏人指挥与镇人指挥戚卿张佩等同谋献西城纳官军策就密报西营将领以城中火起为号至期城外杳然乃遣武生张遐龄缒城下往促兵贼觉分布缉捕同谋死者赵承先戚卿张佩而外为武生陈松等镇民陈九叙等军丁贾谟等皆死之任天庆庆阳人流住宁夏制铁杆与张应魁谋击贼事泄许朝执二人诘之应魁不伏天庆厉声曰与应魁无与汝背违朝廷我恨不得早杀汝耳朝怒缚斩之
　　王继哲宁夏人恃勇立誓擒贼贼执禁古庙杀之张龙宁夏人掣船东岸以絶贼渡又擒贼党解灵州枭示贼恨捕龙至镇斩之
　　王琦宁夏人奉军门令易糗粮贼缉磔死
　　杜祥宁夏人为吏识贼掠诸堡祥具禀平卤营将官防御贼失利加祥劓刖刑脔其肉以饲犬
　　瞿桂宁夏人其族百户瞿坊管魏信堡擒杀许朝族丁朝因拘桂与瞿相瞿枢瞿栋瞿材瞿东瞿尚礼瞿尚义八人尽杀之
　　夏之时宁夏人与镇人何廷璋生员王懋等三十人闭南关之北门计饮伪千总冯佐等以酒醉而杀之遣衷朝缒城驰报遂得南关
　　苏彚中卫生员巴拜之变倡义守城遏贼河上灵州保全时同事者掌印指挥李继先学正马文明武进士卢养龙生员金佩等十五人事平奉旨勒石纪功李世松灵州人性忠直善左右射耕于晏湖墩侧插汉入世松率众拒贼众寡不敌人悉奔松独守墩上以矢射贼中者辄毙贼恨甚攻围益力凡两日夜松左右大指皆裂见骨身被七创死
　　史开先都督镛五世孙歴官宁夏中路副将明季察哈尔入率兵御敌斩馘甚多阵亡赐赠諡忠烈耿光荣宁夏人世指挥任玉泉营游击插汉入犯奋勇出御与指挥赵有牧千总周崇雅把总唐国俊许城王朝俱殁于阵皆赐防典
　　江孔学灵州人居胡家堡插酋之变贼围堡孔学登城骂贼城陷孔学自刎一家大小俱罹于难
　　解文英宁夏人以副将守延安府李自成据关中遣兵至延安文英率众死守及城破贼授以官文英骂不絶口囚于狱又于狱中约榆林总兵尤世威等举义图恢复贼怒支解之
　　吕之防宁夏贡生授真定通判委摄获鹿县篆未旬日冦临城下防率士民坚守七昼夜城破被执骂不絶口死妻刘氏妾张氏偕防子二人及其奴仆俱殉死防受刃乱军中不辨其骸事定与城中被杀者作二大冢别男女而封之勅建祠致祭
　　王风水宁夏人贼将牛成龙入宁夏风水与指挥彭凌云等十三人纠合山后蒙古举义事泄贼磔风水于市凌云等皆被杀生员保国璧死尤惨酷
　　李学牧宁夏人指挥贼将牛成龙知其技勇授以官不应与王风水谋举义单骑往召河东人图恢复贼防之严不得出或劝之亡去学牧曰贼索我亟必残杀无辜我一身当之以解众难遂复入城贼露刃拥之学牧具冠带北向再拜端坐受刃
　　邓徳宁夏人官百户逆闯檄至宁夏诸宗属及绅士集庆府议降徳排闼入洒泪申大义曰诸公皆欲卖城自全独不为王计乎后与王风水等举义欲诛伪官陈之龙贼将牛成虎谋泄被执挺身仰面受刃厉声曰吾死当为神尽杀卖国臣遂遇害
　　马献图字兴之宁夏总兵马世龙子以廕补指挥同知李自成据关中勒降不屈械系军中至山西候马驿杀之弟负图呈图俱袭指挥自成遣伪将牛成虎陷宁夏负图兄弟约表兄彭姓者图恢复事泄同被害于灵州兄弟殉节人称马氏三忠献图死时年三十三负图年十九呈图年十六
　　丁孔应宁夏人以世指挥授北川守备陞游击闯逆变孔应守义不屈贼拥戈逼之孔应厉声曰吾头可断身不可屈遂遇害
　　雍缔中卫人以歳贡任四川仁懐知县张献忠入蜀缔率百姓死守城破阖家自焚死先是宣和堡歳饥人日逃散缔倾赀全活之
　　蔡应昌兴武所千户任花马营千总明末罗凸土贼抢掠应昌统兵剿贼自卯至酉力尽血战而死郑感民后卫举人任辽东宁逺州推官总制洪承畴称其临机决策措置有方擢为辽东监军道后城破阖家死难
　　韩嘉爵宁夏人平虏中军指挥有勇畧临阵直前手刃数十人为贼支解
　　孙祚昌中卫鸣沙堡生员明末冦入堡欲降之祚昌怒骂拔刀自刎贼碎其尸去
　　黄儒煐中卫永康堡生员明末香山贼攻陷永康堡人皆顺从儒煐独挺立不屈危言抗贼贼加桎梏絶其饮食殒
　　李维新中卫威武堡人业商慷慨多大畧明末贼朱国端等啸聚螺山出没峡口杨栁泉刼杀行旅广武游击奉檄征至威武闻维新名委令领民兵入山合剿既遇贼维新奋勇独战杀贼无数以众寡不敌殁于阵遗子淋防妻张氏少后守节抚孤成立烈节萃于夫妇
　　包永成后卫人庠生弟永明亦庠生明末贼破惠安堡闻永成兄弟有技勇欲挟之去不屈为贼所杀
　　皇清吴綉以千总随总兵陈福出征临阵先登死于固原城下子继统袭其职每临阵亦奋勇争先相继阵亡
　　刘进孝总兵体义次子任千总康熙三十五年随总兵殷化行征噶尔丹同中营游击陈维屛守瓮金阵亡
　　司九经字圣典宁夏人从征川云又从征出塞俱有功绩歴任宣化总兵罢职归康熙五十七年随征効力遇敌阵亡
　　杜呈源宁夏人随陈福克复定边以功任本镇右营千总后随征川云屡立战功阵亡于建昌
　　冯琇宁夏人任固原参将随征进至穆垒乌苏地方遇凖噶尔贼冦与战争先杀贼殁于阵
　　许世隆宁夏人任永固城参将进至巴尔库尔殁于阵
　　罗万仓宁夏人歴任台湾北路参将朱一贵反乱总兵欧阳凯战死府治陷万仓鼓励将士坚守贼攻北路连发大炮击仆贼旗贼四面围困万仓突围力战兵孤无援逾沟坠马贼以竹篙鎗戳其喉犹挥刀杀贼而死
　　西宁府
　　宋髙永年西宁人任西宁知州建中靖国三年夏人冦泾原罗撒合兵逼宣威城永年出御之行三十里为羌人所执多罗巴谓其下曰此人夺我国土使吾宗族漂无处所遂杀之
　　明李淳西宁卫千户勇敢善战能以寡敌众多所克捷尝承委追抚畨族有剽掠者淳直庐帐得首恶歼戮之用是诸畨恚恨相与发誓必欲生噉淳肉正徳十四年追畨至内隆卜贼众拒敌从者溃散淳手杀数人力尽被执贼逼令跪淳骂不絶口遂被贼砍死祁秉忠西宁世袭土司指挥同知以功陞甘州镇总兵万厯中西贼入冦力战死之
　　皇清马金良西宁人任守备随征凖噶尔与贼战奋不
　　顾身兵败遂自刎死
　　直秦州
　　汉纪信成纪人项羽围汉祖于荥阳甚急将军纪信曰事急矣臣请诳楚可以间出于是陈平夜出女子东门二千余人楚因四面击之纪信乃乘王车黄屋左纛曰食尽汉王降楚皆呼万歳之城东观汉王得与数十骑出西门遁羽见纪信问汉王安在曰已出去矣羽烧杀信
　　魏阎温字伯俭天水西城人魏凉州别驾守上邽令马超奔上邽温驰还州超围州甚急刺史韦康遣温告急于夏侯渊温夜从水中潜出明日超追获之超解其缚使吿城中云东方无救温向城大呼曰大军不过三日至勉之超怒杀之
　　隋李崇字永隆陇西成纪人贤子英果有筹畧胆量过人以父封爵时年尚少拜爵之日亲族相贺崇独泣下贤怪而问之对曰无勲于国而防小封侯当报主恩不得终于孝养耳贤竒之以伐齐功擢开府仪同三司建徳初摄太子宫正周武引参谋议以勲进爵郡公开皇初除幽州总管突厥犯塞崇力战死諡曰壮
　　唐姜宝谊秦州上邽人父逺仕后周为秦州刺史宝谊游太学受书业不进去为左翊卫领府兵唐髙祖起兵授左统军下西河霍邑爵永安县公与裴寂拒宋金刚战于汾州兵合寂弃军走寳谊被执帝闻为泣下曰彼烈士必不下贼死矣厚赐其家果谋还被害贼平诏迎其柩赠左卫大将军幽州总管諡曰刚
　　直隶阶州
