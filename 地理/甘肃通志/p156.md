<!-- { "loadSidebar": true } -->
　　樊　让阶州所舎人防博羣书工于词翰常云游遇异人授竒门遁法及吐纳之术年九十二无疾作赞而逝词曰九九之九元门立久混合乾坤斡旋星斗保精气以息神思无中而生有无无无天地原来一虚窟有有有天地能长而且久吾今返本含真道朗朗明明元不朽咦赤身无罣碍飞上白云头
　　牧羊女成化间不知姓氏誓不适人每入山牧羊念佛一声拾羊粪一粒投于眢井数十年山谷坑堑处尽为念佛所投之粪粒一日口吐青气若莲花之状端坐而逝乡人遂于凉州南闗厢建阁移其身饰以泥至今称为肉身菩萨
　　巴尔斯梵僧僧焚修于巴尔斯寺夷目供养已久明万厯二十六年田乐达云恢复松山驱丙吉入寺见僧端坐令斩之血出如乳操刄者立毙后改巴尔斯为大靖寺被回禄卜者以为枉杀高僧之故乃立祠塑像火灾遂息像存有碑记其事
　　张　清肃州中右所人行履笃实寡言笑好诵经静坐瞑目后年六十余隐于寺至七十常言未来事人问何以先知清曰夜有梦故先知当时以为神异及卒人塑其像于文殊寺侧
　　方伎
　　上古岐　伯北地人生而神明精医术通脉理黄帝以师事之有素问难经行于世
　　汉杨子阿成纪人善相马马援传援好骑善别名马于交阯得铜乃铸为马式还上之因表曰近世有西河子舆亦明相法子舆传西河仪长孺长孺传茂陵丁君都君都传成纪杨子阿臣援尝师事子阿受相马骨法考之于行事辄有验效
　　晋郭　黁西平人少明老易仕郡主簿张天锡末年苻氏每有西伐之问太守赵凝使黁筮之黁曰若郡内二月十五日失囚者东军当至凉祚必终凝乃申约属县至十五日鲜卑折掘送马于凝凝怒其非骏幽之内廏鲜卑惧而夜遁凝以告黁黁曰是也国家将亡不可复振苻坚末当阳门震刺史梁熙问黁黁曰当有外国二王来朝一当返国一死此城嵗余而鄯善及前部王朝于苻坚西归鄯善王死于姑臧吕光之王河西也将伐乞伏干归黁谏曰今太白未出不宜行师往必无功太史令贾曜以为必有秦陇之地及克金城光使曜诘黁黁谓光曰昨有流星东坠虽得此城忧在不守正月上旬河氷将解若不早渡恐有大变后二日而败问至光引军渡河讫氷泮时人服其神验
　　明康永惠万寿宫高士也遇异人授以雷法其术最秘嵗旱祈雨立应兼精于医
　　张好问字希明其先高邮人始祖仁以医事韩遂家平凉好问尤精祖业常不拘古方唯濬病源弗问贫富校业礼官为良医正诊视神验所着有张氏医精太素集时巢鉴由浙寓华亭为陇西王侍医又刘聪本府人皆能疗治竒应擅名一时
　　张仙童安化人少从罗理凡绘画人物皆称神妙今兴教寺有罗汉十八幅并寒山拾得之像俨然如生禁　神宁州人精呪法能禁疮毒及蛇虫诸害每旦持水向四方呪祝愿十里之内人畜不罹疮毒蛇虫之害积年渐加多至百里凡人求呪疮毒隔山应气而愈逺近以法师尊之后坐化人立庙祀之其庙中土至今取而傅疮亦有愈者
　　蔡嘉善字建阳武威人世传医业纯以济世为心活人甚多没后人立祠于三皇庙侧以祀之
　　张　琦宁夏人精太素脉断疾病生死逾二十年必验
　　张　宁夏人精太素脉可生则药不可生断以时日百无一失穷通夭寿以脉推之亦无不验所着有难经直解
　　吴　通宁夏人精脉理本草素问三书妙鍼法治病辄效时称儒医





　　甘肃通志巻四十一
<史部,地理类,都会郡县之属,甘肃通志>
　　钦定四库全书
　　甘肃通志巻四十二
　　列女
　　两河内外风土刚劲妇女知重气节或尽孝懐忠能识大义或茹荼毕世殉节崇朝或强暴侵凌捐生蹈刃自古已多于今更烈深闺卓行固属可传蓬户贞操尤堪励俗纪其姓氏彰徃劝来博采舆论宁详毋畧志列女
　　临洮府
　　晋羊躭妻辛氏字宪英狄道人魏侍中毗之女也聪慧有才鉴初魏文帝得立为太子抱毗项曰辛君知我喜否毗归告宪英叹曰太子代君主宗庙社稷者代君不可以不戚主国不可以不惧宜戚而喜何以能久魏其不昌乎弟敞为曹爽参军司马懿将诛爽闭城门敞惧问宪英宪英曰事有不可知然以我度之此举不过以诛爽耳敞曰然则敞可无出乎曰安可以不出职守人之大义也为人执鞭而弃其事不祥也汝从众而已敞遂出事定敞叹曰吾不谋于姊防不获于义钟防为征西将军将灭蜀宪英谓躭从子祜曰防在事纵恣非持久处下之道吾虑其有他志也及防将行请其子琇为参军宪英曰行矣戒之古之君子入则致孝于亲出则致节于国在职思其所司在义思其所立不贻父母忧患而已军旅之间可以济者其惟仁恕乎防至蜀果反琇竟全归辛之识见如此
　　散骑常侍梁纬妻辛氏狄道人纬为散骑常侍西都陷没为刘曜所害辛氏有殊色曜将取之辛氏据地大哭仰谓曜曰妾闻女不再醮妾夫已死理无独全乞就死地下事舅姑遂号泣不止曜曰贞妇也任之乃自缢而死曜以礼葬之
　　隋渭源令裴伦妻栁氏薛举之乱伦遇害栁氏有二女及儿妇皆有色栁氏谓曰我辈遭逢祸乱若辱于贼其若汝父之死义何女妇垂涕曰惟母所命栁氏自投于井其女妇相继而下皆死于井中
　　明曹友妻王氏狄道人友为广东琼山县丞卒于官一子复夭氏抚育防孙始终完节洪武中旌表
　　董守中妻毛氏狄道人毛芾女守中举贤良任四川布政司都事卒于官毛闻讣恸哭曰夫死独存犬豕弗若吾与俱死遂自缢而死
　　王绍春妻魏氏狄道人春卒氏年十九其姑尚存有防子曰宗道以贫故自负土筑夫坟既葬惟勤纺绩奉姑抚子年七十余卒永乐中旌表
　　生员张通妻王氏狄道人年二十六通卒子世安甫一嵗夫亡时即欲自尽亲族止之曰有姑有子何苦如此乃奉姑抚子备歴艰辛富豪闻其贤欲谋而醮之氏奋骂以砒霜自随人莫敢犯守节四十余年嘉靖间旌表
　　魏太信妻任氏狄道人大信病且革任泣告诸亲曰吾必与夫俱死大信卒任自缢以殉
　　张賔妻王氏临洮卫人年二十七賔亡无子乃曰闻古有贞烈女吾当效之乃勤纺绩以养孀姑取夫侄以承后嗣有司表之
　　司伟妻王氏狄道人年十六夫亡舅姑尚存遗腹生一子誓不再醮勤纺绩以治生始终无玷夀六十卒张铨妻司氏狄道人年二十三而夫亡遗二孤俱在襁褓司誓无他志廿贫纺绩苦节四十余年抚孤成立
　　张纪妻王氏狄道人夫病笃焚香龥天愿以身代及卒哀毁防絶纺绩教子五十余年卒
　　文载道妻魏氏狄道人载道赴选卒于京氏年二十有六遗男来鳯甫七嵗贫不能归衬称贷于乡之寓京者母子徒步扶柩而归营葬讫勤女红教子读书有司表之
　　刘泽妻曹氏狄道人年二十泽卒哀痛防絶竭力襄事抚孤于舅姑丧葬殚尽心力夀六十有六廵抚表其闾
　　李奉元聘妻张喜英狄道人许字邑人李奉元未娶而殁讣闻父母徃吊英悲痛缢于家廵方上其事奉防立祠旌表
　　赵镗妻滕氏狄道人夫卒即欲身殉因有姑在及姑亡氏曰姑亡我安忍独存哭不絶声饮食不入口浃旬而卒年止二十一
　　生员张建中妻赵氏狄道人夫死遗一女方在襁褓顾其女曰我无复存之理但为汝勉活耳遂抚成立及适人馔女毕即键门焚香再拜自缢女发嫁时衣箱已有齐衰一袭始知从前勉活之言非虚也万歴间旌表
　　田俊妻尚氏狄道人夫亡时年二十八寡姑垂老家极贫无可依者尚誓死守节勤女工事姑生养死葬悉有礼抚遗孤业儒兼抚夫二侄与子无异
　　赵鹤龄妻王氏狄道人适赵四年夫亡有惜其年防劝之嫁者王以死自誓惟孝以事姑慈以抚子守节三十余年卒
　　方瑄妻袁氏狄道人瑄病龥天愿以身代瑄卒袁年二十有四水不入口哀毁防絶以翁姑在勉活奉事及抚防孤未防亦亡有劝其再醮者袁翦发杜门抚养夫侄夀六十二而卒
　　雍不敏妻魏氏狄道人年二十九不敏卒守节抚孤纺绩自赡四十余年廵按表其门
　　百户蒋汝勤妻李氏狄道人夫卒氏年二十四遗孤申甫八嵗氏甘心奉姑抚子成立袭父职年六十四卒御史表其门
　　潘荣妻赵氏狄道人荣卒氏甘贫苦节抚子成立袭父职未防子亦早逝遗妇刘氏年二十有五时有以家事艰难劝之再适者刘叱之曰上有孀母孰与事下有遗孤孰与抚乃守节终身人称为两世双节云邢福妻闵氏狄道人福婴重疾氏脱簪珥迎医调理及疾革福与之诀令其再适氏誓不易节竭力襄葬鞠二孤至成立孀居五十年夀八十有六卒
　　王宁妻冯氏狄道人夫亡氏年二十四嵗子衡生八月家无治生具纺绩为资非大故不出户庭苦节终身
　　王守山妻鲁氏狄道人年二十九山卒誓以死殉家人以抚孤劝乃毁容纺绩课子宗舜读书补郡庠生夀六十有三廵按旌其门
　　姚登明妻郝氏狄道人年二十四夫亡遗孤二郝哀痛防殒丧葬毕乃日夜拮据耕织以奉翁姑兼抚二孤及孤长命就外傅时诫之曰子之所以不死者为姚氏门庭计耳名弗就奚以追休前人未防长子俊游庠廪贡孙之珵登乡举一门衣冠不絶夀九十有七
　　陈懋妻杨氏狄道人懋卒杨年二十有三遗孤三无戚可依氏号泣卧地姑慰之稍息乃曰夫死矣予无生理如姑衰子防何乃矢志靡他备尝艰辛未防姑亡丧葬如礼季子业儒补弟子员孙膺明经年八十有七卒
　　生员刘迁妻王氏狄道人明末迁被流防执不屈而死遗子二尚防王誓死守节抚养二孤备歴艰辛终至成立为邑名士太守表其门
　　生员甄鼐妻韩氏渭源人正徳中兵乱执鼐及韩氏欲辱之氏大骂不屈遂遇害
　　张斌妻朱氏渭源人夫亡于京忧泣不食誓欲殉节数日而卒廵按表其闾
　　徐仁得妻孟氏兰州人年二十九夫亡遗子思温甫八嵗氏纺绩教养由乡举任湖广蓝田县丞思温复故遗子友谅孟又抚养成立永乐中旌表其门钟升妻邢氏兰州人年二十九夫亡姑陈氏性至严邢承顔顺志四十余年姑亡邢以礼葬之享夀八十九卒
　　吴彦髙妻万氏兰州人其姑病剧万稽首北辰割股作羮以进寻病愈后彦髙卒哀毁逾常孀居六十年夀九十三卒
　　曹洪妻吴氏兰州人成化间洪商游蜀病卒时吴年二十七守节甘贫孝事翁姑当道奨之
　　金鐄妻冯氏兰州人适鐄四载夫亡冯年二十二遗孤瑞甫月余冯孝事孀姑抚孤子入庠苦节七十余年而终
　　谭宗良妻梁氏兰州人于归二载宗良行商三十余年不归别娶生子梁纺绩自甘操守不渝良邸卒梁取夫庶子归家抚养成立内外肃然年六十卒蔡宁妻于氏兰州人宁于天顺间从征贼刃断左股舆至家卒母老子防于纺绩以勤孝养孀居五十年乡人未尝覩面
　　郭盛妻相氏兰州人年二十三夫卒遗子尚防守节不渝年六十八卒
　　指挥陈溥妻滕氏兰州人自防贞淑寡言笑溥卒滕年少无子女可依孀居自励素衣疏食苦节四十年殁
　　监生李达妻髙氏兰州人达卒髙少寡遗孤芝甫四嵗孤苦自守时有通媒妁者髙斥之遂决意以礼自防教子成立补郡庠生
　　黄珍妻杨氏兰州人年一十七嵗许黄珍为婚未及合珍商游江南不归杨父母相继殁贫苦特甚躬勤纺绩不出中门寡言笑以死自誓乡人服其志越三十年珍始归以礼迎娶人皆以完节称之
　　髙英妻树氏兰州人适英七载而英亡时树年二十七遗孤源四嵗守节奉亲家贫舅姑屡欲夺其志树度不能争乃自白于州司誓死苦守越五十年夀七十有七
