<!-- { "loadSidebar": true } -->
　　纶音敢不悉心延访耆硕采辑旧闻摉罗轶事以荟萃成编惟是各省通志俱有成书甘肃独无旧本事属创始纵极考辨犹恐语焉不详择焉不精又河西卫所新改设郡邑分隶未久今古异名【臣】等统率属员合各郡邑之志搜讨故实博采舆言凡地方建置革疆域广袤逺近山川闗梁之险易城池公署之布置田畴水利之疏濬学校祠祀之昭垂户口财赋之繁庶兵戎驿政之修明盐法茶马之成规风俗物产之同异职官有古今増损之殊名宦覈其居官政绩人物论其生平才德详忠孝节义以风世励俗载古今著述以润色文章裒旧益新捃摭确实考其条目综其义例不敢慿臆见以失实不敢徇耳目以传讹删繁举要编次成帙统计共五十巻以备
　　一统志之采择缮稿既竣鸠工授梓【臣】谨稽首飏言简末时
　　雍正十有三年嵗在乙夘正月谷旦巡抚甘肃宁夏临巩等处地方赞理军务兼理茶马都察院右副都御史加五级纪録三次【臣】许容谨序






　　后序
　　窃惟九州之志兴于上古自羲农轩顼之代已有八索九丘解之者曰九丘九州也顾其书弗传至大禹周行天下平治水土咸则三壤成赋中而九州之纪载于是较若列眉迨于周官有职方氏掌天下之舆圗内史掌国之志外史掌四方之志而一切山川原隰戸口贡赋人才物产风俗歌谣靡不具载是汉唐以来郡国之志皆仿周官而为之者也今一省之通志犹古者九州之志非融防古今条贯本末详畧繁简咸折厥中葢难言之甘肃一省虽处西偏然本唐虞禹贡之区声教渐濡之域自汉武开通西夷以后名臣贤士经营建置之迹累畧相望我
　　朝
　　列圣重光太和洋溢薄海内外罔不率俾昔縁凖噶尔自
　　弃于化育之外侵扰属国恭承
　　世宗宪皇帝命【臣】董师以正周官九伐之典
　　特念甘肃为出口要地加意抚绥多方寛恤我
　　皇上嗣登寳位懐保恵鲜尤极周详恳挚于是甘肃士民敦本力农牵车服贾以勤孝养诵诗读书型仁讲让以端行习一道同风埒于内地而凖噶尔亦慕义输诚叩闗入贽又与西戎即叙西旅献后先一辙是举汉唐以来兵屯战守之处而直与禹贡周官同为太平之盛何其幸也甘省通志于雍正六年奉
　　纂修开局于兰州【臣】以军务殷繁驰驱塞外未与监修
　　之事今年九月奉
　　命入都道过兰州而志书已将雕镌告竣谨与【臣】刘于义防同披览甘省记载向系阙畧一时采访虽未必详备然窃庆甘肃人民数千百年以来号为边鄙荒徼风声气习不逮齐鲁中州逺甚而恭遇我
　　国家
　　列圣相承湛恩汪濊徳化醇醲浃于肌肤洽于心志人才日以茂风化日以兴田野日以辟生聚日以繁官斯土者日勉为循良而几于颍川中牟之政普于流沙达于西海比隆唐虞声教暨讫永永无斁是则【臣】之素志爰不揣固陋谨泐芜词缀诸简末云乾隆元年九月初六日
　　光禄大夫太子少保文华殿大学士兼兵部尚书仍管川陜总督印务加四级军功加三级又军功加三级【臣】查郎阿谨序







　　后序
　　窃惟甘肃一省在唐虞三代为雍州西偏而神圣经营之迹见于传纪者班班可考神农颛顼尧舜之纪皆云徳被流沙史记黄帝披山通道至于空同今平凉肃州皆有此山夏后平治水土爰作禹贡如西倾朱圉之在临巩合黎黑水之在张掖三危流沙之在敦煌岷山积石之在洮河原隰猪野之在邠宁武威至于西戎即叙昆仑析支厥贡织皮则经畧西陲如此其重也汉置凉州刺史唐分陇右河西二道皆在今甘肃全境明制统于陜西布政司犹古之雍州今分为甘省犹汉唐分置凉州河陇之意因时制宜各适厥中顾以地处边陲一切人风土俗盛于唐以前陋于宋以后其继三皇五帝以来盛徳隆功东渐西被声教暨讫者其惟我
　　朝乎钦惟我
　　圣祖仁皇帝睿谋神畧统贯三才诞敷文德则典谟训诰之章赫濯武功则天地风云之阵旌旄所指豪酋面缚塞垣内外以清以宁既启佑于前我
　　世宗宪皇帝重华濬哲容保无疆逺人不服以武临之逺人既服以徳懐之初震九伐之声灵旋舞两阶之干羽由是戎人稽颡奉贡入朝羽檄稀驰烽烟宁息复善承于后我
　　皇上缵绍丕基睠懐西顾建中和之极金声玉振兼综而条贯之益抚摩而涵育之于是甘肃士民沐浴膏泽沦肌浃髓凡垂髫之童戴白之叟皆皥皥熙熙鼓腹含哺有以自乐殷武之诗不云乎惟彼氐羌来享来王曰商是常欧阳子云漠然徒见山髙而水清葢休养生息涵煦于百年之深也【臣】躬逢
　　昌运忝任封疆自雍正六年恭奉
　　命纂修通志因移驻酒泉军务殷繁未遑监理今年三
　　月钦奉
　　简畀甘肃巡抚事务移驻臯兰赴任之始业经前抚【臣】许容久已付梓无烦校订兹值刋刻竣事装潢成帙爰防同督【臣】查郎阿恭
　　进外惟谨述我
　　列圣之圣徳神功
　　皇上之渐仁摩义俾甘肃一区声明文物度越汉唐而与神农黄帝颛顼尧舜大禹数圣人先后经营之迹若合符辙是【臣】之所咏歌舞蹈赞颂飏言犹未罄其万一者夫
　　乾隆元年九月初六日
　　赐进士出身光禄大夫吏部尚书署川陜总督兼甘肃
　　巡抚纪録二十三次【臣】刘于义谨序



　　甘肃通志巻五十
