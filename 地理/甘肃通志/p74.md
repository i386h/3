<!-- { "loadSidebar": true } -->
　　广武故城在县东南元和志广武南凉秃髪乌孤都也又曰广武县南至兰州二百二十五里本汉枝阳县前凉张骏分晋兴置广武郡水经注逆水迳广武城西故广武都尉治
　　枝阳故城在县南接兰州界汉置属金城郡晋废前凉张氏复置分枝阳属广武郡后魏废水经注湟水迳枝阳县逆水注之
　　令居故城在县西北汉置地理志县属金城郡西羌传武帝西逐诸羌乃渡河湟筑令居塞建武十年置防羌校尉于令居孟康曰令音连顔师古曰音零
　　永登废县在县西南晋建兴四年张寔置属广武郡水经注防水自令居南迳永登亭西葢即永登县治也
　　允街故城在县南汉置属金城郡章懐太子曰故城在昌松县东南临丽水亦名丽水城寰宇记其城地势极险沮渠防逊増筑以为防戍之守元明圮废
　　振武城在县西北晋永和二年石赵将麻秋攻凉陷金城凉将谢艾引兵出振武击秋破之胡氏通鉴注振武在姑臧城南广武西北
　　长最城在县南永和三年石赵将麻秋击凉济河城长最凉将谢艾军神乌前锋败赵兵进击秋破之秋遁归金城隆安初后凉吕光击乞伏干归军于长最遣其子纂攻金城防之
　　纒缩城在县南晋太元初苻秦伐凉其将梁熙济自清石津攻河防城茍苌济自石城津与等防攻防纒缩城旧志河防城葢在大河与湟河防处纒缩城与故广武相近
　　杨非亭在县西晋太元初秦兵济河攻纒缩城凉将马建惧自杨非退屯清塞水经注杨非亭在广武北五代时有杨非谷首岭葢即杨非亭之讹也
　　街亭城在县北十六国春秋秃髪乌孤太初元年据广武吕光遣窦茍来伐战于街亭凉兵大败水经注街亭城又在杨非亭西北
　　古城在县北六十五里岔口之东偏夏赵元昊所筑以拒兵元设防守明洪永间废
　　巴尔斯城今名大靖营汛属古浪县
　　大通河古城去县西一百三十里宋神宗熙宁间王韶使王厚收复河湟因大通河地形险要控扼夏境乃筑塞以制夏人
　　铁褁城在县东一百八十里金城志云火州即此
　　宁夏府
　　宁夏县宁朔县
　　怀逺故城即今府城本汉富平县地后周置怀逺县唐仪鳯二年为河水泛损三年乃更筑新城于故城西宋干兴二年李徳明城怀逺镇为兴州元昊升为兴庆府元伐夏改中兴府至元二十五年置宁夏路明洪武九年改置宁夏衞
　　灵武废县有三一为汉县在府西北地理志属北地郡后汉省一为隋县在府东北即浑怀鄣一为唐县在府南即水经注所谓胡城也元和志灵武县东南至灵州一十八里后魏破赫连昌收其户徙之于此因名
　　保静废县在府东南灵州界隋开皇十一年置静县唐属灵州神龙元年改为安静至徳元年又改保静寰宇记引隋图经云静本汉城居河外三里乃旧薄骨律镇仓城也宋咸平四年李继迁改怀逺县及保静即此府志在镇南六十里
　　髙台寺城府东一十五里有废城台在其东元昊建寺于此元时呼为下省久废
　　上河城在府南水经注河水自胡城又迳上河城东世谓之汉城又北迳典农城东俗名为吕城皆冯参为上河典农都尉所屯以事农者
　　新堡城元和志在怀逺县西北四十里永昌元年置旧名千金堡
　　元昊故宫在贺兰山之东有遗址又振武门内有元昊避暑宫明洪武初址尚存后改为清宁观
　　庆王府在南薫门内通衢之右明洪武三十五年庆靖王自韦州迁此基址尚存
　　海宝塔在振武门外三里相传为赫连勃勃所建百八塔在青铜峡内有古塔共一百八座在黄河岸左其创建不可考又有坎离窑青崖窟不计其数
　　洪门镇唐邠宁节度使张献甫所筑夏号洪州古战塲即月湖广斥无水草逺望莹然毕照俗传古战塲也
　　平罗县
　　古将台在县西北其地平旷围三十里有将台旗礩遗址
　　灵州
　　灵州故城在州北汉地理志惠帝四年置唐曰灵州天宝初改灵武郡宋初改翔庆军元复曰灵州
　　回乐废县舆地广记在灵州故城之内唐肃宗即位于此
　　薄骨律城在州西南后魏书太平真君五年刁雍为薄骨骝镇将九年表求造城诏名曰刁公城水经注云城在河渚上赫连果城也桑果余林仍列洲上但语出戎方不究城名访诸耆旧咸言赫连之世有骏马死此取马色以为邑号故目城为白口骝韵转之谬遂仍今称也
　　富平废县在州西南汉置属北地郡后汉仍为北地郡治永初五年徙郡于池阳永建四年又徙冯翊自是故县遂废
　　温池废县在州东南唐神龙五年置属灵州县侧有盐池五代时废今惠安堡北至州一百八十里产盐
　　燕然废州唐开元初置东臯兰燕然燕山鸡田鸡鹿烛龙等六州皆突厥九姓部落也其燕然鸡田鸡鹿三州俱寄治回乐县界燕山烛龙二州寄治温池县界皆至徳后废
　　韦州废城在州东南西夏置宋史嘉祐六年夏人改韦州监军司为祥祐军后又改静塞军元废城西有蠡山明庆藩墓皆在其上
　　盐州废城旧志东南至灵州三百里今定边营是隋志盐川郡西魏置西安州后改盐川治五原县元和志贞观二年平梁师都复置盐川新唐志贞元三年没于吐蕃九年复城之有盐川府又有保塞军宋咸平以后入西夏仍曰盐州元本纪太祖伐西夏驻此明正统九年修筑旧城改置花马池营
　　白池废县旧唐志盐州领兴宁县元和志白池县南至灵州九十里景龙三年置以近白盐池为名新唐志白池本兴宁景龙改名也宋陷于西夏县废
　　五原废县汉置胊衍县属北地郡西魏改五原郡又改盐州隋大业初改盐州为盐川郡治五原县明初为环县地正统九年建兴武营五原西魏取汉故名汉五原县城在今榆林界
　　丁奚城在州北东观记丁奚城在灵州北后汉永初六年汉阳贼杜季贡降于滇零羌别居于此任尚破之
　　丰宁城新唐志灵州有武畧河间静城鸣沙万春五府丰宁保宁等城
　　铁角城与盐池相近亦名三角城明初为官军屯戍处
　　中衞县
　　应理州今县治元志宁夏路领应理州与兰州接境东阻大河西据沙山唐灵武郡地其州城未详建立之始元初仍立州明一统志洪武初州废三十二年移建宁夏中卫于此
　　眴巻废县在县东汉置属安定郡后汉省水经注河水迳眴巻县故城西旧志城在灵州所西二百里
　　鸣沙废州在县东北一百五十里隋志灵武郡领鸣沙县周置防州寻废隋置环州仍立鸣沙县属之贞观九年州废县属灵州神龙二年为黙啜所破遂移县于废丰安城即今县治西枕黄河人马行经此沙随路有声异于余沙故号鸣沙寰宇记鸣沙县咸亨三年归复因其地置安乐州移吐谷浑部落于此至徳后复陷吐蕃大中三年灵武节度朱叔明收复勅改威州仍领鸣沙县元立鸣沙州属宁夏路明初废
　　东臯兰州在县东旧唐志东臯兰州突厥九姓部落开元初置寄治鸣沙县界
　　安丰军故城杜佑通典云安丰军在灵武西黄河外百八十余里胡三省通鉴注云灵州界有安丰军在黄河外武徳四年分丰州囘乐县置安丰县
　　废雄州在县东新唐志雄州在灵州西南一百八十里中和元年徙治承天堡为行州五代时废新渠县
　　废定州在府东北新渠县界唐置元和志灵州有定逺城在州东北二百里先天二年郭元振以西城逺濶丰安势孤故置此城募兵镇之杜佑通典云定逺军在灵武东北二百里黄河外俗呼为田州
　　新昌废郡在灵州东北隋志回乐县有西魏置临河郡开皇元年改曰新昌三年废新唐志灵州黄河外有新昌军盖即故郡也
　　宝丰县
　　省嵬城在县省嵬山下西南去府一百四十里西夏所筑
　　石堡镇本延州西边镇塞宋至道中陷于元昊号龙川
　　长城隋开皇五年司农少卿崔仲方发丁三万于朔方灵武筑长城东距黄河西至绥州南至勃出岭绵歴七百里六年春复令仲方发丁男十余万人修长城
　　受降城唐景龙二年朔方总管张仁愿筑三受降城新唐志东城南直榆林中城南直朔方西城南直灵武三垒相距各四百里其北皆大碛也斥地三百里而逺自是突厥不敢逾山牧马朔方益无防宋白曰东受降城东南至朔州四百里西南渡河至胜州八里西至中受降城三百里本汉云中郡地中受降城西北至天徳军二百里南至麟州四百里北至碛石五百里本秦九原郡地在榆林汉更名五原西受降城东南渡河至丰州八十里西南至定逺城七百里东北至碛口二百里
　　按朔州在山西大同府麟州南四十里即神木县丰州宋神木县如宋白所考则受降城在边外其去宁夏极为辽逺因宁夏旧志朔方志俱列入古迹姑存以备考
　　废夏州初学记夏州赫连之都魏灭赫连以为统万镇太和十一年置夏州隋改州为朔方郡唐复为夏州城在古盐州东北三百里今河套哈喇乌蘓之南即华言黒水有废城曰实都即夏州也
　　德巴拉湖城在实都北
　　察罕诺尔城在实都东北皆废城
　　西宁府
　　西宁县
　　西宁废州今府治本汉临羌县地后汉末析置西都县兼置西平郡水经注湟水迳西平城北东城即故亭也魏黄初中立西平郡冯倚故城増筑南西北三城以为郡治周时郡县俱废隋为湟水县地唐分置鄯城县属鄯州元志唐鄯州没吐蕃号青唐城宋改西宁州明设西宁衞明一统志西宁废州在卫城西南都司志自卫城西至南迤东约八里余乃西宁州古城
　　临羌故城在府西汉置属金城郡晋属西平郡水经注湟水东迳临羌县故城北后魏县废隋大业四年吐谷浑为铁勒所破走入西平界求救诏宇文述出西平迎之述至临羌吐谷浑遁即此
　　安夷故城在府东汉置属金城郡后魏废水经注湟水又东迳安夷县故城城有东西门去西平亭东七十里阚骃曰四十里
　　长宁废县在府西北本汉临羌县地晋置属西平郡水经注长宁水南迳长宁亭东城有东西门东北隅有金城在西平西北四十里魏废
　　河源军在府东元和志在鄯州西一百二十里仪鳯二年郎中李乙支置
　　按河源军有二一在府西南乃古赤水县在境外一在鄯城县即今之河源军也
　　宁西城在府西宋志西宁州领宁西城旧名林金城崇宁二年改名
　　宣威城在府北宋志西宁州领宣威城旧名犛牛城崇宁三年改名
　　西海废郡在府西十三州志云城在临羌新县西一百一十里王莾传元始五年羌豪良愿献鲜水海允谷盐池置西海郡
　　析支在府西南徼外禹贡雍州有昆仑析支应劭曰析支在河关西南千余里羌人所居谓之河曲羌
　　湟中城在府西北水经注湟水东流迳湟中城北故小月支之地胡氏鉴注湟水两岸之地通为湟中本小月支之地故谓之小湟中
　　树郭城在府西乃吐谷浑之旧都
　　安人军在府西元和志在河源军西一百二十里星宿川开元七年郭知运置
　　白水军在府西北元和志在鄯州西北二百三十里开元五年郭知运置又威戎军在州西北三百五十里开元二十六年杜希望置
　　合川城在府南元和志合川守捉在鄯州南一百八十里贞观中侯君集置又绥和守捉在州西南二百五十里开元二年郭知运置
　　临番城在府西新唐志鄯城县有河源军西六十里有临番城又西六十里有白水军绥戎城又西南六十里有定戎城
