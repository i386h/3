<!-- { "loadSidebar": true } -->
　　可蓝山　在县西南二十里元和志一名都卢山十六国春秋赫连定胜光二年畋于隂槃登岢蓝山屯兵于此寰宇记可蓝山亦泾水源与笄头山连亘又为分水岭山
　　大统山　在县西南二十里与可蓝山相接
　　天坛山　在县北五里一名卧虎山下有全真洞元道士贺志贞所居其西为会盟坛唐贞元三年吐蕃诈请盟因筑坛于此使浑瑊与吐蕃防盟被刼处也
　　马屯山　在县西晋太元十九年苻登奔平凉收集遗众入山姚兴率众攻之其山南北二十里东西三十里
　　雕窠峡　在县南三十里两山深险为羣雕出入往来之路因名马岭石马之水道流入于泾
　　金佛峡　在县西六十里峡长二十里峭壁层峙不见天日中有金装佛明嘉靖十九年于峡口筑城复建溃水红沙二石墩于山上以増戍守为河西险要
　　弹筝峡　在县西一百里泾水南流经都卢山中风吹流水常如弹筝之声行旅因谓之弹筝峡魏宇文防在夏州驰赴平凉令杜朔周先据此唐突厥入犯诏李艺屯华亭及此峡以备之建中三年鳯翔陇右节度与吐蕃盟以泾州西至弹筝峡为唐界贞元七年刘昌城平凉开地三百里扼峡口
　　孙丘谷　在县东南晋苻秦平凉太守金熙与姚秦将姚方成战于此败之又甲积谷在东南二十里
　　茍头原　在县东晋时苻登自平凉进据此逼姚苌于安定又有叶平原在县东南十里自原而东五十里以暨泾州之囬中皆谓之南山其水皆北流入泾又虎山西二十里曰杏原又虎山北十里有小芦河原又北十里曰大芦河原又北十里曰浅涧原佛堂原在县北三十里草峰原在县东北五十里卓村原在县东北二十里以上诸原皆平旷可耕植
　　泾河　在县西北笄头山发源有二支南支出崆峒峡中曰前峡北支出老山曰后峡合流至府城西北一里疏为渠以分流溉田东入泾州界
　　横河　在县西五十里源出华亭县与湫峪诸水俱入泾
　　清水河　在县东五里成化末疏为利民渠凡南来水咸滙之以溉民田
　　太平水　在县东郭旧志源出小谷亦曰后谷谷髙数丈县南诸山泉流滙焉三十里许北折入泾东西溉田各里许明嘉靖六年水暴涨漂没东郭溺居民又东二里曰岨谷东西山泉所滙流八里入泾暴水视后稍减自此以东南北山谷之水咸入泾民以利灌汲多负水以居
　　湫峪水　在县东三里源出翠屏山又大岔水在府东南十里源出寿星山皆北流入泾水
　　潘谷水　在县东寰宇记在潘原县东三十里流入泾柳湖　在县北三十里湖畔柳数千株
　　胡卢水　在县西源出镇原县頺沙山下流入泾本名蔚茹水唐志白草军在蔚茹之西即此
　　湫池　在县东北五十里其水四时常溢旱祷有应苏林曰湫渊在安定朝那县方四十里停水不流冬夏不増不减不生草木
　　暖泉　在县北二里其水涌出四时温然潭深数寻蒲荷甚盛东流溉田三里
　　崇信县
　　锦屏山　在县治南城据其麓上列雉堞繁花木三时绚烂如屏然一曰花山
　　闭银山　在县南赤城右山特峻防
　　五马山　在县西南四十里状如五马故名
　　玉京山　在县西南九十里
　　烽台山　在县西五里山最髙盘折数十层始至其顶昔时烽堠之所今为砦可备兵
　　断万山　在县西四十里险絶难登与武安监接壤其左有三姑山
　　文笔山　在县西四十里峡口北岸竒峯秀削状若芙蕖
　　五龙山　在县西四十里距峡口之阳峰岭蜿蜒林木蓊蘙相传为唐时御戎故垒
　　鳯山　在县北三十里形如鳯翥巅作柱石峯与文壁映其下为芮谷悬飞泉南流入汭
　　迎驾坡　在县西南三十里昔太王游畋至此居民箪食壶浆以迎之
　　箭筈山　在县赤城南
　　文壁峯　在县东三里巅髙四丈五尺
　　唐毛山　在县境自唐林木丛生如毛可以取材故名
　　峡口　在县西北四十里神禹疏凿故迹两崖峻削羣峯巑岏汭水自华亭南北二源合流出此雪浪喷涌每瞻风雨望云物昔为西戎咽喉要地唐人屯兵塞险有勒石遗迹
　　拽兵原　在县北唐李元谅破吐蕃兵于此故名汭水　在县北八十步县西北四十里有峡口汭水自华亭县东出峡口流入县境流四十里经县城北东入泾州界又有汭水渠在县北一里唐李元谅疏渠引汭水莳荷畜鱼民享其利今渠尚存
　　白石川　在县南六十里源出五马山东流入灵台县境为逹溪川即长武黒水之上源也东至邠之停口入于泾
　　赤城川　在县南四十里至灵台县东北入于黒水以滙于泾
　　左峪水　在县西四十里铜城西南流入汭
　　五马峪水　在县西南五马山下通汭峪水在县北临汭堡右红土峪水在县西南迎驾坡左西寺峪水在县南二里俱北流入汭
　　城东峪水　在县东门折而西环城之西北以入汭四峪水　在县南县志赤城之南三十里有龙峪水西南八十里有神峪水又十里有九峪水又新窰二水之交曰对峪水水滙而成川于赤城川之南白石川之北谓之四峪水可资灌溉
　　湫峪水　在县北鳯山右南流入汭内有湫深广里许
　　散化峪水　在县北鳯山左南流入汭殿子坡峪水在县北鳯山下聚贯珠浓露诸泉之水由滙口而南流入汭
　　新柳滩　在县西北一里汭水之濵傍有稻畦顺治间知县武全文溉植
　　暖泉　有二一在县东五里为上暖泉一在县北十里为下暖泉
　　康王井　在县西北郭昔李武康王元谅所凿以城中水咸汲汭稍远濬深一丈径五尺得甘泉华亭县
　　陇山　在县西三十里北接大漠南界汧陇髙五十里冬夏有雪县西境之山皆陇山东麓其支峰别阜随地异名元和志小陇山在县西四十里寰宇记接崆峒山界
　　仪山　在县东二里古仪州以此名通志一名义山俗名囬头山
　　石堡山　在县东至窰头土咸垩石为炭以埴器华尖山　在县北明一统志在县西北二里县居山之麓
　　断万山　在县东北五十里府志自断万山极于五马山号为汭水东峡
　　桦岭山　在县东五十里中多桦树
　　王母山　在县南一里山巅有古王母宫因名海龙山　在县西南十五里有泉东南流入汧水深入曰宝盖山火焰山鬼门关接静宁州水洛川絶人迹
　　仙姑山　在县西十里
　　齐山　在县西十三里与仙姑山连汭水南源出此望仙山　在县西北二十里
　　皛然山　在县西北七十里
　　朝那山　在县西七十五里汉朝那县以此名湫头山　在县北六十里汭水北源出此即朝那山山有湫池二其深莫测遇旱祷雨多应
　　白崖山　在县西北笄头山南泾水别源出此龙马山　在县西北
　　髙山　在县西北山海经泾水出髙山府志笄头西北曰髙山即山海经所称也亦名老山
　　瓦亭山　在县西北一百八十里即隗嚣使将牛邯所守之地瓦亭关在其西麓东二十里即弹筝峡
　　飞鳯山　在县西北一百里形如飞鳯故名
　　烂柯山　在县北十五里见寰宇记
　　马岭山　在县东北与平凉县接界
　　见子岩　在县东四十里世传人失其子数载至此见之因名
　　石香炉峡　在县西北四十里其北又有松子峡马铺岭　在县西北四十里
　　支磨原　在县境东北郭汾阳家传大厯十年吐蕃界潘原西至小石门白草川又下朝那川至百里城支磨原而入华亭子仪遣浑瑊破走之于故平凉城今县西南有水磨川或以为支磨原也
　　龙门洞　在县南四十里
　　泾水　在县西北八十里自笄头山发源流经此入平凉界
　　汭水　在县东三里县志汭水绕流城南有惠民渠引经城中而北出以溉田
　　北水　在县北一里东流与汭水合流入泾
　　柴底水　在县北三十里明一统志有防底水即柴底穷汭记柴底水出朝那湫山之阳其北即泾水相去甚近
　　胭脂川　在县西北一百一十里东流入泾水武村川　在县南十里武村县西南十八盘诸泉为木贼沟延官沟水磨川武村川东至断万山滙于汭
　　暖泉　在县西南六里
　　镇原县
　　东山　在县东二里极髙峻其下为旧东山县玉山　在县东十里山多白石隂雨之后明艶如玉岭有凌云阁下临万仞
　　雉头山　在县西三十里状如雉头秦始皇二十三年巡陇西北地至雉头山即此
　　鸡头山　在县西五十里隗嚣尝使其将王孟塞鸡头山道以拒汉兵
　　潜夫山　在县内北东汉王符髙隐于此着潜夫论上有读书台
　　桃坡　在县西八十里其地有桃万株
　　风堆　在县西十里独阜上有故台台侧有风伯坛俗呼为风堆
　　和戎原　在县南二十五里见寰宇记
　　阳晋水　在县南平凉县界流入寰宇记阳晋水在临泾县南十五里入泾即泾州横河之上源也
　　原州川水　在县北自固原州流入寰宇记自番界来
　　髙平川水　在县南二百歩源出旧县之大陇山石门峡水　在县西大陇山北有水迳流谓之峡水自延水　在县西石窦出泉汲焉
　　次水　在县东北六十里与苦水东水乱流参差合而为一下流入髙平川
　　莲花池　在县西一里许旱不涸冬不沍旧植莲花故名
　　太阳湫　即太洋湫在县东六十里半山中环五里余水澄澈深不可测旱祷多应又有任湫在县西新城里
　　石泉　在县西一里许水从石孔中出四时不涸夏凉冬温民皆汲用
　　温泉　在县境冬夏常温
　　圣井　在县东九十里宋绍圣初窍石为龛建石窟寺室内可容数百人内有井
　　九龙井　在县西二十里一井九孔
　　固原州
　　六盘山　在州西南七十里曲折险仄盘旋而上元世祖自和林有事陜蜀恒屯兵于此宋史绍定三年防古主特穆津殂于六盘山宝祐六年防古主防格侵宋次于六盘山开庆元年防古入蜀使珲塔罕守六盘景定元年呼必赉立珲塔罕以六盘军叛走甘州廉希宪使汪良臣击平之元元贞二年自六盘至黄河立屯田置兵万人明初徐逹定关中屡败元兵于六盘盖州境之险要也上有清暑楼元安西王所建
　　台山　在州南四十里
　　马麾山　在州西南四十里台山之西宋元嘉五年夏王昌被擒其弟平原公定奔平凉郡魏兵追之败于马麾岭盖平凉之险要郡国志作马屯山误
　　炮架山　在州西北一百二十里石城堡前四壁峭立极为峻险明成化五年满四反据此其相连者又有照壁山
　　天都山　在州西北百五十里宋元丰四年伐夏李宪自熙河进营于天都山焚夏人南牟内殿并其馆库元祐二年夏人与西羌相结聚兵天都山元昊臣野利常守天都山号天都大王
　　印子山　在红古城西南十里絶顶有印迹如篆刻状故名
　　须弥山　在州北九十里上有古石门关遗趾又为逄义山后汉建义初叚颎讨先零叛羌自彭阳直指髙平战于逄义山大破之
　　扫竹岭　在州西北百余里其山髙峰陡峻危桥深洞过者不敢逼视为州险境土人借以备防祠真武神俗称西武当云
　　青羊山　在州北四十里山顶有泉
　　清水河　在州西南四十里发源六盘山下东北流绕城东北下流亦谓之葫芦河至鸣沙入黄河
