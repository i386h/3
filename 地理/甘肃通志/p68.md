<!-- { "loadSidebar": true } -->
　　人事慷慨【方舆胜览】烈士武臣多出凉州【虞诩论】虽居戎域然自张氏以来号有华风【北史胡叟传】人襍羌戎习俗刚劲或土屋而居或穹庐而处以孳牧为生【地里志】崇节俭敦礼让质而不野尚武兴文【武威志】人性多慷慨质直尚武少文【永昌志】土沃泽饶可耕可渔人勇而知义俗朴而风淳【镇番志】土硗风寒人性刚勇以骑射为能孳牧为业【古浪志】俗寡文教武尚韬钤争气节崇释老【平番志】
　　宁夏府
　　强梗尚气重然诺敢战鬭【金史】性勇鋭尚畜牧信释重巫明初徙五方之民于此风俗不纯【明一统志】人以技艺趋利畜牧为资【同上】工骑射信禨鬼富强日倍礼义日新【宁夏志灵州】人性勇悍以耕猎为事以畜牧为生【宁夏志中卫】昔也荆榛之地今也乐利之乡【惠农渠记新渠寳丰】
　　西宁府
　　俗崇释教士业儒术人专孳牧童习弯弧衣被毳毛饔飱湩酥【西平赋】夏秋少暑冬春多寒毳皮为衣酥湩为饮番人以皮马为礼畜牧为业【旧志】风气渐燠物力滋丰力农务学有衣冠文物之化【西域志】民勤俭士谨愿得醇朴遗意【碾伯志】
　　直秦州
　　地本膏腴民事耕植【元一统志】山林蕃屏原隰敷衍尚直习让勤于耕读【明一统志】度汧陇无蚕桑五月乃冻解八月乃麦【秦州记】重然诺负气节朴茂质实劲直强毅犹存古风而流弊或懻忮忿争耗财废业【州志】川原寥廓物产丰饶民无末作士重德行然猓人羣聚奸宄易藏驯扰为亟【清水志】勤稼穑广畜牧民劳而俭俗朴而淳赒防成习而薄华靡【秦安志】地僻一隅闾阎乐耕牧尚俭约然壤接羌戎性多强悍【礼县志】人性质直俗尚俭约习礼义勤稼穑四民安业旧称乐土【旧徽县志】寒燠得中物产略备居水陆之通商贾辐辏四民乐业【徽县志】舟楫不通商贾不至故民务本业而无羡心【旧两当志】徽山凤水间民不见竒衺务本力农【两当志】
　　直阶州
　　地杂氐羌民俗朴鲁而劲悍尚鬼重巫力田而外倚樵采为生士尚礼法骎骎有文物之风【阶州志】土瘠民贫力于农事士勤弦诵即武夫市井家咸知重学【文县志】川原平衍田土沃饶以耕织为业而俭约自持然而人多犷悍俗号嚣凌抚循非易【成县志】
　　直肃州
　　织毛毼勤耕牧务本业尚释教　风土淳厚气习刚勇好骑射循礼让【并肃州志】土腴气正稻麦兼宜【髙台志】
　　西域
　　人性犷悍居有土房衣服异制饮食异宜山川景物颇中国【陈城西域记】寒暑应民物繁庶种五谷葡萄诸果不食豚肉斋戒拜天【晋安志】






　　甘肃通志巻二十一
　　钦定四库全书
　　甘肃通志巻二十二
　　古迹
　　山林薮泽旧宫故垒古人徃矣其迹犹存流风余韵系人怀想或访诸樵牧以知轶事或广稽碑碣以读遗文纪其盛衰资为闻见历世不嫌久逺考古可以证今详为摉采着之于篇志古迹
　　临洮府
　　狄道县
　　狄道故城　在今府西南史记匈奴传陇西有翟防之戎百官志县有蛮夷谓之道汉因置狄道县为陇西郡治后汉永初五年羌乱诏陇西郡徙治襄武延光二年还治狄道寰宇记县在兰州南一百九十里晋恵帝时以狄道县为降狄道也府志有旧土城俗名番城在县南一里许东西北三面与府城濠相连即故城也
　　安故故城　在府南汉置属陇西郡武帝元鼎五年西羌反攻安故围枹罕城葢与河州境接也前凉录永昌元年张茂分安故郡置定州宋白曰安故在兰州南州志县在陇西郡南四十七里唐时为安国镇五代周广顺中自安国镇至凉州立三州以控扼诸羌三州临河兰也按此则寰宇记安国城在五泉县西南明一统志在兰州西八十里旧志在今县西南一百六十里皆悮
　　武街故城　在府东东晋置晋志恵帝分陇西之武街县属狄道郡水经注滥水自白石山又西北迳武阶城南即武街之讹也
　　长乐废县　在府西元和志天宝别置安乐县属临州旧唐志长乐县旧曰安乐后陷吐蕃废或曰即宋康乐寨也
　　康乐废县　在府西三十六里九域志熈州领康乐寨宋熙宁六年置金升为县元废
　　当川废县　在府西四十里九域志熙州领当川堡宋熙宁六年置金升为县元废
　　水池废县　在府西南魏收志河州有洪和郡首领水池县隋志枹罕郡领水池县魏曰蕈州周改名唐废旧志水池城在洮州卫东北一百六十里
　　长城　在府北三十五里史记秦始皇遣防恬发兵三十万北筑长城起自临洮唐置长城堡
　　吕布城　在府西二里洮水东岸相传吕布所筑鹤鸣城　在府西南相近又有三足城明一统志皆唐时吐谷浑所筑
　　巩令城　在府西南吐蕃所筑也宋熙宁六年王韶图武胜使徳顺将景思立分兵自南甲趋巩令即此旧志巩令城在府西南一百五十里或曰南甲在府南三十里
　　故闗城　在府北三十里佛儿崖今废址尚存洮阳城　蘓林注曰地居洮水之阳也后为吐谷浑据之周明帝逐去因立洮阳郡今谓之洪和城
　　通谷堡　在府东三十五里一名寸金城其谷东西仅逾百歩上有窍可覩天日名曰通谷宋熙宁间置
　　临川阁　在府城中唐天宝中建下临清流为一郡登临之胜
　　超然台　在府东一里本名凤台宋熙宁中蒋之竒改名明嘉靖三十年杨继盛改建超然书院于其上
　　西湖　在府西南二里嵗五月五日引洮水注之郡人游乐于此
　　渭源县
　　首阳故城　在县东北汉置旧唐志渭源汉首阳地西魏改首阳为渭源县上元二年复改曰首阳复于渭源故城置渭源县仪凤二年并首阳入之
　　渭源故城　在县东北与今城相连址存
　　渭源堡　在县西北冈上三百歩许宋王韶屯兵于此遗址尚存
　　兰州
　　金城废县　今州治汉置属金城郡孟康曰初筑城时得金故曰金城薛瓒曰取其坚固也后魏省寻复置子城县兼移置金城郡来治隋志金城县旧县曰子城带金城郡其后又改县曰五泉宋志崇宁三年复改置兰泉县为倚郭县金省入兰州
　　石城　在州城北河畔州志石城即州基也北临黄河有石如伏城垣下俗名大禹决河故道
　　允吾故城　在州西汉置始元六年置金城郡治此应劭曰允吾读曰铅牙水经注允吾县在黄河之北湟水之南通志在广武县西南一百五十里又明一统志允吾县在兰州西南五十里州志土人谓之西古城治十年重修为堡按允吾在黄河之北今属凉州西古在河南即金城故址非是
　　阿干废县　在州西南四十里九域志元丰六年置阿干堡元一统志金大定二十二年陞为县属兰州至元七年并入州
　　媪围废县　在州东北汉置属武威郡水经注河水经媪围县界东北流至勇士即此
　　嵻防城　在州南一百四十里嵻防山下晋义熙四年西秦乞伏干归子炽盘在苑川畏姚秦之偪筑城于此而据之后废
　　石城　在州西北水经注河水东经石城南谓之石城津又梁熙攻凉河会城降之葢在大河与湟河会处故又名河会城
　　西市新城　兰州旧志在州东南七十里又大定城在州北元丰中与夏人分界处也明嘉靖中议边事者谓复大定城可屯矿兵以守河北葢其城常为冦冲云
　　安西城　在州南三十里天都山宋神宗时苖绶伐夏尝经此山
　　瓦川会城　在州西南一百二十里马啣山宋时李元昊所筑
　　定火城　在州黄河北四十五里
　　王保保城　有二一在州东东冈坡一在金城闗北王保保即元库库特穆尔明洪武初保保据州时筑
　　元昊台　在州西十五里有级数十重元昊攻阿干驻兵于此
　　肃王府　在州治北明太祖第十四子洪武中封肃王三十一年自甘州移国于此
　　马亭　在州西北十五里汉武帝闻大宛有天马遣李广利伐之遣使马于此故名
　　望河楼　在州西北二里傍黄河岸唐岑参有诗后代名人徃徃题咏
　　铁冶　在榆谷元一统志去州五十里先代民冶故址今迹尚存
　　金县
　　龛谷废县　在县南二十里本宋之龛谷寨元祐七年废绍圣四年复修为堡金升为县正大三年河州陷河西因以龛谷为金州治所元至元七年并县入州明洪武初改州为金县在兰州东九十里
　　定逺废县　在县西北三十里宋志定逺城旧名李诺坪种谊知兰州时所筑金升为县元废为镇今为定逺驿
　　勇士废县　在县东北汉置属天水郡旧志在靖逺卫西南二百里
　　苑川城　在县东北水经注苑川水北迳牧师苑故汉牧苑之地羌豪迷吾等万余人到襄武首阳平襄至勇士抄苑马焚烧驿亭即此处有东西二苑城相去七十里元和志苑城在五泉县时未置今县也元一统志在兰州西悮
　　平地城　明一统志在县北四十里唐戍兵所筑又有三角城在县东十里亦唐戍兵所筑又东古城在县东二十里亦唐时筑
　　一条城　在县东北一百里宋狄青巡边所筑本名龙沟堡明万厯二十五年兵备张栋疏请改建为一条城
　　河州
　　枹罕故城　今州治汉置县属金城郡应劭曰故罕羌侯邑也后汉改属陇西郡晋张轨分属晋兴郡咸康元年分晋兴郡置河州寰宇记州东南至狄道县一百四十八里后陷吐蕃废九域志宋熙宁六年收复置河州以唐枹罕县地置枹罕县九年省绍兴初陷于金金志贞元二年复置县为州治元又省府志枹罕废县在县西又有东古城在州东二里乃唐旧城西古城在县西二十里相传宋时筑北古城在州北一里乃元城
　　大夏古城　在州东南汉置属陇西郡晋初县废恵帝时张轨复置改属晋兴张骏又置大夏郡后魏复为县属金城郡隋属枹罕郡唐属河州元和志县西北至州七十里宋废又寰宇记大夏城西二十里有金剑城一名金栁城前凉曽置金剑县于此
　　白石废县　在州西南汉置属金城郡后汉改属陇西郡晋初省十三州志曰白石县在狄道西北二百八十五里
　　鳯林废县　在州西南本白石县地晋恵帝时张轨分置永固县晋志轨置晋兴郡领县有永固是也后入吐谷浑废唐改置鳯林县属河州元和志东北至州八十里
　　临津废县　在州西北一百二十里晋志张轨置晋兴郡领县有临津是也后魏省水经注河水东迳临津城北白土城南为缘河津渡之处
　　武城废县　在州东晋时凉张氏置十六国春秋咸康元年张轨分武城郡属河州
　　宁河废县　在州南六十里九域志熙宁七年置宁河寨宋志本吐蕃所置香子城也崇宁四年升寨为县明初废后改和政驿
　　定羌故城　在州东南一百里即吐蕃所置阿诺城宋熙宁七年王韶克河州破阿诺木藏城改名定羌城元升为县后废
　　安乡故城　在州东北五十里临河吐蕃所置城桥闗宋置安乡闗属河州元升为县后废
　　浇河废郡　在州西古西羌所居相传赵充国所筑水经注河水东经浇河故城北有二城东西角倚东古城在州东二里遗址尚存近由塔寺乃唐旧城西古城在州西三十里墙垣犹存乃宋城北古城州北一里号番城乃元城东北去西平二百二十里宋少帝时拜阿豺为浇河公即此城也元和志秃髪乌孤以西平河南地为浇河郡后周建徳五年于今州理南东达化县界浇河故城置廓州取廓清之义详西宁志
