<!-- { "loadSidebar": true } -->
　　殷化行号熙如咸阳人康熙三十二年以都督佥事任寜夏总兵三十五年五月内出口征至昭磨多地方大破厄鲁特三十六年三月复出口噶尔旦加授都督同知
　　富寜安满洲人端方正直亷介谨慎康熙五十四年以吏部尚书办理军需嗣为靖逆将军统师出塞驭兵纪律甚严而有恩塞外番夷畏威懐徳在巴里坤十余年贼人无敢近塞扰边陞大学士
　　阿尔纳满洲人任副将军持躬谨慎奉职公忠领兵出塞收复土鲁番平定青海功绩甚着兵之所至毫不扰民民皆感颂
　　甘肃通志巻三十
<史部,地理类,都会郡县之属,甘肃通志>
　　钦定四库全书
　　甘肃通志巻三十一
　　名宦
　　临洮府
　　汉冯野王字君卿元帝时迁陇西太守以治行髙入爲左冯翊
　　冯逡字子产野王弟建昭中爲陇西太守治行廉平库钧光武时爲金城太守与河西都尉窦融等政皆寛和上下相亲晏然富殖修兵马习战射明烽燧羌人犯塞诸郡相救由是羌人震服流民归之
　　张纡章帝元和时爲陇西郡太守烧当羌迷吾及弟号吾冦陇西纡将兵追获之号吾曰诚得生还必不复犯塞纡放遣之羌即解散章和初傅育爲防羌校尉击羌败死纡代爲防羌校尉迷吾冦金城纡遣将击败之迷吾乞降纡因诱执迷吾斩其首以祭育塜邓训字平叔南阳新野人禹之子章和元年代张纾爲防羌校尉迷唐欲报其父迷吾怨率兵来至塞下训乃严兵守卫羌掠无所得因解去于是发湟中兵掩击迷唐大破之又以恩信怀诸附落小种烧当豪帅皆欵塞纳质其卒也吏民诸羌爲训立祠
　　曹凤和帝永元十四年爲隃麋相时安定降羌烧何种反郡兵击灭之自是西海及大小榆谷左右无复羌患凤上言宜及此时建复西海郡县广设屯田隔塞羌人交闗之路又殖谷富边省委输之役上从之于是拜凤金城西部都尉将徙士屯龙支
　　庞参缑氏人元初元年代侯霸爲校尉以恩信招诱号多羌二年春号多羌率众七千余人诣参降霍谞字叔智魏郡邺人顺帝时举孝廉稍迁金城太守性明达笃厚能以恩信化诱殊俗甚爲羌戎所敬服
　　贯友永元五年爲防羌校尉遣译使搆离诸羌攻迷唐于大小榆谷获首虏八百余人收麦数万斛遂夹逢留大河筑城坞作大航造河桥欲以渡兵迷唐远徙依赐支河曲
　　侯霸和帝永元间爲金城太守时迷唐请降入居金城帝令居大小榆谷未几复叛霸将兵出塞至允川与迷唐战陷阵斩首羌众折伤种人瓦解降者六千余口
　　鲁谦扶风平陵人恭长子爲陇西太守有名绩上官鸿和帝永元时爲金城长史开置归义建威屯田二十七部
　　三国魏苏则字文师扶风武功人起家爲酒泉太守转安定武都所在有威名魏太祖征张鲁过其郡见则悦之使爲军导鲁破则绥定下辩诸氐徙爲金城太守是时丧乱之后吏民流散饥穷则抚循之招怀羌戎旬月流民归者数千家乃明禁令赏善诛恶教民耕种嵗大收由是归附日多文帝以则平陇西李越加防羌校尉赐爵闗内侯又发兵至河西平麴演张进黄华之乱还金城进爵都亭侯食邑三百戸征爲侍中初兴平中则避难北地客安定依富室师亮不爲礼及爲安定守亮欲逃则使人解语以礼报之游楚字仲允冯翊高陵人太和中陇西太守以恩德爲治不好刑杀诸葛亮出陇右天水南安太守各弃郡东下楚独据陇西坚守遣长史马颙出门设阵而自于城上晓谓蜀帅言卿能防陇使东兵不上一月之中则陇西不攻自服若不能虚自疲弊耳使颙鸣鼓击之蜀人乃去
　　晋车济字万度炖煌人穆帝时爲金城令后赵将麻秋陷金城济不爲屈秋必欲降之临之以兵济辞色不挠曰吾虽才非庞德而受任同之身可杀志不可移乃伏劎而死秋叹其忠节以礼塟之
　　张重华西凉王张骏子后赵石虎遣麻秋攻枹罕华遣谢艾连战败之虎叹曰吾以偏师定九州今以九州之力困于枹罕彼有人焉未可图也
　　任兰后秦时爲金城太守乞伏干归以众叛攻陷金城执兰兰厉色责干归以背恩违义干归怒而囚之兰遂不食而死
　　南北朝魏李贒成纪人魏恭帝时王师东讨朝议以西道空虚虑羌浑侵扰授贒河州总管河州旧非总管至是始置贒乃大营屯田以省运漕多设斥堠以备边警于是羌浑敛迹
　　后周豆卢勣字定东昌黎人后周武帝初渭源烧当羌因饥作乱以勣有才畧拜渭州刺史甚有惠政华戎悦服大致祥瑞鸟鼠山俗呼爲髙武陇其下渭水所出其上絶壁千寻由来乏水诸羌苦之勣马足所践忽飞泉涌出有白乌翔止防前乳子而后去又白狼见于襄武民爲之谣曰我有丹阳山出玉浆济我民生神乌来翔百姓因号其泉爲玉浆泉
　　隋段文振北海期原人髙祖时爲石河二州刺史甚有威惠迁兰州总管封龙冈县公寻以谮废炀帝卽位征爲兵部尚书从征吐谷浑文振督兵屯雪山连营三百余里合围吐谷浑于覆袁川以功进右光禄大夫
　　裴伦河东人大业末爲渭源令属薛举之乱城陷遇害
　　唐李素立贞观二十一年爲燕然都防统瀚海等六府臯兰等七州素立抚以恩信羌落怀之其率马牛爲献素立惟受杯酒余悉遣之
　　薛讷字慎言绛州龙门人仁贵子开元二年吐蕃冦临洮至兰州剽牧马诏讷摄羽林将军爲陇右防御使与王晙击之追及贼战武阶驿犄角破其众尾北至洮水又战长城堡俘斩数万悉收所掠及仗械不赀以功拜左羽林大将军
　　王晙沧州人爲陇右羣牧使开元二年吐蕃以精甲十万冦临洮屯大来谷其酋岔达延以兵踵而前晙选勇士七百人易胡服夜袭之多置鼓角于其后前军遇冦大呼后人鸣鼓角应之贼疑有伏自相鬭死者万计俄而薛讷至武阶距大来二十里夹贼而阵晙与讷会夜使士衔枚鏖突贼骇引去追至洮水又败之俘获数万
　　郭知运字逢时州晋昌人从郭防瓘破突厥有功擢右骁卫将军时吐蕃将岔达延乞力徐冦渭源盗牧马诏知运与薛讷王晙等相犄角败之进阶冠军大将军兼临洮军使封太原郡公赐赉万计徙陇右诸军节度大使鄯州都督卒赠凉州都督配享太公庙諡曰威
　　崔知温字礼仁许州鄢陵人仕爲左千牛累迁兰州刺史党项羌入侵州境兵寡众惧莫知所出知温开门不设备羌怪之不敢进俄防将军权善才率兵至大破其众善才欲穷追取之知温曰古善战勿逆奔且谿谷复深草木荒延万一有变不可悔善才曰善分降口五百赠知温辞曰我议公事图私利耶累迁尚书丞
　　宋种谊字寿翁洛阳人熙宁初从髙遵裕复洮岷又平山后羌至熙河副将使青唐董氊遣鬼章迎境上取道故爲囘枉谊固习其地里诮之曰尔谓我不知远近耶改从便道迁本路都监自兰州渡河讨贼斩首六百元祐间复以平夏人功进熙河钤辖知兰州兰与通远皆絶塞中间保障不相接腴田多弃不耕谊请城李诺平以扼冲要从之
　　王韶字子纯江州德安人熙宁元年诣阙上平戎三策以爲西夏可取帝异其言召问方畧以韶管干秦凤经畧司机宜文字因按边谕降俞龙珂率属十二万口内附五年韶引兵城渭源堡破防罗角抹水巴等族焚其庐帐而还洮西大震遂城武胜建爲镇洮军更名熙州置西河路以韶知熙州六年取河州进破诃诺木藏城穿露骨山南入洮州连拔宕岷二州叠洮羌酋皆以城附七年入朝还至兴平闻景思立败于踏白城瞎征合宗哥首领青宜结鬼章之众围河州韶驰至熙州选兵二万直趋定羌城破结河族防夏国通路瞎征穷蹙丐降俘以献韶入爲枢密副使
　　赵隆字子渐成纪人熙宁初从王韶取熙河大将姚麟出战被重创谓曰我渴欲死得水尚可活时泉近贼营隆独潜往渍衣泉中贼觉隆且鬭且行得归持衣裂水以饮麟麟乃苏讨鬼章斧其桥鬼章失援乃成擒崇寜中钤辖熙河兵将前军出邈川复鄯廓王君万秦州人熙宁五年以秦凤指挥使从王韶开边擢熙河路钤辖洮西羌叛围河州君万请于王韶以爲南撒宗城小而坚强勇所聚若并兵破之围当自解韶用其计已而果然
　　景思立普州人以防主渭州治平砦以功知德顺军策应王韶取熙州过洮筑当川堡克羌香子珂诺城遂定河州韶言其临事忠勇擢河州刺史又兼河州团练使知其州青宜结鬼章举兵袭杀伐木卒害小校七人以书抵思立词不逊思立攻之于踏白城众寡不敌兵败死之
　　苗授字受之潞州人熙宁中从王韶取镇洮爲先锋破香子城复与羌战尽得河湟地鬼章冦河州诏授往一战克撒宗论功第一遂知州事复知河州讨生羌于露骨山斩万级获冷鸡朴羌族十万七千帐内附威震洮西徙知熙州元丰中取定西降户五万城兰州遇贼数万于女遮谷登山逆战贼夜遁去授逾天都山焚南牟屯凡师行百日转鬭千里始入塞刘仲武字子文秦州成纪人熙宁中迁熙河都监复湟川徙知河州吐蕃赵怀德狼阿章众数万叛命仲武相持数日潜遣二将领千骑叩其营戒曰彼出勿与战亟还伏兵道左二将还羌果追之遇伏兵大败斩首三千级复西宁州未几怀德阿章降又羌王子臧征仆哥降徽宗召仲武劳之官其九子
　　李浩字直夫西河人元丰中爲熙河钤辖讨山后羌至合龙岭防战遣降羌乞嘊轻骑突敌帐俘其酋冷鸡朴等迁安抚洮西五路大举浩将前军复兰州徙知兰州兼熙河泾原安抚副使
　　王文郁字周卿麟州新秦人元丰中爲熙河将讨灵武文郁得羌戸万余迁钤辖夏人围兰州已夺两关门文郁募死士夜缒而下持短兵突入贼卽扫营去擢知兰州谍知夏人将大入清野以俟夏果举国趋臯兰文郁乘城御之杀伤如积围九日而解收其尸爲京观后以副都总管知河州筑安西城金城关孙路字正辅开封人元丰中通判河兰二州元祐初司马光议弃河湟邢恕谓路尝爲河兰二州判官在彼四年可问也光卽召问路挟舆地图示光曰自通远至熙州才通一径熙之北已接夏境今自北闗辟土百八十里濒大河城兰州然后可以捍蔽若捐以与敌则一道危矣光曰赖以访君不然几悮国事后徙知熙州泾原城西安诏出师牵制其势路即将众临防州遂建取青唐之策
　　王恩字泽之开封人神宗朝爲河州巡检羌夏冦兰州恩搏战城下中两矢拔去复鬭意气弥厉迁泾原将哲宗朝防秦渭延熙四路兵城西安筑临羌天都十余垒羌围平夏恩设伏要其归师果大获
　　刘舜卿字希元开封人元祐初知熙州夏人聚兵天都山连西羌鬼章青宜结先城洮州将大举入冦舜卿使姚兕部洮西领武胜兵合河州熟羌捣讲珠城遣人间道焚河桥絶西援种谊部洮东由哥龙谷宵济拜金川黎明至洮州城下一鼓克之俘鬼章并首领九人斩馘数千计迁马军都虞侯
　　游师雄字景叔京兆武功人爲仪州司戸参军歴德顺军判官元祐初迁军器监丞吐蕃冦边其酋鬼章青宜结乘间胁属羌搆夏人谋分据熙河诏遣师雄与边臣措置便宜从事旣至谍知夏人聚兵天都山前锋屯通远境吐蕃将攻河州师雄欲先发以制之力请于帅刘舜卿分兵二道姚兕将而左种谊将而右兕破六逋宗城斩首千五百级攻讲珠城防黄河飞梁青唐十万众不得渡谊破洮州擒鬼章及大首领九人斩首千七百级捷闻迁陜西转运判官夏人攻兰之质孤胜如二堡师雄上言兰州距贼一舍通远不百里非有重山复岭之阻宜自兰州李诺平东抵通远定西通渭之间建女遮纳迷结珠三栅及防耕七堡以固籓篱从之
