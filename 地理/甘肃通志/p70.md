<!-- { "loadSidebar": true } -->
　　洪和故城　今衞治后魏置郡后入吐谷浑郡废隋为美相县地唐贞观四年移洮州于此
　　洮州故城　在衞西南七十里即今旧洮堡晋惠帝置洮阳县于此周为临潭
　　安西故府　在临潭县东四十里周总管博陵公贺兰祥讨吐谷浑筑此城因置博陵郡隋为县唐省入临潭又置安西府
　　迷和城　在卫东或曰即吐谷浑之迷和城寰宇记有鸣鹤城即此城之讹又有三足城镇念城皆吐谷浑所筑
　　神防军　在卫西八十里磨禅川天宝十三载置洮源故县　在卫西南周置旭州隋改洮源唐武徳八年废
　　古叠州　在卫西南一百八十里周建徳六年始置叠州大业中州废属洮州唐治合川县东南至扶州三百四十里西至吐蕃界九十里其地风景融和产稻多果木与松茂相隣领合川乐川叠川三县又置安伏和同二县处党项寻省叠乐二县后陷吐蕃州县俱废
　　废芳州　在衞西南即古甘松地周武成中于三交口筑城置甘松防后改为芳州以地多甘松芳草为名领恒香深泉二郡唐置甘松府上元二年州陷吐蕃废
　　沓中　在衞西南羌中即沙漒之地姜维退屯沓中种麦于其地
　　漒川城　晋太元中乞伏国仁置漒川郡其地西接黄沙亦谓沙漒在卫西南
　　西平故里　在卫西七十里唐西平忠武王李晟生处李氏世以武功显晟以备羌居临潭因家焉西固城
　　羌道废县　在城西汉置县属陇西郡后汉改属武都郡晋省魏收志石门县有羌道城即此
　　平凉府
　　平凉县
　　泾阳故城　在府西四十里史记秦灵公居泾阳汉置县魏收志鹑阴县有泾阳城又陇东郡领泾阳县后汉罢晋后复西魏以后仍废而泾阳遂移于渭北
　　平凉故城　在府西北东晋时苻秦置郡地形志泾州领平凉郡治鹑阴县有平凉城旧唐志云平凉县旧治阳晋川开元五年移治古塞城元和志县西北至原州一百六十里本汉泾阳县地后魏为长城郡长城县地周建徳元年割泾州平凉郡于今理置平凉县属长城郡隋开皇三年属原州开元五年移泾水南贞元七年又移旧县南坂上即今县通典平凉汉朝那县地五代志平凉故属泾州唐末权于县置渭州而县废唐清泰三年以故平凉县之安国耀武两镇置平凉县府志五代置平凉县今府城西三十五里安国镇西古城是也金始移今治盖古耀武镇地西去安国故城三十里
　　朝那故城　在府西北汉地理志县属安定郡后汉及晋因之后魏末移置今灵台县界此城遂废括地志朝那故城在百泉县西北七十里元和志在县西四十五里胡三省曰汉朝那城在原州花石川是也明一统志汉朝那城在府东南悮
　　乌氏废县　在府西北史记泾北有乌氏之戎地理志乌氏县属安定郡郡国志作乌支晋魏时徙治泾州界故县废胡氏通鉴注故城在弹筝峡口
　　百泉废县　在府西北八十里隋置属平凉郡唐仍属原州元和志县西至原州九十里后魏孝明帝于今县西南阳晋川置黄石县隋改为百泉武徳八年移今所通典百泉汉朝那县地旧志百泉故城本姚秦之时黄石固赫连夏置长城防军于此后魏因置长城郡五代初县废
　　鹑阴废县在府西南九十里汉置县在今靖逺县境后魏移置于此地形志平凉郡治鹑阴是也后周并入平凉县
　　潘原废县　在府东四十里汉置阴盘县在今长武县界后魏移置于此兼置平原郡隋志开皇初郡废县属安定郡旧唐志隋阴盘县天宝元年改曰潘原其废县在良原县界新唐志潘原县后省为彰信堡贞元十一年复置属泾州中和四年移武州来治周显徳五年废新武州以县属渭州元初并入平凉县
　　靖夏城　在府境宋史政和六年夏人大举攻泾原靖夏城城陷屠之而去宋志是年赐泾原路席苇平新城名曰靖夏未详属何州军
　　我罗城　在府北晋义熙五年赫连勃勃攻秦勅竒堡黄石固我罗城皆拔之旧志黄石即百泉废县我罗城在黄石东勅竒堡亦在府北又晋太元十四年苻登攻安定羌于宻造堡克之旧志在府西南
　　聚粮坪　在府境汉马伏波征隗嚣屯粮于此会盟坛　寰宇记在府西北五里唐贞元三年筑浑瑊与吐蕃会盟处新志在天坛山西
　　六盘砦　在府西七十里唐时吐蕃入冦陷没宣宗朝收复宋咸平中知渭州曹玮置砦戍守
　　白草军　唐志白草军在蔚茹水之西至徳中曽没吐蕃后收复
　　新砦　地名小卢闗宋开宝中置改今名
　　定川砦　西控六盘山一带宋太平兴国中置勤武堂　在府西北五里宋知渭州蔡挺建五日一训兵于此偏伍钲鼓之法甚备储劲卒于行间遇用竒则别为一队甲兵整习常若防至
　　栁湖避暑阁　在府北三十里宋蔡挺建栁数千株绿阴成林湖光可掬夏月人多避暑于此旁又有栁亭
　　会景亭　在崆峒山又有参云亭宋游师雄云此去陟参云危栈愈踧踖会景亦可喜周顾忘倦斁
　　水乐台　在府北郡人能为水戏宋太守王素建此台观之
　　韩王府　在府城定北门内太祖第二十子宪王松洪武二十四年封开原传子恭王宣徳间迁国于此
　　崇信县
　　崇信故城　即今县治唐书贞元中陇右节度使李元谅筑城屯军名曰崇信九域志在渭州东南八十五里
　　铜城　在县西地形志安定县有铜城即此宋志庆厯四年陜西漕臣张奎采仪州黄铜置博济监盖在此明一统志城在县西四十里废潘原县铜城山以此为名旧志黄巢之乱土人筑以御防北枕髙山南面平原踞汭水峡口故趾尚存今南移二里许为中原堡
　　赤城　在县南五十里府志相传秦始皇田猎至此筑城驻跸以土赤故名今为新安堡又廏城在县南一里唐李元谅筑以畜马
　　九宫城　在县东十里北山之麓初欲建城于此筑九堵而罢故又曰九工
　　华亭县
　　仪州故城　与县城相连西抵华尖山麓东瞻仪山后魏普泰初筑城置镇以扼蕃戍之路唐为神防军地后唐同光中改置义州周置华亭县于州郭宋太平兴国间避讳改仪州熙宁中州废
　　化平故城　在县西北一百二十里宋置本名安化属仪州西北至番界十里寻改属渭州金大定七年改为化平元并化平入华亭
　　都卢城　在县西都卢山下武王伐啇不期而会者八百国誓师牧野有曰卢人传曰卢彭在西北是为卢国古城
　　屯城　在县东唐李元谅屯兵拒吐蕃时所筑也地近崇信县界
　　瓦亭砦　在县西北八十里金佛峡内控陇山一带即古萧闗也后汉隗嚣使牛邯守瓦亭山唐肃宗幸灵武牧马于此
　　大震门　旧号大震门宋庆厯中改制胜闗管沿山小砦五十五防熙宁七年改制胜闗为安化县废旧县为镇
　　皇甫山居　在县西黄家山山连华尖下有九龙池相传为皇甫氏别业今池废九曲址存
　　朝阳楼　在县东四十里
　　镇原县
　　临泾故城　在县西二里汉县晋安定郡治唐属泾州唐书大厯九年吐蕃冦临泾元并入镇原州按县本古临泾地歴代诸志可考唐置行原州宋为原州明一统志谓即隋唐原州遂谓即古高平
　　县悮甚
　　彭阳故城　在县东八十里汉县以在彭水之阳也属安定郡后魏属原州后置云州唐置丰义县宋复曰彭阳元昊入冦种世衡将景泰遇于彭阳城依山为阵
　　安武废县　在县南汉置属安定郡后汉省后魏复置属西北地郡元和志临泾县兼有汉安武安定彭阳抚夷四县之地旧志安武故城在府东北
　　抚夷废县　在县北汉置属安定郡后汉省后魏复置属陇东郡隋省
　　安定故城　在县东南汉置属安定郡后汉省后魏复置移于南界即今泾州也元和志安定故城在临泾县
　　保定城　在县南唐贞元七年泾原节度使刘昌筑保定城捍青石岭十年又请于临泾界保定城置阴盘县又武亭城在县南六十里
　　西城屯　在县东南九十里唐兴元初李晟复西京朱泚自泾州北走至彭原西城屯其将梁庭芬等杀之趋泾州降
　　佛空坪堡　古县也宋庆厯中修捍北边
　　栁泉镇　在县西北七十里旧名鹁鸽泉宋庆厯置西即熟户明珠灭臧康奴等族北绥宁砦
　　回中宫　秦时建汉武帝元封四年行幸雍通回中道遂出萧闗应劭云回中在安定平髙有险阻秦置回中宫于此
　　凌云阁　在县东玉山巅下临万仞常有云气书台　在县北潜夫山金大定间因书台旧址建思潜亭
　　固原州
　　髙平故城　即今州治汉置汉志武帝元鼎三年置安定郡治髙平地形志新平郡有髙平县又云大延二年置髙平镇正光五年改置原州并置郡县治髙平城隋志平凉郡治平髙县魏髙平县后改为平髙元和志原州治平髙县本汉髙平县九域志镇戎军至道元年以故平髙县地置有髙平砦庆厯三年置尝建州在军北宋志髙平领髙平砦元改置开城府明成化四年讨平满四陞固原所为卫治十五年总督秦纮开阃固原请于固原卫城设州遂为重镇
　　开城废县　在州西南四十里宋为开逺堡元至元十年皇子安西王分治秦蜀遂立开城府仍视上都号为上路至治三年降为州治开城县明废州为县成化三年县省入州
　　三水故县　在州北汉置三水县属安定郡属国都尉治有盐官晋废今于城东北有故城城北有三泉疑即盐官也后魏改置于今邠州界非故县也
　　他楼废县　在州北旧唐志贞观六年置缘州领突厥降户寄治平髙县界他楼城神龙元年移于地犍县元和志隋有他楼县寰宇记本汉髙平地水经注太娄故城太娄即他楼之讹
　　防闗废县　在州北唐神龙三年废他楼立萧闗大中五年以县置武州宋志萧闗砦崇宁四年建筑大观二年以砦怀徳军金废旧志以为在镇原西北通志以为在华亭西北即瓦亭驿俱悮
　　西川废县　在州境三国魏郭淮传正始中凉州休屠降使居安定之髙平其后因置西川都尉傅元传泰始四年疏请置一郡于髙平因西川都尉募民充之晋志安定郡有西川县盖即故都尉置县也后废后魏时有西川侯彭文晖盖亦即封于此
　　东山废县　在州东南四十里九域志镇戎军有东山砦咸平二年置金陞为县属镇戎州元初改属镇原州后并入镇原至元十年安西王封守西土立开城路改为广安县十五年陞为州仍开城路明初废今为东山砦
　　三川废县　在州西北三十里九域志天圣八年置三川砦属镇戎军今陞县属镇戎州元并入镇原州
　　西安故城　在州西北二百十里宋志元符二年以南侔会新城建金志皇统六年以西安州沿边地赐夏国
　　废怀徳军　在州东北一百五十里即细腰葫芦硖城通韦州灵夏诸防其路两山相夹最为要害宋范仲淹请筑细腰葫芦诸砦绍圣四年章楶请城葫芦河川据形势以逼夏人赐名平夏城大观二年改怀徳军増置将兵于西安镇戎互为声援应接靖康间军废
　　豫望城　在州北二百二十里宋时与西夏分界防即今平虏所明治十七年总督秦纮言固原迤北地名豫望城骒子川狮子川石峡口及宁夏之韦州延袤千里可垦田土无虑数十万顷请筑屯堡议耕种
　　长城　在州西北十里有遗址纲目秦灭义渠筑长城以拒敌即此
　　石城堡　在州西北一百五里四壁削立山顶平旷四围石墙髙二丈中有石井五各濶丈余以贮水惟一路可登地甚险窄明天顺中土达满四据此以叛其旁青山洞及彗箒山皆贼巢也后遂毁其险隘今为废城
