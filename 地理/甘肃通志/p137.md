<!-- { "loadSidebar": true } -->
　　汉段颎字纪明武威姑臧人郑共叔段之后西域都防段防宗之从曾孙也少习弓马尚游侠轻财好学举孝廉为阳陵令所在能政迁辽东属国都尉鲜卑犯塞颎驰赴之恐贼惊去使驿骑诈赍玺书诏颎颎伪退设伏因大纵兵悉斩获之永夀二年拜中郎将讨太山琅邪贼东郭窦等大破之斩首万余级封列侯迁防羌校尉会烧当烧何等羌寇陇西金城颎将兵击破之又出塞二千余里击斩烧何大帅上郡诸羗寇并凉二州凉州刺史郭闳贪功稽颎军义从反叛颎坐征下狱羌遂陆梁吏人守阙讼颎诏问状颎但谢罪不敢言枉复为防羌校尉羌酋降者三千落又击当煎种羌自春及秋无日不战凡破西羌斩首二万三千级获生口数万人马牛羊八百万头降者万余落封颎都乡侯西羌弭定而东羌先零等数寇扰三辅既降复叛颎将兵与战羌众大溃斩首八千余级获牛马羊二十八万头拜颎破羌将军复出桥门至奢延泽击破之颎被甲先登士卒无敢后者羌遂大败弃兵而走余悉散入汉阳山谷间颎规一举灭之穷山深谷处处破之斩其渠帅获牛马氊裘庐帐不可胜数东羌悉平凡百八十战斩三万八千六百余级获牛马羊等四十二万七千五百余头实用四十四亿军士死者四百余人更封新丰县侯邑万戸颎行军仁爱士卒疾病者亲自瞻省手为裹创在边十余年未尝一日蓐寝与将士同苦故皆乐为死战后征拜太尉初颎与皇甫威明张然明并知名显达京师称为凉州三明云
　　段煨武威人以中郎将屯华阴特修农事李郭之乱车驾东迁煨具服御及公卿资储请帝幸其营杨定与煨有隙诬煨欲反攻其营十余日不下而煨奉给御膳禀赡百官终无二意建安三年泛既死诏煨与闗中诸将讨诛李傕以煨为安南将军封閺乡侯
　　魏贾诩字文和武威人诩依张绣为谋主曹操征绣一朝引军退绣自追之诩谓绣曰追必败绣不从大败而还诩促更追之绣谢曰不用公言以至于此今已败奈何复追诩曰兵势有变亟往必利遂收散卒复追果以胜还绣问故诩曰此易知耳将军虽善用兵非曹公敌也军虽新退曹公必自断后故知必败曹公攻将军无失策力未尽而退必国内有故已破将军必留诸将断后诸将虽勇亦非将军敌也故虽用败兵而必胜绣乃服操拒袁绍于官渡诩劝绣归操操表诩执金吾封都亭侯用其计败绍时文帝为五官将而临淄侯植才名方盛有夺嫡之志诩劝文帝不违子道又以袁本初刘景升父子讽操太子遂定诩自以非曹旧臣而策谋深长惧见猜嫌阖门自守男女嫁娶不结髙门当时论智计者归之文帝以诩为太尉諡曰肃侯
　　梁阴子春字防文武威姑臧人晋义熙末曾祖袭随宋武帝南迁至南平因家焉父智伯与梁武帝邻居少相友善见帝卧有异光成五色因握帝手曰公后非人臣也天下方乱安苍生者其在君乎帝曰幸勿多言及帝践位拜梁秦二州刺史子春虽无佗才能临人以廉洁称太清二年迁侍中属侯景乱随王僧辩攻平邵陵王又东讨侯景力战恒冠诸军会郢州陷卒于江陵
　　陈阴铿字子坚子春子博涉史传尤善五言诗为当时所重陈天嘉中为始兴王録事参军文帝燕羣臣赋诗徐陵言之帝即日召铿预宴使赋新成安乐宫诗铿援笔便就帝甚赏之累迁晋陵太守散骑常侍有文集三巻行于世
　　魏贾彞字彦伦武威姑臧人父为苻坚钜鹿太守坐讪谤系狱彞年十嵗诣长安讼父冤获伸逺近叹之弱冠为慕容垂辽西王农记室参军魏道武闻其名遣使求彝及即位拜尚书左丞预国政
　　阴仲达武威姑臧人少以文学知名世祖平凉州内徙代都司徒崔浩啓仲达凉土才华同修国史除秘书著作郎
　　北齐段荣武威人祖信以豪族徙家五原郡荣好厯术専意星象后魏正光中谓人曰吾今观天象察人事不及十年当荐乱矣及齐神武起兵荣赞成之论功封姑臧县侯
　　段韶荣子有将领才畧以武明皇后甥齐神武益器爱之韶袭父爵事神武文防加广平郡公出总军旅入参帷幄功髙望重又教诲子弟闺门雍睦事后母以孝闻齐代勲贵罕有及者
　　隋阴寿武威人少果烈有武干髙祖尝遣韦孝寛击尉迟回命寿监军时孝寛有疾不能亲总戎事三军纲纪皆取决于寿以功进位上柱国拜幽州总管封赵国公
　　唐安兴贵河西凉州人武德三年仕长安请説凉王李轨唐主乃遣之兴贵至乘间説轨曰今唐殆天啓非人力也若往归之则窦融之功复见于今日矣轨曰吾据山河之固彼若我何兴贵退与弟修仁阴结诸羌起兵击轨轨败入城登陴须外援兴贵传言曰唐遣我来取轨不从者罪三族于是诸城不敢动修仁执送之长安诏以兴贵为右武侯大将军封凉国公李抱玉本安兴贵曾孙世居河西娴骑射为人沉毅有谋李光弼引为禆校累有战功安禄山乱抱玉上言世居凉州耻与逆臣共宗诏赐姓李史思明破东都光弼使抱玉守南城贼急攻抱玉纵竒兵出俘杀甚众贼大败因不能西论功封栾城县公司空兼兵部尚书大厯二年加山南西道副元帅兼节度使屯盩厔在镇十余年禁暴安人为将臣之良卒赠太保諡昭武
　　李抱真抱玉从弟沉虑能断抱玉属以军事代宗时授泽州刺史兼泽潞节度副使抱真策山东有变上党为兵冲乃籍民戸三丁之一蠲其徭租给弓矢习射三年皆为精兵遂雄视山东步兵为诸道冠田悦反围邢及临洺抱真破走之进检校尚书右仆射朱泚李希烈反抱真以数骑驰见王武俊説之约为兄弟破朱滔进检校司空卒诏赠太保
　　李光进其先河曲诸部姓阿跌氏贞观中内属以其地为鸡田州世袭刺史朔方军光进与弟光顔少依舍利葛旃葛旃妻其女兄也初葛旃杀仆固玚归河东辛云京遂与光进俱家太原以沉果称从马燧救临洺战洹水有功歴御史大夫代州刺史元和四年王承宗范希朝引师救易定表光进为都将时光顔亦至大夫故军中呼小大大夫俄为振武节度使赐姓以光宠之别诏光顔拜洺州刺史弟兄荣冠当时光进徙灵武卒赠尚书左仆射光进有至性居母丧三年不归寝光顔先娶而母委以家事及光进娶母已亡弟妇籍赀贮纳管钥于姒光进命反之曰妇逮事姑且尝命主家事不可改因相持泣如初李光顔字光远葛旃少教以骑射每叹其天资票健已所不逮长从河东军为禆将节度使马燧谓曰若有奇相终必光大解所佩劒赠之讨李懐光杨惠琳战有功从髙崇文平劒南数搴旗蹈军出入若神益知名进代洺二州刺史元和九年讨蔡诏以其军当一面明年大破贼光顔将数骑突入贼中反往一再矢集其身如猬子揽马鞅谏无深入光顔挺刃叱之于是士争奋贼乃溃北时诸镇兵环蔡相顾不前独光顔先败贼始裴度为宪宗言光顔勇而义必立功俄又与乌重破贼小溵河捷闻进检校尚书左仆射十二年败贼于郾城守将邓怀金令董昌龄开门降韩素蹇纵阴挟贼自重且恶光顔忠力思有以挠蔑之乃饰名姝教歌舞六博遣使遗光顔约旦日纳焉乃大合将校置酒引使者以侍姝至光丽秀曼一军惊视光顔徐曰我去室家乆以为公忧诚无以报徳然战士皆弃妻子蹈白刃奈何独以女色为乐为我谢公天子于光顔恩厚誓不与贼同生因呜咽泣下将卒数万皆感激流涕乃厚赂使者还之于是士气益励裴度筑赫连城于沲口率轻骑观之贼以竒兵自五沟至大呼薄战度危甚光顔力战却之先是光顔策贼必至宻遣田布伏精骑沟下扼其归贼败去由是贼悉鋭士当光顔而李愬得乘虚入蔡贼平加检校司空入朝复镇忠武吐蕃入寇徙邠宁军时虏毁盐州城光顔复城之初田缙镇夏州开边隙故党项引吐蕃围泾州郝玭力战破之光顔闻贼至料兵以赴邠人不肯行光顔为陈説大义闻者泣下遽即路虏走出塞穆宗立加同中书门下平章事敬宗初拜司徒河东节度使卒赠太尉諡曰忠光顔性忠义善抚士其下乐为用许师劲悍尝为诸军锋故数立勲
　　段平仲字秉庸武威人擢监察御史磊落有气节敢言是时徳宗春秋髙躬自听断天下事有所壅隔羣臣畏帝苛察无敢言平仲得对欲有所陈帝怒叱去由是坐废然名由此显元和初为谏议大夫再迁尚书右丞朝廷有得失未尝不论奏世推其敢直终太子左庶子
　　元髙智耀河西人世仕夏国祖良恵为右丞相智耀登本国进士第夏亡隐贺兰山元太宗访河西故家子孙贤者召见将用之遽辞归皇子库腾镇西凉儒者皆役智耀谒藩邸请除之欲奏官之不就宪宗即位智耀入见言儒者所学尧舜禹汤文武之道自古有国家者用之则治不用则否养成其材将以资其用也宜蠲免徭役以教育之诏复儒士徭役无有所与世祖即位召见又力言儒术有补治道时淮蜀士俘者皆没为奴智耀请除之帝从其言即拜翰林学士命循行郡县区别之智耀又言宜仿前代置御史台以纠肃官常从之擢西夏中兴等路提刑按察使卒赠司徒柱国追封宁国公諡文忠子睿年十六授符寳郎出入禁闼恭谨详雅除嘉兴路总管生擒宿盗一郡以宁擢江东道提刑按察使讨平草窃迁浙西道肃政廉访使按治奸民除淮东道肃政防访使纵遣无辜皆有政绩复拜南台御史中丞务持大体有儒者风卒赠太傅諡贞简
　　桑节河西人少给事仁宗潜邸以精敏称至治初拜监察御史有直声出为江南行御史台御史大夫桑节持风裁御史行部必勅厉而遣之移湖广行省平章湖广地连江北威顺王嵗尝出猎民病之又多萃名娼巨贾以网大利有司莫敢忤桑节至责王王谢之悉罢其所为有胡僧曰小住持者恃宠横甚桑节命捕得其妻妾女乐十八人罪而籍之由是豪强敛手至正十一年汝颍妖贼起乃命募土兵完城池修器械严巡警悉以其事属老将郑万戸贼来约降知其诈乃械其渠魁数十人以俟命适召为大司农同僚受赂释所械者贼大至内外响应城遂陷武昌人泣曰大夫不去吾岂为俘囚桑节入见陈贼本末帝大喜命为江西行省平章令守江州时江州已陷募兵得三千人克铜陵乘胜奋击擒其渠魁遂复池州石埭据鄱阳口缀江湖要冲日乆粮乏援絶力战众死桑节中流矢昏仆贼素闻名舁置宻室罗拜馈食桑节不食七日北面再拜而絶桑节为人公廉明决与将士同甘苦以忠义感激人心故能得人死力云沃抡北庭人祖哈喇本辉和尔国人自元太祖起兵四年来归居于永昌故世为水昌巨族沃抡乆居政府聪明典重通达国体歴中外繇直省舍人歴官平章政事元危素撰墓碑
