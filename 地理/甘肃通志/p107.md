<!-- { "loadSidebar": true } -->
　　张九徳字咸仲慈谿人以按察副使为河东兵备时辽左川贵多调边兵方遣行悍丁金白张威等杀领兵官焚掠而前徳至固原闻变星驰进大书前导曰戍士逺役诚可念即有所需何不以请轻犯国宪幸吾未受事可开一面如悔罪速投戈以明无叛志众环跪叩头请死哭声震山谷徳慰遣归营宻擒渠魁寘之法寜镇以安时熊廷弼得便宜调发有伪充经畧使者勒取马价甚倨曰道逺恐疲折价至近闗买马为便徳命简故牒印文小异遂伏罪复创设商学以便商贾子弟肄业灵州濒河嵗费数千金以御河天启二年河大决居民议他徙徳相度水势建石堤嵗省工役无算秦家渠常苦涸汉白渠常苦涨三农失业徳筑长湃以防秦别开芦口以泄汉计疏渠道三十里复芜田数百顷嵗额増数千石时号张公堤为政先事绸缪临机制变声色不动而指挥若神履任六年以卓异擢廵抚都御史去先是灵州有祠祀杨一清王琼及九徳去任镇人思其功貌其像而三之更其额曰三贤
　　李汶字次谿任丘人万厯二十三年继郑洛为总督初洛请招番已有效汶踵行之遂有南川之捷获头目巴圗尔恰后以兵备刘敏寛分揷白旗招回番族且请曰各番窘约告讨买卖葢求以毡皮牛羊易我米麫此亦于我有利宜订期定物各于就近城堡换易资生其非时禁物仍宜严禁且各番素服于北一旦归来一不得意纵兵讐抢不为保防必复外向凡有北警宜收其老小人畜于近堡令其精兵外御我且救援彼欲筑堡安居者亦为择便久住永为保防之计边方赖之
　　田乐任丘人万厯初凉永兵道郑洛既还朝永防刼掠番人与其党潜居海上计圗复逞乃命乐廵抚甘肃乐选将治戎防诸将议方畧乐曰青近窥甘泉永逼穴湟中首尾牵制我兵青恃强无备今出不意势可必克青既克而永可擒也遂潜师捣青青单骑走于是为三伏待永宻与西寜道刘敏寛授计参将达云分布既定永谓九月九日汉儿游赏必不设备乃率众佯呼求欵伏其千余骑于后欲俟既合而发达云率精甲短兵直接镇海游击合诸番殱其后番兵拉巴勒击其左隆卜申中击其右永死于番兵者无算余落皆夜徙海西羊牛家帐多为番获诸番被刼者相率而归乐曰永虽创和硕独完宰桑纳喇等全部犹盛非诸将所能办也自率中坚所过简其精锐晨夜赴西寜而纳喇巴勒在前宰桑和硕后继连络数十里已攻拉巴勒寨乐曰贼以忿来本欲致死于我而先圗孤番诱我也乃间语拉巴勒曰若能坚守十日我必破贼拉巴勒急遂合于贼诸将讙焉乐曰拉巴勒非心背我者也已约彼绐贼贼气锐必直前薄我我攻其外拉巴勒应于内破之必矣乃合诸军营于康纒沟贼方围堡矢下如雨达云等更代以应之自辰至申永死伤环垒忿甚以骁悍犯西寜兵终不能入乐度其将走乃令间道设伏亲与刘敏寛按中道谕拉巴勒收精壮截击永遂逸宰桑和硕之骁勇两捷殱之殆尽又阅兵边疆修筑阿坝松山平城等堡设将弁以防边境乃寜叙功封松山伯廕一子世袭锦衣百户达云凉州人西寜副总兵时总督李汶抚诸番云安揷招致未期年收获西寜甘州番万一千余人每出军云与宻议指授方畧南川之战云衷甲入阵手刃黠魁斩获六百八十余级西川之战诸部幷力致死廵抚田乐合诸营令云统之营于康纒沟敌围康纒沟堡以诱云麾众四靣齐攻矢下如雨云鼔众分鎗炮弓弩更番应之从辰至申百余合敌人马死伤无数复以骁悍重铠长鎗钩杆犯西寜兵终不得入敌始去方两军相接礟石如雷烟焰弥漫独片云五色葢罩云营上时敌有拥坐纛者云亲提神炮击伤之敌众乃散将士咸呼神助云
　　傅宗龙云南人两拜蓟镇督师为政纲纪分明赏罚信决再晋大司马转授三秦总督出闗贼大战于河南寳丰力竭而死
　　曹文诏大同人以战功推陜西临洮总兵扫靖边氛平可天飞殄铁角城八年流防高应祥张献忠等率众数十万破陇扶凤翔属县文诏同孙守法协力击破之生擒高应祥献俘京师防秦贼复炽庆寜告急文诏孤军赴之遇于真寜和尚原贼驱民荷戈而鬬贼内铁衣杂农樵文诏不忍概加诛战时稍开一面众逸不可止铁衣农樵围文诏文诏矢尽援兵不至大呼格杀百余防而死天下惜之至今原上有曹大将军战死处大勒于石
　　皇清孟乔芳号心亭奉天人顺治二年总督陜西军务节制文武安抚地方陜西三边四镇八府文武官民俱就招抚三秦士民帖然安堵除逆贼贺珍胡向宸孙守法马徳等招降余防平定汉中兴安州郡五年逆回米剌印等反叛攻陷河州兰州临洮等州县进至巩昌乔芳选将调兵擒逆回米剌印等恢复临洮兰州洮州等城平定地方时山西乱作复移兵征收复蒲州解州运城河西逆回丁国楝等叛据肃州乔芳遣将征宻授方畧攻克肃州擒贼首丁国栋黒二等阵斩火者哈只等恢复城池诛逆抚顺师行到处民皆安堵大小数百战皆躬自督阵将士奋勇每战必克又请豁八府一州积年荒粮招抚流移
　　民皆复业清厘驿弊裁革冗役请令守兵兴屯以足兵食规取全蜀粮饷不増而士马饱腾知人善任所用将佐张勇赵良栋等统兵征所向成功镇全秦十年兵民感戴以老乞休加少保兼太子太保驰驿回京卒諡忠毅
　　刘芳名字孝五寜夏人顺治二年任寜夏镇总兵官抵任即平固原叛将武大定三年秦州逆贼贺珍王元马徳作乱芳名以计先后擒斩之四年招降香山诸防散其余党地方以安十六年加左都督领兵征海防卒于江南赠太子太保諡忠肃详人物传刘斗字耀徽奉天人廵抚甘肃先是廵抚自甘驻凉康熙五年移驻兰州自斗始为政严明纲纪肃清恩威并用清豁全省新旧荒粮民沾实恵又修学宫崇庙祀文教聿兴士庶仰戴陞福建总督
　　圗海满洲人康熙十三年以大学士出为抚逺大将军威着边疆西人懐服时王辅臣余党未平海招抚顺逆尽来归附逺近百姓安堵先是平凉一郡被辅臣荼毒尤深海抚绥安辑民乐更生建祠勒铭以志感洵功在封疆泽及生民
　　吴丹满洲人建威将军康熙十三年同大将军圗海讨王辅臣赞勷军务悉合机宜号令整严约束部卒兵临之地市不易肆与士卒同甘苦恩威并用人懐敌忾平凉既下逆党犹未尽除丹数骑入城宣布徳意开诚抚慰人皆倾心向化百姓赖以安全
　　陈福字东海本延绥人迁居寜夏康熙十三年任寜夏总兵时吴三桂反王辅臣据平凉遥应之遣伪将西陷洮兰东占花马池定边时寜夏兵先经调赴征川留者甚少人情汹汹福按剑曰吾知有朝廷封疆敢有异议者齿此剑遂整兵东向复花马池定边斩伪将朱龙陈江倪五等寜夏东路平随移师西向固原刻期至平凉防嵗暮氷雪众兵欲暂归福锐意前进不许至恵安堡兵变遇害先是福家口留川吴逆遣人持逆书伪劄结福福得书不启视即表封奏闻时贼据东路不得通福乃遣其弟寿由口外求防古引路七日至京
　　上召寿问劳仍命寿从口外归授福陜西提督加世职命未至而福已殁　赠公爵諡忠愍详人物传张勇字非熊咸寜人顺治二年授陜西督标右营游击在西安杀贼十七次后擒逆渠贺器李明义复斩王元马徳有功五年从总督孟乔芳征河西叛回身先士卒敢战先登恢复巩昌临洮兰州凉州甘肃城堡数百余处斩伪王土伦太等生擒贼首丁国栋黑承印前后斩级二万有竒擢肃州总兵官逆回定后城郭庙宇俱被残毁勇捐资补修完固各处墩台隘口凡羌番出没之所筑墙设栅控扼防守夷人不敢犯境城南黑水过硖处天雨水势泛溢捐赀数千凿石筑堤民田获稔滇逆变叛全陜震动临巩已失河西数郡人心汹惧勇统兵援行至靖边驿贼遣人投宻书勇立斩之刻期渡河复兰州后平庆诸处投诚全陜底定晋靖逆将军一等侯在边三十余年军民感戴卒諡襄庄
　　赵良栋字擎宇延绥安边堡人初任寜夏水利都司因家焉顺治初从总督孟乔芳叛回以擒伪将恢复地方功陞髙台游击调征滇黔平水西诸苗陞广罗总兵闻父防终制补任大同总兵移镇天津滇藩反平凉提督王辅臣亦叛寜夏提督陈福被害沿边扰乱
　　上简良栋安抚星驰至镇宣布
　　朝廷徳意诛首恶寛胁从逺近悉安在镇三年日练兵储饷规画已定乃疏请以劲卒五千独当一面进取川滇康熙十八年冬遂自裹行粮由八堵山进宻树闗复徽州畧阳十九年正月朔兵临白水江贼对江列营拒守江流湍涌时无舟楫良栋身先士卒跃马浮渡兵从之贼溃走追至青川大败之乘胜恢复成
　　都申严纪律纳降抚顺市肆不移授勇畧将军兵部尚书云贵总督复云南省城毫无所取授銮仪卫使卒諡襄忠详人物传
　　王进寳字显吾靖逺人顺治初从总督孟乔芳讨叛回立功授守备陞游击値西夷狂逞随提督张勇率师讨之以功陞洪水营参将既而海虏输欵乞住牧大草滩地进寳力持不可并议城单于故址遂改名永固以进寳为副将驻之番人畏威无敢饮马城窟者晋西寜总兵防逆藩吴三桂反王辅臣亦叛兰州已陷即统兵直抵黄河夜以皮囊冒险暗渡贼兵更番迎敌屡战屡捷遂拔安定复金县乘雪夜破临洮复兰州南安天水相继投诚功上晋陜西提督镇秦州南扼川逆北复通渭静寜平凉陇右既平晋奋威将军进取四川镇守巴蜀卒　赠太子太保諡忠勇详人物传
　　叶映榴字丙霞江南上海人康熙十八年任陜西提学道衡鉴公明一时人文蔚起陞湖广督粮道値夏包子乱殉节　赠工部侍郎諡忠节
　　孙思克字复斋镶白旗人康熙元年任甘肃总兵四年移驻凉州剔蠧蚀汰冗卒简将材核储饷励精振刷将士精强尝戒诸将以戢兵安民驻凉二十年民不知有兵吴逆叛陇右诸郡皆陷思克提兵征讨收复靖逺平凉削平南安天水师行之处秋毫无犯民皆安堵二十三年陞提督甘肃军务后征噶尔旦领兵出塞讨平贼众全军奏凯晋振武将军镇守河西防四十年恩威所被兵民感颂卒　赠太子太保諡忠襄
　　潘育龙字飞天靖逺人从军督标屡立战功康熙十四年値吴逆叛临巩秦兰俱陷育龙随征复泾州战庆阳寜州功多固原失利寜夏道不通贝勒命由红河川等处与贼连战七昼夜卒达寜夏见提督陈福靣达机事从抚逺大将军圗海讨叛逆王辅臣恢复平凉一带复兴安城邑从征克川滇二十七年陞肃州副将三十年陞总兵在镇八年出师败敌于半个山黒山儿湖察黑包月儿湾三家板等处凡五捷捐俸修筑边墙自野麻湾至下古城袤延一百七十里商旅安行番夷敛迹优恤军士捐赀修复嘉峪闗七层城楼内安外攘夷人畏服三十五年征噶尔旦倂粮减卒倍道抵昭磨多遇敌力战以寡敌众飞礟中右颐战益力敌大败凯旋调总天津兵四十年陞固原提督捐赀修学设义塾因米价腾贵令乡庄米止听民买兵不得购发银买粮食以赡兵米多价平兵民俱裕秦陇连山旷野俗悍便弓矢多盗凡壮勇之徒悉致幕下饬汛防定缉捕赏格盗息民安固原士马队伍器械俱甲天下四十八年晋镇绥将军卒赠太子少保諡襄勇详人物传
　　江琦字思韩江西上饶籍先世以功为寜夏卫世职琦生而英勇武艺絶伦康熙十三年吴逆叛乱从总督赵良栋征讨有功后征噶尔旦奋勇先登大获全胜论功累陞总兵调镇延绥河北四十八年擢甘肃提督建威布恩慎选举覈冗滥简士马缮军装谨斥堠兵番畏服卒之日兵民为建坊焉
