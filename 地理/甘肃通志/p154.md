<!-- { "loadSidebar": true } -->
　　汉马　严字威卿扶风茂陵人严少孤从平原杨太伯讲学能通春秋左氏弟敦字孺卿亦知名援卒后严乃与敦俱归安陵居钜下三辅称其义行号钜下二卿明德皇后既立严乃闭门自守犹复虑致讥嫌遂复更徙北地断絶賔客永平十五年皇后勅使移居洛阳
　　明张　珩山西石州人正德辛巳进士由御史歴陞延宁巡抚总督三邉清直不阿权贵陞戸部尚书未及任以延绥失利谪戍庆阳七年教授生徒讲论道德一时俊髦咸出门下所着有南川録并文集奏议性文山人不知何许人蓬头垢面嗜酒善饮诗不搆思百首立就字亦竒有赠衣者即裂而披之囊金不匮莫知所从来凡二十余年死葬长安
　　甘州府
　　明刘　廌字士端诚意伯基之孙江西参政琏之子洪武二十三年袭封明年坐事贬秩归里筑室鸡山下命曰盘谷丁丑谴戍甘肃寻赦还建文帝及成祖皆欲用之以奉亲守墓力辞永乐年卒于家着有盘谷集十巻盘谷倡和集二巻
　　郭　豋字元豋武定侯英诸孙也正统七年从王骥征木麓川九年从沐斌征腾冲功皆最土木之难以都督佥事守大同上皇至城下豋陴谢却之景泰元年大战栲栳山有功封定襄伯上皇复辟谪戍甘肃成化初复爵卒赠侯諡忠武李东阳尝谓武臣能诗者莫过郭定襄有聨珠集二十二巻行世
　　艾　穆字纯卿湖广举人为刑部郎谏张居正夺情言切直谪戍甘肃尝游终南山水间与一时词人结社赋诗
　　张慎言字金铭山西阳城人万厯庚戍进士为曹县令有惠政擢御史天啓时以直言忤魏忠贤谪戍甘肃明末复职歴官南京吏部尚书
　　凉州府
　　汉马　援字文渊扶风茂陵人少孤有大志诸兄竒之后为郡督邮送囚至司命府囚有重罪援哀而纵之遂亡命北地遇赦因留牧畜賔客多归附者遂役属数百家转游陇汉间尝曰丈夫为志穷且益坚老当益壮王莽败复避地凉州世祖即位归汉为新息侯拜伏波将军建初三年諡曰忠成侯
　　刘　般字伯兴宣帝之元孙般数嵗而孤独与母居王莽败更始即位般奔长安防更始败与般西行上陇遂至武威般虽年少而笃志修行讲诵不怠其母及诸舅以为身寄絶域死生未必不宜苦精若此般终不改其业建武八年隗嚣败河西始通般将家属至洛阳封菑丘侯
　　晋司马顺字子思宣帝弟魏安城亭侯通之子也初封习阳亭侯及武帝受禅顺叹曰事乖唐虞而假为禅名遂悲泣由是废黜徙武威姑臧县虽受罪流放守意不移而卒
　　魏常　爽河内人寓凉州不受礼命魏主以为宣威将军爽置馆于温水之右教授七百余人弟子事之如严君由是儒风始振
　　明河西佣不知何许人建文四年六月燕兵入京城佣被葛衣走其冬至金城行乞市中边地极寒佣常衣葛明年至河西依庄浪鲁家为佣取佣值买羊裘披之夏或衣新布衣皆以故葛衣覆其上葛衣破缕缕或劝弃之终不可钱稍余辄市酒肉与诸乞儿饮食力作倦自吟哦或夜闻其哭声永乐中有京朝官至庄浪识佣欲与语佣走南山避之旬月京朝官去乃还在庄浪数年病且死呼主人嘱曰我死勿殓我西北风起火我勿埋我骨鲁家从其言今建有葛衣先生祠
　　汤　鼐寿州人官御史治三年上防劾万安刘吉尹直下诏狱坐妖言罪死刑部侍郎彭韶辞不判徐溥力言不可使朝廷有杀谏臣名获免鼐谪戍河西包　节字防泉江南吴县人嘉靖间御史参劾逆珰擅作威福谪戌庄浪卫以章句训童子以给衣食有时赋诗既病笃手书寄弟包孝善事母殓以斩衰曰少申罔极之恩所着有湟中稿
　　徐文彪上虞人武庙时以布衣征值珰瑾乱政即于廷中指为恭石显极诋其恶瑾怒下狱廷杖谪戍镇番卫
　　宁夏府
　　晋周　虓字孟威晋益州刺史建城定公周楚之孙为梓潼太守寜康元年苻秦将杨安攻梓潼虓固守涪城遣步骑数千送母妻自汉水趋江陵秦秘书监朱彤邀而获之虓遂降于安秦王坚欲用为尚书郎虓曰晋厚恩但老母见获失节于此母子获全秦之惠也虽公侯之贵不以为荣况郎任乎太元八年徙之于朔方之北后竟卒于朔方
　　隋栁　彧字防文河东解人仕治书御史正色立朝百僚皆敬惮之后为杨素所忌坐罪除名徙配朔方怀逺镇
　　明阮　彧字景文钱塘人任兵科给事中其同母弟谊谪戍宁夏未及行而卒遂以彧代戍永乐元年以荐者言释于戍所复其官工吟咏尤长于骈体
　　陈　矩字善方江西庐陵人洪武初第进士以戸部主事谪戍宁夏后复官湖广江陵知县
　　直秦州
　　汉申屠刚字巨卿扶风茂陵人性方直仕郡功曹举贤良方正对防罢归田里莽簒位遂避地河西隗嚣据陇右欲背汉而附公孙述刚説曰人所归者天所与人所携者天所去将军孤立一隅宜推诚奉顺上应天心下醻人望为国立功可以永年嚣不纳建武七年征拜侍御史迁尚书令
　　郑　兴字少贑河南开封人少学春秋学者师之更始拜兴谏议大夫凉州刺史使安集闗西及朔方凉益三州防天水反者攻杀郡守兴坐免赤眉入闗东道不通乃西归隗嚣嚣虚心礼待而兴耻为之屈称疾不起闻嚣称王説嚣不可嚣乃止建武六年侍御史杜林先与兴同寓陇右乃荐兴执义坚固敦说诗书征为大中大夫后坐事左转莲勺令兴好古学尤明左氏世传左氏者多祖兴兴去莲勺后三公连辟不就卒于家
　　马　融字季长扶风茂陵人美辞貌有俊才博通经籍永初二年大将军邓隲闻融名召为舎人不应命客于凉州武都汉阳界中后防邉方扰乱自闗以西米谷踊贵道殣相望融既饥困乃应隲召拜校书郎班　彪字叔皮扶风安陵人更始败三辅大乱隗嚣拥众天水彪避难从之嚣问彪曰往者周亡战国并争意纵横之事复起于今乎对曰周之废兴与汉殊异方今带州域者无七国之资而百姓讴吟思仰汉德乃着王命论以感之而嚣终不悟遂辟地河西河西大将军窦融以为从事彪为画防事汉融还京师召彪入见举茂才拜徐令
　　杜　林字伯山扶风茂陵人博洽多闻时称通儒初为郡吏王莽败盗贼起林与弟成及同郡范逡等俱客河西隗嚣素闻林志节深相敬待以为持书平以疾辞去嚣复强起遂称笃嚣乃出令曰杜伯山天子所不能臣诸侯所不能友今且从师友之位须道开通使顺所志林终不屈节光武征拜侍御史问以经书故旧及西州事赐车马衣被羣寮知林以名德用甚尊惮之林于西州得漆书古文尚书一巻尝宝爱之虽遭艰困握持不离身出以示卫宏等于是古文遂行后为光禄勲大司空
　　任　延字长孙南阳宛人年十二为诸生学于长安显名太学学中号为任圣童值仓卒避兵之陇西隗嚣已据四郡遣使请延延不应更始元年以延为大司马属拜防稽都尉时年十九时避乱江南者皆未还中土防稽颇称多士延到皆聘请高行如董子仪严子陵等待以师友之礼掾吏贫者分禄给之贤士大夫争往宦焉建武初征为九真太守九真吏人生为立祠
　　唐杜　甫杜陵人字子美审言孙少贫不自振客吴越齐赵间李邕竒其材先往见之举进士不中第困长安天宝十三载献赋授右卫率府胄曹参军禄山乱走凤翔谒肃宗拜右拾遗出为华州司功参军闗辅饥弃官客秦州寓居东柯谷结草堂草堂之中有泉焉人称为子美泉负薪拾橡栗自给其后往来栗亭同谷间今栗亭同谷俱有草堂遗迹后流落劔南节度使严武表为参谋检校工部员外郎
　　明李天成庄浪人天啓甲子举人隐居秦州仙人崖安贫乐志萧然箕颖之风
　　朱新靖山西举人闯贼逆变避迹秦州麦积山诗酒自适日逍遥于松泉间以终其身
　　直肃州
　　明岳　正字季方顺天漷县人正统十三年进士及第官修撰天顺初以原官入阁言石亨曹吉祥权太重恐久不可制又言尚书陈汝言小人时命正视草歴数弊政亨吉祥构蜚语谓正卖直讪上谪钦州同知道漷以母老暂留汝言嗾校言状逮系诏狱杖百戌肃州亨吉祥诛起原官直经筵出为兴化知府筑隄溉田数千顷节缩浮费预备仓储卿士大夫不利腾谤成化五年入觐致仕嘉靖中追赠太常寺卿諡文肃
　　刘大夏字时雍湖广华容人天顺八年进士除兵部郎宿弊尽革迁福建参政广东布政移浙江皆以政绩闻治河张秋疏上流筑长隄水乃大治理宣府兵饷储积充羡总制两广令行盗息民安召拜兵部尚书条上当兴革十六事再陈兵政十害武宗嗣位乞归加衔驰驆大夏忠诚恳笃忘身徇国见疾权幸刘瑾假田州岑猛事欲坐以激变李东阳力解乃戍肃州大夏徒步荷戈至大明门下叩首而去观者塞路叹息泣下父老携筐进食所至罢市焚香祝其生还至戍所儒学生徒传食之遇团操荷戈就伍五年赦归八年瑾诛复官致仕教子孙力田谋食稍余散之宗族预自为圹志卒年八十一赠太保諡忠宣所居东山草堂仅数楹天下称东山先生
　　赵逐仙邑里名字未详原任太常卿治初谪戍肃州陶谐有访赵逐仙之作
　　潘　鲂号愚叟原任刑部尚书以忤逆瑾谪戍肃州陶　谐号南川原任给事中以忤逆瑾谪戌肃州后起官为兵部侍郎总制两广
　　姜道渊原任兰州知州不知何名道渊其字也正徳间李髙巡按河西时适凉州人徐谦任兰州参将与姜相搆李因劾徐谦徐乃逆瑾党瑾力为内庇遂逮治李与边备副使张天衢及道渊俱谪戌肃州

　　甘肃通志巻四十
　　钦定四库全书
　　甘肃通志巻四十一
　　仙释方伎
　　羽流缁素宿植灵根养道林泉栖心物外餐芝吸露息尽尘机劝善戒恶有裨世教至于方伎之士或医药治疾或卜筮指迷皆有益于民生均当传其姓氏毋令湮没不彰志仙释方伎
　　仙释
　　上古广成子升仙记云混沌开辟有广成子先天地而生后天地而终在崆峒之上修真养道黄帝往见之问以治身之道答曰至道之精窈窈防防至道之极昏昏黙黙无视无听抱神以静形将自正必静必清无劳尔形无摇尔精乃可长生慎内闭外多知为败我守其一以处其和故千三百嵗而形未尝衰黄帝再拜稽首今崆峒山有广成子洞为神仙之奥宅人迹所罕到
　　汉卢真人秦州人号铁马大仙汉时与成纪令观灯广陵飞腾俄顷今玉泉观有仙室遗迹
　　魏封　衡陇西东乡人防学道术服黄连五十年入山采药百余年复还乡里如二十者常乗青牛故号青牛道士闻有病死者辄探腰间竹管中药与服之立应魏武帝召问养性大畧衡曰减思虑节饮食着有养气法卫生经数十余巻
　　晋石　垣字洪孙居无定所不娶妇不营产业食不求美衣必粗敝或遗之衣受而施人人有丧葬辄杖防吊之路无逺近时无寒暑必在其中或同日共时人咸见焉又能闇中取物如昼无差姚苌之乱不知所终
　　檀时师名惠丰居凉州饮酒啖肉语黙无常逆论来事后皆如言
　　法　成凉州人十六出家学经律不饵五谷唯食慈脂居山岩穴习禅后有小疾乃告人曰我死矣明日合掌而卒
　　昙无防北凉沮渠世于姑臧译大方等集经三十巻慧　嵩北凉沮渠时与昙无防于姑臧译大般若涅槃经四十巻
　　昙　霍秃髪傉檀时从河南来持一锡杖令人跪曰此波若眼奉之可得道或遗之衣服受而投之河后日以还其主衣无所汚行歩如风云言人死生贵贱无毫厘之差或藏其杖昙霍辄闭目须臾起而取之咸竒其神异莫能测也
