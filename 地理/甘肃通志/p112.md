<!-- { "loadSidebar": true } -->
　　程戡字胜之许州阳翟人知渭州陜西有保毅军人苦其役戡奏曰保毅在乡兵外不防而有籍所以佐边备也已保捷而保毅籍如故州县以供力役率困惫至破析财产售田者犹数戸出一夫民不胜苦因诏私役保毅者以计佣律坐之进枢密直学士郑戬字天休吴县人爲陜西四路都总管驻泾州初静边砦主刘沪谋筑水洛结公二城以通秦渭援兵招生大王族爲边卫戬使著作郎董士防督其役会戬罢尹洙以爲不便召沪与士廉罢役归不听戬力争于朝卒城之
　　刘沪字子濬保塞人康定中爲渭州瓦亭砦监押击破党留等族获牛马万计时任福败边城昼闭居民畜产多爲贼掠沪独开门纳之全活甚众西南有水洛城川平土沃又有水轮银铜之利环城数万帐汉民逋逃者归之教以百工商贾自成完国沪进城章川收善田数百顷以益屯兵密使人説城主铎厮那令内附会郑戬行边沪遂致铎厮那族帐以水洛地来归戬令沪将兵受之驱其众麾下以通秦渭之路迁内殿崇班戬又遣董士廉率兵助筑城会戬罢泾原帅以爲不便令罢筑沪不聴上遣使往视以沪权水洛城砦主城成寻复内殿崇班沪卒番汉留葬水洛建祠立碑记事经畧言熟戸蕃官愿得沪子弟主其城乃以其弟淳监水洛城兵马后赐庙额曰忠勇赠忠烈侯
　　尹洙字师鲁河南人葛怀敏韩琦范仲淹经畧泾原皆以洙爲判官后歴知泾州渭州自元昊不庭洙在兵间最久于西事尤习其爲兵制之説述战守胜败尽当时利害
　　刘越字子长大名人知泾州葛怀敏败于定川诸郡震恐宗谅顾城中兵少乃集农民数千戎服乘城又募勇敢谍知冦势檄报旁郡使爲备会范仲淹自环庆引蕃汉兵来援宗谅乃大设牛酒犒师又籍定川战没者祭酧之厚抚其妻孥于是边民以安王珪开封人爲泾州都监康定初元昊犯镇戎军珪以三千骑爲先锋自瓦亭至狮子堡敌围之数重珪奋击披靡获首级爲多珪复语其下曰兵法以寡击众利在暮即驰入阵斩二骁将一军大惊遂引去仁宗下诏暴其功以励诸将改泾原路都监
　　刘谦字汉宗开封人泾原路总管兼知泾州会敌犯镇戎军谦引兵深入敌境破其聚落而还以功擢龙神卫四厢都指挥使
　　张亢字公寿临濮人尚节义通判镇戎军因论西北攻守之计仁宗欲用之会以忧去及元昊反起爲泾原路兵马钤辖知渭州上言设官屯兵之策甚悉创建砦堡脩饬军政边方倚以爲重复爲泾原路总管知渭州好施轻财凡燕犒餽遗皆过厚以此人乐爲用屡立大功
　　安俊字智周太原人泾原钤辖因条上御戎十三事知泾州歴秦凤路环庆路总管俊久在边羌人识之种世衡尝得俘问之曰若属于我将孰畏曰畏安太保指俊于坐曰此长髯将军是也
　　段少连字希逸开封人范仲淹荐少连才堪将帅迁龙图阁直学士知泾州少连通敏有才防决如流士民畏服改知渭州命未至而卒
　　蔡延庆字仲远莱州人歴知渭州夏人禹臧苑麻疑宋谋伐之使人入塞卖马爲间吏执以告延庆曰彼疑故来觇执之是成其疑约马直授之使去疆吏掠夏畜牧戮诸境以告夏曰两境不相侵则安故戮以戒若有之亦当尔也夏人悦服
　　尹源字子渐河南人通判泾州徙庆州元昊冦定川堡大将葛懐敏救之源遗懐敏书宜驻兵瓦亭择利而动懐敏不聴果败弟洙亦知泾州
　　王素字仲仪太尉旦季子知渭州初原州蒋偕建议筑大虫巉堡素遣卒助城之治平初夏人犯静边砦复以端明殿学士知渭州三镇泾原蕃夷故老皆欢迎夏人解去拓渭西南城濬隍三周积粟支十年属羌纳地悉增募弓箭手其行阵出入之法身自督训爲筑八堡居之聴散耕田里闻警则聚士气感奋刘舜卿字希元开封人父钧监镇戎兵马庆厯中与子尧卿战死于好水舜卿年十嵗录爲供奉官后知水洛城神宗方经畧西夏近臣有荐其能者召问状对曰自元昊称臣秦中不复戒严今宜先自治帝善其议又歴知原渭二州晓吏事善料敌
　　刘庠字希道彭城人仁宗初上御戎策宜示大信舍近功爲国家长利元祐时加枢密直学士知渭州边人爱其惠政卒于官人咸思之宣仁太后闻之曰帅臣极难得刘庠可惜也
　　卢秉字仲甫德清人神宗时知渭州五路伐夏惟泾原有功夏境葫芦川距塞二百里秉遣将姚麟彭孙袭之俘斩万计迁龙图阁直学士夏酋仁多嵬丁大举入犯熙河定西城秉治兵瓦亭分两将驻静边砦待其还纵击之皆奔溃或言嵬丁巳死有识其衣服者诸将请以闻秉曰幕府上功患不实吾敢以疑似成欺乎他日物色之嵬丁果死诏褒赐服马金帛秉守边久表父革年老乞归行三驿复诏还渭慰藉优渥革闻亦以义止其议
　　姚麟字君瑞五原人爲泾原路副总管从刘昌祚出战胜于磨隘转战向鸣沙趋灵州后讨堪哥破之经畧使卢秉上其功赐金帛甚厚元祐初擢爲团练使
　　刘仲武字子文秦州成纪人熙宁中爲泾原将时夏人谋犯天圣砦渭帅檄诸将会兵约过某日敌不至卽分屯去仲武谍得的期乞缓分屯帅不乐但留一将及仲武军如期而敌果至仲武力战却之迁皇城使
　　吕大忠蓝田人绍圣二年知渭州奏言闗陜民力未裕士气沮丧非假之嵗月未易支吾爲章惇所嫌坐降待制爲政寛厚不求近功去任民思之
　　种古字大质世衡子泾原路都监知原州时羌人犯塞古御之斩级数百筑城镇戎之北以据要害朝廷嘉之民有损直鬻田于熟羌以避役者古按其状得良田三千顷丁四千皆刺爲民兵后徙知镇戎军熙河师十万道境上古皆给以刍粮僚佐以他路爲言古曰均王师也何以彼此爲言哉
　　张守约字希参濮州人守原州截原砦招降羌酋水令逋等十七族万一千帐徙泾原鄜延秦凤副总管领康州刺史夏人十万屯南牟畏其名引去知泾州泾水善暴城每春必增治隄堰费不赀守约以嵗饥罢役然众忧水害守约乃祷河神祠一夕雷雨河徙而南不爲患
　　蔡挺字子政宋城人范仲淹宣抚陜西河东奏挺通判泾州神宗初由庆州移知渭州籍禁兵悉还府不使有隠占建勤武堂五日一训练偏伍钲鼓之法甚备搜劲卒爲竒兵别爲一队甲兵整习常若冦至又分义勇爲伍番三千人参正兵防秋与春余任耕守省嵗费十之二
　　李复圭字审言徐州丰县人知泾州是时二税之入三司移折已重转运使又覆折之复圭爲奏免民立生祠
　　和斌字胜之濮州鄄城人爲德顺军指挥使凡五年数扞敌被重创十余徙泾原钤辖召对时议者谓交州可取斌盛言有害无益愿陛下戒边臣无妄动神宗叹其质直时渭部饥帅王广渊命吏赈给斌曰救之无术是杀之耳广渊以委斌斌择地营居养视有法所活万计斌老于爲将以恩信得边人心
　　刘昌祚字子京真定人元丰四年爲泾原副都总管诏与姚麟率番汉兵五万出葫芦川多斩获后知渭州州地宜牧养故时弓箭手人授田二顷有马者复增给之谓之马口分地其后马死不补而据地自若昌祚按举其法不二年耗马复初迁指挥使昌祚善骑射箭出百歩之外夏人得箭以爲神持归事之所着射法行于世
　　游师雄字景叔武功人爲仪州司戸参军迁德顺军判官鄜延将刘琯与主帅议战守策欲自延安入安定黒水师雄以地薄敌境惧有伏请由他道旣而谍者言夏伏精骑于黑水旁琯谢曰微君言吾不返矣值嵗饥师雄按行边垒赈贷计口赋粮人无殍亡深沟缮城边备益固
　　周永清字肃之灵州人爲渭州钤辖渭兵劲而陈伍不讲永清训以李靖兵法蔡挺嘉其整图上之诏推于诸道以爲式旣而知德顺军夏众入犯击擒其酋吕效忠又募勇士夜驰百里捣贼巢穴斩级三百俘数千人获橐駞甲马万计并砦地三百里盗耕不可禁永清拓籍数千顷置射士二千声闻敌廷降者引入帐下待之不疑多得其死力
　　毛渐字正仲江山人以陜西转运使摄帅泾原日夜治兵乘夏人犯边遣将捣其虚遂破没烟砦以功进龙图阁知渭州
　　姚雄字毅夫少勇鸷有谋韩绛荐其材歴泾原秦凤将驻甘谷城知通远镇戎二军绍圣中渭帅章楶城平夏雄部兵策援夏人倾国来与之战大破之明年敌复攻平夏势甚鋭城几不守雄与弟古合兵却之徙知会州
　　王恩字泽之开封人爲泾原将整军出万惠岭士饥欲食恩倍道兼行已而遇敌数万恩引兵先入壁井灶皆具诸将始服羌扣壁愿见恩单骑径出遥与语一夕羌引去哲宗召见语左右曰先帝时宿卫人皆杰异如此出爲泾原副总管城西安筑临羌天都十余垒御夏人改知渭州分弓箭士爲三十一部耕屯以省餽饷时边臣献车战议帝以访恩恩谓非宜诏罢之
　　章楶字质夫建州浦城人哲宗问边事称防命知渭州奏城葫芦河川据形胜以偪夏乃以三月合熙河秦凤环庆之师筑二城于石门峡江口好水河之隂二旬有二日成赐名平夏城灵平砦方兴役时夏以其众来挠楶迎击破之于是环庆鄜延河东熙河皆相继拓境筑城夏师大举围平夏攻旬日度弗克遁去楶在泾原四年凡创州一城砦九荐拔偏裨不间厮役如夏降人折可适李忠杰朱智用咸尽其力夏人遂衰屡请和渐寝兵楶立边功爲西方最
　　种师道字彛叔洛阳人通判原州爲泾原都钤辖知怀德军夏国画境其人焦彦坚必欲得故地师道曰如言故地当以汉唐爲正则君家疆土益蹙矣彦坚无以对久之知西安州夏人侵定边筑佛口城率师堕之知渭州督诸道兵城席苇夏人来争坚壁葫芦河师道阵于河浒若将决战者隂遣偏将出横岭扬言援兵至敌方骇顾姚平仲以精甲邀击之敌大溃斩获万计师道有远识娴于将畧天下称爲老种李嚞开封人建炎中知彭阳县金陷关陜与民徙治境上被执金人欲以爲官固辞不受
　　朱友恭西安人爲泾原将御金人于华亭数有功金兵大集友恭力战不胜被执金人爱其勇欲降之友恭不屈遂遇害
　　金实嘉纽勒珲兴定三年行平凉元帅府事上言镇戎赤沟川东西四十里地无险阻当夏人往来之冲比屡侵突明年当城镇戎彼必出兵来挠乞徴旁郡兵声言防防示进伐之势以掣其肘臣领平凉之众由镇戎而入攻其心腹彼自救不暇安能及我如此则镇戎可城而彼亦不敢来犯矣又言镇戎土壤肥沃且平衍臣裨将所统几八千人每以迁徙不常爲病若授以荒田使耕且战则可以御备一方县官省费而食亦足矣金主嘉纳之
　　爱绅史逸族氏宣宗擢爲德顺节度使正大四年春元兵西来将攻德顺有进士马肩龙客游鳯翔申器之招与共事鳯翔帅以德顺决不可守劝勿徃肩龙曰吾未识爱绅而爱绅乃知我士爲知己者死耳冒围入德顺申假肩龙鳯翔总管判官括民兵九千以守攻二旬余力竭城破俱死之金言官表其忠义爲请赠官合享于褒忠庙
　　赵得亨爲灵台县尹建立学校甚有政绩
　　元刘炳字焕章性纯素博览经史至正间知崇信县诲民以大禹惜寸隂与民同休戚修廛立市葺理学校祠廨躬导稼穑不避寒暑民爱如父母
　　明王轸洪武初崇信知县值鼎革之时安集人民创建城社立新政皆足爲后式
　　欧阳信字有孚定远人洪武四年知静宁州创建郡治规模远尽合时宜半载郡大治
　　顾佐河南太康人洪武末知庄浪县廉能有惠政民颂其德守将初以不娴武艺易之会端阳聚射佐持弓矢连发三中守将奇之寻擢侍御史歴左都御史刚正执法百寮畏服勲贵敛手人拟之包孝肃云张镛肥乡人永乐间以御史知平凉府事下车访利病得失锄强暴绥善良阖郡畏威感德
