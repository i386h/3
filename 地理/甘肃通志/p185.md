<!-- { "loadSidebar": true } -->
　　沈犹龙河东兵备道张公去思碑记　灵州自秦汉以来或称州或称郡或称军与镇城仅隔一河而东西两道并建葢其重也神庙之季天下纷然用兵矣廷议遴选才德宿望之臣分涖九边而曙海张公以按察副使饬河东兵备当是时辽左川贵并军兴多调边兵为援绎骚无宁日本镇援卒方遣行而悍丁金白张威等路杀领兵官伪署左右将军焚掠而前远近震骇公至固原闻变星驰进大书前导曰戍士远役诚可念即有所需何不以情请而轻蹈国宪且父母妻子各在城而自贻族灭何也军门发兵擒勦汝进退何以自全幸本道未受事可开汝一面如悔罪者速投戈随本道涖镇以明无叛志也众环跪而哭声震山谷间叩头请死有流血者公随路慰遣原营安插而密擒渠魁寘之法宁镇以安其定变有如此者银定賔歹拥众牧边声言抢花马池公曰彼素利我市赏且中国无衅不敢叛可不劳师而服也因计诱通事僧人宣谕朝廷恩威通事曰无他也意求增岁赏耳公怒曰国家定制谁敢议增必欲增者当决一战后虽稽颡求贡岂可得哉乃勒兵令遍观营伍而纵之归二部各诛帐下一人以谢过焉其制胜有如此者熊经畧廷弼威震九边得便宜调发有伪充经畧使者勒取马价传鼓而入甚倨公曰镇故市马然不取马而价者何也其人曰道远恐疲折价至近闗买易为便耳公疑之简故牒印文小异遂伏罪其发奸有如此者镇临极边武备盛而文事寡公摄学政月有课岁有较朔望涖黉宫讲业论道辛酉获隽叠双边方侈为盛事其育材有如此者复创设商学以便商贾子弟肄业于是羣商辐辏岁课羡溢其柔远有如此者灵州濒河而城岁费薪夫数千金以御河壬戍河大决居民屡夜惊议他徙公相度水势从十里外建石隄为一劳永逸防岁省薪价工役无算而向所冲淤转成腴壤其保障有如此者秦家渠常苦涸汉伯渠常苦涨三农失业辍耒而嗟公筑长湃以防秦别开芦洞以泄汉计疏渠道三十里复芜田数百顷而岁额骤增数千石时号张公堤又剏制水戽利民灌溉号张公车其裕农有如此者公为政大抵先事绸缪临机制变声色不动而指挥若神日光如电坐堂上人从辕门外窥闪闪如双灯故虽色笑亲人而人不敢干以私若夫内靖冦氛外销边衅谈笑折冲岂不贤于甲兵百万哉公庚申以按察副使受事壬戍长按察使甲子加右布政使履任六年而摄河西者再至乙丑凡两考卓异擢巡抚都御史去先是城北有二贤祠祀杨公一清王公琼以报脩边之功也及公去任二年而镇人思公之功不下杨王于是貎公像而三之更其额曰三贤今年春宁夏举人张先春沙圻贡士沈谏等以计偕至京师谒予请为文以留公爱夫龙向奉命阅边已疏公治状入告所为闻且见之而非无徴不信者矣前二十年公守云间全活饥民数百万奬育士龙亦厠门下知公非一日也又乌敢以不文辞哉今上即位公以少司马陈新政六要上嘉纳召对行见秉中枢如王公掌纶扉如杨公事业彪炳真堪鼎足而立矣公讳九德字咸仲别号曙海浙江慈谿人登万厯辛丑进士南居仁三贤祠碑记　成天下事者岂不存乎其人哉今之人见古人之丰功骏烈可传后世者或遡瞻庙貎未尝不敬而慕之以为吾亦可以为此也及乎临事则又畏缩逊谢谓此殆有天授抑或遘时会之便以成厥功而非吾所能及嗟乎岂古今人若是辽絶哉昔武庙初杨公邃庵以都御史临边奏筑延宁二镇长城为复东胜计会逆瑾阻之功虽未竟而先声驰塞外戎马裹足及寘鐇谋叛就家徴起公镇人闻公至鬭气百倍至则鐇已就擒遂留制三边逾二十年而王公晋溪位大司马督三边军事循杨公之绪拓城四百余里夏人念二公功不忘合祠灵州城北所由来久矣又百年而张公曙海以藩臬长备兵河东适阳侯鼔怒吞噬城闉民将弃厥居而巢窟是栖先是河屡决而东城亦屡避而东且迤北洪武以来三徙城矣张公曰若此是无灵州也城可徙而东水独不可徙而西乎乃循河故道躬理畚锸筑石堤长六千丈初河流甚驶少投石则旋倾张公曰此力弱不能胜耳石能砥水水岂能浮石乎遂排羣议为艘者百从峡口运石积而顿投之一日罄八百艘石堤克巩河乃西徙城赖以全由前言之夏人之不捐于锋镝杨王二公之所留也由后言之夏人之不汩为鱼鼈张公之所生也于是跻张公与杨王并祀旌曰三贤嘻亦盛矣予因思兵犹水也治水与治兵孰难意者隄犹水之城与水决而移民以避之犹兵交而割地以求和也虽欲永保其不壊讵可得哉且疆场之事吉凶存亡我与敌共者也或望尘而避焉若夫惊涛迅湍一扫而为鼋鼍之窟岂有幸乎况兵但避其害而水更收其利张公又筑长湃于秦渠开芦洞于汉渠使涸者有所蓄而涝者有所泄今两渠间翼翼彧彧绿野如云伊谁赐与至于挺而走险者感片言以投戈是刘一纸书胜十部从事也狡焉啓疆者慑天威而稽颡是赵充国以威信服罕幵也嶪嶪乎无形之长城也哉杨王振卓轨于前张公接芳躅于后孰谓古今人不相及耶杨公讳一清丹徒人王公讳琼太原人张公讳九德慈谿人颂曰屹屹金墉区分昴毕燧寝锋销天险是设文襄创始司马绍述倬彼二公俎豆有秩张公继起循禹之迹昔也洪流今蓺黍稷买犊弃剑计安反侧鼎鼎三贤贞珉永勒
　　杨博甘州山南关记　甘州城北四十里有人祖山内通瓦窑太平草湖诸寨外连砚瓦孤山木架诸墩两峯夹峙殆若紫荆居庸然敌骑毎袭甘州率多由此葢敌冲也先是镇守太监陈浩于砚瓦沟南尝伐石作叠水一丈四尺叠水之南又凿石井深一丈许丙申十月敌三万骑突至叠水上不能逾迟回良久始由城儿沟入烽燧所到借以收保甘之人至今诵陈浩之功不衰博抚政少暇得与副总兵吉象遍阅诸隘东自东乐大口子灰沟烟墩大小盘道观音山抵逃军沟西自红墙青山小口子抵茨儿沟上下山坂靡不究极幽显稍有缺漏不举之处寻即缮治如法已而至人祖山博谓象曰丙申之役初不知有叠水以故仓皇无以为计今若来人持束草可以飞渡此险不足恃也必须大建关城屯兵戍守庶几万夫莫敌之义象曰山形北仰南俯时值隂雨水弥漫一二丈前人不设关者惟恐其冲决故尔都司柳栋熟知地利可令栋相度之栋承檄周爰咨诹三宿始还曰石井迤南半山有原如掌天造地设可以作关近关更作叠水一道不惟可免壅淤之患自是重险叠障矣时总兵王公继祖甫至议亦合简属吏之精敏者得指挥曹凤千戸张勋董其事凤与勋议曰是关一成实为扼吭先制之计但役夫千人晨夕炊爨苦于无水相与祝于神一日偶于岩石间掘地盈尺泉流沛发役夫赖焉栋曰维汉寿亭侯关公自我明啓运以来岁岁有功河右此泉灵异或汉寿亭侯锡也请作庙以答神贶博曰善爰即关城之中构屋一楹敬塑公象饰以丹青蔽以帏幕左钟右鼓百尔咸备轮兵三十人戍之官一人领之兼以司神之香火云是役也肇工于嘉靖二十七年四月十又二日讫工于是年六月十又九日关城髙一丈七尺四面凡二十丈有竒城墩三面凡三十丈有竒城有悬楼如矢如翚颇为壮观增旧叠水九尺通髙二丈三尺新叠水髙一丈三尺尾长八丈斩城儿沟崖二丈庙之左右小屋各二楹为戍兵栖止之所关之北山絶顶又作一墩防敌乘髙击射且大书题诸关门曰山南闗其它工之微者不复具载后之守斯土者幸时加脩濬俾勿壊焉
