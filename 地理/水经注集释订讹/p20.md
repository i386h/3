<!-- { "loadSidebar": true } -->
　　大河故渎又东迳甘陵县故城南【甘陵故城在今直广平府清河县东南】地理志之所谓厝也【按地理志清河郡厝县应劭曰安帝以孝徳皇后于厝改曰甘陵】王莽改曰厝治者也汉安帝父孝徳皇以太子被废为王薨于此乃其地尊陵曰甘陵【后汉书清河王清河孝王庆肃宗章帝子建初四年立为皇太子七年废为清河王安帝建光元年追尊父为孝徳皇母为孝徳后】桓帝建和元年改曰甘陵县亦取名焉是周之甘泉市【当作币】地也陵在渎北丘坟高巨虽中经发坏犹若层陵矣世谓之唐侯冢城曰邑城皆非也昔南阳文叔良以建安中为甘陵丞夜宿水侧赵人兰襄梦求改葬叔良明【疑漏日字或于明上有逮及等字】循水求棺果于水侧得棺半许落水叔良顾亲旧曰若闻人此吾必以为不然遂为移殡醊而去之大河故渎又东迳艾亭城南【风俗记曰甘陵故城直东二十里有艾亭城葢近今博平县界】又东迳平晋城南【平晋城未详疑当在博平县北王莽河在博平县北十八里】今城中有浮图五层上有金露柈题云赵建武八年比释道龙和上竺浮图澄树徳劝化与立神庙浮图以坏露柈尚存炜炜有光明大河故渎又北迳灵县故城南【灵县故城在博平县东北四十里高唐州西南二十里】王莽之播亭也河渎于县别出为鸣犊河【汉志鸣渎河东北至蓚入屯氏河】河水故渎又东迳鄃县故城东【城今在平原县西南五十里】吕后四年以父婴功封子佗【史记汉书俱作它】龙为侯国【按史汉表俱作吕它无龙字表云俞侯吕它父婴以连敖从高祖破秦入汉功比朝阳侯婴死子它袭】王莽更名之曰善陆【鄃县故城在今济南府平原县西南五十里】
　　大河故渎又东迳平原县故城西而北絶屯氏三渎北迳绎幕县故城东北西流迳平原鬲县故城西【括地志平原故城在平原县东南十里元和志王莽枯河在县南五里葢本在其北县徙而北故水出其南屯氏三渎谓屯氏河及屯氏别河之南北二渎也寰宇记绎幕故城在平原县西北二十里鬲县故城在今济南府陵县北左靡奔有鬲氏即其国也陵县本安徳唐徳州治州西五十里有长河故城州北五十里有将陵故城元和志王莽枯河在长河县东五里又在将陵县西十里长河即今徳州治将陵在州东北志云古黄河在州东南二十余里今谓之黄河崖】
　　地理志曰鬲津也王莽名之曰河平亭故有穷后羿国也应劭曰鬲偃姓咎繇后光武建武十三年封建议将军朱祐为侯国
　　大河故渎又北迳修县故城东又北迳安陵县西本脩之安陵乡也地理志风俗记曰脩县东四十里有安陵县【疑作乡】故县也又东北至东光县故城西而北与漳水合【脩县故地在今景州南脩音条一作蓚括地志云俗名南条城在今蓚县南十二里安陵故城在今呉桥县西北】
　　禹贡锥指大河自宿胥口徙流至成平合漳水复归禹河故道又东北歴浮阳参户平舒至漳入海也以今舆地言之濬县滑县开州内黄清丰南乐大名元城【并直大名府】冠县馆陶堂邑清平【并山东东昌府】清河【直广平府】博平髙唐【并东昌府】平原徳州【并山东济南府】景州呉桥东光交河沧州青县静海天津【并直河间府北接大成寳坻并顺天府】诸州县界中皆周定王五年至西汉末大河之所行也定王五年岁己未下逮王莽始建国三年辛未而北渎遂空凡六百七十二嵗
　　大河故渎北出为屯氏河迳馆陶县东东北出
　　汉书沟洫志曰自塞宣防河复北决于馆陶县分为屯氏河广深与大河等成帝之世河决馆陶及东郡金隄上使河隄谒者王延世塞之二十日隄成【汉志作三十六日】诏以建始五年为河平元年以延世为光禄大夫是水亦断屯氏故渎水之又东北屯氏别河出焉屯氏别河故渎又东北迳信成县张甲【疑漏河字】出焉地理志曰张甲河及渎首受屯氏别河于信城县者也张甲河及渎北絶河于广宗县清【此清字疑当在上北絶下】分为二渎左渎迳广宗县故城西【广宗县今属直顺徳府】又北迳建始县故城东田融云赵武帝【三字有譌误】二十二年立建兴治广宗置建始建徳五县焉【按北魏书地形志太和十一年置广宗郡注云有广宗城建始城建徳城惟魏书有此一句至各史地志及通典通志诸书俱无所谓建兴郡治广宗建始建徳五县之文总由赵武帝三字之误故无従查核耳】
　　左渎又北迳经城东【经县故城在今广宗县二十里本后汉经县地】缭城西【缭城在今南宫县东南】又迳南宫县西北【南宫县今属直真定府】注绛渎【元和志云绛水故渎在南宫县东南六里】右渎又东北迳广宗县故城南又东北迳界城亭北又东北迳长乐郡武彊县故城东【武强今属真定府】
　　长乐故信都也晋太康五年改从今名【晋书武帝纪太康五年立南宫王子玷为长乐王今为真定府冀州】
　　又东北迳广川县与水故道合又东北迳广川县故城西【广川县今为真定府枣强县故城在县东北】又东迳棘津亭南
　　徐广曰棘津在广川司马彪曰县北有棘津城【故城在今枣强县境内】吕尚卖食之困疑在此也刘澄之云谯郡鄼县东北有棘津亭故邑也吕尚所困处也余案春秋左伐巢克棘入州来无津字杜预春秋释地又言棘亭在鄼县东北亦不云有津【原本譌浡】字矣而竟不知澄之于何而得是说然天下以棘为名者多未可咸谓之棘津也又春秋昭公十四年晋侯使荀吴帅师涉自棘津用牲于洛遂灭陆浑杜预释【原本譌择】地阙而不书服防曰棘津犹孟津也徐广晋纪又言石勒自葛陂防河北袭汲人向水于方头济自棘【按十六国春秋后赵録石勒勒自葛陂还河北过枋头时汲郡向氷聚众数千壁于枋头勒将于棘津北渡恐氷邀之乃自汶石津筏潜渡取氷舟以济大军勒引兵自酸枣向棘津济河据此则水当作氷方当作枋】棘津在东郡河内之间田融以为即石济南津也虽千古茫昧理世元逺遗文逸句容或可寻沿途隠显方土可验司马迁云吕望东海上人也老而无遇以钓干周文王又云吕望行年五十卖食棘津七十则屠牛朝歌行年九十身为帝师皇甫士安云欲隐东海之濵闻文王善养老故入钓于周今汲水城亦有吕望隠居处起自东海迄今酆雍縁其迳趣赵魏为宻厝之谯宋事为疏矣【今枣强县北有卖浆台俗吕望未遇时曽卖浆于此】
　　张甲故渎又东北至修县东防清河
　　十三州志曰张甲河东北至修县入清漳者也
　　屯氏别河东枝津出焉东迳信成【原本譌作城信成即今清河县】城南又东迳青阳县故城南清河郡北
　　魏自清阳徙置也【清阳故城在今清河县东】
　　又东北迳陵乡南又东北迳东武城县故城南又东北迳东阳县故城南
　　地理志曰王莽更之曰骨陵矣【按汉志清河郡东阳县莽曰胥陵】俗人谓之高黎郭非也应劭曰东武城东北三十里有阳乡故县也又东散絶无复津迳
　　屯氏别渎又东北迳清河郡南又东北迳清河故城西汉高六年封王某【按史记表当是王吸】为侯国地理风俗志曰甘陵郡东南十七里有清河故城者世谓之鹊城也又东北迳绎幕县南分为二渎
　　屯氏别河北渎东迳绎幕县故城南东邑大河故渎又东北迳平原县枝津北出至安陵县遂絶
　　屯氏别河北渎又东北迳重平县故城南
　　应劭曰重合县西南八十里【重合县今为济南府乐陵县】有重平乡故县也又东北迳重合县故城南又东北迳定县故城南汉武帝元朔四年封齐孝王子刘成为侯国【按史汉表俱作刘越云成误】地理风俗记曰饶安县东南三十里有定乡城故县也
　　屯氏别河北渎又东入阳信县今无水又东为咸河东北流迳阳信县故城北
　　地理志渤海之属县也东注于海【此四字疑是经文按后明矣】
　　屯氏别河南渎自平原东絶大河故渎又经平原县故城北东北枝津又出东北至安徳县界东防商河屯氏别河【此四字原本别作一行误】南渎又东北于平原界又有枝渠右出至安徳县遂絶
　　屯氏别河南渎自平原城北首受大河故渎东出亦通谓之笃马河
　　即地理志所谓平原县有笃马河东北入行【汉志作海】五百六十里者也
　　东北迳安徳县故城西又东北迳临齐城南始【始字当是注在东字上】
　　东齐未賔大魏筑城以临之故城得其名也【安徳县今为济南府陵县其故城在徳州境内　余兄东甫云经文为汉人所撰临齐之名或别有取如注大魏之言恐未尽然巽按临齐城实筑于魏魏书地形志安徳郡鬲县下注云治临齐城自魏以前地志从无此名则其筑于魏可知愚谓此二句经文恐俱属郦注连接上条观其以注中之始字误接经文安知此二句不是前条之注误作经文恐因歴久讹遂致舛错亦未可定耳】
　　又屈迳其城东故渎广四十步又东北迳重丘县故城西【重丘在今东昌府城东南跨荏平县界】
　　春秋襄公二十五年秋同盟重丘伐齐故也应劭曰安徳县五十里有重丘乡故县也
　　又东北迳西平昌县故城北【西平昌今为济南府徳平县】
　　北海有平昌县故加西汉宣帝元康元年封王长君为侯国【按史记褚先生补表作元康元年封帝舅王长君名无故汉书外戚恩泽侯表作地节四年封帝舅节侯王无故此盖従史记】故渠川东入般县为般河【何氏云疑即勾盘也】葢亦九河之一道也汉书称公孙瓒破黄巾于般河即此渎也又东为白鹿渊水南北三百步东西千余步深三丈余其水冬清而夏浊渟而不流若夏水洪泛水深五丈方乃通注般渎
　　又迳般县故城北
　　王莽更之曰分明也
　　东迳乐陵县故城北【乐陵县今属济南府】
　　地理志曰故都尉治伏琛晏谟言平原邑今分为郡
　　又东北迳阳信县故城南东北入海【今属济南府】
　　屯氏河故渎自别河东迳甘陵之信乡县故城南地理志曰安帝更名安平应劭曰甘陵西北十七里有信乡故县也
　　屯氏故渎又东迳甘陵县故城北迳灵县北又东北迳鄃县与鸣犊河故渎合上承大河故渎于灵县南地理志曰河水自灵县别出为鸣犊河者也
　　东北迳灵县东东入鄃县而北合屯氏渎【原本譌以郦注接经文今从朱本改正】
　　屯氏渎兼鸣犊之称也又东迳鄃县城北东北合大河故渎谓之【疑漏鸣犊二字按汉书沟洫志元帝永光五年河决清河灵鸣犊口在今高唐州界】口十三州志曰鸣犊河东至修入屯氏考渎则不至也
　　又东北右过卫国县南又东北迳濮阳县北瓠子河出焉河水东迳鐡丘南
　　春秋左氏哀公二年郑罕达帅师邮无恤御简子卫太子为右登鐡上【按左注云鐡丘名】望见郑师卫太子自投车下即此处也京相璠曰鐡丘名也杜预曰在戚南河之北岸有目城【后汉书郡国志作河牧城】城戚邑也东城有子路冢【明一统志子路墓有三一在清丰县西南三十里一在开州北十里一在长垣县北三里盖子路尝为蒲宰后死孔悝之难蒲人塟之然三墓未知孰是】河北有竿城【宋本作河之西岸有竿城】郡国志曰卫县有竿城者也河南有龙渊宫武帝元光中河决濮阳汜郡十六发卒十万人塞决河起龙渊宫葢武帝起宫于决河之傍龙渊之侧故曰龙渊宫也【元和志鐡丘在卫南县东南本汉濮阳县地在今大名府开州北五里】
