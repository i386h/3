<!-- { "loadSidebar": true } -->
　　水源上承树頽河南流西转迳武县【当是武州县】故城南【武县故城在今繁峙县界】十三州志曰武县在善无西百五十里北俗谓之太罗城水亦借称焉其水西南流右水注之水故城西北五十里南流迳城西北名之曰故槃逥城又南流注太罗河太罗河又西南流注于河
　　河水又左得湳水口【平虏衞西有吕梁山湳水口当在今河曲县西北天桥峡也】水出西河郡美稷县东南流东观记曰郭伋细侯【郭伋下疑脱字字】为并州牧前在州素有恩德老小相携道路行部到西河美稷数百小儿各骑竹马迎拜伋问儿曹何自逺来曰闻使君到喜故迎伋谢而发去诸儿复送郭外问使君何日还伋计日告之及还先期一日念小儿即止野亭须期至乃徃其水又东南流羌人因水以氏之汉冲帝时羌湳狐奴归化葢其渠帅也其水俗亦谓之遄波水东南流入长城东咸水出长城西咸谷东入湳水又东迳西河富昌县故城南王莽之富城也湳水又东流入于湳水左合一水出善无县故城西南八十里其水西流厯于吕梁之山而为吕梁洪其岩层岫衍涧曲崖深巨石崇竦壁立千仭河流激荡涛涌波襄雷奔云泄震天动地曰吕梁未辟河出孟门之上葢大禹所辟以通河也司马彪曰吕梁在离石县西今于县西厯山寻河乃无过峘【朱云当作遏岨】至是乃为河之巨崄即吕梁矣在离石北以东可二百有余里也【一本无也字】
　　又南过西河圁【音银】阳县东【舆地广记唐立银州东北有无定河即圁水也后人因溃沙急流深浅不定故更今名　明一统志无定河一名奢延水又名圁水】
　　西河郡汉武帝元朔四年置王莽改曰归新圁水出上郡白土县圁谷东迳其县南地理志曰圁水出其西东入河王莽更曰黄土也东至长城与神衘【朱本作神御下同】水合水出县南衘山峡山东出至长城入于圁圁水又东迳鸿门县县故鸿门亭地理风俗记曰圁隂县西五十里有鸿门亭天封菀火井庙火从地中出【按汉志云鸿门有天封宛火井祠火从地出则菀当作宛张衡南都赋云天封大狐列仙之陬】圁水又东梁水注之水出西北梁谷东南流注圁水又东迳圁隂县北汉惠帝五年立王莽改曰方隂矣又东桑谷水注之水出西北桑溪东北桑谿【东北桑谿四字疑衍】东北流入于圁圁水又东迳圁县南东流注于河【按禹贡锥指引此作又东迳圁阳县南又东注于河云今米脂县西北有圁隂县故城圁阳当在其东北也史记晋文公攘戎翟居于圁洛之间即此水】
　　河水又东端水入焉
　　水西出号山山海经曰其山木多陉防【按山海经当作漆防】其草多芎穷是多冷石【朱云按山海经作汵石郭注音金今云冷石未详】端水出焉而注于河
　　河水又南诸次之水出焉
　　水出上郡诸次山山海经曰诸次之山诸次水出【孙云山海经作诸次之山诸次之水出焉】是山多木无草鸟兽莫居是多众蛇其水东迳榆林塞世又谓之榆林山即汉书所谓榆溪旧塞者也【上郡即今陜西延安府绥德州榆林塞在废胜州南界】自溪西去悉榆林【黄作栁朱作林】之薮矣縁厯沙陵届龟兹县西出故谓广长榆也王恢云树榆为塞谓此矣蘓林以为榆中在上郡非也按始皇本纪西北逐匈奴自榆中并河以东属之隂山然榆中在金城东五十许里隂山在朔方东以此推之不得在上郡汉书音义苏林为是非也其水东入长城小榆林水合焉厯涧【朱本作厯源】西北穷谷其源也又东合首积水西出首积溪溪东注诸次水又东入于河山海经曰诸次之水东流注于河即此水也
　　河水又南汤水注之
　　山海经曰水出上申之山上无草木而多硌石【郭注作硌磊硌大石貎也硌音洛】下多榛楛汤水出焉东流注于河
　　又南【锥指引此南下有迳字】离石县西奢延水注之【离石县今永寕州奢延故城在废夏州西南】
　　水西出奢延县西南赤沙阜东北流山海经曰【曰字疑衍】所谓生水出盂山者也郭景纯曰盂或音明汉破羌将军叚颎破羌于奢延泽虏走洛川洛川在南俗因县土谓之奢延水又谓之朔水矣东北流迳其县故城南王莽之奢节也赫连龙升七年【按十六国春秋赫连无龙升七年其年改元凤翔】于是水之北黑水之南遣将作大匠梁公叱于阿梨【按夏録作叱于阿利】改筑大城名曰统万城蒸土加功雉堞虽久崇墉若新并造五兵器锐精利乃成百链为龙雀大环号曰大夏龙雀铭其背曰古之利器吴楚湛卢大夏龙雀名冠神都可以怀逺可以柔逋【夏録作柔迩】如风靡草咸服九区【夏録作九域】世甚珍之又铸铜为大鼓及飞防翁仲铜駞龙虎皆以黄金饰之列于宫殿之前则今夏州治也【夏録较详附録于后】
　　十六国春秋夏録曰凤翔元年春三月大赦境内殊死以下改元凤翔以叱干阿利领将作大匠发岭北夷夏十万余户改筑都城于朔方水之北黑水之南名曰统万城下书曰古人制起城邑或因山水或以义立名今城已建万堵斯作克成弗逺宜有美名朕方统一天下君临万邦可以统万为名阿利性尤工巧然残忍刻暴视民如草芥乃蒸土加功以锥刺之锥入一寸即杀作人而并筑之刺之不入即杀行锥者勃勃以为忠故委以营缮之任又使造五兵器锐利尤甚乃成百錬既成呈之工匠必有死者射甲不入即斩弓人如其入也则斩铠匠又造百链刚刀五口背上为龙雀大环兼以金缕作一龙形长三尺九寸号曰大夏龙雀铭其背曰古之利器吴楚湛卢大夏龙雀名冠神都可以怀逺可以柔迩如风靡草威服九域世甚珍之复铸铜为一大鼓及飞防翁仲铜驼龙虎之形皆以黄金饰之列于宫殿之前凡杀工匠数千余人以是器物莫不精丽
　　奢延水又东北与温泉合源而北出沙溪而东南流注奢延水奢延水又东黑水入焉出奢延县黒涧【按朱云当作奢延水又东与黒水合黑水出奢延县黑涧谢云按宋本黑水入焉水出奢延县黑涧宋刻本无焉水二字】东南厯沙陵注奢延水奢延水又东合交兰水出兹交兰谷东南流注奢延水奢延水又东北流与镜波水合水源出南邪山南谷东北流注于奢延水奢延水又东迳肤施县帝原水西北出兹县东南流县因处兹降胡著称又东南注奢延水又迳肤施县南秦昭王三年置上郡治汉髙祖并三秦复以为郡王莽以汉马员为増山连率归世祖以为上郡太守司马彪曰増山者上郡之别名也东入五龙山地理志曰县有五龙山帝原水自下亦为通称也【按汉地志上郡肤施县有五龙山帝源水阳周县桥山有黄帝冢而西河自有増山县】厯长城东出于赤翟白翟之中又有年水【宋本作平水】出西北平谿东南入奢延水又东走马水注之水止【疑误当作出】西南长城北阳周县故城南昔二世赐防恬死于此王莽更名上陵畤山上有黄帝冢故也帝崩惟弓剑存焉故世称黄帝仙矣其水东流昔叚颎追羌出桥门至走马水闻羌在奢延泽即此处也门即桥山之长城门也始皇令太子扶苏与防恬筑长城起于临洮至于碣石即是城也其水东北流入长城又东北注奢延水又东与白羊水合其水出于西南白羊溪巡溪东北注于奢延水奢延又东入于河山海经曰生水东流注于河
　　河水又南陵水注之
　　水出陵川北溪南迳其川西转入河
　　河水又南得离石水口
　　离石【何云离石上当有水出二字】北山南流迳离石县故城西史记云秦昭王伐赵取离石者也汉武帝元朔三年封代共王子刘归【按史记表当是刘绾】为侯国后汉西河郡治也其水又迳隰城故城南【隰城故城在今孝义县界】汉武帝元朔三年封代共王子忠为侯国王莽之兹平亭也【按汉志莽曰慈平亭】胡俗语讹尚有千城【何云千疑作平】之称其水西流注于河也
　　又南过中阳县西【中阳县即今孝义县界】
　　中南【疑是阳】县故城在东东翼汾水隔越重山不濵于河也
　　又南过土军县西【今山西汾州石楼县有土军县故城】
　　吐京郡治故城即土军县之故城也胡汉译言音讹伪变矣其城员长而不方汉高帝十一年以封武侯宣义为侯国县有龙泉出城东南道左山下牧马川上多产名驹骏同滇池元【朱云元下脱一马字】河其水西北流至其城东南土军水出道左高山西南注之龙泉水又北屈迳其城东西北入于河
　　河水又南合契水
　　傍溪东入穷谷其源也又南至禄谷水口水源东穷此溪也
　　河水又南得大水
　　发源溪首西流入河
　　河水又右纳辱水【朱本作又南又纳辱水】
　　山海经曰辱水出于鸟山其上多桑其下多楮阴多铁阳多玉其水东流注于河俗谓之秀延水东流得浣水合傍溪西转穷溪便即浣水之源也延水又东会于根水西流溪下根水所发而东北注延水东南露跳水西出露溪东流又东北入延水乱流注于河河水又南左合信支水水发源东露西流入于河河水又南左会石羊水迳溪东入道源穷谷西流注于河
　　又南过上郡髙奴县东【今延安府肤施县北百里有金明城即汉高奴县也】城谷水东启荒源西厯长谿西南入于河水又南合溪口北出孔山南厯溪西流注于河孔山之上有穴如车轮三所东西相当相去各二丈许南北直通故谓之孔山也山在莆城【朱本云莆城当作蒲城】西南三十余里河水又右会区水山海经曰次四经之首曰阴山西北百七十里曰申山其上多谷柞其下多杻橿【按山海经此下脱其阳二字】多金玉区水出焉而东流注于河世谓之清水上郡东流入于长城迳老人山下又东北流至老人谷傍水北出极溪便得水源清水又东得龙尾水口水出北地神泉鄣北山龙尾溪东北注清水又东会三湖水水出南山三湖谷东北流入清水清水又东迳髙奴县合丰林水地理志谓之洧水也故言高奴县有洧水肥可防【防古燃字黄本譌作醮】水上有肥可接取用之博物志称酒泉延寿县南山出泉水大如莒注地为沟水有肥如肉汁取着器中始黄后黑如凝膏然极明与膏无异膏车及水碓缸甚佳彼方人谓之石漆水肥亦所在有之非止高奴县洧水也项羽以封董翳为翟王居之三秦此其一也汉高祖破以县之王莽之利平矣民俗语讹谓之高楼城也丰林川长津泻注北流会洧洧水又【下疑漏东西等字】有谿谷水注之水西出奚川东南流入洧水又东注于河
　　河水又南【疑脱迳字】蒲川石楼山南迳蒲城东
　　即重耳所奔之处也又南厯蒲子县故城西今大魏之汾州治徐广晋纪称刘渊自离石南移蒲子者也阚骃曰蒲城在西北汉武【下漏帝字】置【按汉志河东郡蒲子县注应劭曰武帝置师古曰重耳所居也又蒲反县下注莽曰蒲城朱本引应劭云即蒲反旧邑】其水南出得黄卢水口东出厯蒲子城南东北入谷极溪便水之源也又南合紫川水水出东北出【疑作山】紫川谷西南合江水江水出江谷西北入紫水紫水又西北入蒲水蒲水又西南入于河水河水入南黒水水出定阳县西山二源竒发同泻一壑东南流迳其县北又东南流右合定水俗谓之白水也水西出其县南山定水谷更迳定阳县故城南应劭曰县在定水之阳也定水又东注于黑水乱流东南入于河【蒲子县故城今在隰州】
　　水经注集释订讹卷三
　　钦定四库全书
　　水经注集释订讹卷四
　　归安沈炳防撰
　　河水四
　　河水又南过河东北屈县西【今吉州北二十里有北屈县故城】
