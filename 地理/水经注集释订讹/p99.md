<!-- { "loadSidebar": true } -->
　　尚书禹贡滙泽【原本讹释】也郑元曰滙回也汉与江鬭转东成其泽矣【尚书古文解曰彭蠡今鄱阳湖也纳江西饶信州诸水自南康军星子县东北至湖口县入江朱子全书曰彭蠡之为泽寔在大江之南然以地势北髙而南下故其入于江也反为江水所遏而不得遂因却而自潴以为是弥漫数十百里之大泽尚书解曰江汉之水相合而其流浸大于是东流于彭蠡大泽水既钟于彭蠡则有所回旋曲折不至于泛滥漂悍以冲突下流之势故东为北江入于海也盖先为之滙而后为之归也黄润玉书解曰叙汉江皆言东者主岷嶓居西而云非指曲折为文也禹贡集解曰三江相防而南不能以敌中北西来之势故中北遏南而南相与回旋而为一大泽者其来久矣今禹本其所由有泽之因故归之于漾而为之言曰东滙泽为彭蠡而于江亦曰防于滙耳其实彭蠡一泽三江之水为之也説者未有发明之义王充耘读书管见曰江汉二水势圴力敌皆能自达于海者也故禹贡虽纪其合流仍各见其首尾纪其合流故于汉水言南入于江江汉朝宗于海各见其首尾故于汉水言东滙泽为彭蠡东为北江入于海于江水则言东迤北防为滙东为中江入于海彭蠡固江汉之所滙者也今春月江水暴涨则滙而入湖盖江流浩渺而其下束以小孤山水道狭甚其势不得不逆流而入此泽故有发舟湖口无风而一夕达鄱阳之安仁者问其故乃舟乗逆流行甚迅速犹随潮而上者也故江水之滙众所共知今乃疑之顾弗深考耳且谓汉自大别入江合流已七百余里安能复识其滙泽者为汉水邪亦可谓胶固之甚者矣夫单叙汉水源流则其势不得不以汉为主但既云南入江则东滙泽为彭蠡即江汉共滙可知矣不成曰南入于江东与江共滙泽为彭蠡然后为明白邪又谓彭蠡在大江之南当曰南滙不当曰东滙滙既在南则当曰北为北江不当曰东为北江其论南北反戾几为可笑盖江汉两水皆发源西蜀而东流入海独汉水到大别入江则析而南流与江相合仍旧东流而滙为彭蠡又东流为北江以入海其东西南北以天下大势论不主一江南北而言也今若欲改云南滙彭蠡则是南流入江之后又南滙彭蠡则汉水当逆流向洞庭矣滙泽之后不云东为北江而云北为北江则汉又当决破安庆横入淮河矣】
　　又东北出居巢县南【秦置居巢县即今庐州府无为州之巢县界也】
　　古巢国也汤伐桀桀奔南巢即巢泽也尚书周有巢伯来朝春秋文公十二年夏楚人围巢巢羣舒国也舒叛故围之永平元年汉明帝更封菑邱侯刘般为侯国也江水自濡须口【在巢县治南一名天河水俗呼为马尾沟源出巢湖东流经亚父山又东北注于江】又东左防栅口水遵巢湖【巢湖在今无为州巢县西一十五里一名焦湖周围四百余里港汉大小三百六十占合肥舒城卢江巢四邑之境】东迳乌上城北又东迳南谯侨郡城南又东絶塘迳附农山北又东左防清溪水水出东北马子砚【疑讹当是岘】之清溪也东迳清溪城南屈而西南流歴山西南流注栅水谓之清溪口【在六安州东六十里】栅水又东左防白石山水水发白石山西迳李鹊城南西南注栅水栅水又东南积而为窦湖中有洲湖东有韩纵山山上有城山北湖水东出为后塘北湖湖南即塘也塘上有颍川侨郡故城也湖【疑衍】窦湖水东出谓之湖窦口湖水东出迳刺史山北歴韩纵山南迳流二山之间出王武子北城城在刺史山上湖水又东迳右塘穴北为中塘塘右四水中水出格虎山北山上有虎山有郭僧坎城水北有赵祖悦城并故东关城也昔诸葛恪帅师作东兴堤以遏巢湖傍山筑城使将军全端留畧等各以千人守之魏遣司马昭督镇东诸葛诞率众攻东关三城将毁堤遏诸军作浮梁陈于堤上分兵攻城恪遣冠军丁奉等登塘鼓噪奋击朱异等以水军攻浮梁魏征东胡遵军士争渡梁坏投水而死者数千塘即东兴堤城亦关城也栅水又东南迳髙江产城南胡景城北又东南迳张祖禧城南东南流屈而北迳郑卫尉城西魏事已【漏久字】难用取悉推旧取新略究如此又北委折蒲浦出焉栅水又东南流注于大江谓之栅口水
　　又东过牛渚县南又东至石城县【汉置石城县今江南池州府贵池县是也】经所谓石城县者即宣城郡之石城县也【石城汉志属丹阳郡晋以后属宣城郡】牛渚在姑熟乌江两县界中也【姑熟今太平府当涂县乌江在今和州盖江水先经无为州然后至和州境也】于石城东北减五百许里安得迳牛渚而方界石城也盖经之谬误也【胡云水经此后一往多误】
　　分为二其一东北流其一又过毘陵县北为北江地理志曰毘陵县【今为常州府治】旧防稽之属县丹徒县也北二百歩有故城本毘陵郡治也旧去江三里岸稍毁遂至城下城北有扬州刺史刘繇墓沦于江江即北江也经书在北江则可又言东至余姚则非考其迳流知经之悮矣地理志曰江水自石城东出迳吴国南为南江江水自石城东入为贵口东迳石城县北晋太康元年宣城郡东合天溪溪水首受江北迳其县故城东又北入南江【按汉志以分江水系石城南江系吴县至道元始贯穿为一条】
　　南江又东与贵长池水合
　　水出县南郎山北流为贵长池池水又北注于南江
　　南江又南东迳宣城之临城县南
　　又东合注泾水【按吴分汉陵阳徳二县地置临城县其废址在今青阳县南韦昭云泾水出芜湖】
　　南江又东与桐水合【按桐水出广徳州西南白石山西北流迳建平县南盖即旧入南江之处左传所谓桐汭也晋时南江已湮故杜预曰入丹阳湖今桐水自建平界又西北入髙淳界注丹阳湖也】又东迳安吴县【安吴故城在今宁国府旌徳县西十五里俗称为沙城本晋县属宣城郡隋省安吴南阳二县入泾县】号曰安吴溪又东旋溪水注之水出陵阳山【陵阳山在宁国府城内冈峦盘屈孤峯秀拔为一郡之镇】下迳陵阳县西为旋溪水昔县人阳子明钓得白龙处后三年龙迎子明上陵阳山山去地千余丈后百余年呼山下人上山半与语谿中子安问子明钓车所在后二十年子安死山下有黄鹤栖其树鸣常呼子安故县取名焉【子明事具列仙传】晋咸康四年改曰广阳县汉水又北合东溪水水出南里山北迳其县东桑钦曰淮水出县之东南北入大江其水又北歴蜀由山又北左合旋溪北迳安吴县东晋太康元年分宛陵立县南有落星山山有悬水五十余丈下为深潭潭水东北流左入旋溪而同注南江之北即宛陵县界也【今属宁国府治】
　　南江又东迳宁国县南【今属宁国府】
　　晋太康元年分宛陵置南江又东迳故彰县南安吉县北光和之末天下大乱此保险守节汉朝嘉之中平二年分故彰之南乡以为安吉县【故彰今为江南广徳州安吉汉分故彰南乡置今为州属浙江湖州府】县南有钓头泉悬涌一仞乃流于川川水下合南江
　　南江又东北为长渎歴河口
　　南江东注于具区谓之五湖口五湖谓长塘湖太湖射贵湖【漏上湖二字】滆湖也郭景纯江赋曰注五湖以漫漭盖言江水经纬五湖而包注太湖也是以左丘明述国语曰越伐吴而战于五湖是也又云范蠡灭吴返至五湖而辞越斯乃太湖之摄通称也虞翻曰是湖有五道故曰五湖韦昭曰五湖今太湖也尚书谓之震泽尔雅以为具区方圆五百里湖有苞山春秋谓之夫椒山有洞室入地潜行北通琅琊东武县俗谓之洞庭旁有青山一名夏架山山有洞穴潜通庭【庭上疑有洞字】山上有石鼓长丈余鸣则有兵故吴记曰太湖有苞山在国西百余里居者数百家山弓弩材旁有小山山有石穴南通洞庭深逺莫知所极三苗之国左洞庭右彭蠡今宫亭湖也以太湖之洞庭对彭蠡则左右可知也余按二湖俱以洞庭为目者亦分为左右也但以趣瞩为方耳既据三苗宜以湘江为正是故郭景纯之江赋云爰有苞山洞庭巴陵地道潜达傍通幽岫窈窕山海经曰浮玉之山北望具区苕水出于其隂北流注于具区谢康乐云山海经云浮玉之山在句余东五里便是句余县之东山乃应入海具区今在余姚鸟道山北何由北望具区也以为郭于地理甚昧矣言【疑讹】洞庭南口有罗浮山高三千六百丈罗浮山东石楼下有两石数扣之清越所谓神钲者也事备罗浮山记防稽山宜直湖南又有山隂溪水入焉山隂县西四十里有二溪东溪广一丈九尺冬暖夏冷西溪广三丈五尺冬冷夏暖二溪北出行三里至徐村合成一溪广五丈余而温凉又杂盖山海经所谓苕水也北迳罗浮山而下注于太湖故言出其隂入于具区也湖中有大雷小雷三山亦谓之三山湖又谓之洞庭湖杨修五湖赋曰头首无锡足蹄松江负乌程于背上懐大吴以当胷岞岭【按五湖赋作岞防山名下同】崔嵬穹窿纡曲大雷小雷湍波相逐用言湖之苞极也太湖之东吴国西十八里有岞岭山俗説此本在太湖中禹治水移进近东又西南【何氏从续图经校改禹治水移进近呉又东及西南】有两小山皆有石如卷笮云禹所用牵山也太湖中有浅地长老云是笮岭山蹠自此以求【图经作以东】差深言是牵山之沟此山去太湖三十余里
　　东则松江出焉
　　上承太湖更迳笠泽在吴南松江左右也国语曰越伐吴吴御之笠泽越军江南吴军江北者也虞氏曰松江北去吴国五十里江侧有丞胥二山山各有庙国南五十里鲁哀公十三年越使二大夫畴无余讴阳等伐吴吴人败之获二大夫大夫死故立庙于山上号曰丞胥二王也胥山上今有坛石长老云胥神所治也下有九折路南出太湖阖闾造以游胥【胥上疑有姑字】之台以望太湖也松江自湖东北流迳七十里
