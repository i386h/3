<!-- { "loadSidebar": true } -->
　　水出安昌县故城东北大父山西南流谓之白水又南迳安昌故城东屈迳其县南县故蔡阳之白水乡也汉元帝以长沙卑湿分白水上唐二乡为舂陵县【汉志南阳郡舂陵故蔡阳白水乡上唐乡师古曰汉记云元朔五年以零陵泠道之舂陵乡封长沙王子买为舂陵侯至戴侯仁以舂陵地形下湿上书徙南阳元帝许之以蔡阳白水乡徙仁为舂陵侯】光武即帝位改为章陵县置园庙焉【后汉书郡国志章陵故舂陵世祖更名古今注曰建武十八年使中郎将耿遵筑城】魏黄初二年更从今名故义阳郡治也白水又西南流而左防昆水水导源城东南小山西流迳今山北又西南流迳县南西流注于白水水北有白水陂其阳有汉光武故宅基址存焉所谓白水乡也【汉光武故宅在枣阳县东南光武本纪建武三年十月幸舂陵祠园庙置酒旧宅大防故人父老注曰光武旧宅在今随州枣阳县东南宅南二里有泉焉张衡所谓龙飞泉也】苏伯河望气处也【一作苏伯阿　苏伯阿望见舂陵城唶曰气佳哉鬱鬱葱葱及光武即位改曰章陵】光武之征秦丰幸旧邑置酒极懽张平子以为真人南巡观旧里焉东观汉记曰明帝幸南阳祀旧宅召校官子弟作雅乐奏鹿鸣上自御埙箎和之以娱賔客又于此宅矣白水又西合浕水水出于襄乡县东北阳中山西迳襄乡县之故城北按郡国志是南阳之属县也浕水又西迳蔡阳县故城东西南流注于白水又西迳其城南建武十六年【按后汉书宗室四王传是建武十三年封】世祖封城阳王祉世子本为侯国应劭曰蔡水出蔡阳东入淮今于此城南更无别水唯是水可以当之川流【宋本作川水】西流苦其不东且淮源岨碍山河无相入之理盖应氏之误耳洞水又西南流注于沔水
　　又东过中卢县东淮水自房陵县淮山东流注之【今南漳县东有中卢故城】
　　县即春秋庐戎之国也县故城南有水出西山山有石穴出马谓之马穴山【今名马窟山在光化县东五里】汉时有数百匹马出其中马形小似巴滇马三国时陆逊攻襄阳于此穴又得马数十匹送建业蜀使至有家在滇池者识其马毛色云其父所乗马对之流涕其水东流一百四十里迳城南名曰浴马港言初得此马洗之于此因以名之亦云乗出沔次浴之又曰洗马既渡沔宿处名之曰骑亭然侯水诸蛮北遏是水南壅淮川以周田溉下流入沔
　　沔水又东南流迳黎丘故城西【黎丘城在今宜城县东郡国志南郡印县有犁丘城即此】
　　其城下对缮州秦丰居之故更名秦洲王莽之败也秦丰阻兵于黎丘黎丘城在观城西二里建武三年光武遣征南岑彭击丰四年朱祐自观城瀹【按光武纪建武四年十一月建义大将军朱祐率二将军围秦丰于黎丘此瀹字当作围】丰于黎丘是也沔水又南与疏水合水出中庐县西南东流至即县北界【汉志南郡有邔县此之即县乃邔字之譌观下经文可见】东入沔水谓疏口也水中有物如三四岁小儿鳞甲如鲜鲤射之不可入七八月中好在碛上自曝膝头似虎掌爪常没水中出膝头小儿不知欲取弄戏便煞人或曰人有生得者摘其臯厌可以小使名为水唐者也【后汉书郡国志引荆州记云中庐县南十五里有陵水东流注沔水中有物如马甲如鲜鲤不可入七八月中好在碛上自暴膝头如虎掌爪小儿不知欲取弄戏便杀人或曰生得者摘其鼻厌可小小使名曰水卢十道志引襄沔记作水虎或云鼻厌者水虎之势也可为媚药】
　　又南过邔【音忌一作印】县东北【元和志本汉邔县城东临汉江古谚邔无东言东逼汉江其地短促也】
　　沔水之左有骑城周回二里余高一丈六尺即骑亭也县故楚邑也秦以为县汉髙帝十一年封黄极忠为侯国【史表黄极忠封邔侯】县南有黄家墓墓前有双石阙雕制甚工俗谓之黄公阙黄公名尚为汉司徒沔水又东迳猪兰桥桥本名荻兰【宋本作木兰】桥桥之左右丰蒿荻于桥东刘季和大养猪襄阳太守曰此中作猪屎臭可易名猪兰桥百姓遂以为名矣【于桥东下有譌误疑当作襄阳太守刘季和于桥东大养猪朱云刘季和名洪沛国相见襄阳耆旧传】桥北有习郁宅宅侧有鱼池池不假功自然通洫长六七十歩广十丈常出名鱼
　　沔水又南得木里水防
　　楚时于宜城东穿渠上口去城三里汉南郡太守王宠又凿之引蛮水灌田谓之木里沟迳宜城东而东北入于沔谓之木里水口也
　　又南过宜城县东夷水出自房陵县东流注之【蛮水发源自房陵县界经南漳入宜城西南六十里入汉江】
　　夷水蛮水也桓温父名夷改曰蛮水【桓温父名彛此云夷盖嫌音之同也】夷水导源中庐县界康狼山山与荆山相隣其水东南流歴宜城西上谓之夷溪又东南迳罗川城故罗国也又谓之鄢水春秋所谓楚人伐罗渡鄢者也夷人又东南流与零水合零水即汴【一作汒疑作沵】水也上通梁州没阳县之默城山司马懿出沮之所由其水东迳新城县之沵乡县县分房陵邱谓之沵水又东历軨乡谓之軨水晋武帝平吴割临沮之北乡中庐之南乡立上黄县治軨乡沵水又东歴宜城西山谓之沵溪东流合于夷水谓之沵口也与夷水乱流东出谓之淇水迳蛮城城南【疑当作南城】在宜城南三十里春秋若敖自罗败退及鄢乱次以济淇水是也夷水又东注于沔昔白起攻楚引西山谷水即是水者也旧堨去城一百许里水从城西灌城东入注为渊今熨斗陂是也【在荆州府当阳县东北八十里】水溃城东北角百姓随水流死于城东者数十万城东皆臭因名其陂为臭池后人因其渠流以结陂田城西陂谓之新陂覆地数十顷西北又为土门陂从平路渠以北木兰桥以南西极土门山东跨大道水流周通其水自新陂东入城城故鄢郢之旧都秦以为县汉惠帝三年改曰宜城其水歴大城中迳汉南阳太守秦颉墓北墓前有二碑颉郡人也以江夏都尉出为南阳太守迳宜城中见一冢【疑当作家】东向颉住车视之曰此居处可作冢后卒于南阳丧还至昔住车处车不肯进故吏为市此宅葬之孤坟尚整冢前有二碑城南有宋玉宅【在荆州府归州旧治东五里】玉邑人隽才辨给善属文而识音也其水又迳金城前县南门有古碑犹存其水又东出城东注臭池臭池溉田陂水散流又入朱湖陂朱湖陂亦下灌诸田余水又下入木里沟木里沟是汉南郡太守王宠所凿故渠引鄢【原本譌】水也灌田七百顷白起渠溉三千顷膏良肥美更为沃壤也县有太山山下有庙汉末多士其中【何氏改名士居其中】刺史二千石卿长数十人朱轩华盖同防于庙下荆州刺史行部见之雅叹其盛号为冠盖里而刻石铭之此碑于永嘉中始为人所毁其余文尚有可传者其辞曰峨峨南岳烈烈离明寔敷儁又君子以生惟此君子作汉之英徳为龙光声化鹤鸣此山以建安三年崩声闻五六十里雉皆屋雊县人恶之以闻侍中厐季云山崩川竭国土将亡之占也十三年魏武平荆州沔南雕散
　　沔水又迳鄀县故城南【故城在今宜城县东南】
　　古鄀子之国也秦楚之间自商密迁此为楚附庸楚灭之以为邑县南临沔津津南有石山上有古烽火台县北有大城即楚昭王为吴所迫自郢徙都之所谓鄢郡【疑是鄀】卢罗之地也【左传云吴人败楚舟师楚国大惕于是乎迁鄀而改纪其政】秦以为县
　　沔水又东敖水注之【敖水在竹山县西一十里】
　　水出新市县东北【新市县今为京山县境其故城在县南三十里】又西南【南下疑有迳字】太阳山西南流迳新市县北又西南而右合枝水水出大洪山而西南流迳襄阳郡【疑是鄀】县界西南迳秋【疑是狄】城东南左注敖水敖水又西南流注于沔寔【胡氏作是】曰滶口沔水又南【胡氏作东】迳石城西【石城即今陆安府治汉水自宜城南流一百七十里至府浊流齧决最为可虞】城因山为固晋太傅羊祜镇荆州立晋惠帝元康九年分江夏西部置竟陵郡治此
　　沔水又东南与臼水合【臼水在京山县北一十里】
　　水出竟陵县【竟陵县即今景陵县故城在今安陆府南】东北耶屈山【明一统志作聊屈山在京山县东三十里】一名卢屈山西流注于沔鲁定公四年吴师入郢昭王奔随济于成臼谓是水者也又东过荆城东
　　沔水自荆东南流迳当阳县【今属荆州府】之章山东
　　山上有故城太尉陶侃伐杜曽所筑也禹贡所谓内方山至于大别者也既滨带沔流寔防尚书之文矣
　　沔水又东右防权口
　　水出章山东南流迳权城北【今荆门州东南有权城】古之权国也春秋鲁庄公十八年楚武王克权权叛围而杀之迁权于那处是也【按左传楚武防克权使鬭缗尹之以叛围而杀之迁权于那处则叛者乃缗也道元所引似失本意且事亦不在此时乃十八年传中追述之耳】东南有那口城【杜预曰权国名南郡当阳县东南有权城那处楚地南郡编县东南有那口城】权水又东入于沔
　　沔水又东南与阳口合【阳水即杨水汉志漳水东至江陵入阳水阳水入沔是为阳口古之漳澨也】
