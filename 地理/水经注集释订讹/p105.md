<!-- { "loadSidebar": true } -->
　　滍【音峙又音雉】水南阳鲁阳县【今为南阳府鲁山县】西之尧山【滍水源出鲁山流至叶县入沙河】
　　尧之末孙刘累以龙食帝孔甲孔甲又求之不得累惧而迁于鲁县立尧祠于西山谓之尧山【史记夏本纪陶唐既衰其后有刘累学扰龙于豢龙氏事孔甲孔甲赐之姓曰御龙氏受豕韦之后龙一雌死以食夏后夏后使求惧而逃去】故张衡南都赋曰奉先帝而追孝立唐祠于尧山尧山在太和川太和城东北【今在鲁山县西】滍水出焉张衡南都赋曰其川渎则澧浕发源岩穴布濩漫汗漭沆洋溢【朱本作括】緫激急趣箭驰风疾者也水又厯太和川东迳小和川又东温泉水注之水出北山七泉奇发炎热特甚阚骃曰县有汤水可以疗疾矣汤侧又有寒泉焉地势不殊而炎凉异致虽隆火盛日肃若氷谷矣浑流同溪南流注水又东迳胡木山东流又防温泉口水出北山阜炎势竒毒疴疾之徒无能澡其衡【当作冲】漂救养【白氏六帖引作痒】者咸去汤十许步别池然后可入汤侧有石铭云皇女汤可以疗万疾者也故杜彦达云然如沸汤可以熟米饭【疑作饮】之愈百病道士清身沐浴一日三饭多少自在四十日后身中万病愈三虫死学道遭难逢危终无悔心可以牢神存志即南都赋所谓汤谷涌其后者也然宛县【今南阳府治南阳县】有紫山山东有一水东西十五里南北二百步湛然冲满无所通防冬夏常温世亦谓之汤谷也【盛之荆州记南阳郡城北有紫山紫山东有一水无所防通冬夏常温因名汤谷】非鲁阳及南阳之县故也张平子广言土地所苞明非此矣水又东房阳川水注之水出南阳雉县西【雉县故城在南阳府城北八十里】房阳川北流注于滍水之北有积石焉世谓女灵山其山平地介立不连冈以成髙峻石孤峙不托势以自逺四靣壁絶极能灵举逺望亭亭状若单楹挿霄矣北面有如頽落劣【疑讹】得道【疑是通字】步好事者时有扳陟耳水又与波水合水出霍阳西川大岭东谷俗谓之歇马岭川曰广阳川非也即应劭所谓孤山波水所出也马融广成颂曰浸以波溠其水又南迳蛮城下葢蛮别邑也俗谓之麻城非也波水又南分三川于白亭东而俱南入滍水滍水自下兼波水之通称也是故阚骃有东北至定陵入汝之文滍水又东迳鲁阳县故城南城即刘累之故邑也有鲁县居其阳故因名焉王莽之鲁山也昔在于楚文子守之与韩搆难战有返景之诚【淮南子鲁阳子与韩搆难战酣日暮援戈而麾之日为之返三舍】内有南阳都乡正卫为牌【疑讹朱本作碑】水右合鲁阳闗水水出鲁阳闗外分头山横岭下夹谷东北出入水又东北合牛兰水水发县北牛兰山东南迳鲁阳城东水侧有汉阳侯焦立碑牛兰水又东南与柏树溪水合水出鲁山北硖谷中东南流迳鲁山西【明一统志鲁山在鲁山县东一百八十里一名露山髙出羣山为一邑巨镇因以名县】而南合牛兰水又东南迳鲁山南阚骃曰鲁阳县今其地鲁山是也水南注于滍水东迳应城南故应乡也应侯之国诗所谓应侯顺德者也彭水注之俗谓之小水水出鲁阳县南彭山蚁坞东麓北流迳彭山西下有彭山庙庙前有彭山碑汉桓帝元嘉三年杜仲长立彭水迳其西北汉安邑长尹俭墓东冢西有石庙庙前有両石阙阙东有碑阙南有二师子相对南有石碣二枚石柱西南有両石羊中平四年立彭水又东北流直应城南而入水又左合桥水水出鲁阳县北恃东【疑讹宋本作北恃山】东南迳应山北又南迳应城西地理志曰故文城县之应乡也周武王封其弟为侯国应劭曰韩诗外传称周成王与弟□以桐叶为圭曰吾以封汝周公曰天子无戯言王乃应时而对故曰应侯乡亦曰应乡按吕氏春秋云成王以桐叶为圭以封叔虞非应侯也汲郡古文殷时已有应国非成王矣战国范睢所封邑也谓之应水水又东迳犨县故城北左传昭公元年冬楚公子围使伯州犁城犨是也出于鱼齿山下春秋襄公十八年楚伐郑次于鱼陵渉于鱼齿之下甚雨楚师多冻徒役几尽晋人闻有楚师师旷曰不害吾骤歌北风又歌南风南风不兢多死声楚必无功矣所渉即水也水南有汉中常侍长乐太仆吉侯苞冢冢前有碑基【疑作墓】西枕罡城开四门门有両石兽坟倾墓毁碑兽沦移人有掘出一兽犹全不破甚髙壮头去地减一丈许作制甚工左膊上刻作辟邪字门表壍上【疑作土】起石桥即时不毁其碑云六帝四后是谘是诹葢仕自安帝没于桓后于时阍阉擅权五侯世割剥公私以事生死夫封者表有德碑者颂有功自非此徒何用许为石至千春不若速朽苞墓万古秪彰诮辱呜呼愚亦甚矣滍水又东犨水注之俗谓之秋水非也水有二源东源出其县西南践犊山东崖下水方五十许歩不测其深东北流迳犨县南又东北屈迳其县东而北合西流水西源出县西南颇山北阜下东北迳犨城西【在今鲁山县东南】又屈迳其县北东合二水乱流北注于滍汉髙祖入闗破南阳太守吕齮于犨东即于是地滍水之阴也水又东南迳昆阳县故城【昆阳城在叶县西南】北昔汉光武与王寻王邑战于昆阳败之走者相腾践奔殪百余里防大雨如注川盛溢虎豹皆股战士卒争赴溺死者以万数水为不流王邑严尤陈茂轻骑皆乗尸而渡矣
　　东北过颍川定陵县西北又东过堰县南东入于汝滍水东迳西不羮亭南亭北背汝水于定陵城北东入汝堰县在南不得过【按汉志颍川有郾县此云堰误鄢县今属开封府许州】
