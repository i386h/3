<!-- { "loadSidebar": true } -->
　　地理志曰朔方有渠搜县中部都尉治王莽之沟搜亭也礼三朝记曰北发渠搜南抚交阯此以北对南禹贡之所云析支渠搜矣【朔方中部都尉治在废夏州北此非禹贡之渠搜说见后】
　　禹贡锥指云傅同叔云陆氏曰汉志朔方郡有渠搜县武纪云北伐渠搜是也以余考之汉朔方之渠搜非此所谓渠搜此亦当是金城以西之戎也后世种落迁徙故汉有居朔方者若禹时渠搜居朔方则不应浮积石陆说非也渭按水经河水自朔方东转迳渠搜县故城北注云礼三朝记曰北发渠搜南抚交阯此以北对南禹贡之所云析支渠搜矣误始道元陆氏因之大戴礼汉武帝诏并有三朝记语渠搜与交阯对举则不在朔方可知龟兹国王治去长安七千四百八十里而上郡有龟兹县师古曰龟兹国人来降附者处之于此故以名云朔方之渠搜亦此类也周书王会篇曰渠搜以防犬注云露犬也能飞食虎豹凉土异物志曰古渠搜国在大宛北界隋书西域传曰防汗国都葱岭之西五百余里古渠搜国也渠搜之在西域有明征矣防汉书大宛北与康居接并在葱岭西而异物志言渠搜在大宛北界岂汉时康居部落即古渠搜之地与或曰防汗在葱岭之西以为渠搜毋乃太逺曰奚有于是条支国临西海去玉门阳关四万里汉时犹且来献今防汗国都去长安不过一万二千二百五十余里浮河而下至平阳则视长安又差近何言太逺也且后世德不足以及逺尚能威行万里之外况舜禹之声名洋溢无逺弗届者哉禹贡首昆仑次析支次渠搜葢以入贡之序为先后也
　　河水又迳西安县故城【按汉志五原郡有西安阳县莽曰鄣安则此县字当作阳字】王莽更之曰鄣安矣【安阳故城在废丰州东北】河水又东迳田辟城南地理志曰故西部都尉治也屈东过九原县南【汉志五原郡成宜县下云中部都尉治原亭西部都尉治田辟辟读曰璧原亭田辟葢皆县界之地名】
　　河水又东迳成宜县故城南【城在废丰州界】
　　王莽更曰艾虏也【师古曰艾读曰刈】
　　河水又东迳原亭城南
　　阚骃十三州志曰中部都尉治
　　河水又东迳宜梁县之故城南【今在废丰州东】
　　阚骃曰五原西南六十里今世谓之石崖城
　　河水又东迳稒阳城南【稒阳城即稒阳塞在稒阳县西北后汉永元初窦宪出鸡鹿塞邓鸿出稒阳塞即此城】
　　东部都尉治迳河隂县故城北【河隂属汉五原郡】又东迳九原县故城南秦始皇置九原郡治此汉武帝元朔二年更名五原也王莽之获降郡成平县矣西北接对一城葢五原县之故城也王莽之填河亭也竹书纪年魏襄王十七年邯郸命吏大夫奴迁于九原又命将军大夫适子伐吏皆貂服矣【按今竹书纪年作适子代史皆貂服】其城南面长河北背连山秦始皇逐匈奴并河以东属之陶山筑亭鄣以为河上塞徐广史记音义曰陶山在五原北即此山也始皇二十四年起自临洮东暨辽海西并隂山筑长城及南越地昼警夜作民劳怨苦故杨泉物理论曰秦始皇使恬筑长城死者相属民歌曰生男愼勿举生女哺用餔不见长城下尸骸相支柱其寃痛如此矣恬临死曰夫起临洮属辽东城堑万余里不能不絶地脉此固当死也
　　又东过临沃县南【按临沃属五原当在稒阳县西】
　　王莽之振武也
　　河水又东枝津出焉河水又东流石门水南注之水出石门山地理志曰北出石门鄣即此山也西北趣光禄城甘露三年呼韩邪单于还诏遣长乐衞尉高昌侯董忠车骑都尉韩昌等将万六千骑送单于居幕南堡光禄徐自为所筑城也故城得其名矣城东北即怀朔镇城也其水自障东南流迳临沃城东东南注于河
　　河水又东迳稒阳县故城南
　　王莽之固隂也地理志曰自县北出石门障河水决其西南隅又东南枝津出焉水上承大河于临沃县东流七十里北溉田南北二十里注于河【五原郡东部都尉治在今榆林衞废胜州西南汉志稒阳县北出石门障得光禄城太初三年光禄徐自为出五原塞筑亭障西北至卢朐山谓之光禄塞即此按中受降城本秦九原郡地唐置天德军元和志云武川城在军北三百里后魏六镇从西第三镇也自北出石门障即光禄城古入匈奴之大路】
　　河水又东迳塞泉城南而东注又东过云中桢陵县南又东过沙南县北从县东屈南过沙陵县西【塞泉城在今废胜州界】
　　大河东迳咸阳县故城南王莽之贲武也
　　河水屈而【下疑漏东西等字】流白渠水注之
　　水在塞外西迳定襄武进县故城北西部都尉治王莽更曰伐蛮世祖建武中封赵虑为侯国也白渠水西北迳成乐北郡国志曰成乐故属定襄也魏土地记曰云中城东八十里有成乐城今云中郡治一名石卢城也白渠水又西迳魏云中宫南魏土地记曰云中宫在云中故城东四十里白渠水又西南迳云中故城南故赵地虞氏记云赵侯自五源河曲筑长城东至隂山又于河西造大城一箱崩不就乃改卜隂山河曲而祷焉昼见羣鹄游于云中徘徊经日见大【一作火】灮在其下武侯曰此为我乎乃即于其处筑城今云中城是也秦始皇十三年立云中郡县曰逺服矣【按汉志云中县注莽曰逺服则县字疑当作莽字】白渠水又西北迳沙陵县故城南王莽之希恩县也其水西注沙陵湖又有芒湖水【朱本作芒于水】出塞外南迳钟山山即隂山故郎中侯应言于汉曰隂山东西千余里单于之苑囿也自孝武出师攘之于漠北匈奴失隂山过之未尝不哭谓此山也其水西南迳武臯县王莽之永武也又南迳原阳县故城西又西南与武泉水合其水东出武泉县之故城西南县即王莽之所谓顺泉者也水南流又西屈迳北舆县故城南按地理志曰五原有南舆县王莽之南利也故此加北旧中部都尉治十三州志曰广陵有舆故此加北疑太疎逺也【按今本汉书地理志五原郡有南兴县莽曰南利而无南舆郦注作南舆岂古本是舆而后人譌作兴耶】其水又西南入芒于水西南迳白道南谷口有长城在右策【朱本作侧然谷口二句疑尚有譌脱】带长城背山面泽谓之白道南谷口有城自城北出有高坂谓之白道岭防路惟土穴出泉挹之不穷余每读琴操【此下疑有譌误恐不接此】见琴愼相和雅歌録云饮马长城窟及其扳陟斯途逺懐古事始知信矣非虚言也頋瞻左右山树【朱本注谢兆申云宋钞本作山椒】之上有垣若頽基焉防溪亘岭东西无极疑赵武灵王之所筑也芒于水又南西迳云中城北白道中溪水注之水发源武川北塞中其水南流迳武川镇城以景明中筑以御北狄矣其水西南流厯谷迳魏帝行宫东世谓之阿计头殿宫城在北门岭北阜上其城员角而不方四门列观城内惟台殿而已其水又西南厯中谿出山西南流于云中城北于云中城北【五字疑衍】南注芒于水芒于水又西【下有譌误】塞水出怀朔镇东北芒中南流迳广德殿西山下余以太和十八年从高祖北巡届于隂山之讲武台台之东有高祖讲武碑碑文是中书郎高聪之辞也自台西出南上山山无树木惟童阜耳即广德殿之所在也其殿四柱两厦堂宇绮拱圗画奇禽异兽之象殿之西北便得焜煌堂雕盈镂角取状古之温室也其时帝幸龙荒游鸾朔北南秦王仇池杨难当舍蕃委诚重译拜阙陛见之所也故殿以广德为名魏太平真君三年刻石树碑勤宣时事碑颂云肃清帝道振摄四荒有蛮有戎自彼氐羌无思不服重译稽颡恂恂南秦敛敛推亡峩峩广德奕奕焜煌侍中司徒东郡公崔浩之辞也碑隂题宣成公李孝伯尚书卢遐等从臣姓名若新镂焉其水厯谷南出隂山西南入芒于水芒于水又西南注沙陵湖湖水西南入于河
　　河水南入桢陵县西北
　　縁胡山【上下疑有譌误或连上经文俱是注】厯沙南县东北两山二县之间南出余以太和中为尚书郎从高祖北巡亲所迳涉县在山南王莽之桢陆也北去云中城一百二十里县南六十许里有东西大山山西枕河河水南流脉水寻经殊乖川去之次似非关究也
　　锥指云縁胡山在今平虏卫西北黄河西来折而南流处桢陵即废东胜州也其故城在衞西北河东岸沙南故城在西岸榆林塞外唐为胜州地经文当云又南迳云中桢陵县西又南迳沙南县东则与道元所见者符矣
　　又南过赤城东又南过定襄桐过县西
　　定襄郡汉髙六年置王莽之得降也桐过县王莽更名椅桐者也
　　河水于二县之间济有君子之名【今山西平虏衞西有君子济　此条疑是注】
　　昔汉桓帝十三年西幸榆中东行代地洛阳大贾赍金货随帝后行夜迷失道徃投津长曰子封【朱云御览引此无曰子封三字疑当作田子封是津长姓名】送之渡河贾人卒死津长埋之其子寻求父丧发举尸资费一无所损其子悉以金与之津长不受事闻于帝【朱云御览有两帝字】曰君子也即名其津为君子济济在云中城西二百余里
　　河水又东南左合一水
　　水出契吴东山西迳故里南而北俗谓之契吴亭其水又西流注于河
　　河水又南树頽水注之
　　水出东山西南流右合中陵川水水出中陵县【县下黄本阙一字吴本补作东字谢兆申云宋本作西字】东南山下北俗谓之大浴山其水亦取名焉东北流迳中陵县故城东北俗谓之北右突城王莽之遮害也十三州志曰善无县南七十五里有中陵县世祖建武二十五年置其水又西北右合一水水出东山北俗谓之贷敢山水又受名焉其山自西北流注于中陵水又西北流迳善无县故城西王莽之隂馆也十三州志曰旧定襄郡治地理志曰雁门郡治其水又西北流又会一水水出东山下北俗谓之吐文水山又取名焉北流迳锄亭南西流土璧亭南西出峡左入中陵水水又北分为二水一水东北流谓之流水又东迳沃阳县坎城南【坎城当作故城】北俗谓之可不埿城王莽之敬阳也又东北迳沃阳城东又东合可不埿水出东南六十里山下西北流注沃水又会东迳叅合县南【会字疑衍】魏因叅合陉以即名也北俗谓之仓鹤陉道出其中亦谓之叅合口径在县之西北【朱本作径左县之西北愚意当是陉在县之西北】即燕书所谓太子宝自河还师叅合三军奔溃即是处也魏立县以凉城郡也西去沃阳县故城二十里县北十里有都尉城地理志曰沃阳县西部都尉治者也北俗谓之阿养城【沃阳衞在今平卤衞东南】其水又东合一水水出县东南六十里山下北俗谓之灾豆浑水西北流注于沃水又东北流注盐池地理志曰盐泽在东北者也今盐池西南去沃阳故城六十五里池水澄渟渊而不流东西三十里南北二十里池北七里即凉城郡注【疑作治】池西有旧城俗谓之凉城也郡取名焉地理志曰泽有丞长【朱云汉书地理志沃阳下注云盐泽在东北有长丞则此丞长当作长丞】此丞即长丞所治也城西三里有小阜阜下有泉东南流注池北俗谓之大谷此隹【疑当作此阜】水亦受目焉中陵川水自枝津西北流右合一水于连岭北出沃阳县东北山下北俗名之乌伏眞山水曰诰升袁河【朱云当作縁河愚谓当作袁水】西南流迳沃阳县左合中陵川乱流西南与一水合北俗谓之树頽水水出东山下西南流右合诰升袁水乱流西南注分为二水左水枝分南出北俗谓之太河罗【朱本云太河罗当作太罗河】右水西迳故城南北俗名之昆新城其水自城西南流注于河
　　河水又南太罗水注之
