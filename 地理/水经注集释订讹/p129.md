<!-- { "loadSidebar": true } -->
　　又东与沅水合于湖中东北入于江也
　　湖即洞庭湖也所入之处谓之益阳江口
　　涟水出连道县西资水之别【明一统志涟水在长沙府湘乡县东南有二源一出宝庆府邵阳县界龙山一出安化县界珍涟山】
　　水出邵陵县界南迳连道县县故城在湘乡县【今属长沙府】西一百六十里控引众流合成一溪东入衡阳湘乡县厯石鱼山下多石髙八十余丈广十里石色黒而理若云母开发一重辄有鱼形鳞鬐首尾宛若刻画长数寸鱼形备足烧之作鱼膏腥因以名之涟水又迳湘乡县南临涟水本属零陵长沙定王子昌邑【汉表哀帝建平四年封长沙子昌为湘乡侯疑非定王子】涟水又屈迳其县东而入湘南县也
　　东北过湘南县南【今为长沙湘潭湘乡二县】又东北至临湘县西南【今为浏阳醴陵二县】东入于湘
　　涟水自湘南县东流至衡阳湘西县【晋置】界入于湘水也于临湘县为西南者矣
　　湘水出零陵始安县阳海山【始安县今为广西桂林府治及所辖各县　湘水源出广西桂林府兴安山阳海山流迳湖广永州府界至湘口与潇水合水至清虽十丈见底】
　　即阳朔山也应劭曰湘出零陵山【何氏云汉书临湘县注中无陵字】葢山之殊名也山在始安县北县故零陵之南部也魏咸熙二年孙皓之甘露元年立始安郡湘漓同源分为二水南为漓水北则湘川【明一统志湘漓二水源出阳海山流五里分为二南为漓水又名桂江行二百里合癸水至桂林府城下合相思江入梧州界北为湘水合越城峤水至全州又合洮灌二水入永州界】东北流罗君章湖中记曰湘水之出于阳朔则觞为之舟至洞庭日月若出入于其中也
　　东北过零陵县东
　　越城嵪水南出越城之峤峤即五岭之西岭也秦置五岭之戍是其一焉北至零陵县下注湘水湘水又迳零陵县南又东北迳观阳【阳下当有县字观阳县本汉零陵县呉析置今作灌阳县属桂林府灌水在县南九十里流迳全州入于湘水】与观水合水出临贺郡之谢沭县界西北迳观阳县西县葢即水为名也又西北流注于湘川谓之观口也
　　又东北过洮阳县东【今为桂林府全州洮水在州北五十里源出文山下流入湘水】洮水出县西南大山【明一统志作文山】东北迳其县南即洮水以立称矣汉武元朔五年封长沙定王子节侯拘为侯国【按史表作洮阳靖侯刘狗彘汉表作洮梁靖侯守燕此云节侯拘误但狗彘何可命名恐是史表之误当从汉表为是】王莽更名之曰洮治也其水东流注于湘水
　　又东北过泉陵县西【今永州府治及诸属县】
　　营水出营阳泠道县【今永州府道州宁逺县】南流【疑当作营】山【明一统志营山在道州西四十五里营水在焉水在州西东流与沲池水合至宜阳乡与舜源水潇水合又转至单江至永州府入湘】西流入九疑山下磐基苍梧之野峯秀数郡之间罗岩九举各导一溪岫壑负岨异岭同势游者疑焉故曰九疑山【明一统志九疑山在宁逺县南六十里郭璞云其山九谿皆相似或云九峯参差互相隐映望而疑之故名峯各有一水四水流灌于南海五水北注于洞庭九峯曰朱明石城石楼娥皇舜源女英萧韶桂林杞林】大舜窆其阳商均葬其隂山南有舜庙前有石碑文字缺落不可复识自庙仰山极髙直上可百余里古老相传言未有登其峰者山之东北泠道县界又有舜庙县南有舜碑碑是零陵太守徐俭立营水又西迳营道县【今道州及宁逺县】冯水注之水出临贺郡冯乘县【临贺郡呉置本汉临贺县呉以县置郡自唐宋俱曰贺州今为贺县属平乐府冯乘县今为永州府江华县】东北冯罡其水导源西北流县冯溪以托名焉冯水带约众流浑成一川谓之北渚厯县北西至闗下闗下地名也是商州【疑作舟】改装之始冯水又左合萌渚之水水南出于萌渚之峤五岭之第四岭也【萌渚峤今曰临贺岭在贺县境广州记云大庾姑安临贺桂阳掲阳是为五岭】其山多锡亦谓之锡方矣渚水北迳冯乘县西而北注冯水冯水又迳营道县而右防营水营水又西北屈而迳营道县西王莽之九疑亭也营水又东北迳营浦县南【今永州府永明县】营阳郡治也魏咸熙二年呉孙皓分零陵置在营水之阳故以名郡以【疑衍】营水又北都溪水注之水出舂陵县北二十里仰山南迳其县西县本泠道县舂陵乡葢因舂溪为名矣【明一统志舂陵故城在宁逺县北五十里汉泠道县有舂陵乡晋以后有舂陵县隋省入营道按汉志南阳郡亦有舂陵县此葢因长沙定王曾孙孝侯仁请改封故移其名于此非即此舂陵也汉记云元朔五年以零陵冷道之舂陵乡封长沙王子买为舂陵侯至戴侯仁以舂陵地形下湿上书徙南阳元帝许之以蔡阳白水乡徙仁为舂陵侯立舂陵县属南阳郡又按汉表买子戴侯熊渠熊渠子孝侯仁今汉记云戴侯仁是并两世为一世矣疑误】汉长沙定王分以为县武帝元朔五年封王中子买为舂陵节侯县故城东又有一城东西相对各方百步古老相传言汉家旧城汉称犹存知是节侯故邑也城东角有一碑文字缺落不可复识东南二十里尚有节侯庙都溪水又南迳新县东县东傍都溪溪水又西迳县南左与五溪俱防县有五山山有一溪五水防于溪门【初学记引此作县门】故曰都溪也都溪水自县又西北流迳泠道县北与泠水合水南出九疑山北流迳其县西南县指泠溪以即名王莽之泠陵县也泠水又北流注于都溪水又西北入于营水溪水又北流注于营阳峡又北至观阳县而出于峡矣大小二峡之间为沿泝之极艰矣营水又西北迳泉陵县西汉武元朔五年以封长沙定王子节侯贤之邑也王莽名之曰溥润【汉志作溥闰】零陵郡治故楚矣汉武帝元鼎六年分桂阳置太史公曰舜九疑实惟零陵或作零郡郡取名焉王莽之九疑郡也下邳陈球为零陵太守桂阳贼胡兰攻零陵激流灌城球辄于内因地势反防水淹贼相拒不能下【后汉书陈球传球字伯真下邳淮浦人也官侍御史时桂阳贼李研等作乱羣聚冦钞陆梁荆部以球为零陵太守球到设方畧贼虏消散而州兵朱葢等与桂阳贼胡兰数万人转攻零陵零陵下湿编木为城不可守备郡中惶恐球率吏人老弱与共城守大木为弓羽矛为矢引机发之逺射千余步多所杀伤贼复激灌城球辄于内因地势反决水淹贼相拒不能下防救兵至因其破斩朱葢等赐钱五十万拜子一人为郎】县有白土乡零陵先贤传曰郑产字景载泉陵人也为白土晋夫【宋本作啬夫】汉末多事国用不足产子一岁辄出口钱民多不举子产乃勑民勿得杀子口钱当自代出产言其郡县为表上言钱得除更名白土为更生乡也晋书地道志曰县有香茅气甚芬香言贡之以缩酒也营水又北流注于湘水湘水又东北与应水合水出邵陵县【晋志邵陵县属邵陵郡】厯山崖嶝崄岨峻崿万寻澄渊湛于上【疑作下】应水涌于上东南流迳应阳县南晋分观阳县立葢即应水为名也应水又东南流迳有鼻墟南【在今零陵县宋类苑云道州永州之间有地名鼻亭穷崖絶徼非人迹可厯去两州各二百余里舜封象于有庳盖此也】王隐曰应阳县本泉阳之北部东五里有鼻墟言象所封也山下有象庙言甚有灵能兴云雨余所闻也圣人之神曰灵贤人之精气为象生不惠死灵何寄乎【明一统志象祠故址在道州城北六十里相传象封于此后人祠祀之唐道州刺史薛伯髙毁其祠栁宗元作斥鼻亭神记其畧曰薛公由刑部郎中刺道州考民风披地图得其祠骇曰象之道以为子则傲以为弟则贼君有鼻而天子之吏实理以恶徳而专世祀殆非化吾人之意哉命亟去之于是撤其屋□其地沈其主于江】应水又东南流而注于湘水湘水又东北得□口水出永昌县【晋置废县在今祁阳县八十里隋省入零陵县】北罗山东南流迳石鷰山东其山有石绀而状鷰因以名山其石或大或小若母子焉及其雷风相薄则石鷰羣飞颉颃如真鷰矣罗君章云今鷰不必复飞也其水又东南迳永昌县南又东流注于湘水【又上当有湘水字】又东北迳祁阳县南【今属永州府】又有余溪水注之水出西北邵陵郡邵陵县东南流注于湘其水浊扬清泛浊水色两分湘水又北与宜溪水合水出湘东郡之新宁县西南新平故县东【新宁新平二县今为衡州府常宁县】新平【疑作宁】故新平也【湘东郡呉置故属长沙晋因之七县新宁新平皆其所属宋孝武时省新平入新宁又省邮县故止五县】众川泻浪共成一津西北流东防山下有龙穴宜水迳其下天旱则拥水注之便有雨降冝水又西北注于湘湘水又西北得舂水口水上承营阳舂陵县西北潭山又北迳新宁县东又西北流注于湘水也
　　又东北过重安县东【重安县本汉承阳县地师古曰音烝后汉改曰烝阳呉析烝阳二县地置临烝县属湘东郡晋宋齐梁因之陈析置新城县隋省临烝新城重安三县入衡山县唐开元中改曰衡阳即今衡州府治也其故城在府城西一百七十里】又东北过【当作酃下同】承水从东南来注之
