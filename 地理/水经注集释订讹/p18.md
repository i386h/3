<!-- { "loadSidebar": true } -->
　　临长河坞有五龙祠应劭云昆仑山庙在河东荥阳县疑即此祠所未详
　　又东过荥阳县蒗荡渠出焉
　　大禹塞荥泽开之以通淮泗即经所谓蒗荡渠也汉平帝之世河汴决坏未及得修汴渠东侵日月弥广门故处皆在水中【按后汉书王景云初平帝时河汴决坏未及得修后汴渠东侵日月弥广而水门故处皆在河中据此则门上漏去而水两字又御览引水经注作门闾故处】汉明帝永平十二年议治汴渠上乃引乐浪人王景问理水形便景陈利害应对敏防帝甚善之乃赐山海经河渠书禹贡图及以钱帛后作隄发卒数十万诏景与将作谒者王昊【朱云按景作王吴下同】共防筑堤修堨【朱云按御览引此云诏景与将作谒者王吴治渠筑堤防修堨起自荥阳】起自荥阳东至千乘海口千有余里景乃商度地势凿山开涧防遏冲要疏决壅积十里一门【朱云一下漏水字云十里立一水门】更相回注无复溃漏之患明年渠成帝亲巡行诏滨河郡国置河隄员吏【作史】如西京旧制景由是显名王昊及诸従事者皆増秩一等顺帝阳嘉中又自汴口以东縁河积石为堰古口通淮咸曰金堤灵帝建宁中又増修石门以遏渠口水盛则通注津耗则辍流
　　禹贡锥指曰古荥阳今为荥泽河隂二县地蒗荡渠首受河处即今河隂县西二十里之石门渠是也河渠书言荥阳下引河东南为鸿沟亦即其处班志河南荥阳下云有狼汤渠首受泲泲即河也汉人谓济水截河而南故曰首受泲京相璠所谓出河之济宋张洎云即鸿沟也蒗荡渠东南流为荥渎济水为官渡水为隂沟汳水浚仪渠其在大梁城南者为鸿沟鸿沟南流兼沙水之目沙水支津又为睢水涡水名称不一要皆河隂石门河水为之委别而源同也志家不晓系鸿沟扵今荥阳县汉京县地系蒗荡渠扵荥泽县系石门渠扵河隂县似各为一水原委不相贯者而又以河隂石门与荥口石门混为一处故详辨之若隋炀引坂渚口水入汴则在汜水县东北二十里汉成臯县地其非古荥阳引河处亦明矣　又按今河隂县西有石门渠荥渎受河之处即禹贡导荥之导亦曰荥口蘓代曰决荥口魏无大梁信陵君亦云决荥泽而水大梁其后秦王贲果断故渠引水东南灌大梁亦兼邲之称晋楚之战楚军于邲即此水也建宁中于敖城西北垒石为门以遏浚仪渠口水门广十余丈西去河三里水盛则通水耗辍流即郦所云是也魏黄初中河济泛溢邓艾议开石门以通之晋武帝时复坏傅只为荥阳太守造沈菜堰于是兖豫无水患桓温伐燕欲开石门以通水运而不能既而燕率渠屯石门断温粮道刘裕伐秦遣水军出石门自汴入河乃于北十里更凿故渠通之周齐之间名汴口堰隋使梁睿増筑汉古堰遏河入汴自是又名梁公堰又开通济渠自板渚引河歴荥泽入汴唐河南尹李杰奏浚梁公堰以通漕公私便利未几洛阳人刘宗器请塞汜水旧汴河于梁公堰置斗门通淮汴明年新漕塡塞乃命疏凿旧河旬日而毕及刘晏为转运使验视梁公堰通津渠及李杰新堤尽得其利转输无壅后周浚汴口导河达于淮江舟楫始通复命王朴如河隂按行河堤立斗门于汴口既又令韩令坤导汴入蔡以通陈颍之漕胡三省曰自汉筑荥阳石门而济与河合流入海不入荥泽
　　河水又东北迳卷之扈亭北【后汉书郡国志卷县属河南尹注曰左成十年晋郑盟修泽杜预曰县东有修武亭　按杜预云扈郑地在荥阳卷县西北今开封府原武县西北有扈亭】春秋左曰文公七年晋赵盾与诸侯盟于扈竹书纪年晋出公二十二年河絶于扈即于是也【按竹书纪年元王二年为晋出公元年河絶于扈乃贞定王六年自元王二年至贞定王六年止十二年今云二十二误】
　　河水又东迳八激堤北
　　汉安帝永初七年令谒者太山于岑于石门东积石八所皆如小山以捍冲波谓之八激堤
　　河水又东迳卷县北【卷县故城在今原武县西北七里城东有济隧济水上承河水于卷县北河南与出河之济防】
　　晋楚之战晋军争济舟中之指可掬楚庄祀河告成而还即是处也
　　河水又东北迳赤岸固北而东北注之又东北过武徳县东沁水注之【武徳县故城在今怀庆府武涉县】
　　河水自武徳县【此句疑是经文接下东至酸枣县条】汉献帝延康元年封曹叡为国即魏明帝也【按后汉书献帝纪建安二十五年春三月改元延康冬十月禅位于魏魏复改元黄初而司马通鉴竟称黄初元年于曹丕即王位之下书云改元延康似属魏改胡三省注云此汉改元魏志也似属妥适】
　　东至酸枣县西濮水东出焉
　　汉兴三十有九年孝文时河决酸枣东溃金堤大发卒塞之【正义曰括地志云金堤一名千里堤在白马县东五里】故班固云文堙枣野武作瓠歌谓断此口也【酸枣故城在今开封府延津县北十五里济水篇云濮水受河于酸枣县汉世塞之即此也】今无水
　　河水乂东北通谓之延津【此句疑非经文或连上条之注似妥河水又东北句恐属下条经文此属衍】
　　石勒之袭刘曜途出于此以河氷泮为神灵之助号是处为灵昌津【元和志云滑州灵昌县有延津即灵昌津在县东北二十二里今直大名府滑县西南有废灵昌县津在白马津之西南又有湖周十里曰灵昌湖　按十六国春秋石勒太和元年命石堪石聪等各统见众防荥阳使石虎进据石门勒自统中军直赴金墉济自大堨先是流澌风猛军至而氷泮清和济毕流澌大至勒以为神灵之助命曰灵昌津】昔澹台子羽赍千金之璧渡河阳侯波起两鲛挟舟子羽曰吾可以义求不可以威刼操劔斩鲛鲛死波休乃投璧扵河三投而辄跃出乃毁璧而去示无恡意赵建武中造浮桥扵津上采石为中济石无大小下辄流去用功百万经年不就石虎亲阅作工沈璧于河明日璧流渚上波荡上岸遂斩匠而还【事见十六国春秋后赵録建武十年】
　　河水又迳东燕县故城北则有济水自北来注之【今怀庆府胙城县古胙国周公别子封胙伯汉置南燕县属东郡晋时慕容徳据之号东燕县今县东有东燕故城但桑钦汉人不当云迳东燕县恐当作又东迳燕县故城】
　　河水于是有棘津之名亦谓之济津故南津也春秋僖公二十一年晋将伐曹曹在县【按左注云曹在卫东此县字疑当作卫】东假道于卫卫人不许还自南河即此济也【按春秋左晋将伐曹假道于卫是僖公二十八年今云二十一年误又云卫人不许还自南河济今云即此济亦误当作还自南河济即此也】河水于是有棘津之名晋伐陆浑亦于此渡宋元嘉中遣辅国将军萧斌率宁朔将军王元谟北入宣威将军垣防之以水军守石济即此处也【棘津又名石津】
　　河水又东淇水入焉又东迳遮害亭南
　　汉书沟洫志曰在淇水口东十八里有金隄隄高一丈自淇口东地稍下隄稍高至遮害亭高四五丈又有宿胥口旧河水北入也【淇水篇淇水出河内隆虑县西大号山注云淇水南歴枋堰旧淇水南东流迳黎阳县南入河淇水口亦名清河口以淇清二水合流入河故互受其名也宿胥口在今大名府濬县西南遮害亭东】
　　以今舆地言之河水自孟津北又东迳巩县北洛水入焉其北岸则温县济水入焉【巩县在河南府少东一百三十里黄河去县十里今又东过汜水县至满家沟入河温县在怀庆府东五十里黄河在县南新志云河旧离城二十里今渐徙而北逼近城隈矣济水古于武徳县东入河后徙流迳温县南至平臯入河今故道尽陷河中】又东迳汜水县北又东迳荥阳县北其北岸则武涉县沁水入焉【汜水在开封府郑州西一百十里黄河南去县二十五里武涉在怀庆府东一百里黄河在县南十五里沁水在县东一里入河名南贾口】又东迳河隂县北又东迳荥泽县北其北岸则获嘉县【河隂在郑州西北五十里荥泽在州北五十里获嘉在卫辉府西南九十里】又东迳原武县北【原武在开封府西一百二十里】又东迳阳武县北【阳武在府西北九十里】又东迳延津县北又东迳胙城县北其北岸则新乡汲县【延津在府西北九十里胙城在卫辉府东南三十五里新乡在府西南五十里汲县卫辉府治黄河在县东南十七里】又东北迳濬县西南古宿胥口大伾山在其东北其南岸则滑县【濬县在大名府西南一百八十里滑县在府西南二百里黄河旧在濬县东南滑县西北自金明昌中河离汲县而濬滑之流遂絶】此河水东过洛汭至于大伾之所经也
　　河水又右迳滑台城【滑台城在今滑县西南即唐滑州治也北直黎阳相距三十里】有三重中小城谓之滑台城旧滑台人自修筑此城因以名焉城即故郑廪延邑也下有延津春秋曰孔悝为蒯聩所逐载伯姬于平阳行于延津是也廪延南故城即卫之平阳亭也今时人谓此津为防寿津宋元嘉中右将军到彦之畱建威将军朱脩之守此城魏军南伐脩之执节不下其母悲忧一旦乳汁惊出母乃号踊【疑当作踊】告家人曰我年老非有乳时今忽如此吾儿必没矣脩之絶援果以其日陷没城故东郡治续汉书曰延熹九【按后汉书五行志是八年九字恐误】年济隂东郡济北平原河水清襄楷上疏曰春秋注记未有河清而今有之易干凿度曰上天将降嘉应河水先清京房易曰河水清天下平天垂翼地吐妖民厉疾三者并作而有河清春秋麟不当见而见孔子书以为异河者诸侯之相【后汉书作象】清者阳明之徴岂独诸侯有窥【后汉书作防】京师也明年宫车晏驾徴解渎侯为汉嗣是为灵帝建宁四年二月河水又清也
　　又东北过黎阳县南【黎阳故城在今濬县东北】
