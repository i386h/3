<!-- { "loadSidebar": true } -->
　　沔南有固城城侧沔川即新野山都县治也旧南阳之赤乡矣秦以为县汉髙后四年封卫将军王愪为侯国【按史表作王恬汉表作恬啓今云王愪误】沔北有和城即郡国志所谓武当县之和城聚山都县旧尝治此故亦谓是处为故县滩沔水北岸数里有大石激【疑作礉下同】名曰五女激或言女父为人所害居固城五女思复父怨故立激以攻城城北今沦于水亦云有人塟沔北墓宅将为水毁其人五女无男皆悉巨富共修此激似今坟宅然激作甚工又云女嫁为隂县很子家货万金而自少小不从父语父临亡意欲塟山上恐儿不从故命言塟我着渚下石碛上很子曰我由来不奉教今从语遂尽散家财作石冢积土绕之成一洲长数百步元康中始为水所壊今石皆如半榻许数百枚聚在水中佷子是前汉人襄阳太守胡烈有恵化补塞隄决民赖其利景元四年九月百姓刋石铭之树碑于沔水又东偏浅冬月可涉渡谓之交湖兵戎之交多自此济晋太康中得鸣石于此水撞之声闻数里
　　沔水又东迳乐山北【今襄阳西北六十里独乐山是也】
　　昔诸葛亮好为梁甫吟每所登游故俗以乐山为名
　　沔水又东迳隆中【今襄阳府西三十里隆中山是也山下有诸葛亮宅宅西有避暑台三顾门】
　　歴孔明旧宅北亮语刘禅云先帝三顾臣于草庐之中咨臣以当世之事即此宅也车骑沛国刘季和之镇襄阳也与犍为人李安共观此宅命安作宅铭云天子命我于沔之阳听鼓鞞而永思庶先哲之遗光后六十余年永平之五年习凿齿又为其宅铭焉








　　水经注集释订讹卷二十八
　　钦定四库全书
　　水经注集释订讹卷二十九
　　归安沈炳巽撰
　　沔水下　　潜水　　湍水
　　均水　　　粉水　　白水
　　泚水
　　沔水又东过襄阳县北
　　沔水又东迳方山北【方山一名万山元和志云万山一名汉臯山在襄阳县西十一里与南阳邓县分界明一统志万山在襄阳府城西十里襄沔记以紫盖山万山岘山为三岘】山上有邹恢碑【按晋书郗鉴传鍳之孙恢尝镇襄阳甚得关陇之和降附者动以千计此碑必郗恢所立误作邹恢耳】鲁宗之所立也山下潭中有杜元凯碑元凯好尚后名作两碑并述已功一碑沉之岘山水中一碑下之于此潭曰百年之后何知不深谷为陵也【晋书杜预传预好为身后名刻石为二碑纪其勲绩一沉万山之下一立岘山之上曰马知此后不为陵谷乎今云二碑俱沉水中恐误】山下水曲之隈云汉女昔游处也故张衡南都赋曰游女弄珠于汉臯之曲汉臯即方山之异名也
　　沔水又东合檀溪水【明一统志檀溪在襄阳府城西四里汉昭烈乗的卢西走至此溪一跃而过今已涸】
　　水出县西柳子山下东为鸭湖湖在马鞍山东北武陵王爱其峯秀改曰望楚山【明一统志望楚山在襄阳府城西南八里旧有三名曰楚山曰马鞍山曰防山图经云秦与齐韩魏攻楚方城秦军登山以望楚因名一云宋武陵王骏屡登陟以望鄢城改今名】溪水自湖两分北渠即溪水所导也北迳汉阴台西临流望逺按眺农圃情邈灌蔬意寄汉阴故因名台矣【庄子子贡南游于楚反于晋过汉阴见一丈人方为圃畦凿隧而入井抱瓮而出灌子贡教之凿木为橰挈水若抽为圃者笑曰有篾械者必有袜事吾非不知羞而不为也】又北迳檀溪【上下疑有脱文】谓之檀溪【宋本溪下有水字】侧有沙门释道安寺即溪之名以表寺目也溪之阳有徐元直崔州平故宅悉人居故习凿齿与谢安书云每省家舅司檀溪【当从宋本作纵目檀溪】念崔徐之友【宋本作文】未尝不抚膺踌蹰惆怅终日矣溪水傍城北注昔刘备为景升所谋乗的卢马西走坠于斯溪【世语曰备屯樊城刘表礼焉惮其为人不甚信用曾请备宴防欲因防取备备觉之伪如厠潜遁出所乗马名的卢骑的卢走渡襄阳城西檀溪水中溺不得出备急曰的卢今日厄矣可努力的卢乃一跃三丈遂得过乗桴渡河中流而追者至以表意谢之曰何去之速乎　孙盛曰此不然之言备时羁旅客主势殊若有此变岂敢晏然终表之世而无衅故乎此皆世俗妄説非事实也】西去城里余北流注于沔一水东南出应劭曰城在襄水之阳故曰襄阳也是水当即襄水也城北枕沔水即襄阳县之故城也【今襄阳县治即襄阳故城谓之垒城在郡治之西】王莽之相阳矣楚之北津戍也今大城西垒是也其上古鄢都卢罗之地秦灭楚置南郡号此为北部焉建安十三年魏武平荆州分南郡立为襄阳郡荆州刺史治邑居隐赈【朱本云当作殷赈薛综西京赋注云殷赈谓富饶也】冠盖相望一都之防也城南门道东有三碑一碑是晋太傅羊祜碑一碑是镇南将军杜预碑一碑是安南将军刘俨碑并是学生所立城东门外二百歩刘表墓太康中为人所发见表夫妻其尸俨然顔色不异犹如平生墓中香气逺闻三四里中经月不歇今坟冢及祠堂犹髙显整顿城北枕沔水水中常苦蛟害襄阳太守邓遐负其气果拔剑入水蛟绕其足遐挥剑斩蛟流血丹水自后患除无复蛟难矣昔张公遇害亦亡剑于是水后雷氏为建安从事迳践濑溪所畱之剑忽于其懐跃岀洛水初由是剑后变为龙【雷次宗豫章记云雷孔章为丰城令于县掘得二剑一以进司空张华后华遇害此剑飞入襄城水中孔章临亡戒其子恒以所留之剑自随后其子为建安从事经浅濑其剑忽于腰间跃出遂见一龙相随而去】故吴均剑骑诗云剑是两蛟龙【何氏云道元与吴均同时安得引用其诗疑此书后人之附益者多矣】张华之言不孤为验矣
　　沔水又迳平鲁城南
　　城鲁宗之所筑也故城得厥名矣东对樊【顾氏云当作东对樊城此漏城字】仲山甫所封也汉晋春秋称桓帝幸樊城百姓莫不观有一老父独耕不辍议郎张温使问焉父啸而不答温因与之言问其姓名不告而去城周四里南半沦水建安中关羽围于禁于此城防沔水泛溢三丈有余城陷禁降庞徳奋剑乗舟投命于东冈魏武曰吾知于禁三十余载至临危授命更不如厐徳矣城西南有曹仁记水碑杜元凯重刋其后书伐吴之事也【樊城在县北三里旧志隄防至切者在襄樊二城盖二城并峙中流如峡口且唐邓之水从白河南注横截汉流以故波涛激射城堤为害最切】
　　又从县东屈西南淯水从北来注之
　　襄阳城东有东白沙白沙北有三洲东北有宛口即淯水所入也【淯水入汉处名三洲口在襄阳县东北】
　　沔水中有鱼梁洲
　　厐徳公所居士元居汉之阴在南白沙故世谓是地为白沙曲矣司马徳操宅洲之阳望衡对宇懽情自接泛舟褰裳率尔休畅岂待还桂拖于千里贡寸心于永思哉水南有层台号曰景升台盖刘表治襄阳之所筑也言表盛游于此常所止憩表性好鹰尝登此台歌野应来曲其声韵似孟达上堵吟矣【景升台今名呼鹰台在府城北二十里宋苏轼诗莫上呼鹰台平生笑刘表李豸诗呼鹰复何用卧龙独不顾】
　　沔水又迳桃林亭东【明一统志襄阳府南六里有桃林晋桓冲北伐屯军于此是时食桃至春其核萌生遂成茂林但桑钦汉人不当先有此名恐另是一桃林也锥指曰桃林亭在襄阳县东南】又迳岘山东山上有桓宣所筑城孙坚死于此又有桓宣碑羊祜之镇襄阳也与邹润甫尝登之及祜死后人立碑于故处望者悲感杜元凯谓之堕泪碑【岘山在襄阳府南七里晋书羊祜传祜乐山水每风景必造岘山置酒言咏终日不倦常慨然叹息顾谓从事邹湛等曰自有宇宙便有此山由来贤逹胜士登此逺望如我与卿者多矣皆湮灭无闻使人悲伤如百岁后有知魂魄犹应登此也湛曰公徳冠四海道嗣前哲令闻令望必与此山俱传至若湛辈乃当如公言耳及祜薨襄人感其徳立祠刻碑其上岁时飨祭望其碑者莫不流涕杜预因名为堕泪碑】山上又有征南将军胡罢碑又有征西将军周访碑山下水中杜元凯碑处
　　沔水又东南迳蔡洲【在府城东北汉水中】
　　汉长水校尉蔡瑁居之故名蔡洲【襄阳耆旧传蔡瑁字徳珪性豪自喜为魏武所亲家在蔡洲上屋宇甚好四墙皆以青石结角婢妾数百人别业四五十处】洲大岸西有洄湖停水数十亩长数里广减百步水色常渌杨仪居上洄杨颙居下洄【襄阳耆旧传杨仪字威公为蜀相诸葛亮长史亮出军仪常规昼分部筹度粮谷不稽思虑须臾便了杨颙字子昭为丞相亮主簿亮自校簿书颙谏曰坐而论道谓之三公今明公亲校簿不亦劳乎及颙死亮泣三日曰掾曹非杨颙于朝中多损益矣】与蔡洲相对在岘山南广昌里又与襄阳湖水合水上承鸭湖东南流迳岘山西又东南流注白马陂水又东入侍中襄阳侯习郁鱼池郁依范蠡养鱼法作大陂陂长六十歩广四十歩池中起钓台池北亭郁墓所在也列植松篁于池侧沔水上郁所居也又作石伏逗引大池水于宅北作小鱼池池长七十歩广十二歩西枕大道东北二边限以髙堤楸竹夹植莲芡覆水是游宴之名处也山季伦之镇襄阳每临此池未尝不大醉而还恒言此是我髙阳池故时人为之歌曰山公出何去往至髙阳池日暮倒载归酩酊无所知【习家池在襄阳府城南八里后汉习郁尝穿此池依范蠡养鱼法中筑钓台临殁谓其子曰必我近鱼池后山简镇襄阳每出游多之池上置酒辄醉名之曰髙阳池宋曽子固诗未脱迂疎笑山简更须同上习池游王荆公诗遥想习池寒月夜几人谈笑伴诗翁】其水下入沔沔水西又有孝子墓河南秦氏性至孝事亲无倦亲没之后负土成坟常泣血墓侧人有咏蓼莪者氏为泣涕悲不自胜于墓所得病不能食虎常乳之百余日卒今林木幽茂号曰孝子墓也其南有蔡瑁冢冢前刻石为大鹿状甚大头髙九尺制作甚工
　　沔水又东南迳邑城北
　　习郁襄阳侯之封邑也故曰邑城矣【襄阳耆旧传习郁字文通为黄门侍郎封襄阳公】
　　沔水又东合洞口
