<!-- { "loadSidebar": true } -->
　　荆门在南上合下开闇彻山南有门象虎牙在北石壁色红间有白文类牙形并以物象受名此三【三疑当作二】山楚之西塞【何氏云罗隐西塞山诗注云在武昌县呉以之为西塞则西塞之名自呉始也然隐所指在武昌界乃道士矶非荆门虎牙也】也水势急峻故郭景纯江赋曰虎牙桀竪以屹崒荆门鬭【当作阙】竦而磐礴圆渊九回以悬腾湓流雷呴而雷激者也【按郭景纯江赋云荆门阙竦而盘薄圆渊九回以悬腾湓流雷呴而电激】汉建武十一年公孙述遣其大司徒任满翼江王田戎将兵数万人据崄为浮桥横江以絶水路营垒跨山以塞陆道光武遣呉汉岑彭将六万人击荆门汉等率舟师攻之直冲浮桥因风纵火遂斩满等矣【后汉书岑彭传建武九年公孙述遣其将任满田戎程泛将数万人乗枋箄下江闗据荆门虎牙横江水起浮桥门楼立櫕柱絶水道结营山上以拒汉兵彭数攻之不利于是装直进楼船冒突露桡数千艘十一年春彭与吴汉等发南阳武陵郡兵又发桂阳零陵长沙委输棹卒凡六万人皆防荆门彭乃令军中募攻浮桥先登者上赏于是偏将军鲁竒应而前时天风狂急彭竒船逆流而上直冲浮桥而櫕柱钩不得去竒等乗势殊死战因飞炬焚之风怒火盛桥楼崩烧彭复悉军顺风并进所向无前蜀兵大乱死者数千人斩任满生擒程泛而田戎亡保江州】
　　又东南过夷道县北夷水从佷山县南东北注之【夷道今为荆州府宜都县其故城在县西佷山故城在今长杨县西】
　　夷道县汉武帝伐西南夷路由此出故曰夷道矣王莽更名江湖【按汉志莽曰江南今云江湖误】桓温父名彛改曰西道魏武临江分南郡置临江郡刘备曰宜都郡治在县东四百步故城呉丞相陆逊所筑也【宋书州郡志宜都太守太康地王隐地道何志并云吴分南郡立张勃呉録云刘备立按吴志吕防平南郡据江陵陆逊别取宜都获秭归枝江夷道县初权与备分荆州而南郡属备则是备分南郡立宜都非呉立也习凿齿云魏武平荆州分南郡枝江以西为临江郡云云颇与此注合故备録之云】为二江之防也北有湖里渊渊上橘柚蔽野桑麻闇日西望佷山诸岭重峯叠秀青翠相临时有丹霞白云游曵其上城东北有望堂地特峻【地下疑有脱文恐当是势字】下临青【疑当作清】江游瞩之名处也县北有女观山厥处髙险囘眺极目古老传言昔有思妇夫官于蜀屡愆愁期【一作归期朱本云当作秋期引毛诗秋以为期为言恐亦未当】登此山絶望【二字疑有譌误】忧感而死山木枯悴鞠为童枯乡人哀之因名此山为女观焉塟之山顶今孤坟尚存矣又东过枝江县南【今属荆州府故城在县东】沮水从北来注之
