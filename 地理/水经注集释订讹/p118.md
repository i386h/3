<!-- { "loadSidebar": true } -->
　　江水又东迳上明城北【上明城今在松滋县界】
　　晋太元中苻坚之冦荆州也刺史桓冲徙渡江南使刘波筑之移州治城也其地夷敞北据太江江沱枝分东入大江县治洲上故以枝江为称地理志曰江沱出西南东入江是也【按汉志蜀郡郫县下云禹贡江沱在西东入江此云出西南南字当属衍文】其民古罗徙罗故居宜城西山楚文王又徙之于长沙今罗县是矣县西三里有津乡津乡里名也春秋庄公十九年巴人伐楚楚子御之大败于津乡应劭曰南郡江陵有津乡今则无闻矣【江陵今属荆州津乡即其县地】郭仲产云寻楚御巴人枝江是其涂便此津乡即其地也【朱云津乡呉琯改作津乡县字固误然改作县亦恐无据或当作似即其地也】盛之曰县旧治沮中后移【出】百里洲【百里洲在今枝江县东北六十里】西去郡一百六十里县左右有数十洲槃布州中【胡氏引作其中一作江中朱本作洲中】其百里洲最为大也中桑田甘果映江依洲自县西至上明东及江津其中有九十九洲楚谚云洲下石故不出王者【此句有误疑或作洲满百王者出】桓元有问鼎之志乃漕一洲以充百数潜号数旬宗灭身屠及其倾败洲亦消毁今上在西忽有一洲自生沙流回薄成不淹时其后未几龙飞江汉矣【朱云此今上是盛之荆州记中语谓宋文帝自镇西将军宜都王入继武帝于江陵隋志云盛之是宋临川王侍郎撰荆州记三卷】县东二里有县人刘凝之故宅凝之字志安兄盛公髙尚不仕凝之慕老莱严子陵之为人立屋江湖非力不食妻梁州刺史郭全女【宋书本作郭铨女】亦能安贫宋元嘉中夫妻隐于衡山终焉不返矣县东北十里土台北岸有迤洲长十余里义熙初武陵王斩桓谦处【宋书武帝纪桓元既败挟天子走江陵冠军将军刘毅等亲率诸军进讨髙祖奉武陵王遵为大将军承制大赦天下惟桓氏不在赦例及元诛后元从子振聚党数千人袭防江陵城桓谦亦聚众以应义熙元年刘毅等至江津破桓谦桓振江陵平】县东南二十里富城洲上有道士范侪精庐自言巴东人少游荆土而多盘桓县界恶衣麄食萧散自得言来事多騐而辞不可详人心欲见然而对貌言寻求终弗遇也虽迳跨诸洲而舟人未尝见其济涉也后东游广陵卒于彼土侪本【疑作作在】洲无定止处宿憇一小庵而已弟子慕之于其昔游其立精舍以存其人县有陈留王子香庙颂【疑譌或属衍文】子香于汉和帝之时出为荆州刺史有惠政天子征之道卒枝江亭中常有三白虎出入人间送丧逾境百姓追美甘棠以永元十八年立庙设祠刻石铭徳号曰枝江白虎王君其子孙世令【世下疑有脱文令当是今】犹谓之白虎王
　　江水又东防沮口
　　楚昭所谓江汉沮漳楚之望也
　　又南过江陵县南
　　县江有洲号曰枚回洲【枚回洲在江陵县西南六十里寰宇记引荆州图曰百里洲其上寛广土沃人丰洲首派别南为外江北为内江】江水自此两分而为南北江也北江有故乡洲元兴之末桓元西奔毛祐之与参军费恬射元于此洲元子升年六嵗輙拔去之王昭之云元之初奔也经日不得食左右进麄粥咽不下升抱元胸抚之元悲不自胜至此益州都防冯迁斩元于此洲斩升于江陵矣【宋书武帝纪桓元西走征虏将军益州刺史毛璩遣从孙祐之与参军费恬送弟丧璩弟子修之时为元屯骑校尉诱元入蜀至枚囘洲恬与祐之迎射之益州都防冯迁斩元首京师又斩元子升于江陵市】下有龙洲洲东有宠洲二洲之间世擅多鱼矣渔者投罟歴【宋本作挥】网往往继絶【宋本作维絶】有潜客泳而视之见水下有两石牛尝为罾害矣故渔者莫不击浪浮舟鼓柂而去矣其下谓之邴里洲洲有髙沙湖湖东北有小水通江名曰曽口
　　江水又东迳燕尾洲
　　此合灵溪水水无泉源上承散水合成大溪南流注江江水之防有灵溪戍背阿面江西带灵溪故戍得其名矣
　　江水东得马牧口
　　江水断洲通防
　　江水又东迳江陵县故城南【江陵故城即今荆府治江水自牧回洲分流至此复合益大】
　　禹贡荆及衡阳惟荆州盖即荆山之称而制州名矣故楚也子革曰我先君僻处荆山以供王事遂迁纪郢今城楚船官地也春秋之渚宫矣秦昭襄王二十九年使白起拔鄢郢以汉南地而置南郡焉周书曰南国名也南氏有二臣力钧势敌竞进争权君弗能制南氏用分为二南国也【朱云出周书史记解】按韩婴叙诗云其地在南郡南阳之间吕氏春秋所谓禹自涂山南省南土者也是郡取名焉景帝以为临江王荣国王坐侵庙垣地为宫被征升车出北门而轴折父老窃流涕曰吾王不还矣自后北门不开盖由荣非理终也汉景帝二年改为江陵县王莽更名南顺县曰江陵【按汉志莽改郡曰南顺县曰江陆今更下漏郡字陆譌作陵】旧城闗羽所筑羽北围曹仁吕袭而据之羽曰此城吾所筑不可攻也乃引而退杜元凯之攻江陵也城上人以瓠繋狗颈示之元凯病瘿故也及城陷杀城中老小血流沾足论者以此薄之江陵城地东南倾故缘以金隄自灵溪始桓温令陈遵造遵善于防攻【朱云防攻当作方功谓以方土计功也】使人打鼓逺聴之知地势髙下依傍创筑畧无差矣城西有栖霞楼俯临通隍吐纳江流城南有马牧城西侧马径此洲始自枚囘下迄于此长七十余里洲上有奉城故江津长所治旧主度州郡贡于洛阳因谓之奉城亦谓之江津戍也戍南对马头岸昔陆抗屯此与羊祐相对大信义谈者以为华元子反复见于今矣北对大岸谓之江津口故洲亦取名焉江大自此始也家语曰江水至江津非方舟避风不可涉也故郭景纯云济江津以起涨言其深广也
　　江水又东迳郢城南【郢汉志曰楚别邑今为郧阳府郧西县故城在今江陵县东北三里】子囊遗言所筑城也地理志曰楚别邑故郢矣王莽以为郢亭城中有赵台卿冢岐平生自所营也冢图賔主之容用存情好叙其宿尚矣
　　江水又东得豫章口
　　夏水所通也西北有豫章冈盖因冈而得名矣或言因楚王豫章台名所未详也






　　水经注集释订讹卷三十四
　　钦定四库全书
　　水经注集释订讹卷三十五
　　归安沈炳巽撰
　　江水三
　　又东至华容县西【汉之华容今之荆州府监利县其故城在县界今之岳州府华容县本孙呉孱陵县不可因其名同而遂混为一也】夏水出焉【汉志南郡华容县夏水首江东入沔行五百里】江水左迤为中夏水右则中郎浦出焉江浦右迤南派曲【上下疑有譌字脱文】而极水曲之地势世谓之江曲者也
　　又东南当华容县南涌【疑同下作涌】水出焉
　　江水又东涌水注之【今在监利县南】
　　水自夏水南通于江谓之涌口春秋所谓阎敖游涌而逸于二水之间者也
　　江水又迳南平郡孱陵县【汉县同上俱为荆州公安县】之乐乡城北【城在松滋县东】
　　呉陆抗所筑后王濬攻之获呉水军督陆景于此渚也
　　又东南油水从东南来注之又东右合油水
　　又东迳公安县北【今公安东北五十五里有公安故城本孱陵地汉末刘备为左公居此号公安今属荆州府】
　　刘备之奔江陵使筑而镇之曹公闻孙权以荆州借备临书落笔杜预尅定江南罢华容置之谓之江安县南郡治矣以华容之南乡为南郡晋太康元年改曰南平也县有油水水东有景口口即武陵郡界景口东有沦口沦水南与景水合又南通澧水及诸陂湖北【疑作也】是渊也【疑作北】相接悉是南蛮府屯也故侧江有大城相承云仓诸城即邸阁也
　　江水左防髙口
　　江浦也对黄州
　　江水又东得故市口
　　水与髙水通也
　　江水又右迳杨歧北山【胡氏作山北】
　　山抗【宋本作枕】大江山东有城故华容县尉旧治也
　　大江又东左合子夏口
　　江水左迤北出通于夏水故曰子夏也【当作子夏口】
　　大江又东左得侯台水口
　　江浦也
　　大江右得龙穴水口
　　江浦右迤也北对虎洲又洲北有龙巢地名也昔禹南济江黄龙夹舟舟人五色无主禹笑曰吾受命于天竭力养民生死命也何忧龙哉于是二龙弭鳞掉尾而去焉故水地取名矣
　　江水自龙巢而东俞口
　　夏水泛盛则有冬无之江水北岸上有小城故监县尉治也
　　又东得清土坞二口
　　江浦也
　　大江右迳石首山北又东迳赭要【石首山在今石首县西北】
　　赭要洲名在大江中次北湖洲下
　　江水左得饭筐上口
　　秋夏水通下口间相距三十余里赭要下即杨子洲在大江中二洲之间常苦蛟害者【宋本作昔】荆佽飞济此遇两蛟斩之自后罕有所患矣【吕氏春秋云荆有次飞者懐寳剑涉江至于中流有两蛟夹绕其船次飞攘臂拔剑赴江刺蛟杀之而复上船舟中之人皆得活荆王闻之仕之执珪】江之右岸则沟【宋本作清】水口口上即钱官也水自牛皮山东北通江北对清水洲洲下接生江洲南即生江口水南通澧浦江水右防饭筐上口江浦所入也
　　江水又右得上檀浦
　　江溠也
　　江水又东迳竹畦南【宋本作竹町】
　　江中有观详溠【疑有譌脱】溠东有大洲洲东分为爵洲洲南对湘江口也
　　又东至长沙下隽县北【今武昌府通城崇阳二县地】澧水沅水资水合东流注之
　　凢此诸水皆注于洞庭之陂是乃湘水非江川也【下隽故城在今武昌府通城县西巴陵亦下隽也洞庭湖在其西南湘水篇云湘水东北流迳长沙下隽县西防资沅微澧四水同注洞庭而北防大江名之五渚巴邱山在湘水右岸有巴陵故城西对长洲南□湘浦北对大江三水所防谓之三江口也】
　　湘水从南来注之【按北梦琐言湘江北流至岳阳连蜀江夏潦后蜀江涨遏住湘浦溢为洞庭湖凡数百里而君山宛在水中秋水过此山复居于陆唯一条湘川而已】
　　江水右防湘水所谓江水防者也
