<!-- { "loadSidebar": true } -->
　　济水又东迳原城南东合北水乱流东南注分为二水一水东南流俗谓之为衍水即沇水也衍沇声相近传呼失实也济水又东南迳郗城【今怀庆府河内县西南有絺城】北【元和志济水经河内县西南去县三十里】而出于温【今属怀庆府】矣其一水枝津南流注于湨【明一统志湨水在济源县其源有三一出原山俗呼为白涧水一出县二十里曲阳城西南山一出阳城南溪俱东南流与沇水合又东南至温县入于黄河】水出原城西北原山勲掌谷俗谓之为白涧水南迳原城西春秋会于湨梁谓是水之坟梁也尔雅曰梁莫大于湨梁梁水堤也湨水又东南迳阳城东与南源合水出阳城南溪阳亦樊也一曰阳樊国语曰王以阳樊赐晋阳人不服文公围之仓葛曰阳有夏商之嗣【疑当作祀】典樊仲之官守焉君而残之无乃不可乎公乃出阳人春秋樊氏叛恶【案左传庄公二十九年樊皮叛王杜注樊皮周大夫樊其采地皮名今云樊氏则以采地为氏矣当从传皮为是恶朱本改作惠亦误当是王字】王使虢公伐樊执仲皮归于京师即此城也其水东北流与漫流水合水出轵闗南东北流又北注于漫谓之漫流口湨水又东合北水乱流东南左会济水枝渠溴水又东迳钟繇坞北世谓之钟公垒又东南涂沟水注之水出轵县西南山下北流东转入轵县故城中又屈而北流出轵郭汉武帝元年封薄昭为侯国也【按汉书外戚恩泽侯表孝文元年封薄昭为轵侯今云武帝误】又东北流注于湨湨水又东北迳波县故城北【孙云波县当作汲县按史表髙帝十一年封公上不害为汲侯索隠曰汲县属河内郡　汲县在卫辉府西南二十五里】汉髙帝封公上不害为侯国湨水又东南流天浆水涧水注之水在轵南毕【朱笺宋本作睾】向城【今在开封府尉氏县西南】北在睾上俗谓之韩王城非也京相璠曰或云今河内轵西有地名向今无杜元凯春秋释地亦言是矣盖相袭之向故不得以地名而无城也阚骃十三州志曰轵县南山西曲有故向城即周向国也传曰向姜不安于苢而归者矣汲郡竹书纪年曰郑侯使韩辰归晋阳【按竹书纪年阳下尚有一及字】向二月城阳向更名阳为河雍向为髙平即是城也其水有二原俱导各出一溪东北流合为一川名曰天浆溪又东北迳一故城俗谓之治城亦曰治水又东流注于湨湨水又东南流右会同水水出南源下东北流迳白骑坞南坞在原上为二溪之会北带深隍三面岨崄唯西被【宋本作版】筑而已东北流迳安国城西又东北注湨水湨水东南迳安国城东又南迳毋辟邑西世谓之无北城亦曰马髀城皆非也朝廷以居废太子谓之河阳庶人也湨水又南注于河也
　　又东至温县西北为济水又东过其县北
　　济水于温城西北与故渎分南迳温县故城西周畿内国司寇苏忿生之邑也春秋僖公十年秋【按春秋僖公十年狄灭温温子奔卫今云秋误】灭温温子奔卫周襄王以赐晋文公济水南歴虢公台西皇览曰温城南有虢公台基趾尚存【虢公台在温县治西南周封虢仲之地因名晋宣帝过故邑尝进温父老宴贺于此故又名贺酒台】济水南流注于河郭縁生述征记曰济河内温县注于河盖沿歴之实证非为谬说也济水故渎于温城西北东南出迳温城北又东迳虢公冡北皇览曰虢公冡在温县郭东济水南大冡是也济水当王莽之世川渎枯竭其后水流迳通津渠势改寻梁脉水不与昔同【胡云按济水故渎即汉志所谓东南至武徳入河者盖禹迹也第五卷河水注云成皋大伾山在河内修武武徳之界济沇之水与荣播泽出入自此即经所谓济水从北来注之者今济水自温县入河不于此也所入者奉沟水耳即济沇之故渎矣正与此相发明济水于武徳入河南直成皋今汜水河阴之界是也其后由温县入河则南直巩县所谓津渠势改不与昔同者也今其故道又尽陷河中济水惟从枝津之合湨水者至盂县东南入河南直孟津县其流益短矣由大禹而来济之入河凡再变】
　　屈从县东南流过坟城【今在温县界黄河在温县南与河南府巩县分水巩县故城在今县西南三十里】西又南当巩县北南入于河
　　济水故渎东南合奉沟水水上承朱沟于野王城西东南迳阳乡城北又东南流迳李城西秦攻赵邯郸且降传舍吏子李同说平原君胜分家财飨士得敢死者三千人李同与赴秦军秦军退李同死封其父为李侯故徐广曰河内平臯县有李城即此城也于城西南为陂水淹地百许顷芜葭萑苇生焉号曰李陂又迳坟城西屈而东北流迳其城北又东迳平臯城南【平臯故城在今怀庆府城东左赤翟伐晋围祁丘注云今河内平臯县是也】应劭曰邢侯自襄国徙此当齐桓公时卫人伐邢邢迁于夷仪其城属晋号曰邢丘以其在河之臯处势平夷故曰平臯瓒注汉书云春秋狄人伐邢邢迁夷仪不至此今襄国西有夷仪城去襄国一百余里平臯是邢丘【朱作邢是丘名非国也】非国也余案春秋宣公六年赤狄伐晋围邢丘昔晋侯送女于楚送之邢丘即是此处也非无城之言竹书纪年曰梁惠成王三年郑城邢丘司马彪后汉郡国志云县有邢丘故邢国周公子所封矣汉髙帝六年封砀郡长项它为侯国赐姓刘氏【按史记表项它是七年封】武帝以为县其水又南注于河也
　　与河合流又东过成臯县北【即春秋之虎牢汉置县属河南郡今为泛水县】又东过荥阳县北【此犹合河济而言之也即孔传所云济水入河并流数十里而南截河又并流数里溢为荥泽者自下专言济水】又东至北砾溪南【胡云北砾溪未详盖在河南济北其水西注于河者】东出过荥阳北【本韩荥阳邑汉为县今荥泽河阴二县皆其地】
　　释名曰济济也源出河北济河而南也晋地道志曰济自大伾入河与河水鬭南泆为荥泽尚书曰荥波既潴孔安国曰荥波水以成潴阚骃曰荥波嶓【孙云音波】泽名也故吕忱云嶓水在荥阳也【也字疑衍】谓是水也昔大禹塞其淫水而于荥阳下引河东南以通淮泗济水分河东南流汉明帝之世司徒伏恭荐乐浪人王景字仲通好学多艺善能治水显宗诏与谒者王昊始作浚仪渠昊用景法水乃不害此即景作所修故渎也渠流东注浚仪【今河南开封府祥符县】故复谓之浚仪渠也明帝永平十五年东廵至无盐帝嘉景功拜河堤谒者汉灵帝建宁四年于敖城西北垒石为门以遏渠口谓之石门【石门即贾让所谓荥阳漕渠也其水门但用木与土至是垒石为之】故世亦谓之石门水门广十余丈西去河三里石铭云建宁四年十一月黄石也而主吏姓名磨灭不可复识魏太和中又更修之撤故增新石字沦落无复在者水北有石门亭戴延之所云新筑城周城三百歩荥阳太守所镇者也水南带三【锥指三下有皇字】山即皇室山亦谓之为三室山也【郡国志注引西征记云荥阳有广武城在三皇山上或谓之三室山】
　　济水又东迳西广武城北【广武山在今荥泽县西二十里接河阴县界刘昭云山有二城曰东广武西广武各在山一头相去二百步　明统志云广武三皇二山相聨其上有东西二城即楚汉相拒处】
　　郡国志荥阳县有广武城城在山上汉所城也髙祖与项羽临絶涧对语责羽十罪羽射汉祖中胷处也山下有水北流入济世谓之柳泉也
　　济水又东迳东广武城北
　　楚项【下脱羽字】城之汉破曹咎羽还广武为髙爼置太公其上曰汉不下吾烹之髙祖不听将害之项伯曰为天下者不顾家但益怨耳羽从之今名其坛曰项羽堆亦【疑有讹阙朱本作夹】城之间有絶涧断山谓之广武涧项羽叱娄烦于其上娄烦精魄丧归矣
　　济水又东迳敖山北【敖山有城秦置仓于其中故亦曰敖仓城括地志云敖仓在荥泽县西北十五里石门之东北临汴水南带三皇山按今荥泽县在隋县南五里则敖城东南去今县当二十里也】诗所谓薄狩于敖者也其山上有城即殷帝仲丁之所迁也皇甫谧帝王世纪曰仲丁自亳徙嚣于河上者也或曰敖矣秦置仓于其中故亦曰敖仓城也
　　济水又东合荥渎【朱本作荥泽】
　　渎首受河水有石门谓之为荥口石门也【石门南际河有故碑云阳嘉三年立激岸侧以捍鸿波按苏代曰决荥口魏无大梁即此处也首受河水以上承河阴石门水而言然昔人导泽水以为川从此而出故谓之荥口石门禹贡锥指注又曰河阴石门汉建宁四年立在敖城西北荥口石门汉阳嘉三年立在敖山东时地各别近志混而为一大谬】而地形殊卑盖故荥播【孙云书作荥波】所道自此始也门南际河有故碑云惟阳嘉三年二月丁丑使河堤谒者王诲疏达河川遂荒庶土云大河冲塞侵齧金堤以竹笼石葺葺土而为遏坏隤无已功消亿万请以滨河郡徒疏山采石垒以为鄣功业既就徭役用息未详【朱云玉海引此文无未详二字疑衍】诏书许诲立功府乡规基经始诏策加命迁在沇州乃简朱轩授使司马登令缵茂前绪称遂休功登以伊洛合注大河南则缘山东过大伾回流北岸【何云疑有脱文】其势郁幪涛怒湍急激疾一有决溢弥原淹野蚁孔之变害起不测盖自姬氏之所常蹙昔崇鲧所不能治我二宗之所劬劳于是乃跋涉躬亲经之营之比率百姓议之于臣伐石三谷水匠致治立激岸侧以捍鸿波随时庆赐说以劝之川无滞越水土通演役未逾年而功程有毕斯乃元勲之嘉课上徳之表也昔禹修九道书録其功后稷躬稼诗列于雅夫不惮谦之勤夙兴厥职充国惠民安得湮没而不章焉故遂刊石记功垂示于后其辞云云使河堤谒者山阳东昏司马登字伯志代东莱典城王诲字孟坚河内太守守城向豺【何校守作宋豺作豹】字伯尹丞汝南邓方字徳山怀令刘丞字季意河堤掾匠等造陈留浚仪边韶字孝先颂石铭歳逺字多沦防其所灭盖阙如也荥渎又东南流注于浦今无水次东得宿须水口水受大河渠侧有扈城水自亭东南流注于济水今无水宿须在河之北不在此也盖名同耳自西縁带山隰秦汉以来亦有通否济水与河浑涛东注晋太和中桓温北伐将通之不果而还义熙十三年刘公西征又命宁朔将军刘遵考仍此渠而漕之始有激湍东注而终山崩壅塞刘公于北十里更凿故渠通之合则南渎通津川涧是导耳济水于此又兼邲目春秋宣公十三年晋楚之战楚军于邲即是水也昔卞【何云疑有脱误】京相璠曰在敖北
　　济水又东迳荥阳县北【上文东过荥阳县北谓河济并流此专指济水而言　宋白续通典云荥阳故城在荥泽县南十七里今按荥泽县北五里有荥泽故城隋置明洪武八年为河水所圯移今治是荥阳故城东北去今治止十二里也】
　　曹太祖与徐荣战不利曹洪授马于此处也【朱笺魏志太祖起义兵讨董卓至荥阳为卓将徐荣所败太祖失马贼追甚急曹洪下以马授太祖渡汴水奔谯】
　　济水又东南砾石溪水注之【胡云按又东二字为句石字衍观注云经所谓砾溪可知上有北砾溪故此为南砾溪余兄东甫云按下文砾石涧则石字似未可云衍或注脱石字耳且前此北砾溪既云未详则亦安知更有南砾溪耶以南字属下亦恐未安】
　　水出荥阳城西南李泽泽中有水即古冯池也地理志曰荥阳县冯池在西南是也东北流歴敖山南春秋晋楚之战设伏于敖前谓是也迳虢亭北池水又东北迳荥阳县北断山东北注于济世谓之砾石涧即经所谓砾溪矣经曰济出其南非也
　　济水又东索水注之【索水源出开封府荥阳县小陉山北流入京水】
