<!-- { "loadSidebar": true } -->
　　源南出大溃山东北流翼带三川乱流北注浉水又北迳贤首山西又北出东南屈迳仁顺城南故义阳郡治分南阳置也晋太始初以封安平献王孚长子望【晋书宗室传司马望魏封顺城侯武帝受禅进封义阳王】本治在石城山上因粱希侵逼徙治此城齐司州刺史马鲜卑【何氏云马鲜卑南史作仙琕为司州在梁时】不守魏置郢州也昔帝【宋本帝作常常珍竒本宋司州刺史降魏为豫州刺史复叛魏谋南奔为魏将元石所破事具魏书】珍奇自悬瓠遣三千骑援义阳行事厐定光屯于浉水者也浉水东南流厯金山北山无树木峻峭层峙浉水又东迳义阳故城北城在山上因倚陵岭周回三里是郡昔所旧治城城南一十五步对门有天井周一百余步深一丈东迳钟武故城南本江夏之属县也王莽之当利县矣又东迳石城山北山甚髙峻史记曰魏攻防阨音义曰防阨或言在鄳县葙山也按吕氏春秋九塞其一也浉水迳鄳县故城南【鄳县故城在今汝寜府罗山县西南百二十里黄岘闗外】建武中世祖封邓邯【后汉书邓彪传邓邯禹之宗彪之父】为鄳县侯按蘓林曰音育【按汉志江夏郡鄳县蘓林音肓师古曰音萌又音莫耿反今云音育误】浉水又东迳七井冈南又东北注于淮淮水又东至谷口谷水南出鲜金山北流至【疑讹】至瑟水注之水出西南具山东北迳光淹城东而北迳青山东罗山西东北流注于谷水谷水东北入于淮
　　又东迳新息县南【今属汝寜府】
　　淮水东迳故息城【在今新息县北三十里】南春秋左传隐公十一年郑息有违言息侯伐郑郑伯败之者也
　　淮水又东迳浮光山北【在今汝寜府光山县北八十里】
　　亦曰扶光山即弋山也迳新息县故城南应劭曰息后徙东故加新也王莽之新德也光武十九年封马援为侯国外城北门内有新息长贾彪庙庙前有碑面南又有魏汝南太守程尧碑魏太和中蛮田益宗効域立东豫州以益宗为刺史淮水又东合慎县水水出慎阳县西而东迳慎阳县故城南县取名焉【慎阳故城在今汝寜府真阳县北四十里汉志慎阳下应劭曰慎水出东北入海师古曰慎字本作滇音真后误为慎耳今犹有真邱真阳县字并从单作真知此音不改也阚骃云永平五年失印更刻遂误以水为心】汉帝【当作髙帝】十一年封栾説为侯国颍隂刘陶为县长政化大行道不拾遗以病去官童谣歌曰悒然不乐思我刘君何时复来安此下民见思如此应劭曰慎水所出东北入淮慎水又东流积为燋陂陂水又东南流为上慎陂又东为中慎陂又东南为下慎陂皆与鸿郗【胡引作郤】陂水散流【鸿却陂又名鸿池陂宋秦观曰鸿池陂非特灌溉之利菱芡蒲鱼之饶实一郡潴水处也陂既废水无归宿汝水所以散漫为害矣】其陂首受淮川左结鸿陂汉成帝时翟方进奏毁之建武中汝南太守邓晨欲修复之知许伟君晓知水脉召与议之伟君言成帝用方进言毁之寻而梦上天天帝怒曰何故败我濯子渊是后民失其利时有童謡曰败我陂翟子威及子覆陂当复明府兴复废业童謡之言将有徴矣【后汉书邓晨传晨为汝南太守兴鸿郤陂数千顷田汝土以殷鱼稲之饶流衍他郡注曰鸿却陂今豫州汝阳县东成帝时关东水波溢为害翟方进为丞相奏罢之又汉书翟方进传汝南旧有鸿隙大陂郡以为饶成帝时闗东数水陂溢为害方进为相与御史大夫孔光共遣掾行视以为决去陂水其地肥美省隄防费而无水忧遂奏罢之及翟氏灭乡里归恶言方进请陂下良田不得遂奏罢陂云王莽时常枯旱郡中追怨方进童謡曰坏陂谁翟子威饭我豆食羮芋魁反乎覆陂当复谁云者両黄鹄】遂署都水掾起塘四百余里百姓得其利陂水散流下合慎水而东南迳息城北又东迳南入淮谓之慎口淮水又东与申陂水合水上承申陂于新息县北东南流分为二水一水迳深丘西又屈迳其南南派为莲湖水南流注于淮淮水又左迤流结両湖谓之东西莲湖矣
　　淮水又东右合壑水
　　水出白沙山东北迳柴亭西俗谓之柴水又东北流与潭溪水合水发潭谷东北流右防柴水柴水又东迳黄城【在今光州西十二里】西故弋阳县也城内有二城西即黄城也柴水又东北入于淮谓之柴口也
　　淮水又东北申陂枝水注之
　　水首受陂水于深丘北东迳钓防南防在水曲之中防北有琴防又东迳阳亭南东南合淮
　　淮水又东迳淮隂亭北又东迳白城南【在今息县东】
　　楚白公胜之邑也又东北去白亭一十里
　　淮水又东迳长陵戍南又东青陂水注之【今息县东北八十里有长陵城疑即长陵戍也新蔡县西南有青陂】
　　分青陂东渎东南迳白亭西又南于长陂戍东东南入于淮
　　淮水又东北合黄水
　　水出黄武山东北流木【胡引作穆】陵闗水注之【木陵闗今在光山县】水导木陵山西北流注于黄水黄水又东迳晋西阳城南又东迳南光城南光郡治又东北迳髙城南故髙国也又东北迳弋阳郡【弋阳郡今为光州】东有虞丘郭南有子相庙黄水又东北入于淮谓之黄口淮水又东北迳襃信县故城南【襃信故城在今息县东北本汉郾县地】而东注流之者也
　　又东过期思县北【今固始县北七十里有期思故城】
　　县故蒋国周公之后也春秋文公十年楚王田于孟诸期思公复遂为右司马楚灭之以为县汉髙帝十二年以封贲赫为侯国城之西北隅有楚相孙叔敖庙庙前有碑
　　淮水又东北渒【胡引作淠】水注之【一作　固始县南五十里有淠水】
　　水出弋阳县南垂山西北流厯隂山闗迳二城间旧有贼难军所谓【疑衍】顿防西北出山又东北流迳新城戍东又东北得诏虞水口西北去弋阳虞丘郭二十五里水出南山东北流迳诏虞亭东而北入渒水又东北注淮俗曰白鹭水
　　东过原鹿县南【原鹿县故城在今江南颍州南汝水篇云汝水出鲁阳县之大盂山东南流迳原鹿县故城西而南入于淮所谓汝口】汝水从西北来注之
　　县即春秋之鹿上也左传僖公二十一年宋人为鹿上之盟以求诸侯于楚建武十五年世祖更封侍中执金吾阴乡侯阴识为侯国者也
　　又东过庐江安丰县东北决水从北来注之【按今江南鳯阳府霍丘县西南有安丰故城决水在县西八十里与河南固始县分界】
　　庐江故淮南也汉文帝十六年别以为国应劭曰故庐子国也决水自舒蓼北注不于北来也安丰东北注淮者穷水矣又非决水皆误耳
　　淮水又东谷水入焉
　　水上承富水东南流世谓之谷水也东迳原鹿县故城北城侧水南谷水又东迳富陂县故城北俗谓之城闾亭非也地理志曰汝南郡有富陂县建武二年世祖改封平乡侯王覇为富陂侯【按汉志汝南郡作富波后汉书郡国志及王霸传亦俱作富波陂与波古字通用如史记货殖传木居千石鱼陂又灌夫传陂池田园汉书俱作波此一证也】十三洲志曰汉和帝永元九年分汝阴置多陂塘以溉稲故曰富陂县也谷水又东于汝阴【今頴州治】城东南注【注下当有淮字】
　　淮水又东北左防润水
　　水首受富陂东南流为髙塘陂又东积而为陂水东注焦陵陂陂水北出为鲖陂陂水潭涨引渎北注汝隂四周隍堑下注颍水焦湖东注谓之润水迳汝隂县东迳荆亭北而东入【下当有于淮字】
　　淮水又东北穷水入焉【今霍丘西有穷水】
　　水出六安国安丰县穷谷春秋左传楚救灊司马沈尹戌与吴师遇于穷谷者也川流泄注于决水之右北灌安丰之左世谓之安丰水亦曰穷水音戎并声相近字随读转流结为陂谓之穷陂塘堰虽沦犹用不辍陂水四分农事用康北流注于淮京相璠曰今安丰有穷水北入淮淮水又东为安丰津水南有城故安丰都尉治后立霍邱戍淮淮中有洲俗号闗洲葢津闗所在故斯洲纳称焉魏书国志有曰司马景王征毌丘俭使镇西将军豫州刺史诸葛诞从安丰津先至夀春俭败与小弟秀藏水草中安丰津都尉部民张属斩之传首京都即斯津也
　　又东北至九江夀春县西泚水洪水合北注之又东颍水从西北来流注之【颍水篇云颍水出颍川阳城县西北少室山东南流迳蜩蟟郭东俗谓之郑城又东南入于淮春秋昭公十二年楚子狩于州来次于颍尾葢颍水之防淮也按郑城即頴上故城在今颍上县南】
　　淮水又东左合泚口【禹贡锥指云按汉志灊县沘山沘水所出北至夀春入芍陂师古曰沘音比又音布几反水经误作泚冝改正炳防按此二字似可互用说见前二十九卷】又东迳中阳亭北为中阳渡水流浅碛可以厉也
　　淮水又东流与颍口防东南迳仓陵北又东北流迳夀春县故城西【夀春故城即今鳯阳府夀州治】
　　县即楚考烈王自陈徙此秦始皇立九江郡治此兼得庐江豫章之地故以九江名郡汉髙帝四年为淮南国孝武元狩六年复为九江焉文颍曰史记货殖传曰淮以北沛陈汝南南郡为西楚彭城以东东海吴广陵为东楚衡山九江江南豫章长沙为南楚是为三楚者也
　　淮水又北左合椒水
　　水上承淮水东北流迳虵地南又厯其城东亦谓之清水东北流注于淮水谓之清水口者左合椒水焉
　　又东过夀春县北肥水从县东北流注之
　　淮水于夀阳县西北肥水从城而北入于淮谓之肥口【肥水在今夀州东北十里自合肥来注于淮州志谓之东肥河】淮水又北夏肥水注之【夏肥水在夀州西北州志谓之西肥河东流至下蔡故城西南十里入淮】水上承沙水于城父县右出东南流迳城父县故城南王莽之思善也县故焦夷之地春秋左传昭公九年楚公子弃疾迁许于夷实城父矣取州来淮北之田以益之伍举授许夷田杜预曰此时改城父为夷故传实之者也言夷田在濮水西者也然则濮水即沙水之兼称得夏肥之通目矣汉桓帝永夀元年封大将军梁冀孙桃为侯国者也【按梁统传永兴二年封桃为城父侯】夏肥水自县又东迳思善县之故城南汉章帝章和三年分城父立夏肥水又东为髙陂又东为天淙陂水出分为二流南为肥水北为鸡陂夏肥东流左合鸡水水出鸡陂东为黄陂又东南流积为茅陂又东为鸡水吕氏春秋曰宋人有取道者其马不进投之鸡水是也鸡水又防肥水而乱流东注俱入于淮
　　淮水又北迳山硖中谓之硖石【按硖石山在夀州西北夹淮为险在西岸者属下蔡在东岸者属夀春明省下蔡入夀州故一统志云在州西北二十五里】
