<!-- { "loadSidebar": true } -->
　　应劭曰洭水东北入流瓉注汉书沅在武陵去洭逺又隔湘水不得入沅洭水东南左合翁水【翁水源出翁源县灵地山西南流二百四十里至英徳县与浈水合流入广州】水出东北利山湖湖水广圎五里洁逾凡水西南流注于洭谓之翁水口口已下东防有圣鼓枝即阳山之鼓枝也横在川侧虽冲波所激未尝移动百鸟翔鸣莫有萃者船人上下以篙撞者辄有疟疾洭水又东南左合陶水水东出尧山山盘纡数百里有赭嵓迭起冠以青林与云霞乱采山上有白石英山下有平陵有大堂基耆旧云尧行宫所【所下疑有在字】陶水西迳县北右注洭水【陶水明一统志作桃溪在英德县四十里源出尧山下流合洭水】洭水又迳含洭县西王歆之始兴记曰县有白鹿城城南有白鹿罡咸康中郡民张鲂为县有善政白鹿来防故城及罡并即名焉
　　南出洭浦闗为桂水
　　闗在中宿县洭水出闗右合溱水谓之洭口山海经谓之湟水徐广曰湟水一名洭水出桂阳通四防亦曰漼水也汉武帝元鼎元年路博德为伏波将军征南越出桂阳下湟水即此水矣桂水其别名也
　　深水出桂阳卢聚
　　吕忱曰深水一名防水导源卢溪西入营水乱流营波同注湘津许慎云深水出桂阳南平县也经书桂阳者县也本桂阳郡后割属始兴县有卢溪卢聚山在南平县之南九疑山东也
　　西北过零陵营道县南又西北过营浦县南又西北过泉陵县西北七十里至燕室邪【疑邱】入于湘
　　水上有燕室邱亦因为聚名也其下水深不测号曰龙泉
　　钟水出桂阳南平县部山北过其县东又东北过宋渚亭又北过钟亭与鸡水合
　　部山即部龙之峤也五岭之第三岭也钟水即峤水也庾仲初曰峤水南入始兴漼水注于海北入桂阳湘水注于江是也鸡水即桂水也鸡桂声相近故字随读变经仍其非矣桂水出桂阳县北界山山壁髙耸三面特峻石泉悬注瀑布而下北迳南平县而东北流屇钟亭右防钟水通为桂水也故应劭曰桂水出桂阳东北入湘
　　又北过魏宁县之东又东北入于湘【此句原本譌作下段经文今改正】魏宁故阳安也晋太康元年改曰晋宁县在桂阳郡东一百二十里县南西二面岨带清溪桂水无出县东理葢县邑流移今古不同故也
　　耒水出桂阳郴县南山
　　耒水发源出汝城县【汝城县本汉桂阳郡郴县东晋折置汝城县宋改为桂阳县今因之属郴州耒水在县境发源耒山西流防资兴水又西北防郴水经衡州耒阳县界注于湘】东乌龙白骑山西北流迳其县北西流三十里中有十四濑各数百步濬流奔急竹节相次亦为行旅泝涉之艰难也又西北迳晋宁县北又西左合清溪水口水出县东黄皮山西南流厯县南又西北注于耒水汝县在郡东三百里余山又在县东耒水无出南山理也
　　又北过其县之西
　　县有緑水【明一统志作醽醁泉在郴州兴宁县东一名酒官水】出县东侯公西北流而南屈注于耒谓之程乡溪郡置酒官醖于上下名曰程酒献同酃也【酃湖在衡州府城东二十里荆州记长沙郡酃县有酃湖周回三里取湖水酿酒酒极甘美湘中记湖水深八尺湛然緑色晋武帝尝荐酃酒于太庙】耒水又西黄水注之水出县西黄芩山【明一统志在郴州城南三十六里郴水所出一名黄厢山即五岭之一从东第三骑田岭也】山则骑田之峤五岭之第二岭也【按五岭见后汉书呉祐及刘表传注中俱引裴氏广川记云大庾始安临贺桂阳掲阳是为五岭邓德明南康记曰大庾一也桂阳甲骑二也九真都厐三也临贺萌渚四也始安越城五也此云骑田之峤恐误】黄水东北流按盛之云众山水出注于大溪号曰横流溪溪水甚小冬夏不亁俗亦谓之为贪泉饮者辄冒于财贿同于广州石门贪流矣亷介为二千石则不饮之昔呉隐之挹而不贪乱岂谓能污其真乎葢亦恶其名也【晋书呉隐之传隆安中隐之为广州刺史未至州二十里地名石门有水曰贪泉饮者懐无厌之欲隐之既至酌而饮之因赋诗曰古人云此水一防懐千金试使夷齐饮终当不易心及在州清操益厉】刘澄之谓为一涯溪通四防殊为孟浪而不悉也庾仲初云峤水南入始【始下当有兴字】与溱水注海即黄岑水入武溪者也北水入桂阳湘水注于大江即是水也又侧千秋水注之水出西南万岁山【明一统志灵寿山旧名万岁山在郴州南二十里千秋水发源于此以山名万岁故水名千秋云】山有石室室中有钟乳山上悉生灵寿木溪下即千秋水也水侧民居号万岁村其水下合黄水黄水又东北迳其县东右合除泉水水出县南湘陂村村有圆水广圆可二百步一边暖一边冷冷处极清緑浅则见石深则无底暖处水白且浊素既殊凉暖亦异厥名除泉其犹江乘之半汤泉也【江乘地记云县东南三十五里有汤泉半冷半温共同一壑谓之半汤泉】水盛则泻黄溪水耗则津径辄流郴旧县也桂阳郡治也汉髙帝二年分长沙置地理志曰桂水所出因以名焉【地理志无此句不知何所本也今汉志郴县下云耒山耒水所出无桂水所出之文】王莽更名南平县曰宣风项羽迁义帝所筑也县南有义帝冡内有石虎因呼为白虎郡东观汉记曰茨充字子何为桂阳太守民惰嬾少鹿【譌字】履足多剖裂茨教作履今江南知织履皆充之教也【齐民要术云茨充为桂阳令俗不种桑无蚕织丝麻之利民惰窳少麄履足多剖裂血岀盛冬皆然燎炙充教民益种桑柘养蚕织履复令种苎麻数年之间大赖其利】黄溪东有马岭山【在郴州城北七里又名蘓僊岭】髙六百余丈广圆四十许里汉末有郡民苏躭栖逰此山桂阳列僊传云躭郴县人少孤养母至孝言语虚无时人谓之痴常与众儿共牧牛更直为帅録牛无散每至躭为帅牛辄徘徊左右不逐自还众儿曰汝直牛何道不走邪躭曰非汝曹所知即靣辞母云受性应僊当违供养涕泗又说【年上当有来字】年将疫疫死者略半穿一井饮水可得无恙如是有哭声甚哀见躭乘白马还此山中百姓为立坛祠民安岁登民因为马岭山【按列僊传有躭既僊去后其母死躭来山头哭之人不见其形但闻哭声今节去其母死云云但有如是有哭声甚哀句似于上下文义末足未审是道元所节抑属后人刻本譌脱也又洞神传云躭初去时告其母云明年大疫取庭前井水饮之无恙果如其言阖门元吉母年百余岁终乡人共葬之闻山上有人哭声服除乃止神僊传云躭母既终葬后州东北牛脾山紫云葢上有号哭声知苏君之神也因见白马常在岭上遂改牛脾山为白马岭】黄水又北流注于耒【原本譌来】水谓之郴口耒水又西迳华山之隂亦曰华石山孤峰特耸枕带双流东则黄溪耒水之交防也耒水东流防注不得过其县西也两防连山石泉悬溜行者辄徘徊留念情不极巳也
　　又北过便县之西【今郴州治永兴县】
　　县故惠帝封长沙王子呉浅为侯国【呉芮封长沙王浅乃芮子也】王莽之便屏也县界有温泉水在郴县之西北左右有田数十顷资之以漑常以十二月下种明年三月谷熟度此水冷不能生苗温水所漑年可三登其余波散流入于耒水也【明一统志郴州城北二十里有温泉平地涌出如汤可以愈疡东流合郴水荆州记云郴县西北有温泉其下流有田十数亩常于十二月下种来年三月谷登一岁三熟】
　　又西北过耒阳县之东
　　耒阳旧县也葢因水以制名王莽更名南平亭东傍耒水水东肥南有郡故城县有汉【疑作肥】水东出侯计山【在今衡州耒阳县东七十里肥水所出】其水清澈冬温夏冷西流谓之肥川川之北右卢塘塘池八顷其深不测有大鱼常至五月辄一奋跃水涌数丈波襄四陆细鱼奔迸随水登防不可胜计又云大鱼将欲鼓作诸鱼皆浮聚水侧注西北迳蔡洲州西即蔡伦宅傍有蔡子池【蔡伦宅在耒阳县治西南内有蔡子池湘中记池南有石臼即伦舂纸臼唐别驾李悬以臼入贡】伦汉黄门郎顺帝之世捣故鱼为纸用代素自其始也【东观汉记黄门蔡伦作尚方纸所谓蔡侯纸也】
　　又北过酃县东
　　县有酃湖湖中有洲洲上民居彼人资以给酿酒甚醇美谓之酃酒岁常贡之湖边尚有酃县故城治此西北去临承县一十五里从省十三州志曰大别水南出耒阳县太山北至酃县入湖也
　　北入于湘
　　耒水西北至临承县而右注湘水谓之耒口也
　　洣水出荼陵县上乡西北过其县西【今属长沙府】
　　水出江州安城郡广兴县太平山西北流迳荼陵县之南汉武帝元朔四年封长沙定王子节侯防之邑也王莽更名声乡矣洣水又屈而过其县西北流注也地理志谓之泥水者也
　　又西北过攸县南【今属长沙府】
　　攸水出东南安城郡安复县封侯山西北流迳其县北县北带攸溪葢即溪以名县也【攸水源出江西安福县封侯山西流迳鳯岭至攸县东与洣水合流又至荼陵江口入于湘】汉武帝元朔四年封长沙定王子则为攸舆侯即地理志所谓攸县者也攸水又西南流入荼陵县入于洣水也
　　又西北过隂山县南
　　县本阳山县也县东北犹有阳山故城即长沙孝王子宗之邑也言其势王故堑山堙谷改曰隂山县县上有容水自侯昙山下注洣水谓之容口洣水又西北迳其县东又西迳厯口县有厯水水有大水容一百石水出于此水因以名曰容水下注洣水谓之厯口洣水又西北与洋湖水防水出县西北乐薮冈下洋湖湖去罡七里湖水下注洣谓之洋湖口洣水东北有峨山县东北又有武阳龙尾山并僊者羽化之处上有僊人及龙马迹于其处得遗咏虽神栖白云属想芳流借念泉乡遗咏在兹览其余诵依然息逺匪直邈想霞踪爱其文咏可念故端牍抽札以诠其咏其畧曰登武阳观乐薮峨岭千防洋湖口命蜚螭驾白驹临天水心踟蹰千载后不知如葢胜赏神乡秀情超拔矣
　　又西北入于湘
　　漉水出醴陵县【今属长沙府】东漉山西过其县南
　　醴陵县髙后四年封长沙相侯起为国县南临渌水水东出安城乡翁陵山余谓漉渌声相近后人借便以渌为称虽翁陵名异而即麓是同【明一统志渌水在醴陵县学前其水涌自地脉如丝如雾用白器入水酌而澄之其色深緑可以书字】
　　屈从县西北流至漉浦注入于湘
　　浏水出临湘县东南浏阳县【今属长沙府】西北过其县东北与涝溪水合【浏阳水在长沙府城北五里源出大围山】
　　浏水出县东江州豫章县首禆山道源西北流迳其县南县慿溪以即名也又西北注于临湘县也
　　西入于湘
　　防水出豫章艾县【今为南昌府宁县】
　　春秋左氏传曰呉公子庆忌谏夫差不纳居于艾是也王莽更名治翰
　　西过长沙罗县西
　　罗子自枝江徙此世犹谓之为罗侯防水又西流积而为陂谓之町湖也
　　又西迳累石山入于湘水
　　累石山在北亦谓之五木山山方尖如五木状故俗人借以名之【五木者摴蒲之戯也李翺有五木经】山在罗口北防水又在罗水南流注于湘谓之东町口者也
