<!-- { "loadSidebar": true } -->
　　肥水自黎浆北迳夀春县故城东为长瀬津津侧有谢堂北亭迎送所薄水陆舟车是焉萃止又西北左合东溪溪水引渎北山西南流迳公寺西寺侧因溪建刹五层屋宇闲敞崇虚携觉【疑讹当作嶕峣】也又西南流注于肥肥水又西迳东台下台即夀春外郭东北隅阿之榭也东侧有一湖三春九夏红荷覆水引渎城隍水积成潭谓之东防湖亦肥南播也肥水西迳夀春县城北右合北溪水北山泉源下注潄石頽隍水上长林挿天髙柯负日出于山林精舎右山渊寺左道俗嬉逰多萃其下内外引汲泉同七净溪水防注西南迳陆道士解【疑是廨】南精庐临侧川溪大不为广小足闲居亦胜境也溪水流注于肥水
　　北入于淮
　　肥水又西分为二水右即肥之故渎遏为船官湖以置舟舰也肥水左渎又西【西下疑有迳字】石桥门北亦曰草市门外有石梁渡此洲【宋本作北洲】洲上有西昌寺寺三靣阻水佛堂设三像真容竗相相服精炜【项本作伟】是萧武帝所立也寺西即船官坊仓光都水【朱曰史记齐世家云苍兕苍兕揔尔舟楫王充论衡作苍光云是水中兽也】是营是作湖北对八公山山无树木唯童阜耳山上有淮南王刘安庙刘安是汉髙帝之孙厉王长子也析【当作折】节下士笃好儒学养方术之徒数十人皆为俊异焉多神仙秘法鸿寳之道忽有八公皆须眉皓素诣门希见门者曰吾王好长生今先生无住衰之术未敢相闻八公咸变成童王甚敬之八士并能链金化丹出入无间乃与安登山埋金于地白日升天余药在器鸡犬防之者俱得上升其所升之处践石皆陥人马迹存焉故山即以八公为目余登其上人马之迹无闻矣唯庙像存焉庙中圗安及八士像皆坐床帐如平生被服丽咸羽扇裙帔巾壶枕物一如常居庙前有碑齐永明十年所建也山有隠室石井即崔琰所谓余下夀春登北岭淮南之道室八公石井在焉亦云左吴与王春生等寻安同诣洲还为着记号曰八公记都不列其鸡犬升空之事矣按汉书安反伏诛葛洪明其得道事僃抱朴子及神仙传肥水又左纳芍陂渎渎水自黎浆分水引渎夀春北迳芍陂门右北入城昔钜鹿时苗为县长是其留犊处也【魏畧云时苗为夀春令始至乗两黄特后歳余牛生犊及去任留特与主簿曰是淮土所生也】渎东有东都街街之左道北有宋司空刘勔庙宋元徽二年建于东乡孝义里庙前有碑时年碑功方创齐永明元年方立沈约宋书言太始元年豫州刺史殷琰反明帝假勔辅国将军讨之琰降不犯秋毫百姓来苏生为立碑文过其实建元四年故吏顔防明为其庙铭故佐厐埏为庙赞夏侯敬友为庙颂并附刋于碑侧渎水又北迳相国城东刘武帝伐长安所筑也堂宇防馆仍故以相国为名又北出城注肥水又西迳金城北又西左合羊头溪水水受芍陂西北厯羊头溪谓之羊头涧水北迳熨【熨下疑有斗字】湖左防烽水渎渎受淮于烽村南下注羊头溪侧迳夀春城西又北厯象门自沙门北出金城西门逍遥楼下北注肥渎肥水北注旧渎之横塘为元康南路驰道左通船官坊也肥水迳元康城西北流水北出际有曲水堂亦嬉游所集也又西北流昔在晋世谢元北御苻坚祈【疑是于】八公山及置阵于肥水之濵坚望山上草木咸为人状此即故战败处非八公之灵有助葢苻氏将亡之惑也肥水又西北注于淮是曰肥治【疑当作口】也
　　施水亦从广阳乡东南入于湖
　　施水受肥于广阳乡东南流迳合肥县应劭曰夏水出城父东南至此与肥合故曰合肥【按汉志九江郡合肥下应劭云夏水出父城东南至此与淮合故曰合肥】阚骃亦言出沛国城父东至此合为肥余案川亡派别无沿注之理方知应阚二説非实证也葢夏水暴长施合于肥故曰合肥也非谓夏水自城父【何氏云下有脱文】东迳合肥县城南居四水中东又有逍遥津水上旧有梁孙权之攻合肥也张辽败之于津北桥不撤者两板权与甘寜蹴马趋津谷利自后着鞭助势遂得渡梁凌统被铠落水后到追及流涕津渚【吴志吴主孙权传权征合肥未下彻军还兵皆就路权与凌统甘寜等在津北为魏将张辽所袭统等以死扞权权乗骏马越津桥得去　江表传曰权乗骏马上津桥桥南已见撤丈余无版谷利在马后使权持鞍缓鞚利于后着鞭以助马势遂得超度权既得免即拜利为都亭侯　凌统传统率亲近三百人陥围扶扞权出复还战左右尽死统被甲潜行及权痛亲近无返者悲不自胜】施水又东分为二水枝水北出焉下注阳渊施水又东迳东口戍东注巢湖谓之施口也
　　沮水出汉中房陵县【今为湖广郧阳府房县】淮水东南过临沮县界【今为襄阳府南漳县故城在县境】
　　沮水出东汶阳【何氏云汶阳未详】郡沮阳县西北景山【在今房县西南一百里一名雁山一名马塞山】即荆山首也【汉志南郡临沮县下云禹贡南条荆山在东北漳水所出通典云临沮故城在当阳县北而南漳亦临沮之地按魏志西魏析临沮置重阳县后周改曰思安隋开皇十八年改曰南漳有荆山今南漳县西少北八十里之荆山是也左传昭四年司马侯曰荆山九州之险十二年右尹子革曰昔我先王熊绎辟在荆山后汉志临沮县有荆山刘昭曰荆州记云西北三十里有清溪溪北即荆山首曰景山即卞和抱璞之处元和志荆山在南漳县西北八十里三面险絶惟东南一隅才通人径寰宇记云南漳县荆山顶上有池乔松翠柏列绕其傍此后沮水漳水篇即言出荆山即此也】髙峰霞举峻竦层云山海经云金玊是出亦沮水之所故淮南子曰沮出荆山髙诱云荆山在左冯翊懐德县葢以洛水有漆沮之名故也斯谬证耳杜预云水出新城郡之西南发阿山葢山异名也沮水东南流迳沮阳县东南县有潼水东迳其县南下入沮水沮水又东南迳汶阳郡北即髙安县界郡治锡城县居郡下城故新城之下邑义熈初分新城立西表悉重山也沮水南迳临沮县西青溪水注之水出县西青山山之东有滥泉即青溪之源也口径数丈其深不测其泉甚灵洁至于炎阳有亢阴雨无时以秽物投之辄能暴雨其水源东流以源出青山故以青溪为名寻源浮溪【上下疑有脱讹】竒为深峭盛之云稠木傍生凌空交合危楼倾岳【疑是阜】恒有落势风泉传响于青林之下岩猨流声于白云之上逰者常若【疑作苦】目不周翫情不给赏是以林徒栖托云客宅心泉侧多结道士精庐焉青溪又东流入于沮水沮水又屈迳其县南晋咸和中为沮阳郡治也沮水又东南迳当阳县北【今属荆州府荆门州】县城因冈为阻北抗沮川其故城在东一百四十里谓之东城在绿林长坂南【在当阳县北一百里】长坂即张翼德横矛处也沮水又东南迳驴城西磨城东【在当阳东四十里东有驴城】又南迳麦城西【在当阳县东六十里】昔闗云长诈降处自此遂叛传云子胥造驴磨二城以攻麦邑沮水又南迳楚昭王墓东对麦城故王仲宣之赋登楼云西接昭丘是也沮水又南与漳水合焉
　　又东南过枝江县【今属荆州府】东南入于江
　　沮水又东南迳长城东又东南流注于江谓之沮口也
　　漳水出临沮县东荆山东南过蓼亭又东过章乡南荆山在景山东一百余里新城沛乡【何氏引晋书地理志作沶乡】县界虽羣峰竞举而荆山独秀漳水东南流又屈西南迳编县南【今荆门州地】县旧城东北一百四十里髙阳城西南【在今归州境】移治许茂故城城南临漳水漳水又南厯临沮县之漳乡南昔关羽保麦城诈降而遁潘璋斩之于此漳水又南迳当阳县又南迳于麦城东王仲宣登其东南隅临漳水而赋之曰夹清漳之通浦倚曲沮之长洲是也漳水又南洈水注之山海经曰洈水出东北宜诸之山而南流注于漳水
　　又南至枝江县北乌【疑有讹脱】扶邑入于沮
　　地理志曰禹贡东【按志作南禹贡无东条之山此云东误】条荆山在临沮县之东北漳水所出东至江陵入杨【按志作阳】水注于沔非也今漳水于当阳县之东南一百里余而右防沮水也
　　夏水出江流于江陵县东南
　　江津豫章口东有中夏口是夏水之首江之汜也屈原所谓过夏首而西浮顾龙门而不见也龙门即郢城之东门也
　　又东过华容县南【今属岳州府】
　　县故容城矣春秋鲁定公四年许迁于容城是也北临中夏水自县东北迳成都郡故城南晋永嘉中西蜀阻乱割华容诸城为颖王都夏水又迳交阯太守胡宠墓北汉太傅广身【疑有讹脱】陪陵而此墓侧有广碑故世谓广冢非也其文言是蔡伯喈之辞厯范西戎墓南王隠晋书地道记曰陶朱在华容县树碑云是越之范蠡晋太原地记盛之荆州记刘澄之记并言在县之西南郭仲产言在县东十里检其碑题云故西戎令范君之墓碑文缺落不详其人称蠡是其先也碑是永嘉二年立观其所述最为究悉似亲迳其地故违众説从而正之夏水又东迳监利县南【今属荆州府】晋武帝太康五年立县土卑下泽多陂池西南自州陵东界迳于云杜沌阳为云梦之薮矣韦昭曰云梦在华容县按春秋鲁昭公三年郑伯如楚子产备田具以田江南之梦郭景纯言华容县东南巴丘湖是也杜预云枝江县安陆县有云梦葢跨川亘隰兼苞势广矣夏水又东夏杨水注之水上承杨水于竟陵县之柘口东南流与中夏水合谓之夏杨水又东北迳江夏惠怀县北而东北注
　　又东至江夏云杜县入于沔
　　应劭十三州记曰江别入沔为夏水源夫夏之为名始于分江冬竭夏流故纳厥称既有中夏之目亦苞大夏之名矣当其决水之所出谓之堵口焉郑元注尚书沧浪之水言今谓之夏水来同故世变名焉刘澄之着永初山川记云夏水古文以为沧浪渔父所歌也因此言之水应由沔今按夏水是江流沔非沔入夏假使沔注夏其势西南非尚书又东之文余亦以为非也自堵口下沔水通兼夏目而防于江谓之夏汭也故春秋左传称吴伐楚沈尹射奔命夏汭也杜预曰汉江曲入江即夏口矣
　　羌水出羌中叅粮【按汉志道县下师古引水经云羌水出羌中叅谷】
　　彼俗谓之天池白水矣地理志曰出陇西羌道东南流迳宕昌城东西北去天池五百余里水又东南迳宕昌婆川城东南北注羌水昔姜维之冦陇右也闻钟防入汉中引还知雍州刺史诸葛绪屯桥头从此谷将出北道【按魏志邓艾传作从函谷入北道】绪邀之此路继更从此【疑作北】道渡桥头入劒阁【在今保寕府剑州北三十里】绪追之不及羌水又东南阳部水注之水发东北阳部溪西南迳安民戍又西南注羌水羌水又东南迳武阶城西南又东南迳葭芦城西羊汤水入焉水出西北阴平北界汤溪东南迳北部城北又东南迳三部城南东南右妾【下合字疑在右下妾一作接】水合傍西南出即水源所发也羌水又迳葭芦城南迳余城南又东南左防五防水水有二源出南北五部溪西南流合为一水屈而东南注羌水羌水又东南流至桥头合白水东南去白水县故城九十里
　　又东南至广汉白水县与汉水合又东南过巴郡阆中县又南至垫江县东南入于江
　　涪水出广汉涪县西北
