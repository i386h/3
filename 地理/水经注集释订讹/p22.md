<!-- { "loadSidebar": true } -->
　　昔齐威王使盻子守高唐赵人不敢渔扵河即鲁仲连子谓田巴曰今楚军南阳赵伐高唐者也春秋左哀公十年赵鞅帅师伐齐取黎及辕毁高唐之郭杜预曰辕即援也祝阿县西北有高城【高唐城今在济南府禹城县西四十里禹城本汉祝阿县】
　　漯水又东北迳漯隂县故城北
　　县故黎邑也汉武帝元光三年封匈奴降王王莽更名翼城歴北漯隂城南伏琛谓之漯阳城南有魏沇州刺史刘岱碑地理风俗记曰平原漯隂县今巨漯亭是也【按临邑县西有漯隂故城元和志漯水北去临邑县七里】
　　漯水又东北迳着县故城南【城在今济阳县西南】又东北迳崔氏城北【城今在章丘县西北】
　　春秋左传襄公二十七年崔成请老扵崔氏【按左传无氏字】者也杜预释地曰济南东朝阳县西北有崔氏城
　　漯水东南迳东朝阳县故城南【城亦在章丘县西北】
　　汉高帝六年【按汉表是七年】封都尉华寄为侯国地理风俗记曰南阳有朝阳县故加东地理志曰王莽之修治也
　　漯水又东迳汉徴君伏生墓南
　　碑碣尚存以明经为秦博士秦坑儒士伏生隠焉汉兴教扵齐鲁之间文帝撰五经尚书太傅安帝徴之年老不行及使掌故欧阳生等受尚书于徴君号曰伏生者也
　　漯水又东迳邹平县故城北【今济南府青城县界有东邹故城】
　　有【原本譌作右】邹侯国舜后姚姓也
　　漯水又东北迳建信县故城北【今在青州府高苑县西北】
　　汉高帝七年封娄敬为侯国【按史汉功臣表俱不列娄敬封国汉志建信下亦不曰侯国敬亦但云封敬二干石为闗内侯号建信侯则知建信之号乃虚名非封国也今云封为侯国恐非是】应劭曰临沛县西北五十里【临沛当作临泲】有建信侯【疑属衍文】城都尉治故城者也
　　漯水又东北迳千乗县二城间
　　汉高帝六年以为千乗郡王莽之建信也章帝建初四年为王国和帝永元七年改为乐安郡故齐也伏琛曰千乘城【疑漏在字】齐城西北一百五十里隔防水即漯水之别名也【元和志千乗故城在淄州高苑县北二十五里】
　　又东北为马常坈【朱笺玉篇坈音而勇切地名今按下文里数则坈乃淀泊之类韵补云与坑同】
　　坈东西八十里南北三十里乱河枝流而入扵海河海之饶兹焉为最地理风俗记曰漯水东北至千乗入海河盛则通津委海水耗则防涓絶流书浮扵济漯亦是水者也
　　禹贡锥指曰此自西汉末以迄后魏漯川之原委也以今舆地言之濬县滑县开州清丰【并属直大名府】观成濮州范县朝城莘县堂邑聊城清平博平【并属山东东昌府】禹城临邑济阳章丘邹平齐东青城【并属济南府】高苑【属青州府】诸州县界中皆古漯水之所经自宋世河决商胡【疑当作河】朝城流絶而旧迹之存者鲜矣
　　又东北过杨墟县东商河出焉
　　地理志曰杨墟平原之县也汉景帝四年【按汉书王子侯表是文帝四年今云景帝误】以封齐悼恵王子将庐【按史记齐悼恵王世家及汉表俱作将闾今云将庐従史表也】为侯国也城在高唐城之西南经次扵此是不比也商河首受河亦漯水及泽水所潭水也【禹贡锥指引此作泽水所泽也】渊而不流世谓之清水自此虽沙涨填塞厥迹尚存歴泽而北俗谓之落里坈迳张公城西又北重源潜发世谓之落里坈亦曰小漳河商漳声相近故字与读移耳【元和志云汉鸿嘉四年河水泛溢河隄都尉许商凿此河通海故以商为名商河行大河之南漯水之北】
　　商河又北迳平原县东又迳安徳县故城南又东北迳昌平县故城南又东迳般县故城南又东迳乐陵县故城南【般县故城在今徳平县东北乐陵故城在今乐陵县界】
　　汉宣帝地节四年封侍中史子长为侯国【汉表史高封乐陵侯今云子长高字也】
　　商河又东迳初乡县故城南【初乡故城在今商河县西北】
　　高后八年封齐悼恵王子刘辟光为侯国也王莽更之曰张乡也应劭曰般县东南六十里有初乡城故县也【按汉志平原郡朸县莽曰张乡应劭曰音力絶无所谓初乡县者况刘辟光亦封朸侯则应作朸县明矣乡字亦疑衍又按史汉表悼恵王子辟光于文帝四年封朸侯今云高后八年亦误】
　　沙沟水注之
　　水南出大河之阳泉源之不合河者二百步其水北流注商河
　　商河又东北流迳马岭城西北而流【二字疑衍】屈而东注南转迳城东
　　城在河曲之中东海王越斩汲桑扵是城【朱笺十六国春秋后赵録永嘉元年冬并州人田兰等起兵斩汲桑于乐陵晋书载记石勒奔乐平东海王越追斩汲桑于平原】
　　商河又东北迳冨平县故城北【今济南府陵县东北二十里有厌次故城】地理志曰侯国也王莽曰安乐亭应劭曰明帝更名阚骃四厌次县本冨平矣车骑将军张安世之封邑非也按汉书昭帝元鳯六年封右将军张安世为富平侯薨子延寿嗣国在陈留别邑【按汉书此下尚有在字】魏郡陈留风俗曰陈留尉氏县安陵乡故冨平县也是乃安世所食矣岁入租千余万延寿自以身无功徳何堪久居先人大国上书减户天子以为有让徙封平原并食一邑户口如故而税减半十三州志曰明帝永平五年改曰厌次矣按史记高祖功臣侯者表高帝六年封元顷为侯国徐广音义曰汉书作侯爰类字【按汉表作厌次侯爰类】是知厌次旧名非始明帝盖复故耳县西有东方朔冢【东方朔墓今在陵县东北二十二里有唐顔鲁公所书碑刻】侧有祠祠有神验水侧有云城汉武帝元封四年封齐孝王子刘信为侯国也【按汉书王子侯表云侯信乃元朔四年封非元封也】
　　商河又分为二水南水谓之长聚沟
　　东流倾注为海沟南海【疑作水】侧有蒲台台高八丈方二百步三齐略记曰鬲城东南有蒲台秦始皇东游海上于台下蟠蒲系马至今嵗【疑漏一岁字】蒲生萦委若有系状似水杨可以为箭今东去海三十里【蒲台今为县属济南府】
　　北水世又谓之白薄渎
　　东北流注扵海水矣
　　大河又东北迳高唐县故城西
　　春秋左襄公十九年齐灵公废太子光而立公子牙以夙沙卫为少傅齐侯卒崔杼逆光光立杀公子牙于句渎之丘卫奔高唐以叛京相璠曰本平原县也为【为字误朱本改作魏谢云当作齐】之西鄙也大河迳其西而不出其东经言出东误耳【高唐故城在今禹城县西四十里本齐高唐邑齐赵以河为境威王曰吾臣有盻子使守高唐则赵人不敢渔扵河即此河也】
　　大河又北迳张公城临侧河湄
　　魏青州刺史张治此故世谓之张公城水有津焉名之曰张公渡【在今平原县南六十里】
　　河水又北迳平原县故城东【故城在今县南】
　　地理风俗记曰原博平也故曰平原矣县故平原郡治矣汉高帝六年置王莽改曰河平也晋灼曰齐西有平原河河水北过高唐县即平原也故经言河水迳高唐县东非也按地理志曰高唐平原也高唐漯水所出平原则笃马河导焉明平原非高唐大河不得出其东审矣
　　大河右溢世谓之甘枣沟
　　水侧多枣故俗取名焉河盛则委泛水耗则辍流
　　故渎又东北歴长堤迳温隂县北【按汉志有漯隂而无温隂宋本亦作漯隂恐当依宋本为是下同】
　　东迳着城北东为波淀渊潭相接世谓之秽野薄
　　河水又北迳阳阿县故城东【朱本作西】
　　汉高帝六年封郎中万防为侯国【按史汉功臣表俱无阳阿侯万防其人者且汉志阳阿属上党郡河水扵此非入上党之所恐有譌误】应劭曰温【亦当作漯】隂县东南五十里有阿阳乡故县也【按阳阿县属上党郡漯隂县属平原郡一在并州一在青州相去辽逺必非河水同迳之地按平原郡有阿阳与漯隂相连则宜作阿阳无疑但所谓侯国则史汉表有阳阿而无阿阳恐所云万防者不足凭也】
　　又东北过漯阳县北【按漯水下注云北漯隂城伏琛谓之漯阳城在今青城县界漯水之北】河水自平原左迳安徳城东而北为鹿角津【今陵县治即安徳故城县东南有鹿角闗因津为名与临邑县接界】东北迳般县乐陵朸乡厌次县南为厌次河
　　汉安帝永初二年剧贼毕毫等数百乗船防平原县令刘雄门下小吏所辅浮舟追至厌次津与贼合战并为贼擒求代雄毫纵雄扵此津所辅可谓孝尽爱敬义极君臣矣
　　河水又迳漯隂县故城北【一作右迳】
　　王莽之臣武县也
　　河水又东北为漯沃津
　　漯沃县故城南王莽之近亭者也地理风俗记曰千乗县西北五十里有大河河北有漯沃城故县也魏改为后部亭今俗遂名之曰右辅城【今蒲台县东有漯沃故城】
　　河水又东迳千乗城北
　　伏琛之所谓千乗北城者也【今高苑县北有千乗故城未知是此城否】
　　又东北过黎城县北【禹贡锥指据济水经文改作利县云彼注云地理志齐郡有利县晏谟曰县在齐城北五十里今博兴县东有利县故城】又东北过甲下邑济水従西来注之又东北入于海
　　河水又东分为二水枝津东迳甲下城南东南歴常沇【按上文有马常坈经文此当云歴马常坈为是】注济
　　经言泲水注河水自枝津东北流至甲下邑北世谓之仓子城非也又东北流入于海淮南子曰九折注为海而流不絶者昆仑之输也尚书禹贡曰夹石碣石入于河山海经曰碣石之山绳水出焉东流注于河河之入海旧在碣石今川流所导非禹渎也周定王五年河徙故渎故班固曰商渇【朱本作碣】周移也又以汉武帝元光二年河又徙东郡更注渤海是以汉司空掾王横言曰往者天常连北风海水溢西南出寖数百里故张君云碣石在海中葢沦扵海水也昔燕齐辽旷分置营州今城届海濵海水北侵城垂沦平【谢云宋本作城垂沦者半】王横之言信而有徴碣石入海非无证禹贡锥指以今舆地言之滑县开州【并属直大名府】观城濮州范县朝城【并属山东东昌府】阳谷【属兖州府】茌平【属东昌府】禹城平原陵县徳平乐陵商河武定青城蒲台【并属济南府】高苑博兴【并属青州府】诸州县界中皆东汉以后大河之所行也







　　水经注集释订讹卷五
<史部,地理类,河渠之属,水经注集释订讹>
　　钦定四库全书
　　水经注集释订讹卷六
　　归安沈炳巽撰
　　汾水　　浍水　　涑水　　文水
　　原公水　洞涡水　晋水　　湛水
　　汾水出太原汾阳县北管涔山【按今静乐县在太原府西北二百二十里本汉汾阳县地地理志汾阳北山汾水所出西南至汾阴入河过郡二行一千三百四十里管涔山一名燕京山淮南子汾岀燕京是也隋志静乐县有管涔山元和志云在县北一百二十里】
