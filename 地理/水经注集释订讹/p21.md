<!-- { "loadSidebar": true } -->
　　河水东北流而迳濮阳县北为濮阳津【濮水在今开州东南六十里】故城在南与卫县分水城北十里有瓠河口有金堤宣房堰粤在汉世河决金隄涿郡王遵【按汉书当作尊下同】自益州刺史【按汉书当作自徐州刺史】迁东郡太守河水盛溢泛浸瓠子金隄决坏遵躬率民吏投沈白马祈水神河伯亲执圭璧请身填堤庐居其上吏民皆走遵立不动而水波齐足而止公私壮其勇节【濮阳故城今在开州西南二十里】
　　河水又东北迳卫国县南【今为东昌府观成县】东为郭口津河水又东迳鄄城县北【一作国口】
　　故城在河南一十八里王莽之鄄良也沇州旧治魏武创业始自于此河上之邑最为峻固晋八王故事曰东海王越治鄄城城无故自坏七十余丈越恶之移治濮阳城南有魏使持节征西将军太尉方城侯邓艾庙庙南有艾碑秦建元十二年广武将军沇州刺史闗内侯安定彭超立河之南岸有新城宋宁朔将军王谟前锋入河所筑也北岸有新台鸿基层广高数丈卫宣公所筑新台矣诗齐【何氏云齐字疑】姜所赋也为庐关津台东有小城崎岖防侧台枕河俗谓之底阁城疑故关津都尉治也所未详矣【汉志东郡有畔观县后汉更名为卫国今东昌府观成县地及清丰之南境开州之北境皆是鄄城县故城在河南十八里今在濮州东二十里】
　　河水又东北迳范县之秦亭西【今东昌府范县东南有范县故城】春秋经书筑台扵秦者也【左庄三十一年筑台扵秦地道记在县西北】
　　河水又东北迳委粟津
　　大河之北即东武阳县也【寰宇记观成县东南六十七里有委粟城盖与津相近东武阳即今东昌府朝城县】
　　左防浮水故渎
　　故渎上承大河扵顿丘县而北出【顿丘县即今大名府清丰县其故城在县南二十五里】东迳繁阳故城南【繁阳故城在大名府内黄县东六十里】故应劭曰县在繁水之阳【明统志繁水在南乐县阙三十五里元志在内黄县东二十六里】张晏曰县有繁渊春秋襄公二十年经书公与晋侯齐侯盟于澶渊杜预曰在顿丘县南今名繁污澶渊即繁渊也亦谓之浮水焉【今开州城南有澶渊城】昔魏徙大梁赵以中牟易魏故志曰赵南至浮水繁阳即是渎也
　　故渎东絶大河故渎东迳五鹿之野
　　晋文公受块于野人即此处矣京相璠曰今卫国县西北三十里有五鹿地今属顿丘县【明一统志大名府城东有五鹿墟晋文公受块于野人即此处又开州南三十里有五鹿城鲁伐卫取五鹿葢此城也】
　　浮水故渎又东南迳国邑
　　城北故卫公国也汉光武以封周后也
　　又东迳卫国县故城南古斟观
　　应劭曰夏有观扈即此城也竹书纪年梁惠成王二年齐田寿帅师伐赵围观观降【竹书作伐我】
　　浮水故渎又东迳河牧城而东北出
　　郡国志曰卫国姚姓有河牧城【后汉书郡国志曰卫本观故国姚姓此漏本观故三字】
　　又东北入东武阳县东入河又有漯水出焉
　　戴延之谓之武阳也地理志曰漯水出东郡武阳县今漯水上承河水于武阳县东南西北迳武阳新城东曹操为东郡所治也引水自东门石窦北注于堂池池南故基尚存中城内又立一石甚大城西门名氷井门门内曲中氷井犹存门外有故台号武阳台匝台俱有隅雉遗迹【武阳台在今东昌府莘县界内】
　　河水又东迳武阳县东范县西而东北流也又东北过东阿县北河水于范县东北流为仓亭津【东阿县今属兖州府】述征记曰仓亭津在范县界去东阿六十里魏土地记曰津在武阳县东北七十里津河济名也【汉东阿故城在今阳谷县东北范县即今范县仓亭津在县西北】
　　河水又歴柯泽
　　春秋左襄公十四年卫孙文子败公徒于柯泽者也【按左作阿泽杜注云济北东阿县西南有大泽】
　　迳东阿县故城西而东北流注【此下疑漏邓里渠三字】
　　河水枝津东出谓之邓里渠也
　　又东北过茌平县西河自邓里渠东北迳昌乡亭北迳碻磝城西【茌平前汉书作茬平后汉书作荏平水经注作茌平宋宋景文曰当作茌】
　　述征记曰嚚磝【朱本云当作碻磝】津名也自黄河泛舟而渡者皆为津也其城临水西南崩于河宋元嘉二十七年以王谟为宁朔将军前锋入河平碻磝守之都督刘义恭以沙城不守召谟令毁城而还【按宋书王谟作江夏王义恭以为碻磝不可守召令还今此漏可字】后登城之魏立济州治此也【王海引此作后更城之魏置镇守名济州闗按魏书地形志济州治济北碻磝城泰当八年置】河水冲其西南隅又崩扵河即故茌平县也应劭曰茌山名也县在山之平陆故曰茌平也王莽之功崇矣经曰大河在其西邓里渠歴其东即斯邑也昔石勒之师懽屯耕扵茌平闻鼔鞞之声扵是县也【朱云十六国春秋后赵録石勒年二十余为司马腾所执卖充军实至平原卖与茌平人师懽为奴每屯耕于野尝闻鞞铎之音勒以告诸奴】而与柳城分河【茌平今属东昌府其故城在县西三十里县南有济州城即古碻磝城】
　　河水又与邓里渠水上承大河于东阿县西东迳东阿县故城北
　　故卫邑也应仲瑗曰有西故称东魏封曹雄为侯国【朱云按魏志曹植自雍丘王徙封东阿王非侯国也宗室中亦无名雄者】大城北门内西侧臯上有大井其巨若轮深六七丈嵗尝煮胶以贡天府本草所谓阿胶也故世俗有阿井之名【阿井今在阳谷县东北六十里水清冽而甘煮草为胶可以愈疾旧属东阿故名阿井】县出佳缯缣故史记云秦昭王服太阿之劒阿缟之衣也
　　又东北迳临邑县【临邑今属济南府】与将渠合又北迳茌平县东临邑县故城西北流入于河河水又东北流迳四渎津【原本漏迳字　通典卢县东有汉临邑县故城卢县今为济南府长清县四渎津当在县界临邑故城东北】
　　津西侧岸临河有四渎祠东对四渎口河水东分济亦曰泲水受河也然荥口水右断门不通始自是出东北流【然字之下疑有譌脱】迳九里与清水合放泲渎也自河入济自泲入淮自淮达江水径周通故有四渎之名也昔赵杀鸣犊仲尼临河而叹自是而返曰丘之不济命也夫【朱笺史记孔子世家孔子既不得用扵卫将西见赵简子至扵河而闻窦鸣犊舜华之死也临河而叹曰美哉洋洋乎丘之不济此命也夫子贡趋而进曰敢问何谓也孔子曰窦鸣犊舜华晋国之贤大夫也赵简子未得志之时须此两人而后従政及其已得志杀之乃从政丘闻之也刳胎杀夭则麒麟不至郊竭泽涸鱼则蛟龙不合隂阳覆巢毁卵则鳯凰不翔何则君子讳伤其类夫鸟兽之不义也尚知避之而况乎丘哉乃还索隠曰家语云闻赵简子杀窦犨鸣犊及舜华国语云鸣铎窦犨则窦犨字鸣犊声转字异】琴操以为孔子临狄水而歌矣狄水衍兮风扬波船楫颠倒更相加余按临济故狄也是济所迳也得其通称河水又迳杨墟县之故城东俗犹谓是城曰阳【疑当作杨】城矣河水又迳茌平县东城内有故台世谓之时平城非也盖茌时音相近耳疑县徙也
　　又东北过高唐县界
　　河水于县【何氏云河水扵县漯水注之八字疑属经文】漯水注之【此下原本有地理志曰至遗迹止一百字已见前注譌覆于此当属衍文従朱本删】水自城东北迳东武阳县故城南应劭曰县在武水之阳王莽之武昌也然则漯水亦或武水也臧洪为东郡太守治此曹操围张超扵雍丘洪以情义请袁绍救之不许洪与绍絶绍围洪城中无食洪呼吏士曰洪扵大义不得不死诸君无事空受此祸众泣曰何忍舍明府也男女八千余人【按后汉书臧洪当作七八十人】相枕而死洪不屈绍杀洪邑人陈容为丞谓曰宁与臧洪同日死不与将军同日生绍又杀之士为伤叹今城四周绍围郭尚存水匝隍壍扵城东北合为一渎东北出郭迳阳平县之冈城西【阳平故城今为东昌府莘县治冈城在县西南七里新志云故流今堙惟县城西门外少南三里许有大陂广十余里其势突城而东与阳谷县西陂连夏秋积潦并成巨浸相为古漯河匪流处】郡国志曰阳平县有冈成亭迳阳平县故城东汉昭帝元平元年封丞相蔡义为侯国漯水又北迳莘道城之西【在今莘县北】北有莘亭春秋桓十年卫宣公使伋使诸齐令盗待扵莘伋寿继殒扵此亭【按左盗杀二子乃桓公十六年今云十年漏六字】京相璠曰今平阳【二字疑衍或当作东郡】阳平县北一十里有故莘亭道阨限蹊【四字疑有譌误】要自卫适齐之道也望新台扵河上感二子扵宿龄【朱云宿当作夙】诗人乗舟诚可悲矣今县东有二子庙犹谓之孝祠矣漯水又东北迳乐平县故城东【故城在今堂邑县东南三十里】县故清也汉高帝八年封宫中同于清【朱笺按史记功臣表高祖八年封清简侯空中汉功臣表作室中同徐广曰一作窒中索隠曰窒中姓也无作宫中者宫字误】宣帝封许广汉少弟翁孙为【朱本作于】乐平并为侯国王莽之清治矣汉章帝建始中更従今名也漯水又北迳聊城故城西【聊城县今为东昌府治古聊城在府城西北一十五里】城内有金城周匝有水南门有驰道絶水南出自外泛舟而行矣东门侧有层台秀出鲁仲连所谓还高唐之兵郤聊城之众者也
　　漯水又东北迳清河县故城东【城在今清平县南清平本汉贝丘县其西南有贝丘城】
　　地理风俗记曰甘陵故清河清河在南一十七里今扵甘陵县故城东南无城以拟之直东二十里有艾亭城东南四十里有此城疑即清河城也后蛮居之故世称蛮城也【朱本无也字】
　　漯水又东北迳文乡县城东南又东北迳博平县【文乡城亦在清平县南博平城在今博平县西北三十里】
　　故城内有层台秀上王莽改之曰加睦也
　　右与黄沟同注川泽
　　黄沟承聊城郭水水泛则津注水耗则辍流自城东北出迳清河城南又东北迳摄城北春秋所谓聊摄以东也俗称郭城非也城东西三里南北二里东西隅有金城城卑下墟郭尚存左右多坟陇京相璠曰聊城县东北三十里有故摄城今此城西去聊城二十五六里许即摄城者也【摄城在今博平县西南二十里】
　　又东迳文乡城又东南迳王城北
　　魏太常七年安平王镇平原所筑世谓之王城太和二十三年罢镇立平原郡治此城也
　　黄沟又东北迳左与漯水隠覆势镇河陆东出扵高唐县大河右迤东注漯水矣
　　桑钦地理志曰【地理志非桑钦所撰何得曰桑钦地理志盖漯水出高唐句乃地理志引桑钦之言当云地理志曰桑钦言漯水出高唐方是】漯水出高唐余按竹书穆天子称丁卯天子自五鹿东征钓于漯水以祭淑人是曰祭丘己巳天子东征食马于漯水之上寻其沿歴迳趣不得近出高唐也桑氏所言盖津流出次于所间【去声】也俗以是水上承于河亦谓之源河矣【禹贡锥指曰源河乃漯之再出者桑钦惟知此而不知起东武阳则疎矣河既与漯合复分为二漯由漯隂故城北河由平原故城东盖自高唐以西至武阳河在南而漯在北自高唐以东至海则漯在南而河在北矣今禹城县南有源阳故城唐县在源河之北故名】
　　漯水又东北迳援县故城西
　　王莽之东顺亭也杜预释地曰济南祝阿县西北有援城【援城今在禹城县西南汉志作瑗】
　　漯水又迳高唐县故城东
