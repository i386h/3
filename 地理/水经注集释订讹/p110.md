<!-- { "loadSidebar": true } -->
　　涪水出广汉属国刚氐逰【当作氐道】徼外东南流迳涪水西【汉志广汉郡刚氐道下云涪水出徼外南至垫江入汉涪县下应劭曰涪水出广汉南入汉今云氐逰误涪水当作涪县】王莽之统睦臧宫进破涪城斩公孙恢于涪自此水上县有潺水出潺山水源有金银矿洗取火合之以成金银潺水厯潺亭而下注涪水涪水又东南迳绵竹县北臧宫溯涪至平阳公孙述将王元降遂防绵竹【按后汉书臧宫传云从涪水上平曲后云军至平阳乡蜀将王元率众降则平阳下当有乡字】涪水又东南与建始水合水发平洛郡西溪西南流屈而东西流入于涪涪水又东南迳江油【江油县今属保寕府】戍北邓艾自隂平景谷步道【阴平道在今江油县】悬兵束马入蜀迳江油广汉者也【魏志邓艾传艾自隂平道行无人之地七百余里凿山通道造作桥阁山髙谷深至为艰险艾以毡自裹推转而下将士皆攀木縁崖鱼贯而进先登至江油】涪水又东南迳南安郡南又南与金堂水防水出广汉新都县东南流入涪涪水又南枝【枝下疑有脱文】出焉西迳广汉五城县为五城水又西至成都入于江
　　南至小广汉与梓潼【潼下疑有水字】合
　　小广汉即广汉县地王莽更名曰广信也
　　梓潼水出其县北界西南入于涪【梓潼县今属保寕府】
　　故广汉郡也公孙述改为梓潼郡刘备嘉霍峻守葭萌之功【葭萌县今为保寕府广元等县】又分广汉以北别为梓潼郡以峻为守县有五女蜀王遣五丁迎之至此见大虵入山穴五丁引之山崩压五丁及五女因【因下疑有名字】是山为五妇山【在今梓潼县北一十五里】又曰五妇候【华阳国志秦惠王遗蜀王羙女五人蜀遣五丁迎女还到梓潼见一大蛇入穴中一人揽其尾五人相助大呼抴蛇山崩时压杀五人及秦五女并将从而山分为五岭蜀王痛伤因命曰五妇山川平石上为望妇堠】驰水所出一曰五妇水亦曰潼水也其水源南迳梓潼县王莽改曰子同矣自县西迳涪城东又南入于涪水谓之五妇水口也
　　又西南至小广汉南入于垫江
　　亦言涪水至北入汉水亦谓之内水北入垫江昔岑彭与臧宫自江州从涪水上公孙述令延岑盛兵于沉水【按后汉书臧宫传公孙述将延岑盛兵于沅水此云沉水恐误】宫左步右骑夹船而进势【一作声】动山谷大破岑军斩首溺水者万余人水为浊流沉水出广汉县【今为潼川府盐亭县】下入涪水也
　　涔水出汉中南县【南县当作南郑】东南旱山北至沔阳县南入于沔
　　涔水即黄水也东北流迳城固【汉志作成固】南城北城在山上或言韩信始立或言张良创筑未知定所制矣【城固县今仍属汉中府及洋县西鄂县等地】义熈九年索遐为果州刺史自城固治此故谓之南城城周七里衿涧帯谷絶壁百寻北谷口造城东门傍山寻涧五里有余槃道登陟方得城治城北水旧有桁北渡涔水水北有赵军城城北又有桁渡沔取北城城即大成固县治也黄水右岸有恱归馆涔水厯其北北至沔阳左沔为三水口也












　　水经注集释订讹卷三十二
<史部,地理类,河渠之属,水经注集释订讹>
　　钦定四库全书
　　水经注集释订讹卷三十三
　　归安沈炳巽撰
　　江水一
　　岷山在蜀氐道县【今为四川松潘卫治卫本禹贡梁州之域后为氐羌地汉置湔氐道属蜀郡唐为嘉域椊州治明置松潘卫属成都司在成都西北七百六十里】大江所出东南过其县北
　　岷山即渎山也水曰渎水矣又谓之汶阜山在徼外江水所导也益州记曰大江泉源即今所闻始发羊膊岭下縁崖散漫小大百数殆未滥觞矣东南下百余里至白马岭而歴天彭阙亦谓之为天谷也【按通典彭州导江县西有天彭阙两山相对如阙州名取此导江即今防县西北去松潘卫六百余里非益州记之所谓天彭阙也】秦昭王以李冰为蜀守冰见氐道县有天彭山两山相对其形如阙谓之天彭门亦曰天彭阙江水自此已上至微弱所谓发源滥觞者也【荀子云江出汶山其始发源可以滥觞及其至江之津不方舟不避风不可涉也】汉延平中岷山崩壅江水三日不流【按汉书五行志成帝元延三年正月丙寅蜀郡岷山崩壅江江水逆流三日乃通今云延平误延平乃后汉殇帝年号延平中无岷山崩壅江事】扬雄反离骚云自岷山投诸江流以吊屈原名曰反骚也
　　江水自天彭阙东迳汶闗而歴氐道县北
　　汉武帝元封四年分蜀郡北部置汶山以统之县本秦始皇置后为升迁县也【晋书地理志作升迁县属汶山郡】益州记曰自白马岭回行二千余里【详下文当作二十余里】至龙涸【晋之升迁县后周置龙涸郡今为四川松潘卫】又八十里至西陵县【按汉志西陵县属江夏郡今之湖广黄州府黄冈县也去蜀甚逺不应遽至且下又云南下六十里至石镜乃成都府之武都山也又云西百二十里至汶山故郡则上必非西陵明矣或是蚕陵则同为蜀县未可知耳】又南下六十里至石镜【元和志翼水县北至翼州六十里石镜山在县东南九里大江水经县西二百步】又六十余里而至北部始百许步【汶江为蜀郡北部都尉治故谓之北部】又西百二十里至汶山故郡乃广二百余步【汉武帝元鼎六年以冉防地置汶山郡治汶江县地节三年郡废县属蜀郡建安中先主定蜀复分置汶山郡治汶江县今茂州是也其故城在州北三里晋移郡于緜虒县改汶江曰广阳属焉在今州南二百里故谓汉所置曰汶上故郡即宣帝废为蜀郡北部者也隋改广阳曰汶山县复置汶山郡元和志云汶山即岷山去青城百里】又西南百八十里至湿坂江稍大矣【元和志湿坂在茂州汶山县南一百三十七里岭上树木森沈常有水滴未尝暂燥故曰湿坂自大江泉源至江稍大矣皆益州记中语】故其精则井络纒曜江汉昞灵河图括地象曰岷山之精上为井络帝以防昌神以建福故书曰岷山导江泉流深逺盛为四渎之首广雅曰江贡也风俗通曰出珍物可贡献释名曰江共也小水流入其中所公共也东北百四十里曰崃山【卭崃山在今雅州荣经县东四十里本名卭笮故卭人笮人界也】中江所出东注于大江崃山卭崃山也在汉嘉严道县一曰新道南山有九折坂【明一统志九折坂在卭崃山山路险峻囘曲九折乃至山上汉王阳为益州刺史行部至此叹曰奉先人遗体奈数乗此险后以病去及王尊为刺史至此问吏曰此非王阳所畏道耶叱其御曰驱之王阳为孝子王尊为忠臣】夏则凝冰冬则毒寒王子阳按辔处也平恒言是中江所出矣郭景纯江赋曰流二江于崌崃又东百五十里曰崌山北江所出东注于大江山海经曰崌山江水出焉东注大江其中多怪虵江水又迳汶江道汶出徼外岷山西玉轮坂卞而南行【汶水一名玉轮江方舆胜览云在汶川县北三里明一统志云汶江在汶川县治西源出玉垒山入灌县元和志玉垒山在汶川县北四里县北去茂州百里本汉緜虒县地今为保县】又东注其县而东注于大江故蘓代告楚曰蜀地之甲浮船于汶乗夏水而下江五日而至郢谓是水也
　　又有湔水入焉【湔水在石泉县治东源出玉垒山东南至江阳县入江】
　　水出绵道亦曰绵夷县之玉垒山【夷当作虒按汉志蜀郡緜虒县玉垒山湔水所出东南至江阳入江今为灌县及汶川县地】吕忱云一曰半浣水也下注江
　　江水又东别为沱
　　开明之所凿也郭景纯所谓玉垒作东别之标者也县即汶山郡治刘备之所置也渡江有笮桥【禹贡锥指江沱自古有之华阳国志曰七国时有杜宇称帝于蜀号望帝其相开明决玉垒山以除水害帝遂禅位于开明此说出雄蜀王本纪故汉志云汶江县有江沱在西南东入江夫既为七国时开明所凿则非禹之江沱亦不辩而自明矣】
　　江水又歴都安县
