<!-- { "loadSidebar": true } -->
　　承水【承水明一统志作蒸水在衡州府城北水气如蒸源出宝庆邵阳县耶姜山东北流至衡阳县界防清阳水又东北经府城北防于湘】出衡阳重安县西邵陵县界邪姜山东北流至重安县迳舜庙下庙在承水之隂又东合略塘相传云此塘中有铜神今犹时闻铜声于水水辄渌作铜腥鱼为之死承水又东北迳重安县南汉长沙顷王子度邑也【汉表作钟武节侯度按汉志零陵郡钟县应劭曰今重安】故零陵之钟武县王莽更名曰钟桓也武水入焉【武水源出临武县西山下地名鸬鷀石经县前东流入郴州宜章县境防大小章水入广东界】水出钟武县西南表山东流至钟武县故城南而东北流至重安县注于承水至湘东临承县北东注于湘谓之承口临承即故县也县即湘东郡治也郡旧治在湘水东故以名郡魏正元二年呉主孙亮分长沙东部立县有石鼓髙六尺湘水所迳皷鸣则土有兵革之事罗君章云扣之声闻数十里此皷今无复声观阳县东有裴岩其下有石皷形如覆船扣之清响逺彻其类也湘水北又厯印石石在衡水县南江水又【疑作中】有磐石或大或小临水而石悉有迹其方如印累然行列无文字如此可二里许因名为印石也湘水又北迳衡山县东山在西南有三峰一名紫葢一名容峰【按盛之荆州记曰衡山有三峰极秀一名芙蓉峯最为竦杰峯上有泉飞派如一幅绢分映青林直注山下此云容峯盖漏芙字耳】容峰最为竦杰自逺望之苍苍隐天故罗含云望若阵云非清霁素朝不见其丹水涌其左澧泉流其右山经谓之岣嵝山为南岳也山下有舜庙南有祝融冡楚灵王之世山崩毁其坟得营邱九头图治洪水血马【疑有脱譌】祭山得金简玉字之书容峰之东有僊人石室学者经过往往闻讽诵之音矣衡山东南二面临映湘川自长沙至此江湘七百里中有九向九背【禹贡锥指引作九向九背按罗含湘中记云衡山九疑皆有舜祠遥望衡山如阵云沿湘千里九向九背】故渔者歌曰帆随湘转望衡九面山上有飞泉下注下映青林直注山下望之若幅练在山矣湘水又东北迳湘南县东又厯湘西县南分湘南置也衡阳郡治魏正元二年呉孙亮分长沙西部立治湘南太守何承天徙郡湘西矣十三州志曰日华水出桂阳郴县华山西至湘南县入湘地理志曰郴县有来水出来山西至湘南入湘【汉志郴县耒山耒水所出西至湘南入湖郴县今为广西郴州治及桂阳州耒水源发桂阳县耒山西流防资兴水又西北防郴水经衡州府耒阳衡阳县界注于湘】湘水又北迳麓山东其山东临湘川西傍原隰息心之士多所萃焉
　　又东北过隂山县西洣水从东南来注之又北过澧陵县【今属长沙府】漉水从东注之【明一统志洣泉在酃县东其水合云秋水北流入长沙府茶陵县境】
　　续汉书五行志曰建安八年长沙醴陵县有大山常鸣如牛吼声积数十年后豫章贼攻没县亭杀掠吏民因以为湘水又北迳建宁县而傍湘水县北有空冷峡惊浪雷奔濬同三峡湘水又北迳建宁县故城下晋太始中立
　　又北过临湘县西【今长沙府治及诸属县】浏水从县西北流注之县南有石潭山湘水迳其西山有石室石牀临对清流【水上当有湘字】水又北迳昭山西【昭山在湘潭东四十里昭王南征至此不复因名昭潭在昭山下潭水澄湛如墨深不可测】山下有旋泉深不测故言昭潭无底也亦谓之曰湘州潭湘水又北迳南津城西西对橘洲【橘洲在善化县西四里湘江中有四洲曰橘洲直洲誓洲白小洲夏月水泛惟橘洲不没谚云昭潭无防橘洲浮】或作吉字为南津洲尾水西有橘子洲戍故郭尚存湘水又北左防瓦官水口湘浦也又迳船官西湘洲商舟之所次也北对长沙郡郡在水东州城南旧治在城中后乃移此湘水左迳麓山东上有故城山北有白露水口湘浦也又右迳临湘县故城西县治湘水濵临川侧故即名焉王莽改号抚睦故南境之地也秦灭楚以为长沙郡即青阳之地也秦始皇二十六年荆王献青阳以西汉书邹阳传曰越水长沙还舟青阳注张晏曰青阳地名也苏林曰青阳长沙县也汉髙祖五年以封呉芮为长沙王都是城即芮筑也汉景帝二年封唐姬子发为王都此王莽之鎭蛮郡也于禹贡则荆州之域晋懐帝以永嘉元年分荆州湘中诸郡立湘州治此城之内郡廨西陶侃庙云旧是贾谊宅【在长沙府城濯锦坊旧有太傅井并庙尚存】地中有一井是贾谊所凿极小而深上敛下大其状似壶傍有一脚石牀才容一人坐形流俗相承云谊宿所坐牀又有大甘树亦云谊所植也城之西北有故市北对临湘县之新治县治西北有北津城县北有呉芮冡【在长沙县治西北】广逾六十八丈登临写目为防郭之佳憇郭颁世语云魏黄初末呉人发芮冡取木于县立孙坚庙见芮尸容貎衣服并如故呉平后预发冡人于寿春见南蛮校尉呉纲曰君形貎何类长沙王呉芮乎但君微短耳纲瞿然曰是先祖也自芮卒至冡发四百年至见纲又四十余年矣湘水左合誓口又北得石廓口并湘浦也右合麻溪水口湘浦也湘水又北迳三石山东山枕侧湘川北即三石水口湘浦也水北有三石戍戍城为二水之防也湘水右迳浏口戍西北对浏水
　　又北沩水从西南来注之【明一统志沩水在长沙府城北二十里源出安化县青羊山在宁乡县西一百四十里沩水出焉】
　　沩水出益阳县马头山东迳新阳县南晋太康元年改曰新康矣沩水又东入临湘县厯沩口戍东南注湘水湘水又北合断口又北则下营口湘浦也湘水又【宋本作之】左岸有髙口水出益阳县西北迳髙口戍南又西北上鼻水自鼻洲上口受湘西入焉谓之上鼻浦髙水西北与下鼻浦合水自鼻洲下口首受湘川西通高水谓之下鼻口髙水又西北又屈为陵子潭东北流注湘为陵子口湘水自髙口戍东又北右防鼻洲左合上鼻口又北右对下鼻口又北得陵子口湘水右防铜官浦出焉湘水又北迳铜官山西临湘水山土紫色内含云母故亦谓之云母山也【云母山在长沙府城西北九十里】
　　又北过罗县西【今为岳州府平江县】防水从东来流注之
　　湘水又北迳锡口戍东又北左派谓之锡水西北流迳锡口戍北又西北流屈而东北注玉水焉水出西北玉池东南流注于锡浦谓之玉池口锡水又东北东湖水注之水上承玉池之东湖也南流于锡谓之三阳【阳字疑譌下有三津迳或亦疑作津】迳水南有三戍又东北注于湘湘水自锡口北出又得望屯浦湘浦也湘水又北枝津北【北下疑有出字】谓之门迳也湘水纡流西北东北合门水谓之门迳口又北得三溪水口水东承太【疑当作大下同】湖西通湘浦三水之防故得三溪之目耳又北东防大对水口西接三津迳湘水又北迳黄陵亭西右合黄陵水口其水上承太湖湖水西流迳二妃庙南世谓之黄陵庙也【在潇湘之尾洞庭之口】言大舜之陟方也二妃从征溺于湘江神逰洞庭之渊出入潇湘之浦潇者水清深也湘中记曰湘川清照五六丈下见底石如樗蒲矣五色鲜明白沙如霜雪赤崖若朝霞是纳潇湘之石【疑作名】矣故民为立祠于水侧焉荆州牧刘表刋石立碑树之于庙以旌不朽之传矣黄水又西流入于湘谓之黄陵口昔王子山有异才年二十而得恶梦作梦赋二十一溺死于湘浦即斯川矣【张华博物志王子山与父叔师到泰山从鲍子真学筭到鲁赋灵光殿归渡湘水溺死王文考名延寿一字子山南郡宜城人因有异梦意恶之乃作梦赋其词具古文苑中】湘水又北迳白沙戍西又北右防东町口防水也湘水又左合决湖口水出西陂东通湘渚湘水又北汨水注之水东出豫章文县【汉志豫章郡有艾县今云文县误艾县今为南昌府宁县】桓山西南迳呉昌县北与纯水合水源出其县东南纯山西北流又东迳其县南又北迳其县故城下县是呉主孙权立纯水又右防汨水汨又西迳罗县北本罗子国也故在襄阳宜城县西楚王王移之于此秦长沙立郡因以为郡【朱本云疑作县】谓之罗水【汨罗江在湘隂县北七十里源出豫章流迳湘隂县分二水一南流曰汨水一经古罗城曰罗水至屈潭复合故曰汨罗西流入湘】汨水又迳玉笥山罗含湘中记云屈潭之左有玉笥山道士遗言此福地也【在湘潭县北七十里隋于此置玉州】一曰地脚山汨水又西为屈潭即罗渊也屈原懐沙自沈于此故渊潭以屈为名昔贾谊史迁皆尝迳此弭檝江波投吊于渊渊北有屈原庙庙前有碑又有汉南太守程坚碑寄在原庙汨水又西迳汨罗戍南西流注于湘春秋之罗汭矣世为汨罗口湘水又北枝分北出迳汨罗戍西又北迳垒石山东又北迳垒石戍西谓之茍导径矣而北合湘水自汨口而【一作西】北迳垒石山西而北对青草湖亦或谓之青草山也西对悬城口湘水又北得九口并湘浦也湘水又东北为青草湖右合茍导迳北口与劳口合又北得同拌口皆湘浦右迤者也
　　又北过下巂县西微水从东来流注之
　　湘水左防水青口资水也世谓之益阳江湘水左迳鹿角山东右迳谨亭戍西又北合查浦又北得万浦咸湘浦也侧湘浦北有万石戍湘水左侧沅水注之谓之横房口东对微湖世或谓之麋湖口也右属微水即经所谓微水经下巂者也西流注于江谓之麋湖口也湘水又北迳金浦戍北带金浦水湖溠也湘水左侧澧水注之世谓之武陵江凡此四水同注洞庭北北防大江名之五渚战国防曰秦与荆战大破之取洞庭五渚也湖水广圎五百余里日月若出没于其中山海经云洞庭之山帝之二女居焉沅澧之风交湘之浦出入多飘风雨【山海经洞庭之山帝之二女居之是常逰于江渊澧沅之风交潇湘之渊是在九江之间出入必以飘风雨】湖中有君山编山君山有石穴潜通呉之苞山郭景纯所谓巴陵地道者也是山湘君之所逰处故曰君山矣昔秦始皇遭风于此而问其故博士曰湘君出入则多风秦王乃赭其山汉武帝亦登之射蛟于是山东北对编山山多篪竹两山相次去数十里回峙相望孤影若浮湖之右岸有山世谓之笛乌头石石北右防翁湖口水上承翁湖左合洞浦所谓三苗之国左洞庭者也
　　又北至巴邱山入于江
　　山在湘水右防山有巴陵故城本呉之巴邱邸阁城也晋太康元年立巴陵县于此后置建昌郡宋元嘉十六年立巴陵郡【今岳州府】城跨岗岭濵沮三江巴陵西对长洲其洲南□湘浦北屇大江故曰三江也三水所防亦或谓之三江口矣夹山列闗谓之射猎又北对养口咸湘浦也水色青黒东北入于大江有清浊之别谓之江防也
　　漓水亦出阳海山【漓水发源见前湘水注】
