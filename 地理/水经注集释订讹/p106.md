<!-- { "loadSidebar": true } -->
　　淯水出农卢氏县【今属河南府】攻离山东南过南阳西鄂县西北又东过宛县南【淯水在南阳府城东三里俗名曰白河其源自嵩县双鸡岭东南流经南阳新野防梅溪洱灌湍诸水留山黄渠栗鸦泗潦刁等河与泌水合流南至襄阳入汉江】淯水源东流迳郦县故城北郭仲产曰郦县故城南【在今内乡县东有南郦北郦二城】在攻离山东郦旧县也三仓曰樊邓郦郦有二城北郦也汉祖入闗下淅郦即此县也淯水又东南流雉县之雉衡山东迳百章郭北又东鲁阳闗水注之水出鲁阳县南分水岭南水自岭南流北水从岭北注故世俗谓此岭为分头也其水南流迳鲁阳闗左右连山挿汉秀木干云是以张景阳诗云朝登鲁阳闗峡路峭且深亦司马芝与母遇贼处也【魏志司马芝字子华河内温人也避乱荆州于鲁阳山遇贼同行者皆弃老弱走芝独坐守老母贼至以刃临之芝叩头曰母老惟在诸君贼曰此孝子也杀之不义遂得免】关水厯雉衡山西南迳皇后城西建武元年世祖遣侍中傅俊持节迎光烈皇后于淯阳俊发兵三百余人宿卫皇后道路归京师葢税舍所在故城得其名矣山有石室甚饰洁相传名皇后浴室又所幸也闗水又西南迳雉县故城南昔秦文公之世有阳伯者逢二童【下有讹脱】曰舀曰彼両童二雉也得雌者覇雄者王二童飜飞化为双雉光武获雉于此山以为中兴之祥故置县以名焉【按晋太康地志云秦文公时陈仓人猎得兽若彘不知名牵以献之逢二童子童子曰此名为媦常在地中食死人脑即欲杀之拍捶其首媦亦语曰二童子名陈寳得雄者王得雌者覇陈仓人舍媦逐二童子化为雉雌上陈仓北陂为石秦祠之名陈寳秦欲表其符故以名县又搜神记云其雄者飞至南阳其后光武起于南阳皆如其言也据此则雉县置于秦时非光武以为中兴之祥故置县也况前汉地理志南阳郡已有雉县则非始于光武明矣】闗水又屈而东南流注于淯淯水又东南流迳博望县西北故城东【在今南阳府东北七十里】郭仲产曰郡东北一百二里汉武帝置校尉张骞随大将军卫青西征为军前相望水草得以不乏元光六年封骞为侯国地理志曰南阳有博望县王莽改之曰宜乐也淯水又东南迳西鄂故城东应劭曰江夏有鄂故加西也昔刘表之攻杜子绪于西鄂也功曹伯孝长闻战鼓之音惧而闭户被自覆渐登城而观言勇可习也【九州春秋刘表攻西州州长杜子绪守拒时柏季长在城中闻兵势恐入室牵被覆头攻半日稍出面明日侧立而听一日出问消息三四日负楯亲斗谓子绪曰勇可习者也】淯水又南洱水注之水出农郡卢氏县之熊耳山东南迳郦县北东南迳方阳城北汉哀帝四年封南阳太守孙宠为侯国俗谓之房阳川又迳西鄂县南水北有张平子墓【在今南阳县界东北石桥堡崔瑗碑防石犹存】墓之东侧坟有平子碑文字悉是古文篆额是崔瑗之辞盛之郭仲产并云夏侯孝若为郡薄其文复刋碑阴为铭然碑隂二名乃是崔子玊及陈翕耳而非孝若悉是字二首并存甞无毁壊又言墓次有二碑今唯见一碑或是余夏迳驿途疲而莫究矣水南道侧有二石楼相去六七丈双跱齐竦髙可丈七八柱圎围二丈有余石质青緑光可以鉴上銮栌承拱雕檐四柱穷巧绮刻妙絶人工题言蜀郡太守姓王字子雅南阳西鄂人有三女无男而家累千金父没当女自相谓曰先君生我姊妹无男兄弟今当安神宅翳灵后土防防絶后何以彰吾君之德各出钱五百万一女筑墓二女建楼以表孝思铭云墓楼【下有脱误】东平林不近坟墓而不能测其处所矣洱水又东南流注于淯水世谓之肄水肄洱声相近非也地理志曰熊耳之山出三水洱水其一焉东南至鲁阳入沔是也淯水又南迳预山东山上有神庙俗名之为独山也山南有魏车骑将军黄权夫妻二塜地道潜通其冢前有四碑其二魏明帝立二是其子及臣吏所树者也淯水又西南迳史定伯碑南又西为里津水上有三梁谓之里渡自宛道途东出堵阳而道方城建武三年世祖自堵阳西入破虏将军刘奉【按后汉书当作邓奉】怨汉掠新野拒瓜里上亲搏战追至夕阳聚遂斩奉【按后汉书郡国志南阳郡有夕阳聚注云贾复从击邓奉追至夕阳聚】郡国志所谓宛有瓜里野津夕阳聚者也阻桥即桓温故垒处温以升平五年与范汪众军北讨所营淯水【朱曰按晋书穆帝本纪桓温遣诸将讨河北在永和五年而范汪传云桓温北伐令汪率文武出梁国以失期免为庶人卒于家本纪范汪之废则在升平三年与此注互异】又西南迳晋蜀郡太守邓义山墓南又南迳宛城东其地故申伯之郡楚文王灭申以为县也秦昭襄王使白起为将伐楚取郢即以此地为南阳郡改县曰宛王莽更名郡曰前队县曰南阳刘善曰在中国之南而居阳地故以为名大城西南隅即古宛城也荆州刺史治故亦谓之荆州城今南阳郡治大城其东城城内有旧殿基周二百歩髙八尺陛阶皆砌以青石大城西北隅有基周一百步髙五丈葢更始所起也地【疑作城】西三里有古防髙三丈余魏文帝黄初中南廵行所筑也淯水又屈而迳其县南故南都赋所言淯水荡其胸者也王莽地皇二年朱鲔等共于城南防诸将设坛燔燎立圣公为天子于斯水上世语曰张绣反公于【疑作与】战败子昂不能骑进马于公而昂遇害魏书曰公征至宛临淯水祀亡将士歔欷流涕众皆哀恸淯水又南梅溪水注之水出县北紫山南迳百里奚故宅奚宛人也于秦为贤大夫所谓迷虞智秦者也梅溪又迳宛西吕城东史记曰吕尚先祖为四岳佐禹治水有功虞夏之际受封于吕故因氏为吕尚也徐广史记音义曰吕在宛县髙后四年封昆弟子吕恕为吕城侯疑即此也【按史记吕后纪四年封吕忿为吕城侯此云恕误】又按新蔡县有大吕小吕亭而未知所是也梅溪又南迳杜衍县东故城在西汉髙帝七年封郎中王翳为侯国王莽更之曰闰衍矣土地垫下湍溪是注古人于安众堨之令逰水是潴谓之安众港世祖建武三年上自宛遣颍阳侯祭遵西击邓奉弟众【按后汉书祭遵传云南撃邓奉弟终于杜衍破之今云众恐误】破之于杜衍进兵湼阳者也梅溪又南谓之石桥水又谓之汝溪之【疑讹】流而左注淯水淯水之南又有南就聚郡国志所谓南阳宛县有南就聚者也郭仲产言宛城南三十里有一城甚卑小相承名三公城汉时邓禹等归乡饯离处也盛之着荆州记以为三公置余按淯水左右旧有二澨所谓南澨北澨者水侧之濆聚在淯阳之东北考古推地则近矣城侧有范蠡祠蠡宛人祠即故宅也后汉末有范曾字子闵为大将军司马讨黄巾贼至此祠为蠡立碑文勒可寻夏侯湛之为南阳又为立庙焉城东有大将军何进故宅城西有孔嵩旧居嵩字仲山宛人与山阳范式有防金契贫无养亲赁为阿【阿下脱里字】街卒遣迎式式下车把臂曰子懐道卒伍不亦痛乎嵩曰侯嬴贱役晨门卑下之位古人所不耻何痛之有故其讃曰仲山通达卷舒无方屈身厮役挺秀含芳【后汉书独行传南阳孔嵩与范式友善家贫亲老乃变姓名佣为新野阿街里卒式为荆州刺史行部至新野而嵩为骑迎式式见而识之呼嵩把臂谓曰子非孔仲山邪对之叹息语及平生曰昔与子俱曳长裾逰息帝学吾防国恩致位牧伯而子懐道隐身处于卒伍不亦惜乎嵩曰侯嬴长守于贱业晨门肆志于抱闗子欲居九夷不患其陋贫者士之宜岂为鄙哉较此稍详故偹録之】
　　又屈南过淯阳县东
　　淯水又南入县迳小长安司马彪郡国志曰县有小长安聚谢沈汉书称光武攻淯阳不下引兵欲攻宛至小长安与甄阜战败于此淯水又西南迳其县故城南桓帝延熹七年封邓康为侯国【按后汉书后纪桓帝邓皇后永康中进入掖庭为采女封兄邓演为南顿侯演卒子康嗣延熹二年立为皇后四年封后母宣为昆阳更封康为泚阳侯宣卒以康弟统袭封昆阳侯又封统弟秉为淯阳侯今云康封淯阳误】县故南阳典农治后以为淯阳郡省郡复县避晋简文讳更名云阳焉淯水又迳安乐郡北汉桓帝建和六年【按广本传是建和元年封】封司徒胡广为淯阳县安乐乡侯今于其国立乐宅戍郭仲产襄阳记曰南阳城南九十里有晋尚书今乐广故宅广字彦辅也善清言见重当时成都王广女壻长沙王猜之广曰寜以一女而易五男犹疑之终以忧殒其故居今置戍因以为名【晋书乐广传云成都王頴广之壻也】
