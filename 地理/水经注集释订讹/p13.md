<!-- { "loadSidebar": true } -->
　　水自溪东南流迳夏阳县西北东南注于河【夏阳汉属左冯翊故少梁惠文王十一年更名即今韩城县地】
　　河水又南迳梁山原东
　　原自【朱本作自原】山东南出至河晋之望也在冯翊夏阳县之西临于河上山崩壅河三日不流晋侯以此问伯宗即是处也春秋谷梁传曰成五年梁山崩遏河水三日不流召伯尊【伯宗伯尊同是一人声相转耳】遇辇者不避使车右鞭之【注凡车将在左御在中有力之人在右所以偹非常也】辇者曰所以鞭我者其取道逺矣伯尊因问之辇者曰君亲缟素率羣臣哭之斯流矣如其言而河流
　　河水又南崌谷水注之
　　水出县西北梁山东南流横溪注之水出于三累山其山层宻三成故俗以三累名山按尔雅山三成为昆丘斯山岂亦昆丘乎山下水际有二石室葢隠者之故居矣细水东流至于崌谷侧谿山南有石室西面有两石室北面有二石室皆因阿结牖连扄接闼所谓石室相距也东箱【朱本作厢】石上犹传杵臼之迹庭中亦有旧宇处尚髣髴前基北坎室上有微涓石溜丰周瓢饮似是栖游隐学之所昔子夏教西河疑即此也而无辨之溪水又东南迳夏阳县故城北故少梁也秦惠文王十一年更从今名矣王莽之冀亭也其水东南流【疑脱注字】于河昔韩信之袭魏王豹也以木罂自此渡【史记淮隂侯传信乃益为疑兵陈船欲渡临晋而伏兵从夏阳以木罂缻渡军袭安邑魏王豹惊引兵迎信信遂虏豹】
　　河水又南右合陶渠水
　　水北西北梁山东南流迳汉阳太守殷济精庐尚【谢云宋本作尚在此脱一在字耳吴本改作精庐南似误炳防按上下文气若作尚在则与上迳字不接作南似较胜】俗谓之子夏庙河水又南迳高门南葢层阜堕缺故流东门之称矣【此句疑有譌误】又东南迳华池南池方三百六十步在夏阳城西北四里许故司马迁碑文云高门华池在兹夏阳西城北汉阳太守殷济精舍四里所今高门东去华池三里溪水又东南迳夏阳县故城南服防曰夏阳虢邑也【朱云春秋僖公二年虞师晋师灭下阳杜元凯云下阳虢邑在河东大阳县按汉志农陜县注故虢国在大阳冯翊夏阳县注故少梁龙门在北则下阳夏阳自属两地而公羊传下阳作夏阳故服防遂因之而误也】在太阳东三十里城南【太阳当作大阳按汉志大阳属河东郡武王封太伯后于此是为虞公在大河之阳故名】又厯高阳宫北又东南迳司马子长墓北墓前有庙庙前有碑永嘉四年汉阳太守殷济瞻仰遗文大其功德遂建石室立碑树柏【何云柏释作垣疑是植字谓树表也】太史公自叙曰迁生于龙门是其坟墟所在矣溪水东南流入河昔魏文侯与吴起浮河而下美山河之固即于此也
　　河水又南徐水注之
　　水出西北梁山东南流迳汉武帝登仙宫东东南流絶疆【朱本作彊】梁石迳刘仲城北是汉祖兄刘仲之封邑也故徐广史记音义曰邵阳国名也【卲阳当是郃阳按史记髙帝纪代王刘仲弃国亡自归雒阳废以为合阳侯按汉志郃阳属冯翊师古曰音合应邵曰在郃水之阳】高祖八年侯刘仲是也【是也原本譌作元年】其水东南迳子夏陵北东入河
　　河水又南迳子夏石室
　　东南北有二石室临侧河岸即子夏庙室也
　　又南过汾隂县西【今平阳府荣河县北有汾隂故城】
　　河水东际汾隂睢县【睢县疑当作脽丘葢汉志无脽县也】故城在睢侧汉髙帝六年封周昌为侯国魏土地记曰河东郡北八十里有汾隂城北去汾水三里城西北隅曰睢丘上有后土祠封禅书曰元鼎四年始立后土祠于汾隂睢丘是也又有万岁宫汉宣帝神爵元年辛万岁宫东济大河而神鱼舞水矣昔赵简子沈栾激于此曰吾好声色而是子致之吾好士六年不进一人是过而吾善君子以为能谴矣【按吕氏春秋云赵简子沈鸾徼于河曰吾好声色矣而鸾徼致之吾尝好良马善御矣而鸾徼来之今吾好士六年而鸾未尝进一人也是长吾过而绌善也云云则栾激当作鸾徼是过而吾善句亦误】
　　河水又迳郃阳城东【今西安府郃阳县东四十里有郃阳故城】
　　周威烈王之十七年魏文侯伐秦至郑还筑汾隂郃阳即此城也故有莘邑矣为太姒之国诗云在郃之阳在渭之涘又曰纉女维莘长子维行谓此也城北有北瀵水南去二水各数里其水东迳其城内东入于河又于城南侧中有瀵水东南出城注于河城南又有瀵水东流东注于河水南犹有文母庙前有碑去城一十五里水即郃水也县取名焉故应劭曰在郃水之阳也河水又南瀵水入焉水出汾隂县南四十里西去河三里平地开源濆泉上涌大几如轮深则不测俗呼之为瀵魁【郭璞尔雅注云河东汾隂县有水口如车轮许濆沸涌出其深无限名之曰瀵冯翊郃阳县复有瀵亦如之相去数里而夹河河中渚上又有一瀵瀵源皆潜相通在汾隂者人壅其流以为陂种稻呼其本出为瀵魁】古人壅其流以为陂水种稻东西二百步南北一百余步与郃阳瀵水夹河中渚上又有一瀵水皆相潜通故吕忱曰尔雅异出同流为瀵水其水西南流厯朔【朱本孙云当作蒲】坂西西流注于河
　　河水又南迳陶城西【元和志陶城在临晋县北四十里即今平阳府临晋县】舜陶河濵皇甫士安以为定陶不在此也然陶城在蒲坂城北城即舜所都也南去厯山不逺或耕或陶所在则可何必定陶方得为陶也舜之陶也斯或一焉孟津有陶河之称葢从此始之南对蒲津关汲竹书纪年魏襄王七年秦王来见于蒲坂关四月越王使公师隅来献乘舟始防【何云始罔似是舟名】及舟三百箭五百万犀角象齿焉【按竹书纪年作越王使公师隅来献舟三百箭五百万及犀角象齿无乘舟始罔及五字疑是衍】
　　又南过蒲坂县西【今蒲州东南有蒲坂故城】
　　地理志曰县故蒲也王莽更名蒲城应劭曰秦始皇东巡见有长坂故加坂也孟康曰晋文公以赂秦秦人还蒲于魏魏人喜曰蒲反矣故曰蒲反也薛瓉注汉书云秦世家以垣为蒲反然则本非蒲也皇甫谧曰舜所都也或言蒲坂或言平阳及瀵者也今城中有舜庙魏秦州刺史治太平迁都罢州置河东郡郡多流离谓之徒民民有姓刘名堕者宿擅工酿采挹河流醖成芳酎悬食同枯枝之年排于桑落之辰故酒得其名矣【朱云悬食二语字有譌脱按洛阳伽蓝记云河东人刘白堕善酿酒六月中以瓮贮酒曝日中经旬酒味不动饮之香美朝贵千里相饷命曰鹤觞齐民要术云十月桑落初冻则収水醸者为上时春酒正月晦日収水为中时春酒】然香醑之色清白若浆焉别调氛氲不与他同兰薫麝越自成声逸方土之贡选最佳酌矣自王公庻友牵拂相招者每云索郎有顾思同旅语索郎反语为桑落也更为籍征之隽句中书之英谈郡南有厯山也谓之厯观舜所耕处也有舜井妫汭二水出焉南曰妫水北曰汭水乃【疑是西】迳厯山下上有舜庙周处风土记曰旧说舜上虞又记云耕于厯山而始宁剡二县界上舜所耕田于山下多柞树吴越之间名柞为故曰厯山余按周处此志为不近情传疑则可证实非矣安可假木异名附山殊称彊引大舜即比宁怀【朱云宁字误当作寗括地志云河内郡获嘉县有寗城而怀县亦属河内又妫州懐戎县西有舜井路史国名记云阳处父聘衞过寗一作宁则宁怀并地名矣】更为失志记之本体差实録之常经矣厯山妫汭言是则安于彼乖矣尚书所谓厘降二女于妫汭也孔安国曰居妫水之内王肃曰妫汭虞地名皇甫谧曰纳二女于妫水之汭马季长曰水所出曰汭然则汭似非水名而今见有二水异源同归浑流西注入于河
　　河水又南迳雷首山西
　　山临大河北去蒲坂三十里尚书所谓壶口雷首者俗亦谓之尧山山上有故城世又曰尧城阚骃曰蒲坂尧都按地理志曰县有尧山有祠雷首山在南事有似而非非而是千载眇邈非所详耳
　　又南涑水注之
　　水出河北县雷首山县北与蒲坂分山有夷齐庙阚骃十三州志曰山一名独头山夷齐所隠也山南有古陵柏蔚然攅茂丘阜俗谓之夷齐墓其水也西南流亦曰雷水穆天子传曰壬戌天子至于雷首犬戎【按传戎下有胡字】觞天子【按传子下有于字】雷首之阿乃献良马四【按传下脱六字】天子使孔牙受之于雷水之干是也昔赵盾田首山食祁弥明【左传作提弥明】翳桑之下即于此也涑水又西南流注于河春秋左传谓之涑川者也俗谓之阳安涧水
　　又南至华隂潼关渭水从西来注之【华隂县今属陜西西安府潼闗在华隂县东四十里元和志云关西一里有潼水因以名闗】
　　汲都【当是汲郡或是汲冡】竹书纪年曰晋惠公十五年【五字误有说见后涑水篇】秦穆公率师送公子重耳涉自河曲春秋左氏僖公二十四年秦伯纳之及河子犯以璧授公子曰臣负羁绁从君巡于天下臣之罪多矣臣犹知之而况君乎请由此亡公子曰所不与舅氏同心者有如白水授璧于此【授当作投按左传云有如白水投其璧于河】子推哭曰天开公子子犯以为功吾不忍与同位遂逃焉
　　河水厯船司空与渭水会【船司空县名汉地理志属京兆尹今华隂县东北五十里有船司空故城】
