<!-- { "loadSidebar": true } -->
　　沽水出御夷镇西北九十里丹花岭下东南流大谷水注之水发镇北大谷溪西南流迳独石北界石孤生不因河而自峙又南九泉水注之水导北川左右翼注入川共成一水故有九源之称其水南流至独石注大谷水大谷水又南迳独石西又南迳御夷镇城西魏太和中置以捍北狄也又东南尖谷水注之水源出镇东北尖溪西南流迳镇城东西南流注大谷水乱流南注沽水又南出峡岸有二城世谓之独固门以其借崄凭固易为依据兼壁升耸疎通若门故得是名也沽水又南左合干溪水引北川西南迳一故亭东又西南注沽水沽水又西南迳赤城东【地志云赤城乃古蚩尤所居之处今在直隶万全卫】赵建武年并州刺史王霸为燕所败退保此城【查十六国春秋及晋书载记俱无并州刺史王霸并无为燕所败退保赤城之事岂二书失载】城在山阜之上下抗深隍溪水之名借以变称故河有赤地【疑当作城】之号矣沽水又东南与鹊谷水合有二源南即阳乐水也出且居县【汉志且居县有乐阳水今云阳乐恐误】地理志曰水出县东北【汉志作水出县东南入海】流【疑漏迳字】大融山小融山【明一统志作大雄小雄在雄县西】北歴女祁县故城南地理志曰东部都尉治王莽之祁县也世谓之横水又谓之阳曲河又东南迳一故亭又东左与旧卤水合水之【疑衍】出西北山东南流迳旧卤城北城在居庸县西北二百里故名云卤太和中更名御夷镇又东南流注阳乐水阳乐水又东南迳傍狼山南【傍字疑衍按明一统志昌平县西北四十里有狼山疑即此也】山石【一作白】色特上亭亭孤立超出羣山之表又东南迳温泉东泉在山曲之中又迳赤城西屈迳其城南东南入赤城河河水又东南右合髙峯水水出髙峯戍东南城在山上其水西南流又屈而东南入沽水沽水又西南流出山迳渔阳县故城西【在今密云县西南】而南合七度水水出北山黄颁谷故亦谓之黄颁水东南流注于沽水沽水又南渔水注之水出县东南平地泉流西迳渔阳县故城南考诸地说则无闻所识释【上下疑有脱文讹字】考地寻川则有应氏【亦疑有讹脱】自今城在斯水之阳有符文说渔阳之名当属此秦发闾左戍渔阳即是城也渔水又西南入沽水又南与螺山之水合水出渔阳城南小山魏氏土地记曰城南五里有螺山其水西南入沽水沽水又南迳安乐县故城东晋书地道记曰晋封刘禅为公国俗谓之西潞水也
　　南过渔阳狐奴县北西南与湿余水合为沽河
　　沽水西南流迳狐奴山西又南迳狐奴县故城西渔阳太守张堪于县开稻田敎民植种百姓得以殷富童謡歌曰桑无附枝麦秀两岐张君为政乐不可支视事八年匈奴不敢犯塞沽水又南阳重沟水注之出狐奴山南转迳狐奴城西王莽之所谓举符也侧城南注右会沽水沽水又南湿余水注之沽水又南左会鲍丘水世所谓东潞也沽水又南迳潞县为有潞名潞河也魏氏土地记曰城西三十里有潞河也
　　又东南至雍奴县西笥沟
　　湿水入焉俗谓之合口也又东鲍丘水于县西北而东出焉【明一统志鲍丘河源自御夷镇北塞南流迳九庄岭五百余里迳密云城又南合道人溪水至通州未庄村合沽水经三河县界入泃河】
　　又东至南泉州县与清河合东入于海清河者河尾也
　　沽河又东南迳泉州县故城东王莽之泉调也沽水又东南合清河也今无水清湛漳洹易涞濡沽虖池同归于海故经曰河尾也
　　鲍丘水从塞外来南过渔阳县东
　　鲍丘水出御夷北塞中南流迳九庄岭东俗谓之大榆河又南迳镇东南九十里西【此句有讹脱】密云戍西又南左合道人溪水【在密云县东北石盘峪源发龙门流迳县界入潮河】水北川南流迳孔山西又歴密云戍东左合孟广水水出下甚嶒峻峨峨冠众山之表其水西迳孔山南上有洞穴开明故土俗以孔山流称水又西南至密云戍东西注道人水乱流西南迳密云戍城南右会大榆河有东密云故是城言西矣大榆河又东南流白杨泉水注之北发白杨溪望虽【二字疑衍】右注大榆河又东南龙蒭溪水自决注之大榆河又东南迳安州旧渔阳郡之滑盐县南左合县之北溪水水出县北广长堑南太和中掘此以防北狄其水南流迳滑盐县故城东王莽更名匡徳也汉明帝改曰盐田右承治【治疑作沽水】世谓之斛盐城西北去御夷镇二百里南注鲍丘水又南迳虎县故城东王莽更之曰敦徳也【汉志渔阳郡厗奚县莽曰敦徳别无所谓虎县者孟康曰厗音题或作蹏当是蹏奚讹作虎县耳】鲍丘水又西南迳犷平县故城东王莽之所谓平犷也又南合三城水水出四里山西迳平犷城谓之三城水又迳香陉山上悉生槀本香世故名焉又西迳石窟南窟内寛广行者依焉窟内有水渊而不流栖薄者取给焉又西北迳伏凌山南与石门水合水出伏凌山山髙峻岩鄣寒深阴崖积雪凝氷夏结事同离骚峨峨之咏故世人因以名山也水西南流注之是水有桑谷之名盖沿出桑溪故也又西南迳犷平城东南而右注鲍丘水鲍丘水东南迳渔阳郡治也秦始皇二十二年置王莽更名通路县曰得【得下漏渔字】鲍丘水又西南流公孙瓒既害刘虞乌丸思刘氏之徳迎其子和合众十万破瓒于是水之上斩首一万【后汉书公孙瓒传瓒既破禽刘虞尽有幽州之地虞从事渔阳鲜于辅等合率州兵欲共报瓒乌桓峭王感虞恩徳率种人及鲜卑七千余骑与辅南迎虞子和与袁绍将麴义合兵十万共攻瓒破瓒于鲍丘斩首二万余级】鲍丘水又西南歴狐奴城东又西南流注之于沽河乱流而南
　　又南过潞县西【今为直隶通州】
　　鲍丘水入潞通得鲍丘之称矣髙梁水注之首受湿水于戾陵堰水北有梁山山有燕刺王旦之陵故以戾陵名堰水自堰枝分东迳梁山南又东北迳刘靖碑北其去【朱云宋本作其词云】魏使持节都督河北道【道字疑衍分天下为诸道始于唐魏时无所谓道也】诸军事征北将军建城乡侯沛国刘靖字文恭【魏志刘馥传馥子靖修广戾渠陵大堨水溉灌蓟南北三更种稻邉民利之】登梁山以观源流相□【何云□字是八分体或漏原字又云疑作相隰水以度形】以度形势嘉武安之通渠美秦民之殷富乃使帐下督丁鸿军士千人以嘉平二年立堨【朱笺洛阳记云千金堨旧堰谷水积石为堰也】于水道髙梁河造戻陵堨开车箱渠其堨表云髙梁河水者出自并州黄河之别源时长岸峻固直截中流积石笼以为主堨髙一丈东西长三十丈南北广七十余步依北岸立水门门广四丈立水【朱云水下漏堨长二字】十丈山川【宋本作水】暴戾则乗堨东下平流守常则自门北入灌田歳二千顷凡所封地百余万亩至景元三年辛酉【按景元是曹魏陈留王奂年号但奂系庚辰元三年当是壬午今云辛酉误】诏书以民食转广陆废不赡遣谒者樊晨更制水门限田千顷刻地四千三百一十六顷出给郡县改定田五千九百三十顷水流乗车箱渠自蓟西北迳昌平东尽渔阳潞县凡所润舍【宋本作合】四五百里所灌田万有余顷髙下孔济原隰厎平疏之斯溉决之斯散导渠口以为涛门洒淲池以为甘泽施加于当时敷被于后世晋元康四年君少子骁骑将军平乡侯受命使持节监幽州诸军事领防乌丸校尉宁朔将军堨立积三十六载至五年夏六月洪水暴出毁损四分之三乗【疑误】北岸七十余丈上渠车箱【疑当作车箱渠】所在漫溢追惟前立堨之勲亲临山川指授规畧命司马闗内侯逢恽内外将士二千人起长岸立石渠修立堨治水门门广四丈立水【疑漏堨字】五尺兴复载利通塞之宜准遵旧制凡用功四万有余焉诸部王侯不召而自至繈负而【疑漏趋字】事者盖数千人诗载经始勿亟易称民忘其劳斯之谓乎于是二府文武之士感秦国思郑渠之绩魏人置豹祀之义乃遐慕仁政追述成功元康五年十月十一日刋石立表以纪勲烈并记堨制度永为后式焉事见其碑辞又东南流蓟县北又东至潞县注于鲍丘之水又南迳潞县故城西王莽之通潞亭也汉光武遣呉汉耿弇等破铜马五幡于潞东谓是县也屈而东南流迳潞城南世祖拜彭宠为渔阳太守治此宠叛光武遣游击将军邓隆伐之军于是水之南光武策其必败果为宠所破遗壁故垒存焉鲍丘水又东南入夏泽泽南纡曲渚一十余里北佩谦泽望无限也【谦泽当作谏泽无限当作无垠】
　　又南至雍奴县北屈东入于海
