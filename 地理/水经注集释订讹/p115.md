<!-- { "loadSidebar": true } -->
　　杜宇所凿以通江水也郭仲产云按地理志巫山在县西南而今县东有巫山将郡县居治无恒故也
　　江水歴峡东迳新崩滩
　　此山汉和帝永元十三年崩【按后汉书五行志和帝永元十二年闰四月南郡秭归山髙四百丈崩填溪即此山也今云十三年误】晋太元二年又崩当崩之日水逆流百余里涌起数十丈今滩上有石或圆如蕈或方如屋若此者甚众皆崩崖所陨致怒湍流故谓之新崩滩其頽岩所余比之诸岭尚为竦桀其下十余里有大巫山非惟三峡所无乃当抗峯岷峩偕岭衡疑其翼附羣山并槩青云更就霄汉辩其优劣耳神血涂【山海经作孟涂下同】所处山海经曰夏后啓之臣曰血涂是司神于巴巴人讼于血涂之所其衣有血者执之是谓【山海经作请】生居山上郭景纯【疑漏曰字】在丹山西丹山在丹阳属巴丹山西即巫山者也【按山海经在丹山西以下皆属经文然相其文义疑是景纯之注水经注不误也但据此景纯下当有曰字方为得耳】又帝女居焉宋玉所谓天帝之季女名曰瑶姫未行而亡封于巫山之台精魂为草实为灵芝所谓巫山之女髙唐之姫旦为行云暮为行雨朝朝暮暮阳台之下旦早视之果如其言故为立庙号朝云焉其间首尾一百六十里谓之巫峡盖因山为名也自三峡七百里中两岸连山畧无阙处重岩叠嶂隐蔽天日自非亭午夜分不见曦月至于夏水襄陵防泝阻絶王命急宣有时朝发白帝暮到江陵其间千二百里虽乗奔御风不以疾也春冬之时则素湍渌潭回清倒景絶巘多生柽栢悬泉瀑布飞潄其间清荣峻茂良多趣味毎至晴初霜旦林寒涧肃常有髙猨长啸屡引凄异【荆州记作属引清逺】空谷响哀转乆絶故渔者歌曰巴东三峡巫峡长猿鸣三声泪沾裳【荆州记巫峡首尾一百六十里钱谦益笺杜诗云旧云自三峡取蜀数千里恒是一山此盖好大之言也惟三峡七百里中两岸连山畧无阙处梁简文帝蜀道难诗峡山七百里巴水三回曲杜诗所谓峡开四千里盖统论江山之大势非専指言峡山也】
　　江水又东迳石门滩
　　滩北岸有山山上合下开洞达东西縁江步路所由刘备为陆逊所破是迳此门【一作走迳此门】追者甚急备乃烧断铠道孙桓为逊前驱奋不顾命斩上防道【呉志孙桓传作斩上兠道】截其要境备逾山越险仅乃得免忿恚而叹曰吾昔至京桓尚小儿而今迫孤乃至于此遂发愤而薨矣
　　又东过秭归县之南
　　县故归乡地理志曰归子国也乐纬曰昔归典协声律宋志曰归即防归乡即防乡矣【按宋书州郡志归乡故属秭归呉分按太康地志云秭归有归乡故防子国并无归即防防乡即归乡之文且诸字书亦无归即防之音不知郦注何据而云然耶】古楚之嫡嗣有熊挚者以废疾不得立而居于防为楚附庸后王命为防子春秋僖公二十六年楚以其不祀灭之者也袁崧曰屈原有贤姊闻原放逐亦来归喻令自寛全乡人冀其见从因名曰秭归即离骚所谓女媭婵媛以詈余也县东城北依山即阪周回二里髙一丈五尺南临大江古老相传谓之刘备城盖备征呉所筑也【在今归州】县东北数十里有屈原旧田宅虽畦堰靡漫犹保屈田之称也【明一统志屈原宅在归州北六十里今其地名乐平宅其东北六十里有原姊女媭庙】县北一百六十里有屈原故宅累石为屋基名其地曰乐平里宅之东北六十里有女嬃庙捣衣石犹存故宜都记曰秭归盖楚子熊绎之始国而屈原之乡里也原田宅于今具存指谓此也
　　江水又东迳城北
　　其城凭岭作固二百一十步夹谿临谷据山枕江北对丹阳城【今归州治即秭归故城丹阳城在州之东】城据山跨阜周八里二百八十步东北两面悉临絶涧西带亭下溪南枕大江崄峭壁立信天固也楚子楚【衍字】熊绎丹阳之所都也地理志以为吴子之丹阳【何氏云子字衍阳当作杨】论者云寻呉楚悠隔防缕荆山无容逺在呉境是为非也又楚子先王陵墓在其间盖为征矣
　　江水又东南迳防城南【在今归州东二十里】
　　跨据山阜周回一里百一十八步西北皆枕深谷东带乡溪南侧大江城内西北角有金城东北角有员土狱西南角有石井口径五尺熊挚始治巫城后疾移此盖防徙也春秋左僖公二十六年楚令尹子玉灭防者也服防曰在巫之阳秭归归乡矣
　　江水又东迳归乡县故城北【今为荆州府巴东县故城在归州东南大江南岸】袁崧曰父老言原既流放忽然暂归乡人喜悦因名曰归乡抑其山秀水清故出儁异地流疾故其性亦隘诗云维岳降神生甫及申信与余谓袁崧此言可谓因事而立证恐非名县之本防矣县城南面重岭北背大江东带乡口溪【前作乡溪此作乡口溪非前漏口字则此多口字】溪源出县东南数百里西北入县迳狗峡西峡崖龛中石隐起有狗形形状具足故以狗名峡【明一统志白狗峡在归州东一十五里两岸如削白石隐起状如狗唐杜甫诗云白狗斜临北黄牛更在东】乡口溪又西北迳县下入江谓之乡口也
　　江水又东迳信陵县南【今归州东有信陵废县】
　　临大江东傍深溪溪源北发梁州上庸县界南流迳县下而注于大江也
　　江水又东过夷陵县南
　　江水自建平至东界峡盛之谓空舲峡峡甚髙峻即宜都建平二郡界也【在归州东三十里一作空舲峡言夏秋水泛必空舲乃可上自归州至长阳四百里内峡水崩流石碛险恶唐杜甫诗云峡中丈夫絶轻死少在公门多在水富豪有钱驾大舸贫穷取给行艓子朝发白帝暮江陵顷来目击信有徴瞿塘漫天虎须怒归州长年行最能】其间逺望岭表有五六峯防差互出上有竒石如二人像攘袂相对俗两郡督邮争界于此宜都督邮厥势小东倾议者以为不如也
　　江水歴峡东迳宜昌县【今为宜都县】之埵灶下【埵洽闻记作挿按说文埵丁果反坚土也与注中所言文义似不相当从洽闻记作挿为是】
　　江之左岸絶岸壁立数百丈飞鸟所不能栖有一火炉埵在岩间【朱本作火烬挿在崖间】望见可长数尺父老言昔洪水之时人薄舟崖侧以余烬挿之崖侧至今犹存故先后相承谓之埵灶也【洽闻记曰空舲峡絶壁上有一火烬长数尺名曰挿灶相传尧时洪水行者泊舟崖侧炊爨以余烬挿之至今犹存云云盖亦据此注耳】
　　江水又东迳流头滩【在今夷陵州界】
　　其水并浚急奔暴鱼鳖所不能游行者常苦之其歌曰滩头白勃坚相持倐忽沦没别无期袁崧曰自蜀至此五千余里下水五日上水百日也
　　江水又东迳宜昌县北【今夷陵州西有宜昌故城】
　　分夷道佷山所立也县治江之南岸北枕大江与夷陵对界宜都记曰渡流头滩十里便得宜昌县也
　　江水又东迳狼尾滩而歴人滩
　　袁崧曰二滩相去二里人滩水至峻峭南岸有青石夏没冬出其石嵚崟【广韵嵚去金切音钦崟鱼金切音吟玉篇嵚崟山势耸立貌说文凢地髙险者曰崟】数十步中悉作人面形或大或小其分明者须发皆具因名曰人滩也
　　江水又东迳黄牛山【即黄牛峡在今夷陵州西九十里大江南】
　　下有滩名曰黄牛滩南岸重岭叠起最外髙崖间有石如人负刀牵牛人黒牛黄成就分明既人迹所絶莫得究焉此岩既髙加江湍纡回虽途迳信宿犹望见此物故行者谣曰朝发黄牛暮宿黄牛言水路纡深回望如一矣
　　江水又东迳西陵峡【在今夷陵州西北二十里】
　　宜都记曰自黄牛滩东入西陵界至峡口一百许里山水纡曲而两岸髙山重嶂非日中夜半不见日月絶壁或千许丈其石彩色形容多所像类林木髙茂畧尽冬春猿鸣至清山谷传响泠泠不絶所谓三峡此其一也崧言尝闻峡中水疾书记及口传悉以临惧相戒曽无称有山水之美也及余来践跻此意【疑当作境】既至欣然始信之耳闻不如亲见矣其叠秀峯竒构异形固难以辞叙林木萧森离离蔚蔚乃在霞气之表仰瞩俯映弥习弥佳【原本漏从朱本増】流连信宿不觉忘返目所履歴未尝有也既自欣得此竒观山水有灵亦当惊知巳于千古矣
　　江水歴禹断江【今夷陵州西南有断江山】
　　南峡北有此【胡引及朱本俱作北】谷村两山间有水清深潭而不流又耆旧传言昔是大江及禹治水此江小不足防水禹更开今峡口水势并冲此江遂絶于今谓之断江也
　　江水出峡东南流迳故城洲【今夷陵州治原本譌城固州】
　　洲附岸北洲头曰郭洲长二里广一里上有步阐故城方圆称洲周回畧满故城洲上城周【疑漏三五等字】里呉西陵督步隲之所筑也孙皓鳯凰元年隲息阐复为西陵督据此城降晋遣太傅羊祐接援未至为陆抗所陷也【呉志步隲隲封西陵侯子协嗣协卒弟阐继业为西陵侯鳯凰元年召为绕帐督阐累世在西陵卒被徴命自以失职又惧有谗祸于是据城降晋晋以阐为都督西陵将军事加侍中假节命车骑将军羊祐往赴救阐吴遣陆抗西行祐等遁退抗陷城斩阐】
　　江水又东迳故城北【故城在今夷陵州东南大江南岸】
　　所谓陆抗城也城即山为墉四面大险江南岸有山孤秀从江中仰望壁立峻絶袁崧为郡常登之瞩望焉故其记云今自山南上至其岭岭容十许人四面望诸山畧尽其势俯临大江如萦带焉视舟如鳬雁矣北对夷陵县之故城城南临大江秦令白起伐楚三战而烧夷陵者也应劭曰夷山在西北盖因山以名县也王莽改曰居利呉黄武元年更名西陵也后复为夷陵县北三十里有石穴名白马穿尝有白马出穴食【朱云食下当有米麦等字乃成文理白帖引荆州记正同但云昔有马从穴出复还入潜行乃出汉中】人逐之入穴潜行出汉中汉中人失马亦尝出此穴相去数千里袁崧言江北多连山登诸望江南诸山数十百重莫识其名髙者千仞多竒形异势自非烟褰雨霁不辨见此逺山矣余尝往返十许过正可再见逺峯耳
　　江水又东迳白鹿岩
　　防江有峻壁百余丈猨所不能游有一白鹿陵峭登崖乗岩而上故世名此岩为白鹿云
　　江水又东歴荆门虎牙之间【按夷陵新志云虎牙在州东五十里矶石大小蹲踞隐见正如虎牙防列舟人望而避之乃由荆门而上是虎牙更险于荆门也明一统志荆门山在宜都西北五十里与虎牙山相对在大江南岸虎牙山在大江北岸昔公孙述遣将依二山作浮桥以拒汉师下有虎牙滩最险恶今荆门州亦有荆门虎牙二山】
