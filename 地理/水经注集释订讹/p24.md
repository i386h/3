<!-- { "loadSidebar": true } -->
　　涧水东出谷逺县西山西南迳杨县霍山南又西迳故城北晋大夫僚公去安之邑也【朱曰郡国志云河东郡杨县有髙梁亭晋羊舌大夫叔向邑也此云僚公去安诚所未详炳巽按左传昭公二十八年晋魏献子分羊舌氏之田为三县僚安为杨氏大夫则郡国志所云乃献子未分时羊舌氏之故邑郦注所引则据既分而言何云未详惟公去二字似属衍文耳】应劭曰故杨侯国王莽更名有年亭也其水西流入于汾水汾水迳杨城西不于东矣魏土地记曰平阳【原本讹作杨】郡治杨县郡西有汾水南流者是也
　　西南过髙梁邑西
　　黑水出黑山西迳杨城南又西与巢山水会【明一统志黑山在平阳府浮山县北四十里黑水出焉亦名涝水西北流入于汾】山海经曰牛首之山劳水出焉西流注于潏水疑是水也潏水即巢山之水也水源东南出巢山东谷北迳浮山东又西北流与劳水合乱流西北迳髙梁城北【髙梁故城在今稷山县东南三十里】西流入于汾水又南迳髙梁故城西故高梁之墟也春秋僖公二十四年秦穆公纳公子重耳于晋害怀公于此竹书纪年晋出公三十年【朱云竹书纪年作出公十三年】智伯瑶城髙梁汉髙帝十二年以为侯国封恭侯郦介于斯邑也【按汉表作共侯郦疥】
　　又东过平阳县东
　　汾水又南迳白马城西魏刑白马而筑之故世谓之白马城【在今平阳府东北二十里】今平阳郡治汾水又南迳平阳县故城东【城在今临汾县西南】晋大夫赵鼂之故邑也【左传晋分祁氏羊舌氏之田以赵朝为平阳大夫按鼂乃古朝字本通】应劭曰县在平河之阳尧舜并都之也竹书纪年晋烈公元年韩武子都平阳汉昭帝封度辽将军范明友为侯国【按汉书功臣表范明友封平陵侯此云平阳未知孰是】王莽之香平也晋立平阳郡即此矣水侧有尧庙前有碑魏土地记曰平阳城东十里汾水东原上有小台台上有尧神屋石碑永嘉三年刘渊徙【漏都字】平阳于汾水得白玉印方四寸髙二寸二分【十六国春秋作一寸二分】龙钮其文曰有新宝之印王莽所造也渊以为天授改永凤二年为河瑞元年汾水南与平水合水出平阳西壶口山尚书所谓壶口治梁及岐也其水东迳狐谷亭北春秋时狄侵晋取狐厨者也又东迳平阳城南东入汾俗以为晋水非也汾水又南歴襄陵县故城西【在今襄陵县东南二十里名曰却犨城】晋大夫郤犨之邑也故其地有犨氏乡亭矣县盖即陵以名氏也王莽更名曰干昌也
　　又南过临汾县东【今为平阳府治及各属县】
　　天井水出东陉山西南北有长岭岭上东西有通道即銒蹬也穆天子传曰乙酉天子西絶銒蹬【按传当作隥注云即井銒之山】西南至盐【按传作盬注云盬盐池也今在河东解县音古今竟作盐误】是也其水三泉奇发西北流总成一川西迳尧城南又西流入汾
　　又屈从县南西流
　　汾水又经绛县故城北竹书纪年梁武王【按竹书纪年当作惠成王】二十五年绛中地西絶于汾汾水西迳虒祁宫北【宫地背汾面浍西则两川之交会也今平阳府绛州南有虒祁宫】横水有故梁截汾水中凡有三十柱柱径五尺裁与水平盖晋平公之故梁也物在水故能持久而不败也又西迳魏正平郡南【今绛州本汉临汾县地后魏改曰正平幷置郡】故东州治太和中皇都徙洛置州立郡矣又西迳正桥浍水入焉【正桥朱云一作王桥何云浍水西至王桥注于汾水经见后竟当作王】
　　又西过长修县南
　　汾水又西与古水合出临汾县故城西黄阜下其大若轮西南流故黄沟出焉东注于汾今无水又西南迳魏正平郡北又西迳荀城东古荀国也汲郡古文晋武公灭荀以赐大夫原氏也古水又西南入于汾汾水又西南迳长修县故城南汉髙帝十一年以为侯国封庄恬也有修水出县南而西南流入汾汾水又西迳清原城北故清阳亭也城北有清原晋侯搜清原作三军处也汾水又迳冀亭南昔臼季使过冀野见郤缺耨其妻馌之相敬如賔言之文公文公命之为卿复与之冀京相璠曰今河东皮氏县有冀亭古之冀国所都也杜预释地曰平阳皮氏县东北有冀亭即此亭也汾水又西与华水合水出北山华谷西南流迳一【一作于】故城俗谓之梗阳城非也梗阳在榆次在此非【一曰非在此】按故汉上谷长史侯相碑曰侯氏出自仓颉之后逾殷歴周各以氏分或着楚魏或显齐秦晋卿士蒍斯其裔也食采华阳蒲坂北亭即是城也其水西南流注于汾汾水又迳稷山北【今稷山县因名为山】在水南四十里许山东西二十里南北三十里髙十三里西去介山一十五里山上有稷祠山下稷亭春秋宣公十五年秦桓公治兵于稷以畧狄土是也【按左传宣公十五年秋七月秦桓公伐晋次于辅氏壬午晋侯治兵于稷以畧狄地此云秦桓公治兵于稷恐讹】
　　又西过皮氏县南【今河津县西二里有皮氏故城】
　　汾水西迳邓邱北【顾云邓当作鄈顔师古曰鄈与葵同亦作葵汉旧仪作葵土宋史镇王元偓传上登葵丘亭是也从邑癸声朱笺作邑登亦当作癸】故汉氏之方泽也贾逵云汉法三年祭地汾阴方泽泽中有方丘故谓之方泽丘即邓丘也许慎说文称从邑登声河东临汾地名矣在介山北山即汾山也其山特立周七十里髙三十里文頴言在皮氏东南则可三十里乃非也今准此山可髙十余里山上有神庙庙侧有灵泉祈祭之日周而不耗世亦谓之子推祠扬雄河东赋曰灵舆安步周流容与以览于介山嗟文公而愍推兮勤大禹于龙门【师古曰禹凿龙门以通河水故勤劳也】晋太康记及地道记与永初记并言子推所逃隠于是山即实非也余案介推所隠者绵山也文公环而封之为介推田号其山为介山杜预曰在西河介休县者是也汾水又西迳耿乡城北故殷都也帝祖乙自相徙此为河所毁故书叙曰祖乙圯于耿杜预曰平阳皮氏县东南耿乡是也盘庚以耿在河北廹近山川乃自耿迁亳后晋献公灭之以封赵夙后襄子与韩魏分晋韩康子居平阳魏桓子都安邑号为三晋此其一也汉武帝行幸河东济汾河作秋风辞于斯水之上汾水又西迳皮氏县南竹书纪年魏襄王十二年秦公孙爰帅师伐我围【按竹书国字衍】皮氏翟章帅师救皮氏围疾西风十三年城皮氏者也汉河东太守潘系穿渠引汾水以溉皮氏县故渠尚存今无水
　　又西至汾阴县北西注于河
　　水南有长阜背汾带河阜长四五里广二里余髙十丈汾水歴其阴西入河汉书谓之汾阴脽【汉书武帝纪元鼎四年立后土祠于汾阴脽上苏林云脽音谁如淳云脽者河之东岸特堆掘长四五里广二里余髙十余丈汾阴县治之上后土祠在县西汾在脽之北今荥河县北有汾阴故城唐改汾阴曰宝鼎元和志汾水在宝鼎县北二十五里旧经后土祠下西注于河明庆隆四年东徙由河津县葫芦滩南入河】应劭曰脽丘类也汾阴男子公孙祥望气宝物之精上见祥言之于武帝武帝于水获宝鼎焉迁于甘泉宫改其年曰元鼎【按汉书郊祀志天子东幸汾阴汾阴男子公孙滂洋等见汾旁有光如绛上遂立后土祠于汾阴脽上今云公孙祥讹　又史记封禅书云汾阴巫锦为民祠魏脽后土营旁见地如钩状掊视得鼎鼎大异于众鼎文镂无欵识怪之言吏吏告河东太守胜胜以闻天子使使验问巫得鼎无奸诈乃以礼祠迎鼎至甘泉云云则得鼎者乃巫锦闻于上者乃河东太守胜与公孙滂洋等见汾旁有光立后土祠自是两事并非一人且鼎得于祠旁地上亦非武帝于水获之今以两事属之一人似有讹误】即此处
　　禹贡锥指以今舆地言之静乐阳曲太原清源交城文水祁县【并属山西太原府】平遥汾阳介休孝义【并属汾州府】灵石汾西霍州赵城洪洞临汾襄陵太平绛州曲沃稷山河津荥河【并属平阳府】诸州县界中皆汾水之所经也
　　浍水出河东绛县东浍交东髙山【浍水在今平阳府翼城县源出县东乌岭山西流入于汾】
　　浍水东出详髙山【按山西平阳府翼城县有浍髙山又名翺翔山详疑当作翔】亦曰河南山又曰浍山西迳翼城南按诗谱言晋穆侯迁都于綘异【朱本作翼愚谓此属衍字按竹书纪年云晋迁于绛原无翼字况孝侯乃穆侯之孙竹书云孝侯八年晋侯在翼称翼侯则穆侯时不当先有翼之名也】孙孝侯改绛为翼翼为晋之旧都也后献公又北广其城方二里又命之为绛故司马迁史记年表称献公九年始城绛都左传庄公二十六年晋士蒍城绛以深其宫是也其水又西南合黑水岭水导源东北黑水谷西南流经翼城北右引北川水出平川南流注之乱流西南入浍水浍水又西南与诸水合谓之浍交竹书纪年曰庄伯十二年翼侯焚曲沃之禾而还作为文公也又有贺水东出近川西南至浍交入浍又有髙泉水出东南近川西北趣浍交注浍又南紫谷水东出白马山白马川遁甲开山图曰绛山东距白马山谓是山也西迳荣【何云当作陉】庭城南而西出紫谷与干河合即敎水之枝川也史记白起传称起涉河取韩安邑东至干河是也其水西与田川水合水出东溪西北至浍交入浍又有女家水出于家谷竹书纪年曰庄伯以曲沃叛伐翼公子万救翼荀叔轸追之至于家谷有范壁水出于壁下并西北流至翼广城昔晋军北入翼广以筑之因即其姓以名之二水合而为西北流至浍交入浍浍水又西南与绛水合俗谓之白水也【疑衍】非也水出绛山东至寒泉奋涌扬波北注【二字疑衍】县流奔壑十一【疑当作一十】许丈青崖若黛素湍如委练望之极为奇观矣其水西北流注于浍应劭曰绛水出绛县西南盖以故绛为言也史记称智伯率韩魏引水灌晋阳不没者三版智氏曰吾始不知水可以亡人国今乃知之汾水可以浸平阳绛水可以浸安邑【何云平阳安邑俱错误当以战国防汾水可以浸安邑绛水可以浸平阳为正通鉴注引此及括地志驳正郦氏疑绛水不可以灌平阳之说颇详】时韩居平阳魏居安邑魏桓子肘韩康子韩康子履魏桓子肘足接于车上而智氏以亡鲁定公问一言可以丧邦有诸孔子以为几乎余覩智氏之谈矣汾水灌平阳或亦有之绛水浸安邑未识所由也
　　西过其县南
　　春秋成公元年晋悼公【按竹书当是出公】谋去故绛欲居郇瑕魏献子曰土薄水浅不如新田有汾浍以流其恶遂居新田【按左传晋人谋去故绛乃成公六年不如新田亦韩献子之言今云元年魏献子并误】又谓之绛即绛阳也【今平阳府绛州即晋故绛与新田之都】盖在绛浍之阳汉髙帝六年封越骑将军华无害为侯国【史记功臣表华无害封绛阳侯汉书作绛陵侯】县南对绛山西背二水古文瓒语曰晋平公与齐景公乗至于浍上见乗白骖八驷以来有犬貍身而狐尾随平公之车公问师旷对首阳之神有犬貍身狐尾其名曰【名曰二字一作逢君】者饮酒得福则徼之盖于是水之上也【朱笺按太平广记引汲冢琐语云晋平公至浍上见人乗白骖八驷而来有貍身而狐尾去其车而堕公之车公问师旷师旷曰貍身而狐尾其名曰首阳之神饮酒于霍太山而归其逢君于浍乎君其有喜较此似明】
　　又西南过虒祁宫南【宫在今平阳府曲沃县西南四十九里】
