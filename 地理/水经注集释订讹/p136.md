<!-- { "loadSidebar": true } -->
　　斤江水出交阯龙编县东北至郁林领方县东注于郁地理志云迳临尘县至领方县注于郁
　　容容夜□湛乘牛渚湏无无濡营进皇无地零侵黎侵黎水出广州晋兴郡郡以太康中分郁林置得至临尘入郁
　　无防重濑夫省无变由蒲王都融勇外此皆出日南郡西东东入于海【汉地理志日南郡有小水十六并行三千二百八十里属交州此无防诸水葢十六水之名也】
　　容容水在南垂名之以次转北也右三十水从江巳南至日南郡也
　　嵩髙为中岳在頴川阳城县西北
　　春秋说题辞曰隂含阳故石凝为山国语曰禹封九山山土之聚也尔雅曰山大而髙曰崧合而言之为崧髙分而名之为二室西南为少室东北为太室嵩髙山记曰山下岩中有一石室云有自然经书自然饮食又云山有玉女台言汉武帝见因以名台【纪异志嵩山有玉女捣帛石立秋前一日中夜常闻杵声】
　　泰山为东岳在泰山博县西北
　　岱宗也王者封禅于其山示増髙也有金防玉检之事焉
　　霍山为南岳在庐江县西南
　　天柱山也尔雅云大山宫小山曰霍开山图曰其山上侵神气下固穷泉
　　华山为西岳在农华隂县西南
　　古文之惇物山也【禹贡云终南惇物至于鸟鼠按禹叙雍州不言华山故以惇物当之然西倾朱圉鸟鼠至于太华已记之矣汉书云惇物山垂山也岂垂华字相乱耶　禹贡云云乃朱本所笺何氏驳之云若垂华相乱则汉书不当于京兆华阴下云大华山在南扶风武功下复云垂山矣况其地相去甚逺直郦氏之误耳括地志仍之盖未寻绎禹贡叙惇物于终南之下鸟鼠之上乃自东而西也】
　　雷首山在河东蒲阪县东南
　　砥柱在河东大阳县东河中
　　王屋山在河东垣曲县东北也
　　昔黄帝受丹诀于是山也
　　太行山在河内野王县西北
　　王烈得石髓处也【神僊传王烈字长林邯郸人尝之太行山见山破石裂数百丈两畔皆青石石中有一穴有青泥流出如髓烈取泥试丸之湏史成石嚼之气如粳米饭用擕少许示嵇叔夜】
　　恒山为北岳在中山上曲阳县西北
　　碣石山在辽西临榆县南水中也
　　大禹凿其石右夹而纳河秦始皇汉武帝皆尝登之海水西侵岁月逾甚而苞其山故言水中矣
　　析城山在河东濩泽县西南
　　太岳山在河东永安县
　　壶口山在河东北屈县东南
　　龙门山在河东皮氏县西
　　梁山在冯翊夏阳县西北河上
　　荆山在冯翊懐德县南
　　岐山在扶风美阳县西北
　　闗山在扶风汧县之西也【禹贡无闗山汉志扶风汧县有呉山在西古文以为汧山周礼雍州之镇曰岳山郑云呉岳也】
　　陇山终南山惇物山在扶风武功县西南也
　　顷山在陇西临洮县西南【顷读曰倾旧作须据汉志改】
　　禹贡中条山也【禹贡西倾因桓是来马融王肃禹贡説云岍为北条西倾中条嶓冡南条凡三条也】
　　嶓在陇西氐道县之南
　　南条山也
　　鸟鼠同穴山在陇西首阳县西南
　　郑曰鸟鼠之山有鸟焉与鼠飞行而处之又有止而同穴之山焉是二山也鸟名为鵌似鵽而黄黒色鼠如家鼠而短尾穿地而共处鼠内而鸟外孔安国曰共为雌雄杜彦达曰同穴止宿养子互相哺食长大乃止张晏言不相为牝牡故因以名山【沈约宋书沙州甘谷岭北有雀鼠同穴或在山岭或在平地雀色白鼠色黄地生黄紫花草便有雀鼠穴此虽非本注存之以广异闻】
　　积石在陇西河闗县西南
　　山海经云山在邓林东河所入也
　　都野泽在武威县东北
　　县在姑臧城北三百里东北即休屠泽也古文以为猪野也其水上承姑臧武始泽泽水二源东北流为一水姑臧县故城西东北流水侧有灵源池【宋本作灵渊池】王隐晋书曰汉末博士炖煌侯瑾善内学语弟子曰凉州城西泉水当竭有防阙其上至魏嘉平中武威太守条茂起学舎筑阙于此泉太守填水造起门楼与学阙相望泉源徙发重导于斯故有灵渊之名也泽水又东北流迳马城东城即休屠县之故城也本匈奴休屠王都谓之马城河又东北与横水合水出姑臧城下武威郡凉州治地理风俗记曰汉武帝元朔三年改雍曰凉州以其金行土地寒凉故也迁于冀晋徙治此王隐晋书曰凉州有龙形故曰卧龙城南北七里东西三里本匈奴所筑也乃张氏之世居也又増筑四城箱各千步东城殖园果命曰讲武场北城殖园果命曰武圃皆有宫殿中城内作四时宫随节防幸并旧城为五街衢相通二十二门大缮宫殿观阁采绮妆饬凝中夏也其水侧城北流注马城河河水又东北清涧水入焉俗亦谓之为五涧水也水出姑臧城东而西北流注马城河河水又与长泉水合水出姑臧东楈次县王莽之播德也【按汉地理志楈次县属武威郡孟康云楈音子如反次音咨旧本作楫误】西北厯黄沙阜而东北流注马城河又东北迳宣威县故城南又东北迳平泽晏然二亭东又东北迳武威县故城东汉武帝太初四年匈奴浑邪王杀休屠王以其众置武威县武威郡王莽更名张掖地理志曰谷水出姑臧南山北至武威入海届此水流两分一水北入休屠泽俗谓之为西海一水又东迳一百五十里入猪野世谓之东海通谓之都野矣
　　合离山在酒泉会水县东北
　　合黎山也
　　流沙地在张掖居延县东北
　　居延泽在其县故城东尚书所谓流沙者也形如月生五日也弱水入流沙流沙与水流行也亦言出钟山西行极崦嵫之山在西海郡北山有石赤白色以两石相打则水润打之不已润尽则火出山石皆然炎起数丈迳日不灭有大黒风自流沙出奄之乃灭其石如初言动火之事发疾经年故不敢轻近耳流沙又迳浮渚厯壑市之国又迳于鸟山之东朝云国西厯昆山西南出于过瀛之山大荒西经云西南海之外流沙出焉迳夏后开开上三嫔于天得九辩与九歌焉又厯贠丘不死之西入于南海【据宋本补六字】
　　三危山在炖煌县南
　　山海经曰三危之山三青鸟居之是山也广圆百里在鸟鼠山西即尚书所谓窜三苗于三危也春秋传曰允姓之奸居于州州地名也杜林曰炖煌古州也州之贡物地出好民因氏之州之戎并于月氐者也汉武帝后元分酒泉置南七里有鸣沙山故亦曰沙州也
　　朱圉山在天水北冀县南
　　即冀县山有石鼓开山图谓之天鼓山九州害起则鸣有常应又云石鼓山有石鼓于星为河鼔星动则石鼓鸣石鼓鸣则秦土有殃鸣浅殃万物鸣深则殃君王矣
　　岷山在蜀郡湔氐道西
　　汉书以为渎山者也
　　嶓山在农卢氏县南
　　是山也谷水出其北林也
　　荆山在南郡临沮县东北
　　东条山也【汉地理志云禹贡北条荆山在冯翊懐德县南其南条荆山在南郡临沮县东北此云东条所未详也】卞和得玉璞于是山楚王不理懐璧哭于其下后玉人理之所谓和氏之玉焉
　　内方山在江夏竟陵县东北
　　禹贡注章山也
　　大别山在庐江安丰县西南【禹贡内方至于大别孔传云二山在荆州汉所经也荆州大别山在江夏郡此庐江大别疑非一山】
　　外方山崧髙是也
　　桐柏山在南阳平氏县东南
　　陪尾山在江夏安陆县东北
　　衡山在长沙湘南县南
　　禹治洪水血马祭衡山于是得金简玉字之书按省玉字得通水理也
　　九江地在长沙夏嶲县西北云梦泽在南郡华容县之东东陵地在庐江金兰县西北【前后汉志庐江郡无金兰县按汉志庐江郡注云金兰西北有东陵乡水经三十二卷注中有金兰县】
　　敷浅原地在豫章厯陵县西彭蠡泽在豫章彭泽县北尚书所谓彭蠡既渚阳鸟攸居也
　　中江在丹阳芜湖县南东至防稽阳羡县入于海震泽在呉县南五十里北江在毗陵北界东入于海
　　峄阳山在下邳县之西
　　羽山在东海祝其县南也
　　县即王莽之犹亭也尚书殛鲧于羽山谓是山也山西有羽渊禹父之所化其神为黄能以入渊矣故山海经曰洪水滔天鲧窃帝之息壤以堙水不待帝命帝令祝融杀鲧于羽郊者也
　　陶丘在济隂定陶县之西南
　　陶丘丘再成也
　　荷泽在定陶县东雷泽在济隂成阳县西北荷水在山阳湖陆县南山在太山防隂县西南大野泽在山阳钜野县东北大邳在河南成臯县北
　　尔雅曰山一成谓之邳然则大邳山名非地之名也【禹贡东过洛汭至于大伾郑注云大岯山在修武武德之界张楫云成臯县山也臣瓉汉书注云修武武德无此山而成臯又不一成今黎阳县山临河是大岯也】
　　明都泽在梁郡睢阳县东北益州沲水在蜀郡汶江县西南其一在郫县西南皆还入江荆州沲水在南郡枝江县三澨地之南在卭县之北【沲当作沱汉志蜀郡汶江县注江沱在西南东入江南郡枝江县注江沱出西东入江卭县误汉志南郡有邔县疑转写譌也】
　　尚书曰导汉水过三澨地说曰沔水东行过三澨合流触大别山陂故马融郑元王肃孔安国等咸以为三澨水名也许慎言澨者埤増水边土人所止也按春秋左传曰文公十有六年楚军次于勾澨以伐诸庸宣公四年楚令尹子越师于漳澨定公四年左司马戍败呉师于雍澨昭公二十三年司马防越缢于蓬澨【左传作防澨何氏云防澨或是左传因上防越而误本作蓬也】服防或谓之邑又谓之地京相璠曰杜预亦云水际及边地名也今南阳淯阳二县之间淯水之濵有南澨北澨矣而诸儒之论水陆相半又无山源出处之所津途闗路唯郑及刘澂之言在竟陵县界经云卭县北池然池流多矣【池当作沱】而论者疑焉而不能辨其所在
　　右禹贡山水泽地所在凡六十














　　水经注集释订讹卷四十
