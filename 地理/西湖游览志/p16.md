<!-- { "loadSidebar": true } -->
　　驼巘岭一名驼苑岭有济王墓济王竑者寜宗长子也先是寜宗选教宗子得太祖十世孙昀以嗣沂王济王与史弥逺有隙弥逺日媒孽于寜宗属意于昀后寜宗崩弥逺比周杨后矫诏立昀为帝是为理宗济王出居湖州太湖贼潘壬潘丙刼济王谋立之济王不从率州兵击贼变闻弥逺称诏杀济王人多寃之寻乃见祟诏复王官爵景定五年勑葬于此行春桥宋时为左军教塲有马三寳墓不知何代人葬教塲内尝欲去之有黒蜂数百出墓中不可近至元十五年六月军厮名狗儿者掘发之得鐡劵一题曰雁门马氏葬横冲桥至元十五六狗儿壊我屋其定数如此始知行春桥乃横冲桥也又西有小行春桥乃九里松径其南为黄泥岭可达南山又西为唐家同马家同
　　九里松唐刺史袁仁敬守杭植松以达灵竺凡九里左右各三行毎行相去八九尺苍翠夹道宋有一字门吴説书九里松三字髙宗欲易已书以黼黻湖山命笔数十幅叹曰无以易説所书也遂以金饰旧额重揭之今亡余阙赋九里松送吴左丞诗结驷向青郊松隂九里遥言从天竺寺直渡小春桥偃蹇成芝盖萧瑟防兰桡相逢何所赠期君保后凋　少师夏公谨诗百盘云磴入千峰飞盖行穿夹道松长昼风雷惊虎豹半空鳞甲舞蛟龙江涛夜合秋声壮湖雨春添黛色浓欲借丹青图直干恨无韦偃得相从九里松旁旧有麯院西溪库三藏塔明真宫资徳庙万寿院紫芝道院灵曜观崇寿院升僊宫香林园斑衣园朱弁墓并废　麯院宋时取金沙磵之水造麯以酿官酒其地多荷花世称麯院风荷是也　西溪库沽酒之所　三藏塔在胭脂岭下土色甚赤故名明真宫宋嘉定中建寜宗书扁　资徳庙在唐家
　　同口有慕容贵妃墓　万寿院在瑞冈坞南山白云宗建　紫芝道院道士陈崇真建　灵曜观在驼苑岭下　崇寿院张淑妃香火院　斑衣园韩世忠别墅　朱弁墓弁徽州人绍兴初授官副王伦使虏见执附表云节上之旄尽落口中之舌徒存叹马角之未生魂飞雪窖攀龙髯而莫逮泪洒氷天髙宗览之流涕后归卒葬于此
　　折而南为僊芝岭普福讲寺葛翁井
　　僊芝岭俗称胭脂岭下有瑞冈坞鹞子坞香药磵緑筠坡自北而南可达小麦岭
　　普福讲寺宋咸淳间天台僧朋砺募贵戚鲍氏建凡八年始成穹殿杰阁诸刹罕伦饭僧至三千人家之巽为记元时赵子昻书额国初犹盛今寥落将灭矣寺内有芝云台邓文原寄住持无公诗净土谈屡欵扉平生我亦悟毘尼天台道在毘陵记庐阜神交恵逺师度岭白云飞钖处散花清昼説经时西南峯下龙路曾记山房旧赋诗
　　葛翁井亦稚川遗迹有无尾螺蛳
　　寺西旧有圎觉天台教寺自唐开山为修证了义法师塔院宋南渡后重建髙宗书天申万寿圎觉寺额以赐时有僧守璋能诗所着有柿园集髙宗尝书其晚春一絶云草深烟景重林茂夕阳微不雨花犹落无风絮自飞复亲书圎觉经及制二诗赐之诗云古寺春山青更妍长松修竹翠含烟汲泉拟欲増茶兴暂就僧房借榻眠久坐方知春昼长静中心地自清凉人人圎觉何曽觉但见尘劳尽日狂寺有归云堂三昧正爱阁理宗御书清凉觉地元至正燬　宋吴寳镆诗梵室飘香隔竹闻壁间旧赐烂奎文山深翠辇经行处犹卧从龙数片云　元邓文原诗大圎觉境清凉地要阐毘卢贝藏开飞锡不妨随鹤下蟠桃曽见有龙来相逢定性三生路尽了尘心万劫灰忆我初年慕禅悦石桥烟雨过天台
　　又西为黒观音堂
　　黒观音堂在集庆寺之东俗传治间太监张庆游山至此见青衣女子冲过匿入此庵索之不得见座中黒漆观音礼拜而去自此香火遂盛此蒙瞆之説也不知观音男子女相者也岂真女子哉白玉蟾观音像賛云栁絮多头绪桃花好面皮夫是之谓谁东海比丘尼又云顶戴弥陀呈丑拙手持杨栁惹尘埃纵饶入得三摩地当甚街头破草鞋夫以观音为比丘尼亦取其女像而云然尔
　　又西为集庆山显慈集庆讲寺
　　集庆讲寺宋理宗淳祐十一年贵妃阎氏建为功徳院阎氏鄞县人明艳絶伦后宫为之夺宠寺额皆御书巧丽冠于诸刹经始之辰内司分市材朩于郡县旁縁为奸望青采斫鞭笞追逮鸡犬不寜虽勲臣旧辅之墓皆不得自保或作诗讽之曰合抱长材卧壑深于今惟恨不空林谁知广厦千斤斧斵尽人间孝子心其后恩数渐隆虽御前五山亦所不逮一日忽于法堂皷上得大字一聨云净慈灵隠三天竺不及阎妃好靣皮于是行下天府缉捕其人终不得有三池九井月桂亭金波池并废犹存理宗御容一轴燕游图一轴仇仁近诗半生三宿此招提眼底交游更有谁顾恺漫留金粟影杜陵忍赋玉华诗旋烹紫笋犹含箨自摘青茶未展旗听彻洞箫清不寐月明正照古松枝
　　又西南过合涧桥为飞来峰龙洞青林洞玉乳洞射旭洞灵鹫塔
　　合涧桥在飞来峰路口北涧自灵隠而下南涧自天竺而下合流于此号曰钱源唐时有灵隠天竺寺门袁居中所书白乐天诗一山门作两山门两寺元从一寺分东涧水流西涧水南山云起北山云前台花发后台见上界钟声下界闻遥想吾师行道处天香桂子落纷纷　张光弼诗两涧何年合一桥终日闲桃花逐流水未觉是人间
　　飞来峰界乎灵隠天竺两山之间盖支龙之秀演者髙不逾数十丈而怪石森立青苍玉削若骇豹蹲狮笔卓剑植衡从仰益玩益竒上多异朩不假土壤根生石外矫若龙蛇郁郁然丹葩翠蕤防羃聨络冬夏常青烟雨雪月四景尤佳其下岩扄窈窕屈曲通明壁间布镌佛像皆元嘉木扬喇勒智所为也晋咸和元年西僧慧理登而叹曰此乃中天竺国灵鹫山之小岭不知何以飞来僊灵隠窟今复尔否因树锡结庵名曰灵隠命其峰曰飞来支分而回拱者曰灵鹫曰稽留曰月桂曰莲花盘礴照曜争竒而竞秀乳漉泠泠大旱不絶僧慧洪诗意行忽出门欲留聊植杖云间飞来峰岿然眉睫上气势欲翔舞秀色无千嶂万物皆我造何从有来徃大千等毫末古今归俯仰心知自所见皆即是幻妄如窥镜中容容岂他人像颇怪胡阿师乃作去来想此意果是非一笑声辄放但复临冷泉举手弄清涨　陈刚中诗寒峰揷天出玲珑万菡萏微风起松际怪石势摇撼上有百尺松幽花缀红糁野猿忽跃去摘下露千防回首冷泉亭天镜光防防游姬长眉青娇童两髦髧平生山水癖如人嗜昌歜对此一壶酒玉色翻醉脸路逢老祝髪绛袍金光闪兹山信自佳恨为缁尘染置之且复醉天竺鼓紞紞　林景熈诗何年移竺国秀色发棱层清极不知夏虚中欲悟僧树幽岚气重泉落乳花凝犹忆烹茶处闲来话葛藤　尹仲明诗湖山独爱飞来峰孤猿长啸寒烟中丹霞赤壁藏梵宇布袜草履来仙翁松根诘曲络山骨水光云气相防蒙流传来自天竺国攘夺造化开鸿防吾意此语特虚幻岂有重浊能凌空山川大地太始奠何假提掇迷西东诗人好竒故踵袭惑千古欺盲聋是耶非耶姑勿论且坐挹此亭间风
　　龙洞一名通天洞俗传其底可通浙东有采乳石者入之闻江涛浪浪然橹声聒耳壁间有蒋之竒篆书贾似道廖莹中等题名宋咸通中有髙士丁飞者字翰之居洞中读书采药力田自给年七十二矣操绠缶斤斸陟峻如飞尝月夜登岩鼓瑟流淙协奏天籁凄泠徃徃致鸾鹤之翔集
　　青林洞一名理公岩岩扉深杳寒栗侵肌暑游最快玉乳射旭二洞宛转通明悬泉淅淅乳溜若凝肪然有径可陟山顶壁间题刻甚多苔藓侵蚀漶漫不可辩识竒石累累若缕若刻信天巧所为非人力也灵鹫塔一名理公塔在龙洞口盖慧理遗迹也
　　过回龙桥为石门涧冷泉亭
　　回龙桥在龙洞之左
　　石门涧即冷泉所经一名灵隠浦杨蟠诗云有灵何所隠深浦老蒹葭渔父一舟泊却疑秋汉槎盖先时涧浦深广可以通舟宋绍兴间有善堪舆之术者言灵隠火山也得水可以禳灾乃建石闸以畜涧水皇明治十三年山水横发闸崩而涧澁寺亦頽废云涧傍旧有连岩栈伏虎栈皆为杨髠凿为佛像丑
　　怪刺目无复天成之趣涧中有卧龙石慈云法师种松其上今松既不存而石亦埋没陵谷变迁亦可慨也白乐天石门涧诗石门无旧径披榛访遗迹时逢山水秋清晖如古昔尝闻慧逺軰题诗此岩壁云覆莓苔封苍然无处覔萧踈野生竹崩剥多年石自从东晋后无复人游歴独有秋涧声潺湲空旦夕　陆务观冷泉放闸诗泉声飞出闸委折緑隂间此地原无暑多时不入山草欹疑石坠水定见鱼还谁得同鹤游吟半日闲　周紫芝诗呼猿洞口水溅溅忽见奔流下九天乞得少陵三峡句为君题作倒流泉万里西兴浦口潮浪花真似海门髙谁将一夜山
　　中雨换作三江八月潮
　　冷泉亭唐刺史元藇建旧在水中今依涧而立冷泉二字乃白乐天所书亭字乃苏子瞻续书今亦亡矣今扁旴江左赞书白乐天记略云东南山水余杭为最就郡则灵隠寺为最就寺则冷泉亭为最亭在山下水中寺西南隅髙不倍寻广不累丈撮竒搜胜物无遁形春之日草薫朩欣可以导和纳粹畅人气血夏之日风冷泉渟可以蠲烦析酲起人幽情山树为盖岩石为屏云从栋生水与阶平坐而翫之可濯足于床下卧而狎之可垂钓于枕上潺湲洁澈甘粹柔滑眼目之嚣心舌之垢不待盥涤见輙除去先是领郡者相里君作虚白亭韩仆射臯作候僊亭裴庶子棠棣作观风亭卢给事元辅作见山亭有司郎中元藇最后作此亭五亭相望如指之列佳境殚矣虽有敏心巧目复何加焉故吾继之述而不作　又留题天竺灵隠两寺诗在郡六百日入山十二回宿因月桂落醉为海榴开黄纸除书到青宫诏命催僧徒多怅望宾从亦徘徊寺暗烟埋竹林香雨落梅别桥怜白石辞洞恋青苔渐出松间路犹飞马上杯谁教冷泉水送我下山来　苏子瞻送唐林夫诗灵隠寺前天竺后两涧春淙一灵鹫不知水从何处来跳波赴壑如奔雷无情有意两莫测肯向冷泉亭下相萦回我在钱唐百六日山中暂来不暖席今君欲就灵隠居葛衣草履随僧蔬肯与冷泉作主一百日不用二十四考书中书　曹既明诗朱檐日静轩窻冷碧嶂云低草树香山影倒沉波底月夜防相对泻寒光张舆诗小朶峰峦拥翠华倚云楼阁是僧家凭栏
　　尽日无人语濯足寒泉数落花　林丹山诗一清可浸诗脾冷暖年来只自知流出西湖载歌舞回头不似在山时　赵师秀冷泉夜坐诗云众境碧沉沉前峰月正临楼钟晴听响池水夜观深清静非人世虚空见佛心却寻来处宿风起古松林
　　灵隠山北髙峯灵隠禅寺
