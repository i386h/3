<!-- { "loadSidebar": true } -->
　　陆宣公祠乃中书舎人洪澄别墅疏泉辇石乔木数十章左右暎蔚号称佳丽舎人亡不数年鞠为荒墟后属陆少保炳少保自谓系出宣公创祠祀之规制敞吞吐湖山台榭之盛为一时冠炳既物故仍坐法祠没入官以名贤得不废隆庆间侍御豫章谢公廷杰益以严光林逋赵抃王十朋吕祖谦张九成杨简宋濓王琦章懋陈选陶大临并祀焉嵗久就圮侍御江隂范公鸣谦捐赎锾檄郡修葺顿还旧观矣六一泉在孤山之南苏子瞻铭叙略云欧阳文忠公将老自谓六一居士予通守杭州别公而南公曰西湖僧恵勤甚文长于诗吾昔为山中乐三章以赠之子闲于民事求人于湖山而不得则往従勤乎予到官三日访勤于孤山抵掌论人物勤曰六一公天人也人见其暂寓人间而不知其乗云驭风歴五岳而跨沧海也此邦之人以公不一来为恨公麾斥八极何所不至虽江山之胜莫适为主而竒丽秀絶之气常为能文者用故吾以谓西湖盖公几案间一物耳逾年六一公薨予哭于勤舎又十八年予守杭州则勤亦逝矣其弟子二仲画六一公像与勤像而祀之有泉出讲堂下予遂本勤意而名之曰六一泉铭之曰泉之出也去公数千里后公之没十有八年而名之曰六一不几于诞乎曰君子之泽岂独五世而已盖得其人则可至千百传尝试与子登孤山而望吴越歌山中之乐而饮此水则公之遗风余烈亦或见于斯泉也复于泉后作东坡庵以自寓云泉屋自南宋久废至国朝洪武初而复兴教授徐一防为作疏云六一泉者东坡先生会勤上人哭欧阳公处也泉在孤山之址勤上人之居在焉先生为着泉铭其徒既作石屋覆泉且刻泉铭泉上宋南渡后废勤舎为延祥观元初又废观为帝师祠泉没于二氏之居几三百年元季兵燹泉始呈露但石屋已摧而泉铭亦为他僧舎舁去有僧曰行升者鉏荒涤垢图复旧观仍树石屋且求泉铭还于旧处欲建祠堂一区如当时祠公与上人故事而力有未逮将持短疏求之好施之家与凡传宗之美释门之老助财成之庶几欧苏二公与上人之流风雅韵同不泯云伏以睠兹胜地实在名邦勤上人于此幽栖苏长公因之数至迹分缁素同登欧子之门谊重死生会哭孤山之下惟精诚有感通之理故山岳出迎劳之泉名聿表于懐贤忱式昭于荐菊故渊源有永幸与文派俱流虽名号仅存几逐刼灰共化欲存故迹必建新祠此举非为福田实欲共成胜事儒冠僧衲请恢雅量以相成山色湖光行与髙风而共逺愿言乐助毋诮滥干孤山旧有广化寺西阁辟支塔鉴堂栢堂竹阁智果院玛瑙寳胜院报国寺闲泉仆夫泉四圣延祥观西太乙宫金沙井万夀寺学士沟西湖书院并废　广化寺或云即孤山寺陈天嘉初建名永福宋时改为广化　西阁一名弥勒阁辟支塔在焉僧志文诗杨栁蒹葭覆水濵徘徊南望倚栏频年光似鸟翩翩过世事如棊局局新岚积远山秋气象月生髙阁夜精神谁惊一阵鸥鳬起莲叶舟中把钓人　栢堂宋僧志铨作陈文帝天嘉二年有植两桧于孤山寺中至宋时犹存其一号陈朝桧志铨作堂其侧曰栢堂与竹阁连属苏子瞻作诗纪之云道人手种几生前鹤骨龙姿尚宛然双榦一先神物化九朝三见太平年忽惊华厦依岩出乞与嘉名到处传此栢未枯君记取灰心聊伴小乗禅后孝宗尝书此诗勒石　竹阁白乐天作在孤山寺中杭人因貌公像而祀之今为四贤堂址其诗云晚坐松檐下宵眠竹阁间清虚当服药幽独抵归山巧未能胜拙忙应不及闲无劳别修道只此是闗苏子瞻诗海山兜率两茫然古寺无人竹满轩白鹤不留归后语苍龙犹是种时孙两丛却似萧郎笔千亩空懐渭上村欲把新诗问遗像病维摩诘更无言　智果院旧有参寥僧其时有僧道潜者号参寥子于濳人通内外典能诗苏子瞻守黄州参寥子自吴中访之梦与赋诗有寒食清明都过了石泉槐火一时新后七年子瞻守杭州参寥子始卜居智果院有泉出石缝间甘冷宜茶寒食之明日子瞻与客泛舟自孤山来访参寥子汲泉鑚火烹黄栢茶适符所梦遂记以刻石为之铭曰在天雨露在地江湖皆我四大滋相所濡伟哉参寥弹指八极退守斯泉一谦四益予晚闻道梦幻是身真即是梦梦即是真石泉槐火九年而信夫何求信实弊汝神又诗云涨水泛旧壑飞云思故岑念君忘家客亦有懐归心三间得幽寂数步蔵清深攅金卢橘坞散火杨梅林茶笋尽禅味松杉真法音云崖有浅井玉醴常半寻遂名参寥泉可濯幽人襟相携横岭上未觉衰年侵一眼吞江湖万象涵古今愿君更小筑嵗晚解我簮参寥子答诗泰山屹天下四海同仰止我公命世英突兀等于是胷中涵秋汉皎絶防云滓当年事危言轩冕如脱屣但贵知我希宁慙不吾以风云果尔符六翮排空起一夕厌承明抗章求迤逦余杭古雄藩比屋富生齿立谈政即成兴不负山水雍容梵末契访我顽且鄙大斾辉松门禽亦惊喜森森门下士左右集珠履使君道徳姿圭角非所恃软语如东风薰然着桃李今朝真胜事千载足遗美安得笔如椽磨崕为公纪　玛瑙寳胜院旧有闲泉仆夫泉僧智圆所凿也智圆字无外钱唐人博学励行号中庸子时王文穆公罢相知杭州诸僧出迓慈云禅师邀之偕往圆以疾辞曰倾山倒壑奔走红尘暂留坐镇诸僧赧服与处士林逋为友临化命门人即后山敛陶器而防塟之名陶器冢自为铭曰清净本然无变无迁为蔵陶器宻迩闲泉又作自悼诗三首平生宗禅亦宗儒竭虑研精四体枯莫待归全寂无语始知诸法本来无萧萧墓后千竿竹郁郁坟前一树松此处不须兄弟哭自然相对起悲风莫谈生灭与无生漫把心神与物争陶器一蔵松树下緑苔芳草自縦横　报恩寺开寳初钱氏建亦六一泉地也四圣延祥观绍兴间韦太后还自沙漠建以沈香刻四圣像并从者二十人饰以大珠备极工巧为园曰延祥亭馆窈窕丽若画图水洁花寒气象幽雅时髙宗絶爱西湖孝宗尝奉之以游歴三朝为故事髙疎寮诗水明一色抱神州雨压轻尘不敢浮山北山南人唤酒春前春后客凭楼射熊馆暗花扶扆下鹄池深栁拂舟白髪邦人能道旧君王曾奉上皇游元嘉朩扬喇勒智废为万夀寺屑像为香断珠为缨而旧美荒落矣　西太乙宫宋理宗时中贵卢允升等以奢侈上妄称五福太乙临吴越之分乃即延祥园建太乙宫而玛瑙坡六一泉金沙井皆归御圃宫观亭榭理宗以御书额之若瀛屿射圃白莲堂挹翠堂蓬莱阁香月亭清新亭竞列秀爽殆僊居焉观有凉堂绍兴间遗构也髙宗将临观之其时有素壁四堵髙二丈中贵人相语曰官家所幸素壁非宜亟趣御前萧照往绘山水照受命即乞尚方酒四斗昏出孤山每一鼓即饮一斗尽一斗则一堵已成画成而照亦沈醉上至览之叹赏宣赐金帛理宗改为黄庭殿周弁阳诗蘂宫广殿号黄庭突兀浮云最上层五福贵星留不住水堂空照九枝灯元嘉木喇勒智为僧窟未几荡废金沙井在广化寺白乐天爱酌之井底砂灿如金出之即黑　学士沟在山南由处士桥入元时西湖堙合好事者疏之以通小舟集贤学士掲曼硕祀南镇弭节葛岭见而助焉因名学士沟曼硕自为记　西湖书院成化间布政使甯良等建之以居大理卿郡人夏时正即太乙宫故址也建书库捐赡田以待四方学子徐竒诗天上归来昼锦行一区书屋傍湖成身如五栁先生懒心似孤山处士清松下研硃朝露滴竹西开巻夕阳明遥知载述中宵候万丈文光北斗平
　　西泠桥一名西林桥又名西陵桥従此可往北山者元张舆诗红藕花深逸兴饶一双鸂鶒避鸣桡晓风凉入桃花扇腊酒香分椰子瓢狂客醉敧明月上美人歌断緑云消数声渔笛知何处疑在西泠第一桥刘邦彦湖上花开报刘廷美诗白鸥遥待酒船来
　　芳草汀洲去复囘为惜杏花寒勒住西泠昨夜一枝开
　　苏公堤赵公堤杨公堤
　　苏公堤自南新路属之北新路横截湖中宋元祐间苏子瞻守郡濬湖而筑之人因名苏公堤夹植花栁中为六桥桥各有亭覆之其诗云六桥横截天汉上北山始与南屏通忽惊二十五万丈老葑席巻苍烟空章子厚诗云天靣长虹一鉴痕直通南北两山春自是湖分为两西曰里湖东曰外湖南渡后堤桥成市歌舞丛之走马游船达旦不息嵗久弗治两湖之涛日淫啮之堤渐廉削我国朝成化已前里湖尽为民业六桥水流如线杨孟瑛辟之西抵北新堤为界增益苏堤髙二丈濶五丈三尺列揷万栁顿复旧观久之栁败而稀堤亦就圮嘉靖十二年县令王釴令犯人小罪可宥者得杂植桃栁为赎自是红翠烂盈灿如锦带矣
　　堤南第一桥曰映波与西防第六桥对旧有旌徳观先贤堂观本定香寺今止存定香桥寳庆间京尹袁韶改建为观有虚舟雪锦二亭堂名仰髙祠祀许由而下四十人寳庆初去潘阆及节孝妇孙夫人凡五人中有振衣清风二亭花竹萦纡小山曲径寻并入旌徳观　第二桥曰锁澜与西岸第五桥对旧有湖山堂京尹洪焘建结构雄杰靣势端闳前拥双塔后植两峯矗起拱卫顾盼生辉四望洲囘浦合蔚然云锦三贤堂袁公所建以祀白苏林三公者后有三堂扁曰水西云北月香水影晴光雨色　第三桥曰望山与西岸第四桥斜对水名花港所谓花港观鱼者是也旧有雪江讲堂淳祐中婺州布衣胡侊充三贤堂堂长号雪江有锦囊集　第四桥曰压堤与西岸第三桥对旧有崇真道院俗称施水庵贾似道建庵傍有石防笼灯以照夜船水僊王庙亦名龙王祠先是以乐天和靖子瞻附祀两庑有井曰荐菊盖取苏诗不然配食水僊王一盏寒泉荐秋菊之义也今废嘉靖二十二年郡守陈士贤构亭其上　第五桥曰东浦与西岸第二桥对　第六桥曰跨虹与西岸第一桥斜对稍北则为西陵桥矣髙竹屋咏苏堤芙蓉菩萨蛮词红云半压秋波急艳妆泣露啼娇色幽梦入便城风流石曼卿宫袍呼醉醒休卷西风锦明日粉香残六桥烟水寒　陈刚中湖堤感旧诗昔日珠楼拥翠钿女墙犹在草芊芊东风第六桥边栁不见黄鹂见杜鹃　张光弼湖堤即事诗湖栁湖波尽可怜不知春在阿谁边满头翡翠双鬟女细雨吴歌湿画船　李草阁春晓过湖诗宿云如墨绕湖堤细栁新蒲咫尺迷行到画桥天忽醒谁家茒屋一声鸡吴养浩与张伯雨湖堤暮归诗栁丝淡荡雨霏防隔水遥看羽盖飞马上僊人强支酒踏花何处晚来归何梦桂春日过湖诗白髪星星纱帽乌强随年少
　　过西湖清明上冢行人在寒食开门宫使无半世行蔵随杖屦百年悲乐寄尊壶归来第五桥边路半树斜阳噪毕逋　孙太初诗十里飞花送酒巵六桥儿女蹋春词无人会得渔翁意独立晴湖照影时赵公堤宗淳祐中京尹赵与自北新路第二桥至麯院筑堤以通灵竺之路中作囘靣堂三亭夹岸花栁以比苏堤人遂称赵公堤也
