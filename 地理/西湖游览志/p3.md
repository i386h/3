<!-- { "loadSidebar": true } -->
　　望湖亭唐时在孤山之址宋时徙寳石峯伪周平章张士信所建也国初复徙故址四靣玲珑夏饮最快白乐天湖亭晚归诗尽日湖亭卧心闲事亦稀起因残醉醒坐待晚凉归松雨飘藤帽江风透葛衣栁堤行不厌沙软絮霏霏　韩克庄湖亭宴赏有懐徐复初诗芙蓉花开一万顷钱唐最好是湖边晚风得酒更留月春水到门还放船笙引凤凰天上曲赋裁鹦鹉座中僊令人却忆徐公子深阁焚香日晏眠孤山岿介湖中碧波环绕胜絶诸山唐宋间楼阁参差弥布椒麓唐张祐诗楼防耸碧岑一径入湖心不雨山常润无云水自隂断桥荒藓合空院落花深犹忆西牕月钟声出北林　白乐天西湖晚归囘望孤山寺赠客诗栁湖松岛莲花寺晚动归桡出道卢橘子低山雨重棕榈叶战水风凉烟波淡荡摇空碧楼殿参差倚夕阳到岸请君囘首望蓬莱宫在水中央　孤山寺遇雨诗拂波云色重洒叶雨声繁水鹭双飞起风荷一向翻空蒙连北岸萧飒入东轩或拟湖中宿留船在寺门　湖上夜饮诗郭外迎人月湖边醒酒风谁留使君饮红烛在舟中　林君复孤山寺诗低处凭栏思渺然孤山塔后阁西偏隂沈画轴林间寺零落棊枰葑上田秋景有时飞独鸟夕阳无事起寒烟迟归更爱吾庐近秪待重来看雪天　孤山写望诗水墨屏风状总非作诗除是谢元晖溪桥袅袅穿黄落樵斧丁丁隔翠防返照未沈僧独往长烟初淡鸟横飞南峯有客锄园罢闲倚林间忘却归四贤堂正徳间郡守杨孟瑛建以祀唐刺史李公泌白公居易宋守苏公轼处士林公逋者泌字长源代宗时任引湖水入城甃六井以解斥卤民到于今赖之居易字乐天穆宗时任筑湖堤以钟泄湖水溉田千顷轼字子瞻哲宗时任浚湖甃井治堰闸以利民民立祠祀之逋字君复隠居孤山征辟不就构巢居阁绕种梅花吟咏自适徜徉湖山或连宵不返客至则童子放鹤招之真宗嘉其髙尚赐号和靖处士先是唐民懐白公之徳即山之广化寺以祀公至宋益以苏公林公名三贤堂绍兴间建四圣延祥观而尽徙之祠遂废京尹袁韶复建于苏堤中天顺三年郡守胡濬徙之故址成化十一年布政使甯良杜谦等增建仰髙亭巢居阁杨公濬湖讫事奉李公泌而并祀之遂名四贤堂也堂之左旧有四照阁久废成化间都御史韩雍复建嘉靖十四年毁和靖巢居阁偶书诗绕舎青山看未足故穿林表架危轩但将松籁延佳客常带岚霏认远村吴榜自能凌晚汰湘累何苦属芳荪余生多病期恬养聊此栖迟一避喧　又絶句诗山水未深猿鸟少此生犹拟别移居直过天竺溪流上独树为桥小结庐　僧道潜四照阁懐少游学士诗猿鸟投林已寂然芭蕉过雨小楼前云移絶壁中间破月自遥峯缺处圆照坐不须红炬蜡可人惟有蕙炉烟校讐御府图书客畴昔还同此夜禅林逋墓在孤山之隂绍兴十六年建四圣延祥观尽徙诸院刹及士民之墓独逋墓诏存之勿徙咸淳间贾似道题石曰和靖先生墓命金华王庭书之元僧嘉木喇勒智发其墓惟端砚一枚玉簪一枝成化十年郡守李端葺治逋尝作梅花诗一聮为士林羡颂而他诗亦多清逸比其卒也四壁萧然题诗云湖外青山对结庐坟前修竹亦萧疎茂陵他日求遗稿且喜曾无封禅书时人咸重其节介而范公希文与公雅厚赠诗云巢由不愿仕尧舜岂遗人又云风俗因君厚文章到老醇其激赏如此逋诗云竹树绕吾庐情深趣有余鹤闲临水久蜂懒得花疎酒病妨开巻春隂入荷锄尝怜古图画多半写樵渔　猿鸟分清絶林萝拥翠防步穿僧径出肩挂道衣归水墅香酤熟烟崕早笋肥功名无一防何处更忘机　园井夹萧森红芳堕翠隂昼岩松鼠静春堑竹鸡深嵗课非无术家蔵独有琴顔原遗事在千古壮闲心　湖水入篱山绕舎隐居应与世相违闲门自掩苍苔迹过客时惊白鸟飞卖药比常嫌有价灌园终亦爱无机如何天竺林间路犹到秋深梦翠防　四壁垣衣钓具腥已甘衡泌号沈防伶伦近日无侯白奴仆当时有卫青花月病懐看酒谱云萝幽信寄茶经茅君使者萧闲甚独理丛毛向户庭　梅花诗众芳摇落独暄妍占尽风情向小园疎影横斜水清浅暗香浮动月黄昏霜禽欲下先偷眼粉蝶如知合断防幸有防吟可相狎不须檀板共金尊　髙九万拜和靖墓诗玉函香骨老云根占断孤山水月村荐菊泉清涵竹影种梅地冷带苔痕生前已自全名节身后従谁问子孙惟是年年寒食日游人来与酹清尊　萨天锡诗先生胜隠得孤山小艇沿湖日往还自爱烟霞居物外岂知名姓落人间鹤无过迹苔痕老梅自开花月影闲表墓有铭祠有奠髙风千载更亷顽
　　放鹤亭在孤山之北嘉靖中钱塘令王釴作其巅有嵗寒岩其下有处士桥先是至元间儒学提举余谦既葺处士之墓复植梅数百本于山构梅亭于其下郡人陈子安以处士无家妻梅而子鹤不可偏举乃持一鹤放之孤山搆鹤亭以配之并废
　　玛瑙坡在孤山之东碎石文莹若玛瑙然人多采之以镌图篆
　　尚书俞公祠公名琳字徳章临安人成化丁未进士歴官通政使太子少保工部尚书殿庭敷奏声如洪钟豁达有雅量祠临大池幽清可赏其致仕归也尚书刘舜臣赠之诗云莺声栁色满皇都疏傅荣归入画图舆皁每将绥问驾廪人时有粟供厨青春作伴真竒遇緑酒相亲岂细娱莫道尚书无个事一身诗债欠西湖盖公之锡典月廪舆夫皆出异数故有问驾供厨之句祠内左有木香一本引蔓双栢髙三丈余枝条蒙宻洒落满庭花时如迸玉垂珠雪色照耀软香袭人闻数百步众鸟鸣噪其上终日不去至花残乃不复闻右有古梅一株盘抱竒石榦出石孔中嵗久与石脗合老榦枝枒如従石靣生也疎花冷朶与乔松相映每霜月流空斜阳在树真若梦罗浮与姑射仙人游也此湖上二竒四方游客见者无不赏羡
　　嵗寒岩在俞公祠后石壁陡絶苍藓剥蚀中隐见篆书嵗寒岩三大字下疏郭令公歴中书二十四考广成子住空同万八千年相传为苏长公题其上平夷四旷可晀视全湖即林和靖四照阁故基也
