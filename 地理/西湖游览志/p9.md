<!-- { "loadSidebar": true } -->
　　虎跑泉宋学士濓铭叙云虎跑泉在杭之南山大慈定慧禅院距城十里而近唐元和十四年性空大师来游兹山乐其灵气郁盘栖禅其中寻以无水将他之忽神人跪而告曰自师之来我等儌恵者甚大奈何弃去南岳童子旋当遣二虎来移师无忧也翼日果见二虎跑山出泉甘冽胜常大师因留建立伽蓝苏文忠公守杭为之赋诗有虎移泉眼趂行脚之句盖纪实也师名寰中蒲坂卢氏子得法于百丈海一时龙象如南泉愿临济赵州谂岩头奯雪峯存无着喜钦山邃咸来咨叩道要则其徳服鬼神彰灼灵异有不难致者于戏拔剑刺山水为之涌折腰拜井泉乃仰流武夫健将一诚之所格尚若此况大师心悟无际者乎洪武戊午冬十有一月濓朝京师道经山下今主僧定岩戒有道之士也邀濓观泉且披法衣率其徒同举梵咒久之泉觱沸而出若聮珠然已而防作涌势濓心异之遂为作铭铭曰天一所形厥质乃凝潜行重渊与势俱升至人来居地不爱寳谁信清泠生于虎爪山后川君与道为谋肯私一勺不师之留师既留止化泉为雨式沛且滂润于千里幻此荒虚遂成寳坊羣生依之为正法幢命世大才犹龙类象来游来咨如山答代祀虽邈声华弗亏至今草木尚被余辉我于世縁逢触辄碍泉特相知献万珠琲扰扰征风埃渺弥有素者衣化而为缁愿挹寸波如习禅定洗涤根尘一时清净　苏子瞻诗亭亭石塔东峯上此老初来百神仰虎移泉眼趂行脚龙作浪花供抚掌至今游人盥濯罢卧听空堦环佩响信知此来如此泉莫作人间去来想聂大年和诗中峯有路盘桓上前代遗踪成俯仰老禅对客欲忘言尘事恼人空鞅掌梵音时答海潮声山雨暗添泉溜响儵然长揖下烟萝玉珂漫使因风想张舆诗歩屧看花入翠防暖风兰气袭人衣虎曾听法跑泉出龙或逃禅挟雨飞寰悟凿空开洞府东坡遗迹着岩扉世情总被凡僧惑泡影观来果是非盖虎跑泉本非因咒而起者以人声振动之则加沸耳
　　又西南为崇先袭庆禅寺真珠泉
　　袭庆禅寺俗呼真珠寺旧名荐福院晋开运间吴越王建为清鉴禅师道塲宋大中祥符六年改崇教院开庆元年赐今额
　　真珠泉在袭庆寺内周显徳间泉自地迸出寺僧因甃为方池闻剥啄声则泉益涌累累如贯珠宋景祐中官家取以酿酒遂以为酒名雷峯路口张园亦有真珠泉董嗣杲诗泉光四散骇猿猱迸起平池防滴髙谁欲斗量徒积梦人将瓶汲肯辞劳声随后雨穿疎箔名逐春风入小槽别有雷峯峯下圃一埋没在蓬蒿






　　西湖游览志巻五
　　钦定四库全书
　　西湖游览志巻六
　　明　田汝成　撰
　　南山胜迹
　　自清波门折而南为笔架山方家峪忠节祠褒亲崇夀教寺
　　忠节祠以祀宋太学生徐应镳者应镳衢州人宋亡义不降敌与其二子琦崧女元娘俱赴井死同舎刘生等收其尸葬于此朝命赠为秘阁修撰正徳间参政梁材奏请立祠有司春秋致祭
　　褒亲崇夀教寺俗称刘娘子寺宋绍兴十八年刘贵妃建贵妃临安人入官为红霞帔得幸累迁才人婕妤婉容寻进贵妃専掌御前文字工书画画上用奉华堂印然恃宠骄侈常盛夏以水晶饰脚踏髙宗见之取以为枕妃惧自此少戢父懋因金人南侵献钱二万缗以助军费髙宗嘉之遂令建寺以为功徳有泉自凤凰山而下注为方池命为凤凰泉于湖张孝祥书刻内有松雪亭观音洞笔架池偃松交枝桧壁间旧有陈公储画龙甚竒弁阳翁诗翟羽鸾绡事已空奉华遗寺对髙松宫斜凤去无人见且看门前粉壁龙　秦少游诗匹马骄嘶石路斜观音洞口踏烟霞普陀风景差相似只欠潮音小白花　周端臣诗万竹苍寒拥寺门寺碑金字御书存荣华肯信当年事仪制空留后世恩影阁有声尘网暗殡宫无月土花昏见梅不敢轻攀折恐是香风水际魂
　　方家峪畔旧有氷隆寺遇真院悟真院崇真院广慈院广严院广福院净教院寳蔵院西莲瑞相院西林法恵院安福禅院并废　永隆寺僧净林建　广福院陈淑妃香火又名报恩　净教院蔡贵妃香火寳蔵院有乌龙井钱武肃王庙碑　西莲瑞相院黄贵妃香火　西林法恵院宋干徳三年建庆厯间禅师法言作西轩激水为池叠石为山洒粉峯峦草朩之上以象飞雪苏子曕见而爱之题曰雪斋秦少游为之记子瞻诗君不见蛾眉山西雪千里北望都城如井底春风百日吹不消五月行人如冻蚁纷纷市人争夺中谁信言公似賛公人间热恼无处洗故向西斋作雪峯我梦扁舟适吴越长廊静院澄如月开门不见人与牛惟见空庭满山雪　安福禅院内侍陈都知香火
　　又西南为华津洞梯云岭
　　华津洞宋时赵冀王园中层叠巧石为之者曲引流泉灌之水石竒胜花竹蕃鲜有僊人棊台在焉梯云岭石磴峻絶岭下旧有水月寺宋太平兴国二年建元末燬有水月池灵固石苏子瞻诗千尺长松挂薜萝梯云岭上一声歌湖山深秀有何处水月池中桂影多
　　折而南为慈云岭永夀禅寺
　　慈云岭者龙山支脉也故其山名寺额多以龙名石壁间篆刻梁单阏之嵗兴建龙山至涒滩之嵗开慈云岭一十八字岭之巅有亭曰江湖伟观岭下有观音洞洞口有下石龙庵今废
　　永夀寺旧名资仁后改上石龙永夀院吴越王建石壁上刻宋仁宗佛牙讃讃辞鄙陋盖伪为者
　　岭下旧有恵光尼寺地蔵尼寺福全尼院净胜院并废　恵光尼寺乾道间张循王女孙真寂自幼为尼奉韦太后香火相继住持皆张氏女也有佛指放光故名　净胜院旧名下石龙
　　岭之南为龙山
　　龙山一名卧龙山又名龙华山与上下石龙相接去城南可十里许天目分支沿江而东结局于此蜿蜒若游龙然山北有鸿鴈池其东为白塔岭
　　其上为天真禅寺登云防其下为勲贤祠为天龙禅寺天华禅寺胜相禅寺龙华禅寺宋借田
　　天真禅寺梁龙徳中钱王建寺居山顶今惟一庵存焉
　　登云防后梁龙徳中钱王建又名拜郊防盖钱王僣郊天地之所也防侧有灵化洞武肃王勒壁存焉洞深百步濶十余丈和靖东坡题名
　　勲贤祠旧名天真精舎在天龙寺之左嘉靖九年佥事王臣掲阳薛侃会稽钱徳洪王畿醵金鬻寺僧地创建精舎祀新建伯王文成公守仁中为祠堂后为文明阁蔵书室传经楼望海亭诸处置膳田以待四方学者万厯二年侍御万安萧公按浙增建凝道堂八年毁天下书院而精舎亦混为里甲所佃十一年萧公督抚两浙与侍御江隂范公慨焉伤之为请于朝礼部是两公议复祠与田仍钦赐祠额有司春秋致祭如礼云　王伯安西安雨中寄徳洪汝中并示书院诸生诗几度西安道江声暮雨时机闗鸥鸟破踪迹水云疑仗钺非吾事传经愧尔师天真泉石秀新有鹿门期　又寄答徳洪汝中方卜书院盛称天真之竒诗不踏天真路依稀二十年石门深竹径苍峡泻云泉泮壁环胥海龟畴见宋田文明原有象卜筑岂无縁
　　天龙寺宋干徳三年吴越王建以居镜清禅师大中祥符元年改名感业建炎三年大火惟木观音像独存绍兴十三年建圜丘以浄明院为斋宫以感业居従官従此僧徒渐散而寺亦圮元延祐间僧道平重建至正间南北两山诸刹或燬或頽惟天龙仅存寺有堂扁曰山舟贯云石所书寺中有凝翠井余士吉诗龙飞凤舞两峯囘王气才销梵宇开卓锡地侵行辇地雨花防近拜郊防草分野色縁城去风引江声入寺来三百年过如昨日老禅犹説旧蓬莱　张舆诗凤凰山中多古寺天龙之境何深幽半空花雨春浮殿万壑松声风满楼宋室圜丘禾黍合胡髠方丈石泉流吟哦不尽登临兴落日沧江生客愁　刘士亨山舟诗高僧住处屋如舟卧穏浑无夜壑忧篙橹不施随地泊波涛已断乐天游香飘半入苍龙窟梦落多迷白鹭洲唤起酸斋狂学士虎溪溪上共夷犹天华寺旧名千春龙册为镜清禅师道塲有颐轩妙音楼化生池
　　胜相寺旧名龙兴千佛庵开成中建钱氏时有西竺僧转智者附海舶归风鸣浪涌智诵如意轮咒见如意珠王相高十丈风息得济智谋建髙宇以荅佛施建炎兵燬止存五丈观音谚传人有意度则云转智者以此也乾道中孝宗常临幸焉
　　龙华寺旧名龙华寳胜钱王以瑞萼园舍建有傅大士塔像拍板门槌司马温公祠堂今皆不存傅大士故渔人也遇嵩头陀语曰我昔与汝于毗婆尸佛前发愿度生汝今何时还兜率宫指令临水观影大士乃见圆光寳盖便悟前因夫妇双修顿通佛法梁武帝召见夀光殿共论真谛大士曰息而不灭帝又请讲金刚经大士挥案一拍而起帝不喻再请讲大士乃索拍板升座唱四十九颂颂终而去苏子瞻大士像賛云善慧执板南泉作舞借我门槌为君打破元末燬国朝宣徳四年建
　　宋借田在天龙寺下中阜规圆环以沟塍作八卦状俗称九宫八卦田至今不紊
　　山旁有宋郊坛髙禖坛净明院大通院道林院寳恵院般若院冲天观玉虚观乌菱池鸿鴈池玉津园并废　郊坛绍兴二年建王元章诗荡荡南郊路金舆不复行古防余草色新树自风声寂寞荒村景凄凉故国情遗民能道旧曽是御营兵汪以质经故郊防诗云厌烦寻路僻偶尔入荒村古礼遵遗迹圜丘俨至尊松风悲閴寂江月照黄昏余恨无今古行人欲断魂　髙禖坛绍兴四年建内有鸿鴈池张仲举诗衰草寒烟老木风南朝佳气落然空璧来山鬼遮秦使槃泣人出汉宫壊埒尚祠乙鸟荒池曾见射飞鸿骚人自古多荆思长在登临感慨中　净明院郊坛斋宫有易安斋梅花岩江月庵笻舄亭髙宗梅花岩诗怪石苍岩映翠霞梅梢疎瘦正横斜得因祀事来寻胜试探东风第一花　寳恵院一名普济吴越王建　般若院吴越王建　乌菱池一名窑池玉津园在嘉会门外绍兴十七年建孝宗数临幸命羣臣燕射于此自后翠华罕驻景物渐衰陆务观诗云圣主忧民罢露防春风别苑昼长开尽除曼衍鱼龙戏不禁刍荛雉兔来水鸟避人横翠霭宫花经雨委苍苔残年自喜身强健又作清都梦一回
　　稍南为妙因山吴越国文穆王忠献王墓
