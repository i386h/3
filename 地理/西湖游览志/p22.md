<!-- { "loadSidebar": true } -->
　　寳祐坊东通寳祐桥其南宋时有荣王府看街楼五间楼在亨桥东与三元楼对宋时民间市楼之有名者曰三元曰五间曰熈春曰赏心曰花月曰日新其厨店分沽则有严厨翁厨任厨陈厨周厨沈厨郑厨康沈银杓等店毎楼各分小阁十余噐皆银餙各有私名妓数十軰凭槛招邀谓之卖客又有小鬟不呼自至歌吟强聒以求支分谓之擦坐有吹箫弹阮息气锣板歌唱散耍等人谓之赶趂有老妪以小炉炷香为供者谓之香婆有以法制青皮杏仁半夏砂荳防小蜡茶香药韵姜砌香橄榄薄苛至酒阁分俵得钱谓之撒□有卖玉面貍鹿肉糟决明糟蟹糟羊蹄酒蛤蜊柔鱼鰕茸干者谓之家风有卖酒浸江章举砺肉脚鎻管宻丁脆螺鲎酱法鰕子鱼防鱼诸海味者谓之醒酒口味凡下济羮汤任意索唤虽十客各欲一味亦自不妨过卖铛头记忆数十百品传唱如流即时供应酒未至则先设看菜数楪及举杯则又唤细菜如此屡易愈出愈竒歌管欢笑之声毎夕达旦徃徃与朝天车马相接虽暑雨风雪不少减也
　　贤福坊一名东文锦坊俗称坝东巷旧传江潮至此有坝限之东通平津桥俗称猫儿桥
　　太平坊东与通和坊对
　　恵民坊洪武十七年置医学于此
　　巾子巷旧名市南坊
　　中瓦巷之南宋时有武林园通后市街稍北为龙翔宫
　　甘泽坊与寳祐坊对
　　文锦坊西通三桥街者俗称洋坝头
　　自贤福坊而北至羲和坊为安平巷永清巷日新巷自文锦坊而北至夀安坊为连二巷修义坊富乐坊最乐坊教睦坊泰和楼积善坊秀义坊
　　安平坊东通方便桥
　　永清巷旧名兰陵坊俗称水巷东通永清桥
　　日新巷宋有日新楼东通日新桥
　　羲和坊西与寿安坊对东通芳润桥
　　连二巷宋有连二茶坊
　　脩义坊俗称肉市巷又称姜椒巷西通军将桥富乐坊俗称卖马巷内有狗儿岭今夷为平路最乐坊旧名众乐坊俗称虎跑巷后通大瓦子亦曰上瓦宋时瓦子有名者十有三在城则南瓦中瓦上瓦下瓦蒲桥瓦城外则便门瓦候潮门瓦小偃瓦新门瓦荐桥瓦菜市瓦钱湖瓦赤山瓦旧瓦嘉恵瓦新瓦艮山瓦羊坊桥瓦王家桥瓦龙山瓦皆羣花所聚盖取聚则瓦合散则瓦解之义也
　　教睦坊一名敦睦巷其南宋有银瓮酒库
　　泰和楼宋时城中官沽有八楼曰和乐曰和丰曰中和曰春风曰泰和曰西楼曰太平曰丰乐皆属戸部防检所楼各有库毎库只直数人官妓数十人饮客登楼则以名牌防唤侑觞谓之防花牌金银噐皿取自库中徃徃学舍士夫所据外人未易登也
　　积善坊俗称上百戯巷西通施水坊桥内有幢子巷秀义坊俗称下百戯巷内有东平王庙
　　寿安坊俗称官巷又称冠巷宋时谓之花市亦曰花团盖汴京有寿安山山下多花园春时赏燕争华竞靡锦簇绣围移都后以花市比之故称寿安坊
　　自寿安坊而北至众安桥其街之东为武志坊戒民坊新安坊西为忠孝坊修文坊里仁坊保信坊定民坊百福巷弼教坊十官宅巷枣朩巷资福巷下瓦巷
　　武志坊东通李博士桥
　　戒民坊东通棚桥宋为行刑地故号门闗又曰隂山道入巷过棚桥宋时谓之棚楼妆防勾栏之所其对为中和楼乃银瓮中库元时平凖库在焉
　　新安坊俗称新安桥巷有千胜将军庙
　　忠孝巷俗称崔家巷
　　修文坊西通洪福桥宋有将作监
　　里仁坊西通鞔鼓桥宋称陶家巷
　　保信坊俗称剪刀股巷
　　定民坊与戒民坊对俗称中棚巷旧有棚心寺佛牙塔双井
　　百福巷旧有百福院唐天福中钱氏建于城外乾道五年徙棚桥至正间燬
　　弼教坊俗称狗儿山巷宋名睦亲坊今有睦亲井尚存有宗学在焉先是宋分宗子为六宅宅各有学南渡后惟置睦亲一宅绍兴四年始置诸王宫大小学嘉定九年改宫学为宗学凡曳籍玉牒者无间亲踈皆肄业焉三年一试如太学法有明伦立教汲古等堂贵仁立爱大雅明贤懐徳升俊等斋自此而西街之南为萧相国祠又西为金钩巷街之北为新庆巷北通匾担岭隠隠起伏盖南山之尽脉也又西为花园巷又西为洗麸桥
　　十官巷宋时有宗室之子十人居此故名
　　枣朩巷西通石湖桥宋时范成大所居号石湖故名其北为结缚桥相传宋时下瓦勾栏观者云集时马光祖尹京令行禁止得遗物者结缚于此以待失者故名其东为匾担岭宋为沂王府
　　下瓦巷亦曰北瓦内有勾栏十三座北有瓦子桥旧名众乐桥
　　自兴礼坊而东至旧达达城其街之南为沙皮巷布市巷过新宫桥为夹墙巷北为熈春桥街清泠桥街钟公桥街佑圣观街
　　新宫桥俗称宗阳宫桥小河之水自新宫桥分从东而西过钟公桥清泠桥折而北过熈春桥灌肺桥金波桥普济桥保祐桥巧儿桥亨桥舍人桥方便桥永清桥日新桥芳润桥李博士桥棚桥新安桥度生桥北桥军头司桥清逺桥百万仓桥折而东与大河合流出武林水门俗称市河是也其支自观桥而西合清湖河以北亦曰市河
　　夹墙巷宋时徳寿宫墙外委巷也
　　熈春桥宋有熈春楼南瓦子
　　清冷桥南通沙皮巷北通漆噐墙
　　钟公桥通上下抱剑营本名寳剑营钱王屯军之所又北通集庆巷
　　佑圣观街自宗阳宫折而北东为廵盐察院北为市舶司佑圣观之东为武林驿西为钱唐学水亭子
　　自清河坊而西至杭州府治其街之南为康裕坊吴山坊大隠坊安荣坊懐庆坊丰和坊龙舌头北为南新街清望街徳化街十三湾巷泰和坊天井坊文明坊康裕坊俗呼八作司巷宋有御史台中为台防谓之朝堂有御史阁位防以内为西监察位又内为殿中位又内为中丞侍御史位台狱之门扁曰四推南渡鲜置对有属台官谳问者则刑察就听于大理之狱吴山坊直比与后市街对内有报恩寺
　　大隠坊一名小僊巷宋徽宗时有处士徐奭居此征辟不起赐号冲晦先生
　　安荣坊上通金地山直北与华光巷对
　　懐庆坊由此以登寳月山者
　　丰和坊近龙舌头可通清波门者在天井坊对龙舌头盖当寳月蛾眉两山之际蜿蜒而来若龙舌之吐者
　　南新街内有怜忠祠
　　清望街旧名新街即后市街
　　徳化坊旧有仁和卫
　　十三湾巷分东中西三道内有恵安寺
　　泰和坊俗称华光巷亦称糯米仓巷
　　天井坊在布政司右旧名通淛坊今废其对山有天井按临安旧志所载城中之井自相国而下有名者六十自吴山而下有名者三十有一初无天井之名独于黒龙潭云在寳月山一名天井山天晴则潭水碧色有雨则先期变黒盖指黒龙潭为天井也嘉泰二年清河坊大火郡守丁常任行视火场得潭井于御史台西小巷中深五十余尺广十余尺淘甃清洁甘泉迸盈得建炎钱数十枚其堙塞必左建炎后也文明坊即中和坊亦名净因坊闸儿头从此而北宋为楼店务又北为戒子桥元为烧钞库今为黄册库又北为定安桥宋有慈防局施药局　慈防局淳祐七年建凡民间遗弃小儿有愿收养者月支钱一贯米三斗二嵗乃止无人收养者官为雇乳有愿子者从官请之　施药局淳祐八年建元时改为医学提举司今并入都指挥使司
　　杭州府前为宣化桥其对为仁美坊安阜坊其西为流福坊
　　宣化桥宋时俗称懊来桥至今仍之谓好讼者与作恶而被刑者至此皆有悔心也
　　仁美坊俗称石板巷宋时有三通判衙又东为水沟巷
　　安阜坊旧名近民坊从此而南有净因塔俗称塔儿头
　　流福坊在府西水口透城外引湖水从西而东经府前至文明坊折而北过戒子桥定安桥凌云桥福宁桥转运桥合涌金池之水今水口虽淤而条脉犹可考也盖宋已前自钱湖门至钱唐门引湖水入城者为明沟五道暗沟十五道明沟者一为清波闸即流福水是也二为涌金闸即涌金池是也三为集贤亭水笕四为集贤亭后闸今成化间所导经莲花桥出曲阜桥者是也五为菩提寺闸暗沟者李泌所开六井沈文通所开南井苏轼所开新沟通猫儿桥及雄武营者而布政司前百狮池西通西湖东出水于普济桥又仁和学府学前亦有暗沟绕櫺星门出于凌云桥者是也余不可考夫久废者固不可复矣有踪迹可寻而坐视堙梗非郡城之利也
　　后市街宋时为柑子团有龙翔宫孟太后宅李皇后宅全皇后宅六眼井直南与吴山坊对先是宋时车驾朝飨景灵宫由御街过朝天门经中瓦前直下回则自洋坝头横入龙翔宫自太平坊出御街寳祐癸丑十二月大火遂从御街当中取大路直入右瓦之右以为武林园其左以为皇子忠王望湖楼其时旅邸有题壁云龙翔宫阙壮皇都銮路萦廽枉徳车天意也知明主意故教刼火辟通衢
　　沈公井巷可通修义坊者宋嘉祐中郡守沈文通于六井之南引湖水絶河东至美俗坊为大井名曰南井宋熈宁间井废郡守陈述古疏涌金池为上中下澣衣洗马者不得及上池列二牐于门外其一赴三池而决之河其一纳之石槛比竹为五筒以引之并河而东絶三桥入于石沟注于南井元祐间复废民率以七八钱买水一斛苏子瞻复命僧子珪治之以瓦筒易盛以石槽疏于朝即以子珪之号号其井曰恵迁井井傍有奉庆院宋嘉泰元年僧智师建又有小悟空寺今废
　　大瓦巷北通保康巷元时诗妇朱淑真居此
　　石榴园巷通张司马巷国初有镇抚司
　　三桥街东通文锦坊西至涌金门北通剪刀街南过恵迁桥
　　自羲和坊而东至肃义街过芳润桥其街之南为鐡线巷普宁巷丰乐桥忠孝巷双井巷安福巷北为固宁巷兴忠巷安平巷马市巷升平巷南班巷
　　芳润桥俗呼炭桥宋时为药市又北为书坊沿河而南为善履坊
　　普宁巷即柴朩巷宋时有柴朩场于此通荐桥上中沙巷
　　丰乐桥宋有丰乐楼酒肆其北有橘园亭宋时此地多树橘号橘园髙宗幸建康于此登舟作亭临河故称橘园亭也亭傍有夏皇后宅十少保府其南为狗儿山隠隠地中无可登陟其东有常恵井桥之上有华光庙其北有青字营
　　忠孝巷旧名中沙巷
　　固宁巷内小巷曰诸投巷相传宋时行市各有分地而此巷独无厉禁其北为油局桥宋时为油蜡局马市巷宋时为马市于此东北通南班巷茅郎巷升平巷今为皮市内有上四眼井下四眼井玉阳庵南班巷宋时宗室子列南班奉朝请者居之
　　自寿安坊而西至井亭桥其街之南为二僊巷兴徳巷八僊巷镴作巷成娘娘巷北为花市巷马家营巷新房廊巷
　　二僊巷元时诗人张光弼居之胡虚白挽诗云二僊坊里张员外头白相逢只论诗今日过门人不见小楼春雨燕归迟
　　兴徳巷南通神堂巷
　　八僊巷宋有八僊茶坊其时茶坊之有名者曰八僊曰清乐曰珠子曰潘家曰连二曰连三坊中挿四时花卉名人图画妆防店面所卖有七寳擂茶馓子葱茶或卖盐豉汤暑天则卖雪泡梅花酒或缩脾饮之属盂杓盏子皆以银为之亦同酒肆论一角二角茶楼多富室子弟诸司下直人等防聚习学乐噐上教曲赚之谓之挂牌儿人情
　　镴作巷西连百子图巷
　　成娘娘巷宋时皇后无成姓亦无赐宅于花市者俗云神娘娘巷岂讹而为成欤
　　花市巷宋时作鬻花朶者居之今寿安坊两岸多卖花之家亦其遗俗也
　　马家营巷钱王屯军之所北通修文坊
　　自井亭桥而西为甘泉坊相国井
