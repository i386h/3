<!-- { "loadSidebar": true } -->
　　寺宋淳熈初建元末燬　玉壶园宋理宗时御园也本鄜王刘琦别业后属官家林亭幽雅长夏森寒张舆诗林亭絶幽迥长夏緑云香明月出山小白莲承露凉谯皷楼头急吴歈风外长翛然玉壶内浑与世相防　望湖楼在昭庆寺前钱王所作一名先得楼潘阆诗望湖楼上立竟日懒思还听水分他界防云过别山孤舟依防静独鸟向人闲囬首重门闭蛙声夕照间苏子曕诗黒云翻墨未遮山白雨跳珠乱入船巻地风来忽吹散望湖楼下水如天放生鱼鳖逐人来无主荷花到处开水枕能令山俯仰风船解与月徘徊未成小隠聊中隠可得长闲胜暂闲我本无家更安往故乡无此好湖山王介甫诗水光山气碧浮浮落日将归又少留从此秪应长入梦梦中还与故人游　谢府新园故甘氏园也为太后别墅在恵照斋宫西有道院村庄水阁一碧万顷眉夀等堂湖山清观歇凉等亭备华极防架亭湖中每元夕亭馆皆垂水晶帘放灯上下晖暎金碧夺目士女纵观徃徃得遗簮坠珥元时元帅夏若水据有之　择胜园在九曲城下宋秀王别墅理宗御书择胜爱闲二扁隠秀园刘鄜王别墅
　　折而西过溜水桥为昭庆律寺
　　溜水桥泄湖水以入下湖可通新河
　　昭庆律寺晋天福间吴越王建宋干徳二年重修太平兴国三年建戒坛于寺中每嵗三月三日海内缁流云集于此推其长老能通五宗诸典者登坛説法敷陈具戒其徒跪而听之名曰受戒至今行之天僖初有圎浄法师学庐山慧逺结白莲社缙绅之士与防者二十余人运使孙何为之记南渡后以其地为防选锋军教塲寻复为寺元末燬皇明洪武间重建成化间燬云水僧广慎复营之宋陈尧佐诗湖邉山影里静境与僧分一榻坐临水片心闲对云树寒时落叶鸥散忽成群莫问红尘事林间肯暂闻　王元之诗梦幻吾身是偶然劳生四十又三年任夸西掖吟红叶何似东林种白莲入定雪龛灯熖直讲经霜殿磬声圆谪官不得余杭郡空寄髙僧结社篇
　　昭庆寺之北为庆忌塔
　　庆忌塔者春秋时吴王阖闾既弑王僚僚子庆忌奔卫阖闾患之谋诸伍员员进细人要离俾之行刺要离者细而寡力迎风则僵负风则伏王语以庆忌之勇谓其不如也要离曰臣能杀之臣诈以负罪出奔愿王戮臣妻子断臣右手庆忌必信臣矣王从之要离乃诈奔诸侯宣怨于路遂如卫见庆忌言阖闾无道愿因王子之勇可得也庆忌信之简练士卒与还袭吴渡江要离坐于上风因风之势以矛钩其冠顺风而刺庆忌死于此其地在宋为丰储仓前有石池深不可测宋咸淳六年七月池水壁立浮苴登木荡突久之或云中有大龟数百年者故兴妖如此又时有怪物出水若鐡棺然
　　自昭庆寺而西过石函桥为放生亭
　　石函桥唐刺史李泌建有水闸泄湖水以入下河沿东西马塍羊角埂至归锦桥凡四白乐天记畧云北有石函南有笕决湖水一寸可溉田十五余顷毎一复时可溉五十余顷其去郡别州民诗云耆老遮归路壶浆满别筵甘棠无一树那得泪澘然税重多贫戸农饥足旱田惟留一湖水与汝救荒年
　　放生亭在宝石山麓宋天禧四年王钦若请以西湖为放生池禁民采捕郡守王随为之记有碑存焉庆元四年赵师□建徳生堂飞泳亭于桥畔理宗御书并废
　　又北过羊坊桥小溜水桥为灵卫庙
　　羊坊桥宋时涤羊之所也有酒库瓦子在焉其西为古栁林
　　小溜水桥俗称水磨头其下为棕毛塲
　　灵卫庙宋建炎三年金酋完顔宗弼犯临安郡守康允之退保赭山钱唐令朱跸鸠乡兵二千邀击之力战死尉将金胜祝威复集凋兵据葛岭编竹覆泥为大途以诱贼贼骑颷至踺而踣仆者鳞叠横尸山委金人大骇遁赤山得奸细为导由南壁入胜威被执死之郡人感其忠节以马革裹尸骈葬云洞之右立祠祀之后人并以祀跸淳祐问赐庙额曰灵卫至今人称金祝庙者从始建意也毎嵗七月一日守臣致祭盖金公诞辰云
　　石函桥之北旧有赵郭园水丘园梅庄园聚秀园钱氏园张氏园王氏园万花小隠园竹所云洞园瑶池园钱唐县尉司宝胜院洞明庵精进院延庆院澄寂院并废　梅庄园者宋韩蕲王别业也广一百三十亩有乐静堂清风轩皆髙宗御书水阁梅坡芙蓉堆花竹辉映皆聚景之所四时可游吴立夫花园老卒歌蕲王手种红锦花十载不挂鐡铔鍜花园老卒守花树睡着花砖闻曙雅白头白尽身无事古塞沙尘战余骑多士如云足健儿一奇在腹终憔悴青铜万缗满地光寳函矫节赐夷王宫妆粉艳去酣酒海货珠賝归压樯王家舍儿惊吐舌御府珊瑚碎飞雪口犹乳臭却帐前矍铄一翁嗟弃捐君不见天下英雄本材武左鼻成龙右鼻虎颈血淋漓思衅鼓史传沉埋谁比数花落花开几风雨　云洞园者杨和王别业也培土为洞屈曲通行图画云气其旁有丽春台青石为坡不斵磩齿春时令丽人歌舞为戯得上坡者受赏园内有万景天全方壶潇碧天机云锦紫翠间濯缨五色云等亭榭玉龙玲珑金粟天砌等台洞戸牖辉煌花朩蟠郁穷极丽雅盛时凡用园丁四十余人监园使二人洞后有天龙庵嘉定间恵开法师建　瑶池园中贵吕氏外宅也池周二里植菱芰池侧有寳胜院　钱唐县尉司相传为王子髙故居宋隆兴间建时宇内承平兹邑特繁丽仁宗常览西湖图叹曰真仙尉也遂建真仙亭苏子瞻常率宾僚游焉建英游阁林和靖访谢尉赋秋水芙蕖诗建咏物楼　洞明庵咸淳中朱端卿舍宅建　精进院旧名储修晋开运间建　延庆院旧名兴化寺　澄寂院近桃花衖口
　　过石函桥而西为寳石山崇夀禅寺寳所塔夀星石石屏风狮子峰屯霞石防松台落星石乳泉井一勺泉天然图画阁
　　寳石山本名巨石山髙六十三丈周一十三里钱王封为夀星寳石山罗隠为之记其下为寳稷山山下有乳泉佛足泉其絶顶为寳峰
　　崇夀禅寺吴越王之臣吴延爽者请东阳善导和尚舍利建塔于山巅附以佛庐宋开寳初赐额曰崇夀院洪武初有髙僧慧炬出家院中明天台教时江涛大溢炬説法洒浄水止之隄頼以不圮杭人称炬菩萨云
　　寳所塔延爽建九级寻崩咸平中僧永保以目募縁十年始复其旧目光如故保有戒行人呼师叔遂称保叔塔也塔门旧有张即之书湖山胜槩四字今移置净慈寺阁元延祐中院塔俱燬僧可周建至正末又燬僧慧炬重建至七级而止皇明成化间燬治间僧可胜重建一夕大雷击死游僧三人大蛇一条重五十斤腹中白子数十枚塔渐崩废正徳九年僧文镛重建又筑西方殿于塔后挹凉亭于山下嘉靖元年塔燬二十二年僧永果重建永果山西人有戒行募縁多助咸称老山西又有全真号浪滔滔者亦与恊力故能饰复旧美钱思复诗金刹天开画鐡檐风语铃野云秋共白江树晚逾青凿屋岩藏雨黏崖石坠星下防湖上客歌吹正沉冥
　　夀星石旧名落星石钱王改今名一在塔后一在防松台下各大数十围块然无根望之如斵
　　石屏风狮子峰皆以形似名之石屏风下旧有石屏院狮子峰一名巾子峰林和靖诗巾子山头乌臼朩微霜未落叶先红者是也
　　屯霞石色赭如霞介立崕畔
　　防松台去寺左百歩所俯临巨壑凌驾松杪松下有石圆如陨星施儒诗兹山亦何竒而喜游人少我本烟霞徒一丘愿终老王颙诗树盖珠林胜花开翠壁妍清秋一舒啸画里着诗僊
　　乱泉井去防松台百歩所泉白而甘
　　一勺泉在崇夀院右壁太仆丞张瑛名之诗云絶顶盘峰秀蛟龙拥地莲塔栖南斗下僧问劫灰年斧摧坚石神功琢涌泉疑银汉泻溜讶玉龙穿沆云根满分明琬琰鑴一通海眼孤浸立山巅正正华沉月渟渟碧醮天味翻流乳滑嵌泄溅珠圆鱼跃金梭见虹垂寳带悬洗瓯僧防茗供佛客擎钱几许诗脾沁徒为俗虑牵静焉仁者学湛者定心禅渴想瓢饮酣宜漱石眠何人识恬淡终日爱潺湲莫怪频来此烦疴顿觉捐
　　天然图画阁在寺右一勺泉之阳少师夏公谨诗客到西湖上春游尚及时石门深歴险山阁静凭危午寺鸣钟乱风湖去舫迟清樽欢不极醉笔更题诗崇夀院前旧有金牛防法院巾子峰前有金轮梵天院并废
　　寳石山麓为大佛禅寺沁雪泉
　　大石佛旧传为秦始皇缆船石宋宣和中僧思净者当儿时见之作念曰异日出家当镌此石为佛及长为僧妙行寺遂镌石为半身佛像饰以黄金构殿覆之遂名为大石佛院元至元间院燬佛像亦剥落皇明永乐间僧志琳重建勑赐为大佛禅寺治四年僧永安重修寺畔有塔俗称壶瓶塔乃元时西河僧所建张舆诗葛僊岭西大石头祖龙东来曽系舟不闻登僊入蓬岛徒见作佛如嘉州地涌半身云水绕山开一面金碧浮几回劫火烧不尽空对湖山飞白鸥　吴立夫诗手抚一片石昔为沧海漘始皇或系缆万里浩无津世间本妖妄何处有僊真蓬莱不可到弱水空飊轮徐生或云去方士先避秦童男继童女五谷襍货珍岛屿止不返蛟龙化其民非惟长年药永隔战马尘人君却未悟望望转东廵山觉将死海鱼祠作神侯生奉图箓讥谏极所陈骊山閟鳬雁金椁竟沉沦借兹鉴不逺遗迹留千春经营大屋覆刻斵青莲身汉唐几英主覆辙犹尔遵我恐石有语神僊多误人
　　沁雪泉在佛身右壁棠陵方思道题
　　寺畔旧有相严院冠胜轩西有水月园大吴园小吴园嘉泽庙孙花翁墓并废　相严院晋天福二年钱氏建有十三间楼楼上贮三才佛一尊苏子瞻治郡时常判事于此　水月园髙宗以赐杨和王存中者御书水月扁孝宗朝更赐秀王伯圭有水月瀛玉林堂俯挹澄湖万栁成幕燕游者多集焉　嘉泽庙即水僊祠梁大同间建以奉钱唐湖龙君钱镠碑记宋时移建于苏堤　孙花翁墓翁名惟信字季蕃仕宋光宗时弃官隠西湖工为长短句好艺花卉自号花翁家徒壁立无旦夕之储弹琴读书晏如也既卒安抚赵与葬之墓近水僊王庙仇仁近诗水僊分地葬诗人一片荒山野火焚荐菊有亭今作圃扫松无子谩留坟蜗牛负殻粘碑石老鸖携雏入陇云欲把管弦歌楚些却怜度曲不如君
　　又西为智果禅寺参寥泉
　　智果寺旧在孤山吴越王所建宋绍兴间徙筑于此先是苏子瞻守杭州与智果院禅师参寥子善名其所居泉曰参寥泉寺既徙北山有泉适出寺后好事者仍名参寥泉以志旧迹元末燬皇明洪武初僧可祥慧炬重建其梁题云元祐五年嵗在庚午二月辛卯朔二十五日乙卯上梁盖子瞻手书自孤山移置者　张光弼诗佳游在上巳属此清明前春景已云暮风光犹未暄徃寻智果寺竟得参寥泉景物岂殊昔人世自更迁邈哉长公咏风流想当年我辈复登临化界何因縁古佛俨香阁真诠积华轩境超万念空道胜诸妄捐缅懐此防难徘徊未云还申章续芳藻冀或来者传　吴立夫诗古寺湖水上寺门但菰蒲一泉湛如玉岩骨旱不枯粤从参寥凿得与盖壤俱东坡或茗宴西岭犹松竽人谁问诗侣世颇笑酪奴瓦甃纵然在木瓢知已无汲水宜汲深尘心非辘轳别禅胜别味俗舌空醍醐老僧久不识香灺冷宿盂卓哉郡太守遗像拥眉须闲来试我酌雾雨变须臾尚持金芙蓉便踏赤鯶鱼
　　又西为显功庙
　　显功庙祀宋布衣岳琚琚钱唐霍山人建炎三年冬完顔宗弼由独松闗犯杭州守臣遁于赭山琚乃捐家资以充军饷推钱唐令朱跸为谋主金祝二尉为先锋率死士诱敌由西溪并天竺东来堑葛岭编竹覆泥以防之虏后防城西琚力战死焉郡人感之为请于朝立祠于此
　　又西为锦坞初阳台紫阳书院葛翁井
