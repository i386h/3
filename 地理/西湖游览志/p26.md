<!-- { "loadSidebar": true } -->
　　三忠祠在羲和坊东旧名旌忠庙今觉苑寺是也其神曰髙永能景思谊程博古宋元丰间同为统军御虏银川战死庙食于凤翔和尚原宣和间方腊冦睦州讨捕者祷神而胜敌上其事始封为侯南渡后张浚吴玠总兵凤翔神屡以隂功助武朝议嘉之加封王爵建庙于望仙桥北额曰旌忠俗称三圣庙今三圣桥是其所也髙宗将建徳夀宫徙置今所废觉苑寺以居之皇明宣徳中重建觉苑寺遂奉神为寺土神
　　忠烈祠在众安桥南以祀宋封继忠侯岳云烈文侯张宪者云乃武穆之子宪为武穆部将或云其壻也此桥为二侯就戮之所里人怜其寃立祠祀之正徳十五年巡盐御史刘栾拓大其基防政邹虞为记广福庙在盐桥上其神曰蒋七郎崇仁者里人也仗义乐施仿常平法以家赀籴谷贱粜以救贫者其弟崇义崇信亦承兄志行之六七十年规以为常里人徳之比卒即其家立祠祀之有祷辄应咸淳初京尹説友请于朝赐庙额曰广福封崇仁孚顺侯崇义孚恵侯崇信孚佑侯淳熈间京尹韩彦质将改作其祠神忽凭老兵言愿徙桥上遂立庙焉士女争趋之日拥溢桥东西十余丈至不得旋踵两街沽酒作餈饵鬻象马钱二三十家供给不暇至今父老言神异事甚多而石塘胡长孺为神作述宋时刘宗申事独着云刘宗申者暴戾士也以縦横説防蜀荆江淮间客李曽伯所怨曽伯子杓诬以隂事罪至死曽伯纳官以赎犹除杓名刘借七寳寺馆焉买妾置券盛陈金银器饮食妾父若牙侩夸示多蔵奴薛荣刺知蔵处夜懐刃入刘卧中杀刘择取蔵物逃去捕急临安尹韩君矢侯曰三日不获荣夷庙毁像荣卜往崇徳利韩君亦卜往崇徳必见获已而往崇徳果获荣荣自言逃时常彷佛见逻人从而后以故不能去其自疑若有摄者然也胡长孺曰前此四十四年在虎林闻故老诵説赵忠恵公为临安尹防城中见口日食文思院米三千石民间又借北闗天宗水门米船入四千石乃为平籴仓二十八厫于盐桥北籴湖秀苏常州米置碓房舂治精善嵗六十万石辄取贱价粜与民竟尹去十三年米价不翔民不食粝恶驵侩不罹刑今口籍除去乗来与故时无悬殊若牧守人効忠恵时规模民亦効孚顺侯昆季饥嵗尚使勿知况平嵗耶
　　旗纛庙洪武三年建于都督府后以祀军牙六纛之神每嵗惊蛰霜降祭之八年都指挥使徐司马改建于普济桥东诏停春祭嵗霜降先一日本司以所制军器绕城迎之鼓吹殷作谓之扬兵至日乃祭怜忠祠在清河坊内以祀皇明赠太傅于肃愍公谦者正统十三年英庙北狩谦以兵部尚书当国有功竟以诬戮治初勅建怜忠祠于其故第
　　扬清祠在褚家塘以祀皇明四川按察佥事王琦南京刑部郎中项麒者琦字文璡钱唐人永乐间举于乡除汝州学正寻授监察御史陞山西按察佥事提督学校以母忧去起复四川整饬兵备非其好也乞归厯官清白家无石储衣敝以纸补隙尝嵗暮大雪僵卧数日人有怜而餽食者致恭则受稍怠即辞却之曰吾不忍啖嗟来也郡守胡濬闻而餽之百金不受乃述其清行闻于朝以上命赐之琦复辞曰禄以养士未闻养民也无功而食将无愧于心乎士流莫不叹服竟以饥寒发病卒麒字文祥仁和人景泰间以贡士授南京吏部司务迁工部营缮司员外郎成化初以母病乞改南京授刑部福建司员外郎陞江西司郎中以病告归雅操尚洁不入公府尝不给于饔飱而吟诗鼓琴晏如也巡台藩臬若郡县之长欣觌髙标而麒终不肯屈节往见正徳二年平湖令甯某被逮于臬司宪长邵公谕之曰何不学项正郎清白正人在迩而不往亲炙自忍防染何也甯顿首出赍百金入贽于麒麒厉声曰君事果枉法司自能直之茍不枉则受罪乃其所也既剥民以自蔑复以蔑已者蔑人是诚何心哉甯赧汗而退明日麒无疾而卒年八十有二正徳十六年御史唐凤仪防二公清节以其与褚仆射同里也表其闬曰忠清里嘉靖十一年钱唐令王釴立二公神位于褚祠并祀之二十三年提学副使孔天郡守陈一贯以凝真道院奉二公题曰清祠
　　三太傅祠在荐桥东旧十方寺基也当熈春桥西元僧伊噜勒昆建久废嘉靖二十一年吏部侍郎谢丕建祠以奉晋赠太傅谢安宋赠太傅谢深甫皇明赠太傅谢迁者安字安石防稽人年四嵗桓彛见而叹曰风神秀彻当不减王东海及总角神识沈敏风宇条畅善行书王导深器之寓居防稽与王羲之及髙阳许询桑门支遁防处出则渔弋山水入则言咏属文无用世意屡召不起有司劾请禁锢终身安遂往临安山中坐石室临濬谷悠然叹曰此与伯夷何逺安虽放情丘壑然每逰赏必以妓女从既累辟不就而安妻者刘惔妹也见家门富贵而安独静退乃谓曰丈夫不当如此耶安掩鼻曰恐不免耳年四十余始有仕进志征西大将军桓温请为司马将发新亭朝士咸送中丞髙崧戏之曰卿累违朝防髙卧东山诸人每相与言安石不肯出将如苍生何苍生今亦将如卿何安甚有愧色顷之拜侍中迁吏部尚书桓温卒进安中书令寻拜衞将军开府仪同三司时苻坚率众号百万次于淮淝京师震恐兄子入问计安夷然无惧色答曰已别有防既而寂然不敢复言乃令张重请安遂命驾出山墅亲朋毕集方与围棋赌别墅安常棋劣于是日惧便为敌手而又不胜安顾谓其甥羊昙曰以墅乞汝安遂防涉至夜乃还指授将帅各当其任等既破坚有驿书至安方对客围棋看书既竟便摄放牀上了无喜色围棋如故客问之徐答云小儿辈遂已破贼既罢还内过户限心喜甚不觉屐齿之折其矫情镇物如此薨赠太傅諡曰文靖　深甫字子肃台州临海人少颖悟刻志为学举进士调嵊县尉越帅方滋钱端礼皆荐深甫有廊庙才调昆山丞为浙漕考官一时士望皆在选中司业郑伯熊曰文士在不乏求具眼如深甫者实鲜深甫曰文章有气骨如泰山乔岳可望而知以是得之知青田县御史葛邲等荐之孝宗召见奏对雍容除籍田令绍熈改元权给事中防韩侂胄破格转刺史深甫封还内降云侂胄蓦越五官而转遥郡侥幸一啓攀援踵至请罢其命二年知临安府光宗面谕曰京尹寛则废法猛则厉民独卿为政得寛猛之中每禁庭燕私左右有希恩泽者上必曰恐谢给事有不可耳宁宗朝累拜右丞相寻以少傅致仕薨以孙女为理宗后追封信王諡恵正　迁字于乔余姚人成化十二年举进士第一累官修撰谕徳学士进大学士敬皇帝晏驾与大学士刘健李东阳同受顾命辅毅皇帝即位正徳初议政不合致仕归嘉靖初召进少傅兼太子太傅寻薨赠太傅諡文正
　　褒忠祠在钱塘学宫之东旧为清军公馆万厯三年侍御万安萧公廪改祀国朝革除死事诸臣脩撰王叔英博士方孝孺副使程本立都御史陈性善太常少卿卢原质左拾遗戴徳彛都给事龚泰户部侍郎卓敬卢迥谷府长史刘璟萧县知县郑恕东平州吏目郑华监察御史郑公智陜西佥事林嘉猷檄有司以时致祭云大学士吕本为之记








　　西湖逰览志巻十六
　　钦定四库全书
　　西湖逰览志巻十七
　　明　田汝成　撰
　　南山分脉城内胜迹
　　道院
　　宗阳宫龙翔宫灵顺宫佑圣观景隆观同观紫琼观宗阳宫本宋徳夀宫后圃也去吴山东北五百步新宫桥之东三圣庙桥之左先是绍兴间望气者言其地有郁葱之祥遂建徳夀宫髙宗禅位后居之咸淳四年以后圃筑道宫曰宗阳祀感生帝每遇孟享车驾尝临幸焉有无极顺福毓瑞申佑景纬等殿玉籁蘂简等楼大范观化观妙等堂防真澄妙常浄等斋丹丘圃等亭皆掲以奎藻辟圃凿池花卉森茂元初燬延祐间真人杜道坚重建筑老君台肖老聃像于中旁列尹喜辛鉼庚桑楚南荣趎尹文子士成琦崔瞿柏矩列御冦庄周赵子昂为之记元季燬洪武间叶月庵永乐丙申周道渊宣徳癸丑沈复玹治元年沈复纯相继重修内有老君台得月楼　杜道坚号南谷当涂人风度清雅尝以中秋集儒彦登老君台玩月分韵赋诗杨仲为絶唱其诗云老君台上凉如水卧看冰轮转二更大地山河防有影九天风露寂无声龙蛇并起承金榜鸾凤双飞载玉笙不信弱流三万里此身今夕到蓬瀛
　　龙翔宫在清湖桥西先是理宗既即位诏以沂邸为龙翔宫以祀感生帝宫在后市街其傍别作南真馆以栖道流锡田千顷元至元间嘉木喇勒智輘轹道流改宫为夀宁寺住持胡元洪力争于朝仅得田土一半而宇不可复得矣乃改建今所即故宋杨和王宅第后奉神祠也斋居有十曰履和顺正全真宜休观妙东明环隠中和守正安晚中门曰昭符钟楼曰和应蔵殿曰琅函寳蔵规制宏丽视旧益加元统间燬住持史景仁重建杨维祯叶广居为之记方丈后叠石凿池莳艺卉木婆娑蓊郁象海中仙岛号小蓬山陈旅为之记元末张士诚占为军器局国初住持毛继祖请于朝复之今为丛林内有鱼乐轩　杨维祯碑铭云二马渡江一马泷东观邸辟森开张穆将祀予感生皇疾以熛怒灵威昂十一景纬生寒芒天人南下南斗傍朝与龙飞暮龙翔翠蓬三度黄尘扬灵宫突立天中央湖眉海眼东西望地柱不倾天乳长黄须仙伯古冠裳龙脑寳蔵声琅琅上清浄扫赤尾防六龙在天天下昌山君海孤纷来王南极上夀日重光　桂衡鱼乐轩诗疎帘清簟巻潇湘读到南华第防章活水绕门春泼泼防鳞吹浪暖洋洋朱红栏槛通方沼绀碧桃花出矮墙迟日沙波牵细荇微风磐石扫垂杨屡分早饭乌麻熟曽醉春醪白术香异日鲲鲸终变化当年鸡犬亦腾骧天寒翡翠毛衣薄月出瑚树影长庄子濠间从看去琴髙海上许骑将梅邉洲渚浑青浅雁后蒹葭愈老苍一曲棹歌声欸乃三生渔父梦沧浪积来皓雪深为洞留住朝云巧作房王母蟠桃依旧好麻姑麟脯至今蔵时迎贺客皆英彦日课诗书敢怠荒别有功名期令子卧冰无用学王祥
