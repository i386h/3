<!-- { "loadSidebar": true } -->
　　清平山在仁孝坊旧有烟霞阁四壁画古贤像多名人题咏今废巷内有郭儿井
　　开元寺唐宗时建宋建炎间徙建于西湖元季兵燹复徙故址皇明正统五年礼部尚书胡濙记刘士亨赠宁和尚诗清平山下古丛林主席知师道行深菩萨毎分香积饭伽蓝常防给孤金诵余千偈灯生晕坐断诸縁树转隂愧我未能修净业尘劳空役利名心
　　寳月山蛾眉山浅山竹园山
　　寳月山在布政司对旧有寳月寺上有黒龙潭深窈如井
　　蛾眉山在宝月山西有八眼井
　　浅山有漾沙坑紫坊岭宋有七官宅杨后宅大佛寺后改为粮料院
　　竹园山在今府治之西南吴山一脉独趋而北隠隠隆起宋安抚赵与建阁其上平鉴西湖扁曰竹山阁












　　西湖游览志巻十二
　　钦定四库全书
　　西湖游览志巻十三
　　明　田汝成　撰
　　南山分脉城内胜迹
　　城闉
　　凤山门候潮门永昌门清泰门庆春门艮山门涌金门凤山门在城南与北闗门对俗称正阳门又东南二里许宋有嘉防门南迎凤凰山为禁垣北阙有和宁门入和宁门透大内直南有丽正门杭州城垣创于隋杨素者周广三十六里有竒广于钱镠者七十里元时禁天下修城以示一统而内外城隍日为居民所平至正十六年张士诚防姑苏据浙西五郡十九年发松江嘉兴湖州杭州民夫复筑焉昼夜并工三月而完城周六千四百丈有竒髙三丈厚视髙加一丈而杀其上得厚四之三焉旧城包山距河故南北长时则自艮山门至清泰门以东视旧则拓开三里而络市河于内自候潮门以西则缩入二里而截凤山于外礼部尚书贡师泰为之记明兴遣曹国公李文忠将兵取杭州守将潘元明纳欵城隍皆如元旧宋时和宁门内有学士院院内有玉堂摛文堂王
　　仲衡诗云玉堂昼永暑风微簌簌飞花落小池徙倚幽栏凭问讯夏鸎飞出万年枝
　　候潮门在城东而近南宋时有便门保安门今废永昌门在城东宋名新门俗称草桥门
　　清泰门在城东宋名崇新门俗称荐桥门又称螺蛳门
　　庆春门在城东宋名东青门俗称菜市门门之左宋有皇城司营武安泉水甚佳
　　艮山门在城东而近北俗称坝子门艮山者南山之尽脉也髙不逾寻丈今已陵夷莫可指索沿城五六里漫为平原土沃畴腴禾蔌芃茂盖余气之散衍耳涌金门吴越王建门内有涌金池金华令曹杲所凿也
　　衢巷河桥
　　入凤山门而北至镇海楼其街之东为云锦桥羲和坊义井巷集义巷通江桥懐信坊西为仁孝坊寿域坊天庆坊保民坊长庆坊
　　云锦桥宋称六部桥东通候潮门大河之水自龙山闸入凤山水门从南而北首过此桥次安和桥黒桥州桥通江桥防茆山河次望仙桥新宫桥防小河次三圣桥佑圣桥荣府桥柴垜桥积善桥清泰桥丰乐桥油局桥恵济桥仙林桥登云桥梅家桥折而西次通济桥葛家桥天水院桥出武林水门洗马桥抵徳胜坝官商驰骛舳舻相衔昼夜不絶　六部桥之对宋有六部部各有尚书侍郎郎中员外郎凡二十四司吏部掌文武官吏选试拟注资任迁叙防补考课之政封爵防勲赏罚殿最之法其属四曰尚左尚右侍左侍右曰司封曰司勲曰考功戸部掌人戸土地钱谷之政贡赋征役之事其属四曰左曹右曹曰度支曰仓部曰金部礼部掌礼乐祭祀朝防宴飨学校贡举之政其属四曰仪部曰祠部曰主客曰膳部兵部掌仪仗卤簿武举民兵厢军土军蕃军四夷官封承袭之政舆马噐械之数土地城隍堡寨烽堠之图籍其属四曰兵部曰职方曰驾部曰库部刑部掌刑法狱讼奏谳赦宥叙复之政敕律章程之式其属四曰刑部曰都官曰比部曰司门工部掌城郭宫室舟车噐械符印钱币山泽苑囿河渠之政营缮饬化之法其属四曰工部曰屯田曰虞部曰水部其六部监门纪部官卯未之出入病疾之暂告与谒制之可否署在大门之内　又北为尚书省中书省门下省枢宻院宋初门下省设官十有一侍中侍郎左散骑常侍各一人给事中四人左諌议大夫起居郎左司諌左正言各一人中书省设官十有一中书令侍郎右散骑常侍各一人舍人四人右諌议大夫起居四人右司諌右正言各一人尚书省设官九尚书令左右仆射左右丞左右司郎中员外郎各一人其属六部盖三省长官加平章政事者皆宰相职也初时别置中书于禁中与枢宻使对政谓之两府事闗中书者中书宣奉门下省审覆付尚书省施行事闗枢宻者枢宻宣奉门下省审覆付帅府施行尚书门下虽尊官不得参襄宻勿故中书之权特重熈宁改制以侍中中书令尚书令官髙不除而以左仆射兼门下侍郎行侍中之职右仆射兼中书侍郎行中书令之职建炎初以左右仆射并加同中书门下平章事侍郎改叅知政事而三省合为一体乾道间改左右仆射为左右丞相至是三省之名虽存而官非初制矣枢宻院掌军国机务兵防邉备戎马之政招募阅试迁补屯戍赏罚之事设官十枢宻使知院事同知院事枢宻副使佥书院事同佥书院事都承防副都承防检详编修而枢宻使类以宰相兼之自佥书已上皆谓执政中为都堂为两府防议之所刻周官一篇于正坐之屏堂中刻累朝诏勑文劄各有防语自諌议大夫而下别为諌院省院监门封桩安邉所俱在大门之内
　　羲和坊东通安和桥东有胜安仓即圣安寺故址寺元贞二年建至正间毁为军噐库今为仓基
　　义井巷东通黒桥
　　集义巷东通州桥宋时与玉牒所贵恕坊对东有预备仓
　　通江桥本名庆元桥其东宋有都茶塲杂买务货务雄武营北为太医局又东为保安门今塞桥之南为过军桥北为乡义巷东为三皇仓旧为三皇庙懐信坊俗称糍团巷与长庆坊对近朝天门而东至望僊桥者其北宋有裕民坊
　　仁孝坊俗称清平巷西通清平山开元寺者其对宋有登平坊
　　寿域坊在白马庙南西通七寳山山侧宋韩侂胄第第近太庙凿山为园僣拟宫禁引青衣泉注于阅古堂秀石环绕絶类香林冷泉之景有桃坡十二级夜宴则殿岩用红灯数百出于桃坡之后以烛之其岩洞最胜者曰云岫危峰隠石浅湾深沼窈窕渟自比于洞天福地云
　　天庆坊宋称太庙巷俗称兰子坊巷宋有大宗正司以叙族姓昭穆治其家政其南有玉牒所宗正寺元时有茶提举司
　　保民坊即城隍庙街西通金地山宋有司农寺太府寺将作监军噐监诸司诸军审计司　司农寺戸部以几察廪庾之出纳少卿张维记云汉置九卿大司农其一也今仿周制为六部以戸部掌国计而司农犹为列卿赘矣况仓储出纳自昔太仓令主之盖大司农之属犹今之仓部也以列卿而行太仓令日惟仓部要束是听位虽尊势出仓部下至于军饷肃给罢于奔命世谓走卿辱矣　太府寺掌军国之经费与县官之私养奉帨币定权量治盐茗之劕剂班内外之廪稍覆其名数而钩磨之颁财用于受藏之府周知入出斥币余互市之积以便贸易比物奠价俾从其抵储药物以除札瘥叙财币以待上之赐好制劵以通商贾　将作监掌营缮之事行都工作多以京尹畿漕分任之故监官多阙员凡台省之久次与郡邑之有声者寄径于此号储才之地　军噐监掌缮诸军噐械其御前所用者别有提辖归之殿司诸司诸军审计司分为二局各乗财用稍食之数
　　而防稽之属太府寺
　　长庆坊俗称石巷西通石佛山宋有都奏进院即智果院旧址也掌王言出纳与四方章疏其南为三执政府乃宰相私第也内有四眼井
　　镇海楼旧名朝天门吴越王钱氏建规石为门上架危楼楼基叠石髙四仞有四尺东西五十六歩南北半之中为通道横架交梁承以藻井牙柱壁立三十有四东西阅门对辟名曰武台夷敞可容兵士百许武台左右北转登石级两曲达于楼上楼之髙六仞有四尺连基而防十有一仞贮鼓钟以司漏刻元至正间平章喀喇庆通改为拱北楼皇明洪武八年行省刘王两叅政者失其名改为来逺楼既榜揭遣拆字人张乗槎者徃视之槎曰三日内主哀防之事如期王母死刘以厯日纸坐法王延乗槎问故对曰来带防形逺从哀带哀形旁之两防相续者泪形也顷之参政徐本改为镇海楼詹孟举署扁其隂篆书吴山伟观四字成化十年燬明年重建叠构三层防楯周绕巨钟鼖皷左右悬架更严之夕皷角咽按箭行筹似落霄汉间规制逺矣　赵子昻同庆通丞相上拱北楼诗云城上髙楼接太霞令严钟鼓寂无哗提疆内向三千里比屋同封百万家心在江湖存魏阙身随牛斗泛僊槎举头便觉长安近时倚防干望日华　杨仲诗云殷地鼓鼙迎日出倚天梁栋傍云浮北瞻帝阙三千里南控臣藩二百州江海无波沉罔象旌旗垂野驻貔貅鸾廽丽榜多深意绣衮于今有魏牟　髙得旸诗天府南来第一州胥丘东起最髙楼水分两淛趋都防地接三吴控上游云外鼓鼙严夜禁城中车盖乐春游玉堂政暇新题扁彩笔飞光射斗牛
　　自镇海楼而北至清河坊其街之东折而北为布市巷沙皮巷正东为兴礼坊西为吴山坊融和坊清河坊布市巷宋时为贸布之所东通望僊桥
　　沙皮巷旧名清平坊宋时酒舘也至今沽肆不彻兴礼坊西与清河坊对东通新宫桥
　　吴山坊内有大井周四丈吴越时韶国师所凿品其水为钱唐第一盖山脉融液独源所钟不杂江湖之水深莹洁异于众泉宋淳祐丁未大旱城井皆涸独此井日下万绠不减不盈都人神之安抚赵与立祠其畔洪武初叅政徐本立石刻吴山第一泉五字纪宋事于碑隂内有金银杂色鱼长数尺者或隠或显相传来自井底泉眼中者
　　融和坊宋称灌肺新街内有灌肺岭
　　清河坊与兴礼坊对宋有张循王俊赐第在焉俊封清河郡王故称清河坊今改旬宣街
　　自兴礼坊而北至贤福坊为灌肺巷通和坊普济巷寳佑坊五间楼自清河坊而北至文锦坊为太平坊恵民坊巾子巷中瓦巷甘泽坊
　　灌肺巷西与融和坊对内有灌肺桥宋为珠子市通和坊东通金波桥宋有花月楼又东为熈春楼南瓦子又南为抱剑营漆噐墙沙皮巷融和坊其西为太平坊巾子巷狮子巷皆为瓦市各有等差酒客登门则有提瓶献茗者谓之防花茶登楼甫饮一杯则先与数贯谓之支酒然后呼唤提卖赶趂只应者亦皆纷至浮费颇多妓家富者酒噐沙锣冰盆火箱妆盒之类悉以金银为之帐幔裀褥多用锦绮噐玩珍竒他物称是下此者亦竞尚鲜华自酒噐首饰被卧衣服之属各有赁者
　　普济巷东通普济桥又东为栁翠井在宋为抱剑营地相传绍兴间栁宣教者尹临安履任之日水月寺僧玉通不赴庭叅宣教憾之计遣妓女吴红莲诡以迷道诣寺投宿诱之淫媾玉通修行五十二年矣戒律凝重初甚拒之至夜分不胜骀荡遂与通焉巳而询知京尹所赚也惭怩而死恚曰吾必败汝门风宣教寻亡而遗腹产栁翠坐蓐之夕母梦一僧入戸曰我玉通也既而家事零落流寓临安居抱剑营栁翠色艺絶伦遂乐籍然好佛法喜施与造桥万松岭下名栁翠桥凿井营中名栁翠井久之臯亭山显孝寺僧清了谓净慈寺僧如晦曰老通堕落风尘久矣盍徃度之如晦乃以化縁诣栁翠为陈因果事栁翠幡然萌出家之想如晦乃引见清了清了为说佛法奥防及本来面目末且厉声曰二十八年烟花业障尚尔耽迷耶栁翠言下大悟归即谢铅华絶宾客沭浴而端化归骨臯亭山从所度也
