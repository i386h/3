<!-- { "loadSidebar": true } -->
　　甘泉坊与井亭桥对相国井有二皆唐邺侯李公泌所凿也自江潮避钱唐而击西陵沮洳卤斥化为平原今之城市聚落皆江流故地也其水苦恶惟负山凿井乃得甘泉而所及不广唐宰相李泌当徳宗兴元时守杭州始作六井引湖水以济民其最大者在古清河为相国井其西为西井又名化成井少西而北为金牛池又北而西附城为方井为白池又北而东至钱唐县旧治之南为小方井金牛之废久矣出涌金门并湖而北有水牐二注以石沟贯城而东者相国方井之所从出也若西井则相国之别也而白池小方井皆为匿沟湖底无所用牐此六井之大略也长庆间白居易缵邺侯之绩而浚治之民以为利宋熈宁间六井皆废民苦逺汲郡守陈述古命僧仲文子珪等董其事发沟易甃补苴罅隙而相国之水清列溢流千艘更载而贸之元祐五年苏轼复引六井余波至威果雄武五营之间创为二井乾道三年转运周琮重加浚治淳祐七年安抚赵与自涌金门北至钱唐门水口所入咸作石櫺禁民不得植茭荷以秽水咸淳间内侍陈敏贤筑室于灵芝寺前刘公正于相国祠前洗马御史鲍度劾之遂皆夺职自宋迨今将三百年旷废不理惟相国井西井仅存而城中之井无虑数万余未必全頼六井也唐宋守臣逓相修浚旋复壅塞盖延引纡逺则筒槽崩裂而相国西井至今不冺者盖有自然之源不系于水口之修不修也父老言大旱若宋淳祐间西湖拆六井断流独吴山大井日下万绠逺近頼之盖自宋以前城市地脉犹带江滋故多苦恶迨今去江日久土膏融液霖雨渗漉卤斥全消渟酿甘淡凡井皆良故六井之利不显当邺侯时民之仰頼者岂可同日语哉　过井亭桥而西宋有俞家园诸天阁华严院鹤林宫激赏库卿监郎官宅　俞家园在宋初皆荒池汚畆茭稻杂植行潦所归故谚云俞家园一雨便撑船自为行都而闾阎辐辏遂成平原其南有九官宅　诸天阁华严院晋天福间建寻燬宋绍兴三年重建丞相梁克家手书华严经一部建轮藏仍作亭于相国井上元末燬　鸖林宫宋庆元间旱道士刘友真者祷雨而应遂请以所寓舍崇奉天将赐额曰鸖林　激赏钱库以供三省枢宻院公用者库西为小方井其激赏酒库在钱唐县南
　　自防和坊而北至井亭桥其河之东为普济桥侍郎桥军将桥施水坊桥河之西为油车巷曲阜桥钦善坊普济桥上有华光庙俗称断河头合涌金之水过恵迁桥军将桥施水坊桥井亭桥洪福桥鞔鼓桥马家桥八字桥石湖桥结缚桥折而东过众乐桥众安桥度生桥与市河合宋咸淳六年安抚潜説友因断河堙塞开至清湖桥凡四千二百一十丈
　　侍郎桥宋真宗时工部侍郎郎简所居简字叔防性和易喜宾客治园庐以莳花木导引服饵顔如渥丹善医术至老不衰郡守孙沔表其里曰仁夀坊军将桥宋有茉莉园
　　油车巷之西宋有度牒库徳夀桥今废入织染局曲阜桥在灵夀寺坊前宋有韩枢宻府
　　钦善坊旧名闻善子巷宋有柴场
　　自井亭桥而北过甘泉坊至清湖桥其街之东为洪福桥鞔鼓桥马家桥西为鲍生姜巷清风坊清河坊癸辛街
　　洪福桥之对宋有紫云坊东有枢宻五房院西有恵利井又名玉莲池引湖水以入城者水口在旧玉莲堂基北有杨和王府第王名存中本名沂中字正甫绍兴间赐名存中代州崞县人从髙宗南渡累立战功封和义郡王髙宗假借诸将而眷存中尤深第当清湖洪福两桥之间规制甚广自居其中旁列子舍皆极宏丽落成之日纵人游观一僧善相宅云此形也得水则吉时和王方被殊眷从容为上言之欲引湖水以环其居髙宗首肯曰朕无不可第恐外庭有言宜宻速为之和王即督濠寨兵且募民夫昼夜作隂道引水入自五房院出自恵利井蜿蜒萦绕数百丈再宿讫事未几台臣有防言擅灌湖水私第以象宫禁者上晓之曰朕南渡初羣盗蜂起用覊縻防刻印封之所有淮淛数郡頼诸将宣力羣盗悉平朕籍土地外府库金帛俱置不问故诸将有余赀以治泉池第圃以存中之功虽尽赐西湖曽不为过况此役已成愿卿等容之言者遂止既复建杰阁藏思陵御劄以御书风云庆防四字扁之盖取大俯首下视西湖之象以成僧说自此百余年间无火灾绍定间其家舍阁于佑圣观相者谓失其首次年五月大火潭潭数百楹不数刻而烬云
　　鞔鼓桥之对宋有崇训坊
　　马家桥之对宋有孝慈坊
　　清风坊宋称活水巷有庄文太子府
　　清河坊宋称古清河坊
　　癸辛街相传杨和王建子第于府侧取癸辛方向其门巷曰癸辛街宋季周宻公谨居此所着有癸辛杂识齐东野语元时有省府广济库洪武初赐为曹国公李文忠宅永乐间籍于官今为民居
　　清湖桥与洗麸桥分跨两河若八字然故名八字桥其水过安济桥安福桥丁家桥长生老人桥纪家桥车桥长寿桥新庄桥师姑桥中正桥出城外







　　西湖游览志巻十三
<史部,地理类,山水之属,西湖游览志>
　　钦定四库全书
　　西湖游览志巻十四
　　明　田汝成　撰
　　南山分脉城内胜迹
　　衢巷河桥
　　入涌金门而东至三桥街其街之南为涌金池转运桥永安桥恵迁桥北为镊子井友助巷焦鸡巷六房巷涌金池吴越王时金华令曹杲所凿也杨蟠诗涌金春色晚吹落碧桃花一片何人得流经十万家郭祥正诗众沼皆涵璧斯池独涌金寳光终夜见不是月华深
　　转运桥俗称渡子桥従此而南为普安桥在运司前河西有桑园巷并入运司又南为福宁桥与油车巷相通并入织染局又南为凌云桥在府学前其对宋有丰豫坊
　　永安桥在织染局前宋称台后桥
　　恵迁桥一名金文桥其南宋有金文酒库内有罗汉洞叠石岖嵚塑罗汉于其下其里宋名善俗坊又南为太常寺昭勲崇徳阁绘赵普曹彬等二十四人从祀太庙者内有汲古泉又名观音泉乃法慧寺旧井宋时有石刻云此泉清甘虽旱不竭故老相饮之有疾者愈宜爱防之嘉泰改元立石今归布政司镊子井在上方寺南水口在涌金门外城下有水门成化十二年所开者引西湖之水由柳洲寺后入城过红莲花桥白莲花桥出曲阜桥合西湖之水友助巷俗称四条巷北通洗布园
　　六房巷与台后桥对旧有如意桥北为帐前营
　　入清波门而东至龙舌头其街之南为菜市巷铁冶岭郭璞井巷金刚岭巷螺狮山巷聮桂坊北为圣祖巷四条巷石板巷闗王庙巷
　　铁冶岭宋名丰宁坊南上云居山者街左仁静巷宋有景献太子府岭下有相公井绍兴间节度使赵密所浚
　　郭璞井相晋郭景纯所相度者盖其时杭城苦斥卤之水甘泉难得景纯善相地脉故凡美井多托郭氏为名土人讹为郭婆井
　　螺狮山一名狗儿山上通乌龙潭
　　聮桂坊元至元间有周氏兄弟举进士并登甲榜故名
　　圣祖巷直北为荷花池
　　四条巷通塔儿头
　　清波门之南宋有钱湖门今塞门之内有牙兵寨虎翼营教骏营骐骥营白鳝井
　　入候潮门向西折而北透永昌门大街至下马坡其街之东过诸家桥为乌盆场巷东花园道义巷大觉巷髙阳闾巷西为大营巷官井巷谈郎步巷抚宁巷狮子巷福地巷大徳街广福巷
　　候潮门宋时西向元时改西北向入门宋有都亭驿驿左有打绳巷侍从官宅従此而西直六部桥稍北为州桥有吴太后宅元有金王总管府
　　候潮门之东旧有茅山髙可寻丈有河经之曰茅山河入保安水门过保安桥过军桥折而北合流通江桥
　　乌盆场巷南通水门
　　东花园宋时此地多名园髙孝两朝尝幸东园阅市至今有孔雀园茉莉园等名
　　髙阳闾巷俗讹为羔羊巷内有慈云寺巷口为羊市大营巷东通胜安仓
　　抚宁巷内有伏虎庙
　　狮子巷折北有只园寺
　　福地巷折北有旌徳观国初有浙西分巡道其北通姚园寺巷
　　广福巷旧名寨口巷
　　马坡巷宋时称马婆巷盖其时在城外马院近之教驹逰牝皆于此地故名马坡耳自东花园而南为上马坡北抵清泰门大街为下马坡
　　入永昌门而西过升桥至望仙桥其街之南为上马坡巷竹竿巷总宁巷武宁巷北为保安巷下马坡巷演教寺巷什物库巷板儿巷马院巷
　　竹竿巷南通狮子巷北对板儿巷
　　总宁巷俗称竹椅巷南通保安桥北对马院巷武宁巷一名牛羊司巷宋建牛羊司于此掌御膳及祭祀之牲有涤宫在赤山
　　保安巷俗称水仙巷
　　演教寺巷内有演教寺
　　什物库巷宋时建什物库于此
　　板儿巷一名白花蛇散巷北有景隆观灵顺宫金刚寺安乐园平安一桥平安二桥平安三桥俗称为鬭富桥乃防河之水也
　　马院巷宋建马院于此内有马眼井
　　望仙桥之东宋有徳夀宫蒋院使花园绍兴十五年四月秦桧建第落成初望气者言此地有郁葱之祥桧専国实觊觎焉请以为第桧死髙宗将倦勤乃即第筑新宫名徳夀绍兴三十二年禅位于孝宗迁居之以朝禁为南内以此宫为北内凿池引水叠石为山象飞来峰建冷泉亭规制宏丽详见偏安佚豫志中孝宗内禅移居此宫改名重华后宁宗以奉宪圣太皇太后改名慈福夀成皇太后居之改名夀慈当髙宗时得盘松一本于聚景园中移植宫苑竒秀絶伦髙宗尝自为賛曰天锡瑞木得自嵚岑枝蟠数万榦不倍寻怒腾云势静奏琴音凌寒郁茂当暑隂森封以腴壤迩以碧浔越千万年以慰我心又尝躬制祭文祈神保防其文曰维淳熈五年嵗次戊戌十一月日太上皇帝遣具阶张宗尹特设牲牢防酒珍果香花致祭于本宫土地之神神有百职职各不同典司草木土是供我逰湖园乃获奇松植之禁苑百态千容婆娑偃盖夭矫腾龙翠色凝露清音舞风醉吟闲适予情所钟壅培封殖久或力穷鸟乌外扰蚁蠧内攻神其勦絶勿使能终精邪窃据盗斧适逢神其呵逐勿使遗踪常令劲节坐阅隆冬坚逾五柞弱异双桐厯千万年郁郁葱葱牲牢防酒嗣录汝功尚飨
　　入清泰门而西过崇新桥春熈桥至清泰桥其街之南为水仙巷安肃坊崇新巷南巷春熈巷九曲巷佑圣巷义井巷宁海巷北为同徳坊蒲场巷崇新巷石板巷北场巷熈春巷丰禾巷髙桥巷忠孝巷
　　安肃巷南通下马坡内有香饼园菩珠巷
　　崇新巷南通板儿巷
　　春熈桥一名装驾桥相传宋髙宗自越州渡江还临安泊舟装驾于此盖其时桥在城外故也土人讹为臧家桥
　　南巷北对北巷内有假髻兠
　　春熈巷北对熈春巷
　　九曲巷对小学巷
　　佑圣巷南通佑圣观
　　义井巷俗称四眼井咸淳志云水宜染紫
　　宁海巷俗称林木梳巷
　　同徳坊南对安肃坊北为北营
　　崇新巷自北而西为淳佑桥直北为横河桥
　　石板巷内有葫芦兠
　　熈春巷宋有双茶坊
　　丰禾巷宋有丰禾仓
　　忠孝巷俗称中沙巷北通回回新桥舟行上河者檥此
　　入庆春门而西至延定坊其街之南为新开路蒲场巷普庵坊瓦子巷过菜市桥为保信巷旧城基肃义坊福佑巷过蒲桥为上八界巷下八界巷清宁巷过恵济桥为兴忠巷嘉新坊延定巷北为文东巷清平街花斗巷信善巷东清巷忠清里安众巷小福清巷七寳巷大福清巷木场巷醋坊巷
　　新开路旧名麻柴巷又名刀茅巷
　　瓦子巷宋名菜市桥瓦
