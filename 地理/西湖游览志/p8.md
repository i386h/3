<!-- { "loadSidebar": true } -->
　　风篁岭多苍筤篠簜风韵凄清至此林壑深沈迥出尘表流淙活活自龙井而下四时不絶岭故丛薄荒宻元丰中僧辨才淬治洁楚名曰风篁苏子曕访辨才龙井送至岭上左右惊曰逺公过虎溪矣辨才笑曰杜子有云与子成二老来往亦风流遂作亭岭上名曰过溪亦曰二老子瞻纪之诗云日月转双毂古今同一丘惟此鹤骨老凛然不知秋去住两无家人士争挽留去如龙出水雷雨卷潭湫来如珠还浦鱼鼈争骈头此生暂寄寓常恐名实浮我比陶令媿师为远公优送我过虎溪溪水常逆流聊使此山人永记二老游大千在掌握宁有离别忧　张仲举陪刘时中游风篁岭诗山行贵徜徉缓辔不可驱天竺已幽阻风篁更盘纡前瞻乳窦峯错立石笋株泄云相亏蔽苍翠变态殊层梯俯山巅中豁见西湖晴冥散远鴈秋色连平芜隂崖湛坳直下龙所都森突人上栗雷水止斯须泉流活活鱼出闻于于飞霜未着树緑隂尚纷敷兹晨正佳节况得暄暖扶双亭俯涧谷列坐陈酒壶松风吹桂华香韵世所无奉常老博士几载赐茱萸归来北山南同此寂寞娱我友二三子文采瑚珠懽然随所适形迹安能拘穷探忘前期欲罢重踟躇浮风收不上底青模糊炊烟忽生暝落日栖啼乌终当借上方云卧萝月孤勿尽兹游兴与君为后图
　　岭下沙盆坞宋有陈刚中墓今废刚中福州闽清人建炎初任太府寺丞上封事议恢复忤秦桧遂与张九成等七人同谪其诗云同日七人俱去国何时万里许还家寻谪知安远卒归塟于此
　　一片云石在风篁岭上髙可丈许青润玲珑巧若镂刻松磴盘屈草莽间有石洞堆砌工致巉岩可赏杨梅坞近瑞峯坞宋时有金妪者所栽杨梅盛美因以起坞苏子瞻答参寥恵杨梅诗新居未换一根椽只有杨梅不直钱莫共金家鬭甘苦参寥不是老婆禅盖谓此也至今其地杨梅异于他产
　　狮子峯髙出羣岫可瞰江浒北望天竺诸峯叠秀如画杨亷夫狮子峰观潮诗海国梅清瘴雨收胡床髙踞碧狮头三韩水接天无尽百越山穷地欲浮楼阁刚风吹碧蜃旌旗落日照红鳅行人莫问驱潮事潮落山西浅十洲　狮子拏云涌翠峦我来亲拂顶花看随潮月上楼防湿度海云生钟磬寒蓬岛未应三万隔桑田今有几囘干大千不究恒沙界细问弥天释道安
　　延恩衍庆寺俗称龙井寺唐干祐二年居民凌霄募縁建为报国看经院宋熙宁中改夀圣院苏子瞻书额绍兴三十一年改广福院淳祐六年改是额元丰二年辨才禅师自天竺归老于此不复出入与苏子瞻赵阅道友善后人因建三贤祠祀之有归隠桥方圆庵寂室照阁闲堂讷斋潮音堂涤心沼萨埵石冲泉诸天阁诸胜元祐以来名贤留题甚多东坡竹石亷宣仲枯木杨次公诗十三首风篁岭云防风摇琅玕萧瑟岭一道万箒扫晴空纎尘不可到　龙井云崖下一泉窈奥不可测有时灵气生散作人间泽归隠桥云道人従此归影不入廛市端坐笑浮云
　　往来太多事　涤心沼云縦有狂风生未尝险浪起何当招世人来此鉴清泚　狮子峯云岩风壮威猛晴雷隠哮吼无心露爪牙百兽自奔走　萨埵石云解虎锡常闲饲虎石长在忘躯度有情清风几千载潮音堂云潮来音普闻潮平音亦歇孰若此山堂
　　潮音未尝絶　讷斋云天道竟何言四序自流转那知毘耶翁虽然真大辩　冲泉云不汲泉不盈愈汲泉愈清湛然有常徳随气利羣生　寂室云白云隔尘喧虚堂太岑寂寒尽春自来莺啼报消息　照阁云幽人无适莫乗兴登髙阁夜月锁寒林春花绣岩壑　闲堂云赵公归休年访师翠防间始知浮世上白日两人间　方圆庵云地方不中矩天圆不中规方圆庵里叟髙趣有谁知　秦少游游龙井寺记元丰三年秋后一日余自吴兴道杭东还会稽龙井有辩才大师以书邀余入山比出郭日已夕航湖至普宁遇道人参寥问龙井所遣篮舆则曰以不时至去矣是夕天宇开霁林间月明可数毫髪遂弃舟従参寥防杖并湖而行出雷峯度南屏濯足于恵因涧入灵石坞得支迳上风篁岭憩于龙井亭酌泉据石而饮之自普宁凡经佛寺十五皆寂不闻人声道旁庐舎或灯火隠显草木深郁流水激激悲鸣殆非人间之境行二鼓始至夀圣院谒辩才于潮音堂明日而还
　　龙井本名龙吴赤乌中葛稚川炼丹于此林樾幽古石鉴平开寒翠甘澄深不可测疏涧流淙泠泠然不舎昼夜闲花寂草延縁其旁或隐或见苍山围绕杳非人间时闻鸟韵樵歌响答虚谷井中相传有龙居焉祷雨多应或见小蟹斑鱼蜥蜴之类上覆以楼为恵济龙王祠水经饮马桥合黄泥岭东出茅家埠入湖秦少游龙井记畧云龙井当西湖之西浙江之北风篁岭之上深山乱石之间西湖深靓空濶纳光景而涵烟霏菱芡荷花之所附丽龟鱼鸟虫之所依凭漫衍而不迫纡余以成文隂晴之中各有竒态故岸湖之山多为所诱而不克以为泉浙江介于吴越之间一昼一夜涛头自海而上者再疾击而逺驰兕虎骇而风雨怒遇者摧当者壊乗髙而望之使人毛髪尽立心掉而不禁故岸江之山多为所胁而不暇以为泉惟此地盘幽而宅阻内无靡丽之夸以散越其精外无豪悍之胁以亏疎其气故岭之左右大率多泉龙井其尤者也夫蓄之深发之远其养也不茍则其施也无穷龙井之徳盖有至于道者其为神物之托也宜哉　虞伯生次邓文原游龙井诗杖藜入南山却立赏竒秀所懐玉局翁来往绚履旧空余松在涧仍作琴筑奏徘徊龙井上云气起晴昼入门避霑洒脱屐乱苔甃阳冈扣云石隂房絶遗构澄公爱客至取水挹幽窦坐我薝卜中余香不闻嗅但见瓢中清翠影落羣岫烹煎黄金芽不取谷雨后同来二三子三咽不忍嗽讲堂集羣彦千磴坐吟究浪浪杂飞雨沈沈度清漏令我懐幼学胡为裹章绶　姚公绶诗龙井泉头与客过计程逺度石嵳峩菜畦麦陇连山麓僧寺人家各涧河决决暗流霜叶乱斑斑飞雉夕阳多品尝顾渚风斯下零落茶经奈尔何　孙太初饮龙井诗眼底闲云乱不开偶随麋鹿入云来平生于物元无取消受山中水一杯
　　神运石髙可六尺许竒怪兀突特立檐下有木香一架穿绕窍窦宛若蛇蟠皇明正统十三年中贵李徳驻龙井属旱令力士淘之初得铁牌二十面玉佛一枚金银各一锭凿大宋元丰年号次得兹石以八十人搜出之上有神运二字旁多欵识漶漫不可读不知何代所镌也继得铁牌十五面银二条上凿吴赤乌年号盖皆投龙以祈雨者其日黑云四匝泉头汹涌徳惧而止疏其傍池三曰插剑曰浣花曰浴麟徳交趾人幼警悟读书一目下数行洪武间黎王以献髙王喜之昵侍左右歴事五朝颇着劳绩镇守两浙卒勑塟于风篁岭下
　　岭畔旧有崇恩演福寺辩才塔无垢院净林广福院显应庙并废　崇恩演福寺俗称南天竺隋开皇中有法师真观居之雅操髙洁骨格存焉侧有灵石坞了髻峯僊人棊防金沙井囘泉钟液龙井景趣幽清聴眺俱爽自此过岭值中天竺乾道间有道士四人来寺乞食时午斋已罢拒不与道士索笔题椽间云南坞数囘泉石西峯几叠烟云登携孰与为侣顔寓李甲萧耘人以为首句蔵吕字次洞字次賔字末乃同行三人也书法类李北海咸淳间赐田五千畞元初名僧清古源泽云梦等叠主之号称教海有白莲院夕佳楼张伯雨夕佳楼诗西山朝气爽南山夕气佳朝爽人共忻夕佳吾所懐山僧阅世久结庐深避乖蕙楼将对寺菌阁亦双排维南列崇阜不受烟岚霾我亦迟暮人心迹倦鸟偕兹焉记髙躅庶与静者谐　徐一夔访玘法师宿夕佳楼诗防县俄多难湖山亦被兵名蓝俱泯灭别构独峥嵘翰墨看前軰登临愧后生严城围列嶂半鉴出澄直篠侵檐上纎萝附牖荣倚防云鸟度极目镜天平日夕景逾好秋髙思转清残阳树间没薄霭水边横紫翠霏防合丹铅防染成茅津有渔唱麦岭少人行暝色松门动寒飚竹屿鸣疎钟度余响远火露青荧僊梵防防出炉烟袅袅轻山盘扑露实石鼎泛云英洗濯尘凡尽归依誓愿精行当陪竺士听法破无明　辩才塔在演福院内苏子由铭云如来昔在世心禅语为教譬如四大海惟是一湿性性于湿性中变化千万亿风来为涛澜风去为湛然鱼龙所游戏鬼神所出没筏借其力网罟取其利其上为洲渚诸国所生育其下为渊谷百怪所蔵伏东西出日月上下属河汉观者不能了眙何暇説如来知迷闷随变为解释因变所説者是则名为教彼善闻教人当知是幻尔既已知是幻则当识其实我观世教师皆谓教是实由谓教实故则为禅所诃禅虽诃乎教终以教致禅禅若不取教是杜所入门教而不知禅是不识家也辩才真法师于教得禅那口舌如翻澜而不失道根性湛如止水得风辄灿然心是于东西普福禅教师士女常奔走金帛常围绕师惟不取故物来不能拒道成尽有数西方一瞬息西方亦非实要有真实处　无垢院乃无着禅师道场也旧在石人岭庆元中韩平原为生坟遂移寺于此嘉定间重建有清音轩茯苓泉与广福院俱并为广福寺　净林广福院开府杨庆伯祖坟土人呼上杨庵有松闗南泉桂芳亭姜白石与恬朴翁等来游诗四人松下共盘桓笔砚花壶石上安今昔兴懐同此味老僊留字在孱顔内有喷月泉僧録泉在暗竹园下　显应庙宋时以祀郡守胡公则仕当真宗仁宗朝再牧杭州有恵政退老西湖深尊雅弦左子右孙日与交亲歌笑舆论重之寳元初天子特命其长子楷通守杭州以便养卒塟于此数见灵异遂立庙祀之
　　岭北为棊盘山
　　山顶有方石旧丹砂为局子分黑白今已漶漫登其巅则江湖之胜皆可环眺矣
　　龙井之上为老龙井
　　老龙井有水一寒碧异常泯泯丛薄间幽僻清奥杳出尘寰岫壑萦回西湖巳不可复覩矣其地产茶为两山絶品郡志称寳云香林白云诸茶乃在灵竺葛岭之间未若龙井之清馥隽永也再上为天门可通灵竺径术﨑巇草树蓊郁人烟旷絶幽悄不禁
　　龙井之南为九溪其西为十八涧
　　九溪在烟霞岭西南路通徐村水出江干北达龙井张光弼诗春山缥缈白云低万壑争流下九溪拟遡落花寻曲径桃源无路草萋萋
　　十八涧在龙井之西路通六和塔




　　西湖游览志巻四
　　钦定四库全书
　　西湖游览志巻五
　　明　田汝成　撰
　　南山胜迹
　　自南屏山而南过钱粮司岭折而西为广泽禅寺甘露泉
　　钱粮司岭吴越王建司于此以征山课岭侧有龙母池干溪水
　　广泽禅寺旧名甘露晋天福六年吴越王建有泉一甘澄可啜若甘露然故以名寺宋治平二年改额广泽国初燬天顺八年重建
　　又西南为大慈山定慧禅寺虎跑泉
　　大慈山去城可十里在龙山西其北有樵歌岭戒定岩
　　定慧禅寺俗称虎跑寺唐元和十四年僧寰中建宪宗赐额曰广福院大中八年改大慈禅寺僖宗干符间加定慧二字宋末燬元大徳间重建又燬皇明正徳十四年寳掌禅师重建嘉靖十九年又燬二十四年山西僧永果重建　苏子瞻诗紫李黄村路香乌纱白葛道衣凉闭门野寺松隂转敧枕风轩客梦长因病得闲殊不恶安心是药更无方道人不惜堦前水借与匏尊自在尝陈浩和诗良二千石昔清赏虎跑泉头风露凉直将才华比贾傅徧歴山川如子长流玉局播千古脉络银河来上方清秋拟到三天竺自裹春茶来煮甞释来复和诗金沙泉涌雪涛香洒作醍醐大地凉倒浸九天河影白遥通百谷海声长僧来汲月归灵石人到寻源宿上方欲着茶经校竒品山瓢留待羽僊甞
