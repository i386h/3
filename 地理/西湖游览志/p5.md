<!-- { "loadSidebar": true } -->
　　履泰将军庙在里湖之金沙滩始建月日莫可考按武林旧事云将军姓孙名显忠钱唐人仕吴越为名将宋嘉熙中赵与懽尹京祷雨有验疏闻封天泽侯额曰勑赐孚应之庙人又称为天泽庙云庙有天泽井葛仙翁所植虬松今额并省牒石与懽手书天泽二字犹存国朝万厯癸未夏水旱郡守东吴张振之率僚属士民徧祷不两一夕将军降于乩示祷雨所向且为助雨明日振之诣庙祷如神指遂雨三日大有年庙垂圮即拓地新之仍令夏秋仲月丞簿致祭无有所失郡丞新建喻均为记记曰履泰将军庙隷钱唐之金沙滩去郭十五里许地故僻不属通衢而庙隘仅仅数椽日月以圮頽垣败瓦隠约桑柘间罔有过而礼者太守张公始撤而新之庙之址几不盈畞议者争言庙傍桑柘地故尽属将军隂蚀于里中之黠者而削其籍莫可究诘第下従事覆按之即不烦帑蔵立可致公为妥神计安百姓耳而乃更扰之乎拒不听第昂其直以市卒之民内徳公而利厚直争来售地遂广至五畞有竒前为庙门南引而临衢门两楹中为殿奉将军像殿四楹益以敞后为寝奉将军夫人像寝亦四楹而制稍缩不逮殿者什之二门以内筑甬属之殿殿及寝亦如之夹甬而渊然于殿之左者为井彻大旱不涸置亭翼其上负门而屹然于井之前者为台台以祷雨竖刹杆其上縁神意也寝之后为池窅然幽以深将军故以天泽侯封池所以象泽従隂气也迤殿而东为僧房以栖守庙缁流隙地为蔬圃间树以竹缭以周垣既壮且丽庙新矣人人知有将军易观听而礼事之矣庙所以新者何先是夏六月不雨魃为政盖江以南被之矣公宣言曰旱等耳而杭为亟寻戈者间相踵也即幸而安集斧质之腥未燥帖席甫尔而旱且佐凶如百姓何天子起振之田间而畀以杭谓庶几纾东顾也敢泄泄然忘天子之大恵耶其治坛塲戒璧帛促为百姓请命于是督抚大臣鹾台使者暨藩臬诸大僚佥是公言日相率朝上帝防祷之公复与佐吏令长私走城隍祷益力而境内荐绅三老亦偕其子弟号謼烈日中助公以祷越三日雨四之日复霁越五日雨六之日复霁辄雨辄霁润不酬熯公忧悴甚又抑滋味不入口遂薾然病病且卧数拊几叹曰独奈何令二三大夫与荐绅三老仆仆耶强起摄衣冠日望空拜祷不置一夕神降于乩亟称为孙将军云具示祷雨所向曰吾助若雨若新吾庙且推公为长者而自叙其隠泯状倐忽数十百言累累不絶类生人语公大骇询左右莫有识孙将军者稽往牒而信公病亦霍然已走视其庙则将军固尝以祷雨显宋嘉熙间勑封为防国天泽侯従来久远矣公益大骇效将军指徧祷之车未入郭门而甘防随之矣一雨三日陇畞尽霑足视傍郡犹然桔橰声未息歳不为凶而杭用以安远迩大讙胥服公精诚至播之诗歌侈大其事而公顼顼然敛容谢曰此二三大夫与荐绅三老所昭格耳振之敢叨以为功耶幸掩口无为神羞讙者稍戢公始请于监司发赎锾新将军庙谓神实庇我而忍负之哉五阅月而庙成而下不知公复为中着祀典每嵗以夏秋二仲月檄丞簿尉一人躬诣庙致祭为百姓祈谷令毋旱而祭品亦且有成式不丰不俭无匮吾祀耳矣易称大人者与鬼神合其吉凶中庸盛引鬼神之徳洋洋乎如在其上如在其左右何其彰明也乃世儒束于所见委而不信眎先代神灵蔑如矣即祀典所应修举者直与弥文等莫或加意不待既灌而诚已不属矣蕲鬼神之休享得乎迹孙将军近事讵不甚洋洋哉而公亦可谓与鬼神合吉凶者矣往公守吉安祷雨有竒应至以时雨名其楼云顷荐绅三老将谒于公立石庙中以诏来兹而属记于余余不佞为述其大端如此　又有小隐园裴园史园乔园资国园并废　小隐园本内侍陈源外宅后收入重华宫拨赐张贵妃建崇福院前有双岓金沙涧　裴园裴禧别业杨廷秀诗岓岓园亭傍水濵裴园飞入水心横傍人莫问游何处只拣荷花深处行　史园史徽孙别业　乔园乔防闻别业其西北有马蝗桥　资国园履泰将军故宅也
　　杨公堤里湖西防者是也知府杨孟瑛既开西湖遂筑此堤增建六桥俗称里六桥是也然近北山三桥宋时已有之杨公所筑特南山三桥耳惜其名不立无以匹配苏堤今拟定之自北而南第一桥近净空院玉泉之水出焉题曰环壁自此而西可通耿家埠第二桥金沙滩之水出焉题曰流金自此而西可通麯院路游灵竺者之所従停桡也第三桥近龙潭深黝莫测有时祥光浮水盖神物之窟宅也题曰卧龙自此而西可通茅家埠第四桥绕丁家山而东沿堤屈曲苍翠掩映题曰隐秀従此而西可通花家山又名花家园第五桥西挹髙峯旧有三贤祠在焉诗云髙山仰止景行行止喻好贤也题曰景行从此而西可通麦岭路第六桥従定香桥而入近发祥祠虎跑珍珠二泉之水出焉其源长矣诗云长发其祥非濬不可题曰濬源
　　湖心亭旧为湖心寺鹄立湖中三塔鼎峙相传湖中有三潭深不可测所谓三潭印月是也故建三塔镇之国朝治间按察司佥事隂子淑秉宪甚厉时寺僧倚怙镇守中官杜门不容官长以酒肴入隂大怒廉其奸事立燬之并去其塔嘉靖三十一年知府孙孟寻遗址建亭其上周树石栏湖山胜槩悉可□结未几圮万厯四年按察司佥事徐廷祼知县姜召重建　许叔夏湖心亭诗孤山突兀敞髙秋风起青苹紫翠浮一送归鸿何处去碧天明月夜悠悠　徐子与偕门生西湖对月诗千山雨后片云无一棹风前兴不孤入座词人髙北斗开尊明月满西湖光依玉树秋相媚寒照氷心病欲苏此地夜游经几度未知谁解探骊珠









　　西湖游览志卷二
<史部,地理类,山水之属,西湖游览志>
　　钦定四库全书
　　西湖游览志巻三
　　明　田汝成　撰
　　南山胜迹
　　出涌金门折而南为两峯书院
　　涌金门旧名丰豫门宋时有丰乐楼与门相值若屏障然盖堪舆家以此当山水之冲今移稍北近栁洲寺
　　两峯书院皇明太子太保刑部尚书洪公别墅也公名钟字宣之钱唐人歴官四川按察使发防摘伏听决如流庭无宿讼时佥事屈鋭者与公齐名故蜀有洪不支锅屈不解担之谣寻以都御史巡抚顺天等府增筑边堡自山海闗抵居庸延袤千里更巡抚云南贵州督理漕运四镇十年始入刑部兼左都御史复以川陜有蓝鄢之乱奉命征之冦平加太子太保乞致仕筑书院于西湖号两峯居士
　　又南为灵芝崇福律寺
　　灵芝寺本钱王故苑芝生其间舍以为寺遂额灵芝至宋而规制浸宏髙孝两朝四临幸焉有浮碧轩依光堂亦为新进士会年题名之所元末燬永乐初竺源重建朱静佳诗黄金匝地小桥通四靣清平纳远空云气长扶天子座日光浮动梵王宫残碑几字莓苔雨清磬一声杨栁风沙鸟不知行乐事背人飞过夕阳东　董嗣杲依光堂诗尘凝黼座忆垂衣今古湖波锦四围灵毓紫芝三秀逺光开緑玉片金挥松牕自掩空莲社石榻相朝卧栁枝半卷珠帘看落景鼓箫长送画船归
　　寺畔旧有显应观杨王上船亭灵隐堂寳莲院紫霄院寳成院永隆院慧光庵正觉院超化院妙净院寳徳寺并废　显应观祀磁州崔府君者府君名子玉唐贞观间为磁州滏阳县令有异政民立生祠既卒为神于其上靖康间髙宗为康王避金冦走钜鹿马毙冒雨独行值路三岐莫知所往忽有白马之暮至祠下有土马赭汗如雨因假寐庑下梦神人以杖击地促其行白马复至斜桥谷会耿南仲来迎马忽不见及即位复梦神将白羊馈之曰得孝子实兆孝宗由是累朝崇奉六月六日生辰游人阗沓咸淳间改额昭应理宗书洞古经石刻后归灵芝寺有萧照山水苏汉臣画壁
　　清波门过流福水桥濒湖为学士桥折而南为茶坊岭清波门宋时称暗门又南有钱湖门今塞
　　流福水桥濒湖而引水入城经府前者
　　学士桥当故宋聚景园前盖城中铁冶岭诸山之水旧出钱湖门输委于西湖者必经桥下大小岐派若夹字然故称夹字港港长九十六丈后人讹为学士港然则学士桥者岂即夹字桥之误欤而宋时咸淳志梦梁録诸书皆无夹字桥之名独武林旧事有学士栁浪等桥而栁浪闻莺遂为西湖十景之一盖不可谓无据也岂其时有文人为学士者得宠昵于従游应制题咏遂以名桥若李太白偕尚书郎张谓游沔州南湖遂改南湖为郎官湖近世孙一元着髙士于西湖遂改西湖为髙士湖者或此类也桥久崩废惟条石丈余横跨港口舟人以小艇入舣清波门者伛偻乃度郡人王辀者好义士也捐赀重建之髙广倍昔题其梁曰学士桥盖従郡人称名之便且疑以传疑存旧迹也汝成为之记立石建亭于桥畔　马浩澜念奴娇词东风轻软把緑波吹作縠纹防皱彩舫亭亭寛比屋载得玉壶芳酒胜景天开佳朋云集乐继兰亭后珍禽两两惊飞犹自囘首学士港口桃花南屏松色苏小门前栁冷翠柔金红绮幔掩映水明山秀闲试评量总宜图画无此丹青手归时侵夜香街华月如昼
　　茶坊岭宋时有茶坊在焉
　　清波门外沿城而北旧有聚景园僊姥墩并废　聚景园孝宗所筑先是髙宗居大内时时属意湖山孝宗乃建名园奉上皇游幸园中有会芳殿瀛春览逺芳华等堂花光瑶津翠光桂景灔碧凉观琼芳彩霞寒碧等亭栁浪学士等桥叠石为山重峦窈窕其后累朝临幸理宗已后日渐荒落故髙疎寮诗翠华不向苑中来可是年年惜露台水际春风寒漠漠官梅却作野梅开不久而黍离之感作矣今惟栁桥尚存世称栁浪闻莺者是也园傍旧有灵应堂俗呼包道堂水心寺陆莲庵法喜院兴福院定水院凡浮屠之庐九并归园内　僊姥墩神僊传云余杭人也嫁于西湖农家善采百花酿酒王方平尝以千金过蔡经家与姥沽酒饮而甘之是后羣僊时降因授药一丸以偿酒价姥服化去后十余年有人经洞庭湖边见卖百花酒者即姥也前所居基髙数十尺今已夷为坦途矣王介甫诗云緑漪堂前湖水緑归来正复有荷花花前若见余杭姥为道僊人忆酒家
　　又西南过长桥为南屏山净慈禅寺万工池
　　长桥颇短而以长名者先时水口甚濶桥分三门有亭临之壮丽特甚其后浸淫填塞两傍皆民居矣其南旧有澄水闸南闸宋时钱湖门内诸山之水分为三道雨甚则浸浊西湖故穿城至海子口流出省马院后为水渠引至澄水闸入湖而南闸者亦分方家峪之水引归长桥谓之三渠皆有石桥今亦湮废董嗣杲诗南港虚名架石梁寺楼钟鼓几斜阳相传亭跨危基壮谁见桥横古道长澄水闸荒沙草碧清波门近市尘黄凤凰山在防干外玉抹烟屏鹭一行南屏山峯峦耸秀怪石玲珑峻壁横披宛若屏障凌空而中峙者为慧日峯今以寺后巻石刻慧日峯三字谬矣傍有石壁刻家人卦中庸乐记篇相传为唐人八分书而后人刻司马温公书五字亦非也又有米元章书琴防二字今皆不存张翥闰九日游南屏山诗山僧领客兴何长慧日峯前俯太荒旧俗尚存三令节人生难遇两重阳丹枫换叶随秋老黄菊留花过闰香更欲磨崖访陈迹西风吹冷薜萝裳　丘道源诗南屏髙瞰府城西画舸千艘共醉迷四柱防边烟是幕百花桥畔葑连堤龙檀咽路迎轝隼绮绣登山汗粉题暮色沈沈郛郭闭寳灯辉映梵天低王伯安诗溪风漠漠南屏路春服初成病眼开花竹日新僧已老湖山如旧我重来层楼雨急青林迥古殿云晴碧嶂回独有幽禽解相信双飞时下读书防孙太初卜居南屏山诗石上藤萝对夕曛解衣长
