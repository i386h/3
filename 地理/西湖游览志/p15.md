<!-- { "loadSidebar": true } -->
　　岭下有处士仇仁近员外郎张光弼墓并废　仁近名逺钱唐人宋咸淳名士宋亡落魄江湖元初辟溧阳州学正未几隠去工诗文所着有山村集洪武初祠于府学乡贤祠钱思复挽诗诗穷八十年江海正凄然玉麈风生颊青山雪满巅门墙张籍俊墓表孟郊贤出处人皆识哀歌彻九泉张仲举诗前辈凋零尽南阳有古阡诗应传四海酒不到黄泉槐国真成梦桃园亦是僊松根一掬泪惨淡堕风烟　张光弼庐陵人仕元为浙省左司员外郎罢官居花市遨游湖山累月不返有诗名所着有左司集其诗云但教懐抱能倾倒莫向尊罍计有无不为访僧三竺寺肯乗烟艇过西湖酒馆湖船尽有名玉杯时得肆闲情至今人説张员外不是防花不入城
　　岭下为岳武穆王墓翊忠祠分尸桧流芳亭
　　岳武穆王墓王名飞字鹏举相州汤隂人少负气节沉毅寡言有神力未冠挽弓三百觔弩八石宋髙宗时以战伐功歴官都统屡陈恢复大计髙宗虑钦宗之返而攘已也阳奨而隂憾之丞相秦桧揣知帝防遂力主和议防乌珠防拱亳诏飞徃援金人大败追及朱僊镇中原响应谓其部下曰直扺黄龙与诸君痛饮耳方指日渡河而桧欲割淮以北弃之乃召张俊杨沂中先归言飞孤军不可久留以金牌十二召之班师飞愤惋泣东向拜曰十年之力壊于一旦矣明年乌珠防淮西张俊畏敌不敢进诏飞徃援乌珠遁俊忌之飞遂力请解兵柄防乌珠遗桧书言飞不死和议终不成桧乃讽台臣何铸罗汝楫等交章论飞言金人攻淮西飞至舒蕲而不进与张俊按兵淮上又欲弃山阳而不守张俊又劫王俊诬飞令张宪岳云通书协谋冀以兵柄还飞桧遣使捕飞父子下狱令諌议大夫万俟卨鞫成之防嵗暮狱无佐证桧一日独居书室食柑玩皮若有思者其妻王氏窥咲曰老汉一何无决擒虎易纵虎难也桧犂然当心致片纸狱中即日报飞死矣盖折杀之年三十九云宪皆弃市狱卒隗顺负飞尸逾城至九曲丛祠潜瘗之以玉环殉树双橘识焉绍兴末金人益猖獗太学生程宏图讼飞寃诏还飞宗属徙邉者孝宗诏复飞官谥武穆改葬于栖霞岭云祔其旁废智果院为祠赐额曰褒忠衍福寺墓上之朩皆南向盖英灵之感也嘉定四年封鄂王宋亡寺废王之六世孙在江州者名士廸与宜兴岳氏通谱合力起之未几复废至元间天台僧可观者诉于官郑明徳为作疏语云窃念故宋赠太师武穆岳鄂王忠孝絶人功名盖世方畧如霍嫖姚不逢汉武徒结志于忘家意气如祖豫州乃遇晋元空誓言于击楫赐墓田栖霞岭下建祀祠秋水观西落日鼓钟长为声寃于草朩空山香火犹将荐爽于渊泉岂期破荡子孙尽壊久长规制典补田隳佛宇春秋无所烝尝塞墓道毁神栖风雨遂頽庙貌鸺鹠夜啼拱朩踯躅春开断垣泪落路人事闗世教盖忠臣烈士毎诏条有致祭之文岂狂子野僧搀国典出募縁之疏望明有司告之台省冀圣天子钖之珪璋褒忠义在天之灵激死生为臣之劝周武封比干墓事着遗经唐宗建白起祠恩覃异代疏成杭州经歴李全慨然重兴之庙塑王像以其子云雷震霖霆祔焉后作燕寝像王父母及王夫人与王之女号银瓶娘子者寻燬云飞养子也毎立竒功飞輙隠之能握鐡椎重八十斤死年二十三霖子珂嘉定间作吁天辩诬録天定録桯史金陁粹编飞事愈白庙中有石刻飞诗词二首送紫岩张先生北伐诗云号令风霆迅天声动北陬长驱渡河洛直向燕幽马蹀阏氏血旗枭可汗头归来报明主恢复旧神州其词云怒髪冲冠凭栏处潇潇雨歇擡望眼仰天长啸壮懐激烈三十功名尘与土八千里路云和月莫等闲白了少年头空悲切靖康耻犹未雪臣子恨何时灭驾长车踏破贺兰山缺壮志饥飱狼虎肉笑谈渴饮匈奴血待从头收拾旧山河朝天阙皇明初勑建其祠有司春秋致祭治间叅政周朩得其裔孙于衢州召令世守之太监麦秀重建殿寝云所用鐡鎗犹存正徳八年都指挥李隆铸铜为秦桧王氏万俟卨三像反接跪露台十二年太监王堂塑王父母妻子女诸像扁曰一门忠孝古今吊其墓者诗已成集畧掇其著者叶绍翁诗万古知心只老天英雄堪恨复堪怜如公少缓须臾死此敌安能八十年漠漠凝尘空偃月堂堂遗像在凌烟早知埋骨西湖路悔不鸱夷理钓船　林弓寮诗天意只如此将军足可伤忠无身报主寃有骨封王苔雨楼墙暗花风庙路香沉思百年事挥泪对斜阳　赵子昻诗岳王坟上草离离秋日荒凉石兽危南渡君臣轻社稷中原父老望旌旗英雄已死嗟何及天下中分遂不支莫向西湖歌此曲水光山色不胜悲　髙则诚诗莫向中原叹黍离英雄生死系安危内庭忽下班师诏絶漠全收大将旗父子一门甘伏节山河万里竟分支孤臣尚有埋身地二帝游魂更可悲　潘子素诗海门寒日澹无辉偃月堂深昼漏迟万灶貔貅江上老两宫环佩梦中归内园羯鼓催花发小殿珠帘防雪飞不道帐前胡旋舞有人行酒着青衣　林清源诗谁收将骨葬西湖已卜他年必沼吴孤冡有人来下马六陵无树可栖乌庙堂短计惭嫠妇宇宙惟公是丈夫徃事重观如败局一龛灯火属浮屠　徐孟岳诗童大王归事已离岳将军死势尤危直教万嵗山头雀去绕黄龙塞上旗饮马徒闻腥巩洛洗兵无复望条支湖邉一把摧残骨盖世功名百世悲　髙季廸诗大树无枝向北风千年遗恨泣英雄班师诏已成三殿射敌书犹説两宫毎忆尚方谁请劒空嗟髙庙自蔵弓栖霞岭上今囘首不见诸陵白露中　陶九成诗精忠祠宇西湖上再拜荒坟感昔游断碣草深防奰屭空山日落呌钩辀运移宋祚难恢复帝幸燕云困掳囚逆桧隂图倾大业昭陵无意问神州偷安甫遂邦家志饮痛甘忘父母雠信使北和怜屈膝防文南驻忍含羞两宫五国瞻征帜丹诏班师下节楼万里长城直自壊中兴武绩遂云休呜乎竟死奸邪手颠沛谁为社稷忧黯黯寃魂游狴犴纷纷雨泪泣貔貅唯余满地苌血不见中流祖逖舟氛已尘金匼匝冕旒终换鐡兠鍪姓名竹帛书千载父子英雄土一丘老树尚知朝禹宂遗黎总解説王猷复田起废怜僧寺移檄褒嘉頼省侯圣世即今崇祀典伫防宠渥到松楸
　　翊忠祠以祀刘允升施全者允升建州布衣士也闻岳武穆王被逮诣阙上书讼其寃秦桧大怒下棘寺论死全殿前司小校也愤秦桧主和议误国挟刃刺之不中被擒磔于市治二年工部主事莆田林沂建祠祀之四年按察使杨悛副使吴伯通等重拓大之题其祠曰翊忠
　　分尸桧在墓前天顺间杭州同知马伟锯而植之首尾异处以示磔尸状至今犹活前有石壁书尽忠报国四字毎字方五尺余
　　流芳亭在墓西有石刻王像存焉其赞曰惟武穆王天勇智气吞强胡力扶宋季桓桓师旅元戎是寄行将恢复遭谗所忌生既无怍死亦何愧万古长存惟忠与义
　　祠之后为扫箒坞黄龙洞防国仁王禅寺
　　防国仁王禅寺宋淳祐间经畧花园使孟珙建自其趾斗折而上有洞谽谺深杳莫测水泉绀凛旱不缩而潦不盈有龙居焉故老相传曩夏雨初霁时常有神物蜿蜒卧松上其气茀茀然而黄盖黄龙也故世号黄龙洞珙既建仁王寺并作龙祠延髙僧慧开居之属嵗又旱理宗召慧开祈雨退而黙坐帝遣内侍问之对曰寂然不动感而后通既而大雨自是无雨輙祷祷輙应遂封黄龙为灵济侯赐祠额曰防国龙祠元至正燬洪武初僧祖吉重建其东有黄山桥坞内有天龙庵永安院西靖宫并废
　　又西为浄性禅寺
　　浄性寺宋干徳五年吴越王建名浄心院大中祥符间改今额元末燬国初重建傍有青衣桥
　　履防山之西为僊姑山张宪墓
　　僊姑山之西东山衖口可通古荡西溪灵隠山脉至此少伏若断而连其旁有桃花衖旧有浄胜院俗称升仙宫宋时女僧妙清建髙宗尝临观焉有御爱松院侧有干湿水洞
　　张宪墓宪岳武穆爱将也累立战功绍兴十年乌珠顿兵临頴宪破其兵追奔十五里中原大震防秦桧主和班师宪还未几桧与张俊谋杀岳飞诱飞部曲能告飞事者卒无人应张俊乃自为状付奸人王俊妄言宪与岳云通书谋还飞兵权张俊亲行鞫炼宪被掠无全肤竟不伏张俊乃手具狱词告成于桧宪坐死葬于此景定二年追封烈文侯元总管夏思忠为立石表其墓寻废皇明正徳十二年布衣王天祐发地得碣石乃崇封焉知府梁材为建庙宇修撰唐臯为之记
　　山麓旧有冲虚观福夀观妙明院传经院浄元观药洲园并废　冲虚观宋寜宗时宫人张氏为尼建此福寿院乃旌徳寺之子院也有寜宗御书桂堂二
　　字　药洲园廖莹中别墅有花香竹色太平相在世防爱君子习説等亭
　　僊姑山之西为青芝坞玉泉讲寺
　　青芝坞有五色土杂银星者尝产青芝从石板巷入南宋驻跸绕湖皆市廛也故有巷名其前为佛牙坞玉泉寺故名浄空院南齐建元中僧昙超説法于此龙王来听为之抚掌出泉遂建龙王祠晋天福三年始建净空院于泉左宋理宗书玉泉净空院额以榜之祠前有池畆许清澈可鉴蓄五色鱼数十头游泳如画其泉溉田千顷近者曰鲍家田吴越相鲍庆臣采地也皇明宣徳间置白纸局就池造纸淆浊久之局废而泉复清矣旁一小池水翠緑虽以白粉投之亦成緑色白乐天诗湛湛玉泉色悠悠浮云身闲心对定水清净两无尘手把青笻杖头戴白纶巾兴尽下山去知我是何人　吴防静过鲍家田诗摇斾家家酒扶犂处处村草深迷井口槿宻拥篱根緑水明秧本青山失烧痕多应忌蚕事畏客掩柴门
　　坞内旧有慈圣院普向院竹所院天清宫常清宫南禅资福尼寺显忠寺显严寺报徳寺并废　慈圣院有吕公池宋乾道间髙僧能防池上缚庵取水咒之以施病者輙愈遂号圣水池　普向院宋绍兴间殿帅杨存中请以鲍家田为殿司诸军葬所建院守之寻加愍忠资福普向之额　天清宫宋时道士沈师谦建　常清宫宋沂王功徳院　南禅资福院宋绍兴初封开尼恵果从驾建累朝内宫施舍殿宇甚盛显忠寺宋内侍罗蕣香火
　　其后为灵峰禅寺
　　灵峰寺故名鹫峰禅院晋开运间吴越王建延伏虎光禅师居之舍田数千畆度僧数百宋治平间改赐今额俗传为唐时裴休墓院者非也寺内有翠微阁眠云堂洗鉢池幽僻岑寂游人罕至天隂月黒时闻伥魈悲啸林间近有筑坟其旁者穴地丈余得瓮缶畜腐墨物若醯酱类者盖兵燹之余也前朝居民稠宻湖山殆无隙地云
　　又北为法华山秦亭山方井佛恵禅寺智胜庵东岳庙法华山去灵隠山后可里许去北十里为西溪秦亭则法华之分脉也俗讹为蜻蜓山
　　方井在桃源岭下径六尺深一仞许井上有亭米元章书扁久废正徳十年里人王槐重建进士邓銮记佛恵禅寺晋天福中建　智胜庵皇明治间建东岳庙宋时建
　　青芝坞西南为庆化山水竹坞神霄雷院
　　水竹坞宋为歩司前军寨其旁有宋殿撰周墓处州人建炎三年知常州值苗刘之乱倡义勤王以功除右文殿修撰卒葬于此其兄格建炎初为浙西提刑死于陈通之乱赠龙图阁学士勑葬于其山兄弟忠义名震一时云
　　神霄雷院宋咸淳间羽士陈崇真者自闽来卜居于此善雷法因勑建雷院以居之赐号冲素真人六月二十四日郡人云集设醮舍赀至今不废












　　西湖游览志巻九
<史部,地理类,山水之属,西湖游览志>
　　钦定四库全书
　　西湖游览志巻十
　　明　田汝成　撰
　　北山胜迹
　　僊姑山之西南为驼巘岭过行春桥入九里松
