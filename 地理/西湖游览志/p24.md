<!-- { "loadSidebar": true } -->
　　菜市桥旧在门外上唐沙地宜菜故宋时有东菜西水南柴北米之谣其河曰菜市河又曰东运河其源本通保安水门自宋筑徳夀宫而堙之故称防河头也其水过鬭富桥春熈桥淳祐桥横河桥庆春桥坝子桥出艮山水门
　　保信巷一名保宁巷南通回回坟中班街
　　旧城基元时禁天下修城故杭城日毁至正十九年张士诚据两浙改筑杭城自艮山门至清泰门展出三里而络市河于内此其旧基也
　　肃义坊内有佛慧寺
　　福祐巷俗称皮市巷折而西南有荷花池紫琼观蒲桥东堍宋为昌乐坊
　　下八界巷宋有崇恩延福院
　　清宁巷内通西北巷
　　恵济桥俗称盐桥宋时盐船待于此上有广福庙西堍宋为兴徳坊
　　兴忠巷南通丰乐桥
　　嘉新坊俗称七郎堂巷又称祖庙巷国初有镇抚司延定巷俗名团子巷
　　文东巷北有潮鸣寺回龙桥
　　花斗巷内有多佛寺
　　信善巷一名信扇巷
　　东清巷内有半爿寨海蛳沟
　　忠清里本名升平巷北为褚家堂正徳十六年里人胡世宁为都御史时御史唐凤仪按浙欲为世宁建坊于门闾世宁辞之曰仆计偕时巳得坊费后遭宸濠之难被逮京师当道义助补前之缺家人先后妄费非有司不曾加恵也岂敢瞒昧再叨厚贶窃念仆居近褚堂以遂良故里得名近世同里有王公琦者厯官教职御史佥事皆有政迹而清介絶俗晚年休归枵腹以殁诸孙见为佣工项公麒者厯官司务员外郎中文学防孝冠絶一时而病归四十余年闭户以终一子贫赘依人盖以俗尚通达而贱方介以致二公泯灭如是也此堂街口有平安坊盖取在籍坊名为额今废巳久欲请于官复造一小石牌上刻三公名氏更题曰忠清里以励夫人而后死者亦与有荣焉凤仪从之嘉靖二十六年布政使李黙并勒世宁名于上里内东有枢密巷钤辖巷宋有钤辖司威乙巷西有大东门转南楼子营凿石巷大夹道小夹道梅东巷
　　安众巷内有青字营钱王所立
　　七寳巷内有七寳寺
　　醋坊巷宋时有醋库十二一在此一在府街后一在菜市桥一在小新营一在棚北桥一在洋坝头一在井亭桥一在朝天门一在三桥一在龙舌头一在范浦一在江涨务
　　入艮山门折而东南为广丰仓广积仓淳祐桥巷白洋池田家湾通济桥梅家桥
　　广丰仓在艮山门内河西
　　广积仓在艮山门内河东
　　白洋池在通济桥东周三里深不可测时有神物潜焉宋淳祐丁未大旱湖水皆涸兹池汪濊如故郡人趋汲之至有携鬻市中者池上有张家寺
　　通济桥俗称梅东髙桥其傍有胭脂桥





　　西湖游览志巻十四
　　钦定四库全书
　　西湖逰览志巻十五
　　明　田汝成　撰
　　南山分脉城内胜迹
　　官署
　　巡抚都察院巡按察院巡盐察院清军察院布政使司布政分司都指挥使司都转盐运使司杭州府杭州前衞杭州右衞仁和县钱塘县杭州府儒学仁和县儒学钱塘县儒学织造府吴山书院市舶司杭州府税课司武林驿盐仓批验所恵民局
　　巡抚都察院入裕民坊在通江桥东旧为清军察院嘉靖二十六年以海防扰越中设都御史提督军务以此为行台
　　镇东楼旧名保安楼总制新安胡公宗宪建万厯十一年司马铜梁张公佳重建规制雄伟为防城大观张公自为记
　　巡按察院在正阳门北元时置江南行御史台嵗遣监察御史二员分巡省地当时有两察院一在按察司右纪家桥邉者名北察院守省御史居之一在朝天门外正阳门北者名南察院监烧缗钞御史居之即今所也国朝嵗遣御史分巡浙江则犹元时守省之职而按察使副使佥事与御史防举吏治其初权等耳乃今重内轻外而激之权总归御史矣巡盐察院在宗阳宫东旧为太平兴国法寺基南宋初普照法师建皇明正统三年遣御史巡视两浙催督盐课遂改寺为行台
　　清军察院即今巡抚都察院也旧为三皇庙废址先是清军御史寓西天寺正徳间改建于此
　　布政使司宋南渡初为殿司寨寻改安抚司治复改秘书省元至元间迁江淮行省于此总两浙福建江西四道并开元宫址广之至正十九年析福建一道置行省国初天兵平浙因元旧置浙江行中书省洪武九年改承宣布政使司置左右布政使防政防议十五年割直嘉湖二府来属属府十有一州一县七十五司内有紫薇楼门外百狮池皆宋元故称盖紫薇中书省之号而百僚师帅亦宰相之法像也楼后有山叠石苍翠嘉树森列乃元时丞相伯勒齐尔布哈所治山下有松化石节理宛然枯枿也厯司照磨所理问所司狱司广济库皆在司内
　　宋秘书省以藏累朝御着信史古书彛器名画汪京建于禁中绍兴初寓法恵寺十三年始建于此省内有右文殿秘阁国史院道山堂著作之庭国史日厯所书库寳库羣玉堂席珍亭浑仪台其前有方等院淳熈五年九月二十日孝宗临幸秘书省赐丞相
　　史浩以下官诗云玉轴牙籖焕寳章簮绅侍列映秋光宴开云阁儒风盛坐对蓬山逸兴长稽古右文慙菲徳礼贤下士法前王欲臻至治观熈洽更罄嘉猷为賛襄著作权礼部郎吕伯恭和云麟阁龙旗日月章中兴再见赭袍光仰观焜燿人文盛始识扶持徳意长功利从今卑管晏浮华自昔陋卢王愿将实学酬天造敢効明河织女襄又献诗二首云麟台髙柳识雕舆共记中兴幸省初黄道再天子跸青编重入史臣书需云下际君恩盛晨露髙张乐节舒若写鸿猷参大雅定非周鼓颂畋渔又云紫清丹极与天隣阖辟乾坤系笑颦独为斯文回一顾坐令吾道重千钧先王旧物参差见列圣明谟次第陈墨客区区感荣遇岂知深意在彛伦　周公谨逰秘书省记云乙亥嵗秋监丞黄汝济以蓬省勾防邀予偕行予于是具衣冠望拜右文殿然后逰道山堂堂故米老书扁后以理宗御书易之著作之庭胡邦衡所书曰蓬峦曰羣玉堂堂屏坡翁所作竹石相淳熈间南安守取之长乐寺壁间去其故土而背施髹漆匣以持献曽海曽殂复献韩平原韩诛簿録送官左为汗青轩轩后多古桂两傍环石柱二小亭曰蓬莱曰濯缨曰方壶曰含章曰茹芝曰芸香射亭曰绎志曰采良门采良二字莫知所出登浑仪台观铜浑仪绍兴间内侍邵谔所为精致特甚色泽如银如玉此器凡二一留司天台一留此以备测验最后步石渠登秘阁两旁皆列龛蔵先朝防要及御书画别有朱漆巨匣五十余皆古今法书名画也画皆以鸾鹊绫象轴为饰有御题者则加以金花绫每巻表里皆有尚书省印防闲虽甚严而往往以伪易真殊不可晓其佳者有董源画孔子笑鱼丘子图唐摹顾恺之洗图此二图絶髙古李成重峦寒溜孙太古志公展子防伏生无名人三天女亦古妙燕文贵纸画山水小巻极精又闗仝山水胡环马陈晦伯文与可古木便面亦奇余悉常品不满十焉暇日想像书之以为平生清赏之冠也
　　布政分司五曰管粮道在峨眉山麓曰杭嘉湖道在朝天门外旧为巡视都察院元时西天寺旧基也延佑间西僧班迪达降香普陀山过钱唐建此曰金衢严道在太平坊旧为镇守府后宅曰温处道在本司仪门外曰宁绍台道在运司河下
　　都指挥使司本元行宣政院也洪武三年置杭州衞都指挥使司其时徐司马以其故址开建八年改为浙江都指挥使司设都指挥使同知佥事而王诚陈垣又拓大垣廨遂以前右二衞附焉其厯司防事司司狱司皆在司内
　　都转运盐使司在涌金门内本宋转运司治也太平兴国二年开署于凤凰山双门内熈宁间徙建今所职司漕挽讯讼牒诹民利病领郡县学校应诏选士其权甚重盐课特其琐事耳元至正十四年改为都转运盐使専掌盐课国朝因之设运使同知副使判官经厯知事
　　杭州府自吴越王巳前在凤凰山下宋南渡取为行宫徙州治于竹园山浄因寺故址元时改为杭州总管府皇明改为杭州府设知府同知通判推官属县九厯司照磨所司狱司皆在府内其府治正防元时扁曰宣化后堂宋时扁曰简乐洪武十五年郡守阮友竹扁曰思政嘉靖二十一年郡守陈仕贤建别馆于仪门之外扁曰亲贤宋有中和堂简乐堂见防堂聴雨轩恕堂爱民堂承化堂三桂堂吏隠堂讲易堂清明平轩景苏堂玉莲堂香逺楼并废　中和堂旧在凤凰山府治嘉定间安抚赵时侃建之以存旧迹简乐堂即今后堂是也时光宗以太子领尹奏书有讼简刑清百姓和乐之语后二年郡守胡与可乃摭简乐二字扁于堂且丐御书司业薛元鼎为之记见防堂咸淳间安抚説友得玺书有足见防能之褒遂建堂而扁之曰见防聴雨轩景定间安抚刘良贵建恕堂绍定间安抚金天锡建爱民堂淳祐间安抚赵与建承化堂三桂堂嘉定间安抚袁韶建吏隠堂绍兴间安抚张澄建讲易堂即吏隠堂也隆兴初陈辉改建清明平轩説友建景苏堂景定间安抚魏克愚建以文忠公尝守郡有治绩也玉莲堂亦旧府治所有后守重建于此魏克愚徙之钱唐门外潜説友遂即其废址为香逺楼髙出城表平挹西湖山翠横陈芙蕖布渚香逺而益清为郡署最胜杭州前衞指挥使司旧在钱唐门太平坊洪武八年徙都指挥使司大门之左统五千户所
　　杭州右衞指挥使司旧在泰和坊洪武八年徙都指挥使司大门之右统五千户所
　　仁和县旧名钱江县吴越时在梅家桥西宋绍兴三年迁观桥东招贤坊元初迁于府左皇明洪武初复迁招贤四年知府刘文以县附府为便仍迁府左乃元时録事司旧址也宋有无倦堂安敬堂
　　钱塘县汉魏时在灵隠山麓平帝时更名泉亭寻复名钱唐徙钱湖门外唐武徳四年避国号改唐为塘徙钱塘门里宋南渡后建景宁宫复徙纪家桥华严寺故址皇明洪武四年知府刘文徙于府右宋有画帘堂勤清轩
