<!-- { "loadSidebar": true } -->
　　陆象山少年时尝坐临安市肆观棋如是者累日棋工曰官人日日来看必是髙手愿求教一局象山曰未也三日后却来乃买棋局一幅归而悬之室中卧而仰观之者两日忽悟曰此河图数也遂往与棋工对棋工连负二局乃起谢曰某是临安第一手凡来着者皆饶一先今官人之棋反饶得某一先天下无敌手矣象山笑而去聪明过人如此
　　宋绍兴乙卯以旱祷雨谏议大夫赵霈上言自来祈祷断屠止禁猪羊今后请并禁鹅鸭时胡致堂在两掖见之笑曰可谓鹅鸭谏议矣闻金人有龙虎大王当以鵞鸭谏议当之嘉定中察院罗相上言越州多虎乞行下措置多方捕杀正言张次贤上言八盘岭乃禁中来龙乞禁人行太学诸生遂有罗擒虎张寻龙之对
　　正统间周文襄公忱巡抚江南日巨珰王振当国虑其异已时振新作居第今之京卫武学是也公预令人度其斋阁使淞江作剪绒毯遗之覆地不失尺寸振极喜以为有才公在江南凡上利便事振悉从中賛之宋秦桧格天阁成郑仲为蜀宣抚遗锦地衣一片桧命铺阁上广袤合一黙然不乐以为探我隂事郑竟得罪二事极相一以见疑一以见厚岂心术之防有不同耶
　　林逋隠居西湖朝廷命守臣王济体访之逋投一启其文则俪偶声律之式也济曰草泽之士不友王侯文须格古功名之事候时致用则当修辞立诚今逋两失之矣乃以文学保荐诏下赐粟帛而已又逋尝傲许洞洞作诗嘲逋云寺里啜斋饥老鼠林间咳病狝猴豪民送物鵞伸颈好客临门鼈缩头则逋在当时亦不满于舆论甚矣贤才处世之难也
　　甄龙友尝游西湖作大佛头賛云色如黄金面如满月尽大地人只见一橛禅子多称之又尝游僧舎具馔延欵僧有雌鸡久畜甄请烹为供僧曰公能作颂予当不靳也龙友援笔题曰头上无冠不报四时之晓脚根欠距难全五徳之名不解雄先促张雌伏汝生卵卵复生子种种无穷人食畜畜又食人寃寃何已若要解除业障必须割去本根大众煎去波罗香水先与推去头靣皮毛次运菩萨慧刀割去心肠肝胆咄香水源源化为雾镬汤滚滚成甘露饮此甘露乗此雾直入佛牙深处去化生彼国极乐土僧笑曰鸡死无憾矣乃烹以侑酒尽欢而去
　　洪武中钱唐丘彦能者文雅好古所藏图画非遇赏鉴者不出示也尝有芦花被图一幅葢模冩酸斋梁山泺故事上惟贡泰甫吴子立数诗而已后遇吴敬夫出而求题敬夫为赋数首皆不惬意最后一首云秋风吹就芦花被一落人间知几年泽国江山今日画诗人毛骨久成仙髙情已落沧洲外旧梦犹迷白鸟边展巻不知时世换水光山色故依然彦能喜始请登巻彦能又尝以唐三学士弈棋图求瞿宗吉题宗吉为赋一絶云三人当局各藏机思入幽下子迟毕竟是谁髙一着风檐日影静中移彦能叹赏曰不辱吾巻矣
　　仁和沈明徳宣文辞赡富早游县庠与张海观天锡齐名张乡举终教谕沈卒不偶尝有诗咏蟹云郭索横行逸气豪秋来兴味满江臯玉缸十斛酴醿酒不待先生赋老饕豪俊可爱刘邦彦者明徳婿也尝为题画有云雪消岳色露真容涧道奔泉走玉龙千仞髙寒凝不动行人知是丈人峰
　　沈履徳者明徳弟也亦文雅好事张靖之尝题其孤山春信巻云放鹤庭前玛瑙坡向来清景半消磨水浑残影春何浅月澹余香夜不多商鼎有羮惭白首罗浮无梦怯青娥唯应铁石孤标在千古林塘隔薜萝
　　徐珙者伯龄之父也宣徳丁未与弟璟同举进士时号聮璧珙遂以为字歴官太仆丞晚守湖南宝庆值部使者有隙诬罪除名安置塞外天顺初陈诉得白起用卒于京文稿悉散其论交诗云交游谁似古人情春梦秋云未可凭沟壑不援徒泛爱寒暄有问但虚名陈雷义重逾胶漆管鲍贫交托死生此道今人弃如土嵗寒惟有竹松盟题画眉鸟云野性从来不受羁随声百啭任髙低也曾锁向雕笼聴不及林间恣意啼枯荷鹡鸰图云秋色荒凉景物残池荷半老水生寒鹡鸰好似人兄弟不暂分飞赴急难惜不得见其全集也
　　夏与诚者太常卿时正之父也其先鄞人及壮徙仁和正统七年捐米千石以赈贫者事闻玺书羊酒褒美复其家尝为其友陆孟言题万玉轩诗云暗香疎影句能暮景空林色信妍琼馆梦回春似海琪园坐对日如年娟娟霜月将三五粲粲氷花逾十千独鹤归来风动处霓裳小队舞羣仙张楷送夏与诚自京师归仁和诗桂花风送木兰桡千里湖山入望遥一路鴈行依渚下满川枫叶近船飘诗成矮榻江涵雨梦觉孤篷月送潮莫讶潜鳞久蟠屈鳯雏今已出丹霄
　　杭州先辈士夫居乡者往往以名节自励而上官涖于兹土者亦以出格之礼待之成化间布政使良等建西湖书院于孤山以居夏时正郡守胡濬建怡老园于帐前营以居刑部正郎陈谦此诚熙世盛事较之耳目所及其炎凉之态何如也时正有孤山种梅而藩司携酒见访诗云占断层崕学种梅呼龙耕破白云堆自甘结屋青山住不谓乗春画舫来竹下倒裳迎使节花间供具促吟杯都非诏遣旌求急鸥鹭无烦着意猜其礼贤风度何异于缁流也
　　咏物之作拘于题则粘皮带骨逺于题则捉影捕风谢宗可瞿宗吉各有咏物诗百首其可取者亦鲜矣宗可睡燕诗补巢衔得落花泥困倚东风倦翅低金屋昼闲随蝶化玉堂春静怕莺啼魂飞汉殿人应逺梦入乌衣路欲迷却被卷帘人唤醒小桥流水夕阳西走马灯诗颷轮拥骑驾炎精飞绕人间不夜城风鬛追星低弄影霜蹄逐电去无声秦军夜溃咸阳火吴骑宵驰赤壁兵更忆雕鞍年少客章台踏碎月华明宗吉熨斗诗有柄何曽挹酒浆随时用舍属闺房斡旋天上阳和气平帖人间锦绣香翠袖卷纱移玉钏金篝分火近牙床衣成逺寄征夫去印颗何时肘后黄玉簮花诗白露初凝气候凉花神献宝助新装移来银色三千界压尽金钗十二行秋水为神氷琢骨龙涎作炷麝香不须石上忧磨折长在佳人鬒髻傍
　　杭州府志在宋则有淳祐志咸淳志皆秽陋去取无法而咸淳志中归美贾似道谄谀非史体也洪武初徐一防所着杭州府志颇称简明今不矣成化十年夏时正重修杭州府志纪事脱畧笔力腐冗直可覆瓿耳一郡典故散于各书今可考者僧怀显钱唐胜迹傅牧西湖古事实范石湖日録周益公平园日记岳珂桯史葛立之鹤林玉露方勺泊宅编行都纪泗水潜夫武林旧事周公谨癸辛杂识齐东野语周昭礼清波杂志牟应隆隆山杂记镏孟熙霏屑録杨瑀山居新语张仲文白獭髓叶子竒草朩子无名氏梦梁録陶九成辍耕录刘一清钱唐遗事杨公济西湖百咏吴美中武林纪事此其班班著者其他片言只事散见各书者又不可缕数也
　　杭州文人元宋以前姑置勿论自洪武以来著作成集者张光弼左司集凌云翰柘轩集莫维贤广莫子稿王谦壶父集白范虚室集张舆张辂聮辉集瞿宗吉存斋集存斋诗桂衡紫薇稿髙徳旸节庵集郑环完轩集孔克愚西塍吟稿周昉西崦集夏文度退安稿王希范毅斋存稿髙暐复庵集彭清存庵集平显松雨斋集周子良乐稼诗稿刘士亨菊庄晚香二集刘邦彦賔山集于肃愍公节庵存稿此皆予目所睹其他未见者固多也
　　洪武中浙江都司徐司马令郡城人家植冬青树于门数年后街市緑隂匝地张舆赋诗曰比屋多青树人皆隠绮罗春风十年后惟恐緑隂多
　　元时豪杰不乐进取者率托情于诗酒其时杭州有清吟社白云社孤山社武林社武林九友防儒雅云集分曹比偶相覩切磋何其盛也国初犹有余风故士人以诗学相尚宣徳正统间海内熙皥而杭州尤繁盛士庶燕防雅而弗淫时有大理寺正郎子贞年八十一礼部郎中蒋廷晖七十八皆以引年归封吏部员外郎孔希徳八十处士项伯藏九十三孙适郭文敏皆七十三白发相过殆无虚日或张燕家园或携榼湖上欢洽歌咏名其防曰耆徳项伯藏者洪武初以诗坐法割两耳者也处士陈士宁夏与诚马叔良祝彦广僧昙纉古需年皆七十作防赋诗名曰防文社时广东邓司封林富阳姚方伯肇寓杭城亦与社中至天顺间太仆卿王荣太仆丞陈斌布政使夏时参议黄顺按察佥事陈浩知府叶蓁理问陆证知县盛埙训导方义顾纲皆郡人太常少卿余姚陈贽知府长沙陈敏政理问山西周颂以寓贤皆引年就散修防为乐郡守胡濬闻而致馈佥曰某等优游湖山聊以卒嵗者皆朝廷寛假之恩也因名其防曰恩荣每嵗以上已端午重阳行之而湖守亦与焉时萧山吏部尚书魏骥已致仕家食其先茔在西湖上嵗时祭扫每单行不令人知诸公辄欲致之防中卒莫能致也陈贽复有别墅在城北甘泉里时拉里中缙绅及处士郭文敏刘辰孔诺盛民夏纯周正蔡安徐恕同往郭刘并年九十有余少者不下六十因名其防曰朋夀诸人皆布衣而颉颃缙绅求忮咸泯一时风致今不可复覩矣
　　武林钱思复尝言年十六七时以诗见息斋李公于州桥寓居既拜公公答拜命坐辞之再公曰仲尼之席童子隅坐因不敢辞徐永之为浙江提举日客往访之者无问亲疎贵贱必送之门外客请纳步则曰不可礼惟妇人迎送不逾阈右二事可见前辈诸老谦恭退抑汲引后进如此
　　元时吕重实为浙西佥事清节有闻其未显时一日晨炊不继欲携布袍质米于人室氏有吝色因戏作一诗曰典却春衫办蚤厨山妻何必更踌躇瓶中有醋堪烧菜囊里无钱莫买鱼不敢妄为些子事只因曽读数行书严霜烈日皆经过次第春风到草庐次年果登第
　　钱唐祝吉甫居西河上搆小楼眺尽湖山之胜賔客尝满隣有富豪筑髙墙数仞蔽之吉甫因郁郁不乐赵松雪访吉甫登楼为书二字扁曰且看一日贯酸斋来亦题于左云酸斋也看无何隣以通畨簿録家徙垣屋摧毁小楼内湖山如故
　　嘉定间禁士庻不得用清凉伞多以皁绢为之特短其檐数寸庇日而巳后渐増至尺余者复行禁约颇峻有题一絶于朝天门曰冠葢如云自古然易青为皁且从权中原多少黄罗繖何不多多出赏钱闻者启齿后遂尽用黒油繖焉
　　刘蕴古燕人也金亮将南侵使之伪降以觇国纵谈亮国虚实以防朝廷当国者喜之遂授迪功郎初吴山有伍员祠俯瞰阛阓都人敬事之有富民捐赀为扁额金碧甚侈蕴古始至辄乞灵焉妄谓有心诺辍俸易牌而刻其官位姓名于旁市人皆惊曰以新易旧恶其不华耳易之而不如其旧意果何在有魏仲昌者独曰是不难晓他人归正者侥幸官爵金帛而已蕴古则真细作也间谍入境不止一人榜其名所以示踵至者明已之已至耳未几果败
　　考亭朱文公得友人蔡元定而后大明天地之数精诣钟律之学又纬之以隂阳风水之书乃信用蔡说上书建议乞以武林山为孝宗皇堂且谓会稽之穴浅觕而不利愿博访草泽以决大议其后言者毁考亭隂援元定元定亦因是得谪云
　　唐时杭妓承应燕防皆得骑马以从白乐天代卖薪女赠诸妓诗乱蓬为鬓布为巾晓踏寒山自负薪一种钱唐江畔女着红骑马是何人宋郡守迎春则诸妓亦骑杨炎正诗翠翘金鳯乌云髻雕鞍玉勒三千骑
　　宋时阃帅郡守等官虽得以官妓歌舞佐酒然不得私侍枕席熙宁中祖无择知杭州坐与官妓薛希涛通为王安石所执希涛榜笞至死不肯承伏想唐制亦然也
　　杭城有两打绳巷一在都亭驿前一在候潮门外有两石板巷一在临安府前一在柴朩巷中有两龙舌头一在临安府前一在江下鮝团有两樱桃园一在七宝山一在荐桥门外
