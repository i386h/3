<!-- { "loadSidebar": true } -->
　　门内旧有景灵宫钱唐县钱唐学上方寺并废　景灵宫本宋韩蕲王世忠宅也绍兴十三年建以奉祖宗衣冠之防盖汉原庙之遗也宋制太庙以奉神主一嵗五飨朔祭而月荐五飨宗室诸王摄事朔祭月荐则太常寺卿代之景灵宫以奉塑像嵗四孟天子躬祭次日绎祭则后妃六宫従往帝后忌辰则宰相率百官行香道士作法事天章诸阁以奉绘像时节朔朢帝后生辰皆徧荐之内臣摄事钦先孝思两殿亦以奉小像上日焚香太庙之祭以俎豆景灵宫以牙盘天章诸阁以常馔用家人礼云宫内有崇禋馆命羽流主之蟠桃亭流杯堂四并堂橘园桂园景灵池以湖水灌之水口在昭庆山门左【阙】

















　　西湖游览志巻二十
　　钦定四库全书
　　西湖逰览志巻二十一
　　明　田汝成　撰
　　北山分脉城内胜迹
　　官署
　　提刑按察司按察分司射圃贡院演武养济院提刑按察司故宋岳武穆王宅也绍兴三十一年以王宅为太学宋亡学燬元改为肃政防访司国初改浙江提刑按察司设按察使副使佥事洪武十七年重建公廨而东近岳王祠西迫北察院基故卑隘门外居民丛障成化二年按察使戴珙等尽徙民居开道南出抵长生街建坊东曰端本又东睦亲街曰弼教西曰澄源西过长生桥抵城下白龟池上曰肃政内有一清楼梅阁其经厯司照磨所司狱司皆在司内　元防访副使臧孟祥座右四箴曰浄洗眼睛缚肚皮硬坚脊梁牢立脚根凡十六字佥事董师谦为之賛云这眼睛照胆镜照见谁穷百姓所嗔谁奸贪佞看不错定定定秋月明秋水莹本无尘洗更浄这肚皮长忍饥众肥甘我糠糜将军腹寛十围贪以败脂流脐平生事百瓮韲咬菜根事可为这脊梁铁铸成广平骨汲孺身曽强项批逆鳞肯折腰揖贵人台中评谓我倾我自我卿自卿这脚根如山立立得牢踏得实幸门里曳不入正路中拔不出持一定御众訹不退转坚固力铭賛皆赵孟頫所书刻石尚存按察分司凡九道曰杭严曰金衢曰提学曰水利曰清军在八字桥河下宋为左蔵库杨驸马第曰宁绍台曰温处在总司二门东曰嘉湖曰海道在二门西以副使佥事分理之各举其职按察使不得统制也故布政司署使字而按察司不署使字者盖按察者各行其权非若藩省府县出令止从长官也故分巡之印与堂印分寸相同而因事添设之官又各有钦给闗防与印一体官吏臧否皆得举劾军民利病皆得条陈风闻言事实封上达不闗白于长官其权与御史等正统后宪纲稍易职掌浸弛弹压藩服之权全归御史而布政司防政防议又立分守之名防伍其事为按察者稍掣肘近年朝议乃令按察之长得署僚佐之考益非设官本意矣
　　校士馆旧为三学诸生习射之所嘉靖三十二年督学桐城阮公鹗改建校士于此
　　贡院宋时在观桥西新庄桥东元时在祥符桥洪武初在今府学西即仁和学基也其后人才寖盛又以直嘉湖两府来属地狭不足以容席舍天顺三年徙观桥之东乃仁和仓旧基也院本宏敞而自嘉靖以来每遇当科之年监临者递加营构益以藻彩酷极恢丽有司承奉风防科扰百端合郡骚动欵待仪燕竞以丰厚相髙名曰作兴稍不如意即士谤丛起窃意国初到今征贤敛才豪杰丕应恐不系于贡院之崇修礼文之优渥也
　　演武场在钱唐门内宋时景灵宫及钱唐县治故基元时改为教场周广三百一十六丈先是官军每嵗二八月朔日开操五月十一日为止自宣徳正统已来正军皆充漕役仅以余丁操备后复以民壮益之养济院在观桥西元时贡院基也洪武五年每县各置一所八年合建于此收养民间孤老每口月给米三斗柴三十觔冬夏布各一疋小者给三分之二
　　祠庙
　　忠佑庙显忠庙同仁祠
　　忠佑庙在按察司左宋绍兴十三年以岳飞故宅改为太学学中时时相惊以岳将军见孝宗朝诏复其官追諡武穆建庙学左曰忠佑淳祐六年改諡忠武已而学中复惊岳将军降为土神景定二年従监学之请立为土神封鄂王改諡忠文庙曰忠显王之父母妻子下逮将佐皆有命秩祠后有银瓶娘子井银瓶娘子者王季女也闻王下狱哀愤骨立欲叩阙上书而逻卒婴门不能自达遂抱银瓶投井死王原吉诗云碧梧月落乌号霜寒泉幽凝金井床绮疏光流大星坠梦惊万里长城亡女郎报父收囹圄匍匐将身赎无所官家圣明如汉主妾心媿死缇萦女井临交衢下通海海枯衢迁井不改银瓶同沈意有在万嵗千春露神采魂今归来风泠然思陵无树容啼鹃先生墓木西湖边
　　显忠庙在长生老人桥西以奉汉大将军霍光俗称霍使君庙相吴王孙皓有疾梦神降于庭自称霍光求立祠于金山之咸塘以捍水患祠立而疾愈晋天福间吴越王立庙于此宋理宗时赐庙额曰显忠元延祐间杭城大火郡人于云头见旗帜有霍使君三字火顿息香火益盛
　　同仁祠在祥符桥畔嘉靖十七年御史周汝员等建以奉孙公燧王公守仁胡公世宁燧余姚人正徳十四年以都御史巡抚江西属宁庶人反被执不屈而死乱平赠礼部尚书諡忠烈守仁余姚人宁庶人反时以都御史提督南赣汀漳军务起兵讨平之封新建伯兼南京兵部尚书世宁仁和人正徳十二年为江西按察使疏举宁庶人不法事下锦衣狱谪戍辽东乱平起都御史厯官太子太保兵部尚书諡端敏
　　道院
　　开元宫寳极观天妃宫
　　开元宫在清湖桥西射圃之北本宋周汉国端孝公主故第也宫故在泰和坊秘书省之左唐开元中建后废宋以火徳王东都有开元阳徳观以奉荧惑宁宗既即位诏以嘉邸改开元宫建明离殿以立夏日祀之元以秘书省为行中书省至元二十八年大火省宫俱燬因兼宫地作省今布政司是也住持董得时遂购公主故第为宫公主亲理宗女杰构致饰冠于戚里故宫制为道院之魁翰林学士虞集为记至治初燬粹徳真人王夀衍与其徒张伯雨重建揭曼硕陈旅为记有堂曰清风曼硕欧阳为记一曰介春张仲淳为记时夀衍以髙行受知于文宗故名彦多与之友丰碑伟笔照耀一时今皆仆圮其基半为射圃矣虞伯生碑铭云于皇圣世治繇清静恵宗道家受厘有祠内外相望靡不宠嘉煌煌我宫殿于东南神明之居在昔前王化家作之中其国都何因何稽曰为开元厥维祯符祯符孔明大开元疆神告不诬顾民弗省嵗行六十既燬而墟除而图新爰得永宜天人合谟甲观夙成帝子攸降巍巍渠渠道贵因循不贵改作昔劬我舒乃像贵神赫如有临风驭电车大集于成在今真人克恭玺书恩言雅文真人用谦为道光华自朝旋宫率职賛祠恩用不渝锡福予龄天子不有于民是敷维千万年至于亿世邈哉永图敢述圣徳刻以贞石式章道枢　陈旅碑铭云真人大作开元宫斩木邃谷来蔽江命龟置防辰孔臧树屋吉土祠天宗重檐轇轕仪穹窿日月出入戸牖中大灵何乐家层空老君上邀兹以降仙姝翼辇从丰隆翳以赤凤骧青龙立神执兵门两旁祝融庐宇承中央共驱毕方归海东曰惟新宫帝所悰璿宫回曲蓬渚通珠树含祥光玲珑宫成餐帝朝设钟岳牧川后防不恭真人稽首飞绿章天子万年民乐康揭曼硕碑诗云噫嘻钱唐何王所基由汴革命播都南陲定鼎临安协于神龟元兴龙翔大拓疆土四海八荒咸觌其主噫嘻钱唐故宫禾黍帝子之居是为开元以栖百神逾三纪年神弗顾依将事吉蠲回风却扫冯怒荧惑宣隂导阳去秽除慝以来清风以専静嘿革故者天鼎新者人矧我真人皇人之真亦曰多才能事神身为师行仁有勇一倡百和风起水涌神宫告新曽不旋踵楼观仡仡垣墉俨乎天人象帝之宫风驭飚轮于焉从容荐我明馨考我钟鼓于皇万年受天之祜碑诗扬休石以永固　邓善之题开元宫图诗云西湖春动风泠泠歘忽鼓瑟窥湘灵天君要眇降云軿椒堂桂栋罗芳馨春城日逝崦嵫暮幽梦重门锁花雾玉箫声沈凤飞去迸入秋风五陵树至人髙懐视云浮昔者金屋今丹丘白鹤来下明月楼知有王乔飞舄防仙人好幻多戏剧海变桑田莲变碧百灵呵防融风息依旧琼台绛宇炫燿云林色　掲曼硕开元宫图诗香台遥对紫皇家隂洞回七寳车景气未收春梦防新宫月冷诵南华　马祖常开元宫图诗江畔沙痕认夜潮湖邉山色识前朝巻衣天上吹箫女不怨宫随野火烧黄溍题开元宫图诗谁使蔵舟一夜移红楼翠幙未全非曽闻帝子乗鸾去疑有仙人化鹤归烟迳月明瑶草歇石坛露冷碧桃稀赤栏桥畔多时立闲看杨花作雪飞
　　寳极观在报恩坊内旧元庵元延祐五年道士章无为建皇明永乐间道士周思得者仁和人操行雅洁精五雷法成祖闻其名召试称防建天将庙居之扈从北征累着功绩仁宗建玉虚延恩殿宣宗建弥罗寳阁崇演法殿改庙额为大徳观英宗建紫极殿宠遇优渥景泰初归老故庵甘茹淡泊其门人以法显者殆百余人其时有异人号赤脚张亦寓观中与思得友善成化间其徒昌道亨得宠宪宗诏徙元庵于思得墓左而改其故居为寳极观
　　天妃宫在孩儿巷北以祀水神洪武初建神号不见经史窃意宇宙间至尊者天有帝象焉地为之配有后象焉其次水为大有妃象焉故崇其号曰天妃而军营漕运之所江海河汉之滨悉崇奉之
　　佛刹
　　夀圣寺青莲寺祥符寺兴福寺浄住寺法轮寺天长浄心寺圣夀寺菩提寺妙心寺
　　夀圣寺在虎林山上旧名长夀在东青门外永乐十三年为潮水所侵徙建今所得废圣夀院故址遂以名焉内有大井合抱银杏皆宋物也而残碑防碣倾仆草中磨灭不可读矣俗称祖山寺
　　青莲寺在车桥北宋隆徳间钱氏建祥符中改浄戒院先是宋元丰中吴处厚以皇嗣未立上书乞立程婴公孙杵臼庙诏封婴为成信侯杵臼为忠智侯庙食于绛后又以韩厥存赵孤三人皆以春秋祠于祚徳庙绍兴二十年建祚徳庙于院内以春秋二仲祭之至正末张氏据圣夀青莲二寺为府而庙亦废按春秋于鲁成公八年书晋杀赵同赵括于十年书晋景公卒相去二年而史记乃有屠防贾欲灭赵氏程婴公孙杵臼共匿赵孤十五年景公复立赵武之説以年世考之则自同括死后景公又卒厉公立八年而弑悼公立又五年矣其乖妄如是婴杵臼之事乃战国侠士刺客所为春秋时风俗恐未有此也祥符寺在祥符桥畔梁大同二年邑人鲍侃舍宅为寺旧名发心唐贞观中改众善神龙初改中兴后改龙兴宋真宗时改大中祥符其广九里子院有千佛阁诸天阁戒坛院院内有铁塔一石塔四钱王所凿九十九眼井金人南冦燬于兵南渡初斥为军器所元初仍建寺至正末燬洪武间重建其傍地尽为军民之居　苏子瞻祥符寺上元观灯诗纱笼擎烛迎门入银叶烧香见客邀金鼎转丹光吐夜玉珠穿蚁闹连朝波翻焰里元相激鱼舞汤中不畏焦明日酒醒空想像清吟常逐梦魂销曽子固诗月明如昼露华浓锦帐明郎笑语同金地夜寒消美酒玉人春困倚东风红云灯火浮沧海碧水楼台浸逺空白髪蹉跎欢意少强顔犹入少年丛
　　兴福寺在斜桥南宋绍兴丁卯左丞薛昂以花药圃施僧慧观筑庵名曰择胜寻建佛刹请龙山废兴福院额表之国初定为丛林
　　浄住寺在观桥之西北报恩坊内梁武帝时建旧名慈光钱氏时改今额绍兴间以其地为贡院于是寺分为三元末燬洪武初归并兴福
　　法轮寺在观桥南五代长兴中龟法师建于城东汤镇额曰观音后改安国宋大中祥符间改法轮洪武间立为丛林永乐十八年潮啮殿基僧至恂改建于此
