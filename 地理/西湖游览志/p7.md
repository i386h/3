<!-- { "loadSidebar": true } -->
　　烟霞洞晋开运元年有僧弥洪结庵洞口遇神人指山后有胜迹何不显之洪忽见洞内有罗汉六尊显像石壁若镂刻而成者甚异之未几洪卒吴越王钱氏梦僧告云吾有兄弟一十八人今方有六王可聚之梦觉访得烟霞洞有六罗汉遂补刻一十二尊以符所梦洞后宋有清修寺今废惟象鼻石佛手岩石罗汉东坡留题尚存周紫芝诗濒湖两峯髙屹立晓相望苍凉升海日肮脏露千嶂羸骖絶陂陀岩谷饱追访缅懐洪荒初蕴蓄含万象浑沌久已死倐忽真巧匠谁今凿空手出此竒崄状中虚纳游云谷静答幽唱暗穴下无防涛声相悲壮十八志声闻附石出遗像谁其架修椽置屋云雨上青山不知数绕屋森百丈忽于两峯间万顷见烟浪澎湃海潮声往往入藜杖天公爱此山令我拜嘉贶眇焉隔僊凡欲往漫惆怅便当学枯禅绮语蠲宿妄自足伴周游长年此遐放
　　陟磴屈折而上为南髙峯荣国禅寺
　　髙峯在南北诸山之界羊肠诘屈松篁防菁非芒鞋布袜努防笻杖不可陟也塔居峯顶晋天福间建宋崇宁乾道两度崇修元季燬旧七级今存五级塔中四望则东瞰平芜烟消日出尽湖山之景南頫大江波涛洄洑舟楫隐见杳霭问西接岩窦怪石翔舞洞穴邃宻其侧有瑞应像巧若鬼工北瞩陵阜陂陁曼衍箭枥丛出麰麦连云山椒巨石屹如峩冠者名先照坛相传道者镇魔之所峯顶有鉢盂潭颍川泉大旱不涸大雨不盈潭侧有白龙洞龙王祠今废荣国禅寺即塔院也宋寳祐五年福王与芮建咸淳六年安抚潜説友创华光阁五显祠又拓径以便登陟今寺废而五显祠尚存









　　西湖游览志巻三
　　钦定四库全书
　　西湖游览志巻四
　　明　田汝成　撰
　　南山胜迹
　　自太子湾而西为玉岑山其对为赤山恵因涧恵因讲寺
　　玉岑山相传其山产玉故润媚异常孤峯秀拔层峦缭绕中有古木倒植森翠凌冬崖上玉岑二字许采书山门玉岑宋理宗书也
　　赤山其土赤埴故名由湖而陟此者近定香桥为赤山埠其水曲为浴鹄湾张伯雨构水轩于此刘邦彦诗浴鹄湾头春水呼猿洞口晴云渔歌欵欵互答樵唱悠悠独闻又诗春水初生浴鹄湾蔑楼髙枕对青山鸟声啼足忽飞去门掩緑隂清昼闲自此而南过大慈山出江干商旅不絶宋有牛羊涤宫在焉张舆诗急雨斜风吹客衣赤山埠头人渡稀欲行不行徒步迟六桥新水涨平堤云松冥冥曲径迷采莲舟傍緑荷归欸乃一声天欲暝隔花惊起鹭鸶飞
　　恵因涧出自赤山经恵因寺前以入湖有蛟居涧中故洞口铸铁为牕嵌石以拒之髙数尺因名铁牕洞
　　恵因寺后唐天成二年吴越王建宋元丰八年髙丽国王子僧统义天入贡因请净源法师学贤首教元祐二年以金书汉译华严经三百部入寺施金建华严大阁蔵塔以崇之元祐四年统义天以祭奠净源为名兼进金塔二所适苏子瞻守杭上疏云自熙寜来髙丽屡入朝贡两浙骚然皆因奸民徐戬等交通诱引妄谈庸僧净源通晓佛法以致义天羡慕来朝従源讲解净源既死其徒复持真影舎利违禁过海以致义天差人祭奠兼进金塔探瞰朝廷受之则以贪示外夷计搆纷然朝贡踵接夷使所至图画山川购买书籍不惟中国受疲而边防亦疎乞却金塔勿受絶其来意神宗従之宁宗书华严经阁理宗书易庵元延祐四年髙丽沈王奉诏进香繙经于此至正末燬国初重葺俗称髙丽寺础石精工蔵轮宏伟两山所无
　　赤山左右旧有广果寺开化尼寺法兴寺保福院永庆院真如院净梵院崇教院寳林院广法院修吉寺正济寺法雨寺安福尼寺极乐尼寺定光庵凝神庵并废　广果寺在恵因桥北钱王建绍兴初漕司试两浙士于恵因寺以广果为别试院有虚悦栖凤二轩　开化尼寺慧智建　法兴寺旧名法明　保福院在长耳巷旧名寳庆钱王建有玉醴泉　真如院贞观初建　净梵院旧名瑞峯寳林院钱王建有可赋轩　广法院内有清旷亭　修吉寺旧名瑞龙为郭夏季韩四皇后攅宫　法雨寺旧名水心续改云龙犬中祥符赐额　安福尼寺尼普隆建　极乐尼寺尼徳勤建　定光庵在法相寺西有泉盘瀑飞洒溅沫如珠虽旱不竭名定光泉　凝神庵蒲衣道士张达道所居髙宗尝赐白羽扇至元犹存萨天锡诗晴日赤山湖水明湖中山影一眉青蒲衣道士无人识羽扇年多落凤翎
　　恵因寺而北为法相律寺六通律寺筲箕泉
　　法相律寺俗称长耳相后唐时有髙僧行修号法真年十三进具遍叅诸方得法于云峯存公生有异相耳长九寸上过于顶下可结颐号长耳和尚天成二年自天台国清寒岩游钱唐吴越王待以賔礼居相法院干祐四年趺逝髙足漆其真身存焉寺内有锡杖泉刘士亨贺法相寺海纳庵上人诗湖上招提信少双翠防楼阁白云牕耳闻古佛遗真像眼见髙僧竖大幢衲挂紫藤惊鼠窜鉢分沧海毒龙降懐香欲叩毘尼蔵寸筳临钟不易撞
　　六通律寺旧名六通慈徳院吴越王建有辟尘炉非木非石扣之铮然纎尘不染
　　筲箕泉出赤山之隂合于恵因涧元时有黄子久公望者号大痴卜居泉上子久善画有山水诀传于世
　　赤山之北为三台山于肃愍公墓
　　于公名谦字廷益钱唐人英庙北狩时公以兵部尚书任国事外攘内抚有社稷功英庙复辟奸臣石亨徐有贞等忌譛之诬公不轨竟以寃死其子冕奉塟于此成化二年廷议始白上遣行人马暶谕祭之其词畧曰当国家之多难保社稷以无虞惟公道以自持为权奸之所害在先帝已知其枉而朕心实怜其忠治七年赐諡曰肃愍建祠曰旌功郑继之诗太傅出南方眉宇天人表曩在英庙朝谠论多了了三边正统末干戈日俶扰先皇巡朔方敌骑伏潢沼黄云阨塞垣僊仗迷周道法驾一蒙尘作意索金寳京城既摇动和议杂纷缭公时賛戎机决防截澜倒告庙定储君誓众守隍堡耀兵向隂山真欲举征讨居庸扼咽喉铁马岂得捣坐令敌计穷食尽师遂老翠华果全归黄屋免冉造虽重获罪戾社稷功非小功髙反杀身于古亦尝蹈固由天威赫实为青蝇娆天日终辉辉即见是非了神衷啓后圣殊锡达幽眇忆昔靖康乱谋国何草草堂堂宋诸良唯唯遵和好甘心拜勍敌所以至絶岛直书在史氏公节须皦皦
　　三台山之前为栗山八盘岭周真人墓
　　周真人思得仁和人精五雷法揣测休咎辄验皇明永乐初召试嘉奬建天将庙居之扈従北征累着劳绩歴事仁庙宣庙英庙宠赉特厚景泰改元恳乞还山年九十三卒讣闻遣行人许箎谕祭赠号真人勑塟于此
　　自三台山而北为小麦岭东岳行宫灵应庙永福桥小麦岭其地宜麦故名西有支径可通大麦岭盖积庆山之陂陁迤逦者
　　东岳行宫宋咸淳中建以奉泰山之神
　　灵应庙其神蒋通质直孝亲绍兴十一年七月坐化桐朩下时腾曦炽烈七日如生累见灵异境内赖之事闻诏为立庙崇祀
　　永福桥俗称饮马桥吴越宋时皆牧马于此
　　岭畔旧有旌徳显庆寺灵隠观太清宫净林广福院冰壑书堂賛宁塔梅坡园并废　旌徳显庆寺宋慈明太后香火赐田三千畞后山泉石甚竒有云扉轩清壑凝紫静云等亭　灵隠观宋宁宗时中贵张氏剏御书冲隠庵淳祐中道士范善迁重建赐名今额庵在观右而观改仁夀矣　太清宫宁宗时朱灵寳守固建杨太后书道徳经刻石幢有嵗寒轩养性凝神堂后为贾贵妃功徳寺　冰壑书堂宋枢宻金渊号冰壑筑室于此因塟焉积庆永清二山在后平鼎山在左湖山在前凡钱唐城邑江湖之胜近在几席乃南北二峯中之最髙山也有君子天一二泉理宗御书积庆山怡顔蔵书农圃以赐又赐寺额曰积庆教忠不及建而止　赞宁塔赞宁髙氏徳清人出家杭州祥符寺著述毘尼时人谓之律虎钱武肃王礼重之宋兴国初召对滋福殿诏修髙僧传三十巻卒諡圆明塟龙井　梅坡园杨太后宅业在显庆寺西董嗣杲诗云园丁自饱栽花利月入杨家得几何者是也
　　又西为大麦岭其傍为花家山
　　大小麦岭当南北两山之界又西北过芝岭出九里松大麦岭有苏轼王瑜题名
　　花家山一名蛇山濒湖而登为茅家埠仇仁近诗闲循石涧列云扉树影生凉怯苎衣静碧轩窻聊寄傲软红尘土竟忘归满倾竹叶春霞滑轻摘蕉花晓露稀禅意法乗俱莫问且谈旧事共依依
　　岭畔旧有法空寺资圣院卢园净安院崇真宫净严院隆兴庵水陆庵妙心寺并废　法空寺旧名资庆资圣院为濮王坟　卢园宋内侍卢允升小墅景
　　物竒秀有池文石甃砌水洌而深异鱼种集西湖十景所谓花港观鱼即此地也　净安院宋内侍董宋臣香火院　崇真宫旧为女冠后改永净尼寺　净严院内侍董永仲香火院　隆兴庵杨府廨院　水陆庵亦杨府廨院又名庆安院
　　自永福桥折而西北为灵石山元道士张伯雨墓明尚书徐公墓
　　灵石山亦名积庆山林壑中时有景光蜿蜒扶舆状若异物山畔有平鼎永清马鞍延夀等山灵石之麓旧有吴越太尉薛公墓今废薛公居正仕武肃王冢前生紫藤遍绕三峯其三世孙昻仕宋为尚书左丞人谓紫藤之瑞应也墓侧有白蛇岩昆仑岩
　　张伯雨墓伯雨名天雨钱唐人号居贞子又号句曲外史宋崇国文忠公九成之后年二十弃家游天台括苍诸名山晚入开元宫従真人王夀衍为道士风裁凝峻见者异之工书能诗文更竒古与吴兴赵孟頫浦城杨载蜀郡虞集豫章掲徯斯清江范梈金华黄溍友善尝屏居修茅山志墓近玉钩桥伯雨卖玉钩所建也墓久頽废成化间嘉兴姚公绶葺之既为立传复为之铭曰呜呼此句曲外史居贞先生张公墓也南屏之右西湖之阳梁题玉钩涧渡灵石路披篠树坞带烟霞石室蔵书碑文纪事其形虽逝其神则存翰墨在人文章垂世俨然生气之张皇謦欬无声周旋灭影穆若太虚而示寂开元精舎久无继续之贤句曲居贞全乏访求之彦遂使墓门荒翳兆趾崩奔松栢摧为薪莫设时樵之禁身世是何物曾罹夜客之侵痛兹剑跃雷津慨尔砚离玉匣既往何咎将来可图旷世而黙契予心尚友而景行前哲尚书徐公墓公名琦字良玉钱唐人宣徳初以左通政使安南黎利餽金珠香缯甚厚琦悉却之少师士竒画梅题诗赠之云两度安南奉使来玉葩曾见岭头梅天朝使者清于玉不带飞尘半防囘
　　山畔旧有灵石寺崇徳显庆院崇因报徳院并废灵石寺在栖真院之上　崇徳显庆院旧名栖真枢宻使章楶建有墓在焉元祐中僧善本居之号大通禅师示寂名定光塔后为永王祈王殡所崇因报徳院在鵶鸡峯侧有灵石泉又名嵗寒泉髙宗甞临幸焉与积庆山永清院皆开府薛居正功徳后院废而灵石泉犹存
　　又西北为鸡笼山风篁岭一片云石杨梅坞狮子峰延恩衍庆讲寺龙井神运石
