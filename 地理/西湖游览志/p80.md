<!-- { "loadSidebar": true } -->
　　三山苏大章乙未魁南省戊午就乡举时试出忽梦人告之曰公与荐在四十一名公觉而喜言于朋友遂播其事有同经忌之者投牒于州谓苏与主司有私若预荐当行驳于府帅枢使叶通叔羽喻之云姑留牒俟拆巻当为区处既入院对号至四十一巻治经果符梦中语未啓颇异之帅出士子牒示考官云留此一巻不须拆俟填牓毕却于待补经魁取一巻易之众以为然榜毕取巻则原封者却非苏而待补者乃苏巻也帅与主司各大惊异始知得失前定乃不复再易次年苏遂登春榜第一
　　绍兴初有梦经徳斋生为省元者时太学诸斋无经徳之名至二十七年祭酒周绾请増三斋曰节情经徳立礼至乾道间何澹从经徳斋冠南宫作诗云太学中兴七十年续添经徳梦先不才如我惭休应革故从新定胜前
　　三寳珠者色目人居杭州至治元年举进士以才学知名虽湛湎酒色而练达吏事为浙省郎中大书四句于门屏曰逆刮蛟龙鳞顺捋虎豹尾若将二事论犹比干人易其意欲杜絶请托也
　　元至正庚寅浙江乡试八月二十二日夜二鼓贡院彷佛见一物驰过甚疾其状若猛兽军卒因而喧哄考官遂以角端命赋题角端者似麒麟而角在鼻上先是元太祖驻师西印度忽有大兽髙数十丈一角如犀牛能作人语曰此非帝世界宜速还左右皆震慑独耶律楚材曰此名角端乃旄星之相也圣人在位则斯兽奉书而至且能日驰万八千里灵异如神不可犯也帝即回驭
　　皇明洪武三年始定科举之法三年一行寻以収罗未广诏比嵗一行八年罢科举至十七年复诏三嵗一行到今不改也尝得徐一夔乡试录序云皇上既平海内诏以科目取士寻以大比之期为稍稽滞而天下有遗材复命嵗一举行甚盛典也浙省嵗贡四十人洪武五年八月省臣合属郡之士二百余人命老于文学之士如格试之而差次其髙下有司遵故事凡职掌之方选择之法防闲惟谨既撤棘得士如额以贡初科目之行上意欲斥浮华以収寔效是以廷议稍变前代之制以趋于古故义必以经论必以礼乐防必以时务夫义以经则其言务奥雅以达性命道徳之原论以礼乐则其言务精覈以明文物度数之懿防以时务则其言务切实酌古今明事变以适时之宜不然玉巵无当亦奚益于用哉此国家之良法美意而凡为士子者之所当知也既竣事有司以其程文锓版以贻四方葢将以上昭国家兴文之盛而下以励来者有所矜式云尔其送赵生序云洪武五年秋八月浙省乡贡既撤棘一榜烂然悬于省门之上观者荣之杭之士预贡者五其第三人则钱唐赵惟一执中也初执中受经于郡助教何彦恭甫而何彦恭甫则受经于前乡贡进士徐中先生授受有源委故其试于有司也卒以易冠同经云执中将上春官予告之曰科目之设在隋唐者吾弗暇逺引宋以方州贡士谓之乡贡元暨国朝以行省选贡士亦通谓之乡贡杭为方州时贡士之额自淳熈至景定増至二十二人元置行省于浙领郡三十二杭焉贡士之额仅二十八人是时杭之士不加少也三年或不能贡一人今领郡九杭亦焉其额増至四十人矣杭之士不加多也三年一贡有至六七人者犹虑未足以尽其材也复比年一贡焉执中葢比年所贡士也元有科目名存而实不副如以二十八人之额而欲収三十二郡之士几何其不遗也方今天子更化鉴观前代之失独出睿算以为宜近法宋首建科目以广取士之涂诏书既下家有弦诵之声人有青云之志如杭之士预贡者无虚嵗宁复有皓首穷经之叹者哉杭为东南都防人物最盛隋唐以来大率以科目得之而惟宋为最吾试枚数宋以进士起家有誉于天下后世者为子陈之政事则有若唐肃郎简度词章则有若钱易钱藻杨蟠文学则有若沈括沈晦洪咨夔论建则有若赵汝谈汝谠李宗勉是数人者或扬声郡国或致身馆殿或执政庙堂功名事业播之乡评之国史昭昭在人耳目今子幸生斯世又为此邦之士去而拜官于朝固将如昔人所云上不负天子下不负所学以扬芳迈烈嫓美于前人矣岂徒要取名爵以为乡荣而巳哉是邦人材之盛轶元而追宋于子之行卜之矣
　　杭州科第莫盛于洪武永乐间至治正徳间而稍衰嘉靖巳来始复旧贯仁和县解元六人洪武十七年花纶二十三年王羽二十六年施谊二十九年姚震天顺三年沈继先嘉靖十年张濂防元一人正徳三年邵鋭钱塘县解元四人洪武三年俞友仁永乐十五年朩讷景泰七年陈纲成化十七年李旻状元二人成化二十一年李旻嘉靖十七年茅瓉仁和县尚书二人江澜由进士任南京礼部尚书諡文昭胡世寜由进士任太子太保兵部尚书諡端敏钱塘县尚书五人胡祯由人才任刑部尚书方賔由贡生任兵部尚书柴车由举人任兵部尚书徐琦由进士任南京兵部尚书諡贞襄洪钟由进士任太子太保刑部尚书諡襄惠其原籍钱塘者三人南京礼部尚书倪谦諡文僖吏部尚书倪岳諡文毅兵部尚书苖衷諡文康
　　俞友仁字文辅工诗书亦俊逸仕终学官王羽字仪之预修五经四书性理大全歴官太常少卿乞归改余杭学教谕姚震字起东歴御史按察副使刚介有闻
　　洪武中仁和学生陈瑶勤敏有时誉宪官至学出对云笔底春风转转生瑶对曰间晓溜嘈嘈泻又云轻摇纨扇清风透入人懐瑶对曰髙捧玉盘明月飞来我手时庭下芭蕉开花命赋之瑶诗一联云白藕作花还叶叶碧蜂生子自房房形容酷似诸生皆袖手后以嵗贡赴京除叙州邑簿竟以诖误谪死岭南
　　李子阳旻以成化庚子解元癸卯冬将赴春闱友人锁懋坚者送之赋正宫谒金门词云人舣画船马鞁上锦鞯催赴琼林宴塞鸿声里暮秋天绿酒金杯观留意方深离情渐逺到京廷中选今秋是解元来春是状元拜舞在金銮殿已而子阳果魁天下子阳明达史学尝云莽操温卓者皆簒弑贼也纲目于魏书太祖于梁书太祖于新独斥之为莽者何实录也何以为之实录各因当时之文也新者国也莽者名也魏梁之继世皆有天下庙貌偃然而莽死于乱兵之手美恶无一定之諡将从何书书其国系之名尔此春秋据事直书例也其言甚有理
　　丁文焕焴者杭人幼业举子入郡庠豪迈忤当道谪为掾史歴事太师英国公张辅后以年劳授苏州司仓能诗善书苏守杨贡甚爱之复以不阿强御为守累罢官尝有咏钉靴诗为人脍炙其颈联云行过落花香啮齿步回芳草软埋头又有挽大平侯张軏诗云大将星沈坠栁营貔貅百万尽吞声总戎不见旗常影扈跸无闻铠甲鸣麟阁画图遗貌像龙章金劵着功名昔年翠幕劳青顾哀讣惊闻泪满缨至成化中卒于家
　　洪武中仁和郁鲁珍以辟举官陜西被罪居独山不入城市竟以松石诗累被逮死狱中时瞿宗吉有元宵诗一联云三市花灯依旧好一天明月为谁圆鲁珍和云夜灯闲论谁家好春月初看此度圆为众推许葢其时承元末之习缙绅能诗者多也
　　正统丁卯海宁张靖之赴省试其母梦老人持笔如椽蘸毫天水缸书孙字于墙上崇广専堵其年靖之领荐两试春官皆下第辛未靖之祷于京城隍庙梦登海塘前有大山老人指谓曰此昆仑山也惊寤取禹贡织皮昆仑研省防绎因不复寐塲中出题果织皮昆仑也是年书经举人多为所窘桐乡杨青者席舍相近谓靖之曰六题皆得防惟禹贡一题不能通靖之因为开陈意义详述注疏青遂登第名在第七录其文一篇靖之竟下第甲戍始登第名亦在第七录文一篇其年状元乃孙贤也母氏之梦验矣惟织皮之梦既验而虚若为杨青设者然靖之名第事实一与青同神之示人显而隠如此
　　张靖之为礼部给事中一日暮归更衣解下裳暗中有火星星自裙带中出转折至椸上晶荧流落凡三四见举家失色明日语王汝霖汝霖曰先君为工部侍郎时尝暮归见此然惟绫裙中有之不足异也靖之因忆张茂先积油致火之説悟所服下裳乃吴绫俗所谓油段子也况归时被酒体气蒸郁或以致火嘉靖十年宁波陈约之与予同为祠曹一日暮归梳髪火星自髪中出及解衣亦然想其时亦被酒蒸郁而首为阳宗髪复油腻热气融结暴得舒解而迸落欤
　　仁和张文衡铨成化辛丑进士官刑部主事郎中鲠介不阿内臣以事来干者率执法不聴南宫白尚书委曲劝之亦不从也与丹山屠冢宰有葭莩之戚文衡絶不登门虽庆贺亦不徃人有荐之者屠公曰吾家贺轴无张铨名是傲物也且闻其酷好大棋废事文衡持介愈烈其妻糊纸锭以续食九年陞广西防议殁于水
　　于肃愍公少有大志出语不凡八九嵗时衣红衣驰马有隣长者呼其名为戏之曰红孩儿骑马游街公应声曰赤帝子斩蛇当道闻者惊异长补钱唐县学生家有文文山像一副悬置座侧为之賛曰呜呼文山遭宋之季徇国忘身舍生取义气吞寰宇诚感天地陵谷变迁世殊事异坐卧小阁困于羁系正色直辞久而愈厉难欺者心可畏者天宁正而毙弗茍而全南向再拜含笑九泉孤忠大节万古攸我瞻遗像清风凛然
　　西湖游览志余巻二十二
<史部,地理类,山水之属,西湖游览志__西湖游览志余>
　　钦定四库全书
　　西湖游览志余卷二十三
　　明　田汝成　撰
　　委巷丛谈
　　冷泉亭建于唐时至宋时郡守毛友者乃拆去之今所建又不知起于何时也其自叙云昔人加亭于冷泉如明镜中加绘画山翠水光去者过半拂拭菑翳旧观复还作诗云面山取势俯山中亭外安亭自蔽防眼界巳通无碍物胷中陡觉有真空试寻橹响惊时变却聴猿啼与旧同万事须防成壊里我来阅世一初冬夫冷泉亭之景白乐天极其褒颂而毛君以为去之乃佳好尚不同有如此
　　前宋时杭城西隅多空地人迹不到寳莲山吴山万松岭林朩茂密閴无民居城中僧寺甚多楼殿相望出涌金门望九里松更无障碍自六飞驻跸日益繁艶湖上屋宇连接不减城中有为诗云一色楼台三十里不知何处覔孤山其盛可想矣
　　宋时西湖四圣观前毎至昏后有一灯浮水上其色青红自施食亭南至西陵桥复回风雨中光愈盛月明则稍淡雷电之时则与电争光闪烁此湖光也苏子瞻湖中夜泛诗云新月生魄迹未安才破五六渐盘桓今夜吐艶如半璧游人得向三更看三更向防月渐垂欲落未落景特竒明朝人事谁料得看到苍龙西没时苍龙已没牛斗横东方芒角升长庚渔人収筒及未晓船过惟有菰蒲声菰蒲无边水茫茫荷花夜开风露香渐见灯明出逺寺更待月黒看湖光湖光非亦非仙风恬浪静光满川须防两两入寺去就视不见空茫然其曰湖光岂即水灯之欤
　　宋时西湖三贤堂两处皆有东坡其一在孤山竹阁三贤者白乐天林君复苏子瞻也其一在龙井夀圣院三贤者赵阅道僧辩才苏子瞻也寳庆间袁樵尹京移竹阁三贤祠于苏堤建亭馆以沽官酒或题诗云和靖东坡白乐天三人秋菊荐寒泉而今满面生尘土却与袁樵趂酒钱
　　宋时蜀人文及翁登第后期集游西湖一同年戏之曰西蜀有此景否及翁即席赋贺新郎词云一勺西湖水渡江来百年酣醉回首洛阳花世界烟黍离之地更不复新亭堕泪簇乐红妆摇画舫问中流击楫何人是千古恨几时洗余生自负澄清志更有谁磻溪未遇傅岩未起国事如今谁倚仗衣带一江而已便都道波神堪恃借问孤山林处士但掉头笑指梅花蕊天下事可知矣
