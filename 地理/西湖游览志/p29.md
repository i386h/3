<!-- { "loadSidebar": true } -->
　　西湖逰览志巻二十
　　明　田汝成　撰
　　北山分脉城内胜迹
　　城闉
　　武林门钱塘门
　　武林门宋名余杭门俗称北闗门入门而南有虎林山土阜陂陀髙可三丈广不满百步宋杨至质记云耆旧言钱氏有国时此山夐在郭外丛薄防密异虎出焉故名虎林吴音承讹转虎为武耳叶绍翁四朝闻见録乃谓虎林即灵隠山因避唐讳改为武林元非有两山一为虎林一为武林也楼攻媿为太乙宫道士赋诗云武林山出武林水灵隠后山毋乃是此山亦复用此名细考其来真有以从来有龙必有珠此虽培塿千山余盖疑此山为灵隠之余脉是又指二山同为武林矣淳祐志防之以为汉志明载武林山为武林水所出决非城内之山自汉已名武林亦非避唐讳而为武盖此坡为城中胜地或者自寓武林之名于此耳门东有水门出大河西河清河之水达于运河又东宋有天宗水门小北门今塞
　　钱塘门宋时所筑按钱塘记云防海大塘在县南一里郡议曹华信议立此塘以防海水始开时募有能致一斛土者与钱一千来者云集因不复取皆弃去而塘成故改名钱塘张君房云杭州武林山在钱唐县西南灵隠寺在其上寺东有水曰龙源横过寺前即龙溪也冷泉亭在其上西有水曰钱源过横坑桥入钱湖钱湖一名金牛湖一名明圣湖湖有金牛遇圣明即见万松岭下西城第一门曰钱湖门次北第三门曰涌金门即金牛出见之所也第四门曰钱塘门旧县廨在焉盖自前古居人筑塘以备钱湖之水故曰钱塘据此则钱塘之名一起于江一起于湖二説两义按史记秦始皇过丹阳至钱唐则秦时巳有之非始于华信明矣自汉巳来江潮为患筑塘捍之今云筑塘以备钱湖之水事无稽证考之释文云唐途也钱古籛姓岂秦汉间有姓籛者居江干或筑塘以捍海遂以起名如富阳孙洲之是也至于钱塘门名第因钱唐旧县治近此门因得名耳非取义于钱湖也
　　衢巷河桥
　　入武林门折而东过中正桥又南至观桥其街之东为广丰广积二仓桥街仁和仓街普宁坊西为同徳坊兴贤坊报恩坊
　　中正桥俗称斜桥自此而南至正阳门为宋时御街长一万三千五百尺旧铺石板衡従三万五千三百有奇咸淳七年安抚潜説友易其阙壊者凡二万幅然后经涂九轨砥平矢直至元时两防民居稍稍侵切然绰楔无敢跨街建者皇明正徳已前犹然至嘉靖元年御史何钺始为乡贡士建坊于吴山坊北自是题名楔绰并肩而立矣然杭城多火自绰楔跨街而火益炽以木则易于燎延以石则人惮崩摧莫敢向迩扑救古人旌别宅里之义恐不如是
　　普宁坊俗称清逺桥巷其东宋有仁和县丞防又东有太社太稷坛绍兴十二年筑以春秋二仲腊前一日祭其礼视皇只之制坛之北有灵池虽旱不竭稍北有天宗盐库酒库市舶务过天水院桥有六部架阁淳祐仓草料场　天宗库贮盐酒以待宗人之颁给者　六部架阁以贮六部图籍案牍者盖汉掌故之遗也绍兴三年建　淳祐仓淳祐九年京尹赵与建以储米之粜于帅司者　草料场受畿内所输稻麦荳以给骐骥院良马院与三衙诸府之马同徳坊俗称灯心巷其西为祥符桥桐树园新庄桥桥左右宋有贡院别试所大理寺仁和县仁和学丰储仓军器所东太乙宫万夀观元真观晨华馆千佛阁安福寺并废　桐树园国初有铁作局　贡院宋时三州治贡院在钱唐门外王家桥以试本州之士漕司贡院在北闗门外以待两浙寓士及有官人宗女夫等礼部贡院在新庄桥东以待进士绍兴十年始定取士之法三年一举必有手札付考官敦求贤之意自淳熈二年帝作闻喜燕诗赐进士詹骙等遂为令典踵行并刻石院中　别试所以待贡士之避亲嫌者其后申监漕选者亦试于此　大理寺旧在钱唐门内绍兴二十年以其密迩景灵宫号控鞭挞之声非所以妥神也乃徙于此寺前有清明池　仁和县吴越时分自钱塘置钱江县在梅家桥西宋初改仁和绍兴三年徙建于此髙宗初入杭州问县名仁和喜曰此京师门名也盖太祖次陈桥驿从仁和门入以为吉兆故驻跸之意始定矣　仁和学在县治之东有文行忠信四斋　丰储仓景定初贾似道行公田法以此收其租入　军器所以造御前器械绍兴初以内侍提防后改工部　东太乙宫绍兴间建以祀五福太乙之神两庑绘三皇五帝日月星辰岳渎九宫贵神每嵗四立日祀之四孟车驾亦幸焉虎林山在其后圃　万夀观绍兴间建以大霄殿奉昊天寳庆殿奉圣祖长生殿奉长生帝后殿奉太祖以下诸帝西侧纯福殿奉元命四孟朝献毕车驾诣宫行香景定间建晨华馆于千佛阁之东命羽流主之观东有回龙桥　元真观唐中宗景龙二年建遂名景龙后唐改中兴观钱武肃王病目祷而愈改为钱明宫宋雍熈二年改元真观大中祥符间改天庆观天禧间王钦若请移天庆于真圣观复名元真千佛阁安福寺今废为同仁祠
　　兴贤坊以元时贡院得名
　　报恩坊俗称观巷有报恩光孝观旧名开元宫清泰四年钱王建宋景徳四年改景徳观崇宁三年改崇宁万夀观赐田千亩政和三年建徽宗本命殿绍兴七年改报恩广孝院寻改光孝以崇奉香火其西宋有恵民西局御厨小营宋之恵民局有五皆贮药以待病者
　　观桥吴越王建题其梁曰吴越王寳正六年辛卯四月八日因建钱明观造此石桥吴越国王记观桥北有普庵院至正年建观桥之水自东而西过青莲桥祥符桥折而北合清湖之水
　　自观桥而南至众安桥其街之东为懐逺坊安国坊延定坊西为保和坊纯礼坊澄清坊
　　懐逺坊俗称军头司巷宋时有军头司在焉
　　安国坊与保和坊对俗称北桥巷宋有文思院吉祥寺并废　文思院掌金银犀玉工巧之制防绘装钿之饰舆辇法物尺寸之度规釽镕铸镂织之法内外所领凡三千余作　吉祥寺宋干徳三年睦州刺史薛温舍宅为寺治平二年改广福南渡初割其两傍地为文思院军头司而寺额改吉祥今为民居蔡端明吉祥寺赏牡丹对月诗花未全开月未圆看花对月思依然明知花月无情物若使多情更可怜苏子瞻簮牡丹诗人老簮花不自羞花应羞上老人头醉归扶路人应笑十里珠帘半上钩又花将落而陈述古期不至诗今嵗东风巧剪裁含情只待使君来对花无语花应恨直恐明年便不开述古期明日至因用前韵诗仙衣不用剪刀裁国色初酣卯酒来太守问花花有语为君零落为君开又惜花诗吉祥寺中锦千堆前年赏花真盛哉道人劝我清明来腰鼓百面如春雷打彻凉州花自开沙河塘上挿花回醉倒不觉吴儿咍岂知如今双鬓摧城西古寺没蒿莱有僧闭门手自栽千枝万叶巧剪裁就中一丛何所似玛瑙盘盛金缕杯而我食菜方清斋对花不饮花应猜夜来雨雹如李梅红残緑暗吁可哀跋云钱唐吉祥寺花为第一壬子清明赏防最盛金盘防篮以献坐者五十三人夜归沙河塘上观者如山尔后无复继也今年诸家园圃花亦极盛而龙兴僧房一丛亦奇但衰病牢落无以发兴耳昨日雨雹如此花之存者有防可惜也又冬至逰吉祥寺诗井底微阳囘未回萧萧寒雨湿枯荄何人更似苏夫子不是花时肯独来后十日复至诗东君意浅着寒梅千朶深红未暇栽安得道人殷七七不论时节遣花开明年冬十月寺中牡丹开数朶述古作诗子瞻和云一朶妖红翠欲流春光回照雪霜羞化工只欲呈新巧不放闲花得少休又云当时只道鹤林仙解遣秋花发杜鹃谁信诗能回造化直教霜枿放春妍
　　延定坊旧名清宁坊其东为度生桥俗称鹅鸭桥桥畔宋有春风楼谓之北酒库
　　保和坊俗称砖街巷
　　纯礼坊与延定坊对名后洋街俗称竹竿巷
　　澄清坊在众安桥北堍沿河者
　　自纯礼坊而西其街之南为井字楼北为孩儿巷灯笼巷新营街
　　井字楼宋酒楼也叠构如井故名其西有白泽庙新营街之西元有江淮财赋总管府丞相巴延祠府地废为民居祠地为按察司马廐矣
　　自澄清坊而西转入兴庆坊为潘阆巷纪家桥
　　兴庆坊旧名前洋街与结桥对
　　潘阆巷宋初处士潘阆所居也阆字逍遥钱唐人有诗名语见才情雅致志中巷内有三官宅
　　纪家桥在按察司右元时改乗骢桥北察院在焉今之嘉湖道即其址也其西为西湖书院国初改仁和学天顺间学徙而其地并北察院皆为按察分司及囚舍矣　纪家桥之南为徳化坊旧称木子巷有明庆寺千顷广化院并废　明庆寺唐大中二年建有法喜堂明碧轩南宋驻辇遂勅比东京相国寺祈祷雨旸建散圣节咸在焉嘉熈四年七月理宗幸寺祈雨回銮撤盖甘雨随注平章乔行简上诗称贺上遂书明庆二字以旌之淳祐六年建法堂上复题为南山道嘉泰三年建御书阁题曰宸奎万夀之阁有苏子瞻书观音经碑　王介甫法喜堂诗浮屠之法与世殊洗涤万事求空虚寸心以此不挂物一堂收身自有余堂隂置石双嵽嵲石根立竹青扶疎一来已觉心胆豁况乃宴坐穷朝晡初忆幼时勇自许壮大看俗尤崎岖丰车肥马载豪杰少得志愿多忧虞始知进退各一理造次未可分贤愚防将筑室返耕钓相与此处吟江湖又明碧轩诗明碧轩南竹数丛别来江介防秋风道人无复人间世嗟我今为白髪翁赵忠简公明庆僧房夜坐诗月明牕竹冷横斜坐看风灯落烬花老眼病余嫌细字枯肠寒甚怯清茶囊空岂是久为客梦短其能飞到家但有流年侵鬂髪萧萧蓬葆飒霜华　千顷广化院开平元年吴越王建南渡后为临安府祝圣道场僧了性善医学草书赵阅道题其堂曰垂慈以着医绩苏子瞻作草书歌以赠之歌云物生有象乃有滋梦幻无根成斯须方其梦时了非无泡影一失俯仰殊清露未晞雪巳驱此灭灭尽乃真吾云如死灰实不枯逢场作戏三昩俱化身为医忘其躯草书虽学聊自娱落笔已唤周越奴苍防奋髯饮松腴剡藤玉版开雪肤防龙天飞万人呼莫作羞澁羊氏姝
　　自按察司而南至安福桥折而东至八字桥河南为通寳坊河北为丰财坊
　　丰财坊宋有左藏库先是韩蕲王有赐第二在新庄桥者献于朝为景灵宫在八字桥者献以为左藏库库有东西受财赋之入以待邦国之经费东则币帛絁防之属西则金银线劵丝纩之属统于太府寺宋时经费多糜于赡兵西蜀湖广江淮之赋归四总领所以饷诸屯唯闽浙所输归于左藏而大军取十之七宫禁百司之禄裁三之值有浩费则天子出中帑封桩以补所阙国初以其地赐蔡指挥今半为官署民居矣又西为杨驸马府即端孝公主第也驸马名镇方建第时命巨珰董宋臣领之大拓四旁其最逼近者为太学生方大猷之居珰意其必雄据未易与语一日具礼往访之方延入坐珰未敢有请方遽云内辖相访得非以小屋奉上防乎珰愕未及对方徐曰内辖以某太学生将梗化耶便当首献即案书契与之珰以契奏理宗大喜数倍酬之方表谢曰普天之下莫非王土一毫以上悉出君恩盖上用毛诗下用苏子表语也理宗又奇之自此擢第登朝旋跻膴仕矣今其地半为按察分司
　　入钱唐门而东折而南为白龟池镊子井黒亭子白龟池在城下衺广四亩许池底通西湖李邺侯所凿其水自来不堪汲饮元仇仁近尝卜居池上作诗云一琴一鹤小生涯陋巷深居防嵗华为爱西湖来卜隠却怜东野又移家荒城雨滑难骑马小市天明已卖花阿母抱孙闲指防疎林尽处是栖霞池旁宋有都作院
　　镊子井在上方寺南水口在涌金门外
　　黒亭子旧有水沟透城通柳洲寺
