<!-- { "loadSidebar": true } -->
　　忠节祠皇明嘉靖十六年御史周汝员等建以祀吴行人伍公员唐仆射禇公遂良宋少保岳公飞明太傅于公谦者事见各祠墓纪中先是治十年御史姚寿建忠节坊为亭贮碑以记其事嵗久亭圮至是建祠而御史傅凤翺定以毎嵗八月十五日致祭真圣观后唐干符间建吴越王改两浙老君庙元季燬皇明正统九年重建
　　普光庵在忠节祠北元元统间丞相莫华舍地僧法藏建有玉壶池吴波泉
　　七寳山通观七寳庵定水寺开寳仁王寺
　　七寳山在宋天庆观后今白马庙巷之西旧有寳严院广严院樱桃园并废　寳严院唐清防二年钱氏建名瑞隆宋治平二年改今额有垂云亭借竹轩秦少游曽宿轩中梦天女以维摩像求赞淳祐间建佛阁理宗书无量福海四字扁之苏子瞻佐郡时有云阇黎者寓院中闭戸十五年谢絶人事日礼观音经忽一日留偈端逝偈云诵经一字礼一拜头白眸眵坐尘界天鸡临梦啼一声明月一轮观自在子瞻吊之诗云云师来寳山一住十五秋读书常闭戸客至不举头去年造其室清坐防百忧我初无言説师亦无对酬今来复扣门空房但飕飗云已灭无余薪尽火不留却疑此室中常有斯人不所遇孰非梦事过吾何求　广严院吴越王清泰元年建本名瑞庆宋治平二年改额其时有双竹甚竒透枯树腹中自其顶出森然并竦司马文正公赋诗云双干格枯腹青青凡几霜龙腾双角直鲸喷两须长既欲寻支遁安能问辟疆屡来非别意未与此君防南渡后分院基之半为御厨营景定初重建　樱桃园宋时采含桃以荐太庙者
　　通观绍兴二十九年内侍刘敖入道修真结庵于此髙宗御书通二字榜之赐名能真内有寿域楼万玉轩望鹤亭谒斗坛白鹤泉鹿泉皇明嘉靖间法师徐道彰重修其徒郁存方修志存方祷雨祈晴徃徃灵騐观中修竹防庭赤日无暑虞伯生诗仙坛遥接上真宫楚越闽洋一望中南北髙峰云杳霭东西天目雨溟蒙金轮旋动仙音作楼阁萦廻复道通云鹤仙人无定迹飚轮时转望三峰　张翥诗羽盖翩翩下九重江乡秋晚滞仙踪信传真府凭青鸟剑舞瑶台走碧龙顷刻风云兴五岳须防雨泽慰三农慇懃欲问防同契双舄遄飞未易从
　　七寳庵元延祐间道士谷建至正间贝一黙重修定水寺宋乾道八年建于万松岭嘉定八年移清波门外元至元十三年筑城徙七寳山
　　开寳仁王寺宋汴京开寳寺有仁王院髙宗南渡僧慧照随驾卓锡于此遂建寺如汴京绍熈二年赐额景定五年燬皇明景泰间重建尚书孙原贞记萨天锡登横山阁诗千尺青莲座烟霞拥地灵山川几两屐日月两浮萍鸟度天垂海龙归水在瓶深堂説法处应有石头听
　　三茅宁寿观云居圣水寺
　　三茅宁夀观在七寳山东北本三茅堂相传三茅君长盈次固季衰秦初咸阳人得道成僊自汉以来崇祀之宋绍兴二十年因东京旧名赐额曰宁夀观并畀古噐其一汉鼎髙尺有九寸广尺两耳旁出曲上三尺牛首识云有汉建元三年八月作牛鼎祀太室铭曰惟甲午丙寅帝若稽古肇作宗噐审厥象作牛鼎格于位室从用飨亿宁神休惟帝时保万世其永頼其一唐钟识云丙辰九月二十四日常州澄清观女冠王玉僊作河东薛泚为之铭曰上徳愿而铸洪钟僊圣依而人天从霜朝闻兮窈窕月夜听而舂容莲花生而腰浄顶衘绕于盘龙响上彻于天外声下彻于九重庶长空于狱魔屏迹而潜踪其后忽失所在绍兴间有钟震于太湖滨湖缁黄竞舟迎之独澄清观舟至凌波而上一引出之视之乃本观唐时物也守臣以献赐之观中声彻云表孝宗朝出金帛度牒易之置禁中洪武七年三月钱唐知县朱复以废铜镕之其一禇遂良小楷隂符经景定庚申理宗以贾似道有江汉功赐金帛百钜万不受诏就观取隂符经酬之观燬于元至元辛巳洪武初重建成化十年建昊天寳阁栋宇翚飞金碧腾焕环盻江湖归睫底王元章诗层峦开迳隠空青勃窣槃跚眼力生萝磴晓风留宿雨石林寒竹动秋声城隍下瞰红尘海楼阁髙标白玉京夜静何人吹凤管碧桃千树月华明　萨天锡诗扬子江头春水涨三茅观里碧桃开道人不问天南北夜半月髙骑鹤来
　　云居圣水本二寺也云居庵者宋元祐间僧了元建圣水寺者元元贞间僧明本建明本立约其徒不置恒产惟资化縁为僧家风味至大间沙门指月拓基广之掘地四寻得眢井甓甃坚好中有佛首三枚诸相具足遂涂金事之名曰三佛泉巴西邓文原为之铭曰我观大地积水所载孰防凿是太虚无外掘地及泉视之萦带如履冥涂破诸障碍其源渊谷其防湍瀬不止不流以与井防瑞相见前示我三昧彼壊者石实相不壊是实相故遍恒沙界以一勺甘除世渴爱是相是水无在不在我作铭诗以警盲瞆洪武二十四年并圣水于云居赐额曰云居圣水禅寺内有听松轩了元号佛印善诙谐以禅为戱明本号中峰又号幻住博渉经史洞彻法源为文操笔立就祝发时有故宋宫人杨妙锡者以香盒贮发舍利丛生遂建塔寺中久废成化间僧文绅修复有小像一幅神气如生相传为中峰自写上有赞云幻人无此相此相非幻人若唤作中峰镜面添埃尘　张仲举秋日游圣水寺诗髙处见沧溟西风吹酒醒潮来一片白山拥万重青草朩如浮动烟尘忽杳登临不可极吟思满秋汀　夏原吉诗谁辟云居境峨峨瞰古城西湖晴送碧上竺晚分青经锁千函妙钟鸣万戸声此中真可乐何必访蓬瀛
　　金地山城隍庙梓潼帝君庙火徳星君庙
　　金地山旧有妙果尼寺今废
　　城隍庙宋已前在皇山旧名永固绍兴九年徙建于此宋初封其神为保顺通恵侯咸淳间加辅正康济广徳显圣王元时绘神之夫人子孙像于后寝洪武元年诏天下各府州县城隍之神止称本号前代封称咸革并去其像兹庙正神已易朩主寝殿绘像犹存宣徳间御史吴讷奉诏毁之
　　梓潼帝君庙俗称文昌祠神初祀于蜀唐宗幸蜀封神左丞相宋元祐二年加封辅元开化文昌司禄帝君嘉熈间蜀破民多徙钱唐而蜀人牟子才等遂请立庙于吴山其傍立二童俗称天聋地哑者是也方神在蜀时吴曦将叛前事之数月神思昏扰夜数跃起寝中叱咤四顾或终夕不得寝意颇悔欲但巳其弟睨力怂慂之曰是谓骑虎顾可中道下耶曦家素事梓潼自璘玠以来有祷辄騐乃斋而请是夕梦神坐堂上已被赭王谒焉因告以逆且祈卜年之修永神不荅第曰蜀土已悉付安丙矣又曰安丙才足办此既寤大喜盖丙判隆庆府曦伪授丞相长史托以腹心丙阳顺而隂图之结杨巨源李好义等勒兵诛曦其他灵騐不可缕数元末燬国初重建徐一防作疏云文昌祠在蜀之潼川实司科举之事宋南渡后有祠在吴山之巅盖蜀士赴举者所创也自经兵变頽圮弗治圣朝更化首诏科举取士乃者宾兴而浙司得人为盛此皆神明隂佑斯文所致而揭防妥灵之地弗致崇严庸非斯文之耻乎用持短防徧咨同志之士共修葺之伏以英灵发现肇迹逺在东川神气流通降祥乃及西浙属文运方兴之日应国家急材之需相我士于棘闱悉登名于桂籍嵯峨遗庙尚左江而右湖寂寞神栖乃旁穿而上漏既防隂隲之赐敢防昭报之忱爰务重修有干同志白骡数至定惊栋宇翚飞黄榜多贤共贺人材軰出尚资灵贶助我皇家
　　火徳星君庙大火为宋分野宋以火徳王故南渡后建庙于此以奉荧惑之神洪武中布政使王钝永乐中叅政易防相继重建今郡人禳火者皆就庙中盖遗俗也
　　瑞石山槖驼峰雪风洞瑞石泉紫阳庵
　　瑞石山秀石玲珑岩窦窱寒泉涓沥汇为澄者徃徃而有清幽彻骨空翠扑肌湖山奥区罕与伦比槖驼峰峭削凌空雪风洞谽谺曲径履舄所渉栩栩然觉有僊风焉萨天锡诗云天风吹我登駞峰大山小山石玲珑赤霞日射紫玛瑙白露夜滴青芙蓉飘飘云气穿石屋石上凉风吹紫竹挂冠何日赋归来煑石篝灯洞中宿
　　紫阳庵宋嘉定间邑人胡杰居此建集庆堂元至元间道士徐洞阳得之改为紫阳庵其徒丁野鹤弃俗全真一日召其妻王守素入山付偈云嬾散六十年妙用无人识顺逆两俱防虚空镇长寂抱膝而逝守素遂奉其尸而漆之端坐如生亦束髪为女冠不下山者二十年萨天锡赠之诗云不见辽东丁令威旧游城郭昔人非镜中人去青鸾老华表山空白鹤归石竹泪干斑雨在玉箫声断防云飞洞门花落无人到独坐苍苔补道衣其庵久废皇明正统甲子道士范应虚重建作玉虚望江二楼聂大年为之记瑞石山之左宋有太庙绍兴四年建正殿七楹为祏室十有四以奉太祖太宗真宗仁宗英宗神宗哲宗徽宗其后益以髙宗孝宗光宗宁宗理宗凡十三主钦宗则缺而不祀设七祀位于殿下横街之北以祀司命戸灶中霤门厉行设配享功臣位于横街之南太祖则赵普曹彬太宗则薛居正石熈载潘美真宗则李沆王旦李继隆仁宗则王曽吕夷简曹玮英宗则韩琦曽公亮神宗则富弼哲宗则司马光徽宗则韩忠彦髙宗则吕頥浩赵鼎韩世忠张俊孝宗则陈康伯史浩光宗则葛邲宁宗则赵汝愚
　　寳莲山青衣洞青衣泉重阳庵寳成寺
　　寳莲山与七寳山相连旧有寳莲寺宋嘉定间杨节使废而为园徙寺于丰豫门外
　　青衣洞相传昔有人至洞口见青衣童子姣好如玉讯之不应逐之不见但闻洞中风雨之声股栗而出遂名青衣洞洪武中常徳丁啓东至杭州梦羽人携一童子诣啓东云以此子为君之子问所从来则云青衣洞翌旦徃青衣洞访之见有童子塑像俨然昨所梦也逾年生子曰润山啓东为之建亭覆泉上宣徳中润山以贤良举为闽县主簿道杭州为之建殿宇
　　青衣泉淅淅出石罅清鉴毛髪崕壁镌有唐开成五年南岳道士邢令闻钱唐县令钱华道士诸葛鉴八分书题名傍鑴佛像及大字心经山顶巨石坠下有石承之若饾饤然前有石门上横石梁壁间皆细字水波文不知何年洚水至此宋庆元间韩侂胄赐第寳莲山下建阅古堂砌玛瑙石为池引泉注之名阅古泉陆务观记云韩府之西缭山而上五歩一磴十歩一壑崕如伏鼋径如惊蛇大石礧礧或如地踊以立或如空翔而下或翩如将奋或森如欲搏名葩硕果更出互见寿藤怪蔓罗络防宻地多桂竹秋而华敷夏而箨解至者应接不暇左顾右盻则呀然而江横陈豁然而湖自献天造地设非人力所能为者其尤胜絶之地曰阅古泉在溜水亭之西缭以翠麓覆以美防又以其东向故浴江之日既望之月泉輙先得之袤三尺深不知其几也霖雨不溢久旱不涸其甘饴蜜其寒氷雪止明清可鉴须发而游尘坠叶常若有神物呵防屏除者朝暮雨旸无时不镜如也泉上有亭又中置瓢可饮可濯尤于烹茗酿酒为宜他名泉皆莫逮公常与客徜徉泉上酌以饮客时游年最老独尽一瓢公顾而喜曰君为我记此亭使后知吾軰之游亦一胜也游按泉之石壁有唐开元五年道士诸葛鉴八分书题名盖此泉湮伏弗燿者几四百年公乃复发之而阅古盖先忠献王以名堂者则泉可谓遇矣游于告老之后视道士为有愧其视泉尤有愧也幸旦暮得复归山幅巾短褐从公一酌此泉而行尚能赋之
　　寳成寺晋天福中建名释迦院宋大中祥符间改额寳成寺有石观音罗汉像壁间有苏子瞻寳成院赏牡丹诗春风小院却来时壁间惟见使君诗应问使君何处去凭君説与春风知年年嵗嵗何穷已花似去年人老矣去年崔防若重来前度刘郎在千里诗镌石壁笔法甚遒其旁有嵗寒松竹四字乃成化间吴东升题者
　　清平山开元寺
