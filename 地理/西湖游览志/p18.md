<!-- { "loadSidebar": true } -->
　　月桂峰唐天圣中秋月甚朗降灵实于兹山状若珠玑璀璨夺目有异人识之因曰此月中桂子也遂以名峰故宋之问诗云桂子月中落白乐天诗云宿因月桂落皆谓是耳峰下旧有月桂亭慈永拾桂子诗丹桂生瑶实千年防一时偏从天竺落秖向月宫知出海光轮满当轩玉树欹婵娟含素影凌乱下空墀泉客珠连泣秋荷露忽垂林间僧共拾犹诵乐天诗种桂子诗云嫦娥有深意飞下白云闗为惜僊家
　　树移栽佛国山蟾宫人可折鹫岭世稀攀他日嵗寒里杉松相倚闲
　　稽留峰相传尧时许由隠居兹山遂名许由峰而讹为稽留卢同父诗云问山何以名灵隠山曰当年隠许由者是也或曰晋时许逺游非许由也然郦道元水经言昔有道士入此不返因以稽留为山号则稽留之名自汉魏时已然又非许逺游遗迹矣许逺游名迈自余杭垂霤山移入灵隠茹芝吟诗有终焉之志尝与王羲之书曰山隂临安多金堂玉室琼芝瑶草汉末得道之士在焉后不知所徃人谓羽化云莲花峰在山顶孤石可四十围开瓣若千叶莲花梅询诗云巨石如芙蕖天然匪雕饰盘薄峰顶邉婵娟秋江侧渉川试谁采作砺当自惜坐与荣落同正心未尝易
　　三生石在寺后唐时有李源者京洛人父恺死安禄山之难源悲愤不仕不娶居恵林寺者三十年与僧圎泽友善相约游蜀中蛾眉山源欲自荆州泝峡泽欲取长安斜谷路源不可曰吾已絶世事岂可复道京师哉泽黙然久之曰行止固不由人遂自荆州路舟次南浦见妇人锦裆负瓮而汲圎泽曰此吾托身之所也源惊问之泽曰妇人姓王氏吾当为之子孕三嵗矣吾不来故不得乳今既见无可逃者公当以符咒助我速生三日浴儿时公临视我以笑为信后十三年中秋月夜当与公相见于杭州天竺寺源悲悔为具沐浴易服至暮泽亡而妇乳三日徃视之儿见源果笑源遂不果入蜀反居恵林后十三年自洛适杭州赴其约所闻葛洪川畔有牧童菱髻骑牛歌竹枝隔水呼源觌之乃圎泽也歌曰三生石上旧精魂赏月临风不要论惭愧情人逺相访此身虽异性常存源问泽公健否答曰李公真信士俗縁未尽慎勿相近愿勤修之又歌曰身前身后事茫茫欲话因縁恐断肠吴越山川寻已遍却回烟棹上瞿塘遂拂袖入烟霞而去
　　翻经台相传谢灵运为儿时翻经于此庐山记云谢灵运见逺公而异之以北本湼槃经翻为南本三十二巻遂以名台则台当在庐山而兹山更见岂后人希谢氏之髙踪而托名耶唐姚铉诗康乐悟机寂寥此栖息经翻贝叶文台近莲花石
　　香林洞一名香桂林旧有香林亭其右为日月岩董嗣杲诗日月岩头古翠埋锦云深隔洞门开苍藤随石无根活灵何年有种栽气袅野烟疑麝过暖薫山雨悮蜂来空亭谁领幽芬坐云鹤同行锁緑苔黄初庵诗日射岩扉晓雾开杖藜拄石破苍苔一防蛱蝶随人去知是香林洞里来
　　葛坞葛井皆稚川遗踪也相传吴赤乌二年葛稚川得道于此唐时有方士葛孝僊亦隠兹山故郭祥正诗云二葛既成仙犹存炼丹处是也梅询诗僊翁道未泯栖神在岩石酌彼山下泉穷年炼丹液洞隂春始緑苔甃秋涵碧缅邈不可攀凭栏望鳬舄　圎法师诗僊去遗踪在泠泠翠岳邉冷光涵碧甃暗脉泻寒泉月映氷壶浅秋澄古鉴圎羽人居止近闲汲灌芝田
　　神尼舍利塔在灵鹫峰顶隋仁寿二年遣僧赍神尼舍利于此造塔发土得石坎因以所赍舍利石函纳其中不差分寸人咸异之
　　寺畔旧有七寳普贤阁日观庵西岭草堂七叶堂九品观堂金光明三昧堂夜讲堂无量寿阁慈云懴主榻旃檀观音像瑞光塔重荣桧石面灵桃无根藤水台盘曲水亭回车轩枕流亭登啸亭适安亭清晖亭跳珠亭莲花水水波石鬬鸡岩朱墅并废　七寳普贤阁沙门善照以七寳塑普贤菩萨像吏部尚书虞防志其事　日观庵僧遵式建范仲淹为之记寺中至今相传有文正公卧榻王随寄诗语传要妙三乗法香供精严七祖堂日观庵中絶尘念弥天髙雨霭钱唐遵式博习教规着净土懴仪天圣中示灭有大星陨灵鹫峰塔名瑞光　西岭草堂唐时道标法师立遵式诗昔人枕穷林筑室行真道自后数百年山邉惟蔓草　七叶堂白乐天诗郁郁复郁郁此热何时毕宜人七叶堂烦暑随歩失檐雨稍霏微牕风正萧瑟清闲一觉睡可以消百疾　重荣桧在光明懴堂后隋朝所植髙数丈大十围后为兵火所燎至大中祥符间复茂　石面灵桃在翻经台之侧生于石面结实甚大而甘宋政和间取植上苑　曲水亭一名流杯亭亭心有水台盘曲折可流觞傍有遵式所立陆羽二寺记碑薛映诗台盘防石渠激流环四面夏屋有余清羽觞随意转宾告醉言归主称情未倦虽非禊饮辰岂谢兰亭防梅询诗鹤发山中人防泉凿幽石如凭青玉案分递白云液泠泠溅雕爼瑟瑟穿吟席醉坐三伏中烦襟自消释　回轩亭在曲水亭傍　枕流亭内有无竭泉宋髙宗尝临观赐扁跳珠轩在客寮中有泉出石罅飞洒如珠苏子瞻诗道眼转丹青尝于寂处鸣早知雨是水不作两般声朱墅梁时盐官隠士朱世卿别墅
　　又南为枫朩坞中天竺禅寺千嵗岩
　　中天竺寺在稽留峰北隋开皇十七年僧寳掌建寳掌以唐髙宗显庆二年住浦江化去自称度世一千七十二年故兹山中尚有千嵗岩吴越王改崇寿院政和四年改曰天寜万寿永祚禅寺南渡初有摩利支菩萨像淳熈间建华严阁元天厯间有僧大忻得幸于文宗改天厯永祚禅寺其山门中天竺三字乃国朝魏国公署额白乐天诗杂芳涧草合繁緑岩树新山深景候晚四月有余春竹寺过微雨石迳无纎尘白衣一居士方袍四道人地是佛国土人非俗交亲城中山下别相从亦殷勤　参寥子诗夕阳山气霭葱葱路转松隂复几重行过石桥人未见数声先听寺楼钟稽留峰北好林泉珍重幽栖得所便栢子烟中能宴坐想无余习可攀縁霜压帘栊雪条银河初转斗垂杓清言共失三更梦错恨芙蓉漏易消王元章送僧归天竺诗天香阁上风如水千嵗岩
　　前云似苔明月不期穿树出老夫曽此听猿来相逢五载无书寄却忆三生有梦回乡曲故人凭问信孤山梅树几畨开
　　寺畔旧有天香阁桂子堂此中亭如意泉兴福院多福院大明寺永清寺东冈塔苏和墓并废　天香阁黄溍诗上方楼阁郁岧嶤百尺危栏架泬寥曽是髙人行道处天香云外至今飘　兴福院淳熈初慧光禅师建　多福院吴越时建　大明寺法华和尚建东冈塔隋法师真观建　苏和墓和钱唐人建阁
　　收书苏子瞻题曰钱唐书藏卒葬于此
　　中天竺之对为永清坞心庵
　　永清坞之背即为龙井正徳中陈氏建庵坞中名永清庵
　　心庵正徳间寳珠禅师建有白云岩玉液泉
　　又西南过肃仪亭见心亭为上天竺讲寺乳窦峰狮子峰防桂峰白云峰天香岩梦泉大悲泉如意池
　　肃仪亭宋嘉祐中僧元净建元净字无像于潜人受戒于天竺慈云师学行精进神宗嘉之锡号辨才居上天竺十九年与苏子瞻昆季赵阅道友善顷之还于潜复归天竺迁居龙井子瞻赠之诗云道人出山去山色如死灰白云不解笑青山有余哀忽闻道人归鸟悦山容开神光出寳髻法雨洗浮埃想见南北山花发前后台寄声问道人借禅以为诙何所闻而去何所见而回道人笑不答此意安在哉昔年本不住今者亦无来此语竟非是且食白杨梅赵阅道賛云师去天竺山空哭天竺师归道塲光辉大士大悲实师焉依师乎真乎真金琉璃教宗智者法嗣韶师须弥有壊至道无为稽首慈相仰之讃之皆无妙幻岂胜言思亭久废皇朝洪武二十八年僧一如重建一如者防稽人善讲法华经少师姚广孝尝语人曰如公两浙一人也永乐间修大藏经诏一如总其事宠赉甚渥卒葬天竺山少傅杨士竒为之志见心亭嘉靖十三年都指挥佥事李节建其西有梅峰庵今废
　　上天竺寺晋天福间僧道翊结庵山中一夕见瑞光发于前涧就视之得竒朩刻画观音大士像后汉干祐间有僧从勲自洛阳持古佛舍利来置顶中妙相咸备昼放白光士民崇信吴越王尝梦白衣人求缉其居寤而有感遂建天竺观音防经院宋咸平中浙西久旱郡守张去华率僚属具幡盖鼓吹迎观音而祷霔雨濡足自是有祷輙应苏子瞻雨中游观音院诗云蚕欲老兮麦欲黄山前山后雨浪浪农夫辍耒女停筐白衣僊人坐髙堂盖有望于祈晴也南渡时舍施珍寳有日月珠谷珠猫睛等虽大内亦以为罕见嘉祐中沈文通治郡谓观音以声音宣佛力非禅那所居乃以教易禅命僧辨才元净主之凿山筑室几至万础治平中郡守蔡襄奏赐灵感观音殿额元净乃益凿前山辟地二十有五寻殿加重檐建炎四年乌珠入临安髙宗逊于海乌珠谒天竺问知观音本始乃举之舆中与大藏经并徙而北时有比丘智完者率其徒以从至燕舍于都城之西南五里曰玉河乡建寺以奉天竺之僧乃重以他朩刻肖前像诡曰藏之井中而出之至今称观音出现井其实非故物也乾道三年建十六观堂七年改院为寺门扁皆御书庆元三年改天台教寺元至元三年燬五年僧庆思重建仍改天竺教寺元末燬国初重建累朝代有宣赐金帛及寳旛之属寺内有白云堂两峰堂中印堂云汉阁应真阁延桂阁秋芳阁伴云阁清华轩植杖亭谢屐亭流虹涧金佛桥琮老桥凝翠泉观音泉云液池池上有辨才手植山茶花并废唯白云堂尚存　宋孝宗观音像赞猗欤大士本自圆通示言有説为世之宗明环无二等观以熈随感即应妙不可思　理宗观音像赞神通至妙兮隠显莫测功徳无邉兮感应甚速时和嵗丰兮祐我生民兵寝刑措兮康此王国　李太白与从侄良游天竺寺诗挂席凌蓬丘观涛憩樟楼三山动逸兴五马同遨游天竺森在眼松风飒惊秋览云测变化弄水穷清幽叠嶂隔遥响当轩写归流转成傲云月佳趣满吴洲苏子瞻秋日龙井访辨才诗不辞清晓扣松扉却值支公久不归山鸟不鸣天欲雪卷帘惟见白云飞乳窦峰在天竺寺南下有空岩悬乳如脂甘和可防其西为狮子峰双桂峰又曰双桂岩其北为白云峰其东为天香岩乌石峰稍南为中印峰重冈叠巘苍翠辉映又西为蛾眉山
　　梦泉宋崇寜元年浙西大旱寺中厨水不给主僧玉法师梦泉发于西坡凿之果得遂名梦泉
　　大悲泉在讲堂下流绕殿前经如意池池以青石为之方丈面镂如意文曲折回绕可流觞焉
　　由寺折而东南为幽淙岭扪壁岭活沙坞再上为天门幽淙岭俗称水出岭病其不雅易以今名深壑泠泠巉石齿齿陟此者必布袜芒屦前后牵挽三歩一踊五歩一踌草树四周仰天一线至扪壁岭则左廹峭嶂右临深溪縁朩扳萝方可举趾活沙者流沙也滑而善崩上至天门则诸山下伏双峰锥立西湖镜开游览至此譬诸洞开武库珍寳横陈无复底蕴从此而东则为龙井又南为郎当岭小青岭大青岭升降相因西湖或隠或见又南则为五云山矣










　　西湖游览志巻十一
　　钦定四库全书
　　西湖游览志巻十二
　　明　田汝成　撰
　　南山城内胜迹
　　吴山
