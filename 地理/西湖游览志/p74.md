<!-- { "loadSidebar": true } -->
　　莫月鼎者道士也尝与客游西湖烈日热甚月鼎曰吾借一伞遮隂乃向空嘘气忽黒云一片随而覆之
　　宋末时有富春子善风角鸟占贾秋壑招之一日叩以饮食之事密冩缄封明日贾宴客湖舟至暮贾立船头歌月明星稀乌鹊南飞之句客廖莹中言日已晚可拆书观之诸事不及唯有月明星稀乌鹊南飞八字众皆惊赏
　　咸淳间有医僧寓临安明脉识证迎者如市太学生欲戯之有王上舍气体充实身长八尺平生无疾诈令为病延僧诊视王方食将竟闻僧至仓猝就榻偶绊一跌乃起而寝僧入诊脉亟出语诸生曰不可救矣诸生抚掌大笑僧曰非索价妄语也须防死矣虽良药不可治羣詈逐之逾半日而王死葢饱食体肥遭跌而肠断也
　　筲箕泉在赤山之隂黄大痴结庐于此其徒沈生狎近道姑同门将白之于师沈惧引刀自割其势众救得活而疮口流血经月不合偶问诸阉奴教以干所割势捣粉酒服之如言不数日而愈
　　应本中甫钱唐人笃志好道得刘千金和尚降僊之术甚验每在万松岭上同志家为之欲备牲醴祭仙而苦无钱漫以借钱叩仙允之降笔云适有贾壑翁平章在此可立约借汝遂书约拜楮钱甲马焚炉中复书云汝二人可往葛岭相府故居大银杏树下稍西有草一茎长而秀者就下掘之可得二人随往不覩其草乃拾半瓦祝曰大仙若果有钱当引领去祝毕其瓦自动中甫以手扶瓦随行至树西果有长草在焉掘深二尺唯麄石数块再祝曰恐即是此其瓦卓地如应状遂持而归复叩仙曰此石当何为之仙书曰炉镕成汁二人镕之闻炉中如淬水声溜下皆白银也持往三桥铺货得钞三十两买牲设祭数月后因别事降书曰应生所借之钱免汝还矣可于炉中取原约如言而往果得约已烧去上下空纸其原书俱存中甫儒者外貌矍铄有膂力能手搏无与敌者其所得术每欲教人第恨不得忠孝士卒无焉殁在至正巳丑时年七十有八
　　至正间江西龙广寒挟预知之术来游钱唐诸寓宿佑圣观陈提防房中陈欲试其术叩以明日饮食事龙密写固封嘱曰不可拆看陈俟其出乃窃启视之云来日当食羊肉白麪老夫亦与客列适有餽陈活鲫鱼数尾陈戒仆明日三厨专以此鱼供馔至明早住持吴月泉因髙显卿参政避人贺生辰来方丈坐吴邀陈相陪陈曰敝房有活鱼取来供馔髙固止之因言龙广寒在房髙曰我尝识之请来同坐酒食我巳准备来也是日果是羊肉白面龙亦与席
　　元时真州有巨商每嵗贩鬻至杭州时有挟姑布子卿之术号眼者设肆省前言多竒中门常如市商造门方下坐忽指谓曰公大富人也惜乎中秋前后三日内数不可逃商惧即戒程时八月初间舟次扬子江见水濵一妇仰天号恸商问其故答曰妾之夫小经纪止有本钱五十缗买鵞鸭过江货卖归则计本于妾持赢息买薪米余悉付酒家率以为常今妾偶遗其本非惟饮食无措亦且见捶死矣宁自沈耳商闻之叹曰我厄于命使铸金可代将不惜彼乃自夭其生哉亟取钱一百缗赠之妇感谢而去商至家具以眼之言告父母且与亲旧诀别闭门待尽逾期竟无他故后复之杭道经向泊舟处忽遇先日赠钱之妇抱一子迎拜于路且告曰自蒙恩人救拔后数日乃产此儿母子二人没齿荷再生之恩商至杭再过眼惊问曰公中秋胡不死乃详观形色笑曰公隂徳所致曽救老隂少阳之命矣商异其术捐钱赠之
　　元时李国用自北来寓杭州能望气占休咎兼相术但厓岸倨傲时贵亦颇敬之谢后诸孙有退乐者延致之即据中坐省幕官皆下位不得其一言时赵文敏公为七司户陪席风疮满面李遥见即起迎谓坐客曰我过江仅见此人面疮愈即面君矣公辈记取异日官至一品名闻四海国用登州人尝得仙术洞视五脏世称神仙云
　　元初有富初庵者善卜筮时钱唐初附世祖以故都殷盛怀南顾之忧召初庵筮之卦成而初庵犹未知也世祖曰以此占临安何如对曰不过五六十年生聚萧条满城荆棘其后杭州连有火厄兼以墨吏横敛闾阎十室九空矣
　　杭人张存防患一目时称张眼子忽遇巧匠伪安一磁睛障蔽于上人皆不能辨其伪至元丙子后流寓泉州起家贩舶越六年壬午回杭自言于蕃中获圣铁一块厚阔仅及二寸作法撒沙布地噙铁于口刀刃不能伤其身后闻既广有乌玛喇奉使来取试以铁纳于羊口笼其首作法撒沙验之劔果无所伤去铁复挥应手首落遂以进呈
　　大徳戊戌二月二十日张尚书汉臣赵松雪学士费北山漕侯同在杭州泛舟过西湖至茅家埠上岸乗肩舆将游水乐洞行里余逢一尼寺赵公偕二公入寺访亲俄而从人来报张公之老仆戎显卒死矣亟回至其所呼救不苏气絶身僵忽有二道士过一老一防云不妨事老者即于死人面上吹呵防者就篱落间摘一青叶度于老者若作法书符状置死人项随即再生顷间失二道士所在或云恐是洞賔变现隠括其姓如此耳
　　宋防之者杭州人元时名医也其治水蛊法以干丝一枚去皮剪碎入巴豆十四粒同炒以巴豆黄为度去巴豆用丝炒陈仓米如丝之多少米黄色去丝研之为末和清水为丸桐子大每服百丸皆愈其言曰巴豆逐水者也丝象人脉络也去而不用借其气以引之也米投胃气也鲜于枢所记若此
　　元时陆华之钱唐人以卖卜驰名且通文学搢绅多与之友天台丁仲容赠之歌云云心子陆农师之子孙老来卖卜钱唐门搜决防擘混沦进退五纬扶两轮皥父及芒儿束手就律吕不敢差毫分前身定是张博望老树倒骑上昆崘投抒机上女饮牛河畔人与之细説天地根却来人世三千嵗君平朽骨呼不闻功名富贵无足云秪谈祸福开盲昬得钱沽酒和天吞
　　刘均美者号阅耕钱唐人世以医名读书通大义性孝友待异母弟如同母让产悉与之洪武间以闾右徙实京师仍以医行居善药售不二价又喜施病而贫者故四方持重价走均美市药者日无算而贫无钱走丐药者亦无算均美旦起视丐者先之而后及市者一时士大夫多均美之义若解大绅杨士竒皆与交游有歌诗赠之而郡人许昉游国学贫无以自给均美延之家昉死为殡敛归其棺暮年术益精活人益多誉益逺年九十卒郑璧阅耕诗云嬾看都观里花却寻老圃事桑麻田畴春雨东西举鸡犬比隣一两家芳草緑肥黄犊健逺山青断白鸥斜归来静掩茅堂坐链就炉中九转砂杨士竒夀九十诗云桑弧蓬矢悬门日至正初当第七春早幸天兴明圣运长留身作太平人紫泥诏下频颁帛金鼎丹成足养神更住人间四千日夀星光照百年椿
　　杭城有鬻杖丹膏者虽血秽狼籍一敷而愈又有胎骨丸将杖时服之虽杖不伤若不杖则内热肿必破血而后已予曽祖亦取桑椹子及未毛之鼠以麻油酿之以施伤者傅之立效此虽小技亦有専门可以救小民以诖误而遭酷吏之厄者徐大章弼则说云杭人有徐其姓而号静隠处士者素以痬医为业且善疗笞杖伤有被笞杖伤者辄趋处士请疗疗辄愈其术用药为剂揉为膏以傅于其伤被伤者云药力所及快若神仙家所谓霜绀雪或曰人而受笞杖伤葢得罪于王法者也使含苦茹毒呻吟日夜可也今而疗之易呻吟为恱豫法斯蠧矣其术虽竒王法不与也余解之曰罪有重轻笞杖之设葢以待夫过误者也法家欲使过者立于无过之地是以有笞杖之刑以耻辱之使知自创艾非弃之也汉室腐刑且下蚕室惧风戾杀人矧过误乎然则处士之术有弼刑之功矣吾既解或人且嘉处士得择术之道笔其说授之
　　杭城假山称江北陈家第一许银家第二今皆废矣独洪静夫家者最盛皆工人陆氏所叠也堆垜峰峦抝折涧壑絶有天巧号陆叠山张靖之尝赠陆叠山诗云出屋泉声入戸山絶尘风致巧机闗三峰景出虚无里九仞功成指顾间灵鹫峰来羣玉垜峨嵋截断落星问方洲嵗晚平沙路今日溪山送客还
　　陈岊山仁和人居竹竿巷以星命为业得异人授以天文之术其言事歴歴有验一日与隣老游郊外众欲回陈强之弗得云尔去必遭官杖其人不信偶冲郡守节级果遭杖又尝见郭顔色门首竖旛设醮陈谓其隣人曰此日不宜道士云文奏已定不可更矣竟于是日行之果为官府擒治正统改元诏书至陈谓马士良曰吾夜观天象今上异常做几年皇帝而止又做几年马以为狂及天顺改元其言始验
　　马塍艺花如艺粟槖驼之技名天下往往发非时之品真足以侔造化通仙灵凡花之早放者名曰唐花其法以纸饰密室凿地作坎缏竹置花其上粪土以牛溲硫黄尽培溉之法然后置沸汤于坎中少候汤气薫蒸则扇之防风盎然融淑之气经宿则花放矣若牡丹梅花之无不然独桂花则反是葢桂必清凉而后放法当置之石洞岩窦间暑气不到处鼓以凉飔养以清肃竟日乃开此虽揠而助长然必适其寒温之性而后可至于盘结松栢海桐之属多仿画意斜科而偃蹇者为马逺法挺干而扶疎者为郭熙法他如鸾鹤亭塔之形种种精妙可为庭除清赏也
　　陶九成言在杭州尝见为禽戏者蓄七枚大小凡七等置几上击鼓以喻之则第一等大者先至几心伏定第二等者从而登其背直至第七等小者登六等之背乃竖身直伸其尾向上宛如小塔状谓之乌叠塔又见蓄虾防九枚先置一小墩于席中其最大者乃踞坐之余八小者左右对列大者作一声众亦作一声大者作数声众亦作数声既而小者一一至大者前防首作声如作礼状而退谓之虾防说法余近见杭州禽戯有曰蚂蚁角武者其法练细蚁黄黑二种各有大者为之将领挿旗为号一鼓对垒再鼓交战三鼓分兵四鼓偃旗归穴矣有曰灵禽演剧者其法以蜡嘴鸟作傀儡唱戯曲以导之拜跪起立俨若人状或使之衔旗而舞或冩八卦名帖指使衔之纵横不差或抛弹空中飞腾逐取此虽小技殆有神术焉









　　西湖游览志余巻十九
　　钦定四库全书
　　西湖游览志余巻二十
　　明　田汝成　撰
　　熙朝乐事
　　正月朔日官府望阙遥贺礼毕即盛服诣衙门往来交庆民间则设奠于祠堂次拜家长为椒栢之酒以待亲戚隣里以春饼为上供爇栗炭于堂中谓之旺相贴青龙于左壁谓之行春挿芝蔴梗于檐头谓之节节髙签栢枝于柿饼以大橘承之谓之百事大吉自此少年游冶翩翩征逐随意所之演习歌吹或投琼买快鬭九翻牌博成赌间舞棍踢毬唱说平话无论昼夜谓之放魂至十八日収灯然后学子攻书工人返肆农商各执其业谓之収魂
　　立春之仪附郭两县轮年递办仁和县于仙林寺钱唐县于灵芝寺前期十日县官督委坊甲整办什物选集优人戯子小妓装扮社伙如昭君出塞学士登瀛张仙打弹西施采莲之种种变态竞巧争华教习数日谓之演春至日郡守率僚属往迎前列社伙殿以春牛士女纵观阗塞市街竞以麻麦米荳抛打春牛其优人之长假以冠带骑驴呌跃以卒围从谓之街道士过官府豪门各有賛扬致语以献利市遇褴褛猥汉冲其节级则褫而杖之亦有谑浪判语不敢与较至府中举燕鞭牛而碎之随以防鞭土牛分送上官乡达而民间妇女各以春旛春胜镂金簇防为燕蹀之属问遗亲戚缀之钗头举酒则缕切粉皮杂以七种生菜供奉筵间葢古人辛盘之遗意也
