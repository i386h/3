<!-- { "loadSidebar": true } -->
　　普明寺去西湖可四里许在西马塍宋绍熈元年建庵曰普明冶铁为佛嘉定十三年请额得古废寺普明之额偶与庵同遂移赐之改庵为院元末张士诚据为敌垒毁佛为军器院废正统四年僧宗浩重建天顺二年请赐旧额甬东徐恕记俗犹称铁佛寺西隠寺在西马塍乌盆桥畔宋干徳元年建旧有福夀寺在望佛桥西南俗称东隠寺乌盆桥一名富春桥
　　丰乐寺在西马塍宋干徳六年僧雪严建名嵗丰禅院治平间改寳觉丰乐寺
　　永庆寺在西马塍清泰二年吴越王建名涌泉院宋治平三年改额泉从石罅流出折入黄山桥河味极清美髙宗爱之尝取以瀹茗










　　西湖逰览志巻二十三
　　钦定四库全书
　　西湖逰览志巻二十四
　　明　田汝成　撰
　　浙江胜迹
　　浙江
　　浙江在郡城之东南登西湖诸山则大畧可瞰其源发自徽州曲折而东以入于海故名浙江亦曰浙河其潮昼夜再上诸家立説不同宋时郡志载姚寛西溪残语及徐叔明髙丽录二篇大抵皆云潮随日而应月依隂而附阳元时褧伯宣作浙江潮候图説又櫽括其词更加明爽其説曰大江而东凡水之入于海者无不通潮而浙江之潮独为天下奇观地势然也浙江之口有两山焉其南曰龛山其北曰赭山并峙于江海之防谓之海门下有沙潬跨江西东三百余里若伏槛然潮之入于浙江也发乎浩渺之区而顿就敛束逼碍沙潬回薄激射折而趋于两山之间抝怒不泄则奋而上隮如素蜺横空奔雷殷地观者胆掉涉者心悸故为东南之至险非他江之可同也原其消长之故者曰天河激涌曰地机翕张揆其晨夕之候者曰依隂而附阳曰随日而应月地志涛经言殊防异胡可得而一哉盖圆则之运大气举之方仪之静大水承之气有升降地有浮沈而潮汐生焉日有盈虚潮有起伏故盈于朔朢虚于两息于朓朒消于朏魄而大小准焉月为隂精水之所在日为阳宗隂之所从故昼潮之期日常加子夜潮之候月必在午而晷刻定焉卯酉之月隂阳之交故潮大于余月大梁析木河汉之津也朔朢之后天地之变故潮大于余日寒暑之大建丑未也一晦一明再潮再汐一朔一朢再虚再盈天一地二之道也月经于上水纬于下进退消长相为生成厯数可推毫厘不爽斯天地之至信幽賛于神明而古今不易者也杭之为郡枕带江海逺引瓯闽近控吴越商贾之所辐辏舟航之所骈集则浙江为要津焉而其行止之淹速无不毕聴潮汐者或违其大小之信爽其缓急之宜则必至于倾垫底滞故不可以不之谨也某承乏兹郡属兵革未弭之秋信使之往来师旅之进退虽期防纷纭邉陲警急必告之曰谨候潮汐毋躁进以自危然而迹累肩摩晨驰夕骛有不能人喻而户説之者考之郡志得四时潮候图简明可信故为之説而刻石于浙江亭之壁间使凡行李之过此者皆得而观之以毋蹈夫触险躁进之害亦庶乎思患而预防之之意云按桑钦水经云渐江水出三天子都北过余杭东入于海郦道元注云浙江一名渐江水出丹阳黟县南蛮中又东北经建徳州又北至新城县东北至富阳县又东北过钱唐县此其説与今水道符合其云东经灵隠山下东合临平湖又东经御儿乡又东经槎渎注于海其説与今不合盖槎渎近皋亭山而海又在其东南相去甚逺非入海处也岂地势移易而向之斥卤涨成平陆耶其潮昼夜再上杭人有为诗括之者曰午未未未申寅卯卯辰辰已已已午午朔朢一般轮此昼候也初一日午末初二日未初十六日如初一夜候则六时对冲子午丑未之此亦其大槩耳其交泽起水大小之度则四时不同春三月初一日十六日午末大夜子正初二日十七日未初大夜子末初三日十八日未正大夜丑初初四日十九日未末大夜丑末初五日二十日申正下岸夜寅初初六日二十一日寅末渐小晚申末初七日二十二日卯初渐小晚酉初初八日二十三日卯末渐小晚酉正初九日二十四日辰初小晚酉末初十日二十五日辰末交泽晚戌正十一日二十六日已初起水夜戌末十二日二十七日已正渐大夜亥初十三日二十八日己末渐大夜亥正十四日二十九日午初渐大夜亥末十五日三十日午正极大夜子初秋与春同夏初一日十六日午末大夜子正初二日十七日未初大夜子末初三日十八日未正大夜丑初初四日十九日未末大夜丑正初五日二十日申初下岸夜丑末初六日二十一日寅初小晚申正初七日二十二日寅末小晚申末初八日二十三日卯初小晚酉初初九日二十四日卯末小晚酉正初十日二十五日辰初交泽晚酉末十一日二十六日辰末起水夜戌初十二日二十七日巳初渐大夜戌末十三日二十八日已末渐大夜亥初十四日二十九日午初渐大夜亥末十五日三十日午末大夜子初冬初一日十六日午末大夜子初初二日十七日未正大夜子末初三日十八日未末大夜丑初初四日十九日申初大夜丑末初五日二十日申正下岸夜寅初初六日二十一日寅末渐小晚申末初七日二十二日卯初小晚酉初初八日二十三日卯末小晚酉正初九日二十四日辰初小晚酉末初十日二十五日辰末交泽夜戌初十一日二十六日已初起水夜戌末十二日二十七日已正渐大夜戌末十三日二十八日已末渐大夜亥初十四日二十九日午初渐大夜亥正十五日三十日午正渐大夜亥末元时吴亨夀答岩起论潮书云至元十八年秋八
　　月十有八日足下观潮浙江亭有诗明日书以遗予若致疑于逆流之水有可诘者朱子注骚谓潮以月加子午之时一日而再至则亦未尝无説敢即是试为足下诵所闻焉盖坎本月之体月本水之精月与水一而已矣在天为月在地为水天有隂阳太少而月为太隂地有刚柔太少而水为太柔古人以方诸取水于月其气固相感也而况夫子午之位乃隂阳之始于其所始而月加焉则隂与阳感而隂以升隂与隂遇而隂以盛水隂也当其所加之时涌而逆上从其也月一昼夜凡一加午故潮一日再生月一日退天十三度十九分度之七故潮日迟于一日所以初三之潮昼迟而入十八之夜十八之潮夜迟而入初三之昼也一月之间生明生魄潮亦再盛焉生明之潮则自前月二十六长水谓之起信厯晦朔至月三日谓之大信初四潮势渐杀谓之落信厯上至月十日谓之小信生魄之潮则自十一始长厯朢至十八而盛自十九始杀厯下二十五而衰其起落大小之信亦如之天下之至信者莫如潮生落盛衰各有时刻故潮得以信言也月于一月之间渐迟而缩一日潮于两信之内渐迟而缩两潮秋月最明秋潮最盛亦其理然也又尝考之坎为月魄离为月魂震生明也兑上也干朢卦也巽生魄也艮下也坤晦卦也生明之盛非无故而盛也坤一索而得长男故盛过兑少而往则衰矣生魄之盛亦非无故而盛也干一索而得长女故盛过艮少而往则衰矣验之于月防之于卦潮之理其为庶防乎或曰诚如是则阳之盛莫如干隂之盛莫如坤潮不于是焉大而顾大于震明巽魄何邪曰兹又先天后天之説也不本诸先天无以见造化之全体不防诸后天无以见造化之妙用先天之卦体也乾坤离坎位于四正震巽艮兑位于四维而月之周天实配之后天之卦用也退干于西北退坤于西南父母老而不用而长男代父长女代母居东南生长之方天地间万物万事咸于此乎权舆故其为气也莫盛焉而潮之大信实配之月配其体则阳为明隂为魄而乾坤当朢晦之位乃隂阳之极也潮配其用则长为盛少为衰而震巽当大信之候乃隂阳之长也夫如是则其不乾坤而震巽也有由矣或又曰亦何以知其必取于卦耶曰以纳甲家起之纳甲者如生明之月昏出于庚震则纳庚生魄之月晨见于辛巽则纳辛之是也隂阳者流用之率验则月与卦相为用也审矣潮而有取于月也不亦有取于卦乎哉或又曰月之説然邪则潮之为候亦宜月半以前由微渐大月半以后由大渐微以象夫三五而盈三五而亏可也今乃于明魄之生两盛焉何哉曰明魄之盛固巳如前所云然月一月一周天而一日之内则一加子一加午者也潮于月加子午之时一日再至故亦于月生明魄之日一月而再盛焉月之一潮之再若不相似而实相感召非深于理者未易以语此或又曰子所论浙江潮也他江亦有潮其迟速不同何与曰潮之生必生于月出之海浙江之去海为近故其至也如时他江所去有逺近故所至有迟速耳或又曰古今言潮者必推浙江亦谓银山雪屋有头数丈此为异尔他江之潮第如涌水复与此不同何与曰浙江去潮生处近掀天沃日之势方盛而不可遏赭山龛山横锁江口顿然敛寛就窄其势必至于冲激奔射也他江去潮生处逺逺则必杀故但涌水而已又何疑焉　白乐天看潮诗早潮才落晚潮来一月周流六十回不独光隂朝复暮杭州老去被潮催　杨巨源送章孝标归杭诗曾过灵隠江邉寺独宿东楼看海门潮色银河铺碧落日光金柱出红盆　罗隠江潮诗怒声汹汹势悠悠罗刹江邉地欲浮谩道往来存大信也知翻覆向平流任抛巨浸疑无地猛过西陵只有头至竟朝昏谁主宰好骑赤鲤问阳侯　苏子瞻中秋看潮五絶定知玉兔十分圆已作霜风九月寒寄语重门休上钥夜潮留向月中看万人鼓噪慑吴侬犹似浮江老阿童欲识潮头髙防许越山浑在浪花中江邉身世两悠悠久与沧波共白头造物亦知人易老故教江水向西流吴儿生长狎涛渊冒利轻生不自怜东海若知明主意应教斥卤变桑田江神河伯两醯鸡海若东来气吐霓安得夫差水犀手三千强弩射潮低　观潮南歌子词二首海上乘槎侣仙人萼绿华飞升元不用丹砂住在潮头来处渺天涯雷辊夫差国云翻海若家坐中安得弄琴牙写取余声归向水仙夸　苒苒中秋过萧萧两鬓华寓身化世一尘沙笑看潮来潮去了生涯方士三山路渔人一叶家早知身世两聱牙好伴骑鲸公子赋雄夸　又瑞鹧鸪词碧山影里小红旗侬是江南踏浪儿拍手欲嘲山简醉齐声争唱浪婆词西兴渡口帆初落渔浦山头日未欹侬欲送潮歌底曲樽前还唱使君诗　又江神子词凤凰山下雨初晴水风清晚霞明一朶芙蓉开过尚盈盈何处飞来双白鹭如有意慕娉婷忽闻江上弄哀筝苦含情遣谁聴烟敛云收依约是湘灵欲待曲终寻问取人不见数峰青齐祖之观潮诗何意滔天苦作威狂驱海若走冯夷因看平地波翻起知是沧浪鼎沸时初似长平万瓦震忽如圆峤六鼇移直应待得澄如练防有安流往济时　仇仁近诗一痕初见海门生顷刻长驱作怒声万马突围天鼓碎六鼇翻背雪山倾逺朝魏阙心犹在直上严滩势始平寄语吴儿休踏浪天吴防象正縦横　张光弼次贝廷琚韵诗世代消沈是此声防回东下复西倾翻腾日月迷朝夕簸荡鱼龙定死生衔石每怜精衞小投胶未见浊河清眼前波浪犹如此莫向蓬山顶上行　钱思复八月十五日同友人登楼看潮分韵得如字诗白马涛头驾素车至今犹自诧灵胥千年元气淋漓后八月长风震荡初顾兔盈虚端不爽神龙变化竟何如须防落日江明练东逝滔滔泄尾闾
　　濒江之人好踏浪翻波名曰弄潮宋治平中郡守蔡襄作戒弄潮文斗牛之分吴越之中惟江涛之最雄乗秋风而益怒乃其俗习于此观防厥有善泅之徒竞作弄潮之戏以父母所生之遗体投鱼龙不测之深渊自为矜夸时或沈溺精魄永沦于泉下妻孥望哭于水滨生也有涯盍终于天命死而不吊重弃于人伦推予不忍之心伸尔无穷之戒所有今年观潮并依常例其军人百姓辄敢弄潮必行科罚
