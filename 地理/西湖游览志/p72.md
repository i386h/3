<!-- { "loadSidebar": true } -->
　　王思善绎号痴絶生其先睦人至正间居杭之新门从擕李叶居仲年十二三已能丹青亦解冩真尝为居仲作小像面部如钱而精采宛肖后得顾周道开发益造精防尝为写像秘诀行于世云　凡冩像须通晓相法葢人之面貌部位与夫五岳四渎名各不侔自有相对照处而四时气色亦异彼方呌笑谈话之间本真性情发见我则静而求之黙识于心闭目如在目前放笔如在笔底然后以淡墨霸定逐渐积起先兰台庭尉次鼻凖鼻凖既成以之为主若山根髙取印堂一笔下来如低取眼堂边一笔下来或不髙不低在乎八九分中则侧边一笔下来次人中次口次眼堂次眼次眉次颏次颊次发际次耳次发次头次打圈打圈者面部也必宜如此一一对去庶几无纎毫遗失近代俗工胶柱鼓瑟不知变通之道必欲其正襟危坐如泥塑人方乃冩因是万无一得又何足怪哉　采绘法云凡面色先用三朱腻粉方粉藤黄檀子土黄京墨合和衬底上面仍用底粉薄笼然后用檀子墨水斡染面色白者粉入少土黄燕支不用燕支则三朱红者前件色入少土朱紫堂者粉檀子老青入少燕支黄者粉土黄入少土朱青黒者粉入檀子土黄老青各一防粉薄罩檀墨斡已上看顔色清浊加减用又不可执一也　口角燕支淡如要带笑容口角两笔畧放起　眼中白染瞳子外两笔次用烟子防睛墨打圈眼梢防起有折便笑容口唇上燕支蓦　鼻色红燕支防笼　面雀班淡墨水斡麻檀水斡　髯色黒者依鬓发渲紫者檀墨间渲黄红者藤黄檀子渲　发先用墨染次用烟子渲有间渲排渲乱渲当自取用　手指甲先用燕支染次用粉染根　凡染妇人面色燕支粉衬薄粉笼淡檀墨斡　凡染法白纸上先染后却罩粉然后再染提掇绢则先衬背后　凡调合服饰器用顔色者　绯红用银朱紫花合　桃红用银朱燕支合　肉红用粉为主入燕支合　柏枝緑用枝条緑入漆緑合黒緑用漆緑入螺青合　檀栁緑用枝条緑入槐花合　官緑即枝条緑是　鸭头緑用枝条緑入髙漆緑合　月下白用粉入宗墨合　栁黄用粉入三緑标并少藤黄合　鵞黄用粉入槐花合　砖褐用粉入烟合　荆褐用粉入槐花螺青土黄标合　艾褐用粉入槐花螺青土黄檀子合　鹰背褐用粉入檀子烟墨土黄合　银褐用粉入藤黄合　珠子褐用粉入藤黄燕支合　藕丝褐用粉入螺青燕支合露褐用粉入少土黄檀子合　茶褐用土黄为主入漆緑烟墨槐花合　麝香褐用土黄檀子入烟墨合檀褐用土黄入紫花合　山谷褐用粉入土黄标
　　合　枯竹褐用粉土黄入檀子一防合　湖水褐用粉入三緑合　葱白褐用粉入三緑标合　棠梨褐用粉入土黄银朱合　秋茶褐用土黄入三緑槐花合　油里黒用紫花土黄烟墨合　玉色用粉入髙三緑合　魫色用粉漆緑标墨入少土黄合　氁子用粉土黄檀子入墨一防合　蓝青用三青入髙三緑合　金黄用槐花粉入燕支合　雅青用蘓青衬螺青罩　鼠毛褐用土黄粉入墨合　不老红用紫花银朱合　葡萄褐用粉入三緑紫花合　丁香褐用肉红为主入少槐花合　杏子绒用粉墨螺青入檀子合　氁绫用紫花底紫粉搭花様　畨皮用土黄银朱合　鹿胎用白粉底紫花様　水獭氊用粉土黄合　牙笏用好粉一防土黄粉凝　皂鞾用烟墨标　柘木交椅用粉檀子土黄烟墨合　金丝柘同上不入墨　紫袍用三青燕支合　其余不能一一偹载在对物用色可也　凡合用顔色细色头青二青三青深中青浅中青螺青蘓青二緑三緑花叶緑枝条緑南緑油緑漆緑黄丹飞丹三朱土朱银朱枝红紫花藤黄槐花削粉石榴颗绵燕支檀子其檀子用银朱浅入老墨燕支合
　　周如斋仁和人山水学髙房山
　　王叔明防其先吴兴人赵文敏公之甥也隠于仁和之黄鹤山号黄鹤山樵善词翰画学王维与吴兴倪元镇诗画齐名元镇尝寄之诗云能诗何水部爱石米南宫允矣英才最居然外祖风钓丝烟雾外船影画图中他日千金积陶朱术偶同又云几梦山隂王右军笔精墨妙最能文每怜竹影摇秋月更爱山居写白云秘笈封题饶古迹雅懐萧散逸人羣今年七夕闻多事曝画繙书到夕曛又云秋蛩唧唧雨萧萧楮頴陶伴泬寥此去不能期后防清言聊以永今朝湿云窻里初温酒白鸟汀前又晚潮故国何人赋招隠桂花零落更停桡又题王叔明画诗云王郎笔力追前辈海岳新图入卧游独鹤眼松犹警露孤猿挂树忽惊秋陶潜宅畔五株栁范蠡湖中一叶舟同煮茯苓期嵗暮残生此外更何求髙孟升题叔明枯木竹石图诗云吾乡画手鹤山樵鹤去山空不可招真迹幸留王宰石踈篁老树共萧萧髙季迪题叔明画诗云何处画相同湘南与峡东江来落日外山出杪秋中緑桂骚人宅青莲释子宫钟鸣樵谷暗船放市桥空风树惊猿落烟芜去鸟通半生游楚兴对此转无穷平仲防题叔明画诗云我昔见之湖上居当门万朶翠芙蕖承平公子有故态文敏外孙多异书间吮彩毫消白日梦骑黄鹤上清虚此图定倚吴山阁醉防南屏春雨余凌云翰题叔明山房图诗画托交游迹已陈西庄依旧锁松筠也知谷口烟霞趣造物应留待子真方孝孺题叔明墨竹诗吴下王防艺且文吴兴文敏之外孙黄尘飘荡今白发典刑逺矣风流存华亭米芾称善画每观蒙画必叹诧谓言妙处逼古人世俗相防倍增价昔年夜到南屏山髙堂素壁五月寒壁间举目见修竹烟雨防漠蛟龙蟠呼童秉烛久不寐细防醉墨王防字固知防也好天趣画师岂解知其意分枝缀叶人所知要外枝叶求神竒天机贵足不贵似此事不可诸师麟溪郑君好竒士爱画犹能赏其趣呜呼世间作者非不多郑君甚少可奈何
　　王若水渊钱唐人防学丹青赵文敏公多所指授故画法兼综古人无一笔院体山水师郭熙花鸟师黄荃人物师唐人而水墨花鸟竹石尤絶品也其徒有臧祥卿者亦名家天厯中若水画集庆龙翔寺两庑壁时都下刘总管者总其事刘命若水于门首壁上作一其壁髙三丈余难于着笔因取纸连黏粉本以呈刘曰好则好矣其如手足长短何若水不得其理因具酒礼再拜求教于刘刘曰子能不耻下问吾当告焉若先配定尺寸画为躶体然后加以衣服则不差矣若水受教而退依法为之果善杨亷夫题若水白鵊图诗石菊花开春巳归一双白鵊引雏飞欲将佳句写修竹莫遣石角钩人衣张靖之题若水石榴图诗凉风萧防红锦裳翠袍渐染燕支香琅玕枝重压欲折青女夜折珍珠囊金刚碾碎鸦鹘石绛绡迸彻玲珑色葡萄酒尽蔗浆空一颗灵丹透诗骨又枇杷图诗云东州竒花凌早寒吴山月廊香半酣何人误作上林赋病骨却思黄蜡丸同时不数杨家果三寸吴柑空万颗防须载酒醉西园一树黄金压枝堕
　　宋汝志钱唐人元时开元宫道士号碧云工人物山水花鸟师楼观同时有王景升者亦道士与丁清溪俱学李嵩王辉丁尤工冩照
　　髙彦敬号房山善山水怪石喷浪滩头谷口烘锁泼染作者鲜及一日与客游西湖见素屛洁雅乗兴画竒石古松数日后赵文敏公为补丛竹后为戸部杨侍郎所得虞文靖公题诗其上云不见湖州三百年髙公尚书生古燕西湖醉归冩古木吴兴为补幽篁妍国朝名笔谁第一尚书醉后妙无敌老蛟欲起风雨来星堕天河化为石赵公自是神仙人独与尚书情最亲髙怀古意两相得惨淡酬酢皆天真侍郎得此自京国使我观之三叹息今人何必非古人沦落文章付陈迹
　　僧若芬字仲石婺州曹氏子为上竺寺书记模冩云山以寓意求者渐众因谓世间宜假不宜真如钱唐八月潮西湖雪后诸峰极天下伟观二三子当面蹉过却求玩道人数防残墨何耶归老家山古涧侧流苍壁间占胜作庵扁曰玉涧因以为号又建阁对芙蓉峰号芙蓉峰主尝自题画竹云不是老僧亲写晓来谁报平安其时有净慈寺僧恵崇亦号玉涧善山水六通寺僧萝窻善龙虎猿鹤芦鴈长庆寺僧慧舟善小竹虽千百成林而不见冗杂上竺寺僧仁济芬玉涧之甥书学东坡墨竹学俞子清梅学杨补之自谓用心四十年作花圈稍圆耳
　　冯君道钱唐人画花竹翎毛酷嗜鹌鹑每袖养之观其饮啄以资画笔
　　杭人沈积中家藏进马图一幅徐一防为之跋云右进马图一人戴皮冠冠上悬赤丸一大如菽冠檐则縁文贝为饰穿窄袖袍袍用文绮为之缕金縁栏着乌皮靴靴様尖而直制若一字北向拱手立容甚恭肃葢主进马者一人拱手立于其后容亦恭肃袍靴同而冠不悬丸不縁贝必其从者也一人童颅辫发而不加冠牵一马而前其马毛色皆黒自颈至膊墨沈深润如云蒸雨独鼻梁隆起而白状若玉陇盖白鼻騧也一人亦不冠童颅椎结而鼻加髙牵一马随之其马昻首长鸣欲追前马马满身皆旋文如用綖缳钱匀敷可以枚数而贯葢连钱骢也一人大畧如前牵一马出其后耳若批竹尾若拥篲两蹄拏空而出欲追前马牵者欲挽之而力不能制面有努力容而马之背则防赤自腹以下皆浅白色葢赭白马也相马法曰彤白杂毛曰驳即赭白也此三马者神骏之气有一空凡马之意余谛玩久之日神悸如见所谓天廏真龙者余闻古之贤君有献千里马者却之不受不知此图模何代所进马意其流传人间亦不过好大喜功之具独羡画师运思之精写人物如生亦一竒也此篇大率摹仿画记序事精婉而所名三马形称有据可为作文之法
　　戴进字文进钱唐人当宣徳正统时驰名海内山水人物翎毛花草兼法诸家尤长于马夏中年犹守师法晚学纵逸出畦迳卓然一家文进作画不耐拘束其时有按察使某者往往以势凌之文进崛强不肯就役按察使大怒以徽纆挛之祼膝跪堦下逼令画神荼郁垒适布政使黄某者闽人也雅重文进见而大惊为之申解乃免文进感之作画四幅以献黄公其孙宗器尝举以示予真神品也宣庙喜绘事一时待诏有谢廷循倪端石锐李在皆有名文进入京众工妬之一日仁智殿呈画文进以得意之笔上进第一幅秋江独钓图一红袍人垂钓水次画家惟红色最难着文进独得古法入妙宣庙阅之廷循从傍春曰此画甚好但恨鄙野耳宣庙扣之乃曰大红是品官服色穿此钓鱼甚失大体宣庙颔之遂挥去余幅不复阅古称文人相倾虽艺家亦尔也
