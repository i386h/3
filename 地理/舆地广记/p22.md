<!-- { "loadSidebar": true } -->
　　次赤阳曲县本汉狼孟县地故城在今县东北属太原郡东汉自今定襄县移阳曲于此晋因之隋开皇六年改曰阳直十六年改曰汾阳唐武徳七年复曰阳曲自刘氏窃据以前府治太原晋阳二县皇朝太平兴国四年王师克复遂徙州治阳曲而空其故城太原县禹贡所谓既修太原是也秦来为太原郡治东汉以后兼为并州刺史治焉后魏尒朱荣髙欢父子皆据此隋开皇十年于州城中古晋阳置太原县唐髙祖于此起义师以兴王业皇朝太平兴国四年省入榆次晋阳县本汉旧县北齐置陇山县隋开皇十年改曰晋阳皇朝建隆四年以为平晋军太平兴国四年废为平晋县熈宁三年省入阳曲有龙山晋水所出
　　次畿太谷县本汉阳邑县属太原郡东汉及晋皆因之隋开皇十八年更名唐因之有太谷山
　　次畿榆次县本涂水晋大夫知徐吾之邑也秦庄襄王三年防骜攻赵榆次汉属太原郡东汉晋因之北齐改曰中都隋开皇初复曰榆次唐因之
　　次畿夀阳县晋泰始中置属乐平郡后废隋开皇十年复置属并州后曰受阳唐武徳六年受州徙治此贞观八年州废来属十一年复曰夀阳有方山
　　次畿盂县本晋大夫盂丙邑汉属太原郡东汉晋因之后废隋开皇十六年置原仇县大业初复曰盂唐武徳三年置受州贞观八年废来属
　　次畿交城县隋开皇十六年分晋阳置属并州唐先天二年析置灵州县开元二年省
　　次畿文水县本太陵县地昔赵武灵王游大陵梦处女鼓琴而歌即此汉属太原郡东汉晋因之后曰受阳隋开皇十年改曰文水属并州唐武徳中属汾州贞观初还属并州天授元年以武后乡里改为武兴神龙元年复为文水
　　次畿祁县本晋大夫祁奚邑晋灭祁氏以贾辛为大夫汉属太原郡东汉晋因之北齐省隋开皇中复置属并州唐因之
　　次畿清源县本梗阳晋大夫魏戊邑汉为榆次县地隋置清源县以清源水为名属并州大业初省入晋阳唐武徳元年复置
　　大都督府潞州春秋时为黎侯后赤狄夺其地而潞子婴儿为晋所灭其地属晋战国时曰上党为韩之别都逺韩近赵秦攻上党韩不能救其守冯亭以地降赵秦攻取之置上党郡二汉晋因之后魏亦为上党郡后周置潞州隋置韩州大业初州废复置上党郡唐武徳元年又为潞韩二州贞观十七年并韩入焉后领昭义军节度皇朝太平兴国元年改昭徳军建中靖国元年改隆徳军今县七
　　望上党县故黎侯国书所谓西伯戡黎诗所谓狄人迫逐黎侯是也汉为壶闗县属上党郡东汉晋因之后魏分置上党县为上党郡治后周及唐为潞州治明皇尝为州别驾有啓圣宫本明皇故第
　　上屯留县春秋时本为纯留属晋左传晋人执卫孙蒯于纯留即此后赵肃侯夺晋君端氏而徙之屯留汉属上党郡东汉晋因之北齐废焉隋开皇十六年复置属潞州唐因之有汉余吾县故城在县西北三十里上襄垣县汉属上党郡东汉晋皆因之后魏置襄垣郡北齐郡废后周置韩州隋大业初州废属上党郡唐武徳元年复置韩州贞观十七年州废来属有鹿台山上潞城县故潞子国二汉潞县属上党郡晋为郡治后县废隋开皇十六年复置潞城县属潞州唐因之有潞水为并州浸即浊漳水也
　　中黎城县汉潞县地后魏以潞县被诛遣人置隋开皇十八年改名黎城有壶口故闗
　　中壶闗县本汉壶闗县地后魏既以壶闗置上党县乃移壶闗于此隋大业初省入上党唐武徳四年复析上党置属潞州
　　中长子县本周史辛甲之封邑左传晋人执卫行人石买于长子即此秦为上党郡治二汉因之晋属上党郡北齐废焉隋开皇九年置曰寄氏县十八年改曰长子属潞州唐因之有废鸠山漳水所出有羊肠坂王莽命左威将王嘉曰羊头之阨地当燕赵盖此地也
　　中下涉县二汉属魏郡晋属广平郡后魏废焉隋开皇十八年复置属潞州
　　望晋州尧时为帝都所谓平阳也春秋属晋战国属魏秦属河东郡二汉因之魏分置平阳郡晋因之刘渊僣位设都于此后魏亦为平阳郡兼置唐州后改曰晋州东魏北齐皆为重镇隋初郡废帝初置临汾郡唐武徳元年曰晋州天寳元年曰平阳郡梁开平四年升定昌军后唐同光元年改曰建雄军皇朝因之今县十望临汾县本平阳尧所都也战国时韩武子居之二汉属河东郡魏置平阳郡晋因之后魏置唐州改曰晋州隋开皇初改郡曰平河改县曰临汾寻郡废大业初置临汾郡唐置晋州有姑射山
　　紧洪洞县本杨侯国姬姓也晋灭之为杨邑二汉为杨县属河东郡晋属平阳郡隋属临汾郡义宁二年改曰洪洞取县北洪洞岭为名唐属晋州故洪洞城今在县北东魏北齐镇此
　　紧襄陵县二汉旧县属河东郡晋属平阳郡后魏太武以擒赫连昌乃分置擒昌县北齐废襄陵入擒昌隋大业初又改擒昌为襄陵属临汾郡唐属晋州晋襄公之陵在西北因以名县
　　上神山县唐武徳二年分襄陵置浮山县东南有羊角山四年以老子祠更名神山
　　赵城县昔周穆王以赵城封造父即此汉为彘县地属河东郡隋义宁二年析霍邑置赵城县属晋州
　　上汾西县后魏置曰临汾县及汾西郡隋开皇初郡废十八年改县曰汾西属晋州唐因之
　　中霍邑县本彘县周厉王流于彘即此汉属河东郡顺帝阳嘉二年改曰永安晋省之后魏置永安郡隋开皇初郡废十六年置汾州十八年改为吕州而改永安为霍邑大业初州废属临汾郡唐属晋州霍太山在东北禹贡所谓太岳也周封文王子叔处为霍伯其后晋灭之有彘水西南流入汾
　　中冀氏县汉猗氏县地属上党郡后魏置冀氏县及冀氏郡北齐郡废隋属临汾郡唐属晋州
　　中下和川县
　　中下岳阳县汉谷逺县地属上党郡后魏置安泽县隋大业初改曰岳阳属临汾郡唐属晋州县在太岳之南禹贡所谓至于岳阳盖指此而言也
　　中府州汉属太原郡隋属楼烦郡唐属岚州唐末置府州后唐庄宗以云中人折从阮为刺史晋出帝时从阮以兵攻契丹取其城堡十余汉髙祖天福十二年置永安军以从阮为节度使明年入朝拜从阮子徳扆为本州团练使自此折氏世守府州皇朝因之今县一下府谷县有安丰宁府百胜三寨滨河斥侯请化西安三堡有黄河
　　下麟州汉属五原西河二郡隋属银胜二州唐因之开元十二年节度使张説奏置麟州十四年州废天寳元年王忠嗣复奏置又为新秦郡皇朝乾徳五年升建宁军节度端拱七年改镇西军今县三
　　上新秦县唐天寳元年析连谷银城置为麟州治按汉书食货志武帝以山东被水灾民多饥乏乃徙贫民于闗以西及充朔方以南新秦中今之郡县盖其地也中银城县本汉稒阳曼柏二县地属五原郡后魏置石城县后周改为银城隋属绥州后废焉唐贞观二年复置四年属银州八年属胜州天寳元年来属汉本纪光禄勲徐自为筑五原塞外列城西北至卢朐山即今县北所谓光禄塞是也
　　下连谷县本汉圁隂县地属西河郡唐贞观八年以隋连谷戍置县属州天寳元年来属
　　雄绛州春秋为晋都战国属魏秦时属河东郡二汉因之晋属河东平阳二郡后魏置东雍州西魏后周以为重镇后周改曰绛州领正平绛二郡隋开皇初郡废大业初州废置绛郡唐武徳元年复曰绛州天寳元年曰绛郡皇朝因之今县七
　　望正平县本二汉临汾县属东河郡晋属平阳郡后周置正平郡隋开皇初置绛州十八年改临汾县为正平大业初置绛郡唐为绛州有北齐武平闗在县西三十里故家雀闗在县西七里并是镇处有汾浍二水望曲沃县晋文侯封弟成师于此谓之曲沃桓叔二汉为绛县地后周置曲沃县隋属绛郡唐属绛州有绛山绛水
　　望太平县本汉临汾县地后魏置太平县隋属绛郡唐属绛州
　　上翼城县晋穆侯自晋阳徙都于绛至孙孝侯改绛为翼谓之翼侯其后为曲沃武公所并自曲沃徙都之复谓之绛二汉为绛县地后魏为北绛县及北绛郡隋开皇初郡废十八年改县曰翼城属绛州义宁元年置翼城郡唐武徳元年曰浍州四年废县来属
　　中稷山县本二汉闻喜县地属河东郡后魏置髙凉县又置龙门郡后周置勲州改曰绛州隋开皇初龙门郡废徙绛州治正平十八年改髙凉曰稷山唐因之有玉壁城后周王思政所筑为重镇齐神武再攻围不克中绛县本晋之新田魏献子曰新田土厚水深居之不疾盖谓此二汉属河东郡晋属子阳后周置绛郡隋开皇初郡废属绛州唐因之
　　下垣曲县本垣县二汉晋属河东郡后废焉西魏置卲郡及白水县后周置邵州改白水为亳城隋开皇初郡废大业初州废改亳城为垣县属绛郡义宁元年置邵原郡唐武徳元年曰邵州贞观元年州废县来属龙朔二年属洛州长安二年复故贞元三年属陜州元和三年复故今曰垣曲有禹贡王屋山沇水所出东流为济上代州春秋属晋战国属赵赵武灵王置雁门郡北其南境秦汉属太原鴈门二郡东汉属太原鴈门代三郡晋置鴈门郡后魏又置繁畤郡后周置肆州隋开皇五年改曰代州唐因之天寳元年曰鴈门郡皇朝因之今县四
　　中鴈门县本汉广武县属太原郡东汉属代郡晋为鴈门郡治焉元魏后周皆因之隋初郡废置代州唐因之有夏屋山史记赵襄子北豋夏屋以铜斗击杀代王即此有勾注山汉击匈奴于此一名西陉有滹沱水中崞县二汉晋皆属雁门郡后废焉元魏置石城县东魏置廓州北齐改为北显州后周废隋开皇十六年改县曰平冦大业初又改曰崞县属鴈门郡唐属代州有崞山故楼烦县本楼烦胡地赵武灵王取之置县二汉属雁门郡魏晋废焉故城在今县东故唐林县本武延县唐证圣元年析五台崞置唐隆元年改曰唐林皇朝景徳二年省入崞
　　中下五台县本虑虒县二汉属太原郡魏晋废焉后魏置驴夷县隋大业初改曰五台属鴈门郡唐属代州有五台山虑虒水
　　中下繁畤县二汉晋皆属鴈门郡后废焉元魏复置并置繁畤郡后周郡县并废隋开皇十八年复置县属代州唐因之
　　下隰州春秋属晋战国属魏秦二汉属河东郡魏晋属平阳郡后魏北齐为沁州后周置沁州及龙泉郡隋开皇初郡废后复置西汾州寻又改为隰州大业初复置龙泉郡唐武徳元年改为隰州天寳元年曰大宁郡今县六
　　上隰川县本晋之蒲邑晋献公使公子重耳居蒲即此汉为蒲子县属河东郡晋属平阳郡后废焉后周置长夀县及龙泉郡隋开皇初郡废改长夀县为隰川为隰州治唐因之
　　上温泉县本后周新城县地隋开皇十年省县入汾西唐武徳三年置温泉及北温州贞观元年州废以县来属
　　中蒲县后周置隋属龙泉郡唐武徳二年置昌州贞观元年州废以县来属
　　中大宁县本汉北屈县地属河东郡隋为任城县地属文城郡唐武徳二年更名是年置中州贞观元年州废以县来属
　　中石楼县本汉吐军县属西河郡东汉省之后魏置吐京县及吐京郡盖胡俗语讹也隋开皇初郡废十八年改县为石楼属隰州唐武徳二年置西徳州贞观元年州废属东和州州废来属有石楼山
　　中永和县本汉狐讘县属河东郡东汉晋因之后周置临河县及临河郡隋开皇初郡废十八年改县为永和属隰州唐武徳二年置东和州六年析置楼山县贞观二年州废省楼山以永和来属
