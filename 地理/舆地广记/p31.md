<!-- { "loadSidebar": true } -->
　　中桂阳县汉郴县地东晋分置汝城县属桂阳郡宋齐梁因之陈改为庐阳县及置庐阳郡隋平陈郡废以县属郴州唐天寳元年改为义昌后唐改曰郴义皇朝太平兴国元年改为杜阳有耒山耒水所出西北流迳汝城县北又西北迳晋宁县北又北过郴县西又北过便县西又西北过耒阳县东又北过酃县东又西北至临烝而右注湘水
　　中宜章县隋大业未萧铣析郴置义章县属郴州唐因之皇朝太平兴国元年改曰宜章亦二汉临武县地属桂阳郡晋宋齐梁陈因之隋唐属郴州后废有武溪南入乐昌有岚领
　　中永兴县汉便县属桂阳郡东溪吴晋因之宋省焉唐开元十三年置安陵县属郴州天寳元年改为髙亭皇朝熙宁六年改为永兴有髙亭山安陵山
　　中邵州春秋战国属楚秦属长沙郡二汉属长沙零陵二郡吴寳鼎元年分置邵陵郡晋宋齐梁陈因之隋平陈郡废属湘州唐武徳四年平萧铣置南梁州贞观十年改为邵州天寳元年曰邵阳郡皇朝因之今县三望邵阳县汉曰昭陵属长沙郡吴置邵陵郡晋改县曰邵陵宋因之后省入邵阳邵阳本昭阳东汉置属零陵郡晋武帝改焉属邵陵郡宋因之后并邵陵入而以邵阳为郡治隋郡废属湘州唐武徳四年复置邵陵县七年省入邵阳后置邵州又吴置髙平县属邵陵郡晋宋因之后省入邵阳有文斤水邵陵水
　　望新化县皇朝收复梅山以其地置新化县属邵州有长龙山澬水
　　下莳竹县皇朝元丰四年以洞溪徽州置莳竹县属邵州有九龙山莳竹水
　　下全州自后唐以前地理与永州同石晋天福三年楚王马希范奏置全川皇朝因之今县二
　　望清湘县汉零陵洮阳二县地并属零陵郡东汉晋宋齐梁陈皆因之隋置省而置湘源县属永州唐因之后改为湘川楚又改为清湘而置全州有湘山宜湘水汉洮阳故城在今县西北零陵故城在南
　　观阳县汉零陵县地吴分置观阳属零陵郡晋宋齐梁陈皆因之隋省入湘源县大业末萧铣复置属永州唐武徳七年省上元二年复置石晋时来属有灌水同下州武国军自五代以前地理与邵州同皇朝因之
　　中武冈县二汉都梁县地属零陵郡晋武帝分置武冈县属零陵郡宋因之后省入都梁县隋又省都梁入邵阳县后复置曰武攸唐武徳四年改为武冈属南梁州后属邵州皇朝置武冈军县左右一冈对峙重岨齐秀间可二里旧传东汉伐五溪蛮蛮保此冈故曰武冈亦二汉夫夷县地属零陵郡吴属邵陵郡晋宋齐梁陈皆因之隋省入邵阳唐分属武冈故城在县东北晋武帝置建兴县属邵阳郡晋宋因之后省焉唐武德四年复置七年省入武冈有唐纠山濵水所出
　　同下州桂阳监自五代以前地理与郴州同后置桂阳监皇朝因之今县二
　　上平阳县按旧唐史志云晋分郴置平阳县陈废萧铣复置唐武德七年省八年复置郴州然晋宋二志皆无县五代时废焉皇朝天禧元年复置桂阳监治此有大凑山灵星江
　　中蓝山县本二汉南平县属桂阳郡晋宋因之后省唐咸亨二年复置属郴州天宝元年改为蓝山皇朝景德元年来属有蓝山

　　舆地广记卷二十六
　　钦定四库全书
　　舆地广记卷二十七
　　宋　欧阳忞　撰
　　【阙】




　　在今县西故得江夏之名春秋时谓之夏汭后世谓之夏口亦谓之鲁口歴代常为重镇梁武帝自襄阳起兵进逼郢城有数百毛人逾堞且泣因投黄鹄矶盖城之精也明旦城降有黄鹄山鹦鹉洲
　　望崇阳县唐天寳二年开山洞置唐年县属鄂州朱梁改为临夏后唐复故名石晋天福初改为临江皇朝开寳八年改为崇阳
　　上武昌县故楚之东鄂也楚子熊渠封中子红为鄂王二汉鄂县属江夏郡吴孙权都之皇初三年改为武昌县及置江夏郡黄龙元年迁都建业以陆逊辅太子镇武昌孙皓亦尝都此及东迁使滕牧守之晋太康元年改江夏郡曰武昌郡永平中始置江州传综为刺史治此东晋时庾亮谢尚亦镇焉宋齐梁陈皆为武昌郡隋属鄂州唐因之故西陵县二汉属江夏郡魏属弋阳郡晋宪帝分属西阳国宋因之陈省入武昌有樊山峥嵘洲晋刘毅破桓于此中蒲圻县晋太康元年置属长沙郡宋元嘉十六年属巴陵郡孝建元年属江夏郡梁置上隽郡隋平陈郡废属鄂州唐因之有赤壁山汉末孙权遣周瑜与刘备并力败曹公于此有蒲圻湖
　　中咸孚县五代时置永安县属鄂州皇朝景徳四年改今名有钟台山牛鼻潭
　　中通城县本崇阳县地皇朝熙宁五年升通城镇为县有九岭山鸡鸣山太平港
　　下嘉鱼县晋沙阳县地属武昌郡宋元嘉十六年属巴阳郡孝建元年属江夏郡梁置沙州寻废隋省沙阳入蒲圻五代时置嘉鱼县属鄂州有鱼岳山左大江中中安州春秋战国属楚秦属南郡汉髙帝置江夏郡东汉晋因之宋孝建元年分置安陆郡齐因之梁置南司州寻罢西魏置安州总管府隋开皇初郡废十四年府废大业初复置安陆郡唐武徳四年平王世充改为安州天寳元年复曰安陆郡后唐升安逺军节度皇朝因之今县五中安陆县汉属江夏郡晋为郡治宋置安陆郡梁置南司州西魏置安州隋唐因之汉江夏郡故城在东南有禹汉陪尾山石岩山晋张昌作乱山下镇南将军刘击斩之有涢水东南入汚有云梦泽然楚之云梦跨江南北非止此而已中云梦县西魏置隋属安州唐因之皇朝宁熙二年省入安陆元祐元年复置按汉地理志西陵县为江夏郡治而有云梦官疑此地是也
　　中应城县汉云杜县地西魏置隋大业初改曰应阳属安陆郡唐武徳四年复曰应城属安州元祐三年省入云梦大和二年复置天祐二年复曰应阳后唐复故有没河水出大洪山东流入于涢有温泉水出京山东泽中渊静如鉴闻人声则汤汤奋发其热可以燖鸡东南流注于涢有蒲骚城左传郧人军于蒲骚是也
　　中孝感县本孝昌县宋孝武帝置属江夏郡西魏置岳州及岳山郡后周并废又有澴岳郡隋开皇初废以县属安州唐武徳四年置澴州及澴阳县八年州废省澴阳入孝昌来属元和三年省入云梦咸通中复置后唐改为孝感有澴河镇九宗山
　　中下应山县本东汉平春县地属江夏郡晋因之宋属义阳郡后省梁置永阳县及应州隋大业初州废改永阳为应山属安陆郡唐属安州有大山石龙山漻水按水经漻水出江夏平春县西南过安陆入于涢上复州春秋战国属楚秦属南郡二汉属南江夏二郡晋元康元年分置竟陵郡宋齐因之梁又置沔阳郡后周置复州隋因之而郡废大业初州废复置沔阳郡唐武徳五年改为复州天寳元年又曰竟陵郡石晋天福初改曰景陵郡皇朝因之熙宁六年州废后复置今县三紧景陵县楚封大夫鬬辛于此是为郧公战国秦使白起攻楚防郢东至竟陵二汉属江夏郡晋置竟陵郡后省入霄城后周复改霄城为竟陵隋开皇初州自建兴移治此仁寿三年州仍治建兴贞观七年徙沔阳阳五代时又徙治此皇朝熙宁六年州废属安州后复置来属有巾水戍山晋元熙三年竟陵郡言巾水戍山得古铜钟七枚藏于相府有汉水夏水
　　下沔阳县春秋郧子之国汉云杜县地属江夏郡东汉晋因之宋属竟陵郡后省梁置沔阳郡西魏省州陵惠怀二县置县曰建兴后周置后州隋开皇初州移治竟陵仁寿二年州仍治建兴大业初改建兴曰沔阳州废仍置沔阳郡唐武徳中属复州贞观七年州徙治此五代时又徙治景陵皇朝熙宁七年省入监利后复置来属云杜城在县西北又有石城在西南西临沔水因山为固晋杜预为荆州刺史开阳口达巴陵径千余里内避长江之险通零桂之清即此惠帝始置竟陵郡治此下玉沙县皇朝乾徳三年以白沙院置属江陵府至道三年来属熙宁六年省入监利元祐元年复置按唐地理志郢州富水有白沙山白沙水所出而水经言江水过下隽东得白沙口谓白沙水入江处也然则白沙院之取名盖以水所经矣
　　上鼎州春秋战国皆属楚秦属黔中郡汉属武陵郡东汉晋宋齐皆因之梁置武州后改曰流州隋平陈郡废改州曰朗州大业初州废复置武陵郡唐武徳四年平萧铣置朗州天寳元曰复曰武陵郡皇朝因之大中祥符五年改曰鼎州今县三
　　望武陵县本汉临沅县属武陵郡东汉为郡治晋宋齐梁陈皆因之晋赵钦问潘京曰贵郡何以名武陵京云鄙郡本名义陵郡在辰阳县界与夷相接数为此败光武移东出共议易号传曰止戈为武诗称髙平曰陆隋废郡置朗州改临沅为武陵县唐因之皇朝改曰鼎州故汉寿县本名索汉为武陵郡治东汉阳嘉三年更名为荆州刺史治而郡徙治临沅至魏州徙治江陵长改汉寿为吴寿晋复故宋齐梁陈皆因之隋省入武陵有武陵山【原阙】山上有善卷坛有沅水鼎水枉渚
　　望桃源县东汉沅南县地建武二十六年置属武陵郡晋宋齐梁陈皆因之隋省入武陵皇朝乾徳元年析武陵置桃源县有桃源山晋陶潜桃源记晋太元末有渔人深入武陵溪见桃花夹岸居人衣冠皆秦制自言避秦隐居数世矣不知朝市之变渔人既出后寻之路迷终不能至有沅水
　　中龙阳县吴置晋宋齐梁陈皆属武陵郡隋唐属朗州有龙阳山零水有龙阳州吴李衡植柑于其上临死谓其子曰吾洲有木奴千头不责衣食嵗绢千疋后柑成果如言
　　上澧州春秋战国皆属楚秦属黔中郡二汉属武陵郡吴孙休永安六年分置天门郡晋末以后因之隋平陈郡废置松州寻改为澧州大业初置澧阳郡唐武徳四年平萧铣置澧州天寳元年曰澧郡皇朝因之今县四
　　望澧阳县晋太康四年置属天门郡宋因之后省焉隋复置及置澧州太业初置澧阳郡唐为澧州有大浮山崇山昔舜放驩兠于此有澧水涔水涔东南流入澧中下安乡县东汉作唐县地后置安乡县隋属澧州唐因之作唐县东汉分孱陵置属武陵郡晋置南平郡宋齐梁陈皆因之隋开皇中郡废改作唐为孱陵属澧州唐贞观元年省入安乡亦汉寿县地有澧水澹水按水经注澧水东迳安南县南澹水注之水上承澧水于作唐东迳其县北又东注于澧谓之澹口龙王仲宣诗所谓悠悠澹澧是也
　　中下石门县汉零阳县地吴时武陵充县松梁山有石洞开广数十丈其髙似弩仰射不至名曰天门孙休以为佳祥置天门郡于此晋宋齐梁陈皆因之隋开皇中郡废置石门县属澧州唐因之有层山水经注所谓澧水东歴层歩山是也有溇水防水东注澧水谓之防口下慈利县二汉零陵县属武陵郡晋宋属天门郡后省隋开皇中复置属澧州十八年改曰慈利唐因之亦溇中县地吴置晋宋属天门郡后省亦崇义县地后周置衡州隋开皇中置县十八年改州曰崇州大业初州废属澧阳郡唐属澧州麟徳元年省入慈利有九度山澧水
　　中峡州春秋战国属楚秦二汉属南郡魏武平荆州分置临江郡刘备改为宜都郡吴晋齐宋梁皆因之兼置宜州西魏改曰柘州后周改曰硖州隋开皇七年郡废大业初州废置夷陵郡唐武徳二年复为硖州天寳元年曰夷陵郡皇朝因之今县四
