<!-- { "loadSidebar": true } -->
　　中夷陵县夷山在西北县以为名秦令白起代楚三战而烧夷陵即此二汉属南郡建安十五年刘备以属宜都郡吴黄武元年改曰西陵以为重镇郡城陆坑所筑也晋太康元年复故名宋齐梁陈皆因之隋置夷陵郡唐置硖州已出塞本巴山县隋分长阳置属清江郡后省唐武徳四年复置属睦州八年属东松州贞观元年属硖州天寳八载省入长阳五代时复置皇朝开寳八年省入夷陵有西陵山虎牙山石壁色红间有白文类牙形焉有黄牛硖南岸髙崖间有石如人牵牛状人黑牛黄此岩既髙加以江湍纡回行者謡曰朝发黄牛暮宿黄牛三朝一暮黄牛如故
　　中宜都县二汉夷道县地属南郡刘备置宜都郡晋宋齐梁皆因之又析夷道置宜昌县隋开皇七年郡废宜昌属江陵府大业初夷道属夷陵郡唐武徳二年改宜昌为宜都以宜都及夷道置江州六年曰东松州贞观元年州废省夷道入宜都来属有荆门山上合下开通彻山南有门象焉大江东歴荆门虎牙二山之间荆门在南虎牙在北为楚之西塞故即璞江赋曰虎牙筑起以屹崒荆门鬬竦而盘薄圆渊九囘以髙腾溢流雷响而电激也东汉建武中岑彭击荆门破公孙述将任满田戎于此有勾将山夷水自施州东北流至县北注大江即清江水也
　　中下长阳县本佷山汉属武陵郡东汉属南郡晋属宜都郡太康元年改为兴山后复故宋因之后改为长阳隋属江陵府唐武徳四年置睦州八年州废属东松州贞观元年州废来属故盐水县后周置及立亭州资曰郡隋开皇初郡废大业初改州为庸州又废为清江郡后郡徙而县省唐武徳四年复置为睦州八年省入长阳昔巴蛮廪君乘土舡徙夷水下至盐阳射杀神女又下及夷城而居之盖此地也有佷山出药草恒山世以银为音有长阳溪出射堂村东六七里谷中有石穴清泉濆流三十许歩复入穴其水重源显发北流注于夷水
　　中下逺安县本东晋沮阳县地义熙初分置髙安县及汶阳郡后周改县曰逺安隋开皇七年郡废属峡州唐因之有沮水东南流迳当阳枝江县入于江谓之沮口













　　舆地广记卷二十七
　　钦定四库全书
　　舆地广记卷二十八
　　宋　欧阳忞　撰
　　荆湖北路
　　下岳州古三苗国地春秋战国属楚秦属长沙郡二汉因之晋元康元年置建昌郡咸康元年省宋元嘉十六年置巴陵郡齐梁陈皆因之梁兼置巴州隋平陈郡废改州为岳州大业初改曰罗州复置巴陵郡唐武徳四年平萧铣置巴州六年改为岳州天寳元年曰巴陵郡皇朝因之今县五
　　上巴陵县二汉下隽县地呉为巴丘邸阁晋太康元年置巴陵县属长沙郡宋置巴陵郡梁置巴州隋改为岳州唐因之呉使鲁肃方彧东晋使陶侃皆守巴陵以为重镇有大江洞庭湖有资水沅水澧水湘水同注洞庭北会大江名之五渚战国防云秦与荆战大破之取洞庭五渚谓此地湖水圆广五百余里日月若出没于其地有君山艑山巴即湘山也以湘君之所迹处因曰君山有石穴与太湖之苞山潜通故太湖亦有洞庭山君山东北对艑山两山相次去数千里回峙相望孤影若浮有青草湖
　　望华容县汉孱陆县地晋武帝时置安南县属安平郡宋因之隋开皇十八年改曰华容属岳州唐因之垂拱二年更名容城神龙元年复故有方台山赤亭湖近湖有赤亭城梁元帝使胡僧祐陆法和等据赤亭击破侯景军擒其将住约即此
　　上平江县本汉昌县地东汉置呉曰呉昌晋宋因之属长沙郡隋平陈省入罗唐省罗入湘阴神龙三年分湘阴置昌江县属岳州后唐改曰平江有汨水西至湘阴入湘有庐水
　　中临湘县本巴陵县之王朝塲皇朝淳化四年升为王朝县至道二年改为临湘有陵城山大江
　　中沅江县汉益阳县地梁置乐山郡及乐山县隋平陈郡废改县曰安乐属岳州十八年改曰沅江唐因之干宁中改曰桥江五代时属朗州皇朝乾徳元年复曰沅江来属有枫山沅水
　　下归州春秋为防子国楚人灭之及战国皆属楚秦属南郡二汉因之呉永安三年置建平郡晋亦为建平郡宋因之后周置秭归郡隋开皇初郡废属信州大业初属巴东郡唐武徳二年分防州置归天寳九年曰巴东郡皇朝因之今县三
　　下秭归县故夔子国其先熊挚本楚之嫡嗣以疾不立而封于夔春秋时夔子不祀祝融与鬻熊曰我先君有疾鬼神弗赦而自窜于夔我是以失楚又何祀焉楚人灭之二汉为秭归县属南郡晋宋属建平郡其地险固孙皓末晋将王濬有蜀防江伐呉呉守将吾彦表谓皓曰增建平兵若建平不下晋师终不敢过皓不从即秭归县界后周置秭归郡隋郡废属信州唐置归州县东南有丹阳城周成王封楚子熊绎始居于此后徙都枝江亦曰丹阳县北百余里有楚大夫屈原故宅名曰乐平里原既被流放忽然暂归有贤姊曰女湏亦归喻令自寛离骚所谓女须之婵媛兮申申其詈予也袁山松以为秭归之名始于此而郦道元引乐纬云昔归典声律宋忠注云归即防也则知古人通音同字不必因屈原也有空舲峡大江
　　下巴东县汉巫阳县地宋有归乡县属建平郡初在秭归之东后徙置于此梁置信陵郡后周郡废改归乡曰乐乡隋开皇末又改曰巴东属信州唐武徳二年来属有石门山在大江北岸洞达东西刘备为陆逊所破走迳北门追者甚急逾山越险仅乃得免遂愤而薨下兴山县呉置属建平郡晋因之宋省焉唐武徳三年析秭归复置属归州皇朝熈宁五年省入秭归后复置有古夔子城有昭君村汉宫女王嫱此乡人也
　　下辰州古蛮夷地春秋战国属楚秦昭襄王三十年取楚巫黔及江南地置黔中郡汉髙帝二年改为义陵郡在辰阳县界与蛮夷相接数为所攻破光武时郡治东徙临沅遂改为武陵郡而以此地属焉晋宋齐因之后置沅陵郡隋平陈郡废置辰州大业初州废复沅陵郡唐武徳四年平萧铣置辰州天寳元年曰卢溪郡皇朝因之今县四
　　中沅陵县二汉晋宋齐皆属武陵郡后置沅陵郡隋置辰州唐因之县东有壶头山髙一百里圆广三百里东汉马援征蛮从壶头进军遇瘴没于此有小酉山沅水酉水其水东南注于沅谓之酉口
　　中下溆浦县本汉义陵县属武陵郡东汉省之唐武徳五年分辰溪地置溆浦县属辰州有溆溪其水出鄜梁山西北注于沅楚词所谓入溆浦余邅廻兮迷不知吾之所如即此水也最为沃壤特宜稻焉其城则刘备所筑
　　下辰溪县二汉辰阳县属武陵郡晋省之宋复置属武陵隋平陈改曰辰溪属充州大业初州废属沅陵郡唐属辰州有五城山辰溪县治旧在辰水之北楚词所谓夕宿辰阳是也
　　下卢溪县本沅陵县地唐武徳三年析置卢溪县属辰州有武山武溪所出东南流注于沅水源石上有磐瓠迹犹存磐瓠者髙辛氏之狗衔犬戎呉将军头致于阙下帝妻以少女磐瓠负女入南山上石室中生六男六女自相夫妻后遂滋蔓今五溪蛮夷即其种也
　　下沅州古蛮夷地春秋战国皆属楚秦属黔中郡二汉晋宋属武陵郡梁陈属沅陵郡隋属辰州唐贞观八年以辰州之龙标县置巫州天授二年曰沅州开元十三年以沅原声相近复曰巫州天寳二年曰潭阳郡大歴五年改为叙州唐衰没于溪洞皇朝熈宁七年收复置沅州兼得锦奬二州之地今县三
　　下卢阳县本汉无阳县地属武陵郡东汉省之晋宋为舞阳后省梁置龙标县属沅陵郡隋属辰州唐析龙标置潭阳县属叙州皇朝熈宁七年以其地置卢阳县为沅州治焉镇江浦本龙标县地唐置叙州熈宁五年以其地置寨元丰三年废为铺龙门铺本龙门县地唐垂拱四年析麻阳置属辰州寻省熙宁七年以其地置铺奬州铺唐奬州地也
　　下麻阳县唐武徳三年分沅陵辰溪置属辰州熈宁七年来属唐招谕县垂拱三年置属锦州后省皇朝太平兴国七年折麻阳复置属辰州熈宁七年来属八年省入麻阳故锦州寨唐锦州地也有辰山辰溪
　　下黔阳县本镡城县地二汉及晋属武陵郡宋省焉唐贞观八年置朗溪县属叙州后置黔江城皇朝元丰三年升为黔阳县有紫霄山七寳山沅水舞水
　　下靖州古蛮夷地唐为溪洞诚州皇朝熈宁九年收复仍置元祐二年废为渠阳军三年废为寨属沅州绍圣中复置诚州崇宁二年改为靖州今县三
　　下永平县本沅州贯保寨地皇朝元丰六年置渠阳县为诚州治崇宁二年改为永平有胜山渠河
　　防同县本三江崇宁二年改名
　　通道县本罗防崇宁二年改名
　　同下州汉阳军春秋属郧后及战国属楚秦属南郡二汉属江夏郡晋宋齐因之梁属沔阳郡后周属复州隋属沔州州废属沔阳郡唐武徳四年平朱粲置沔州建中二年州废四年复置寳歴二年州又废属鄂州周置汉阳军皇朝因之熈宁四年军废属鄂州元祐元年复置今县三
　　望汉阳县本安陆县地二汉及晋属江夏郡东晋置沌阳县宋因之后省隋开皇十七年置汉津县属复州大业初改曰汉阳唐属沔州州废属鄂州周置汉阳军皇朝因之有鲁山大江汉水沌水滠水汉入江处谓之沔口汉末魏及呉人皆以为重镇禹贡汉水至于大别南入于江今县葢古大别之地也
　　下汉川县本安陆县地梁置梁安郡西魏改曰魏安郡寻改曰川郡隋开皇初郡废唐武徳四年析汉阳置川县属沔州州废属鄂州周属安州皇朝太平兴国二年改曰汉川属汉阳军亦周隋甑山县也
　　同下州荆门军五代以前地理与江陵府同皇朝开寳五年置荆门军熈宁六年废元祐元年复置今县二中长林县本编县地二汉晋宋皆属南郡后废焉而置长林长宁二县隋开皇十一年省长林入长宁十八年改长宁曰长林属江陵府唐武徳四年于县东北置基州及章山县七年州废以章山郢州郢州废来属八年省入长林贞元二十一年析置荆门县后省皇朝置荆门军军废属江陵府后复置皆为军治有章山禹贡所谓内方也有汉水漳水漕水
　　下当阳县二汉晋宋齐梁属南郡后周置平州属梁蕃隋开皇七年改为玉州九年州废属江陵府梁又置安居县十八年改曰昭丘大业初改曰荆台寻省入当阳唐武徳四年复置平州六年改曰玉州八年州废属荆州皇朝置荆门军初治此后徙治长林军废属江陵府后复置来属二汉临沮县属南郡晋属襄阳郡宋复属南郡后省唐武徳四年析当阳复置属平州八年省入当阳县有緑林山在县东即所谓当阳长阪也曹公追刘备而张飞横矛拒之于此有麦城关侯保麦城诈降而遁焉为潘漳所斩有沮水漳水皆东南流入于江而麦城在二水间王粲于此登楼而赋之曰夹清漳之通浦倚曲沮之长洲是也
　　荆湖北路化外州
　　下锦州歴代地理与辰州同唐垂拱二年析辰州麻阳县地及开山洞置锦州天宝元年改为卢阳郡乾元元年复曰锦州统县五
　　中下卢阳县
　　中下渭阳县
　　中下招谕县本省入沆州麻阳
　　中下常丰县本万安县天宝元年更名
　　中下洛浦县天授二年析辰州之大乡置属溪州后来属下奬州歴代地理与辰州同唐天授二年析沆州之夜渭溪二县置舞州开元十三年以舞武声相近更名鹤州二十年曰业州天寳元年曰龙溪郡大厯五年改为奬州统县三
　　中下峩山县本夜郎天寳元年更名
　　中下渭溪县天授二年析夜置
　　中下梓姜县本属充州天寳二年废为羁縻州以县来属
　　下溪州歴代地理与辰州同唐天授二年析辰州之亢乡置天寳元年曰灵溪郡统县二
