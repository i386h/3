<!-- { "loadSidebar": true } -->
　　上房陵县秦徙赵王迁于房陵即此二汉属汉中郡魏置新城郡以孟达为太守达叛附蜀司马宣王讨平之西魏置光迁国后周郡县并改为光迁隋置房陵郡唐贞观十年改县曰房陵为房州治焉武后废中宗为卢陵王迁之扵此故永清县本房陵县地后魏分置大洪县后周改焉隋属房陵郡唐属房州皇朝开寳中省下竹山县故庸国尝从周武王伐纣牧誓所谓庸蜀羌髳二汉为上庸县属汉中郡魏分置上庸郡晋宋因之后废梁置安城县西魏改为竹山置罗州隋皇初改为房州大业初州废属房陵郡唐武徳元年置房州贞观十年徙治房陵故上庸县亦汉上庸县地梁置新丰县西魏改为上庸后周改曰孔阳隋开皇十八年复曰上庸属房陵郡唐属房州皇朝开寳中省有白马塞山孟达尝登之叹曰此金城千里
　　上均州春秋时属麋战国属韩二汉属南阳汉中二郡魏属南乡郡晋属顺阳郡宋置始平郡后置武当郡齐扵此侨立始平郡寻改为齐兴郡梁兼置兴州后周改曰丰州隋开皇初郡废改州为均州大业初州废属淅阳郡唐武徳元年置均州天寳元年曰武当郡今县二上武当县二汉属南阳郡魏属南乡郡晋属顺阳郡后置武当郡隋开皇初郡废置均州大业初州废属淅阳郡唐复置均州有古塞城在县北战国时楚筑以备秦所据之山髙峻险峭今名大塞山有武当山
　　上郧乡县本汉锡县地属汉中郡魏属魏兴郡晋太康三年置郧乡县宋因之隋属淅阳郡唐属均州有锡穴左传文十一年楚潘崇伐麋至于锡穴是也丰川县本汉长利县地属汉中郡梁置南上洛郡西魏改郡曰丰利而分锡置丰利县后周郡废隋以县属西城郡唐属均州皇朝乾徳六年省入郧乡
　　上郢州春秋战国皆属楚秦属南郡二汉属江夏郡晋宋皆为竟陵郡梁属南司北新二州西魏属安州后周置石城郡兼置郢州隋开皇初郡废大业初州废置竟陵郡唐武徳四年曰邓州贞观元年州废郢州十七年复置天寳元年曰富水郡今县二
　　上长夀县本汉竟陵县地晋羊祜镇荆州立石城因山为固惠帝元康元年分江夏西部置竟陵治此宋太始六年置长夀县后周置石城郡隋大业初置竟陵郡唐为郢州
　　下京山县晋置新阳县梁置新州梁宁郡西魏改县为角陵隋开皇初郡废大业初州废改角陵曰京山属安陆郡唐武徳四年置温州贞观十七年州废属郢州富水镇本后汉南新市县地属江夏郡晋因之西魏改为富水置富人郡隋开皇初郡废属安陵郡唐属温州贞观十七年来属
　　上唐州春秋时属楚战国属韩秦属南阳郡二汉及晋皆因之后魏置东荆州西魏改为淮州为重镇置兵以备东魏隋开皇五年改为显州州废置淮安郡唐武徳四年曰显州贞观十年改为唐州天寳元年曰淮安郡今县五
　　中下泌阳县汉湖阳舞隂平氏县地属南阳郡后魏置石马县后语讹为上马隋属舂陵郡唐属唐州贞观元年省入湖阳开元十五年复置天寳元年改为泌阳天祐二年州自比阳徙治于此改为泌州后复故平氏镇本汉平义阳晋为西平氏属义阳郡后置汉广郡隋开皇初郡废以平氏属淮安郡唐属唐州皇朝开寳五年省入泌阳有泌水在县南即后汉光武初起兵破王莾将甄直梁丘赐死处
　　中下湖阳县故蓼国二汉属南阳郡晋省入枣阳后魏复焉置西淮安郡及南襄州后郡废改州为南平州西魏改曰升州后又改曰湖州后周改置升平郡隋开皇初郡废仁夀初改曰升州大业初州废以湖阳属舂陵郡唐属唐州枣阳故谢国诗所谓申伯畨畨既入于谢者也二汉为枣阳县属南阳郡晋属义阳郡其后省焉故城在今县西北
　　中下比阳县汉属南阳郡后汉及晋皆因之后魏曰阳平置东荆州西魏改为淮州隋开皇五年又改为显州七年改阳平县为饶良大业初又改曰比阳置淮安郡唐属梁州方城山自比阳相比连百里号曰方城亦曰长城马仁陂在县北溉田万顷
　　下桐栢县汉平氏县地属南阳郡梁置淮安县及华州上川郡西魏改州为淮州后改曰纯州寻废隋开皇初郡废更名县曰桐栢属显州后属淮阳郡唐属唐州禹贡桐柏山淮水所出县因山为名
　　下方城县本汉堵阳叶县地属南阳郡后汉及晋皆因之其后废焉西魏置方城县及襄邑郡隋开皇初郡废属淯阳郡唐属唐州有方城山左传所谓楚国方城以为城者也水经注云方城邑西有黄城山是长沮桀溺耦耕之所有水出黄城山东流注潕水则子路问津处同下州光化军春秋战国皆属楚二汉属南阳郡晋宋属顺阳郡西魏置鄼城郡后周郡废隋属襄阳郡唐属襄州皇朝乾徳县本楚地隂国所迁即春秋左传云迁隂于下隂者也二汉为隂县属南阳郡西魏置鄼城郡后周郡废属襄州隋曰隂城属襄阳郡唐贞观八年省入谷城县属襄州皇朝乾徳三年以隂城镇置光化军及置干徳县熈宁五年废军改干徳为光化县属襄州后复置汉鄼县萧何所封属南阳郡后汉因之晋置顺阳郡初治鄼焉西魏置鄼城郡后周废入隂城故城在今县东北






　　舆地广记卷八
　　钦定四库全书
　　舆地广记卷九
　　宋　欧阳忞　撰
　　京西北路
　　南辅颍昌府春秋许国战国属韩秦置颍川郡汉髙帝为韩国寻复故后汉因之献帝暂都之魏晋并为颍川郡后魏亦同西魏初得之后入东魏改曰郑州后周曰许州隋开皇初郡废大业初州废复置颍州郡唐武徳四年曰许州天寳元年曰颍川郡后升忠武军节度梁改为匡国军唐灭梁复曰忠武皇朝元丰三年升颍昌府崇宁四年建为南辅今县七
　　次赤长社县本都长葛邑其社中木暴长因名长社二汉及晋属颍川郡后魏为郡治焉郦道元为郡守于南城西侧修立客馆土下得一木根其壮大疑是故社怪长暴茂者也隋开皇初改为颍川县唐武徳四年复为长社属许州许田镇本许国二汉为县属颍川郡献帝都之魏文帝改曰许昌故城在今镇南三十里晋为郡治焉隋属颍川郡唐属许州后唐避讳改曰许田皇朝熙宁四年省入长社
　　次畿郾城县战国时为魏邑史记楚昭阳伐魏収郾是也二汉及晋属颍川郡其后废焉隋开皇初置郾城县属颍川唐始属蔡州长庆元年属许州有汉召陵县故城在东春秋齐桓公伐楚次于召陵是也后汉征羌县故城在东南
　　次畿阳翟县本夏禹之别都后为郑栎邑战国韩景侯自新郑徙都此秦置颍川郡二汉因之晋属河南郡东魏置阳翟郡隋开皇初郡废属襄城郡唐始属河南府防昌三年属许州有钧台在南左传所谓夏后有钧台之飨即此
　　次畿长葛县本汉许县地隋开皇六年分许昌置取长葛旧名属颍川郡唐属许州
　　次畿临颍县汉旧县属颍川郡东汉至隋皆因之唐属许州繁城镇本汉颍阴县之繁阳亭魏文帝受禅于此置繁昌县帝既受禅自坛而降曰舜禹之事吾知之矣坛前有二碑后其碑六字生金论者以为司马金行故曹氏六世迁魏西事晋晋属襄城郡隋属颍川郡贞观元年省入临颍后唐避讳改为繁城
　　次畿舞阳县汉樊哙所封二汉属颍川郡晋属襄城郡后改为北舞置定陵郡隋开皇初郡废属颍川唐贞观元年属许州寻废开元四年复置更名舞阳有汉定陵县故城
　　中郏县春秋时为楚边邑令尹子瑕城郏是也汉属颍川郡后汉省之魏复置青龙元年有龙见于郏之摩陂明帝幸陂观龙于是改摩陂曰龙陂城曰龙城晋属襄城郡其后废之置龙山县隋开皇初改曰汝南十八年改曰辅城大业初改曰郏城属襄城郡唐属汝州皇朝崇宁四年来属
　　西辅郑州髙辛氏火正祝融之墟周武王封管叔鲜及为虢郐之国郑武公与平王东迁武公灭二国而徙都焉后郑为韩所灭韩又徙都之秦属三川郡二汉及魏属河南郡晋置荥阳郡后魏为东恒农郡东魏置广武郡东周置郑州隋开皇十六年曰管州炀帝初复为郑州寻废置荥阳郡唐贞观元年州废自武牢移郑州治此天寳元年曰荥阳郡皇朝景祐元年号奉宁军节度崇宁四年建为西辅今县六
　　望管城县故管国周武王弟叔鲜所封春秋晋师救郑楚子次于管以待之即此汉晋为京县地隋开皇十六年析内牟以置管城属荥阳郡十八年改内牟曰圃田省入管城唐贞观七年自武牢移郑州治此东有圃田为豫州薮有邲城为县南左传晋楚战处
　　紧荥阳县故虢国所谓东虢也二汉属河南郡晋泰始二年置荥阳郡后魏因之北齐改曰成臯郡隋开皇初郡废属郑州唐因之有鸿沟在西楚汉中分天下处汉京县故城在东古乡邑也庄公弟叔段居之谓之京城太叔二汉属河南郡晋及后魏属荥阳郡北齐省入焉又有索水楚汉战京索间即此
　　上新郑县古有熊国黄帝所都也亦为髙辛氏火正祝融之墟其后世为郐国亦作桧诗之国风所谓桧羔裘者也郑桓公始封在今华州之郑其子武公与平王东迁乃取郐而徙居焉是为新郑战国时郑灭于韩韩哀侯自平阳徙都之二汉属河南郡晋以后不置隋开皇十六年复之属荥阳郡大业初省菀陵县入焉唐属郑州有溱洧二水
　　中原武县二汉属河南郡晋以后不置隋开皇十六年复之属荥阳郡唐郑州汉卷县故城在东
　　中荥泽县禹贡所谓济水溢为荥者也杜佑云今济水不复入荥汉晋后魏为荥阳县地隋开皇四年置广武县仁夀元年更名荥泽属荥阳郡唐属郑州有广武山上有东西二城中有絶涧汉髙帝项羽相与临广武之间而语即此有敖山商王仲丁自亳迁此周宣王尝狩其地故诗言搏兽于敖秦于此置仓所谓敖仓也故王宫城在今县西北左传作王宫于践土即此今故城内东北隅有践土台是也
　　畿宻县本郑邑春秋诸侯伐郑围新宻二汉属河南郡晋属荥阳郡唐属河南府皇朝因之崇宁四年来属辅滑州古豕韦氏之国春秋时属卫战国时亦属卫其西境属魏秦属东郡二汉因之晋为陈留濮阳二国宋武帝平河南置兖州以为边镇后魏置东郡隋置杞州后为滑州又改为兖州后复为东郡唐复为滑州天寳元年更名灵昌郡大厯七年升义成军节度后避梁王父讳改曰宣义军后唐复故而改灵昌曰灵河皇朝太平兴国四年改武成军今县三
　　中白马县本卫国曹邑左传闵二年狄灭卫立戴公以庐于曹即此二汉为白马县属东郡袁绍遣顔良攻东郡太守刘延于白马闗侯为曹操斩良以报焉晋属濮阳国宋置兖州后魏置东郡隋开皇初郡废置杞州十六年改为滑州大业二年改为兖州后复为东郡唐又为滑州有黎阳津一曰白马津郦生云守白马之津是也有灵河津晋时石勒袭刘耀途出于此以河水泮为神灵之助故号为灵昌津后唐改为灵河津灵河镇汉南燕县地隋开皇十六年置灵昌县以津为名属东郡唐属滑州后唐改为灵河县皇朝治平三年省入白马有滑台本郑之廪延邑其城甚固
　　望韦城县故豕韦氏国商时为伯焉韦贤诗曰肃肃我祖国自豕韦是也二汉为白马县地属东郡晋属濮阳国隋开皇六年置韦城县属东郡唐属滑州
　　紧胙城县故南燕国二汉为南燕县属东郡晋省之其后复置曰东燕隋开皇十八年改曰胙城属东郡唐属滑州胙城周公诸子所封左传富辰曰凡蒋邢茅胙祭周公之嗣也杜预注东郡燕县之南有胙亭而晋史地理志中无此郡县岂永嘉防乱简编失亡故耶
　　望孟州春秋战国皆属周自汉晋至隋皆属河内郡唐显庆二年割属河南府建中二年乃以河南之河阳河清济源温四县租税入河阳三城使又以汜水军赋益之防昌三年遂以此五县为孟州今县六
