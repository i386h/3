<!-- { "loadSidebar": true } -->
　　中金河县唐天寳四年置有金河有燕然山东汉窦宪勤铭于此有李陵台有王昭君墓名曰青冢唐咸通中李国昌为节度使恣横拒命而子克用盗据云州侵掠代北为边患焉
　　安北大都防府唐龙朔三年立曰瀚海都督府总章二年更名开元二年治中受降城十年徙治丰胜二州之境十二年徙天徳军领县二
　　中隂山县故北戎之地隂山东西千余里草木茂盛多禽兽匈奴依岨其中治弓矢出来为冦是其苑囿也战国属赵赵武灵王筑长城自代并隂山下至髙阙为塞秦始皇斥逐匈奴自榆中并河以东属之隂山以为三十四县汉初复为匈奴所有武帝出师征伐斥夺此地置隂山县属西河郡匈奴失隂山过之未尝不哭东汉省入西安阳属五原郡唐天寳元年置隂山县
　　上通济县
　　镇北大都防府唐立领县二
　　上大同县
　　上长宁县
　　下都督云州本戎狄地战国属赵秦属鴈门定襄代三郡二汉晋因之后魏道武徙都平城置司州代尹孝文迁都洛阳改代尹曰万年尹隋属马邑郡唐武徳四年置北常州七年州废贞观十四年置云州天寳元年曰云中郡升大同军节度领县一
　　上云中县本平城县地汉晋属鴈门郡后魏以为代都北齐置大平县后周改曰云中隋开皇初改曰云内属马邑郡唐贞观十四年自朔州北定襄城移云州于云内之常安镇置因改云内为定襄县永淳元年为黙啜所破州县俱废开元二十年复置改定襄曰云中有故隂馆县汉属鴈门郡东汉为郡治后魏置平齐郡寻废有故髙柳城汉属代郡东汉属代郡东汉为郡治有防合坡韩王信又与胡骑入居合柴将军屠防合斩信于此有故桐过城二汉属定襄郡有故武进城汉属定襄郡东汉属云中郡有故盛乐县汉曰成乐属定襄郡东汉属云中郡后魏昭成徙居盛乐宫即此有白豋山匈奴围汉髙帝于此有单于台汉武出长城登单于台勒兵十八万骑旌旗径千余里威震匈奴即此
　　望应州唐末置后唐天成元年升彰国军节度领县二望金城县后唐明宗其县人也故置彰国军而以金城为望县
　　上混源县
　　上新州唐末置后唐同光二年升威胜军节度领县四中永兴县
　　矾石县
　　龙门县
　　懐安县
　　下蔚州本代地在常山之北赵简子与诸子约曰吾藏寳符于常山上先得者赏诸子驰之常山无所得毋防还曰已得符矣从常山上临代代可取也于是简子以毋防为贤其后继立是为襄子襄子北登夏屋请代王使厨人以铜防击杀之遂发兵定代地及武灵王置代郡秦及汉晋皆因之后魏置懐荒御夷二镇及灵丘郡后周置蔚州隋开皇初郡废大业初州废属鴈门上谷二郡唐武徳六年置蔚州天寳元年曰安边郡至徳二载曰兴唐郡统县三
　　中下灵丘县有赵武灵王墓因以为名汉属代郡东汉省之后魏复置及置灵丘郡后周置蔚州隋属鴈门郡唐初没于突厥武徳六年置蔚州侨治阳曲七年侨治繁畤八年侨治秀容故北常州城贞观五年破突厥复故地还治灵丘有水发源于髙氏山东入河汉志注以为灵丘之号在赵武灵王之前此説非也齐地别有灵丘孟子谓蚳鼃辞灵丘而请士师是也此灵丘赵之之北境非齐赵兵交之地
　　中兴唐县本安边县唐开元十二年置治横野军至徳二载更名兴唐
　　下飞狐县本唐昌县汉属代郡东汉省之晋复置隋仁夀初改曰飞狐属上谷郡唐属蔚州有飞狐谷飞狐闗在代国南四十里汉郦食其説髙帝所谓距飞狐之口是也晋刘琨为胡人所攻自代出飞狐口奔于安次即从此道
　　下朔州本戎狄地战国属赵秦汉属代鴈门二郡灵帝末羌胡大扰定襄灵中五原朔方上郡之民并流徙分散建安二十年魏武帝始集塞下荒地置新兴郡晋恵帝改曰晋昌郡后魏置懐朔镇及朔州北齐置广安郡隋开皇初郡废大业初州废置代郡寻改为马邑郡唐武徳四年复曰朔州统县二
　　中善阳县本剧阳县汉属鴈门郡王莽改曰善阳东汉复曰剧阳晋省之北齐置招逺县及广安郡隋开皇初郡废改县曰善阳置代郡寻曰马邑唐置朔州有故桑干县二汉属代郡后魏置桑干郡北齐改为广宁郡后周废之有秦马邑城晋太康地记云秦时建此城城辄崩不成有一马周旋驰走反覆父老异之依以筑城城乃不坏遂名马邑汉武帝使聂壹翁佯为卖马邑城以诱匈奴单于信之乃以十万骑入武周塞觉汉兵谋引去即此地也二汉及晋属鴈门郡故武州县二汉鴈门郡所谓武周塞是也有紫河发源于此
　　中禹邑县唐开元五年析善阳置治大同军城
　　下寰州唐末置领县一
　　下寰清县
　　下儒州唐末置领县一
　　下缙山县
　　下毅州本武州唐末置后唐长兴元年改曰毅州领县一
　　下文徳县















　　舆地广记卷十九
　　钦定四库全书
　　舆地广记卷二十
　　宋　欧阳忞　撰
　　淮南东路
　　大都督府扬州春秋属吴吴灭属越越灭属楚秦属九江郡汉髙帝六年为荆国十一年为吴国景帝曰江都国武帝曰广陵国东汉为郡魏为重镇后吴得之西晋属广陵郡东晋时以郗鉴都督青兖二州诸军事镇此宋置广陵郡文帝兼置南兖州齐梁因之北齐改曰东广州陈复曰南兖州后周改为吴州隋开皇九年改为扬州大业初置江都郡唐武徳二年曰南兖州七年曰防州以刊沟为名左传所谓吴城防沟以通江淮是也九年曰扬州天寳元年曰广陵郡领淮南节度唐末杨行宻窃据其地后为李升所取今县三
　　紧江都县汉属广陵国东汉晋因之自梁至隋或废或置隋为江都郡治唐为扬州有江水祠俗谓之子胥庙盖以祭江神而子胥配食耳
　　紧广陵县汉吴王濞所都后为江都广陵国及郡治焉魏文帝征吴幸广陵故城临江观兵叹曰天所以限南北也北齐置广陵江阳二郡开皇初郡废十八年改县曰邗江大业初改曰江阳为江都郡治后省入江都唐贞观十八年复置与江都分治后改曰广陵唐韩臯号知音常论广陵散以为王凌母丘俭诸葛诞皆欲以扬州兴兵正复魏室而不克魏由是散亡此説非也凌等为都督时扬州治夀春至隋始以广陵为扬州治凌等起事与广陵殊不相涉
　　望天长县本千秋县唐天寳元年析江都六合髙邮置七载更名
　　望亳州春秋属陈战国属宋秦属砀郡汉属沛郡东汉属沛国兼为豫州刺史治焉魏置谯郡晋宋因之后魏亦曰谯郡兼立南兖州后周改州曰亳州隋开皇初郡废大业初州废置谯郡唐初曰谯州贞观八年更名亳州天寳元年复曰谯郡皇朝大中祥符七年升集庆军节度今县七
　　望谯县春秋陈邑汉属沛郡魏武帝其邑人也置谯郡后周曰亳州置小黄县及陈留郡隋开皇初郡废大业二年改小黄曰谯县唐因之
　　望城父县春秋陈邑左传楚昭王救陈师于城父是也汉属沛郡东汉属汝南郡晋属谯郡后魏曰浚仪隋开皇十八年改曰城父属亳州唐因之南有干溪楚灵王败于此
　　望防城县本山桑县汉属沛郡东汉属汝山郡晋属谯郡后魏置谯州及涡阳县兼置南谯郡梁改州曰西徐州东魏改曰谯州隋开皇初郡废十六年改涡阳县为肥水大业初州废改肥水曰山桑属谯郡唐属亳州天寳元年改为防城防馆镇本梁置北新安郡东魏改为防郡北齐郡废置防县后废为镇
　　望鄼县顔师古云字本作□音□中古以来皆借鄼字为之读皆作□而莽呼为賛治则此县亦有賛音二汉属沛郡晋属谯郡后废隋开皇十六年复置属谯郡唐属亳州马头镇本建平县汉属沛郡东汉省之后魏置马头郡北齐废为镇
　　望永城县本芒敬丘二县地二汉属沛郡昭帝更敬丘曰大丘光武更芒曰临睢后皆省焉隋末置永城县唐属亳州芒县故城在今县北有芒山与砀山相接汉髙帝隠于此大丘县故城在今县西北东汉陈寔为此县长
　　望卫真县本苦县城东有頼乡祠老子所生之地汉属雎阳国东汉属陈国晋属梁国后魏为谷阳县属陈留郡北齐省之隋开皇六年复置属亳州唐干封元年改名真源载初元年曰仙源神龙元年复曰真源皇朝大中祥符七年改曰卫真
　　紧鹿邑县本曰呜鹿春秋晋邑左传诸侯侵陈至于鸣鹿即此东汉置武平县属陈国晋属梁国隋开皇十八年改为鹿邑属淮阳郡唐属亳州战城镇本汉郸县属沛郡东汉属沛国晋省之
　　上宿州春秋战国属宋秦属泗水郡汉属沛郡东汉属晋沛国梁置睢州北齐置睢南郡隋开皇初郡废三年州废属徐泗亳三州唐因之元和四年初泗州之虹徐之符离蕲置宿州太和三年废七年复置左徐州南界泗水上今县五
　　望苻离县二汉晋属沛郡北齐置睢南郡唐置宿州汉竹县属沛郡东汉为竹邑及晋皆属沛国梁置睢州隋开皇三年废竹邑入符离汉相县为沛郡治东汉晋因之后废故城在今县西北项羽破汉军于灵璧东睢水为之不流即此县界
　　望蕲县本秦县二世元年七月陈胜率戍卒起蕲即此二汉属沛郡西有防甀乡髙帝破黥布于此晋属谯郡梁置蕲郡北齐置仁州隋开皇初郡废大业初州废属鼓城郡唐属宿州汉龙亢县属沛郡东汉属废国晋属谯郡北齐置龙亢郡隋开皇初郡废入蕲
　　紧临涣县本铚县汉属沛郡东汉属沛国晋属谯郡后魏改为临涣属临涣郡北齐郡废隋属谯郡唐武徳四年置北谯州贞观十七年州废属亳州天祐四年来属皇朝大中祥符七年复属亳州天禧元年来属有稽山中虹县本夏丘二县地汉皆属沛郡东汉属沛郡夏丘属下邳国晋因之后皆废焉北齐复置夏丘县及夏丘郡兼置潼州后周改为宋州改县为晋陵隋开皇初郡废十八年州废县复曰夏丘属泗州唐武徳四年置仁州又析夏丘置虹县六年省夏丘贞观八年州废以虹属泗州元和四年来属
　　灵璧县
　　紧楚州春秋属吴战国属楚秦属九江郡汉属临淮郡东汉属广陵郡下邳国晋属临淮广陵二郡东晋为重镇元帝使刘隗守淮隂是也安帝置山阳郡宋齐因之后魏置淮隂郡东魏改为淮州隋开皇初山阳郡废十二年置楚州大业初州废属江都郡唐武徳四年曰东楚州八年更名天寳元年曰淮隂郡今县四
　　望山阳县本汉射阳县属临淮郡东汉建武十五年封子荆为山阳公治此十七年为三国后属广陵郡晋因之义熈七年置山阳郡改射阳县为山阳县宋因之隋置楚州大业初州废属江都郡隋末臧君相窃据之号东楚州唐武徳四年君相降因之八年曰楚州
　　紧寳应县本平安县二汉属广陵国晋省之后置安宜县隋属江都郡唐武徳四年以县置仓州七年州废来属上元三年以获定国寳十三枚因改元寳应兼改县魏邓艾筑石鼈城在今县西八十里以营田
　　上盐城县本汉盐渎县属临淮郡东汉晋属广陵郡后安帝改曰盐城县宋因之北齐置射阳郡陈改曰盐城郡隋开皇初郡废属扬州隋末盗章彻据其地置射州及射阳安乐新安三县唐武徳四年来归因之七年州废省三县而置盐城来属
　　中淮隂县汉属临淮郡韩信其邑人也今城东有漂母冢东汉属下邳国晋为广陵郡治后魏置淮隂郡东魏改为淮州北齐置懐恩县后周改曰夀张隋开皇初改曰淮隂大业初州废省县入山阳唐干封二年复置属楚州
