<!-- { "loadSidebar": true } -->
　　下慈州春秋属晋战国属魏秦二汉属河东郡魏晋属平阳郡东魏置定阳郡及南汾州北齐改为西汾州隋开皇初郡废十六年改州为耿州后复为汾州大业初州废置文城郡唐武徳元年复曰汾州五年曰南汾州八年曰慈州取慈乌戍为名天寳元年曰文城郡皇朝熈宁五年州废属隰州元祐元年复置今县一
　　中吉乡县本晋之北屈晋献公使公子夷吾居屈即此地产良马所谓屈产之乗东魏置定阳县及定阳郡隋改定阳曰吉昌置文城郡唐曰慈州后唐改吉昌为吉乡皇朝因之州废属隰州州复置仍为州治有禹贡壶口山文城镇本元魏伍城县地后置文城县隋属文城郡唐属慈州有孟门山黄门皇朝熈宁五年省入吉乡唐慈州又领昌宁仵城吕香三县昌宁县元魏置并内阳郡隋开皇初郡废属文城郡后唐改曰宁乡皇朝省之伍城县元魏置曰刑军县后改曰伍城又置伍城郡隋开皇初郡废属文城郡周显徳三年省吕香县隋义宁元年分伍城置平昌县唐贞观六年改为吕香周显徳三年省
　　下忻州春秋属晋战国属赵秦二汉属太原郡元魏置肆州后周徙州于鴈门郡隋开皇初置新兴郡唐废十八年置忻州取忻口为名大业初州废属楼烦郡义宁元年复置新兴郡唐武徳元年复为忻州天寳元年曰定襄郡皇朝因之今县二
　　紧秀容县本汉汾阳县地属太原郡东汉省之元魏置肆州北齐置平冦县隋开皇初置新兴郡十年废平冦县而自今宜芳秀容故城移县治此十八年置忻州唐因之有忻口寨系舟山
　　上定襄县本汉阳曲县地唐武徳四年析秀容置有石岭闗甚险固









　　舆地广记卷十八
　　钦定四库全书
　　舆地广记卷十九
　　宋　欧阳忞　撰
　　河东路下
　　望汾州春秋属晋战国属赵秦属太原郡二汉属太原西河二郡魏因之晋属西河国元魏置西河郡兼置汾州北齐置南朔州后周改曰介州隋开皇初郡废大业初州废复置西河郡唐武徳元年改曰浩州三年改曰汾州皇朝因之今县五
　　望西河县本汉隰城属西河郡东汉省之晋复置属西河国元魏为西河郡及汾州治隋唐皆因之肃宗上元元年改隰城曰西河汉京陵县地属太原郡即赵文子与叔向观于九原之所汉兹氏县属太原郡魏黄初二年置西河国有西河恭王司马子盛碑
　　望平遥县本汉平陶县属太平郡东汉晋因之元魏以讳改陶为遥隋属西河郡唐属汾州
　　上介休县二汉属太原郡晋属西河国元魏分置平昌县后周置介休郡省介休县入平昌隋开皇初郡废十八年改平昌曰介休属西河郡义宁元年复置介休郡唐武徳元年改为介州正观元年州废来属有绵上山今谓之介山有介子推祠汉邬县属太原郡东汉晋因之泽在北是为昭余祁汉中都县文帝为代王都此属太原郡东汉晋因之后皆入介休
　　上孝义县汉中阳县属西河郡东汉因之隋曰永安贞观元年更名孝义有隠泉山
　　中灵石县本汉介休县地隋开皇十年置属汾州唐因之有贾胡堡唐髙祖讨宋金刚次于此地有髙壁岭雀防谷汾水闗皆险固之处
　　上泽州春秋属晋战国属韩后属赵秦属上党郡二汉属上党河东二郡魏晋因之元魏置逹州及髙都长平安平三郡北齐置长平髙都二郡后周并二郡为髙平郡隋开皇初郡废改州为泽州大业初州废置长平郡置泽州天寳元年曰髙平郡皇朝因之统县六
　　紧晋城县本髙都县二汉晋属上党郡元魏置建州北齐置长平髙都二县后周并为髙平郡隋开皇初郡废十八年改县为丹川大业初置长平郡唐武徳元年置建州三年析丹川县置晋城六年州废盖州徙盖州来治九年省丹川入晋城贞观元年州废泽州来治有天井闗在县南太行山上
　　上髙平县本氏县地二汉属晋上党郡后析置平髙县北齐改曰髙平省氏入焉隋属长平郡唐武徳元年置盖州贞观元年州废属泽州秦将白起坑赵降卒四十万人于长平即此地今有头颅山
　　上阳城县本汉泽县二汉属河东郡晋属平阳郡隋置泽州取濩泽为名后属长平郡唐武徳元年复置泽州八年徙治端氏天寳元年改县为阳城有禹贡析城山王屋山濩泽水
　　中端氏县韩赵魏既分晋徙晋君于端氏即此二汉属河东郡晋属平阳郡元魏置安平郡隋开皇初郡废属泽州唐武徳六年徙州来治此贞观元年徙治晋城中陵川县本汉氏县北齐省之隋开皇十六年置陵川县属泽州唐武徳元年属盖州贞观元年来属中下沁水县二汉晋皆属河内郡元魏置广宁郡北齐郡废改县为永宁隋开皇十八年复为沁水属泽州唐武徳元年属盖州贞观元年来属
　　中宪州自唐以前地理与岚州同本楼烦监牧以岚州刺史兼领贞元十五年别置监牧使龙纪元年节度使李克用表置宪州及楼烦县皇朝因之咸平五年以楼烦属岚州以岚州之静乐来属熈宁三年州废十年复置统县一
　　中静乐县汉汾阳县地属太原郡后置岢岚县隋开皇十八年改曰汾源大业四年又改为静乐属楼烦郡唐武徳四年置管州六年州癈以静乐属岚州皇朝咸平中来属熈宁三年属岚州十年复来属有管涔山汾水所出有隋汾阳宫故天池县唐龙纪三年置属宪州咸平省入静乐
　　下岚州春秋属晋后为胡地有楼烦王居焉其后属赵秦属太原郡二汉晋因之后魏末置岚州隋大业四年置楼烦郡唐武徳四年置东防州六年更名岚州皇朝因之统县三
　　中宜芳县本汉汾阳县属太原郡髙帝封蔪强为侯国积粟所在谓之羊膓仓有羊膓坂石磴萦回若羊肠焉隋末置岚城县属楼烦郡唐武徳四年更名宜芳六年为岚州治有古秀容城魏土地记曰秀容胡人徙居之立秀容护军治之
　　中下合河县北齐置蔚汾县隋大业四年改曰临泉属楼烦郡唐武徳三年改曰临津六年属岚州贞观元年又改为合河东有蔚汾闗西有合河闗
　　下楼烦县唐龙纪元年于楼烦监西一里置为宪州治皇朝咸平中以县来属
　　下石州战国时赵之离石邑后为秦魏二国之境秦属太原郡地汉属西河郡东汉为郡治焉晋置西河国北齐置西汾州及懐政郡后周改州为石州郡为离石郡隋开皇初郡废大业初州废复置离石郡唐武徳元年复为石州天寳元年曰昌化郡皇朝因之统县三中离石县本战国赵邑秦昭王伐赵取离石是也后属太原郡汉属西河郡而东汉徙郡治此晋为西河国治自汉末匈奴入居内郡魏武帝分其众为五部在离石者以左贤王去卑监之去卑之豹豹子渊世据此地谓之左国城晋恵帝时渊起兵于此后赵石勒置永石郡后县废焉北齐置昌化县及懐政郡后周郡县并改曰离石隋因之唐为石州
　　中平夷县后周析离石县置隋属离石郡唐属石州中方山县后周置窟胡县及窟胡郡隋开皇初郡废后县改为修化属离石郡后周又置卢山县大业初并入修化唐为方山县武徳二年置方州三年州废来属按旧史言方山隋县隋史石州无方山有修化岂隋末更名而史官失纪欤有方山赤洪水
　　下辽州春秋属晋战国属韩后属赵秦二汉属上党郡晋为乐平郡后魏为辽阳郡隋属辽州大业初州废属太原郡唐武徳三年复属辽州六年州徙来治此八年曰箕州先天元年改曰仪州天寳元年曰乐平郡中和三年复曰辽州皇朝因之熈宁七年州废属平定军元丰八年复置今县四
　　下辽山县本湼氏县地二汉属上党郡晋属辽阳县属乐平郡元魏曰辽阳北齐省之隋开皇十年复置更名辽山十六年属原州大业初州废属太原郡唐武徳三年复属辽州六年州治徙此有辽阳山古箕城春秋晋人败狄于箕先轸死焉即此
　　中下榆社县本湼氏县地二汉属上党郡晋置武乡县唐武徳元年属韩州三年以县及并州之平城置榆州六年州废来属
　　下平城县
　　下和顺县本韩之阏与邑赵奢破秦军于阏与即此汉为沾县属上党郡后置梁榆县晋卢谌征艰赋云访梁榆之虚郭乃阏与之旧平是也隋开皇十年改曰和顺属太原县唐武徳三年来属熈宁七年省为镇入辽山元祐元年复置
　　下丰州自五代以前地理与府州同皇朝嘉祐七年以府州萝泊川掌地置东南接府州西接麟州不统县同下州威胜军自五代以前地理与潞州同皇朝太平兴国二年置威胜军并沁州入焉今县四
　　中铜鞮县本晋大夫羊舌之邑汉髙帝破韩王信于此县二汉及晋属上党郡隋唐属潞州皇朝为威胜军有旧湼县后魏改为阳城开皇十八年改为甲川大业初省入铜鞮
　　上武乡县汉湼县地晋置武乡县属上党郡石勒其县人也有沤麻池勒与李阳争池相殴即此及僣位置武乡郡后魏去武字隋开皇初郡废属潞州十六年分置榆社县大业初省入唐武后复加武字属潞州皇朝太平兴国二年来属
　　中下沁源县本谷逺县二汉属上党郡晋省之元魏置沁源县及义宁郡隋开皇初废十六年置沁州大业初初州废属上党郡唐武徳元年复置沁州天寳元年曰阳城郡皇朝太平兴国六年废州以沁源来属
　　中下绵上县隋开皇十六年分介休县之南境置属汾州唐武徳元年属沁州皇朝太平兴国六年属大通监寳元二年来属晋文公以绵上为介之推田曰以志吾过且旌善人即此
　　同下州平定军春秋属晋战国属赵秦及二汉属太原上党二郡晋置乐平郡元魏为西阳郡后复为乐平隋开皇初郡废十六年置辽州大业初州废属太原县唐武徳三年复置辽州治乐平领辽山平城石艾等县后州徙治辽山而乐平石艾还属并州皇朝太平兴国二年置平定军今县二
　　中平定县本上艾县汉属太原郡东汉属常山国晋属乐平郡后改曰石艾隋属太原郡唐武徳三年属辽州六年属受州八年州废属并州天寳年改曰广阳皇朝太平兴国四年改曰平定置平定军
　　中乐平县本沾县二汉属上党郡晋置乐平郡元魏北齐后周皆因之隋开皇初废郡为乐平县属太原郡唐武徳三年以县置辽州六年徙治辽山而乐平属并州皇朝太平兴国四年来属
　　同下州岢岚军自五代以前地理与岚州同皇朝太平兴国四年析置岢岚军今县一
　　下岚谷县唐长安三年析宜芳县置属岚州并以岢岚栅为军景龙中张仁亶徙其军于朔方留者号岢岚守捉大同军皇朝复以县置军有岢岚水岢岚山同下州宁化军自五代以前地理与岚州同皇朝太平兴国四年析岚州地置宁化县五年于县置军领宁化一县熈宁三年县废后复置崇宁三年又废有雪山汾水
　　同下州火山军自五代以前地理与岚州同皇朝太平兴国七年以岚州雄勇镇置军治平七年置火山县四年县废有火山黄河
　　同下州保徳军自五代以前地理与岚州同皇朝淳化四年析岚州地置定羌军景徳二年改曰保徳不领县有黄河
　　同下州晋宁军自五代以前地理与石州同
　　中下临泉县后周置曰乌突及置乌突郡隋开皇初郡废县寻改曰太和属石州唐武徳三年改县曰临泉置北和州贞观三年州废属石州有湫水皇朝置军来属中定胡县汉离石县地后周置及置定胡郡隋开皇初郡废属石州有孟门闗其地险固
　　河东路化外州
　　单于大都防府本戎狄地战国属赵秦汉属云中郡魏晋皆属新兴郡隋属榆林郡唐龙朔三年置云中都防府麟徳元年改为单于大都防府升振武军节度东北至朔州南至胜州领县一
