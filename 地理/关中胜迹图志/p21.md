<!-- { "loadSidebar": true } -->
　　宋璟宅长安志在大宁坊
　　柳公绰宅通志在升平坊
　　柳公权宅通志在耀州北四十里宅废今名为柳家原宅旁有公权瘗笔冢
　　姚崇宅通志在兴宁坊又李愬宅亦在是坊
　　李光顔宅长安志开化坊有李光顔宅穆宗初赐第崇徳坊以为别宅
　　令狐楚宅酉阳杂爼在开化坊
　　牛僧孺宅通志在新昌坊
　　殷开山顔师古宅通志并在敦化坊长安志贞观永徽间太常少卿欧阳询著作郎沈越賔亦在此坊殷顔南朝旧族欧阳与沈又江左士人时人呼此坊为吴儿坊元载宅长安志在安仁坊谭賔録元载城中南北二甲第又于近郊起亭榭帷帐什器皆如宿设城南别墅凡数十所奴仆曳罗绮二百余人又杜佑宅长安志在安仁坊
　　李思训宅长安志在通义坊
　　阎立本宅长安志在延康坊
　　武元衡宅通志在靖安坊又韩愈刘伯刍李宗闵宅亦在是坊
　　张九龄宅通志在修政坊
　　李光弼宅通志在敦义坊
　　武三思宅通志在休祥坊
　　李勣宅通志在普宁坊
　　上官昭容宅通志在羣贤坊
　　宋宼凖宅通志新説曰府城掖庭街有宼莱公宅中有山池熙熙防后改为安众禅院中有莱公祠堂又渭南县亦有莱公宅今城内普照寺即其遗阯
　　孙思邈宅长安志今为僧寺在祋祤县东五里流惠乡惠政坊启玉山
　　种放宅通志新説曰府城街后有种太尉宅中有奎钧阁赐之阁阁下东壁绘晋王羲之兰亭图西壁绘庐山远公白莲社图
　　空翠堂通志在鄠县西五里溔陂北岸隄上取杜甫溔陂行丝管啁啾空翠来之句宋知县张伋撰记乆而堂废明嘉靖间重建前有紫阁后有菱池气象清幽松竹丛中水磨之声不絶
　　司竹监长安志在盩厔县东三十里史记渭川千畆竹汉谓秦地有鄠杜竹林晋地道记司竹都尉治鄠县其园周一百里以供国用唐置司竹监丞掌之隋义宁元年唐髙祖起兵其第三女平阳公主举兵于司竹园号娘子军宋设监仍唐制通志明设司竹局以大使典之【宋蘓轼司竹监烧苇园因召都巡检柴贻朂左藏以其徒会猎园下诗官园刈苇歳留槎深冬放火如红霞枯槎热尽有根在春雨一洗皆萌芽黄狐老兎最狡防卖侮百兽常矜夸年年此厄竟不悟但爱防宻争来家风逥焰卷毛尾烧欲出已被苍鹰遮野人来言此最乐徒手晓出归潘车巡边将军在近邑呼来飒飒从矛又戍兵又闻可小试战鼓虽冻犹堪挝雄心欲搏南涧虎阵势颇学常山蛇霜干火烈声爆野飞走无路号且呀迎人截来逄箭避犬逸去穷投罝击鲜走马殊未厌但恐落日催栖鵶旗仆鼔坐数获鞍挂雉兎肩分麚主人置酒聚狂客纷纷醉语晚更哗燎毛燔肉不暇割饮啖直欲追羲娲青邱云梦古所咤与此何啻百倍加苦遭谏防説夷羿又被赋客嘲淫奢岂如闲官走山邑放旷不与趋朝衙农工己毕歳云暮车骑虽少賔殊佳酒酣上马去不告猎猎霜风吹帽斜】
　　姚氏山亭通志在盩厔黒水峪【宋蘓轼自仙逰囬至黒水见居民姚氏山亭髙絶可爱复憇其上诗山鵶晓辞谷似报逰人起出门犹屡顾防若去吾里道途险且纡继此复能几溪边有危构归驾聊复柅爱此山中人缥缈如仙子平生暮独往官爵同一屣胡为此溪邉眷春若有俟国恩乆未报念此蹔且泚临风浩悲咤万世同一轨何年谢簮绂丹砂留迅晷】
　　御花园通志在渭南县花园村旧志谓宋太后所置周处庙碑云曹皇后庄
　　望辉堂通志在耀州署后州东鉴山年丰则有光如鉴故登此堂以望之宋皇祐中华原令杨庭建
　　金张中孚宅通志府城草塲街有金紫光禄大夫张中孚宅中有颐真堂众乐堂流杯亭后为钱监元为利用仓
　　元成徳堂通志长安府学成徳堂七门八椽髙敞雄壮元末已毁明宣徳中建为明伦堂
　　亷相泉园通志元至元中平章亷希宪行省陜右爱秦中山水遂于樊川杜曲林泉佳处葺治防馆亭榭导泉灌园移植汉沔东洛竒花异卉畦分碁布松桧梅竹罗列成行暇日雅歌投壶弹琴咏诗其间
　　柳塘通志在鄠县南山下元杨奂隐居教授其徒植柳千株有清风阁读书堂
　　明秦王府雍大记在西安府城中之左洪武初命长兴侯耿炳文修洪武三年四月初七日封愍王之国于秦又保安郡王府在秦府之西永兴郡王府在秦府西南一里兴平郡王府永寿郡王府并在秦府西南二里宜川郡王府在秦府西南三里小池坊汧阳郡王府在秦府西北半里郃阳郡王府在秦府东南三里临潼郡王府在东城之外洪武中为蒲城郡主府第



　　关中胜迹图志巻六
<史部,地理类,古迹之属,关中胜迹图志>
　　钦定四库全书
　　关中胜迹图志巻七
　　陜西巡抚臣毕沅撰
　　古迹【祠宇】
　　西安府隋大崇仁寺长安县志在城西五里隋髙祖子秦孝王施宅建为济渡寺唐髙宗徙于安业坊而以其处为灵寳寺尽度太宗嫔御为尼以处之复徙隣之道徳寺于休祥坊至仪鳯二年二处并为崇圣寺辇下岁时记唐进士樱桃宴在崇圣寺佛牙阁即此也明天顺八年秦藩创修治地得古白玉佛像及钟磬碑刻之属成化十二年毕工额曰大崇仁寺
　　【臣】谨按寺在长安县之胜金舗俗呼为胜金寺秦藩长史赵徳辉碑记谓寺在西补长安之金气也天顺间寺东光彩浮腾掘地得药师佛玉像筑防作殿以祀乾隆乙未【臣】加修建鼎新焉
　　兴善寺咸宁县志在永宁门外五里初名遵善寺隋开皇间额曰大兴善寺诏僧徒二十余万实之招提之盛甲于海内唐元和四年建修转轮藏经阁太和二年得梵相观音移大内天王阁于寺中作大士阁唐末独二阁存焉宋淳熙间崇辨禅师居阁夜深有老狐聴经明永乐时葺【唐郑谷题兴善寺诗寺在帝城隂清虚胜二林藓侵隋画暗茶助越瓯深巢鹤和钟唳诗僧倚锡吟烟莎后池水前迹杳难寻自注十才子诗集多有兴善寺后池之作今寺在池无毎用追叹】寳庆寺通志在城南安仁坊一名花塔寺隋仁寿初建隋文帝唐中宗尝临幸焉文宗感蛤蜊观音像建塔明景泰二年修
　　慈恩寺通志在城南十里曲江池北本隋无漏寺内有浮图六级旧称鴈塔宋张礼城南逰记唐贞观二十一年髙宗在春宫为文徳皇后立永徽三年沙门元奘起塔初惟五层砖表土心效西域窣堵波长安中摧倒天后及王公施钱重建至十层云鴈塔者天竺记逹嚫国有迦叶佛伽蓝穿石山作塔五层最下一层作鴈形谓之鴈塔盖此意也兵余止存七层长兴中西京留守安重霸再修之长安士庻毎岁春秋游者道路相属熈宁中富民康生遗火经宵不灭而游人自此衰矣张舜民画墁录慈恩与含元殿相直续文献通考基四面各一百四十尺仿西域制度有五级并象轮露盘高一百八十尺层层中心皆葬舎利不啻万颗上层以石爲室立碑载二圣所制三藏圣教序记乃褚遂良书李楷鴈塔记景龙三年中宗幸慈恩寺登浮图时在重阳羣臣上菊花酒上赋诗学士及词臣并和圣制上官媫妤以宋之问诗爲美即其事也李肇国史补唐进士旣防题名于慈恩寺塔故谓之鴈塔题名明天顺间秦藩修【唐储光羲同诸公登慈恩寺塔诗金祠起真宇直上青云垂地静我亦闲登之秋清时苍芜宜春苑片碧昆明池谁道天汉高逍遥方在兹虚形宾太极携手行翠防雷雨傍杳防鬼神中躨跜灵变在倐忽莫能穷天涯冠上阊阖开履下鸿雁飞宫室低逦迤羣山小参差俯仰宇宙空庻随了义归崱屴非大厦久居亦以危岑参雪后与羣公过慈恩寺诗乗兴忽相招僧房暮与朝雪融双树湿纱闇一灯烧竹外山低塔藤间院隔桥归家如欲嬾俗虑向来消又登慈恩寺浮图诗塔势如涌出孤髙耸天宫登临出世界磴道盘虚空突兀压神州峥嵘如鬼工四角碍白日七层摩苍穹下窥指高鸟俯听闻惊风连山若波涛奔凑似朝东青槐夹驰道宫馆何玲珑秋色从西来苍然满闗中五陵北原上万古青蒙蒙净理了可悟胜因夙所宗担将挂冠去觉道资无穷杜甫同诸公登慈恩寺塔诗高标跨苍穹烈风无时休自非旷士怀登兹翻百忧方知象教力足可追防搜仰穿龙蛇窟始出技撑幽七星在北戸河汉声西流羲和鞭白日少昊行清秋秦山忽破碎泾渭不可求俯视但一气焉能辨皇州回首呌虞舜苍梧云正愁惜哉瑶池饮日宴昆仑邱黄鹄去不息哀鸣何所投君看随阳□各有稻粱谋李频秋宿慈恩寺遂上人院诗满阁终南色清宵独倚栏风高斜汉动叶下曲江寒帝里求名老空门见性难吾师无一事不似在长安卢宗回登长安慈恩寺塔诗东方晓日上翔鸾西转苍龙拂露盘渭水寒光摇藻井玉峯晴色堕朱防九重宫阙参差见百二山河表里观暂辍去蓬悲不定一凭金界望长安章八元题慈恩寺塔诗十层突兀在虚空四十门开面面风却怪鸟飞平地上自惊人语半天中回梯暗踏如穿洞絶顶初攀似出笼落日鳯城佳气合满城春树雨蒙蒙】
　　荐福寺通志在永宁门外西南三里隋炀帝在藩旧宅唐天授元年改爲荐福寺神龙以后翻译佛经并在此寺东有放生池相传即汉鸿泽陂也歴代名画记天后飞白书额净土院门外两边吴道子画鬼神南边神头上龙爲妙【谨按诸画今无存】咸宁县志武后始立爲大献福寺度僧二百余天授初改荐福中宗即位大加营饰寺基周一顷五十畆有浮图十五级高三百余尺景龙中宫人率钱所立者也俗呼爲小鴈塔歴宋元明继修
　　本朝康熈间修塔寺有钟出自武功河畔砧妇坐石捣衣忽声自石出响闲数里土人发之乃巨钟也送归寺内温国寺通志在城南四十里潏水岸本隋薛国公长孙览妻郑氏舍宅置名实际寺唐开元十五年大德进法师立爲道塲建塔改名
　　大定寺一统志在鄠县东南云际山一名云际寺通志昔魏武之始有李顺兴者隠居此地诵金刚经聚叠瓦塔以记经数至隋大业中乃以此地赐驸马尉迟安爲柴庄安尝见一老人谓曰此古寺地何不再葺之安遂置寺因掘地得石像焉长安志隋仁寿元年爲居贤捧日寺宋太平兴国三年改今名县志金大定再葺惠果寺泾阳县志在县治西北夲隋中兴禅寺唐爲大壶寺宋改惠果寺
　　老子祠通志在盩厔县东南三十里楼观南老子于此说道德五千言授尹喜有说经台又曰升天台长安志
　　华阳子録记秦始皇好神仙于尹喜先生楼南立老子庙晋元康五年修莳朩万株南北连亘七里给戸三百供洒扫隋开皇元年即故阯重建通鉴高祖武德七年十月丙子幸楼观谒老子祠【宋苏轼说经台诗剑舞有神通草圣海山无事化琴工此台一览秦川小不待传经意已空】
　　唐周文武成康祠通志在咸阳县治北街册府元龟宪宗元和十四年正月诏以周文王武王祠宇在咸阳县俾有司精加修饰县志明嘉靖十年重建合祀四王后土庙通志在三原县东北四十里唐村县志本名太宁宫唐时勅建宋庆厯四年修修时诚心所感致有祥云垂覆于地庆厯至金泰和初修葺者四明嘉靖年地震圮隆庆崇祯间继修享赛称胜焉
　　翠微寺通志在长安县城西南翠微山上宋张礼城南游记本唐太和宫武德八年建贞观十年废二十年太宗厌禁内烦热命将作大匠阎立本再葺改爲翠微宫元和元年废爲寺【金赵秉文翠微寺诗南山常爱退之诗未説云烟润色之要看山光如泼黛更须留待雨晴时南山深鎻翠微宫寺在南山十里东祗怪朝来衫袖湿不知身在翠微中】
