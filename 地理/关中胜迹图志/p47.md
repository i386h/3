<!-- { "loadSidebar": true } -->
　　潜水在洋县东六十里通志源出华阳山东南流入汉【谨按禹贡梁州潜水在广元县此水及城固之涔与经无涉雍胜略诸书皆误】
　　酉水河在洋县东七十里水经注酉水北出秦岭酉谷南歴重山与寒泉合水东出寒泉泉涌山顶望之交横似瀑布頽波激石散若雨洒其水西流入于酉水酉水又南注汉谓之酉口太平寰宇记寒泉在旧黄金县北八十四里
　　金水河在洋县东百里通志即蘧蒢水一名黄金水源出秦岭南流至黄金峡之金潭入汉水经注蘧蒢水北出就谷其水南流迳巴溪戍西又南迳阳都坂东又南歴蘧蒢溪谓之蘧蒢水而南流注于汉谓之蒢口元和郡县志黄金水源出县西北百亩山黄金谷南流经县西去县九里太平寰宇记黄金水在黄金县西十里南注汉水
　　子午河在洋县东北县志蒲河源出秦岭南流会椒溪文水二河名三河口又至白沙铺名子午河南流入汉横湖在洋县治西北通志旧有待月台二乐榭文与可守洋故迹也雍大记在洋县旧州西
　　锡杖泉在洋县北念佛岩上通志唐僧法照以锡杖卓地泉遂涌出因名
　　杨填堰在洋县西五十里通志引壻水自城固至留村入县界首为梁家洞【谨按此尚与城固分水下则止灌县境田矣】又东南为新开洞其北岸为倪家渠魏家渠又东南为柳家洞又东南为磨眼洞又东南为宿龙洞又东南为赵家洞又东南为黄家洞又东南为汉龙洞又东南为水磨堰洞又东南为分水渠其北岸为北高渠又下为野狐洞又东南入汉江凡溉县境田一万八百余亩
　　溢水堰在洋县西北二十里通志源出县北秦岭南流五里于东岸筑堰分水东南流下为小飞槽为大飞槽为□坂堰为腰渠为西渠为石堰渠为呉家渠为北渠为南渠溢水又南流五里于西岸筑堰引水西南流为二郎堰又下为高堰洞又下分两派东流者为东渠西流者为西渠溢水又南流五里于下流截河为堰从东岸分水与溢水偕行而南者为三郎堰凡溉田二千四百余亩
　　灙滨堰在洋县北十五里通志源出县北石锉山南流至周家坎于西岸筑堰分水西南流者为灙滨堰灙水又南流五里于东岸筑堰分水东南流者为土门堰灙水又南流四里许截河筑堰从东分水流至县西关外者为斜堰下流分东西二渠其地居灙水下流岁苦冲溢明万厯间知县李用中甃石数丈仍东开土渠灌溉赖之凡溉田三千四百余亩【己上洋县】
　　汉水在西乡县东北百二十里通志自洋县流入又东南流入石泉界水经注汉水自合蘧蒢水又东右会洋水川流漫阔广几里许又东歴敖头
　　子午河在西乡县东北百五十里源出子午谷西南流入于汉【详见洋县】
　　洋水在西乡县东二十里水经注洋水源巴山东北流迳平阳城又东北流入汉谓之城阳水口洋川者汉戚夫人所生处也【谨按平阳城即西乡旧县今在县南】元和郡县志洋水在洋源县南三百步又迳西乡县八里【谨按洋源废县在西乡县南】太平寰宇记洋水出废洋川县东巴岭北流入黄金县界【谨按洋川故城在县黄金县今属洋县界】　县志洋河在县西南三百里源出星子山流迳县东合于朩马河
　　七十二渡河在西乡县东南三百五十里雍胜略源出金竹山其水潆洄凡七十二渡北流入洋河
　　朩马河在西乡县南百步通志一名马源水东北流合洋水入汉县志木马河源出大巴山在县南二百八十里县西南之左西峡空渠水及县北之清凉川县南之金竹水皆注焉又东北入于汉
　　清凉川在西乡县北五里蒿坪山下通志一名青源川自洋县流来入洋河太平寰宇记唐徳宗幸梁洋山南节度使严震具军容迎谒于清凉川即此
　　楮河在西乡县东南二十里通志又有大石川流入紫阳界合于渚河【谨按即紫阳县之小石河也】
　　金洋堰在西乡县东南二十里一统志在子午山左有大渠一分小渠二十五明景泰初知县邱俊筑溉田四千六百亩【已上西乡】
　　故道水在鳯县北一里一统志自鳯翔府宝鸡县流入又西南入秦州两当县界水经注两当水出陈仓县之大散岭西南流入故道川谓之故道水又西南迳故道城东与马鞍山水合又西南流北川水注之【谨按陈仓今属寳鸡故道故城在县东】元丰九域志大散关西南有嘉陵谷即嘉陵水所出自是始有嘉陵江之名方舆胜览嘉陵江源出大散关之西去鳯州九十里雍大记嘉陵江在沔县西北百八十里按类要云其源出大岩县志云出大散关西恐即大岩也迳鳯县北徽县东两当南略阳西迤逦而入川江滩石险恶至渔关始通舟楫【谨按水经注西汉水西迳兰苍城南又南入嘉陵道为嘉陵水兰苍嘉陵皆今秦州礼县地则是西汉水至礼县始为嘉陵水也今则鳯县之故道水与成县之白水江皆名嘉陵盖皆嘉陵上流故得通称矣】
　　黄花川在鳯县东北十里太平寰宇记大散水出黄花县东界大散岭流迳县西去城十步方舆胜覧大散水流入黄花川唐有黄花县
　　安河在鳯县东二里通志即马鞍山水一名斜谷水水经注马鞍山水歴谷西流至故道城东西入故道水【谨按此别是一水非郿县之斜谷水也】
　　红崖河在鳯县西七十里通志即北川水源出秦州南流至唐仓合小峪河又流至两当界入嘉陵江水经注北川水出北洛□山南南流迳唐仓城下又南至困冢川入故道水【谨按唐仓城在县北】
　　野羊河在鳯县南七十里通志源出紫柏山东流至废邱关与东沟河合
　　紫金河在鳯县东南百五十里通志即褒水南流入褒城界方舆胜览紫金水在河池县北一里源出太白山沿流至鳯州武休关入汉中为山河堰即褒水也【谨按唐于鳯州置河池县】
　　扞水在鳯县东北又东北流入宝鸡界水经注扞水出周道谷北迳故道县故城西又东北歴大散关西入渭【己上鳯县】
　　汉水在沔县城南通志亦曰沔水自寜羌界流入又东入褒城界书禹贡浮于潜逾于沔孔传汉上曰沔汉书郊祀志秦祀沔于汉中如淳注北方人谓汉水为沔水水经注沔水东南流注汉曰沮口所谓沔汉者也又东迳白马戍南浕水入焉又东迳武侯垒南又东迳沔阳故城南又东迳西乐城北容裘溪注之又左得度水口又东合温泉又东黄沙水注之【谨按西乐故城在县东南】元和郡县志汉水去铎水县一里【谨按铎水故城在县东南】县志明珠曲亦曰明支曲在县南即汉江洄曲处
　　三泉水在沔县西八十里通志南流二十里入汉太平寰宇记在三泉故县北二十里山下县以此名舆地纪胜在大安军东门外濒江石上有泉三处大如车轮品列鼎峙泉流涓涓下注水旱无盈缩
　　沮水在沔县西三十里通志源出鳯县南流合于汉即沔水也述异记汉沔会流处岸上有石铭云下至水府三十一里传为李斯刻石县志沮水出县北百八十里母猪山南流迳县北又南入汉
　　白马河在沔县城西三十步通志即浕水出龙门沟南流入汉水经注浕水北发武都氐中南迳张鲁城东又南迳张鲁治东对白马城又南流入沔谓之浕口【谨按汉沮县属武都郡即今略阳】太平寰宇记浕水源出西县北四十五里独石谷南流迳县西二百步注汉水府志龙门沟在县西北一里即白马河也东为卧龙山西为烽燧山其中如门故名
　　旧州河在沔县东二十五里通志即度水源出百丈坡南流入汉水经注度水出阳平北山南迳阳平县故城东又南迳沔阳县故城东而南流注于汉水【谨按阳平故城在今县东北】
　　养家河在沔县南通志即容裘溪一名洛水源出巴山其水东北流入于汉水经注西乐城在山上有谷谓之容裘谷有容裘溪俗谓之洛水水南遵巴岭山东北流又北迳西乐城东而北注于汉县志养家河自褒城界大铁厰来迳县之镇阜川北流至黄沙驿入于汉金泉水在沔县东南四十五里水经注汉水又东右防温泉水口水发山北平地方数十步泉源沸涌冬夏汤汤望之白气浩然言能瘥百病浴者皆有硫黄气池水通注汉水【谨按金泉疑即温泉】
　　黄沙河在沔县东四十里通志源出云雾山南流至褒城界入汉水经注黄沙水北出远山山谷邃险人迹罕及谿曰五丈谿水侧有黄沙屯其水南注汉水舆地纪胜西县有青羊峡黄沙水所出
　　东池在沔县东三十里通志沔水所溢相传为唐贾岛避暑之所
　　石剌塔堰在沔县东北三十五里通志引旧州河水分两派东流者为山河东堰西流者为山河西堰凡溉田六千九百余亩
　　石燕子堰在沔县东北三十里通志引黄沙河水分两派东流者为天分东堰西流者为天分西堰凡溉田四千六百余亩
　　琵琶堰在沔县南三十里通志引养家河水首为琵琶堰又北为马家堰又北为麻柳堰又北为白马堰一名白崖堰又北为天生堰又北为金公堰又北为浕水堰又北为康家堰凡溉田五千八百余亩【己上沔县】
　　西汉水在略阳县城西一统志自成县流入又南经寜羌州西入四川广元县界亦曰嘉陵江水经注西汉水自会脩水又东南于槃头郡南与浊水合又东南歴汉曲迳挟崖与挟水合又东迳武关城南东南与北谷水合又西南迳关城北【谨按槃头故郡在县北关城即今阳平关在寜羌州】唐书地理志元和中节度使严砺自长举县西疏嘉陵江二百里元和郡县志嘉陵水经长举县南十里又经顺政县南百步【谨按长举故城在县西北】雍大记西汉水在西和县源出嶓冢山雍胜略犀牛江在县西北百二十里又名东西淮自阶州东流入嘉陵江府志犀牛江源出礼县自西淮而下舟楫可通流至两河口合嘉陵江【谨按嘉陵江源有三西和县之西汉水一也成县之浊水二也鳯县之故道水三也考水经注及禹贡锥指皆以自西和流迳礼县成县者为嘉陵正源即所谓淮河者也乃今皆以淮河为犀牛江而浊水故道水羣目为嘉陵江是循流而忘其源矣如雍胜畧府志皆沿其误今特为正之】
　　故道水在略阳县北百二十里通志自大散关分水岭之南迳鳯县又迳徽县至大鱼关可通舟楫又至县北合白水江又至两河口合淮河又合横现河迳县城西南又合夹渠八渡二水又合乐素河迳阳平关至广元县入蜀【谨按乐素河一作乐索河其水东南流入故道水】
　　白水江在略阳县北百二十里通志即浊水水经注浊水自合故道水又南迳槃头郡而南合鳯溪水又南注汉水太平寰宇记左溪水在鸣水县西南七里自栗亭县北来合于嘉陵江【谨按左溪即鳯溪今县西北有青泥河疑即此水】
　　横现河在略阳县西十五里府志其水东南流入嘉陵江【谨按疑即水经注之挟崖水】
　　百八渡水在略阳县东八十步通志即北谷水一名黄坂水源出退水河自徽县来经城西南入嘉陵江水经注北谷水出武兴东北而西南流迳武兴城北又南转迳其城东而南与益水合水出东溪西流注北谷水又南流注汉水太平寰宇记黄坂水在顺政县东一里府志一百八渡水源发三川众水合流经一百八渡绕城东南会夹渠水入嘉陵江其夹渠河在县东二里源发飞仙岭西入百八渡河【谨按百八渡水即水经注之北谷水太平寰宇记之黄坂水而夹渠水即水经注之东谿水也】
