<!-- { "loadSidebar": true } -->
　　燕然山在榆林县北套外汉书匈奴传征和二年李广利出五原乘胜追北至范夫人城又北至郅居水上引还至速邪乌燕然山单于遮击贰师败降后汉书窦宪传永元元年窦宪破北单于于稽落山追至私渠北鞮海遂登燕然山去三千余里刻石勒功而还
　　黒山在榆林县北套外魏书蠕蠕传神防二年讨蠕蠕帝出东道向黒山长孙翰从西道向大峨山同防贼庭袭之至栗水大檀众西奔唐书郭知运传开兀四年突厥降户叛知运领朔方兵邀击于黒山呼延谷大破之铁山在榆林县北套外唐书突厥传贞观四年李靖出定襄进屯恶阳岭夜袭颉利颉利惊退牙碛口走保铁山靖复袭击大破之【己上边外名山附见榆林】
　　龙眼山在神木县东南百步通志上有二穴穿透如龙眼县志防岈突起类龙头角
　　香炉山在神朩县东北一里通志明武宗赐名鳯头山县志峰峭如削其顶最圆而稍舒如喙明霞掩映灼灼生辉东为虎头山又东北为锦屏山山形峻峭布列如屏泗沧之水绕其下
　　驼儿山在神朩县西三里通志首尾皆峻中稍低凹俨若驼峰明武宗赐名笔架山
　　沈家寺山在神朩县西南三十里延绥志山石有巨人迹长尺五寸濶五寸车辋迹一道俗传周世宗微时憩此又县西南八十里有防军崕在柏林堡南相传秦王过此防军今有马蹄及人跪坐衣文在石
　　白龙寺山在神朩县东南十里通志四面壁立祗通一径登者拾级聚足以上土人多有结庐而居者又县东十里有鳯凰石相传宋时鳯鸣于此
　　卧牛峰在神朩县东北县志在永兴堡东南十五里夏将讹厐东侵宋将郭恩被执于此【已上神木】
　　跋那山在神朩县北套内魏书蠕蠕传登国六年讨蠕蠕缊纥提西遁魏主追至跋那山缊纥提降缊纥提之子曷多汗弃父西走长孙肥轻骑追至跋那山斩之骨罗山在神朩县北套内魏书明帝纪永兴五年帝西幸五原挍猎于骨罗山
　　鸡秩山在神朩县北套外汉书匈奴传本始二年祁连将军田广明出西河塞千六百里至鸡秩山【己上边外名山附见神木】
　　五虎山在府谷县东一里雍胜略五峰雄峙其形如虎延安府志一名五龙山下有香炉山曾有仙人炼丹于此
　　桃花洞在府谷县城南通志洞有硃沙艶如桃花又千佛洞在桃花洞南又悬空洞在县东门外高踞城巅俯瞰洪流又洪济洞在县小南门外
　　水塞山在府谷县北十五里通志两川夹流山峙川中龙峰山在府谷县东北三十里通志山形盘曲纡回上有高峰特立树朩阴翳旱祷辄应建有龙王庙
　　青石崖在府谷县东北九十里通志在黄甫营北又相近有竺琭台巨石巑岏一名莲花纒【己上府谷】
　　暖泉峰在府谷县北套内九域志在丰州西北三十七里【谨按丰州故城在府谷北百五十里】
　　沙角山在府谷县北套内三秦记河西有沙角山峰崿危峻逾于石山其沙粒麄色黄如干糒又山之阳有泉名沙井绵歴今古沙不填之人欲入穴即有鼓角之声震动人足九域志丰州西五十里至沙井岭
　　薛林山在府谷县北套内魏书明帝本纪后魏泰常四年帝从君子津西渡大狩于薛林山
　　拔邻山在府谷县北套内魏书太武帝纪始光四年西讨赫连昌济君子津次拔邻山榆林卫志山去君子津二百余里
　　石门山在府谷县北套外汉书匈奴传太初三年光禄徐自为出五原塞数百里远者千里筑城障列亭至庐朐【谨按颜师古曰庐胊山名也朐音劬】地理志稒阳县北出石门障得光禄城水经注石门水出石门山【谨按石门山在旧临沃县境】禹贡锥指庐朐山谓之光禄塞按元和郡县志石门障即光禄城古入匈奴大路【己上边外名山附见府谷】
　　狄青原在怀远县西南五十里延绥志在威武堡南十里明成化二年总兵杨信破敌于此
　　横山在怀远县西南接安定县界县志宋元丰中种谔上言横山延袤千里多马宜稼且有盐铁之利其城垒控险足以守御即此【己上怀远】
　　契呉山在怀远县北套内十六国春秋赫连勃勃北游契呉叹曰美哉临广泽而帯清流吾行地多矣自马岭以北大河以南未之有也元和郡县志山在朔方县北七十里【谨按水经注云河水左合契呉山水在定襄桐过之下则山当属山西境抑或别有一山存以俟考】
　　朩岭在怀远县北套内唐书地理志朔方县有朩岭
　　阳山在怀远县北套外水经注河水东迳阳山南汉书注曰阳山在河北指此山也又东迳石迹阜西是阜破石之文悉有鹿马之迹自高阙以东夹山帯河阳山以西皆北假也禹贡锥指阳山即阴山山在中国极北故名阴山水北曰阳山在河水之北故亦谓之阳山汉书侯应曰北边塞至辽东外有阴山东西千余里计阴山绵亘直抵辽东非河南所能容信徐广之谬【谨按徐广曰阴山在河南阳山在河北　已上边外名山附见怀逺】
　　第一峰在葭州北五里通志高出羣峰又有飞来石在州北三里许片石挂于悬崖相传昔时飞落于此龙头冈在葭州东南百步通志冈之东有果老洞层崕横出洞临黄河俗传果老曾居此相近有香炉石在州治东麓石笋突出高十余仞驾朩为桥构观音阁其上俯临黄河宛然中流之柱
　　万户峪在葭州北八十里通志宋咸平中啜讹引赵保吉之众从此入冦麟州【谨按麟州今属神木】古为沃壤谷中有居民万家又鳯凰山在万户峪东北层峦特出南凭黄河高数百仞又峪北有狮子石耸峻玲珑其巅突出石笋上濶下狭攀援而上可容数十人东临黄河一名狮扑石
　　石鼓崖在葭州北百里汉楼子沟西通志青石一片长丈余架两石上又落大石一隙其中形如鼓圈覆青石上击之其声如鼓
　　题诗崖在葭州西北五十里通秦塞葭芦河西州志岩边石上有朱字诗二首似古鸟迹体首云深山隠玉树余不能辨
　　墖儿山在葭州西北百四十里州志上有小墖在真乡川北嘉靖间吉囊侵东路至此
　　西岭山在葭州西五里葭芦川傍通志宋将薛义败夏人于葭芦西岭即此又相近有桃李坞在申家湾东绕芦水西峙石崖清泉盈耳桃李怡目
　　落珠崖在葭州西七十里五女川西州志石崖壁立乱水喷注如落珠相传宋兵至此乱箭射石水随箭镞迸出土人名曰万箭崖
　　嵯峨峰在葭州南三里许通志崔嵬巨石立南山之崖若蹲踞然其下为龙虎湾在州南旧城下其南山下有石长十余丈横峙葭芦河中形若卧龙水为所障折而北流其北当水之冲有一石踞坐如虎其水至此转而东流绕龙之右东出
　　白云山在葭州东南五里州志峰顶常有白云缭绕因名为一州胜境
　　秋千坞在葭州东北百里雍胜略有大树植两山之巅其下为大道行者望之若秋千架故名【己上葭州】
　　大川
　　榆林府葭芦川在榆林县东又东南流入葭州界通志即诸次水今名沙河山海经诸次之山诸次之水出焉而东流注于河水经注水出上郡诸次山东流迳榆林塞即汉书所谓榆溪旧塞也其水东入长城小榆林水合焉歴涧西北穷谷其源也又东合首积水水西出首积溪东注诸次水又东入河延绥志沙河源出双山堡西北即真乡之葭芦河也南合堡东宋家河又南合谢家庄车道沟水又南至投河合关家川水过柳树防又南合真乡水抵通秦寨流石峡中合五女川为葭芦河至葭州城南入黄河【谨按真乡县旧属葭州柳树会在葭州西北一百里】
　　无定河在榆林县西南通志自怀远界来迳鱼河堡与西河合又东南入米脂界水经注奢延水又东迳肤施县合帝原水又迳肤施县南【谨按汉肤施县今属绥徳州】
　　西河在榆林县北十里通志即帝原水亦名明堂川汉书地理志肤施县有帝原水水经注帝原水西北出龟兹县东南流注奢延水【谨按龟兹故城在县北】延绥志西河在镇城西即榆溪源出塞外葫芦海南流入红石峡水自石崖流下陡落数千仞匝隍堑于城西遂为西河南流至镇川堡入无定河【谨按水经注诸次水即榆溪延绥志又谓西河为榆溪或又以沙河至葭州入河者为诸次水以西河至鱼河堡入无定河者为帝原川与延绥志异而与郦氏水道合从之】龙王泉水在榆林县城中延绥志一名南门河一名南泉自山半涌出滙而为池疏而为窦周灌城中镇人所汲养也严冬蓊勃水气如蒸西南入西河
　　柳河在榆林县西南十五里延绥志源自西南入西河长湖数顷其地可耕成化中植柳数千株万厯中斩伐殆尽
　　杨官海在榆林县西二十里延绥志凡水之所会渟而不流者边人通谓之海水不大而海之者渟之盛也杨官海又西十里曰方家海又西十里曰酸梨海又稍南曰天鹅海【己上榆林】
　　黄河在榆林府北塞外自延安府界流来又东南入府谷界水经注河水自临河县故城北又东迳阳山南又东流迳石迹阜西又南屈迳河目县【谨按河目故城在北假中属胜州银城县在今怀远县西北】又南合南河上承西河东迳临戎县故城北又东迳临河县南又东迳广牧县故城北经流二百里许东会于河【谨按广牧属朔方郡即丰州也在今怀远县北】河水又南迳马阴山西又东南迳朔方县故城东北【谨按什贲故城即汉朔方县在今怀远县北】又东转迳渠搜县故城北【谨按渠搜县在废夏州北今榆林府西北】又东迳西安阳故城南【谨按西安阳县属五原郡在废丰州东北今榆林府西北】又东迳田辟城南【谨按田辟地名属五原郡】又东迳成宜县故城南【谨按成宜县在废丰州界今榆林府北】又东迳原亭城南【谨按原亭亦地名属五原郡】又东迳宜梁县故城南【谨按宜梁县在五原西南六十里废丰州东今榆林府北】又东迳稒阳城南河阴县故城北【谨按稒阳属东部都尉治河阴县属五原郡俱在今神木县北】又东迳九原郡故城南【谨按秦置九原郡汉更名五原在今神木县北】又东过临沃县南【谨按临沃县属五原在今府谷县北】又东枝津出焉又东流石门水南注之又东迳稒阳故城南【谨按稒阳县在废胜州西南今府谷县东北】又东南枝津注焉水上承大河于临沃县东流七十里注于河河水又东迳塞泉城南而东注又东过云中桢陵县南又东过沙南县北从县东屈南过沙陵县西【谨按桢陵县即废东胜州沙陵汉属云中郡并在河东岸今属山西沙南县在河西今府谷县东北】河水屈而流白渠水注之又南迳赤城东又南过定襄桐过县西河水于二县之间济有君子之名【谨按定襄桐过并在河东岸属山西】河水又东南左合契呉山水树頽水大罗水【谨按诸水皆在山西】又右得湳水口又南过西河圁阳县榆林卫旧志黄河在卫北千里自寜夏卫横城堡西折而北过平冦城东百余里又东北流过古丰州西北折而东经三受降城南至废东胜州西折而南入府谷县黄甫川东九里其中谓之河套周围数千里
　　诺水在榆林府北套外通志一名诺真水汉书匈奴传元帝初元初都尉韩昌光禄大夫张猛使匈奴与单于登诺水东山刑白马为盟颜师古注诺水即今突厥地诺真水也
　　鹿浑海在榆林府北套外魏书道武帝纪登国五年西征次鹿海袭高车袁纥部八年西征侯吕邻部至苦水皆大破之
　　鸊鹈泉在榆林府北套外唐中受降城北唐书囘纥传贞观中以囘纥归附诏于碛南鸊鹈泉之阳置邮额根河在榆林府北套外魏书蠕蠕传太平真君四年讨蠕蠕帝出中道至鹿浑谷与贼相遇呉提遁走追至额根河破之车驾至石水而还
