<!-- { "loadSidebar": true } -->
　　【臣】谨按闗中北境大山以桥山为称首冈峦迤逦随地异名其在庆阳府合水县东五十里者曰子午山其在延安府保安县东六十里者曰艾蒿岭在安定县北八十里者曰髙栢山皆桥山之支阜惟中部沮水所过之山独受正名而榆林府西北又有桥门后汉灵帝时段颎追羌出桥门水经注桥山有长城门故谓之桥门乐史云桥山南连耀州北抵盐州东接延州绵延八百余里盖邠宁环庆延绥鄜坊诸郡邑皆在桥山之麓宋人所称横山之险亦即桥山北陲诸家地志或不知其绵亘广逺各指一山为主名是此非彼要为方隅之见又按山海经蒲谷水源出桥山金史亦言中部县有蒲谷水今此水源流莫辨宜从阙疑之义焉
　　鳯凰山在中部县西一里县志其形似鳯一名二郎山其中有黄花峪入秋金菊芬芳香气袭人延安府志鳯岭在西郊外相传轩辕截嶰竹成律吕鳯鸣于此【谨按县图鳯岭即鳯凰山一云在县西百里者误】
　　回军岭在中部县北六十里县志元孝子王克已庐墓防【又见古迹】
　　仙掌崕在中部县西北三里延安府志山势耸起五峰聫峭如掌
　　石堂山在中部县西北四十里通志即翟道山水经注云猪水西出翟道县西石堂山本名翟道山【谨按魏狄道故城在县西北猪水当即浅石川也】
　　双钟山在中部县西北七十里延安府志形如覆钟峻秀屹立又相近有三鳯冈相传古有逸人隠此崕间石刻犹存
　　子午岭在中部县西北二百里接合水界通志沮水出此县志南北绵亘延庆二郡之间长八九百里东北至葭州黄河北通九原云中秦防恬堑山堙谷即此【谨按此即合水之子午山亦即桥山之异名也】
　　龙荣山在中部县西四里通志元王九臯筑砦于上有故址又玉仙山在县西五里雍胜略云常有仙人往来其防
　　桑园药王洞在中部县西五十里通志深邃可容百人洞中莲座横列竒巧得之自然
　　唐峪洞在中部县西九十里县志上有悬崖危崿下筑石城洞中有石井为悬楼六磴道四壁立千仭自下望之楼阁如在天际【已上中部】
　　玉华山在宜君县西南四十里通志有唐建玉华宫宋雍熙初于此获一角兽时以为麟金于此置玉华镇又野火山在县西南七十里宋张珉玉华山记玉华山南曰野火谷望之如防烟而莫知所自谷之西曰鳯凰谷唐置宫故地其西曰瑚谷尝有别殿瑚之北曰兰芝谷太宗诏沙门元奘译经于此中有石崕崭然天成下有凿室可容数十人有悬泉势若飞雨有松十八环其侧其西南曰驻銮崕其始入也双壁屹然如削石而成既至其处若视瓮侧有泉飞泻而下名曰水帘真人洞在宜君县西北七十里通志石径幽折崕壑竒古
　　太子山在宜君县东南四十里通志相传秦太子扶苏筑长城憇此
　　秦山在宜君县东南九十里接白水界通志山势绵亘相传唐太宗为秦王时畋猎于此【又见白水已上宜君】
　　大川
　　鄜州洛水在州东百步自甘泉界流入又南流入洛川界太平寰宇记洛水又谓之洛交水按三川县有三川水谓华池水黑源水洛水同会故名三川【谨按三川故城在州南】通志自州北三十里南杨村入境流七十里至交口村又南入中部界州志洛水南流至城北合牛武采铜二川南流过城东水流冲激州城数被其患【唐杜甫三川观水涨诗我经华原来不复见平陆北上惟土山连天走穷谷火云无时出飞电常在目自多穷岫雨行潦相豗蹙翁訇川气黄羣流会空曲清晨望髙浪忽谓隂崖踣恐泥窜蛟龙登危聚麋鹿枯查卷拔树礧磈共充塞声吹神下世间人代速不有万穴归何以尊四凟及观泉源涨反惧江海覆漂沙折岸去潄壑松栢秃乘陵破山门回干裂地轴交洛赴洪河及闗岂信宿应沈数州没如聴万室哭浊殊未清风涛怒犹蓄何时通舟车隂气不黪黩浮生有荡汨吾道正羁束人寰难容身石壁滑侧足云雷屯不已艰险路更局普天无川梁欲济愿水缩因悲中林士未脱众鱼腹举头向苍天安得骑鸿鹄】
　　牛武川在鄜州东北五里西南流注洛水州志自牛武城东来入洛
　　采铜川在鄜州西北十五里通志为杜甫经逰地在羌村南十里许有一石窟中出石脂就窟可灌成烛至元七年封扄不采
　　苇谷水在鄜州南五里通志一名荻子沟太平寰宇记水经注云苇谷水自苇谷东南流入三川水又砂罗谷水南流迳黄原祠东合苇川【唐郑玉韦谷水诗水会三川碧波雕隂人唱采花歌旧时白翟今荒草苇谷凄凄风雨多】
　　华池水在鄜州西南通志源出庆阳府合水县东流入州界迳直罗故城与黑水合又东南合会道河余乐川迳县北葡萄塞为葡萄河又东南至交口与洛水会亦曰葫芦河
　　直罗川水在鄜州南元和郡县志在直罗县南二里州志直罗川自直罗城南注华池水通志黑水在州西南自合水县流入东合华池水【谨按直罗川水即黑水自合华池水迳中部县北葡萄塞二水又兼受葡萄河之称一统志载直罗川水而于黒水不别为标目陜西通志则以黒水直罗川水并入华池水条下未甚明晰今为正之　已上鄜州】
　　洛水在雒川县西南七十里自鄜州流入又东南入中部界通志一名领前河一名上堡河又名髙家河县志洛水自鄜州入境南流防东为雒川岸西为中部至交口会葫芦河又南会沮水
　　厢西河在雒川县西北三十里【谨按宋朝类苑鄜州东百里有相思河河岸有相思舗唐令狐楚有题鄜州相思铺诗所谓谁把相思号此河是也今考鄜州东三十里有相思铺一名厢西铺接洛川界而洛川有厢西河当即此水或以语转而讹惟所云在鄜州东百里者里数未合疑亦以水源目之耳】杨班湫在雒川县东南六十里周一里二十步今堙周地图记姚苌立节将军杨班居黄梁谷北其谷西有小谷由来无水夜中有人就班借车牛十具云我是湫神欲移徙班即备车牛置门前至明车湿牛汗乃寻车辙至干谷忽有水方二百余步其水极深每水旱祈祷有应【谨按郃阳亦有杨班湫盖堰洿谷水所成也　已上雒川】
　　洛水在中部县东北三十五里自鄜州南流迳交口合葫芦河又南合沮水流入宜君界元大一统志自州境交口村南流入中部县又南流十五里至杨家庄合沮水又东南流四十里至鄜城十二盘出境【谨按鄜城今属洛川县】禹贡锥指县东十里有古川口即沮洛交会处亦曰龙首川按此不过沮水之枝津至近世下流壅塞不由富平入洛则此遂为二水交会之通川耳
　　葡萄河在中部县东北三十里通志一名葫芦河即鄜州之华池水南流为直罗川又南流经县之葡萄塞为葡萄河
　　沮水在中部县西又南流入宜君界汉书地理志直路县沮水出县西东入洛【谨按直路故城在县西北】水经注沮水出直路县东南迳燋石山东南流厯檀台川俗谓之檀台水屈而夹山西流又西南迳宜君川元大一统志沮水自子午岭东南流二百里至县东三十里杨家庄东南顺流入洛县册自子午岭来至三河口纳常川葛家川东流十余里绕城又东流十里与泥水会又东流十余里入洛
　　葛家川在中部县西十余里县志源出宜君县西孟家河东流纳常川河与沮水会于三河口山水纡回林木葱鬰东移泉水在中部县东五里通志一名飞来泉古有石碣今无存其水细流入沮
　　上善泉水在中部县东北二里唐书地理志州郭无水东北七里有上善泉开成二年刺史张怡架水入城以纾逺汲刺史崔骈复增修之民获其利县志在桥山东县北门外沮水防侧其水流入于沮
　　栁窟泉在中部县西五里县志山顶沸出悬溜而下如素练然延安府志旁多丛栁秋风叶落随流飘荡故名又寒氿泉在县西十里水从地涌渊深渟静大树重隂夏日生寒故名【已上中部】
　　洛水在宜君县东北八十里自中部界流入又南与洛川接界又东南入白水界县册洛水自中部界纳沮水又有党家沟范家沟梁家河水又贺家河源出县之东山下李家河源出县北十里合而为五交河东流入之又南纳冯家河水入白水界
　　石盘川在宜君县东五十里太平寰宇记源出同官县大石盘山东流入县界
　　沮水在宜君县西又南流入耀州界水经注沮水西南迳宜君川世又谓之宜君水又得黄岭水口东南流迳祋祤县【谨按祋祤县今属耀州】通志沮水自徴宁界来分二流其一南流迳马栏镇乱石滩合姚渠川南流入耀州界其一东流合防家河水又合慈乌水又合玉华川仙人沟纒带谷诸水流迳中部界合于洛一统志按水经注谓沮水下流合铜官注郑渠而东入洛自郑渠堙废沮水故道难考诸志犹从其説至经中部县南入洛之沮水则始于元统志禹贡锥指目为枝津然此水东流入洛与南流入渭之沮水源流各别非枝津也且今入渭之沮上源太近亦与汉志出直路县西之説不合通志分东南二流两存其名今从之
　　姚渠川在宜君县西七十里通志源出姚渠村北三十里核桃沟南流至乱石滩入沮
　　慈乌水在宜君县西北四十里太平寰宇记源自升平县分水岭东流入县界【谨按升平故城在县西北】县志东流合杜村河入沮
　　玉华川在宜君县西五十里通志源出驻銮坡之瀑布泉一名醁泉流而成川又有仙人沟水在玉华山北流合玉华川又纒带谷水在县西二十里源出艾蒿凹迳彭村与玉华川仙人沟水合流至杜村合于东沮水至中部入洛
　　石油井在宜君县西二十里姚渠村通志村有石井汲水澄而取之气味虽臭可疗牛羊癣疥【巳上宜君】
　　古迹【宫阙】
　　鄜州唐仁智宫在宜君县鳯凰谷唐书韦挺传武徳七年避暑仁智宫雍录武徳七年造
　　玉华宫在宜君县西南唐书地理志在坊州宜君县北四里鳯凰谷元和郡县志贞观二十年置册府元太宗建玉华宫既成正门谓之南风门殿覆瓦外皆葺之以茅帝以意在清凉务从俭约匠人以为层嵓峻谷元览遐长于是疏泉抗殿包山通苑皇太子所居南风门之东正门谓之嘉礼门殿名晖和殿其官曹署寺并皆创立及帝逰奉御王孝积于显道门内起紫微殿十三间文甃重基髙敞宏壮帝见之甚悦太平寰宇记在县西四十里贞观十七年置其地本县人秦小龙宅太宗曰小龙出大龙入当时以为清凉胜于九成宫永徽二年有诏废宫为寺便以玉华为名寺内有肃成殿元奘法师于此院译经毎言此寺阎浮之兠率天也雍胜略初有九殿五门而可记其名与防者六其正殿为玉华其上为排云又其上为庆云其正门为南风南风之东为太子之居其殿曰晖和门曰嘉礼知其名失其处者一曰金风门也其西瑚谷常有别殿存焉方舆纪要玉华宫因仁智宫增筑
　　【臣】谨按玉华宫元和郡县志唐书地理志皆云在宜君县北四里而太平寰宇记谓在县西四十里今考宜君故城在县治西南唐贞观中置玉华宫仍于宫侧置宜君县其后移于今治一统志谓当在五代时诸家记载各据当时县治相距之逺近而言所以不同至其创建之嵗元和郡县志在贞观二十年新唐书从之旧唐书则谓在二十一年太平寰宇记又谓在十七年然李吉甫以唐人而志唐事语当覈实自宜以元和郡县志为正考宫既废为寺嵗久遗构莫存当日所谓即涧疏隍凭岩建宇者无由髣髴见之矣古迹【第宅】
