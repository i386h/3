<!-- { "loadSidebar": true } -->
　　报恩寺长安志在县治南唐中宗时爲懿徳太子资福遂名懿德寺后惟阯存元至正中赐平章额森鼐夫人页噜爲花圃尝见白石像放光复舍爲寺勅额大兴国报恩寺
　　香积寺一统志在长安县南神禾原上通志唐神龙二年建宋太平兴国三年改爲开利寺旧有香积堰水入城中遭朱泚乱壊龙首香积以决其流宋时龙首堰复香积堰废县志寺前有大小塔二【唐王维过香积寺诗不知香积寺数里入云峯古木无人迳深山何处钟泉声咽危石日色冷青松薄暮空潭曲安禅制毒龙】
　　开元寺通志在咸宁县治西唐开元年建元开元寺碑开元二十八年正月二十八日元宗于延庆殿与胜光师论佛恩德乃令天下州府各置开元寺一所宋建隆四年中书令王彦超修
　　牛头寺通志在府城南二十里樊川北勲防陂贞元十一年建咸宁县志宋太平兴国中改爲福昌寺明隆庆五年修殿前有四季栢形如张葢四时皆花【唐司空图牛头寺诗终南最佳处禅诵出青霄羣木澄幽壑踈烟泛泬寥】
　　西五台通志在府城西北隅是台基于唐创于宋屡葺于明有祷必应六月大防岁以爲常总督鄂海于康熈戊戌重修由三天门拾级而升层台绀阁环列左右最高处爲大士殿登殿四望收一郡之胜
　　圆光寺通志在府城南六十里太乙山中今称爲南五台圆光寺碑记隋仁寿中有毒龙变爲羽人携药货于长安诈称仙术大士现比丘身以妙智力伏妖唐大厯六年号爲南五台山圣寿寺宋太平兴国三年夏前后六次现五色圆相祥云等瑞勅额爲五台山圆光之寺咸宁县志千佛寺一名竹林寺在城南七十里即圆光寺下院
　　宝泉寺明周仲仁碑记亦名元安寺在咸宁县东南四十里彭村又下宝泉寺在南五台山下汉时建寺于山顶魏永平中于峯下塑毘卢佛像增建下宝泉寺泉从竹林寺流至峰下故名唐时即故阯重建元延祐巳未公主僧格喇实舍金钞重修泰定四年改峰泉寺明成化正德间相继修葺
　　普光寺一统志在府城南六十里终南山仰天池上唐爲龙池寺县志明洪武初西印土乌萨罗国僧无坏拄锡于此屡着灵异秦愍王爲建上下二寺庄严冠长安明都穆游终南山记寺有方池名曰仰天跨以石梁于兹玩月爲宜
　　安国寺通志在咸阳县城内唐开成六年建石墨镌华唐寂照和尚碑旧在马跑泉后移城内寺中以碑有安国寺字遂改名其寺碑爲唐段成式撰僧无可书福岩寺临潼县志即石瓮寺雍胜畧石瓮谷在骊山东绣岭两京道里记谷有悬泉激石成臼似瓮形因以名寺郑嵎津阳门诗注开元中以造华清宫余材修缮佛殿中有玉石像幽州所进与朝元阁道像相同精巧无比叩之如磬【谨按玉像今无存】余像皆杨惠之手塑脱空像皆元竒尔制工巧纎丽旷古无俦通志寺西上有緑阁红楼基阯尚存又津阳门诗注骊山石鱼岩下有天然石瓮以贮飞泉寺僧于上层飞楼中悬辘轳斜引脩绠长二百余尺以汲瓮泉出红楼高树之杪县志緑阁在西红楼在东下有瀑布千尺声淙淙林石间仄磴盘空上下曲折人从栢影中北瞰渭河明腻如线明袁宏道云骊山佳处在此【唐权德舆石瓮寺诗石瓮灵泉胜宝井汲人逥挂青丝绠厨烟半逐白云飞当昼老僧来灌顶】
　　灵泉观在骊山北雍胜略本华清宫禄山乱后天子罕复游晋天福中改爲观赐道士居之
　　老母殿临潼县志在骊山第二峰授经碑记唐李筌居少室山好仙术至嵩山虎石岩得黄帝隂符经不晓其义入秦至骊山下逢一老母神状甚异路旁见火烧树因自语曰火生于木祸发必克筌惊问曰此隂符经语母何得而言之母云受此符巳三元六周甲子矣少年从何得之坐石与说其义日巳晡袖中出一瓢令筌谷中取水及还母不见但留麦饭数升筌食之气血不衰入山访道不知所终
　　崇皇寺高陵县志在县西南申村唐初置宋太宗赐额相传汉薄姬妊文帝而出宫至此栢下诞生文帝俗传唐明皇两幸于此又名重皇寺内有阁当重邱之上夏月居之不暑曰纳凉阁
　　栖禅寺一统志在鄠县东南四十里圭峰下即姚秦逍遥园遗阯晋书载记姚兴如逍遥园引诸沙门于澄元堂听鸠摩罗什演说佛经通志罗什没后焚之其舌不坏有塔存唐置栖禅寺今名草堂寺明王九思游终南山记前殿画壁甚古西南爲鸠摩罗什葬塔有亭覆焉明道先生诗注云寺在竹林之心其竹葢将十顷乃今根株尽矣独寺后银杏四株上薄霄汉亦百年外物也门外诸峰苍翠如画
　　仙游寺通志在盩厔县南三十里仙游潭明王九思游南山记仙游寺榜曰普縁葢此地故有仙游宫因以名寺寺四面皆山黒水经流其门葢奥区也殿前石塔塔下空中塑一病佛侧睡且死诸罗汉按摩哭泣吁祷备极情态寺门西濒水二石塔上刻吴道子画诸佛像有东坡题名【唐韩翊题仙游观诗仙台下见五城楼风物凄凄宿雨収山色遥连秦树晚砧声近报汉宫秋疎松影落空潭静细草香闲小洞幽何用别寻方外去人间亦自有丹邱白居易送王十八归山寄题仙游寺诗曽于太白峰前住数到仙游寺里来黒水澄时潭底出白云破处洞门开林间暖酒烧红叶石上题诗扫緑苔惆怅旧游那复到菊花时节羡君回】
　　清源寺一统志在蓝田县南辋谷口唐书王维传维与弟缙皆笃志奉佛表辋川第爲寺李肇国史补王维得之问辋川别业山水胜絶今清源寺是也县志即今鹿苑寺有王右丞祠
　　广济寺通志在醴泉县东北二十里有唐刻石鼓经咒金大定三年重修
　　迎祥观明王恕迎祥观碑记在城内广济街东创自唐景龙二年旧名景龙观按苏灵芝书老君应现碑云开元二十九年元宗梦见老君曰吾乃汝远祖有像在京城西南百余里汝遣人求之吾合与汝于兴庆宫相见觉而异之即命尚书张九龄道士萧元裕寻访于盩厔闻仙峪果得老君玉像高三尺余以进其日元宗在兴庆宫遂亲迎谒置于殿内次日送景龙观大同殿安置瞻仰与梦中所见无异即改景龙爲迎祥观仍于现像之所建防灵观焉两京记景龙观景云二年天台道士司马承祯被召止于此观县志今钟楼悬唐景云二年铸钟【唐睿宗景龙观钟铭原夫一气凝眞含紫虚而构极三清韫秘控碧落而崇因虽大道无爲济物归于善贷而妙门有教灭咎在于希声景龙观者中宗孝和皇帝之所造也层城写质阆苑图形但名在骞林而韵停钟簴朕翘情八素缔想九元命彼鼓延铸斯无射考虞倕之遗法得晋旷之宏规广召鲸工逺征鳬匠耶溪集宝丽壑収珍警风雨之辰节昏明之候飞亷扇炭屏翳营罏翥鹤呈姿蹲熊发状角而不震侈而克扬庻其晓防灵音镇入鹓鸾之殿夕腾仙韵恒流鳷鹊之闱聋俗听而咸痊迷方闻而永悟洪钧式启宝字攸镌其铭曰紫宸御厯青元树因倾岩集宝竭府收珍杜防律应张永规陈形包九乳仪超万钧上资七庙傍延兆人风严韵急霜重音新自兹千岁従今亿春悬玉京而荐福侣铜史而司辰景云二年太岁辛亥金九月癸酉金朔一十五日丁亥土铸成】
　　楼观元和郡县志在盩厔县东三十七里本周康王大夫尹喜宅也穆王爲召幽逸之人置爲道士相承至秦汉皆有道士居之晋惠帝时重置其地旧有尹先生楼因名楼观武德初改名宗圣观玉海关令尹传曰尹喜结草爲楼精思至道周康王闻之拜爲大夫以其楼观望故号此宅爲关令草楼观即观之始也一云周穆王尚神仙因尹眞人草楼在终南山之隂召幽逸之人尹轨杜冲谓之道士居于草楼之所号草楼观册府元龟元宗开元间帝梦京师终南山趾有天尊之像求得之于盩厔楼观之侧县志唐高祖自以系出老氏元宗尊爲元元皇帝诏改楼观爲宗圣观宋端拱三年诏改顺天兴国观元中统元年复改爲宗圣前爲四子堂及文始三清二殿再进则望气楼其右殿曰景阳有丹井左殿曰宝章后爲宗圣宫林莽翠绕有台据高阁之上曰说经台元至元二年重修楼殿凌空金碧溢目明王九思游南山记楼观紫云楼两层其上爲玉皇像其后灰壁爲山水人物画甚竒非今人笔也【唐岑参楼观诗草楼荒井闭空山闗令乗云去不还羽葢霓旌何处在空余药臼在人间宋蘓轼楼观诗门前古碣卧斜阳阅世如流事可伤长有幽人悲晋惠强修遗庙学秦皇丹砂乆窖井水赤白术谁烧厨灶香闻道神仙亦相过只疑田叟是庚桑又楼观诗鸟噪猿呼昼闭门寂寥谁识古皇尊青牛久巳辞辕轭白鹤时来访子孙山近朔风吹积雪天寒落日淡孤村道人应怪游人众汲尽堦前井水浑】
　　防灵观盩厔县志在县东唐元宗时建册府元龟开元二十九年帝梦一眞容云吾是汝远祖吾之形像可三尺余在京城西南一百余里帝即命使兼令诸道士相随果于盩厔县东南山阜间遇眞容迎到便于兴庆宫大同殿安置仍于现像之所建防灵观焉
　　尹喜祠盩厔县志在老子祠北碑记云眞人姓尹名喜字公父天水人渉览山水于盩厔闻仙里结草爲楼精思至道后迎老君请著书以惠后世遂屏絶人事著书九篇号闗尹子
　　显圣庙三原县志在县治内按碑记祀春秋时伍员也唐干符三年诏司农姬晋卿赉锦繖赛湫重修昭宗进封普济王宋封灵济昭佑显圣王明万厯间封灵湫大帝重修庙
　　游岩宫三原县志在县治龙桥北安政坊相传爲唐田游岩宅高祖所幸第也唐堃厚记其地势前对终南后枕嵯峨峪水泾渠左右交流爲渭北胜地元中统初邑元帅扬子江请天光白眞人主之重构殿宇元末燬明重建内有神钟形仅逾尺声闻数里
　　静明观通志在耀州东五里北有太元洞即唐孙思邈隠处石像犹存耀州五台山志其升仙台大门有唐勅赐静明观额字竒劲
　　李西平王祠通志在高陵县南十里渭桥北百余歩祀唐李晟墓亦在焉春秋致祭有唐裴度撰碑栁公权正书
　　府君庙长安县志在城西四十里祀唐崔珏武徳三年民怀其德爲之建祠太宗梦与神遇遂封号曰府君之神宋大中祥符三年祈嗣有应加封地曹判官遣使致祭元延祐二年封爲防国西齐王建庙始于长安因祀焉其一在城西二十里崔家庄
　　宋太平兴国观通志在盩厔县东三十里终南镇玉海有神降于盩厔民张守真家守真爲道士即所居剏北帝宫太宗嗣位真君降言有忠孝加福爱民治国之语诏于终南山下筑宫凡二年宫成宫中有通明殿题曰上清太平宫真君预言祀神之夕上望拜太平兴国六年十一月壬戌封神爲翊圣将军大中祥符七年加号翊圣保德真君凡真君所降语帝命王钦若编爲三巻宋史礼志太祖神御之殿鳯翔上清太平宫县志宋太宗以年号名宫今俗呼爲雪様宫日久圮明代重建中兴寺通志在盩厔县西南五十里黒水谷仙游潭上【宋蘓轼畱题仙游潭中兴寺东有玉女洞洞南有马融读书石室过潭而南山石益竒潭上有桥畏其险不敢渡清潭百尺皎无泥山木隂隂谷鸟嗁蜀客曾游明月峡秦人今在武陵溪独攀书室窥岩窦还访仙姝欵石闺独有爱山心未至不将双脚踏飞梯】
　　唐太宗庙醴泉县志旧在县东三十里宋开寳六年建金天眷元年修庙前有石刻昭陵图记及六骏图像明万厯间移建县城南挥麈前録宋太祖朝尝诏修先代帝王祠庙令太常礼院重定配享功臣唐太宗以长孙无忌房元龄杜如晦魏征李靖配
　　李卫公祠通志在三原县治西祀唐李靖碑记宋德祐初封卫公爲辅世灵祐王元加忠显威烈王赐庙额曰仁济春秋致祭
　　李光弼祠富平县志在县治内宋皇祐元年建邑令王晳毁赤眉祠爲之明万厯间重修
