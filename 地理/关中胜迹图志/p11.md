<!-- { "loadSidebar": true } -->
　　图汲黯请见高门注曰未央宫高门殿也哀帝时鲍宣谏曰陛下擢臣岩穴诚兾有益毫毛岂欲臣美食大官重高门之地玉海鲍宣又言高门去省户数十步求见出入二年未省　玉堂殿汉书扬雄传厯金门上玉堂注晋灼曰黄图有大玉堂小玉堂殿李防传注顔师古曰玉堂殿在未央宫　长秋门汉书戾太子传太子使舎人无且持节夜入未央宫殿长秋门因长御倚华具白皇后　内谒者署三辅黄图在未央宫属少府掌宫中步帐亵物　椒房殿三辅宫殿名未央宫有椒房殿汉官仪皇后殿称椒房以椒涂室主温暖除恶气也掖庭汉书元帝本纪赐单于待诏掖庭王嫱为阏氏汉官仪媫妤以下皆居掖庭有月景台云光殿光华殿鸣鸾殿开襟阁临池观不在簿籍皆繁华窈窕之所栖宿焉　昭阳殿三辅黄图成帝赵皇后居昭阳殿汉书外戚传皇后既立宠少衰而弟絶幸为昭仪居昭阳舎班固西都赋昭阳特盛隆于孝成屋不呈材墙不露形三辅黄图武帝时后宫八区有昭阳飞翔增城合欢兰林披香凤皇鸳鸾等殿后增修安处常宁茝若椒风发越蕙草等殿为十四位　增城舎长安志汉书曰班媫妤居增城舎应劭曰后宫有八区增城第三也　椒风舎汉书董贤传董贤女弟为昭仪位次皇后更名其舎为椒风以配椒房云　渐台闗中记未央宫西有沧池池中有渐台雍录未央宫有渐台文帝之梦邓通王莽之死于兵皆在其处黄图曰沧池其水沧色　麒麟殿三辅黄图未央宫中麒麟殿汉书哀帝燕董贤父子于麒麟殿　金华殿三辅黄图未央宫中有金华殿汉书叙传上方向学郑寛中张禹朝夕入説尚书于金华殿宴昵殿汉书叙传班伯少受诗于师丹大将军王凤荐伯宜劝学召见宴昵殿　武台殿三辅旧事武帝于未央宫起武台殿　猗兰殿汉武故事王美人七月七日旦生武帝于猗兰殿汉武内传景帝梦一赤彘从云中直入崇芳阁觉而坐阁下果有赤龙如雾来蔽户牖使王夫人移居崇芳阁乃改阁为猗兰殿　白虎殿三辅黄图未央宫有白虎殿汉书王商传河平四年单于来朝引见白虎殿　曲台殿汉书孟卿传后苍説礼数万言号曰后氏曲台记顔师古注曲台殿在未央宫　飞羽殿汉书元后传太后冬飨饮飞羽顔师古注飞羽殿在未央宫中羽或作雨　敬法殿汉书王莽传烧作室门斧敬法闼顔师古注敬法殿名　鳯皇殿三辅黄图在未央宫又未央宫有通光殿钩弋殿夀成殿万嵗殿永延殿夀安殿平就殿宣徳殿东明殿又神明殿见汉武故事延年殿合欢殿四车殿见三辅决录宣平殿长年殿见汉宫阙疏朱鸟堂见汉宫殿疏　麒麟阁汉书苏武传上思股肱之美乃图画其人于麒麟阁注张晏曰武帝获麒麟时作此阁遂以为名唐六典注麒麟阁亦藏书又白虎阁属车阁尧阁三辅黄图俱在未央宫织室汉书百官表少府有东织西织令丞河平元年
　　省东织更名西织为织室三辅黄图未央宫有东西织室织作文绣郊庙之服有令史　凌室三辅黄图未央宫藏冰之室　暴室三辅黄图在未央宫汉书宣帝本纪注应劭曰暴室者宫人狱也今曰薄室师古曰暴室者掖庭主织作染练之署谓之暴室者取暴晒为名耳或谓薄室者薄亦暴也今俗语云晒葢暴室织务既多因为置狱主治其罪人故往往谓之暴室狱耳本非狱也　郎中府汉书高后本纪注如淳曰百官表令郎中掌宫殿门户故其府在宫中后转为光禄勲　四寳祠汉书郊祀志宣帝以方士言为随侯劒寳玉寳璧周康寳鼎立四祠于未央宫中　弄田三辅黄图在未央宫弄田燕游之田天子所戏弄耳汉书昭帝纪曰始元元年上耕于钩盾弄田应劭注云帝时年九嵗未能亲耕帝籍钩盾宦者近署故徃试耕为戏弄成帝建始三年小女陈持弓年九嵗阑入尚方掖门至未央殿钩盾禁中　青门三辅黄图未央宫有青门汉旧仪黄门郎属黄门令日暮入对青门拜名曰夕郎汉书元后传注顔师古曰青门刻为连文而以青涂之也作室门汉书成帝本纪成帝为太子初作桂宫上急
　　召太子出龙楼门不敢絶驰道西至直城门得絶乃度还入作室门　钩弋台三辅黄图在未央宫又未央宫有东山台西山台钓台见三辅故事　路軨廏三辅黄图在未央宫掌宫中舆马亦曰未央廏汉书曰武帝时期门郎上官桀迁为未央廏令　虎圈彘圈虎圈凡九彘圈一三辅黄图俱在未央宫文帝问上林尉及冯妃当熊皆此处虎圈上有楼观【巳上未央宫】
　　北宫汉书外戚传注顔师古曰未央宫之北三辅黄图北宫在长安城中近桂宫周回十里高帝时剙孝成增修之　东交门汉书东方朔传武帝从董偃游戏北宫驰逐平乐观有诏置酒北宫引董君从司马门入更名东交门　前殿三辅黄图北宫有前殿广五十步珠帘玉户如桂宫　紫房复道汉书孔光传大司空何武曰定陶太后可居北宫宫有紫房复道朝夕至哀帝所夀宫三辅黄图北宫有神仙宫夀宫张羽旗设供具以礼神君神君来则肃然风生帷帐皆动　太子宫汉书成帝本纪孝成皇帝元帝太子也母曰王皇后元帝在太子宫生甲观画堂【谨按太子宫未详所在三辅黄图叙入北宫今从之　巳上北宫】桂宫元和郡县志在长安故城中三辅黄图汉武帝造周回十余里水经注未央宫北即桂宫旧乗复道用相迳通故渠出二宫之间谓之明渠班固西都赋辇路经营修涂飞阁自未央而连桂宫张衡西京赋钩陈之外阁道穹窿属长乐于明光径北通乎桂宫西京杂记武帝为七寳牀杂寳案厠寳屏风列寳帐设于桂宫时人谓为四寳宫　龙楼门汉书成帝本纪成帝为太子居桂宫上尝急召太子出龙楼门注张晏曰门楼有铜龙若白鹤飞廉之为名也　鸿宁殿汉书五行志桂宫鸿宁殿灾帝祖母傅太后之所居也　明光殿闗辅记桂宫中有明光殿土山复道从宫中西上城西至建章宫神明台蓬莱山三秦记未央宫渐台西有桂宫中有明光殿皆金玉珠玑为帘箔缀明月珠金砌玉阶昼夜光明　走狗台三辅黄图桂宫有走狗台又有商台避风台【巳上桂宫】
　　建章宫雍胜略在长安故城西汉书武帝本纪太初元年二月起建章宫注顔师古曰在未央宫西今长安故城西俗所称贞女楼即此宫之阙也郊祀志建章宫度为千门万户闗中记建章周回二十余里张衡西京赋柏梁既灾越巫陈方建章是经用厌火祥营宇之制事兼未央雍录三辅旧事闗中记皆言建章在城西上林之地东方朔传曰陛下以城中为小图起建章长安记曰王莽壊城西苑中建章十余所取其材为九庙师古曰自建章以下皆在上林苑中闗中记上林苑中有宫十二建章其一然建章如此其侈而正史少曾正书临幸则皆从飞阁越城以出也　飞阁三辅黄图武帝于未央营造日广以城中为小乃于宫西跨城池作飞阁通建章宫构辇道以上下雍录案建章宫在长安城外与未央诸宫隔城相望故跨城而为阁道尤与常异阊阖门三辅黄图宫之正门曰阊阖门高二十五丈亦曰璧门汉书曰建章宫南有玉堂璧门三层台高三十丈玉堂内殿十二门阶陛皆玉为之铸铜凤高五尺饰黄金楼屋上下向风若翔椽首薄以璧因名璧门　凤阙史记封禅书建章前殿度高未央其东则凤阙索隠曰三辅黄图武帝营建章起鳯阙高二十五丈三辅黄图璧门左凤阙张衡西京赋设璧门之凤阙上觚棱而栖金雀闗辅古语俗谓凤皇阙为贞女楼　神明台三辅黄图璧门右神明台汉书曰建章宫有神明台庙记曰神明台武帝造祭金人处上有承露盘有铜仙人舒掌捧铜盘玉杯以承云表之露以求仙道长安记仙人掌大七围以铜为之汉宫阙疏神明台高五十丈常置九天道士百人水经注神明台有九室俗谓之九子台而实非也后有疏园神明堂　圆阙三辅黄图建章宫门北起圆阙高二十五丈上有铜凤皇赤眉贼壊之西京赋圆阙耸以造天若双阙之相望是也长安志古歌辞所谓铜雀即铜凤也【古歌长安城西双圆阙上有一双铜雀宿一鸣五谷生再鸣五谷熟谨按史记建章凤阙高二十余丈即西京赋所云设璧门之凤阙也又闗中记建章宫圆阙有金凤在上故】
　　【号凤阙似又以圆阙为凤阙矣然唐王维诗云云里帝城双凤阙似璧门圆阙上并有凤皇故皆称凤阙至唐而遗阯尚存因并着之】　别风阙西京赋阊阖之内别风嶕峣闗中记别风以言别四方之风也玉海阊阖门内东出有析风阁一名别风　嶕峣阙长安志庙记曰建章宫有嶕峣阙薛综注次门女阙也在圆阙门内二百步　井干楼史记封禅书武帝作建章宫乃立神明台井干楼度五十丈辇道相属汉宫阙疏神明井干俱高五十丈井干楼积朩而高为楼若井干之形也井干者井上朩栏也其形或四角或八角张衡西京赋井干叠而百层三辅黄图别风阙对峙井干楼各高五十丈辇道相属前殿汉书郊祀志建章前殿度高未央　唐中庭史记封禅书建章宫西则唐中数十里索隠唐堂庭也尔雅以庙中路谓之唐西京赋前开唐中弥望广潒是也一作商中汉书郊祀志建章宫西则商中数十里注如淳曰商中商庭也顔师古曰商金也于序在秋故谓西方之庭为商庭　鼓簧宫三辅黄图汉宫阙疏云鼓簧宫周匝一百三十步在建章宫东旁有承光宫　竒华宫三辅黄图在建章宫旁四海夷狄器服珍寳火浣布切玉刀巨象大雀师子宫马充塞其中又有竒寳殿　枍诣宫三辅黄图枍诣朩名宫中美朩茂盛也　骀荡宫三辅黄图春时景物骀荡满宫中也　馺娑宫三辅黄图馺娑马行疾貌马行迅速一日之间遍宫中言宫之大也　天梁宫三辅黄图梁至于天言宫之高也　函徳殿三辅黄图建章宫有函徳承华鸣鸾等二十六殿汉书宣帝本纪神爵元年三月诏曰金芝九茎产于函徳殿铜池中　凉风台闗中记建章宫北作凉风台积朩为楼高五十余丈　避风台闗中记太液池有避风台即飞燕结裾之处　曝衣阁卜子阳园苑疏太液池西有武帝曝衣阁常至七月七日宫女出后衣登楼曝虎圈汉书郊祀志建章宫西虎圈注顔师古曰于菟
　　亦西方之兽故于此置其圈也　太液池史记封禅书建章宫治大池渐台高二十余丈命曰太液池中有蓬莱方丈瀛洲象海中神山索隠三辅故事云池北岸有石鱼长二丈广五尺西岸有二枚各长六尺又唐中池三辅黄图周回十二里在建章宫太液池南又孤树池西京杂记在太液池西池中有一洲上煔树一株六十余围望之重重如车葢故取为名又淋池拾遗记昭帝元始元年穿淋池广千步东引太液之水池中植分枝荷一茎四叶状如骈葢又影娥池三辅黄图武帝凿以玩月其傍起望鹄台以眺月影入池中使美人乗舟弄月影名影娥也亦曰眺蟾台　北阙庙记高二十丈建章宫北阙门也【已上建章宫】
　　钩弋宫汉武故事在直门之南列仙传钩弋夫人姓赵氏河间人见召武帝命所居曰钩弋宫　尧母门汉书赵媫妤传赵媫妤居钩弋宫太始元年生昭帝号钩弋子十四月乃生命所生门曰尧母门【巳上钩弋宫】
　　宜春宫汉书东方朔传建元三年武帝微行东游宜春注顔师古曰宜春宫在长安东南説者乃以为在鄠非也在鄠者自是宜春观耳在长安城西岂得言东游也司马相如上林赋注顔师古曰宜春宫名在杜县东即今曲江池是其地也
　　扶茘宫三辅黄图在上林苑中汉武帝元鼎六年破南越起扶茘宫以植所得竒草异朩
　　储元宫通志在汉长安城中长安志冯昭仪与子信都王居储元宫顔师古曰在上林苑中
　　宣曲宫三辅黄图在昆明池西孝宣帝晓音律尝于此度曲因以为名
