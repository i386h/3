<!-- { "loadSidebar": true } -->
　　龙洞渠在泾阳县西北六十里凿仲山龙洞引龙洞泉东会筛珠洞泉西会倒流泉【谨按此泉今半入渠半入泾】又东会琼珠洞泉【谨按数泉中此泉最大】又东过水磨桥【谨按此桥与下大旺野狐赵家三桥俱防北山雨涨水从桥上注泾使渠身不致冲塞】水磨桥之西有大小梯子崖崖下有中渠井又东至水磨桥大旺桥会倒流泉水【谨按此泉在大旺桥下与节珠洞下者另一泉】又东会喷玉暗流鸣玉调琴四泉过倚虹桥又东为退水槽【谨按退水槽乃水足时使渠水由槽入渠之所】又东为涵碧池又东为野狐桥又东过赵家桥又东南为樊坑渠过马道桥渠至此始出山就平陆开渠灌田首为王屋一斗至四斗与醴泉分灌田亩自张房一斗至白公斗凡二十六斗东为上中下三限闸【俗名三渠口】其北限为北白渠【一名大白渠今名下白渠】从闸口分水东北流南北两岸凡六斗入三原界【详三原大白渠下】中限为中白渠【今名下中渠】系龙洞渠正身南北两岸凡七斗又东为高陵之彭城闸【详高陵彭城堰下】下限为下白渠【一名小白渠今名下南渠】从南岸开斗凡五皆溉泾阳田亩者【巳上泾阳】
　　【臣】谨按古来言水利者首称闗辅而龙洞一渠尤为秦民衣食之源闗内膏腴之最其在秦时号郑国渠汉名六辅太始二年赵中大夫白公复请开凿因名白渠后汉迁都雒阳两渠之利渐废晋建兴四年刘聪使刘曜寇长安曜陷冯翊进至泾阳【泾水以北】渭北诸城悉溃遂逼长安义熙十三年刘裕伐秦王镇恶自河入渭秦主遣其将姚彊等合兵屯泾上拒之为镇恶所败其时泾水左右皆战地矣宇文周以后渠堰之利复起唐永徽六年太尉长孙无忌奏开白渠天寳以后泾渭之间屡遭寇乱广徳二年囘纥吐蕃逼奉天还攻泾州是时势豪之家复多引泾水营私利民生益困大厯十三年勅毁白渠碾硙以溉民田杜佑曰秦汉时郑渠灌田四万顷白渠溉田四千五百顷唐永徽中两渠灌浸不过万顷大厯中减至六千顷亩脧一斛嵗少四五百万斛复两渠之饶诱农夫趣耕河陇可复也岂徒自守而已哉刘禹锡曰泾水东行注白渠酾而为三以沃闗中按水部式决泄有时畎浍有度少尹一人行视之白渠之利不废闗中可无硗瘠忧也宋史淳化二年泾阳民杜思渊请修石翣以堰水干徳至大观间屡加修复惟大观中溉田三万五千余顷差与秦等元大统八年复疏导之至大初御史王琚请于丰利渠上更开石渠明洪武中修复永乐以还项忠余子俊阮勤等并凿石通水引泾入渠水分三限皆立斗门以均其利
　　本朝顺治九年邑令金汉鼎重修广惠渠就谷口上流分水入渠后泾水奔泻石堰遏之其怒逾甚土石承委不得不朒渠高水低势不能引后凿石渠深入数丈得泉源瀵涌而出四时不竭涓涓滔滔经络诸邑其利倍于泾水康熙八年邑令王际有修之厥后日渐淤塞雍正五年二月十六日奉
　　上谕朕闻得陜西郑渠白渠龙洞向来引泾河之水溉田甚广因歴年既久疏濬失宜龙洞与郑白渠渐致淤塞堤堰大半坍圮醴泉泾阳等县水田仅存其名深为可惜朕特令该督岳钟琪详酌兴修今据该督亲勘奏称龙洞急宜挑挖郑白渠务当疏濬更须修筑堤堰建设闸口以俾坚久已于西安布政司库贮公用羡余银先动一千两委员将龙洞郑白渠及时挑濬其建闸工料约估银七千两请亦于司库存贮羡余银内动用等语朕惟兴修堤堰乃于民生大有裨益之事着动用正项钱粮俟一切工程告竣造报工部查核务期渠道深通堤堰坚固俾农田得以永赖以副朕保惠元元之至意钦此督臣岳钟琪奉
　　旨筑濬自龙洞以下淤塞尽去计增高水堤四百三十五丈余石堤一百三十七丈余土堤一千八百丈费帑五千三百六十余两泾阳醴泉三原高陵临潼五县皆饶灌溉七年总督查郎阿以渠工需员専理
　　题请西安管粮通判改董水利驻泾阳之王桥镇俾得随时修葺无废厥工乾隆二年三年两奉
　　谕旨修濬计高水堤五百五丈余石堤九十一丈余土堤千七百六十丈余共费帑五千三百七十余两迄今保固无虞惟是昔日郑国开渠之始渠与河平泾水顺流而入又东合冶清浊三谷及薄台石川诸河东北注洛故能溉田四万余顷自郑渠废而白渠兴循泾而流东南注渭其所灌者才及郑渠什一耳厥后河流日下渠身益高宋之丰利元之王御史新渠明之广惠通济皆刋山凿石力争上流其始未尝不灌
　　溉优渥而后卒不继者总由泾水在山势甚汹涌朩石囤堰旋设旋冲兼之石渠狭隘泾水泥多司事者又以嵗修动项有限视为故事奉行以致阅年既久滓泥积叠渠底既高水源必致旁溢察阅近今册籍志乗所灌下流田亩仅称五百六十余顷倘再不为经画必至淤塞断流使数千年之利渐至湮没良可惜也【臣】于乙未三月亲赴泾阳率同属令由赵家桥蹑屫沿隄行二十余里直至仲山洪口周览情形始悉古今时势异宜引泾入渠之説断不能行归与司道集议先为疏濬下流务令渠底深通自龙洞至王屋一斗计开通二千三百九十四丈放入民渠水行一百三十四里分灌醴泉泾阳三原高陵地亩计得一千余顷将来增高倍薄尽收两岸之泉渐次开凿山再引上流之水则浸灌之泽无难超轶宋元上与元鼎太始之间方其美利矣
　　清谷水自耀州流入东南迳泾阳复迳三原县境县志一名清河自县西北十五里出谷口冶谷水来会东迳县北门外东流自临潼界入石川河通志一名曲梁水又浊谷水在三原北自耀州流入出三原孟侯原后至县楼底镇分数渠灌田南入清谷水耀州志其水峻急浑浊故名
　　赵氏河在三原县东北县志其上源曰涧谷河自耀州流入下流至富平科子头与石川河会
　　太白渠即北白渠自泾阳三限闸北限水分东入三原西闗内支分南流者为石囤斗又东经县城至东闗外支分南流者为平臯小斗平臯大斗又东至曲曲灌湘二斗凡四斗又县有中白毛坊原成二进下五朩涨诸渠【已上三原】
　　渭水在盩厔县北五里县志渭河由郿县青化堡入境东流迳凤泉里四十里过县北为武功界又东流六十里入兴平界
　　韦谷水在盩厔县西南三十五里县志源出韦谷其正流西迳郿县境支流东引为韦谷渠散入县界经哑柏镇西北入渭
　　强谷水在盩厔县西二十里县志北流五里合稻谷水又北迳阳化舗为阳化河东北入渭
　　骆谷水在盩厔县西二里县志骆谷水正流为沙河至人逺村南合新口谷水又北迳县东二里尖角村北入渭其支流分为广济渠又北至西闗引为城壕东西分流又合马家河北入渭
　　黒水在盩厔县南十六里县志黒水源出黒水谷即芒水也合韩谷黄谷诸水北流至红崖分为卢家河又东北至沙谷堆分为泥河又东北迳黒河湾入渭
　　就谷水在盩厔县东二十里县志就谷水至三清殿军寨之东为沙河又合飞升谷水迳大谷村北合西观谷水入于黒河
　　田谷水在盩厔县东二十里县志田谷水自田谷北流至大坚社为万里河其西支流为磨渠至楼观村合闻仙谷水又至省村合东观谷水其东支流为金水渠并入渭
　　赤谷水在盩厔县东一名漏水县志赤谷水自赤谷北流牛谷水注之东北合檀谷水北入渭
　　耿谷水在盩厔县东五十里县志一名白马河北流入兴平合渭水
　　甘谷水在盩厔县东六十里县志甘谷水出南山甘谷北流分二支西支流迳双溪镇西为沙河至宋村东北入渭东支流迳双溪镇中为瑞福河至史家庄入渭涝谷水在盩厔县东七十里谷岸直西为盩厔县境东为鄠县境北流至涝店入兴平界
　　仙游潭在盩厔县南三十里县志即黒水潭寛二丈号五龙潭宋时每嵗降中使投金龙祀之嵗旱祷雨多应潭上有石壁峭絶谓之苏章石壁相传宋苏轼章惇同游惇履险以漆书壁处【宋苏轼仙游潭诗翠壁下无路何年雷雨穿光摇岩上寺深到影中天我欲然犀看龙应抱寳眠谁能孤石上危坐试僧禅　巳上盩厔】
　　渭水在渭南县北四里自临潼交口渡入县境东迳县城北又东入华州界
　　泠水在渭南县西四十里发源马峪北流合白庄沟水【出驹儿岭】又北合杜化谷水【出零谷】歴新丰原北入渭
　　湭水在渭南县西门外朱可衧湭水桥记湭水古首水也源出石鼓山麓与武渠羊峪大小峪曹峪清水石泉诸水合流于清涧头迤逦而北迳县城西门注于渭明光峪水在渭南县东三里县志源出明光峪北流入渭又县东八里有西阳谷水又东为东阳谷水并入渭赤水在渭南县东二十里华阳之界一名竹水水经注竹水南出竹山俗谓之大赤水太平寰宇记大赤水一名箭谷水县志一名清水河北流入渭【巳上渭南】
　　漆沮水在富平县西南自耀州流入又南入临潼界括地志沮水一名石川河县志漆沮水从县西而南至盘龙原涧谷水入之【谨按涧谷水在县西十八里一名赵氏河即耀州涧谷河下流】又东流歴荆山之隂自断原而南温泉河入之
　　泽多泉在富平县西北即泽泉水水经注泽泉水与沮水隔原相去十五里俗谓是水为渠水东南注郑渠合沮水县志一名温泉河源出县西北仲山麓隆冬不冰又涧头水在县西北十里流迳懐徳故城西泽多泉入之为薄台川又流至县北北泉入之又东至南阳村北陆川入之【在县北五里】又至安头之南入石川河
　　频水在富平县东北七十里通志源出频山即大小石谷二涧水县志频水微甚出山不一二里即涸山前为通川一名锦川秦王翦求美田即其地【巳上富平】
　　泾水在醴泉县东北五十里通志自淳化县界流入县境又东南入泾阳界县志泾水入县界泔水流入焉东岸则郑白渠所出也
　　泔河在醴泉县北十里通志自干州界流入又东合于泾水一作甘河长安志甘河自县西北甘北镇来至县东北迳泔渡入泾水又作甘泉魏书地形志宁夷县有甘泉隋书地理志醴泉县有甘泉水
　　石泉谷水在醴泉县西北四十里县志水自石泉谷出两水合流入于泔一名浪水隋书地理志醴泉县有浪水太平寰宇记承阳山有石泉三辅黄图谓之浪水豆卢谷水在醴泉县七十里相近有白水谷水波水谷水巴谷水又县东北有岩谷水并南流入于泔水泥河在醴泉县城北源出泥泉东流入泔水北岸有志公泉相传梁僧寳志卓锡于此
　　醴泉在醴泉县东南三十里通志周数十步深不可测汉宣帝时涌出隋因以名县
　　龙洞渠在醴泉县东北六十里泾阳县志醴泉在渠上游所溉之田甚少今分王屋一二三四斗内与泾阳共灌计田三千三百余亩【巳上醴泉】
　　沮水在同官县西四十余里自宜君界迳耀州流入县界又南流入耀州界水经注沮水谓之宜君水耀州志宜君水自州西北南入同官县境为梁塞河又南受吕村河又西南受沙罗水又南复入州境
　　同官川在同官县北五十里县志铜官川亦谓之同水自县北南流与漆水合
　　漆水在同官县东北五十里县志源出北高山西南流合铜官川又南受雄同川水【在县东四十里】又西南受雷平川水【在县西二十里】又西南入耀州界其水善溢甚为邑害乌泥川在同官县东北十五里通志源出鼇背山迳县东南入白水县为白水又入蒲城县为南河又东南入洛
　　石盘川在同官县东北三十里又有小石盘川在县北四十里耀州志小石盘川循乌兰山北而东流合大石盘川长安志川在乌兰山北东流入坊州宜君县界【巳上同官】
