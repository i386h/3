<!-- { "loadSidebar": true } -->
　　鸡冠山在商州东百里通志峰峦攒簇为龙驹寨主山山有紫阳洞真人张伯端修炼处
　　伯牙山在商州东百里通志耸拔纡折俗呼为白鵶山相传有樵子刈薪其上隠隠闻琴丝声寻之不得明末有好事者陟山巅得断碣于败叶中镌伯牙二字大如斗意伯牙昔常游此而后人因以名其山欤
　　资峪岭在商州东一百十五里左传哀公四年楚人临上洛左师军于菟和杜注山在上洛县东后汉郡国志上洛县有菟和山水经注丹水自苍野东歴菟和山州志资峪岭即菟和山或曰资峪菟和之南岭也
　　武关山在商州东百八十里通志即少习山左传楚左司马使谓阴地大夫士蔑曰晋楚之盟好恶同之不然将通于少习以听命杜注少习商县武关也【谨按商县故城在州东】州志山道险阨北接高山南临絶壑为自楚入秦要隘
　　东岩山在商州东北三里通志有大小赵峪循峪而入有山曰东岩以对仙娥溪北之西岩而名有水曰东溪相传为唐李白侨寓处
　　囷石山在商州东北十五里通志盘曲如囷岩阿深邃为昔人隠逸之地
　　石龙洞在商州东北四十里通志由十九河溯流而上有山嵯峨下嵌一洞方广约五六丈中有石龙十数鳞角爪牙宛出人工有伏而寝者偃而舒者俯而饮者仰而吸者门者舞者蟠曲似蛰者独一龙昂首欲飞口中有液滴成小湫每祷雨以瓶承颔下但得一滴瓶即满行不数里辄大雷雨否则终日不获一滴盖视人意之防否也【己上商州】
　　对峰在镇安县北六十里通志两峰耸峙下有洞相传明代中叶吼声三日忽划为两中有神水祈雨辄应天书山在镇安县北八十里通志宋真宗时知永兴军冦准得天书于干祐山中即此
　　旬山在镇安县西北水经注旬水出旬山
　　圣灯崖在镇安县西三十里通志在云盖寺侧相传每良夜辄见一灯出崖畔俄散为七八既复合为一又县西三十五里有白侍郎洞相传白居易贾岛游此北阳山在镇安县东南百五十里通志内有石洞与楚之上津接界又相近有南阳山相传汉张良寓此中有子房洞
　　石壁岭在镇安县东北五里通志形势峭立下有鱼洞通干祐河其深莫测洞口流泉喷薄每岁霜降游鱼泝流入洞谷雨后水发鱼逐队出居人截洞口得之其味颇佳拟诸丙穴云【己上镇安】
　　冢岭山在雒南县西北八十五里通志亦名秦岭山县志秦岭在县北横亘三百里自峣山入县界则名秦岭阴即太华稍东即潼关重峰叠嶂自县西抵北而东为洛水发源处即冢岭山矣
　　燕子山在雒南县西北通志县址枕其上山势壁立环绕而西与梁原山冈陇相接即梁原之首也又梁原山在县城西诸山多怪石不堪耕治独此山可田
　　书堂山在雒南县北二十里一统志邑之主峰俯视羣山环向若揖山后有二洞昔有逐鹿者至此闻其中有书声故名通志相传张良从赤松子隠于此
　　黄龙山在雒南县北九十里一统志山顶有矿洞明嘉靖八年填塞洞口多五色石中有路通华州太平寰宇记大谷龙龛山在县东北八十里北接秦岭多出麸金疑即此
　　阳虚山在雒南县西北百里雍胜略古云苍颉造书于此山海经阳虚之山临于元扈之水水经注河图玉版曰苍颉为帝南廵登阳虚之山临于元扈洛汭之水灵龟负书丹甲青文以授之隋书地理志洛南县有阳灵山【谨按阳灵即阳虚之讹】通志山前有黒潭潭上有古字不可辨县志阳虚山在洛水北
　　元扈山在雒南县西北百里山海经鹿蹄之山至于元扈之山凡九山水经注元扈通于讙举为九山之次故山海经曰此二山者洛间也黄帝录帝在元扈阁上与大司马容光左右辅周昌等百二十人临之鳯衔图至帝前黄玉为匣路史元扈者石室也临洛水今商之上洛南有元扈山县志山在洛水南与阳虚对峙
　　药子岭在雒南县西南二十里通志与商州分界旧传唐真人韦善俊种药于此
　　龙山在雒南县南十里通志山之东有希夷洞亦名藏修洞相传为宋陈抟隠处有石牀石枕遗迹
　　中干山在雒南县南五十里通志由冢岭发脉蜿蜒南绕尽县之境高与秦岭埒俗名为莽岭
　　三要山在雒南县东南六十里通志南出青草河可通武关东出即卢氏之孔道北望阌乡灵宝皆有防径因名三要水经注要水出三要山
　　王乔山在雒南县东南百里通志相传仙人王子乔隠于此
　　熊耳山在雒南县东南百二十里书禹贡导洛自熊耳汉书地理志上雒县有熊耳山水经注洛水又东迳熊耳山北通志山在县东商虢分壤之处洛水至此始大故禹导洛始此
　　【臣】谨按熊耳山有四一在河南宜阳县水经注洛水东北过宜阳县南水北有熊耳山双峦竞举状同熊耳昔光武破赤眉积甲仗与熊耳齐是也一在河南陜州唐书地理志虢州湖城县有熊耳山今在陜州东百五十里达磨葬处是也一在商州括地志熊耳山在上洛县西四十里商州志丹水经此谓之麻涧是也一在雒南县与卢氏县接境水经注洛水自熊耳山北又东迳卢氏县南又汉书地理志卢氏县熊耳山是也四山惟在雒南者乃禹贡导洛之熊耳然前人传记岐误颇多孔安国书传谓在宜阳之西既未恊洛水导源之义而胡渭禹贡锥指亦以在商州者当之然州西熊耳乃丹水所歴而非洛水所经与禹贡寔不相涉惟洛南亦即汉上洛县境且准其地望与汉志熊耳山在东北之文适合洛水至是始大其为禹施功之处无疑又按一统志以禹贡熊耳山载之卢氏县今从陜西通志并列入雒南
　　茶臼山在雒南县东三十里通志一名茶山山巅石腭齿齿有臼二三可受水数升口圆底剡受杵处光洁泽滑相传仙人捣茶处
　　大圣山在雒南县东八十里通志山上有龙王庙庙前有圣水泉悬崖飞瀑旱祷辄应又谓之灵峪泉其水入洛故洛水经此谓之灵峪河县志洛水经其下相传古神龟负图授禹于此
　　玉虚洞在雒南县东北三十里一统志深五里许可容千余人中多石乳奇状百端有水积为池池中石皆成莲花形【已上雒南】
　　莲花山在山阳县北五里通志县之主山形如莲瓣蜿蜒起伏而西昻一首曰苍龙山又曰丰山
　　龙首山在山阳县东南通志脉自翠屏山来望之如龙首山下有泉入丰河又翠屏山在县南三里势如屏列山北有湘子洞内有石窦四时不涸
　　仙人龛在山阳县西北五里通志宋邵雍侨寓旬月龛有勒石
　　三鳯山在山阳县西百三十里县志中有七十二洞又有仙人崖苍壁数百仞壁间曾有人锤凿樵者见之呼曰尔仙人耶其人即化为石
　　大山在山阳县西南九十里通志峰峦高耸甲于诸山其西有惠家洞前后有门门高五丈寛十余丈可容三四十家东有杨仙洞一名杨善洞昔人避冦处
　　七里硖在山阳县西南百余里通志东西两山壁立相向如揖不合者仅尺余仰望青天如一线非亭午不见日其中一溪南防水声如雷
　　天柱山在山阳县东南八十里隋书上津县有天柱山【谨按上津县今属湖北郧西界】太平寰宇记一名牛山在上津县北五十里段成式名山记上津天柱山絶岩壁立秀出众岭有穴名游仙洞洞口有竹数茎寒风凛然人不敢入西安府志一名天竺山唐罗公远宋邵雍皆隠于此【已上山阳】龙山在商南县东北一里通志蜿蜒高耸状如龙盘与虎山对峙虎山在县西一里蹲踞如虎
　　青山在商南县东南四十里通志道通荆襄又笔峰山在青山之右壁立万仞形锐如笔发脉于用山叠嶂层峦望之甚秀
　　用山在商南县东北四十里通志发脉终南旁连秦岭双峰峻耸汉用里先生隠处【己上商南】
　　大川
　　商州牧防关水在州西百二十里州志源出秦岭西流入蓝田界即霸水上源
　　金井水在商州西南通志即甲水源出秦岭流入镇安界汉书地理志上洛县甲水出秦岭山东南至锡入沔过郡三行五百七十里【谨按锡县今属白河界】水经注甲水出秦岭东南流迳金井城
　　色河在商州西南五十里通志源出安武山名安武水又名关柎色河南流入山阳界水经注水出上洛阳亭县北青泥西山南流迳阳亭聚西俗谓之平阳水南合丰乡川水又南入上津注甲水【谨按安武山即青泥西山阳亭废县在山阳县西北】
　　丹水在商州南一里通志源出州西北秦岭东南入商南界水经注丹水出上洛县冢岭山东南流与清池水合又东南过其县南楚水注之又东歴菟和山又东南过商县南又东南歴少习出武关又东南流入臼口歴其戍下又东南淅水注之唐书崔湜传湜建言山南可引丹水通漕至商州自商镵山出石门北抵蓝田可通挽道州志丹水出秦岭之息邪涧亦曰州河又东南流三十里迳大商原曰大商原河又东南三十里迳麻涧曰麻涧河在熊耳峰下山涧环抱厥地宜麻又东南十里迳仙娥峰曰仙娥泾一名西岩泾水南有桃花泾唐李白白居易曾泛舟赋诗于此又东南迳州东四十里至白杨店曰白杨河又东十里曰洛源河又东十里曰高桥河又东十里曰棣花河凡二百七十里入商南界又有月儿潭在州东百十五里崔湜谓可通挽输即此水中旧有巨石难通舟楫名月儿滩明万厯中丹水暴涨沙壅滩平水道便之【宋王禹偁别丹水诗曾经烂漫濯吾缨忍别潺湲月夜声便入红尘染诗意吟魂犹合数年清】
　　水道河在商州西二十里通志即清池水水经注东北出清池山西南流入丹水州志州北荆水有二源南流合为一东南迳州西北之上板桥与泉水合谓之水道河泉水在州北七十里源出泉村聚其水迳聚北马角辋峪至上板桥合荆水
　　乳水在商州南五里通志即楚水又名南秦川秦一作静水经注楚水出上洛县西南楚山其水两源合舍于四皓庙东又东迳高车岭南翼帯众流北转入丹水魏书地形志上洛县有南秦水王禹偁集南静川在商州之南二三里平如掌居人百余家秋来一川红叶又有小桃细竹夹水而生州志楚水源出秦望山其色如乳自黄龙庙口至土门其渡凡七名七渡河又东经南秦岭下名南秦川又东北至三台山东入于丹水又有楚水在州南五里源出楚山北流入乳水盖楚水别源也水经注楚水有二源此其东源也【宋王禹偁春游南静川诗南过高车岭川原似掌平峯峦闻画障畎亩列棋枰帝女柔桑绿王孙野草生提壶催我醉戴胜劝人耕商岭堪携履丹河可濯缨葢圆松影密鞭乱竹根狞勃勃畬田气磷磷水硙声野桃谁是主山鸟不知名欲舞寜无蝶思歌亦有莺官闲春日永担酒此中行】
　　大峪河在商州东九里通志即商洛川在商洛镇南北流入丹水太平寰宇记商洛川在商洛县东南八里龙驹寨河在商州东百里通志一名背峪河南流入丹水襄汉舟楫皆集于此其南为百顷潭
　　武关河在商州东百八十里通志东流至商南毕家湾入丹水
　　鹿池在商州东百十八里通志去月儿潭三里传有白鹿饮此水见人化去
　　花园泉在商州城内西南隅通志郡人治以为园种莲养鱼游钓其中又凿渠由东而南出水门入州河又五龙泉在西关龙王庙前泉水迸涌其味清甘或以为与江南惠泉相似又以祷雨有应立碑号甘雨泉
　　泉山泉在商州西北泉村集通志泉山有泉二十余处最佳者三一在上寺西麓一在玉皇庙后一在冦家村此泉尤奇石上一窦天成可容三四斗其水常满既供取汲余犹防注大河且味甘美权之重于他水泉村之得名以此
