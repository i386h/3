<!-- { "loadSidebar": true } -->
　　灵泽庙通志在褒城县南五十里玉泉北宋嘉定三年封神为孚济侯赐庙额灵泽其加封之牒尚存
　　干明寺通志在南郑县西三十里中梁山宋淳熙八年新罗国僧来从海东居此寺
　　龙亭寺通志在洋县东二十五里宋时建在汉龙亭侯墓前即古龙亭县故址也
　　五云宫通志在洋县东南宋嘉定十六年建明叶崇徳记神张姓名嚞唐天宝间人宋时洋人立祠祀之御灾佑民大着灵异元初封正直灵佑忠显通慧王至元间加封昭徳
　　崇道观通志在洋县西北二十五里宋元丰间建相传张三丰甞居焉
　　明方正学祠通志在南郑县西南祀方孝孺万厯间知府项思敎建春秋致祭【谨按孝孺甞官汉中府敎授以逊志名其斋蜀献王改曰正学】胜水寺通志在南郑县东南十五里明嘉靖间建泉从佛坐下流出甘冽不竭故名
　　镇江寺通志在洋县东三十里汉水东流气势直下至此山回路转天成鎻钥明万厯间知县李文芳建寺镇之故名
　　普贤寺通志在西乡县西北五十里明宣徳中建其地二水合流四山环抱得幽远静深之槩
　　铁佛寺通志在寜羌州北一百三十里原为唐宋古刹乃华严寺旧址遗铁像三因以为名明万歴间重建复镕铜万五千斤铸为佛像
　　中台观通志在寜羌州北一百六十里中台山明万厯间因元帝着灵异建此观庙宇壮丽为一州胜槩
　　古迹【郊邑】
　　唐虞妫墟通志在城固县西北二十里一统志其地有二井一苦一甘名曰双井相传为舜所居续汉书郡国志云城固县妫墟在洒北按应劭汉书注妫墟当在今兴安州又考水经注当在洋县东北界未知孰是汉拜将坛通志在城固县东六里水经注大城固北临壻水水北有韩信台高十余丈上容百许人相传高祖斋七日置坛设九宾以礼拜信也
　　督军坛一统志在沔县东南其旁有八阵图水经注定军山东名高平是亮宿营处营东即八阵图也遗址略在元和郡县志八阵图在西县东南十里诸葛亮垒门以石为图府志八阵图图列八阵聚细石为之各六十四聚作两层每层各十二聚其迹尚存或为人所散乱及夏水没水退如故【谨按督军坛之名见元大一统志】
　　阳安关寜羌州志在州西北一百里今名阳平关一统志关城东西径二里南倚鸡公山北傍嘉陵江乃古阳安关地蜀汉景耀六年姜维闻钟防治兵关中表请遣张翼廖化督军分防阳安关口后魏时谓之关城【谨按古阳平关即白马城在今沔县西中间更置于此仍旧名耳明人乃以为即古阳平关误矣】
　　连云栈在褒城县北十里褒谷口战国防秦栈道千里通于蜀汉史记汉王之国张良送至褒中因说汉王烧絶栈道水经注褒水自大石门歴故栈道下谷俗谓千梁无柱也诸葛武侯与兄瑾书曰前赵子龙退军烧坏赤崖以北阁道缘谷一百余里其阁梁一头入山腹一头立柱于水中今水大而急不得安柱也后诸葛卒于五丈原魏延先退而烧之自后案修旧路者悉无复水中柱经涉者浮梁振动无不摇心荡目也舆程记陜西栈道长四百二十里自鳯县东北草凉驿为入栈道之始南至褒城之开山驿路始平为出栈道之始县志明洪武二十五年因故址增修约为栈阁二千二百七十五间统名曰连云栈【自县北鸡头关起一里至石洞又一里至石嘴七盘又七里至独架桥上阻石崖下走龙江最为险峻又三里至倚云栈即响水滩前有石佛湾盘龙坞又七里至老君崖又四里至堡子铺又四里至飞石崖又一里至阎王碥又三里至架云又八里至逍遥又十七里至马道铺又十里至顺平又十里至甜竹碥又三里至三岔铺即马道驿又五里至燕子崖巨石横亘江水潆洄又二十里至鸣玉即簸箕栈又二里至虎头关又一里至上天桥又三里至武曲关又一里至大烧碥又一里至碧霄又二里至石梯又七里至青云即腊鱼沟又数十歩至腊鱼潭县境阁道止此自腊鱼潭而北又有焦崖铺黑龙潭飞仙阁石沟桥八里关云门新开岭安山湾青阳等栈】方舆纪要自鳯县至褒城皆大山缘坡岭行有缺处以木续之成道如桥然所谓栈道也其间乔朩夹道行者遇夜或宿于岩穴间出褒城地始平【唐欧阳詹栈道铭并序秦之坤蜀之艮连高夹深九州之险也阴谿穷谷万仞直下犇崖峭壁千里无土亘隔呀絶巉巉冥麋鹿无谿猿猱相望三代而往蹄足莫之能越秦虽有心蜀虽有情五万年间夐不相接且秦之与蜀也人一其性物同所宜嗜欲无余门敎化无余源可贸迁可亲昵擘析地脉睽离物理岂造化之意乎天实凝清而成地实凝浊而形当其凝也如镕金下铸腾云上浮空隙有所不周廻翔有所不合澄结既定窍缺生乎其中西南有漏天天之窍缺也于斯有兹地地之窍缺也天地也者将以上覆下帱含蓄万灵可通必使而通者也茍有可通而未通圣贤代其工而通之故有为舟以济川为梯以逾山惟兹地有川不可以舟涉有山不可以梯及粤有智虑以全元造立巨衡而举追氏缒悬纑以下梓人猿垂絶鸟傍危岑凿积石以全力梁半空于木棚斜根玉垒旁缀青泥截断岸以虹矫绕翠屏而龙踠坚劲胶固云横砥平总庸蜀之通途绕岐雍之康庄都邑之能步山川之无胫若水决防如鸿向阳南之北之踵武汤汤跻峩峩以自若临苍苍而不惧繇是贽币以遥达人神以防同稽礼乐之短长量威力之汚隆可王者王可公者公而相次以风或曰受琢之石长存可构之材无穷易刓代蠧斯道未始有终呜乎为上懐来在乎徳为下昭徳在乎义徳义之如今日则或人之言有孚其反之则石虽存恐不为琢材虽多恐不为构想夫往昔有时而有有时而无是用惕惕天下蚩蚩知圣贤创物之意之人寡明徳义固物之道之人稀敢陈两端之要铭诸斯道之左庶主徳义者存今之所履踵武汤者荷古人之攸作为铭曰天覆地焘本以备设大象难全或漏或缺损多益寡圣贤代工彼惟有缺与无缺同维北曰秦维南则蜀地缺其间坤维不续斗起断岸屹为两区秦人路絶蜀火烟孤天实不通贤斯有造鑚坚剡劲无蹊以道若川匪舟若陆匪车缘危转虚歩骤交如构虽在功存亦由徳项怫刘怒从完以踣隋落我营自颠而植地非革势材不易林培植之致惠怨之心勿谓斯道不恒勿谓斯道可久礼不以礼可有而无防不以防可无而有创之之意如彼固之之理若兹彼知不易兹而易知勒铭道左其同我思王维送杨长史由栈道入川诗褒斜不容幰之子去何之鸟道一千里猿声十二时官桥祭酒客山木女郎祠别后同明月君应聴子规】
　　【臣】谨按关中入蜀之道自古有三一曰褒斜道南口曰褒在褒城县北口曰斜在鳯翔府郿县秦惠王取蜀之道也一曰傥骆道南口曰傥在洋县北口曰骆在西安府盩厔县魏曹爽侵蜀之道也一曰子午道南口曰午在洋县北口曰子在西安府长安县蜀魏延欲假奇兵入长安之道也今之栈道盖即古之褒斜而骆谷子午山径险僻仅为间道焉
　　汉王城一统志在褒城县南十里又有汉王城在城固县东十里南近汉江北枕壻氷或曰即刘封所筑之乐城也
　　张鲁城一统志在沔县西水经注沔水南迳张鲁城东初平中刘焉以鲁为督战司马住汉中断絶阁道用远城治因即崤岭周回五里东临濬谷西北二面连峰接崖从南为盘道登涉二里有余通典西县西四十里有关城俗名张鲁城
　　白马城一统志在沔县西北即汉阳平关也汉建安二十年曹操征张鲁自散关出武都至阳平关二十二年先主次阳平关与夏侯渊相拒二十四年自阳平关渡沔水破渊于定军山皆即此水经注张鲁治东对白马城一名阳平关其城西帯浕水南面沔川城侧二水之交亦曰浕口城
　　西乐城一统志在沔县东南蜀志建兴七年丞相亮徙府营于南山下原上筑汉乐二城华阳国志蜀以沔为汉城以对城固之乐城而言故亦曰西乐城水经注沔水东迳西乐城北城在山下周三十里甚险固通典故西乐城在西县西南
　　诸葛城一统志在沔县西亦名武侯垒水经注沔水又东迳武侯垒南诸葛武侯所居也南枕沔水水南有亮垒背山向水中有小城太平寰宇记隋开皇三年置白马镇于古诸葛城
　　黄沙城一统志在沔县东北蜀志建兴十年丞相亮休士劝农于黄沙水经注黄沙水侧有黄沙屯诸葛亮所开也
　　街亭一统志在城固县西十五里太平寰宇记南郑县有街亭即蜀将马谡与张郃战处
　　美农台一统志在南郑县东太平寰宇记梁州记云后汉安帝时太守桓宣每至农月亲载耒耜以登此台劝民故后人号曰美农台
　　钓台一统志在城固县东北五里褒水出谷处巨石高广相传郑子真垂钓于此
　　樊哙台一统志在城固县北五里水经注壻水迳樊哙台南台高五六丈上容百许人舆地纪胜樊哙所筑樊河桥通志在褒城县东北九十里跨马道河上汉将樊哙所建
　　郙阁通志在略阳县西二十里一统志汉建寜三年太守李翕建县志阁临江崖高数十丈俗名白崖水溢则上下不通故李翕凿石架朩建阁以济行人废址犹存宋理宗时太守田克仁以铭字昏讹重刻于灵岩之絶壁在今县南【汉蔡邕郙阁铭惟斯析里处汉之右溪源漂疾横柱于道涉秋霖漉盆溢阙涌涛波滂沛激扬絶道汉水逆瀼稽滞商旅路当二州经用防沮沮县士民或给州府休谒往还恒失日晷行李咨嗟郡县所苦斯溪既然郙阁犹甚绿崖凿石处隐定柱临深长渊三百余丈接木相连号为万柱过者栗栗载乘为下常事迎布嵗数千两遭遇隤纳人物俱堕况没洪渊酷烈为祸自古迄今莫不创楚于是太守汉阳河阳李君讳翕字伯都以建寜三年二月辛已到官思惟惠利有以绥济闻此为难其日久矣嘉念高帝之开石门元功不朽乃俾衡官掾下辨仇审改解危殆即便求隐析里大桥于今乃造校致攻坚结搆工巧虽昔鲁班亦莫拟象又醳散关之嶃漯从朝阳之平减西濬阙高阁就安寜之石道禹导江河以靖四海经纪厥绩乂康万里阙　　　勒石示后乃作颂曰上帝绥阙降兹惠君克明俊徳允武允文躬俭尚约化流如神爱民如子遐迩平均精通皓穹三纳符银所歴垂勲香风有隣仍致瑞应丰稔年登居民阙乐行人夷欣慕君靡己乃咏新诗曰析里之阙坤兑之间高山崔嵬兮水流汤汤地既墝埆兮与冦为隣西陇鼎峙兮东以析分或失绪业兮至于困贫危危累卵兮圣朝闵怜分符杭防兮廼命是君阙歴救危兮全育阙遗劬劳日稷兮惟惠勤勤拯溺亨屯兮疮夷四起闾阎充□兮百姓欢欣佥曰太平兮文翁独存】
　　阴平镇一统志在城固县南十八里蜀志景曜中张翼董厥诣阳安关口为诸围外助至阴平留住待之水经注白水东南迳阴平故城南县志今名太平村
　　大散关通志在鳯县东北五十里与鳯翔府宝鸡接界一统志汉高祖从故道败章邯于陈仓由此以出【详见宝鸡】戚夫人墓一统志在西乡县东南二十五里有庙又有梳妆台
　　张骞墓通志在城固县西二十三里
　　李固墓通志在城固县西三十里一统志有石碣题曰汉忠臣太尉李公神道水经注长柳村名也汉太尉李固墓碑铭尚存文字剥落不可复识【谨按固为梁冀所害帝哀弟子董班之义许送至汉中而葬今林县及磁州志俱载固墓误也】
　　七女冢通志在城固县东北水经注壻水东迳七女冢冢夹水罗布如七星高十余丈周回数亩元嘉六年大水破坟得一砖刻云项氏伯无子七女造椁世人疑是项伯冢【谨按项伯名纒封射阳侯子睢嗣水经注所疑颇妄辨见王世贞宛委余篇】
