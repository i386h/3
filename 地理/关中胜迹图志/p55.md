<!-- { "loadSidebar": true } -->
　　栗水在榆林府北套外魏书蠕蠕传神防二年讨蠕蠕出黑山次于沙漠南轻骑至栗水大檀西奔帝缘栗水西行过窦宪故垒次于菟园水去平城三千七百里【己上边外大川附见榆林】
　　黄河在神朩县东百二十里自府谷界流入与山西兴县分界又南入葭州界水经注河水又南过西河圁阳县东【谨按圁阳故城在县东】元和郡县志麟州东至岚州界黄河一百二十里【谨按麟州故城在县北岚州即今岢岚州在山西】通志自府谷县盘塘南六十里沿河府神二境相杂至沙峁头入本境屈野河入焉又南流二十里至枣塔沟入葭州界屈野河在神朩县城西百歩东南流入黄河宋史麟州西城枕睥睨曰红楼下瞰屈野河县志源出塞地五兰峁儿绕笔架山之阳至县南一百二十里沙峁头入黄河
　　老龙泉水在神木县西北十五里通志树林阴翳泉水清漪有龙神祠旱祷辄应其水入屈野河
　　柴沟在神朩县西通志明天顺二年孛来入冦神朩总兵张敛败之于柴沟即此
　　骆驼堰在神朩县西北百里一统志唐张说追党项经此【己上神木】
　　大葭芦水小葭芦水在神朩县北套内元和郡县志大葭芦水在榆林县西二百二十里小葭芦水在县西二百四十里地甚良沃【谨按唐榆林即胜州治在府谷县北】
　　湳水在神木县北套内水经注湳水出美稷县【谨按美稷属西河郡】东南流俗亦谓之湍波水东南流入长城东咸水出长城西咸谷东入湳水湳水又东浑波水出西北穷谷东南流注湳水湳水又东迳西河富昌县故城南又东流入河【谨按富昌故城在胜州南已上边外大川附见神朩】
　　黄河在府谷县东三十步东南正南至河皆一百步自塞外流入又南入神朩界水经注河水自君子济又南右得湳水口又南至圁阳【谨按湳水在县东北边外】通志自莲花纒入境为唐家滙渡流六十里至杨家川口黄甫川水入焉又十里至沙窰子清水川入焉又南二十里为天桥又三十里迳县城东南孤山川入焉又百五十里至盘塘渡
　　清水川在府谷县东北五十里自西北沙漠界流入东南注于河通志边方士骑赖以汲饮又县东北六十里有黄甫川自塞外牛武城南迳黄甫营边墙入口南流入于河九股水在府谷县西南通志一名孤山水源出草地九源并导合为一流东南流入边墙迳镇羌堡东孤山堡西又东南流三十里入黄河
　　石马川在府谷县西三十里通志相传有石马至其处今马迹犹存【已上府谷】
　　虎泽在府谷县北套内通志即武泽汉书地理志西河郡谷罗县武泽在西北后汉书梁慬传永初三年南单于围中郎将耿种于美稷明年度辽将军梁慬赴救至属国故城与战破之单于引还虎泽慬又与种进攻虎泽单于乞降【谨按上林赋紫渊经其北文頴曰谷罗县西北有紫泽则虎泽又即紫泽也　已上边外大川附见府谷】
　　无定河在怀远县北通志即生水俗名滉忽都河晋书载记赫连勃勃于朔方水北黒水之南营都城水经注奢延水西出奢延县西南赤沙阜山海经所谓生水出盂山者也俗谓之奢延水又谓之朔水东北流迳其县故城南又东北与温泉合又东黒水入焉又东合交兰水与镜波水合【谨按奢延故城在县西北】元和郡县志朔方县无定河一名奢延水源出县南百步【谨按唐朔方故城在县北】延绥志滉忽都河出龙州堡南宜家畔合城北乌龙洞泉及城西水东流四十里清平水北注之又东柳泉儿水北注之又东狄青原水北注之又过响铃塔威武堡暗门水出其东又海棠河及东西二河俱出镇靖堡塞外东流注之又东过怀远堡苦水川合圁川防之为无定河至波罗堡北折而南流黒朩头水鲍家寺水东注之又过响水堡东入榆林界其圁水出清平堡外白城儿东流合夏河儿入波罗堡与滉忽都河防
　　【臣】谨按圁水在葭州今名秃尾河其以奢延水为圁水误自欧阳忞舆地广记始前明人地志往往承之近时谭吉璁撰延绥镇志亦不知辨但此出清平堡外之水本无他名今仍其文而辨正之如此
　　石窑川在怀远县北通志即黒水晋书载记赫连勃勃于黒水之南营都城水经注黒水出奢延县黒涧东南歴沙陵注奢延水元和郡县志乌水出朔方县乌涧本名黒水避周太祖讳改名县志石窑川在威武堡北塞外东南流迳怀远堡为乱窑川河又有打狼河自塞外南流迳堡东入焉又东南迳波罗堡入滉忽都河【谨按石窑川打狼河诸水俱自边外流入】
　　黒朩头沟河在怀远县东南四十里一统志源出威武堡邓家墕王家墕东流合鲍家寺水至响水堡入无定河【谨按此疑即交兰水】
　　大理河在怀远县东南百五十里通志自清平堡东流合小理河迳县境一百里入绥徳州界又小理河在县东南百二十里源出清平堡东老虎墕东流至廵检司沟合于大理河迳县境六十里【己上怀远】
　　横水在怀远县北套内古朔方县南唐书地理志横水五十九里至什贲故城囘纥传会昌二年囘鹘乌介可汗入云朔剽横水杀掠甚众
　　盐泽在怀远县北套内水经注朔方县有二盐池其盐大而青白青者名曰青盐一名戎盐入药分唐书地理志金连盐泽青盐泽皆在朔方县南元和郡县志盐泽在什贲城西南延绥志朔方县南有莲花城红盐池在其东长盐池在其西
　　地斤泽安庆泽在怀远县北套内宋史夏国传太平兴国七年李继捧入朝其族弟继迁自银州奔入地斤泽泽距夏州东北三百里又淳化初继迁与继捧战于安庆泽
　　余吾水在怀远县北套外山海经北鲜之山鲜水出焉北流注余吾水汉书匈奴传天汉四年贰师将军李广利出朔方匈奴闻之悉迁其累重于余吾水北单于自率众待水南接战连日引还【已上边外大川附见怀远】
　　黄河在葭州东一里自神朩界流入与山西兴县临县分界又南入呉堡界水经注河水南迳圁阳县圁水东注之又南端水入焉水西出虢山东流注于河河水又南诸次之水入焉又南汤水注之山海经曰上申之山汤水出焉东流注于河州志自神朩界沙峁头入州境东流南折至螅蜊峪入呉堡界沿歴二百里
　　弥勒河在葭州北七十里自神朩界屈家南沟歴弥川寨至州北万户峪东入黄河延绥志在高家堡南宋置弥勒砦
　　秃尾河在葭州东北五十里自边外流入又东入河汉书地理志上郡白土县圁水出县西东入河【谨按圁音银白土县今属边外】水经注圁水出上郡白土县圁谷东迳其县南东至长城与神御水合水出县南御山峡东出至长城入于圁圁水又东迳鸿门县又东梁水注之水出西北梁谷东南流注圁水又东迳圁阴县北又东桑谷水注之水出西北桑溪东南流入圁水圁水又东迳圁隂县南东注于河【谨按鸿门圁阴故城并在州西北】隋书地理志开光县有圁水【谨按开光故城在州北即汉圁县地】州志自建安堡塞外擡瓮山分流一为蘓麻河一为恶水河又东迳高家堡北栢林永利水入焉又南蒺藜川入焉又南三十里至虎头峁西开光川入焉束以两山约流二百余里至州东北入黄河【臣】谨按唐地理志云银州东北无定河即圁水而后人遂皆谓奢延水为圁水然考水经注圁水在东北奢延水在西南各自入河源流迥别故有谓秃尾河即圁水者揆之汉魏地理郡邑方位皆相脗合当非臆断从之
　　永利河在葭州北百七十里自神朩县界流迳高家堡西北入秃尾河通志即水经注之神御水【详见神木】
　　开光川在葭州北百里通志以故县得名俗讹为开荒川州志发源州北百二十里黒龙潭流五十里至三角城虎头峁东入秃尾河即后魏开光郡也宋时李继隆军出开光谷西杏子坪即此【谨按开光川当即水经注之梁水】又寜河在州东北四十里发源州北八十里王元沟南与寜河寨水合歴山谷中行四十里至州东北入黄河【谨按宁河疑即水经注之端水】
　　葭芦川在葭州西五里自榆林界流入又东南入黄河元和郡县志真乡县有葭芦水源出县西北【谨按真乡故城在州西北详见榆林】
　　真乡川在葭州西百里通志即古真乡郡也今讹为丁香川一名明堂川源自沙漠流来下合葭芦川【谨按榆林之西河亦名明堂川与此非一水也】
　　五女川在葭州西北十里源出州西落珠崖东入葭芦河延绥志以有五女墓名
　　黒水坑水在葭州南八十里州志源出米脂县桃花峁其色如墨至州南八十里荷叶坪东入黄河又乌龙河在州南二十里发源州西刘世材沟至州南峪口东入黄河【谨按水经注之汤水当即乌龙黒水诸水然无明证存考】
　　盐沟在葭州北八十里延安府志地出盐泥东距黄河西抵沙漠为州北要区
　　虎峪沟在葭州北百七十里高家堡西州志黄河四围突出山石一片左右青泉数处环绕城西花木蓊翳颇称胜槩
　　月賔泉在葭州北郭外迤西一里通志泉自半山石罅出清冽而甘一名官泉【已上葭州】
　　古迹【第宅】
　　榆林府唐幽陵都督府通志在神木县城西九十里开元中置
　　石晋折氏圃府谷县志在县治内石晋后折氏世为府州刺史创百花坞于郡圃为一方之胜
　　古迹【祠宇】
　　汉火井祠一统志在神木县西南汉书地理志西河郡鸿门县有天封苑火井祠火从地出【谨按鸿门废县在神木县西南】明余肃敏祠一统志在榆林县南门外祀延绥廵抚余子俊
　　姜愍忠祠一统志在榆林县治内祀寜夏总兵官姜汉
　　古迹【郊邑】
　　秦长城榆林县志在县西水经注诸次水东入长城又走马水东北入长城注奢延水元和郡县志秦长城在徳静县西二里寜朔县北十里【谨按徳静废县在榆林县西寜朔废县在榆林县南唐李益登长城诗汉家今上郡秦寨古长城有日云长无风沙自惊当今圣天子不战四夷平】榆溪塞舆地广记在榆林县南史记赵世家武灵王二十年西略地至榆中并河以东属之阴山城河上为塞项羽本纪蒙恬北逐戎人开榆中地数千里正义蘓林曰在上郡崔浩曰蒙恬树榆为塞也水经注诸次水东迳榆林塞世谓之榆林山即汉书所谓榆溪旧塞自溪西去悉榆林之薮矣缘歴沙陵届龟兹县西出故谓之广长榆也元和郡县志榆林关在榆林县东三十里东北临河秦却匈奴之处隋置榆林闗
　　晋呉儿堡寨通志在神木县西南五十里赫连勃勃破义真于长安迁其人筑此以居之因名
　　统万城一统志在怀远县西晋书载记义熙中赫连勃勃自称大夏于朔方水北黒水之南营起都城自言方统一天下君临万邦可以统万为名蒸土筑城锥入一寸即杀筑者而再筑之名其南门曰朝宋东门曰招魏西门曰服凉北门曰平朔北史魏太武始光四年西伐赫连昌克其城城高十仞基厚三十步上广十步宫墙五仞其坚可以砺刀斧元和郡县志其城土色白而牢固有九敌楼峻险非人力可攻县册即夏州故城赫连勃勃墓一统志在怀远县西元和郡县志在朔方县西十五里隋置白城镇后废十六国春秋夏录勃勃葬嘉平陵
　　【臣】谨按陜西通志肤施县南杜甫川有赫连勃勃墓太平寰宇记又云勃勃墓在霍山最高峯与此为三今考怀远本后魏夏州唐为朔方县李吉甫撰元和郡县志距勃勃葬时较近记载当属有征故一统志引以为据今从之
　　唐石堡城一统志在榆林县南武徳初延州总管段徳操击梁师都石堡城三年师都石堡留守张举来降宋元丰四年克米脂进攻银石二州破石堡城遂追至夏州皆即此
