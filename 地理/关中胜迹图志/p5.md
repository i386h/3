<!-- { "loadSidebar": true } -->
　　采谷在蓝田县西南三十里长安志与辋谷并有细路通商州上洛县
　　辋谷在蓝田县西南二十里雍大记商岭水流至蓝桥复流至辋谷如车辋环凑落叠嶂入深潭有千圣洞细水洞茶园栗岭唐右丞王维庄在焉所谓辋川也蓝田县志辋川即峣山之口去县南八里两山夹峙川水从此北流入灞其路则随山麓凿石为之计五里许甚险狭即所谓匾路也过此则豁然开朗此第一区也团转而南凡十三区其胜渐加计三十里至鹿苑寺即王维别墅【详见古迹】
　　七盘山在蓝田县南二十里唐书地理志贞元七年刺史李西华患此路之险自蓝田至内乡开新道七百余里回山取涂人不病涉谓之偏路通典七盘十二防【防坡在县东南】蓝田之险路也蓝田县志七盘山延亘绵逺西接终南东通商洛险峻纡回一曰七盘岭
　　峣山在蓝田县南二十里峣闗葢自此而名亦谓之峣岭汉书注山在上洛北蓝田南武闗之西雍录峣山又名青泥岭故水经曰峣栁城俗谓之青泥城
　　桓公堆在蓝田县南二十五里长安志晋书桓温伐苻健健遣苻雄等拒温于愁思堆后因名桓公堆
　　秦岭在蓝田县东南接商州界方舆纪要即南山别出之岭凡入商洛汉中者必越岭而后达东出即蓝田闗矣西为小秦岭
　　倾谷在蓝田县东五十里西有同谷水经注蓝田谷西北有铜谷次东有轻谷
　　蓝田山在蓝田县东南三十里一名覆车山郭縁生述征记山形如覆车之象汉书地理志山出美玉一名玉山风土记山巅方二里仙圣游集之所下有神祠甚严灞水源出于此又西有华胥氏尊卢氏冢次北有女娲氏谷则知此地是三皇旧居之所括地志县西北有骊山即此山之北阜一统志山有唐公主洞相传唐时有公主好道辟此居之下有玉浆井
　　横岭在蓝田县北三十五里长安志自临潼之骊山东入县界横接华州界蓝田县志岭下有水名横河相近有大金山小金山
　　白鹿原在蓝田县西二里许接咸宁界【巳上蓝田】
　　石安原在泾阳县西南七里长安志高二十丈东西三十八里南入咸阳界为咸阳原泾阳县志石安原即毕原又谓之南原西自醴泉县来东讫高陵在泾渭之间绵亘二百余里晋时石勒置石安县以此【谨按石安旧县今属咸阳】其北陲傍泾者入县境东西三十八里
　　嵯峨山在泾阳县北五十里元和郡县志嵯峨山东西二十五里南北二十里雍胜略山东北属三原西北属淳化西南属泾阳一名嶻嶭山汉书地理志池阳嶻嶭山在北【谨按池阳故城在今县西北】水经注郑渠故渎东迳嶻嶭山南一名慈峨山魏书地形志泥阳县有慈峨山王褒云阳宫记慈峨山黄帝铸鼎于此泾阳县志山东抵清谷西抵冶谷亘二十里上有三峰最东曰鉢防台旱祷多应中曰大台峰顶有仰天池西峰有石窟深五六里风从内出
　　冶谷在泾阳县西北六十里一曰谷口一曰寒门汉书郊祀志申公曰黄帝接万灵明庭明庭者甘泉也所谓寒门者谷口也注顔师古曰谷口仲山之谷口也汉时为县今呼为冶谷太平寰宇记其山出铁有冶铸之利因以为名又东谷口与泾水所出之谷口东西相去二十余里有岩曰郑岩泉曰郑泉
　　仲山在泾阳县西北七十里长安志云阳宫南三十里有仲山俗谓高祖兄仲所居今山有仲子庙积旱祈之围此射猎则风雨暴至庙有一泉未曾水竭一作中山史记封禅书武帝获寳鼎于汾隂将荐之甘泉迎至中山曣防有黄云葢焉河渠书郑国凿泾水自中山西水经注郑渠东迳中山南俗谓之仲山方舆纪要山在北接嵯峨西麓中隔冶谷西连九嵕山泾水迳其中故曰中山或曰以山在冶水西泾水东也泾阳县志山半有泉曰小师泉即仲子庙之泉也山麓有虎坪【巳上泾阳】白鹿原　清酆原　孟侯原俱在三原县北四十里县志西连嵯峨东至断原连亘四十里白鹿在旧县东清酆一名丰原在旧县北浊谷口东孟侯在旧县西【谨按三原旧县在今县治北】终县东西界故县以此名
　　嵯峨山在三原县西北四十里雍胜略嵯峨在天齐原之上【谨按天齐原在县西北二十五里】特出云表登其岭泾渭黄河皆在目前三原县志上有灵湫旱祷辄应【互见泾阳巳上三原】终南山在盩厔县南三十里县志东接鄠县西接郿县界枝峰别岭随地异名
　　韦谷在盩厔县西南五十里县志俗譌为泥谷与郿县接界又南三十里为扫帚岭北十里为仓谷
　　安乐山在盩厔县西南二十五里长安志其东文王庙有玉女泉人传与岐山文王庙之水相为消长又东七里为车谷车谷南十五里为翠峰巅有唐仙姑祠东三里为强弩谷【今名强谷】又东五里为稻谷又东四里为耐山又东四里即骆谷也
　　骆谷在盩厔县西南三十里县志其南八十里为十八盘又南十里至河底为故骆谷闗通洋县元和郡县志骆谷道汉魏旧道也近代废塞武徳七年复开续通典自长安取骆谷路至兴元府六百五十二里通鉴地理通释骆谷在长安西南二百里谷长四百二十里一统志骆谷口明设巡司隆庆中盗贼窃发巡司不能禁遂塞谷之东五里为新口谷骆谷东有黒凤山
　　黒水谷在盩厔县南二十五里一名芒谷水经注芒水出南山芒谷山侧有石室世谓之玉女房长安志玉女洞在县南三十里洞门崇四尺濶三尺通志芒水色黒因以芒谷为黒水谷其南三里仙游潭北有玉女洞又潭傍罗汉洞东有马融石室又南一百八十里即秦岭也又芒谷口内三里为韩谷口外稍东为黄谷又东四里为团标谷有石笋卓立如塔可十丈许其顶有双栢树又东五里为马岔谷又东二里即龙谷也【宋苏轼马融石室诗未应将军聘初从季直游绛纱生不识苍石尚能留岂害依梁冀何须困李侯吾诗慎勿刻猿鹤为君羞又玉女洞诗洞里吹箫子终年守独幽石泉为晓镜山月当帘钩嵗晚杉枫尽人归雾雨愁送迎应鄙陋谁继楚风讴】
　　东观谷在盩厔县东南三十里县志其东为卧牛池相传老子入闗驾车牛徐甲牧之曾卧此其西为化女泉相传老子植杖化一女子以试徐甲拔杖泉涌故名泉下有晒丹石
　　就谷在盩厔县东南三十里县志其西有吾老洞石穴深邃莫测听有风声相传中有玉匣即老子墓洞上有殿奉老子石像谷之东三里为飞升谷又东三里为西观谷有佛塔俗呼为塔儿谷又东二里为东观谷又楼子山去塔峪三十里唐大慧禅师为武功令武三思欲交之因隠于此上有洞
　　太微峰在盩厔县东南三十五里东观谷东一里县志形势嵯峨直接太虚相传老子飞升于此其下有炼丹峰又有上善池在説经台之麓池上有元赵孟頫书碑又东侧为闻仙谷其东崖为吕公洞相传为唐吕岩隠处谷东二里即田谷
　　田谷在盩厔县东南三十五里水经注田谿水出南山田谷县志谷南五里为仰天池在山顶广二亩余水深数尺旱祷有应又南五里有十老洞洞中有石像十故名
　　楼观山在盩厔县东南三十七里山形重叠如楼一名石楼山方舆纪要就水东北经大陵世谓之老子陵是也唐开元末得元元像于楼观山即此説经台在其南又东南三里为五福山一统志五峰耸峙自此而南鸟道萦纡可通洋县
　　赤谷在盩厔县东南五十里水经注漏水出南山赤谷县志谷南五里曰迎阳洞相传为钟离权修炼之所又东过岭为牛谷【今名牛角岔】又东三里为檀谷【檀一作坛又作潭今名大渠谷】谷之南有红石洞檀谷之东三里为耿谷
　　耿谷【一作景谷】在盩厔县东南六十里水经注耿谷水出南山耿谷县志又南为高山岭有池周五里又耿谷东十里为甘谷水经注甘水出南山甘谷其东南为望仙坪石镜谷在盩厔县东南七十四里岭半有石方丈余明莹如镜逺照长安谷南十里为五泉岭西为佛骨堆又东过清净山四里为涝谷接鄠县界【巳上盩厔】
　　分水岭在渭南县西南五十里县志岭东北麓之水入于湭岭西南麓之水入蓝田故名其西北曰牛思岭其东北麓曰严坡有严谷俗传汉严光隠处
　　石鼓山在渭南县西南五十里一名石楼山元和郡县志湭水出县西南石楼山西北为驹儿岭
　　黄狗峪在渭南县南六十里县志峪西为小峪又西为大峪大小两峪之间有山为南月圆北月圆清水河经其中南月圆山四面悬崖仅通一径山上有仰天池池旁有田千余亩其西南为马鞍岭
　　元象山在渭南县南七十里一名倒虎山水经注首水出倒虎山【谨按首水即今湭水】一名倒兽山元和郡县志倒兽山王子年隠处
　　龙尾坡在渭南县南五里县志上有朝元洞又上有秦女峰西当湭川口曰风门三秦记风门两阜相对其中多风
　　大秦岭在渭南县南七十里县志自县东青冈坪至东西川之南曰大秦岭其东南曰小秦岭岭南属商州界云台山在渭南县东南六十里通志山顶高而平四面方整一名七星山雍胜略山上有七星塔其西南曰曹峪【已上渭南】
　　荆山在富平县西南十里书禹贡导汧及岐至于荆山史记黄帝铸鼎于荆山下汉书地理志懐德县禹贡北条荆山在南下有疆梁原【谨按懐德故城在县西南】括地志荆山今名掘陵原
　　万斛山在富平县东北九十里县志石如斗斛者数万其西为大水峪又西为石叠山通志一名楼子山又西北为十二盘岭
　　金粟山在富平县东北九十五里通志一名紫金山县志一名菩萨山山有龙泉每嵗清明人多取其水以祈年又谓之灵泉山其巅有高禖祠又山之东有刘仙洞人题之曰碧云岛又西曰揣天山又西曰玉镜山一名金丝山
　　频山在富平县东北七十里水经注频阳城北有频山一名土门山元和郡县志山有二土阙状似门后魏以此名县一名明月山县志中有高阜九山环抱若拱向然其西北麓一小山陡出曰堡子山其北麓曰千尺崖壁立百仞鸟道可通下有千尺泉耀州志山南有频阳故城与同官鼇背山相接其下有勾谷涧
　　老君山在富平县北七十里县志山南有铁牛洞故一名铁牛山又北三里为左眼山山之右有老君洞又东二里为石窝山又东二里为底店山下有三泉峪又东二里为龙眼山下有药泉峪
　　锦屏山在富平县西北三十五里省志其下为锦川山上有王翦庙一名将军山其傍为高阳峰一名走马岭其东南十里为蟠桃山上有三泉
　　月窟山在富平县北四十里省志有泉深数仞旱祷必应县志其南有王石洞世传为王仙隠处右有玉女洞左有仙人洞深俱不测前为唐中宗定陵录异记陵后通闗乡入谷二十余里有二洞一名东女学一名西女学东女学洞崖壁悬絶跻攀不及夜往往闻读书声相传山前有神雕常防洞门人或犯者击之西女学洞有一石室秉炬可行一二十里近闭不通又山顶有天井直下深二丈许傍有崖龛梯磴而上屈曲甚广龛内有道经置栢牀上有石人俯首凭案而坐形如生
　　龙泉山在富平县北三十里一名凤皇山县志后周太祖成陵在凤皇山南一名龙泉山耀州志山有五泉涌出故名【巳上富平】
　　九嵕山在醴泉县东北五十里汉书地理志谷口县九嵕山在西【谨按谷口县故城在今县东北】唐六典闗内道名山曰九嵕四夷郡县志九嵕山东连仲山西当泾水高六百五十丈周回十五里广一里县志山有九峰耸峻其南麓即咸阳北阪少东为青峰山又东为覆甑山与九嵕冈陇相接旁有烟霞洞又东北十里为芳山
　　凤皇山在醴泉县东北四十里县志附丽九嵕相传周时凤翔于此西为豆卢谷
