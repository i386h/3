<!-- { "loadSidebar": true } -->
　　中桥渡即古中渭桥长安志在县西北二十五里括地志本名横桥架渭水上桥对横门故名史记文帝纪代王至渭桥注蘓林曰在长安故城东三里索隐曰咸阳宫在渭北兴乐宫在渭南秦通两宫之间作渭桥汉书张释之传文帝行出中渭桥有人从桥下过惊乘舆马注索隐曰渭桥有三所一在城西北咸阳路曰西渭桥一在东北髙陵路曰东渭桥其中渭桥在故城之北三辅黄图渭水贯都以象天汉横桥南渡以法牵牛水经注渭水经长安县北水上有梁谓之渭桥秦制也亦曰便门桥桥广六丈南北二百八十歩六十八间七百五十柱一百二十二梁南北有隄激立石柱柱南京兆立之柱北冯翊立之有令丞各领徒一千五百人桥之北首垒石水中故谓之石柱桥后董卓入关遂毁此桥魏武帝更造桥三丈六尺通鉴晋永和十二年秦主生发三辅民治渭桥元和郡县志刘裕入关又毁之后魏重造唐贞观十年移于今所雍録旧名渭桥因西有便门桥东有东渭桥故加中以别之水经注又名为便门桥亦取通渭南北徃来皆便也
　　邵平田雍胜畧在旧长安城东门外今长安县之西北也水经注广陵人邵平为秦东陵侯秦破为布衣种青门外美世谓之东陵
　　皇子陂长安志在万年县南二十五里水经注皇子陂在樊川太平寰宇记陂在启夏门南三十里陂北原上有秦王子冢因以为名杜甫诗天寒皇子陂隋文帝改曰永安陂周回九里
　　兰池陂雍胜畧在咸宁县东二十五里三秦记始皇引渭水为长池东西二百里南北二十里筑为蓬莱山刻石为鲸鱼长二百尺亦曰兰池陂
　　昭襄王墓史记秦始皇本纪塟茝阳通志括地志云在雍州新丰县西南三十五里以地计之当在咸宁界中孝文王寿陵通志在咸宁县通化门外史记秦始皇本纪孝文王塟寿陵注陵在雍州万年县东北二十五里庄襄王陵通志在咸宁县通化门外今青门大冢是或曰韩信冢非也史记庄襄王塟茝阳注括地志云陵在雍州新丰县西南三十五里始皇陵在北亦谓为见子陵
　　二世皇帝陵咸宁县志在宜春苑南史记秦始皇本纪赵髙以黔首塟二世杜南宜春苑中注括地志云陵在雍州万年县南三十四里
　　章邯防通志在兴平县东南十里按项羽封章邯为雍王都废邱故有此防
　　露防通志临潼县骊山东南三十里秦始皇露防在焉坑儒谷长安志在临潼县西南五里汉书儒林传注师古曰今新丰县温汤之处号愍儒乡温汤西南三里有马谷谷之西岸有坑古相传以为秦坑儒处也
　　佷石长安志在临潼县东十里秦始皇陵东南二里形似龟初始皇逺采此石将致之骊山至此不复动石崇一丈八尺周十八歩
　　始皇陵通志在临潼县一十五里史记秦始皇本纪始皇初即位穿治郦山及并天下以七十余万人穿三泉下铜而致椁宫观百官竒器珍怪徙满藏之令匠作机弩矢有所穿近者辄射之以水银为百川江河大海机相灌输上具天文下具地理以人鱼膏为烛度不灭者乆之汉书刘向传始皇塟郦山之阿下锢三泉上崇三坟其髙五十余丈周回五里有余石椁为防馆人膏为灯烛水银为江海黄金为鳬鴈项籍燔其宫室营宇往者咸见发掘其后牧儿亡羊羊入其凿【师古注凿所谓穿冡藏者】牧者持火照求羊失火烧其藏椁汉旧仪始皇使丞相李斯将天下刑人徒隶七十二万人作陵三十七歳深极不可入奏之曰丞相臣斯昧死言臣所将隶徒治骊山者已深巳极凿之不入烧之不然叩之空空如下天状制曰其旁行二百丈乃止水经注始皇大兴厚塟营建冢圹于丽戎之山斩山凿石旁行周回三十余里坟髙五丈项羽入关发之以三十万人三十日运物不能穷关中盗贼销椁取铜牧人寻羊烧之火延九十日不能灭博物志始皇陵在骊山泉本北流障使东西流又运取大石于渭北渚故歌曰运石甘泉口渭水为不流千人唱万人讴金陵余石大如塸土屋其余功力皆如此类两京道里记陵髙一千二百四十尺内院周五里外院周十一里俗呼当陵盖以南岭作望峯言筑陵望此为凖都穆骊山记始皇陵内城周五里旧有门四外城周十二里其阯俱存自南登之二邱并峙人曰此南门也右门石枢犹露土中陵髙可四丈昔项羽黄巢皆尝发之老人云始皇塟山中此特其虚冢
　　子婴墓临潼县志子婴扶蘓墓在新丰西北隅
　　钟官城元和郡县志一名灌钟城在鄠县东北二十五里秦始皇収天下兵器销为钟鐻处
　　蓝田关元和郡县志在蓝田县东南九十八里括地志即秦峣关也史记髙帝纪秦王子婴遣将拒峣关沛公引兵绕峣关逾蒉山击秦军大破之注应劭曰峣山之关李竒曰在上洛北蓝田南武关之西水经注渥水西迳峣关北歴峣柳城又魏土地纪峣关地名峣柳道通荆州雍録蓝田县即峣柳城也水经亦谓之青泥城峣山在县南二十里故又名峣关亦名蓝田关通典七盘十二防蓝田之险路太平寰宇记后周明帝元年自峣关徙置青泥故城侧改曰青泥关武帝建德二年改为蓝田关隋炀帝大业元年徙复旧所蓝田关因县为名灰塠通志在渭南县西南五里崇三十尺周一百歩俗传秦始皇焚书处
　　王翦墓通志在富平县东四十里县志翦墓左六冢相传为六国图书毎歳二月八日乡人望其墓若海市状【谨按关中陵墓志作六月朔望日】城阙依然车马交错其上岂地气使然欤
　　孟姜女墓通志在同官县北三里女回山雍胜畧姜女至长城防夫而回卒于山下遂塟焉故地名女回山汉轵道亭通志在汉长安城东十三里汉书髙帝本纪秦王子婴素车白马系颈以组封皇帝玺符节降轵道旁注蘓林曰亭名也
　　灞上雍大记在通化门东三十里灞河西岸汉王元年十月沛公至灞上子婴降文帝六年宗正刘礼为将军次灞上
　　樊乡雍録在长安城南水经注樊川即杜之樊郷也汉祖至栎阳以将军樊哙灌废邱最赐邑于此乡也霸陵亭史记李广传李广家居数歳广与故颍隂侯孙居蓝田山中射猎尝夜从一骑出从人田间饮还至霸陵亭霸陵尉醉呵止广广骑曰故李将军尉曰今将军尚不得夜行何乃故也广宿亭下
　　朱博村通志去杜祠三里朱博丞相故里也在华岩寺北倚少陵下瞰终南
　　霸桥咸宁县志在府城东北二十里霸桥镇水经注霸水有桥谓之霸桥初学记汉作霸桥以石为梁汉书王莽传莽更名长存桥三辅黄图霸桥跨水作桥都人送客至此折柳赠别开元遗事长安东霸陵有桥来迎去送至此黯然故人呼为销魂桥元和郡县志隋开皇三年造更以石为之长安志唐景龙二年仍旧所为南北两桥通志汉霸桥在长安城东二十里霸店南北两桥以通新丰道唐霸陵桥在京兆通化门东二十五里元时山东唐邑人刘斌修筑凡一十五虹长八十余步濶二十四尺中分三轨旁翼两栏有华表鲸头鼇首筑隄五里栽柳万株逰人毂击肩摩为长安壮观咸宁县志宋时桥记韩缜重修元季又尝修葺明成化六年布政使余子俊増修今沙石壅塞遗阯仅存
　　本朝康熈六年造大小船各一以济渡水落架木为桥别有渡入蓝田路
　　文帝霸陵咸宁县志在白鹿原东北厓去城四十里史记孝文帝本纪帝治霸陵皆以瓦器不得以金银铜锡为饰不治坟欲为省毋烦民注应劭曰因山为藏不复
　　起坟山下川流不遏絶也就其水名以为陵号水经注霸水左合浐水歴白鹿原东即霸川之西故芷阳矣汉文帝塟其上谓之霸陵元和郡县志白鹿原亦谓之霸上王仲宣诗曰南登霸陵岸回首望长安即此也通志霸陵在霸水东因山为坟道南有秦时铜人十二董卓铸以为钱余二枚尚存即蓟子训与老人摩挲铜狄处防典汉文帝陵陜西咸宁县祭
　　宣帝杜陵通志在咸宁县境汉书宣帝本纪元康元年春以杜东原上为初陵更名杜县为杜陵徙丞相将军列侯吏二千石訾百万者杜陵元帝本纪初元元年春正月孝宣皇帝塟杜陵三辅黄图帝在民间时好逰鄠杜间故塟此长安志杜陵之制正方询之居人毎方二十歩据地六十畆四面去陵十余歩皆有观阙基阯汉书外戚孝宣皇后传孝宣王皇后合塟杜陵称东园防典汉宣帝陵长安县祭
　　许后少陵咸宁县志宣帝许后塟杜陵南园谓之少陵汉书外戚传注顔师古曰即今所谓小陵者长安志少陵原南接终南北至浐水西屈曲六十里入长安县界即汉鸿固原也通志唐杜甫居少陵即此
　　韩信墓通志在古长安城东三十里新店墓前有庙樊哙墓咸宁县志在神禾原
　　夏侯婴墓通志在咸宁县东临霸水史记夏侯婴传注索隐曰三辅故事云婴墓在饮马桥东大道南俗谓之马塜博物志云公卿送婴塟至东都门外马不行掊地悲鸣得石椁有铭曰佳城郁郁三千年见白日吁嗟滕公居此室乃塟之
　　丙吉墓咸宁县志在府城东南三十里新庄村俗呼塌塜
　　张安世墓咸宁县志在城南八里
　　萧望之墓通志在府城东南五里
　　董仲舒墓咸宁县志在城内胭脂坡下长安志下马陵在万年县南六里韦述西征记本董仲舒墓李肇国史补曰昔汉武帝幸芙蓉园即秦之宜春苑也毎至此墓下马时人谓之下马陵歳月深逺误传为虾蟆陵棘门长安志在咸阳县东北十六里汉文帝后二年徐厉为将军次棘门孟康曰在长安北秦时宫门也三辅黄图棘门在横门外
　　西渭桥咸阳县志在县东南百歩汉书武帝本纪建元三年初作便门桥注服防曰在长安西北茂陵东去长安二十里师古曰便门长安城南面西头第一门作桥跨渡渭水以趋茂陵其道易直即今所谓便桥是其处也水经注渭水上有便门桥与便门对直通典便门桥亦曰便桥雍録武帝作茂陵在渭北兴平县西南十里秦世已有中桥可趋兴平迂回难逹便门在长安西于趋陵得以云便汉元帝欲御楼船用薛广徳谏舍船从桥即此唐太宗初即位幸城西与颉利盟于便桥之上则桥在城西长安志唐末废干徳四年重修后为暴水所壊淳化三年徙置孙家滩至道二年复修于此咸阳县志汉名便桥唐名咸阳桥今废秋作桥水涨用船其地以桥名亦以渡名明嘉靖间以舟为浮桥又曰咸阳古渡
　　髙帝长陵通志在咸阳县东三十里亦曰长山其北有萧城萧何筑以守长陵汉初徙关东豪族以奉陵邑长陵茂陵各万户皆属太常不隶于郡长陵令秩千钟陪塟诸臣萧何张良曹参纪信在其东史记髙祖本纪十二年四月塟长陵注皇甫谧曰长陵山东西广百二十丈髙十三丈在渭水北去长安三十五里汉书髙后本纪六年夏六月城长陵注张晏曰起县邑故筑城也师古曰此説非也黄图云长陵城周七里百八十歩因为殿垣门四便殿掖庭诸宫寺皆在中是即就陵为城非止谓邑居也皇覧髙帝吕后山各一所外戚世家注关中记曰髙祖陵在西吕后陵在东汉帝后同茔则为合塟不合陵也诸陵皆如此长安志关中记曰长陵城有西北南三面东面无城陪塟者皆在东徙关中大族万家以为陵邑通志戚夫人墓在长陵之东
　　惠帝安陵通志在咸阳东三十五里周之程邑也史记吕后本纪注皇覧云山髙三十二丈广袤百二十歩皇甫谧曰去长陵十里长安志关中记曰徙关东倡优乐人五千户以为陵邑善为啁戏故称女啁陵也
　　昭帝平陵通志在咸阳县东北一十三里汉书昭帝本纪元平元年六月塟平陵三辅黄图平陵去茂陵十里帝初作寿陵石椁广一丈二尺长二丈五尺无得起坟陵东北作庑长三丈五歩外为小厨裁足祠祀万年之后扫地而祭
