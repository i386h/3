<!-- { "loadSidebar": true } -->
　　丹水渠通志丹水经流州境二百里两岸随地皆可开渠但水性泛涨毎岁旋冲旋筑约灌田千余亩【己上商州】迟河在镇安县西南百八十里通志一名东池河即直水下流入石泉界【详见石泉】
　　洵河在镇安县西南七十里通志自长安界入境又流入洵阳界隋书地理志丰阳县有洵水【谨按县在隋属丰阳地】长安志洵河在干佑县西南百里出万年长安两县界秦岭下东南流入洵阳县【谨按万年县今属咸寜】县志源出长安县界至卢家寺入县境流至洵阳之两河关与干祐河合【互见洵阳县】
　　干祐河在镇安县东三里通志即柞水一作泎以旧县名水经注柞水西出柞溪南流迳重崖堡西长安志泎水在干祐县东五里出万年县界秦岭下流入洵阳又蕴水在干祐县西南七里出考山下流入泎河县志干祐河源出咸寜界秦岭至旧县关入县境至洵阳之两河关合洵水又有温水河在县西北九十里即蕰水也东南流入干祐河
　　镇安河在镇安县城南通志俗名县河源出西王峪迳云盖寺名云葢川东南流入干祐河
　　金井河在镇安县东北一百十里通志自商州流入县境又东南入山阳界水经注甲水流歴金井城南又东南经上庸郡北与关柎水合隋书地理志丰阳县有甲水县志亦名合河一名安乐川源出咸寜丰家河至孟李寨入县境经柴家寨至山阳与葛河合
　　花水河在镇安县东南九十里通志有石磴数十级水激浪涌如花东流注于山阳之合河【己工镇安】
　　洛水在雒南县北五里通志源出秦岭东流迳熊耳山入河南卢氏县界书禹贡导洛自熊耳山海经讙举之山洛水出焉而流注于元扈之水汉书地理志禹贡雒水出冢岭山东北至巩入河过郡二行千七十里水经注洛水出上洛县讙举山东与丹水合又东尸水注之又东得乳水又东防龙余之水又东至阳虚山合元扈之水又东歴清池山傍合武里水又东门水出焉又东要水入焉又东与获水合【谨按门水及获水今无考】又东迳熊耳山东北过卢氏县南太平寰宇记洛水在县北一里县志洛河源出洛水泉在县西一百里秦岭下东注弯环百折尽邑境之东西盖州境之山皆起于秦岭及中干山而两山之水皆起于洛河县册洛河出洛水泉属渭南境流五里入县界又东南受元扈石门诸水流三百二十里出境【谨按今亦谓之南雒水以别于源出庆阳白于山之洛水洛字作雒鱼豢典略云汉火行忌水故去水加佳】
　　地画岔水在雒南县西北百余里通志源出渭南界合于洛又有阶峪川源出金堆城迳蒋家沟入洛又有构峪川南流至保安村入洛山海经竹山之阳丹水出焉东南流注于洛水经注丹水出西北竹山注于洛又尸水北出发尸山乳水北出良余山皆南流入洛又龙余水出蛊尾之山东流入洛
　　【臣】谨按水经注此条在洛水篇别是一丹水非商州至淅入钧之丹水而地画岔诸水疑即此丹水及尸乳龙余诸水矣详阅桑郦经注两丹水源流迥别本自分明惟商州丹水出秦岭昌黎祠下之第九山息邪涧旧志亦称竹山而两丹水之源遂混又雒南丹水所出之竹山今亦仅存名目未能指实雍胜略谓在商州西北二百里准其地望当在华州渭南商州雒南四州县之交而渭南有山名箭峪其阴为大赤水所出考太平寰宇记竹水南出竹山亦曰大赤水又名箭谷水然则竹山即箭谷无疑丹水乃出其阳耳通志亦疑为箭谷而未有明证今详着之
　　黒潭水在雒南县西八十里山海经阳虚之山临于元扈之水是谓洛汭水经注元扈之水出于元扈之山盖山水兼受其目县志元扈水出元扈山之阴今名黒潭子东北流入洛其入洛处当阳虚山南
　　石门川在雒南县北十八里通志即鱼难水太平寰宇记鱼难山有扑水崖高五十丈鱼不能过故又曰鱼难水经石门入洛西安府志石门川源出黄龙山合麻坪川水南注于洛县志石门在县北十里石门麻坪二水防流处石山突起中辟一门高广各五六丈二水合流其中亦号为龙门
　　县河在雒南县南二百步通志即武里水水经注洛水东歴清池山旁合武里水其水南出武里山东北流注于洛太平寰宇记里清川谓之清池川盖以水在清池山旁名也【谨按此清池川入洛非商州入丹水之清池水】
　　故县川在雒南县东南四十里通志即要水水经注要水南出三要山东北迳拒阳城西而东北流入于洛【谨按拒阳故城在县东南】县志源出三要山源逺水濶东流而北折经故县治因名又北迳县东南五十里之页山下绕回西入于洛【已上雒南】
　　金井河在山阳县西南七十里通志自镇安界流入又东南入湖广郧西界汉书地理志上洛甲水东南至锡入沔【谨按上洛今属商州锡县今属郧西白河界】水经注甲水自迳金井城南又东迳上庸郡北与关柎水合又东南迳魏兴郡之洵阳南又东右入汉水【谨按魏上庸郡治丰阳属今县境】隋书地理志丰阳县有甲水【谨按丰阳故城在县南】通志甲河以甲于诸水而名旧云夹河非是西安府志金井河一名金津河商州志一名合河以众水所防而名又东南流迳县南百二十里南入湖广旧上津县境凡三百八十里至甲河关入汉县志自镇安柴家庄东来合花水诸河至董家沟合于丰水又花水河在县西南百里自镇安境白石崖东来流入合河
　　色河在山阳县西三十里通志自商州来南流与丰水合水经注关柎水自青泥西山南经阳亭聚西俗谓之平阳水南合丰乡川水又南入上津注甲水【谨按阳亭聚在今县北今二水相合在县境则合处亦旧属上津地也】县志关柎色河其上源曰安武水又名下关坊河西流至石碥合于丰河
　　县河在山阳县南通志即丰阳川一名丰乡川又名丰河水经注丰阳川水出丰乡东山西南流经丰乡故城南又西合关柎水县志县河发源于县东二十里圈岭西流迳县城南又西流合色河折而南入合河又南至甲河关入汉
　　丹水在山阳县东百五十里与商南接界通志一名两河自州东入县境至竹林关与银花水合又银花河在县东八十里源出圈岭【己上山阳】
　　丹水在商南县西四十里商州志即今之两河水自州境来迳县西南一百里曰上两河合银花河水又东复迳县南四十里曰下两河与沐河商河合又东南入淅川界又沐河一名县河在县东门外发源卢氏县之界岭南流入县境西南入两河又商河在县西南八十里东流入两河
　　清油河在商南县西三十里通志源出雒南花障坪自西北入境纳武关以东之水南流迳县西而入丹水花字潭在商南县西南百三十里县志有三潭相连俱在石上每潭周十余丈两旁悬崖下瞰形势甚险亦名风雨雷潭俗传至其地者不敬则雷声隠隠潭水随溢【己上商南】
　　古迹【第宅】
　　商州唐洛源监一统志在商州东五十里孝野崖唐书地理志商州有洛源监钱官
　　迎翠楼一统志在商州东商洛故城内唐时建
　　宋阜民监一统志在雒南县东南四十里宋史食货志仁宗采雒南红崖山虢州青水冶青铜置阜民朱阳二监元丰九域志上洛县有阜民钱监又有龙涡镇北二银塲按朱阳监在河南陜州
　　西晖亭商州志在州西十里宋团练副使王禹偁建禹偁诗有西晖亭下峰峦碧南静川中朩叶红之句遗址犹存
　　卧牛台商州志在州西北鳯凰原上邵雍寓商州时州守延赏牡丹时章惇为商洛令议论纵横不知敬雍雍言见蓓蕾而知花之高下者知花之次也见根蘖而知花之高下者知花之上也如公所言知花之次耳因陈天人理数之学惇始愧服
　　古迹【祠宇】
　　上古苍颉庙一统志在商州城北商山书院后
　　唐虞契庙一统志在商州东九十里
　　汉四皓庙一统志在商州西金鸡原一在州东商洛镇后魏双烈祠商州志在州治西祀北魏孝武时洛州刺史郭琰泉仚
　　唐裴晋公祠一统志在商州东八里祀裴度
　　韩文公祠一统志在商州西秦岭上祀韩愈
　　大云寺一统志在商州治西唐建旧名西岩院元至正中更名
　　西岩寺一统志在商州西八里仙娥峰麓唐建
　　云盖寺一统志在镇安县西北四十里云盖岭唐建殿宇宏丽遗址犹存明正统中重修
　　黄龙寺一统志在雒南县西四十五里相传唐黄龙禅师驻锡处
　　明原尚书祠一统志在商南县西祀原杰
　　古迹【郊邑】
　　周苍野聚一统志在州东南左传楚师军于苍野杜注苍野在上洛县水经注丹水自苍野东歴菟和山按苍野在菟和山西旧志谓在州南一百六十里误
　　武关通志在商州东一百八十五里左传楚司马昄使谓晋阴地大夫曰将通于少习以听命杜注少习秦商县武关也战国防蘓秦说楚威王曰秦一军出武关一军下黔中则鄢郢动矣汉书高帝纪沛公攻武关应劭曰武关秦南关也通南阳郡京相璠曰武关楚通上雒扼道也水经注丹水歴少习出武关洛书甄曜度武关山为地门上应天齐星柳宗元馆驿使记自霸而南至于蓝田其驿六其蔽曰商州其关曰武关州志在州东武关山下当官道设关北接高山南临絶涧去河南内乡县一百七十里明洪武中以兵守之后设廵检司今废【唐李涉再宿武关诗远别秦城万里游乱山高下出商州关门不鎻寒溪水一夜潺湲送客愁宋胡宿过武关诗津亭歌阕戒棠舟五两风来不暂留西北浮云连魏阙东南初日满秦楼层城渺渺人伤别芳草萋萋客倦游平乐旧欢収不得更凴飞梦到瀛洲】
　　汉王陵故城一统志在州南水经注丹水迳一故城南名曰三户城昔汉祖入关王陵起兵丹水以归汉祖此城疑陵所筑也括地志王陵故城在上洛县南三十一里州志今县西南四十里军岭下地名秦王城或谓即王陵之譌
　　汉王城一统志在商南县东十里俗传光武屯军于此四皓墓通志在商州西三里有四冢冢前有庙庙中有古今碑刻又商洛旧县西亦有四皓冢【谨按十六国春秋前凉张重华云长安有四皓墓考文章缘起云惠帝为之立碑商山则葬长安之说误也但今商州四皓墓有二一在州西三里一在州东八十里商州镇西未知孰是唐李白过四皓墓诗我行至商洛幽独访神仙园绮复安在云萝尚宛然荒凉千古迹芜没四坟连伊昔链金鼎何年闭玉泉陇寒惟有月松古渐无烟木魅风号去山精雨啸旋紫芝高咏罢青史旧名传今日并如此哀哉信可怜】
　　唐偏路隘通志在商州西北十里唐书地理志贞元七年商州刺史李西华自蓝田至内乡开新道七百余里回山取途人不病涉谓之偏路舆程记自武关西北行四百余里至蓝田县皆行山中即所谓偏路也至蓝田始出险就平州志又自说法洞至石佛湾明嘉靖万厯间商洛道郗元洪知州王邦俊相继修葺凿壁架梁砌石连栈至今利赖【唐李商隠商于新开路诗六百商于路崎岖古共闻蜂房春欲暮虎穽日初曛路向泉间辨人从树杪分更谁开防径速拟上青云又商于诗商于朝雨霁归路有秋光背坞猿収果投岩麝退香建瓴真得势横防岂能当割地张仪诈谋身绮季长清渠川外月黄叶庙前霜今日看云意依依入帝乡】
　　板桥通志在商州北四十里跨荆水上温庭筠诗人迹板桥霜即此
　　韦善俊墓通志在雒南县西南二十里药子岭
　　宋干祐关县志今名旧县关宋置在镇安县北九十五里又青鳯关俗名青铜关在县南七十五里接洵阳县界舆地纪胜云洵阳县有青鳯关即此关也西安府志谓之青风关
