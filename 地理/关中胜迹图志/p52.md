<!-- { "loadSidebar": true } -->
　　阿伏斤水在甘泉县东北三十里太平寰宇记源出大盘山东南姚崄谷流入洛河县志细流十里合北小河又二十里入于洛
　　甘泉水在甘泉县西南五里通志出洛水西太和山近颇堙塞惟存细流一线入洛县志在县南崖谷上泉去地一丈飞流激射厥味甘美作饮馔盛暑不变唐天宝元年县名甘泉以此
　　麻洞川在甘泉县东百二十里通志即黑水源出麻洞东南流滙库利水又东南入宜川界谓之汾川水水经注黒水出定阳县西山二源奇发同泻一壑东南流至其县【谨按定阳县今属宜川】太平寰宇记库利川在临真县北十五里【谨按临真故城在县东　己上甘泉】
　　黑水河在安定县北百里通志自黒水堡东流至清涧界入怀寜河
　　秀延水在安定县北门外东流迳清涧县至延川县东入河山海经辱水出鸟山东流入于河水经注辱水俗谓之秀延水东流得浣水口傍溪西转穷溪即浣水之源也延水又东会于根水西南溪下根水所发而东北注延水东南露跳水西出露溪东流又东北入延水乱流注于河县志有北河源出安塞县北王家掌东流迳泰重岭又东迳安定县城北通城壕亦名县河又东入清涧县界谓之清涧水【谨按浣水根水露跳水盖即县境之麻儿河等水及清涧之东西二河延川之站川诸水也然未有明证不可考】
　　潘陵川在安定县南八十里县志发源县之鸦鸽岭南流入肤施界为清化河【己上安定】
　　洛水在保安县西百里自庆阳府安化县流入又东南入安塞界通志源出合水县白于山又流迳安化县合白豹川入县境又马步川在县西百三十里源自安化县东流入洛【谨按马步川即白豹川】
　　吃莫河在保安县西六十里自靖边界流入太平寰宇记在保安军北十里源出番部吃莫川南流至军城西六十里入洛河不胜船筏【谨按宋保安军即今治】
　　园林川在保安县东八十里通志一名杏子河又名东川水源出牛头坡至县东六十里为响崖川南流入安塞界为东川水府志东川水流迳园林驿入安塞县合延水【谨按肤施亦有杏子河别是一水　己上保安】
　　黄河在宜川县东百里通志北由延川界迳本县南至龙门入韩城界东岸即大寜永和吉州乡寜等地中有壶口孟门即禹贡所谓既载壶口也水经注河水又南右防区水又南合黒水又南过北屈县西其南为孟门山又南得鲤鱼又南合赤水水出西北罢谷川东谓之赤石川东入于河河水又南合蒲水又南合丹水又南合黑水水西出丹山东北入于河河水又南洛水自猎山枝分东派东南注于河河水又南出龙门口【谨按北屈县今属吉州其猎山之洛水己无可考】元和郡县志黄河在门山县东三十五里又在汾川县东七里河岸顿狭状似槽形乡人呼为石槽盖禹治水凿石导河之处石槽长一千步濶三十步悬水奔流鼋鼍鱼鼈所不能游县志黄河自延川界来至本县冯家坬入境又南至流源头入韩城界凡经县境三百余里
　　清水在宜川县东北百二十里自延长界来东流入黄河水经注清水自合洧水又东注于河太平寰宇记渭牙川在云岩县北二十五里从延长界来流五十里入门山县界金史地理志门山县有渭牙川县志泽径水在县东北百二十里一名岔界河东流入黄河【谨按泽径水即渭牙川也疑当别有一水乃今皆以清水为泽径水矣】
　　汾川水在宜川县北八十里通志即黒水一名库利川一名云岩河水经注黒水源出定阳县西山二源奇发同泻一壑东南流迳其县北又东南流合定水定水俗谓之白水出定阳县南山定水谷又迳定阳县故城南又东注于黒水乱流东南入于河【谨按定阳故城在县西北】元和郡县志云岩县有库利川在县郭南县志汾川源出甘泉县界迳本县境行一百七十里东流入黄河
　　仕望川在宜川县西北四十里通志源出甘泉县东境东流过平路堡又东合于银川又库碢水在县西北二十里川南为汉北为蕃其人于川内共缔香火故呼香火为库碢
　　银川水在宜川县西一里雍胜略围绕县城北流合城南河通志今名西川水源出鄜州晋师山流迳县西北城外又迳县东与赤石川合又乔家河在县东北合于银川【谨按乔家河当即仕望川之别名】
　　丹阳水在宜川县西南通志即丹水水经注丹水出丹阳山东北迳丹阳城东又东北合白水口又东入河【谨按丹阳城即今县】元和郡县志西魏置丹州因丹阳川为名太平寰宇记蒲川水自鄜州洛川县流入丹阳川
　　南川水在宜川县城东县册源出神道岭至县境付曲村合丹阳水流迳县之东北二门与仕望银川二水合【谨按南川今皆以为即赤石川疑误】
　　白水川在宜川县东南百二十里府志在白水里以水色偏白而名源出韩城硃砂岭东流入黄河【谨按白水今在丹水之下入河恐非水经注之白水】
　　圣惠泉在宜川县东南鳯翅山浑瑊祠下通志泉极甘美深二三丈龙常吸水其中旱祷有应且能疗疾【已上宜川】黄河在延川县东七十里自清涧县流入与山西永和县分界又南入宜川界水经注河水又南右纳辱水又南过高奴县东右会区水【谨按延川在汉亦属高奴地】元和郡县志黄河在延川县东八里【谨按唐延水县在县东南】
　　秀延水在延川县东城下通志即辱水一名清涧水又名吐延水俗名县河水经注秀延水东防根水又东南防露跳水乱流注于河元和郡县志县有吐延水北自绥徳县流入县志自清涧县南流入迳县东北至永寜关入黄河【谨按西魏置延川县本以界内有吐延水为名今人多以清水为延水其实非是】站川水在延川县北一里通志源出禅梯岭东流迳文安驿又东入清涧水又小瞿唐在县西五里南为冈北为砠中有石涧甚隘水流湍急故名小瞿唐
　　石油井在延川县西北八十里永平村通志其地名石油沟井出石油可燃灯每岁六月取之涂己疮疾【已上延川】交口川在延长县东北六十里县志源出县西北东流经独战山下入延川界
　　清水在延长县南自肤施县流入迳县东入宜川界元和郡县志唐移县于去斤水县志自肤施盘曲而来经县南流入黄河一名翟水即濯筋河也又县西石磴矗起盘折流向西门后人凿石通水建永逸桥谓之朝阳水石油井在延长县南锦屏山下通志其油可燃兼治癣疥【已上延长】
　　洛水在定边县东南百五十里史记晋文公攘戎居于河内圁洛之间县册洛水源出琉璃庙石缝中东南流迳页水川合铁鞭城水入保安界【谨按通志以此为洛水别源】三山水在定边县西南百里县册源出三山儿东南二岔合石涝池水迳饶阳堡饶家水东注之又南入北萧关合朩城水黒城子水跌脚城水沙家掌水梁家沟水汝麻台水塔儿掌水入红城子经环县西南即马岭水上源也
　　盐池在定边县西北盐场堡北一统志元和郡县志云盐州五原县盐池四所一乌池二白池三细项池四瓦窑池乌白两池出盐今度支収粜其瓦窑池细项池并废今县本唐盐州地此盐池当即乌白等四池之一延绥志原属灵夏卫嘉靖九年总制王琼改属本卫池周三里许中有井引水溉畦一夕视之若积雪此九种之一也又其东南有涝池盐池水卤不可饮涝池水可饮堡人汲者便之二池之西为寜夏境【谨按通鉴地理通释汉于上郡龟兹置盐官疑即此己上定边】
　　咂把湖在定边县北套内延绥志在旧临戎县南马理陜西通志在骆驼山南【已上边外大川附见定边】
　　荍麦河在靖边县东南十里通志源出县东南荍麦城下北流至县北有红柳河自定塞堡流入迳范老关西又东北至城北合流出边为大狼河东迳镇罗镇静二堡北又东至龙州堡合滉忽都河或曰滉忽都河有别源出靖边城西石头沟东北流合城东之黒龙王沟而出边入镇罗界即此又有海棠河在镇静堡北塞外东流至威武堡东入滉忽都河
　　杏子河在靖边县南三十里通志发源总管塔南流迳牛头坡又迳杏子城西入保安界【已上靖边】
　　屠申泽在靖边县北套内通志一名浑泽汉书地理志窳浑县有道西北出鸡鹿塞屠申泽在县东水经注河水溢于窳浑县故城东其水积而为屠申泽泽东西一百二十里阚骃谓之浑泽
　　彬草湖在靖边县寜塞堡西北套内又神水滩在县东北套内通志有水一周百余步平地突出数丈迸珠溅玉旱涝并无增减延绥志在镇静堡北水如趵突冬夏渊渟【己上边外大川附见靖边】
　　古迹【第宅】
　　延安府宋供兵硙一统志在府城南又铁钱监九域志熙寜八年置在延州城东【宋司马光供兵硙诗晨暮响寒泉飞轮驶风转士饱气益振轻与先零战】
　　摘星楼一统志在肤施县东南嘉岭山又岭西楼在县西鳯凰山俱范仲淹建
　　迎薰亭一统志在肤施县南柳湖其旁有禊台翠漪亭皆宋韩琦建
　　飞盖园肤施县志在县南三十五里知延州厐籍游防处司马光诗军中富余暇飞盖城南隈因以为名翡翠楼一统志在延长县东南六十里圣灯沟上石台周四百余歩高百丈上有楼极目山川苍翠又鬭鸡台在县西二十里【创建时代俱无考】
　　古迹【祠宇】
　　唐浑忠武王祠一统志在宜川县东鳯翅山祀浑瑊香林寺一统志在安塞县西洛水滨开元初建
　　白鹤观一统志在宜川县南三里明皇为老子建宋韩范祠一统志在府城东关祀韩琦范仲淹
　　五贤祠一统志在肤施县西山祀周二程张朱五子二贤祠一统志在宜川县南门外祀胡瑗张横渠李太尉庙一统志有二一在安塞县西五十里一在保安县东北九十里亦曰顺惠王庙祀李显忠
　　金蹄犊子庙一统志在安塞县南太平寰宇记在敷政县西三里有古城昔有犊子出于石缝中金蹄银角化为玻黎玉因立此庙城今毁
　　髑髅山神庙太平寰宇记在延长县东六十里相传古时战鬭収人首千万于此山因置神庙【谨按赫连勃勃杀人积为京观谓之髑髅台或即此也】
　　可野寺一统志在宜川县北太平寰宇记在云岩县北十五里故老相传刘荫河坐禅处土人呼堡为可野四面悬絶惟北一面可通
　　金万佛寺一统志在肤施县东北清凉山有大小石佛万余多金元旧碣上又有清凉寺旧传为尸毘遗迹
　　古迹【郊邑】
　　秦长城府志在定边靖边二县北史记始皇使蒙恬将三十万众北逐戎狄収河南地筑长城因地形用险制塞延袤万余里水经注走马水东北入长城即蒙恬所筑也
　　汉藩延堡通志在安塞县西南一百里相传为马超所筑
　　丹阳城一统志在宜川县西汉书食货志金有三等赤金为下孟康曰赤金丹阳铜也水经注丹阳水经冶东俗谓之丹阳城城之左右犹有遗铜
　　晋三城一统志在肤施县东南咸和九年北羌王薄句大等扰北地冯翊石宏将郭敖石斌讨之薄句大奔马兰山敖乘胜逐北为羌所败斌将余众保三城义熙三年赫连勃勃以朔方叛秦攻秦三城以北诸戍悉拔之晋书地理志赫连勃勃平刘义真以朔方牧镇三城魏书地形志广安县有三城【谨按广安故城今在延长县东】
　　黑城一统志在甘泉县东太平寰宇记在临真县东二十五里库利东流川交口赫连勃勃大象二年于此置郡其城缘山坡崎岖不正遂名黒城
　　圣人城一统志在保安县东七十里太平寰宇记从蕃界末族界来经保安军界一百五里入敷政县界即赫连勃勃自夏台入长安时平山谷开此土人呼为圣人道
