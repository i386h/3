<!-- { "loadSidebar": true } -->
　　塔儿峡在陇州东南四十里通志旁有石洞数丈可容百余人青山环寺一水七折方出峡口有三股水合流注下絶为神异
　　景福山在陇州西北六十里通志一名龙门山有龙门洞山水竒秀又有凤爪朝元定心三峰其下有甘露泉青崖山在陇州北四十里通志高峻秀耸上有清凉寺清泉涌流旱祷有应
　　丹阳洞在陇州北里许通志相传为马丹阳成仙处有柏分十股中有清泉四时不涸【巳上陇州】




　　闗中胜迹图志巻十六
<史部,地理类,古迹之属,关中胜迹图志>
　　钦定四库全书
　　闗中胜迹图志巻十七
　　陜西巡抚【臣】毕沅撰
　　大川【附水利】
　　凤翔府雍水在凤翔县南又东南流入岐山界水经注雍氷出雍山东南流歴中牢溪世谓之中牢水亦曰氷井水南流而左会左阳水又与东水合世亦名之为淬空水又东流邓公泉注之
　　汧水在凤翔县西三十里自汧阳县流入通志一名汧阳河
　　返眼泉水在凤翔县西北三十里即东水水经注东水北出河桃谷南流右会南源世谓之返眼泉乱流南迳岐州城东而南合雍水州居二水之中南则两川之交会也通志泉出似人返眼故名
　　塔寺水在凤翔县东二里即左阳水一名西水水经注左阳水世名之西水北出左阳溪南流迳岐州城西又南流注于雍水县志左阳水行十里至西平伏不见伏三十里至三岔复出东流合于塔寺河府志塔寺河在城东从西来转南达于雍水又凤凰泉在城西北绕城而流南合于塔寺河
　　邓水在凤翔县北十里即邓公泉水经注水出邓艾祠北故名数源俱发迳雍县城南又东流注于雍水横水在凤翔县东三十里一名小横水一名杜阳川又名夜叉河东南流入岐山界水经注杜水出杜阳山其水南流谓之杜阳川又东南流左会漆水俗谓之小横水
　　东湖在凤翔县东门外一统志即宋苏轼诗凤翔八观之一也岐州水苦盐浊独此水味絶甘美多芰荷脩竹为郡中游览之胜通志其水南流入雍水【宋苏轼东湖诗吾家蜀江上江水緑如蓝迩来走尘土意思殊不堪况当岐山下风物尤可慙有山秃如赭有水浊如泔不谓郡城东数步见湖潭入门便清奥怳如梦西南泉源从高来随波走涵涵东去触重阜尽为湖所贪但见苍石螭开口吐清廿借汝腹中过胡为目耽耽新荷防晚凉轻棹极幽探飘飘忘逺近偃息遗佩篸深有与鱼浅有螺与蚶曝晴复戏雨戢戢多于蚕浮沈无停饵倐忽遽满篮丝缗虽强致琐细安足戡闻昔周道兴翠凤栖孤岚飞鸣饮此水照影防毵毵至今多梧桐合抱如彭耼翠羽无复见上有鹯搏防嗟予生虽晚好古意所妉图书巳漫漶犹复访侨郯巻阿诗可继此意久巳合扶风古三辅政事岂汝谙聊为湖上饮一纵醉后谈门前逺行客刧劫无留骖问胡不回首无乃趁朝参予今正疎懒官长幸见函不辞日游再行恐嵗满三暮归仍倒载钟鼓已韽韽】
　　【臣】谨按方舆纪要凤翔东湖为雍渭二水所溢今攷雍水在湖下流若渭水则相距颇逺无由溢入尝阅宋苏轼诗泉源从髙来随波走涵涵东去触重阜尽为湖所贪今城西北有凤凰泉绕城而流南合于塔寺河详轼诗意乃因泉水涓流滙而为泽轼诗又云闻昔周道兴翠凤栖孤岚飞鸣饮此水照影防毵毵自注此饮凤池也益可见即泉之所潴矣当日湖潭清奥与渼陂水并传名胜嵗久就堙旧有湖亭及轼祠宇亦多倾圮【臣】于乙未春初防送川师入蜀经歴凤翔饬为重加葺治灌莽既辟清流莹然蒲稗因依榆栁映蔚庶几昔贤遗迹复还旧观按轼八观诗一为石鼓旧在县南二十里石鼓原唐郑余庆守凤翔迁之孔庙轼时犹及见之大观中移置汴京元皇庆二年复辇致大都今在国子监一为诅楚文轼诗自注碑获于开元寺土下今在太守便防按诅楚文传有数本今石碣均已湮没一为开元寺王维吴道子画一为天柱寺杨惠之塑维摩像今二寺虽有其名不特画壁塑像久而不存即梵宇亦俱非旧制一为李氏园禾黍弥望一为真兴寺阁故址莫寻惟秦穆公墓在城东南隅今置守冢而东湖尚为岐下胜游八观陈迹遗留仅此而巳
　　饮马池在凤翔县南七里相传为秦穆公饮马处槖泉在凤翔县城内东南隅通志其泉注水旋盈旋涸有似无底故名槖泉
　　谦泉在凤翔县东闗外通志泉甘可饮盈而不溢有似乎谦故名
　　虎跑泉在凤翔县东北十五里通志在大像寺前一名金沙泉【巳上凤翔】
　　渭水在岐山县南四十里自寳鸡界流入又东入郿县界水经注渭水自合磻溪水又东迳石原南又东迳五丈原北又东至郿县
　　白玉沟水在岐山县南五十里通志渭南小水也源出五丈原西北流入渭
　　斜谷河在岐山县南自褒城界流入又东北至郿县界入渭史记河渠书褒水通沔斜水通渭褒之絶水至斜间百余里括地志斜水出衙岭山与褒水同源而泒分通志桃川在县南百五十里其水出大山中流为斜谷水迳太白峡斜谷闗北流入渭一名石头河又青峰涧水在县南百五十里桃川西朱石涧水在县南百一十里俱在斜谷闗内缭曲四十里北流入渭
　　雍水在岐山县南十里自凤翔界流入又东入扶风界水经注雍水自合邓公泉又东迳召亭世谓之树亭川葢召树声相近而误耳又东南流与杜水合【谨按今雍水在岐山者俗名濉河一名后河至扶风县合湋水自下又通名为湋水亦名白水皆即雍水之讹也】
　　横水在岐山县南三里自凤翔界流入合雍水通志即杜水水经注杜水东南合漆岐二水俗谓之小横水或名之米流川迳岐山西又屈迳周城南又厯周原下自下亦名岐水又东迳姜氏城南为姜水与雍水合县志潢河一名水南河自凤翔界流来合润徳泉水又迳县西有南寺沟水自实相寺南流入之又八亩沟水自县城北来流入之潢河又东南流会濉河为交河亦名双溪【谨按潢河即横水亦以木而讹水也】
　　润徳泉水在岐山县西北十五里周公庙后通志即古巻阿也唐大中元年十月大风忽作飞泉喷涌节度使崔珙上其事褒赐今名又流迳县西七里为佛儿沟【宋苏轼周公庙诗庙在岐山西北七八里庙后百许步有泉依山涌洌异常国史所谓润徳泉也吾今那复梦周公尚喜秋来过故宫翠凤旧依山硉兀清泉常与世穷通至今游客伤离黍故国诸生咏雨蒙牛酒不来乌鸟散白杨无数暮号风】
　　湋水在岐山县东又东南合雍水流入扶风界汉书沟洫志闗中有湋渠如淳注湋水出湋谷元和郡县志扶风县南湋川水近代譌作围太平寰宇记源出县东北六里湋谷东县志湋水一名白水亦名围川唐以此名县又鲁班沟水在县东十里龙尾沟水在县东二十里麻叶沟水在县东二十里俱有小水南流入交河通志按太平寰宇记则湋水出于县境当即鲁班沟诸水乃今皆直指雍水为湋川矣
　　岐水在岐山县北源出麟游县普润里东南流入漆水斜谷河渠在岐山县南一百五十里一统志一名石头河其水灌田甲于他处【已上岐山】
　　雍水在扶风县南门外自岐山界流入又东入武功界水经注雍水自合姜水又东迳美阳县之中亭川【谨按美阳故城在县北】元和郡县志湋川县以县湋水为名【谨按唐湋川县即今治】县志湋水一名白水即雍水城数患水势冲激明知县黄铉筑隄植栁以障之今隄尚存
　　畤沟河在扶风县东十步俗名漆水通志源出县西北五十里自岐山界龙泉寺流来至县东门外合湋水【谨按此水入雍水与麟游县入小横水之漆水别为一水县志引绵诗疑误】
　　美水在扶风县东十五里一名浪店沟通志源出美山迳美阳故城至县东浪店南入湋水又石槽涧在县北凤泉西两山壁立古柏从石罅中出状如龙蛇其下为石涧波涛漱激泰川水在县东北二十五里源出吕寨之温泉隆冬不氷南流合于美水
　　信义泉在扶风县东二十里信义村通志形如盆口随汲随盈不汲亦不溢其味甘洌
　　凤泉在扶风县东北五十里雍胜略在明月山西相传文王时凤鸣岐山曾饮于此通志泉在天度镇北十里其泉为潴水时或溢出槛外已复缩入有祷辄应人称灵异又明月山隂有碗泉在凤泉之后水自石罅下注于石其形如碗故名又马泉在凤泉东十里【已上扶风】渭水在郿县北三里自岐山界流入又东入盩厔界水经注渭水东迳积石原又东迳五丈原北又东迳郿县故城南又东迳武功县北斜水自南注之又东迳马冢北又迳武功县故城北又东合雍水通志渭河自入县界迳西硙汶家村又迳县北东流过槐芽镇柿林里至龙舞屯凡流七十五里出县界
　　斜谷河在郿县西南三十里与岐山接界汉书地理志武功县斜水出衙岭山北至郿入渭水经注斜水出武功县西南衙岭山北歴斜谷迳五丈原东以出武功县亦谓之武功水其水北流注于渭通志斜谷河分导县境者曰清水河迳马鞍山循红崖东北流二十里入渭源微而委缓清澈可鉴故名其东导一派曰磨渠河迳景家桥与苍龙谷水合亦曰苍谷水东入干沟河以在城南亦名南河
　　干沟河在郿县东五里通志其源有五一名五谷水一曰磨石谷水出滴水崖合井索谷水水出观音池迳曲兀堡合万户谷水又迳西梁阁合桐谷水稍东又合骆谷水迳洪寺谷合流纡曲四十余里雨涝时五谷水皆会旱则絶流故名干沟【谨按此骆谷别是一水非盭厔之骆谷水也】
　　赤谷水在郿县东二十五里县志骆谷之东有赤谷水俗呼红河源出太白湫名太白峡水自山岩喷飞而下出谷分三派其迳河底注渭者曰洪沟河又名甯曲河其迳第二坡由教坊注渭者曰教坊河其迳马头原清湫里者曰清湫河北流二十里入渭又有黑谷水在赤谷水东出于滴水崖在南山寨坪坪下有潭清澈见底再南即四嘴山有白马仰天池或曰即谷水之源也北流入于清湫河
　　山河在郿县东三十里清湫河东通志源发太白湫出潭谷口流二十余里为槐芽泉其水湍激西流注于渭汤谷河在郿县东五十里唐书地理志郿县有凤泉汤通志隋唐之凤泉县以此名【谨按凤泉故城在县东】汤为隋唐胜迹其南有鱼洞每嵗谷雨前有金鲫浮游少焉大鱼涌出三日乃止有鳞鬛异常者亦名鱼龙泉其水出碌碡崖迳钟吕坪出谷口北流二十五里入渭以源发汤谷又名汤谷河
　　两谷河在郿县东通志大振谷水俗称仙人峡水在汤谷东源出燕子窝北流二十里至睡佛寺与韦谷水合名为两谷河河有怪石多沙又名沙河北流二十里至太白庙入渭其韦谷水俗讹为泥谷源出扫帚岭北流合大振谷水入渭【谨按韦谷水亦见盩厔】
　　石麓庙渠在郿县南三十里通志引斜谷闗水以达于石麓庙堡之前后左右分为四渠颇资灌溉
　　金渠在郿县东南二十里通志引洪沟河水至甯曲堡甯曲地皆砂石不能凿井康熙八年知县梅遇凿石开甽以通水路自甯曲以上为居民食水自甯曲而下灌坂下田数百顷甯渠民居成集遂兴市集名曰金渠集【巳上郿县】
　　渭水在寳鸡县南一里自陇州流入又东入岐山界水经注渭水东与楚水合又东入散闗又东迳西武功北与扞水合又东右合南山五溪水诸涧流注之又东迳陈仓县西陈仓水东南注之渭水又东与绥阳溪合又东迳郁夷故城南汧水入焉渭水之右磻溪水注之又东迳石原【谨按西武功故城在县西南又按太平寰宇记郁夷故城在陇州西则渭水不应迳陈仓而复迳郁夷也疑传写之误】
