<!-- { "loadSidebar": true } -->
　　静羌寨通志在神朩县东南一百里唐建
　　乌延城一统志在怀远县南唐书地理志朔方县长庆四年节度使李佑筑乌延宥州临塞阴河陶子等城于芦子关北以防塞外宋史夏国传元丰五年沈括请城古乌延城以包横山使夏人不得絶沙漠
　　宋碎金故镇一统志在榆林县南一百三十里宋史康定初黄徳和以二千人屯碎金谷即此
　　李彞昌墓通志在榆林县北十里红石峡世传墓在水中石穴又县西南十里王墓山有断碑字已磨灭相传为元昊祖墓
　　折克行墓通志在府谷县北三十里李家洼又县西四十里有折太君墓克行之母也
　　元察罕诺尔城一统志在怀远县北元世祖十七年作行宫于察罕诺尔筑土为墙明洪武四年汤和攻察罕诺尔擒猛将虎臣永乐中总兵柳升请修察罕诺尔城景泰中石亨请移寜塞堡于此不果
　　五女墓通志在葭州西七十里五女川元时州民无子生五女父死誓不嫁以养母卒葬于此
　　明边墙榆林府志在府北成化八年余子俊剙筑东起清水营西抵花马池延袤千七百七十余里皆凿崖筑墙掘堑其下连续不絶每二三里置敌台烽砦为廵警之所后以屯田多在边外于是修筑大边防防屯田而以所筑者为二边
　　红山市一统志在榆林县北十里嘉靖中与套夷互市于花马池隆庆五年济囊乞贡复请开市因立市于此常乐堡一统志在榆林县东三十里其地名岔河成化中于今堡南二十里创筑后因其地沙积无水徙建于此城在平川为极冲中地又双山堡在县东少南七十里隋唐真乡县地明正统二年筑成化中移筑今堡城在山冈为极冲中地
　　归徳堡一统志在榆林县南四十里成化中置为腹里中地又思河堡在县南八十里唐银州地本名黒土圪塔正统二年置思河砦于九股水成化十一年移置今所城在半山为腹里上地又镇川堡在县南一百四十里嘉靖二十九年建
　　保寜堡一统志在榆林县西三十里旧名古梁城嘉靖四十三年増建城在平地为极冲下地
　　贡城一统志在榆林县北红山上中有镇北台易马台俱万厯五年筑又有笔架城在县西北嘉靖四十五年套夷陷此
　　柏林堡一统志在神木县西南六十里成化初置城在山原又大柏油堡在县西三十里城在山上
　　永兴堡一统志在神木县东北六十里地名黒城儿成化中置城在山上
　　杨家城一统志在神朩县西北正统五年副都御史陈镒移县于杨家城后以在山巅不便仍复故处
　　清水营堡一统志在府谷县东北六十里成化中置城在山坡又黄甫川堡在县东北七十里天顺中置城在山畔西北就山东南临川
　　孤山堡一统志在府谷县西北四十里本孤圪塔马营正统中置在西山成化初移置城在山畔又镇羌堡在县西北八十里明初置在东村成化二年改建城在山原【明杨一清孤山堡诗簇簇青山隠戍楼蹔时登眺使人愁西风画角孤城晓落日晴沙万里秋甲士觧鞍休战马农儿持券买耕牛囘思未筑边墙日曾得清平似此不】
　　木园堡一统志在府谷县北五十里即明初木园寨成化十六年改置堡城在山上
　　三防关一统志在怀远县东二十里众山环列中通一道颇称险要
　　波罗堡一统志在怀远县东少北四十里正统十年置以有波罗寺因名城在山畔为极冲中地又响水堡在县东八十里正统二年置成化二年移出黒河山易名平夷堡九年复还响水城在山坡为极冲中地
　　威武堡一统志在怀远县西南四十里地名响铃塔成化五年置城在山阜为极冲上地又清平堡在县西南八十里旧名砖儿营成化初置城在山原为极冲中地响水石桥府志在怀远县响水堡南滉忽都河上又有下响水桥河广半里水从崖落成化中有僧从水底凿三窟河流頽叠而下其上为石梁今两旁窟俱坏中一窟犹存
　　建安堡一统志在州北一百五十里地名崖寺子成化十年增置城在山畔又高家堡在州北一百六十里地名飞鸦川正统四年建城在平川
　　梁震墓通志在神木县南十里









　　关中胜迹图志巻二十四
<史部,地理类,古迹之属,关中胜迹图志>
　　钦定四库全书
　　关中胜迹图志巻二十五
　　陜西廵抚【臣】毕沅撰
　　地理
　　商州释名通志商本山名在州东南故名又周秦为商于地故汉以名县后周以名州沿革一统志治在省城东南三百里禹贡梁州之域春秋晋上洛邑战国属秦汉置上洛县【谨按秦为卫鞅邑汉又置商县】后汉为上雒侯国三国属魏晋置上洛郡后魏改曰洛州后周改曰商州隋改州为上洛郡唐武徳元年复曰商州天宝元年曰上洛郡乾元元年复为商州属山南西道后京畿宋曰商州上洛郡属永兴军路【谨按文献通考绍兴十二年金割商州之半存上津丰阳】金初属京兆府路元光二年改属河南路元省上洛县入州属奉元路明洪武七年降州为商县属华州成化十三年复升为州属西安府
　　本朝雍正三年直陜西布政使司领县四曰镇安雒南山阳商南　州城南临丹江元至元中筑明成化嘉靖间甃甎周五里有奇门四
　　镇安县释名通志郭子章云县南门外有镇安河盖县因水名也沿革一统志治在州西南三百四十里汉汉中郡旬阳县地晋以后为丰阳县地唐万岁通天元年析置安业县属商州乾元元年改曰乾元县五代汉干祐二年改曰干祐县宋因之金省入咸寜县元至元二十九年复置干祐县三十一年废明景泰三年始置镇安县属西安府成化十三年改属商州
　　本朝因之　县城北倚山明景泰三年建正徳七年甃以甎周四里有奇门三
　　雒南县释名通志以在洛水之南故名明以光宗讳改洛为雒沿革一统志治在州北少东九十里汉上洛县地晋太和三年置拒阳县属上洛郡寻废后魏复置仍属上洛郡后周置拒阳郡隋开皇初郡废改县曰洛南属商州大业初属上洛郡唐属商州宋金元因之明洪武七年改属华州成化十三年复属商州
　　本朝因之　县城北近山南临水金兴定二年筑明嘉靖十三年甃石周三里有奇门三
　　山阳县释名通志以在北山之南丰水之北故名沿革一统志治在州南少东一百二十里汉商县地晋泰始三年析置丰阳县属上洛郡后废后魏太安二年复置寻又废后周仍置丰阳县隋属上洛郡唐属商州宋绍兴十三年改属金州金贞元二年省入上洛县明成化十三年始置山阳县属商州
　　本朝因之　县城明成化十三年筑正徳三年甃甎周二里有奇门三
　　商南县释名通志本后魏南商县地成化间置县曰商南以县在商州之南也沿革一统志治在州东少南二百五十里汉商县地隋以后为商洛县地金为上洛县地元为商州地明初为商县地成化十三年析置商南县属商州
　　本朝因之　县城明成化十三年筑嘉靖二年拓其西万厯七年甃以甎周三里门四
　　名山
　　商州金鳯山在州北里许通志一名鳯凰山州之主山也其西二里许曰鳯凰原
　　安山在商州北五十五里通志即清池山下有紫榆涧清池水出焉水经注清池水东北出清池山
　　辋峪岭在商州北八十里通志岭之下道出华州相近有药子岭
　　马脚山在商州北百里通志一名小华山山石壁立四面如削岩下一穴上出约七八丈登者以朩攀援而上出穴口上有两峰峡中细水下防树多松栢槲栗竒险天设昔人多避兵于此
　　霍家洞在商州西北二十里通志由胭脂关北三里许河东岸一山突起西向一穴有井深丈余逾井而过寛若数间屋中有石径不盈尺行百余步一穴向下以朩
　　梯度之左右前后岩穴可栖者数十百处
　　冢岭山在商州西北百二十里汉书地理志上雒县禹贡洛水出冢岭山【谨按上洛故县即今州治】山海经讙举之山洛水出焉陆澄曰冢岭山即讙举也【谨按禹贡锥指汉志云上雒县防舆山在东北讙举疑是防舆之误字形相似也】水经注丹水出上雒县西北冢岭山名高猪山一统志商州西北诸山皆秦岭也甲水出其南丹水出其东南洛水出其东北后人因分为讙举冢岭等名其实本一山也【又见雒南县】
　　西岩山在商州西十里通志与仙娥峰对其麓有西岩洞古称栖真之地
　　仙娥峰一名吸秀山乱山中特起一峰下临丹江谓之仙娥洞【唐白居易仙娥峯诗我为东南行始登商山道商山无数峯最爱仙娥好参差树若挿匼匝云如抱渴望寒玉泉香闻紫芝草青崖屏削碧白石床铺缟向无如此物安足留四皓感彼私自问归山何不早可能尘土中还随众人老】
　　熊耳山在商州西四十里隋书地理志上洛县有熊耳山州志两峰插汉以形似名【谨按此非禹贡导洛之熊耳辨见洛南县宋邵雍辨熊耳诗昔禹别九州导洛自熊耳熊耳自有两未审孰为是东者近成周西者隔丹水书传称上洛斯言得之矣】
　　白龙洞在商州西九十里接蓝田界通志在红崖寨山中洞口如瓮燃炬而进膝行里许有石室一区后壁一池如斗大祷雨辄应虽盛暑而寒如冬
　　秦岭在商州西百里通志朝阳洞玉皇洞雷神洞并在其后又其下有黒龙峪相传汉高祖入关分二道一出蓝田一由此汉书地理志上洛县甲水出秦岭山三秦记东西亘八百里岭根水北流入渭号为八百秦川亦即丹水所出
　　高车山在商州西南五里水经注楚水东迳高车岭南太平寰宇记上有四皓祠汉惠帝所立高后使张良以驷马高车迎四皓于此故名通志一作膏车宋王禹偁诗云南过膏车岭川源似掌平州志山在乳水北岸两峰如驼俗名驼峰土中常得矢镞盖古屯兵处
　　秦望山在商州西南九十里通志即良余山俗讹为秦王山山海经良余之山乳水出于其阳西安府志山西南有花水峰亦四皓隠处
　　南秦岭在商州南二里通志过岭为南秦川宋邵雍寓此天柱山在商州南五里通志宋邵雍爱此山因卜居于此
　　楼山在商州南五十里通志其北有刘岭一名流岭为唐高太素隠居有澄心亭积翠楼凝碧池六逍遥馆今皆芜废又西南有桐谷莺川
　　高碥山在商州南八十里雍大记深沟陡涧巨石壁立如门中穿行路涧上高崖万仞揷天下极幽险
　　诸天洞在商州东四十五里通志怪石壁立中有水清甘可饮仰荫飞岩俯临丹水
　　燕子山在商州东五十里通志上有龛高百尺两山相合昔土人傍山凿碥可容六十余户以元鸟冬多蛰此又名燕子龛迤南百余步为鹏崖山两山壁立高数百仞凿石为路路絶处悬梯以跻约百丈得岩穴亦可容五十户
　　棣花山在商州东七十里通志以地多棣花而名有东旸洞相近又有罗汉洞丹崖壁立高数十丈下临丹水又有老君峪俗传为老子骑青牛过此有路通雒南商山在商州东八十里战国防蘓秦说韩宣惠王曰西有商坂之塞史记正义商坂即商山在商洛县南一里帝王世纪南山曰商山又名地胏山亦名楚山云笈七籖一名商谷山四皓仙人隠处名山记一名商洛山后人名四皓隠处为智亭山通鉴地理通释七盘十二防即商山岭也雍胜略商山形如商字汤以为国号郡以为名州志自乳水之南皆曰楚山自刘峪口以下丹水之南山亦皆曰楚山【唐温庭筠商山早行诗晨起动征铎客行悲故乡鸡声茅店月人迹板桥霜槲叶落山路枳花明驿墙因思杜陵梦鳬雁满廻塘王贞白商山诗商山名利路夜亦有人行四皓卧云处千秋叠藓生昼烧笼涧黒残雪隔林明我待酬恩了来听水石声】
