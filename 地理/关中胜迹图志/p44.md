<!-- { "loadSidebar": true } -->
　　仙台山在南郑县南百九十里太平寰宇记一名玉女山高峻不可登上有古城三门道经云玉女所居之地故名舆地纪胜一名米仓山与大巴山相连有韩信庙及截贤岭云萧何追韩信至此县志米仓山高耸摩云登其巅则褒沔洋鳯俱归一覧
　　大巴山在南郑县南百九十里接西乡界一统志亦名巴岭山水经注亷水出巴岭山元和郡县志旁临汉江与三峡相接山南即古巴国
　　梁州山在南郑县东南百八十里一统志亦名梁山太平寰宇记尔雅云南方之美者有梁山之犀象焉州因山名舆地纪胜其西与孤云两角诸山相接大山四围其中三十里许甚平旷或云古梁州治也
　　武乡谷在南郑县东北三十里十道志蜀封诸葛亮为侯国
　　骆谷在南郑县东北百二十里通志自洋之真符至此屈曲八十里八十四盘姜维伐魏出此【已上南郑】
　　云雾山在褒城县西北七十里通志絶顶有崖高百尺横数十歩县境高山此为第一上有水痕如龙黒白各四颠倒悬挂其东西横截者为横当山乃云雾山北界也
　　连城山在褒城县北六里通志下临褒水相传为汉王练兵处亦名汉王山
　　鸡翁山在褒城县北一统志即连城后山也高峰突起类鸡冠因名稽神録唐温造为兴元节度使行汉中大雨平地水尺余不可进乃祷鸡翁山神疾风驱云即时晴霁文宗闻其事封山神为侯
　　石门山在褒城县北十里左思蜀都赋岨以石门水经注褒水东南迳大石门歴故栈道下谷又东南歴小石门石门穿山通道六丈有余刻石言汉永平中司校尉犍为杨厥所开逮建和二年大中大夫同郡王升琢石颂徳以为即石门道蜀王时五丁所开厥盖因而广之门在汉中之西褒中之北后魏王逺石门铭序正始元年汉中献地褒斜始开至石门北一里西上凿山为道峭岨盘纡行者苦之梁秦初附刺史羊公表求自回万以东开剏道路至永平二年毕工阁广四丈路广六丈皆填溪栈壑砰险梁危自回万至谷口三百余里连辀骈辔莫不通焉县志石门在县北鸡头闗下此门通可避七盘之险南三十歩为手爬崖崖南五十歩为一防油石【魏王逺石门铭龙门斯凿大禹所彰兹岩乃穴肇自汉皇道由国中以宣四方其功伊何既逸且康去深去阻匪□匪艮西带汧陇东控樊防河山虽险汉德是强昔为畿甸今则闗疆永怀古烈迹在人亡不逢殊绩何用冉光水眺収皛林望幽长夕凝晚露昼曙霜秋风夏起寒乌春伤穹窿高阁有车辚辚成夷古道驷牡其骃千载絶轨百两更新敢刋岩曲以纪鸿尘唐李商隐行至金牛驿寄兴元渤海尚书诗楼上春云水防天五云章色破巴牋诸生个个王恭栁从事人人庾杲莲六曲屏风江雨急九枝灯檠夜珠圆深惭走马金牛路骤和陈王白玉萹】
　　【臣】谨按石牛道即金牛道自沔县西南至四川之大剑闗口皆谓之金牛道考汉中入蜀之道有二其一即金牛其一谓之米仓自南郑而南循山岭逹于四川之巴州曺操击张鲁鲁奔南山入巴中乃米仓道也今驿路所趣盖金牛道而米仓为僻径焉
　　箕山在褒城县北二十里舆地纪胜箕山上有池四时不涸俗号秦王猎池山南有穴号丙穴有谷号道人谷即郑子真隐处水经注丙穴出嘉鱼常以三月出十月入地穴口广五六尺去平地七八尺泉悬注鱼自穴下透入水穴口向丙故曰丙穴下注褒水
　　七盘山在褒城县北十里通志在鸡头闗下盘回七转方至山顶由此入连云栈山顶有洞下有穴大如斗名鱼洞【唐沈佺期夜宿七盘岭诗独游千里外高卧七盘西山月临近天河入户低芳春平仲緑清夜子规啼浮客空留听褒城闻曙鸡】
　　龙峯在褒城县北二十五里通志巨石崚嶒突出有如龙首直走乌龙江岸波涛吞吐如龙之吸浪
　　衙岭山在褒城县西北九十八里汉书地理志武功县褒斜二水俱出衙岭山水经注褒水西北出衙岭山【谨按县北九十里有马道山山东北有鳯凰山一名太白山人县北九十五里有燕子崖以道里计之疑即衙岭矣】石笋山在县北百二十里通志山下有龙潭广一亩许游者至潭隈相戒无謦欬有之则澈底清潭顷刻浑浊见者无不骇心又相近有回水洞褒水至此潜入崖穴东通城固县壻水河
　　云梦山在褒城县西北五十里牛头山后一统志俗名观山最高处有云台观观东一里曰飞仙崖石峯壁立高三百五十五丈崖下曰龙洞深数歩下有石池水自上滴入不溢不涸又西三里有青龙洞深丈余亦有石池又有圣水洞石井亦深丈余
　　赤崖在褒城县西北一统志褒斜阁道所经亦曰赤岸蜀汉置赤岸库于此储军资赵云别传云有军资余绢请悉入赤岸武库是也通志孔明与兄瑾书曰顷大水出赤崖以南桥阁悉坏
　　牛头山在褒城县西二十五里魏书地形志武乡县有牛头山【谨按武郳县今在南郑魏属褒中郡】太平寰宇记山高百仭其上云覆如笠即雨故亦号为戴笠山雍胜略山有巨石似牛头其下有灵液泉
　　女郎山在褒城县西南八十里水经注汉水南有女郎山上有女郎冡裁有坟形山有直路下出不生草木世人谓之女郎道下有女郎庙及捣衣石有小水北流入汉谓之女郎水舆地纪胜俗呼姑子山
　　华山在褒城县西南一百十里通志根盘百里许有洞高大深邃内有灵湫祷雨輙应
　　中梁山在褒城县南三十五里一统志南麓有玉女洞溪水自山峡下泻悬如瀑布又数歩有水涌出为玉女泉合溪水灌田县志从山南入褒城有三道东曰猴子岭中曰土地垭西曰石梯口石路﨑岖迤西孤峯特立者曰大孤山又西峙立两河口者曰小孤山【互见南郑】金华山在褒城县南九十里通志从外望之层峦叠嶂包裹有如莲花自内视之逶逦平旷最为幽胜相近有青锉山山多杉桧其顶有石如锉
　　孤云山在褒城县南百二十里通志与两角山相连上有石刻云汉相萧何追韩信至此玉堂闲话兴元南有路通巴州其路深溪峭岩扪萝摸石一上三日逹于山顶行人止宿则絙蔓系腰萦树而寝不然则堕深涧其絶顶谓之孤云两角彼中谚云孤云两角去天一握淮隂侯庙在焉
　　玉映山在褒城县南百九十里一统志明嘉靖中始开有石窦曰麒麟洞可以祷雨通志入洞数里如下井见岩溜下垂凝结若柱又歴数门始见泉水渊澄莫测至今遇旱必祷
　　黄鹿谷在褒城县东二十里太平寰宇记谷中多鹿土人亦名黄鹿山舆地纪胜亦名鹿堂谷
　　褒谷在褒城县东北十里通志自此入连云栈西北一百五十里入鳯县界又二百二十里直抵郿县之斜谷今亦谓之南口所谓南口曰褒也史记正义褒谷在梁州褒城县北五十里左思蜀都赋良朩攒于褒谷注褒中县南口斜谷水源在北南流经褒中故北口曰斜南口曰褒同一谷耳长四百七十里水经注褒水自小石门又东南歴褒口即褒谷之南口也【已上褒城】
　　通闗山在城固县北三十里通志即通闗势水经注壻水经通闗势南山高百丈余高祖北定三秦萧何守汉中欲修北道通闗中故名为通闗势舆地纪胜山在壻水北桃林山在城固县北四十里雍胜略上有石观音像隐然崖壁间其相近有风高山上有风洞怒吼不息压之以大石亦吹起又稍东有五峰山五峰列如屏
　　九真山在城固县北五十里舆地纪胜道家谓太白山六百里与三嵎山相接大峰上有九真玉井
　　斗山在城固县西北二十里雍胜略与三嵎山对峙脉自三嵎迤逦而南回转东向一峰耸起有似斗杓壻水自北萦绕东出上有升仙观古称福地道经云斗山有五穴通昆仑陇山武当青城长安穴有肉芝得而食之可延寿
　　三嵎山在城固县西北四十里舆地纪胜高耸万仭中多灵药太平寰宇记周地图云三嵎山上有三峰如覆鼎足
　　白云山在城固县东北三十里通志山东有神崖山南有骆驼山西连牛蹄山北接龙泉山多产药物俗传张良辟谷于此【已上城固】
　　兴势山在洋县北四十三里通志一名镇势山一名兴势坂魏书地形志龙亭县有镇势山【谨按龙亭故城在县东】水经注小城固城北百二十里有兴势坂诸葛亮出骆谷戍兴势置烽火楼处元和郡县志洋州兴道县后魏分置兴势县治兴势山上【谨按兴道故城在今县东兴势故城在县东北】太平寰宇记在兴道县西北今郡城所枕自然陇势形如一盆外险而内有大谷为盘道以上数里始及四门最为险固筼筜谷在洋县北十里宋苏轼筼筜谷偃竹记筼筜谷在洋州文与可尝令予作洋州三十咏筼筜谷其一也府志由土门入循灙水而陟其上内平外昻一覧山无遗胜又掘地三尺即得水产佳竹旧有亭今废竹亦荡然
　　释子山在洋县北十五里通志唐僧法照居于此其山峭削孤危崕腹有洞仅可容身即唐法照念佛声闻长安处也因名念佛岩下临碧潭澄澈如镜每嵗五月五日泛五色泡光彩色夺目
　　灙谷在洋县北三十里一统志即骆谷南口唐书地理志兴道有骆谷路南口曰灙谷北口曰骆谷舆地纪胜骆谷在真符县屈曲八十里凡八十四盘通志后魏之灙成郡以此名【谨按灙城故郡在今县北】
　　石锉山在洋县北五十里雍胜略山最高每雨必有云出其顶通志九十四峰高耸连云上有石桩石箱汉王岭在洋县北七十里通志即骆谷道汉高祖曽经此其相近有八里洞在层山中有平原八里故名寒泉山在洋县北百二十里水经注阳都坂西连寒泉岭汉中记曰自西城渉黄金峭寒泉岭阳都坂峻崿百里絶壁万寻既造其峰谓巳逾崧岱复瞻前岭又倍过之通志仙人李八百居此唐公房师事八百房谒八百以杖指崖间泉即涌出清凉特甚因以名山
　　华阳山在洋县北百四十里通志唐分置华阳县在今县北以此名也
　　子房山在洋县西四十里通志相传为留侯辟谷处多药苗山接城固界
　　祈子山在洋县南七里通志一名鳯翼山下瞰汉江东枕沙河上有圣母祠祈祷輙应故名俗讹为鸡子山山巅有云即雨旱常祷此
　　龙亭山在洋县东二十五里通志昔置龙亭县于此舆地纪胜赤坂在洋州东龙亭山土色甚赭建兴八年魏军侵汉武侯次城固赤坂以待之即此通鉴地理通释赤坂为龙亭入子午谷之口
　　黄金谷在洋县东八十里通志汉水经其中亦谓之黄金峡滩石迅恶舟楫难过水经注山有黄金峭水北对黄金谷有黄金戍傍山依峭险折七里氐掠汉中阻此为戍与铁城相对昔杨难当令薛健据黄金姜寳据铁城隂平太守萧祖攻防之败退酉水元和郡县志黄金县西北有百亩山黄金谷其谷水陆艰险语曰山水艰阻黄金子午魏曺爽伐蜀蜀将王平拒之于黄金谷谓此山也
　　子午谷在洋县东百六十里元和郡县志黄金县有驿即子午道也旧道在今金州安康县界梁将军王神念以旧道縁山避水桥梁百数多有毁坏乃别开干路更名子午道即此路也府志子午谷有二一在洋县东一百六十里此汉魏旧道也梁别开干路在县东三十里龙亭
　　三岭在洋县东北二百余里通志蜀汉费祎拒曺爽处太白山在洋县东北唐书地理志真符县有太白山真符洞舆地纪胜山去真符县四百五十里面鳯翔背属真符唐天寳中得玉册于此【谨按县图北至郿县界二百一十里而太白山在郿县东南似不应相去如此其逺旧志谓山在县北四十五里虽或讥其误然以道里计之大约不过二百余里　已上洋县】
　　巴山在西乡县西南接四川巴州界通志一名巴岭山一名大巴山即南郑之大巴岭也舆地纪胜巴岭山在旧洋源县南十里【谨按洋源故城在县南】
