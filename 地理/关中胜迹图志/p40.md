<!-- { "loadSidebar": true } -->
　　金陵河在陇州东南四十里南村镇西又东南流入寳鸡界汧水在陇州南又东流入汧阳界史记周孝王使非子养马于汧渭之间汉书地理志汧县汧水出西北入渭续汉书郡国志汧水出汧山水经注汧水出汧县之蒲谷乡中谷尔雅曰水决之泽为汧汧之为名实兼斯举水有二源一水出县西小陇山其水东北流歴涧注以成渊潭涨不测出五色鱼俗以为灵莫敢采捕因谓是水为鱼龙水自下亦通谓之鱼龙川川水东迳汧县故城北又东歴泽乱为一右合龙泉又东会一水自水会上下咸谓之鱼龙川又东迳隃麋泽【谨按隃麋县今属汧阳】隋书地理志汧阳县有汧水括地志源出汧源县西南汧山东入渭录异记陇州路七十余里有洞中有石或大或小随水流出破之皆有鱼龙形过者并不敢语语者便闻风雷之声通志汧河源出汧山东流会北河东南入汧阳界滨水之地自州西至汧阳寳鸡防二百里谓之汧川【唐许棠汧湖诗偶得湖中趣都忘陇坻愁边声风下雁楚思浪移舟静极亭连寺凉多岛近楼吟游终不厌还似曲江头】
　　白环谷水在陇州西九域志吴山县有白环水金史地理志汧源县有白环水通志水流如环故名
　　蒲峪水在陇州西二十里周官职方氏其泽薮曰蒲注蒲在汧郑司农云蒲或为汧浦尔雅九薮秦有杨陓郭璞注杨陓在汧水经注汧水出蒲谷乡中谷决为蒲薮九域志汧源县有蒲薮州志蒲薮在州西四十里【谨按杨陓即蒲今州西四十里尚冇蒲峪寨则其为古之蒲谷乡无疑也】金泉水在陇州东四十里水经注汧水右合龙泉泉径五尺源流奋通沦漪四泄东北流注于汧通志金泉在州东南梨林川水出如注汚之即涸俗传昔人得金鞭于此州志一名白龙泉
　　八渡河在陇州东南俗名一水河水经注汧水又东会一水发南山西侧山下石穴广四尺髙七尺水溢石穴悬波侧注发源成川北流注于汧州志一水河发源望辇峰左旋绕庙前东北流入汧水又神岔沟在阆苑西三里许一通五峰山壑一通一水河源即宋吴玠败金人处【谨按水经注云汧水有二源一水出县西山一水发南山西侧二源皆汧水也本文甚明自昔人误谓一水为水名而不察汧有二源之语遂呼为一水其谬甚矣今特为正之　巳上陇州】





　　闗中胜迹图志卷十七
　　钦定四库全书
　　闗中胜迹图志巻十八
　　陜西巡抚【臣】毕沅撰
　　古迹【宫阙】
　　凤翔府殷岐阳宫雍胜略故基在岐山县东北五十里即周太王由豳迁岐所建今宫废而土人犹称之　臯门在岐阳城内周太王所立诗乃立臯门臯门有伉应门在臯门内亦周太王所立诗乃立应门应门将将泰平阳封宫通志在郿县故平阳城内郊祀志雍大雨壊平阳宫垣史记武公元年伐彭戏氏至于华山下居平阳封宫雍录云在华山下葢因史记至于华山之文而误也
　　羽阳宫通志在寳鸡县陈仓故城内渑水燕谈录秦武公作羽阳宫在寳鸡县界嵗久不可究知其处元祐六年正月直县门之东百步居民权氏濬池得古铜瓦面上隐起四字曰羽阳千嵗篆字随势为之不取方正始知为羽阳旧址也其地北负髙原南临渭水前附羣峰形势雄壮真胜地也
　　大郑宫左传注凤翔县南七里有古雍城秦徳公所居大郑宫城也史记泰本纪徳公元年初居雍城大郑宫髙泉宫雍胜略在扶风县东美阳故城长安志秦宣太后起
　　虢宫三辅黄图秦宣太后起在岐州虢县界
　　棫阳宫雍胜略在扶风县东北三十里秦穆公建遗址尚存【谨按长安志谓棫阳宫为秦昭王起与此异】
　　祈年宫通志即槖泉宫在凤翔府城内东南隅雍录郦道元水经注曰雍县中窂【与牢同】井秦惠公故居所谓祈年宫也孝公又谓之槖泉宫据郦此言则是惠公所都雍县有祈年宫至孝公命为槖泉名虽两出其实一宫也又推郦此言则是祈年槖泉皆在惠公雍都亦不知何人所建独汉书曰祈年宫惠公所起黄图祈为蕲且曰穆公所造庙记曰宫在城外而始皇本纪则曰在雍皆以世逺难究其的也雍胜略后人又于此建祈年观汉回中宫一统志在凤翔县三辅黄图回中宫在汧括地志回中秦故宫在雍州西四十里
　　隋仁夀宫通志在麟游县西五里通鉴文帝诏杨素营仁夀宫于岐山之北素奏宇文恺封徳彛为土朩监于是夷山堙谷以立宫殿崇台累榭宛转相属
　　岐阳宫通志在凤翔县城内开皇六年建
　　安仁宫一统志在郿县东隋志郿县有安仁宫开皇十五年置行宫十二所自京师以达仁夀宫此其一也唐贞观十八年自九成宫还至安仁宫即此通志又有凤泉宫亦隋离宫
　　唐九成宫唐书地理志在麟游县西五里本隋仁夀宫贞观五年复置更名永徽二年曰万年宫干封二年复曰九成宫周垣千八百步并署禁苑及府库官寺元和郡县志每嵗避暑春往冬还义宁元年废宫置郡县贞观五年复修旧宫以为避暑之所改名九成县志宫在县西天台山上中有碧城及排云御容等殿今遗址无考惟九成万年两古碑尚存金石文字记唐九成宫醴泉铭魏征撰欧阳询书又万年宫铭髙宗御制并书二碑并存【唐魏征九成宫醴泉铭维贞观六年孟夏之月皇帝避暑乎九成之宫此则隋之仁夀宫也冠山搆殿絶壑为池跨水架楹分岩竦阙髙阁周建长廊四起栋宇胶葛台榭参差仰视则迢遰百寻下临则峥嵘千仞珠璧交映金碧相辉照灼云霞蔽亏日月观其移山回涧穷泰极侈以人从欲良足深尤至于炎景流金无鬰蒸之气微风徐动有凄清之凉信安体之佳所诚养身之胜地汉之甘泉不能尚也皇帝爰在弱冠经营四方逮乎立年抚临亿兆始以武功一海内终以文徳懐逺人东越青邱南逾丹徼皆献琛奉贽重译来王西暨轮台北拒元阙并地列州县人充编户气淑年和迩安逺懐羣生咸遂灵贶毕臻虽借二仪之功终资一人之虑遗身利物风沐雨百姓为心忧劳成疾同尧肌之如腊甚禹足之胼胝针石屡加腠理犹滞爰居京室毎弊炎暑羣下请建离宫庶可怡神养性圣上爱一夫之力惜十家之产深闭固拒未肯俯从以为隋氏旧宫营于曩代弃之则可惜毁之则重劳事贵因循何必改作于是斵雕为模损之又损去其太甚葺其頽坏杂丹墀以砂砾间枌壁以涂泥玉砌接于土阶茅茨续于琼室仰观壮丽可作鉴于既往俯察卑俭足垂训于后昆此所谓至人无为大圣不作彼竭其力我享其功者也然昔之池沼咸引谷涧宫城之内本乏水源求而无之在乎一物既非人力所致圣心懐之不忘粤以四月甲申朔旬冇六日已亥上及中宫歴览台观闲步西城之隂踌躇髙阁之下俯察厥土微觉有润因而以杖导之有泉随而涌出乃承以石槛引为一渠其清若镜味廿如醴南注丹霄之右东流度于双阙贯穿青锁萦带紫房激扬清波涤荡瑕秽可以导养正性可以澂莹心神鉴暎羣形润生万物同湛恩之不竭将元泽之常流匪惟乾象之精葢亦神灵之寳谨按礼纬云王者刑杀当罪赏锡当功得礼之宜则醴泉出于阙廷鹖冠子曰圣人之徳上及太清下及太宁中及万灵则醴泉出瑞应图曰王者纯和饮食不贡献则醴泉出饮之令人夀东观汉记曰光武中元元年醴泉出于京师饮之者痼疾皆愈然则神物之来实扶明圣既可蠲兹沈痼又将延彼遐龄是以百辟卿士相趋动色我后固懐防挹推而弗有虽休勿休不徒闻于往昔以祥为惧实取验于当今斯乃上帝元符天子令徳岂臣之未学所能丕显但职在记言属兹书事不可使国之盛美有遗典策敢陈实录爰勒斯铭其词曰惟皇抚运奄冇寰宇千载膺期万物斯覩功髙大舜勤深伯禹絶后光前登三迈五握仪蹈矩乃圣乃神武克祸乱文懐逺人书契未纪开辟不臣冠冕并袭琛贽咸陈大道无名上徳不徳元功潜运防深莫则凿井而饮耕田而食靡借天功安知帝力上天之载无臭无声万物资始品物流形随感变质从徳效灵介焉如响赫赫明明杂遝景福葳蕤繁祉云氏龙宫图凤纪日含五色乌呈三趾颂不辍工笔无停史上善降祥上知斯悦流谦润下潺湲皎洁萍旨醴甘氷凝镜澈用之日新挹之无竭道随时泰庆与泉流我后夕虽休勿休居崇茅宇乐不般游黄屋非贵天下为忧人玩其华我取其实还淳反本代文以质居髙思坠持满戒溢念兹在兹永保贞吉】
　　永安宫雍录贞观八年置在麟游县西
　　古迹【苑囿附第宅】
　　凤翔府周尹喜故宅偃曝余谈寳鸡县有尹喜故宅张三丰邱长春马丹阳王重阳刘纲樊夫人秦防玉仙迹往往而在第虎豹熊罴时出伺人有独角兽樵者见其卧林间或搏虎而食之食辄余其半山家每得残虎以饱
　　唐李茂贞园通志在凤翔县东北五里光启中茂贞节度凤翔时建脩竹万竿内有竹阁傍引溪水灌之【宋苏轼李氏园诗朝游北城东回首见脩竹下有朱门家破墙围古屋举鞭叩其门幽响答空谷入门所见伙十步九移目异花兼四方野鸟喧百族其西引溪水活活转墙曲东注入深林林深牕戸绿水光兼竹净时有独立鹄林中百尺松嵗久苍鳞蹙岂惟此地少意恐闗中独小桥过南圃夹道多乔木隐如城百雉挺若舟千斛隂隂日光淡黯黯秋气蓄尽东为方池野雁杂家鹜红梨惊合抱映岛孤云馥春光水溶漾雪阵风翻扑其北临长溪波声卷平陆北山卧可见苍翠间硗秃我时来周览问此谁所筑云昔李将军负险乗衰叔抽钱算闲口但未榷羮粥当时夺民田失业安敢哭谁家美园囿籍殁不容赎此亭破千家鬰鬰城之麓将军竟何事虮虱生刀韣何尝载美酒来此驻车毂空使后世人闻名颈犹缩我今官正闲屡至因休沐人生营居止竟为何人卜何当办一身永与清景逐】
　　汧阳阁一统志在汧阳县治南【唐韦庄汧阳阁诗汧水悠悠去似絣逺山如画翠眉横僧寻野渡归吴岳雁带斜阳入渭城边静不收蕃怅马地贫惟卖陇山鹦牧童何处吹笛一曲梅花出塞声】
　　一经堂一统志在陇州治东刺史韦臯建取韦贤教子一经之义
　　卖酒楼一统志在寳鸡县东陈仓故城内自唐至宋中更兵燹独存此楼宋苏轼诗云晓入陈仓县惟余卖酒楼谓此
