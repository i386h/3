<!-- { "loadSidebar": true } -->
　　龙首渠在西安府城东南咸宁县界咸宁县志龙首渠一名清水渠隋开皇初堰浐水至大兴城东南入城唐分为二渠一西入通北门至兴庆宫景龙池又西入西内太极宫一北入东苑至龙首殿为龙首池又注凝碧积翠二池又西北入大明宫后灌太液池五季后涸宋史河渠志大中祥符七年陈尧咨知府事以城内井泉咸苦乃相度城东二里之龙首渠其水清甘可五六十丈开引入城散流防闬民咸赖之【谨按隋唐分东西二渠宋止修西渠故道东渠填废巳上咸宁】
　　【臣】谨按龙首渠与永济渠同发源于大义谷第一之水东过真武原至引驾回镇又东北至鸣犊镇入浐河复引水入渠口西北行经留空村至田家湾诸处【详见图内】经流渐细明成化间曾经疏濬我
　　朝康熙三年抚臣贾汉复复加修濬今惟上流甫高村江村等处灌田四百余亩其入城故道尚俟集议修复焉
　　渭水在咸阳县南一里自兴平县流入西合涝水东合泥渠又东合丰水南迳鄠县界又东入长安界
　　涝水【涝本作潦】在咸阳县西南二十里源自鄠县来北流迳县境入渭
　　泥渠水在咸阳县南十五里源出鄠县化羊谷流入县境又东北迳钓鱼台入渭一名扈水
　　丰水在咸阳县东南三里源自鄠县终南山丰谷流入长安界迳县境北流入渭水经注渭水与丰水会于短隂山【谨按即短隂原在县西南】长安志丰水自长安界来流至宋村入渭其水缘南山交水合流又有祥谷水白谷水俱合于丰
　　泾水在咸阳县东北四十里自醴泉之谷口来东南流过咸阳入泾阳界书禹贡泾属渭汭诗风泾以渭浊湜湜其沚释文泾浊水也周礼职方氏雍州其川泾汭咸阳县志泾水在毕原下流至咸阳泾阳之交曰鹿台东注高陵秦中八水咸阳有四焉【巳上咸阳】
　　渭水在兴平县南二十里自武功县流入与盩厔分界又东入咸阳界水经注渭水又东芒水从南来注之又东迳槐里县南又东与芒水枝流合又东北迳黄山宫南就水注之又东合田溪水又东迳槐里故城南漏水北入之又东合甘水【谨按槐里故城在今县西又芒水及诸水俱在渭水南详见盩厔】川河在兴平县西南渭河之北自武功县川口流入凡三支其自武功西北来者曰漆水俗名游丰河【源出麟游】自武功东北来者曰沮水亦名浴水俗名沐浴河【源出永夀】自武功西南来者曰湋水俗名浑水河【源出凤翔】漆沮二水合流于武功县东五里其下流又合湋川水经川口东流入本县界又东南入渭通志即雍水【巳上兴平】
　　渭水在临潼县北十五里自咸宁流入其南东为斜口河又东为水硙河【在县西五里源出硙子谷】又东为石涧河【在县西二里源出骊山南涧谓之冷水以别温泉也】又东为潼水临水【二水自县北合流】又东为隂槃河【在县东北十四里源出县北阳村社】又东为新丰河又东为戏水又东为冷水其北为清水自西北来北与石川河会至交口渡并入于渭东出渭南界临潼县志渭水与泾水合至临潼而益大
　　潼水在临潼县西一里县志源出骊山西绣岭即饮济泉也流至县西门外数百步合县东之临河入渭临河源出骊山东绣岭【谨按潼水即温泉详见古迹】
　　新丰河在临潼县东十五里一名鱼池水水经注鱼池水出骊山本东流秦始皇造陵取土其地污深水积成池谓之鱼池周回四里水西北流迳始皇冢北又北迳鸿门西又迳新丰县故城东又北入于渭
　　戏水在临潼县东二十七里顔师古汉书注戏在新丰东今有戏水驿其水出蓝田北界横岭至此北流入渭两京道里记周幽王与褒姒游于此故名水至浊泠水在临潼县东四十里接渭南界太平寰宇记泠水别名百丈泉长安志泠水一作零水县志零水源出渭南县南山北西北流迳新丰原之右又北迳零口镇入渭
　　漆沮水在临潼县东北四十里渭水北北自富平县流入又南入渭书禹贡渭水又东过漆沮入于河魏书地形志万年县有漆沮水【谨按万年故县即栎阳镇在今县东北】水经注沮水更名石川河长安志石川河在栎阳县东三十里自华原富平两县界来【谨按华原今属耀州】合渭水县志石川河自富平断原入县境东迳康桥受葡萄河水又折而南至相桥与清水合流至交口渡入渭其葡萄河发源富平之温泉至康桥西流入漆沮其水微温冬月不冰中多蠏蛤
　　清水在临潼县北五十里自高陵界来东流合石川河水入渭水经注清水东南入万年县谓之五丈渠长安志即冶谷水下流也县志清河自三原高陵界随荆山东下至黒防桥折而南至栎阳镇复折而东至相桥入石川河【巳上临潼】
　　渭水在高陵县南十里自咸宁界西南流入又东入临潼界书禹贡渭水又东会于泾县志渭水在县南毎遇泛涨弥漫十余里然皆南徙其北岸为诸原所障故曰高陵
　　泾水在高陵县西南二十里水经注泾水迳泾阳县南东入高陵界又东迳毘沙镇南鹿苑原北至上马渡合于渭彭城堰在高陵县西北三十里唐书地理志高陵冇白渠寳歴元年县令刘仁师请更水道渠成名曰刘公渠新堰成曰彭城堰通志今闸阯犹存自彭城闸而东分五渠北为中白渠即龙洞渠正身南行为中南渠又东行为昌连渠【渠分二支】迳高陵县城北中南渠又南为高望渠又南为禑南渠东南行至船张村入渭【已上高陵】渭水在鄠县北三十里自盩厔界流入又东入长安界涝水在鄠县西二里流入咸阳界山海经牛首之山涝水出焉水经注涝水出南山涝谷长安志涝水至县北之元村入渭一作潦水李善上林赋注潦水即涝水也直谷水在鄠县南合白云山水北行迳县东吕公河西行入涝水
　　扈阳谷水在县东二十里北流入咸阳界水经注扈水上承扈阳池十道志一名扈水今名马腹陂县志鄠南化羊谷谷有水出焉本名扈阳其水流至咸阳县为泥渠之上源
　　太平谷水在鄠县东南三十里北流入长安县界合丰水太平寰宇记太平谷水一名林谷水源出终南即清水渠之上流县志太平谷中有凤池即水之源也东为高冠谷水源出高冠谷谷有石穴石潭潭最灵旱祷辄应
　　丰水在鄠县东三十里流迳长安入咸阳界汉书地理志鄠县丰水出东南北过上林苑入渭又司马相如传注丰水出鄠县南山丰谷县志丰水自紫阁而下迳秦渡镇北入渭
　　渼陂水在鄠县西五里十道志本五味陂陂鱼甚美因误名之长安志渼陂出终南山诸谷合胡公泉为陂唐寳歴二年勅渼陂令尚食使收管不得杂人采捕其水任百姓溉灌勿令废碾硙之用文宗初诏并还府县刘士龙渼陂记山谷之水并胡公白沙诸泉合而北注渼陂受之自陂头南至曲抱村可数里许高岸环隄一荡漾层峦叠嶂影落其间县志陂西又有锦绣沟即渼陂之上游至渼陂二里许元季以后以陂鱼可治痔游兵决陂取之陂遂废其地皆为水田明末知县张宗孟重加障筑其胡公泉在县西南十里丈八村【唐杜甫渼陂行岑参兄弟皆好竒携我逺来游渼陂天地黤惨忽异色波涛万顷堆琉璃琉璃汗漫泛舟入事殊兴极忧思集鼍作鲸吞不复知恶风白浪何嗟及主人锦帆相为开舟子喜甚无氛埃鳬鹥散乱棹讴发丝管啁啾空翠来沉竿续蔓深莫测菱叶荷花静如拭宛在中流渤澥清下归无极终南黒半陂巳南纯浸山动影褭窕冲融间船舷暝戛云际寺水面月出蓝田闗此时骊龙亦吐珠冯夷击鼓神龙趋湘妃汉女出歌舞金支翠旗光有无咫尺但愁雷雨至苍茫不晓神灵意少壮防时奈老何向来哀乐何其多又与鄠县源大少府宴渼陂得寒字应为西陂好金钱罄一餐饭抄云子白嚼水精寒无计回船下空愁避酒难主人情烂漫持答翠琅玕岑参与鄠县羣官泛渼陂诗万顷浸天色千防穷地根舟移城入树岸濶水浮村闲鹭惊箫管潜虬傍酒樽暝来呼小吏列火俨归轩巳上鄠县】
　　灞水自商州来入蓝田县东境迳县城南至白鹿原西北行入咸宁界元和郡县志灞水东南自商州上洛界流入又西北合浐水入渭通志源出县东南秦岭倒回谷西史记封禅书注灞水一名蓝谷水一名滋水水经注滋水秦穆公更名霸水以显霸功
　　【臣】谨按言灞源者其説不一葢南北水道皆由秦岭而分其东南入商州境者为丹西北入蓝田境者为灞即牧防闗水也所入诸水志乗语多岐出今攷其南岸之西入灞者为库谷水又东为石门谷水又东合采谷及狗枷焦戴二川水又东辋谷水入之又东蓝水及留峪水入之其北岸之东入灞者为铜谷倾谷二水又西安沟水入之又西土胶河水入之又西渏水入之又西注水入之又西沙河水入之又西红河水入之又西北入咸宁县界
　　狗枷川水在蓝田县西南五十里长安志狗枷东川水出终南山
　　荆谷水在蓝田县西南入咸宁界咸宁县志荆谷水一名荆溪本名长水县志荆谷水发源秦岭荆谷西北合广谷库谷石门谷诸水经白鹿原东流入浐库谷水在县西南五十里又□川在县西南又焦戴川在县西三十里又采谷水在县西南三十里其水俱北流合浐入渭
　　石门汤泉在蓝田县南四十里俗名汤峪县志有泉五曰玉女融雪连珠潄玉濯缨可疗风湿
　　朩峪沟水在蓝田县西二十里通志下流入堰儿沟经咸宁界入浐河相近双溪水自章坡流来入鲸鱼沟经咸宁之高桥入浐河
　　辋川在蓝田县南八里长安志辋川出南山辋谷北流入灞通志辋川在县南峣山之口其水沦涟如车辋然一名渥水水经注渥水西绕峣闗北歴峣栁城又西北流入灞水
　　蓝水在蓝田县东南三十里雍胜略蓝水发源秦岭北迳蓝闗蓝桥过王顺山下西北流入灞水县志一名清河
　　留峪水在蓝田县东南出蓝田山东谷长安志一名泥水又名青泥水水经注青泥水歴峣栁城南即此又铜谷水出县东铜谷倾谷水出县东倾谷二水合流西注泥水
　　土胶河在蓝田县东北里许以其混浊故名今譌为土桥河本名白马谷水长安志水出县东白马谷南流迳县东又西南入灞水
　　渏水在蓝田县北三里又注水在县北五里源出青冈凹又沙河在县北二十里又红河在县西北并流入于灞
　　浐水在蓝田县西北雍胜略浐水出蓝田南山谷西北流至咸宁界得荆谷广谷采谷石门库谷诸水过白鹿原西又过省城东合灞水北入渭【巳上蓝田】
　　泾水西自醴泉流入迳泾阳县南东入高陵界水经注泾水东流歴峡谓之泾峡又东南迳瓠口郑白二渠出焉县志泾水自县西北仲山九嵕之间出谷口始落平壤以在县南故以名县
　　清谷水在泾阳县东北自淳化流入迳嵯峨东麓出谷南流迳清凉原谓之靖川【谨按其地有唐李靖故居故名】又折而南合冶谷水
　　冶谷水在泾阳县西北自淳化流入又东合清谷水入三原界县志冶谷水当仲山东嵯峨山西出谷处为临江潭在县西北六十里瀑布飞激俗呼龙潭至县东北合清谷水通志潭东有文川水北接百顷原水村种植花朩望之甚丽故名
