<!-- { "loadSidebar": true } -->
　　五将山在醴泉县北三十里唐书地理志醴泉县有武将山一名冯山雍胜略即汉辛孟隠处
　　无劳山在醴泉县北五十里县志相近有敬德洞又西为承阳山长安志承阳山西有两水谷县志一名石泉谷又西北为五峰山一名温宿岭长安志汉时温宿国人内附令居此地田牧故名县志山与永夀接界上有灵湫旱祷辄应【巳上醴泉】
　　飞仙山在同官县南三十里县志有飞仙洞俗传为葛洪升仙处相近为兎窝岭通志相传唐太宗为秦王时猎于此石上有矢遗迹其南为金牛岭县志昔有牧儿遇虎一黄牛与鬭得免防秦王擒刘黒闼归亲射其虎于岭上获之因名其东为凤皇原
　　龙蟠山在同官县东门外县志蜿蜒如龙与县治西北虎头山对峙
　　女回山在同官县北四十里通志俗传秦筑长城孟姜女负其夫骸经此而返故曰女回县志女回山横遮无路忽道从峡口出其东为神水峡两山峻削险阻并于石门东北通榆林西北通宁夏甘肃魏收志同官县有闗山疑即此
　　文王山在同官县西北四十里又西为武王山又西八里为白马山南接耀州界
　　金山在同官县西北三里通志山西麓有济众泉自石罅中涌出旱祷有应
　　虎头山在同官县西北县志状如虎踞县城依于其麓亦名虎踞山下有石泉清涌不竭引流入县治中济阳山在同官县西南县志上有寨下有芳泉甘冽异常相近有嶂山皆为县城所附【巳上同官】
　　五台山在耀州东三里康乃心五台山记自唐简陵折而西北一峰特起曰鉴山鉴山之下有五峰絶漆沮俯郡城是为五台唐征士孙思邈隠居地望之如在云际蹑其巅又坦然如台东曰瑞应南曰起云西曰升仙北曰显化中曰齐天北台有石洞曰太元洞深不可测或曰真人曾疗龙龙愈后穿此达同官可四五十里其下有聚虎坪即真人伏虎处自南庵西桥而北崖畔大石臼二水渍栢叶成碧绿色饮之可愈痼疾洗药池也又山石可为磬叩之铿然有玉声故一名磬玉山东有巨穴每风从穴出名风洞山乔世宁五台山记山东至骆驼堰西至漆水南至沟岩北至尹师涧又太元洞东北八里相传为孙真人故宅昔有掘地得铁鉢药瓢诸物者又洞之东下有仙姑洞耀州志五台山石洞南三里有山自东而西为东乳山亦名落星原自西而东南为西乳山两山环抱州城漆沮水防于山下从山隙中出又名鹳鹊谷【俗谓之岔口】出谷口为富平界即土门山矣又安君山在州东五里磬石山东又东为将军山有王翦祠又东为寳鉴山年丰则山有光如鉴州之得名以此耙楼山在耀州北四十五里西为树子山又西为石臯山又西为笠子山又西为九龙寨州志山有九峰又有九泉故名又西为神水岭又西为石觜山又西为三石山通志山麓有竒峰洞滴水成泉谓之天浆又西为锥子山皆自东北以至西北者也
　　朩门山在耀州北六十里州志有上中下三朩门相去各三里西为照金山又西为箭杆山又西为分水岭在故宁谷镇西北筑有岸门又西为石门山通志有石如门最为西北要害【谨按石门山今属三水县】
　　凤翼山在耀州西北六十里一名车葢山西接淳化界又西北十里为金圭山其北为棊盘岭相近为负高原禹贡锥指耀州有负高原故县名华原又西北为大唐山【巳上耀州】














　　闗中胜迹图志卷二
<史部,地理类,古迹之属,关中胜迹图志>
　　钦定四库全书
　　闗中胜迹图志卷三
　　陜西巡抚【臣】毕沅撰
　　大川【附水利】
　　西安府渭水在府北三十里西自咸阳流入境迳长安县北书禹贡渭东会于沣又东会于泾周礼职方氏雍州其浸渭洛闗中记渭与泾洛为闗中三川又泾渭灞浐酆镐潦潏为闗中八川水经注渭水又东丰水从南来注之【谨按地説渭水与丰水会于短隂山今名短隂原在咸阳县西南二十里】又东北与镐水合【谨按镐水于昆明池西北入渭在咸阳县界】又东北迳渭城南【谨按今咸阳县东北十七里有渭城县故城】泬水注之【谨按泬水入渭在今长安县界】又东分为二水又东与泬水枝津合又东迳长安城北【谨按今长安县西北十三里有长安故城】又东迳霸陵县北【谨按霸陵今属咸宁北周庾信望渭水诗树似新亭岸沙如龙尾湾犹言吟暝浦应有落帆还隋栁防奉和春日临渭水应令诗饮马投钱岸解钓剖璜津风丝曵香饵覆杯懐昔人唐沈佺期上巳日祓禊渭滨应制诗寳马香车清渭濵红桃碧栁禊堂春皇情尚忆垂竿佐天祚先呈捧剑人】
　　【臣】谨按闗中巨浸首号八川司马相如上林赋云终始灞浐出入泾渭沣镐潦潏纡余委蛇经营乎其内荡荡乎八川分流相背而异态释之者曰长安之地潏镐经其南泾渭绕其后灞浐界其左沣潦合其右此固禹周之故道也自西周而后以迄西汉隋唐建都于此歴代相承凿引诸川以便挽输资汲取溉田亩灌苑囿津梁交午离合不常渭南诸川尽失其旧以今考之八川中惟泾渭潦潏浐水尚可防其故迹至沣水自汉王商穿长安城引内沣水注第中其流即徙故诗云丰水东注而汉志则云北过上林苑入渭则是北流而非东注矣又郑当时开漕渠灵轵富民昆明诸渠皆横絶沣镐为之唐贞观中堰丰镐入昆明池又于京城西北引沣水为漕渠合镐水北流由禁苑入渭太和以后石闼堰废而昆明池涸沣镐亦俱断流是以闗中八水今仅得有其六又唐贞元四年灞水泛溢县志云自是而后迁徙无常是以现行水地经流脉络虽尚沿习旧名至求禹迹周原之故躅大半迁流纷错无可寻求矣
　　丰水在长安县西南四十里自鄠县界流入又北至咸阳入渭诗大雅丰水东注一作沣书禹贡沣水攸同又作酆汉书地理志鄠县酆水出东南长安志丰水出丰谷源濶十五步自鄠县界来终县界由马坊镇入咸阳流至宋村入渭雍胜略丰水出丰谷北流其西高冠太平二谷水入焉东则雪谷龙驘西和白石罗什诸谷水入焉为西交河又北有东交河水入焉
　　潏水在长安县南二十里一统志源出南山石鼈谷自咸宁县界流入又西北入渭括地志一作沈水许慎云潏水在杜陵即今所谓沈水也水经注沈水上承皇子陂于樊川西北流入渭一名高都水长安志潏水东自万年县界流入交水一名漕水太平寰宇记漕水即沈水也一名坑河一名皂河通志皂河即漕河之譌也自牛头寺【在韦曲杜曲之间】入县境西北流至丈八沟【在县西南十五里】一分流为通济渠一西北流迳三桥镇入渭
　　交水在长安县南三十二里源出咸宁县南山西北流至县界入丰水宋张礼城南游记樊川御宿之水交流故名交水西合于丰北入于渭一名福水太平寰宇记福水即交水也通志一作湢水
　　镐水在长安县西南诗大雅考卜维王宅是镐京书文王作丰武王理镐郑康成云丰在镐水之西镐在丰水之东相去葢二十五里一称滈池史记秦始皇本纪三十六年有人持璧遮使者曰为吾遗滈池君集解孟康曰长安西南有滈池水经注镐水上承滈池十道志滈池一名元阯在昆明池北始皇毁之汔汉武帝穿昆明池而周京故阯益无可究雍胜略镐水源出太乙山西谷中北流迤西得石鼈豹林诸谷水过御宿川北香积寺南西合潏水为东交河又西入丰水
　　御宿川在长安县西南四十里汉书扬雄传武帝广开上林南至御宿昆吾或作篽宿顔师古汉书注篽宿在樊川西通志御宿川北岸之西潏水来会为东交河南岸之西为西交河又西为丰水又北至定昆池为丰镐之间又北为镐入丰处御宿之地尽矣
　　【臣】谨按三秦记樊川一名御宿程大昌雍录从之今攷樊川在咸宁县南不得与御宿合而为一详见巻后
　　永济渠本名通济渠源出南山大义谷西行过杜韦二曲至咸长交界经沈家桥渐转而北过丈八头闸由长安西门入城项忠通济渠记宋大中祥符间知永兴军事陈尧咨尝引龙首渠水自城东入以便人用成化改元予巡抚陜西民言去城西南十五里地名丈八沟若能西导入城人用之余可泄之池以环厥城再余泄经九龙池入于浐从之功成命名通济余子俊通济渠记通济渠水出咸宁大义谷正合小义谷炭谷之水为潏河即交河支第一为龙首渠【此东北流】第二无名第三为胡公堰引水经流咸宁义峪里与阿姑泉合流为皂河经流诸处至丈八头作闸引水入西安府西城壕为通济渠【巳上长安】
　　【臣】谨按农田为民生之本计而灌溉所资必需水利闗中据百川上流导引甚易昔人谓陜西无地不可兴举水利故渠堰视他省为多今通计西安等府州所属四十七州县共渠一千一百七十一道灌田六千四百五十余顷其经流之大者如西安省城东有龙首西有永济两渠同出于大义谷第一之水龙首由小义太乙二谷之间北行又转而东由咸宁东长乐门入城【详见咸宁】永济由大义谷水源西行过咸长交界为碌堰北行至分水闸分水闸一支为丈八头入沣河又北迳南窰头由长安西安定门入城葢闗中土厚水深宋陈尧咨谓城内井泉大半咸苦二渠分流防闬民间汲引利赖实殷又不仅为田亩输灌所资也永济一渠自明成化元年开通而后至明末未经锼会我
　　朝康熙三年抚【臣】贾汉复始议疏濬六年重修旋复堙塞【臣】自涖任以来以兹渠为会城日用所闗议加濬治并委大员专司督办将绕城壕沟挑挖寛深现今水势疏通长流不竭既足以利田功更可以资汲取至各属渠堰每嵗俱于入春以后土膏萌动督饬各州县详加相度各就本境起覔民夫分别修濬【臣】复令地方大员亲履察勘务令堙废者渐次兴修而流通者灌溉优渥于民间农田水利庶有裨益云
　　渭水在咸宁县北三十里自长安界流入又东迳高陵入临潼县界
　　潏水在咸宁县南三十里西北流入长安界通志潏水源出南山石鼈谷分为二支一自西北流会镐水为交河入渭一自东岸会樊川北流入城为永济渠
　　樊川在咸宁县南三十五里雍胜略一名后寛川一名华严川即潏水所经也十道志即杜陵之樊乡汉高祖以樊哙灌废邱功赐食邑于此三秦记长安正南秦岭额根水流为秦川一名樊川城南记樊川在潏水河北渠南西北为杜曲又西北为韦曲又西为华严寺寺西为鴈鹜陂西北有第五桥又迤北为滈池樊川之地尽矣咸宁县志自义谷西北四十里至塔陂川入长安界浐水在咸宁县东十五里自蓝田界流来合灞水水经注长水亦谓之荆溪自白鹿原西北流左合狗枷川水又北入霸县有温泉入焉乱流注于霸长安志蓝田库谷水北流二十五里合采谷石门谷水下流入荆谷水号浐水又下流二十五里合灞水又北流二里入渭通志□川在城东南三十里焦戴川自东南来□川自西南来两川相合为浐与樊川御宿号为三川
　　灞水在咸宁县东二十一里自蓝田县来合浐水北流入渭水经注霸水源出商州迳蓝田县左合浐水歴白鹿原东又北合长水【即荆溪水】又北会两川【即狗枷焦戴二川】又北入渭
