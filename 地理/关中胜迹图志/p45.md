<!-- { "loadSidebar": true } -->
　　龙洞在西乡县西南石壁嵌空洞凡数十处投以石则风雨立至
　　鳯凰山在西乡县南十五里通志又相近有皁军山宋吴玠屯兵于此上有擂鼔台又县南二十里有元阳洞近时龙洞祈雨以瓶投洞中年余出于元阳洞人皆异之
　　穿石崖在西乡县南七十里通志絶壁千仭上有水帘宋进士雷忠避兵处削成一壁高不可攀穴容千人白云时聚时散故穴不常见
　　星子山在西乡县南三百里通志洋水源出于此午子山在西乡县东南二十里一统志一名母子山三峰削立二水环流山巅有洞四五深不可测风出入有声谓之风洞亦谓之午子洞又圣水峡在山之东峡中有泉自穴涌出一日三潮谓之龙泉又飞龙山在午子山左冠朱山在午子山右一名华表山峯峦峭防红崖洞在西乡县东十里茂林脩竹高阁临流为邑之胜
　　饶风岭在西乡县东北一百五十里一统志在汉江北岸与石泉接界【乂见石泉已上西郷】
　　豆积山在鳯县北一里通志一名龙脑山一名遯迹山方舆胜覧唐冲妙先生张果之别隐淳熈中宪使李大正大书遯迹山三字镌于山麓
　　父子谷在鳯县北二里通志唐僖宗幸蜀至白石镇有村叟进醴问其居曰父子谷因赐金帛太平寰宇记有大小石若相怀抱因名
　　南岐山在鳯县南十里雍胜略上有竹云洞内有湫池旱祷多应
　　紫柏山在鳯县南百三十里通志一名紫栢坂有洞在山巅石壁峻险人不可到太平寰宇记紫栢坂在梁泉县东周地图云其山两头高状如龙形一名龙如山山多紫栢方舆胜覧山中有七十二洞仙人多隐于此陇蜀余闻紫柏山在柴闗岭南相传留侯辟谷于此下有留侯祠
　　马鞍山在鳯县东南二十里通志安河水出此水经注马鞍水东出马鞍山
　　鳯凰山在鳯县东三里通志世传鳯凰常集于此一统志一名鸑鷟山
　　玉皇山在鳯县东八十里一统志山极高寒不生禽鸟絶顶有大石覆如殿宇
　　御爱山在鳯县东北三十里方舆胜覧在松林堡侧唐韦庄入蜀记大散岭之北僖宗廵幸歴山下爱玩不能去因名
　　兴赵原在鳯县东北方舆胜覧绍兴十二年与金分划乃割秦商之半又弃和尚原方山原以大散闗为界于闗内则兴赵原为控扼之所
　　黄牛塞山在鳯县东北百十里通志宋吴玠将杨从义与金萨里罕大战于此【已上鳯县】
　　定军山在沔县东南十里雍胜略两峯对峙山下有坡可驻万军蜀将黄忠斩夏侯渊于此蜀志建安二十四年先主自阳平南渡沔水縁山稍前依定军山势作营夏侯渊将兵来争先主命黄忠乗高攻之斩渊遂有汉中华阳国志定军山北临沔水水经注沔阳故城南对定军山【谨按沔阳故城在县东】陇蜀余闻顾璘云武侯兵书匣在定军山上壁立万仭非人迹可到余两经其地初视匣其色淡红后则鲜明若更新者殆不可晓雍大记山下有诸葛武侯墓【详见占迹】
　　卧龙山在沔县北一里一统志东连百丈坡上有莲花池池上旧有卧龙亭相传武侯读书处
　　铁山在沔县北五里通志宋隆兴时姚仲置寨于此以御金人
　　潭毒山在沔县西北八十五里雍大记在旧大安军之三泉今沔县地宋绍兴三年金萨里罕入兴元刘子羽筑垒于此以扼之【谨按旧大安军三泉故城俱在今县西南接宁羌界】
　　白马山在沔县西五里水经注浕水迳张鲁治东水西有山庾仲雍谓之白马塞太平寰宇记西县有白马山张衡家传云衡于浕口升仙时乗白马后人遥望山上徃徃有白马徃来因名
　　嶓冡山在沔县西南一百十里接宁羌界隋书地理志西县有嶓冡山【详见宁羌】
　　卓笔山在沔县南二十五里通志峯峦削起如笔架下有圣水亢旱不涸宋元时祷雨多应
　　龙门山在沔县南六十里通志石穴数十丈其状如门何景明仇池诸山记在官道傍悬壁环合上透碧虚中敞大洞下潄清泉水帘悬夏氷柱凝冬宋文潞公宋景文赵清献王素韩绛吕况吕公弼吕大防皆有留题行三里乂有龙洞苏元老云自利至兴行五百里几半蜀道而岩洞之可喜莫如龙洞重檐厦屋深不可测武兴山在沔县东北十五里通志东临旧州河西接百丈坡元褒州城在此又百丈坡在县东北二十里由鳯县南桑砰铺而入至百丈坡而出路长二百里为古陈仓道今荒塞【已上沔县】
　　巾子山在略阳县南三里太平寰宇记山半有洞名硃沙洞通志一名鳯凰山一名三峰山首冠羣山髙耸万仭卓然壁立有杨难当祠又有对融山在其后
　　天池山在略阳县北四十里通志山巅有池方一亩水深丈许冬夏澄滢
　　八渡山在略阳县北七十里通志四面险阻林朩幽深山溪交萃路列三岐要害之区也县志山接徽县界为徽鳯要路
　　朝阳洞在略阳县北百二十里通志在白水江边悬崖间一名药水洞有佛宇其内有钟乳石莲花盆承石上水饮之已疾左壁瀑布十余寻又雷洞深不可测中殷殷有声又风洞外狭内广时有风出又雨洞嵌空玲珑顶覆千叶石莲有水四时倾泻传为胜槩
　　青泥岭在略阳县北百五十里通志古栈道也后改道于白水江九域志长举县有青泥岭【谨按长举故城在县北宋余靖过青泥岭诗老杜休夸蜀道难我闻天险不同山青泥岭上青云客二十年来七往还】
　　寳子山在略阳县西北通志相传其山产金寳相近有天山壁上有穴如又有万仭山苍崖蔽日危峯矗云上有白起寨下枕嘉陵江有闗
　　落丛山在略阳县西北通志周武帝改落丛郡以是名也
　　药水岩在略阳县南七里嘉陵江上方舆胜覧去沔州城七里南有二石洞洞有泉能疗疾【谨按宋改武兴为沔州即今治】通志两洞之间有一泉西流入嘉陵江谓之药水饮之愈疾上山五里又有石乳洞容千余人前有一泉不竭玉女山在略阳县东南三十里名山记山高千仭云霞映之不见其巅山半有白石如人冠冕坐于崖间前有白石数层如人侍立状
　　飞仙岭在略阳县东南四十里方舆胜覧相传徐佐卿化鹤升仙之地上有阁道百余间即入蜀大道【谨按沔县云蒙山亦相传有徐佐卿事疑其一山连亘而两载之唐杜甫飞仙阁诗土门山行窄防径縁秋毫栈云阑干峻梯石结搆牢万壑欹踈林积隂带奔涛寒日外澹泊长风中怒号歇鞍在地底始觉所歴高往来杂坐卧人马同疲劳浮生有定分饥饱岂可逃叹息谓妻子我何随汝曺】
　　大丙山在略阳县东南七十里又小丙山两山相连左思蜀都赋嘉鱼出于丙穴注丙穴在汉中沔阳县有鱼穴二所常以三月取之丙地名也太平寰宇记大景小景二山景字本为丙唐讳改之并在顺政县东西七十里其山峻崖南北相对高百余丈山衣石髪被于崖际北有穴方圆二丈余其穴有水潜流土人相传为丙穴周地图记云以其口面丙因以为名沮水经穴门而过或谓之大丙水每春三月上旬有鱼从穴出跃相传名为嘉鱼左太冲赋所谓嘉鱼是此山也
　　【臣】谨按水经注丙水上承丙穴下注褒水据此丙穴当在褒城而刘逵蜀都赋注谓在沔阳县太平寰宇记因以为沮水所经二者不能相合雍胜略又以宁羌州有嘉鱼洞为即丙穴其余在褒沔之间汉川南北鱼洞不一其处通志谓地气相类鱼自穴出者多而人皆欲假丙穴以美其名纪载或多失实其説信矣【臣】又考前代地志所载丙穴不独在汉中如巴陵昆阳皆有之而蜀中尤多若卭州大邑县万州梁山县逹州明通县并称有丙穴产嘉鱼则又纷然不可悉数矣至一统志略阳丙穴盖本太平寰宇记通志列入沔县而以略阳之二景山为悮然考略阳接壤沔县略阳之东南即沔县之西北通志谓在沔县西北八十里覆其地理与在略阳者实则一山今从一统志载之
　　石鉴山在略阳县东北通志山崖当中一石片方广尺余光明可鉴【已上略阳】
　　嶓冡山在宁羌州北九十里接沔县界书禹贡导嶓冡至于荆山孔传漾水出嶓冡在梁州山海经嶓冡之山汉水出焉而东流注于沔张衡西京赋终南太乙连冈乎嶓冡潘岳西征赋跨平原而连嶓冡通典汉中金牛县嶓冡山禹导漾水东流为汉水唐六典山南道名山曰嶓冡汉中记嶓冡以东水皆东流嶓冡以西水皆西流故俗以嶓冡为分水岭通志背连氐道前接葭萌东西两汉界以分流梁益二州雄为扼塞踞褒沔之上游当巴蜀之门户【唐卢照隣早度分水岭诗丁年逰蜀道斑髩向长安徒费周王粟空弹汉吏冠马蹄穿欲尽貂裘破转寒层氷横九折积石凌七盘重溪既下潄峻峯亦上干陇头闻戊鼔岭外咽飞湍瑟瑟松风急苍苍山月团传语后来者行路诚独难】
　　【臣】谨按嶓冡有二一在秦州汉地理志陇西郡西县有嶓冡山考汉之西县在今秦州界山为西汉水所出乃雍州山一在宁羌州后魏地形志嶓冡县有嶓冡山此则东汉水所出盖魏嶓冡县本汉沔阳县地隋为西县唐为金牛宋为三泉元为大安见于隋志通典元和郡县志太平寰宇记元大一统志诸书者胡渭云自后魏以来地名六变而山则一皆古梁州之域其为禹贡之嶓冡无疑至山海经汉水出鲋鰅山亦即兹山之异名惟汉地理志山海经注华阳国志所指漾水出嶓冡在氐道县今不知氐道故县所在宜从阙疑之义焉
　　莲屏山在宁羌州北十里通志羣峯秀耸如莲花又如屏障故名
　　滴水岩在宁羌州北三十里舆地纪胜在大安军西七十里两山峭防其中一峯有飞泉千丈下至山根石成五花
　　龙门山在宁羌州西北一百五里舆地纪胜山下有龙洞深七十三歩广半之两傍石壁嵌空若龙鳞甲皆具其下皆平石水行其上
　　鱼山在宁羌州西北百五十里舆地纪胜山与鱼山同在江北乂有龙山在江南通志鱼山在阳平闗嘉陵江北岿然独高顶平而濶相传昔武侯屯兵于此壶子台山在宁羌州西南四十五里舆地纪胜自韩溪西四十余里水出岩下成潭潭口湍流成溪下流五里平地突出一峯如浮图状上干云霄谓之壶子台嘉鱼洞在宁羌州南七十里雍胜略在西流河崖畔秋冬水涸则鱼藏春夏水涨则鱼出味美似鲥所谓出自沔南之丙穴即此
　　五丁山在宁羌州东北四十里一统志其峡曰五丁峡亦曰金牛峡相传即秦作五石牛绐蜀蜀王令五丁开导引牛处峡口悬崖万仭水自峡中喷薄而出下合漾水为蜀道之最险者峡南两崖峙立悬崖两大石东崖为石鼔西崖为石钟
　　玉簪山在宁羌州东北六十里通志山有要领亭为一郡登覧之要其后最高处曰鸡冠山
　　天池山在宁羌州东北七十里通志层峦叠嶂逈出羣峯其上有池四时不涸有寒气逼人人莫敢近近则雷电立至
　　龙洞一在宁羌州东北百里通志自高而下凡丈余洞三十重皆有二石柱为之障限内有天生石牀牀下有水不竭遇旱取水雨即至一在州西百五十里洞出崖间有天然石梁如龙门状中有石像【巳上宁羌】









　　闗中胜迹图志巻二十
　　钦定四库全书
　　关中胜迹图志巻二十一
　　陜西廵抚【臣】毕沅撰
　　大川【附水利】
　　汉中府汉水在南郑县南三里自褒城界流入又东入城固界书孔传沔至汉中东流为汉水水经注汉水自合褒水又东迳汉庙堆下又东过南郑县南合廉水又右合池水又东得长柳渡元和郡县志汉水经县南去县一百步褒水在南郑县西二十里自褒城界来南流至龙江铺西小栢乡入汉通志一名黒龙江【详见褒城】
