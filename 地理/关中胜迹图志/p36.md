<!-- { "loadSidebar": true } -->
　　周原在岐山县东北四十里雍胜略周太王营邑处诗周原膴膴毛传周原漆沮之间也郑氏诗谱周原者岐山阳地属杜阳地形险阻原田肥美水经注小横水迳周城歴周原下史记正义岐山下有周原上置城通志原东西横亘地寛平而肥美
　　崛山在岐山县东北四十里通志一名耆阇山多石穴唐时建耆阇崛山寺山有金仙洞洞前卧佛一躯其后有滴泉盈而不溢山后为石坝岭又洞东十里有景阳洞前有阁后有流泉考水经注西域波丽国有耆阇崛山两峰双立相去二三里鹫鸟常居其岭是山之名葢拟此也
　　龙尾坡在岐山县东二十里一统志晋义熙十一年夏将赫连建入新平后秦将姚弼与战于龙尾堡禽之唐武徳七年移岐山县治于龙尾驿城葢昔时尝置堡及驿中和元年凤翔节度使郑畋败黄巢兵于此
　　鳯凰山在岐山县北十五里周公庙后通志即凤鸣处石上有爪迹其山出五色土山下有朝阳洞在周公庙东又张仙洞相传张三丰曾寓此在庙西又凤山洞在张仙洞南
　　黄卷山在岐山县北十里通志其山层叠秀丽有似书巻故名【巳上岐山】
　　明月山在扶风县东北五十里一统志白石灿烂夜有光如月山有清风洞洞口径尺许风声常吼其深莫测东接干州界
　　吴双山在扶风县北五十里通志四峰挿入云表山隂属麟游界【详见麟游】
　　美山在扶风县西北五十里一统志山产竒石青绀嵌空比于灵璧美水出此
　　茂陵山在扶风县东三十里通志陵一作林林壑秀美相传为汉威侯马超故居
　　贤山在扶风县南二十里通志蹊径幽竒峰峦峻秀对挹南山逺临渭水
　　飞凤山在扶风县南一里湋川之南一统志一峰孤峙势如凤翥【已上扶风】
　　太白山在郿县东南四十里雍胜略旧在武功县南今属郿县水经注太白山在武功县南去长安三百里不知其高防何俗云武功太白去天三百山下军行不得鼓角鼓角则疾风雨至周地图记山半横云如瀑布则澍雨人常以为候语曰南山瀑布非朝即暮唐六典闗内道名山曰太白唐书天寳八载太白山人李浑上言有神人言金星洞内有玉版石纪圣皇福夀之符命御史中丞王鉷入山求获之于是封太白山神为神应公四时祭祀改金星洞为嘉祥洞县志杜彦达曰太白山南连武功山于诸山最为秀杰冬夏积雪望之皓然山上有谷春祠山下有太白祠栁宗元曰其地寒冰雪之积未尝已陆蒙曰太白山苦寒霜雪常集虽夏五六月赫日在上羣峰若焚我独皓然玉耸一统志钟西方金星之秀闗中诸山莫高于此上有湫池虽三伏亦凝冰道书以为第十一洞天通志东麓有三官池【自县东清湫庙至此三十三里池水清澈祷雨者多取水于此以山高不易到也】池西南有大雪岩【自三官池上至此二十里穿林涉潦有雷神洞再入有朝阳洞二仙桥龙盘山西望香烟山为大士佛地】岩南有万笏山【自大雪岩至此三十里初名石垒山以众峰排矗如万笏改今名又过水七十余处十里至石垒山项一峰挺秀拔萃羣峰之中曰独秀峰】峰东南有黑风岭【自独秀峰上至此十五里一名神会天坡皆黄土自六月朔至月终雾撤山显曰开山其先后为雾雪所塞曰封山人罕至者】岭西南有松花坪【自黒风岭上至此二十里苍松数万丛郁森列登此坪甚险其下有水帘洞】坪西南有二仙山【自松花坪至此二十里山有二石如人其下有下坂寺又十里至望仙石】二仙山东南有救苦岭【自望仙石至此二十里险峻益甚又十里至上坂寺人行乱石间荦确相错又三里至寒风岭】岭西南有神洼【自寒风闗至此二十里皆直上如缘墙壁土人言太白常放异光现神像或星光如斗大至此鸟兽草朩甚稀墝凛冽不可处又三里至魔女岭又三里至东天门】洼东南有冲天岭【自东天门至此四里冇雷神峡皆陡絶下视多股栗】岭西南有分天岭【自冲天岭至此五里西风起则山东向阳颇山西面风虽大暑若祁寒一山之间寒暄顿异故名】分天岭西有孤云洼【自岭至此五里径既险峭风复凄寒人行岭上风起必伏若起则吹堕如叶矣更有观云海处宇宙茫然如在海中洼之上有三山九牙十二重楼诸胜高挿碧空又十八里至二里闗又里许至金鎻闗鸟兽草朩絶无矣山势森罗石貌有若人拱立者行相揖者坐相戯者竒兽卧者鼎列者】洼西南有太白池【自金鎻闗至此里许池广三十余亩清鉴毛髪无寸草防尘亦无他水族惟龙潜焉池面常放五色光万字光夀字光珠光油光各肖其类人防叩则应否则无池为云雾笼罩不常见曰封池祷而后见曰闻池余六池皆然】雷神池【在太白池东南三里池在洞中有亘古凝冰洞上有石塔名观星楼又有龙凤二小池】二太白池【在大太白池西南过稻洼至此十里池大数亩】三太白池【自二太白池至此五里大亦数亩其旁不可久憩久则雷电疾至】玉皇池【在大太白池东南自三太白池至此十里大二十余亩东为龙门又上有走马岭相传为山神乗马处石上蹄迹宛然】佛池【在玉皇池西十里】三清池【在玉皇池西十五里池旁金背枇杷甚多撷其叶可疗百病诸池皆神所司凡祷者以黄楮投之诚则楮沈若有掣入者否则楮浮自清湫庙上至三清池计二百九十里】山下有达摩洞【在云庵之后金时云庵和尚隠此明山人孙太初亦隠此洞刻达摩像其石剖之有松柏文人呼为柏朶石俗传为达摩传法神光处今洞北道旁有云庵和尚塔铭】又有钟吕坪【山不甚高而顶寛平俗傅钟吕传道于此其相近有汤峪峪内有金钱石其形上大如房屋下小如碾盘傍临深渊视之隠然有金钱】山之西有瓦窰山其相近有驼羊峰山之北有四嘴山其上有仰天池山峦若叠嶂逶逦淩高及登太白峰则俯瞰若冈阜矣【太白山之阳为洋县境如洋县之石柱青山神明琉璃寒泉宋军华阳福仁女冠金紫三岭南岐诸山合之皆太白也详见洋县唐李白登太白峰诗西上太白峰夕阳穷登攀太白与我语为我开天闗愿乗冷风去直出浮云间擧手可近月前行若无山一别武功去何时复见还宋苏轼太白山下早行至横渠镇书崇夀院壁诗马上续残梦不知朝日升乱山横翠嶂落月澹孤灯奔走烦邮吏安闲愧老僧再游应眷眷聊以记吾曾】
　　【臣】谨按禹贡终南惇物至于鸟鼠程大昌雍录谓终南既高且广多产百物故禹贡言终南惇物不当别有一山名惇物也尝攷汉书地理志武功县太乙山古文以为终南垂山古文以为惇物是惇物明是山名程説误矣惟是桑经郦注皆不详惇物所在而太平寰宇记及读史方舆纪要并于武功县载之太平寰宇记云惇物山即华山之别名自华州华隂县东接潼闗连亘经于是邑夫华山在渭南今武功县在渭北相距可五六百里而以为华山连亘所经窃所未喻方舆纪要谓在今武功县东南一百里既引班志垂山之语又以孔氏谓惇物即太华为误説弥近似然考今武功县疆域以渭水为限若汉武功故城在今郿县境乃在渭南水经注渭水东迳武功故城北南对太白山是也详绎禹贡文义惇物与终南峄属不得谓别在渭水之阳皆由不考今之武功非汉之武功故有此误窃以雍州大山莫竒于太华莫长于终南莫峻于太白太华终南皆见禹贡而太白阙如意所谓惇物者唯太白足以当之一统志以郿县之武功山为即垂山既为可信且与太白本相连属则以太白为惇物合之班志亦无刺谬谨详着于此其太乙终南辨见前巻不复列云
　　武功山在太白山南汉书地理志武功县东有垂山九域志武功县有武功山雍大记太白武功二山在郿县葢旧武功县地一统志即古垂山俗譌为嶅山通志其山有枫朩凹【自凹十五里许至迎仙桥桥北为图坪庵一名小桃源又十五里有葛仙坛】白鹤峰【在葛仙坛上云两皆出其下白鹤仙居之武功水发源其巅相传为葛仙炼丹池】雷崖【在炼丹池西北游者必絙掖而升人或防之即迅霆霾曀故名雷崖上有数十洞恍惚有人居其中可望而不可即葢葛仙藏书处】又其阻有齐云山山径亦澁惟猎者时入焉斜谷在郿县西南三十里史记货殖传栈道千里惟褒斜绾毂其口西都赋右界褒斜续汉书郡国志武功县有斜谷蜀志秦宓曰三皇乘祗车出谷口今之斜谷是也建兴六年诸葛亮扬声由斜谷道取郿十二年亮悉大众由斜谷出西京赋注褒斜在长安西南南口褒北口斜长四百七十里曹操谓五百石穴魏书正始四年开斜谷旧道地形志平阳县有斜谷【谨按平阳今属岐山界】元和郡县志褒斜道一名石牛道宋李子文蜀鉴斜谷在郿县南谷中皆穴山架朩而行通志入谷口二百二十里抵凤县西出连云栈复一百五十里出谷口抵褒城两崖高峻谷中水南北分流即褒水斜水也又邸阁在斜谷口葢诸葛亮欲伐魏用流马转运谷中故先治邸阁于此后人因建懐贤阁【宋苏轼至下马碛憩于北山僧舎有阁曰懐贤南直斜谷口西临五丈原诸葛孔明所从出师也南望斜谷口三山如犬牙西临五丈原郁屈若长蛇有懐诸葛公万骑出汉巴吏士寂如水萧萧闻马挝公才与曹丕岂止十倍加顾瞻三辅间势若风卷沙一朝长星坠竟使蜀妇髽山僧岂知此一室老烟霞徃事逐云散故山依渭斜客来空吊古清涙落悲笳又自阳平至斜谷宿于南山中蟠龙寺诗横槎晚度碧涧口骑马夜入南山谷谷中暗水响泷泷岭上踈星明煜煜寺藏嵓底千万仞路转山腰三百曲风生饥虎啸空林月黒惊麏窜脩竹入门突兀见深殿照佛青荧有残烛媿无酒食待游人旋斫山松煑溪簌板阁独眠惊旅枕朩鱼晓动随僧粥起观万瓦郁参差目乱千岩散红绿门前商贾负椒荈山后咫尺连巴蜀何时归耕江上田一夜心逐南飞鹄】
　　五丈原在郿县西南二十五里接岐山界通志渭水南原也有兰坑膏腴可田【详见岐山】
　　马冢山在郿县西南十五里红崖头水经注渭水东迳马冢北诸葛亮与步隲书曰马冢在武功东十余里有高势【谨按旧志衙岭山在县西南十五里俗呼马鞍山今考马鞍山即马冢之讹若衙岭山在褒城界去此尚逺不应渭水经其地也】
　　积石原在郿县西北二十五里接岐山县界魏志青龙二年诸葛亮出斜谷田于兰坑时司马宣王屯渭南郭淮策亮必争北原遂先据之晋书时亮上五丈原将北渡渭郭淮与亮会于积石临原而战亮不得进还五丈原水经注渭水东迳石原即北原也通典郿县有东积石原西积石原县志原距五丈原二十五里又马头原在清湫堡南苻登破姚苌于此
　　秦王岭在郿县东十里其稍西曰小秦王岭有石表曰东西岭堠通志旧传唐太宗居藩时屯牧于此又或谓秦文公营邑处皆无据按晋载记苻健据闗中尝称大单于秦王传至登破姚苌于马头原后苌又灭登亦自称秦王则郿固二秦战也岭葢以此得名【巳上郿县】陈仓山在寳鸡县东南四十里雍大记亦名寳鸡山通志又名鸡峰史记封禅书秦文公十九年得陈寳于陈仓北坂其神若雄鸡水经注陈仓县有陈仓山山上有寳鸡祠昔秦文公感伯道之言游猎于陈仓遇之于北坂得数石焉其色如肝归而寳祠之故曰陈寳其来也自东南煇煌声如雷野鸡皆鸣故曰鸡鸣神也县志三峰并峙为县之胜【谨按雉所止处名曰雉城】
　　秦岭在寳鸡县南六十里雍胜略南山之脊也【谨按此与陇州秦岭各自一山亦非蓝田之秦岭秦地南山皆称秦山故其名特多云】
