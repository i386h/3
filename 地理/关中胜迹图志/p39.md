<!-- { "loadSidebar": true } -->
　　陆川在寳鸡县西二十五里通志即楚水一名长蛇水水经注楚水南流迳长蛇戍又南流注于渭
　　塔河在寳鸡县西南十五里自凤县界来东北流入于渭通志即扞水水经注扞水经故道县西又东北歴大散闗入渭【谨按故道县今属凤县】
　　清涧河在寳鸡县南五里东北流入渭通志瀑布泉在县西南七十里出煎茶坪山顶悬流如布即清涧河源也【谨按此当即郦注之五溪水也】
　　金陵河在寳鸡县东五里源出五峰山南流入渭通志在渭水北自陇州流入县境又南迳陵原入渭
　　清水在寳鸡县东南二十里通志即陈仓水水经注陈仓水出陈仓山下东北流注于渭
　　汧水在寳鸡县东三十里自汧阳界流入又东南入渭水经注汧水迳郁夷县又迳平阳故城南又东流注于渭水【谨按平阳今属岐山县】通志一名汧阳河出陇州北入境东南流六十里入渭
　　洛谷水在寳鸡县东南六十里源出南山北流入渭通志即绥阳水水经注绥阳溪水上承斜水自斜谷分注绥阳溪北届陈仓入渭
　　箕谷水在寳鸡县东南六十五里源出箕谷北流三里入渭方与纪要蜀汉建兴六年诸葛亮以大兵出祁山扬声由斜谷道取郿使赵云邓芝为疑兵据箕谷是也有箕谷水出焉又温水谷亦在县东南四十里温水出焉北流入渭
　　磻溪在寳鸡县东南八十里一名兹泉一名慈泉一名璜河吕氏春秋太公钓于兹泉水经注磻溪水出南山兹谷乗髙激流注于溪中溪中有泉谓之兹泉泉水潭积自成浏渚今人谓之几谷东南隅有石室葢太公所居也水流次平石钓处即太公垂钓之所也其投竿跪饵两膝遗迹尚存其水清泠神异北流十二里注于渭括地志慈泉出岐山县西南几谷通志璜河在渭水南源出秦岭北流五十里入渭【唐梁肃磻溪铭至人无心与道出处处则土朩出则雷雨惟殷道絶粤有尚父爰宅于幽盘桓草莽天地阖辟隂阳运行明极而昏昏极而明遇主水滨谋泰八纮牧野桓桓一麾而平惟彼日月得天而光惟彼圣贤得时而彰独夫昏迷我乃豹藏文武作周我乃鹰扬故曰大道无体大人无方运用变通至虚而常作铭磻溪今古茫茫宋苏轼磻溪石诗墨突不暇黔孔席未尝暖安知渭上叟跪石留双骭一朝婴世故辛苦平多难亦欲就安眠旅人讥客懒又祷雨磻溪诗龛灯明灭欲三更欹枕无人梦自惊深谷留风终夜响乱山衔月半牀明故人渐逺无消息古寺空来看姓名欲向磻溪问姜叟仆夫屡报斗杓倾又五更起行至磻溪未明诗夜入磻溪如入峡照山炬火落惊猿山头孤月耿犹在石上寒波晓更喧至人旧隠白云合神物已化遗踪蜿安得梦随霹雳驾马上倾倒天瓢翻又自磻溪往阳平憩于麻田青峰寺之下院翠麓亭诗不到峰前寺空来渭上村此亭聊可喜脩径岂辞扪谷映朱栏秀山含古朩尊路穷惊石断林缺见河奔马困斯青草僧留荐晚飱我来秋日午旱久石牀温安得云如葢能令雨泻盆共看山下稻凉叶晚翻翻】
　　故道水在寳鸡县西南五十余里又西南流迳黄牛堡入凤县界水经注故道水出陈仓之大散岭西南流迳故道县
　　虢川在寳鸡县东南百五十里太平寰宇记虢县有桃虢川路通汉中通志虢川水源出粤山下北流十里又折而西流六十里迳进口闗入凤县界【谨按此即凤县之紫金水源也】玉女潭在寳鸡县西南二十五里玉女祠下一统志五代时蜀将安思谦败汉兵处
　　阿谷泉在寳鸡县东五里西平原之麓通志其水清洌触秽辄塞祷祀乃通号为神泉
　　鸡跑泉在寳鸡县东二十里通志相传秦穆公神鸡饮此遇旱淘之则雨
　　滴水泉在寳鸡县东三十里官道旁又名三叠泉【巳上寳鸡】汧水在汧阳县南一里自陇州流入又东南迳凤翔界入寳鸡界水经注汧水自会吴山水又东南迳隃麋县故城又东南歴慈山迳郁夷县【谨按隃麋故城在县东又按故郁夷县及慈山今俱属陇州説见寳鸡县】通志汧水合晖河迳县东玉清宫前有石峡对锁每逢霖雨水发则波势汹涌轰若雷霆谓之大石门又东一里许为小石门或传大禹导汧入渭所凿也
　　草壁谷溪在汧阳县西三十里其北有石鱼沟旧有石鱼神庙相传沟内有石欲取者防祷剖石则两片皆有鱼形否则不全其水流入草壁溪南流六十里入汧晖川河在汧阳县西通志源出冯坊里为北山之水所聚势极猛迅南流七十里入于汧
　　隃麋泽在汧阳县东八里元和郡县志汉以此名县通志其地近水宜秔稻今堙
　　珍珠泉在汧阳县南三里通志一名吐珠泉在三泉乡其泉自山罅迸出清洌较胜诸水相传饮此可以消瘿汧水渠在汧阳县界通志在北岸掘引灌田者凡十有四屈家湾渠在县西四十五里又东为草北镇渠在县西三十五里又东为罗家店渠在县西二十五里又东为葫芦舗渠在县西二十三里又东为寇家河渠在县西二十里又东为新兴舗渠在县西十五里又东为段坊渠在县西十里又东为毘卢寺渠在县西五里汧水迳县西闗外又迳县城南至县东闗外为玉清宫渠在县东二里又东为小石门渠在县东三里又东为五里舗渠在县东五里又东为龙泉里渠在县东十里又东为髙崖村渠在县东二十里又东为黄里镇渠在县东二十五里其在南岸者凡十有二首为干河滩渠在县西四十五里又东为安化村渠在县西三十五里又东为水磨沟渠在县西三十二里又东为马家村渠在县西三十里又东为堎底村渠在县西二十五里又东为古迹沟渠在县西二十里又东为朱坊堡渠在县西十里又东为上下马家滩渠在县西五里又东为小石门渠在县东三里与北岸小石门渠相对旧立闸于此以防水涨又东为段家湾渠在县东十里又东为邹家庄渠在县东二十里又东为峰台山根渠在县东二十五里凡灌田四千余亩【巳上汧阳】
　　漆水在麟游县西东南流入岐山界诗猗与漆沮毛传岐周之二水山海经羭次之山漆水出焉郭璞注漆水出岐山汉书地理志右扶风漆县漆水在县西【谨按漆县故城在县西】十三州志漆水出漆县西北至岐山东入渭水经注漆水出杜阳县之漆溪谓之漆渠漆渠水南流大栾水注之二川并逝俱为一水南与杜水合【谨按杜阳故城即今治】元和郡县志普润县城西有漆水【谨按普润故城在县西】太平寰宇记漆水源出普润县东南漆溪通志源出县西百二十里旧普润县西之青青山合岐水入渭【雍录岐之与邠固皆同隶汉世漆县然汉志漆水特一出无两漆也元和郡县志务合郑説遂分汉志一漆而着诸两县故普润新平皆有漆水仍于新平立之説曰漆水在县西九里西流注乎泾今麟游亦冇漆水与此异据此不独一漆分为两漆而意指所向正谓邠州漆水应经而岐下漆水不与緜应也夫汉志但着一漆而吉甫直以邠漆为漆不以岐漆为漆则酷信康成之过也通志按郑氏緜诗注云公刘迁豳居漆沮之地故元和郡县志谓邠州之漆别为一水入泾而太平寰宇记亦以白土川当之然又考元和郡县志云隋置普润屯后废屯立县在汉为漆县地则亦明谓普润即漆县矣又安得谓一漆县冇两漆水乎程大昌力辨其误似不为无见故存其説以俟考臣】谨按元和郡县志谓漆水有二緜诗之漆在邠之新平而不在岐之普润其説是也程大昌谓不当以一漆而着诸两县陜西通志辨之然其语意亦似谓普润新平只一漆水而不知入渭入泾自有两水不可融合【臣】尝以考之经一章言公刘居豳即着沮漆之水二章乃言古公迁岐然则緜诗之漆安得谓其在岐而不在邠乎元和郡县志谓新平县西九里有漆水北流入泾禹贡锥指谓泾水今自邠州北东南流于永夀界漆水北流必注于泾是邠州漆水不特与緜诗合而亦即禹贡漆沮既从之漆水太平寰宇记以白土川当之是也然其谓恐是汉之漆水则又不然葢汉志漆水以十三州志考之当是入渭之水班固言漆水在漆县西今漆县故城在麟游乐史乃谓今麟游县东南有漆水南流与杜阳水合非汉之漆水其説正与班志相背臣窃以为方舆纪要白土川或谓之漆水此緜诗及禹贡之漆也许慎説文漆水出右扶风杜阳岐山东入渭乃是汉志之漆如此分属殊不岐误若其在耀州富平者源出同官又是一水与此两漆水皆无与也
　　岐水在麟游县西淮南子岐水出石桥山东南流论衡王季于滑山之尾乐水齧其墓水经注大栾水出杜阳县西北大道川东南流入漆即故岐水也隋书地理志普润县有岐水太平寰宇记岐水即大栾水也源出普润县东南流入漆水
　　杜水在麟游县南城下东南流入干州界汉书地理志杜阳县有杜水南入渭诗曰民之初生自土沮漆齐诗作自杜言公刘居杜与沮漆之地水经注水发杜阳县大岭侧世谓之赤泥岘沿波歴涧俗名大横水疑即杜水矣其水东南流迳杜阳故城世谓之故县川二坑水注之水有二源一水出西北与渎魋水合而东厯五将山又合乡谷水水出乡溪东南流入杜水谓之乡谷川杜水又南合莫水隋书地理志普润县有杜水太平寰宇记杜水源出普润县东南溪涧间通志杜水出县西五十里招贤镇杜山之隂行石涧中东南流至旧九成宫西纳凤台山北西海口一带之水而其流始大葢西海口纳良舎西坊两流也又东南纳清水河一带之水而其流愈大杜水又接排云殿山细流而东迳县南北受通济桥五龙泉和尚泉等水又东则南受马家沟口水又东折迳火星庙北过峡东转合于澄水县治居杜澄二水之中复折而过慈禅寺受石臼山史家河一派再折至柴石山后受吴双以北之水而可以胜舟矣又数折北受县东之尉迟涧水又受小花石沟水而其势益大出县境迳干州又至武功入渭
　　清水河在麟游县西十里通志合青莲山箭括山下两流北流入杜水【谨按疑即水经注之二坑水】
　　五龙泉水在麟游县西南流入杜水通志水味作酒异常宋熙宁中王竦为记立石今不存
　　澄水在麟游县东城下通志源出澄名里纳北来岭西河四郎庙峡内诸水东南入杜水【谨按疑即水经注之乡溪水】尉迟涧水在麟游县东三十里通志入长安便道两山险阻中横一涧相传太宗幸九成宫尉迟敬徳开修辇路于此
　　细川谷水在麟游县西太平寰宇记细川谷水在普润县南北流入泾州界一统志后魏永安中髙平贼帅万俟丑奴散营于岐州之北百里细川即此
　　玉女潭在麟游县西南十五里名山记俗传唐武后避暑九成宫时浴此通志潭在鱼塘峡内其水自永安宫前流入此潭半山落下声震岩谷四面屛山围绕入画隋文帝常游宴于此
　　醴泉在麟游县西五里唐魏征醴泉铭序贞观六年帝避暑九成宫歴览台阁闲步西城踌躇髙阁之下俯察厥土微觉有润因以杖导之有泉随而涌出乃承以石槛引为一渠味甘若醴雍胜略泉在九成宫中年乆泉涸有醴泉碑铭魏征撰欧阳询书尚存【又见古迹已上麟游】渭水在陇州南百四十里自秦州清水县入境又东入寳鸡界水经注渭水东南出石门度小陇山迳南由县南东与楚水合又东入散关元和郡县志渭水在南由县南四十里太平寰宇记渭水在陇安县西南四十五里长蛇水在陇州西南山海经数厯之山楚水出焉而南流注于渭水经注楚水世所谓长蛇水出汧县之数歴山南流迳长蛇戍东又南流注于渭阚骃以是水为汧水元和郡县志长蛇川在南由县西百歩通志在吴山县旧境内其流委曲如蛇后魏以此名县
