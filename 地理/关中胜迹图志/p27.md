<!-- { "loadSidebar": true } -->
　　本朝因之　县城明景泰二年建嘉靖乙卯地震后重筑周四里门五
　　郃阳县释名通志本有莘国诗所谓在洽之阳也春秋晋为合阳邑汉以名县水经注云城南有郃水县取名焉沿革一统志治在府东北一百里汉县属左冯翊后汉初废永平二年复置仍属左冯翊晋因之后废后魏太和二十年复置属华山郡后周属澄城郡隋属冯翊郡唐武德三年割属西韩州贞观八年还属同州五代梁改属河中府后唐天成元年复故宋因之金贞祐三年改属桢州元初复属同州明不改
　　本朝因之　县城西魏大统三年同州刺史王罴建后圮明正统十四年重筑周八里有竒门四
　　澄城县释名通志本春秋晋征邑汉置征县后魏为澄城县元和郡县志徴澄同音后人悮为澄沿革一统志治在府北一百里汉征县属左冯翊后汉废晋为郃阳县地后魏太平真君七年置澄城县兼置澄城郡隋开皇初郡废以县属冯翊郡唐属同州五代梁改属河中府后唐同光中复故宋金元明不改
　　本朝因之　县城通志后魏时建周三里有竒门四韩城县释名通志本周韩侯国雍胜略隋置韩城县以古韩国为名沿革一统志治在府东北二百二十里本古梁国战国初魏少梁邑秦置夏阳县汉属左冯翊后汉因之晋属冯翊郡后魏属华山郡后省入郃阳隋开皇十八年改置韩城县属冯翊郡唐武德三年属西韩州八年徙州治此贞观八年州废以县属同州天祐二年改名韩原县五代梁改属河中府后唐天成元年复曰韩城还属同州宋因之金贞祐三年升为桢州元至元二年州废六年以县属同州明不改
　　本朝因之　县城通志诗溥彼韩城燕师所完者后无考唐王勃有登城楼寓望序金大定四年改置桢州修筑之周四里百五十九歩门四
　　华隂县释名通志本禹贡华隂地太平寰宇记汉改华隂以在太华之隂故名沿革一统志治在府南百六十里战国魏隂晋邑秦恵文王六年更名宁秦汉髙帝八年改曰华隂属京兆尹为京辅都尉治后汉建武十五年改属宏农郡晋因之后魏属华山郡隋属京兆郡唐属华州垂拱元年改曰仙掌神龙元年复曰华隂上元二年改曰太隂寳应元年复曰华隂五代金元明不改
　　本朝因之同州府志初属华州雍正十三年改属同州府县城本隋唐旧址元至正十八年逹噜噶齐托里巴修筑明嘉靖四十二年重筑周二里九分门三
　　蒲城县释名太平寰宇记以县东故蒲城为名也或云以县东有蒲池即小蒲川沿革一统志治在府西八十里秦置重泉县汉属左冯翊后汉因之晋属冯翊郡后废后魏太和十一年置南白水县属白水郡西魏改县曰蒲城隋属冯翊郡唐初属雍州开元四年改曰奉先天祐三年改属同州后唐还属雍州宋建隆中属同州开寳四年复曰蒲城天禧四年改属华州金元明不改
　　本朝因之同州府志雍正十三年改属同州府　县城通志西魏时建明景泰嘉靖间修周八里有竒门四白水县释名雍大记秦置白水县以县临白水也沿革一统志治在府西北百三十里汉置粟邑县属左冯翊后汉初废永元九年复置晋因之后废后魏太和二年始置白水县兼置白水郡隋郡废以县属冯翊郡唐属同州五代宋金元明不改
　　本朝雍正三年属耀州同州府志十三年改属同州府县城通志相传唐尉迟恭监筑元末兵燹主簿丁华权移治于南临川明洪武三年还旧治后屡修筑周五里门四
　　华州释名通志州南有少华山东连太华故以取名焉沿革一统志治在府南百八十里周为郑国春秋属晋战国为秦魏二国境秦置郑县汉属京兆尹后汉因之晋属京兆郡后魏太平真君元年置华州郡孝昌二年置东雍州西魏始改州曰华州隋开皇三年郡废大业二年州废县属京兆郡义宁元年复置华山郡唐武德初仍曰华州垂拱元年改曰太州神龙元年复故天寳初改华隂郡乾元初复故上元元年又改太州寳应元年仍曰华州属闗内道干宁四年升州为兴德府光化三年复曰华州五代因之宋曰华州华隂郡兼镇潼军节度属永兴路金属京兆路元以州治郑县省入属奉元路明属西安府
　　本朝雍正三年直隶陜西布政使司同州府志十三年改属同州府　州城通志唐永泰元年节度使周智光建元至正中拓修明嘉靖乙夘地震城圮重筑周七里有竒门四
　　潼闗防释名通志潼闗因地有潼水后汉设闗名明以名卫
　　本朝以名县因闗旧名也沿革一统志治在府西北六十里汉华隂县地后汉建武中始置潼闗明洪武七年设潼闗守御千戸所属陜西都司九年置潼闗卫属河南都司永乐六年改隶中军都督府
　　本朝改隶西安府雍正二年裁潼闗卫归并同华等州五年置县属华州同州府志十三年改属同州府　城垣通志宋熙宁中侍御史陈泊筑明洪武五年重筑后屡修北临洪河东南跨麒麟山西南跨鳯象二山周一十七里有竒门六




　　闗中胜迹圗志巻九
　　钦定四库全书
　　闗中胜迹图志巻十
　　陜西巡抚【臣】毕沅撰
　　名山
　　同州府商原在大荔县北二十五里太平寰宇记水经注云洛水南迳商原西俗所谓许原通典冯翊有商原所谓商顔【谨按冯翊即今府治】雍胜略许原一名髙原其地寛平自蒲城连朝邑界近沮水之浒又名浒原通志许原一名长虹岭又名铁防山西尽同州界絶于雒东经朝邑絶于河延袤八十余里
　　沙苑在大荔县南十二里元和郡县志一名沙阜东西八十里南北三十里后魏大统三年周太祖与髙欢战于沙苑大破之人栽一树以表其功今树往往犹存太平寰宇记唐置沙苑监在冯翊朝邑两县界唐末废周显德二年于苑内牧马在同州南二十五里同州志沙苑在州南雒渭之间亦名沙海亦名沙泽其中坌起者曰沙阜东跨朝邑西至渭南南连华州其沙随风流徙不可耕植唐置沙苑监宋初置牧龙坊今为马坊里明初为郭驸马草地产蒺藜果蓏亦佳于他产【己上大荔】华原山在朝邑县西门外隋书地理志朝邑县有朝阪水经注洛水东南歴疆梁原俗谓之朝阪同州志华原绕县西而北以絶于河古河堧也一名朝阪亦谓之华原山又紫阳山接华原西折而入于同州防二十里盖即华原之杰出者【朝邑】
　　梁山雍胜略在郃阳县西北四十里东西横亘逶迤最逺望之如屋梁水经注徐水出西北梁山郃阳县志山上有石室罗汉洞有泉曰天井曰龙泉曰璧水泉祷雨辄应又有东西峪洽河桥头河二水出焉山与韩城接界
　　飞浮山通志在郃阳县东南四十里一名非山金史地理志郃阳有非山雍胜略山在黄河中俗传与河水为升降上有子夏石室【已上郃阳】
　　将军山澄城县志在县北六十里上有秦武安君白起庙山南有村曰社田相传为起食邑居民有白姓者或其苗裔欤
　　壶梯山通志在澄城县西北五十里云雾集辄雨雍胜略山有云门谷谷口若门水气如云故名
　　石门山澄城县志在县西北七十五里通志其麓有风洞一名风谷其深叵测天将风洞中先有声响振岩谷风欲息则其响如初
　　临髙原澄城县志在县南五十里宋名臣言行录李忠襄公显忠初仕金知同州以计执金萨拉噶宻图南归后由汉村经临髙原奔夏通志原有泉曰龙泉味甘如醴隋文帝在同州每取致焉【己上澄城】
　　梁山在韩城县西北九十里书禹贡治梁及岐诗大雅奕奕梁山维禹甸之汉书地理志禹贡梁山在左冯翊夏阳县西北【谨按夏阳故城在今县南】魏土地记山在夏阳县西临于河上水经注河水又南迳梁山原原自山东南出河晋之望也太平寰宇记大梁山在韩城县西五里又有小梁山一称少梁左传僖公十五年秦晋战于韩原雍胜略即所谓少梁也
　　龙门山在韩城县东北六十里书禹贡河积石至于龙门慎子河下龙门其流驶如竹箭驷马追弗能及尸子龙门未辟吕梁未凿河出孟门之上汉书地理志龙门山在左冯翊夏阳县北注顔师古曰龙门山其西在今韩城县北其东在今蒲州龙门县北而河从其中流出魏土地记梁山北有龙门山大禹所凿通孟津河口广八十歩岩际镌迹遗功尚存岸上并有祠庙水经注河水南出龙门口昔大禹河积石疏决梁山谓此处也三秦记龙门水悬船而行两傍有山水陆不通鱼集龙门下数千不得上上则为龙括地志龙门山在韩城县北五十里此河西之山东与壶口隔水相望三才图防禹门禹贡龙门也亦曰禹门渡两山壁立河出其中广百歩世谓禹凿卫氏地图记龙门山一名葑山形如笔架又名笔架山山上多紫荆又名紫荆山自麓连岭约五里自东徂西约十里韩城县志龙门在韩城东北广八十歩袤九里三分两岸断壁状尽斧凿髙者千仞卑者数十百仞即梁山别麓其南俗呼禹王陵在大河中浮于水面望之如河渚然极冲激不能浸没人谓与河为消长者非也盖禹凿山时巨石坠中流沉凝固结成邱阜耳卫氏地图记上有观音洞【在山絶顶相传霹雳一震山破崖开观音及诸罗汉石像自出因就洞筑室洞中常有云气覆之】玉镜岩【在山正东白石嶙峋上凌霄汉河东百里外一望辄见之】梯子崖【迤槖駞岭西而北羊膓鸟道迳桑园坡老虎嘴又北里许过攅滩攀崖而上石磴层折谓之梯子崖由龙门登禹阁连金门以至相工坪后之石城率由此道】金门【由龙门而上六七里又金门之右相工坪广二丈余长四丈余片石临河相传为大禹督工处】鸽子堂【在金门西岸半山间削壁屹立悬崖横峙形如帷幔又彷佛梁欐下有石窟广可五丈髙三倍仰攀无际俯临无地惟鸽鸟累百栖息其中】铧镃山【韩城县志在县北七十里即龙门西山】
　　大象山名胜志在韩城县西北二里出西郊即得山麓澽水南旋山势起伏如象之饮于潭县志象山南有师岭山形如师子临于潭躨跜欲动
　　苏山韩城县志在县西北五里许有汉苏武墓故以名山古径盘曲而上有老柏三百余柯皆南向
　　横山名胜志在韩城县西北二十里迤川西北羣峰沓互宅中邃处为横山石竒如砌涧底泉声弄筑振环山有石洞昔道士赫浄元羽化其中遗书锢碑底为人劚取其藏书穴丹灶至今俱存
　　三峡山通志在韩城县西北四十里水经注横溪水出三累山其山层宻三成故俗以三累名山山下水际有二石室盖隠者故居又崌谷侧溪西北皆有石室昔子夏教西河疑即此也
　　牡丹山韩城县志在县西北六十里多产牡丹开时红紫满山香闻数十里土人采以为薪
　　五池山韩城县志在县西北万峰中为岑凡五深岩邃谷人迹罕至北池最逺去县可百二十里西池次之东南池又次之中池稍近亦且八十里俱有泉俗名海眼山多松中池尤胜自麓及巅青葱夹路幽絶人寰旧志称为五峙者误也
　　髙门原通志在韩城县西南二十里司马迁自序司马靳华池孙昌葬髙门水经注陶渠水南迳髙门南今髙门东去华池三里括地志髙门原俗名马门原韩城县志原在芝川西北梁山之麓有层阜秀出云表【已上韩城】车箱谷太平寰宇记在华隂县西南二十五里一名车子涡去敷水谷七里深不可测祈雨者以石投之其中有一鸟飞出应时获雨
　　良余山【一作余良】太平寰宇记在华隂县西南三十里山海经良余水出良余山
　　大敷谷华隂县志在县西南三十里一名罗敷谷曰大敷者别于小敷也入谷三十里为相公岭相近曰天台山曰竹谷
　　秦岭华隂县志在县南属华洛分壤之界西接华州东抵潼闗悬崖叠嶂髙不可攀行者皆由曲径
