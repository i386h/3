<!-- { "loadSidebar": true } -->
　　沮水在略阳县东北百二十里通志一名铎水河俗称黑河东南流入沔县界汉书地理志沮县沮水出东狼谷南至沙羡南入江【谨按沮县故城在县东沙县今属湖广汉阳县】水经注沔水出武都沮县东狼谷中一名沮水阚骃曰以其初出沮洳然故曰沮水县亦受名焉导源南流泉街水注之又东南迳沮水戍而东南流入汉曰沮口所谓沔汉者也【谨按水经注亦以沮水为汉源】
　　泉街水在略阳县东北汉书地理志河池县泉街水南至沮入汉【谨按河池今属鳯县】水经注泉街水自河池县东南流入沮县防于沔【己上略阳】
　　西汉水在寜羌州西北百里通志自略阳界流入又西南入四川广元县界水经注西汉水自合北谷水又西南迳关城北除水出西北除溪东南流入于汉汉水又西南迳通谷合通谷水【谨按今州北百二十里有燕子河疑即通谷水然无可考】又西南寒水注之【谨按今州南六十里有西流河一名韩溪皆以为即古之寒水然与水经注入汉之序不合】又西迳石亭戍广平水东南流注之元和郡县志嘉陵江经金牛县西去县三十里【谨按金牛故城在州东北】太平寰宇记嘉陵江在三泉县西半里【谨按三泉故城在州西北】
　　广平河在寜羌州西北阳平关西通志其水南入嘉陵江水经注广平水西出百顷川东南流注汉
　　汉水在寜羌州东北通志一名漾水一名沔水东南流入沔县界水经注山海经所谓汉出鲋鰅山也东北流得献水口汉水又东北合沮口同为汉水之源宋陆游文集尝登嶓冢山有泉涓涓出山间是为汉水之源即安国传所谓泉始出山为漾者也【谨按汉水始出为合沮为沔东流为汉】蜀道驿程记出沔县西门曲折行乱山中沔水流经其中西涉沮水抵大安驿沔沮之间濶者未丈许狭者才二三尺沙石磷磷深不没踝自大安西南乱山益稠至金牛驿北望嶓冢峩然云表一小水自西东流即所谓嶓冢导漾者也水才滥觞不没鳬防合五丁峡水东流为沔其流始大又自寜羌州行十里渡水过百牢关关下有分水岭岭东水皆北流至五丁峡北合漾水入沔岭西水皆南流迳七盘关龙洞合嘉陵水为川江【臣】谨按嶓冢有二汉水亦有二其出秦州嶓冢山歴礼县成县南流入略阳县经寜羌州而西入四川广元县界者此嘉陵江之正源西汉水是也其出寜羌州嶓冢山东流经沔县褒城南郑城固洋县之南西乡县之北又东经石泉县南乃折而南经汉阴及紫阳县之西复折而东出兴安州之北又东经洵阳县南白河县北而入湖广郧阳府界者此即禹贡嶓冢导漾东流为汉之汉水也夫陇西嶓冢非禹功所及而西汉水亦无沔之名其以秦州嶓冢及汉水系之禹贡者误自班固汉书地理志而常璩华阳国志桑钦水经郦道元注皆因之而不能辨近时惟胡渭禹贡锥指始以嶓冢汉水之在寜羌者为应经义其说允为可从文繁不能具载着其大指如此
　　濒仓河在寜羌州东北九十里通志迳铁佛寺东流四十里入汉一名东流河【谨按即沔县之三泉水】
　　玉帯河在寜羌州城北通志源发州南箭竹岭流迳城西而北而东复防于东南盘曲若围帯然故名又东至沔县入汉又有洄水河在州西二十里曲折南流十五里合于玉帯河
　　莲花池在寜羌州西门外府志南山如屏障小山聨络如画滩声清响如杂丝竹
　　七里堰在寜羌州西南七里通志堰洄水灌田千余亩【己上寜羌】







　　关中胜迹图志巻二十一
　　钦定四库全书
　　关中胜迹图志巻二十二
　　陜西廵抚【臣】毕沅撰
　　古迹【第宅】
　　汉中府汉武侯琴室一统志在沔县东南定军山下室内有石琴相传诸葛亮所御
　　宋范柏年宅通志在南郑县西南梁州记范柏年汉中人谒宋明帝因语广南贪泉柏年对曰臣郡有文川武乡廉泉让水臣所居在廉让之间即此
　　唐草凉楼一统志在鳯县东北六十里旧传明皇驻跸于此
　　望云楼一统志在洋县北世传唐徳宗幸梁洋尝登是楼御题十字于梁上及还京凿取以归
　　秋兴亭一统志在沔县旧治内唐刺史贾载所筑宋柱石堂府志在府治内文同建又有临汉堂四照亭绿景亭凌云榭皆同所缔造
　　袭美堂一统志在洋县治内韩亿韩绛父子相继知州事有美政洋人徳之为建此堂
　　郡圃一统志在洋县治北文同知洋州即唐时旧圃饰其台榭政暇赋诗蘓轼遥和之【宋蘓轼和文与可洋川园池湖桥诗朱防画柱照湖明白葛乌纱曳履行桥下龟鱼晚无数识君拄杖过桥声横湖诗贪看翠盖拥红妆不觉湖邉一夜霜巻却天机云锦段从敎匹练写秋光书轩诗雨昏石砚寒云色风动牙籖乱叶声庭下己生书帯草使君疑是郑康成冰池诗不嫌冰雪绕池看谁似诗人巧耐寒记取羲之洗砚处碧琉璃下黒蛟蟠竹坞诗晚节先生道转孤嵗寒唯有竹相娯麤才杜牧真堪笑唤作军中十万夫荻浦诗雨折霜干不耐秋白花黄叶使人愁月明小艇湖边宿便是江南鹦鹉洲蓼屿诗秋归南浦蟪蛄鸣霜落横湖沙水清卧雨幽花无限思抱丛寒蝶不胜情望云楼诗阴晴朝暮几囘新已向虚空付此身出本无心归亦好白云还似望云人天汉台诗水东流旧见经银潢左界上通灵此台试向天文觅阁道中间第几星待月台诗月与高人本有期挂檐低户映蛾眉只从昨夜十分满渐觉冰轮出海迟二乐榭诗此间真趣岂容谈二乐并君己是三仁智更烦诃妄见坐令鲁叟作瞿昙灙泉亭诗闻道池亭胜两川应须烂醉答云烟劝君多拣长腰米消破庭中万斛泉吏隐亭诗縦横忧患满人间颇怪先生日日闲昨夜清风眠北牖朝来爽气在西山霜筠亭诗解箨新篁不自持婵娟已有嵗寒姿要看凛凛霜前意须待秋风粉落时无言亭诗殷勤稽首维摩诘敢问如何是法门弹指未终千偈了向人还道本无言露香亭诗亭下佳人锦绣衣满身璎珞缀明玑晚香消歇无寻处花己飘零露己晞涵虚亭诗水轩花榭两争妍秋月春风各自偏惟有此亭无一物坐观万景得天全谿光亭诗决去湖波尚有情却随初日动檐楹谿光自古无人画凴仗新诗与写成过谿亭诗身轻步穏去忘归四柱亭前野彴微忽悟过谿还一笑水禽惊落翠毛衣披锦亭诗烟红露绿晓风香燕舞莺嗁春日长谁道使君贫且老绣屏锦帐咽笙簧禊亭诗曲池流水细鳞鳞高防传觞似洛滨红粉翠蛾应不要画来往胜于人菡萏亭诗日日移牀趁下风清香不尽思何穷若为化作龟千嵗巢向田田乱叶中荼防洞诗长忆故山寒食夜野荼防发暗香来分无素手簪罗髻且折霜蕤浸玉醅筼筜谷诗汉川修竹贱如蓬斤斧何曾赦箨龙料得清贫馋太守渭川千亩在胸中野人庐诗少年辛苦事犁锄刚厌青山绕故居老觉华堂无意味却须时到野人庐寒芦港诗溶溶晴港春晖芦笋生时柳絮飞还有江南风物否桃花流水鮆鱼肥此君庵诗寄语庵前抱节君与君到处合相亲写真虽是文夫子我亦真堂作记人香橙径诗金橙纵复里人知不见鲈鱼价自低须是松江烟雨里小烧薤香齑南园诗不种夭桃与绿杨使君应欲候农桑春畦雨过罗纨腻麦陇风来饼饵香北园诗汉水巴山乐有余一麾从此首归途北园草木慿君问许我他年作主无】
　　啸歌堂名胜志在鳯县治内黄庭坚过鳯州诗有啸歌山水重之句后人因建此堂
　　吸月亭一统志在鳯县治后宋时建取蘓轼劝君且吸杯中月句为名
　　飞盖亭方舆胜览在鳯县治内县出金丝栁宋元丰间有防取百株邵康节诗杨栁垂金丝风动如飞盖后于此建亭取以为名
　　领要亭一统志在南郑县治内虞允文建外览江山内瞰城郭取杜甫诗佳处领其要为名又有汉节亭亦允文建取杜诗汉节梅花外句意
　　古迹【祠宇】
　　上古黄帝庙一统志在城固县西南二十里
　　夏禹王庙通志在寜羌州北八十里嶓冢山下明御史舒鹏翼记云嶓冢为汉江发源禹寔经焉故祀
　　周伍子胥庙通志在城固县北百丈堰元至正元年建汉高祖庙在南郑县南汉水滨一统志相传高祖游憩于此后人立庙祀之
　　鄼侯庙在府治堂东通志祀汉相萧何明洪武十五年建又褒城县流珠堰侧有鄼侯庙相传堰为何所筑故祀之
　　淮阴侯庙府志庙有二一在南郑米仓山下一在褒城县孤云山祀汉韩信
　　留侯庙一统志庙有二一在城固县东三里一在洋县西四十里云山祀汉张良【谨按云山即子房山】
　　惠远侯庙一统志在褒城县山河堰祀汉曹参宋政和中赐额通志相传山河堰为汉相曹参所建引水灌田后人乐利立庙祀之
　　诸葛武侯庙通志在沔县东五里蜀志本传景耀六年诏为亮立庙于沔县裴松之注襄阳记曰亮初亡所在求为立庙或以为可听立庙于成都后主不从步兵校尉习隆中书郎向充等上表曰亮徳范遐迩勲盖季世兴王室之不坏寔斯人之是赖而烝尝止于私门庙像阙而莫立非所以存徳念功追述在昔者也今若尽顺民心则凟而无典建之京师又逼宗庙臣愚以为宜因近其墓立之于沔阳使所亲属以时赐祭凡其臣故吏欲奉祠者皆限至庙断其私祀以崇正礼从之续文献通考元至治元年三月追封汉诸葛忠武侯为威烈忠武显灵仁济王通志唐贞元十一年左仆射严武增修有记元至元六年明永乐四年皆重修成化十九年廵抚阮勤奏乞修治赐祭帝令有司修庙嵗一祀二十一年参政谢绶副使刘瓉修庙并勒诸石正徳八年都御史蓝璋请春秋致祭勅修庙宇总督彭泽撰记庙中有石琴一张无扣之其声淸越传是诸葛君手挥之器【谨按唐有庙沈迥碑及武侯琴吟自叙石刻】
　　张桓侯庙通志在西乡县治西关外祀汉张飞明正统四年山贼逼邑城忽大雨水涌贼不战而慑时廵抚蓝璋梦获神助题请勅封武义忠显助顺王建庙嵗以八月祀焉
　　女郎庙通志在城固县女郎山祀张鲁女女浣衣山下有白雾蒙身有孕耻之将自杀谓婢曰必剖腹视之如言得龙子一双送之汉水后有龙至墓前成谿其下有女郎庙捣衣砧
　　晋杨君神祠通志在略阳县治元和郡县志在顺政县西南二里嘉陵山下即杨难当也府志今曰武都王庙唐延庆寺在褒城县东十里通志俗呼打钟寺唐贞观中始赐是额明洪武初重修
　　崇庆寺在褒城县西二十五里通志俗呼牛头寺唐贞观间僧法融立
　　宝山寺通志在城固县东北十五里一名蕙香院唐开禧时建宋嘉定明正徳间屡加修葺殿阁雄丽为一邑之冠
　　杜阳院通志在城固县升仙口剙自唐朝其地左环壻水右近伏牛冈阜盘旋林麓幽邃为一方之胜
　　智果寺通志在洋县西三十里唐仪鳯中建勅赐藏经宋元间屡修寺中旧有牡丹两株高可丈余
　　开明寺通志在洋县治南一里古法轮院唐开元中建中植古柏八株根节礧砢刺史文同留题笔势飞动醴泉寺通志在洋县南十六里唐开元中建元中统三年更名开化有浮屠
　　灵岩寺通志在略阳县南七里唐开元时建旧宇尚存防树三株摩空直上巘际一松蟉若虬龙前人碑记颇多宋哲宗御书司马光清忠粹徳之碑亦在此
　　白鹤观通志在城固县西十里老君山唐广明元年建有进士王之仪碑宋宝庆二年重修
　　宋二相祠通志在南郑县城内嘉定间丁焴帅兴元建祀张浚虞允文二相魏了翁作记
　　杨将军祠通志在城固县北十五里宋绍兴二十九年建祀总管杨从义袁勃记云从义鳯翔天兴人从呉玠立功爵安康郡侯又洋县城西亦有从义祠
