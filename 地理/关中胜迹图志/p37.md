<!-- { "loadSidebar": true } -->
　　石塔山在寳鸡县东南七十里通志其形如塔上有石盆旱祷辄应其麓有烟霞洞在磻溪谷中相传为王乔修仙处又相近有响静山祖佛洞洞悬峭壁栈梯而上傍有湫池祷雨辄应
　　煎茶坪在寳鸡县西南六十五里通志相传汉高祖引兵由故道出驻马于此
　　和尚原在寳鸡县西南四十里宋中兴四朝志和尚原凤之东境抵凤翔不能百里自两当县直出凤州取大散闗距和尚原才咫尺文献通考在大散闗之东距寳鸡两驿过此则路径散漫无所限隔
　　大散岭在寳鸡县南五十二里通鉴光啓二年上自寳鸡幸兴元使王建负传国玺从登大散岭胡三省注岭在梁泉县松岭堡南【谨按梁泉今属凤县】
　　香岩在寳鸡县南二十里县志其相近有天真洞相传为邱长春修真处
　　佛岩在寳鸡县西四十里通志洞开陡壁飞阁悬楼颇为竒丽
　　石鼓山在寳鸡县东二十里县志山麓旧有石如鼓者十今在国子监一统志按诸志皆以山因石鼓而名然刘昭郡国志注引三秦记云陈仓县有石鼓山将有兵此山则鸣似又不因石鼓得名也
　　大虫岭在寳鸡县东北十五里一名西平原接凤翔县界宋史绍兴十年吴璘杨政与金将萨里罕夹渭而军璘置军大虫岭萨里罕觇之曰善兵者立于不败之地此难与争遂引去县志西平原据高峻处故谓之岭【互见凤翔】
　　陵原在寳鸡县北通志金陵河迳其左故谓陵原其脉自吴山延亘而来至此形如屛障为邑之主山
　　益门山在寳鸡县西南十五里雍胜略即秦岭北麓之峪通志山岩险阻凡有事梁益者必取道于此故曰益门【巳上寳鸡】
　　马脊山在汧阳县南二十里通志山有秦王洞石穴深数丈寒冽逼人
　　箭栝岭在汧阳县南十里一统志旧置闗于此又蛇儿岭在县东五里势如长蛇
　　石墨洞在汧阳县东南三十里石门遗事洞产石墨汉尚书令仆丞郎月给隃麋墨二枚或即此然墨粗不堪用【巳上汧阳】
　　吴双山在麟游县东南四十里接扶风界通志山有四峰北曰接辰南曰聫斗东曰萃旭西曰落照俗呼四堆山又名四峰山又名吴重山险峻可资战守【互见扶风】箭括山在麟游县南五十里接岐山界通志岭悬天半形势嵯峨隋时伐山除道以通仁夀宫宋时金将尼玛哈攻此吴玠遣兵击破之葢邑之险峻处也【互见岐山】五将山在麟游县西南五十里接岐山界水经注渎魁水东歴五将山金史地理志麟游县有五将山通志此当别为一山非醴泉之五将山也【互见岐山】
　　鱼塘峡在麟游县南二十里通志怪石错出层棱如削石臼山在麟游县南稍东十里通志两掖横起如翚中有灵湫将雨则云自池中起旱祷有应山后石室有捣药杵臼葢古仙丹灶处其石壁絶顶可望邠干相传唐太宗每幸九成宫使徐世勣屯军于此营垒遗址尚存青莲山在麟游县西南二十里雍胜略其形似莲草朩葱翠通志九成宫之屛山也
　　寳玉山在麟游县西七十里有石红白相杂若玉杜山在麟游县西五十里通志杜水所出
　　龙窝峡在麟游县西二十五里通志山水竒丽曲折入胜
　　天台山在麟游县西五里即九成宫故墟其阳崇岩崛起上有苍松古栢
　　鸣凤山在麟游县西五里一统志与天台山相对小石孤立状如岛屿相传尝有凤凰鸣其上亦名凤台山又屛山在山之北苍崖百尺状如屏障巨石危悬若坠有泉自崖半石罅中出亦名滴水崖
　　加伏山在麟游县西北四十里通志羣山环拱聨络数十里接灵台县界
　　石鼓峡在麟游县北十里通志澄水所经峡凡三折奔涛激浪如喧雷鼓
　　紫石山在麟游县东二十里通志山石皆紫故名山半有瀑布自石腹中出直下层崖有龙飞凤舞之势催朩岭在麟游县东北四十里县志隋仁夀宫自渭水运朩经此因名通志按太平寰宇记县东北五十里有崔模庙疑当为崔模岭县志所云殆讹传也【谨按今所见太平寰宇记正作崔模岭不言有庙通志所据之夲岂有异欤一统志亦作崔模岭　巳上麟游】
　　吴岳在陇州南七十里书禹贡岍及岐孔疏在扶风汧县西周礼职方氏其山镇曰岳山郑注吴岳也在汧尔雅吴山为河西镇史记封禅书自华以西名山曰岳山吴岳汉书地理志汧县吴山古文以为汧山续汉书郡国志汧县有吴岳山本名汧水经注汧水发南山西侧俗以此山为吴山三峰霞举叠秀云天望之常有落势国语所谓虞矣【谨按古字虞吴同】元和郡县志山在吴山县西南五十里秦都咸阳以为西岳今为国之西镇山国语谓之西吴太平寰宇记郭璞曰吴岳别名开山图书编山有五峰一曰镇西二曰大贤三曰灵应四曰会仙五曰望辇通志吴山为峰十有七得名者五镇西峰【在四峰之中卑而独秀诸峰列峙初锡封号即此峰】大贤峰【在岭西峰左秀拔突起有俨然拱肃之象毓秀峰凝翠峰俱在峰之左】灵应峰【在镇西峰右擎天峰在灵应峰左凌云峰在灵应峰右晴岩在灵应峰下岩高千丈飞流漂漾若晴日飞雨然判官池在晴岩下有元鹤二巢于崖中时翺翔于五峰上又一天门在振衣亭上由石磴而上恍若登天又真人洞在一天门右相传吴真人修炼于此有湫在洞上树心内澄水一旱亦不竭又灵湫在灵应峰下广丈余嵗旱祷雨辄应又餐霞洞在灵应峰左小峰下又栖霞岛在灵应峰前一阜突起时有霞彩下有倚云楼啸月台又阎王碥在栖霞岛上石磴巉险故名又雷神洞在灵应峰右上有湫又玉皇洞在雷神洞右有湫又鳯凰石巢在山顶人迹罕到旧志有凤凰巢焉五峰灵应为最高尤多竒胜其上旧有灵应宫】会仙峰【在灵应峰南层峦叠翠林壑幽窈又大王湫在会仙峰左又牛心石在会仙峰阴状如牛心】望辇峰【在大贤峰左秀并羣峰形若北顾故名望辇又晴映峰鹦鹉峰来鹤峰并在望辇峰左右小锦屛大锦屛并在望辇峰下相去一里许耸峭壁立环列若屏】又有笔架山【在岳庙前山势逶迤宛如笔架一名小五峰】王师岭【在笔架山北二里】天池奥区【在五峰谷口两山对峙一水前流竒峰翠岭深莫测】并在陇州南五峰之前皆入岳之所必经也【唐周鍼登吴岳赋吾尝文战将北羁游极西睹吴岳之孤峭计羣山之莫齐由是邈崖谷遂攀跻入云霭出沈泥既臻顶上用视天倪雁塞殊小峨嵋甚低葢以气壮坤扶雄标国祚揖白帝兮不见抱皇城而自固岚光拥翠拓开霄汉之心岫色横空鎻断东来之路嵽嵲旁竦岧嶤上干碧草春含清风夏寒遥瞻魏阙迥立烟峦疑超洞府谓在天坛中隠深溪日月之尤不到外连层阜龙蛇之势斯蟠当其区宇正宁氛埃初见览造化之宏制识乾坤之设险汧水萦盈而线走陇山峛崺而螺掩西窥剑阁霜地表之千坛东瞰蓬莱黛波间之数防遐征众岳式并隆崇彼皆受封于百代此独不视于三公森笋立以削成宁惭太华黯云凝而化出岂譲维嵩况乎万仞凌虚千里倒影虎踞华裔鲸吞遐境垒巘攒壁回岩列屏捍絶域以增隘固中原之堪永直使以礼宾九有仁服八荒臂贤为辅弼宅道为封疆亦须假我严卫凭我巨防静藩垣于都邑逺隔阂于氐羌吾唐重其功崇其镇爰申成徳之号用补极天之峻小儒是以竟日兴感抽毫赋韵登咏毕兮嵚岑指长安而后进】
　　汧山在陇州西四十里雍大记汧水所出隋书地理志汧源县有汧山史记注汧一作岍按有汧水故其字或从山或从水括地志山在汧源县西四十里东临岐岫西接陇冈元和郡县志山在县西六十里北与陇山接禹贡汧及岐是也【太平寰宇记同】
　　【臣】谨按史记自华以西名山七既无岍山且析吴岳与岳山为二两汉志及郦道元孔颖达皆谓吴山即汧山通典元和郡县志太平寰宇记及陇州志陇蜀余闻诸书皆谓吴与汧自是两山一统志折衷其説则谓脉络相连在古只是一山通志亦云岍山即吴岳之支考汧水之源一西出岍山一南出吴岳之隂故禹贡汧释之者或指吴岳或指岍山安得谓其絶不相属而胡渭禹贡锥指云吴山汉志虽云在县西而冈峦绵亘延及其南与岳山本是一山自周尊岍山曰岳山俗又谓之吴山或又合称吴岳而岍山之名遂隠其实此二山者周礼总谓之岳山禹贡总谓之岍山当以汉志为正胡氏之论尤为昭晰然则吴岳与岍山不当分而为二也朱鹤龄云商周之世疑以岍为西岳故尔雅职方皆名岳山夫商不可知若周都镐京辨方正位则太华在其东而岍在其西以岍为西方众山之长乃副其实秦都咸阳以为西岳周制当巳先之矣通志云吴山西北诸山之纲纪众水之统宗宜乎享明禋而膺显号讵不信欤
　　陇山在陇州西六十里接巩昌府界通志即陇坻一名陇坂诗坂有漆正义陇坂也即今陇山汉书地理志陇西有陇坻在其西武帝纪元鼎五年十月行幸雍遂逾陇登空同西京赋右有陇坻之隘三秦记汧水出县西山世谓之小陇山高崄不通轨辙即古陇坂也其坂九回不知高防许欲上者七日乃得越高处可容百余家有清水四注下即陇头水也秦州记陇山东西一百八十里登山东望秦川四五百里极目怅然山东人行役升此而顾瞻者莫不悲思故为之歌隋地理志汧源县有陇山元和郡县志小陇山在吴山县西四十里【谨按吴山故城在州东南】通鉴注小陇山在南由县西北【谨按南由故城在州南】雍胜略山高而长多鹦鹉亦名鹦鹉山雍大记南逾岍陇北接沙漠其名有四一曰枪竿岭一曰米高山一曰湫头山一曰龙江峡汉属汉阳郡刺史治名陇坻即祭遵破王元兵处通志上有悬溜滙为澄潭名万石潭流溢散下皆注于渭【梁元帝陇头水诗衔悲别陇头闗路漫悠悠故乡述逺近征人分去留沙飞晓成幕海气夜如楼欲识秦川处陇水向东流唐翁绶陇头吟陇水潺湲陇树黄征人陇上尽思乡马嘶斜日朔风急雁过寒云边思长残月出林鸣剑防平沙隔水见牛羊横行俱是封侯者谁斩楼兰献未央】闗山在陇州西八十里州志其山高峻盘折而登经五十里始至絶顶为秦凤要害产鹦鹉又二十里有天井山山顶有井四时不涸皆陇山之异名也
　　秦岭在陇州西南九域志陇州陇安县有秦岭山【谨按陇安故城在州东南】通鉴地理通释晁氏以为陇山秦岭皆古之岍雍胜略秦岭在陇安旧县因西秦地势相连其山高于诸岫故名
　　金门山在陇州西南百里天井山东南一统志两山对峙如门渭水流其中水经渭水东南出石门疑即此方山原在陇州西南一百四十里一统志晋隆安初武都氐屠飞啖铁等叛屯据方山原宋绍兴中吴玠与金人战于此宋会要载绍兴十一年金求商州及和尚方山二原许之于是遂以大散闗为界
　　青阳峡在陇州西南七十里【唐杜甫青阳峡诗塞外苦厌山南行道弥恶冈峦相经亘云水气叅错林迥硖角来天窄壁面削磎西五里石奋怒向我落仰看日车侧俯恐地轴弱魑魅啸有风霜霰浩漠漠忆昨逾陇坂高秋视吴岳东笑莲花卑北知崆峒薄超然侔壮观已谓殷寥廓突兀犹趂人及兹叹防寞】
　　慈山在陇州西四十里水经注汧水东歴慈山通志相近有白环谷白环水所出在汧源旧县界【谨按汧源故城在州东南】蒲峪在陇州西二十里汉书地理志汧县北有蒲谷乡中谷【谨按汧县故城在州东南】
　　龙盘山在陇州东南百二十七里隋书地理志南由县有盘龙山通志在吴山旧县东南七里山势盘曲如龙故名即龙盘山
　　西秦山在陇州东南百里雍大记在陇安旧县北二十里通志其上有秦王试剑崖
