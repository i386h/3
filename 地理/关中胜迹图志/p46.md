<!-- { "loadSidebar": true } -->
　　廉水在南郑县西南四里自褒城界来东北流入于汉魏书地形志华阳县有廉水水经注廉水出巴岭山北流迳廉川故水得其名又北注汉水太平寰宇记龙冈山北有廉津廉水所经
　　老渚河在南郑县南十里通志即池水源出笼盖山经城东南十五里北流入汉汉书地理志旱山池水所出东北入汉水经注池水出旱山夹溉诸田散流左注汉水太平寰宇记旱山下有石池即池水之源【谨按池水本出旱山通志又谓出笼盖山盖有二源矣】
　　壻水在南郑县西北又东流入城固界通志即左谷水一名听水又名智乡水水经注左谷水出汉北即智水也北发听山山下有穴水穴水东南流歴平川中谓之智乡水【谨按六朝人壻字皆书作聓智水智乡疑即聓水聓乡以传写而讹也】
　　涌泉在南郑县北六十一里天台山雍胜略其泉地中行人于泉上甃一井深一尺五寸水深四寸常取此水祷雨以瓶着井水自涌起注瓶中故名
　　山河大斜堰在南郑县西二十里通志褒城山河第二堰水东流过小斜堰入县界首筑此堰与褒邑分水灌溉又东五里为柳叶洞【谨按大斜堰与柳叶洞皆与褒邑共灌田亩下则专灌南郑】又东为丰立洞【谨按丰立柳叶二洞相连故不着里数】又东八里为羊头堰又东五里为度通堰又东三里为小林洞又东二里为燕儿窝堰又东一里为红岩子堰又东二里为姜家洞又东二里为营房洞又东半里为李堂洞又东半里为李官洞自褒城县金华堰至此为上坝第二堰水又东流一里为高桥洞引水东南流分为三沟曰中沟东沟南沟又东一里为小王官洞又东半里为大王官洞又东一里为康本洞又东半里为陈定洞又东半里为祁家洞又东半里为花家洞又东半里为何棋洞又东半里为高洞子又东半里为东柳叶洞又东半里为伍家水口又东半里为呉家水口又东半里为王家水口又东为聂家水口又东至三皇川设木闸以节水分渠七首曰北高渠次麻沟渠次上中沟渠次北高拔洞渠次南低中沟渠次柏杨坪渠次南低徐家渠自高桥洞至此为下灞凡灌田三万九千四百余亩又东沟自褒城任头堰分山河第三堰水灌田千九百余亩廉水马湖堰在南郑县西南八十里通志引廉水灌田堰首在褒城境东流一里入县界其下流仍入褒城界廉水又东北流为野罗堰堰首在褒城境流三里入县界又东北为马岭堰堰在县境其下流入褒城界又东北为流珠堰堰首在褒城境流五里入县界又东北为鹿头堰堰首在褒城境流五里入县界又东北为石梯堰堰首在褒城境流五里入县界又东北为杨村堰堰首在褒城境流三里入县界凡灌田一万四千余亩
　　黄土堰在南郑县东南二十里通志引观沟河水作堰分东西二沟共灌田三千六十亩【已上南郑】
　　褒水在褒城县东一里一统志其上流为紫金水下流曰黒龙江通志亦名山河史记河渠书孝武时欲通褒斜道及漕事拜御史大夫张汤子卭为汉中守发数万人作褒斜道五百余里道果便近而水多湍石不可漕汉书地理志武功县褒水出衙岭山至南郑入沔水经注褒水西北出衙岭山东南迳大石门歴故栈道下谷又东南迳三交城城在三水之会一水北出长安一水西北出仇池一水东北出太白山是城所名矣褒水又东南得丙水口又东南歴小石门又南歴褒口又南迳褒县故城东又南流入于汉括地志褒水出褒城县西北九十八里衙岭山与斜水同源而派分舆地纪胜山河水即褒水出太白山又有石鼓在县北四十里褒水中击之有声又有将军石亦在水中入谷十五里有石如兜鍪然又有白玉盆亦在水中大石光白其中可实五斗方舆胜览紫金水在河池县北一里源出太白山沿流至鳯县武休关入汉中为山河堰即褒水也县志褒水在县东门外南流出褒谷至县南二十里入汉江曰两河口
　　武关河在褒城县北百四十里通志一名石沟河自鳯县流迳武休关东合于褒水水经注所谓一水西北出仇池盖指此也【谨按褒水当以出太白山者为正源而武关河则褒水之别源也】丙水在褒城县西北水经注丙水上承丙穴下注褒水太平寰宇记丙水源出县西北牛头山舆地纪胜大丙水源出黄崖岭下
　　廉水在褒城县西南百二十五里通志源出巴州密谷东北迳双乳山又北迳中梁山南东北至南郑界入汉又让水在县西南百三十里一名逊水范柏年对宋明帝臣乡有廉泉让水是也
　　仙人沟在褒城县北八十里通志山径逶迤林朩蓊翳其境甚幽
　　鹤腾泉在褒城县西南六十里通志源出中梁山由二穴涌出南注汉中有石梁天成平分两渠余水还峡中下注鹤腾涧为瀑布焉
　　山河堰在褒城县东引褒水灌田一统志萧何始立为二堰【舆地纪胜萧何始立为堰后乃语讹为山河】曹参落成之诸葛亮军驻汉中踵迹增筑至宋复坏呉玠呉璘相继修治广溉民田宋史河渠志嘉祐中史炤奏上堰法刻石堰上乾道七年呉珙修六堰濬大小渠六十五宣力最多通志褒水入县南流至鸡头关下筑堰截水第一堰名铁桩堰在县北三里今废褒水南流三里许至县东门外为第二堰乃山河堰之正身也堤长三百六十步其下植柳筑坎名曰柳边堰分水灌田首为高堰子又东流三里为金华堰支分小堰七曰鸡翁堰沙堰周家堰崔家堰何家堰刘家堰跨槽堰又东三里为舞珠堰支分小堰五曰鲁家堰邓家堰朱家堰瞿家堰白火石堰又东五里为小斜堰又东一里为大斜堰又东五里为柳叶洞【谨按大斜堰柳叶洞与南郑分水灌溉】凡漑县境田三千六百七十余亩第三堰在城南五里流二里至三桥洞分两派西流者为西沟东流者为东沟东沟东流七里许至任头堰又分二派西为西渠其东流者入南郑界凡溉县境田六百余亩【谨按山河堰古刻云巨石为主鎻石为辅横以大木植以长桩又杨绛记云堰导褒水限以石顺流而疏之自北而西者注于褒城之野行于东南者悉归南郑之区】
　　廉水马湖堰在褒城县西南一百里通志自县境梁家营筑堰南流入南郑界又流一里入县界又东北流二十里为野罗堰堰在县境下流入南郑界又东北流三里为马岭堰堰首在南郑境又东北流三里为流珠堰堰在县境流五里入南郑界又东北流六里为鹿头堰堰在县境流五里入南郑界又东北流为石梯堰堰在县境流五里入南郑界又东北流为杨村堰流三里入南郑界【谨按石梯杨村堰首虽在褒邑而所溉皆南郑田褒邑不沾其利】凡漑县境田四千五百六十余亩【已上褒城】
　　汉水在城固县南四里自南郑界流入又东入洋县界水经注汉水自长柳渡又东右会盘余水又东左会文水又东黒水注之又东过城固县南又东过安阳县南涔水出自旱山北注之又左合壻水【谨按安阳故城在县东】南沙河在城固县西南三十里通志即盘余水源出巴山北流入汉水经注盘余水出南山巴岭上泉流分两南入蜀水北注汉津谓之盘余口又小沙河在县南十里源出县东南曹林坝北流入汉
　　文川水在城固县西北四十里水经注文水即门水也出北山石穴中长老云杜阳有仙人宫石穴宫之前门故号其川为门川水为门水雍胜略文水两水合流有如文字宋范柏年对明帝臣乡有文川武乡即此黑水在城固县西北五里水经注黒水出北山南流入汉庾仲雍曰黒水去高桥三十里诸葛亮牋云朝发南郑暮宿黒水四五十里指谓是水也括地志黒水源出梁州城固县西北太山【元和郡县志同】
　　【臣】谨按方舆纪要谓黒水即褒水以褒水一名黒龙江为证然覈其地理褒城在南郑之西城固在南郑之东褒水发源褒城西北之衙岭山南流至南郑之小柏乡己入于汉乂安得以发源城固之黒水而即指为褒水乎今不取其说
　　涔水在城固县南通志一名鬵谷水汉书地理志安阳县鬵谷水出西南北入汉水经注涔水即黄水也出南郑县旱山东北流迳城固南城北右岸有悦归馆水歴其北又北至安阳入沔【谨按禹贡锥指顔师古曰鬵音潜其字亦或从水涔灊古字通或以为禹贡之潜非是又按史记沱潜之潜皆作涔】
　　壻水在城固县东北六里通志一名北水河自南郑界来南流入汉水经注唐公房升仙之日壻行未还约以此川为居因号曰壻乡故水亦即名焉又南歴壻乡溪东南流迳通关势南又东迳七女冢又迳樊哙台南又东南迳大城固北东回南转又迳其城东而南入汉水谓之三水口府志壻水源出太白山东流迳县北又东南入汉又有上中下清溪在县北七十里源出马盘山南流合于壻水
　　之溪在城固县北五十里通志潆洄曲折如之字故名明月池在城固县东北水经注壻水东迳七女冢水北有七女池池东有明月池状如偃月皆相通注谓之张良渠盖良所开也雍胜略明月池中有台相传为汉高祖所筑又有七女池按汉中记曰昔人无男养七女父没女于此负土为冢遂成此池
　　壻水渠高堰在城固县西北四十里通志引壻水灌田南流绕庆山而出于山下筑一堰为百丈堰堰常有暴水冲淤明万厯间知县高登明建石桥以闸暴水仍于两岸筑堤渠道遂无所患壻水又东为五门堰堰有五门以泄山水元至正间建前明及
　　本朝康熙间先后修筑分水车九辆及七洞以溉田壻水又南为杨塡堰【谨按宋杨从义于河内塡成此堰因名】堰截壻水【按亦名截河堰】东南流为幇河堰又东南流有六洞及鵞儿堰新堰而入洋县界凡溉县境田三万六千八百余亩
　　北沙河上官堰在城固县西三十里通志引北沙河水于东岸作堰又南流西岸有西小堰又南流西岸有枣儿堰凡溉田三千七百余亩【谨按北沙河即文川水马理陜西通志乂有邹公横渠二堰今无考】
　　南沙河万夀堰通志在城固县西南四十五里引南沙河于东岸作堰河水又北流五里西岸有上盘堰古名盘蛇堰稍下为下盘堰又北流五里东岸有新堰稍下为平沙堰又北流五里西岸有沙平堰稍下为莲花堰又北流十里东岸有倒流堰凡溉田七千一百余亩小沙河东流堰在城固县南五里通志在东岸故名东流其在西岸者曰西流堰凡灌田七百余亩【谨按马理陜西通志】
　　【县南引小沙河者有承沙周公二堰今废　己上城固】
　　汉水在洋县南二里通志自城固界流入又东入西乡界水经注汉水自合壻水又东防益口又东至灙城南与洛谷水合又东迳小城固南又东歴上涛而迳于龙下盖伏石惊湍流屯激怒故有上下二涛之名龙下地名也度此溯洄从汉为山行之始又东迳石门滩山峡也又东会酉水又东迳妫墟滩又东迳猴径滩又东迳小大黄金南又东合蘧蒢溪口【谨按小城固故城在县东】元和郡县志汉水经兴道县南去县一百步太平寰宇记汉水自发源至此屈曲行三百七十里流入金州汉阴县界壻水在洋县西四十里县志经城固流入县境入汉溢水河在洋县西二十五里通志即益水北出秦岭南流入汉水经注益水出北山益谷东南流入于汉水灙水在洋县西一里通志即洛谷水又名铁冶河水经注洛谷水北出洛谷南流右则灙水注之水发西溪东南流合为一水乱流南出际灙城西南注汉水太平寰宇记灙谷水一名洛谷水在兴道县北三十里南流注汉水县志铁冶河在县北百八十里下流入于灙水大龙溪在洋县东北三十里通志即龙涓水舆地纪胜龙涓水在兴道县二十九里水出龙涓谷屈曲西南流十五里入汉江通志大小龙溪在洋县石上有赤书展溪二字相传为张鲁女感孕生二龙之所
