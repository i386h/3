<!-- { "loadSidebar": true } -->
　　金商洛镇通志在商州东八十五里金史地理志商洛县贞元二年废为镇【谨按即隋故商洛县】
　　黄川镇通志在商州西七十里金史地理志商州旧有黄川镇
　　明牧防关一统志在商州西一百二十里与西安府蓝田县接界或譌为糢糊关又譌为莫防关有南北二关明设秦岭廵司于此今废
　　龙驹寨一统志在州东一百里有东西二寨据鸡冠山俗传项羽乌骓产此故名其地水趋襄汉陆入关辅南北辐辏一巨镇也
　　卢灵关一统志在洛南县东北一百十五里路通河南卢氏灵宝二县关之西有黄龛旧传河中有金关之东有石室宏敞名五仙窑
　　三要镇一统志在雒南县东南九十里三要山下明成化七年置廵司于此
　　竹林关一统志在山阳县东一百三十里临丹水自此登舟经浙川谷城至小江口入汉为下襄阳水路明成化十三年置廵司今裁
　　丰阳关一统志在山阳县东南一百二十里即故漫川县明洪武初置廵司于丰阳镇成化十三年移驻于此仍名丰阳廵司今裁通志晋永和九年秦苻雄遣苻菁略上洛立荆州于丰阳川即今丰阳关
　　永安寨一统志在商南县西十里
　　本朝康熙初县尝侨置于此
　　关中胜迹图志巻二十五
　　钦定四库全书
　　闗中胜迹图志卷二十六
　　陜西廵抚【臣】毕沅撰
　　地理
　　干州释名雍大记在长安西北隅故云沿革一统志治在省城西北百六十里禹贡雍州之域秦置好畤县汉属右扶风后汉因之后魏为扶风郡治又析置漠西县属武功郡后周废扶风郡省好畤入漠西隋开皇十七年置上宜县十八年改漠西曰好畤大业三年又省好畤入上宜属京兆郡唐武德二年复置好畤县属雍州三年改属稷州贞观元年还属雍州八年省上宜入岐阳县二十一年废好畤又分岐阳置上宜县寻改曰好畤文明元年又分醴泉好畤二县地置奉天县天授二年二县并属稷州大足元年还属雍州干宁初于奉天县置干州以好畤县属焉五代因之宋熈宁五年州废以奉天县属京兆好畤县属凤翔府政和七年复于奉天县置醴州八年割州属环庆路金天德三年复改州曰干州属京兆府路元至元初并奉天县入州五年又并好畤县入州属奉元路明属西安府
　　本朝雍正三年直陜西布政使司领县二曰武功永夀州城通志唐建中元年徳宗用桑道茂言诏京兆尹严郢城之子城周五里罗城周十里有竒髙二丈二尺后子城圮今城即罗城也门六
　　武功县释名元和郡县志县境有武功山斜谷水亦曰武功水县以山水立名沿革一统志在干州南六十里古邰国汉置斄美阳二县属右扶风后汉初废斄县永平八年置武功县晋以武功属始平郡后魏太平真君七年省入盩厔县太和十一年于美阳县置武功郡后周建德三年郡废改美阳置武功县属扶风郡隋属京兆郡唐武德三年于县置稷州大足元年州废县属雍州干宁二年分属干州后唐同光中属凤翔府长兴初又属京兆府宋政和八年改属醴州金天德三年属干州大定二十九年改曰武亭元复曰武功明不改
　　本朝因之　县城通志唐贞元十五年建依雍原之麓宋修元末张良弼李思齐增筑又循雍原列十二城以守明洪武九年增筑之周三里有竒土筑门四
　　永夀县释名通志后周于永夀原西置永夀县县因原而名也沿革一统志在干州北九十里汉漆县地后魏白土县地西魏大统十四年置广夀县后周大象元年改曰永夀隋开皇三年省入新平县唐武德二年复置属邠州五代因之宋干德二年改属干州熈宁五年仍属邠州政和八年属醴州金又属邠州元至元五年还属干州明不改
　　本朝因之　县城通志元至正四年建于麻亭镇明末被冦圮因结寨于虎头山居之
　　本朝顺治丁酉筑寨下南闗康熈八年剏建新城西南依旧寨四方崒嵂中央坦夷额曰金盘城周三里髙二丈八尺土筑门二
　　名山
　　干州梁山通志在干州北十里孟子太王居邠逾梁山史记秦始皇本纪始皇三十五年幸梁山宫注引师古曰梁山在岐山东九山西元和郡县志梁山髙宗干陵所在干州志山髙三百七十四丈周九里广二里正南两峯并峙直北一峯最髙东与醴泉之九比峻南对太白终南相近有玉洞
　　石门山通志在干州西北十里许其下有响石潭一名幕谷一名漠谷上有甘泽庙庙北崖髙数丈水落势如瀑布明月山通志在干州西与扶风县分界长安志岭上有娄敬庙
　　丹崖干州志在州东三十五里唐有窦氏二女于此投崖至今卉草拳曲土石皆赤
　　豹谷通志在干州东北十里有唐僖宗靖陵
　　五峯山干州志在州东北五十里东与梁山相映五峰并峙多产药物上有灵湫祷雨多应【巳上干州】
　　东原西原通志西原在武功县西即县城所附者东原在县东长安志亦谓之上武亭川原上武亭川东原至兴平西界二十五里上武亭川西原至扶风东界十一里武功县志西原一名雍原即古周原也或曰通东西原皆谓之雍原又有凤冈即雍原北冈也
　　南原元和郡县志在武功县西南二十里髙五十丈西入扶风界武功县志一名三畤原自西而东尽于漆水之西浒北临湋南距渭在县境者十余里【已上武功】
　　武陵山通志在永夀县城外西南一名翠屛山
　　甘泉山元和郡县志在县北二十五里一名髙泉山太平寰宇记漠谷水源出此一名麻亭岭
　　五峰山永夀县志在县东南八十里南界干州东界醴泉发脉于县北十里之分水岭连延七十里陡起五峯为九山之祖脉山有寺内有寳泉旱祷则应一名温修山一名温秀山一名三阳山【已上永夀】
　　大川【附水利】
　　干州武亭河在干州西四十里自麟游界来又南流入武功界一名武水一名杜水一名好畤水即中亭川之上流水经注之大横水也
　　漠谷水【漠一作莫】通志在干州西自永夀县麻亭岭流入合锦川水又南入武功县界一名荚水水经注荚水出好畤县梁山大岭泉南迳梁山宫西太平寰宇记莫谷水本名安阳泉后魏于水西置县因名莫西干州志漠谷水西南流迳干州西北四十里地名龙塘口泉温可浴又称沐浴河又迳州西南三十里入武功界合渭亦谓之夹道水
　　泔河通志在干州东北十五里一名甘谷水太平寰宇记水自永夀县温宿岭流至奉天县界又入醴泉县合于泾干州志甘谷神潭在州东二十里土人听水声以占风雨如风即风如雨即雨【已上干州】
　　渭水通志在武功县南三十五里自郿县界来与盩厔接界又东入兴平界水经注渭水自武功县合温泉水又东迳斄县故城南又东合雍水又东迳郿坞南【谨按汉武功今属郿县斄县故城在县西南】武功县志渭水由扶风入县界至永安镇南属盩厔北属武功行五十余里至薛固镇入兴平界
　　雍水通志在武功县西南十二里自扶风界流来又流入兴平界水经注雍水东迳美阳县之中亭川与大横水合又南迳美阳县西又南流注于渭【谨按美阳县今属扶风】太平寰宇记雍水俗名白水亦曰围川水一名湋水武功县志湋水自扶风东门外受凤泉水又至县南合漆水南流入渭
　　武亭河通志在武功县东门外自干州界流入合雍水水经注大横水自合乡谷水又南荚水注之又南迳美阳县之中亭川注雍水谓之中亭川县志漆水今譌为武水俗呼好畤河自邠岐之间来入县界行二十余里至县东门受漠谷水合流八里许防湋水入渭
　　漠谷水通志在武功县东北自干州流来合武亭水水经注荚水迳梁山宫西又南迳美阳县之中亭川注雍水武功县志浴水即干州西夹道水从邠西梁山来意此或即沮水闗西人读浴若于于沮固易譌【谨按漠谷水入县界十五里入漆谷谷闗西人读作峪此水一名沐浴河亦漠谷之转譌也　巳上武功】
　　漠谷水通志在永夀县西北二里南流十八里入干州之夹道河
　　锦州河通志在永夀县西南六十里一名沙凹河流五十里入于干州之龙塘合漠谷水川中石多锦文故名泔河通志在永夀县东一里一名东河自县北十里之分水岭东南流九十里入干州界
　　醴泉通志在永夀县南三十五里彭村有土桥水过桥南泄涧下久旱闻泉中吼声则雨以秽物投之则水不逾桥渗入土中待秽尽水乃复出人呼神泉
　　吕公泉通志在永夀县北五里邑无甘泉宋吕大防为令行近境得泉二欲之入城而地势髙下不一乃用考工置臬法凖之不旬日间防为渠又益民泉流入街市民便之元至大三年邑人白用至北郭五里许俯瞷流泉掘地得水瓦沟金旧制也续瓦引流直达城内县志源出分水岭有三泉滙为一亦谓之吕公惠民泉金太和中主簿邢珣元延祐中处士白用重修后渐湮废
　　本朝康熈九年修后县以地震瓦沟压裂雍正十年又修治之【巳上永夀】
　　古迹【宫阙】
　　干州秦梁山宫通志在永夀县南八十里史记秦始皇本纪始皇幸梁山宫三秦记梁山宫城皆文石名织锦城
　　唐庆善宫雍録本名武功髙祖旧第也在武功县渭水北太宗诞生于此贞观六年改庆善宫防要贞观六年太宗幸庆善宫宴从臣于渭濵上赋诗赏赐闾里有同汉宛沛焉起居郎吕才播于乐府被之管弦名曰功成庆善乐
　　古迹【第宅】
　　宋思政堂通志在干州公署宋时本州刺史郑彦文建元归来堂干州志在干州城内元杨奂佚老之所
　　古迹【祠宇】
　　汉太白祠武功县志在县西北一里汉永平八年建祠于此旱祷神应明洪武丙辰重建
　　魏武陵寺永夀县志在县治西翠屏山内有塔后魏平阳王熈建明碧峰禅师居此
　　唐兴教寺干州志在州南四十里田果村唐贞观八年建兴国寺干州志在州东南五十里唐贞观八年建金大定四年修
　　薛禄寺干州志在州东南四十里薛禄镇唐徳宗时建明万厯二年修
　　日照寺干州志在州西六十里河斜村唐德宗时建报本寺通志在武功西北一里本唐髙祖旧宅大中元年建为寺依山立刹中有浮图髙二十寻伟然一邑之望明万厯年修又恩义寺在建子沟亦唐髙祖故宅宋唐太宗庙通志在武功县城北宋元祐三年直龙图阁游师雄建崇宁元年赵茂曾碑记按唐纪太宗文皇帝以隋开皇十二年戊午生于武功之别馆有二龙戏门外三日而去京兆武功之南有唐庆善宫今为慈德寺乃其所也北曰报本寺神尧之旧宅焉先是县图虽载厥事而祀秩无文龙图阁游公率里人即报本北隅经始庙貌左右壁间悉图贞观朝臣英姿凛然彷佛见当时之盛县志前殿为鸿禧观祀老氏明嘉靖末重修
　　明圣母姜嫄庙后稷庙在武功县城内西山续文献通考明嘉靖十五年廵按御史周鈇言武功即尧封后稷有邰之地与稷母姜嫄皆有専祀第未及祀典宜赐修举从之阎铎后稷祠碑记祠旧在县西南二里后徙县城之西坂上旁有古窰极深邃松桧交翠干封三年复建神尧别馆周显德中倾圮为僧据为寳意寺而祠泯矣明宏治辛亥重建祠复肖圣母姜嫄像于祠后通志按县志后稷祠在城内西山上祠后作姜嫄祠皆明时改建与碑记同今姜嫄祠在山岭最上又不知昉于何时也姜嫄祠制三楹前为后稷祠俱南向前后栢二十余本岁时祭赛颇盛
　　本朝康熈四十年修
