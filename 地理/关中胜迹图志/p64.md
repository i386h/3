<!-- { "loadSidebar": true } -->
　　玉皇洞在汉隂县东三十里通志在红崖道旁陈典丹崖洞记邑东三十里许曰丹崖峭壁孤悬有古洞三惟临堤一洞犹可攀援其中及最上者路悬一线下视千仭登者难之【谨按丹崖即红崖则丹崖洞即玉皇洞也】
　　月岭山在汉隂县东六十里元和郡县志梁门山在县东八十里梁将王神念开拓州境以梁门为之门月川水出此【谨按月岭山疑即梁门山　已上汉隂】
　　大川【附水利】
　　兴安州汉水在州城北一里自紫阳界入境又东入洵阳界水经注汉水迳鱼脯谷口又东迳鳖池南鲸滩又东迳岚谷北口又东右得大势右对月谷口又东迳西城县故城南又东为鳣湍元和郡县志汉水去州城百步州志汉水诸滩在州境者以神滩为最险【唐释无可行汉水晚次神滩阻风诗惊风山半起舟子忽停桡岸荻吹先乱滩声落更跳聴松欲今暮过岛或明朝若尽平生趣东浮看石桥】
　　岚河在兴安州西南七十里水经注汉水东迳岚谷北口嶂逺溪深涧峡崄邃气萧萧以瑟瑟风飕飕而飗飗故川谷擅其目通志自平利县界流入州境源出化龙山东流七百余里中有仙人碥巨灵迹锁龙桩诸胜至石泉坝北流入汉
　　吉河在兴安州西南十五里通志亦谓之急河源出平利县界东北流入汉水经注汉水右得大势势阻急溪故亦曰急势元丰九域志西城县有吉水州志吉河自界岭来北流入于汉【谨按急势城即晋梁州督防吉挹所治则吉河或亦因吉挹而名也】月河在兴安州西七里通志自汉隂界流入又东南入汉水经注月谷口山有坂月川于中黄壤沃衍桑麻列植佳饶水田故孟达与诸葛亮书善其川土沃美也州志越河自凤凰山东流至石泉受迟河水至汉隂受添河水过越岭闗受白鱼沟水又受恒河水昔经牛山麓明末南徙又东受傅家河水又东流数十里入汉水口仅可容舟
　　黄洋河在兴安州东南五里一统志源出平利县西北流至州东入汉又陈家沟在州南二里故道由新治内因建新城导流东门外夏秋水涨则循城而北绕而西流与施家沟水防经旧城西南隅折而东出长春堤闸口入黄洋河
　　金泉在兴安州东二里舆地纪胜子城东之井也取金水之义州志一名金井泉在白龙隄金华寺其深四丈水甚甘冽
　　长春堤在兴安州东一里一统志州境凡水涨时黄洋河与汉江防合涌溢上行堤界黄洋汉江二水间凿窦为闸以时啓闭明成化十五年増筑万厯崇祯间重修为一城保障其相连者又有白龙隄
　　千工堰在兴安州西七十五里通志恒河发源燕子岭西南流二百七十余里至龙口筑堰名千工堰引水分上中下三渠后淤塞下渠康熙五十六年于龙口南七里更筑永丰堰与千工堰共溉田一千一百余畆
　　大济堰在兴安州西北三十里通志引傅家河开渠六道溉田二千余畆
　　南沟堰在兴安州西一百里通志南沟水出凤凰山在越岭之西越河之南土人名为大南沟筑堰蓄水溉田千余畆【已上兴安】
　　岚河在平利县西南百五十里通志源出四川太平县界北流至兴安州界入汉
　　黄洋河在平利县西南三十里县志源出风线口西北流入州境注汉江又灌溪河在县南二十步源出女娲山西北流合黄洋河又有月溪河在县北十五步源出髙王山【谨按在兴安州东六十里】南流西折绕县城而防于灌溪河水势环曲如月故名或谓即太平寰宇记所为声水月溪隄在平利县北门外通志明嘉靖三十七年筑以障月河【已上平利】
　　汉水在洵阳县南一百十步通志自兴安州界流入又东入白河界水经注汉水自鳣湍又东合旬水又东迳木兰寨南又东左得育溪又东得甲水口太平寰宇记汉水在废淯阳县城南【谨按淯阳故城在县东】县志汉江在县南门外至县东三十里为构园沱夏秋水涨舟行甚艰又至县东百五十里有仙滩又东三十里有蓝滩乱石纵横怒涛汹涌为舟檝患
　　闾河在洵阳县西二十五里通志即涧水源自平利县来北流入汉太平寰宇记涧水在县西二十七里一名闾谷水北注于汉其闾字亦为驴字县志闾河源出连尖山金河神河坝河平顶河之水皆防焉北流入汉洵河在洵阳县东百二十步雍胜略出自西北山流入汉江县以是得名汉书地理志洵阳县北山旬水所出南入沔水经注旬水北出旬山东南流迳平阳戍下与直水枝津合又东南迳旬阳县与柞水合又东南迳旬阳县南又东南注汉谓之旬口【谨按旬阳故城在县北】县志源出镇安之秦岭南流入汉长八百里东西北三面绕县治干祐河在洵阳县西北百四十里通志即柞水源自镇安县东北干祐山东南流合于洵河水经注柞水西出柞溪南流迳重崖堡西屈而东流迳其堡南又东南注于旬水蜀河在洵阳县东百四十里通志即育溪水育一作淯出于秦岭中洞河西盆河葢其源也南流迳闾闗入汉江水经注汉水左得育溪兴晋旬阳分界太平寰宇记淯水在废淯阳县西一百步自商州上津县来东南注于汉元丰九域志洵阳县有淯水
　　莲花池通志池凡三在洵阳县东西北各五里不由浚凿皆天成也相传花盛则年丰
　　水田坪堰在洵阳县北一百八十里通志洵河源出镇安县梅子岭至水田坪筑堰又南流五十里为洵河堰溉田三千余畆【已上洵阳】
　　汉水在白河县北三里通志自洵阳界流入又东流入湖广郧西界水经注汉水又东为龙渊又东迳钖县故城北为白石滩又东迳长利谷元和郡县志汉水南去丰利县二十里县志月儿潭在县西五十里潆洄澄澈有如秋月故名
　　仙河在白河县西北南流入汉太平寰宇记上津县有长利水亦名仙水西北自丰阳县流入丰利县界【谨按上津县今属郧西丰阳县今属山阳】
　　长春涧水在白河县西北一里通志源出龙冈两崖花卉四时不絶其水北入于汉
　　白石河在白河县西南二里水经注汉水东迳钖县故城北为白石滩县志源出竹山界东北流去县二里入汉江又小白河在县东南九十里亦出竹山界北流入白石河【巳上白河】
　　汉水在紫阳县南门外通志自汉隂界流入又折而东入兴安州界水经注汉水自迳宁都县南又东迳魏兴郡广城县又东得鱼脯谷口旧西城广城二县指此谷而分界也【谨按宁都县今属汉隂广城故城在本县东南西城县今属兴安州】通志鸳鸯石在县西三里汉江南岸名山记石有雌雄之状旧在洋县鸳鸯坝顺流至此渔人识之
　　松河在紫阳县北八十里南流入汉水经注宁都县治松溪口【谨按此即柏松河】
　　任河在紫阳县西南一里通志源出四川大宁县流迳太平县又至县境北流入汉崖路﨑岖通西蜀道板朩结栰多由此出河有之滩在县西南二十五里横石参差曲折如之字形故名
　　显钟沟水在紫阳县南四十五里通志昔沟中水涨涌出巨钟二故名其水东流入任河
　　汝河在紫阳县东南三十八里通志有东西二源出于四川之界岭北流入汉【已上紫阳】
　　汉水在石泉县南五十步通志自西乡界流入又东入汉隂界水经注汉水自防洋水又东歴敖头又东合直水又东迳直城【谨按直城今属汉隂】兴安州志石泉县西四十里汉江中有洪石滩滩下百余步有阎王坂石崖陡峻凿孔为路滩中石大水急舟行最险
　　饶风河在石泉县西十里通志一名毛家河源自西乡县子午河分流迳土门关东入汉
　　红河在石泉县东二里雍胜略两岸沙石皆红源出五横岭南流入汉
　　迟河在石泉县东五十里县志迟一作池即直水自镇安界流入水经注直水北出子午谷岩岭下又南枝分东注旬水又南迳蓰阁下又东南歴直谷迳直城西而南流注汉魏书地形志安康县有直水【谨按安康故城在汉隂县界】太平寰宇记直水源出永兴军干祐县弱岭姜子闗南流迳汉隂县西又南注于汉其北流当终南山子午谷路【谨按干祐县今属镇安】元丰九域志汉隂县有直水【谨按唐大歴间省县入汉隂】雍胜略迟河源自长安县腰竹岭来至莲花石南入汉江相传此水易涨难退故名迟河其沃衍【谨按此即直水直与迟以声近而讹】石泉在石泉县南五十步雍胜略其泉清冽四时不涸县以此名【已上石泉】
　　汉水在汉隂县南九十里通志自石泉界流入又东南流入紫阳界水经注汉水自合直水又东迳直城南又东迳千渡至虾蟆頧歴汉阳抚口而届于彭溪又东迳晋昌郡之宁都县南【谨按直城故城在县西宁都故城在县东南】
　　月河在汉隂县西百步县志即月川水唐书地理志汉隂西有月川水元和郡县志月川水出县东梁门山通志源出月岭山东流入州界注汉江明成化间水涨壊民庐舍迁民居于水西筑隄障之
　　恒河在汉隂县东二十五里雍大记北岸有古之淘金塲县志其水流入兴安界入月河【巳上汉隂】
　　古迹【第宅】
　　兴安州宋劝忠堂通志在兴安州宋朝建今废明成化十五年州守郑福构堂积图书植花卉瓜蔬为退思宴賔之所今复废
　　青碌局通志在兴安州西一百五十步碧钿青碌诸洞凡二十余处自宋以来每嵗办采至明始停闭改为预备仓今废
　　忘归亭一统志在兴安州南五里宋陈师道有记又州西北有翠花亭亦宋时建又牛山有忘归亭春时花开锦绮烂然为一方胜景
　　凤亭一统志在汉隂县东十五里见舆地纪胜
　　古迹【祠宇】
　　上古女娲祠一统志在平利县东十五里元丰志女娲山上有女娲庙
　　帝喾庙一统志在洵阳县南
　　虞舜祠一统志在兴安州城北帝王世纪西城县有虞舜祠水经注西城县故城内有舜祠汉髙帝庙置民九户嵗时奉祀焉通志旧庙废明隆庆中重建于汉江北岸里许
　　夏禹庙一统志在洵阳县东禹穴
　　汉髙祖庙一统志有二一在兴安州南三里一在洵阳县西太平寰宇记洵阳县南山下有汉髙祖庙洵阳志庙在县西二十里其侧有泉遗址尚存
　　昭烈庙一统志在汉隂县西元至正三年建
　　鄼侯庙一统志旧在兴安州城内明成化十八年移新城
　　隋皇道观一统志在洵阳县西旧有古铜钟开皇中铸唐忠惠王庙一统志有二一在兴安州北牛山一在州西二里祀金州刺史崔伟
　　新罗寺一统志在兴安州西六里有唐懐让禅师庵万春寺一统志在兴安州北白云山下初名万顷寺唐建在今寺之东后移于此更名万春寺前有万春洞洞内外多唐宋人题名
　　纯阳洞一统志在兴安州旧城东南隅一名紫扉道院相传有吕仙遗迹
　　宋天圣寺一统志在兴安州西西津渡之南宋建明洪武十七年重修
　　明原公祠一统志有三一在兴安州城内一在洵阳县治东一在紫阳县治西俱祀郧抚原杰
　　东明庵一统志在紫阳县西八十里成化中建栋宇壮丽甲于汉南
　　本朝忠烈祠一统志在兴安州治西祠署商洛道袁生芝知州屈良贵州判孙嘉引俱顺治三年守城殉节者
　　古迹【郊邑】
　　唐虞妫墟雍胜略在兴安州之梁州故城虞舜尝居之谓之妫墟帝王世纪谓之姚□【谨按汉中府城固县亦有妫□未知孰是】石纽村一统志在洵阳县东一百三十里髙八尺深九尺旁镌禹穴二字穴右有泉味甚清冽世传禹决汉水居此通志石泉县石纽村大禹生此石穴杳深人迹不到近世掘地得古碑有禹穴二字乃李白所书乃知防稽禹穴之误【谨按二説颇异今姑两存之】
