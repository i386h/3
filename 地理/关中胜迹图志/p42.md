<!-- { "loadSidebar": true } -->
　　贤山寺通志在扶风县东南二十里有塔淳祐五年建旁有三洞极幽邃葢胜迹也
　　铁佛寺通志在陇州香泉有铁佛一躯宋咸平中建元祐间重修
　　金槐北寺通志在郿县槐芽镇北一里即古惠济院大定四年赐额南拥太白北环渭水东接杮林西临清湫先是有异僧禅憩于此至金勅修遂为一方胜概焉云庵通志在郿县东南四十里大定间有髙僧隐庵中后有石洞洞中刻达摩像相传达摩传法于此
　　景福宫通志在扶风县治北正隆间建有仙人张三丰画壁
　　玉清宫一统志在汧阳县西旧县东三里大定中建元至元中重修姚燧撰碑
　　元大金佛寺通志在凤翔县东大徳元年勅修世祖铸金佛像髙尺许重三十五斤赐寺中供养明初失之成道宫通志在寳鸡县东南六十里渭水之南邱处机修道于此始名长春观后改今名
　　明三贤祠通志在汧阳县东祀燕伋郭钦段秀实伋从夫子适周钦肥遯于王莽之世秀实死难旧各祀于乡天启元年始创此祠髙攀龙撰记冯从吾篆额
　　金台观通志在寳鸡县东北一里许张三丰修道之所
　　古迹【郊邑】
　　凤翔府唐虞斄亭雍胜略在郿县境汉书郊祀志注后稷封斄斄读如邰或曰凤翔府郿县有邰亭桓谭新论邰在漆县其民有会日以相与夜中市如不为则有灾咎
　　周授经台雍胜略在凤翔县南本终南山峰尹喜既见老子授五千言喜退而书之曰道徳经后常居此野人坞名山记在凤翔县南秦穆公失善马野人得而食之者三百人吏捕得欲法之公曰吾闻食善马肉不饮酒伤人皆赐之酒其后秦伐晋三百人皆从报徳遂脱穆公于难
　　凤台通志在凤翔县南十五里水经注雍有凤台秦穆公时有萧史者善吹箫能致白鹤孔雀穆公女弄玉好之公为作凤台以居之积数十年一旦随凤去雍宫世有箫管之声焉今台倾祠毁不复然矣
　　召亭雍胜略在岐山县西八里召公村公采邑在此故后人建亭水经注雍水东迳召亭南召康公之采邑也周城通志在岐山县西北十五里亦曰周公邸水经注岐水之南有周城周城者周公之采邑也
　　磻溪钓石通志即钓台在寳鸡县东南磻溪谷中其石下细上钜俯临溪中故老相传为太公钓鱼处有两膝所着迹【谨按太公钓鱼台有三一在河南新安城东今去水数丈一在咸阳一在寳鸡磻溪谷中其遇丈王者磻溪也又见大川】
　　虢县镇通志在寳鸡县东五十里即周武王封虢叔地隋为虢县元省入寳鸡
　　白起城雍胜略在郿县东北十五里秦白起所筑今遗址尚存
　　太王陵一统志在岐山县东北五十里通志在岐阳镇北俗云幽王陵按幽王陵在临潼北二十五里太王始迁岐下冢在岐阳无疑
　　秦穆公墓通志在凤翔县城内东南隅周围五丈有奇前有碑嵗时致祭史记秦本纪穆公葬雍皇览秦穆公冢在橐泉宫祈年观下【谨按史记注谓在雍县东南二里是在城以外也今城正唐末李茂贞所筑宋苏轼秦穆公墓诗槖泉在城东墓在城中无百歩乃知昔未有此城秦人以泉识公墓昔公生不诛孟明岂有死之日而忍用其良乃知三子殉公意亦如齐之二子从田横占人感一饭尚能杀其身今人不复见此等乃以所见疑古人古人不可望今人益可伤】
　　三良冢通志在城南半里许朱子诗传文公六年秦伯任好卒以子车氏之三子奄息仲行鍼虎为殉皆秦之良也国人哀之为之赋黄鸟【谨按括地志三良冢在岐州雍县一里故城内今在城外是城巳改筑也】
　　秦武公墓一统志在岐山县西南史记秦本纪武公葬雍平阳
　　【臣】谨按陜西通志据刘绍周平阳封域辨以秦武公墓在郿县考武公葬平阳以平阳为属郿县者魏书地形志史记裴骃集解胡三省通鉴注是也以平阳为属岐山者括地志史记正义是也又考元丰九域志虢县有平阳镇葢即平阳故城虢县元时省入寳鸡而一统志谓平阳故城在岐山县西南接寳鸡界地理颇合则以武公墓为在岐山尤为有据今从之
　　秦宁公墓一统志在寳鸡县西北史记秦宁公葬西山帝王世纪宁公葬西山大麓故号秦陵山括地志宁公墓在陈仓县西北三十七里秦陵山【谨按始皇本纪云葬衙与此不同】汉伏波村一统志在扶风县西七里马援故居
　　绛帐村一统志在扶风县东南二十五里相传马融授徒处
　　郿坞城雍胜略在郿县东十五里董卓封郿侯筑坞髙厚皆七丈徙金银杂物于内积三十年谷俗谓之小长安水经注渭水东迳郿坞南【宋苏轼郿坞诗衣中甲厚行何罹坞里金多退足凭毕竟英雄谁得似脐脂自照不须灯】
　　回中城雍胜略在陇州西北四十里即汉来歙开道处斜谷闗通志在郿县西南三十里通鉴元狩中发卒万人作褒斜道魏志郭淮传青龙二年亮出斜谷田于兰坑贾逵传正始元年曹爽征蜀使贾逵至斜谷观形势蜀志建兴十一年蜀运米集斜谷口治斜谷邸阁十二年亮由斜谷出据五丈原雍录长安可达汉中惟子午闗子午闗在正南次西则骆谷闗又西则斜谷闗汉王自汉中出袭雍则自褒斜出也岐山县志褒斜二谷阻衙岭为首尾雍梁有事为出入咽喉与祁山大散子午骆谷并称要地
　　大散闗通志在寳鸡县南五十二里大散岭上通褒斜后汉书顺阳侯嘉传建武二年延岑引兵北入散闗至陈仓嘉追破之注散闗故城在陈仓县南十里有散谷水因取名焉水经注汧水东入散闗唐书地理志寳鸡西南有大散闗中兴四朝志大散闗属梁泉县在寳鸡南为秦蜀往来要道自闗距和尚原才咫尺两山闗控斗絶出可以攻入可以守实表里之形势也县志大散闗一曰散闗在县西南大散岭上为秦蜀襟喉南山自蓝田而西至此方尽又西则陇首特起汧渭萦流闗当山川之会扼南北之交
　　陇闗通志在陇州西七十里陇山下后汉书顺帝纪永和四年命扶风筑陇道坞五年羌寇武都烧陇闗通典陇山一名陇坻汉陇闗今名大震闗在县西雍录汉武帝至此遇震雷因名大震闗方舆纪要宇文周天和中避讳改闗曰大宁亦曰陇山闗隋唐复为大震闗唐薛逵改筑新闗于陇山上西去故闗三十里控扼要道与故闗并为戌守秦雍喉嗌陇闗当之矣【详见唐安戎□】
　　马援墓一统志在扶风县西七里后汉书本传援卒后有上书谮之者帝怒妻孥惶惧不欲以丧还旧茔裁买城西数亩地藁葬而已妻子诣阙上书诉寃前后六上然后得葬
　　鲁恭墓通志在扶风县北四十里鲁马村【谨按中牟县志恭墓在县西北兖州府志载恭墓在焦氏山南考后汉书本传恭以老病罢官卒于家则中牟诸处皆非实冢】班固墓通志在扶风县东二十里
　　三国落星村通志在岐山县东五十里即蜀汉诸葛亮长星坠营处
　　三交城元和郡县志在寳鸡县西十六里司马懿与诸葛亮相距所筑
　　石鼻寨通志在县东四十里武侯筑以拒郝昭一名石鼻城通鉴唐光启三年田令孜奉上发寳鸡增禁兵守石鼻为后拒胡三省注苏轼曰寳鸡县武成镇即俗所谓石鼻寨也【宋苏轼石鼻城诗平时战国今无在陌上征夫自不闲北客初来试新险蜀人从此送残山独穿暗月朦胧里愁渡奔河苍茫间渐入西南风景变道边修竹水潺潺】
　　晋窦滔墓通志在扶风县北周秦坡
　　隋文帝泰陵通志在扶风县东南四十五里隋书文献独孤皇后仁夀二年八月葬于泰陵髙祖文皇帝仁夀四年十月合葬于泰陵同坟而异穴闗中陵墓志陵髙五丈周数百步【谨按元和郡县志太平寰宇记皆云文帝秦陵在武功县西南二十里三畤原一统志从之考武功西南二十里已交扶风界陵在今扶风境故载于此】
　　唐临城一统志在陇州西北册府元王承元为凤翔节度使于阳西北八十里筑新城一所赐额为临城凤翔西接泾原无山谷之险吐蕃由是往往入寇故承元奏于冲要筑垒分兵千人以守之【谨按临城新旧唐书皆在阳一统志列入陇州葢本凤翔府志】
　　陇亭通志在陇州陇山官道旁唐时巳有此亭
　　安戎闗一统志在陇州西南册府元大中六年陇州防御使薛逵言汧源西境切在故闗昔有隄防殊无制置僻在重冈之上茍务髙深今移要会之中实堪控扼旧絶泉井逺汲河流今则临水挟山当川限谷危墙深堑克扬营垒之势谨画图进乞改为安戎闗唐书地理志汧源西有安戎闗本大震闗薛逵移筑更名通鉴唐天复二年孔勍取成陇二州乃自故闗归后唐干祐元年蜀将韩保贞出新闗胡三省注秦州清水东五十里有大震闗自薛逵徙筑安戎闗于陇山由是谓大震闗为故闗今陇山之西有故闗山新闗在汧源县西潘氏堡一统志在寳鸡县东北唐书杨晟传光启三年守大散闗朱玫攻闗晟战于潘氏遂败通鉴注潘氏堡在寳鸡东北
　　模壁寨通志在寳鸡县西南七十里通鉴干祐初蜀将安思谦救凤翔遣别将趋模壁
　　箭括闗通志在汧阳县南十五里通鉴梁贞明六年蜀将陈彦威出散闗败岐兵于箭括岭胡三省注其山两岐故俗呼为箭括有箭括闗宋史吴玠传绍兴三十一年金没立方攻箭括闗玠遣将击败之
　　甘露坊一统志在麟游县西唐马坊也九域志县有八马坊
　　李淳风墓通志在岐山县东北五里【谨按河南府志李淳风墓在新安县畿辅通志在涿州皆无所征信考唐书淳风岐山人似应以此为正又西安府志盩厔县东二里亦有淳风墓】杨恂墓通志在扶风县东北二十里旧美阳城北二里碑字甚竒古
　　李茂贞墓通志在寳鸡县北五里
　　段行琛墓通志在汧阳县北七十里太尉段秀实父赠扬州大都督
　　段秀实墓通志在汧阳西六十里太平寰宇记在县西北四十里万善乡草僻川西【谨按临潼县志亦载段秀实墓未知孰是】宋凌虚台一统志在凤翔县东北陈希亮守凤翔时所建【宋苏轼凌虚台记台于南山之下宜若起居饮食与山接也四方之山莫髙于终南而都邑之最丽者莫近于扶风以至近求至髙其势必得而太守之居未尝知有山焉虽非事之所以损益而物理有不当然者此凌虚之所为筑也方其未筑也太守陈公杖履逍遥于其下见山之出于林朩之上者累累如人之旅行于墙外而见其髻也曰是必有异使工凿其前为方池以其土筑台髙出于屋之檐而止然后人之至于其上者忱然不知台之髙而以为山之踊跃奋迅而出也公曰是宜名凌虚以告其从事苏轼而求文以为记轼复于公曰物之兴废成毁不可得而知也音者荒草野田霜露之所蒙翳狐虺之所窜伏方是时岂知有凌虚台耶废兴成毁相寻于无穷则台之复为荒草野田皆不可知也尝试与公登台而望其东则秦穆之祈年槖泉也其南则汉武之长杨五柞而其北则隋之仁夀唐之九成也计其一时之盛杰诡丽坚固而不可动者岂特百倍于台而已哉然而数世之后欲求其髣髴而破瓦頽垣无复存者既已化于禾黍荆棘邱墟陇亩矣而况于此台欤夫台犹不足恃以长久而况于人事之得丧忽徃而忽来者欤而或者欲以夸世而自足则过矣葢世有足恃者而不在乎台之存亡也既巳言于公退而为之记乂凌虚台诗才髙多感激道直无往还不知此台上举酒邀青山青山虽云逺似亦识公顔崩腾赴幽赏披豁露天悭落日衔翠壁暮云防烟鬟浩歌清兴发放意未礼删是时嵗云暮微雪洒袍斑吏退迹如扫宾来勇跻攀台前飞雁过台上雕弓弯聨翩向空坠一笑惊尘寰】
