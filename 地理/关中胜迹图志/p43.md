<!-- { "loadSidebar": true } -->
　　桥头寨通志在凤翔县东北十五里绍兴三十一年吴璘遣别将彭青至寳鸡渭河夜刧金人桥头寨破之井田通志在郿县东五十里横渠镇南张子所画未就之井田也
　　张子厚墓一统志在郿县东五十里横渠镇父涪州守迪暨弟戬以下四世墓俱在焉
　　金横水镇通志在凤翔县东三十里金史地理志凤翔府旧有横水镇
　　益店镇通志在岐山县东三十五里金史地理志凤翔府旧有驿店镇
　　罗局镇通志在岐山县东南三十五里金史地理志岐山马迹镇按罗局镇在马迹里葢即马迹镇
　　元射箭台一统志在寳鸡县西南十里元宪宗入蜀常驻师于此较射碑刻尚存
　　清风台一统志在寳鸡县南六十里邱处机所筑西倚飞云壁东临潄玉溪为一邑最胜处
　　清湫镇通志在郿县东二十五里以近清湫水而名至正十四年达鲁所筑城址尚存
　　二里阙通志在寳鸡县西南四十里古置闗遗址尚存元史郑鼎传中统初鼎从伐蜀攻二里散闗屡立战功县志居髙岭上长亘二里因名乃连云栈出入必由之路明初设巡检司于益门镇嘉靖间迁于此
　　益门镇通志在寳鸡县西南十五里元末李思齐所筑以备川蜀洪武三年蜀将王友仁攻兴元守将金兴旺请援时徐达在西安即帅师还屯益门镇陜西既入闗平衍千余里西南抵寳鸡复岸然山合惟一隘口始入是为益门镇秦山嵯峨清江滉瀁路惟鸟道云栈百折达荆梁通滇益名镇以益义取诸此
　　李思齐墓通志在寳鸡县东三十里
　　明咸宜闗通志在陇州西四十里明正统中因闗山路阻改咸宜闗移巡检司于此凿山开道通秦凤故闗废为镇通鉴梁贞明六年蜀使王宗俦等将兵伐岐出故闗壁于咸宜胡三省注在陇州汧源界
　　【臣】谨按陇山置闗始于西汉自汉迄明虽经三徙然咸因山设险总而名之皆陇闗也汉曰大震唐曰安戎明曰咸宜考太平寰宇记安戎宋时已废后此仍由大震即今陇州西八十里之闗山是也前明咸宜置闗而大震又废唐宋以大震为故闗而安戎为新闗近时则以闗山为故闗而咸宜为新闗雍胜略云左陇山而右汧水面五峰而扼灵谷为秦凤要害之地信哉
　　本朝大学士党崇雅墓通志在寳鸡县西平原

　　闗中胜迹图志巻十八
<史部,地理类,古迹之属,关中胜迹图志>
　　钦定四库全书
　　闗中胜迹图志巻十九
　　陜西廵抚【臣】毕沅撰
　　地理
　　汉中府释名通志秦郡常璩曰因水名也府志郡临汉水之阳南面汉山故名沿革一统志治在省城西南一千七十里禹贡梁州之域春秋时为蜀地战国初秦楚之境后属秦置汉中郡【史记秦惠王十三年攻楚汉中取地六百里置汉中郡华阳国志周赧王二年秦惠文王置郡】汉初为汉国后仍为汉中郡属益州后汉因之三国属蜀【通典后汉末张鲁改汉中为汉寜魏武复曰汉中郡后蜀先主有其地以为重镇】魏景元四年克蜀兼置梁州【王隐晋书魏末克蜀分广汉巴涪陵以北七郡为梁州治沔阳】晋因之【晋书地理志泰始三年立梁州于南郑】东晋隆安中又侨置秦州宋齐因之梁天监三年入于魏曰梁州汉中郡大同初还梁西魏废帝元年复克之隋开皇三年郡废大业三年州废改为汉川郡唐武徳初复曰梁州置总管府开元十三年改曰褒州二十年复故天寳初曰汉中郡乾元初复曰梁州兴元元年升兴元府为山南西道节度使治五代属蜀宋曰兴元府汉中郡山南西道节度为利州路治绍兴十四年分为利州路治元为兴元路属陕西行省明洪武三年改为汉中府九年属陕西布政使司
　　本朝因之领县八曰南郑褒城城固洋西乡鳯沔略阳州一曰寜羌　府城通志旧址在府东二里秦厉公所筑汉髙祖王汉中时居此宋嘉定十二年徙筑今城明正徳五年修筑悉甃以砖周九里有竒天启元年因建瑞藩展北二丈十歩门四东曰朝阳西曰振武南曰望江北曰拱宸
　　南郑县释名通志周邑名秦以名县旧传云郑桓公遗民南奔汉中故以南为称府志桓公都郑其民徙河南者为新郑奔汉中者为南郑沿革一统志附郭本秦南郑邑汉置县为汉中郡治后汉至南北朝因之隋为汉川郡治唐为兴元府治宋因之元为兴元路治明为汉中府治
　　本朝因之
　　褒城县释名通志郭子章云周褒国汉置褒中县隋改名褒城沿革一统志治在府西北四十里汉置褒中县属汉中郡为都尉治后汉因之晋义熙中改曰苞中刘宋省后魏永平四年复置褒中县兼置褒中郡隋开皇初郡废改县曰褒内仁夀元年又改褒城属汉川郡义寜二年又改褒中唐贞观三年复曰褒城属兴元府宋因之元属兴元路明属汉中府
　　本朝因之　县城通志汉唐建县于打钟寺宋徙山河堰北绍兴中兵燬明正徳四年蜀有蓝鄢之乱廵抚蓝璋以褒据秦蜀之冲下令修筑甃城以石周三里门四城固县释名通志秦县名方舆胜覧始城而兾其巩固之意也沿革一统志治在府东少北七十里汉置城固县属汉中郡后皆因之唐武徳二年改曰唐固贞观二年复故属兴元府宋因之元属兴元路明属汉中府
　　本朝因之　县城通志蜀汉建兴七年诸葛亮建乐城魏正始中移治壻乡宋崇寜二年移建今城明正徳七年拓筑砖甃周七里有竒门四
　　洋县释名太平寰宇记后魏置洋州因水为名沿革一统志治在府东一百二十里汉城固县地晋置兴道县属汉中郡刘宋废后魏延昌三年置兴势县属晋昌郡西魏分置傥成郡隋开皇初郡废县属汉川郡唐初属洋州贞观二十三年改曰兴道天寳十五载移洋州郡来治乾元初复改郡曰洋州属山南西道五代时孟蜀改曰源州宋初复曰洋州元至元二年以州治兴道县省入属兴元路明初降州为县属汉中府
　　本朝因之　县城通志宋熙寜间文同守洋州筑土为城明崇祯七年甃以砖周七里有竒门五
　　西乡县释名通志太平寰宇记蜀南乡晋改西乡府志与防之东乡对故名沿革一统志治在府东南二百四十里汉城固县地蜀汉置南乡县晋改曰西乡属汉中郡宋齐因之后魏改置丰寜县兼置洋州及洋川郡隋开皇中郡废大业初州废县复曰西乡属汉川郡唐武徳初复于县置洋州天寳初曰洋川郡十五载徙郡治兴道以西兴属焉宋亦属洋州元属兴元路明属汉中府
　　本朝因之　县城通志宋建于蒿坪山之阳元迁今治建城砖土相半明正徳中筑东闗新城嘉靖初悉砖甃之周三里门四
　　鳯县释名通志方舆胜覧鸑鷟甞鸣于岐翺翔至南而集焉是以西岐曰鳯翔南岐曰鳯州至明降州为县沿革一统志治在府西北三百八十里汉置故道县属武都郡后汉及晋因之后魏太和元年改置凉泉县寻改曰梁泉孝昌中又置南岐州西魏废帝三年改州为河池郡唐武徳初复为鳯州天寳初曰河池郡乾元初仍曰鳯州属山南西道五代初属岐后属蜀宋仍曰鳯州河池郡属秦鳯路元至元五年以州治梁泉县省入属
　　兴元路明初降州为县属汉中府
　　本朝因之　县城通志古鳯州旧治明嘉靖十九年悉甃以石周四里有竒门三
　　沔县释名通志本汉沔阳以沔水为名也元自略阳移沔州来治明降为县沿革一统志治在府西一百十里汉置沔阳县属汉中郡后汉晋及宋齐因之后魏析置嶓冡县并属华阳郡隋初省沔阳县大业初改嶓冡曰西县属汉川郡唐武徳三年于县置褒州八年州废县属梁州宋干徳三年以县直京师【谨按太平寰宇记平蜀后以西县及三泉县路当津要申奏公事直属朝廷二县遂割出京师三泉今寜羌州】后属兴元府元初属沔州至元二十年省西县入略阳改置铎水县移沔州来治后又省铎水县入州明初改州为县属汉中府成化二十二年改属寜羌州
　　本朝仍属汉中府　县城通志蜀汉建兴七年诸葛亮筑汉乐二城汉城即沔城也倚山垣堞以土明洪武四年迁于西山谷口沔水环流万歴元年甃以砖周三里门四
　　略阳县释名通志用武之地曰略众山之南曰阳故以为名按略阳汉县也在今巩昌界后魏侨置略阳郡县于此赵宋遂以名县沿革一统志治在府西北二百九十里汉置沮县属武都郡后汉及晋因之后魏正始三年置武兴镇寻改置东益州及武兴郡西魏废帝二年改州曰兴州郡曰顺政大业二年罢州为顺政郡唐武徳初复为兴州天寳初复曰顺政郡乾元初仍曰兴州属山南西道五代属蜀宋仍曰兴州顺政郡属利州路开禧三年改州曰沔州县曰略阳嘉定三年仍属利州路元至元十四年改属广元路二十年移沔州治释水县以略阳县属焉明初属汉中府成化二十二年改属寜羌州
　　本朝仍属汉中府　县城通志即古兴州城址明正徳六年筑土城周五里门五
　　寜羌州释名通志本白马氐东境成化中设寜羌取辑寜氐羌之意沿革一统志治在府西南二百八十里汉广汉郡葭萌县地晋为梓潼郡晋夀县地隋为义成郡绵谷县地唐武徳四年分置三泉县兼置南安州八年州废县属利州天寳元年改属汉中郡宋干徳三年以县直亰师至道二年建为太安军三年军废县仍属亰师绍兴三年复置太安军属利州路元初为大安州至元二十年降州为县属沔州又省三泉县入之明初省大安入沔县改置寜羌卫成化二十二年升为寜羌州属汉中府
　　本朝因之　州城通志旧为白马氐之羊鹿坪明洪武三十年因羌民田九成据马面山作乱遣指挥姜观建羌羌卫于此成化二十二年建州于卫治南汉水绕城地势险固周七百七十余丈门四


　　闗中胜迹图志巻十九
　　钦定四库全书
　　闗中胜迹图志巻二十
　　陕西廵抚【臣】毕沅撰
　　名山
　　汉中府寳山在南郑县北十余里舆地纪胜旧传山中得寳珠故名
　　旱山在南郑县西南二十里通志旱一作诗瞻彼旱麓毛传旱山名汉书地理志南郑县旱山池水所出水经注旱山下有祠列石十二不辨其由盖社主之流百姓时祈祷焉周地图记山上有云即雨傍有石牛十二头下有石池水雍大记汉山在县西南三十里四峰八面东临老渚河北距汉水南接巴山有池水一统志亦名天池山【谨按旱汉以音近而讹后人遂分以为二山也汉志池水出旱山而雍大记池水出汉山益为可据】
　　狮子山在南郑县北四十里雍胜略形如狮子上有寳峰院下有洗佛潭通志潭在狮子山西南水自悬崖下注其潭有三地险水深
　　听山在南郑县西北二十七里舆地纪胜西抵壻水小溪水经注壻水北发听山通志俗传唐公房仙去壻归惟闻空中歌管声因名听山
　　天台山在南郑县西北七十里通志顶平如台有飞泉数百尺下为深潭号佛子潭
　　龙冈山在南郑县西十里舆地纪胜相传梁天监中有龙鬭于此华阳国志龙冈北临汉水南带亷津
　　中梁山在南郑县西十五里舆地纪胜汉中记云以其镇梁州之中故名【亦见褒城】
　　黄牛山在南郑县西南五十里魏书地形志华阳县有黄牛山【谨按后魏县为华阳地】太平寰宇记山有石黄色逺望如牛因名山下有黄牛川十道记云黄牛川有再熟之稻土人重之
　　笼盖山在南郑县西南五十里雍胜略其南麓与巴山相接老渚河源出于此
　　峨公山在南郑县南六十里通志宋元嘉十一年萧承之进据峨公山撃败杨难当军梁土民思承之功于峨公山立庙祀之
