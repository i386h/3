<!-- { "loadSidebar": true } -->
　　苏武庙武功县志在县西原大道旁明万厯辛未建浑瑊祠通志在干州治南门内明洪武二十七年干州同知史孟通言唐忠臣浑瑊在德宗时泾原兵变保乗舆全城郭功载唐史今其祠庙在而祀事有阙甚非报功劝忠之意宜令有司春秋致祭诏从之
　　窦女祠一统志在干州城北四十里窦村唐书列传窦伯女京兆奉天人永泰中遇贼行剽二女姊年十九妹年十六自匿山谷贼迹而得之将逼以私行临大谷伯曰我岂受汚于贼乃自投下贼大骇俄而仲亦跃而坠京兆第五琦表其烈行诏旌门闾通志明宏治八年命
　　建新祠于东门外春秋享祀干州志女死千有余载其扑坠之处卉草拳曲土石皆赤竒迹常存近更移置新祠于城东街豫备仓右
　　古迹【郊邑】
　　上古圣母姜嫄墓闗中陵墓志在武功县南门外武功古斄国也或云塟邠非是
　　汉苏武墓通志在武功东三十里
　　【臣】谨按蘓武墓武功韩城两地志乘皆载入元和郡县志武墓在好畤县东攷故好畤县地无常所汉县在奉天界今在干州东七里晋县在旧县南二里唐县在州西北六里后并入永夀以今地按之武墓当在武功县东三十里守节乡且蘓氏自汉及唐世居武功当从通志为允
　　唐奉天故城通志唐徳宗建中元年术士桑道茂言奉天有天子气宜高大其城池乃命京兆发丁夫数千推六军之士筑奉天城名山记奉天城外象形内列六街干州志旧子城周五里罗城周十里后子城□坍今干州城即罗城旧址
　　薛仁贵采地干州志在干州东四十里今名薛禄镇双烈村干州志在干州北门外唐窦氏烈女故居也即今窦村北门有双烈坊
　　云桥干州志在州南门外桥本朱泚筑以攻城之具浑瑊掘隧防贼之所今有桥存
　　髙宗干陵通志在干州西北五里梁山唐书武后本纪文明元年庚寅葬天皇大帝于干陵唐书地理志文明元年析醴泉始平好畤武功邠州之永夀五县地置奉天县奉干陵中宗本纪神龙二年五月庚申则天大圣皇后长安志干陵周八十里有于阗国所进无字碑文献通考陪干陵者章懐太子贤懿德太子重润泽王上金许王素节邠王守礼义阳新都永泰安兴四公主特进王及善刘审礼中书令薛元超豆卢钦望杨再思刘仁轨左卫将军李谨行左武卫将军高侃
　　僖宗靖陵通志在干州东北十五里唐书昭宗本纪文德元年十月辛卯塟惠圣恭安孝皇帝于靖陵长安志靖陵封内四十里与干陵相接隔豹谷
　　狄仁杰墓闗中陵墓志在干州北门外五里许当干陵东
　　苏瓌墓通志在武功县西南博村石墨镌华许公瓌景云元年十一月塟于武功碑卢藏用撰序张说撰铭八分书
　　苏颋墓通志在武功县西南十五里新寨南有神道碑张说撰
　　宋游师雄墓通志在武功县西八里石墨镌华游师雄墓志张舜民撰邵防正书
　　明康海墓通志在武功县西门外


　　关中胜迹图志巻二十六
　　钦定四库全书
　　关中胜迹图志巻二十七
　　陜西廵抚【臣】毕沅撰
　　地理
　　邠州释名元和郡县志豳公刘所居之地后魏置豳州开元中以豳与幽字相涉改为邠字沿革一统志治在省城西北三百二十里禹贡雍州之域汉置漆县属右扶风后汉因之兴平元年以县置新平郡晋因之后魏改置白土县仍为新平郡治西魏置豳州隋开皇三年郡废四年改县曰新平大业二年州废县属北地郡义宁二年复置新平郡唐武徳元年复曰豳州开元十三年改豳曰邠天寳元年曰新平郡乾元元年复曰邠州属关内道置邠宁节度使【唐书方镇表光啓元年赐号静难军节度】五代因之宋亦曰邠州新平郡静难军节度属永兴路金属庆原路元曰邠州属陜西行省眀省新平县入州属西安府
　　本朝雍正三年直陕西布政使司领县三曰三水淳化长武州城一统志元末筑周九里有竒门四城南又有山城与州城相连周五里
　　三水县释名通志后魏县名汉有三水县属安定郡后魏重置于今邠州界沿汉旧名也元和郡县志云以县有罗川谷三泉并流故以为号沿革一统志治在州东北六十五里古豳国周为郇国汉置郇邑县属右扶风后汉因之晋曰邠邑属新平郡后废后魏改置三水县仍属新平郡西魏置恒州寻废隋属北地郡义寜二年属新平郡唐属邠州五代宋金因之元至元七年并入淳化县眀成化十四年复置仍属邠州
　　本朝因之　县城通志西北枕山东南临溪明初筑周五里有竒门四
　　淳化县释名通志宋太宗改元淳化立县之始因以为名沿革一统志治在州东少南一百四十里汉置云阳县属左冯翊后汉因之晋废后魏以后为云阳县地【谨按后魏太武别置云阳县在嵳峩山前】宋淳化四年始分置淳化县宣和元年改属邠州金元明不改
　　本朝因之　县城通志宋建明嘉靖中增筑周四里有竒门三
　　长武县释名县志明万厯中置长武县取县西长武故城为名【谨按魏书地形志隂槃县有长武城县志在今县西北三十里】沿革一统志治在州西北八十里汉北地郡鹑觚县地后魏置东隂槃县属赵平郡西魏改曰宜禄后周省入鹑觚隋为新平县地唐贞观二年复置宜禄县属豳州五代宋金因之元废入邠州明万厯十一年始至长武县属邠州
　　本朝因之　县城通志本唐宜禄县城明万厯中增筑周三里门五
　　名山
　　邠州紫防山在州城内西南隅连跨外郭通志上有宋金时屯兵故砦雍大记山有后稷砦相传内有宅宋杨延昭所居
　　豳山在邠州治南城垣所依方舆胜览岩壑嵚﨑委曲百折瀑布飞溅一名安定岩雍大记州依以为城陡峻险固易守难攻州志一名凤凰山俗以为周初鳯凰所栖地左列夀山前依涧水亦谓之邠岩又夀山在城东南山髙而顶平上有民居及茂林修竹之胜又五龙泉在豳山之麓或以为即诗所云瞻彼溥原者元和郡县志云五龙原在新平县南三里原侧有五泉水因名【谨按新平故城即今治又按州东北三十里又有豳谷雍大记云即公刘立国处】
　　明坦山在邠州西十里州志其麓有水帘洞深不可测唐贞观中凿山为连珠小窍形肖飞阁每嵗元宵民率张灯于此以祈年
　　陈阳原在邠州西南元和郡县志后魏于陈阳原上置白土县【谨按白土故城在州西南】太平寰宇记白土水流径白土原东陈阳原西【谨按此则陈阳原西又有白土原也】
　　贺家谷在邠州西南州志为唐贺桂故宅
　　夏侯坡在邠州东五里又蒲津谷在州东七里州志相传宋潘邠老读书处流泉如带石洞尚存【巳上邠州】
　　豳山在三水县治南县城踞其上通志一名翠屏山一名挂榜山大雅所谓南冈者也又豳原在县西十里括地志史记云武王登豳之阜以望商邑盖登此也白虎峪在三水县西北十五里县志茂草四围长峪七折唐郑谷诗所云峪平白虎藏岩洞是也
　　马岭山在三水县西北六十里太平寰宇记俗名箭岭抵庆州界马岭水所出
　　甘峪在三水县南十里县志路出长安为孔道南上五坂通古公原
　　佛面坡在三水县东南名山记黒石岩在县东南五十里石门山西其岩色黝缁似漆壁立万仭【谨按黒石岩当即佛面坡】肖墖山在三水县东七里通志形似浮图窰峪义峪麻峪皆在其下县志峻耸干云亦石阙之支也其相近有白洞桃树数百株春月绀红如锦
　　石嘴山在三水县东十五里县志三面壁立惟一径可通亦名马阙
　　堡岭在三水县东三十里县志即汉之左谷岭一支旁出俗名龙嘴古柏成行絶顶有天池泉亦名龙泉两崖石壁数仭泉自岭直下昔元人避兵据堡汲饮不絶者赖此
　　中岭在三水县东三十里堡岭之右通志中一作仲峭壁三百尺下临汃水髙下穴数十可容数百人相传为汉卢芳所凿县志岩数丈可避风雨又桑村洞在其左相传元御史僧格实哩所穿门依碧流崖悬翠霭今为览胜之地
　　石门山在三水县东六十里史记秦献公二十一年与晋战于石门王褒云阳宫记东北有石门山冈峦纠纷干霄秀出有石岩容数百人水经注五丈渠水出云阳县石门山【谨按云阳县今属淳化】县志石门山汉名石阙其北为戴家山林木隂翳千岩环珙又其南为横天岭峻矗切云【又见淳化耀州】
　　观音崖在三水县东北二十五里通志藤萝垂隂涟漪绕径中有灵湫深不可测旱祷辄应谓之观音湫又崖之右有赵家洞一名琅天洞深邃寛平内有石屋又流石洞在赵家洞右谷中环绕如城而外复有两岩对峙如门两女砦山在三水县东北七十里县志山势髙耸南望平衍其麓有两塜相传为秦扶苏二女处【己上三水】嵯峨山在淳化县东南五十里通志古名荆山汉书地理志云阳县有荆山【谨按云阳故城在县西北】元和郡县志一名嶻嶭山东西二十五里南北二十里山上有云必雨常以为候县志五峯秀立土人亦呼为北五台东南三原西南泾阳接界【又见三原泾阳二县】
　　夀峯山在淳化县北二里一统志俗呼为三楞山或谓即甘泉赋所云椽峦也
　　石门山在淳化县北六十里亦称石门关与耀州三水接界元和郡县志峯岩相对望之如门
　　甘泉山在淳化县西北五十里战国策范雎説秦昭王曰王国北有甘泉谷口之固史记封禅书黄帝接万灵明廷明廷甘泉也班固西都赋其隂则冠以九陪以甘泉注甘泉山名汉置宫于上以祈祀括地志甘泉山一名石鼓原俗名磨石岭在云阳县西九十里元和郡县志甘泉山周围六十里通志岭髙出他山距长安甚逺而能望见长安城堞有通天台云雨皆在台下山中宫殿台观与建章相比
　　仲山在淳化县南三十里又冶谷在县东南四十里嵯峨仲山之间
　　车箱坂在淳化县东北二十五里通志亦名车盘岭元和郡县志在云阳县西北三十八里萦纡曲折单轨才通上坂则平原宏敞楼观相属即趋甘泉宫道也大唐山在淳化县东北四十里通志唐时取茶于此与耀州接界【己上淳化】
　　浅水原在长武县治西通志即鹑觚原又名集贤冈魏书地形志鹑觚县有鹑觚原【谨按鹑觚故城在县南】元和郡县志浅水原即今宜禄县理所【谨按宜禄故城即今治】唐书地理志宜禄县有浅水原县志县治北有集贤冈上有唐英公祠回谿巨壑盘旋险峻或称四鳌山又谓之五凤巢即浅水原矣又县北五里有浅水墩葢亦以原而名
　　黄萯原在长武县北通志黄萯草名也原接平凉府泾州界盘谷在长武县西三十里通志三峯鼎峙二水交流邑中之胜槩
　　龙纒峯在长武县西南十五里县志亦谓之蟹峰在前川河中峯髙百余丈顶仅二畆余其形如蟹水流环绕故亦谓之龙纒峯
　　画阁山在长武县南三十里通志山有画阁寺为志公説法处旁有温泉冬月不冻【己上长武】
　　大川
　　邠州泾水在州北二里自长武县流入又东南入淳化界元和郡县志西北自宜禄界流入【谨按唐宜禄县今属长武】金史地理志新平有泾水
　　黑水河在邠州西四十里与长武接界其流入泾通志即汭水汭一作芮一名宜禄川一名达溪川诗大雅芮鞠之即汉书地理志芮水出汧县西北东入泾【谨按汧县今属陇州】州志汭水在邠州又东迳宜禄县俗谓之宜禄川州册达溪川源出陇之五马山迳灵台县为西川至邠州入泾邠志云梁山黒水即此
