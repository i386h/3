<!-- { "loadSidebar": true } -->
　　沮水在耀州西门外自同官界流入又东南入富平界州志沮水自宜君东北界来一出银儿坪一出太子石俱西南至杨秀川合流为宜君水又南受诸川水入同官界又南入州境为堰头河又南受胡思泉始名沮水过锦阳川迳州城西循西乳山受梁家泉水东会漆水合流出鹳鹊谷入富平界又通名石川河
　　漆水在耀州城东门外通志即同官水长安志俗名石川河州志自同官西南入州境尹师涧水入焉【涧在五台山北五里】又南迳城东五台山至西乳山下合沮水
　　涧谷河在耀州西南十五里通志水清见石又名见底河州志水出州西北孝义乡焦岩村东南过牛村名申家河又东南名鱼池河又东南入三原界
　　浊谷河在耀州西南二十余里州志水出州西北甲池堡南马鞍口南流二十里为寳泉河又南为凉泉河又南至三原曰楼底河
　　清谷河在耀州西三十五里通志一名清河自三水县流入又南入三原界州志水出州西北石门山麓南至小邱合环河【环河在州西北六十里源出大唐山　巳上耀州】

　　闗中胜迹图志巻三
<史部,地理类,古迹之属,关中胜迹图志>
　　钦定四库全书
　　闗中胜迹图志巻四
　　陜西巡抚【臣】毕沅撰
　　古迹【宫阙】
　　西安府殷丰宫通志在鄠县东五里小丰村诗大雅既伐于崇作邑于丰正义丰宫周文王宫也在雍州鄠县杜预左传注丰宫东有灵台康王于是朝诸侯雍录史记曰文王伐崇侯虎而作丰邑伐崇之后自岐迁都于丰武王改邑于镐丰宫元不移徙毎遇大事皆步自宗周而往以其事告于丰庙
　　周镐京雍胜略在长安县西南三十里丰水东诗大雅考卜维王宅是镐京维龟正之武王成之帝王世纪武王自丰水居镐诸侯宗之是为宗周今丰水之东长安之南有镐池即其故都也水经注自汉穿昆明池于是地基搆沦褫今无可究
　　辟廱通志在鄠县东三十里诗大雅镐京辟廱三辅黄图亦曰辟廱如璧之圆雍之以水象教化流行也诗于论鼓钟于乐辟廱
　　三代学礼记注周立三代之学学书于有虞氏之学典谟之教所以兴也学舞于夏后氏之学文武中也学礼乐于商之学功成治定与已同也
　　冀阙通志在咸阳城中史记秦孝公作咸阳筑冀阙徙都之
　　萯阳宫三辅黄图秦文王所起在鄠县西南二十三里汉书东方朔传作倍阳顔师古注倍阳即萯阳也其音同耳宫名
　　芷阳宫通志在灞上秦襄公起
　　秦咸阳城雍胜略在咸阳县东二十里三辅黄图自秦孝公至始皇胡亥并都此城案孝公十二年作咸阳筑冀阙徙都之始皇徙天下高赀富豪于咸阳十二万户引渭水灌都以象天汉横桥南渡以法牵牛咸阳北至九嵕甘泉南至鄠杜东至河西至汧渭之交东西八百里南北四百里离宫别馆相望聫属木衣绨绣土被朱紫宫人不移乐不改悬穷年忘归犹不能徧雍录秦之咸阳孝公所都也在汉长安西北故汉书纪高帝项羽自霸上而入秦都皆曰西上咸阳也古语山南水北曰阳秦之所都若概举其凡则在九嵕诸山之南渭水之北若细推之则秦之朝宫苑殿固在渭北而秦都实跨渭水史记诸书皆云始皇都咸阳引渭水灌都以象天汉横桥南渡以法牵牛此可见都之兼在渭南矣故史记水经凡序长乐悉以其地属之咸阳而于甘泉阿房亦自明命以为咸阳前殿也
　　阿房宫雍胜略故基在长安县西三十里史记秦始皇本纪始皇帝三十五年以为咸阳人多先王之宫廷小吾闻丰镐之间帝王之都也乃营作朝宫渭南上林苑中先作前殿阿房东西五百步南北五十丈上可以坐万人下可以建五丈旗周驰为阁道自前殿直抵南山表南山之巅以为阙为复道自阿房渡渭属之咸阳以象天极阁道絶汉抵营室也计宫三百三辅黄图阿房前殿以木兰为梁以磁石为门三辅旧事阿房宫东西三里南北五里庭中可受十万人车行酒骑行炙千人唱万人和其外有城名阿城东西北三面有墙南面无墙三辅黄图始皇收天下兵聚之咸阳销锋镝以为金人十二以弱天下之人立于宫门坐高三丈铭其后曰皇帝二十六年初兼天下改诸侯为郡县一法律同度量大人来见临洮其大五丈足迹六尺【唐杜牧阿房宫赋六王毕四海一蜀山兀阿房出覆压三百余里隔离天日骊山北搆而西折直走咸阳二川溶溶流入宫墙五步一楼十步一阁廊腰缦回檐牙髙啄各抱地势钩心鬭角盘盘焉囷囷焉蜂房水涡矗不知其防千万落长桥卧波未云何龙复道行空不霁何虹髙低防迷不知西东歌台暖响春光融融舞殿冷袖风雨凄凄一日之内一宫之间而气不齐妃嫔媵嫱王子皇孙辞楼下殿辇来于秦朝歌夜弦为秦宫人明星荧荧开妆镜也绿云扰扰梳晓鬟也渭流涨腻弃脂水也烟斜雾横焚椒兰也雷霆乍惊宫车过也辘轳逺聴杳不知其所之也一肌一容尽态极妍缦立逺视而望幸焉有不得见者三十六年燕赵之收藏韩魏之经营齐楚之精英防世防年取掠其人倚叠如山一旦不能有输来其间鼎铛玉石金块珠砾弃掷逦迤秦人视之亦不甚惜嗟乎一人之心千万人之心也秦爱纷奢人亦念其家奈何取之尽锱铢用之如泥沙使负栋之柱多于南亩之农夫架梁之椽多于机上之工女钉头磷磷多于在庾之粟粒瓦缝参差多于周身之帛缕直阑横槛多于九土之城郭管呕哑多于市人之言语使天下之人不敢言而敢怒独夫之心日益骄固戌卒叫函谷举楚人一炬可怜焦土呜呼灭六国者六国也非秦也族秦者秦也非天下也嗟夫使六国各爱其人则足以拒秦秦复爱六国之人则逓二世可至万世而为君谁得而族灭也秦人不暇自哀而后人哀之后人哀之而不鉴之亦使后人而复哀后人也】
　　信宫通志在咸阳县渭水南史记秦始皇本纪始皇帝二十七年作信宫渭南已而更命信宫为极庙象天极自极庙道通郦山作甘泉前殿筑甬道自咸阳属之长乐宫通志一名兴乐宫在长安城中三辅黄图秦始皇造汉修饰之周回二十余里汉太后尝居之
　　甘泉宫雍录古以甘泉名宫者三秦之甘泉在渭南一也汉之甘泉在云阳县磨石岭上二也隋之甘泉在鄠三也秦之甘泉史尝明言在渭之南而无言其在渭南何地者秦始皇本纪迎太后于雍而入咸阳复居甘泉宫徐广曰表云咸阳南宫也秦时咸阳跨渭南北则此宫不在渭北之咸阳而在渭南之咸阳也又本纪曰自极庙道通郦山作甘泉前殿自咸阳属之则甘泉前后必近上林苑即鄠县也则秦之甘泉与隋之甘泉正同一地安知隋宫不袭秦之旧也
　　兰池宫雍胜略在咸阳县东二十五里水经注地理志曰渭城县有兰池宫秦始皇微行逢盗于兰池
　　林光宫雍胜略秦时宫也故基在甘泉山上三辅黄图林光宫胡亥所造从广各五里闗中记林光宫一曰甘泉宫秦起在今池阳县西北故甘泉县甘泉山上周回十余里曲梁宫元和郡县志秦曲梁宫在三原县西南十五里黄白城内
　　步高宫雍胜略故基在渭南县西南三十里三辅黄图步高宫亦名市邱城又步高宫西有步夀宫
　　长杨宫雍胜略在盩厔县东南三十三里三辅黄图长杨本秦旧宫宫中有垂杨数亩因为宫名门曰射熊观秦汉游猎之所
　　望夷宫通志在泾阳县东南八里长陵西北临泾水处史记秦二世本纪二世梦白虎齧其左骖马杀之心不乐怪问占梦卜曰泾水为祟二世乃斋于望夷宫欲祠泾沈四白马
　　汉长安故城通志在西安府城西北二十里三辅黄图高祖七年筑长安宫城自栎阳徙居此城本秦离宫也初本狭小至惠帝更筑之高三丈五尺下濶一丈五尺上濶九尺雉高三坂周回六十五里城南为南斗形城北为北斗形至今人呼汉京为斗城是也汉旧仪曰长安城中经纬各长三十二里十八步九百七十二顷八街【长安志有华阳街章台街夕隂街香室街尚冠街太常街藁街前街汉书有炽盛街】九陌三宫九府三庙十二门九市【长安志六市在道东三市在道西】十六桥水泉深二十余丈城下有池周绕广三丈深二丈石桥各六丈与街相直三辅决录长安城面三门四面十二门皆通达九迳以相经纬括地志长安在渭水南隔渭水北对秦咸阳宫汉于其地置未央宫曰长安城因名县三秦记长安城中地皆黒壤今城赤且坚如石如金父老相传云尽凿龙首山中土以为城及诸城阙皆然雍录汉都长安其城在渭之南而咸阳之东南也凡汉城之水皆取诸昆明第一派自西而东横亘城南之鼎路门巳而东折以注青门水经谓之漕渠第二支自西面南来周徧诸宫自清明门出城是为王渠与漕渠合北入渭长安图志汉城惠帝筑后赵石虎亦尝修之苻姚西魏宇文皆都之隋开皇三年都龙首川此城遂废至今民呼犹曰杨家城　宣平门三辅黄图长安城东出北头第一门曰宣平民间所谓东都门水经注宣平门王莽更名春王门正月亭亦曰东都门　清明门三辅黄图长安城东出第二门曰清明一曰籍田门【以门内有籍田仓故名】一曰凯门汉宫殿疏曰第二门名城东门莽更名曰宣徳门布恩亭长安志清明门外郭门曰东平门　霸城门三辅黄图长安城东出南头第一门曰霸城门水经注王莽更名曰仁夀门无疆亭门色青又名青城门或曰青绮门亦曰青门门外旧出佳述异记景帝元年有青雀羣飞于霸城门乃改为青雀门更修饰刻木为绮橑雀去因名青绮门　覆盎门三辅黄图长安城南出东头第一门曰覆盎门一号杜门庙记曰门外有鲁班所造桥工巧絶世长乐宫在城中近东直杜门一曰下杜门又名端门北对长乐宫王莽更名曰永清门长茂亭　安门三辅黄图长安城南出第二门曰安门亦曰鼎路门北对武库王莽更名曰光礼门显乐亭西安门三辅黄图长安城南出第三门曰西安门北对未央宫一曰便门即平门也【谨按平便古字通】王莽更名曰信平门诚正亭　章城门三辅黄图长安城西出南头第一门曰章城门三辅旧事曰章门一曰光华门又曰便门王莽改曰万秋门亿年亭　直城门三辅黄图长安城西出第二门曰直城门亦曰故龙楼门门上有铜龙本名直门王莽更曰直道门端路亭　雍门三辅黄图长安城西出北头第一门曰雍门本名西城门王莽改曰章义门着义亭其水北入有函里民呼曰函里门洛城门三辅黄图长安城北出东头第一门曰洛城门又曰高门汉宫殿疏曰高门长安北门也又曰鹳雀台门外有汉武承露盘在台上水经注北出西头第三门本名杜门亦曰利城门王莽更名进和门临水亭其水有客舎故名曰客舎门又曰洛门也　厨城门三辅黄图长安城北第二门曰厨城门王莽更名建子门广世亭水经注厨门其内有长安厨官故城曰厨门也如淳曰今名广门　横门三辅黄图长安城北出西头第一门曰横门外有桥曰横桥水经注横门王莽更名霸都门左幽亭如淳曰音光故曰光门其外郭有都门有棘门徐广曰棘门在渭北孟康曰在长安北秦时宫门也三辅黄图曰棘门在横门外按汉书徐厉军于此又有通门亥门也【巳上长安故城】
