<!-- { "loadSidebar": true } -->
 (淮南龙岩)　卢泮
　　
 
 

　　奉使驰驱过永安，一年佳节正开端。
　　皇恩雨露同时布，春色乾坤到处看。
　　问俗已知墟落静，官民还喜税徭宽。
　　漫言有脚阳和意，昨夜随车雨未干。
 
 

桃源洞口
　　


 (邑人)　陈源湛
　　
 
 

　　介破巉岩一涧流，探奇乘涨弄扁舟。
　　悬崖高削千寻玉，幽壑寒生六月秋。
　　点岫烟云闲去住，忘机鸥鸟自沉浮。
　　武陵人远桃空在，临眺躇蹰意未休。
 
　　
 

 题栟榈走马岩
　　
 
 

　　绝巘攀跻上，奇观入望来。浮云低岭树，远水带城隈。
　　物外尘嚣断，空中复道开。昆仑如可问，八骏欲登台。
 
　　
 
栟榈书院
　　


 (邑人)　罗明祖
　　
 
 

　　先生形已往，庙貌尚巍然。正气峰为骨，孤里壑欲烟。
　　典型存草莽，俎豆自周旋。谁问登临石，永言花石篇。
 
　　
 

经桃源洞坎壁间韵
　　


 司理(古吴)　叶培恕
　　
 
 

　　层崖破髓忽涓流，若倩渔郎来系舟。
　　山面初开图已古，春情未半气如秋。
　　人经悟后身同幻，境到幽时世觉浮。
　　谷口金门浑是寄，桃花尽处意俱休。
 
　　
 



　
栟　榈　寺
　　


 县令(吴兴)　陈廷枢
　　
 
 

　　一湾坠石笼飞烟，削壁横空汉边。
　　虬龙蜿蜒含雨出，羽衣飘拂惹云还。
　　路于绝处微通鸟，山到穷时小有天。
　　半角僧囊闲补衲，层峦影入万花妍。
 
　　
 

 桃　源　洞
　　
 
 

　　低压仙岩径，参差星列悬。危□偏雾锁，古碣半云牵。
　　翠滴嵯峨影，风横一线天。武陵旧不识，闲照夕阳边。
 
　　
 

 百　丈　崖
　　
 
 

　　仙岩高百丈，未及一线天。古篆迷烟笼，萝云狎汉牵。
　　□帘空喷雨，抱竹带斜秋。暮霭悬崖争，幽光入兽渊。
 
　　
 

 珠　帘　洞
　　
 
 

　　一帘风瑟雨潇潇，仄径遥封练白漻。
　　云来屴崱珠影，指点迷离浣俗□。
 
　　
 



　
桃　源　洞
　　


 (邑人)　陈有忠
　　
 
 

　　悬崖天削就，紫气绊烟萝。扣石幽机隐，循堤逸兴多。
　　秋声鸣涧壑，春意盎枝柯。怕有渔郎问，避秦来此呵。
 
　　
 

 百　丈　岩
　　
 
 

　　扶节聊指点，阁与白云齐。乍听钧天奏，远亲紫树栖。
　　峦多山屈曲，石插路蒙翳。能勾神游入，仙都应上跻。
 
　　
 

 葛里先觉窝
　　
 
 

　　蹑破仙源几处烟，偷闲剩得杖头钱。
　　层将怪树栖归鸟，万壑寒流调响泉。
　　读罢黄庭风弄竹，写成仙易月侵筵。
　　而今试问稚川子，丹灶飞时甚岁年？
 
　　
 

 修　竹　湾
　　
 
 

　　天然幽景镌修竹，修就天然难更仆。
　　湛露偏多结远林，轻风漫戛摇空谷。
　　湾连曲曲恁萧竦，磴嶮层层饶耸矗。
　　中有奇观无尽观，洞天算此才六六。
 
　　
 



　
栟　榈　寺
　　


 (邑人)　曾省
　　
 
 

　　山水有静理，每与幽人遇。曲幻杳冥间，是为佛灵寓。
　　古刹翳层阴，藓苔锤月露。秃树杂栟榈，山老名犹故。
　　旧代晋衣冠，所以烟霞具。岩腹咽钟言，荒碑眠疾鬼。
　　溪声渀泱来，危壑相吞吐。对之生远心，毋乃发沐悟。
 
　　
 

 桃　源　洞
　　
 
 

　　拨云入洞来，洗却市尘俗。碧涧杂桃花，悬崖插笋玉。
　　非关鬼斧工，别自幻机轴。隔水问渔津，旧时胜几曲。
 
　　
 

 百　丈　岩
　　
 
 

　　一水泠然出，危桥彼岸连。仙居传百丈，世界总三千。
　　崱依云末，嵯峨插汉边。如何人境外，憩此已忘年。
 
　　
 

 葛里仙掌岩
　　
 
 

　　巨灵得意手，幻出此峰城。游客心多险，仙人掌自平。
　　断桥偷凤翅，绝壑锁雷声。个里幽奇处，虎头笔未成。
 
　　
 



　
过桃源有怀李忠定公
　　


 (麻城)　周邦翰
　　
 
 

　　丞相宁忘宋，神仙偶避秦。涧淘千古恨，花老开时春。
　　避径牵云度，荒亭没雨新。隔林空响发，疑有烂柯人。
 
　　
 



　
游栟榈登桃源洞绝顶
　　


 (三山)　郭章
　　
 
 

　　嵯峨绝巘拥苍穹，傍壁攀萝鸟道通。
　　十月朔风生涧底，半间虚阁在云中。
　　斜阳忽见晴江影，野寺遥闻隔水韸。
　　借问此来谁得趣，烟霞洞口一渔翁。
 
　　
 



　
游修竹湾登紫云低
　　


 (三山)　杨铉
　　
 
 

　　上有巉崖下有溪，此中把酒吊冯夷。
　　帆归远浦连云转，花落澄潭带月漪。
　　芒履惯穿千级磴，蕉衫时挂老松枝。
　　游忽喜高人至，为报山公是故知。
 
　　
 



　
游桃源洞
　　


 (古绥)　李含芳
　　
 
 

　　数载神游到未能，已知仙迹久飞腾。
　　空馀桃树传名洞，尚有枯枝挂古藤。
　　峡窄云封天一线，峰高雾罩岭千层。
　　刘郎却忆当年事，源壑还教此日登。
 
　　
 

 游修竹湾
　　
 
 

　　曲磴千层翠竹连，同人选胜欲依仙。
　　山根露锁疑无径，石窦云开别有天。
　　鸟度池边寒带影，风生树杪暗飞泉。
　　此君最爱堪療俗，醉卧峰头未许旋。
 
　　
 



　
陈邑侯重修永志跋言
　　

　　世之重文章起家者，谓以文章饰吏治为不朽事也，而于吏治为尤重。
　　父母陈侯，家学渊源，举进士，令吾永。永，蕞尔邑也，自寇变残毁，民之贸迁有无，征输偿欠者，计无复之，加之四郊多垒，旦暮警闻，尤难戡定。
　　侯甫下车，百废俱举，兴学校，课农桑，改饷仓，建公署，楼舍聿新，器械有备，募练乡勇，联络寨堡，举邢肇新等为之长。发综指示，协谋官兵，出辄奏绩。计其时有招而就抚者，有抗而蒙戮者，威惠并济，难以枚举。因而感德向风，事悉上听。乃簿书之馀。进耆老而索邑志，则惘如也。前志版灾于寇，自邑令苏侯迄今，六十余年未入志者，又漶漫湮灭而不可考。侯毅然捐俸，重修辑之。访遗搜隐，必实有系朝野、裨风化者，为表章焉。三阅月，书成展卷。名宦高侯殉难，当宁优恤，赠佥宪，予葬祭，荫一子入监读书，载在国乘，亦垂庥千古。至徐侯之发奸御暴，施侯之清讼格顽，凡有建置兴革者，不更胪若指掌乎！庄诵名贤，如严君海日夙著勤劳，罗君宣明学负宏博，且与邓栟榈诸君后先辉映焉。至闺阁之幽光，必阐闾巷之隐德；克彰义勇有录，移孝作忠，灾异有纪，省愆防患又有郑重也；下至山川、胜境都有名咏，侯亦裒而集之，不使草木隐辉，山灵閟色，非登高赋才，何以有此？古人云：“胸有万兵，乃能从容而折冲；腹有万卷，亦可造次而讲艺。”儒者帝臣，书生王佐，不其然乎？若然，则侯之重以文章起家，且以文章饰吏治为不朽事者，固有明征已。
　　

 
 顺治十年癸巳春王正月谷旦，治下晚生陈行忠谨撰
