<!-- { "loadSidebar": true } -->
　　罗明祖　字宣明，号纹山，登天启丁卯贤书，崇祯辛未进士。辄欲辨红丸、梃击两案，而有虚馆以待者，虑负奇为负气，仅授华亭令。下车厘弊害，兴人士，造庐问请眉公陈，布衣而一时之强有力者，颔之曰：“是不畏强御者。”以忧归；阕补繁昌令。繁倚南北要冲，且无城。流贼方大春啸横其间，计歼之。两台上请超擢大宁，不获，谪越藩，署萧山。又以不屈，中官故挤之，调襄阳。时值楚闱分校，得士九人皆名士。独是襄寇炽兵淫，民不堪命。初请禁于提督熊，不听；继上书于阁部杨，又以拒。城不宿兵，中之。而襄国王之题留，亦不能以虚拘矣。归林下，捐资恤孤族，节若有以泄其未泄之愤。曩时，有生徒远启，问闻知交，密迩酬答，语皆国计民瘼，不及一私。而所著书三十卷，评书百卷，学者获见之，惟占候、星数未易窥其秘云。



儒　　林
　　

　　林　祥　字时和，腾蛟之父也。幼失怙，鞠于兄，事之如父焉。重礼义，尚躬行。居乡平易和厚，而人不可干以私。诚信素著，表正乡闾，虽巨奸大猾亦俯首就化，所居乡一时咸变工、贾之习，向文学，彬彬焉。同时，特善张仁、林元二人者，意气合也。如知县姚公仲韶、教谕萧公松时称正大，故语常骎骎入。后有士辈耽乐优戏，纵而忘倦者，忽自念曰：“使在县有如姚为长令，学有如萧为师长，乡有如林者为先达，予辈恐不敢如是放肆。”其系人思慕之正如此。以选贡授长沙经历，屡乞休致，知府勉留数数。时遇觐，里役致常路费，却不受，曰：“吾苦不耐北风，幸乘此归乡足矣。”归时囊无寸余，盖皭然不污者。人谓无忝乡贤之列。
　　张　仁　字守性，号常斋。居贫力学，取受纤芥不苟。晨炊或不举，意气自如。时有观化者，按学进讲，深加奖赏，有“贫而能乐，学而能守”之语，仍令竖社学以居训。且善楷书九成宫体，独善唐李商隐诗，其吟咏亦绝相似。竟以贡授南雄府司训，逾年，卒于官。惜无嗣，其婿林腾蛟扶榇以归葬。
　　范志统　字勉承，梅岗其别号也。禀性醇朴(原文作“禀性醇模”。)，处家行己较然不欺。壮岁游庠，声名藉甚。数奇，仅以明经授泉郡惠安司训。捐俸修学宫，赈寒士，协赞邑宰，发粟济饥，褒烈给殓，非寒毡优为者。邑宰罗为诗以赠，督学沈有“博物洽闻，清操介节”之语。秩满升周藩教授。周藩属懿亲王，贤且明，而辅导之选非德望素优者，不能有是宠命，故有望公就国者。左江兵备使王公率子衿为劝之驾，而公促装归。晚年(原文“脱年”，似为“晚年”之误。)，性宗愈彻。著有《梅岗诗集》行世。其冠婚丧祭，一遵家祀，浮屠之教，一切弃之。诗书佑启，慈惠布流，至今犹载人口碑云。
　　郑　魁　号石泉，郑文质之裔也。公气宇轩昂，天性抗直，乡邑咸古处君子目之。由贡授山东日照县令。邑古青、齐地，沃野平原，便耕织，喜健斗，而寇警时出为难。公至为兴学、劝农、揖盗、除奸，民咸德焉。惜其盛气矫矫，有不便于民者，率直径陈，仅一载，解组归。有慰留者，公曰：“居官不清正则辱身，居官清正，不媚上，不为上容。复不奉身以退则辱身，并以辱亲。菽水承欢何人耶？”比行，而邑之绅衿、稚老泣留者，至三日越境始罢。公曰：“吾以一经贻谋，俾诸孙绕膝受教足矣。”不以一介易彼三公，吾于公深有景行之思云。
　　邓应龙　别号剑江，三十二都人，前朝之贡宦也。公幼而敦敏，即能博记五经诸坟典，比泮饩而频蹶场。屋人曰：“此伯乐所由艰遇也。”己亥恩贡得元，授江西南安府判。粮务弊丛而出纳惟谨，讼狱惨闻而平反兢持。岂曰“长才必处以治中别驾之任，乃克展骥足”，而公之才固优，遇自穷也。公习琴，有贻公以爨下者，携之任。一弹再鼓，鸣琴而治。时司理林公某欲得之，公以为知音，赠之。而司理所钟爱者，又为守台所特赏也，郡之守林公某遂颔之。盖郡守、司理及公皆闽人，以是相龁，遂各挂冠归。而公之归装萧然，居林下无徇请，无侵欺，百忍自持，一经是课，而扼腕于舆论，不无人、琴之感耳。



　



孝　　义
　　

　　赖　豫　字立卿。性至孝，读书与俊秀选。幼丧母，制于父命，卜择风水未葬，将母柩暂安置郭外。豫哀痛迫切，衣服、饮食恒从俭陋，每言及辄伤感。嘉靖丙辰五月内，适水暴涨。豫同仆渡河，缚母柩于大树，抱柩哀哭，其仆招之升屋登舟，不从。既而水愈盛，拔树推柩，豫随柩皆溺没。尸入急涛中十步许，衣挂于树，不去。越二日，获其尸，如生人，皆惜而异之。知县陆策、训导李一潮上其事诸当道。按察使李公谓其孝行可嘉，檄祀乡贤。郡守彭公题其门曰：“孝子赖豫之门。”
　　陈　珤　字信卿。邑庠生，千户陈璨弟。璨管屯，值荒，责偿不能盈数。不忍兄窘，即鬻己房产赔偿。甘心蓬藿，教读以为活。分巡道郑按县学校。上其事。檄下，制“友恭”匾奖之。乡官、佥事李杏书“友恭”二字旌之。
　　陈　潮　千户陈璨第三子。嘉靖三十六年，流寇入境，璨督兵往，潮从行。忽贼奄至，璨被枪覆地，将兵之，潮以身蔽其父，血流被体，仍负痛负父以免。知府周贤宣公书“孝勇”匾奖之。乡官李杏书“急不遗亲”匾旌之。万历癸巳，巡按御史陈按郡，仍加奖劝。
　　陈赤美　三十二都籍，住在城。幼失父，竭力养母。年十六，母继丧，贫无以敛，自卖身于市民林贵家为之佣。作年余，幸拾遗金二两，赎身以归，人以为孝感所致。堂兄长孙老孤无依赖，赤美月给米，终其身。尝于途拾遗金三两，所亡金女子哭于道，因问其实，乃以所获金还主刘庸，不责报。赤美贫，自以身当本户兵役间。督府取各府、县丁壮者备从征，赤美与焉。福清之战，督府刘自负射，命中，为士率先，出不意，矢穷，陷贼伏中。亲兵不及援，赤美独力保护，犹奋刺二倭奴。贼遂披靡，乃得路回福清城北冈。贼追围不舍，赤美以势渐迫，乃奋身于万箭中，冒重围出报监军，遂得兵以归刘。后刘语本府知府周曰：“汝治下有民人陈赤美者，临阵英勇如此，汝识否”？周对以初任，出，使人访致麾下。及升海道，每剿抚山海寇，缚贼首杨益等，擒二十四将，皆借其力。其人素未读书识字，而能知大义；至于临大敌能斩贼，突阵护全主帅以归，亦足称奇矣。军门王以泉州功，赏银五十两，与张兴、许五妹等共分；军门刘以福请功，赏银牌五两；分巡道秦以下茂功，赏银五两；推官施赏银叁两；海道周以招龙头寨功，赏银五两；知县傅以“笃孝奋义”匾奖之，知县苏旌以“董芳独步”之匾。
　　




乡　　行
　　

　　郑文端　号屏山，安沙人。幼鬻鱼盐，志气便直，每携载籍以行。年三十余，一旦，惕然曰：“吾奚碌碌甘流俗哉！”尽弃所事，遂往省从师。为学刻苦惕励，榻不安寝。如是者三年，精通《易》学，文多心得。以儒士赴省试，不第，曰：“此不足学也。”乃专心益精所学，生徒从之者日众。永之学《易》，自先生启之。年八十余终。
　　林　元　号三漈。在城人。幼聪颖，家贫，刻苦为学。性执毅，不与常伍。诗自成一家，幽隐皆有考据，多逸气；文逼古，一书辄尽纸。以中多有奇字，不入俗眼，但以文名者咸咨之。尝作《霖膏心泽》、《平寇》二赋上。前御史郭尹亟以“高士”称之，敦请宾席。老益贫，节益励，无陨获意。易箦前一日，作诗手书辞交游，中用《庄子》“鸟鸢”语，谈笑而终。人咸以老不见用惜之。葬于城南之某里，士大夫题之曰“高士”云。
　　余俊寿　余荆山人。质朴似未雕之璞，趋善如赴海之潮。解纷息争，信义孚众。辛酉，谷价腾踊，能捐值以贷其乡族。群盗入里，被掳，坐余六公于上，因以止杀。大参王云竹诗以美之，县尹许公徽词请为大宾。其孝悌行谊有足法者。
　　陈王政　字师文，号亹斋。贡川人。家贫好学，瓶无储粟，读书不辍，处之泊如也。性仁慈，行醇谨。庚午科，中备卷，金宗师檄取五经书院读书，在诸生中甚有声，而谦退毫无先人意。有凌其贫以厉言侮之者，政不色怒，言笑自若。后其人悔曰：“吾为彼所容矣。”事父、兄孝友，乡评重之。侄宪故，遗老母及二幼子，无所归，政收养于家，一衣一食未尝先妻、孥而后嫂、侄。人称其行谊有古善士风焉。
　　赖本需　字守用，二十七都大湖人。恬静好修，敛迹山栖，未尝一至公门。兄弟叔侄之间不吝捐济，恩爱油然。少业儒，为庠生，壮即弃去。菽水养亲，家庭雍乐，有不知三公之贵者。行年九十，敦行有如一日，乡评重之。
　　吴成鲤　别号云门，正直天赋，见义敢为。万历六年，下令丈田，罔不遵宦门田多粮少，挠言山路梯田难丈，抵摊浮粮报命，小民虚粮，怨嗟无告。时县令为徐侯辂，公上书建言：“皇恩不可隐，民瘼良可哀。”备陈丈法，果断行之。更沙、永接攘，田粮交错，永丈沙不丈，互相影射，弊窦丛生。”公更诣抚院劳公堪陈言：“正界各丈，弊杜粮均，割回沙粮二百石归永，派征一年，随产赋役，诚为长久之计。”有挤而陷之者，竟以他事沮寝。代巡杨公四知曰：“是殆为有粮无田之民苏困乎？使早读书于朝堂，上一万言书，天下蒙其休矣。”重君书言正直，从而释之。语云：“为善降祥”。君子以是知公之宜昌厥后也。在城人。
　　罗天长　别号紫曦，贡川人。少有逸志，好山水，尤好《老》、《庄》、《抱朴》等书。尝贾水泛洋，达六鳌山，有异遇，遂厌珍茹素，探奇武夷。武夷固多显迹，有《吕祖百字碑》，众莫解。公能辨蝌蚪文，为句、比字，栉刊之以行世。其隐武夷峰者十余年，归结庐于栟榈、六龙窝、岩梁诸处。所讲周天易数，四方从游者日众。公家徒壁立，处之怡然，炼性修真，卒年七十有九。其子为明祖，负重名，岿然成进士，洁己服官，皆紫曦先生庭训之功多也。
　　赖秉弘　大湖人。少习举子业，弗售，常励后昆曰：“以代吾孝养焉。”而公之质性谦恭容忍，不以贤智先人。里有忿争，必得公片言以解。产薄而好施，族蕃而能睦，邑人士视为仪羽者。时公年七旬余，邑侯刘公胤旌以匾曰“达尊有二”，公逊谢之。而公上侍慈闱耆耋，俯视孙子玉立，执经绳武，历稽史册，指不多屈者。公之母以九十余终，乃邑黄氏女素娘，称圣善也。公之长子曰圣谟，领天启甲子乡荐，改讳元吉，授唐县令，有政声。后裔有令名人以为公隐德，故徼于天者厚欤。
