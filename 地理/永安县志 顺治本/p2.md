<!-- { "loadSidebar": true } -->
　　一天地定位，圣人成能。古之圣人，曷尝不敷土便民兴事哉！兹建置所当详也。乃划其封疆，时为沿革；制乡里都市，以奠厥居；设官守分职以总政治，以揆文奋武。则师儒以隆教化，兵守以明威严。又慎其城守，险其走集，谨其堤防。或通往来，或以崇报祀。其大为庙坛、为署舍、为仓库、仪器；其细，为桥渡、为铺舍、为亭场。建置之意，盖其详哉。备录而不遗，要皆王道之大务也。
　　一任土作贡，从古为然。若其方物之毕陈，丁口之毕作。固上所以任乎下，下所以奉乎上，皆是物也。至于屯田、水利，亦系于土田；徭役、差使，咸趋事之大义。然人情不古，法立弊生，奸猾宿胥缘以为市，巧取巧避，上下相遁，蠹毒滋矣。因考据典则，详著颠末于篇，庶几存心民物，君子省览而知所向往。
　　一宦历于兹土，皆民上也。上以子视民，民亦宜以父母以报上。故有名宦祀以报功，宦绩纪以昭美。其馀皆列其名籍及任之年月。
　　一选举有正科，有杂科。甲科、岁贡为正，例贡、掾史为杂。籍在别省者，亦书其名。例贡未授官，止书其名，掾则必授官，始入矣。至于貤移、恩典、坊表，毕录志荣也。
　　一人物或以耆德硕行而祀瞽宗，或以文雅奇卓而树表范，皆后人所景仰者。其或淫雅并奏，贤不肖混淆，虽徼虚美于一时，而有愧心于百世，亦何益哉，徒滋訾议矣。至于贞烈行谊，有关于人心风俗者，何可遗也。武功贵戚皆出于地方者，何可泯也，因毕书以见谊。
　　一名宦祀提学熊□，出于上司之檄，郡不祀也，而县祀之。提学宗□，亦由按院檄也，郡已祀而县不祀。意者，宗尝分守延平，有惠政于地方，祀之宜也。而熊□犹祀之于县，非尊崇之，实卑亵之矣。余有疑未安焉，敢俟议礼君子改正。
　　一乡贤祠祀于嘉靖中年。初祀时，木主陈公瓘、邓公肃、邓公文铿。而陈公世卿，乃瓘之祖也，昔在宋，固沙之人，今其所居，则为今永安二十六都，故址存焉，丘墓在焉，子孙奉祭扫者存焉，其馀子孙居县、居乡者，何啻千百。陈公瓘不知何时去其祀，固以流寓他方，不祀亦宜，而世卿岂宜遗落？况邓公肃、邓公文铿，其出身时皆沙县人。邓公肃读书于永之栟榈山，因号焉，居址尚沙县地方也。邓公文铿所居今割永安，既祀之，而世卿独不祀，可乎？余谓乡贤宜祀陈公世卿；其邓公肃，栟榈有专祀矣，乡贤不宜又祀，以免重复。
　　一祥异示惩，人所创见。丘墓埋玉，设为贤淑，乃人所景仰，欲起九原而不可得者。仙释者，自是方外一等人。寺观创久亦难尽废；若养济、漏泽，亦王政之务，皆不可阙。依例书之，以备考验。

卷一　天文志

星　　野
　　

　　自黄帝命官观天文，辨分野，以占灾祥，以斗牛之次，为星纪。春秋时，以分属吴、越，但其入分度数，代各不同。今《一统志》以起斗四度至二十二度为吴分，以牛及女一度零为越及闽、广分。则闽、广度当在牛六、七度之间。观象、玩占于此可知矣。
　　
气　　候
　　

　　闽僻在东南，去中州远，故其气候亦乖于中和。一岁之间，热多而寒少。大抵晴则暖，雨即凉；未春有先时之花，临冬有长青之草；高山则六月衣裘，亢旱则三冬罕雪；溪雾则昼昏而高山爽朗，山岚则日暗而平地清明。气候不同如此。

节　　序
　　

　　元旦烧香谒神，各相拜贺，以三日为节。上元，燃灯祈禳。清明拜扫。立夏食米团。端午，插艾佩菖蒲，以角黍相馈，祀先、竞渡。中秋，醵钱赏月，家家扫墓。重阳登高，饮茱萸酒。腊月，各送牲粿，名为分年。除夕祀先，爆竹以除不祥。

卷二　地理志

山　　川

山
　　

　　栟榈山　治北二十里，多产栟榈木，故名。宋左正言邓肃读书其中，自号栟榈居士。旧传，神仙往来其间，峰峦岩岫，不可胜数，神刓鬼划，高下相属，烟云出没无时，草木蒙茸，四时一色。宋李纲尝目为小武夷。天柱峰，与狮子岩并耸，百余丈如削；射垛峰，昔仙人射于降仙台，以此为垛，明道中，耕者常得数十石箭于台侧；观音岩，在野云洞侧，石壁万丈；集仙岩、头陀岩，昔唐裴头陀创庵，而居野云洞，云雾吐吞；降仙台，在山之上，一石高平如台，旧传仙人降此台下；石室，棋局界画分明，有黑白数子，左右有烂柯石可坐；步云台、走马埒，山绝顶宽广而砍平，相传仙人走马其上，蹄迹尚存；铜盘涧，流十余里，潴而为潭，泓亭涵碧；接仙桥、天池，在山之上广里许，澄澈不涸；金刚石、宝盖石、试剑石、天威石、乐音石，中空，扣之则响，俱栟榈之奇胜也。李纲诗曰：“栟榈百里远涉溪，水石称为小武夷。列岫笼烟红削玉，澄潭浸月碧生漪。猿猱饮水连修臂，樛木连云拥老枝。天下幽奇多僻壤，真疑造化恶人知。”又，陈偁诗曰：“昔年曾入武夷山，今日栟榈仿佛间。仙子不知何处去，漫留踪迹在尘寰。”
　　东山　城跨其上，县脉之所入。宜栽树，不可使童。
　　东华山　城中日出即见，故名。有庵，今许伦重建。
　　文笔山　县东南，巽位。形如卓笔，因筑寨。近修起。
　　金星山　县西，兑位。形如圆金，关两溪水口。
　　南山崎　县西南，坤位。形如大将之旗，卓然而立。
　　龙凤山　县西北，乾位。绵亘高大，峙于县背。
　　登云塔山　县南一里。□塔凌霄，与学宫对峙，旧塔被毁，知县王廷肃重建，知州萧时中为碑记。万历年间，雷火烧毁，近存塔柱；崇祯年间拆，造唐王庙砖墙。
　　天斗山　山高峻，顶凹下，广可五里，状如斗。山阴一石穴，名风穴；一洞，名云洞。每云冒山即雨。石窦有一石龙，界风穴、云洞之间，石磴险巇，人迹罕到，惟樵者攀缘而上，得观头角鳞介之异。上有白云庵。
　　庄山
　　大坪山　县南二十里。中有陈氏祠庵。
　　大龙会山　山高峻，群峰簇聚，如龙会然。二山在二十四都。
　　吉山　吉溪傍。
　　天台山　二山，县西南，二十九都。
　　宝山　四十都。产铁矿最佳，因名。
　　雪山　四十一都。通天岩侧，与狮子峰对峙。
　　琼山　黄甲山　白岩山　石罗山　万山中突起七大峰，次第排列。面西有洞，口可入人，深不能穷。中有灶，人传为前时避乱于此。此四大山俱四十一都。能化为人，助军破贼而不受赏。后求其处，不可得，止四山名。今四时祈祷，皆请四山之神。
　　马峰山　二十八都。其山圆峰插黛，旁一山似马。进士苏信居其下，因号焉。
　　荆山　二十六都。山如三台锡帽之状，四时青翠，有五色可爱。宋进士余授祖居，故称余荆山云。
　　桃源洞　在治北二十五里下，栟榈寺对岸。邑人别驾陈公源湛创自万历初年。悬岩耸削，如鬼斧神工，仰视眩人心目。高悬石壁镌“桃源洞口”四字。有仙迹，每岁一字有白苔翳之，尤为怪观。从锁洞桥入，迤逦盘折，涧水潺湲。三月桃花盛开，光景殊绝。中有闻风台、八角亭、一线天等景，历有名咏。
　　仙掌岩　在栟榈寺山下一里许，名曰葛里。迤逦曲折，村落自非人间。小桥流水，磅礴高下，为九姑泉，如锅样。或一里、半里为一姑。泉至九姑则岩之尽处，内为仙掌岩，为最。岩顶小筑明致庵，邑人庄氏涵元者创之。中有断桥、戏波桥、烟封、霞锁等景为胜，名人多咏及之。
　　修竹湾　在栟榈山之上。无岸路，惟舟可入，湾尽种竹，路突折如蛇，变幻莫侧。中有“紫云砥”，为山绝顶。俯睇长江，萦回如带。天启丙寅，邑人饶氏子构之。
　　先觉窝　在修竹湾下之里许。地幽僻深窈，苔径云笼。内有八景：赤麟献书、丹凤冲霄、玉柱擎天、珠帘瀑布，及骏嘶、狮吼、斗印、试剑石，为窝中胜景，名人多有题咏。
　　天柱岩　在栟榈山之上。削壁千寻，势若笋立，上镌“凌霄劈秀”四字，天启年间，郡司马陶公崇政先生笔。
　　走马岩　在栟榈寺之后。万丈悬崖，顶如平地，广可里许方圆。传有神人常走马其上，至今蹄迹恍忽可得也。
　　凌霄塔　在县北五里许。塔在层崖之巅，俯深潭百丈。下为文昌阁，创自泰昌，僧人募构。其潭为放生潭，澄澈可镜，须眉俱见。水有鱼亿万数，鼓鬐冲波，捕之莫可得，疑为神物。旁有静室，为云半庵，徽衲卜筑趺坐处，竹槛蕉窗，寒梅烟柳，参差错落。望大江城郭，真如练如画，光景异常，为邑水尾福也。





峰
　　

　　大秀峰　县东北，艮位。巍然秀拔群山。一名真阳山。旁有双峰，号双飞蝴蝶。
　　卓笔双峰　去县五里。双峰并耸如卓笔然，中有小峰，知县林孜读书其处，因号三峰。
　　羊角峰　二十四都。遥望如羊角然。
　　翠竹峰　二十六都。宋秘书少监陈世卿居其下，有师古堂焉。诗曰：“师古堂前酒一樽，共谈时事出孤村。临期上马无他祝，多买诗书教子孙。”“翠竹峰前是我家，归来重整旧生涯。烟霞尚有留人意，可奈门前驷马车。”
　　狮子峰　四十一都。形似狮。与雪山对。
　　合掌岩　在斗山上。


岭
　　

　　黄田岭　二十八都。抵龙岩、大田二县界。
　　大望岭　二十八都。抵宁洋县界。
　　新岭　二十六都。上有小庵，永、沙分界。
　　梨子岭　三十都。抵连城界。
　　眼隔岭　三十二都。抵清流界。
　　牛岭
　　九龙岭　二岭，二十四都。
　　铁山岭　四十二都。产铁矿。

寨
　　

　　清明寨　有庵。二十七都。
　　猫儿寨　其形高圆，似猫。二十七都。
　　大陶寨　即龙头寨。三十都。

石
　　

　　观音石　大溪中，高耸如观音佛。百姓多往祈福。
　　壁石　其石大如屏壁，自山插立溪中。
　　


岩
　　

　　黄杨岩　二十五都。界永安、归化二县间。岩上多产水黄杨木，故名。又名万寿，又名麟峰。四壁如削，周回可十里，角出群山之上。三洞连属，一在淳化院寺傍。洞户空阔，秉炬而入，萦纡二里许，路狭风驶，炬遂灭，不能进。旧传有龙居其下，土人尝得齿牙骨角之类。每云气氤氲辄雨。有龙井，又有石龙，鳞爪皆具。一在岩半，名碧云。怪石仿佛如狮子。洞极幽邃，路险，人迹罕至。有穴名虚白，上通天光，有僧庐其外。一在绝顶。有石井下透两洞，深不可测。又一穴名天窗。或投以石，震响久之，其深莫测。岩之南有梅斋，东有石门岩。顶数峰突起，奇怪万状。骚人墨客题咏甚多。
　　永镇塔岩　县北一里。挺然特立，正当燕溪中流。上建层塔，下汇深潭，为县玄武镇山。嘉靖癸卯塔毁。
