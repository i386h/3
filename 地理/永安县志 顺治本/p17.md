<!-- { "loadSidebar": true } -->
　　嗟夫！贤令长之所以汲汲于此者，要以为国家育才计尔。而永安人才于今日，指盖未可多屈，岂其以新造未久之故耶？耳目所及，如广州之顺德，台州之太平，亦皆因寇乱，析他县馀地创建者。考其时，顺德之建与永安同年，太平又稍后。今二县人物彬彬辈出，至有魁天下而赞皇猷者，其学行、事业，永安人士宜有得于见闻矣。况所谓四贤者，皆产在数百里之内，其风韵未远也。诸士子日肃过于殿庑及四贤祠，其神志之所游当何尚，所务当何在乎？亦可以深长思矣。夫圣贤之盛德大业，嘉谟懿范，悉已收之载籍之中，学者日事乎此，苟得其的，而不至于买椟还珠焉。其效岂止于科第不乏人，足为学校之光荣而已哉！而亦岂止为永安一县人物哉！责人则明，愚于是乎不能已。
　　
万历二十一年重修儒学置田记
　　


 
 修撰(侯官)　翁正春撰
　　
 

　　永之有学，盖自景皇帝时沙寇平，议设县置令，以广德化，学宫与县治并设云。弘治壬戌，毁而复建，主者弗虔其事，规制多不如度。历岁久，庙宇就圮，大非所以妥圣灵者。且自隆庆癸酉来，科第寝微。诸逢掖有执堪舆家之说，归咎学宫，谓明伦堂前左右两夹道门宇低塞，其右逼近白虎；而棂星门去庙远，明堂旷荡不收，士挟策战文场弗得隽。职此之由，甚欲扫而更之。
　　会今邑侯苏公莅永之三日，遵故事谒文庙。心知其然，遂锐然以修学作人为己任。诸青衿有以前说进者，侯曰：“嘻！堪舆之说，圣道之所不载。顾多士入焉而溺，雄心锐气多因之然不振，是宜亟为改图，以释尔众之惑。矧昭代以六事察守令，校其首。兴废振弊，匪令畴尸，多士即不言，余固恻乎疚怀矣！”分守建南吴公行部，侯上其状，报可。于是鸠工庀材，诹日僝功，值视物，工视力，经理有方，绩用成而民不知。撤两夹道为通衢，旁列两屏如翼，进棂星门五丈许；泮池旧方广，今裁之为半璧形；移学前右坊，以辟白虎。向诸士之溺而惑者，一旦犁然释矣。由是，文庙焕然，视昔尤壮丽。他若两庑、两祠、尊经阁，多仍其旧，鼎新付之七八。计所费镪，凡百十馀缗。又念诸生中有贫不克婚，丧不克葬，齑粥乏兼辰之储者，皆当为之计画。乃又出镪三百缗，买忠山苗田六十六石，查出永留庵苗田一十六石，以为学田。侯皆亲履町畛，图其形以杜弊窦，俾诸弟子岁取给于是，庶几贫者婚，贫而丧者葬，齑粥偶乏者因之有备也。
　　嗟嗟！学校，守令之先务。俗吏所为急，乃斤斤簿书期会。间即有茂才异等，亦惟发奸摘伏为智，风行雷厉为威，谨迎送，望风旨，市宠猎名以为事，而于学校不啻弁髦。甚者传舍其官，狭小其地，谓古者国小，不备其制。殊不知家有塾，党有庠，即世家富室爱其子者，肄业有所，隆师有礼，靡所不周其图。矧铜章墨绶，俨然司一邑之民土，而于建学立师之道，藐焉弗撄诸怀，视其子弟贫若秦人视越之肥瘠，则为民父母之谓何？今苏侯通经术，明世务，每以文学饰吏治，而修学置田之举，有大造于永庠，作用若是，亶足称儒吏者。“汉”、“史”所载诸循良，可并谈欤！
　　是役也，经始于万历癸巳夏，落成于是岁季冬。董其役者，县尉陈君策，耆民邢存志、饶偁。征余文记之者，庠师苏君日登、杨君继秀、李君南闱，弟子员则饶俨、余俊鹄也，例皆得书。侯讳民望，字子仁，冲谷其别号，直隶宁国之宣城人。
　　


　
永安县学建立乡贤名宦祀典记

　　


 
 (三泉)　林腾蛟撰
　　
 

　　永安故沙隶地，景泰间始割置邑。层峦叠巘，江汇川渟，鸠孕灵秀，笃生哲贤，以名于世。第土瘠民贫，俗狷而风劲，故吏兹土者，辄病于安辑之难。呜呼！是岂难于治哉，亦难其人耳。
　　吾师万安梅川萧先生来典吾庠教事，修学宫，备祭器，严课业，厥有成绩矣。又病吾人之无所观法，而民俗日偷；师帅之不得其人，而民生日疚。乃喟然叹曰：“表德以垂范，崇祀以明典，非教化先务耶？”爰考载籍，博咨故老，咸啧啧然称曰：“宋了斋陈忠肃公瓘，守正不挠，在谏垣知无不言。其大者，辨王安石之邪说，斥惇、卞、京、布之奸。而《尊尧》之集，耿耿乎足以明君臣之义。大宋栟榈邓正言公肃，当徽、钦、高宗朝，遇事敢言，进《花石纲》诗，哀留李忠定，劾耿南仲父子及臣伪楚者，其尤凛凛也。明，忠山邓都宪公文铿，持正风裁，不畏强御，肃边执宪，贵戚敛手避之。此非产于永而名于世者乎？”又称曰：“故知县邓公概，以名进士出牧兹邑。时邦逢新造，民狃宿顽。公敕以廉明，裁以威断，以十条与民约，而民信之，至今怀思不忘。此非宦于永，有德于民者乎？人心不磨，祀典久旷，情法殊歉。”梅川师得之，欣然喜曰：“是足以尸祝而作则矣。”乃谋之沐泉师、汤冰涯师，陈议合；又谋之大尹竹村裴，亦克允。遂上其议于当道诸公，各来报可。于是即庙门之东榜曰“乡贤”，西旁曰“名宦”。乃安神栖，乃虔祀事，时壬寅年秋也。若是，永之吏若氓睹兹巨典，莫不喁喁然思向而知所兴起矣。梅川师，表章垂训之功大矣。
　　蛟小子末学不才，私窃识之曰：“地一也，而古今异产焉；民一也，而古今异治焉。是不可以求其故乎？随俗以物化，狃故以习迁。是故有必产而无必成矣。崇贿以浚血，任情以仇下，是故有是民而无是治矣。”呜呼！岂非示之无则，而作之无素乎？我梅川师，敷文明湮修旷，作立仪轨，以兴起人心。则生兹土者，将不有厉节概，砥名行，以不辱于先贤；吏兹土者，将不有敦循笃，崇抚字，以不负吾民乎哉？由是，吾永当永为名邑，而不病于难治，以增兹山川之光宠，而称吾梅川师之功不衰。蛟何幸，实躬逢之，谨记。



　　栟榈书院
　　


 
 前御史(知县)　郭仁撰
　　
 

　　夫士之奋起久陋也，莫不怀忧世之心，思以补衮职之阙，其志固矫然立也。及乎儋爵立朝，虑惟恐不周其身，而或罹于咎；言惟恐逾乎其位，而或贻之危。于以并讳其言，而遗国家之虑，好为全身固家之图。是在非其任徼其责者，犹之可也。有当责受任者，而非靡于风焉，则安望其议论之明于世，节义之立于朝，而阴慝回邪之消沮于下哉！惟君子于所谓矫然立者，不敢隳也。虽际会明良之盛，亦若蒿目怛中，惴惴然惧其职之旷，过虑而极言。即咎且危，其心固无悔。非栟榈之高，有非凡近所易窥也。
　　先生名肃，字志宏。警悟博学，美风仪，善谈论，最为李文忠公纲所知。仕高宗朝，为右正言。居官不两月，切论时事凡二十余疏，竟忤执政，罢归。夫先生怀忧世之志，岂特居谏垣尽言责哉！其始在诸生之列，即上诗讽谏花石纲搜扰之害，志概风节可想见矣。余初不知先生何许人，昨岁以言外补得令永安。乡人有以君子朂我者，持先生集赠行。展而读之，景慕其高；比考行迹，乃知先生为沙县之栟榈人。栟榈自国朝割隶永安，是先生为永安人，永安之有先生，乡之望也。古者乡先生殁而祀于社，非率民以听神，将以垂后作则，俾其乡之后进觌前哲之遗范，思性行之可宗，观法恒于斯也。然则栟榈先生之于永安，非合于祭法者乎？虽尝祀于乡贤，非特典也，宜有专祀。余因谒郡，道出栟榈，循山陟阪，询咨耆宿，乃得先生潜读故地焉。地在栟榈寺之前，为平麓者凡百武许，后负岩壁，前绕流泉。薙秽除漫，发此奥区，盖数百年之湮废，良有待也。余敢不勉图为先生复其旧观哉！既构堂三楹，作室两腋，治门设键，题本主其中。俾寺僧一人世主之，置门子一人岁守之。惟是章缝时其游息，而樵牧毁画者有禁。春夏之仲，祀以特牲，令、丞执礼而师生相之用虔。庶几永安之士观感兴起，退而省曰：“先生之志，吾奚难于志！他日立朝，吾之有言，奚异于先生之言！”则是先生垂远之休，将复伸于今日，而吾道有耿光矣，安得而不祀之。祠未请制，故因先生之地旧称而名之曰“栟榈书院”。落成之日，实嘉靖三十年三月□日也。



科甲题名记
　　


 
 同知(罗池)　计宗道撰
　　
 

　　皇明学宫遍天下，而士之登名科甲者，何地无之？昔人云：“百步之内，必有茂草。”不可诬已。永安之为学以造士者，创自景泰间，为邑分自沙阳、尤溪。其山川之秀，盘结联络，气势嵯峨；二水自西南交至，逶迤曲折自东北而去，不五六百里竟泻沧溟，信一方雄镇也。所以朝廷兼设武人守之。虽以地僻之故，而其人才之出，如宋左正言邓肃，亦其里人，与杨龟山、罗豫章、陈了斋咸名当时，同为郡人。则士之崛然而兴者，何限其地哉！夫地因人显，人因地杰。有是地，有是人，则有是才，有是名。而名可易得乎？于戏！今斯地之士，既以登名天府，而复得镌名斯学之宫，盖欲垂诸星汉之表，而人仰其清光也。思名以副实，追前贤芳躅于百世之下，使同一道德功业之称也。彼以名焉而已者，无足尚矣。



忠洛无银矿记
　　


 
 御史(郡人)　胡琼撰
　　
 

　　永安忠洛乡距城六十里，崇山汇川，居人鲜少，樵采罕至，老木菑翳。断崖抉石与查腐相错，游埋剥蚀，久而异状，人视之误以为银矿也。始作于童稚之言，父老弗信，曰：“山川为矿固也，然有常产。古今一山川，未闻昔无而今有者，其诬乎？”
　　正德癸酉，民有趋利者，诱浙之峒民，拥众突来，未敢恣发。适郡节推郭姓者摄县事，峒民度其老而贪，得厚啗以利。郭欣然许其开凿，且为之陈于总镇。邑人以其地密迩大帽山，为江、浙、闽、广丛盗之会，虑其闻风袭夺，因以为乱，群情惊惧罔措。时佥宪、睢阳蔡公天佑行部至郡，闻之，乃兼程诣县，数郭之罪，率庶民塞而禁之。峒民方以采无所得，及闻蔡来，众遂宵遁。至是，人心始安，皆德于蔡。然闻总镇，祸已基于此矣。
