<!-- { "loadSidebar": true } -->
　　邓　肃　字志宏。少警悟能文，美风仪，善谈论。李纲见而奇之，相倡和，为忘年交。居父丧，哀毁逾礼，芝产其庐。入太学，所与游皆天下名士。时东南贡花石纲，肃作诗十一章，言守、令搜求扰民，用事者见之，屏出学。钦宗嗣位，召对便殿，补承务郎，授鸿胪寺簿。金人犯阙，肃被命诣敌营，留五十日而还。张邦昌僭位，肃义不屈，奔赴南京，擢左正言。先是，朝廷赐金国帛一千万，肃在其营，密觇均与将士之类大约不过八万。至是为高宗言之，且言：“金人不足畏，但其信赏必罚，不假文字，故人各用命。朝廷则不然，有同时立功而功又相等者，或已转数官，或尚为布衣，轻重上下只在吏手。赏既不明，谁肯自劝？欲望专立功赏一司，使凡立功者得以自陈。若公状已明而赏不行，或功同而赏有轻重先后者，并置之法。”上从之。朝臣受伪命者众，肃请分三等定罪。耿南仲得祠禄归，其子延禧为郡守。肃劾南仲父子同恶，沮渡河之战，遏勤王之兵。今日割三镇，明日截两河。及陛下欲进援京城，又为南仲父子所沮。误国如此，乞正典刑。南仲尝荐肃于钦宗，肃言之不恤。上嘉其直，赐五品服。范讷留守东京，肃言：“讷出师两河，望风先遁。今语人曰：留守之说有四，战、守、降、走而已。战无卒，守无粮，不降则走。且汉得人杰，乃守关中奔军之将，岂宜与此？”讷遂罢。内侍陈良弼，肩舆至横门外，开封买入内女童。肃连章论之。时官吏多托故而去，肃建议削其仕版，而取其禄以给禁卫。若夫先假指挥径徙江湖者，乞追□(原文字脱，疑为“付”字。)有司，以正其罪。因入对言：“外夷之巧在文书简，简故速；中国之患在文书烦，烦故迟。”上曰：“正此讨论。”故并三省，尽依祖宗法。及建局讨论祖宗官制，两月不见施行。肃言：“太祖、太宗法严而令速，事简而官清，未尝旁搜曲引，以稽赏罚，故能以十万精兵混一六合。自时厥后，群臣无可议者，今日献一策，明日献一言，烦冗琐碎，惟恐不备。此文书所以益烦，而政事所以益缓也。今兵戈未息，岂可揖逊进退，尚循无事之时？欲乞限以旬日，期以必至，庶几法严事简，赏罚之权不至濡滞。肃在谏垣，遇事感激，不三月，凡抗二十疏，言皆切至，上多采□(原文字脱，疑为“纳”字。)。会李纲学虽正而术疏，谋虽深而机浅，固不足以副意。惟陛下尝顾臣曰：李纲真以身徇国者。今日罢之，而责词甚严，此臣所以有疑也。且两河百姓无所适从，纲措置不一月间，民兵稍集。今纲既去，两河之民将何如哉？伪楚之臣，纷纷在朝。李纲先乞逐逆臣邦昌，然后叛党稍能正罪。今纲既去，叛臣将何如哉？叛臣在朝，政事乖矣；两河无兵，外夷骄矣。李纲于此，亦不可谓无一日之长。”执政怒，送肃吏部，罢归居家。绍兴二年，避寇福唐，以疾卒。有《栟榈集》二十五卷。据《宋史》传考正。
　　

明
　　

　　邓文铿　字德声。洪武十八年进士，任高州府茂名县知县。以治最，召入为刑部主事，累升至佥都御史。风裁独持，不畏强御。时贵戚有冒禁鬻私茶者，盖关边计也。众莫敢言，文铿独劾之，其人卒置以法。文铿亦坐是出知武昌府，又改知德安府，后转苑马寺卿，宣德元年致仕。原隶沙县。
　　陈　隆　字文升，安沙人。成化庚子科，任潮阳知县。清勤慈爱，兴学劝农，节夫马费，革左右浸渔之弊，政平讼理。复调任，潮人感恩，立祠报祀，题其碑曰：“循良遗爱”。其刑家孝友，可敦薄俗，平心率物，素重乡评。年至九旬，好学不倦，杜门教子，谢迹公庭，一邑称之。
　　李　杏　字子芳。至性天植，颖悟夙成。居父丧，哀毁骨立，敝衣茹素，庐墓三年。分巡郑制匾(原文为“扁”。此次校注，一律改为匾。以下全志同。)褒之。嘉靖乙酉，领乡荐，北上，中途闻母疾，即奔回侍养(原文为“待养”。按文意，参校万历《永安县志》，改为“侍养”。)，原当道所给赆金，尽还之官。母卒，居丧如丧父时。初任东昌府推官，坚持节操，极其清介，家人至不能堪。民谣云：“李侯佐府治，只饮东昌水；李侯奉院委，妻子吃榆叶。”巡抚彭、巡按傅并入荐剡。三载考绩，貤恩父母。擢南京大理寺评事，转本寺寺正，升四川水利佥事。巡抚罗称为“金石君子”。奉命采矿西番，不惮险阻，涉泸水，深入不毛。厂酋仰德，不敢逼挠。每日廪给，惟受蔬米，馀尽还之。行日，驿吏折乾以馈，峻却之，地方人称为佛爷。竣事乞休，章五上，幕府始允。明日遂行，供账、馈赆悉不受，行李萧然。归处山林，结平川茅舍，耽嗜图籍，绝足公门。乡邻争斗者，或就正，或感化自解，足成仁里。提督谭疏其可用，荐于朝；提学蔡嘉其行谊，请为会宗。四川巡抚黄，委承差乔升，以为应得柴马银七十二两，送至其家，一文不入私帑，贸田以供祀事，馀赒戚里之贫者。如赈范当成之后，恤赖成孙之孤，助杨弘道之丧，殡林隐士之尸。族孙李商故，遗一孤，为择乳母，给柴米抚养之。奉诏进阶，年八十二卒。遗命服用布素，毋俾越礼。乡人颂之曰：“居官居乡，功业一致；事君事亲，忠孝两全。”提学王案行先生宦绩、乡行表表，当道宜崇祀乡贤，以风后世。所著有身、心、家、乡四范、容、忍、谦、恭四箴。
　　曾守成　字汝文，号白岩。登嘉靖辛卯科贤书，授新会谕，转任县知县。下车询父老风俗，兴利除害，比古循良。尝试士，拔其尤者，皆一时名宿多飏去。精于藻鉴。任之人至今思之，载之任志独详。时公以善书名，诗文词句清新雅逸，人士推慕之。会宪臬墨，佯以索书名，移一厘来邑求字。公岸然草书数十幅以献，宪恚甚。随以忧归。阕满，为忌者所中，不复起。遂优游林下，与乡二三大老及其族庠生定斋公曾胤皆有声雷时者，相与诗书酬唱，适志禽鱼山水间十余年。凡所著诗文若干卷，惜未得行世。
　　林腾蛟　字士才。二十六都贡川人。少颖悟不群，为文立就，每见义必为，无所避。邻郡同知刘奉委至，值国丧，县如常治酒、演戏，林曰：“是尚可以为乐时乎？”乃作书责以大礼，及旦，面上之。同知览毕，怃然曰：“幸教知矣！”明晨即引去。外父张仁卒于官，无嗣，旅榇不能举，腾蛟毅然往视。官贫任浅，为书上太守胡巅泉公，大称奇士，曰：“有婿如此，何嫌乎哉！”为之厚恤、区画，榇乃归葬。明年癸卯，乡荐第二，丁未登进士。初任新会令。见何、谢二巢负固肆凶，即督府莫能问。乃阳抚而阴图之，蓄战士及达官可用者，不数月，平何、谢二巢。未几，内艰讣至，哀痛中，计擒谢大珍，捣其穴，斩大用及其党无遗，人莫知其秘。服阕补休宁，擒巨盗某亦出常算外。时倭奴以五千众横行江南，莫有当者。时林以秩满过家，时中曾叩曰：“何猖獗如是，抑何策以拒？”曰：“无难，但练兵两月可尽歼之。”后闻谭司马竟以是平倭，而浙习兵遂有闻于天下。大抵豪杰所见，相类如此。其明年，召拜监察御史。时三殿毁，欲新之，财大诎，简书督南直隶、江南、湖广逋负。所至悉心规画，逋几完；余不完者，奏免之。上可其奏，蠲至数百万计。每有建言，明切时务，通达国体。如赣南条议六事与马船采木诸疏，种种可述。缙绅间咸曰：“直御史也！”寻按贵阳，命下二日，当要者忌之，遂擢河南按察司佥事。时伊府骄恣，黩货淫刑(原文“谣刑”，乃“淫刑”之误。)，僭逾制度，侵官舍，夺民居，强娶嫠妇室女，纵护卫士行劫以入资，凌辱缙绅，当事者莫敢谁何。腾蛟曰：“是尚可以已乎？吾当出身，为吾民争旦夕命。”遂按不法事数十条，从抚按劾之。上官勘问，无敢对者，腾蛟独奋前抵数之。伊府词屈。狱方具，遽遘疾，卒于官。遗命其子，必结竟其事而后殓。人谓其以尸置对，气概至死不移云。伊竟降为庶人，百姓称快。是举也，销国家数十年积渐之祸，故尚书王邦瑞祭文云，“有掀天揭地之功”。河、洛、汝、颍之民千余为扶榇出境，以防患也。仍为祠庙，在在祀之。惜其早殁，未为国家效大业，可恨也。
　　陈源湛　字体泉，安沙人。弱冠有文名，由恩贡观光上国，日与孙先生柏潭、叶先生台山游，而聆其绪论，恍然曰：“吾向之所矜为赤帜者，只敝帚耳，洗虑以之。”癸酉，获隽南闱，任广东和平县事。理幽雪冤，兴学作人，多善政。巨寇江月照、叶英负险肆毒，骚动三省，已厚宸忧。公计诱而歼灭之，叙岑功赏当上上，有攘而蔽之者，仅得薄转高州府判，再转梧州府判，署府篆。入觐，抱病归，故。广士民请祀名宦，邑人士慕其孝友，亦请祀学宫，刊所著《四礼》、《四箴》、《奇门》等书行于世。
　　严九岳　字海日，贡川人。温良恺弟(原文作“温良岂弟”。)，颦笑不苟。午未联登，任梧州司理，多平反。历五载，间署府县篆，除弊吏，革陋规，清政难以枚举。升北京户部主事，转郎中。督通州饷，念粮户运差之苦，随到随收，不淹晷刻。往运官粮，户艰于交纳，破产丧命有之，遇公则更生也。顷奉运内帑数万饷辽阳边，迟时日者罚无赦。公昼夜兼程以赴至，脚运羡余千计，悉付经略以赏士，而公之心殚矣，力疲矣，二竖为灾，谋解组归；以课绩升岳州知府，而竟不克赴。子应球，国子生，勉成先志，葬公于二十七都东华坑。光禄卿王化行撰墓铭。著有《笥存稿》行于世。而祠公于学宫，为无忝俎豆云。
　　赖圣谟　字次典，改讳元吉。由乡举，任北直唐县知县。甫一载，百废俱举。狂寇万馀自蠡县庆都入，所经辄惨戮。闻公预图城守，先集家戚属十馀口，积薪锁廨，呼卫卒团守，着有急即举火焚之，内顾无忧。于是召义勇，设矢石，更伏万人敌于隘口。寇至，却之，俘渠凶一，而馀寇以数十计，夺回男妇以数百计。然当御敌时，公从垛口觇之，一凶称神手，矢向公脑发，不虞向貂帽穿落也，众惊为神护。寇知有备，引去。而提督、总督之荐章且交上矣。斗大土城，保全无患，士民踊跃贺更生，而公则以劳瘁成疾，势渐危笃，乃待封秉。弘翁适从永至唐，睹其状，号泣几殒。公曰：“男不孝，有志未竟，不能以禄养，又不能以封请，老母遥隔，奈何？”余无一言。以柩归，永之士民临江而哀吊之。岂御难死节，抑人有同心耶？
