<!-- { "loadSidebar": true } -->
　　昔太史公从负薪塞宣房，悲《瓠子之歌》，而作《河渠书》，叹曰：“甚哉，水之为利害也何哉！”论其利，则滋益灌溉，岁致千万石入；语害，则横流暴出，鱼鳖其民。后世形地者流谓，其所系大有征验，其逶迤环抱则为吉，其直走反背则凶。
　　永初盖沙县远村，介漳、汀间，居民不盈百亩之宅、一丘之兆，各因其向背而趋避之。自景泰间寇乱后，始创城郭，置邑治。城之西、南，二水会流，襟带于右，独东一水至城后而直流。先是，亦尝筑为陂，堰障而上迎，汇西、南二水而合流，形地者谓其改无情为有情也。嘉靖丙辰，大水漫城坏屋，漂拔巨木，而陂亦因以毁，盖本卑狭浅薄致然。距今三十余年，未有创议改建者。
　　万历壬辰，君侯苏父母奉檄蒞治，起敝维新，百废俱举。庠生饶俨、李西铭等，乃敢以是请。君侯可其议，集耆民邢存志、吴衍、饶偁等掌其事，又选择市民公正有力量者麻日成、张天吉等分任其劳。兴工于是年冬十一月，告成于今春四月，盖阅数月而毕事。是役也，君侯捐俸以先倡，为子民者，孰不感激思奋以慰之。富余者输钱谷，丁壮者服筋力，盖本利民为劝相之道，故其成若是之速也。度其陂，昔也高不过数尺，阔不满丈，今增而十倍焉。诚坚固不拔，足垂永久。
　　夫睹河、洛者思禹功，今君侯功在永，当不下禹矣。然尚不肯以成功自居，谓此足以称塞，且惓惓于条陈兴举之议者，不一而足，凡可待泽于下，日未艾焉。佥谓不可无纪述，使后人见清风之华、峻伟之烈也。共谋碑言于斗阳萧子，萧子曰：“碑以勒勋而传后，才如蔡邕，故能骨鲠训典，句无择言，余则安能？特以分属子民，身亲其盛，且将徼惠利于无穷者，故不敢重辞。”乃直叙其事，载诸石。使后形德慕功者，读镌而似面焉。亦今日载言之职也，于是乎记。
　　掌事　耆民邢存志　吴衍　饶称　李圻
　　公正　麻日成　邓万寿　张天吉　李迁　饶维岳　陈志昂　陈必寿　同立
　　


　
赖孝子传
　　


 
 御史(邑人)　林腾蛟撰
　　
 

　　嘉靖丙辰夏，五水暴溢，九龙、燕江平地高十数丈，沿江庐舍漂没以千数。风声怒号，雨如注，昼旦晦冥。
　　先是，孝子之母死未葬，家人蒿厝之城北隅冈山上。至是，孝子急觅舟救之。独呼苍头三四人，俱出门。祖母止之曰：“水势若是，死尔，不可去！”孝子掉臂不从，曰：“柩亡俱亡矣，何颜以立天地间！”至则厝屋坏矣。出柩而曳之舟，舟小水猛，威不克载。顾冈有古树，大可数围，乃与苍头力绠柩升树。遣苍头归，报曰：“柩升矣。”乃孝子执盖树柯上守柩。是时，村民避水高阜，咸不忍孝子独立风雨波涛中，招与俱，孝子第摇手谢之，不赴。顷，水及柯；又顷，水拔树，柩并孝子俱没。越二日，水退。柩不知所之，孝子尸在冈下数武，颜色不变。远近观者若堵，咸悲孝子，又嗟异孝子能尸独留也。
　　初，孝子母卒，齿尚稚。既长，则数以葬事请于父。父方信堪舆家言，苛择阴阳吉利，无所遇，以是卒不得葬。孝子以母未葬也，朝夕伤心自贬损，终其身未尝一御丝绮服。家人怪之。不敢问也。及置妇，妇间问之，曰：“吾人且未能成，奚服为？”以是知孝子意盖有在也。孝子为人恭而婉，居常俯首默默，不妄出一言。及询厥事理当否，及闾阎情状琐屑，咸能中其肯綮。少善饮，及就予家大人封君学，封君戒之，即不饮，饮即不至醉。先是，督学宪臣试子弟俊敏可进者若干人肄于学，命曰“俊秀生”，孝子与焉。孝子死，有司具其事观察诸司，诸司啧啧曰：“孝子，孝子！”署其门曰“赖孝子门”。孝子名豫，字立卿。
　　赞曰：“河孽为霤，岁在龙也。澒澒城野，鱼鳖宫也。母儿何辜，罹兹凶也。号吁不应，儿心恫也。儿魄虽留，魂俱东也。尾闾可塞，恨焉穷也！化为精卫，衔石终也。”
　　


　
六烈祠记
　　


 
 佥事(四明)　毛为光撰
　　
 

　　嗟嗟，仗节死义之事，岂妇人女子能辨哉？而载籍以来，刚心烈气往往出自乡泽间。余不知峨冠大绅，名为男子者，或冒耻逞颜，窃一时之生于人世，当施何面目见天下也！夫节义者，天地之正气，无古今，无男女，一也。顾其在男子恒易，而在妇人女子难；在古之妇人女子易，而在叔季难。乃至于男子无闻，而妇人女子多表见。或在穷村下邑，生丁末世者，得与古之侣傅姆而闲图史者比芳揆烈，此不亦奇哉！
　　闽中庚申岁，寇盗被野。当时刓贞铲素、甘为瓦全者，无论妇女，即以人士自命，翻为贼响导以鱼肉乡闬；甚而身膺民社，不闻背城一战，率奉头鼠窜，令赭衣辈抚掌而笑，恧矣。
　　今永安为延平外邑，安贡堡又永之一乡聚。顾有妇女六人抗节死，如诸生称说，呜呼烈哉！六人者：严师训妻邓氏，抗声骂贼，贼以刀针其口，尚作咄啐声，至断咽乃已；邓林彩妻陈氏，延颈大詈贼求死，贼怒，丛刺之，溪其尸；吴天性妻，被执，过井边，绐贼释手，跃入井死；罗正茂妻刘氏、罗正卿妻姜氏妯娌，奔舟，为贼所及，各相携抱子投水死；林佑女尾姑，同母被系隙室，度不能免，乃拜母，缢而死。呜呼烈哉！鼎镬在前，白刃在后，归人不归鬼，在呼吸间耳。乃慷慨就死，不少低回。岂非天地间正气激昂、喷薄不能自禁者哉？或曰：永有六贤书院，盖杨龟山、李延平诸公云，无亦遗风流教渐染所致欤！庚申至今，只十六岁所，当时从贼以生者，老死无算，仅同腐草；而六烈之名，烱与天壤共尽，则谓之不死亦宜。
　　先是，余以行部经其地，诸生以祠请。余曰：“前有六贤，今有六烈，奚不可者！”已请督学胡公、部使者孙公，咸报可。县令复请予碑之，余曰：“昔秦人虎噬六国，靡然北面，独鲁仲连不肯帝秦。燕下齐七十余城，为主死节者惟画邑王蠋，至今歆羡。夫国有一士，犹然重于九鼎，矧一乡有六烈女，何为不可风哉？予独惜夫六烈者不在通都大邑，不为六丈夫耳！尝读《陵母碑铭》云：“妇人之服，衣兮衾兮。有忠有烈，男子之心兮。男子之服，冠兮盖兮。惟邪惟佞，妇人之态兮。”余于六烈亦云：“祠前松竹篱立，风来辄戛击作声，俨然抗贼状。流溪漱石潺潺，为诸淑媛发灵响。夜深月堕屋梁，玉色犹生，肝胆俱亮。嘻！入斯祠者，有不赧颜泚颡哉？”
　　是役也，倡议则诸生，勤相则父老，而始终之者，前令、今升兴化判许君培之也。
　　

忠勇祠记
　　


 
 (邑人)御史　林腾蛟撰
　　
 

　　邑南四十里曰邢庄。邢，巨族也，世敦睦急义。然介汀、漳间，恐鼠辈窃发，莫可自卫，亦世率子弟习戈铤击刺之术。国初，有祖邢君福，以捕获功授巡检；嗣后，亦以屡擒渠魁，渐被旌赉。鼠辈相戒毋敢近，邢庄盖隐然邑南屏蔽云。
　　嘉靖癸丑秋八月，河背寇流劫大田王土坪，并龙岩之苏家山。合势乘胜而下，锋炽不可当。二十八日午，卒至西洋会食，先声袭城邑。邢存嗣、邢忠翔等，急悉族众，拒于车头大坪，扼险击之。分布方定，贼遽至，挥旗而登。我众搴其旗批杀，贼堕指戬胁不可数计。自午至申，盖二十余合。贼知不可进，乃佯少却，潜越炉窠后，扪藤葛，蚁附出大圳，绕阵背，围我左翼。会日暮，失措。于是邢志宏、仲卿、必崇战殁于阵，子炯、进贵、祖晏、必安身数枪，突围出。贼悉众趋中哨，仲翔、宗善业伤重，犹力战。景清虑不能支，持矛赴之。仲翔、宗善得脱身遁。景清独战数贼，力竭，死之。宗善创甚，行不前，贼追及于下林仔，肢解以殉。存续、忠翔以身殿，余众获完。存志抵家，洞开大门以疑贼。贼至，果不敢入，乘夜遁。于是知城中有备，又虞邢氏尾其后，次旦，从蚌口觅路遁。会县尉陈君文昭、千户崔君辅国，督兵为声势。贼仓皇自刃其伤重不能行者，毁其尸以去。
　　事闻，代巡玉泉赵公、分守南溪丁公、分巡枫潭万公、太守少波沈公，各嗟悼不已，发帑金恤之。死者复其家，伤者复其身，仍各表其门曰“忠勇”，且命有司立祠，祀志宏、宗善、仲卿、景清、必崇五子云。祠成，邢存嗣者介吾友李吕和、萧宜卿以记请。予谓：是时贼势鸱张火烈，使非邢庄一击，建瓴破竹，岌岌哉城也，几何不殆？而竟迂道遁去，是五子将与桓瞫、先轸肩勇并勋矣。独窃叹平居胼胝负耒，出粟饷卒，有急，身膏草野以捍邑，又非有受半缗之值、一朝之养也。饷卒乃顾趑趄岸帻，于于由由，金之不前，可胜慨哉，可胜慨哉！
　　予敬为之记，仍为乐章，庶焄蒿于登歌，表英灵于万祀。辞曰：“嶂合兮峦回，泉泠泠兮东逝。霞霁兮云澄，灵连蜷兮天际。宗党兮簪盍，望苦兮心悷。吹喧腾兮繁舞，群来下兮慰予饥渴。炳萧燎兮馨升，日惨兮风，羌贞魂兮帝鉴，誓不化兮为厉。同仇兮故山并驾，婉婉兮聊憩。奠琼饴兮桂浆，式醉饱兮慈惠。灵夷犹兮康娱，憺淹留兮容与。扬灵兮未极，焱奄返兮遐举。佐天光兮虹霓，烂昭昭兮我所，妖殄销兮室家乐胥。
　　


重造南塔记
　　


 
 邑人、知州(斗阳)　萧时中撰
　　
 

　　邑肇创景泰初，当兵燹后，有城郭。市井安居，成守可恃，民乃平定安集。然地无他产殖，唯事耕稼。不数十年，生齿繁殖，殷殷訇訇。于是建西、北二桥，通道往来；建南、北二塔，以壮观视，遂称乐邑云。自嘉靖末寇讧四起，桥、塔相继漂毁，闾里萧索，视昔盛时气象不侔耳。
　　万历己丑秋，大父母王侯绾组蒞治。时则惟百里，存亡休戚是急，无遑工作务。乃宣序民事，顺时土，而阜其财求，用明德，专化导，仅二期而信孚民和，庶几哉可役使矣！乃进父老耆旧，议兴作之次，佥谓：“南塔逵市，举目共见，且峙学宫东南隅，文风所系，造宜先。”侯颔之，遂捐俸金凡几，为士民倡。选于众，以耆民邓积培主规划，以市民公正赖士文等任职宣力，鸠工集材，各莫不奔走承次，强志用命。是秋社而赋事，越春末而献功。其规制视昔不异，高足望氛祲，广可容宴俎。启八扉下俯，城堞居廛，鳞次比密，鲜愁叹之声；四顾通道，商旅往来，有即次之安。虽山川不殊，而举目有兴起之势。
