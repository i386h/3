<!-- { "loadSidebar": true } -->
永安县志

目录


清顺治本

　　重修永安县志序
　　重修县志姓名
　　志 例
　　卷一 天文志
　　　　星 野
　　　　气 候
　　　　节 序
　　卷二 地理志
　　　　山 川
　　　　　　山
　　　　　　峰
　　　　　　岭
　　　　　　寨
　　　　　　石
　　　　　　岩
　　　　　　洞
　　　　　　溪
　　　　　　湖
　　　　　　砂
　　　　　　潭
　　卷三 建置志
　　　　疆 域
　　　　沿 革
　　　　坊里都图
　　　　街巷市墟
　　　　　　街
　　　　　　巷
　　　　　　市
　　　　　　墟
　　　　职制(俸粮附)
　　　　县 署
　　　　行 署
　　　　　　浮 流 仓
　　　　　　预 备 仓
　　　　学 署
　　　　学 田
　　　　社 学
　　　　武 署
　　　　属 署
　　　　铺 舍
　　　　庙 坛
　　　　城 池
　　　　巡 警 铺
　　　　演 武 场
　　　　贡 川 堡
　　　　桥 渡
　　　　　　桥
　　　　　　渡
　　　　亭
　　卷四 田赋志
　　　　户 口
　　　　土 田
　　　　贡 赋①
　　　　　　赋
　　　　　　贡 料
　　　　　　贡
　　　　　　课 程
　　　　役 法①
　　　　　　差 役
　　　　　　纲 银
　　　　　　均 徭①
　　　　　　机 兵
　　　　　　驿 站
　　　　　　寺 租
　　　　水 利
　　　　　　官 陂
　　　　　　梅 溪 陂
　　　　坑 冶
　　　　屯 田
　　　　物 产(志)
　　　　　　分 类
　　卷五 宦历志
　　　　知 县
　　　　县 丞
　　　　主 簿
　　　　典 史
　　　　教 谕
　　　　训 导
　　　　巡 检
　　　　武职历官
　　　　　　正 千 户
　　　　　　副 千 户
　　　　　　百 户
　　　　名 宦
　　　　宦 迹
　　卷六 选举志
　　　　征 辟
　　　　科 贡①
　　　　　　进 士
　　　　　　乡 举
　　　　　　武 举
　　　　　　岁 贡
　　　　例 贡
　　　　掾 仕
　　　　例 官
　　　　坊 表
　　卷七 人物志
　　　　名 贤
　　　　　　宋
　　　　　　明
　　　　儒 林
　　　　孝 义
　　　　乡 行
　　　　忠 烈
　　　　　　元
　　　　　　义 勇 祠
　　　　贞 烈
　　　　武 功
　　　　中 贵①
　　　　　　内 官
　　　　　　仪 宾
　　　　　　期 寿
　　　　　　寿 官
　　卷八 杂 志
　　　　祥 异
　　　　丘 墓
　　　　　　宋
　　　　　　明
　　　　寺 观
　　　　　　义 斋
　　　　养 济 院
　　　　漏 泽 园
　　　　仙 释
　　卷九 艺文志
　　　　永安县治记
　　　　新建永安县儒学记
　　　　成化八年重修永安县学记
　　　　弘治十二年重修儒学记
　　　　万历二十一年①重修儒学置田记
　　　　永安县学建立乡贤名宦祀典记
　　　　栟榈书院
　　　　科甲题名记
　　　　忠洛无银矿记
　　　　安贡堡记
　　　　郭公去思碑
　　　　永怀祠记
　　　　苏近斋先生去思碑
　　　　卢侯永思碑
　　　　黄少沧先生永怀碑
　　　　唐田王庙碑
　　　　障水陂记
　　　　赖孝子传
　　　　六烈祠记
　　　　忠勇祠记
　　　　重造南塔记
　　　　鼎建孚佑广烈王庙碑记
　　　　重建北塔碑(记)
　　　　重建北塔碑(记)
　　　　张侯重建西桥记
　　　　重修贡溪浮桥碑记
　　　　禁矿祛弊记
　　　　议修县北浮桥碑记
　　　　儒学义仓记
　　　　重建邑东马陵桥记
　　　　张侯新建云龙书院记
　　　　寺僧减饷祛蠧记
　　　　严禁安沙开炉记
　　　　刘侯立田兴水利记
　　　　重建永安县治堂记
　　　　文昌、武曲两桥碑文
　　　　又 文
　　　　邑侯刘重建城隍庙记
　　　　郡佐司马黄公平寇生祠记
　　卷十 题 咏
　　　　燕江十景
　　　　贡川八景
　　　　题栟榈山
　　　　栟榈山景
　　　　大湖八景
　　　　题拱极楼(二律)
　　　　题登云塔万玉轩(二律)
　　　　题高飞洗心亭
　　　　迎春日过永安，待赦先晚行遇雨(一律)
　　　　桃源洞口
　　　　栟榈书院
　　　　经桃源洞坎壁间韵
　　　　栟 榈 寺
　　　　桃 源 洞
　　　　栟 榈 寺
　　　　过桃源有怀李忠定公
　　　　游栟榈登桃源洞绝顶
　　　　游修竹湾登紫云低
　　　　游桃源洞
　　陈邑侯重修永志跋言



永安县旧志序
 
永安县志序
　　

　　夫志，记也。昉于禹之《贡》、周之《职方》，迨班史改迁书为志，而后郡国仿之，渐以详矣。今制，寓内治各有志，而邑合于郡，郡合于藩，藩合于一统，实兼史家志传之体。一披阅而幅员之延袤坱圠，疆埸之夷险沃瘠，户赋之登耗，风俗之媺恶，与夫崇文经武之要，忠廉孝节之懿，彪见胪列。即二亥不能武，二酉不能藏，《齐谐》、《夷坚》不能志者，亦犁然具焉。猗欤休哉！以是知邑志乃总志之所由成，而国史之所摘采，其所系良重矣。
　　永安，岩邑也。其分建自景泰壬申，盖惩邓茂七之乱，而析沙、尤之壤为之县，以便治。累朝熙洽，骎骎兴起，遂颉颃剑南所辖诸部。万历壬辰岁，民望承乏兹土，入其境则山川明秀，土壤修也；莅其堂则钩矢简入，案牍清也。勉图职事，百废稍兴，独于邑志阙焉。间尝披故籍，得前令卓君所藏李、曾、林三先生志草，然中多脱遗，难卒就锓。因条上其事。会当事诸大夫轸念地方，得允可，乃诹日虔事，请乡先生之有物望者，若萧君时中、赖君万玙，而副以学博苏君日登、杨君继秀、李君南闱；编次校阅，则有若府庠余生名世、邑庠陈生自烝、林生奇嵩。又检阅库中，得所自理赎锾几九十缗，以付邑主簿夏秉彝、典史陈策经纪其费。众美咸萃，群力俱举，凡三越月，为万历甲午孟夏而抵厥成。爰进邑缙绅、青衿士、众乡父老，谓之曰：永安志，志永安者也。稽分野、叙沿革，则记之建置；表形胜、纪风俗，则记之治域；记食货则土宜贡赋详；记秩统则职官廨署备；绥文德则学校而艺文不遗；励武功则记兵防，而战绩亦附，以至备观省；昭劝戒则于名宦乡贤、高士烈女之记尤加意焉。诸君谓，永安分治，厪厪詟犷，黠固捍圉，庶其有豸乎？谓邑志创立，特饰鞶帨，为文具已乎？
　　夫宇宙运会，随时以庚；斡旋化理，因人而振。昔舜分冀、青为幽、并、营，广德化也。今介沙、尤而永安之，虽以惩乱，实以廓治。三代而下，户口渐盛于东南，至宋元丰，遂当天下十之五。邹、鲁既邈，而宋紫阳、龟山、豫章、延平诸君子相望以兴。永安固东南之一隅，而诸君子过化之乡也。生齿渐蕃，余休未泯，运会宜尔。民望承乏兹土，斡旋寡术，鳃鳃然虑无为之导者，假诸志以少干将隆之运，俾按尺籍而品式难逾，慕休于名宦、乡贤、高士、烈女，而憬然以兴也。又乌知紫阳、龟山、豫章、延平诸君子，不彬彬于永哉？
　　新岭以南，宝山以西，绵亘而环治者，今不能家喻耳提，乃精神不无有贯者，尚绎兹刻而共勖之。
　　

 
 万历甲午季夏之吉，永安县知县宛陵苏民望书
 
重修永安县志序
　　

　　古之太史采十五国风以备顾问，以稽循良，史之所系岂不甚重哉！志盖一邑之史也，司是役者，必宅心卑牧，详其次第，以救流失，而后可登康阜之书。故居中驭下，用宣呈猷，唯邑令是赖。
　　庚寅秋，余至永邑，辄思重辑之。奈承凋敝之遗，众未安堵。惴惴兢兢，先筹所以害民者而绥定焉。宥失不经，首蒸髦誉，毋俾胥役紊纪以为民病。其有剽悍者如冯先明、姜明达等，用招抚之；逼处城邑，久踞跳梁者如渠魁曾六等，投而复叛，必尽委曲以导之；至魏老寿桀骜难驯，则国宪聿彰，又何概用宽假也。葺学宫，建粮仓，起公署，树城楼，职所应尔，敢不殚心？惶惶两年，每怀靡及，自是民心少憩。而壬辰春夏，值漳邑风鹤之警，隘谷窃发，时为民患。余思古之兵农合一之法，日简勇者练之，使相助为义。自城邑以迄乡堡，同心协力，互为声援。于是贼势渐渐散去，稍获宁戢。
　　嗟乎！应兹僻隅，荒凉草昧，御乱给需，十供八九。若必待于暇日而始裒辑故典，其可得乎？永志板失，用是惄然访之名硕孝秀，得其原本，自万历癸巳以后多阙失焉。与孝廉陈行忠、门人曾省交相考核，凡系风教者搜载义例，以补文考之所未备，此非为是编纂盛业也。盖日端化之本，罔敢陨越以贻珥笔羞，且不愧我祖父冰玉之家乘也云尔。
　　

 
 顺治九年岁次壬辰冬月，赐进士第、兵部观政、文林郎、福建延平府知永安县事、辛卯本省同考　吴兴陈廷枢题
　　
 
重修县志姓名
　　

　　　　纂修总裁
　　知永安县吴兴陈廷枢
　　　　同　纂
　　教谕举人莆田黄豹
　　训导长乐何鼎铉
　　永安县举人陈行忠
　　永安县生员曾(原文“鲁”，应为“曾”字。)省
　　　　考　订
　　门人陈丹书　邓　勷　张　华　李长沐　邢正忠　陈　炜
　　



志　　例
　　

　　一国有史，邑有志。彰善殚恶，公典也。考今时志，大都称善似过于详，恶则略而弗录，曷故哉？太史公云：“孔子著《春秋》，隐、桓之间则彰，至定、哀之际则微。志之意有由然哉！”虽然，称美而不称恶，固为雅道，或过于饰而失其实，亦岂公道乎？明有一定之公论，幽有不可欺之鬼神。滥竽斯役，慎哉！慎哉！
　　一自创邑一百四十年间，闻见不及者多矣。然自正德以前则林孜有手录，自嘉靖以后则李杏有志草，详略不同，典故稍备，今日岂敢妄意去取于其间哉？兹以往又三十年矣，凡所见闻，昭在心目。仍考郡之近志，博取耆耇之见闻，庶几备省览之一资也。
　　一天所以始事，悬象于天下，示于人吉凶，悔吝不能掩者。至其炎乡之气候不能无偏，荒徼之节序不尽淳美。若夫观天象以致修省之道，因气候以达节宣之宜，矫其俗尚之不合于礼以□之，正则存乎其人哉。
　　一地承天施者也，山峙川流，故形胜具而风俗成。今永以蕞尔之地，不改辟矣；一百四十年生养休息之民，不改聚矣。所恃以安静不扰，各遂其生，其惟良守牧哉。兹志地里意也。
