<!-- { "loadSidebar": true } -->
　　邑侯刘公牧兹土(原文为“牧兹上”，“上”为“土”之误。)，留心振刷，有废必兴。如葺学宫、疏水道、建津梁，皆先出俸钱为士民倡，永邑改观若再造然。独斯庙倾颓，父老以重费之后，毋或齿及。公每朔望至，辄咨嗟太息，进父老语之曰：“治民事神，有司责也。吾所兴作，凡以为民，乃民力普存，而神栖弗庇，其曷以明报？吾悉尽捐吾禄，以毕吾责。若等其各图，以竣斯役可焉。”会当觐行，随发俸金一百十两，择耆民与坊民中之敦敏晓练者董其事。手书募簿，温语谕众。众益感激，相与竭蹶奔命。鸠工程材，昕夕靡有斁念。公觐旋，复议扩基，倍加宏敞。先是，内宫湫隘，则赎故址翼以夹室；四围逼促，则辟隙地环以墙垣。庙堂前后左口爽垲巨丽，焕然一新矣。总其费约五百两有奇。经始于癸酉年腊月六日，落成于甲戌年腊月廿七日。
　　父老动珉纪绩，驰介问记于余，因为之辗然。私谓：弹丸之区，诸费孔棘，公何以一倡百和，举前人之不能为、与不敢为者而优为之耶？公精忠纯孝，为国为民，肫挚一念，上可格苍穹，下可孚豚鱼，是以气志相感，神人交应，其成以不日，良非偶矣。由此捍御奠安，垂庥(原文“垂麻”，乃“垂庥”之误。)百里，世世且嘉赖之，宁惟是，壮一时之美观也欤哉！公讳胤，字祚之，别号洞阳，乙卯科进士，江西南昌人。首事督理耆老陈世用、邓继禹，坊民童一理、张天英、冯瑜、张传洁等有功于庙，例当并登诸石。
　　
 
 崇祯七年岁次甲戌仲冬月谷旦立
　　
 



　
郡佐司马黄公平寇生祠记
　　


 
 (邑人)诸生　曾省撰
　　
 

　　夫子民者，使人望而畏之，私则议焉，曰“未可”。来而慕之，去则已焉，曰“未可”。至望之如神明，而私则父母戚之来之；若子弟而去，则涕泣随之，甚而沐浴之，歌咏(原文“歌味”，乃“歌咏”之误。)之不已，而谋所以祀之也，其为功烈于民，复何如耶？语曰：“前哲令德，典祀及之。”郡佐黄公有焉。
　　甲申末变，海内震动，黔、赤流离，秦、楚、燕、赵间为毒益甚。于时，兵军夜呼，野无居人，即有贤良异能之司，且束手无从。然则，若之何而可？曰：“有黄司马任，若闽可安枕矣。”方公之佐剑南时也，修礼教，治军旅，公徭役，清犴狴，通邑大都，咸闻异绩。若者，为公政教之一斑也。居无何去。冬有十月，适治僻陬有蜂聚窃发者掠居民，焚谷帛，逼屯我边陲，蹂躏我土地，屠戮我人民，铙角声阗，男女交恐。当此，既不可以文令，又不可以武競，安得一二大吏能处兹文武之间者，受命抚师以往。于是上佥曰“黄司马”，下佥曰“黄司马”，而公则岸然拜命而御兹土也。既则毅然视篆而福兹土，厥所为平心和德，表见于俗者，荐绅先生悉能言之。不宁唯是。以公初莅永时，盗势充斥深崖穷谷，食害其横。公乃集士民，策战守，日夜骑走城上，互相察觉。勤则优之，怠则舞之，不蒲鞭以示盛；而民尊不令告，以示信而民亲，故永僻弹丸获恙者，公之力也。
　　今春盗少止，公虑民之离散糊口四方者众，系彼苗黍实为民天，无以垦之，是谓荒天，遂星驾出说于田。于时，虎符、熊幡、朱输、帛盖，遥望马前，角首地下者，实繁有徒。俄讯之，则昔之蜂聚窃发者若而人，流涕丐公为招抚之请。斯时，剑戟遮道，哄声振野。公则端容肃体，既叱其无状，复悯其顽昏，词旨婉约温厚，辑绎如越石。登楼长啸，盗众闻之，各相泣掩面，愿乞归田者，愿死王事者。公乃一一为排解，散金粟以给，于是，村落得安堵，渐业田桑。夫初则猖獗，而卒安全之，终则穷败而复悯抚之，以公之才之能，又岂在王、郭之下哉。宜夫直指表章天阙，如“闾阎沾湛，行伍风清”等语，又乌足概公？此士民愿乞为永安主人者，今竟不能也。公行矣，斯父母戚之不得，泣涕随之不能，沐浴歌咏之不尽。无已，则决所谋以祀之。
　　夫在祀与为民御大灾，捍大患，则祀之，非是弗与。今公不啻(原文脱“啻”字。)他是，所谓起生灵于既熇之余，斯为功烈，尚可区豆耶？虽然，金石之咏，来者所观。大人君子，未常急于身后，而实之既立，名必随焉。欲无获誉，将为辟之，则百姓之公也，其何辞省也。小子经生安能补公索美名，以所闻所传俱无异词，爰约略行绩，以应绢户之请，将使登斯堂者，履其姓字而形容。若其可图，则景仰而歌慕之者，岂独兹一人也哉！公讳一铎，号滚思，江南徽州人，乡进士。
　　


　
　
 
卷十 题　　咏
　　


 游公佥宪按临永安县有感而作
 
 

　　昨自龙岩过永安，小民历历诉艰难。
　　山深岚障愁多病，地罕田庐恨少宽。
　　杼轴不胜豪横剑，桑麻莫御岁时寒。
　　兹行正是观风化，闻此能无愧素餐。
 
　　
 

　　
　　
 宪副罗公按临永安县勉诸生作
 
 

　　暑雨初停溪涨落，乡村农务正纷纭。
　　挥镰麦垅收黄阵，跃马秧田蒔绿云。
　　彩燕巢成泥寂寂，水蚕茧熟柘欣欣。
　　风光流转不相待，希圣希贤可厌勤？
 
　　
 

 佥宪杨公按临永安县有感而作
 
 

　　观风远到永安城，灵雨连宵未得晴。
　　泽被花封桑柘盛，水流沟洫稻秧生。
　　隰原馌妇无愁叹，里巷见童有颂声。
　　莫讶随车春事足，雨岐举戴使君名。

　　
 



　
燕江十景
　　


 知县(邑人)　林孜
　　
 
 

 凤山凝翠
　　
 
 

　　高冈硉兀留遗迹，胜地逶迤献瑞形。传谷声音宣盛治，回峰羽翼舞虞庭。
　　梧桐蓁蓁千年碧，竹实森森四季青。
　　遥祝梵宫清玉珮，萧韶乐奏应和鸣。
 
　　
 

　　
　　
　　
 又
 
 

　　灵鸟呈形瑞气钟，何年降影入巃嵸。
　　至今草木多佳润，翠竹苍梧不改容。
 
　　
 

 燕水交流
 
 

　　昔曾遗卵生商室，续却分形落此江。
　　两派合来同羽振，中流分下肖尻降。
　　洲衔晓月梁悬垒，岸拍春涛泥坠缸。
　　四面诗坛连近地，千年胜概溢中邦。
 
　　
 

 又
 
 

　　不穿帘幕不将雏，只影飞飞落鉴湖。
　　化作清江载佳景，从今不慕辋川图。
 
　　
 

 三峰凤翥
 
 

　　森森玉笋峙平原，碍日凌风万古存。
　　瞻眺尽知称砥柱，跻攀端不让高崑。
　　神仙择胜曾频憩，灵鸟呈祥亦暂蹲。
　　自此人文钟秀气，不生嘉植降魁元。
 
　　
 

 又
 
 

　　两峰如髻一峰低，娲石当年炼未齐。
　　一自九苞翔仞后，人人相继蹑丹梯。
 
　　
 

　　 九曲龙潜
　　(已废，诗不载)
 
 

 东山朝旭
 
 

　　高原雄据邑城东，上有清轩曲磴通。
　　近市晨烟凝欲散，平林宿露淡还浓。
　　青皇专主长分绿，白翚微浮已射红。
　　日上海云同紫翠，楼台鼓角几千重。
 
　　
 

 又
 
 

　　郭中震位有名山，登眺那知近阓阛。
　　莫道地灵鸡叫早，金乌飞影到林间。
 
　　
 

　　 西竺夕阳
　　(已废，诗亦不载)
 
 

 莲崖秀峙
 
 

　　匪红匪白是青莲，凿削真形罩晓烟。
　　香案每临天上吏，翠屏常对洞中仙。
　　濂溪乐道称君子，李白豪吟费锦笺。
　　千载寂寥今有主，山房长望华峰巅。
 
　　
 

 又
 
 

　　太华分来一段奇，青天削出翠英姿。
　　乾坤许我频相倚，会有仙人来奕棋。
 
　　
 

 石壁寒潭
 
 

　　奇石如屏天琢成，寒漪围绕玉华清。
　　渊澄彻底琉璃碧，壁立凌空帷幕撑。
　　苔藓不侵蜗篆古，蛟螭深伏鉴光平。
　　几回短棹吹横笛，(原文漏“吹”字。)飒飒凉飚肃气生。
 
　　
 

 又
 
 

　　铁壁峨峨障水南，云根削落镜光涵。
　　婵娟倒浸深千尺，引得骊龙出九潭。
 
　　
 

 长虹锁渡
 
 

　　遥讶雌雄垂螮蝀，近观结构有舆梁。
　　涛翻渡口双龙跃，日映江心万柱光。
　　步履不须扶醉病，登临真足任徜徉。
　　千年传诵济川绩，铁索空教贯巨航。
 
　　
 

 又
 
 

　　西北虹霓跨水涯，风烟楼阁倚云遮。
　　行人闯闯晴空上，渡口孤舟尽日斜。
 
　　
 

 两塔撑天
 
 

　　南北摩云双玉简，晨昏对日两金戈。
　　香烟缥缈藤萝上，经卷封藏猿狖窠。
　　轮影平明侵碧汉，铎声清夜响鸣珂。
　　平原遥望应千尺，青鸟回翔不敢过。
 
　　
 

 又
 
 

　　双瞻玉笏插青霄，南北联云一样高。
　　只道去天才咫尺，晨昏执立敢辞劳？
 
　　
 



　
贡川八景
　　


 慧照禅林
　　都给事中(沙阳)　官荣
　　
 
 

　　贡川名刹古丛林，楼阁玲珑仙界深。
　　禅榻昼分尘鞅少，法堂时听梵钟音。
　　黄昏翠竹供吟趣，绿水青山惬赏心。
　　自愧俗缘抛未得，那知长此共追寻。
 
　　
 

　　
　　
　　
 又
　　侍郎(将乐)　黄琛
　　
 
 

　　丈室蒲围绝点埃，神心已定俗心灰。
　　慧灯照影泥粘絮，止水涵空镜离台。
　　石砌雨晴苔藓合，小池风暖白莲开。
　　年来忝结东林社，策杖寻幽日几回。
 
　　
 

　　
　　
 佛阁临津
 
 

　　凌虚高瞰俯清溪，乘兴登临思欲迷。
　　满眼烟波堪入画，无边光景任标题。
　　水连山色秋光好，天外钟声月影低。
　　历览山川观玩处，浑如移步上天梯。
　　
　　梵阁辉煌跨彩霓，嵯峨上与碧云齐。
　　平临一水诸天净，远带双峰众树低。
　　篆袅炉烟僧入定，窗涵风月客留题。
　　宦游爱此时登览，也似忘情过虎溪。
 
　　
　　
 

　　
　　
 双峰晴雪
　　
 
 

 官　荣
　　
 
 

　　六霙汗漫舞瑶空，晚霁双峰半未融。
　　危顶当阳清已液，阴崖著树白如□。
　　剡溪不见乘舟客，灞岸应无策蹇翁。
　　自是三农欣击壤，预知来处必年丰。
 
　　
 

 五港春涛
 
 

　　正源浩浩涨溪来，石坎中分五港开。
　　溅沫当空翻瑞雪，怒涛终日吼狂雷。
　　行人只解津头望，画史那堪笔上猜。
　　借问滔滔向东去，年光流尽几时回？
 
　　
 

 云起象峰
 
 

