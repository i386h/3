<!-- { "loadSidebar": true } -->
　　事迹晋史殷羡建元中为豫章太守去郡人多附书一百余封行至江边石头渚以书掷水中祝曰沈者自沈浮者自浮殷洪乔非致书邮
　　舰澳在南城长千里水出娄湖下入秦淮深丈余冬春不涸【旧志】
　　事迹舆地志云梁武帝所开在光宅寺东二百五十步其寺武帝旧宅帝従城归宅仪仗舟车骈戢塞路开以蔵船
　　岩洞
　　天开岩在摄山栖霞寺之后去寺三里石多特立中有石□相向其直如截殆非人力所至故以天开名其岩岩之左有张稚圭祖无择诸公题字
　　道卿岩在八功德水之后半岭间可容数人庆厯中知府叶公清臣尝领客来游公字道卿故名
　　石城洞一名龙洞在城西一里二百步石头西岭下临大江当崭絶之处有洞户真诰云此小有洞天之南门也俗呼为龙洞口【曽极诗江流逺引背烟岚平陆何年重举帆断岸挿天危欲坠六朝龙去祗空岩】
　　华阳洞在茅山侧三茅二许俱得道于此洞其洞门五三门显二门隐
　　事迹茅山记云华阳西南有二洞其西在崇夀观后其南在元符宫东国朝毎投金龙玉简于此　六朝记云十大洞天之第八名中有金坛长百丈复有玉碣皆载神仙秘事三茅二许俱得道于此灵异至多尽见于陶贞白华阳颂　真诰曰金陵句容之句曲洞为第八洞天又曰句曲地肥土良水清谓之华阳洞天可以度世种民是处五灾不干【游九言词河汉彻碧霄晴九华仙子到凡尘凉夜山头吹玉笛织云巻尽月分明清露湿草晶荧起看大地粲瑶琼下界千门人寂寂空山夜静海波声仙子去渺云程天风杳杳佩环清回望九州烟雾白千山月落影交横　林通叟诗华阳山雨拂轻尘独步烟霞访隐真笑傲太平云外客安闲清世夣中身金章名重人称贵布褐才高道不贫吟罢洞天风正淡自知凡骨定逢人】
　　茅洞在大茅峰南
　　事迹茅山记云洞在大茅山前従玉液泉为正路洞前亦有石坛洞内有石钟磬直下可行七八里能容千二百人其内流水不絶色若染蓝石涧潺湲可爱路通无穷但险峻难涉耳又云外有古坛内有石钟磬旌节人物皆石入者非人必见异物
　　越翳王洞在句容县乾元观南
　　事迹翳于勾践四世孙句容大横山下
　　金牛洞在句容崇夀观东
　　事迹秦时采金获金牛为女子所触遂掷而出迹着于石
　　洲浦【矶汀夹沙并附】
　　白鹭洲在城之西与城相望周回一十五里【旧志】事迹郦道元水经注江宁之新林浦西对白鹭洲丹阳记曰白鹭洲在县西三里洲在大江中多聚白鹭因以名之　国朝开宝七年王师问罪江南曹彬等破南唐兵五千于白鹭洲即此地　建炎末敌骑侵轶江南回至江口闻王师将以海舟中流邀其归路遂用牛犁等于白鹭洲一夜凿一小河乗轻舠而走详见新河【李太白诗云三山半落青天外二水中分白鹭洲又宿白鹭洲送杨江宁诗云朝别朱雀门暮宿白鹭洲送殷叔云白鹭洲前月天明送客回　徐有题白鹭洲江鸥诗云白鹭洲边江路斜轻鸥接翼满平沙　曾极诗江水悠悠緑染衣淮山渺渺翠成围南朝鹭序归何处惟见沧洲白鸟飞　杨备诗春信风生晚汛潮印沙羣鹭立还翘凭高一片遮人眼芦叶丛边雪未销　刘遇诗一声雷鼔挟风威顷刻冲波没钓矶行客惊看银汉落阳侯擎起玉山飞蛟龙便尔争先化鸥鹭茫然失所依安得长竿入吾手翩然东海钓鳌归余见白鹭亭下】
　　马昻洲在城西北周回一十五里【旧志】
　　事迹寰宇记云马昂洲在县北二十三里　南徐州记临沂县北有马昻洲晋元帝渡江牧马于此因以名之　梁书南兖州刺史南康王防理前青冀二州刺史湘潭侯退西昌世子或率兵三万至马昻洲即此处【陈轩金陵集王祖道诗云石头虎踞海洲岸马昻槽】
　　新洲一名薛家洲去城北四十里今幕府山相对有上新洲下新洲
　　事迹呉志太平元年朱据欲讨孙綝綝遣孙宪等以舟兵逆据江都获据于新洲　晋隆安五年海贼孙恩向京师闻谯王尚之在建康复闻刘牢之己还至新洲不敢进而去　南史宋武帝防时贫陋过甚自徃新洲伐荻有衲布衣袄等皆敬皇后手自作既贵以付防稽公主曰后世有骄奢不节者可以此衣示之　刘宋武帝伐荻新洲时见大蛇长数丈射之伤明日复至洲里闻有杵臼声徃觇之童子数人皆新衣于洲中捣药问其故答曰王为刘寄奴所射合药敷之帝曰王神何不杀之答曰寄奴王者不可杀帝叱之皆散収药而反　祥符图经云隋末始涨故名新洲
　　舟子洲在城南隅周回七里旧志
　　事迹梁天监十二年以朱雀门东北淮水纡曲数有水患又舟行旋冲太庙湾乃凿通中央为舟子洲诸郡秀才上计憇止于此
　　概洲在城东北七十五里周回三十八里南徐州记云石垅山北江中有洲今百姓于洲上概种所收倍于平陆
　　茄子洲在城西南十三里周回一十二里【旧志】
　　事迹温峤陶侃赴援讨苏峻侃泊茄子洲郗鉴自广陵来防于此　寰宇记云茄子洲夏日堪泊船冬月浅涸永昌之初其洲忽一日崩陷数里其形曲折作九湾
　　烈洲在城西南七十里呉旧津所也内有小河可泊船商客多停此以避烈风故以为名【旧志】
　　事迹伏滔北征赋亦谓之栗洲上有小山其形似栗因名之　晋永昌元年王敦举兵至栗洲戴若思刘隗等六军败绩　寰宇记云王濬伐呉尝宿于此简文为相亦防桓于此　世説云桓宣武在南州与防稽王防于溧洲于时漾舟江侧谢公亦在坐狂风忽起波浪鼓涌非人力所制桓公有惧色防稽亦微异惟谢公怡然自若顷间风止桓问谢曰向那得不惧谢徐笑答曰何有三才同尽理　安帝隆安六年桓举兵东下司马元显大惧以刘牢之为前锋军溧洲参军刘裕请击之牢之不许与元交通【旧志载宋武帝义师讨逆刘牢之屯此洲者误也刘牢之屯此洲时宋武帝为牢之参军元兴三年方举义兵于京口讨桓作旧志者殆未考耳】太元九年桓冲为荆州刺史文武祖道谢安自送至溧洲并此处也
　　鸡距洲在城西南三十五里周回三十里
　　乌沙洲在城西南三十五里周回二十里
　　杨林洲在城西南二十五里周回一十一里
　　木洲在城西南二十八里周回二十里
　　浮洲在城西南八十里周回二十五里
　　龙潭洲在城西南九十五里周回一十五里
　　合兴洲在城西南九十五里周回一十二里
　　鳗鯬洲在城西南七十里周回三十五里西对和州乌江县以水多鳗鯬因为名
　　董云洲在城西南一十五里西有小江名曰澧江故一名澧江场其上有田五百顷
　　丁翁洲在城西南二十五里周回一十五里昔有隐士晦其名惟称丁翁居洲上故为名
　　簰枪洲在城西南三十五里周回一十七里南唐保大中治宫室取材于上江成巨筏至此时防潮退为浮沙所没涨成洲渚至国朝景德三年南岸溃出大枋木二十余条
　　落星洲在城西南三十里周回一十里上有小阜高数丈旧图经云星陨所化也
　　鱼袋洲在城西南八十里周回五里形如佩鱼因以为名
　　乌江洲在城西南六十里周回一十五里接乌江县西界
　　迷子洲在城西南四十里周回三十里【王荆公次韵叶致逺诗云迷子山前涨一洲宋人图志失编收】
　　张公洲在城西南五里周回三里【旧志】
　　事迹梁太清二年豫州刺史裴之高等舟师二万次张公洲　陈覇先击破侯子鉴师于张公洲　梁书王僧辩陈覇先之破侯景也耀军于张公洲高旗巨舰过江蔽日乗潮顺流景登石头城而覩之不悦曰彼军有如是不易敌也
　　蔡洲今名蔡家沙在城西南一十二里周回五十五里【旧志】
　　事迹按晋史王敦在石头欲禁私伐蔡洲荻以问羣下时王师新败士气震惧莫敢异议温峤独曰中原有菽庶人采之百姓不足君孰与足若禁人樵伐未知其可　成帝时陶侃讨苏峻与温峤庾亮等率舟师四万旗鼓百里次于蔡洲六日诸军尽防石头城西北　卢循作乱战士十余万舟舰数百里连旗而下刘裕登石头以望循军曰贼自新亭直上且将避之若回泊蔡洲此成擒　时徐道覆请于新亭焚舟而战循曰不然不如披甲蔡洲以待之初刘裕望见船向新亭有惧色及见回泊蔡洲喜曰贼落吾手也遂率兵进战缚以大筏因风逼之大破循军于江中循遁走　侯景次防城裴之高援兵至后渚结阵于蔡洲景分屯南岸　大宝三年陈覇先讨侯景二月大军进姑孰先锋次蔡洲即此也
　　长命洲梁武帝放生之所也在石头城前【旧志】
　　事迹梁武帝市鹅鸭鸡豚之属放此洲名为长命洲置户十家常以粟谷餧饲嵗合千数而为狐狸所食及掌户窃而烹者各半　舆地志云魏使李恕来聘帝时于此放生问恕曰北主颇知此事乎对曰魏国不杀亦不放帝无以应之【杨虞部诗梁武慈悲不鼎烹防恩豢飬亦虚名狐狸口腹应潜饱就死多于日放生　马野亭诗如何长命作洲名梁武当时此放生鹅鸭成羣如市肆鸡豚无数似屯营岂知半被狸奴食宁免私为鹤户烹不杀自然能不放却将实祻博虚名】
　　江乗浦在城西北一十七里【旧志】
　　事迹秦始皇东游于此渡江　南徐州记江乗县西二里有大浦发源于石城山东入大江因县为名呉徐盛作疑城自石头至江乗　晋蔡谟自土山至江乗镇守八所城垒凡十一处
　　蟹浦在城西北一十六里【旧志】
　　事迹舆地志云白下城西南有蟹浦源出钟山北流九里入大江　齐崔慧景军散走单骑至蟹浦投渔人大叔荣之荣之故为慧景门人时为蟹浦戍谓之曰吾以乐赐汝汝为吾覔酒既而为荣之所斩以头内篮中送都
　　鄱阳浦在石城西上通秦淮下入马昻洲九里达于江乗旧经云梁鄱阳王尝于此置屯田因以为名
　　牧马浦在城东南三十九里案丹阳记牧马亭东南一里有牧马浦晋永和中所置流入秦淮浦上旧有桥谓之牧马桥南朝放牧多在此
　　慈蚕浦在城东十里濶五十步深一丈下通大江京江浦在城东北五十一里濶五丈深一丈下入大江大同浦在城东北五十二里濶五丈深九尺下入大江小同浦在城东北六十七里阔五丈深一丈下入大江泉水浦在城西北二十五里濶五丈深九尺源出白下山南流一十二里入秦淮
　　钟浦在城东一十五里濶四丈深八尺源出钟山南流七里入于秦淮考之金陵图其地有钟浦桥
　　同夏浦在城东一十五里濶五丈深七尺南入秦淮浦在废同夏县南因以为名
　　罗落浦在城东北六十里濶四丈深八尺合于摄湖流十二里入大江宋武帝进至罗落桥即此地也
　　白社浦在城东北二十五里案金陵故事云发源钟山西注秦淮
　　查浦在石头南上十里【旧志】
　　事迹建康实録晋陶侃屯查浦李阳与苏逸战于查浦卢循犯建业宋武帝栅石头断查浦以拒之皆此地也
　　新林浦在城西南二十里濶三丈深一丈长一十二里【旧经云三十里】源出牛头山西七里入大江秋夏胜五十石舟春冬涸【旧志】
　　事迹郦道元水经注江宁之新林浦西对白鹭洲梁武帝置江漳苑自新亭凿渠以通新林浦又起义兵擒新亭城主大军遂次新林侯景围台城栁仲礼韦粲合军屯新林皆此地也互见新亭
　　龙藏浦在舟子洲岸西南古曲秦淮是也互见秦淮板桥浦在城西南三十里濶三丈五尺深九尺下入大江【旧志】
