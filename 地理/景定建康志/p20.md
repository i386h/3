<!-- { "loadSidebar": true } -->
　　句容县东西七十里南北一百二十里东至镇江府丹徒县界五十里以山口为界自界首至丹徒县五十里西至上元县界二十里以周郎桥中分为界自界首至上元县七十里南至溧水县界六十里以丁塘村为界自界首至溧水县三十里北至眞州扬子县界七十里以下蜀大江中流为界自界首至扬子县六十里东南到镇江府金坛县界六十里以茅山崇元观西堆为界自界首到金坛县六十里西南到江宁县界七十里以上义山东绿杨村为界自界首到江宁县九十里东北到丹徒县界六十五里以左桥为界自界首到丹徒县四十五里西北到上元县界八十里以东阳镇霸桥为界自界首到上元县六十里
　　溧水县东西八十二里一百三步南北一百五十五里三十八步东至句容县界三十七里以浮山
　　顶为界自界首至句容县四十里西至上元县界三十五里以乌石桥为界自界至上元县八十
　　五里南至宁国府宣城县界一百一十里以四
　　牌冈为界自界至宣城县一百三十里北至江
　　宁县界四十五里以上义山为界自界至江寜县七十五里东北到句容县界四十里以望湖冈为界自界到句容县五十里东南到溧阳县五十里以分界山为界自界到溧阳县七十里西南到寜国府宣城县界一百三十五里以昆山乡为界自界到宣城县一百里西北到江寜县界四十五里以乌刹桥为界自界到江宁县七十五里
　　溧阳县东西一百五十里南北一百六十里东至常州宜兴县界一十五里以葑埭牌为界自界首至宜兴县七十里西至溧水县界八十五里以三塔墩为界自界至溧水县四十里南至广徳军界七十里以石屋山分流为界自界首至广徳军八十里北至金坛县界八十里以长塘湖港荻场为界自界首至金坛县四十里东南到宜兴县界八十里以白塔山为界自界首到宜兴县四十里西南到宣城县界一百二十里以湖东北岸为界自界首到宣城县一百三十里东北到宜兴县界四十五里以五家村为界自界首到宜兴县六十五里西北到溧水县界七十五里以曺山陆路为界自界首到溧水县四十五里


　　景定建康志巻十五
　　钦定四库全书
　　景定建康志巻十六　　　宋　周应合　撰
　　疆域志二
　　镇市
　　淳化镇在上元县东四十五里鳯城乡淳化五年置金陵镇在江宁县南六十里本陶呉铺景德二年改为镇
　　秣陵镇在江宁县南五十里
　　常宁镇在句容县东南五十里天禧元年以镇置寨下蜀镇在句容县北六十里
　　土桥镇在上元县东南六十里与句容县两界
　　东阳镇在句容县西北六十里郡国志云楚汉之际改秣陵为东阳郡因为名有馆驿
　　江宁镇在江宁县西南六十里
　　邓步镇在溧水县南一百二十里乾道四年正月差官收税寳祐四年权镇张师鲁申府移东垻市收税孔家堽镇在溧水县南四十五里
　　固城镇在溧水县南九十五里
　　高淳镇在溧水县南一百里
　　举善鎭俗名戴步在溧阳县南三十五里
　　社渚鎭在溧阳县西南六十里乾道四年移税额于溧水县邓步
　　古市按宫苑记吴大帝立大市在建初寺前其寺亦名大市寺宋武帝永初中立北市在大夏门外归善寺前宋又立南市在三桥篱门外鬭场村内亦名东市又有小市牛马市谷市蚬市纱市等一十所皆邉淮列肆稗贩焉内纱市在城西北耆阇寺前又有苑市在广莫门内路东盐市在朱雀门西今银行花行鸡行镇淮桥新桥笪桥清化市皆市也【旧志】
　　考证南史徐度传云徐嗣徽任约等来冦高祖与敬帝还都时贼已据石头市防居民并在南路去台遥逺恐为贼所乗乃使度将兵镇于冶城筑垒以断之以此知六朝市防多在淮水之北冶城之东也　通典梁有大市南市北市令大南北三市丞陈淮水北有大市自余小市十余所　隋食货志言陈时淮水北有大市十余所置官司税敛既重时甚苦之　庾阐都赋云其寳货则瑶琨琅玕青碧素珉阳球散火隂田潜珍云英水玉错耀龙鳞焕若金膏晃若银烛瑠璃冰清而外映瑚触石而上翘牙簟列文于象齿火布濯秽于炎焱西岨石城则舟车之所会东尽金塘则方驾之所连　梁庾肩吾防市诗云旗亭出御道防目暂回车　晋史廷尉张闿住在小市南史后废帝元徽二年张敬儿破贼宣阳门庄严寺小市　丹阳记曰苑城市谓之苑市秣陵有门埸市寰宇记云东晋咸和中置七尉右尉在纱市今属上元县钟山乡张循王北庄前平地是也　宫苑记南尉庄草市北湘宫寺前其地在今上元县治东北齐东昏侯宫中立宫市使宫人屠沽帝为市魁后主重关市之征以阳惠明为大市令
　　汤泉市在上元县神泉乡汤山延祥院之前去城六十里
　　栖霞市在上元县长宁乡摄山栖霞寺之前去城四十五里
　　索墅市市有索墅坊在上元县淸化乡去城五十里泉都市在上元县泉水乡亦名龙都去城五十五里东流市市有桥曰东流以水流自东因名之在上元县宣义乡去城四十里
　　花林市南至曺村五里北至大江十二里齐梁诸坟多在其地属上元县清风乡去城三十五里
　　龙湾市在上元县金陵乡去城一十五里
　　竹篠市在上元县长宁乡去城二十里
　　蛇盘市在上元县开宁乡去城二十里有馆驿
　　麒麟市在上元县开宁乡去城三十里
　　西干市在上元县长宁乡去城四十五里
　　章桥市在上元县长宁乡去城五十里
　　石井市在上元县长宁乡去城二十五里
　　五城市在上元县崇礼乡去城二十五里
　　土桥市在上元县丹阳乡去城六十里
　　湖熟市在上元县丹阳乡去城六十里
　　新林市在城西南二十里
　　板桥市在城西南三十里
　　铜井市在城西南八十里
　　东口市在城南长干桥下东今乌衣巷口是
　　西口市在城南长干桥下今西街口是
　　小口市在城西南江宁县安德乡
　　朱门市在朱门南
　　水桥市在江宁县归善乡
　　杜桥市在江宁县万善乡去城四十里
　　路口市在城南七十里
　　仓头市在句容县仁信乡去城九十里
　　柴沟市在句容县琅邪乡去城七十五里有馆驿白土市在句容县来苏乡
　　高友步俗名上步在溧阳县南二十五里
　　周城步在溧阳县西南四十五里
　　上兴步在溧阳县西六十里
　　黄连步在溧阳县西北五十五里
　　街巷
　　古御街按宫城记吴时自宫门南出至朱雀门七八里府寺相属晋成帝因呉苑城筑新宫正中曰宣阳门南对朱雀门相去五里余名为御道夹道开御沟植槐栁梁武帝克东昏焚其奢淫服六十二种于御街今自天津桥直南夹道犹有故沟皆在民居即古御街也又有古御街在台城西掖门外按宫苑记呉太初宫北曰武门北直对台城西掖门前路东即古御街是也其实自大司马门出为御街自端门出为驰道自西掖门出为古御街端门即阊阖门
　　朱雀街按宫城记自宫门南出来苑路至朱雀门七八里府寺相属舆地志云朱雀门北对宣阳门相去六里名为御道夹开御沟植栁环渠呉纪曰天纪二年卫尉岑昏表修百府自宫门至朱雀桥夹路作府舍乂开大道使男女异行夹道皆筑高墙瓦覆或作竹藩庾阐都赋云横朱雀之飞梁豁八达之遐冲
　　考证世说曰宣武出镇南州谓王东亭曰丞相初营建业无所因承而制置纡曲方此为劣东亭曰此丞相乃所以为巧也江左地促不如中国若使阡陌条畅则一览而尽故纡余委曲若不可测今台城在府城东北而御街迤逦向南属之朱雀门则其势诚纡回深远不可测矣　侯景缘淮作塘自石头至于朱雀街十余里中楼雉相属　宋彭城刘悛司空勔之长子勔见害于朱雀街悛兄弟平生不行此路
　　焚衣街在御街
　　考证齐东昏侯制四种冠五彩袍一月中二十余出晨出三更归夜出清晨返梁自襄阳出师废东昏侯焚奢淫异服六十二种于御街后人号其所曰焚衣街【杨虞部诗雉头金镂及珠胎结香云画不开御路旁人空叹息逡廵红熖作靑灰　马野亭诗玉指亲裁五彩衣尚方工作极纎竒看来亡国都缘此向通衢了不遗鹬羽化为靑烧去雉头还有紫随更湏大字书华表要使将来尽得知】
　　孔子巷在靑溪侧大仁寺前西南古长乐桥东一里考证舆地志云孔子庙在乐游苑东隔靑溪奉圣亭侯所奉之庙也旧在溪南丹阳郡之东南本东晋所立中废宋元嘉十九年诏复孔子庙至齐迁于今处以旧地为浮图今名孔子寺亦名孔子巷在城东南五里古长乐桥东　建康实录晋孝武太元十一年立宣尼庙故丹阳郡城前后移庙过淮水北以旧处为孔子寺亦呼其巷为孔子巷
　　国子监巷今镇淮桥北御街东旧比较务即其地考证南唐跨有江淮鸠集典坟特置学官濵秦淮开国子监里俗呼为国子监巷
　　乌衣巷在秦淮南晋南渡王谢诸名族居此时谓其子弟为乌衣诸郎今城南长干寺北有小巷曰乌衣去朱雀桥不远【旧志】
　　考证丹阳记曰乌衣之起呉时乌衣营处所也　晋记江左初立琅邪诸王居乌衣巷王敦谋逆导忧覆族使郭璞筮之卦成叹曰吉无不利淮水竭王氏灭子孙繁衍　世说王导曰庾元规若来吾角巾还乌衣南　王僧防为御史中丞领骁骑将军甲族由来不居此官王氏分枝居乌衣者位宦微减僧防为此官乃曰此是乌衣诸郎坐处我亦可试为尔　建康实録云纪瞻立宅于乌衣巷屋宇崇丽园池竹木有足赏翫焉　呉虎臣能改斋漫录云今世小说尤可笑者莫如刘斧摭遗所载乌衣传引刘禹锡王谢堂前之句遂谓唐朝金陵人姓王名谢因海舶入燕子国其实以乌衣为燕子国不知王者王导等人谢者谢鲲之徒也按世说诸王诸谢世居乌衣摭遗之说亦何谬耶　艺苑雌黄云按舆地志晋王氏自立乌衣宅当时诸谢曰乌衣之聚皆此巷也王氏谢氏乃江左衣冠之盛者故杜诗云王谢风流远又云于今王谢即比观刘斧摭遗乃以王谢为一人姓名其言既怪诞遂托名于钱希白终篇又以刘梦得诗实其事希白不应如此谬是刘斧妄言耳　宋书云谢鲲风格高峻少所交纳惟与族子灵运瞻曜洪微并以文义赏防共宴处居在乌衣巷故谓之乌衣防鲲五言诗云昔为乌衣游戚戚皆子侄其地在今城东南五里【刘禹钖朱雀桥边野草花乌衣巷口夕阳斜旧时王谢堂前燕飞入寻常百姓家有释此诗者云乌衣者士服之多也朱雀桥邉野草花喻无大贤也乌衣巷口夕阳斜谓岁乆儒服少也可怜王谢堂前燕谓二贤旧居不存也飞入寻常百姓家谓此地俗人所居伤其时乃作是诗也　杨虞部诗人物风流徃徃非空余陋巷説乌衣旧时帘幕无从覔祗有年年社燕归　朱存诗阀阅沦亡梐枑移年年旧燕亦双归茅檐苇箔无冠葢不见乌衣见白衣　任斯庵诗羊车暇日劳挥麈玉树春风自满庭欲问乌衣旧时事静无秋燕有秋萤　曾极诗呉兵曽驻黒云都江左夷吾此定居休把乌衣轻马粪悬鹑结驷揔丘墟○马野亭诗依依燕子可怜生相向于人直有情不道华堂曽止息如今穷巷莫经营六朝盛事同流水千载遗踪只旧城白日飞忙难话此话时须等夕阳明　阙名　乌衣池馆一时新晋宋齐梁旧主人无处可寻王谢宅落花啼鸟秣陵春】
　　运巷在今天庆观相接
　　考证沈约自序曰王父从官京师义熈十一年高祖赐馆于都亭里之运巷　世说叙录冶城在今运巷东旧里亭今俗呼为黄泥巷
　　主簿巷在明道书院右
