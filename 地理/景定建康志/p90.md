<!-- { "loadSidebar": true } -->
　　鲁公祠堂记淳祐二年遂守宛陵爱顔鲁公之为人而无能得其像者朋友刘汝进过虎耳山谒其墓而得之取南丰祠记而读焉意其若临川为堂以祠者亦足以表示一方矣后五年知句容县张君榘以县圗经见寄载县东来苏乡后顔村有顔尚书塜石具在然后知公虽死于蔡州而逾年淮蔡削平赠公司徒諡文忠而卢杞既贬李希烈败丧斩首献于朝有诏子顔硕防防归葬后顔即虎耳山句容为邑终唐之世惟至徳戊戍与上元辛丑以属升州真人将作析而二之故其砧基犹号润州句容县顔尚书塜九坟十八墓嵗代流易昭穆杂处惟有石人石柱石版墓地虽存而墓志无在奠克表识是可谓阙典矣自陋巷断絶顔含师古咸以文名杲卿兄弟皆着风节公字画遒劲其放生记及府学茅山碑皆为世所贵重晋有卞壸防城之难父子一门并着忠孝虽非土人其去之三百年著称一郡岂偶然者故莫易于慷慨杀身莫难于从容就义观公之志于死而不轻于死亦足以见其处之有道矣夫死生大节也出处大事也唐之祸始于天寳甚于贞元宋璟张九龄已死李绛裴度未生当是时惟郭子仪陆贽叚秀寔李泌阳城为得人而无救于唐之患微李勉郑叔则等救之于前李臯恸于其后则人心之公理絶矣平原失守恨二十四郡无一忠臣至有不识公之叹十七郡见推归事肃代遭李辅国元载卢杞不悦南丰所谓忤于世失所而不自悔者天下一人而巳此足以见其为烈而所以处之者未见也初杞闻舌防先中丞面矍然下拜而怨已深迨李元平奉使无状而代之行是一死也而但敕子弟奉家庙抚诸孤四将强相推胁公曰吾兄杲卿守节而死希烈计终不为用拘送蔡州自度必死自为之志曰此吾殡所是二死也希烈问朝廷羣臣仪式不对积薪于廷欲焚之公怡然笑曰岂受汝诱胁此三死也伪使称敕从大梁来公骂曰逆贼耳此四死也自言吾且八十至七十六而缢天下望而称为鲁公朝不必废帛不必赐其所以立未易言也南丰犹恨其杂出神仙浮圗之説韩愈之外未必可以责人近世名公咎其年髙不能勇退此言当为后世发而非所以论公也张君曰此非开人心觉天理为令之职乎所宜表其墓求近居进士髙元指示其处且忻然恊力而立祠于中刻石以补墓上别圗其像作文以侑嵗时祭祀云唐有天下兮内政不纲夷狄妩嫚兮藩方陆梁平原不动兮卒灭范阳准蔡勃奚兮诸镇丧亡陋巷有孙兮甚贤且良志存王室兮一饭敢忘使行宣慰兮其谋不臧餧之贼手兮肆毒虎狼余生在廷兮余死在床忠肝义胆兮其未可量惟升有县兮山髙水长虎耳名山兮来苏其乡卞壶忠孝兮臣子有光两县一州兮百世齐芳从容赴义兮厉以自强畏怯观望兮敢有伏藏镵石为兮祠之于旁苹蘩以荐兮春秋烝尝遂初读句容志见其载顔尚书塜在来苏乡后顔村及顔运使牒府归囘苗税重建祠堂深为鲁国公痛之及读本传新旧史皆不载独门客因亮行状言归葬万年县鳯栖原而令狐峘撰公志在万年县旧原忠臣义士志无不在而地防中原益可痛悼矣明年六月中伏日华文阁直学士中大夫提举江州太平兴国宫徳安县开国伯食邑九百户赐紫金鱼袋王遂记并书
　　一拂先生郑介公祠【读书清凉寺遂擢甲科因诋新法被谪还乡日所存唯一拂耳】郑介公諡议宣敎郎太常博士刘靖之议曰谥以官品得法之常也諡以节行得法之非常也国家以常者伸义则夫非常者固弗以轻予也三山郑公死于宣和官止九品绍兴追赠秩视七品肆我主上褒崇名节风厉来世于是特防赐諡奉常其可以常书乎熙寕新法王安石忮忍专欲刼制于上吕恵卿之徒奸险小人缔交于下蔽主误国忽天诬民元老名儒防摈殆尽郑公昔师安石思报知巳缄书屡进牢不可反忧愤忠圗所目覩述为奏篇使斯民颠连流离憔悴艰阨之状毕陈于前而当时椎肤剥髓敛掠不仁之政悉闻于上神考惕然动悟夜寝不寐旦即勅罢某事某事之不便于民者凡十有八责躬求言久旱以雨盖公是时监门一小吏耳越职冒言至于擅发马逓甘蹈鼎镬而不之顾安石由是以去位要君而用事小人环泣上前目公狂夫欲正其罪公复累上书明斥恵卿指为贼本与吕嘉问力辩市易且极论邉兵不巳为大不祥羣党攻之遂罢门局公寻复取魏徴姚崇宋璟及李林甫杨国忠卢杞等传迹在位者所行之事其合于林甫辈而反于姚宋者类而比之画一以进感奋激切言无用隐奏入执政大怒兴狱文致公于是有贞阳之行逮元祐初命为泉州敎授元符元年再迁英州崇寕之初既起复停竟不果叙用以没公自少刻励于学书无所不读而贯以一理其序自以为上不谀公卿下不原乡党水火可蹈而议论不可回以四方万里之饱暖为巳之饱暖四方万里之欣戚为巳之欣戚其志何如哉不幸逢新法鼎沸之时欲以杯水救舆薪之火精诚贯彻能使九重之邃洞见幽僻披圗长嘘弊法立变人情驩呼天意感囬吁亦伟矣在英十年陶冶风化俗以知学文忠苏公论荐之词有曰侠以小官触犯权要冒死不顾以成直言又曰考其终始出处之大节合于君子杀身成仁难进易退之谊元祐欲用而未达绍兴追恤而未尽厯七十有余年乃克议易名之典岂非劝奬忠直寔我祖宗之家法而天则留之以助今日更化之善意乎然则谥孰为称曰谥之羙者多矣公居之何慊然与其得夫人之所同者孰若得公所自许者之为贵公名侠介夫其字则介云者公生平之所自许者也冠字死谥其义一也先儒有言古之为谥者取于名取于取于字况在諡法知死必往曰介执一不迁曰介方公书初上固曰陛下观圗行臣之言十日不雨即乞斩臣宣徳门外以正欺君慢天之罪如稍有所济亦乞正臣越分言事之刑洎书再上又曰臣言非耶乞斩臣于众人之前以塞流言汹汹之路此可谓不以利害祸福迁其所守死而必往者矣后之人闻公介然独立不惧之风其忠气义烈千载犹可兴起也请諡曰介承议郎行秘书省著作佐郎兼沂王府小学敎授兼权考功郎官李道传覆諡议曰故赠朝奉郑公既没九十有六年诏有司特议其諡公名侠字介夫太常博士谓古者有取谥于字之义又谓公平生行事合于知死必往执一不迁之法请谥以介按公本从王丞相安石学熈寕中王丞相以政事毒天下公规之不受丞相诱公以利公不为动顾方以区区抱闗小吏上防极言丞相之失且图所见小民流离困苦之状自城门附马逓达银台通进司为宻急事以奏忠诚恳恻上感天听上为行其所言十有八事中外竦动王丞相既罢公连上书论吕恵卿奸状尤切公虽坐此得罪竟坎坷终其身然百嵗之后读其书想其人凛然生气如公之在目也呜呼可谓介矣抑尝考公平生所厯盖自罢监安上门谪英州十有二年遇哲宗即位赦得还元祐中两苏公先后言于朝始除泉州州学敎授秩满任以忧去免丧授泉州録事叅军元符初年再贬英州后虽复以赦还而终老不复用矣夫介然特立于众小人之中其介犹可及也介然特立于众君子之中其介不可及也元丰以前元符以后公之不合固宜当元祐时元臣秉钧众正满朝起于谪籍起于州县起于岩穴者盖不可胜数公之犯顔忘身宜在谏官御史之选而再命分敎复为纠曹十数年间不出温陵之境当时任引彚之责者于此不为无憾而公之不少屈以求合者至此益可见矣易曰介如石孟子曰栁下恵不以三公易其介公其有焉初台狱旣就吕恵卿议当公大辟神宗曰侠所言非为身也忠诚亦可念岂宜深罪神宗圣明万无杀直臣理公每上书辄曰臣言不当乞斩臣首则进言之时公固先以死自处矣非知死必往欤自熙丰至于元祐至于元符至于崇寕宣和时事屡变而公介然如一非执一不迁欤博士议是防谥曰介【详见介公书堂】公未第时尝随父之官江寕得清凉寺法堂西偏一室闭户读书即从学王金陵时也后人名其所为介公读书堂嘉防十四年縂领商公硕肖公像建祠于此【上梁文抗疏安上门天下共髙其直节读书清凉寺主人首访于遗踪凛生气之犹存慨故家之无防乃即寒斋之旧聿严绘像之祠恭惟西塘先生介公学道欲如孔顔事君必惟尧舜官爵非所望岂法科书局之能招清俭终其身视羙食华衣而若凂防叹旁观之好着要因所见以为圗留英十年在泉三任虽困死流离之相继独刚方劲正之不回嘿予龙期曽止朱塘之水寕忧蛇伏自安寳梵之居贯通神明始终真实贬于元符而复官于崇寕之后追赠于绍兴而赐諡于嘉定之初时自为之屈伸我何有于荣辱郑公坊里巳表门闾瑞像阁前尚余屐齿寻书卷酒瓶之地荐寒泉秋菊之盘堂上徳容耸万竹清风之劲槖中奏藁夺列星秋夜之光何妨半山老子之卜邻更许鐡冠道人之入梦奉使縂领郎中挺然风韵同此襟期当飞刍挽粟之时岂専足食思立懦防贪之士示不忘君壮一拂之清高起百年之文献不特发此邦之秘亦可占斯道之兴爰举修梁载形善颂抛梁东石头城挿翠微中先生万卷髙吟处尚忆寒斋雪衮风抛梁西书堂新傍五云低想像当年忠义气碧霄秋日贯晴蜺抛梁南天外三山翠入檐法眼禅师休説法漏残书卷酒微酣抛梁北坐挹空江烟水绿髙风千古照人寒清凉何用潇潇竹抛梁上旧阁无人思瑞像使星家近郑公坊独立西风懐卓行抛梁下日照朱栏凝碧瓦只将一拂振颓波定有同心来贺厦伏愿上梁之后上知所学家有其书抱闗勿卑于小官考槃当明于大义秋风凉殿徒懐江山草树之悲昼日禅闗共作亭槛松篁之想】
　　南轩先生祠【在天禧寺方丈后先生旧读书处也】
