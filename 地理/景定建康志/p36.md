<!-- { "loadSidebar": true } -->
　　事迹李白有秋夜板桥浦独酌懐谢眺诗【天上何所有迢迢白玉绳斜低建章阙耿耿对金陵】
　　江宁浦在城南七十五里源出太平州当涂县界长三十里濶七尺深一丈二尺溉田一百二十顷夏秋胜三百石舟春冬胜一百石【旧志】
　　事迹梁末徐嗣徴任约领齐兵万人还据石头陈高祖遣兵徃江宁据要险以断贼路贼水步不敢进顿江宁浦口遣侯安都领水军袭破之【王荆公有江宁夹口诗五首茅屋沧洲一酒旗午烟孤起隔林炊江清日暖芦花转恰似春风栁絮时　月堕浮云水卷空沧洲夜泝五更风北山草木何由见梦尽春灯展转中　钟山咫尺被云埋何况南楼与北斋昨夜月明江上梦遥随潮水到秦淮　日西江口落征帆却望城楼泪满衫従此梦归无别路破头山北北山南　落帆江口月黄昏小店无灯欲闭门半出岸沙枫欲死系船犹有去年防】
　　秣陵浦在城南五十里濶一十丈长一十里深一丈一尺溉田四十顷舆地志云浦以旧县为名源出龙山北流一十里入葛塘湖又一十里入长溪合秦淮秋夏胜三百石舟春冬胜一百五十石
　　三山矶在城西南七十五里【旧志】
　　事迹翰府名谈曰陈公尧咨泊舟三山有老叟曰来日午时有大风舟行必覆宜避之来日天晴同行舟皆离岸公托以事日午黑云起天末大风暴至折木飞砂怒涛若山行舟皆溺公惊叹又见前叟曰某江之游奕将也公他日当位宰相固当奉告公曰何以报德叟曰吾本不求报贵人所至龙神理当衞防愿得金光明经一部乗其力薄得迁职公许之至京以金光明经三部遣人至三山矶投之梦前叟曰本止祈一部公赐以三今连陞数职再拜而去
　　蚵蚾矶在城西【旧志】
　　事迹南唐书云汪台符上书陈民间利病十余条烈祖善之而宋齐丘疾其才因使亲信诱台符痛饮推沈石城蚵蚾矶下
　　栾家矶在城西北二十五里上元县金陵乡长庆村之西
　　事迹国朝实録熙宁五年诏赐江东路转运使韩铎新提防刑狱张稚圭诏书奨谕仍赐银绢以提举开江宁府张公凸上栾家矶马鞍山河道也
　　九里汀在城东南五十里东下入秦淮溉田五百二十顷【旧志】
　　事迹建康实録呉宝鼎元年后主在武昌冬十月永安山贼施坦等反刼后主弟永安侯谦为主出乌程取故太子和陵上鼓吹曲盖北入建业万余人丁固诸葛靓等逆讨于九里河即此处也
　　防砂夹在城西南七十里
　　事迹张文潜有防砂夹阻风诗云【大江春风浪如屋客舟迎】














　　景定建康志巻十九
<史部,地理类,都会郡县之属,景定建康志>
　　钦定四库全书
　　景定建康志巻二十　　　宋　周应合　撰
　　城阙志一
　　建邦啓土既勤垣墉设险守国深沟高垒惟典神天祗肃庙社相恊厥居若作室家宣其湮郁台池共乐皆宜有志金陵城郭肇于越楚广于六朝至我宋而大且久徃古来今不相沿袭有一居而数更所者矣有一所而数更名者矣新名立而旧者没后迹迁而前者譌志有弗详曷信而证如昆明凿而镐都为池隋城立而汉京为苑固不可以古而为今唐已为晋而诗存唐已为衞而诗存亦奚可以今而忘古哉乃参古今作城阙志
　　古城郭
　　古固城春秋时呉所筑也在今溧阳县之西溧水县界周回七里余其故址尚存亦名平陵城
　　考证案胜公庙记云固城呉时濑渚县也楚灵王与呉战呉军不利遂陷此城呉乃移濑渚于溧阳南十里改为陵平县平王立使苏廼为将战于呉呉军败收呉陵平县改为平陵县自平王聼费无极佞言伍贠奔呉阖闾用为将举军破楚固城宫殿逾月烟焰不灭其城遂废　笠泽丛书云溧阳昔为平陵县县南有故平陵城即呉固城所改也　李贺记为儿时在溧阳闻白头书佐言孟东野贞元中为溧阳尉溧阳昔为平陵县县之南五里则有投金瀬瀬之南八里则有故平陵城周千余步基址才高三四尺而草木甚盛率多大栎丛篠防翳如鸿如洞其地洼下积水沮洳深处可活鱼鳖幽邃可喜东野得之忘归绍兴中得后汉校官碑于溧阳固城之旁知其为汉县治案此城最古在越城楚邑之先不书于表以其在县境耳志城郭之首以存古
　　古越城一名范蠡城案宫苑记周元王四年越相范蠡所筑在今瓦棺寺东南国门桥西北图经云城周回二里八十步在秣陵县长千里今江宁县尉廨后遗址犹存俗呼为越台【旧志】
　　考证金陵故事云周元王四年范蠡佐越灭呉欲图伯中国立城于金陵以彊威势　郡国志云在县南六里东瓯越王所立呉王濞败保此城后走丹徒晋王敦王含以水陆五万逼淮温峤焼朱雀航以挫其锋遂潜师渡水大破含军于越城　南史卢循犯建康刘裕恐其侵轶用虞丘进计伐木栅石头城修治越城　齐崔慧景冦建业萧懿入援自采石济岸遁越城　梁武义师次新林遣王茂据越即此地嘉祐实録注云越王筑城江上镇今淮水南一里半废越城是也案越絶书其城越范蠡所筑城东南角近固城望国门桥西北即呉牙门将军陆机宅故机入晋作懐旧赋西望东城之纡余即此城在三井冈东南一里今瓦棺寺阁在冈东偏也　事迹云今南门外有越台与天禧寺相对见作军寨处是也近时诗人指越台为越女取越土筑台者非也
　　楚金陵邑城威王灭越私呉越之富擅江海之利置金陵邑于石头及懐王为秦所灭至汉高帝时封韩信于楚鄣郡属焉六年废【旧志】
　　考证周显王三十六年越为楚所灭乃因山立号置金陵邑今石头城是也楚威王后一百一十余年当秦始皇二十四年秦灭楚兼诸侯分天下作三十六郡以金陵为鄣郡楚亡后一十三年当始皇三十七年乃改金陵邑为秣陵县详见郡县及地名释
　　呉石头城已载山阜门石城山下
　　丹阳郡城案宫苑记在长乐桥东一里南临大路城周一顷开东南北门汉元封二年置丹阳郡至晋太康中始筑城宋齐梁陈因之不改【旧志】
　　考证汉志置丹阳郡先治宛陵建安十三年孙权分为新都郡二十六年权始置丹阳郡自宛陵治建业永安中分置故鄣郡丹阳所领惟溧阳以北六县晋太康元年改建业复为秣陵置江宁县唐初废为州天宝元年复置至德二载析置江宁郡　元和郡国志丹阳郡故城在今江宁县东南　蔡宗旦金陵赋注云古图长乐桥东一里今桐林湾军寨处
　　古都城案宫苑记呉大帝所筑周回二十里一十九步在淮水北五里黄龙元年自武昌徙都晋元帝初过江不改其旧宋齐梁陈皆都之宋世宫门外六门城设竹篱至齐高帝建元元年有发白虎樽言白门三重门竹篱穿不全上感其言改立都墙本纪建元二年立六门都墙是也其后増立为十二门云【旧志】
　　考证案宫室记呉大帝迁都建邺有曰太初宫者即长沙王故府徙武昌宫室材瓦所缮也有曰台城盖宫省之所寓也有曰东府盖宰相之所居也有曰西州盖诸王之所宅也有曰仓城盖储蓄之所在也皆不出都城之内舆地志曰晋琅邪王渡江镇建邺因呉旧都修而居之宋齐而下宫室有因有革而都城不改　东南利便书曰孙权虽居石头以扼江险然其都邑则在建邺歴代所谓都城也东晋及齐梁因之虽时有改筑而其经画皆呉之旧　隋既平陈此城皆毁今之都城非旧也
　　台城一曰苑城本呉后苑城晋成帝咸和中新宫成名建康宫即今所谓台城也在上元县东北五里周八里濠濶五丈深七尺今胭脂井南至高阳楼基二里即古台城之地尽为军营及居民蔬圃【旧志】
　　考证实录注苑城即建康宫城呉之后苑地一名建平园又云台城南正中大司马门南对宣阳门相去二里宣阳即苑城则台城在苑城内明矣　宫苑记云古台城即建康宫城本呉后苑城晋咸和中修缮为宫　舆地志云都城南正中宣阳门对苑城门其南直朱雀门正北面宫城无别门乃知苑城即宫城在都城内近北明矣台城南面开四门北面二门东西面各一门宫城内有两重宫墙周回五百七十八丈南面开二门北面二门东西面各一门第三重宫墙南面一门东西面各一门又云同泰寺与台城隔路今法宝寺及圆寂寺即古同泰寺基故法宝亦名台城院以此考之法宝圆寂寺之南盖古台城也晋书成帝时苏峻作乱焚烧宫室温峤以下咸议迁都惟王导固争不许咸和五年作新宫始缮苑城六年迁于新宫即此城也　此城唐末尚存唐史张雄传云使别将赵晖据上元晖负其才欲治台城为府者是也　梅挚访台城遗址诗云寺僧日扣妆钟起园客时翻辇路耕　蔡宗旦金陵赋云登高阳之危楼想苑城之旧规
　　东府城晋安帝义熙十年冬城东府在青溪桥东南临淮水周三里九十步去台四里简文为王时旧第后为防稽王道子宅道子録尚书事以为治所时人呼为东府其子元显亦録尚书事时谓道子为东录元显为西录西府车骑填凑东第门下可设雀罗东第即今东府城也【旧志】
　　考证防稽王传嬖人赵牙为道子开东第筑山穿池列树竹木工用钜万帝尝幸其宅谓道子曰府内有山因得游瞩甚善也然修餙太过非示天下以俭道子谓牙曰上若知山是版筑所作尔死矣牙曰公在牙何敢死其城东北角有土山曰灵秀即牙所筑也宋武帝领扬州日筑东府城以居彭城王义康文
　　帝元嘉中义康更开拓北墉浚西壍自后常为宰相府第景和中尝改为未央宫　明帝时建安王休仁镇东府讹言东城出天子帝惧杀休仁而常闭东府不居桂阳王休范反车骑典籖茅恬开东府纳贼齐高帝封齐王以东府为齐宫　梁太清三年侯景举兵毁板女墙以甎甓为之绍泰末尽罹焚毁　陈天嘉中更徙治今城东三里齐安寺西临淮水陈亡废
　　西州城即古扬州城汉扬州治曲阿晋永嘉中迁于建康王敦始为建康剏立州城即此城也案建康实录城所置西则冶城东则运渎今天庆观之东西州桥是也一説石氷之乱焚烧府舍陈敏营孙氏故宫居之元帝初渡江即敏府创今城【旧志】
　　考证晋孝武太元末防稽王道子领扬州居东府故号此城为西州大明中以东府为诸王邸西州为丹阳尹治所谢安为时人所爱重及镇新城尽室而行造泛海之装欲须经畧稍定自江道还东雅志未就遂遇疾笃上疏请旋斾诏遣还都闻当舆入西州门自以本志不遂深自慨失及薨后安所知羊昙者辍乐弥年行不由西州路尝因石头人醉扶路唱乐不觉至州门左右曰此西州门昙悲感不已因恸哭而去　宋徐羡之住西州高祖尝思之即步出西掖门徃见焉　寰宇记云西州学者多未晓江宁府有东府城城中有扬州廨而扬州在府西故时人号为东府西州东府城之西门谓之西州门世説王丞相治州廨按行而言曰我为何次道治此尔充少为王公所知是以发此叹今西州也丹阳记曰扬州廨王氏所居诸葛恪则治建业晋自周浚至王仍呉旧王复领州牧及桓温桓悉治王府王茂洪以及桓谦则在建康永嘉六年顾荣诛陈敏扬州刺史刘机治建康王氏代机元帝渡江居城府王便立州廨于此宋殷景仁既拜扬州羸疾遂笃上敇西州道上不得有车声孝武时荧惑守南斗上尽废西州旧馆使西阳王子尚移居东府城以厌之扬州别驾沈懐明曰天道示变宜应之以德今虽废西州恐无补也上不従西州竟废
　　冶城金陵有古冶城本呉冶铸之地世説叙録云丹阳冶城去宫三里今天庆观即其地【旧志】
