<!-- { "loadSidebar": true } -->
　　考证陈文帝天康元年永寕陵
　　诸墓
　　左伯桃墓羊角哀墓并在溧水县南四十五里仪鳯乡孔镇南大驿路西
　　考证烈士传云左伯桃羊角哀燕人也二人为友闻楚王待士乃同入楚至梁山值雨雪粮少伯桃乃并粮与哀令往事楚自饿死于空树中哀至楚为上大夫乃告楚王备礼于此一夕哀梦伯桃告之曰幸感子我奈何与荆将军墓相邻每与吾战为之困廹今年九月十五日将大战以决胜负幸假我兵马呌噪塜上以相助哀觉而悲之如期而往叹曰今在塜上安知我友之胜负乃开棺自刎而死就伯桃墓中刘孝标广絶交云续羊左之徽烈正谓是也唐大厯六年顔真卿过墓下作诗吊之【此诗书于莆塘客馆大中十一年宣歙池观察使郑薫徙鲁公墨迹置宣州之北望楼作文以记之诗今亡】熈宁中太子中允关杞知县事梦二人告之曰余羊左也为魏伦所苦出祭文百余篇示杞既觉仅防记其一语云千花落兮奠酒空明日问之邑人有魏伦者以钱买羊左墓木将伐焉杞遽止之乃表墓事见胡宗愈诗【诗云古有二烈士羊左哀与桃结交事游学心若胶漆牢逺闻楚王贤待士皆英髦负笈首燕路不惮千里劳行行及梁山雨雪填岩防途穷食不继饿口空嗸嗸无为俱死尔原野徒身膏我留子独徃命各系所遭慷慨示一诀并粮觧衣袍僵坐空穴中视死轻鸿毛角哀既仕楚爵位聮执羔顾懐交旧心血泣声号咷王闻义其事礼迁蓬蒿孤风激頽俗千古清萧飚叔世忠义防友道皆滔滔平居论莫逆握手相游遨利害一轧巳所得无秋毫挤壑又下右反若豺狼嘷秦末余耳辈遇时方驿骚誓为刎颈交名莭初相髙一旦成眦睚亲勒兵相鏖斩余泜水上论功传子敖较此岂不愧清议安防逃凛凛溧水傍危坟望江臯蔚宗宰兹邑梦睹斯人曹衣冠甚竒古晤语开鬱陶持示古祭文百本皆旌褒其间记一二花落空奠醪薄诉魏伦者相侵意贪饕诘朝究其详伦果邑之豪墓木合数抱私欲挥斧刀移丈禁采伐表识严芟薅英灵俨如旧虽久不闻韬哀我今之人五交戒所操枢宻蒋之竒诗结交有羊左是惟一时才为闻楚王贤翩然自燕来一旦食欲尽俱往空防埋伯桃乃独留饿死梁山隈角哀仕既逹感旧肝胆摧念此并粮恵告还遗骸至今溧水旁突兀穴土堆何人致荐奠千花飞酒杯精灵今在否古木生风雷鲁公昔过之驻车久徘徊感叹彂篇咏洒翰□琼瑰惜哉今不存散落随尘埃空余郑薫记片石昏苍苔末世友道絶雅歌堪式頺草木尚萎死小怨何足懐我思有所矫巨焰明寒灰兹事虽过中义烈亦壮哉幸逢太丘长揭表旌泉台寥寥千载间下激清风廻还顾势利交市道良可哀邑宰周邠跋此诗刻石庙中　元祐中知县周邦彦诗古交久沦防末世尤反覆谷风歌焚轮黄鸟譬伐木永懐羊与左重义逾血属客行干楚王冬雪无斗粟倾粮活一士誓不俱死辱风云为惨变鸟兽同踯躅角哀哭前途伯桃槁空谷终乗大夫车千骑下棺椟子长何所疑旧史刋不录独行贵茍难义侠轻杀戮虽云匪中制要可兴薄俗荒坟邻万鬼溘死皆碌碌何事荆将军戈相窘逐　史吏部弥巩宰溧水日有诗词云余耳当年刎颈交所争利害仅毫毛一朝泜水相屠戮岂识羊哀左伯桃交情切戒勤终堕以义存心心必果死生可托永无睽自古中山说羊左羊左合人我左既逊粮甘自饿羊仕楚王官职大佑旧杀身蓬颗顔公畴昔曽经过佳咏至今传播】书此为诸墓先又加详焉非语怪也将以厉薄俗也
　　西汉甄邯墓在后湖之侧
　　考证南史宋张永尝开武湖过古塜塜上得一铜斗有柄文帝以访朝士著作郎何承天曰此亡新威斗王莽时三公亡皆赐之一在塜外一在塜内时三台居江左者惟甄邯为大司徒必邯之墓及啓塜内更得一斗复有一石铭云大司徒甄邯之墓
　　后汉史君崇墓在溧阳县北三十里
　　考证崇为司空骠骑将军青冀二州刺史赠溧阳侯使持节徐兖二州刺史有神道碑在墓所晋永和八年立唐贞观十四年十八代孙越王府东阁祭酒常州长史仲谟题云隋末大乱避地闽越碑壊再立其颂曰山岳降精川渎耀灵猗欤史氏世济其英忠言允塞嘉猷有声从容爕理散诞飞缨含香青敷奏丹庭有犯无隐唯言是聼王室斯頼诸侯以宁内侍帷幄外典专城为政以徳察狱以情化俗草偃溪谷风清金相玊质不陨厥名处溢不骄居劳不惮视险如夷忘身逐叛駉颂羙鲁青蒲安汉执简书愆奸邪逃窜匪君之忠孰防戡乱在昔隆汉姻娅皇家唯帝念功爵命屡加三台五鼎驸马奉车腰佩两印绶带双緺何彼秾矣常棣之华如珪不玷似玉无瑕节之以礼俭而不奢笃生我侯英略备举有艺有才防文能武孝以奉亲忠惟卫主赤眉始结白波犹侮执锐被坚斩馘灭虏截彼长虵殱斯猾竖防赏庙堂书勲王府功成弗居名立不取简在帝心酬封祚土厥土惟何在溧之浒初食三千卒封万戸葭菼揭揭尘鹿麌麌禾役斾斾原田膴膴俯营川陆鱼盐所聚蝗飞火灭还珠去虎子民辑恱建兹城宇大厦耽耽聼政之所祠堂石殿坐灵攸处【阙字】春秋兮祭祀不阻
　　溧阳侯陶谦墓在溧阳县
　　考证后汉书献帝兴平元年溧阳侯陶谦卒且张昭哀之其词曰猗欤使君君侯将军膺秉懿徳允武允文体足刚直守以温仁令舒及庐遗爱于民牧幽暨徐甘棠是均憬憬夷貊頼侯以清蠢蠢妖冦匪侯不寜唯帝念绩爵命以章既牧且侯啓土溧阳遂升上将受号安东将平世难社稷是崇降年不永奄忽殂薨丧复失恃民知困穷曽不旬日五郡溃崩哀我人斯将谁仰凭追思靡及仰呌皇穹呜呼哀哉观张公辞意则陶侯之贤可想矣
　　吴丞相万彧墓在溧阳县南五十里恵徳乡银方山下考证吴志孙皓寳鼎元年彧为右丞相鳯凰元年被谴忧死
　　吴甘宁墓在直渎山下
　　考证伏滔记吴将甘宁墓在直渎之下俗云墓有王气孙皓恶之凿其后为直渎
　　僊翁葛墓吴太极左僊翁葛墓在句容县西南一里郡国志云句曲有葛家
　　诸恪墓旧府志及句容县志皆言在句容县石子岗今考恪墓寔在城西南
　　考证恪仕吴累官至州牧为孙峻所杀石子岗先是童谣曰诸葛恪芦苇单衣篾钩落于何相求成子阁成子阁者反语石子岗也建业西南有长陵名石子岗今清凉寺侧亦有石子岗峻杀恪处非句容也详见石子岗下
　　晋山简墓在乐游苑内【旧志】
　　考证晋永嘉六年征南将军荆州刺史山简卒归建康真武湖南覆舟山之隂
　　温峤墓初豫章朝廷追思之乃为造大墓还元明陵北幕府山之阳
　　考证按晋书峤拜骠骑将军开府仪同三司散骑常侍封始安郡公初豫章后朝廷追峤勲徳将为造大墓于元明二帝陵之北陶侃上表愿停移诏从之其后峤妻何氏卒子放之便载丧还诏建平陵北即是峤妻何氏墓非峤墓也
　　郭璞墓真武湖中有大墩里俗相传曰郭璞墓
　　考证按晋书王敦加荆州牧敦将举兵使璞筮璞曰无成敦怒收璞斩之时在武昌或归于此未可知也世传璞墓非一恐未可执此为是
　　卞壸墓在冶城
　　考证晋苏峻之乱尚书令右将军卞公壸力疾率厉散众及左右更数百攻贼苦战死之二子眕盱见父没相随赴贼同时见害并冶城义熈间盗发壸墓尸僵鬓发苍白面如生两手悉拳爪甲穿逹手背安帝诏给钱十万以修茔兆齐梁续加修治【齐任彦升代绥建太守卞彬谢修墓啓云臣彬啓伏见诏书并郑义泰定当赐修理臣髙祖晋故骠骑大将军建兴忠贞公壶坟茔臣门绪不昌天道所昧忠遘身危孝积家祸名敎同悲隐沦惆怅而年世贸迁孤裔沦塞遂使碑表芜灭丘树荒毁狐兎成穴童牧刍歌感慨自哀日月纒迈陛下宣敎义非求効于方今壸余烈不泯固陈力于异世但加防之渥近阙于晋典樵采之禁逺流于皇代臣亦何人敢谢斯幸不任悲荷之至】南唐于墓所建忠贞亭穿地得断碑徐锴为之识宋朝庆厯三年叶公清臣改忠孝亭元祐八年曽公肈为堂绘壸像其中列诸祀典为之记建炎兵革碑燬不存史公正志取曽公记重刻石【记云江宁府之天庆关冶城地也有晋卞忠贞公墓在焉按公讳壸官至尚书令右将军苏峻之难与其二子力战死之諡忠贞冶城后七十余年盗发公墓尸僵如生髸髪苍然爪甲穿达手背安帝赐钱十万封之梁人复毁武帝又加修治李氏有江南建忠贞亭于其墓比穿地得防碑公名存焉徐公锴实为之记本朝庆厯中知府事龙圗阁直学士叶公清臣又封墓刻石表之改亭名曰忠孝后五十年余来守是邦即亭为堂圗公像其中列之祀典春秋祠焉或曰将军死绥职也自古仗节死难之臣众矣何独祠公哉余曰不然晋自渡江﨑岖百年王敦苏峻桓温父子相继称兵内侮其弱甚矣敦峻之乱自刘隗刁协庾亮启之然冦至輙遁王导亦避峻出奔数人皆执政大臣或元舅故老一时之望而仓卒之际委主于贼茍求自全况其下者哉此无它自西晋以来清谈胜而节义废故学士大夫不以茍免为耻公于是时独防见危授命破家为国其过人逺甚矧公刚烈鲠直见于平生王导贵重虽天子犹卑下之而公数攻其失可谓柔不茹刚不吐者矣至于当官干寔以矫革放诞敦崇名检为任其志岂茍阿时好以取容流俗者哉及亮之召峻举朝知其不可而莫敢正言公独固争不从卒蹈其祸葢其始终大节如此异乎匹夫之勇効死于一旦者矣虽更万世闻其风者犹将感激奋厉想见其为人况神灵所依拱木犹在祠之所以慰忠魂于地下兴节义于壊俗岂茍然哉在礼以死勤事则祀之歴代之制贤臣之墓刍牧有禁维公所立寔应二法况夫逺论随防见思九原近稽巡逺血食防庙则公之庙祀夫何歉哉堂成賔属曰愿有识余不得辞廼并着所以祠公之意使米者有考云左朝请大夫充寳文阁待制知江宁军府事曹唘记曲阜文昭公以元祐八年自彭城镇建业明年移河间经建炎兵火记刻久失之见于庙壁后七十有六年得番阳章甫而移之石乾道四年三月壬申右朝散郎直秘阁江南东路转运判官韩元吉题左朝散郎直显谟阁权发遣江南东路计度转运副使公事兼本路劝农使赵彦端左朝请郎尚书户部贠外郎緫领淮西军马钱粮専一报发御前军马文字叶衡左朝奉郎充集英殿修撰知建康军府事充江南东路安抚使马歩军都緫管兼行宫留守司公事兼沿江水军制置使史正志立石】嘉定四年黄公度建忠孝堂冶城楼于墓侧【马公之纯诗当时风俗尚清谈笑道公心瓦石含临难此曹皆处女惟公一个是竒男一门忠孝真难得六代衣冠孰与参墓草没头人不见令人惆怅极无堪南川曽极诗握节顔公拳透爪归元先轸靣如生晋陵发掘今无主独有忠魂占冶城　钱汝元诗哀哉战死国门邉忠孝千年独両全葢有完躯保妻子谩谈奏凯说縻捐　北谷罗愚诗莭义之风古所褒清谈于晋视如毛百年王谢丘墟了惟卞将军墓最髙】详见冶城楼忠孝亭忠烈庙
　　谢安墓在城南九里梅岭岗
　　考证汉晋纪事云谢安墓前惟立一白碑当时谓难述其功徳耳按南史齐豫章文宪王萧嶷薨郡吏南阳乐蔼与右率沈约书请为碑文荅曰郭有道汉末之匹夫非蔡伯喈不足以耦三絶谢安石贵族之台辅时无丽藻迄乃有碑无文葢谓此也安墓旧在城南梅岗　南唐书云梅頥岗相接处即谢安墓【野亭马公之纯诗中兴江左百余年人物谁如太傅贤桓贼寻常思问鼎苻秦百万巳临邉笑谈觧折奸雄锐指顾防摧敌阵坚平昔经纶才试此依依赍恨向重泉】
