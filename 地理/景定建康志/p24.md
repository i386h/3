<!-- { "loadSidebar": true } -->
　　西里桥在县西南六十里
　　春雨桥在县东旧曰东市桥嘉定十四年三月知县陆子遹重修
　　西市桥在县西
　　甓桥在县北六十里祥符润州图经云径渎濶一十歩县西十三里长塘湖北口至江宁府溧阳县三十七里春夏水深三尺胜五十石舟秋冬深一尺胜二十石舟隋大业术宣州永世令达奚明因晋宋之旧加疏决为桥甓甃两岸取其坚固今桥在溧阳县界
　　嘉定桥在县西北四十里陵跨中江本名中江桥俗名中桥或呼为通江桥唐开元中县令乔翔尝创浮梁本朝元祐三年建桥曰众乐倾圯久之公私病渉庆元中县丞周文璞奉檄兴剏伐石粗集而不果成嘉定十一年俞运使建行部命县尉赵时颂重建改今名
　　右溧阳县境
　　二十四航旧在都城内外即浮桥也
　　考证按舆地志云六朝自石头东至运渎总二十四渡皆浮航往来以税行直淮对编门大航用杜预河桥之法本吴时南津大桥也一名朱雀桥当朱雀门下渡淮水王敦作逆温峤烧絶之今皆废【杜牧有诗青山隐隐水迢迢九月江南草未凋二十四桥明月夜玉人何处教吹箫　杨虞部诗青雀浮航夜照波星繁云静月华多江楼人凭栏干立直下天心耿耿河】
　　四航皆在秦淮上曰丹阳曰竹格曰朱雀曰骠骑考证按实録晋宁康元年诏除丹阳竹格等四航税注云王敦作逆从竹格渡即此航也朱雀航本吴时大航骠骑航在东府城外渡淮防稽王道子所立并丹阳郡城后航总为四航　今四航皆废镇淮桥即朱雀航旧所也详见桥类【杨虞部诗桥上层楼楼上梯秦淮两防绿杨堤春风影动波光碎翚翼孤飞雀并栖　马野亭要问当时朱雀航秦淮岸口驾浮梁既为铜雀施重屋又作璇题揭上方波底净涵楼阁影桥闲望断水云乡不知此处今何在湏有遗基在两旁】
　　津渡
　　石头津在城西方山津在石头津之东
　　考证隋食货志云郡西有石头津东有方山津各置津主一人曹一人直水五人以检察禁物及亡叛者
　　龙安津在城西北二十里与真州宣化镇相对今为靖安渡
　　南津在城西南
　　考证金陵故事云南朝置校尉以镇此津侯景入冦举朝无殉难之夫惟校尉江子一与弟二人同死王事梁书江子一尝为南津校尉
　　五马渡在上元县西北二十三里幕府山之前晋元帝与彭城等五王渡江处按晋书太安之际童謡云五马浮渡江一马化为龙及永嘉中元帝登大位乃其符云五马之名取此【曾极诗仲逹欺孤与操同岂能长世抚提封瑶图暗换君知否班特浮江自化龙　杨备诗何事金陵王气钟琅邪幕防江束舟人忽见风云起一旦龙飞五马中】
　　麾扇渡在朱雀航之左
　　考证晋太安二年广陵相陈敏据建业顾荣宻报刘凖率兵临江敏令甘卓屯横江荣与周玘因卓兵断桥尽收船于淮水南敏自出军临大航岸荣以白羽扇挥之其军自溃因以为名【杨虞部诗旌旗烁日刄凝霜甲马如龙人似狼羽扇一麾风偃草防勲多谢頋丹扬　马野亭诗此扇拈来一羽轻如何退得十千兵百年雨露蒙君赐一日衣冠繋贼营正欲倒戈为向背逺观挥手极分明而今但得旌旗白便可中原取次行】
　　五城渡在上元县东二十五里
　　考证晋王敦死王含钱凤乃率余党自栅塘西置五城造营按图经五城如却月势髙二丈相去各二十丈　陶季直京都记五城边淮带湖祖道送归多集此处　唐景云中县令陆彦恭于城侧造桥度淮水即今之五城渡也
　　竹格渡按建康实录王敦作逆从竹格渡即此航也在今县城西南二里【舆地志云两岸要冲处并以航济西自石头东至征虏亭凡二十四所平陈惟此渡独存今旧桥西是其处】
　　马家渡在府界上
　　考证皇朝中兴编年纲目载云采石江濶而险马家渡江狭而平两处相去六十里皆与和州对防昔金人南侵直犯马家渡则此渡比采石尤为要害今分上下二渡
　　张公凸渡在上元县金陵乡长庆村之西正临大江与真州六合县梅家步相对自张公凸渡至南岸夏四十里冬五十里
　　考证石迈古迹编云隋文平陈宇文述以行军緫管自六合济即此也今皆严备
　　堰埭
　　浮山堰庆元建康志云在城东南二十里梁天监十三年筑
　　考证按梁史天监十三年用魏降人王足计欲以水灌寿阳乃假太子左卫康绚节督卒二十万作浮山堰于钟离不知何所据也今志云在建康
　　杜桥堰在城南三十里长五里濶一丈五尺堰杜桥浦水
　　真武桥堰在城南三十七里长三里濶二丈堰浦水通秦淮
　　牧马桥堰在城西南七十里长三里濶二丈五尺堰牧马浦水
　　百堽堰在句容县西南三十五里通秦淮属上元县界与福祚乡相接
　　黄城堰在句容县东三十里长一里深四丈灌田三百畆
　　陶堰在句容县南六十里其堰逐年填塞不能潴水属临泉乡五都
　　范家堰在句容县西北三里湾曲长二里深四尺灌田二百亩在通徳乡第二都
　　周戴新堰在句容县南一十五里通百堽堰
　　于家堰在溧水县南九十里长一十里
　　银林堰在溧水县东南一百里长一十一里即鲁杨五堰也
　　考证按前汉地理志丹阳郡芜湖注云中江出西南东至阳羡入海后汉郡国志芜湖中江在西又水经云中江在丹阳芜湖县南东至会稽阳羡县入于海孔頴达书义疏亦引汉史为证今芜湖县南有支江俗称为县河经县市中东达黄池入三湖三湖丹阳顾城石臼湖也至银林正所谓中江东至阳羡即此也苏常承此下流常病飘没故筑银林五堰以窒之自是中江不复东而宣歙皆由芜湖西出达于大江故濵湖之地皆隄为圩田中江亦渐隘狭故老云当时虑后人复开此道则苏常之间必被水患遂以石砌五堰路又液鐡以固石故曰银淋今讹为林
　　分水堰在溧水县东南一百里长一十五里
　　若李堰在溧水县东南一百五里长八里
　　何家堰在溧水县东南一百一十里长九里
　　余家堰在溧水县东南一百一十五里长一十里春冬载二百石舟
　　考证昔呉王阖闾伐楚因开此渎运粮东通太湖西入长江南唐书杨行宻据宣州孙儒围之五月不解行宻将台蒙作鲁阳五堰拖轻舸馈粮故军得不困卒破孙儒鲁阳者即于家等五堰是也故道尚存
　　百坡堰在溧水县西北一十里长一里濶一丈五尺竹墩堰在溧水县西北二十五里长一里濶一丈五尺乌刹堰在溧水县西北四十里濶一丈八尺
　　青泥堰在溧水县南九十五里长十里
　　龙盘堰在溧阳县北六十里檀口桥前长一十步【阙】堰在溧阳县西南二十五里
　　鸡鸣埭建康实录青溪有桥名募士桥桥西南过沟有埭名鸡鸣埭齐武帝早游钟山射雉至此鸡始鸣图经云今在青溪西南潮沟之上又按南史齐武帝数幸琅邪城宫人常从早发至湖北埭鸡始鸣故呼为鸡鸣埭若尔其埭又当近北父老传云今清化市真武庙侧是其处也二埭恐皆当时所歴姑两存之【杨虞部诗辇出城时鸡未鸣春罗蝉翼赭袍轻防尘猎骑奔如电到此闻鸡第一声马野亭诗台城五里到青溪埭在青溪西复西向日只缘贪射雉当时过此始鸣鸡鸟翚用处亦无茂羽翮贡来谁敢稽更是游观湏有节如何晨夕恣荒迷】
　　方山埭建康实录呉赤乌八年使校尉陈勲发屯田兵于方山南截淮立埭号方山埭又按南史湖熟县方山埭髙峻冬月行旅以为难齐明帝使沈瑀修之瑀乃开四洪断行客就作三日便办其地今去城西四十五里栢冈埭赤山湖埭也宋元防传决破栢冈方山埭以絶东军亦曰百冈堰
　　南埭今上水闸也王荆公赠段约之诗云闻君更欲通南埭割我钟山一半青正对今青溪阁
　　长溪埭在城南五十里濶二丈堰秣陵浦水通秦淮破岗埭按建康实录呉大帝赤乌八年使校尉陈勲作屯田发兵三万凿句容中道至云阳以通呉防船舰号破岗渎上下一十四埭上七埭入延陵界下七埭入江宁界于是东郡船舰不复行京江矣晋宋齐因之梁以太子名纲乃废破岗渎而开上容渎在句容县东南五里顶上分流一源东南流三十里十六埭入延陵界一源西南流二十六里五埭注句容界上容渎西流入江宁秦淮至陈霸先又堙上容渎而更修破岗渎隋既平陈诏并废之【以此知六朝都建康呉防漕输皆自云阳西城水道接至都下故梁朝四时遣公卿行陵乗舴艋自方山至云阳谢灵运为永嘉太守隣里相送于方山徐陵上容路碑有云涛如白马既碍广陵之江山曰金牛用险梅湖之路莫不欣兹利涉玩此修渠云阳今丹阳县】
　　县埭在溧水县东南八十里长二里濶二十里与溧阳县分界其埭上下有二上一西北入县界

　　景定建康志巻十六
<史部,地理类,都会郡县之属,景定建康志>
　　钦定四库全书
　　景定建康志巻十七　　　宋　周应合　撰
　　山川志序
　　疆域帝王之所定也山川天地之所作也金陵未邑秣陵未县建邺未都之前或言地有王气或言有天子气非山川融结气何所指哉汉建安中诸葛亮曰钟阜龙盘石城虎踞真帝王之宅张纮亦曰金陵地形有王者都邑之象自孙权之国江东以至我朝之建行阙帝王都邑实印斯言【秦皇时望气者言金陵五百年后有天子气乃断其连冈长陇疏水为淮将以泄其气也自是四百九十年而晋元帝渡江中兴江左适符望气者所言之数是知天地所作岂人力所能变哉】尝以山川形势騐之钟山来自建邺之东北而向乎西南大江来自建邺之西南而朝于东北由钟山而左自摄山临沂雉亭衡阳诸山以达于东又东为白山大城云穴武冈诸山以达于东南又东南为土山张山靑龙石硊天印彭城雁门竹堂诸山以达于南又南为聚寳山戚家山梓潼山紫岩夏侯天阙诸山以达于西南又西南绵亘至三山而止于大江此亮所谓龙盘之势也由钟山而右近之为覆舟山为鸡笼山皆在宫城之后【东南利便书曰呉太初宫晋太初宫及我朝宫城皆北接覆舟山之麓牛首在其前即王导所谓天阙是矣】又北为直渎山大壮观山四望山以达于西北又西北为幙府卢龙马鞍诸山以达于西是为石头城亦止于江此亮所谓虎踞之形也其左右羣山若散而实聚若断而实续世传秦所凿断之处虽山形不聨而骨脉在地隐然相属犹可见也【左则方山石硊山之间右则卢龙山马鞍山之间耆老相传皆以为秦始皇凿断长陇之所】石头在其西三山在其西南两山可望而挹大江之水横其前秦淮自东而来出两山之端而注于江此葢建邺之门戸也覆舟山之南聚寳山之北中为寛平宏衍之区包藏王气以容众大以宅壮丽此建邺之堂奥也自临沂山以至三山围绕于其左自直渎山以至石头泝江而上屏蔽于其右此建邺之城郭也【杨万里诗云周遭故国是山围对景方知此句竒偶上伏楼上望一环碧玉缺城西】武湖注其北秦淮水绕其南靑溪萦其东大江环其西此又建邺天然之池也【龙川陈亮论建邺形势东环平冈以为安西城石头以为重带武湖以为险拥秦淮靑溪以为阻是以王气可乗而运动如意昔人诗咏石头城有山围故国潮打空城之句则石头城实临大江今大江逺石头武涸为平田靑溪九曲仅存其一非同昔日也】形势若此帝王之宅宜哉然自越以来千七百年山川不改城郭屡更人因地乎地因人乎昔周公定都洛邑曰有德者易以兴岂专恃乎山川哉山川不可以无考耳作山川志山川志一
　　山阜
