<!-- { "loadSidebar": true } -->
　　建炎车驾南渡百僚仓皇渡江舟人乗时射利停桡水中每渡一人必须金一両然后登船是时叶宗谔为将作监逃难至江浒而寔不擕一钱徬徨无措忽覩妇人于其侧美而艶语叶云事有适可者妾亦欲渡江有金钗二只各重一两宜济二人而渉水非女子所习公幸负我以趋叶从之且举二钗以示篙师肯首令前妇人伏于叶之背而行甫扣船舷失手妇人坠水而没叶独得逃生怅然以登南岸叶后以直龙圗阁帅建康其家影堂中设位云子江头无姓名妇人岂鬼神托此以全其命乎
　　陈侍郎岩肖云绍兴初予之官建康舣舟溧阳邮亭见壁间题云十年弃微官归来事却扫扁舟访安期要觅如瓜枣不知膏粱珍恶食时自好田园苦无多生理何草草浊酒时一樽孤斟从醉倒然不著名氏不知何时所作观其言淡而旨逺决非汩没名利而不知返者也
　　溧阳豪民吴璋以财横乡曲非特外人畏之其家子弟亦甚严惮每坐堂上则无敢过其前必先穴壁觇窥伺璋不在方敢入弟十九郎者因窥隙见金紫人向堂立后有服朱緑数人少长俨列惊异之疾走入门乃无所覩私窃自喜以为家庆殊未艾既而璋以不法为邑丞龚鎏所治至于窜流逺方弟亦连坐黥徙袁州家赀皆估籍刘侍郎岑买其居缘居室之故为请袁守免其弟归因得服役门下适刘当嵗除享祀偶于壁隙窥之金朱绿袍恍然曩日所见者始以语人
　　碧服周先生者常州人以善相游公卿间刘侍郎致仕寓居溧阳周往从之尝从容薄暮起曰侍郎明日有陨坠败面之厄刘曰当来其食以验不然当罚尔曰定矣旦未及食邻家失火刘仓卒奔避碍于戸限仆地面伤焉其他大率此
　　刘侍郎以先世葬乌程之杼山故自号杼山居士杼山曽祖述字孝叔熙宁中为御史知杂以忤荆公出知江州温公折简与孝叔有道胜名立之语杼山既居溧阳乃以道胜名其堂
　　淳熙十一年溧阳仓斗子坐盗官米黥配而籍其家得草书二轴题云庚申嵗书其名权花押正如一劔之状盖钟离翁也其词云露滴红兰玉满畦闲拖象屐到峰西但令心似莲花洁何必身将槁木齐古堑细香红树老半峯残雪白猿啼虽然不是桃花洞春至桃花亦满溪李粹伯防之曰字画放逸有翔龙舞凤之势脱去寻常畦迳非得于心而应于手者不能尔飘然神僊风度固有所本云眞本藏于建康府治军资库绢素褾饰处皆断裂独字画不动庚申嵗者岂非艺祖创业建隆元年乎
　　洪辑居溧阳县西寺事观音甚敬防子佛防病痰喘医不能治凡五昼夜不乳食证危甚呼医杜生诊视之杜曰三嵗儿抱病如此虽卢扁复生无如之何矣辑但忧泣办凶具而其母以尝失孙愁悴尤切辑益窘惧投哀请祷于观音至中夜妻梦一妇人自后门入告曰何不令服人参胡桃汤觉以语辑洒然悟曰是儿必活此盖大士垂教耳急取新罗参寸许胡桃肉一枚不暇剥治煎汤灌儿一蚬殻许喘即定再进遂得睡明日以汤浸去胡桃皮取净肉入药与服喘复作乃只如昨夕法治之信宿有瘳此药不载于方书盖人参定喘而带皮胡桃则敛肺也
　　溧阳甓桥巫能以异法治骨鲠虽与被鲠者相去逺或不见其人亦可疗淳熙九年长巷村人王四因食鹅遭鲠三日不能下饮食尽隔势且死遣子持钱诣巫巫即于灶内取灰筛布地上炷香焚镪诵呪召神结印次以苇筒作小犂状耕灰中云此骨甚深凡耕至一再筒中忽微有声亟倾注水盌间乃鵞翅骨也甓桥距长巷四十里王氏子还家父平复已半日矣其病之浅者一犂即愈云
　　建炎初有妇人题黄连歩接官亭之壁云妾鄱阳人也女工之外从事诗礼不幸严霜下坠泰山其頽飘泊一身所适非偶薰莸同器情何以堪昨浮家洞庭怒防一张良人倐为鬼录吁臣不事二主女不事二夫其奈何哉偶擕稚子来登客亭感时伤心遂成小絶知我者其天乎诗云故里萧条一望间此身飘泊叹空还感时有恨无人说愁敛双蛾对暮山
　　圣汤延祥温汤元序金陵属邑溧水溧阳旧多蛊毒丞相韩滉之为浙西观察也欲更其俗絶其源终不可得时有僧住竹林寺每绢一疋易药一圆逺近中蛊者多获全济値滉小女有恶疾浴于镇之温汤即愈乃尽舍女之妆奁造浮图庙于汤之右谋名僧以蒇寺事有以竹林市药僧应之滉欣然迎置且求其药方久之僧始献于是其法流布仍刋石于二县之市唐末防乱石不复存而温汤之寺至今在焉镇之大族夏氏世传其法药以温汤为名志其所自也温汤元方五月初桃皮末【二钱生用】螌蝥末【一钱先以麦麸炒去翅足】大□末【二钱生用】右三味以米泔淀为圎如枣核形如中一切蛊毒食前用米泔下一圆修合时于净室中切忌妇人孝子猫犬见崇宁间住持僧智淳得其方于府帅曾氏家
　　南唐李后主猎青龙山一牝狙触网见主泪稽颡屡指其腹主戒虞人保守之是夕诞二子还幸大理寺亲录囚系一大辟妇以孕在狱未几产二子煜感牝狙之事罪止于流其山去城东二十五里
　　溧水县东南二十五里有乌鲤庙昔民有女感黒龙于田野归而有娠后产鲤鱼投于水中复能变化随母所后乘云而去母亡每春时必来坟所乡人因立庙祠焉
　　开寳七年南唐后主金陵苑囿中鹿忽一旦人语牧者叱之鹿亦叱牧者曰明年今日汝等俱为鬼物苑囿荒凉焉能拘我明年王师渡江牧者俱死鬬敌苑囿亦废矣
　　裴长史新罗国人忘其名后主朝行建州长史开寳八年王师攻金陵未下建州守查元方知长史善伎术进赴金陵五月路由歙州长史托疾不行宻告刺史龚□仪监军轸镐曰有状托以附奏言金陵事者五一金陵立春节后出灾谧宁无事二润州不过九月当防三朱令赟舟师气候不过池州四江州血气覆城明年春末夏初血涂原野五大朝明年十月有大丧后皆如其言
　　杜秋娘李锜妾也锜灭籍入宫有宠于景陵后赐归故乡杜牧过金陵为之赋诗牧谓秋为金陵女国史补本事诗云李锜之擒婢配掖庭者曰郑曰杜杜名秋娘建康人也有宠于穆宗穆宗即位以为漳王傅姆太和中漳王得罪国除诏赐秋归老故乡中书舍人杜牧为诗以唁之【诗云京江水清滑生女白如脂其间杜秋娘不劳朱粉施老濞即山铸后庭千蛾眉秋持玉斚饮与唱金缕衣濞既白首叛秋亦红泪滋吴江落日渡灞岸緑杨垂聨裾见天子盼眄独依依椒壁垂锦幕镜奁蟠蛟螭低鬟认新宠窈窕复融怡月上白璧门桂影凉参差金阶露新重闲捻紫箫吹莓苔夹城路南苑雁初飞红粉羽林仗独赐辟邪旗归来煮豹胎餍饫不能饴咸池升日庆铜雀分香悲雷音后车逺事往落花时燕禖得皇子壮发緑緌緌画堂授傅姆天人亲捧持虎睛珠络褓金盘犀镇帷长杨射熊馆武帐弄哑咿渐抛竹马戏稍出舞鸡竒崭崭整冠佩侍宴坐瑶池眉宇俨图画神秀射朝晖一尺桐偶人江充知自欺王幽茅土削秋放故乡归觚棱拂斗极囘首尚迟迟四朝三十载似梦复疑非潼闗识旧吏束髪已如丝却唤吴船渡舟人争得知归来四邻改茂苑草菲菲清血洒不尽仰天知问谁寒衣一匹素夜借邻人机我昨金陵过闻之为防欷自古皆一贯变化安能推夏姬灭两国逃作巫臣妻西子下姑苏一舸逐鸱夷织室魏豹俘作汉太平基误置代籍中両朝尊母仪光武绍高祖本系生唐儿珊瑚破高齐作婢舂黄糜萧后去州突厥为阏氏女子固不定士林亦难期射钩后呼父钓翁王者师无国要孟子有人毁仲尼秦因逐客令柄归丞相斯安知魏齐首见断厠中尸给丧蹶张軰廊庙冠峩危珥貂七叶贵何妨戎虏支苏武却生还鄷通终死饥主张既难测翻覆亦其宜地尽有何物天高复何之指何为而捉足何为而驰耳何为而聼目何为而窥已身不自晓此外何思惟因倾一樽酒题作杜秋诗愁来独长咏聊可以自怡】
　　李珦字温叔都官外郎之防女也八嵗能作诗后适江夏人王常同泛舟射利江湖间娄彻为江州清风亭记常方叹美珦曰未之尽也何不云好山绿水万里有尽处清风明月千古无老时一日举其文示彻彻卒用其言为破题不久常死珦溺舟于三山矶下后三日尸忽出于水中土人异之为立庙熙宁中都山张芝过庙作三絶焚于庙中【一云风软潮生江水早遥峯隐隐漫寒青自从香骨沉波底独我为诗吊尔灵二云轧轧橹声离逺浦潇潇防影落寒涛慇懃沥酒陈佳果将此深心慰寂寥三云江雨初晴逺岸低心因啼鸟思归尔如防我题诗意魂梦相求一处飞】既夜一青衣召云娘子奉俟久矣芝曰娘子为谁青衣曰早来献诗与谁耶芝乃悟见一妇人谓芝曰早来佳章欲托以梦寐是或不眞不能尽所懐故求面见妾溺此时水官令赋诗及校九江防源录一夕而毕水官大悦令江神出其尸显其灵今有祠在此血食于人谢子之诗意所不敢当答以诗【梅天半霁江水涨水摇花影红荡漾东风抛雨过江西截江一瞬生银浪闇然不见鸥鹭飞渔唱四沉烟暝荡忽然晴霁碧云濶水色天光月下上柳风和软浪无声客橹呕轧中流鸣両岸沙头捻翠女嬉笑擕手相将行秋入空江源水静澄流一碧如寒镜逺防灭没入云中菱唱微茫晚风暝西风脱木露三山隐隐樵居乱石间霜猿哀落岩前月杜宇枝开更啼血篷窗风客衣单中夜危肠几欲絶我本名家闺中女聘得良人共途路相将云水二十年所得欢心亦无数岂期天祸及一身夫死身沉大江去猛风吹云无定踪尽日隂愁难得秋高水冷白骨寒孤儿稚女归何处因公遗我白玉篇慰此穷泉生和气明朝僊舸宿何州回首寒江烟雨暮】芝见诗叹赏久之俄出白金二百星赠芝曰烦礲一石载妾前事亦有奉报芝受其金送芝出幄则已五鼓矣芝后因循不为立石舟再过三山矶下几至倾覆是夕又梦其女深诟责之事见翰林名谈
　　晋谯闵王承遭王敦之难其子无忌以年小获免咸和中无忌拜散骑侍郎累迁屯骑校尉中书黄门侍郎江州刺史褚裒当之镇无忌及丹阳尹桓景等饯于板桥时王廙子丹阳丞耆之在坐无忌志欲复讐防刀将手刃之裒景命左右救捍获免御史中丞车灌奏无忌欲専杀人付廷尉科罪成帝诏曰王敦作乱闵王遇祸寻事原情今王何责然公私宪制亦已有断王当以体国为大岂可寻绎由来以乱朝宪主者其申明法令自今以往有犯必诛于是听以赎论
　　晋元帝渡江随帝有王离妻者洛阳人将洛阳旧火南渡自言受道于祖母王氏传此火并有遗书二十七巻临终使行此火勿令断絶火色甚赤异于余火有灵騐四方病者将此火煑药及灸诸病皆愈转相妖惑官司禁不能止及季氏死而火亦絶时人号其所居为圣火巷在今县东南三里禅众寺直南出御街又齐武帝末年先是匈奴中谣言云赤火南流丧南国于是匈奴始规为冦帝方患而忧之是嵗果有沙门从北来赍此火而至火色赤于常火云可治疾贵贱争取之多得其验二十余日京师咸云圣火诏使吏浇灭之而民亦有窃蓄者治病先齐戒以火炙桃板七炷而疾愈吴兴丘国賔窃还乡邑邑人杨道庆虚疾二十年形容骨立依法炙板一炷即痊是月武帝崩【建康寔录注】
　　愍帝建兴五年春正月琅邪王出师路北躬环甲胄移檄天下征兵时有玉册见于临安白玉麒麟神玺出于江宁其文曰长寿万年日有重晕皆以为中兴之象
　　国史纂异云王羲之告誓文今之所传即其藁本不具年月日其真本维永和十年三月癸卯朔九日辛亥而书亦真开元初润州江宁县瓦官寺修讲堂匠人于鸱吻竹筒中得之与一沙门至八年县丞李延业求得上岐王以献便留内不出王家失火图书悉为灰烬此书亦见焚矣
