<!-- { "loadSidebar": true } -->
　　考证旧传梁武帝时有云光法师讲经于此感天雨赐花故名【郭祥正诗云云公説法时诸天赐名花王荆公诗盘互长干有絶陉并包佳丽入江亭新霜浦溆绵绵静薄晚林峦往往青南上欲穷牛渚怪北寻难忘草堂灵箯舆却走埀杨陌已戴寒云一两星　杨无爲诗空书来震旦康乐造渊防贝叶深山译曼花半夜飞香清虽透笔蘂散不霑衣旧社白莲老逺公应望归】山谦之丹阳记云江南登览之地三曰甘露曰雨华曰陵防　建炎之后台址仅存后人乃请均庆院旧额即此基建寺又壊于火隆兴元年留守陈公之茂重筑此台剏一堂名总秀而徙均庆院于台之下【绍兴中侍郎刘公岑新修高座永寕寺记云今号雨华台则故侯卢给事名防字賛元者所命也　蔡宗旦金陵赋云上玛瑙之絶径雨花翼其飞甍石子冈上石似玛瑙亦名爲玛瑙冈周益公雪中约胡推官登雨花台诗嵗晩相逄古帝乡长松百尺傲氷霜青鞋踏遍江南岸更赋名花似漫又传道诗仙折简来破寒雪屋为君开要将好句夸张籍故放歌謡吏部才又天女来参彼上人逆知君动雨花心故令六出缤纷下免使荒台更重临马野亭诗居士室中天女现生公台上雨华悬只因妙语倾人聼非有真花堕我前却似文章称锦丽亦如咳唾説珠圆不知谁向痴人道令望空虚眼欲穿】淳祐中呉公渊重修寳祐初王公埜又加修饰自书其扁【苕溪张汤诗不谈仁义只谈空一着参差在个中台上缤纷花正雨城邉一阵已西风君王自有君王业何事区区翻贝叶雨花名台非识竒要使后人知覆辙　罗北谷必元诗萧帝倾心向佛家谩言天女坠天花芦僧一叶横江去回首梁园日脚斜　后村刘克庄诗昔日讲师何处在高台犹以雨华名有时寳向泥寻得一片山无草敢生落日磬残邻寺闭晴天牛上废陵耕登临不用深懐古君看钟山几个争　退庵呉公渊雨花台再用弟履斋乌衣园满江红韵秋后钟山苍翠色可供餐食登临处怨桃旧曲催梅新笛江近苹风堕汐落峯高松露和云滴叹头童齿豁已成翁犹爲客老懐抱非畴昔欢意思须寻覔人间饶百嵗苦无多日已没风云豪志气秖思烟水闲踪迹问何时老眼转溪濵渔钩掷履斋呉公潜再用前韵玛瑙冈头右酾酒左持螯食懐旧处磨东冶劒弄青溪笛望里尚嫌山是障醉中要卷江无滴这一堆心事总成灰沧波客叹俯仰成今昔愁易搅欢难覔正平芜逺树落霞残日自笑频招猿鹤怨相期早混渔樵迹把是非得失与荣枯虚空掷　南徐张榘诗莫説南朝胜槩防只今近郭已江村台荒浪纪曼花坠事往空余古意存瓯缺正缘轻纳景鼎分谁谓不如孙滔滔千载兴亡恨尽付凭栏对月樽　菊斋刘端之诗六朝宫苑帝王州何事兴衰若置邮可是战争収拾后却将歌舞破除休千门静锁梧桐雨万堞深笼薜荔秋试陟雨华台上望夕阳烟水替人愁　卢寿老诗輶车行晓快新逰更上雨花台上头看不厌人浑是景清无极处奈何秋地完龙虎堂堂立江泊鲸鲵滚滚流一帯黄山是淮土依然望弗见神州　天台王淮用二呉韵踏遍江南予岂爲觧衣推食谩嬴得烟波短棹月楼长笛看剑功名心已死积薪涕泪今谁滴想中原一望一伤情英雄客形势地还如昔谈笑里封侯覔岂有于前代无于今日龙豹莫藏韬畧手虎狼快扫纵横迹看诸公事业卜枭卢何劳掷　王云焕题沁园春词四十君王三百载间兴亡一家叹幕府峯高生涯社燕胭脂井暗富贵飞花山骨呈羞江声帯恨磨尽英雄嵗月赊君知否是枋头灞上着数全差倚空长劒吁嗟柰争战年来似乱麻但苍陵古冡白杨啼鴂庄园废沼青草鸣蛙旗葢东南风涛天堑江北兴王隙地再休凝竚望长安路杳夕照愁鸦】咸淳元年五月马公光袓旣新乌衣园或谓台与园相颉颃亦不可以不治乃并撤而新之高广视旧加倍缭以脩垣旁建掖屋又累石数百级以便登陟作门通衢以严启闭江山观覧之胜爲金陵第一矣【台记云雨花台胜甲江南事详郡乘余公余一往则台其崇万象环集山川城郭江淮吞吐如拱如赴而顾瞻吾台藩拔级夷反若欿然有不足赏者乃度材更缮不两月告成旣成率宾佐落之余抚栏作而言曰嗟乎地以山川胜山川以人胜而人之所以胜者何哉今吾与二三子登斯台也仰而观行阙奂如赵元镇张德逺之所建请犹凛有生气俯而观长江渺如韩蕲国虞雍公战胜之迹尚可一二数也子即是而观之其亦有慨于心否欤向皆如晋元奕辈把酒清谈脱落世事则虽茂新亭士行石城遗迹爲丘墟乆矣而况所谓雨华台者然则吾与若从容无事相与游于此也而可不知其所自耶知其所自则当监其所爲矣吾老矣何能爲惟闻诵北山移文説东庐山故事则跃然有所契金盆石室谅不终寒我盟然前所谓元镇诸贤之事其幸付之登临一慨而已乎诗曰高山仰止景行行止又曰以似以续续古之人吾敢以是爲二三子勉二三子有不勉者耶乃相与离席而谢曰敢不勉因茟以爲之记旹咸淳改元八月望日观文殿学士金紫光禄大夫沿江制置大使兼知建康军府事兼管内劝农营田使兼江南东路安抚大使马歩军都总营兼行宫留守节制和州无爲军安庆府三郡屯田使兼权淮西总领金华郡开国公食邑四千一百户食实封八百戸马光祖记并书朝请集英殿修撰汪文信篆葢】
　　蔡伯喈读书台在溧阳县太虚观东北【旧志】
　　考证呉顾雍传云邕以内宠恶之虑卒不免乃亡命江海逺迹呉防积十二年在呉　抱朴子云蔡伯喈到江东得论衡中国诸儒觉其论更进嫌得异书求其帐中果得之则伯喈读书于此理或有是
　　郭文举书台今天庆观太一殿即此台基也
　　考证金陵故事郭文字文举王导筑台于冶城以处之文举尝手探虎鲠导问之文举曰情由想生不想即无人无杀兽之心兽无害人之意
　　梁昭明书台在蒋山定林寺后山北高峯上
　　考证梁昭明太子尝著书于此今遗基尚存
　　董永读书堂在溧阳县西四十里林木茂翳
　　考证永尝自鬻以养其亲事见孝子传
　　望耕台在今白上村
　　考证宋文帝尝登此台以观公卿亲推之礼宫苑记云在籍田坛东
　　日观台一名司天台在台城内
　　考证宫苑记台城直鸾饰门西有日观台　祥符图经云宋司天台也
　　烽火台在城西石头城
　　考证覧古诗注石头城山最高处呉时举烽火于此自建康至西陵五千七百里有警急半日而达【杨备诗云一帯东流当复闗筑台相望水云间丽华应不如褒姒防许狼烟得破顔　马野亭诗此到西陵路五千烽台列置若星连欲知万骑还千骑只看三烟与两烟不用赤囊来塞下何须羽檄报军前如何旬日缘褒姒无事蓬蓬火又燃】
　　景阳台见景阳楼下
　　郊台见郊庙下
　　独足台在古宫城今不详其所
　　考证覧古诗注云陈将亡有一鸟独足上宫城台上以觜画地书云独足上高台茂草化爲灰欲知我家处朱门傍水开及国乱迁洛阳赐第于洛水傍【马野亭诗无端独足上高台以觜纵横作字来茂草无灰犹可觧朱门傍水直难猜宫城后向烟中尽府第还当洛口开洪范五行刘向传莫言其説尽迂廻　杨虞部诗鸟迹分明在帝台管弦声里輙书来回头一觉风流梦犹得朱门傍水开】
　　通天台有二
　　考证宋书孝武大明七年钟山通天台新成飞倒散落山涧　建康宫阙簿云通天台在县北一百歩旧台城内
　　武观在武湖上
　　考证南史蔡景歴拜度支尚书旧式拜官在日午后景歴拜日适逄舆驾幸武观在位皆侍宴帝恐景歴不预特令早拜其见重如此又曰武舘宋书文帝夲纪云帝临武馆阅武即此观也
　　通天观旧在华林园内宋元嘉中与景阳楼同造【旧志】考证金陵故事晋孝武帝讲孝经于通天观仆射谢安侍座尚书陆纳侍讲黄门侍郎谢石吏部侍郎袁宏埶经丹阳尹王绲读句论者荣之则此观晋所有也非创于宋旧志殆未攷耳
　　临沧观今城南顾家寨大路东即其所
　　考证舆地志丹阳郡秣陵新亭陇上有望逺楼又名劳劳亭宋改爲临沧观行人送别之所李白劳劳亭诗序在县南十五里古送别之所一名临沧观诗云金陵劳劳送客堂蔓草离离生道傍留别金陵崔四侍御诗云初发临沧观醉栖征虏亭南史宋元徽元年桂阳王休范举兵白服乘舆自登城南临沧观
　　齐云观在古台城内陈建后废
　　考证陈后主令采木湘州拟造正寝至牛渚矶尽没旣而渔人见栰于海上复起齐云观国人歌曰齐云观冦来无际畔【杨虞部诗上界笙歌下界闻缕金罗袖鬰金裙倚栏红粉如花靣不见巫山空暮云　马野亭诗高高真是与云齐直到青霄不用梯三阁连延须在下层城突兀亦居低俯看落雨自天半平视流星从屋西好是嫔嫱游翠辇却如僊子驾青霓】
　　层城观亦名穿针楼旧在华林园景云楼东宋元嘉中造后废
　　考证舆地志云齐武帝七月七日使宫人集层城观穿针乞巧因号穿针楼【杨虞部诗秋星如弹月如梳宫妓香添乞巧炉万缕千针同一意眼穿肠断得知无　马野亭诗人世佳期惟七夕星躔至巧是天孙直从楼上将身乞所欠云间着手扪闻得鹊声云报喜看来蛛网似传言工夫只是凭心手此外茫不足论】
　　园苑
　　古华林园在台城内本呉旧宫苑也世说晋简文帝在华林园谓左右曰防心处不必在逺翛然林泉便有濠濮间趣觉鸟兽禽鱼自来相亲建康宫阙簿云宋元嘉中筑蔬圃二十二年更修广之筑天泉池造景阳楼大壮观花光殿设射堋又立鳯光殿醴泉堂【宋书何尚之传曰时又造华林园并盛暑役人尚之谏宜加休息上不许曰小人当自暴背此不足为劳　龚颖运厯图曰齐高帝建元一年幸华林园禇彦回弹琵琶王僧防弹琴沈文季子夜吟王俭诵封禅书帝曰此盛徳事吾何以堪之　武帝子巴东王子响既诛久之上游华林园见一猿跳掷悲鸣问左右曰猿子前日坠崖死上思子响呜咽流涕　梁裴子野华林园赋曰正殿则光华宏敞重台则景阳秀出　蔡宗旦金陵赋云其后则华林之园别宫在焉仙华醴泉连玉芳香灵曜景阳日观风光玉夀披香清暑茅堂楼有穿针钟有趣妆一柱层城之台工巧妙而莫窥朝日明月之楼曲九转而欲迷筑以壮武之山凿以天渊之池中立袚褉之堂绕以流杯之规夸青楼与紫阁恨不纯乎瑠璃侈神仙之彩雕香杂麝而涂之起临春与结绮竦神仙之巍巍斵戸牖以沉檀饰珠翠为薄帷并是华林园殿阁台榭等名曾极诗羽葆来临鼓吹停华林畅饮倒长瓶万年天子瞢腾眼错认长星作酒星　马野亭诗当时园】
　　【上想欢娱不见当时见画图缥缈神仙来綘阙分明人世有蓬壶庭花唱断风生砌莲荡归来月满湖万防华灯星似缀明朝簮珥得青芜】
