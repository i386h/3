<!-- { "loadSidebar": true } -->
　　考证实录云新宫即台城也在江宁县北五里周八里有墙两重晋成帝时苏峻作乱尽焚台城宫室温峤以下咸议迁都唯王导固争不许咸和六年使卞彬营治七年新宫成开五门南面二门东西北各一门十二月帝迁居之明年正月朝万国扵新宫　孝武太元三年谢安以宫室朽坏啓作新宫仰模元象合体辰极王彪之曰中兴即位东府诚为俭陋元明二朝亦不改制苏峻之乱成帝止兰台都坐不蔽寒暑是以更营修筑殆合奢俭之中今自可随宜増修强冦未殄不可大兴力役安曰宫室不壮后世谓人无能彪之曰任天下事当保固国家朝政惟允岂以修屋为能耶　诏曰昔大贼縦暴宫室焚荡元恶虽除未暇营筑有司屡陈朝防逼狭遂作新宫子来之歌不日而成新宫内外殿宇大小凡三千五百间
　　晋永安宫即呉东宫在台城东南【旧志】
　　考证舆地志呉东宫在城之南晋初东宫在城之西南其后移扵宫城之东南宋齐梁陈又在宫城之东北　宫苑记永安宫在台城东华门外孝武太元二十一年新作东宫本东海王第安帝立以何皇后居之桓拆其材木移入西宫以其地为习射宫至宋元嘉十五年筑为东宫陈太建九年移皇太子居之
　　宋亲蚕宫在上元县钟山乡阇婆寺前纱市中【旧志】考证南史宋大明三年立皇后蚕宫于西郊四年三月庚申皇后亲蚕西郊　舆地志孝武初立为苑后为西蚕所　隋志江左至宋大明始扵台城西白石垒为西蚕设兆域置大殿七间又立蚕观其礼皆循晋氏　蔡宗旦金陵赋注亲桑蚕室侧有蠒观今北庄前平地是其处
　　齐世子宫在石头城【旧志】
　　考证南史齐武帝为世子日以石头城为宫
　　梁金华宫在青溪东去台三里【旧志】
　　考证舆地志梁大同中所筑昭明太子蔡妃所居陆襄传云大通三年昭明太子薨官属罢妃蔡氏别居金华宫以襄为中散大夫步兵校尉金华宫家令知金华宫事
　　陈安德宫案宫苑记在宣阳门外直西即都城西南角外陈宣帝为文皇后所筑隋平陈移江宁县扵此明年罢之有古池存人呼为安德宫池【今池犹存在精鋭军寨内】
　　青溪宫在城东二里【旧志】
　　考证南史齐武帝元嘉二十七年生扵建康之青溪宫后为芳林苑
　　未央宫长乐宫建章宫长杨宫南史宋前废帝景和元年以东府城为未央宫以石头城为长乐宫以北邸为建章宫南第为长杨宫东府城在古青溪桥东
　　梧园宫在句容县吴王别馆有梧楸成林今不详其所【旧志】
　　考证任昉述异记古乐府云梧宫秋吴王愁
　　南唐宫即皇朝旧府治中兴修为行宫【详见留都录】
　　考证五代史清泰元年吴徐知诰治私第扵金陵乙未迁居扵私第虚舍以待吴王吴王诏知诰还府舍甲申金陵大火乙酉又火知诰疑有变勒兵自衞已丑复入府舍天福二年徐知诰建太庙社稷名城曰宫城防堂曰殿南唐书云先主建号即金陵府为宫惟加鸱尾栏槛而已终不改作　江南野录云初台殿阁各有鸱吻自干德之后天王使至则去之还则复用至是遂除　通鉴长编曰庆厯八年正月壬午江宁府火初李璟在江南大建宫室府寺其制皆拟帝京时营兵谋乱事觉伏诛既而火知府事李宥惧有变阖门不救延烧几尽惟存一便防乃旧玉烛殿也
　　吴赤乌殿在县东北五里呉昭明宫内【旧志】
　　考证呉时赤乌见遂起殿名赤乌　呉都赋云饰赤乌之暐晔注云太初宫殿名也　记室新书云殿闭赤乌空留徃事
　　吴神龙殿太初宫有神龙殿去县三里【旧志】
　　考证吴都赋云抗神龙之华殿注云神龙乃太初宫中殿名
　　太极殿建康宫内正殿也晋初造以十二间象十二月至梁武帝改制十三间象闰焉髙八丈长二十七丈广十丈内外并以锦石为砌次东有太极东堂七间次西有太极西堂七间亦以锦石为砌更有东西二上阁在堂殿之间方庭濶六十畆【旧志】
　　考证山谦之丹阳记曰太极殿周制路寝也秦汉曰前殿今称太极东西堂亦魏制扵周小寝也　案史记秦始皇改命宫为庙以拟太极魏号正殿为太极盖采其义晋成帝咸康中庾阐议改太为泰谬矣徐广晋记曰孝武宁康二年尚书令王彪之等改作新宫太元三年二月内外军六千人始营筑七月而成　谢安作新宫造太极殿欠一梁忽有梅木流至石头城下因取为梁殿乃成画梅花扵其上以表嘉瑞　实录云太元中起太极殿谢安欲使王献之题榜而难言之因説魏韦仲将悬虚橙书淩云台额以讽之揣知其防乃正色曰仲将魏之大臣宁有此事使其若此有以知魏德之不长也安遂不之逼　晋中兴书云孝武造太极殿郭璞卜筮云二百一十年此殿为奴所坏后梁武毁之舍身为奴　文昌杂录云东晋太极殿东西阁天子间以听政阁之名起扵此　宫苑记又云太极殿前东西有二大钟宋武帝平洛所获并汉魏旧器殿前有相风乌　南史张永晓音律太极殿前钟嘶孝武尝以问永永答钟有铜滓乃扣钟求其处凿而去之声遂清越　陈高祖永定二年新作太极殿欠一柱忽有樟木大十围长四丈五尺自流泊刘家后渚监车郢子庆以闻诏以造殿　陈史沈众兼起部尚书监起太极殿常服布袍芒履以麻防为带又囊麦饼以噉　徐陵太极殿铭云千栌赫奕万栱棱嶒　沈炯太极殿铭云周曰路寝汉称前殿名号虽殊其实一也　国朝张洎撰定新仪奏曰今之崇德即唐之紫宸也在周为内朝在汉为宣室在唐曰上阁即只日常朝之殿也东晋太极殿有东西阁唐制紫宸上阁法此制也
　　晋清暑殿在台城内晋孝武帝造殿前重楼复道通华林园爽垲竒丽天下无比虽暑月常有清风故以为名【旧志】
　　考证晋书太元二十一年正月起清暑殿扵华林园何尚之华林园清暑殿赋云却倚危石前临濬谷
　　涌泉灌扵阶戺逺风生扵楹曲　孝武华林园清暑殿赋云宻盼林梁侧眺池籞又云转流环堂浮清浃室辟西櫺而鉴斜月髙东轩而望初日　宋书晋太元中立内殿名清暑少时而崩时人曰清暑反言楚声也果有哀楚之声防云代晋者楚其在兹乎及桓簒逆自号曰楚
　　宋嘉禾殿宋孝武大明五年清暑殿西甍鸱瓦中生嘉禾一株五茎改清暑为嘉禾殿【旧志】
　　宋含章殿宋孝武帝女夀阳公主人日卧扵含章殿檐下梅花落公主额上成五出花拂之不去皇后留之看得几时经三日洗之乃落他女竒其异竞效之今梅花妆是也【旧志】
　　宋玉烛殿宋孝武帝所造在宫中【旧志】
　　考证孝武壊武帝所居治室扵其处起玉烛殿与従臣观之牀头有土障壁上挂葛灯笼麻绳拂侍中袁顗称武帝俭素之德帝不答独言曰田舍翁得此已过矣　案南史晋诸帝多处内房朝晏所临东西二堂而孝武末年清暑方建永初受命无所改作所居惟称西殿不制嘉名文帝因之亦有合殿之称孝武承统制度滋长犬马余菽粟土木被绨绣追陋前规更造正光玉烛紫极诸殿雕栾绮节珠窻网户
　　宋紫极殿宋明帝所作珠帘绮柱江左所未有【旧志】考证齐高帝欲以其材起宣阳门王俭褚渊王僧防连名表谏手诏酬纳
　　齐昭阳殿齐有显阳昭阳二殿太后皇后所居也【旧志】考证永明中无太后皇后羊贵嫔居昭阳殿西范贵嫔居昭阳殿东宠姬荀昭华居鳯庄殿宫内御所居夀昌尽殿南閤置白鹭鼓吹二部干光殿东西头置钟磬两厢皆宴乐处也上数游幸诸苑囿载宫人従后车宫内深隠不闻端门鼓漏声置钟扵景阳楼上宫人闻钟声悉起妆束自后此钟惟应三鼓及五鼓也　武帝永明十一年诏曰内殿鳯华夀昌灵曜三处此吾所改制夫贵有天下冨兼四海宴处寝息不容太陋谓此为奢俭之中慎勿壊去　梁陶宏景诗云夷甫任散诞平子坐谈空岂悟昭阳殿化作单于宫时天下之士尚西晋之俗竞谈理故宏景云尔及侯景倾陷簒位果在昭阳殿　景阳基犹存在精鋭中军寨内
　　齐芳乐殿在台城内【旧志】
　　考证齐史云东昏侯大起芳乐玉夀诸殿以麝香涂壁刻画妆饰穷极绮丽役者自夜达晓犹不副速后宫服御极选珍竒府库旧物不复周用民间金宝价皆数倍建康酒租皆使输金犹不能足凿金为莲花以帖地令潘妃行其上曰歩步生莲花
　　齐灵和殿在台城内【旧志】
　　考证齐武帝时益州刺史刘浚献蜀栁帝命植扵灵和殿下三年栁成枝条柔弱状如丝缕帝与公卿宴赏叹曰此栁风流可爱似张绪少年时
　　梁重云殿梁武帝造在华林园【旧志】
　　考证隋志云殿前置铜浑仪是伪刘曜光初六年南阳孔挺所造何承天以为张衡所造　陈书云高祖三年戊辰重云殿东鸱吻有紫烟出属天
　　梁五明殿在台城内【旧志】
　　考证梁大通中皇帝谦恭待士时忽有四人来貎可七十鹑衣蹑履入丹阳郡建康里行已经年无人知者帝召入仪贤堂给汤沐解御服衣之合朝无识之者惟昭明太子识之四人喜揖昭明如其旧交目为四公子帝移四公子入五明殿更重之后大同末魏使崔敏来聘敏博赡儒释知天文医术帝选十人扵此殿推论三教百家六籍五运九十余日崔敏忘精防神伤心呕血归未及境而卒
　　披香殿在台城内后宫【旧志】
　　考证庾子山诗宜春苑中春已归披香殿里作春衣盖指此也
　　林光殿在县东北十里潮沟村覆舟山前晋为药园光严殿在县东北六里景阳山东岭南
　　考证梁扵台城中立层城观歴代修理更起重阁上名重云殿下名光严殿
　　鳯光殿在县东北七里一百步旧台城内
　　光华殿在台城梁武帝大通中施与草堂寺取珠货直百万以其地起重阁七间
　　宝云殿在台城梁武帝以施佛事
　　惠轮殿亦供养佛事宋扵台城立正福清曜等殿又台城温德门内有永正温文文思夀安等殿又陈永定中扵台城起昭德嘉德夀安干明有觉等殿又台城温德门内起三善长春胜辩等殿又有嘉禾崇政承香柏梁延昌神永夀七贤璿明延务龙光至敬璇玑光昭大政柏香诸殿【自林光殿以下皆建康宫阙簿所载】
　　陈求贤殿在台城内后主皇后沈氏居之后字务华沈君理之女端情好学孔贵嫔有盛宠沈氏并无怨妬之色衣无绮绣长寻佛经名画典籍诗赋而已陈亡随后主西迁后主薨后自作哀册文其辞甚酸楚朝贤痛之六朝宫殿具志扵前规模制度固不尽同其兴也以朴其衰也以侈则未尝不同也鉴之哉
　　楼阁
　　景阳楼今法宝寺西南精鋭中军寨内遗址尚存里俗称为景阳台
　　考证舆地志宋元嘉二十二年修广华林园筑景阳山始造景阳楼　孝武大明元年紫云出景阳楼状如烟回薄久之诏改为庆云楼【宫苑记云景云楼】　齐武帝时置钟景阳楼上应宫中宫人闻钟声并起妆饰
　　青漆楼在上元县北五里台城内
　　考证齐书云世祖兴光楼上施青漆时人谓之青漆楼东昏侯曰武帝不巧何不纯用瑠璃
　　朝日夕月二楼在华林园内
　　考证梁武帝所起阶道绕楼九转　宫苑记云景阳山次东岭起通天观观前又起重楼上重曰重云殿下重曰光严殿殿前当堦起二楼左曰朝日楼右曰夕月楼巧丽无匹
　　入汉楼在石头城
　　考证实录晋义熙八年扵石头城南起高楼加累入于云霄连堞带于积水名曰入汉楼
　　观稼楼在城东二十五里梁武帝造
　　望逺楼在江宁县西南八里
　　考证舆地志云新亭垄上有望逺楼宋元嘉中改名临沧观今名劳劳亭是也
