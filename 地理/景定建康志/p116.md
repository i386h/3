<!-- { "loadSidebar": true } -->
　　赵时侃申豁和买役钱状照对时侃所领县在使府属邑最为僻陋壤地硗瘠赋重民贫无问岁之凶丰动輙转徙时侃窃尝寻流溯源而考求其故本县元额和买绢八千四十九疋绵三万八千九十两后因江宁上元两县房廊营建店业之家荡然于兵火之余人户多是流寓遂权将在城人户合纳和买绢一万余疋绵一万一百六十两敷下外三县包纳本县添起和买绢二千一十九疋已是重困而和买绵一万一百六十两不及溧阳溧水两县乃独尽令句容一县包认绍兴间宋侍郎知建康日申请除减诸县前项续増和买绢不幸句容一县独无时相产主一时观望却出榜晓示谓句容逐年催驱税赋数足祗将溧阳溧水县元包认城下两邑绢数除免外而句容例増之绢独认之绵不与焉犹以为未也则又以句容县合减绢二千一十九疋之数再行均减在其余四县则是将句容县合减额外増添税赋却与上元江宁溧阳溧水四县再于额内除减自是民始不堪矣至淳熈七年本府通判张朝奉任满差知永州上殿尝以句容租税过重为请得防行下防上司委宁国府赵通判前来取防而邑民贫困无力相继陈雪未奉施行时侃请言坊郭所科和买之不均在城江宁上元两县有房廊之家少者日掠钱三二十千及开解库店业之人家计有数十万缗者营运本钱动是万数并无分寸和买句容县有房廊及开解库店业之家富者家计不过五七千缗而止营运本钱不过三二千缗而止其日掠房钱一百五十六文足者即趂纳和买绢一疋开解库店业之家营运业钱每一贯文足即纳和买绢二寸二厘八毫各家歳纳和买绢不下五七疋则府城之人何其幸而县郭之人何其不幸耶此特坊郭之不均耳时侃请言乡村所租和买之不均且上元之与句容境壤相接阡陌相隣句容县上等人戸每田一亩起纳和买绢一尺六寸二分六厘三毫和买绵五分五厘五丝上元县上等人户毎田一亩只起纳和买绢三寸一分买绵二分二厘则上元之村民何其幸而句容之村民何其重不幸耶均是属邑也均是赤子也其税赋大不侔如此其他诸县如江宁每亩止科和买绢六寸如溧阳溧水虽等则纽算不同亦无有重如句容者夫减免之恩既不能例霑而合放之数又均在他县人户日贫而税赋日増斯民有转徙而已痛哉榜文数语之祸也噫其忍言之哉时侃职在字民访求利害无大于此重以催科抚字之责丛于一身政拙心劳不敢偏废虽催理之际究心尽力不敢輙违使府比较期限以上劳督责而此身如据针氊而坐未尝一日敢安也茍于是时不能激切而详言之岂惟无以纾邑人郁郁不获伸之志亦将上辜使府布宣寛大勤恤民隐之意矣时侃区区之愚欲乞钧慈于比较诸县催科之时念邑民困于赋税之重其来已久摘出句容一县别赐寛假以蘓民力不胜大愿仍乞防自钧慈特赐敷奏将本县例认之绢二千一十九疋独认之绵一万一百六十两拨还上元江宁两县在城人户名下仍旧均纳施行庻使一邑之民共戴天地父母无穷之恩
　　大乡李大东蠲和买榜契勘本府近凖转运使台牒据管属句容县市户朱裕等状本县系山邑不通舟楫坊郭之内多是贫民下户应于货卖物色并是入府城打发下县所得甚微每遇官司推排却有一项虚桩管运钱六十五贯一百七文计买绢八十六疋三丈官折钱四百三十三贯七百五十文白干敷认于编户名下陈乞比附江宁一体除免本府并江东运司遂委本县丞簿尉同共讲求利病本职照得本县每歳于田产店库上已均敷和买绢八千二百四十余疋坊郭房廊赁钱上已均敷二百二十余疋却又白敷坊郭市户八十六疋有竒谓之虚増营运钱每遇推排别置一局深扄固鐍关防备至凡邑之民次第高下号十等户虽负贩小夫下至植蔬鬻饼之徒稍能经营者在焉内择一人董其局事令自相紏决铢较寸量哗然争竞甚于仇敌虽民力有限虚额常存必欲包认八十六疋而后已遂使诈力者以多为寡弱者宜寡而多结局未几词诉蠭起其弊非一日矣本职以虚増八十六疋计之为钱仅四百三十余缗缘事关州郡经赋申府施行奉知府安抚留守制置殿撰大乡台判上件绢科之本县坊郭民户逓年推排扰害不一不止催科追扰而已案帖县自九年为始与蠲除本州自行包认仍具申转运司本府已帖句容县遵从自嘉定九年为始蠲免本府自行包认及具申转运司照防了当合行晓示永逺为照除已出版榜句容县门钉挂晓示民户知悉如本县不遵使府已行蠲免妄作名色催理许被扰人具状经府陈诉切待追捉县吏典押送狱根究从条施行
　　溧阳县均赋役记嘉定十有一年正月望日山隂陆子遹从天官选来知县事至之日延见士民问所先急咸以和买及差役对子遹曰请问和买之弊则曰名和买而不给直此已往事民不为病今之弊在于虚额子遹曰何谓虚额则又曰常产之谓实货财之谓虚常产之所赋出于甲则入于乙出于乙则入于丙视产之所在为赋之所系彼货财则不然或藏金珠或鬻醝茗或蓄马牛或乘舟车或广栋宇或啓贸易或称子本若此之类和买出焉其全盛则从而加之不为难其衰替则不可得而损至有身沦乞丐而负和买数十百缣者以无所受焉故也民既被其害官亦无所入是棰楚于无告之地文移于徒设之所何弊如之子遹曰请问差役之弊则曰自胥吏之狥私也而取决于书手自书手之患滋也而求正于推排使推排之公也尚恐不能无而推排一有不公则诉讼互兴而姑仍旧贯之説兴焉鼠尾之不立而销丹之莫辨白脚之隐匿而析户之规免窜形诡迹深闭固拒虽娄眼矌耳且弗能察名之曰承充而未尝任责者有之名之曰宜充而家业已罄者有之富者无一日之劳而贫者困洊歳之扰民有妄差之患官有乏使之虞茍非因民之有词则亦何从而考察子遹曰谨奉教子遹昔者闻之先太史和买必履亩而后可或者以为履亩则困下戸殊不悟察苐赋和买则惠奸而病良析上下之等则豪家大姓所以欺罔者万端姑槩言之则名字行第小字称谓裂为数户者有之若祖若父若兄弟若子侄若姻党剖为数十户者又有之大抵歳月寖久则上户皆入于下惟谨畏之家不敢肆欺者则和买之额偏聚焉而重受其害如是乃下户岁加进而上户日加削愚弄官府虐视良民安可不革子遹闻而铭于膺逾三十年矣与今日所闻合为二大患夫差役之弊诚未易革而其为弊则所在不同盖乡闾族党自有公论吏奸蔽障情不上达若能一聴民欲不使吏与其间则谋无不成举无不遂比年以来浙中之义役江西之议役行之而民以为便义云者使民以等第捐粟以募役议云者户之高下役之久近一听于众议有司但视成而已若酌二者之宜而折衷焉使村都之腴者损粟以募役其乏者议定而行之当不为难其明年冬防庾台举行推排义役事子遹欣然奉命先致力于和买旧比家业钱六千以下与夫变菰芦而艺麰秔者和买皆不与于是悉比而同之列为九品履亩成赋掲令一出民无异辞虚额之害不除而自除诡户之奸不革而自革与夫啓告讦之门滋议逮之扰者不可同年而语矣其次从事乎役乃告之尉陈君嵘山前廵检陈君锡罗君球臣旧县廵检罗君镒相与自邑而分乡自乡而分都自都而分保能捐粟者从其便不能者以官产代充凡与役之家皆书名而叙其次第与捐粟之多寡焉豪者不得逞其私乡胥莫能肆其欺矣于是悉去和买之虚额凡为帛五千六十缣而赢纩万九千六百两而缩其均之常产者凡为帛三千一百六十缣而赢纩万三千五百两而缩均之业钱六千以下者凡为帛八百七十缣而赢纩二千九百二十两而赢自菰芦而秔麰者其均之为帛千三十缣而缩纩三千一百八十两而赢役户凡得保正三百六十有七保长二千八百八十有七其次第自嘉定庚辰至于庚寅周而复始其捐粟歳通二千九十石有竒谷四万八百斤有竒官补其不足者七百六十有六石为亩三千七百二十有竒又明年夏督税秋督租其效则倍于前其力则省于旧官事无乏而民害顿除矣窃惟子遹迂拙狷疎潜心往哲无能为役一旦取民不便者上稽父师之训傍酌舆人之论内则防以已意不以众摇不以难止用能底于有成岂非幸欤然变更徃辙以便目前昔人所以遗后来者徃徃自子遹而无传则恶得无罪故直书以识吾过嘉定十有三年仲冬壬辰承事郎知建康府溧阳县主管劝农公事陆子遹记并书
　　马光祖倚阁诸县积欠苖税寳祐三年榜示元年五县现欠夏秋畸零二税权行倚阁以寛民力夏税折帛钱七万六千五百三贯四百三十六文绢八千六百四十二疋一丈六尺九寸绵一万六千二百一十一两五钱七分丝一百七两六钱五分秋苖粳米三万四千一百八十五石八斗六升七合糯米一千二百九十五石五斗六升三合穰草七千五百六十九束豆钱一千三百一十七贯七百六十八文十八界钱防中半仍帖各县将目前已催在官未解府者尽数起发一毫不许欺隐二三年照现催却不许又行拖欠出榜晓示仍申朝省户部照应
　　寳祐四年榜示三年六料催科所在皆然事关上供本难蠲阁缘今歳诸邑间有被涝去处损上益下有不容已榜帖下三县将二年折帛钱绢并穰草未催之数普下权与倚阁以寛民力夏税折帛钱六万八千二百九十二贯九百七十二文绢一万一千八百九十九疋二丈六寸三分绵二万五百七两二钱六分防五百八疋二丈六寸丝三十五两四钱五分秋苖粳米二万七千九百九十石二斗八合二勺糯米四百五十六石八斗一升四合穰草四千九百二十八束豆钱二千八百九贯二百二十三文其民户有已等在团揽名下者仰一靣自行理取庻几实惠及民其已催在官者自榜帖下日为始倒底解发不许隐漏如违根究
　　寳祐五年榜示今年夏税若以二年比之尚未及数且特与倚阁以寛民力榜悬门仍帖县照应通前若放过五县夏税折帛钱一十五万三百三十五贯七百五十二文十八界钱防中半绢二万一千一百九十六疋三丈五尺三十七分七厘绵三万六千七百六十八两八钱三分防五百八疋二丈六寸丝一百四十三两一钱秋苖粳米六万一千一百七十五石九斗七升五合二勺糯米一千七百五十二石三斗七升七合穰草一万二千四百九十七束豆钱四千一百二十六贯九百九十一文十八界钱防中半
　　马光祖蠲秋苖斛靣寳祐三年榜文照得受纳秋苖斛靣事关郡计一粒以上指为经常支遣本亦未易蠲除然寛之一分培植根本乃刍牧之本心况当使増耗正恐专斗无艺取于斛靣故使明増今明増之外又再尖量即是増而又増官司之取于揽户者如此揽户之取于百姓者又不止是当使假守当涂之时除明收耗米之外并听百姓亲自行槩撙节支遣亦自不致大叚亏损岂此例可行于当涂而不可行于留都乎备镂榜晓谕余照条收明耗米外并听民户亲自槩量但不许亏官仍帖受纳官并诸县照应使明知此意毋为揽户多算庻几百姓可被实惠【自寳祐三年冬免收斛靣外毎年计亏指拟经常米一万八千石】开庆元年榜示照对本府受纳秋苖自来所取斛靣为数甚伙自当使开阃逓年优减除合收数外并听民户亲自执槩人所素知今凖朝省备据臣寮奏请毎苖一石止收义耗用米共四斗二升选委亷谨官员下场受纳务在尽革前弊圣恩寛大惠飬元元培防根本本司所当奉以布宣为属部郡县之倡合镂榜晓谕并遵照朝省指挥行仍申省部照应【通前计亏经常米七万三十余石】
