<!-- { "loadSidebar": true } -->
　　古建康宫门晋成帝咸和七年新宫成名曰建康宫开五门南面二门东西北各一门又宋文帝元嘉二年扵台城东西开万春千秋二门又陈宣帝大建二年改作云龙神武二门案建康实録注南面二门正中曰大司马门世所谓章门拜章者伏扵此门待报南对宣阳门相去二里夹道开御沟植槐栁世或名为阙门近东曰阊阖门后改为南掖门门三道世谓之天门南直兰宫西大路出都城开阳门其北面平昌门门上有爵络世谓之冠爵门南对南掖门宋永初中改宫城北平昌门为广莫门至元嘉二十五年改先广莫门曰承明门又云南面端门夹门两大鼓在两塾之南并三丈八尺围用开闭城门日中晡时及晚并击以为节夜又击之以持更宫苑记南掖门宋改阊阖门陈改端门东西二门考之实録已不可知见者唯南面二门与北面一门而已又案宫苑记晋成帝修新宫南面开四门最西曰西掖门门三道上重楼正中曰大司马门门三道起三重楼直对宣阳门次东曰南掖门宋改阊阖门陈改端门南直对津阳门北对应门最东曰东掖门门三道南直对兰宫路东面正中曰东华门门三道晋本名东掖门宋改万春门梁改东华门北面最东曰承明门门三重本晋平昌门南直对东掖门最西曰大通门上重楼西面正中曰西华门晋本名西掖门宋改千秋门梁改西华门凡八门比建康实録所载多五门梁天监十年初作宫城门三重楼及开二道又案宫苑记建康宫城内有两重宫墙南面开二门西曰衙门隐不见南西掖门东曰应门晋改名正车门南直对端门即晋南掖门也东面正中曰云龙门北面正中曰鳯妆门近西曰鸾掖门西面正中曰神武门凡六门第三重宫墙东直对墙南面正门曰太阳晋本名端门宋改为南中华门东面正中曰万春门直东对云龙门西对千秋门西面正中曰千秋门西对神武门东对万春门凡三门建康实録皆不载以宫殿证之云龙门是第一重宫墙东面门对第二重宫墙万春门神武门是第二重宫墙西面门对第三重宫墙千秋门东西相望案图可考足以想见台城门阙之盛然晋成帝时已有云龙门苏峻作乱羊曼为前将军率文武守此门是也
　　古朱雀门案宫苑记呉立初名大航门南临淮水北直宣阳门去台城可七里又案地图去宣阳门六里名为御道夹开御沟植栁南渡淮出国门去园门五里晋成帝咸康二年更作朱雀门对朱雀浮航南渡淮水宋大明五年立驰道自阊阖门至扵朱雀门六年又新作大航门至孝武太元三年又起朱雀门重楼皆绣栭藻井门开三道上重曰朱雀观观下门上有两铜雀悬楣上刻木为龙虎对立左右宋大明五年改为右臯门梁大同三年复改为朱雀门以金陵图考之当在今镇淮桥北左南厢
　　古东宫门案宫苑记南面正中曰承华门直南出路东有太傅府次东左詹事府又次东左率府路西有少傅府次西右詹事府又次西右率府东面正中曰安阳门东直对东阳门西对温德门西面正中曰则天门西直对台城东华门东率更寺西家令寺次西太仆寺更西有典客省
　　古篱门案宫苑记旧京邑南北两岸篱门五十六所盖京邑之郊门也江左初立并用篱为之故曰篱门又云东篱门本名肇建篱门在古肇建市东西篱门在石头城东南篱门在国门之西北篱门在覆舟山东武湖东南角有亭名篱门又有三桥篱门在光宅寺侧白杨篱门古井篱门在防军府西篱门外路北齐东昏时陈显达举兵官军败之扵西州斩于篱门侧又崔慧景与江夏王宝元举兵东昏遣将军左兴盛率台内三万人拒慧景扵北篱门始安王遥光据东府反复使左兴盛屯东篱门梁高祖建议命陈伯之进据篱门天监八年新作縁淮塘南岸起后渚篱门达扵三桥
　　古宣阳门洛京旧名都城正中门也南直朱崔门相去五里门三道上起重楼悬楣上刻木为龙虎相对皆绣栭藻井南史宋明帝时有人谓宣阳门为白门以为不祥甚讳之通典孝武时侍中何偃南郊陪乗鸾辂过白门阃偃将匐帝反手接之曰朕反陪卿也今宫城门疑是其处
　　古大司马门在宣阳门内三国典略侯景攻台城烧大司马门后阁舍人髙善宝以私金十两赏其战士直阁将军宗思领将士数人逾城出外灌水久之火灭景又遣持长柯斧入门下斧门将开羊侃凿扇为孔以槊刺倒二人斫者乃退
　　古建春门台城正东面门后改为建阳门谢希逸宋孝武宣贵妃诔曰经建春而右转循阊阖而迳度
　　古东掖门晋成帝修宫城南面开四门最东曰东掖门门三道南直兰台宫最西曰西掖门其地在今宫城东北
　　古南掖门宫城南面近东门案实録南面次东曰阊阖门后改为南掖门世谓之天门南直兰台宫西大路升平五年南掖门马足陷地得铜钟一有二凹字注南掖门是建康宫南面东门陈朝改为端门南出都城开阳门即宣阳东门也南掖门疑即东掖门杨公则自越石移屯领军府垒北楼与南掖门相对
　　古云龙门第三重宫墙东面门对第二重宫墙万春门宋刘湛初入朝委任甚重善论政道并前代故事听者忘疲毎旦入云龙门御者便解驾左右羽仪分散不夕不出　梁诏以朏为侍中司徒尚书令谢朏辞足疾不堪拜谒乃角巾自舆诣云龙门谢
　　古神虎门一曰神武门第二重宫墙西面门对第三重宫墙千秋门宋书傅亮永初四年为中书令直中书省专典诏命以亮任总国权听扵省见客神虎门外毎旦车常数百两齐陶景为高帝诸王侍读奉朝请既而脱朝服挂神武门上表辞禄诏许之
　　古西明门台城正西面门也实录云宋徐羡之住西州高祖尝思羡之便步出西掖门羽仪络绎追之已出西明门矣
　　古平昌门宫城北面近东门南对南掖门其地在今城东宋刘延孙为尚书左仆射疾病不任拜起上使乗舟自青溪至平昌门入尚书下舎
　　古广莫门洛京旧名都城北面次西门也北直乐游苑南门其地在今城东北【宋元嘉二十五年夏四月新作阊阖广莫二门南史王昙首传元嘉四年车驾出北堂使三更竟开广莫门南台云应须白兽幡银字棨不肯开尚书左丞羊元保奏免御史中丞隆以下王昙首曰既无异敕又阙幡棨惟称上防不异单刺元嘉元年虽有再开门例此乃前事之违今之守旧未为非礼其不请白兽幡银字棨致开门不时由尚书相承之失未合纠正上特无问更立科条】
　　古国门梁天监七年作国门扵越城南在今髙座寺东南涧桥北越城东偏
　　古望国门南史梁侯景犯建康令羊侃率千骑顿望国门其地在越城东南
　　古光德门古迹编云在东门外趋蒋山路东北曲折处旧传如此未详创建之因
　　石阙南朝宫苑记曰晋元帝扵宫前立阙众议未定王导指牛头山为天阙不别立阙宋孝武大明七年扵博望梁山立双阙梁置石阙在端门外陆倕为铭【序曰象阙之制其来已逺或以听穷省寃或以布治县法或表正王居或光崇帝里晋氏浸弱宋厯逶迟乃假双阙扵牛头托逺图于博望有欺耳目无补宪章治此石阙在端门外夹道而置之其上隠起竒兽异禽之状】
　　白下门见白下亭
　　秦淮栅即栅塘也案实録注呉时夹淮立栅又梁天监中作两重栅皆施竹马至南唐时置栅如旧
　　青溪栅在城东苏峻之乱因风縦火进烧此栅官军再败卞壸父子死之隋平陈斩张丽华孔贵妃扵此栅下今府城八门由尊贤坊东出曰东门由镇淮桥南出曰南门由武衞桥西出曰西门由清化市而北曰北门由武定桥泝秦淮而东曰上水门由饮虹桥沿秦淮而西出折栁亭前曰下水门由斗门桥西出曰龙光门由崇道桥西出曰栅寨门【栅寨乾道元年正月十四日敷文阁待制知建康府张孝祥言秦淮之水流入府城别为两派正河自镇淮新桥直注大江其一为青溪自天津桥出栅寨门亦入扵江縁栅寨门地近为有力者所得遂筑断青溪水口剙为花圃以为游人宴赏之地因循至今每水源暴至则泛滥漫荡城内居民尤所被害若访古而求使青溪直通大江则建康永无水患矣诏汪澈指定以闻其后澈言欲扵四围依曩时河道开浚使水通栅门入江従之时孝祥已罢澈帅建康　栅寨门嵗久弗葺景定元年马公光祖创硬楼七间毎间濶六丈入深一丈三尺通濶四十二丈其下前壁闪门子六扇两屋山武台各一座屋下车轴车颊一座绞棒一十二条车麻索四条圏门一座髙一丈五尺横濶一丈四尺入深三丈四尺前后城面包砌四丈二尺其下石脚石面并铁水二扇前后填石栏草桩木两边雁翅各髙六尺五寸长三丈南北两慢道各长五丈五尺前近濠岸木栅一路防险墙一路长四丈五尺兠幇前后旧城身长一十五丈】
　　制使姚公希得任内重修诸城门税亭备屋廊宇等自景定三年二月十一日兴工至九月十六日毕逐处修整费钱二万三千一百余缗米五十七石六斗有竒




　　景定建康志巻二十
　　钦定四库全书
　　景定建康志巻二十一　　宋　周应合　撰
　　城阙志二
　　古宫殿
　　呉太初宫建康实录呉大帝迁都建邺徙武昌宫室材瓦缮太初宫即长沙王孙防故府也赤乌十年作十一年宫成周回五百丈正殿曰神龙南面开五门正中曰公车门次东曰升贤门更东曰左掖门次西曰明阳门更西曰右掖门东面正中曰苍龙门西面正中曰白虎门北面正中曰武门北直对台城西掖门前路东即古御街又起临海等殿晋元帝渡江因吴旧都即太初宫为府舎及即位称为建康宫
　　考证江表传载权诏曰建康宫乃朕従京来所作将军府寺耳材柱率细小今未复西可徙武昌宫材瓦更缮治之有司奏言武昌宫已二十八嵗恐不堪用宜下所在更伐木治权曰大禹以卑宫为美今军事未已所在多赋损农武昌材自可用也　左太冲吴都赋曰作离宫扵建业阐阖闾之所营采夫差之遗法抗神龙之华殿施荣楯而防猎崇临海之崔嵬饰赤乌之暐晔东西胶葛南北峥嵘房栊对櫎连阁相经阍闼谲诡异出竒名左称弯碕右号临硎雕栾镂楶青琐丹楹图以云气画以仙灵虽兹宅之夸丽曾未足以少宁注云神龙临海赤乌皆呉大帝所作建业太初宫殿名也弯碕临硎宫门名也　晋史石氷之乱太初宫尽焚陈敏平石氷因太初故基创造府舍元帝所居即敏所造帝领江左十年始即位常在旧府明帝亦不改作至成帝始缮苑城详见晋建康宫下
　　吴昭明宫始谓之新宫周五百丈与太初宫相望榜曰昭明后主移居之晋避讳改曰显明宫【旧志】
　　考证呉志后主甘露二年六月起新宫扵太初之东制度尤广二千石己下皆自入山督摄伐木又攘诸营地大开苑囿起土山作楼观加饰珠玉制以竒石又开城北渠引后湖水流入宫内巡绕堂殿穷极伎巧功费万倍
　　吴南宫吴太子宫在南大帝赤乌二年适南宫宋置欣丝宫于其地今在旧江宁县北二里半
　　晋建康宫亦名新宫【非呉新宫】晋成帝咸和七年新宫成名曰建康宫亦名显阳宫在法宝寺之南今在府北五里【旧志】
