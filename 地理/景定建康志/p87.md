<!-- { "loadSidebar": true } -->
　　讃曰子陵光武帝所共学也可与致四海之永康懐仁辅义駴谓其狂客星去之庶斯言之入于帝心也不忘使朝夕之与居将奴眎之以为常取秦苛而洗之亦畧施行仁义不以勇力髙皇帝曰非吾沛里中三老则言而莫予起也至忠血诚共学同里亦有仁义而巳矣仁义不施秦所以亡仁义既效汉所以昌后之学为仁义者尚东庐之可望
　　汉丞相忠武侯诸葛孔明【亮　往来説吴同伐曹操又劝孙权定都建业】讃曰戴天履地三纲五常孰闚汉鼎海内披猖草庐定猷天下大义踞虎蟠龙匪吴都是议同力絶操皦皦信誓髦殱昭敚蜀不少延而巳无魏矣盖炎兴咸熙曽不阅嵗大星可霣汉贼迄不两立烈哉武侯之志
　　吴辅吴将军娄文侯张子布【昭　宅在长干道北近宅有张侯桥】
　　讃曰于昭娄侯飏其英风左右孙氏恩激义从身总武文声振北南策曰仲父匪齐斯今侃侃遗直老臣之心忤不物避动不已为塞门焚庐固知其不坐而毙也坚卧固拒固知其不可得而絷也人欲杀而超然浩乎莫闚其际也长干之北淮水之东遗音琅琅张侯之宫
　　吴将军南郡太守周公瑾【瑜周郎桥在句容县】
　　讃曰天壤之间何得生此瞒横厌羣防狂挟至尊谋者如雨鬭者如云破荆州下江陵骄心盛气眇一世而莫之京烈焰焼江蛟噩鲸惊乃不得志而去裂防县而三分曾不识天之絶奸凶而扶命义犹朶頥而迄自焚于戯易于汉鼎难于赤壁公瑾之勲徒手而立人极度秣陵一湖孰汤汤斯流千载芳躅
　　吴侍中尚书仆射是子羽【仪宅在西明门】
　　讃曰贤者能变俗俗乌得而变之人之生也直于子羽乎见之奸防用世便儇盈庭清恪贞素矢心而行能使其君信之望大宅而知其不为众捃发其交徧独长喙之无可施众畏旤以诬人独刀锯在颈而不移羌一正以自守纷百邪而无疑彊为善而巳矣未尝诿之于时
　　晋太保睢陵公王休徴【祥墓在江寕化城寺北】
　　讃曰甚哉孝之大也巍巍元公望于魏朝晋廷所宗得天年之髙极人爵之崇而百世至行乃独家传而人诵之莫潜匪鱼莫飞匪雀胡为乎来哉于水于幕因坚西芒示我有觉维齐朱年维梁阮孝绪维唐张常洧藂芝异兎阙地致葠鹿寤其所洵羙此都册无絶史孰移爱敬孰悖徳礼树之风声大变模楷
　　晋平西将军孝侯周子隐【处子隐台在鹿苑寺】
　　讃曰迁善改过在易之益如雷其迅如风其疾当其未改块砾瓦石及其既迁金锡圭璧烈烈孝侯折节诗书昔燕赵之靡今邹鲁之儒方寸既改羣动皆新虎可搏是故竭力于其亲蛟可僇是故死国而忘其身未见刚者嗟时之人
　　晋太傅丞相始兴文献公王茂【导宅在乌衣巷】
　　讃曰江左权舆始兴经营无晋而有晋挈三世于嗣兴百尔倥偬镇以一静虽日不暇给而汔可庶定人亦有言今之夷吾九合一匡能志北方之图力足以为器足以施岂不翌宣囏哉惟时委一世而清谈呜呼悕矣
　　晋太尉大司马长沙桓公陶士行【侃事见石头城】
　　讃曰堂堂陶公一代重臣作镇于逺赫赫厥声咸和阶厉宸居震惊蠲氛荡凶四海一人孰急而求盟哉太真义戈所指磔枭尸鲸凡此戎公于躬取必孰挥匪麈而百斯甓孰愒匪时而分斯惜逈乎清髙国尔何益凡百君子惟忠惟寔
　　晋侍中骠骑将军忠贞公卞望之【壸忠烈庙在冶城南】讃曰望之岩岩立朝正色独谢闲泰寕鄙吝之执以我防裁纳世轨则见危授命之死靡忒然后可以得此心之正而尽为臣之职矣惟忠惟孝其本则一从者二子遗庙翼翼
　　晋太傅庐陵文靖公谢安石【安宅在乌衣巷口】
　　讃曰建元而后事异敉谧海内之望孰先安石繄望所在举国倚之其处也不翅伯夷其出也人以茂比之是以从容宴衎悉就条理内杜窥窬之奸外挫吞噬之志虽晋室而既卑矣抑亦差彊人意雅道崇崇清言娓娓其人甚逺其室则迩
　　晋车骑将军献武公谢幼度【别墅在土山下】
　　讃曰北方之彊谁谓莫当南方之彊輙曰非所长莫众百万莫剧一秦震荡蜚扬气无江濆奕奕芝玉矢旝是承婉婉衣冠豹狼是婴乃一蹴而走之风鹤作气草木为兵维南有人北无勍
　　晋右将军会稽内史王逸少【羲之事见冶城楼】
　　讃曰逸少精蕴浮于盛名人曰出处时之重轻虽廊庙非心营综攸叙悉置分表根立埶举志付冶城遐想髙世世竞髙大曰积小以致世尚轻薄曰重厚逊退决誓二尊夐絶羣辟可谓出其类防其萃矣云防龙惊聿冠古今并为一谈知予心哉
　　晋中领军光禄大夫吴处黙【隐之茅屋故基在城东】
　　讃曰处黙其清矣乎其在晋陵小君行薪其还番禺投芗海濵勺贪泉而不疑或谓余之矫情纺绩以为食而有不给布以为衣而犹不完观细故于平日亦足以騐其所安此非自致其心于亲不有其躬于兄者耶至行之重外物之轻茅屋可朽名不可冺
　　宋徴君雷仲伦【次宗开馆鸡笼山北学】
　　讃曰自古有国建学立师虽时之抢攘胡能巳之元嘉岌岌鸡山嶪嶪儒馆掲掲学徒业业西岩之下廸我贵防易术华林礼待数优聘币可为国有务式兴于文风可以观徳
　　齐贞简先生刘子珪【巘居檀桥】
　　讃曰人而无学讫颛防学而无师安适从举举下席衿佩同师谁敢名青溪翁青溪至行神明通靡指踡足萃厥躬屋塈偶坠闺房空去来眡此鸲鹆踪谊以方直彻主聪嘉尔惟孝移惟忠范橅不在言义中如其天道得所宗百世可起邹鲁风
　　齐诸王侍读陶通明【景居茅山】
　　讃曰人生天地间乃为天地心超然出人羣人纪身所任况陞朱邸僚乡用方骎骎胡然薄神虎勇往投冠篸朝驾违市朝暮影栖山林柰何天所令生意弥冲襟磊落事觚翰洪纎注鱼禽要令举世人不有防疴侵白云自怡悦秉志非幽寻道术喟分裂僊佛纷浸滛徴陶撼句曲佞志倾钟岑皇皇周孔敎万古开黎黔
　　梁昭明太子萧徳施【统书台在定林寺后】
　　讃曰粤若古初丕昭人文降魏及晋辞华纷纶习尚流传名誉着闻众作漫漶独擅选伦此其膏馥之余沛然翰墨之勋矣储闱烝哉文士萃止仁孝至性寛恵济羙必也师式圣贤根本义理则其能事何止辞林文圃而巳哉陟彼北峰髙防既平草根木杪诵之声
　　唐太师刑部尚书鲁公顔清臣【真卿升州刺史】
　　讃曰呜呼鲁公大节孤忠公不知小人小人寔知公其直谏也决知其不朋我奸其出使也逆知其不生还公则曰人心无路见时事只天知唯义所在自处不疑于时相传不死而僊岂曰茫昧理寔昭然以秋霜烈日之气不为列星固当防行乎人间彼小人者宇宙虽广何所容其身未先朝露巳为防尘呜呼公虽不知天则知小人矣
　　唐翰林供奉李太白【白往来金陵具载本集】
　　讃曰天地英灵之气旷千载而防人恍天僊之下堕骖云雾而絶风尘以匹夫而动九重乃供奉乎翰林将国论其与闻之奚儿女子之云云盖其抱负覇王之畧或庶防乎少伸手携郭令公足蹋贺季真至于奉珪印以赎之有以信志业之等伦岂为其道骨之可蜕诗思之不羣耶欝此山悠悠大川公不来防今五百年
　　唐山南西道节度叅谋孟东野【郊溧阳尉】
　　讃曰扰扰今人中贞曜心独古披捜三百篇顿挫五七语其中春草心浩荡报慈母原道接圣传当时一讳愈駏蛩互前后云龙相上下永懐絜其长畴若视所与一尉何荒凉千年仰清苦
　　南唐司徒致仕李致尧【建勲赐号钟山公】
　　讃曰呜呼知时之不可为而不之为者其致尭乎身都显荣年盛望髙审时命之固然指钟山而逍遥菅台度榭负杖曵履既信桃花亦订流水岂如它人去而复来汔以自全其君子哉
　　南唐内史舍人潘【阙　佑见江南録】
　　讃曰呜呼知时之不可为而犹为之者其荥阳乎斯时何时于理于疆众假息于沸鼎独忧深而谋长遇主于闇通国若狂同舟覆矣呌号仓皇风雨如晦鸡鸣不已蹈死疾邪允矣君子
　　枢宻使济阳武惠王曹国华【彬开寳升州行营统帅】讃曰天地之大徳曰生圣人之守位曰仁定天下而一之曰不嗜杀人恭惟艺祖肇造区夏整我六师予誓告女鼔我元气入彼蜀都爰处其宇以莫不按堵颙若江南奚独后予同徳惟臣不疾其驱众志允谐我病我苏主穷既俘民诛用逋弢我兵械完其体肤功着不杀庆衍且余设枑列防骍旄鸿枢珽板櫑具金佗玉鱼子孙孙子盛哉猗欤贪残之家视斯何如
　　尚书忠定公张复之【咏祥符知升州再任】
　　讃曰承平之盛好是正直刚大之气钟为英特惟乖与崖自讃其徳荐扬下逮于乗驿弹击不避于贵弼不汲汲以规进寕皇皇乎外服防茶植桑崇本务而抑末术化贼为民广道徳而息兵革惟奸是鉏爱也威之克如婴之慕去也留之力江东父老至今诵公之绩也赋人声之唱应问公事之阴阳其得于希夷者深矣彼学侣何能窥其豪芒
　　中丞恭恵公李防防【及淳化升州观察推官】
　　讃曰谨防度饬簠簋昔人以为常今人以为异忘轩冕礼丘园昔人以为易今人以为难惟公立朝发轫此府惟公姱节不间细故其清修贯表里其谨厚亘终始作之斯兴谁无是心其所趋何古非今悔官下之买书可以愧贪夫屏舆从于林麓可以厚薄俗
　　枢宻孝肃公包希仁【拯天圣知江寜府】
　　讃曰孔门四科尤重政事岂其冉季而曰俗吏惟孝肃所至民物吐气直榦必栋精钢讵钩磊落平生斯言卒雠蜚英乡耆鋭先推贤致飬亲闱寕不调官行通乎神明气塞乎天渊朝端惮其严毅邦计仗其斡旋京师伟其弹压牧伯赫其旬宣迅一时之剖决纷万口之流传民到于今姓而爵之今之从政者尚矩矱之
　　丞相忠宣公范尭夫【纯仁治平江东运判】
　　讃曰倬哉忠宣炳炳论奏既独异于熈寜不苟同于元祐务审处而缓圗庶志成而业就迹其践行乎六经融液乎忠恕谓避好名之嫌则无为善之路虽再相之弗及曽不改于厥度彼惎间之不已又奚掩其终誉憧憧世道悠悠我思肃肃瞻仪匪计臣是私
　　宗正寺丞纯公程伯淳【颢嘉祐上元主簿】
　　讃曰天运有开宋徳聿隆河洛之传洙泗攸同天理之妙和气之融不言而化盎如春风惟此仕国既兴书堂式开我人叙于烝尝
　　监安上门郑介夫【侠清凉寺有祠】
　　讃曰昔神祖之在宥也思跻世乎五三繄时宰之责成陋汉唐而不谈动色于一堂之上曰天下已治安矣猗一个臣不卑抱闗流离之子携饥扶寒乃作绘以上之彻隠伏于天顔方附和而壅塞羌独犯其至难皇心为之始悟抑亦少障乎狂澜叶飘风其一身惟忘君之可惭防从之地故在官职之诱何甘彼羙人兮呜呼噫嘻
　　少师龙圗学士文靖公杨中立【时尝家溧阳】
　　讃曰山先生徳盛道尊一世之望灵光独存立乎本朝士曰展季倡明斯学统则有继衣冠之南公亦溧阳毋薄溧阳君子之乡
　　叅政庄简公李泰发【光绍兴宣抚使】
　　讃曰帝王所宅东南都会外连江淮内控湖海于焉作京忠愤义忾皇帝若曰畴顺予采光拜稽首见士不怠千乗万骑是能处之百司庶府是能宇之岧嶤帝阙秦淮萦之骈阗天邑钟阜承之銮舆来止嘉汝成之相此其都万世之义不此其都权奸之计直前激烈疾视附和亟其投艰无所逃旤能畀之遐荒不能使之心不王室能毒之荷械不能使之口不读易呜呼忠矣
　　太师丞相魏国忠献公张徳逺【浚绍兴留守都督】
