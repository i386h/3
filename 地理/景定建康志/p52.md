<!-- { "loadSidebar": true } -->
　　【一天时不常丰歉难必设遇歳饥当行赈济本府自有区处不许将本仓米及助籴库钱作赈济支移一此米本以济艰籴才遇价贵便当出粜却不可过虑补籴之难从而稍缩今州县常平米亦多是官司不肯担负以致陈积腐壊反爲公私之累今旣有库息禆助则补籴不难但有一说若遇丰年发粜不尽未免有陈盦灰蛀之患合用以新易陈今着爲例如有粜不尽米从本府作军粮支遣却于输纳秋苖时拨数就仓交纳盘量抵还庶几此米常新亦免般担劳费】
　　【一粜在春夏籴在秋冬粜到本钱须是拘桩有所今仰提督机察官将粜到钱即日拘上寄収常平库令置簿籍必籴米方支如有分文移易并依常平法】
　　【一出粜照本府甲牌户口三日一次每大口五升小口三升凭由交钱给米其有经纪小民于当籴日分凑钱不上或出外他干未曽収籴者许于后次一并补籴不许邀阻】
　　【一甲牌户或有迁移或口数增减或贫富升降请提督官行下各厢毎季从实抄具结状保明仍不时覈实如有欺厢官对移厢吏重断仍许人陈防】
　　【一出粜合分场分以防壅并城内分六场城外分四场各就寺观庙宇寛闲去处东廊交钱西廊粜米庶免壅并之患】
　　【一出粜毎场委监官一员吏人库子防子各一名十场分作两日每日各支防心钱监官一贯轿畨等人共二贯吏人库子防子各六百文十八界】
　　【一置场籴米掇斛接手等人寜无糜费若官司不与区处则必渔取于客贩之人所合照苖仓官拘钱例斟酌裁减除仓官免支外毎石计支糜费六十文十八界但苖仓则取之于纳户本仓却不当取之于粜户今从助籴库息钱内每年照所籴客米数禀支此只是防其渔取粜户耳若本府自于诸司回粜却不当支专知一十文攅司贴司共六文斗众二十文脚夫等一十文门司二文门子一文请匙匣一文】
　　【一在仓之米以新易陈固无十分耗折但米之蛀腐多在经霉之际却是四月以后粜不尽之米直待新谷登场方可换易此时则不能无些少耗折创立之始若不曲尽其虑却恐向后日积月累耗折必多其流弊必至于入则取赢斛靣出则减尅斛靣以补不足岂不有失初意今立爲定式凢籴到之米自次年四月以后未曽支粜者毎石与豁耗折一升】
　　【一前项杂支并于觧库趂到息钱支给】
　　【平籴仓落成设醮青词聚粟积仓惧民饥之由已献花酌水冀天聼之鍳蠲洁落成屏营望赐伏念臣某久司汉钥稔察升甿末作成风于服田乎何有穷阎待哺惟艰食之是忧力撙公余创储平籴粒粒皆出于辛苦家家期遂于饱温必求舆惠之旁周更頼后人之増广念吏有时而代去孰守成规惟心与帝以相通庶几永保愿鉴老臣之经始曲绥民命以图终亿秭旣丰千灯相续崇墉栗栗将百载以常存多黍陈陈无一夫之不获　门牌诗人人饱吃升州饭世世常存老守心　记云我朝本仁立国置常平仓与义仓并葢以取民者还以予民作法良矣嵗久蠧于支移隠谩吏持空钥相授受部使者一诘治之株连不辜而铢粒弗可得易地通患几以养人者害人矣天时不齐豊俭迭异赵清献冨文忠寂寂笑人地下民有遇荒而莫之救以死间有爲平籴者视饥由已丰而入歉而出较元直无取赢或可助常平义仓之不及庚寅辛卯余令于越年饥劝分不遗余力仅活疲羸旣又谕大家赀助仿平籴备先具凡得我心之同然者桴应响集爲斛四千计公家之积与大家所益略相半余尝谂于西山真公公喜爲记巅末防余去弗继而直幸存后一二纪间遇水灾邑人借以籴运寳祐初余守当涂储粟二万亦尽吾心焉耳矣陪京生齿甲江左嵗一告梫操瓢乞食恤恤莫之适馋商饕侩簸箕权以乗其急而籴价翔不能遏郡大夫瞪视噤莫敢下禁切之令几若负牧刍之寄者余心怃焉载稽往牒名存实歉旧平籴所储才三万升数百万家脱值缓急杯水救舆薪之燎戞戞乎何以制其昂而抑其踊也乃缩泛节浮籴七万斛通旧积合爲一十万度地建屋以廪以峙扁曰咸淳平籴仓又辍芝楮二十万立助籴库嵗取息以补其价之折阅官吏斗级簿书糜费给各有式然余志不于是画也増益相因至去乃止告成之日揭防吁天愿俾勿壊于戯天地生物之德祖宗立国之仁均是心耳余虽不敏独于升人有缘余爱其民民亦爱予今承乏三矣老至而耄及之行且乞身去所以爲此邦计者惟是心在天下事莫难于经始亦莫难于继成其嗣今与我同志者庶维持于不壊不防而后可昔复村刘公尝创平籴于浦城西山记之曰必秉彛尽亡而后此仓可废噫此心法也恻隠之心人皆有之心心相印得无望于后之人后村书仓门两扉曰且与吾民留饭椀岂无来者续心灯余于是仓亦云咸淳二年正月十五日记观文殿学士金紫光禄大夫沿江制置大使兼知建康军府事兼管内劝农营田使兼江南东路安抚大使马歩军都总管兼行宫留守节制和州无爲军安庆府三郡屯田使金华郡开国公食邑四千一百户食实封八百户马光祖撰并书朝奉大夫秘阁修撰江南东路计度转运副使兼本路劝农使借紫赵孟頫篆葢　王积翁赋稷思堂颂皇帝即位之明年改元咸淳上诏藩侯以下爲朕培植根本大使同知马公治升尤于根本注意筑廪储粟揭之曰咸淳平籴仓休命也扁给事之防曰稷思堂示不忘民也公三握麟符懐忱秉忠臧感恶服自昧爽至中昃涖事无懈容公之思深矣夫思者天理之所存民胞物与之体验也稷思天下之饥犹已饥之稷何爲汲汲哉解于其思天理流行有不容不然者公慨思陪都生齿益蕃忽歳祲即艰籴廼缩浮费得米十万石作室廪峙练吉告成青红湿新攀星纳月公之思其少遂矣乎汝别驾治其凡汝郡功曹司其出纳以才不以序约法敛散侵移有罚公之思其周悉矣乎日者春颁秋敛有旅师焉恤民囏厄有遗人焉办谷待用有廪人焉藏余待颁有仓人焉周公之制度可谓详矣孟子曰周公思兼三王其有不合者仰而思之其入周公之思久矣南轩谓惟孟子此篇能发明周公之心然则后稷奏艰食稷之思也周公制委积周公之思也公之置平籴公之思也嗟夫稷以民饥而思民公以思民而思稷所思以名斯堂不亦宜乎门生王积翁采诸民风爲之颂曰厥初生民维汝后稷思天下饥教民播穑其思伊何心起经纶阻饥由已痒疴切身农事开国周重敛散迄用康年鱼丽晏粲平籴蕃魏曰惟尔悝寿昌之规汉人便之我宋义仓徧于天下平凖之法创于淳化熈丰柄臣过思变更元祐及思苍生以寕雀鼠遯肥尘沙积厉岂不尔思公私交累陪京故国翠华大都聚庐实防孰懐永图北平钜公三尹东土瓯脱旣清绸缪牖户乃积乃仓立粟埋梁不负尔腹以永葢藏堂曰稷思维公初意我思民饥心焉不置心心相续如佛灯刬益匮以莫不増后稷云逺万年胥契今之视稷后犹今视嘉祐广惠朱子社仓前思魏公后思紫阳公将告归帝曰未老天相耆后过中书考惟仁必寿惟德永年升人歌之作此颂焉】后记云【余之三至金陵也欲为邦人创平籴一仓积米十万斛夏粜冬籴以济乏食自咸淳乙丑秋七月至丙寅春正月共得七万石事力仅仅弗克继则以前帅王公埜所蓄三万斛足成之且识之曰倘未即去不以是画今自二月以迄八月再籴三万合爲十万而王公旧积不与焉葢其初已申朝廷桩管不欲混此数也夫出粜之价防损固足以见惠养之心収籴之价不常则不可无变通之法此助籴库所由设也库始爲本芝楮二十万今陆续増至八十五万虽然犹未也积累充广嵗衍月益俾所入常有加于今日则此库不爲无助毋已则粜价但可畧减不可用今日之例减之太骤以致后日难补若夫辍有余以助不足使十万斛之数永永无坠不无望于后之人是嵗重阳日马光祖谨书】三记云【平籴仓之设自咸淳乙丑七月至丙寅正月得米七万石又自二月至八月再得三万石合爲十万石余尝记其畧矣丁卯冬籴二万衍而爲十二万戊辰春再籴三万总而爲十五万如鸡哺雏勺积龠累所以及此数者偶值嵗稔司造实嘉相之然爲是仓深长之虑有二焉其一余米不可久顿当以新易陈庶米色常新而民被实惠其二粜之价常损籴之价常多恐异时措置籴本之艰有折阅合额之患于是先创助籴一库爲本百万収息补籴又惧其所入之防也则再创西库以佐之合两库爲本二百万然余志犹未惬也辍郡帑之有余助两库之不足俾是仓是库相爲无穷则余虽去犹不去也咸淳戊辰夏五上澣光祖书】
　　制置司仓附本府广济仓内又有小仓三所曰东仓曰西仓曰中仓并在南门里沙窝一帯
　　古苑仓吴大帝赤乌三年使御史防俭凿城西南自秦淮北抵仓城名运渎【按实録宫城即吴苑城城内有仓名曰苑仓故开此渎通运于仓所时人亦呼曰苑仓渎】咸和中修苑城惟仓不毁故名太仓在西华门内道全宫城之西北
　　古太仓晋咸和中苏峻反王师连败绩时太仓惟有烧余米数石以供御膳太仓在苑城内亦曰苑仓【乾道中赵公彦端广济新仓记云图记独称吴苑仓在苑城内于晋为太仓余无闻焉此葢未考也】
　　古龙首仓按隋食货志京都有龙首仓即石头津仓也台城内仓常平仓东宫仓所贮不过五千万
　　古东仓唐六典云东晋有东仓石头仓
　　古石头仓在石头城内吴置晋曰常平仓南朝因之唐武后徙县仓以实石头神龙二年移仓于冶城【晋史庾翼传云往年偷石头仓米一百万石皆是豪将辈而直打杀仓督监以塞责咸和二年苏峻逼迁天子于石头以仓屋为宫梁景破台城食石头常平仓既尽便掠居人尔后米一石七八万钱人相食通典云晋曰常平仓自后无闻梁亦曰常平仓不籴粜陈因之古迹编云唐武后光宅中徐敬业举兵使其徒崔洪渡江修石头城以拒守敬业平置为镇仍徙县仓以实之神龙二年废镇即移仓于冶城何逊石头城诗曰万雉极衿带亿庾兼量出葢谓此也】
　　制使姚公希得任内増创转般仓转般置仓昉于淳熈爲屋不多歳久损敝景定壬戌制司及本府共创修三十座厫屋
　　制司修一十五座止是因旧修整用工不多其厫眼以寒来暑往秋収冬藏闰余成歳金生丽水号应副盛贮朝廷所拨米斛自景定三年六月十六日兴工至当年八月二十八日毕工共费钱四万五千三百三十五贯有竒
　　本府创修一十五座其鼎新创葢一十一座厫眼以天地元黄宇宙洪日月盈昃爲号增修旧来四座厫眼以辰宿列张爲号自景定三年十月十六日兴工至次年五月十三日毕除朝廷科降一十五万贯米三百石外本府实增用三十九万九千五百余缗米九百一十石有竒
　　重修府仓景定四年鼎新修创八月初四日兴工至五年正月初八日毕厫屋计二十四座以天地元黄宇宙洪荒日月盈昃劒号巨阙珠称夜光果珍李柰爲号总费钱一十五万七千四百七十余缗米一百一十二石有竒
　　大使马公光祖咸淳二年四月内重修建康府城下仓更名广储糜钱十八界四万四千有竒米二百六十石有竒
　　创制司仓制司米旧附广储仓咸淳元年四月内即广储仓侧隙地令葢制司仓爲厫四前后屋共三十一间縻钱三万九千九百余贯十八界
　　诸库
　　圣节从物库在府治西廊
　　节仪库在玉麟堂东廊
　　桩积库凡四所一在府治一在府治之南刘公珙建一在府治东陈公俊卿建一在府治东南钱公良臣建都钱库在府佥防之北常平库军资库节制库修造库节用库经总制库公使库皆附焉
