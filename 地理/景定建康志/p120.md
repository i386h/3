<!-- { "loadSidebar": true } -->
　　王祥墓在城西南八十里化城寺之北有断碑
　　卫玠墓在新亭东去城一十里
　　考证玠字叔寳河东安邑人以天下大乱遂扶老母将家南行至豫章以王敦非纯臣而不久留来向建业京师人士闻其姿容观者如堵卒年二十七新亭东今在县南十里时人谓看杀卫玠
　　顔含墓右光禄大夫西平靖侯顔府君靖安道旁考证晋顔含乃唐时真卿十四世祖也得古碑于靖安道旁乃李阐及顔延之文墓不知所在君讳含字都琅邪临沂人春秋以降战国以前贤智比肩备于载防昭穆次序上至顔汉末丧乱旧谱沦亡自青州使君以上不复详具祖钦给事贞侯父黙汝隂太守学素相承有声邦党君防禀贞粹长而好古睦亲之誉发于覊贯毎读书见孝友通灵之事輙凄然改容以为人神相与何逺之有但患人心浇伪自絶于神耳茍防无以伪杂真神其舍诸修巳立诚尽欢就飬训行闺门义达州里久要心许之信夷险不爽正冠纳履之嫌终始不蹈兄畿患亡更生君弃絶人事蓬首屏气以就唅飬者十有三年次【阙一字】繁钦孙老而失明合药湏髯蛇胆有青衣童子持裹授君出户化成青鸟飞去本州辟不就镇东琅邪王叅军事过江累迁东阁祭酒朝议谓君正性端素学行通深有命太子中庶子转黄门侍郎本州大中正封回车县侯转侍中吴郡太守事停还除侍中国子祭酒加散骑常侍光禄勲以年逊位就加右光禄大夫门施行马特赐牀帐被褥四时致膳固辞不受冯懐欲为王导降礼君不从曰王公虽重故是吾家阿龙君是王亲丈人故呼王小字王处明君之外弟为子允之求君女婚桓温君夫人从甥也求君小女婚君竝不许曰吾与茂伦于江上相得言及知旧泪叙情茂伦曰唯当结一婚姻耳吾岂防此言温负气好名若其大成倾危之道若其【阙字】败也罪及姻党尔家书生为门世无富贵终不为汝树祸自今仕宦不可过二千石【阙一字】婚嫁不须贪世位家时议者以君审裁将以应军司之选君遽告蔡谟曰此非轻弱所宜尸泰羯逆方炽当保国飬民以俟事防想爱人以礼宜寝此言王相闻之卒不授督统之任谟秉君此言终不唱讨贼之计在朝正立不昵权豪及致仕居长子髦觧軄视膳中子谦躬率田桑中外莫不取给阖门静轨廿余年九十三薨遗命素棺薄敛吉防官饰一无施列天子嗟悼诏赐墓田諡曰靖侯礼也停柩在殡邻家失火三子抱柩号惶分同灰烬焱爓垂及欻然顿灭论曰君平生素行既感达幽灵终殡在堂又获福异岂神祗保祐以显淳徳乎阚托姻顔氏颇识旧闻与君二子髦约采集言行而着此传铭曰嵎夷导日岱方禋春星离望合水别浸邻少阳畜徳苍祗效神孕僊字圣诞智息仁洙上道奥稷下儒渊乃昔宗林倾席曜筵升门取儁接室称贤阖则遯哀亦抗宣犷彼琅邪寔惟海宇憬属之罘邪临朝儛载济越师大淹秦旅谁其来迁时闻逺祖青州隐秀爰始直居内辞鼎府外康邦闾建节中平分竹黄初刑清齐右政偃营区葛峄明懿平阳聦理或荐公庭或登宰士列羙覇朝双风千里华蕚之茂于昭不巳博士渊退再逡儒躬贞子七穆比世称盛无忝汝隂有伟安定舍人孜敏亦元储命靖侯潜徳信岂在明言则侧幽叹寔耸灵仁亲之寳大孝之荣官必凝绩学乃敦经随难蕃覇持安闼掖扶元陟帝翼成复辟忌满裁婚鍳冲贬石望年静驾乐恬延厯三祖连光众门禀敎于时列孝克端殊撡洁景衡隂湮心理奥任不穷秩是谓髙蹈山曽木【阙一字】胄积亥防永惟世【少一字】思树辞林碑表有毁策素匪任诵灵坟阿长寄风音晋江夏李阐字模传曽孙宋金紫光禄大夫赠特进延之字延年铭大厯七年嵗次壬子夏四月甲寅十四代孙唐金紫光禄大夫前行抚州刺史上柱国鲁郡开国公真卿书重建于旧跌上
　　史万夀墓在溧阳县东北三十五里
　　考证晋书万夀为安南将军蔡州刺史
　　史爽墓在溧阳县东北十五里
　　考证晋书史爽为冠军将军
　　马训墓在溧阳县东北三十里【旧志】
　　考证晋书训为南海太守
　　吕游墓在溧阳县东北五十里【旧志】
　　考证晋书游为尚书起居庐陵太守
　　史光墓在溧阳县东南四十里
　　考证晋书光为中书侍郎
　　史宪墓在溧阳县东北五十里
　　考证晋书宪为尚书山隂侯　史嶷撰神道碑云伊昔有防道徳资始名列五帝泽流千祀文舍伯邑武兴太史官有世功春秋所纪卫尉畴嗣孝成以康将军树绩光武其昌事列盟府功书太常源分陆海别三江懿彼侍中飞缨殿内为王之伯熈帝之载左貂右蝉切问近对八舍攸履七车不昧散骑帝友朝夕进规奉舆肃事賛道攸宜有济之论兼濬之仪献替之羙复在于斯桓桓积石允文允武外擅爪牙内为心膂气逸南仲才髙召虎作师之贞爰誓其旅豫章太守人之领袖如玊之贞如松之茂共理天下实资时秀良二千石抑非虗授惟君挺生材术纵横黄裳元吉白贲永贞荆岩植润汉水腾明是谓家寳膺兹国桢英英学艺为郎满嵗紫帐趋荣青缣沐恵王谭练习郑泰才计持寔有章大猷无替悠悠广熈南海之湄言典斯郡逺于将之变其风俗镇以宣慈人斯攸頼吏不忍欺列郡之政兹焉为盛开国承家大君有命山川光锡圭组辉映是曰懋功徃哉惟敬重此召望期诸栋隆初欣郑鹿奄叹虞鸿麟伤孔子马思滕公死而可作善始令终言式其墓岯山之路如斧载形广轮为度委欝松槚苍茫草露万古同悲千春罢曙猗欤云仍世岂乏贤不忘其本愿述其先陆家茂徳潘氏流泉【少一字】声懿【缺】日月俱悬【唐景龙四年所作其碑字多磨防】
　　史雅墓在溧阳县东六十里
　　考证晋书雅为散骑常侍
　　史辉墓在溧阳县东六十里
　　考证晋书辉为积石将军
　　吕贠墓在溧阳县东北五十里
　　考证晋书贠为安西将军南蔡州刺史
　　周琛墓在溧阳县西南三十里
　　考证晋书琛为遂安太守
　　纪瞻墓在句容县东南二十五里【旧府志云在县一里县志云在东南一十五里府逺而县近今从县志】
　　考证晋书穆侯讳瞻有宅在乌衣巷今有古碑在县圃昜并堂碑字磨灭仅辨其额云二日故仆射散骑常侍大将军开府仪同三司纪穆侯之铭后有胡克充跋未详何代人字漫不可辨　知县山阳真元弼题云纪思逺之碑自东晋明帝时逮今元丰癸亥嵗仅千余年可谓逺也巳然风霜剥裂字皆漫灭惟题额存焉石亦断而为二僵仆于道旁防为农夫野老所壊故置之县宇之东轩屋壁间葢以其古物可贵尔后之好事者愿常护之勿使毁也　知县防城张偘题云元丰癸亥邑令山阳真公元弼取纪穆侯碑防东轩壁间且识嵗月后百三十四年寳庆丙戌防城张偘得之邑后圃榛棘中拂尘而观题额尚存因诵古物可贵护使勿毁之语益信前軰所谓风霜湮沦磨灭散弃于山崖虚莽未尝收拾良可惜也初明帝引穆侯于广室论社稷之臣屈指君便其一班班史册观此则铭章颂羙又下一等遂买石作趺移置于昜并堂左
　　宋谢涛墓在上元县土山
　　考证净名寺得古碑云宋散骑常侍谢涛元嘉十七年于州丹阳郡建康县东乡土山里
　　王夫人墓在土山
　　考证大明七年夫人琅邪王氏合祔于土山里谢涛之墓有古碑可考夫人之祖曰献之父曰静之
　　冥漠君墓在东岗
　　考证宋书元嘉七年彭城王义康修东府城城堑中得石塜为之改东岗使法曹参军谢恵连为文祭以豚酒不知其名字逺近故假为之号曰冥漠君【文云元嘉七年九月十四日司侍御属领直兵令史统作城录事临漳令亭侯朱林具豚醪之祭敬荐冥漠君之灵忝揔徒旅板筑是司穷泉为壍聚壌成基一椁既啓双棺在兹舍畚凄怆縦锸涟洏刍灵巳毁涂车既摧九筵糜腐爼豆倾低盘或梅李盎或醢醢蔗传余莭表遗犀追维夫子生自何代曜质几年潜灵几载为夀为天寜顕宁晦铭志堙防姓字不传号冥漠君永垂千年　马公之纯诗经营东府漫纷纷掘土城壕得古坟但见双棺垂欲朽不知何世了无闻遂令移殡东冈上仍与号为冥漠君万事到头成幻防祭时犹读恵连文　虞部杨公偹诗柴垒牢壕见古坟元嘉东府恵连文可怜名字知音少只使双棺万古闻】
　　宋宗慤母郑夫人墓在秣陵
　　考证皇祐中金陵发一墓有石志乃宋宗慤母夫人墓有志无铭不著书撰人名氏其后云谨牒子孙男女名位婚嫁如左葢一时之制也按慤本传与此志歴官终始不同传云孝武即位以慤为左将军累迁豫州刺史监五州诸军事讨竟陵王诞入为左卫将军废帝即位为宁蛮校尉雍州刺史卒此志乃大明六年作云为左卫将军监交广二州湘州之始兴冠军将军平越中郎将广州刺史始迁豫州刺史监五州军事又为散骑常侍左卫将军领太子中庶子荆州大中正而传皆略之慤南阳涅阳人而此志云涅阳县都乡安众里人又云穸于秣陵县都乡石泉里都乡之制前史不载
　　谢恵连墓在上元县本业寺相近
　　考证唐保大中里人孙熹等尝建碑【南谯张晋孙诗几年梦草句难成一日春风草又生来谒荒坟空展转卜塘幸有谢公名】
　　齐巴东公墓在栖霞寺侧有墓碑字皆不可辨其额云齐故侍中尚书令丞相巴东献武公之碑
　　齐海陵王墓在金陵
　　考证梦溪笔谈曰庆厯中予在金陵有饔人以方石镇肉视之若有镌刻取石洗濯乃齐海陵王墓志谢朓撰并书其字尽如钟繇可爱予携之十余年文思副使夏元昭借去托以坠水
　　齐王孝恭墓在溧阳县东南二十八里
　　考证齐史孝恭为散骑常侍
　　梁始兴王墓去城三十里
　　考证南史梁始兴王萧憺谥曰忠武墓在清风乡黄城村有石麒麟四及神道碑云梁故侍中司徒骠骑将军始兴忠武王之碑
　　安成王墓去城三十八里
　　考证梁安成王萧秀字彦逹谥曰康墓在清风乡甘家巷有石麒麟二石柱一神道碑二题云梁故散骑常侍司空安成康王之神道又南史云佐史夏侯亶等表立墓碑志王僧孺陆倕刘孝绰裴子野各制其文欲择用之而咸称寔录遂并建于墓今存者二其一巳磨灭其一字画间有可辨乃孝绰文也
　　临川王墓去城三十里
　　考证南史临川王萧宏字宣逹谥曰靖恵其墓在北城乡有石柱碑二题云梁故使黄钺侍中大将军扬州牧临川靖恵王之神道
　　吴平忠侯墓去城三十五里
　　考证南史梁吴平忠侯萧景字子照谥曰忠墓在清风乡花林村之北有石麒麟二石柱一题云梁故侍中中抚将军开府仪同三司吴平忠侯萧公之神道
　　建安侯墓去城三十五里
　　考证南史建安侯萧正立谥曰敏其墓在淳化镇西宋野石柱塘有石柱二题云梁故侍中左卫将军建安敏侯之神道
　　南康简王续墓在句容县西北二十五里
　　范府君墓梁招逺将军临川王国侍范府君墓在溧阳县东北五十里
　　史府君墓梁散骑常侍兖州刺史史府君墓在溧阳县东北五十里【旧志】
　　周洪正墓在上元县东三十五里
　　考证梁元帝平侯景于江陵嗣位洪正谏帝不纳江陵果防洪正兄弟遁归金陵大同末洪正尝因蓍占谓弟曰国家危在数年间吾与汝等不知何处逃形及帝纳景又曰祸至矣
　　陈王僧辩墓在方山下
　　考证僧辩为陈霸先所害父子七人束以苇蓆同瘗一穴宣帝天嘉中故吏卫卿许亨抗表请以家财造墓之
　　唐顔尚书塜在县东来苏乡后顔村石尚存淳熈十一年顔运使度重建祠堂
