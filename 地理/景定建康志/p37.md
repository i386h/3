<!-- { "loadSidebar": true } -->
　　考证晋元帝太兴初以王导疾久方士戴洋云君本命在申而申地有冶金火相烁不利遂移治于石头城东以其地为西园　晋成帝幸司徒府游观西园徐广谓之冶城园是也　孝武帝太元十五年于城中立寺以冶城为名　安帝元兴三年以寺为苑广起楼榭飞阁道延属宫城谢安毎与王羲之登之悠然遐想有髙世志　金陵故事导疾迁冶于县东七里六朝有东西冶每遇警急出二冶囚徒　又有东冶亭晋太元七年立在县东八里为士大夫饯别之所疑导疾时以古冶迁东西为二故王荆公诗云欲望钟山岑因知冶城路此谓东冶城也金陵故事又有南冶六所少府一司徒二扬州二镇军一　晋史庾公权重足倾王公庾公在石头王公在冶城坐大风扬尘王公以扇拂尘曰元规尘汚人　　梁绍泰元年陈霸先使合州刺史徐度立栅于冶城　齐徐嗣徽等攻冶城栅覇先将精甲自西明门出击之嗣徽大败
　　琅邪城在江乗县界晋元帝以琅邪王过江国人随而居之因城焉在县东北六十三里今句容县琅邪乡即其地也【旧志】
　　考证齐武帝永明元年移琅邪郡于白下大起楼观讲武于此南徐州记云江乗南岸蒲洲津有琅邪然则琅邪城与白下相迩今句容县有琅邪乡盖与江乗县界相接是蒲州津与白下皆有琅邪城也一在上元县金陵乡西北去县十四里乃白下之城或者直以蒲州津城为白下非也　王隐晋书江乗南岸有琅邪城立琅邪内史以治之　齐永明六年于琅邪城讲武习水步观者倾都　王融従琅邪城讲武应诏诗云白日映丹羽頳霞文翠旃凌山组甲带水被戈船　谢朓有江孝嗣戍琅邪城诗　南史齐王融传云世祖欲北伐使毛惠秀画汉武图置琅邪城射堂上每游幸必观视焉
　　金城在城东二十五里呉筑今上元县金陵乡地名金城戍即其地【旧志】
　　考证呉后主宝鼎二年以灵舆法驾迎神于明陵使丞相陆凯奉三牲祭于近郊后主于金城门外露宿明陵乃后主父故太子和陵也蔡宗旦金陵赋云游金城以怆然问种栁之何在笑呉王之信巫乃露宿于门外　晋太兴中王氏举兵及将军刘隗军于金城　初咸康中桓温出镇江东之金城后温北伐经金城见为琅邪时所种栁皆十围因叹曰木犹如此人何以堪因攀枝执条然流涕杨修金城诗亦引此为据晋中宗扵金城置琅邪郡桓温尝为琅邪内史至咸康七年出镇金城今上元县金陵乡地名金城戍即其地
　　秣陵城在宫城南八里一百步小长干巷内梁宋北齐皆为秣陵故城跨淮立桥栅当是其地隋并入江宁建邺城晋太康三年分秣陵淮水北为建邺旧城在呉冶城东详见县下
　　蒋州城杜佑通典隋平陈扵石城置蒋州寰宇记辅公祏据江东用为扬州唐赵郡王孝恭平公祏又扵其城置扬州大都督后徙扬州扵广陵此城遂废
　　五城有二其一在府城东南二十五里东晋时所筑其一在石头城唐德宗时所筑
　　考证晋王敦败王含钱鳯乃率余党自栅塘西置五城造营唐景云中县令陆彦恭于城侧造桥渡淮水今五城渡是　唐德宗狩梁州韩滉观察江东西乃筑石头五城自京口至土山修坞壁起建邺抵京楼雉相望详见石头城
　　檀城本谢之别墅太傅谢安与奕碁计胜处至宋属檀道济故名檀城图经云在县东八里今案建康实録在墅城东八里非去县八里也地图谓之城子墅今清风乡有城子沽在黄城桥之西即其地去府城四十里
　　白下城案图经及寰宇记引舆地志云本江乗之白石垒也齐武帝以其地带江山移琅邪居之唐武德元年罢金陵县筑城扵此因其旧名曰白下贞观七年复旧治此地遂废【旧志】
　　考证唐地理志云武德三年更江宁曰归化八年更归化曰金陵九年更金陵曰白下润州贞观九年复更白下曰江宁前説兴废本末与此不同宜以唐史为正　又案南史齐武帝欲修白下城难扵动役刘系宗启谪役在东随防为逆者上从之后武帝讲武白下履行其城曰系宗为国家得此一城　　　图经云在城西北十四里今靖安镇北有白下城故基父老传云即此地也属金陵乡去府城十八里
　　开化城在县南九十旦环地三里六十步髙五尺东宫城案宫苑记宋元嘉十五年修永安宫为东宫城四周土墙堑两重在台城东门外南东西开三门金陵府城案宫苑记隋大业六年置风观南园是临沂懐德同夏诸城并见废县
　　湖熟城湖熟古县名汉属丹阳郡宋元嘉中徙越城流人扵此城元和郡国志云在旧江宁县东南七十里今在上元县丹阳乡去县五十里淮水北古城犹在详见废县
　　白马城在江宁县北三十里呉时烽火之所【旧志】考证金陵故事云呉时沿江烽火台二所一在石城左一在白马城今不详其所
　　竹里城在句容县北一十里东阳镇东二十五里【旧志】考证齐永元二年崔慧景叛向建康遣骁骑将军张佛防直阁将军徐元称等六将据竹里为数城以拒之
　　竹城在溧水县东南七十里环地二里高五尺有庙未详
　　杜城在溧水县南一十二里环地四百余步隋大业末杜伏威屯军扵此
　　皇姥城在溧水县南一百一十里大山南高五尺有庙未详
　　永世城在溧阳县南十五里周三百步遗址髙一二尺汉元封中置永平县寻废呉分溧阳复置其后改曰永安晋武帝太康元年更名永世属丹阳郡元帝又分永世为平陵皆属义兴郡宋元嘉九年省永世入溧阳今俗称故县内有唐隆寺旧基乡民犹能言古狴犴之所晋伏滔陆晔皆尝除永世令
　　赵城在溧阳县东五里周二百步
　　梁城在溧阳县西五十里周一百步
　　党城在溧阳县东十五里周一百五十歩
　　新亭垒宋孝武入讨元凶栁元景至新亭依山筑垒东西据险察贼衰竭乃开垒鼓噪以奔之贼众大溃亭今在城西南十二里垒不存【旧志】
　　考证元徽二年桂阳王休范举兵浔阳萧道成屯兵新亭以当其锋筑新亭城垒未毕贼前军已至道成登西垣使陈显达等与贼水战大破之江淹有新亭垒诗
　　侯景故垒今桐林湾处即古大航城在其南【旧志】考证梁绍泰元年北齐兵至建康陈覇先问计扵韦载载曰齐人若分兵防三呉之路畧地东境则斯事去矣今可扵淮南因侯景故垒筑城以通转输乃遣载于大航筑侯景故垒使杜棱守之
　　贺若弼垒在上元县北二十里【旧志】
　　考证隋平陈贺若弼过江扵蒋山龙尾筑垒
　　韩擒虎垒在上元县西四里今在石头城西【旧志】考证元和郡国志隋平陈树碑其文薛道衡之词武德七年赵郡王孝恭平辅公祏纪功碑与此相对本李百药之词
　　仁威垒在句容县【旧志】
　　考证南史洪逊梁承圣初为国子祭酒二年为仁威将军城句容以居之命曰仁威垒　又故老相传达奚将军屯兵扵此或云弃甲因名甲城邑旧有祠在武烈庙侧土人感梦移庙甲城内东南
　　药园垒晋义熙中卢循反刘裕筑此垒以拒之在北郊之西宋元嘉二十一年七月甘露降乐游苑舆地志云上元县东北八里晋时为药圃卢循反筑药园垒即此处也
　　今城郭
　　宫城在府城中已録首巻
　　建康府城周二十五里四十四歩上濶二丈五尺下濶三丈五尺髙二丈五尺内卧羊城阔四丈一尺皆伪呉顺义中所筑也六朝旧城在北去秦淮五里故淮上皆列浮航缓急则彻航为备吴沿淮立栅前史所谓栅塘是也至杨溥时徐温改筑稍迁近南夹淮带江以尽地利城西隅据石头冈阜之脊其南接长干山势又有伏楼在城上东南隅自开宝克复升州城郭皆因其旧绍兴初略加修固乾道五年留守史正志因城壊复加修筑増立女墙景定元年大使马光祖以开濠之土培厚城身创硬楼四所一百七十八间又扵栅寨门创罋城及硬楼七间闪门六扇皆褁以铁圈门一座址以石武台二座铁水二扇绕城浚濠四千七百六十五丈有竒以深丈五濶三十丈为率城之外濠之里皆筑羊马墙其长如濠之数
　　门阙
　　古都城门案建康实录晋成帝咸和五年作新宫始缮苑城修六门注云六门都城门也晋初但有陵阳门后改为广阳门内有古尚方世谓尚方门次正中曰宣阳门本呉所开对苑城门世谓之日门晋为宣阳门门三道上起重楼悬楣上刻木为龙虎相对皆绣栭藻井南对朱雀门相去五里余次最东曰开阳门宋元嘉二十五年改开阳曰津阳东面最南曰清明门门三道对今湘宫巷门东出青溪桥巷尚书下舎在此门内正东曰建春门后改为建阳门门三道正西曰西明门门三道东对建春门即宫城大司马门前横街也正北面即宫城无别门又案宫苑记凡十有二门南面最西曰陵阳门后改为广阳门正门曰宣阳门次东曰开阳门后改为建阳门门三道直北对端门最东曰清明门直北对延憙门当二宫中大路东面最南曰来阳门直青溪桥巷即今湘宫寺门路最北曰建春门陈改为建阳门西对西明门即台城前横街北面最东曰延憙门南直对清明门当二宫中大路次西曰广莫门门三道陈改名北防门北直对乐游苑南门次西曰武门门三道齐改名宣平门北直趋武湖大路最西曰大夏门南直对广阳门北对归善寺门西面最北曰西门门直对建阳门即大司马门前横街是最南曰阊阖门西直对东阳门考宫苑记陵阳宣阳开阳三门与实録所向皆同惟清明门在南面最东而实录乃在东面最南今以宫苑记北对延憙门证之即实録误矣又实録云正东曰建春正西曰西明宫苑记乃在东西面之最北其最南又有东阳阊阖二门盖实録都城上六门而宫苑记之门乃十有二宋纪独载元嘉二十五年新作阊阖广莫二门其余延憙武大夏东阳四门不见建立之始建康实録元嘉二十五年四月新作阊阖广莫等门改先广莫曰承明然则此六门同时作史略之尔然东西二门相对实录宫苑记皆云大司马门前横街则知东西旧止二门各正所向后又増立二门故以南北别之也又案宋元凶劭作乱闭守六门扵门内凿堑立栅齐建元中始立六门都墙梁侯景济江韦黯屯六门皆止言六门而元凶劭传又云同逆先屯阊阖门外臧质従广莫门入乃知六门为正门后又立六门皆便门也故史不载阊阖广莫等门作于元嘉二十五年元凶劭之乱乃三十年云晋咸康元年以王导都督诸军事御石季龙帝观兵扵广阳门令诸将分戍又宋明帝时闻有人谓宣阳门为白门以为不祥甚讳之右丞江谧误犯帝变色曰白汝家门又陈大建十一年幸大壮观大阅武步骑十万阵扵真武湖上登真武门观宴羣臣因幸乐游苑再幸此门观振旅而还
