<!-- { "loadSidebar": true } -->
　　第二次除马光祖沿江制置大使知建康府江东安抚大使行宫留守制勑朕简求近弼重镇陪京念昔全江淮以济中兴允资硕望矧今崇诗书而谋元帅讵舍旧人起之田间付以居守爰防茂渥申锡賛书观文殿学士光禄大夫提举临安府洞霄宫金华郡开国公食邑三千七百户食实封七百戸马光祖器伟量闳资凝猷逺炳蓍之先见凛松栢之后凋方叔元老克壮其猷歴蕃宣于四国君陈嘉谋入告尔后尝唯诺于一堂顷以荩臣洊分江阃投鞭欲渡有飚回雾塞之显忧杖钺以先助霆击电扫之胜势威名犹在谊槩可嘉朕慨念留都控扼天堑虽千羣奚用已屹立金汤之形然一物不牢敢少怠衣袽之戒孰寛忧顾无若老成兵将素服其拊循民吏夙安其条教龙盘虎踞山川不易于镇临鱼钥麟符麾帜一新于号令以壮外攘夷狄之畧以恢北定中原之规噫抃以清脩固再临于益部琦以勲辅尚三典于相台勉企前脩益光贤业可依前观文殿学士光禄大夫特授沿江制置大使兼知建康军府事兼管内劝农营田使兼江南东路安抚大使马歩军都总管兼行宫留守节制和州无为军安庆府三郡屯田使食邑实封如故【景定五年四月】
　　赐马光祖辞免不允二诏勅光祖省所奏辞免依旧职除沿江制置大使兼江东安抚大使兼知建康府恩命事具悉维今江阃内防留都每辍将相大臣往任保厘重寄卿硕肤厚徳典刑宿儒其威名荐着于镇临其惠泽素覃于牧守兹谋元帅毋逾老臣昔黄覇頴川前后八年而愈治郭伋并部儿童数百以来迎成命既颁彼民大恱人惟求旧初何惜于重临事不辞难亦胡为而多逊所请宜不允故兹诏示想宜知悉春暄卿比平安好遣书指不多及【景定五年四月】
　　勅光祖省所再上奏辞免依旧除沿江制置大使兼江东安抚大使兼知建康府行宫留守恩命事具悉已丑诏书谕卿至矣胡犹未孚朕意昔臣仲淹事我仁祖于再抚陕西之日有惊破贼胆之謡顾今秣陵为国钜镇表淮里江而分阃所頼折冲中权后劲之得人孰若图旧是用起卿家食司钥陪都若夫遮蔽风寒之规摹绸缪牖户之知略驾轻就熟固饶为之毌但以膂力既愆辞速就国可也所辞宜不允不得再有陈请故兹诏示想宜知悉春暄卿比平安好遣书指不多及【景定五年四月】乙丑赐马光祖丐祠不允三诏勑光祖省所奏乞畀丛祠事具悉卿曩事光帝为股肱臣简注不防起之家食重付北门之管屹为长江之防曽未几时龙湖僊去所留以遗予冲眇者一二臣外尤借卿以寛顾忧焉昔人有卧摠留台者岂得遽以疾谂乎如云满嵗渐欲引年兹固未可尔其体眷倚益懋壮犹是亦卿所以报先帝之遇也所请宜不允故兹诏示想宜知悉夏热卿比平安好遣书指不多及【四月】
　　光祖省所奏乞畀祠廪以便养疴事具悉维周之隆率东诸侯者以六师申豫防之戒报诰则曰尔身在外心在王室上下交修用答光训访予落止亦惟股肱宣力之臣追先帝殊遇治于闲暇之时作周匹休卿有方叔克壮之犹膺毕公保厘之寄以国为家以民为身其可属负兹而忽彻桑土商飚寖劲江防为先惜分隂以防风寒精神折冲徒得卿重从容裘带斯可飬恬无弃尔成懋乃攸绩所请宜不允故兹诏示想宜知悉夏热卿比平安好遣书指不多及【六月】
　　勑光祖省所再上奏乞祠廪事具悉周经营江浒必召伯之有成汉饷餽闗中惟鄼侯之専属师旅以暇而整威惠以久而孚卿虽三命于居留今甫逾年之宅牧我戍未定靡归聘宁不永懐旧人逺省知若勤岂宜易退阃寄不可数易疆事毋恃不来与其慕赤松之从游孰若勉干木之偃息曷为洊奏未烛予不刚不柔而徳修足食足兵而民信典听朕毖图功攸终所请宜不允不得再有陈请故兹诏示想宜知悉秋热卿比平安好遣书指不多及
　　御札奬谕马光祖提师应援览奏以冦廹舒城元戎锐于一出忠忱为国威声憺敌诸将有所倚頼事功何患不集予甚嘉之安庆城髙池深固无足虑万一有窥江之谋则豫防力遏必使无透漏乃可切宜勉旃庶寛忧顾【咸淳元年八月】
　　丙寅赐马光祖丐祠不允二诏光祖省所奏乞畀丛祠事具悉卿以文武威风三尹陪京江浒经营厥功茂焉召伯有成王心则宁朕用寛北顾之忧采薇出车之勤瘁靡日防之今天堑虽既清而阴雨之防不可忽迨我暇矣建威销萌繄卿是頼其可谓事几沓来而图田里之安处谨防风寒惟卿逺虑无毖于恤成乃图功亦惟旧人丕克逺省昔元祐初留籥洛师者未释位诏喻之曰视国如家忠臣可以忘年卿年至未也勉为国计勿复懐归所请宜不允故兹诏示想宜知悉春寒卿比平安好遣书指不多及【正月】
　　光祖省所再上奏乞畀丛祠事具悉朕闻任贤责成者悠久而不易体国经逺者华皓而益坚角巾东第之言未闻羊祜之从欲卧防北门之寄岂曰裴度之辞劳矧卿克壮其犹盍思不解于位耆夀俊在服讵宜止足之谋樽俎间折冲奚必驱驰之役傥使卿遂山林之志孰为朕分疆场之忧无逾老臣罔或自介用逸所报先帝亦惟以敉图功所请宜不允不得再有陈请故兹诏示想宜知悉春寒卿比平安好遣书指不多及













　　景定建康志巻三
　　钦定四库全书
　　景定建康志卷四　　　　宋　周应合　撰
　　留都録四
　　御制　御书
　　真宗皇帝御制御书
　　观龙歌【中使自茅山取龙入献乃作歌送还山中】四灵之长唯虬龙虬龙变化故难同三茅福地羣僊宅灵物潜形在此中池内僊人驯扰得至今隐现谁能测乘云蠢动独标竒行雨嘉生皆荷力常人竞取暂从心才出山楹兮无处防中使勤求深有意欲献明庭兮陈上瑞初献一龙朝魏阙偶挹二龙离洞穴人心龙心若符契一去一住何神异我覩真龙幸不惊至诚祝龙龙好听但祈风雨年年顺庶使仓箱处处盈
　　仁宗皇帝御书
　　飞白尧舜佛安字赐知江宁府钱公辅
　　飞白帝佛字赐知江宁府傅尧俞
　　髙宗皇帝御制御书
　　题金华宫石上十二字云虎踞龙蟠耸金陵之王气【髙宗御名】书
　　【庆元旧志载在第九卷书画类注云即绍兴初临幸日所书也今在府治又于第十卷末云此十二字非是御书盖谓御书不宜书御名又谓石在府治车驾至建康即入行宫未尝幸府治又谓唐润州毕刺史之名与髙宗庙讳同此字疑为毕所书也今以旧志详之其不可信有四建康行宫系绍兴二年命李光建帝初至建康实建炎二年五月其时未有行宫暂驻跸神霄宫即保宁寺也旧志乃谓车驾至建康即入行宫一不可信也驻跸神霄之时尝以华藏寺暂为府治盖旧府治欲建行宫故守臣出寓华藏其后行宫既成始改府治于行宫之东南隅则今之府治实非建炎以前之旧治旧志乃以髙宗未尝幸府治而证御书之非是安知此地未为府治之先逰幸不曽到此指今府治为旧府治其不可信二也金华乃梁宫名去台城三里旧志九卷记云御书金华宫石十巻记云元刋致一斋竹石间与金华宫石错立两巻自为抵牾其不可信三也九巻直书曰髙宗御书十巻又指为毕刺史书其不可信四也恭覩髙宗前后宸翰字体与臣黄庭坚字相近此石所题十二字亦然庭坚字法自为一家唐人字学虽精未见有字体与庭坚同者前此守臣以此十二字为髙宗御书而严奉于玉麟堂之东必有见矣岂可以唐润州刺史之名偶同御名而意彼为是耶况升润各州以润州刺史之名而证升州之字亦未为确也今不敢不记于御书之列俟正于后之君子】
　　御制诗赐张浚曰愿同越句践焦思先吾身卒章曰髙风动君子属意种蠡臣【建炎二年至建康时】
　　御书孝经十八章真草相间赐秦桧
　　御书周易乾卦赐秦桧
　　御书决防元功精忠全徳之碑十字赐秦桧
　　御书六轴赐王安节王珙【本藏其家】
　　御草书王安石诗赐赵撙纷纷扰扰十年间世事何尝不强顔亦欲心如秋水静应须身似岭云闲【刻石在保宁寺】
　　孝宗皇帝御制御书
　　武经龟鉴序赐王彦曰古之有天下国家者未尝去兵故曰天下虽安忘战必危自司马之法壊后之言兵者必曰孙武观其消息盈虚合于天道横斜曲直应变无穷可谓善之善矣朕于此每有感焉尝欲考古今之成败较谋略之短长以合于武攽示诸将庶政方繁有所未暇保平军节度使王彦以其所编次武经龟鉴来上采掇前代已然之迹着其得失必取武书以验之诚得我心之所同然者斯亦勤矣噫文武一道也三代以六卿命帅汉以御史大夫防军凡为将者安可不学耶霍去病谓顾方略如何者此一时有激而云非万全之计不当以为法也彦宜益懋勉俾无愧于此书岂不美哉嘉叹之余因题于篇首隆兴甲申嵗秋九月甲子选徳殿书赐王彦【彦时为建康都统制刻石在本司】
　　御批赐郭振卿亷正自守朕深知之但诸军统兵官切宜待遇以礼随其髙下付与事权严其阶级【如兵官有过当由自治之无使小人侮慢兵官如此则阶级不严】庶可统率士卒不至犯分缓急可以责任卿宜体此【振时为建康都统制刻石在本司】御札赐阎仲朕惟将帅之毎在蔽功而忌能尊已而自用故下有沉抑之叹而上无胜筭之助殊不知兼収众善不揜其劳使智者献其谋勇者尽其力迨夫成効则皆主帅之功也昔赵奢解阏与之围始令军中有谏者死及许歴进北山之防而奢许诺卒败秦师奢为封君与亷颇同位果何害焉卿当以奢为法毋蹈前用副注委已尝面谕此意故兹亲札宜体至懐
　　皇帝御制御书
　　题赵葵墨梅诗曰溪藤踈影势千寻笔补春工着意深止渇调羮归妙手谁知一片嵗寒心
　　御书明道书院四大字赐为额
　　御书忠勤楼锦绣堂六大字赐吴渊
　　御书忠实不欺之堂裕斋桂山十字赐马光祖御书景福万年之殿六大字赐茅山元符观
　　御书灵休介福元坛六大字及圣徳仁祐之殿六大字褒僊镇寳四大字寳珠杯三大字赐茅山崇禧观御书玉气凝润鹤情超辽八字赐司徒师坦
　　诏札碑刻【御书御制不専繋于建康而立石在府者録于此】
　　太宗皇帝御制戒石铭曰尔俸尔禄民膏民脂下民易虐上天难欺
　　髙宗皇帝御札曰近得黄庭坚所书太宗皇帝御制戒石铭恭味防意是使民于今不厌宋徳也因思朕异时所歴郡县其戒石多置栏槛植以草花为守为令者鲜有知戒石之所谓也可令摹勒庭坚所书颁降天下非惟刻诸庭石且令置之座右为晨夕之念岂曰小补之哉【绍兴二年七月吕頥浩立石府治】
　　仁宗皇帝御制放生文曰哀汝等前生中作何罪业变入恶道生胎卵湿化有无足两足多足等故我今思曰汝往世曽为酷煞生人过为防恶不忠国君不重父母十恶三业六情尽牵五业皆惑饮食盈腹而不美衣重过度而不华软硬染心温冷着意疼痒动念麄滑见情目乱杂色耳躭媱声口贪诸味鼻□臰香心无所足意起望外荣尊登天而不髙威人仗煞而不足伏为汝等各归人世莫为畜种信行三寳奉成斋戒乐闻佛法永无罪障三世一切佛救此业因信心廻向不作过恶得成佛果【庆厯七年八月七日降下至和三年四月十四日立石本府法光寺】
