<!-- { "loadSidebar": true } -->
　　古乐游苑案寰宇记其地在覆舟山南舆地志云在晋爲药圃义熈中卢循反刘裕筑药园垒以拒循即此处也宋元嘉中以其地爲北苑更造楼观于覆舟山后改曰乐游苑十一年三月禊饮于乐游苑防者赋诗顔延之爲序孝武大明中造正阳林光殿于内侯景之乱焚毁略尽【范蔚宗应诏诗崇盛归朝阙虚寂在川岑山梁恊孔性黄屋非尧心轩驾时未肃文囿降照临流云起行盖晨风引銮音原薄信平蔚台涧备曾深兰池清夏气修帐含秋隂遵渚攀防密随山上岖嵚睇目有极览游情无近寻闻道虽已积年力互頽侵探巳谢丹黻感事懐长林　丘希范侍宴应诏诗诘旦阊阖开驰道闻鳯吹轻荑承玉辇细草借龙骑风迟山尚响雨息云犹积巢空初鸟飞荇乱新鱼戱实惟北门重匪亲孰为寄参差别念举肃穆防波被小臣信多幸投生岂酬义　沈休文应诏诗丹浦非乐战负重切君临我皇秉至徳忘已用尧心愍兹区宇内鱼鸟失飞沉推毂二崤岨斾九河隂超乗尽三属选士皆百金戎车出细柳饯席樽上林命师诛后服授律缓前禽函轘方解带嶤武稍披襟伐罪芒山曲吊民伊水浔将陪告成礼待此未抽簮】
　　古上林苑案宫苑记云鸡笼山东归善寺后又实録宋大明三年初筑上林苑于武湖北宫苑记云孝武立名西苑梁改名上林今其地有古池俗呼爲饮马塘亦曰饮马池其西又有望宫台【杨虞部诗奉甸荒凉汉苑深当时白虎毙千金江南地窄分茅少也学中原有上林】
　　古博望苑在城东七里齐文惠太子所立辅公祏城是也沈约郊居赋云睇东巘以流目心凄怆而不怡昔储皇之旧苑实博望之余基谢晖游东田诗云鱼戯新荷动鸟散余花落即此地也今城北七里钟山下古娄湖苑齐武帝永明元年望气者言娄湖有天子气帝乃筑青溪旧宫作娄湖苑以厌之陈朝更加宏壮后其地爲光宅寺
　　古江潭苑其地在新林路西去城二十里梁大同初立按舆地志武帝从新亭凿渠通新林浦又爲池开大道立殿宇亦名王游苑未成而侯景乱蔡宗旦金陵赋云访江潭之大苑惟萧沟之名存注今有沟名萧家沟即此也
　　别苑一名西园晋安帝元兴三年春桓筑别苑于冶城案舆地志其城本呉冶铸之处因名焉王导疾作因徙移冶出石头城西以地名爲西园故晋书成帝幸司徒府游观西园即此处也太元十五年武帝为江陵沙门法新于中立寺以冶城爲名至是桓尽移僧出居太后寺以寺爲苑在今县城西
　　古芳林苑案寰宇记一名桃花园　齐高帝旧宅在古湘宫寺前巷近青溪中桥帝即位修旧宅爲青溪宫一名芳林园后改爲芳林苑永明五年褉饮于芳林王融曲水诗序云载懐平浦乃睠芳林葢谓此也梁天监初赐南康元防王爲第益加穿筑箫范爲记言藩邸之盛莫过于此【马野亭诗昔日曽爲府署来谁人都把挿桃栽不闻华屋笙箫响但见芳林锦绣堆防度刘郎来观里半年逺客住天台如今此地知何在桑柘成隂拨不开】
　　古建兴苑梁天监四年立建兴苑于秣陵里侯景之乱裴之髙迎致柳仲礼韦粲等俱防青塘立营据建兴苑其地在今府治西南秦淮南岸
　　古元圃齐文惠太子性颇奢丽宫内多雕饰精绮过于王宫开拓元圃与台城北堑等其楼观塔宇多聚竒石妙极山水虑上望见乃傍列脩竹内施高障造游墙数百间【舆地志云丹阳郡建康县台城齐文惠太子治元圃有明月观宛转桥徘徊廊内作净明精舍又梁书云昭明太子性爱山水于元圃穿筑更立亭馆与朝士名素者游其中尝泛舟后池畨禺侯轨盛称此中宜奏女乐太子不答诵左思招隠诗何必丝与竹山水有清音轨慙而止其地在今府城东北隅】
　　古南苑在瓦官寺东北宋明帝末年张永乞借南苑帝云且给三百年期满更请后帝于此梁改名建兴苑在秣陵建兴里侯景举兵攻台城司州刺史等皆来赴援裴之髙营于南苑即此也【杨虞部诗张永移家入洞天緑篁红藕旧林泉人间满百人应少明帝恩深三百年　马野亭诗当时南苑最新竒胜似其他东复西多少园亭行不到纵横石径动成迷香风十里荷花荡翠影千行柳树堤伊被何人曽借住端如误入武陵溪】
　　古桂林苑陶季真京都记曰建康县北汉朝爲桂林苑南朝宫苑记曰桂林苑在落星山之阳呉郡赋云数军实于桂林之苑即此也属上元县慈仁乡
　　南唐北苑徐汤悦徐锴有北苑侍宴赋咏序云望蒋峤之嵚岑祝爲圣寿泛潮沟之清浅流作恩波其地在城北
　　乌衣园在城南二里乌衣巷之东王谢故居一堂扁曰来燕嵗久倾圮咸淳元年五月马公光祖撤而新之堂后植桂亭曰緑玉香中梅花弥望堂曰百花头上其余亭馆曰更屐曰頴立曰长春曰望岑曰挹华曰更好左右前后位置森列佳花美木芳防蔽亏非复曩时寒烟衰草之陋矣【北谷罗必元诗乌衣池馆一时新晋宋齐梁旧主人无处可寻王谢宅落花啼鸟秣陵春　履齐吴公潜满江红词柳带榆钱又还是清明寒食天一笑满园罗绮满城箫笛花树得晴红欲染逺山过雨青如滴问江南池馆有谁来江南客乌衣巷今犹昔乌衣事今难覔但年年燕子晚烟斜日抖擞一春尘土债凄凉万古英雄迹且芳樽随分趂芳时休虚掷　退庵吴公渊和投老未归太官粟尚教蚕食家山梦秋江渔唱晚峯牛笛别墅流风惭莫继新亭老泪空成滴笑当年君作主人翁今为客紫燕语犹如昔青鬓改难重覔记携手同游此处恍如前日且更开懐穷乐事可怜过眼成陈迹把忧边忧国许多愁权抛掷　履齐又和唤出山来把鸥鹭盟言轻食依旧是江涛如许雨帆烟笛歌断莫愁檀板缓杯倾白堕琼酥滴但惊心十六载重来征尘客秋风鬓应非昔夜雨约聊相覔叹主恩未报无多来日故国千年龙虎势神州万里鼪鼯迹笑谢儿出手便呼卢樗蒱掷叶润莺啼序离骚困唫梦醒时台城旧路问流水东入沧溟还解流转西不乌衣梦浪传故国晴】
　　【烟苒苒宫墙树念吟防凄断待随燕子来去回首十年烂锦花场趂吟云赋雨可曾对寳瑟知音髙轩为谁轻驻借东风愁长笑短水云深春江日暮伴覊懐惟有征衫贮寒半缕髙情谩赋蕙带兰襟蛾眉古来相妬英雄到江南易老后来谁更风景伤心泪沾樽俎登山宴水横江酹酒倾将慷慨酬形势付兴亡一笑翻歌舞独醒难继山公上马旌旗动又还惊起鸥鹭危亭恨极落尽寒香怕道断肠句有多少行星翠防春浅寒深孕粉藏香蝶清蜂瘦目孤采笔芳牋拟待倩取游丝系却离绪旋工试写入鸣柱曲髙调古美人何在谁能和此幽素　樗嵒张林词柳稍青燕垒花深鹭汀云淡客梦江臯日日言归淮山笑我尘鎻征袍几回把酒慿髙阑干外魂飞暮涛只有南园一畨风雨过了樱桃】
　　古东园在城东东冶亭侧面东有堂曰钟山以其尽得钟山之胜名之近东有两亭相对南曰见墩取其见谢安旧墩之意北曰草移取北山移文之意乾道五年与东冶亭并创【沈休文宿东园诗陈王闘鸡道安石采樵路东郊岂异昔聊可闲余歩野径既盘纡荒阡亦交互槿篱疎复宻荆扉新且故树顶鸣风飚草根积霜露惊麏去不息征鸟时相顾茅栋啸愁鸱平冈走寒兔夕隂带层阜长烟引轻素飞光忽我遒宁止岁云暮若防西山药頽龄傥能度】
　　沈约郊园在钟山下约憩郊园和约法师诗云郭外三十畆欲以贸朝饘防蔬既绮布宻果亦星悬谢朓有和沈祭酒行园诗【旧志】
　　半山园在今报寜禅院是其地王荆公营居半山园有诗示蔡天启备述其事所谓今年钟山南随分作园圃者是也又有次呉氏女子诗注云南朝九日台在孙陵曲街傍去吾园只数百歩【旧志】
　　绣春园在府社坛东运司端平二年髙公定子作记云【予昔经行得绣春堂于酒名朅来将漕访其堂无有也问遗址亦未知何所客为予言绣春焉所取名予谓之曰绣衣春当霄汉立防服日向庭闱趋乃杜少陵入秦行之句此嘉名也吾欲堂而顔诸司存造船场有余地隣亦愿益以废圃乃扩之拓而新之非事游观其以示兴废之一端平二年九日临卭髙定子瞻叔识】
　　景定建康志巻二十二
<史部,地理类,都会郡县之属,景定建康志>
　　钦定四库全书
　　景定建康志巻二十三　　宋　周应合　撰
　　城阙志四
　　诸仓
　　广济仓有东西仓又有新仓西仓在大军仓后崇道桥南东仓在武雄营侧新仓在广济西仓北乾道四年防守史公正志以亲军寨及作院地増拓旧基西偏建为新仓转运副使赵公彦端为记
　　仓记【上临御之六年中都之仓廪实乃始建丰储仓着粟百万然议者犹谓宜仿古实边之意藏之外便时天官贰卿史公正志躬献纳而彦端掾公府皆与闻之未防公出镇建康彦端亦将漕江东踵至焉会秋上熟其粜二十几以病农公乃推前议大出库钱敛而藏之以均本末成先备而廪人病委积之无所也以告葢昔之为仓者三曰广济曰常平曰大军绵亘错峙凡百有条楹自他郡眂之可谓壮矣惟帝之别都天下劲兵良马在焉岁之经入无虑数十万斛漕江而下者舳舻数千里方其流衍坌集虽佛庐宾传为之充仞而皁栈之供有至于露积者然古帝王之居也其廪廥之制宜雄盛闳博后世可考而图记独称呉苑仓在苑城内于晋为太仓余无闻焉苑城今都城也以当时运渎推之于广济为近皆距城之西偏外薄于江中则秦淮注焉转漕之利古今葢同之于是因广济之北彻故官治又告于大将从旁军营得地凡百有一十丈为屋八十有四楹度受粟五十万斛高明旷夷深厚固严输者不劳守者易力然储材于素市工以直农不去野商不辟涂斧斤齐和丹垩绚焕故新相临迥出其表中役有沉筏举于江莫之主名取而用之既巨且良民懐不扰益以叹异始于乾道四年秋九月戊辰冬十有二月甲寅乃告成焉公伟人也其在朝廷尝为上陈天下大计上命坐反复酬听率漏下十数刻其辍公之来固不专于奉法令剸烦剧然适疆埸无事而狱讼簿书之属又廓廓无定着故得以其余力为一方长久之图自城池邑屋细大毕举兹其一也公平生慷慨不治财及在官则觳然如他人之私方天子以恭俭先天下乃者郡国以潦闻者众既优其复除又从而赈廪之而太仓之富自若也公之境人食三鬴亦蠲其入十三葢君臣之间以俭登济者如此夫道上德意而采方国之风者使人职也故并记之以昭示来者俾知富国之道自俭始五年春三月辛未左朝请直显谟阁权发遣江南东路计度转运副使公事赵彦端记左朝奉新差权通判楚州军州主管学事赐绯鱼袋杜易书并题额】
　　平止仓在广济仓之左嘉定中留守余公嵘建
