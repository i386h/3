<!-- { "loadSidebar": true } -->
　　事迹武举状元周虎有记【马军行司公宇在建业西门之里东距冶城伊迩前人规橅殊未易及惟西北一隅独无潴水之地郁攸之戒毎用惴焉暇日因续西园四望亭之北为轩三楹即檐之沥凿池方十有六丈以受众溜以备不测穴地不四五尺偪于地心得泉津津従而深之则纡随溢清冷而甘香以之瀹茗涤烦颇胜他水亦可异也思有以名之而不得一日引睇冶城之颠有屋孤起诹之则晋将军卞壶望之墓傍之舎所谓忠孝亭者是己嗟乎忠孝之于人与生俱生夫人固有之卞氏一门顾得擅此名于天地间耶方典午不竞官爵自尊品流自高纷如也至俯首一意惟国之忧惟君之狥死生祸福不复吾计如望之者凡几人父死国难子死父难盖六朝以来旷未之闻则谓父忠臣谓子孝子可无愧裴母之言矣路有贪泉行道之人耻而不饮虎也何幸虽得官台麓而食息起处乃隣英灵于千载之上且新泉之出与忠孝一亭下上适相近可不挹望之之高风仰望之之遗烈托忠孝之美名复皇皇乎他求哉于是乎遂名其泉曰忠孝庶后之饮此水者不懐行道之疑而望之之流芳汲之则在云嘉定嵗庚午冬十月临淮周虎叔子记并书】
　　玉兔泉在府学东廊前
　　事迹秦丞相桧未仕时宿学夜见白兔入地使人掘之一丈许得泉桧既入仕设井栏镌石篆书玉兔泉三字
　　一人泉在蒋山北高峯絶顶古定林寺后仅容一勺挹之不竭自山下至泉五里【章望之诗云一人泉在此山颠万人可饮闻旧言顾我无人试此水盛夏独饮南风前】
　　道光泉在蒋山之西梁灵曜寺之前
　　事迹熙宁八年僧道光披榛莽得泉深五尺穴竹引注寺中由岭至寺凡三百步王荆公手植二松于其傍其后道光又得二泉合为一派主寺者作屋覆于其上名曰防亭以此泉得之道光故名道光泉【王荆公诗箨龙带雨绕山行注逺投深静有声云漏滴槽朝自暖虹垂斋镬午还晴铜瓶各满幽人意玉甃因高正士名神力可嗟妨智巧桔橰零落任苔生】
　　宋熙泉在蒋山宝公塔之西有宋熙寺基基之左有泉因名宋熙泉今蒋山兴国寺日用皆此泉也
　　喜客泉在茅山栖真观南客至则涌沸而起【旧志】事迹句曲三茅山记喜客泉在大茅北垂方数尺客至即沸故以为名【漫塘刘莘诗物我本忘情无情惟止水底事山中泉客来如有喜悠然镜靣平倐尔鱼眼生少焉开笑靥似与客逢迎客喜泉岂知泉笑客何有邂逅深山中聊结忘情友深居韦去非次韵白云在空山丹光照屋水仙人迹如扫客至泉輙喜世路多不平个中太清生政以静自怡亦与凡将迎风波处处息坎离人人有要使到此踪尽作蓬瀛友】
　　抚掌泉在茅山崇夀观前虽旱不涸旧记云在鸿禧院东闻击掌之声涌出如沸其味甚佳冬时常暖亦呼为冬温泉
　　白骑泉在城北十五里石迈古迹编曰呉大帝时蒋帝乗白马执白羽扇见形于此马跑地成泉因以名之其其泉在骑亭山之侧属上元县慈仁乡
　　白乳泉在摄山栖霞寺千佛岭下昔因人伐木始见石壁上刻书六大字曰白乳泉试茶亭不知得名于何人
　　陈隆泉石迈古迹编曰上元县丹阳乡綘岩山之北父老相传昔有陈隆道人尝结茅其侧其泉清澈甘冷绕山十余泉皆所不及建炎中居民避难山中取给此泉泉之东有屋基平坦无石莫知所因
　　田公泉在茅山玉晨观东南一里亦呼栁谷泉【旧志】事迹真诰定録言华阳雷平山有田公泉饮之除腹中三虫与隐泉水同味云是玉沙之流津也用以浣衣不用灰以此为异
　　玉液泉旧记云在茅山崇夀观后山罡上路西畔仙人捧石北泉若乳色甘而香能去腹中诸疾
　　海眼泉旧记云在杨尚书山房常时泉涌能应海潮在积金中茅之西今元符宫西园是也
　　诸水
　　钟山水
　　事迹李衞公浮槎山水记云李侯以镇东留后出守庐州因游金陵蒋山饮其水既又登浮槎至其上有石池涓涓可爱盖陆羽所谓乳泉漫流者饮之甘则钟山水与浮槎之水其味同也
　　石头城下水
　　事迹中朝故事云李德裕愽达居廊庙日有亲知奉使于京口李曰还日金山下杨子江中零泉水与取一壶来其人举棹日醉而忘之泛舟至石头下方忆乃汲一瓶于江中归京献之李公饮后讶叹非常曰江表水味异于顷嵗矣此颇似建邺石城下水其人谢过不隐也
　　八功德水在蒋山悟真庵后因梁天监得名
　　事迹天圣记云【钟山之阳有泉曰八功德梁天监中有胡僧昙隐飞钖寓止修行有一厐睂叟相谓曰予山龙也知师渇饮功德池措之无难矣人与口灭一沼沸成深仅盈寻广可倍丈浪井不凿醴泉无源水旱若初澄挠一色厥后西僧继至云本域八池一已眢矣此味大较相类岂非竭彼盈此乎一清二冷三香四柔五甘六净七不饐八蠲疴又其效也夫姜诗孝闻获渊开而鲤跃贰师诚至因剑刺以流飞义有激而相求物何逺而不应向非兼济则为怪力是泉也方外浄因寰中美利矧其灵者安可忽诸世故流离滋液长在惜其风雨不庇荆芜四侵寂寥山阿孰为起废史馆学士兰陵萧公贳以已俸作亭甃版石八自南康购至楹柱四下东府所成凿崖以审曲积土以端术奢不至侈岿然独存仍练僧结庐于前以掌之庶几便民汲息客防非有徴于妄福也承奉郎守大理寺丞知上元县事梅挚记】嘉定记云【八功德水钟山之胜也亭久弗葺编修钟公建台之明年元正之三日率僚属为国祈年于宝公味灵源之甘冽慨栋宇之湫陋图厰而新之鸠工度材斵岩拓基增庳为高不扰于民不侈厥费轮奂翼然所以防神渊而绵美泽也自有此山即有此水梁天监中始得名我宋天圣中史舘萧公始亭其上迨今百一十有七年复宏旧观阐幽发竒脩前有待则嗣而葺之以沾溉后人滋福于无疆是山龙沸出之祥钟公重建之美意也公名将之字仲山长沙人自枢属三持节为此来今着籍元士是役也俾其属浚都赵师缙董之因识其嵗月嘉定改元上已日记并书】题咏【杨虞部诗翠壁如屏旱不枯一甘滑饮醍醐高僧到此闻丝竹还有金鳞对跃无注云高僧昙隐游行于此忽闻金石丝竹之音俄见清泉一莹澈甘有积年疾者饮之皆愈王半山诗寒云静如痴寒日如戚解鞍寒山中共坐寒泉侧新甘出短绠一酌烦可涤仰攀青青栁木醴何所直　念方与子违戃恍夜不眠起视明星高整驾出东阡聊为山水游以写我心悁知子不餔糟相与酌云泉　曾极诗数斛供厨替八珍穿松漱石莹心神中涵百衲烟霞色不染齐梁歌舞尘　马野亭诗钟山有岭号屏风碧石青林一径通聼得山腰鸣陆续看来海眼净浺瀜初尝但得烦心解再饮能令百虑空软美轻清无限好经中所説正相同】
　　曲水晋海西公于钟山立流杯曲水延百僚
　　事迹水经注曰旧乐游苑宋元嘉十一年以其地为曲水武帝引流转酌赋诗裴子野宋畧曰文帝元嘉十一年三月丙申禊饮于乐游苑且祖道江夏王义恭衡阳王义季有诏赋诗【顔延年应诏防曲水诗道隐未形治彰既乱帝迹悬衡皇流共贯惟主创物永锡洪算仁固开周义高登汉祚融世哲业光列圣太上正位天临海镜制以化裁树之形性惠浸萌生信及翔泳崇虗非徴积实莫尚岂伊人和实灵所贶日完其朔月不掩望航琛越水辇賮逾嶂帝体丽明仪辰作贰君彼东朝金昭玉粹德自润身礼不愆器柔中渊映芳猷兰秘昔在文昭今惟武穆于赫王宰方旦居叔有晬睿蕃爰履奠牧宁极和钧屏京维服朏魄双交月气参变开荣洒泽舒虹烁电化际无间皇情爰眷伊思镐饮毎惟洛宴郊饯有坛君举有礼幙惟兰甸画流高陛分庭荐乐析波浮醴豫同夏谚事兼出济仰阅丰施降惟防物三妨储五尘朝黻途泰命屯恩充报屈有悔可悛滞瑕难拂　萧颖士蓬池禊饮序曰晋氏中朝始参燕胥之乐江左宋齐又间以文咏风流遂逺蔚为盛集萧子范家园三日赋有云聊洁新而濯故式东流之前轨右瞻则青溪千仭北顾则龙盘秀出】
　　溧水一名瀬水在溧阳西北四十里
　　事迹前汉地里志云溧水出南湖　祥符图经瀬水西承丹阳湖东入长塘湖葢丹阳湖即南湖也尝考其详固城春秋时呉濑渚县【案胜公庙记】汉溧阳县治在焉【隋开皇十一年割溧阳之西置溧水县固城在今溧阳县之西溧水县界绍兴中得后汉溧阳校官碑于固城湖之傍故知其为汉县治】丹阳湖在其南故曰南湖溧水出南湖而东县在水之北北曰阳故名溧阳自东坝既成于是丹阳湖水不复通本县界然古溧水之出于丹阳湖明矣今县西北有水源出曹山迳溧水县界东流入本县界合于永阳江六朝事迹编及乾道建康志皆指曹山之水为溧源非也　元和郡县志溧水在溧阳县南六里盖唐溧阳县治即今之旧县也溧水东流为永阳江江上有渚曰濑渚即伍子胥
　　乞食投金处故又曰投金濑自濑渚东流为濑溪【乡民讹为烂溪】入长塘湖一派东流为呉王漕【呉王漕者杨行宻时漕运所行也或以为春秋时之呉王】　真诰云夫至贞者万乗不能激其名投金溧女是也陶居注云金溧女是子胥所逢浣纱于溧水之阳者后既投金以报之故谓之金溧详见李白所作濑女碑
　　呉漕水源出溧水县东庐山东南流入呉漕过白马桥马沈二港港下入丹阳湖
　　太山水源出溧水县南流入固城湖经五堰东入溧阳县三塔港
　　亭水源在句容县北三十里亭山南绕县城东与未山湖水合流下百堽堰入秦淮
　　汝南湾在城东八里当秦淮曲折处【旧志】
　　事迹晋汝南王渡江因家于此遂名汝南湾齐陆慧晓刘瓛宅并在湾前又有东冶亭在湾之东南乃晋太元中饯送之所　齐陆慧晓清介自立张绪目为江东裴乐家于湾前张融自称天地逸民牵船住岸卜以隣居刘瓛弟璡字子敬二人并居其间水有异味时酌饮之至今取此水酿酒极佳事见览古诗注【杨虞部诗汝南王昔过江东此地名将汝海同玉觯酌来人易醉有时人靣照花红　马野亭诗当时只号江南湾后有三人住此间自谓逸民须隐约并称贤士想高闲祗縁水味都殊异且欲隣居数徃还好是有时相就饮不妨铛脚对青山】
　　桐林湾在秦淮南南逼府城北临淮水岸旧植桐甚繁故以名东北有浮航即长乐桥也
　　明月湾在句容县西南一里通淮谢安石曾月夜泛舟垂钓今钓基尚存
　　乌龙潭在城北钟山乡永庆寺之前水旱祈祷屡应按舆地志云宋元嘉末有黑龙见于武湖侧今潭近湖所疑即当时龙见之处
　　菖蒲潭在句容县仙人坊许长史居此学道又顾著作山房多产菖蒲一寸九节
　　投金濑在溧阳县西北四十里源出曹姥山经溧水县界南流为頴阳江江上有渚曰濑渚
　　事迹呉越春秋云伍子胥奔呉至溧阳溧阳女子击缥濑水乏上子胥跪而乞餐女子箪食壶浆而饮之子胥餐而去谓女子曰掩子壶浆勿令其露女子曰行矣子胥行五歩还顾女子已自投于濑中后子胥伐楚师还过溧阳濑上长叹曰吾尝饥于此乞食而杀一妇人欲报之百金而不知其家乃投金水中而去后有妪行哭而来曰吾女年三十不嫁击缥于此遇穷人餔之恐事泄投水而死故号此水投金濑史记云子胥未至呉而疾止中道乞食张勃曰子胥乞食处在丹阳溧阳县唐书音训曰投金濑今頴阳江上伍子胥尝乞食遇妇人餔之后欲报恩求之不获乃投百金于此濑上有正义女庙李白游溧阳北湖望瓦屋山懐古诗云闻有正义女振穷溧水湾
　　投书渚今在城西
