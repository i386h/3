<!-- { "loadSidebar": true } -->
　　考证寔斋王公遂因阅县志见所载来苏顔墓属邑士髙元访求遗迹所在得尚书墓隧于荆榛间隧门跌俨然如旧顔氏子孙之居是乡者出淳熈年间江东计使顔公度蠲租故籍以白元好义者也因屋墓前而祠之寔斋感慨忠义援笔作记推原鲁公从容就死之志其目有四继得鲁公集读之乃知鲁公之墓寔在长安今来苏之墓尚书墓而非鲁公墓也按鲁公所撰靖侯含大宗碑则知自含以下七叶皆金陵就七叶中言之如延之之子曰竣曰防葢鲁公八世从祖皆尝歴位尚书则来苏所谓顔尚书墓者岂其人耶
　　许司徒墓在句容县东白土奉圣寺侧今寺中有舍寺基碑见存
　　史仲谟墓唐越王府东阁祭酒史仲谟墓在溧阳县东北三十里西山之前贾曽为之碑
　　史务滋墓在溧阳县东北三十五里
　　考证务滋仕唐通议大夫守纳言详见古今人表
　　刘府君墓在溧水县北三十五里
　　考证唐文艺传刘太真宣城人善属文师兰陵萧頴士为信州刺史卒于此
　　李顺公墓在金陵乡七里铺去城十二里
　　考证公名金全字徳镠有神道碑题云唐故开府仪同三司检校太尉兼侍中赠中书令李顺公神道
　　张懿公墓在金陵乡石头城后去城一十里
　　考证公名君咏字徳之有神道碑题云大唐顺天翼运功臣特进守太子太傅上柱国清河郡开国公张懿公神道
　　髙越墓在栖霞寺旧门外北山之麓去城四十五里有石题云侍郎髙府君墓南唐人也
　　韩熈载墓在梅頥岗
　　考证熈载病卒后主谓近臣曰吾竟不得熈载为相乃追赠平章事谥文靖于此
　　荆将军墓在溧水县南四十五里因羊左事始知有荆将军墓
　　卢循道王师干墓在句容县东一十里
　　菖府墓西平将军杜陵侯菖府墓在句容县西七里有碑
　　双女坟在溧水县南一百一十里
　　考证双女坟记曰有鸡林人崔致逺者唐干符中补溧水尉尝憇于招贤舘前有塜号曰双女坟询其事迹莫有知者因为诗以吊之是夜感二女至称谢曰儿本宣城郡开化县马阳乡张氏二女少亲笔砚长负才情不意为父母匹于盐商小竖以此愤恚而终天寳六年同于此宴语至晓而别
　　元懿太子攅宫
　　髙宗皇帝建炎元年五月十三日申时生太子三年车驾在建康行宫太子得疾未瘳有金香鼎置于地宫人误触之仆地有声太子应时惊搐不止上命斩宫人于庑下少顷太子薨寔七月十二日也攅于府城内西冶城后鐡塔正觉寺法堂西偏小室中绍兴元年二月二十九日三省同奉圣旨给降度牒一十道付建康府专一应副修葺月轮军贠兵级防护本地分官旬具平安状申府春秋差官祭享
　　杨忠襄墓在南门外
　　考证建炎元年江宁府禁卒周徳叛溧阳县卒起应之杨公邦乂为宰谕止之不聼乃设方略围捕杀之且檄隣邑共入讨贼贼以故不得逞卒就擒事闻于朝迁本府通判三年十一月金犯建康宫吏皆降敌邦乂独不从骂敌人口不絶宁作赵氏鬼不作它邦臣敌剖其心以死【详见表及传】绍兴中防公九言作墓道碑庆元初赵师晨立石【碑云所贵乎大丈夫者为其有耻心也孰不好生而畏死宁死弗顾者为其所以自立于天地间有重于生故也如其不耻则大丈夫不足为难而名义不重矣建炎巳酉金人冦江驻军采石先是车驾幸越杜充以宰相緫诸道兵镇江左前执政李棁供饟事顕谟阁待制陈邦光守建康充懦不能战以军六万人列江岸乃闭壁莫敢出敌谍知遂渡江我师自溃充与麾下数十降敌北去敌入建康棁先降邦光欲弃城度不能遁亦降通判杨公邦乂独不从大书其衣裾曰宁作赵氏鬼不为它邦臣授其仆曰持此以见志吾死矣棁邦光惭谢犹强拥公上马即野次俱见敌帅四太子者命之拜公叱曰我不降何拜敌莫敢遏縦归明日遣其将张太师谕公授以旧官公以首触阶陛求死金人惊止之徐曰公所守固髙然势去矣第归审思之明日复来公亟移书其将曰世岂有不畏死而可利动者幸速杀我又明日四太子觞二降人于堂上乐作召公立庭下公注视棁邦光曰天子以若扞城贼至不能抗又不守节更与共燕乐尚有面目见我乎敌取纸书死活二字谓曰无多言即欲死书死字下则顾旁吏有簮笔者跃起夺而书曰死于是敌皆动色又使引去明日再以见公遥望四太子遂大骂极口丑诋呼天言天宁久假汝行磔万叚尚安得汚我敌怒使人疾击梃交下公骂不絶口见杀剖腹取其心明年敌去州以事上闻诏赠直秘阁官其子二人即死旁为墓立庙赐谥忠襄九言尝谓节义者国家之元气也人无元气则死国无节义则亡朝廷有伉直之风则遇变多仗节之士大丈夫临难不可免遂以身死之所以立君臣之义明逆顺之理使任人之事者晓然知废义背理决不可以立乎天地之间其有功于名敎也大矣呜呼我国家涵飬二百年自熈丰一壊蔓延以至政宣变起仓猝当时京师不屈仅得数人而継之者公也使靖康之难一时在位人人如数公金人安得谈笑而移城阙又使靖康之难无公等数人南渡何以中兴然则有国家者平时奬崇正直扶持人心其可忽乎以建康论之杜充辈皆宰执侍从相倡降贼公以州佐贰乃挺然若此则官职又可轻予乎傥朝廷以充之柄授公之手城未必遽防今既败事在公报国之义固巳无负而朝廷所失何如哉此又为古今忠义之士所深叹也公吉州人政和乙未进士后六十九年建川防　言为吏金陵再拜墓道嗟叹而为辞曰山云起兮　隂木肃风兮萧森骨荒榛兮頺隧野鸟怨兮清音噫丙午兮燕安蔼荐绅兮多盘系苞桑兮弗戒论旧好兮开邉衅生兮召戎倾天地兮尘防粲承平兮百载莽夷门兮庙宫我逾邠兮梁山蛇洊食兮江干拥貔貅兮首鼠纷推拜兮后先独立兮慨陈人自靖兮此身寕为鬼兮赵氏肯涅缁兮金庭肴醑饲兮茍哺弗自知兮貌頳握玉麟兮拜强敌曽莫嗔兮防心岂曰余兮独死汝尸坐兮偷生振英声兮堦下气烈动兮清宁凛名义兮身世九鼎重兮一羽轻翳翳兮幽藏頺阳照兮山荒发毛爪齿兮一世同腐庙貌圭衮兮千古之光春秋兮代谢勿替兮烝尝庆元戊午春修职郎建康司户参军赵师农立石】
　　王舒王墓在半山寺后
　　翰林给事张唐公墓在上元县长宁鄕吕恵卿作志资政管元善墓在句容县下蜀镇柔信鄕之原
　　白时中撰志铭【铭曰管以国氏世逺而分龙泉着姓自公有闻公姿粹秀浑然徳噐种学绩文川流岳峙暨于从政激浊扬清有施有守伟其休声济是显融持槖珥笔献替丝纶左右宻勿出殿方面入济庙堂谋猷来告愍恤百章惟其令名诏于后裔勒兹坚珉幽宫永閟】
　　杨忠介墓在上元县钟山鄕
　　考证杨宗闵字景齐代州崞县人太傅和义郡王存中之父也屡立战功建炎元年十二月金人犯永兴众以永兴无备劝宗闵去宗闵曰吾结髪从戎防国厚恩行年六十有七唯有死耳他非所知明年正月城陷血战而死赠太师魏国公谥忠介其子存中招魂于钟山敷文阁待制刘一正爲之铭【杨爲显姓世泽以滋由汉及唐别分支公家鴈门奕奕有闻儒学相授位防徳尊公曰丈夫志尚各异我必以功自见于世惟时夏童跳梁干纪躏我西陲防无宁嵗公初即戎气巳葢众双带两鞬射则命中鏖战疆埸蹂践斥卤固敌是求计不返顾公身居先将士内激凡师所临当百以一料敌制胜不愧古人机变横出防若鬼神晚佐永兴遭时囏虞连城不守援絶势孤人或谓公子盍去诸公曰国恩必报以躯帝为嗟悼告弟防荣孰慰忠魂公有孙孝孙翼翼位在九棘勲名孔昭恭惧靡忒光大厥家未见穷巳天其赉公孙又有子】
　　叶状元墓在上元县宣义鄕
　　考证叶祖洽字惇礼熈宁三年廷对第一官至徽猷阁直学士太中大夫政和七年四月六日终于真州寓舍诏赐赙加等赠宣奉大夫郡具事以九年正月二十五日合于江宁府上元县宣义鄕鴈门原夫人之墓上官均撰志铭【铭曰惟士狃常文弱而弊纂组葩华寖失根柢神宗独运以古为制章明六经策以经济惟公裒然眇视侪类放词汪洋克当帝意声名伟如多士嗟喟峻陟蓬山炳焕位出殿侯方入聮近侍天官之宗权衡百吏帝咨其人惟公之试有谋必陈有作必遂峙立孤鶱弗倾弗倚俗方喜同公则弗随众为逊防公以简持安于誉诽自信不疑投间缀书硏道之防尚期奋飞为国之毗孰云其亡士友嗟欷年岂不多大位克跻有欝其中不究其施勒铭幽宫以永其垂】
　　太师秦桧墓在牛首山去城十八里
　　大资秦梓墓在溧阳县南屏风山
　　少保威定王徳墓在上元县钟山之原
　　傅雱撰神道碑【铭曰赫赫炎宋中兴丕基荡攘蛇豕以及鲸鲵公自熈河提戈崛起感防风云鹰扬万里靖康之初手擒黠防大振天声名闻圣主筥虎跳梁震惊汉沔戎略一施二逆就脔昱亦拥众盗据济上亲枭其首风威逺畅成挟强援鸱张淮蔡公谈笑间星奔兽骇遇冦江夏锋如猬芒转战千里败之池阳淮海震扰大驾南巡招懐降附独成一军急趋东吴觊靖国难贼压和垒民坠涂炭求援于公乃麾备将昱彦授首军容益壮傅等造变以逞异圗公奋袂起期于诛鉏逆臣既擒天子复辟干维再张公与有力继闻代马南渡武昌巻甲而趋直扼其吭敌进无所其退惟艰势益穷蹙敛军北还公奏凯旅将迎隆祐未逹贑上命诛妖冦啸聚贵溪曰王念经僣窃大号恃险凴陵师渉彭蠡江等游魂婴公之锋如火燎原寻歴鄱阳鄱阳危急文舜猖狂矢石四集公冒重围敌人禠魄指頋之顷凶渠尽获爰乗两势念经垒枹鼓一鸣巢倾卵毁控扼天堑屏蔽京口羣议退保公请死守仲威时众翺翔杨土公手擒之不烦一旅青蹂江需公乃防劔破之崇明遏其防焰琳刼其众归身逆徒不容旋踵磔死当涂逆雏推麟悉众淝水公徃驱之曽不折棰应援西颍公方整斾羣冦谍知望风奔溃就袭蕲邑虎踞宿城耶律面缚一尘不惊敌人精甲逾十万众长驱江浒利与我并于时分兵将保江东公请先登以折其冲独麾虎旅夜渉采石父子捐躯誓死于敌贼陈柘臯旌麾塞空公亲合围首挫其锋繄公之胜众方堵进名王贵酋歼夷殆尽由兹一战敌势大摧不敢南鄕饮马长淮惟敌之来其势桀骜视公凛然乞盟请好跻时承平疆场肃靖舍爵防勲节旄是命当宁悯公久膺烦剧聼觧军务俾就安适圣恩隆厚其谁公如緫符江陵雍容甚都卧镇上防控制荆楚忽焉沦丧失兹召虎讣闻西来上心震悼昭示眷懐锡之涣号兰砌芬芳勲庸益着髙大其门绍隆厥绪有宋功臣翊戴皇极用诏后昆刻诸金石】
　　忠壮李节使墓在溧阳县西北青龙山之南
　　考证邈字彦思临江军人靖康元年八月诏以邈知真定府事邈至守备单弱金人入冦巳未兵薄城下辛酉敌围城邈率其麾下且战且守而援兵不至十月戊戌城防邈巷战不克将赴井死左右持不得入斡里雅布胁邈拜不拜以火燎其须眉及两髀亦不顾因问邈团境内民使击我谓我为贼何也邈曰汝负盟所至掠吾金帛子女非贼而何卒不能屈乃拘于燕山府久之欲以邈知沧州笑不荅且说之曰天下彊弱安有常吾中国适逢其隙尔汝不以此时归二圣及两河地嵗取重币如契丹以为长利彊尚可恃乎敌韪其言命邈祝髪左衽邈愤诋拒甚力乃以檛击邈口流血邈复吮血噀之翌日自去其髪为浮屠敌于是大怒遂击邈死时建炎二年也绍兴二年招魂此叶叅政梦得为之铭官至青州观察使真定府路安抚使赠昭化军节度使谥忠壮
　　四厢王节使墓在上元县钟山鄕棠梨山
