<!-- { "loadSidebar": true } -->
　　絶宅地旧志云在县南三里古大社西有凶地三畆晋周顗司马秀苏峻皆宅于此悉以祸败宋王僧绰曰大丈夫当以正道自居何宅之有凶吉寻为元凶所害杨偹有诗曰四主衣冠今不终髙门列防谩重重由来瘠沃分劳逸莫道人凶非宅凶
　　宋檀道济宅在青溪
　　考证异苑云檀道济居青溪此宅先是吴将歩阐所居谚云扬州青是鬼营青溪青杨是也自歩及檀皆被诛【青杨巷名】
　　何尚之宅在南涧寺侧
　　考证袁防与尚之书云丈人徽明未耗举业方隆傥防屈事康道降节徇务舎南濒之采菽此行决矣尚之宅在南涧寺侧故书云南濒诗所谓于以采苹南涧之濵也南涧今城南落马涧是也
　　沈庆之宅在城东南十里
　　考证南史沈庆之传居清明门外有宅四所室宇甚丽又有园在娄湖庆之一夕携子孙徙居之以宅还官悉移亲戚中表于娄湖同闬迨前废帝立加几杖给三望车庆之每朝贺常乗猪鼻无幰车左右从者不三五骑履行田园每农桑剧月无人从行遇者不知其三公也栁元景造之鸣笳列卒满道庆之挿杖而耘尝侍宴赋诗云老朽筋力尽徒歩还南岗
　　谢防卿宅在今府城东南十八里
　　考证宋谢几卿坐免官居白杨之石井朝中交好者载酒从之客常满座
　　建平王刘宏第在鸡笼山
　　考证宋书云建平宣简王少而闲素笃好文籍太祖宠爱殊常立第于鸡笼山尽山水之羙
　　齐武帝旧宅在青溪今城东一里临秦淮是其地【旧志】考证齐书云武帝讳頥字宣逺太祖长子也小字龙儿生于建康青溪宅其夜陈孝后刘昭后同梦龙据屋上故字焉　永明二年帝幸青溪旧宅
　　萧子良宅在钟山之西
　　考证竟陵王子良行宅诗曰访宅北山阿卜居西野外幼尝恱禽鱼卑性羡蓬荟
　　刘子珪宅在今城东二十五里青龙山之前
　　考证南史齐刘瓛居于檀桥瓦屋数间上皆穿漏永平七年竟陵王子良表武帝为立馆帝以檀桥地给之
　　梁武帝宅今府城东南七里光宅寺基是
　　考证梁髙祖于宋大明八年甲辰生于秣陵县同夏里三桥宅
　　沈约宅在钟山之下名东田
　　考证南史梁沈约迁尚书令虽名位隆重而居处俭素立宅东田瞩望郊阜尝为郊居赋以叙其事又尝赋东园诗有槿篱踈复宻荆扉新且故之句　鸡跖集云宅成刘查賛之约报云惠以二賛词采妍冨便觉此地十倍
　　朱异宅在今府城东北
　　考证南史梁朱异及诸子自潮沟列宅至青溪其中有防池玩好每暇日与賔客逰焉
　　范云宅在今府城东南七里
　　考证陈轩金陵集载何逊行经范将军三桥故宅诗云旅葵应蔓井荒藤巳上扉寂寂空郊野无复车马归
　　江揔宅在青溪大桥北与孙玚宅对
　　考证揔仕陈为尚书令故亦称江令宅　寔録云江令宅在青溪中桥傍湘宫寺巷对桃花园路北后主尝幸其宅呼狎客　杨备诗注云南朝鼎族多夹青溪江令宅尤占胜地　隋初揔还宅诗云悒然想泉石驱驾出防城玩竹春前笋惊花雪后春记室新书云江揔之泉石依然谓此也　刘禹锡诗云南朝词臣北朝客归来惟见秦淮碧池台竹木三畆余至今人道江家宅　本朝为段缝约之宅青溪阁亦其地也故荆公诗云昔时江令宅今日段侯家
　　孙玚宅在青溪东其西即江揔宅
　　考证寔録陈起部尚书孙玚居处奢豪家庭穿筑极林泉之致歌童舞女当世罕俦
　　伏曼容宅在今府治西南三里
　　考证曼容居瓦棺寺东施髙座于防事有賔客輙升髙座为讲説生徒常数百人
　　伏挺宅在今府城北潮沟
　　考证挺于宅讲论语听者倾朝
　　唐栁郎中故居在茅山
　　考证权徳舆作栁郎中茅山故居诗云下马荒堦日欲曛潺湲石溜静中闻鸟啼花落人声絶寂寞山窗掩白云今不详其处
　　孙晟宅在凤台山西
　　考证郑文寳南唐遗事云孙晟为尚书郎赐宅一区在鳯台山西岗垅之间徙居之日羣公萃止韩熈载见其门巷卑陋谓孙曰湫隘若此岂称为相第邪举坐莫喻其防明年孙拜御史大夫百日之间果登台席
　　徐宅旧在摄山栖霞寺西今日陶庄者是也园池甚盛
　　考证裴迪留题徐氏来贤亭云常侍江东第一流子孙今不泯先猷结亭意在来贤者谁慕清风为驻留王荆公题徐秀才园亭诗云茂林脩竹翠纷纷正得山阿与水濆笑傲一生虽有乐有司还欲选方闻二诗刻石今在栖霞市酒坊
　　王荆公宅今半山寺是
　　考证公再罢政以使相判金陵到任即纳节　辞同平章事恳请赐允改左仆射未几义求宫观累表得防灵观使筑第于白下门外去城七里去蒋山亦七里平日乗一驴从数僮防诸寺欲入城则乗小舫泛潮沟以行葢未尝乗马与肩舆也所居之地四无人家其宅仅蔽风雨又不设垣墙望之若逆旅之舍有劝筑垣輙不答元丰之末公被疾奏舍此宅为寺有防赐名报寕既而疾愈僦城中屋以居不复造宅父老曰今江宁县治后废恵民药局其地即公城中所僦之宅也
　　蔡寛夫宅在今贡院
　　考证南窗纪谈云蔡寛夫侍郎治第于金陵青溪之南穴地为池数尺之下见有瓦砾及朱髹匕筯数十蔡惊异命工愈掘之又深尺余有金镬瓦钖之器甚多皆破碎交错仆压于下灶下苇灰犹存又穷其傍大扺皆人居也然后知其下前代为平地经六朝防乱瓦砾粪壤积而至此髙岸为谷深谷为陵岂不信哉今贡院基是
　　湖隂先生居今不详其所
　　考证王直方诗话云杨徳逄号湖阴先生丹阳陈辅浙西佳士也每嵗清明过金陵上塜事毕则至蒋山过湖阴先生之居清谈终日嵗率以为常元丰辛酉癸亥频嵗访之不遇题一絶于门云北山松粉未飘花白下风轻麦脚斜身似旧时王谢燕一年一度到君家湖阴归见其诗吟赏久之曽称于舒王闻之輙笑曰此正戯君为寻常百姓耳湖阴亦大笑
　　土贡
　　唐嵗贡笔及甘棠棃
　　皇朝嵗贡罗二十疋
　　物产
　　谷之品稻粳来牟【饼饵皆胜它郡】菽麻粟
　　帛之品【俗勤蚕桑帛冠它郡】罗绢纱花绢花纱四紧纱【溧阳最多】夏纺丝冬纺丝绵
　　金之品金【句曲山】铜鐡【赤山】铜器【句容】
　　药之品玉屑【淮南子云出钟山】石钟乳【本草云茅山土石相杂徧生茅草以茅津相滋乳色稍黑而滑润谓之茅山乳性微寒】禹余粮【本草云茅山甚有好者状如牛黄重重甲错其佳处乃紫色泯泯如面齧之无碜然用之宜细研以水洮取汁澄之勿令有沙土也】黄精【本草云叶大根麄黄白色至夏有花实】生人葠【阮孝绪因母疾用药湏得生人葠旧传钟山所出孝绪躬歴幽险累曰不获忽一日鹿前行至一所遂不见就求之果得】鹿棃【本草云江宁府出一种小棃名鹿棃叶如茶根如小拇指彼处人取其皮治疮癣及疥癞云甚效八月采】木【陶隐居云蒋山白山茅山者为胜】巻栢【建康记云出巻栢】石脑【陶隐居云今茅山东西平山并有凿土龛取之】芍药【陶隐居云今出白山蒋茅最好白而大】干地黄【陶隐居云板桥者为胜】柴胡麦门冬茴蔯王不留行前胡败醤石韦菝葜地榆京三甘遂牙子天南星鬼臼僊茅连翘紫葛桑上寄地蜈蚣荨麻茵蔯蒿【按本草以上并出江宁】桔梗兎丝子香附子罂粟荆芥苍术参百合百部白敛白及地黄地榆贯众芫花半夏天门冬天仙藤威灵仙刘寄奴何首乌夏枯草谷精草【按本草并出溧阳县】芝草菖蒲南烛山桃【按本草并出句曲山】覆盆子吴茱萸【按本草并出溧水县】溪荪草侧柏【并出句曲山】芝草【龙仙芝叁成芝燕胎芝洞草芝萪玉芝荧火芝琅葛芝夜光芝并出茅山】
　　香之品黄连香【出茅山】
　　果之品来禽大杏海红金锭梅红桃绿李相公李【出句容】秦公棃樱桃绣莲藕芡寔菱寔蒲萄海门柿石榴香查西甜梧桐子地栗橘橙乳柑竹蔗荻蔗【出府境】福乡柰【出句曲】
　　菜之品莴笋大葱萝卜【溧水】冬笋茭白芹蒌蒿防风菜甘露子
　　禽之品凫鹑鸠
　　鱼之品鲟鱼鲈鱼邵鱼【状如鸢】蟹河鲀石首鲚鱼鳊鱼鮰鱼金鱼银鱼比目鱼鲥鱼
　　兽之品獐鹿















　　景定建康志巻四十二
　　钦定四库全书
　　景定建康志巻四十三　　宋　周应合　撰
　　风土志二
　　古陵
　　古越王塜在句容县
　　考证王名翳周安王时薨句容大横山下
　　吴大帝陵在蒋山之阳去城一十五里
　　考证吴志神鳯元年大帝崩蒋陵　寰宇记在县东北蒋山八里　丹阳记云蒋陵因山为名　舆地志云九日台当孙陵曲折之傍故名蒋陵亭　今蒋庙西有孙陵冈蒋陵地也【何逊经孙氏陵诗在昔零陵厌神器若无依逐兔争先防掎鹿竞因机呼吸开霸道叱咤掩江畿豹变分竒略虎视肃戎威长蛇衂巴汉冀马絶淮淝交防无内御重门岂外扉成功终巳弃凶徳愎而违水龙忽东骛青葢乃西归朅来易永久年代暧湮防苔石疑文字荆坟失是非山鸎空曙响陇月自秋辉银海终无浪金鳬永不飞閴閴今如此望望沾人衣】
　　歩夫人陵在蒋陵
　　考证吴志赤乌元年追拜夫人歩氏为皇后后合蒋陵　今蒋庙西南有孙陵冈上有歩夫人墩墩之侧有夫人塜乃其地也
　　宣明太子坟亦在蒋陵
　　考证吴志大帝皇太子登初句容后三年移钟山西蒋陵
　　晋康帝陵　　　　　　晋简文帝陵
　　晋孝武帝陵　　　　　晋安帝陵
　　晋恭帝陵
　　考证寔录康帝建元三年崇平陵简文帝咸安二年髙平陵孝武帝太元二十一年隆平陵安帝义熈十四年崩明年休平陵恭帝元熈二年冲平陵五陵并在钟山之阳皆不起坟
　　晋元帝陵　　　　　晋眀帝陵
　　晋成帝陵　　　　　晋哀帝陵
　　考证寔录元帝永昌元年春建平陵明帝太宁三年武平陵成帝成康八年兴平陵哀帝兴宁三年安平陵四陵并在鸡笼山之阳皆不起坟
　　晋穆帝陵在幕府山前近西里俗相传穆天子坟即其地也
　　考证寔录穆帝升平五年永平陵在幕府山
　　宋武帝陵在县东北二十里
　　考证寔录宋髙祖永初三年初宁陵建康县蒋山　政和间有人于蒋庙侧得一石柱题云初宁陵西北隅以此考之其坟去蒋庙不逺
　　宋文帝陵在县东北二十五里与武帝陵相近
　　考证文帝元嘉二十年长宁陵
　　袁后陵即文帝后合长宁陵
　　考证南史元嘉十七年先皇后袁氏于长宁陵长宁即文帝陵也
　　宋明宣沈太后陵在今寳林寺西南有坟垅相传为国婆坟疑即沈后所葬之地【旧志】
　　考证南史宋明宣沈太后为文帝美人生明帝元嘉三十年建康之幕府山
　　宋明帝陵在幕府山西与王导坟相近今山前有坟垅晋穆帝陵在山南或以西为明帝之墓
　　考证明帝泰豫元年髙宁陵临沂县
　　齐明钦皇后陵在今淳化镇之北
　　考证南史齐明钦刘皇后永明七年江乗县张山
　　梁昭明陵在城东北四十五里贾山前与齐文恵太子同处排陵并
　　萧墓冈西去县三十五里或云萧梁帝陵寝未详陈髙祖陵在上元县东崇礼乡地名陵里有曰天子林其地有石麒麟二里俗相传即陈髙祖墓也去城二十五里
　　考证陈髙祖永定三年万安陵城东南古彭城驿侧
　　陈文帝陵在县东北陵山之南今鴈门山之北
