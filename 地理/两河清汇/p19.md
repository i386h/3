<!-- { "loadSidebar": true } -->
　　遥隄范围寛广泛溢之水偶至堤下或髙数尺亦无即决之理近河士民皆云河决多系新堤旧堤少有决者此今人用心不如古人之騐也堤之足以防河也审矣人不知遥堤一线实司国计民生之大命置之若弃车马之所践躝风雨之所剥蚀卑薄有不及往日之半者今当细细查騐増髙増厚仍以鐡锥筒騐试不许有一寸松懈而堤之决者鲜矣遥堤不溃即河偶泛溢亦不为害国计民生或少得休息乎堤系沙土则不必论坚瑕皆当改筑盖沙能漏水漏水则易溃鐡锥筒騐试遇之即行添补
　　或以为无事之时多此工费而河工经制原有每岁修补之例但当求其实用不可以虚应塞责耳且思古人筑行堤动几百里修补之工百不一二而云劳乎且黄河一溃内帑之出民间之耗而工至十万几十万修补之费特其防末而云费乎
　　栁堤
　　堤内植栁古有其制以御溜水冲刷之患诚良法也然人但知栁之足以防堤而不知栁之自足为堤不知栁之为堤较土之为堤其费不及百之一二而其为用更胜于土之为堤也今滨河遥堤所在不阙遥堤内五尺密裁栁一行每里一千零八十尺每五尺一栁计用栁枝十束值银四钱又横植十行值银四两二千里河堤止用银八千两又另成一遥堤矣二三年之间决水偶至遥堤经此栁堤以为之障断无能破遥堤之理遇有水溜迅激之处断树留根横植水旁即龙尾埽也斜置多用即矶嘴马蹄等埽也所费甚省而成功甚速非万世永頼之业乎
　　十年之计种树遇有埽决取之不尽濵河舟载或可栰制其便更甚
　　初行恐栁栽难求可令近堤有力之家助其采办至于工费则不可省
　　守堤责成
　　土堤不可无守而栁堤更不可不守往岁栽植防堤之栁今安在乎皆以守防无人稽查废法而斧斤牛羊凌没至尽耳旧制每遥隄三里用夫三十名防守遇伏秋又益以附近民夫十名今专力责成其三十人管一铺三里者恐途逺耳目难及宜一里所用人十名中立一甲长工食倍之其九人通融管一里更于附近置田十数亩为其永业令其即家于此若嫌孤零即二三甲同住亦可栁堤之守看修植悉司之数年后少有柴薪桑条之例亦付之则栁成而堤固而河患永除非万世永頼之业乎
　　格堤
　　遥堤之固至此永免冲溃而又有不可少者则格堤是也河至遥堤不归本河亦可虑也今各处各有横堤斜行迤逦入河河之泛溢遥堤内者遇格即止仍归大河若择无横堤处所处处添置栽栁置守一如大堤永絶河患非永頼之业乎
　　重学
　　河工惟筑堤筑决为上防勤劳民力至不容已矣而堤塞之工尚有可从省易者今有重学一法畚土之器以机发之一人可当三四人至易而简遇有兴工如用丁夫十万止用四五万而足民力国计并有禆益曰土车曰石夯曰石杵每器各置一式为观者一笑
　　两河清彚卷八
