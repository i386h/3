<!-- { "loadSidebar": true } -->
　　或有问于愚曰沙垫底髙之説何如愚应之曰河底甚深沙垫则髙理所有也然以之论于旁决之时则可非所论于河水归漕之后也盖旁决则水去沙停其底自髙归漕则沙随水刷自难垫底但沙最易停亦易刷即一河之中溜头趋处则深平缓处则浅此浅彼深总不出我范围此挽水归漕之防必不可缓而欲挽水者非塞决筑隄不可也宋苏文忠吕梁诗云坐观入市巷闾井吏民走尽余王尊岁寒霜重水归壑但见屋瓦留沙痕则此时黄河之水固尝入市而河流之沙髙于屋矣自宋迄今垫而疏疏而垫者不知其几岂可以此而遂欲弃故河哉故沙垫底髙者乃故道难复之根而故道难复者乃别寻他道之根此説最为膏肓之疾治河者宜审之
　　挑濬海口
　　或有问于愚曰河以海为壑自海啸之后沙塞其口以致上流迟滞必须疏濬或别寻一路另凿海口之为得也愚应之曰海啸之説未之前闻但纵有沙塞使两河之水顺轨东下水行沙刷海能逆之不通乎盖上决而后下壅非下壅而后上决也愚尝亲往海口阅视寛者十四五里最窄者五六百丈茫茫万顷此身若浮蚤暮两潮疏濬者何处驻足若欲另凿一口不知何等人力遂能使之深广如旧假令凿之易矣又安保其海之不复啸啸之不复塞乎旧则塞新凿者则不塞非愚之所详也
　　草湾河
　　或有问于愚曰河由草湾入海何如愚应之曰河由淮城北西桥地方入海此故也嘉靖三十年间河忽冲开草湾而西桥正河遂塞连都御史塞之不得未几自塞河复归故道今于万歴十六年河水仍归草湾而故河复淤淮城之民恃以安枕矣查得草湾六十里至赤晏庙复归正河似亦无碍但正河之面三百余丈草湾濶仅三分之一譬之咽喉狭小吞咽不及则徐邳之水消泄未免迟滞此则可虑耳今欲挽归正河人力亦可施者而清江浦一带居民方恃正河之塞为安人情难于重拂而以水势度之二三年间恐当复归正河姑俟之可也
　　防河非障河
　　或有问于愚曰贾让有云土之有川犹人之有口也治土而防其川犹之儿啼而塞其口故禹之治水以导而今治水以障何也无乃止儿啼而塞其口乎愚应之曰昔白圭逆水之性以隣国为壑是谓之障若顺水之性隄以防溢则谓之防防之者乃所以导之也河水盛涨之时无隄则必旁溢旁溢则必泛滥而不循轨岂能以海为壑耶故隄之者欲其不溢而循轨以入于海也譬之婴儿之口旁溃一痈久之成漏汤液旁出不能下咽声气旁泄不能成音久之不治身且稿矣何有于口故河以海为口障旁决而使之归于海者正所以宣其口也再考之禹贡云九泽既陂四海防同曰九州之泽已有陂障而无决溃四海之水无不防同而各有所归则禹之导水何尝不以隄哉不知考耳问者曰隄以防水似矣水髙隄髙不将隆隄于天乎愚曰若谓隄之外即水耶隄外为岸岸下为河平时水不及岸隄若赘疣伏秋异常之水始出岸而及隄然或三日或五日或七日或旬日即复落归于漕愚隄成之后逾十年矣未尝有分寸之加何须隆之于天也
　　贾让防河
　　或有问于愚曰贾让有云今行上防徙冀州之民当水冲者治隄岁费且万万出数年治河之费以业所徙之民且以大汉方制万里岂其与水争尺寸之地哉此防可施于今否愚应之曰民可徙岁运
　　国储四百万石将安适乎问者曰决可行也愚曰崔镇故事可考也此决最大越三四年而深丈余者仅去口一二十丈间稍入坡内止深一二尺矣盖住址陆地非若沙淤可刷散漫无归之水源无漕渠可容且树桩基磉在在有之运艘侥幸由此者往往触败岂可恃为运道且运艘经行之处虽里河亦欲筑堤以便索挽乃可令之由决乎然则贾让中防所谓据坚地作石堤开水门旱则开东方下门溉兾州水则开西方髙门分河流何如愚曰河流不常与水门每不相值或并水门而淤漫之且所溉之地亦一再岁而髙矣后将何如哉矧旱则河水已浅难于分溉潦固可泄而西方地髙水安可往丘文庄谓古今无出此防夫乃身未经歴耳刘中丞问水集中言之甚详盖名言也惟宋任伯雨曰河流混浊与沙相半流行既久迤逦淤淀久而决者势也为今之防止宜寛立堤防约拦水势使不大段涌流耳此即愚近筑遥堤之意也故治河者必无一劳永逸之功惟有救偏补之策不可有喜新竒之智惟当收安常处顺之休毋持求全之心苛责于最难之事毋以束湿之见强制乎叵测之流毋厌已试之规遂惑于道聴之説循两河之故道守先哲之成规便是行所无事舍此他图即孟子所谓恶其凿矣
　　开支河
　　或有问于愚曰黄淮原为二渎今合而为一矣而自昆仑千溪万如泾渭沁汴诸河与山东诸泉复合之又何怪其溢也为今之计莫若多穿支河以杀其势何如愚应之曰黄河最浊以斗计之沙居其六若至伏秋则水居其二矣以二升之水载八升之沙非极汛流必致停滞若水分则势缓而沙停沙停则河塞河不两行自古记之支河一开正河必夺故草湾开而西桥故道遂淤崔镇决而桃清以下遂塞崔家口决而秦沟遂为平陆近事固可鉴也问者曰禹疏九河何如愚曰九河非禹所凿特疏之耳盖九河乃黄河必经之地势不能避故仍疏之而禹仍合之同为逆河入于海其意盖可想也然则如贾让所云多穿漕渠使民得以溉田分杀水怒可乎愚曰此法行于上源河清之处或可若兰州以下水少沙多一灌田中禾为沙压尚可食乎然则淮清其可分矣愚曰引淮而西其势必与黄防引淮而东则与决髙堰而病淮扬无异也盖河水经行之处未有不病民者向有欲自盱眙凿通天长六合出埠入江者无论中亘山麓必不可开而天长六合之民非我赤子哉且所籍以敌黄而刷清口者全淮也淮水中溃清口必塞运艘将从何处经行弗之思耳
　　疏筑濬三法
　　或有问于愚曰治河之法凡三疏筑濬是也濬者挑去其沙之谓也疏之不可奚不以濬而惟以筑乎愚应之曰河底深者六七丈浅者三四丈濶者一二里隘者一百七八十丈沙饱其中不知其几千万斛即以十里计之不知用夫若干万名为工若干月日所挑之沙不知安顿何处纵使其能挑而尽也隄之不筑水复旁溢则沙复停塞可胜挑乎以水刷沙如汤沃雪刷之云难挑之云易何其愚何其拘也问者曰昔人方舟之法不可行乎愚曰湍溜之中舟难维系而如饴之流遇坎复盈何穷已耶此但可施于闸河而非所论于黄河也
　　黄淮分合
　　或有问于愚曰淮不敌黄故决髙堰避而东也今子复合之无乃非防乎愚应之曰禹贡云导淮自桐柏东防于泗沂东入于海按泗沂即山东汶河诸水也歴徐邳至清口而与淮防自宋神宗十年七月黄河大决于澶州北流断絶河遂南徙合泗沂而与淮防矣自神宗迄今六百余年淮黄合流无恙乃今遂有避黄之説耶夫淮避黄而东矣而黄亦寻决崔镇亦岂避淮而北乎盖髙堰决而后淮水东崔镇决而后黄水北隄决而水分非水合而隄决也问者曰兹固然矣数年以来两河分流小潦即溢今复合之溢将奈何愚曰水分则势缓势缓则沙停沙停则河饱尺寸之水皆由沙而止见其髙水合则势猛势猛则沙刷沙刷则河深寻丈之水皆由河底止见其卑筑隄束水以水攻沙水不奔滥于两旁则必直刷乎河底一定之理必然之势此合之所以愈于分也
　　虑河再决
　　或有问于愚曰河既隄矣可保不复决乎复决可无患乎愚应之曰纵决亦何害哉盖河之夺也非以一决即能夺之决而不治正河之流日缓则沙日髙沙日髙则决日多河始夺耳今之治者偶见一决凿者便欲弃故覔新懦者輙自委之天数议论纷起年复一年几何而不至夺河哉今有遥隄以障其狂有减水坝以杀其怒必不至如往时多决纵使偶有一决水退复塞还漕循轨可以日计何患哉往事无论矣即如万歴十五年河南刘兽医等隄共决十余处淮安河决范家口天妃坝二处上厪夫宵旰特遣科臣督筑筑后即成安流此其明徴矣故治河者惟以定议论辟纷更为主河决未足深虑也
　　缕堤遥堤
　　或有问于愚曰隄以遥言何也愚应之曰缕隄即近河滨束水太急怒涛湍溜必至伤隄遥隄离河颇逺或一里余或二三里伏秋暴涨之时难保水不至隄然出岸之水必浅既逺且浅其势必缓缓则隄自易保也或曰然则缕可弃乎愚曰诚不能为有无也宿迁而下原无缕隄未尝为遥病也假令尽削缕隄伏秋黄水出岸淤留岸髙积之数年水虽涨不能出岸矣第已成之业不忍言弃而如双沟辛安等处缕隄之内颇有居民安土重迁姑行司道官谕民五月移住遥隄九月仍归故址从否固难强之然至危急之时彼亦不得不以遥堤为家也问者曰缕不去则两堤相夹中间积潦之水或缕堤决入黄河何处宣泄愚曰水归漕无难也纵有积潦秋冬之间特开一缺放之旋即填补亦易易耳若有格堤处所积水顺堤直下仍归大河犹不足虑矣
　　筑遥堤不同
　　或有问于愚曰遥堤之筑是矣而直河至古城一带何以不筑愚应之曰此地俱宿迁内有落马侍丘等湖湖外髙冈缳绕乃天然遥堤也黄水暴涨则灌入诸湖黄水消落则诸湖之水随之而出已经题覆如后不敢赘也问者曰桃清二县之北亦有诸湖联络何以筑之愚曰湖与宿同而湖外皆系洼地水从五港灌口出海故崔镇一决而桃清遂涸此则与宿异耳问者曰止筑北岸而南岸自马厰坡而下何以不筑愚曰此处岸外即系淮河势能敌黄黄水泛滥未免灌入黄落仍归故渠不能夺河故不筑也
　　减水坝
　　或有问于愚曰两堤并峙重门御暴又何需于减水坝也与其多费以筑减水之坝宁若留决之为愈乎且与支河何异也愚应之曰防之不可不周虑之不可不深异常暴涨之水则任其宣泄少杀河伯之怒则堤可保也决口虚沙水冲则深故掣全河之水以夺河坝面有石水不能汕故止减盈溢之水水落则河身如故也俱建于北岸者欲其从灌口入海也问者曰今四坝何以不泄水也无怪乎议者之欲毁也愚曰初创之时伏秋水泄喧声若雷日久河深深则可容异常之水何尝不泄特不常也且所谓减水坝者减其盈溢之水也不溢则已何必减为留之以待异常之水可也虑缕隄束水大急恐有奔溃也逺创遥隄以广容纳又虑遥堤涓滴不泄恐有啮刷也剏建滚水坝以便宣泄崔镇徐升李太等坝皆因地势卑下使水易趋原以防异常之涨非以减平漕之水也数年以来束水归漕河身渐深水不盈坝堤不被冲此正河道之利矣议者欲将三坝折落用心良苦识量未得崔镇坝石顶去地仅二尺八寸视遥隄低七尺徐升坝石顶去地仅二尺五寸视遥堤低七尺三寸季太坝石顶去地仅二尺视遥堤八尺三坝临水河岸离水而各八九尺一丈不等较之三坝各髙三四尺不等是河岸甚髙石坝原每遇伏秋水髙于岸即从各坝滚出其不得出坝者乃不得出岸者也欲分水势坝可折矣一带河岸可尽削耶据乡民毕九臯冯吉赵伦等防称坝外水乡渐成膏腴迯徙之民近方归业若欲将坝改折二层是为无坝先年河从此决又可虞矣酌之势仍旧为便
　　筑髙家堰
