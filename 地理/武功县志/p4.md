<!-- { "loadSidebar": true } -->
　　丁赋有户口食盐钞八万九千三百一十六贯贯折银三厘计二百六十七两九钱四分八厘栢子仁五十斤贝母七斤石膏二斤菖蒲五斤瓜蒌根七斤金银花四斤共折银七两绵羯羊十只十两又有军器银四两布价银六两通计二百九十四两九钱四分八厘而其余嵗调不与焉赋役之事徃予不可晓也自所及见者其纷纭谬乱何可胜道予窃伤之焉长吏乍服官政平居未尝觇识民隠一旦据案执笔老书黠算反覆相幻则不胜其烦懑至有举手以付者矣豪民巧为规避交倚贵重买官鬻吏无所不至户以已为昂而已反趋低故低者益昂昂者益低愚民辗转相慕至以为能不如此不可以自快也此其敝岂一日之渐哉
　　物产五谷皆美种而瓜果蔬菜亦嘉木宜桑柘榆栁椿樗桐栢楸梓白杨竹药称芫花小蓟甘遂地黄半夏香附车前益母薄荷鸟兽惟所恒畜亦有狐兎鹳鹊鸠隼鹑雁燕雀然在在有之非特产也地东南大宜木绵桑故蚕织之业广焉然多为细人觊觎营利故其人反贫甚至寒不得衣绁绨谚曰物丰于所聚利竭于所产岂不诚然乎
　　官师志苐五
　　唐韦维字文纪进士对防高第擢武功主簿督役干陵防嵗饥维均力劝功人不知劳终太子右庶子与宋之问同时
　　骆賔王义乌人七嵗能赋诗初为道王府属王令賔王自陈所能不答厯为武功主簿裴行俭总管洮州辟掌书奏不应调长安簿徐敬业败賔王亡命不知所之毛若虚绛州太平人眉长覆目性残鸷天寳末为武功丞年六十余肃宗还京师擢监察御史后至御史中丞有罪贬賔化尉死
　　李憕并州文水人举明经高第授成安尉会母丧免自武功尉以政尤异迁主簿累官京兆尹禄山防东京蒋清害之赠司徒諡忠懿
　　薛播河中寳鼎人擢进士累授殿中侍御史迁武功令温敏而裕与人交有常官至礼部侍郎卒赠本部尚书张署贞元中举进士博学宏词为校书郎寻为武功尉治有政绩擢监察御史贞元十九年贬郴州临武令寻移江陵掾京兆府司録参军迁尚书刑部员外郎出为防州刺史与韩退之同时终河南令
　　陈南仲颍川人贞元十八年为武功丞邑人宜之号为简靖
　　姚合硖石人中书令元之孙也元和中进士及第调武功尉善诗世号姚武功迁监察御史累转给事中厯陜虢观察使终秘书监合有武功县居诗三十首宋张及王頥为令皆继刻石置县署中【县居诗其一县去京城逺为官与隠齐马随山鹿放鸡杂野禽栖连舍惟藤架侵堦是药畦更思嵇叔夜不拟作诗题其二方拙天然性为官是事踈惟寻向山路不寄入城书因病多収药縁溪学钓鱼飬身成好事此外更空虚其三微官如马足秪是在泥尘到处贫随我终年老趁人簿书消眼力杯酒耗心神早作归休计深居飬此身其四簿书多不会薄俸亦难消醉卧慵开眼闲行懒系腰移花兼蝶至买石得云饶且自心中乐从他笑寂寥其五晓钟惊睡觉是事便相关小市柴薪贵贫家砧杵闲读书多旋忌賖酒数空还长羡刘伶醉高眠出世间其六性疎常爱卧亲故笑悠悠纵出多携枕因衙始裹头上山方觉老过寺暂忘愁三考千余日低腰不拟休其七客至皆相笑诗书满卧床爱闲求病假因醉弃官方鬂发寒惟短衣衫瘦渐长自嫌多检束不似旧来狂其八一日看除目终年损道心山宜冲雪上诗好帯风吟野客嫌知印家人笑买琴只都随分过已是错弥深其九隣里皆相爱门开数见过秋凉送客逺夜静咏诗多就架题书目寻栏记药窠到官无别事种得满庭莎其十穷达天应与人间事莫论微官长似客逺县岂胜村竟日多无食连宵不闭门斋心调笔砚唯写五千言其十一县僻仍牢落逰人到便回路当邉地去村入郭门来酒户愁偏长诗情病不开可曾衙小吏恐为踏青苔其十二自下青山路三年着緑衣官卑食肉僭才短事人非野客教长醉高僧劝早归不知何计是免与本心违其十三日出方能起庭前看种莎吏来山鸟散酒熟野人过岐路荒城少烟霞逺岫多同官数相引下马上西坡其十四作吏荒城里穷愁欲不胜病多惟识药年老渐亲僧梦觉空堂月诗成满砚氷故人多得路寂寞不相称其十五谁念东山路栖栖守印床何年得事尽终日逐人忙醉卧谁知呌闲书不着行人间长检束与此岂相当其十六朝朝眉不展多病怕逢迎引水逺通涧垒山髙过城秋澄照树色寒雨落池声好是吟诗夜披衣坐到明其十七簿籍谁能问风寒趁早眠毎旬常乞假隔月探支钱还徃嫌诗僻亲情怪酒颠谋身须上计终久是归田其十八闭门风雨里落叶与堦齐野客嫌杯小山翁喜枕低听琴知道性寻药得诗题谁更能骑马闲行祗杖藜其十九腥羶都不食稍稍觉神清夜犬因风吠隣鸡帯雨鸣守官常卧病学道别称名少有洞中路谁能引我行其二十宦名浑不计酒熟日开封晴月消灯色寒天挫笔锋惊禽时并起闲客数相逢旧国萧条思青山隔几重其二十一假日多无事谁知我独忙移山入县宅种竹上城墙惊蝶遗花蕋游蜂帯蜜香惟愁明早出端坐吏人傍其二十二门外青山路因循自不归养闲宜县僻説品喜官微净爱山僧饭闲披野客衣惟怜幽谷鸟不觧入城飞其二十三一官无限日愁闷欲何如扫舍惊巢燕寻方落壁鱼从僧乞净水慿客报闲书白发谁能镊年来四十余其二十四朝朝门不闭常似在山时賔旅抽书读儿童斫竹骑久贫还易老多病懒能医道友应相怪休官日已迟其二十五戚戚常无思循资格上官闲人得事晩常骨觅仙难愁卧疑身病贫居觉道寛新诗久不写自算少人看其二十六谩作容身计今知拙有余青山迎驿使白髪忆山居道友怜蔬食吏人嫌草书须为长久事归去自耕锄其二十七主印三年坐山居百事休焚香开敕库踏月上城楼饮酒多成病吟诗易长愁慇懃问渔者暂借手中钩其二十八长忆青山下深居遂性情叠堦溪石净烧竹灶烟轻防笔图云势弹琴学鸟声今朝知县印梦里百忧生其二十九自知狂僻性吏事固相疎祗是防山立无因出县居印朱沾墨砚户籍杂经书月俸寻常请无妨乏斗储其三十作吏无能事为文旧致功诗标八病外心乐百忧中拜别登朝客归依链药翁不知还徃内谁与此心同又有防春诗十二首皆作尉时诗也其一正月一日后寻春更不眠自知还近僻众説过如颠看水宁依路登山欲到天悠悠芳思起多是晩风前其二卑官常少事僻县又无城未晓冲寒起迎春忍病行树枝风掉软菜甲土浮轻好个林间鹊今朝足喜声其三诗酒相牵引朝朝思不穷苔痕雪水里春色竹烟中迎雨缘池草催花倚树风尽非名利事爱此少人同其四尘中主印吏谁遣有髙情趁暖檐前坐寻芳树底行土融凝野色氷败满池声渐觉春相泥朝来睡不轻其五疎顽无异事随例但添年旧厯藏深箧新衣薄絮绵暖风浑酒色晴日畅琴同伴无辞困游春贵在先其六看春常不足岂更觉深劳寺里花枝净山中水色髙嬾云轻似絮新草细如毛并起诗人思还应费笔亳其七悠悠小县吏顦顇入新年逺思遭诗恼闲情被酒牵恋花林下饮爱草野中眠疎懒今成性谁人肯更怜其八处处春光遍逰人亦不稀向阳倾冷酒看影试新衣嫩树行移长幽禽语旋飞同来皆去尽冲夜独吟归其九朝朝看春色春色似相怜酒醒莺啼里诗成蝶舞前摘花盈手露折竹满庭烟亲故多相笑踈狂似少年其十卑官还不恶行止得逍遥晴野花侵路春陂水上桥尘埃生暖色药草长新苖看却烟光散狂风处处飘其十一身被春光引经时更不归嚼花香满口书竹粉沾衣弄日莺狂语迎风蝶倒飞自知踈懒性得事亦应稀其十二晓脱青衫出闲行气味长一瓶春酒色数顷野花香朝客闻应羡山僧见亦狂不将僮仆去恐谓损风光书县丞旧防宫殿半山上人家向下居古防眠易魇老吏语多虚雨水浇荒竹溪沙拥废渠圣朝收外府皆是九天除县中秋宿皷絶门方掩萧条作吏心露垂庭际草萤照竹间禽棋罢嫌无月眠迟聴尽碪还知未离此时复更相寻】
　　宋张及举进士爲殿中丞祥符八年出爲武功令有政绩喜文学及慕姚武功之爲人于是刻姚武功县居诸诗四十余首于石
　　种世衡洛阳人放兄子也初以放防补将作监主簿天圣中知武功天性严眀政令皆縁人情本土俗凡所行先与民约度其可必行始布下之民以为便已也乃更求民所疾苦与祛洗之夏人犯边自新平以下时被屠掠民汹汹莫能自保或欲避南山崄僻中世衡集僚佐父老告曰敌所以敢凌我者徒以民未习战骑射俭寡尔顾关中人何有难是者于是选其子弟可教者数千人置标的与子弟约束骑射乃铸金钱悬标的上令曰中钱孔者以钱予之初三四人中钱孔各予一钱数日则三四十人中钱孔再逾月则数百人皆连中钱孔故当时称武功人无弗善射者世衡之所教也初武功人数拒吏治吏苦于追集世衡曰官慢令易信故百姓不就此长吏之罪也我今请易之有所呼集但以片纸榜其门曰县追某人期某时到追者即持所榜趋县毋后期者其威信在人如此至今犹之后置制环庆鄜延邉事皆有竒绩官止东染院使环庆路兵马钤辖卒赠成州团练使羌人朝夕哭临者数日青涧及环人皆画像祠之
　　王颐为大理丞治平中迁武功令端重该博治有良绩以县故有姚武功诗刻久且蚀矣乃更以五体书刻而识之
　　高士彻开封人为令有治绩迁监察御史后复贬知县事已而复迁御史给事中官至御史大夫
　　吕义山兰谿人擢进士初爲泾阳主簿迁知武功百姓亲之后迁监察御史至户部侍郎
　　钱秉淮阳人知武功爱民愼罚民畏之如神眀私无敢犯令者三年卒于官
　　李宗大梁人举进士爲鄠簿厯岐山武功令所至有政声后知庆阳卒
　　赵茂曾洛阳人先为寿春令建中靖国元年知京兆府孙览奏更武功崇宁元年春始至官用法平恕三年治成百姓咸服
　　孟通阳翟人以仁厚治县号为得体民乐其用修缮城郭官署学校不刑一人人趋事赴工唯恐有不悦也官至谏议大夫
　　刘干汶阳人大观四年知武功临政不茍行已治事以身为先时民感焉详见防靖碑
　　张山甫偃师人熈宁间除武功主簿时朱光庭簿万年程伯淳簿鄠三子者齐名闗中号三杰焉与张子厚善故武功因有子厚緑野亭
　　元王君志失其名世祖至元中为武功令建置庙学工欲成擢行台掾去
　　杜渊长安人继王君知武功能继成王君之事
　　明兴有耿忠者凤阳人长兴侯从弟也洪武九年诏统凤阳军万余人屯戍关内而居控于武功号令严明士无敢易暇日问俗广教民忻忻兴礼譲焉学校城郭皆所议置旋师之日父老送者以数万计民至于今犹称之曰耿三官人云终都督佥事浒西子曰耿都督非武功吏以有治及武功故予得载之焉
　　知县自建置初至撰志时得之于故志及父老所谈説与所身见者二十有七人具以所闻者稍列其行事严祀凤阳人洪武初除故志称其临事简爱民诚然官署学校与坛墠祠庙皆所创作草昧更革之际而能如此则可以知其志矣
　　赖礼南康人第进士除知武功故志称惠焉
　　宫廷静乐人有明政予少时于父老闻其事实今防之矣终九年无细过去
