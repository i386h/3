<!-- { "loadSidebar": true } -->
　　邰城驿在城东南洪武初知县祀建驿仓即堂左右厢驿草在驿东南城隅
　　长宁驿在县东三十五里俗曰东扶风鎭军站也成化中移置清水石嘴
　　阴阳学在县门外今废为县狱
　　医学在大十字东旧有地三间今存其半俱知县祀所建僧防司在报本寺
　　道会司在鸿禧观
　　申明亭在县门外与旌善亭同处旧志言游凤有古旌善亭又有古仓在社学之西
　　诸行署布政司在宣化街按察司在县署西东面府署在县南北面长宁分司即故长宁驿也敝则与兴平县合力修之【礼部侍郎河东薛文清公瑄过武功书按察分司防壁持节西来过武功扶桑日出晓光红渭河水逺波声小太白山高树影重遗趾已无慈德寺居人犹説有斄封东行无限前朝事尽在黄尘緑野中都御史郴阳曹琏次韵后稷封斄万世功登临偏感夕阳红风生武水波千尺云锁香山树几重唐宅基湮青草合许公碑古碧苔封行人欲问当年事都在渔樵晩笛中侍郎南阳张周干次韵南有名山号武功渭河水浸晓霞红烟迷隋塜高千尺云锁邰封厚几重比屋诗书多巨室满城桃李总花封太宗唐主曾生此犹説遗踪在寺中都御史淳安方汉次韵谁向兹原啓圣功周人王业伴残红犹瞻王气千年迥谁道名山万里重庆善有宫留佛住姜嫄无庙任云封连城旧迹知多少都入荆榛瓦砾中知县宋学通次韵公暇循阡遍武功满川春雨落花红泉通玉井三千丈云锁连城十二重郿伯遗亭书绿野姜嫄荒塜倚邰封大唐天子读书处遗迹犹存上阁中】
　　诸急递铺总铺在府衙西迤东三铺抵兴平曰韩店可会长宁迤东北一铺抵干州曰董鼂
　　诸社学旧惟儒学西有故税课局址尔治癸丑知县学通以提学条约则里置一学又遴选其子弟可教者里设一师已乃时督率之学各有所在今得详之有兴复者庶几因而求焉【在城西即儒学西者坊厢里在布政分司之西俱得里在王宅村游凤里在游凤集奉安里在奉安村韩店里在可曽铺西马午里在故长宁驿西兴城里在焦上村显义里在烧香台渭源里在东渭源村防同里在郑村永丰里在张捕村永安里在南姚安村邰封里在髙村姚安里在镜照村】演武教场在东郭门北外
　　养济院在邰城驿西
　　漏泽园在东郭门南外
　　市集在县方内者三而县不论最大者长宁集月无间日游凤集普济集以日相递而已
　　祠祀志第三
　　文庙在县署东宋知武功赵茂曾建元世祖十五年至元戊寅县令王君营复之寻擢行防掾去长安杜渊继为令力成其役宋有大观圣作之碑天下皆有刻兹不载元有李颙碑洪武初知县祀更建正统巾知县俊加葺治焉有训导曲新碑【二碑文辞鄙冗故不载】
　　社稷坛在北郭门外
　　风云雷雨坛在南郭门外
　　厉坛在小北门外
　　城隍庙在东门内成化时知县璲重修正德初知县钟仁嗣修焉
　　姜原庙长安志在城外西南原麓间傍有后稷庙今俱亡矣今后稷祠在城内西上故寳意寺址也治丙辰知县学通改建祠后又作姜原祠【修撰吕柟登谒后稷祠诗夫子天下烈播谷广炎皇苴茅当兹土种徳邈无疆有口咸食力防极齐穹苍二月武功曲鹦鸣栁半黄星言拜古祠陟山云中翔烟川睇春县覧极独惨怆风尘翳寰宇嬴黎裂予肠缅惟躬稼泽谁可使均穰】
　　唐高祖祠在凤冈之巅前则太白行祠也太白葢封内故山汉永平八年建祠于此洪武丙辰都督耿忠以县有高祖故宅故祠高祖于太白庙堂之后而别自为太白祠记【洪武九年春予钦承上命领兵来戍陜右操练屯田以为邉备东自临潼栎阳髙陵泾阳三原醴泉兴平干州武功西抵凤翔岐山扶风南至郿县盩厔等处悉致屯所农作既兴厄于亢阳种未得下逺近咸以为忧询诸故老皆曰西南太白乃本邑之名山上有湫池歳旱则奉迎是水每祷辄应粤以四月中旬择日斋戒躬致祝辞遣僧觉用等赍香帛祝□诣山顶投辞请水既至率官僚吏防暨郡民数百千人备鼓吹郊迎展祭于武功太白之神祠是夕大雨滂霈三日乃止逺近防不周沃及六月又旱祷请如前复获沾足秋八月禾将垂实旱甚复请祷之大雨随至变枯槁为欣荣易呻吟为歌啸感神之赐甚渥也越明年丁巳夏四月六月俱旱复奉迎请祷如前嵗之仪而亦两蒙灵贶雨皆尺余关辅之中军民鼓舞二嵗之间凡五祷于神其感应前后一如影响百谷咸成年嵗丰登灵贶骈臻曷伸报答先是凤冈上旧有神之行祠歳代绵逺庙貌倾损门庑废阙乃命工匠士卒补完而增修之图绘两壁装塑神像焕然一新又令人于武功故城得神之碑志于遗庙之侧具载太白古今显灵之迹并厯代加封徽号盖自唐宗天寳中勑建庙貌封神应公宋仁宗嘉祐初封济民侯七年改封明应公神宗熈宁八年进封神应王其所以卫国济民灵应昭晰祀典秩然厯厯可见呜呼人敬神而获福神依人而庙享人以诚感神神以灵佑国此幽明自然之理也今以神前后灵感显应之迹直书刻石置于庙壁庶使后之观者亦知所崇敬云】唐有李白登太白峰杜甫喜达行在所诗因并附之【李白诗西上太白峰夕阳穷登攀太白与我语为我开天关愿乗泠风去直出浮云间举手可近月前行若无山一别武功去何时复见还杜甫诗西忆岐阳信无人遂却回眼穿当落日心死着寒灰雾树行相引莲峯望忽开所亲惊老瘦辛苦贼中来其二愁思胡笳夕凄凉汉苑春生还今日事间道暂时人司章初睹南阳气已新喜心翻倒极呜咽泪沾巾其三死去凭谁报归来始自怜犹瞻太白雪喜遇武功天影静千官里心蘓七校前今朝汉社禝新数中兴年】
　　唐太宗祠在北郭内鸿禧观三清殿后宋元祐戊辰直龙图阁游师雄建有赵茂曾碑【粤有大寳圣人守焉上惟轩义记防悉道徳乎尧舜仁义于禹汤文王有周大勋集武而幽厉废之侯国蜂聚七雄蚁争以防祖龙而二世亾之汉承秦虐俯首以取权操与备因汉弱而攘裂晋则虚诞不支而宋齐梁陈溃垫于西陲正统坠絶有唐阶暴隋以兴僖昭寖衰五代窃据天开地泰乃归于有宋之眞人焉顾若相因迭为兴废者得明主贤臣可取法有暴君污吏足为戒皆所以资我圣时为永永无穷太平之治具也然歴观前史惟其有甚棼乱之患然后生大英杰之君故必能措海内于升平拯黎庶于涂炭则汉之髙祖唐之太宗其伦乎按唐记太宗文皇帝以隋开皇十八年十二月戊午生于武功之别舘有二龙戱门外三日乃去是以京兆府武功县之南有唐庆善宫今为慈徳寺乃其所也北曰报本寺神尧之旧宅焉先是县图虽载厥事而祀秩无文龙阁游公慨然兴叹率里人即报夲北隅经始庙貌法大壮以建殿宇想天日而形塑绘左右壁间悉图贞观朝臣英姿凛然彷佛见当时之盛于是肃严致敬有所实元祐三年戊辰嵗也后十四载洛阳赵茂曾被命长邑一日至祠下而龙阁公弟师韩语之故且求以记遂诺之曰仆元祐末典狱平凉见君之伯氏为使者爱民以道率吏以诚观其激风俗敦教化使法令美意下浃于田父野老之肌骨虽古昔召父杜母之流莫可过者若夫执律驭师则折冲尊爼笑谈帷幄豫计胜否騐若符契致朝廷威灵逺震于遐荒重译之巢穴虽前世班超李牧之辈无以尚矣我思其致今也则亡常企慕之恨不得述其梗概兹幸君之及此也昔梁州人侯柏年以亷泉之名夸其闾里而史笔书之不遗矧公肇是祠宇俾后世识者以人物称其风气则追逺厚俗之意岂浅也哉故论前世治乱之迹见文皇帝之英杰因记其祠之者名氏云防公名师雄字景叔大宋崇宁元年中元日谨记】不知何时作观祠前洪武初都督耿忠重修而仍图凌烟功臣二十四人于左右壁其上各书唐史本乃更刻太穆皇后及帝世系于旧刻帝幸庆善宫诗碑隂跃诸后曰【洪武丙辰春忠钦承上命领兵万余来闗中悉建屯戍因驻武功而控制之武功实有唐太宗诞育之地山川孕灵笃生贤圣信不诬也暇日寻访故基得古碑于城南榛莽中上刻太宗御制诗二首乃旧立于慈徳寺而更树于安养堂者碑隂载顺圣皇后传嵗代绵邈字画磨灭殆不可辨于是感文皇之圣孝慨盛迹沉湮遂命工重为摹勒复置于城北鸿禧观葢太宗遗像在焉庶使后人益知所敬而之永久云时洪武丁巳正月十有九日也康长公谒祠诗隋日生灵极羣雄问独夫八荒归圣厯数语见皇图李宻终潜洛邹阳肯事吴瓣香陈閟殿想像赋悬弧】
　　名宦祠在县署内仪门东外所祀古今三十三人鄊贤祠在文庙防门西外所祀古今三十八人
　　报本寺高祖别宅也在北门外慈徳寺见庆善宫寳意寺见后稷祠横渠先生祠见緑野书院太白行祠见高祖祠鸿禧观见太宗祠外有东岳庙在东郭外漆水东关王庙在南郭西外坎下火星庙在小北门外东北野田中【无名氏慈徳寺诗昔年高祖宅今日梵王宫塔耸白云外僧行緑树中眞容唐列圣墨迹宋诸公半日休心处烹茶话祖风韦应物经寳意上方诗翠岭香台出半天万家烟火照晴川诸僧近住不相识且听微钟记徃年康长公寳意寺诗伤秋人事絶习静入招提扫叶坐松下看书忽日西青云双翼敛白髪近年齐欲别浮生者悠悠向尔栖前人同高令登太白祠覧李思齐故城元命厌天纪八表霭同昏羣雄各自起天眷安所存李生效时哲揽辔来此军崇墉俯深壑飞鸟不能伸自谓险宜恃宁知君欲仁古帝发淮浦禆将入咸秦一鼓事乃定初接身已殉寃魂夜夜哭血风千里闻国不务逺险阻何足云前人书鸿禧观戴法师壁结髪尚兹道半百靡所指因喜宫殿清常陪隐逸士翳言谈真诠清心诣理云双鹤归露下繁蛩已媿尔烟霞人安得从圭匕康阜观东岳庙赛神鸣锣击鼓天黄昬老姆稽首如蚁蟠板呼喊盆震地起鬼怪峣﨑相鏖吞女児百十拥队出拽朱防翠如天孙神祗若来云若垂节拍未竟新者奔君不见丰年黍稌未弥垅夜半催科方椓门】














　　武功县志卷一
　　钦定四库全书
　　武功县志卷二
　　眀　康海　撰
　　田赋志第四
　　洪武二十四年田凡一千八百九顷一亩六分七厘永乐十年增二十四顷二亩八分治十五年增二十九顷三十亩一分正徳七年计一千八百六十二顷三十四亩五分七厘
　　戸正徳七年一千九百七十有八口二万七千四百三十有一视治十五年戸增二十一口增二百五十七视永乐十年户增二百八口增九千八百五十四视洪武二十四年户增二百九十五口增一万四千七百四十一【民户九百七十七军户九百一十九匠户三十三名尉力士户五厨户一打捕隂阳医户各二乐户九】
　　赋治已上不论论今所赋者一万七千二百二十七石八斗二升九合九勺一抄七撮该夏七千七百二石三斗八升三合九勺八抄七撮秋三千五百二十五石四斗四升五合九勺三抄绵布一千三百五十匹二丈四尺有桑七千二百八十株该丝绵二百三十九斤三两五钱课程钞商税九千四百贯三百文酒课三百七十贯四百文水磨课六百九十一贯水磨与其户今亡六七十年而课钞犹存乃继征之其里人人不能自备田赋庸调又安能他及此此积弊深逺民由之而不知者也
　　正赋之外有驴马牛站五年一易易者又五年已又代之五年之内诸丁赋嵗调力役事无一免焉故站户多至流移豪右者或据其业为已有不然即张大声势流移者惧自恐弗逺遭逼也故益抵僻壌有终其身不能问坟墓识田庐者矣
