<!-- { "loadSidebar": true } -->
　　唐高祖神尧皇帝姓李氏讳渊字叔徳陇西成纪人凉武昭王暠七代孙自暠五世有名天赐者为魏幢主生虎有功于周与李弼等八人皆拜柱国号八柱国周受魏禅追赠唐国公虎生昞昞生髙祖独孤皇后髙祖之从母也故文帝与高祖相亲爱大业中为岐州刺史治于武功而家焉所谓庆善宫也太宗实生于此大业十三年髙祖为太原防守时炀帝南游盗贼蜂起太宗知隋必亡隂结豪杰举大事惧帝不从因与裴寂选晋阳宫人私事帝乃告之五月以诈杀副防守王威髙君雅与突厥连和遂起兵而有天下在位九年之太宗太宗皇帝讳世民神尧次子母曰太穆后窦氏开皇十八年己卯十二月戊午生帝于武功宅有二龙之瑞方四岁有书生谒髙祖曰公在相法贵人也必有贵子及见太宗曰龙凤之姿天日之表年几冠必能济世安民书生去高祖惧其语泄使追杀之不知所徃因以为神乃采其语名之曰世民大业中突厥围炀帝于雁门帝年十六应募往救遂将军云定兴部下设疑示突厥遂引去后高祖起兵狥西河斩其郡丞高徳儒至霍邑防天久雨高祖欲还兵太宗谏曰义师为天下起也宜直入咸阳号令天下今守一城是为贼耳高祖不纳太宗哭于军门髙祖大惊召问之曰还则众散于前敌乘于后死亡须臾所以悲耳髙祖悟曰起事者女也成败惟女遂进兵克长安定四方累进中书令初髙祖起太原非其本意而事出太宗及取天下太宗功益髙髙祖屡许以为太子建成惧废与齐王元吉日谋害太宗九年六月太宗以兵入武门杀太子建成及齐王元吉高祖闻之大惊遂以太宗为皇太子八月甲子即皇帝位帝聦明英武其除隋之乱比迹汤武致治之美庶几成康自古功徳兼隆汉以来未之有也
　　史周富辰襄王大夫也襄王十三年郑人伐滑王使防孙伯服如郑请滑郑人不听王命而执二子王怒将以翟伐郑富辰谏曰凡我周之东徙晋郑焉依子頽之乱又郑之由定今以小怨弃之王不听十五年王降翟师以伐郑王德翟人将以其女爲后辰又谏王王弗听后大叔通于翟后王绌翟后翟人来诛杀谭伯富辰曰吾数谏王不从如是不出王以我为怼乎乃以其属死之
　　汉蘓建其上世因封居故蘓城蘓忿生为周司冦居河内后徙武功杜陵故建或称为杜陵人以校尉从大将军青击匈奴封平陵侯以将军筑朔方后以卫尉爲逰击将军从大将军出朔方后一岁以右将军再从大将军出定襄亡翕侯失军当斩赎为庶人后为代郡太守卒官有三子嘉奉车都尉贤骑都尉中子武自有传蘓武字子卿少以父任为郎稍迁至栘中廏监时汉连伐匈奴通使相窥匈奴留汉使前后十余辈及匈奴使来汉亦留之天汉元年且鞮侯单于初立恐汉袭之乃尽归汉使武帝嘉其意遣武以中郎将使持节亦送匈奴使归因厚赂答单于单于见汉币遗益骄方欲发使送武等会缑王与虞常谋反匈奴中单于使卫律论虞常欲因以降武武不动律更曲为説武武骂絶之律知武终不可胁白单于单于益欲降武置武大窖中絶其饮食天雨雪武卧齧雪与旃毛并咽之数日不死匈奴以为神乃徙北海上牧羝羝乳乃归李陵降后单于又使陵徃説武陵因武有悲心焉昭帝即位遣使求武阳言天子射上林得雁足系帛知武所在单于惊始还武及其官属尚在者恵等九人始元六年春武至京师拜典属国子元坐法死以别子通国为郎
　　赵禹以佐史补中都官用亷爲令史事太尉周亚夫亚夫为丞相禹为丞相史府中皆称其亷平武帝时禹以积劳迁为御史上以为能至中大夫与张汤论定律令禹为人亷裾为吏以来舍无食客公卿相造请禹终不行报谢务在絶知友宾客之请孤立行一意而已尝中废已为廷尉始条侯以禹贼深及禹为少府九卿酷急至晩节事益多吏务为严峻而禹治加缓名为平王温舒等后起治峻禹禹以老徙为燕相数岁誖乱有罪免归后十余年以寿卒于家
　　后汉蘓竟字伯况平帝时以明易为博士讲书祭酒善图纬能通百家之言王莽时与刘歆共典校书拜代郡中尉时匈奴扰乱北边多罹其祸竟终完辑一郡光武即位就拜代郡太守寻拜侍中以病免初邓仲况拥兵据南阳隂县为冦而刘歆兄子龚为谋主竟时在南阳以书晓之于是仲况龚降竟终不伐其功濳乐道术作记诲篇及文章于世年七十卒于家
　　蘓纯字桓公建六世孙也有高名性强切而持毁誉士友咸惮之至私相谓曰见蘓桓公患其教责人不见又思之三辅号为大人永平中为奉车都尉出击北匈奴车师有功封中陵乡侯官至南阳太守
　　李育字元春少习公羊春秋沉思専精博覧书知名太学深为同郡班固所重固奏记荐育于骠骑将军东平王苍由是京师贵戚争往交之州郡请召育到辄辞病去常避地教授门徒数百颇涉猎古学尝读左氏虽乐其文采然谓不得圣人深意以为前世陈元范升之徒更相非折而多引图谶不据理体于是作难左氏义四十一事建初元年卫尉马廖举育方正为议郎后拜博士四年诏与诸儒论五经于白虎观育以公羊义难贾逵徃返皆有理证称为通儒再迁尚书令及马氏废育坐为所举免归嵗余复征再迁侍中卒于官蘓章字孺文纯子也少博学能属文安帝时举贤良方正对策髙第为议郎数陈得失其言甚直出为武原令值岁饥辄开仓廪活三千余户顺帝时迁冀州刺史故人为清河太守章行部按其奸臧乃请太守设酒肴陈平生之好甚欢太守喜曰人皆有一天我独有二天章曰今夕孺文与故人饮者私恩也明日冀州刺史案事者公法也遂举正其罪州境望风畏肃改幷州刺史以摧折权豪忤防坐免隠身乡里不交当世后征为河南尹不赴卒于家
　　蘓谦章兄孙也初为郡督邮时魏郡李暠为美阳令与中常侍贝瑗交通贪暴为民患前后监司畏其势援莫敢发问及谦至部案得其臧论输左校谦累迁至金城太守去郡归乡里后私至洛阳暠为司校尉为暠所害
　　蘓不韦字公先谦子也年十八征诣公车会谦见杀载其丧归瘗而不葬仰天叹曰伍子胥何人也乃藏母于武都山中变姓名募剑客刺暠不克又潜凿地旁逹暠寝杀暠值暠在厠止杀其妾及其子留书而去更以其父首祭谦暠因愤恚死不韦始改葬行丧后不韦竟以暠客防死
　　魏蘓则字文师汉平陵侯后也少以学行闻举孝亷茂才辟公府皆不就起家为酒泉太守转安定武都所在有威名太祖征张鲁过郡悦之使为军导鲁破徙金城太守太祖崩西平麴演文帝以其功加防校尉赐爵闗内侯后演复结旁郡为乱则悉平之进封都亭侯邑三百户征拜侍中董昭尝枕则膝卧则推下之曰吾膝非佞人枕也初则及临菑侯植闻魏代汉皆发服悲哭文帝闻植不闻则也问曰吾受禅而有哭者何也则须髯悉张方正论极对傅巽搯曰不谓卿也于是乃止文帝以前炖煌献径寸大珠复欲求市则对曰陛下化治中国即不求自至求而得之不足贵也帝黙然后从帝猎槎桎防失鹿帝怒収督吏将斩之则稽首曰陛下欲隆唐尧之化而以猎戏杀羣吏臣敢以死请帝曰卿直臣也遂赦之然以此见惮黄初四年左迁东平相未至道病薨諡刚侯
　　晋蘓愉字休豫魏侍中则第二子也兄恬袭侍中爵为都亭侯恬死无子愉更袭封都亭侯晋受魏禅以为太常卿迁光禄大夫至尚书卒
　　后魏蘓稚字天祐魏侍中则之后位至中书侍郎玉门郡守
　　蘓祐稚子也官至泰山郡守
　　蘓协亦稚子爲武功郡守
　　蘓亮字景顺祐子也少通敏博学好属文善章奏与弟湛让及从弟绰皆著名西土初举秀才齐王萧寳夤引为参军寳夤败孝武西迁迁吏部郎中大统二年拜给事黄门侍郎领中书舎人宜都王为秦州刺史文帝以亮为司马谓亮曰黄门侍郎岂可为秦州司马直以朕爱子出藩故以心腹相委耳赐以御马八年封临泾县子除中书监领著作修国史亮有机变善谈笑周文帝为丞相甚重之有所筹议率脗会其旨记人之善防人之过荐逹后进如恐弗及故当世敬慕焉歴秘书监大行台尚书出为岐州牧七年征拜侍中卒所着文都数十篇行于世子师嗣起家黄门侍郎
　　蘓湛字景儁少有志行颇涉羣书年二十余举秀才除奉朝请领侍御史加员外散骑侍郎萧寳夤讨闗西以为行台郎中寳夤反令姜俭报湛湛举声大哭俭止之湛曰百口居家即时屠灭云何不哭王以穷鸟依人朝廷假王羽翼荣宠至此今国步多虞不能竭忠报徳乃欲乗人间隙以羸败之兵守闗问鼎破亡之期不旋踵矣湛不能以积世忠良之基为王族灭也愿乞骸骨还鄊里寳夤知湛不为已用于是听还武功寳夤败荘帝徴湛拜尚书郎谓之曰闻卿答萧寳夤甚有美词湛顿首谢曰臣与寳夤周旋契阔言得尽心而不能令其守节臣之罪也庄帝大悦加散骑侍郎寻迁尚书孝武初以疾卒扵家赠散骑常侍镇西将军雍州刺史
　　蘓让字景恕幼聪敏好学初为本州主簿稍迁别驾武都郡守镇逺将军金紫光禄大夫周文帝为丞相引为府属甚见亲待出为卫将军南汾州刺史有善政卒于官赠车骑大将军仪同三司泾州刺史
　　后周蘓绰字令绰后魏武功郡守协子也绰少好学博览羣书尤善算术从兄让为汾州刺史周文为魏丞相饯于都门外谓曰愿言君家子弟可任用者让因举绰召为行台郎中凡台中公文皆绰与条式台中称能焉仆射周恵达与文帝论事乃绰所量定文帝异之曰孰与为此议者恵达曰郎中绰也后文帝与公卿观鱼昆明池问故仓地得绰对愈益敬礼乃更泛论天地造化之始歴代兴亡之故并马徐行及池不渔而返询访政道夜以达曙整衣而坐不觉其膝之前也即拜大行台左丞参典机宻大统十一年授大行台度支尚书领著作监司农卿文帝方欲革易时政务行强国富民之道故绰益尽智能牧守令长非通绰六条及计帐不得居官文帝厌文章浮蕐因魏帝祭庙羣臣毕至乃命绰为大诰奏行之其文与六条俱见本绰性俭素不事产业家无余财以海内未平常以天下为已任文帝亦推心委任十二年卒于位年四十九也子威嗣
　　蘓椿字令钦绰弟也性亷愼沉勇有决断魏正光中关右贼乱椿应募讨之受荡冦将军以功累迁中散大夫赐爵美阳子大统初拜镇东将军金紫光禄大夫除都督行农郡事椿当官强济特为文帝所知十四年置党州乡师自非乡望允当众心不得预焉乃令驿追椿领兵其年破槃头氐有功除散骑常侍加大都督十六年征随郡军还除武功郡守既为本邑以清俭自居小大之政必尽忠恕进爵为侯位骠骑大将军开府仪同三司大都督卒子植嗣
