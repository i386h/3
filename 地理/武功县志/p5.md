<!-- { "loadSidebar": true } -->
　　曹俊静乐人父老云其行事无忝于官亦九年去蘓孝渑池人正统时除有平政于民民徳之严公以后凡言知县者无以加蘓公也然善亷克谨事无大小无敢忽即不怒民无弗威弗恵民无弗怀天顺壬午卒于官卒之日百姓若丧考妣故志载祷神事絶騐其精诚所感岂不信哉今可以附见其微细正统甲子当乡试蘓公梦神人告曰汝县合举二人明日萃当试者十一人置十一以二花事内之曰得花者举已而李纪张翺得后果二子得举寇如圭宜賔人性刚毅明辨迎事而决无有防滞甞曰细民何可令耐烦如许九年致仕去民咸思之
　　刘志河内人为人仁厚有礼凡所施行务存长者民服其教毋忍私违也尝值嵗旱闻太白灵湫身徃祷之或以山多隂气恐其羸惫冒寒别有他咎止之不听卒致湫来雨随至各沾足其所未至则絶无防滴百姓迎劳道左以数万计见雨来则争以雨具授公公麾去曰此神贶我民者我何可防易不敬九年致仕去老幼妇子哭逐扳号者不可胜数语曰民可以诚动不可以诈劫其言岂不足信哉
　　李玉西江人
　　张英沁水人
　　孟琰大名人三子者虽少不逮前数公要其无恶声云邉铎藁城人善骂尠威仪以赃罢去
　　刘彛盐山人美仪宇治尚整肃民敬畏之
　　高璲繁峙人爽慨明允政无冗焉
　　张宏内乡人成化中除为政严毅有断凡所约束民畏之犹鬼神尝曰守令之职治民事神而已治民弗以礼敎是弃民也事神不能蠲防职业虽诚然犹慢也夫刑罚以禁奸止邪或加诸无辜则何以训方来故其行事皆于言毋少戾矣予少时闻长老谈述张公之事则私自识记为政有纲纪文章若张公其庶乎哉后乃以诽罢去至今咸以为寃成化时知县能显名久逺者顾独有张公
　　刘翼介休人朴鲁无威仪乃为百姓侮成蛊肿亟归则死诸涂中
　　陈润泗水人好侠喜用计数民初亦易之然能先人急难仗义有口成化甲辰歳大饥民相食流移者十已六七润集父老豪杰垂涕告曰润虽不才尚頼仓有余粟可以活父老子弟今悉去将安舍之况父老素无资蓄一旦他委沟壑何若死首丘乎于是发仓赈焉士大夫百姓頼以活者万计而其家实不肯私纳一钱是时盗贼恣横属豪杰者四捕之虽束薪立磔诸市由是比县亦无盗矣乃喜怒无常遇士大夫或尊礼已甚即又嫚骂无忌已即又佯若未骂者故士大夫多不直云官至应天府推官
　　王翼辽东人成化末除寛易善谑好遇士大夫必尊礼之焦上村逆旅主人隂杀旅人匿其货置尸遍满数井翼悉发治之时以为能
　　王琰祥符人治二年除目盲不能任事居两年以忧去
　　宋学通字文渊永川人治四年除善治威仪与人接言笑一无所茍左右虽久侍莫能揣摩意向性蠲防谨守畏法令尝曰政在去其所害而兴其所利耳他皆细故虽多无足校也于是极意砥砺至里老书算与诸在官人终其官莫得民杯酒者矣诸赋役事期在均平或百方筹计善奸极巧之人毋能肆其夤縁呼集公事简约省易止责诸直年余尽燕坐无扰地里逺近皆有定约故卒无后期者又喜劝励学校日自督责诸生诸生即有所毁誉心不以易也曰我职葢若此后稷祠緑野书院皆所创建民欢忻向工若赴绹涂居九年以诬罢去人莫不寃之然益可以证其行事矣浒西子曰予为生员时宋侯执守庄严盖凛不可易云有贵势者得罪人之赂以宋侯与善也托解之焉侯卒不肯或曰此不可失欢者公升止旦夕倘弗利奈何侯曰彼良善无辜而死觊有以雪之今予明知其事又茍且弗决是上负邦典下负无辜鬼神谓何竟坐法不少贷后所以成是诬者此贵势隂为之尔宋侯去后遗法故行中材之吏取而行之亡弗效者至正德十二年始尽变无有矣语曰知之非艰行之惟艰行之非艰守之为艰岂不诚然乎
　　党茂忻州人治十二年除性淳笃质直而善缄黙御吏治民不责于人情之外事完令行而已中更刚正不畏强御誉来不喜谤至不怒有长者之道焉当路者以为才劣于县改渭源檄至嘅然委任以去人至今称其贤茂后九年而有濮刘氏益表表然长者也
　　欧阳让吉水人治十五年除能揣摩事体凢有所施行惟所私计计定即羣呼噪于前佯唯唯耳卒不以易也事大小多寡亡有与吏一语者吏饶敏慧给辨莫能窥识所指故吏皆殊穷浸润者终其官杂费无纪实不能钩致一钱尝自言曰已既不能亷又使人纵虐下民此何为者去之日民亦无有怨者
　　王志辽州人治十八年除寻以忧去改南郑迁金州知州
　　谷钟仁字寿卿临颍人正徳元年除有竒志喜张大燿凡所设施惟恐人弗骇异也中顾好贤乐士暇则延士大夫置酒高会赋诗言志其乐陶陶然其意翛然非筐箧刀笔所拘絷也再逾年以忧去
　　崔杰定州人正徳四年自凤翔丞迁未几以病罢去刘绍字继芳濮人端谨诚笃人也正徳五年除有书手作弊绍发治之逾月书手死其家人诬以为杖死也舁其尸来请金为葬寮佐怒欲治之绍不肯曰人死杖木之下者宜不少设果非病死吾为民父母何忍其死无葬也于是以金予之哀矜恻怛犹数月未平也绍在官当涂者咸礼重已甚而居已治民乃一切以长厚临事又能镇静防躁壬申癸酉之际蜀汉有警西征将士供亿不可胜冗他邑皆先期饬备人不堪命而至多弗称绍待其至始徐为之民不知劳而士皆称足曰民不可先事久劳人情劳久则避故弗能为用也与人无间言接士大夫恭而有礼公私宴防辄引饮不辞即甚醉益从容不放闲居未尝出一妄言十二年以病告归小大一诚终始无媿古称淑人君子其仪一兮心如结兮盖绍之谓也至其犯而不校毁誉不形虽故称长厚者亦未能或之先也
　　孙昌字启宗陜州农人正徳十二年除明年有忧报至即日解印持丧然贫莫能归昌因士大夫告廵抚公廵抚公乃移檄县吏约为治行典史张进者隂狡无状人也适代署县事新与昌忌昌曰若予典史治吾事吾亡行之日也于是索其派户来自治之或多所低昂民由是益不直昌或怨言矣进又妄把持昌至指为防阙不得行士大夫以理喻之始已易曰苦节不可贞贫蹇屯乏之际诚已难居者哉
　　冯玮字玉仲遂宁人正徳十三年除
　　县丞有襄陵贾盛南阳冦铨蜀蔡华田济项城魏信任丘刘琮汾州吕彦士邓州刘钦清平王江惟铨信终九年去而彦士能禁辑强横凡所施行防于影响有机辩人咸畏之虽亷介不足亦一时之能吏也居三年以忧去钦继之能道説法令有犯者虽过误悉按法不少贷今有刘防钧州人正徳十二年自三原簿迁
　　典史有董英常泰郭自经董广刘英张仪张进董英沁人有才畧民敬畏之及罢去犹服用毋敢后也董广藁城人与宋侯同时宋侯恒用之二董之后畧无足观者张仪仪封人刻薄狡险善虐其民取之极骨髓及语百姓则曰吾为吏廉士大夫不知也即有弗亷我安敢昧城隍城隍灵当使我父子横死同日不逾年果父子同日死壮兵祗候仪宅者是夜未寐见二长须人皂衣持鎻突入仪寝兵以为同事者俄传仪子死兵亟寻持鎻者内无有也乃仪亦暴死日中张进固安人科索歳无虗日民不能堪也乃益恣肆不悛至长吏不敢制或有所不称数持刃击令丞户凶狠百种骂令丞夜以继日毋有倦也孙昌为令时进以私赃举发已逃去一年及觇知定妥乃复来昌矜其逋久且贫委曲与収俸治事及昌忧去乃更以虚妄把持昌明年御史行县汰去夫进视仪其恶甚不少也顾其报独浅于仪何哉
　　教谕有谢茂实富顺人性严重不茍为笑语日鸡鸣而起寒暑风雨无少怠是时士习尚侠重武后则多畏惮不敢肆矣
　　杨春安岳人勤以教人而严以守之士畏敬感激无异存日
　　王文解人颇以刚毅自居然善忌多疑所私比者往往隂中人过失文即以为谤已谩骂无已以此士多不直或怨憾矣
　　林士云卭人勤学善教嵗无暇日陈润知县时有所防集僚佐及诸学官或不敢正目而士云独易之陈亦不以为慢已也九年致仕而去
　　刘相成都人性乐易有容喜论説终日千万言无倦也又克勤善教士多爱之后累迁唐府右长史
　　曹山字东阳蜀荣县人性敏易有学善问辩理道教人恳恳亟亟惟恐弗皆贤也当是时士习尚渐实不浮靡放恣矣曹先生继林刘二君而造诣更逺故士益趋于学浩浩乎莫之能御也浒西子曰曹先生时余正为生员亲被其教其同时有赵先生为训导邃庵虎谷两君子又躬自督责士之遭际已过盛矣故宜其汲汲于学也曹先生后至工部员外郎
　　俞鼎字伯器洛阳人能使诸生亡犯所令至号整齐六年迁鉴安知县有政绩寻改咸宁再迁甘肃行太仆寺丞
　　金嘉玉字廷献富顺人正徳十二年补除
　　训导李善者楚人也有盛徳克勤善教今去已百年而人思之如在后又有曲沃人田礼曲新二子皆有令名其莱芜人张显孟人张宪泌阳人鲁文蜀人周吉不闻其行事故无能述焉
　　金鼎字大器榆次人颀貌伟容博学善辩以条理约束诸生故诸生毋敢违者日坐斋室心休休焉弗知其卑官矣
　　赵文杰字士英内江人性直遂防计而甘贫嗜学寒署颠沛不少易也初来时察诸生皆可教乃殚尽心力敢后者则痛挞之诸生方喜纵恣自得故亦多私怨谩赵先生者赵先生乃不嫌其怨谩已顾督责益严时邃庵先生以緑野书院新成士就学者日广方遴择学官知无如赵先生者于是以赵先生主緑野书院赵先生益自砥砺故诸生至今能趋向于学焉浒西子曰昔余为诸生时赵先生顾独爱余特厚为责索余时视科举绩学若秋毫浮烟以赵先生为厉已也或数梗之赵先生乃遂讐视余而余亦数年不直赵先生然赵先生意在研精覃思以成余之恢廓也顾余卒戾其指意今夷思其行事黙数其所恒覩其何能彷佛赵先生孟子曰执徳不囘非以干禄葢赵先生之谓矣后赵先生迁云梦知县有悍民赵先生力窜徙之后竟以其党所防罢去此故成败之际何可论赵先生也
　　陈厚字熈载合州人承诸先生之后其学又富赡可师也故诸生咸爱敬之其同时有王廷凤宜阳人后又有建昌李咸蔚州张仁然安能若陈先生者今有杨锦荣河人
　　医虽小道然有足观者其表表然显名于时若扁鹊仓公列诸迁史况郡县乎今得其二人附官师之末杨珣长安人以名医召入太医院授武功医学训科诊治殊騐所着有伤寒撮要针灸详説行于世康佐余从祖也以医推择为训科善方脉能与病者逾年决死生歴千百人亡一谬者有医问三卷杂治畧五卷诊法一卷

　　武功县志卷二
<史部,地理类,都会郡县之属,武功县志>
　　钦定四库全书
　　武功县志卷三
　　明　康海　撰
　　人物志第六
　　史记后稷名弃其母有邰氏女曰姜原姜原为帝喾元妃姜原岀野见巨人迹心忻然说欲践之践之而身动如孕者居期而生子以为不祥弃之隘巷马牛过者皆辟不践徙置之林中适防山林多人迁之而弃渠中氷上飞鸟以其翼覆荐之姜原以为神遂収养长之以初欲弃之因曰弃弃为儿时屹如巨人之志其游戯好种树麻菽麻菽美及为成人遂好耕农相地之宜播谷者稼穑焉民皆法则之帝尧闻之举弃为农师天下得其利有功封弃于邰号曰后稷帝舜曰弃黎民始饥尔后稷播时百谷别姓姬氏后稷之兴在陶唐虞夏之际皆有令徳后稷卒子不窋立
