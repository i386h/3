<!-- { "loadSidebar": true } -->
　　緑野亭今在县南郭东外爲宋儒张子子厚寓所张子与武功簿张山甫厚故武功弟子因从子厚逰亭此讲学焉治八年冬户部尚书沁水李瀚时以御史廵按至诸生以白御史御史廼谋于提学副使今少傅吏部尚书杨公一清杨公以知县学通有良治能用其民一以责学通逾年乃成改曰緑野书院择师授徒文教彬彬然勃然兴焉书院前爲堂祠祭子厚而后建讲堂学舍故礼部尚书吴文定公【寛】有碑【碑曰辟中有大儒曰横渠张先生当宋之盛以道学鸣于时君子以其徳尊与孟子比夫自尧舜至于孔子率五百嵗而道一孔子没而道无所属此孟子之自叙而其自任之意亦可见也至昌黎韩氏以轲之死不得其传则直归之孟子然至其时已千岁矣所谓以其数则过矣者而秦汉以下儒者亦多而曰不得其则孟子岂易比哉自唐至于宋又五百嵗始得濓溪周子河南程子先生实并时而出而君子独以先生比之孟子虽程子亦推称之则其人品之髙岂非振古豪杰之士哉故当是时学者争师宗之人至于今过其地仰其人肃然起敬不能自己武功爲西安属县城南有緑野亭先生之遗迹也葢先生少时学尚未醇及至洛中见程子论易自以爲弗及乃遂西还以与学者讲究后既出仕于朝他日治狱外郡而还即移疾屏居南山下以事著书葢史之所记大略如此緑野之迹岂其西还与屏居之时乎陜西提刑按察司副使杨君应宁由近臣出领学政公勤善教士子经指授者辄取科第君曰此非所以教学者也甞行县顾瞻山水明丽可爱所谓緑野亭者岁久既毁而遗址犹存先贤风旨宛然如见始谋即其地构屋以祠先生别爲屋俾士子讲习其中庶几仰止景行之意诸生闻之相与感激言于廵按御史李君叔渊雅重风敎乃下其事于君君以县令宋学通尝复古废祠亦知急先务者复以事委之学通方经度财用而邦人士咸乐相助数月而功毕名之曰緑野书院择士子充于其中而以县学训导赵文杰为之师俾日讲性理之学凡县学诸生则三日一至聴讲其规约大率与白鹿睢阳类未几若西安凤翔诸生闻风就学者踵至君时坐堂上躬督劝之沨沨乎道学之流行也君既喜其志之成间以书请记夫养士于学校取士于科第此固朝廷今日之法然学校之所讲习者皆经传之精微欲用其人特以科第取之耳爲士者昧其意以圣贤之言止用以资为利禄之计而不知道与法之不相背也今幸贤宪臣有见于此革其故习特爲此举以作兴之学政之大无逾于此其用心可谓至矣使今之领学政者皆如君之用心风敎其丕变也乎虽然圣贤之言学者于此无弗当讲者而横渠先生尤吾今日臯比之师也其书则正蒙西铭具在因其言求其心反之于躬见之于事而又谨其节文循其以礼爲敎之规防于流俗为世醇儒此固贤宪臣所望于士子者也于是取科第出为世用以行其所学贤宪臣之意亦岂爲士子禁哉书院建于治九年六月工毕于是年十二月明年十月癸未记】今去改建才二十三年矣其废坏已十四五况久逺乎緑野亭故在汉义勇武安王庙后稍北原屵下有古洞成化末犹传有石刻亭记居民恶其害己也乃投其石于井中宋侯欲去狭隘且厌与细民争校故移之于此此故葆真庵宋侯易民田恢阔耳何若仍置诸屵下为实録近理也【县学训导赵文杰诗城南百歩路西村四五常开小洞门緑野有名亭已没荒碑少字石犹存经霜栢老乾坤影绕带河流今古痕仰止横渠寻未得日中立马到黄昬正徳壬申翰林院修撰高陵吕柟于緑野书院谒横渠先生祠诗二月入武功载谒横渠祠春桃杂芳涧好鸟鸣夭枝緑野终南翠含情实在兹昂求曾夙夜人亡道未涯彻臯下程氏执礼西仲尼表时脱支蔓订顽那有私瞻依眞气象无复梦中疑兹邦有君子迹殊路不岐豪迈存余烈高懐有我知鹏飞要扶摇鲲化自天池斯文应不斩白日令见之】
　　韦应物宅应物长安人渔阳兵乱后流落失职始更折节读书屏居于武功然莫知何里其经武功旧宅诗云【兹邑昔所游嘉会常在目歴载俄二九始往今来复慼慼居人少茫茫野田緑风雨经旧墟毁垣迷往躅门临川流驶树有羇雌宿多累恒悲往长年觉时速欲去中复留徘徊结心曲】
　　姜原墓旧志云在上南门外南去三百六十步又西四十步有三坎墓在坎上与东原梅家庄直
　　隋殇帝墓在县西原武徳五年八月辛亥唐高祖葬帝于此
　　蘓武墓在县北
　　蘓许公墓在县西南博村其神道碑在新寨西道南博游师雄墓在县西北八里碑为耕者没之地华表存焉东汉地里志曰斄在漆县其民有会日中以相与夜中市如不爲则有灾咎故志曰风俗刚劲不事华侈务学力农有古人之风汉志亦曰好稼穑务本业有先王遗风然风俗与时推移系诸习尚自予所闻见今已数变矣其可以定论哉成化时人重使气不肯顺理豪杰者至于把持治吏乡人皆相推畏高之或至武断于鄊今即有寃者不敢正目下吏矣治时习侈善飨无丰俭之节日日击鼓聚防靡有厌饫少年得分银尺布则弗计蔬馔置酒弹不避长老时节逰衍男女率冶容祅服占占自见或又好爽快爲贤多言习礼送死奢靡拟诸王侯壻奠妇翁至于倾产葢承平之久法制明白贪官汚吏毋所肆意百姓富庶靡有他虑要之天下皆然不独此也今或不能供赋役葺田庐矣然人事日趋诸简约斯亦反古之渐也
　　建置志第二
　　县署在城西北北抵城西抵后稷庙下原麓东抵文庙洪武初知县祀重建仓二俱在署内原麓下草一在城隍庙西【围一百八步】唐有柳子厚县丞防壁记【殷颂曰邦畿千里周制千里之内曰甸服谷梁谓之寰内诸侯为王内臣其制甚重今京兆府理京师部二十有三县幅员之广其犹古也县吏之长曰令曰丞丞之位正八品下盖丞述六职以辅其令也秦汉有丞相今尚书有左右丞御史中丞至于九卿之列亦皆有丞下以达天下之县政有大小其旨同也武功为甸内大县按其图古后稷封有邰之地秦作四十一县邰美阳武功各异至是合焉盖尝为稷州已而复县其土疆沃美高厚有丘陵坟衍之大其植物丰畅茂遂有秬秠藿菽之宜其人善树艺其俗有礼譲宜乎大雅之遗烈焉贞元之十五年改邑于南里既成新城凡官署旧记壁壊文逸而未克继之者后三年而颍州陈南仲居是官邑人宜之号为简靖因其族子存持地图以来谒予为记夫以武功疆理之大人徒之多而陈生以简静辅其理斯固难矣汉高帝尝诏天下凡以战得爵七大夫公乗以上令丞与抗礼故为吏益难今天子崇武念功与汉初相分禁旅以守县道武功为多陈生为丞于是而又职盗贼其为理无败事吾庸可以度哉为之记云】宋有游靖重修县防碑【大观四年夏六月汝阳刘侯干以承事郎来宰是邑侯喜于事功临政不苟夙夜忧勤以身任责整案牒决讼狱事无巨细靡不究心明年改元政和治行稍着士乐教养农勤田亩强悍者屏息良善者安处老有养疾有医官无调发民无积逋阖境欢戴政益闲暇一日侯谓同僚曰有官守者常乐因循而惮改作事漏弗塡忽倾弗支期以代去自为得计其或好游观务将迎起台榭陂池之役倚势作威因縁为奸至于公宇之敝徃徃引嫌而不加意是诚何心哉及其屋坏垣頺苍皇失措又负偃植疲民蠧财不可胜计如是则公府奚頼予待罪于此既喜民之易治又喜前人之用心顾瞻庭宇华屋在前金碧辉映乃开封高士彻所建手诏亭也堂皇在后规模简约乃蓝溪吕义山所新正寝也淮阳钱秉创鉴口堂大梁李宗作清心堂河南赵茂曾增修钱库及居养院阳翟孟通广辟庾舍内外完葺焕然一新惟令防湫隘敝陋殆不堪处騐其故记寔天圣中种公世衡改造迄今八十余年侯复叹曰不废不兴不敝不新舍此而不事不惟有愧于前人之用心亦何异夫乐因循而惮改作者邪矧是防也颁诏出令承流宣化之所临制剧邑络绎两川喉襟数路正当四达之冲亦必有以称矣于是虑材鸠佣彻去栋楹梁桷之折挠与夫葢瓦级砖之缺者躬自经营悦使有术人不以爲劳增广制度壮伟闳耀人不以为侈防既成侯会賔僚落之是日也黄童白叟阗溢庭下瞻仰咨嗟始知公府之严令尹之尊也如是呜呼当是职者必有以处是防也处是防者必有以任是责也侯之祖坦践厯中外为时闻人尝受知于仁庙有醇儒循吏之称所赐飞白宸翰至今寳之侯念徳不怠果能任责以孚民望眞可谓善世其家者也则斯文之作岂特记新防之嵗月扬厉侯之盛美又得发明名邑之因以诏后人故系之以词其词曰太白峥嵘作镇坤灵武功山连亘古长青尧封后稷周赐秦嬴作邑于此因山命名汉自渭南徙古邰城宇文造周易治中亭中亭之川原隰砥平唐为稷州作辅陪亰复天府邑是以宁凤冈西拱武水南倾人尚礼逊俗务农耕神尧诞圣瓌颋腾声姚合发咏栁子详评我侯临莅讼简刑清民无调发兵无战征匪植其私匪侥其荣克绍祖徳允协民情恢广制度新于其防防非侈已乃尊朝廷吏振其职民乐其成载瞻载仰政治惟馨敢告来者无忘经营】
　　儒学在县署东北抵城东西皆抵民庐而独堂西七丈许抵北街洪武初知县祀建正统时知县俊重修宋有县令赵茂曾碑【士志于道者常患乎不得遂其学得遂其学者常患乎不得信其志遂其学矣时能信之则君子以为荣遇焉此武功县学之兴而铭序之所以作也建中靖国元年夏四月知京兆府孙公览奏以寿春县令赵茂曾知武功事秋八月公去崇宁元年春三月茂曽始来是秋贡士府十四县悬格所取武功居多时叹息其遗者尤众既冬邑人相谓曰戢盗贼抚良善政令之所在也孝弟婣睦以考其行诵讲习以和其心性命道徳以进其学实士人之所望焉乃谋葺孔子庙聚生徒而浅陋不可居十二月有诏建州学县学养士之法同僚相语以州县吏虽尊贱有次其申明孝弟孰后先耶茂曾戄然以兴曰畴敢不祗若王之休命明年春访隙地禀于府愿易庙西楼店基为学舍知府事虞公防从之彻木于淫祠经费于计台转运副使许公天启可所请即日给官钱五十四万资其用度于是筑新基南向为丽泽堂左右前庑玦布八斋名之以道徳皆新作也其东宣圣殿小学职掌之位庖防祭器者所直旧舍足焉补缺益卑与新允称总五十楹基长二十有五寻广十有二寻余六尺经始于二月乙丑落成于三月癸巳呜呼学校为事必兴于圣人极盛之时三代可监也葢备所养以期所用今吾君待天下之士厚矣天下之士宜思所以副之茂曾何人获宣圣化且得効犬马之力于其间爲遇爲荣防可言计谨拜稽首叙事勒铭着之金石以告学者铭曰夏后庠序商邦瞽宗周王頖宫申之孝弟渐摩仁义名殊迹同明明我主超三迈五人才是隆民有彛则好是懿徳合由以容家党术国塾庠序学慨然聿崇递升次举匪私是与允期于公咨尔有众学以致用勿尸厥中入孝出弟居仁由义敏则有功以副盛时允能庶几三代之风】据碑则今之县署乃学不知何时改易之岂金元兵燹之余草昧之际县废而学存治事者姑且居之乃其后竟因而不返与正徳八年知县刘绍重建眀伦堂十三年御史张文眀行县以庙学頽敝命知县昌修理更以渭源度头抽分益之昌忧去明年御史张钦行县见其益敝乃与守廵参政毕昭副使杨凤谋通借咸阳行筏抽税属同知赵锦监抽会都御史郑阳檄至嘉启厥工提学副使何景明知府刘祥又通责诸知县玮兹方集工举事未巳云仓一在堂西南
　　税课局正统二年罢
