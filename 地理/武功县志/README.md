<!-- { "loadSidebar": true } -->
　　钦定四库全书　　　　　　史部十一
　　武功县志　　　　　　　地理三【都防郡县之属】提要
　　【臣】等谨案武功县志三卷明康海撰海字徳涵武功人宏治壬戌进士第一授翰林院修撰以救李梦阳事坐刘瑾党削籍明史文苑附见李梦阳中是志仅七篇曰地理曰建置曰祠祀曰田赋曰官师曰人物曰选举凡山川城郭古迹宅墓皆括于地理官署学校津梁市集则归于建置祠庙寺观则总以祠祀戸口物产则附于田赋艺文则用吴郡志例散附各条之下以除冗滥官师则善恶并着以寓劝惩王士祯谓其文简事核训词尔雅石邦教称其义昭劝鉴尤严而公乡国之史莫良于此非溢美也志刻于正徳己夘万歴间再经刋行旋复散佚乾隆二十六年武功知县玛星阿得抄本于孙景烈因为重刋其圈防细评皆出景烈之手颇嫌疣赘又王士祯称武功志载璇玑图而此本无之考海孙吕赐尝刻璇玑图读前有题识云余录先太史县志真本悉依原编惟苏氏诗未录非敢轻有变置故附数语录本之末述先太史之意冀来者之鉴余志也然则此本乃吕赐所刋除矣明人好改古书乃至祖宗著作子孙亦必变乱之惟庸故妄斯之谓欤乾隆四十三年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　武功县志原序
　　予尝两至武功涉漆钓湋陟雍丘逰凤麓渡渭而寻太白终南之竒北顾九诸山则见碧流襟带翠巘揖让珍木蔚荟灏光组绣风气翕乎四来龙虎俨而交应未尝不临景命笔而羡斯地之胜也及予访后稷之墟览唐太宗之旧问蘓子卿之叅张横渠之象诵康尚书之勋然后知斯地之效而对客谈山言未或忘之夫美稼不发墝埆修松不挺培塿斯已然矣若乃桢高而筑堵不继表正而式影弗端则求诸嗣有政敎者焉夫后稷政之祖横渠教之宗官无后稷之心者皆忍夫师无横渠之志者皆货客如仁义之有托即政教之咸兴繄兹人物有不恒茂者乎虽然政不必皆官识法者即可立教不必皆师见道者即可端故王烈之政亦行太原绵驹之歌能教齐右武功之志凡以忧夫此也志七篇地理约而不漏建置则而有据祠祀先今而后古官师直书而劝戒自形人物之志浩乎其无穷也君子于是乎思古于是乎征今于是乎开来其志已勤矣选举崇义而黜利葢志之良者也学者观其志目亦思过半矣是志也撰之者吾友康子徳涵刻之者邑侯西蜀冯玉仲则斯政教也为有归矣正徳己卯冬十一月甲寅泾野吕柟书
　　武功康子作志七篇以记载武功之故绪理要会葢灿然明备矣至其覈事显义用昭劝鉴有可述焉夫先王之政纪其山川辨其疆域程其土宜稽其俗尚肆其采物以谨封守而察时变故书序九丘诗陈列国采风者具其美恶董事者正其得失务在因道财化追俗为制以施于久逺已尔夫天下之势其所由来亡不有渐茍非早见而力救之则其势莫可回而患成循约而治厚生而安其始未尝弗一致迨于风尚浇浅而徳实靡波其治不可长也户口繁增而生利蹙薄其安不可久也可以弗愼其渐哉余覧康子之书其地亩则由狭而广户口则由寡而众赋役则由省而兴财费则由约而靡其产业则由富而贫地利则由饶而减民性则由强而弱风俗则由厚而漓吏治则由良而奸人才则由实而虚文教则由振而委亡弗降本流末废正趋弊者矣嗟乎岂独一邑然哉由此可以例诸四方矣正徳十四年己卯冬十二月五日大复山人汝南何景明撰并书











　　钦定四库全书
　　武功县志卷一
　　明　康海　撰
　　地理志第一
　　夫武功古有斄氏之国也有斄氏有女曰姜原爲帝喾元妃生弃教民稼穑有功尧封于斄号曰后稷后稷卒子不窋嗣不窋末年夏后氏政衰去稷不务乃奔于戎狄之间周兴爲岐丰之域平王东迁赐丰镐于秦斄遂爲秦邑至始皇列天下爲郡县以斄爲荣汉改武功县右扶风去古斄城二十里王莽曰新光东汉复徙古斄城魏置为武功郡领美阳县晋改属始平郡后魏复爲武功郡周改雍州武帝建德三年复置武功郡治邰城已而复爲县隋改京兆郡唐武徳三年改置稷州以武功好畤盩厔郿凤泉之寻又析始平置扶风县四年以岐州围川之七年又以岐州贞观元年雍州天授二年又置稷州领武功文明元年析以奉干陵干宁二年以奉天置干州领好畤武功盩厔醴泉而属京兆府后唐同光中凤翔长兴元年复立京兆而以武功焉后晋置武功郡后周复改爲县宋永兴军路京兆府政和八年同醴泉移醴州金改武亭县元复爲武功干州明兴因之而通属西安府广四十五里袤五十里东兴平东南鄠南盩厔西南郿西扶风西北麟游北干州东北醴泉城围三里二百二十步半附雍原之麓元末张良弼李思齐增筑以据守者循原又列十有二城洪武九年长兴侯弟都督忠奉诏屯戍于此以控制闗内复增筑之诸城皆至今存旧志云雍州之域井鬼之次有平原控其东凤冈翼其西长川带其北终南太白揖其南葢古形胜之区强武之国也治凡十五里【里名见建置志社学下】
　　旧志有山原七川六太乙山属盩厔太白武功两山与衺谷水属郿五丈原属岐三畤原属扶风故俱不复载载其今有者
　　东原在县东其南与雍原相直或曰通西原皆谓雍原云
　　雍原即县西原城所附者古周原也凤冈者原北行冈也
　　武亭川县川也其南十二里古川口葢漆水川也漆水县东门外水今谬爲武水者也自豳岐之间来县北受浴水南受湋水入渭郑渔仲序地里略谓天下如指诸掌而信漆由富平入渭之説葢括地志未审豳岐泾渭脉络所在富平在泾东漆在泾西安有岐梁之水越泾而东再至富平始入渭也渔仲误且如此况其余乎诗曰自土沮漆书曰斄在漆县今邰【与斄同】封里有漆村是也
　　浴水干州西夹道水也亦从豳西梁山来意此或即沮水闗西人读浴若于于沮固易讹耳渔仲亦以东自富平入渭殊误
　　湋水即围川水自扶风东门外受凤泉水至县南从漆水入渭
　　建子沟在县南十七里近庆善宫
　　美阳故城在县西原八里后渐徙凤泉东则今扶风境内也
　　古斄城在县南八里漆村东古有斄氏之国也今县西南三十里亦有斄城者前汉徙置之尔
　　高泉宫在古美阳城秦宣太后宫也
　　庆善宫在川口东南今没于渭唐高祖故宅武徳六年改名庆善宫太宗所生宅也贞观六年幸之宴从臣赏赐闾里同汉沛宛帝欢甚赋诗曰寿丘唯旧迹丰邑乃前基粤予承累圣悬弧亦在兹弱龄逢运改提剑鬰匡时指麾八荒定怀柔万国夷梯山咸入欵驾海亦来思单于陪武帐景逐卫文螭端扆朝四岳无爲任百司霜节明秋景轻冰结水湄黄变原隰储峙积京坻共乐还谯燕欢此大风诗起居郎吕才被之管弦爲功成庆善乐名九功之舞十一年冬猎于武功赋冬狩诗曰【烈烈寒风起惨惨飞云浮霜浓凝广隰氷厚结清流金鞍移上苑玉勒骋平畴旌旗四望合网一面求楚踣争麑殪秦亡角鹿愁兽忙投宻树鸣鹜起沙洲骑敛原尘静戈回岭日收心悲洛汭逸意在渭濵游禽荒非所乐抚辔更招忧】因再幸庆善宫上更赋诗曰【代马依朔吹惊禽愁昔丛况兹承睿徳懐旧感深衷积善忻余庆畅武悦成功垂衣天下治端拱车书同白水廵前迹丹陵幸旧宫列筵欢故老高宴聚新丰驻跸抚田畯回舆访牧童瑞气萦丹阙烟散碧空孤屿含霜白遥山带日红于焉歌击筑聊以咏南风】帝又有过武功旧宅诗二篇许敬宗上官仪应制奉和焉今悉着于篇可以覩见当时之盛云【帝诗其一新丰停翠辇谯邑驻鸣笳园荒一径断台古半阶斜前池消旧水昔树发今花一朝辞此地四海遂成家其二金舆廵白水玉辇驻新丰纽落藤披架花残菊破丛庭铺荒草蔓流竭半池空纫佩兰凋径舒珪叶剪桐昔地一藩内今宅九围中架海波澄镜韬戈器反农八表同文轨无劳歌大风敬宗诗飞云临紫极出震表青光自尔家寰海今兹反帝乡情深感代国乐甚宴谯方白水浮佳气黄星聚太常参凤鸣层閤酆雀贺雕梁桂山犹总翠蘅薄尚流芳攀鳞有遗皓沐徳忭称觞仪诗石闗清晩夏旋舆御早秋神麾飏珠雨仙吹响飞流沛水祥云泛宛郊瑞气浮大风凝汉筑丛烟入舜球翠梧临凤邸滋兰带鹤洲偃伯歌元化扈跸颂王游遗簮谬诏奨珥笔荷防休】宫后又改爲慈徳寺史逸其年今窦村北仍有寺名慈徳葢没而迁者也
　　斄亭在县西南三十里汉地理志载亭长事者也东汉徙县古斄城而以爲亭也今属扶风县
　　高望亭在县东二十五里唐天后武氏行宫世説中宗筑以望干陵者
