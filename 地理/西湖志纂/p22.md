<!-- { "loadSidebar": true } -->
　　有美堂　名胜志在吴山顶宋嘉佑二年龙图阁学士梅挚出守杭州仁宗赐以诗有地有湖山美之句因名其堂欧阳修为记蔡襄书今故址不存而府治后堂尚仍其名【欧阳修有美堂记见艺文苏轼有美堂暴雨诗游人脚底一声雷满座顽云拨不开天外黒风吹海立浙东飞雨过江来十分潋滟金尊凸千杖敲铿羯鼓催唤起谪仙泉洒面倒倾蛟室泻琼瑰】
　　【臣谨按咸淳临安志有美堂钱氏初建看江亭于此在呉山最高处左江右湖故有湖山之美又苏轼有九日舟中望见有美堂鲁少卿饮处诗又会客有美堂周邠长官泛湖往北山闻堂中歌笑声见寄和诗夫曰望见曰闻声则必在呉山可知若州治在鳯凰山去湖稍逺何由见闻耶旧志称淳祐六年府尹赵与发地得古碑于山巅太嵗庙侧即仁宗赐诗则此堂故址当即其处游览志载入鳯凰山失考】
　　惠应庙　在至徳观右俗呼药王庙西湖游览志神张姓相州汤阴人素谨奉神农氏没而为神凡疹疾疮疡有祷輙应宋时祀于汴州南渡后建庙于吴山看江亭额曰惠应咸淳徳祐累封王爵两庑祀二十四仙医相传佐神农采药者也
　　国朝乾隆元年燬三年署总督大学士嵇曽筠饬属重建
　　嘉济庙　在吴山又名江东庙钱塘县志祀秦贑人石固宋累封王爵给庙额初在崇福里继徙贡水之东雷冈故称江东明隆庆三年建承天灵应观　在吴山顶俗称三官庙咸淳临安志旧为天地水府宋龙徳三年建名玉虚观绍兴四年改冲天观寻燬端平三年重建改今额淳祐十年増建玉皇阁清波类志内有天开图画阁清晖亭元末燬洪武二十三年重建
　　国朝乾隆十年重建玉皇阁
　　闗帝庙　在承天观右
　　灵济庙　在闗帝庙左钱塘县志祀唐桑宪保姚江人行九故俗称桑九郡王仕唐宣宗时使海昌卒追封为神宋建炎间助张浚御金人事闻建庙明景泰嘉靖间又以治黄河功封王爵嵗久圮万厯四年重建
　　寳山　在吴山右麓西湖游览志东接石佛山【苏轼同秦仲二子游寳山诗平明己报百吏散半日来陪二子闲立鹤低昂烟雨里行人出没树林间又寳山新开径诗藤梢橘刺元无路竹杖防鞋不用扶风自逺来闻语笑水分流处见江湖回瞻佛国青螺髻踏遍仙人白玉壶野客归时山月上棠梨叶飐暝禽呼】
　　青霞洞　在寳山竒石错峙作青霞色
　　忠义庙　在寳山下俗称施公庙钱塘县志祀宋殿前司小校施全全愤秦桧奸邪悮国懐刃刺之不中磔于市邦人怜之为立庙明成化十一年重建大理卿夏时正为记
　　寳奎寺　在寳山顶成化杭州府志宋乔行简故宅山石竒峭前瞰江流东望海门如在咫尺理宗书见沧二字刻之石后舍宅为寺元末燬明成化间重建
　　百法寺　在寳山下石龟巷西湖游览志宋建炎初建有大佛半身依山凿石为之名广润寺元改百法赵孟頫书额元末燬明天顺间重建元妙观　在石龟巷咸淳临安志唐时为紫极宫梁开平二年改真圣观宋天禧二年徙天庆观额于此西湖游览志元改元妙观观后有石洞最幽靓又有蕉花极盛花时有仙人题诗蕉叶而去张翥欧阳元揭徯斯皆有真圣观蕉花访仙客题诗处诗
　　子午泉　在元妙观武林梵志以泉溢于子午二时故名
　　忠节祠　在寳山下万厯杭州府志祀呉行人伍员唐仆射禇遂良宋少保岳飞明太傅于谦治十年廵按御史姚焘建忠节坊于今祠之右嵗久坊圮嘉靖十二年廵按御史周汝员即坊左建祠十七年廵按御史傅鳯翺饬有司嵗祀以仲秋之望
　　国朝乾隆十一年布政司潘思榘捐俸重建金地山　在呉山南城隍庙在其上俗称城隍山
　　城隍庙　在金地山西湖游览志宋以前在鳯凰山绍兴九年徙今处额曰永固封保顺通惠侯咸淳间加号辅正康济广徳显圣王明洪武三年正祀典称城隍之神钱塘县志成化十年寝殿火十一年重建万厯四十五年庙燬邑人金学曽倡捐重建
　　国朝康熙六年重修【毛际可谒城隍庙诗纵目吴山江海寛山头庙貌肃衣冠锦衣片纸寃何极碧血千年冷未干古柏阴森蔽绀殿苍苔斑驳上雕栏鸱夷夜涌银涛色长映先生铁而寒】山下旧有杭州府城隍庙嵗久圮乾隆八年以右司斋防改建而以仁和钱塘二县城隍祔祀焉
　　【臣谨按祀典山川城隍之神皆有位号而无姓名乃钱塘县志称永乐中勅封浙江故按察使周新为城隍神考黄佐周新传新广东南海人永乐初为御史弹劾不避权贵人称冷面寒铁及按察浙江有异政坐诬死临刑叹曰生为直臣死为直吾无憾矣上寻悟其枉他日见有人披朱衣立庭中问为谁曰周新也上帝以臣刚直命为城隍神为陛下治奸贪吏言讫不见据此则杭民崇祀或出于公心未尝有勅封明文也然以新之聪明正直生既官于兹土殁则主城隍保障生民捍灾御患谁曰不宜】
　　英济庙　在金地山城隍庙北祀宋司封郎中两浙转运使张夏【详南山昭贶庙】
　　国朝加封静安公
　　赵恭毅祠　在金地山城隍庙北祀故户部尚书浙江廵抚赵申乔康熙间以浙江布政使陞任廵抚洁已爱民多惠政卒諡恭毅奉
　　防入贤良祠民久而不忘乾隆六年建祠祀之文昌庙　在金地山城隍庙右西湖游览志宋嘉熙间建元末时赐号佑文成化祠后燬明初重建
　　国朝康熙二十五年复燬巡抚金鋐重建
　　火德庙　在金地山城隍庙南西湖游览志宋以火德王故南渡后建庙于此明洪武永乐间相继重修今居民禳火者皆就庙中葢遗俗也钱塘县志内有董其昌书坎离既济额
　　国朝康熙二十五年重建雍正五年重修
　　巫峡峯青亭　在火徳庙浙江通志庙内有石笋十二高数丈珑瘦削如山峯离立各以象名曰笔架曰香炉曰棊盘曰象鼻曰玉笋曰龟息曰盘龙曰剑泉曰牛眠曰舞鹤曰鸣鳯曰伏虎旧称巫山十二峯上为斗姥阁雍正六年总督李衞建亭题曰巫峡峯青
　　瑞石山　在金地山南岩石上镌米芾书第一山
　　勅建龙神庙　在瑞石山雍正五年
　　上遣官赍送龙神像于浙
　　勅封福越滋农龙王浙江总督李衞建祠于大观台之左后建风伯雨师亭嵗时祈祷于此有司崇祀焉
　　大观台　在瑞石山之顶为吴山最高处石址砥平方广如削逺眺江潮近挹湖渌羣山环拱如列屏幛上为亭恭奉
　　圣祖仁皇帝御制诗勒石正中【见恭纪名胜】
　　乾隆十六年三月初二日
　　圣驾南廵亲奉
　　皇太后銮舆
　　临幸大观台
　　御制恭依
　　皇祖吴山诗韵诗又
　　御制吴山大观歌【见恭纪名胜】
　　【臣】沈徳潜恭和
　　御制呉山大观歌元韵
　　西湖三面名山多我登大观亭子歌高歌吴山一峯紫阳顶珑洞穴疑是千蜂窝青红金粉徧祠宇谛视半属干陀罗离明有象势炎赫镇以坎卦高嵬峩【以石列坎卦镇火灾也】当年丁仙蜕骨去野鹤冲举辞青螺传闻风清月朗仍到此仙踪荒幻谁嗔呵其前罗刹之江江外海一气汹涌真无加【叶】浺瀜泱漭失厓岸倒浸星宿沈羲娥疑是伍员文种之灵犹斗战驰骤白马惊蛟鼍壮哉千里决双眦心胷磈礧相荡还相摩枚叔七发语未畅淋淋白鹭形犹讹题诗青厓终欲磨何如且登大观亭子歌高歌
　　汪王庙　在大观台之麓钱塘县志祀唐节度使汪华高祖时以保障功封越国公持节歙宣杭越睦饶六州军事宋封灵惠公明封广济灵惠王
　　寳莲山　在瑞石山东西湖游览志与七寳山接旧有寳莲寺废又有寳成寺晋天福中建名释迦院宋大中祥符改额寳成有石观音罗汉像石壁上刻苏轼寳成院赏牡丹诗笔势遒逸今寺废而刻石尚在旁有嵗寒松竹四字乃成化间吴东升题【苏轼诗春风小院却来时壁间惟有使君诗应问使君何处去凭君説与春风知年年嵗嵗何穷己花似去年人老矣去年崔防若题诗前度刘郎在千里】感花岩　在宝莲山半清波类志石壁上刻感花岩三字葢因坡诗而名明楚宗朱术珣题莫能名斋　万厯杭州府志在寳莲山宋浙西安抚司干办公事防四明杨简有记
　　青衣洞　在重阳庵后咸淳临安志相传昔人行至洞口有青衣童子问之不应良久入洞逐之不见但闻风雨声股栗而出遂名青衣洞青衣泉　在青衣洞口西湖游览志泉淅淅出石罅清鉴毛髪崖壁镌有唐开成五年道士诸葛鉴八分书题名傍镌佛像及大字心经山顶巨石坠下有石承之若饾饤然前有石门上横石梁壁间皆细字水波纹不知何年洚水至此宋庆元间韩侂胄赐第寳莲山下建阅古堂引泉注之名阅古泉
　　重阳庵　在金地山之右馨如坊重阳庵志始自唐开元间道士韩道古结茅以居感青衣童子出现有泉自洞中出潴而为池嵗旱不竭元大徳间西川道士冉无为云游至浙观青衣岩洞募建三清阁元帝殿嗣天师广防子书青衣洞天吴山福地十方大重阳庵十四字刻于石壁明洪武二十四年立为道院
　　紫阳山　与瑞石山连钱塘县志秀石珑岩窦防窱寒泉滴沥为湖山奥区其胜迹有采芝岩栽药圃涤凡池寻真路成道树松闗补衣石归云洞天籁阁紫竹林三台石紫阳亭丁仙亭坐忘岩隠仙岩瑞石洞飞来石等名
　　金星洞　在紫阳山
　　槖驼峯　在紫阳庵侧峯尤竒峭【萨都拉偕卞敬之游吴山驼峯紫阳洞诗天风吹我登驼峯大山小山石珑赤霞日射紫玛瑙白露夜滴青芙蓉飘飘云气穿石屋石上凉风吹紫竹挂冠何日赋归来煮石篝灯洞中宿】
　　紫阳洞　在槖驼峯之侧钱塘县志傍有巨石嵌空名飞来石
　　紫阳庵　在瑞石山下西湖游览志宋嘉定间邑人胡杰居此建集庆堂元至元中道士徐洞阳改为紫阳庵明正统间重建
　　国朝雍正十三年总督程元章奉
　　勅重修乾隆三年布政司张若震建紫阳祠祠西为廊
　　倚廊望江直对西兴乾隆十六年春
　　圣驾南巡
　　回銮舟中补题西湖各景
　　御制紫阳洞诗
　　吴山景己佳仙真洞尤奥紫霞每封户初阳亦委照竒境固无穷奚必皆亲到清游悉大畧薄旋从所好重展北门图又领西湖要
　　丁仙亭　在紫阳庵内仙人丁野鹤蝉蜕于此雪风洞　在紫阳庵右万厯钱塘县志峯石灵竒岩窦幽絶俨若神仙之所宫
　　紫阳书院　在紫阳山下太庙巷两浙盐法志康熙四十二年盐法道高熊徴捐建书院巡抚张泰交顔曰紫阳别墅以其地为紫阳山麓适与新安之紫阳同名遂以别墅别之其中为乐育堂奉朱子位堂后有簮花阁巢翠亭五云深处讲堂东为近水楼南宫舫瀛洲榭集民商士子于此弦诵焉雍正七年重修改巢翠亭为文昌阁
　　七寳山　在金地山南即三茅观址清波类志观旧有七寳故名
　　七寳峯　在七寳山南钱塘县志为城中观涛处石壁刻吴山第一峯五字
　　开寳仁王寺　在七寳山咸淳临安志仁王院绍兴五年建嘉泰间燬僧祖仁重建端平二年尚方铸钟以赐淳祐元年赐开寳仁王额景定五年复燬重建
　　三茅宁夀观　在七寳山东北西湖游览志本三茅堂宋绍兴二十年因汴都旧额遂名宁夀观燬于元明洪武初重建
　　寅宾亭　咸淳临安志在三茅宁夀观可见日出
　　天妃宫　在三茅观左钱塘县志即三仙阁址祀莆田林都检女灵衞夫人旧名顺济圣妃庙江湖一览亭　在七寳山三茅观西今圮三仙阁　在三茅观内钱塘县志内塑张三丰像一立一卧一坐相传三丰隠于此后圮改建天妃庙仍塑三仙像于其内以存旧迹
