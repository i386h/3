<!-- { "loadSidebar": true } -->
　　龙井旧名龙距钱塘十里吴赤乌中方士葛洪尝炼丹于此事见圗记其地当西湖之西浙江之北风篁岭之上实深山乱石中之泉也每嵗旱祷雨輙应故相传以为有龙居之然泉者山之精气所发也西湖深靓空阔纳光景而涵烟霏菱芡荷花之所附丽龟鱼鸟虫之所凭依漫衍而不廹纡余以成文隂晴之中各有竒态而不可以言尽也故岸湖之山多为所诱而不克以为泉浙江介于吴越之间一昼夜涛头自海而上者再疾击而逺驰兕虎骇而风雨怒遇者摧当者壊乘髙而望之使人毛髪尽立心掉而不禁故岸江之山多为所脇而不暇以为泉惟此泉蟠幽而踞阻内无靡蔓之诱以散越其精外无豪悍之脇以亏防其气故岭之左右大率多泉龙井其尤者也元丰二年辨才法师元静退休于此山之寿圣院院去龙井一里凡山人有事于钱塘与游客之至寿圣者皆取道井旁法师乃即其处为亭又率其徒以浮屠法环而咒之庶几有慰夫所谓龙者俄有大鱼自泉中跃出观者异焉然后知井之有龙不谬而其名由此益大闻于时是嵗余自淮南如楚省亲过钱塘访法师于山中法师策杖送予于风篁岭之上指龙井曰此泉之徳至矣美如西湖不能淫之使迁壮如浙江不能威之使屈受天地之中资隂阳之和以养其源推其绪余以泽于万物虽古有道之士又何以加于此
　　浙江观潮赋　　　　　　　【宋】罗公升
　　罗子客于钱塘适时仲秋皓月初缺长空閴寥万里清絶乃江臯乎逍遥想故国之余烈巳而金鏦鼙轰毂戛蹄踣嚣尘涨天鬬艇弥泽行云低回而不飞山川苍茫而异色罗子怪而问之客曰子独不闻钱塘之潮乎天地之间有髙有深有明有晦有动有植有常有怪赋形而立者以亿计而海为大海之大浮人间其如空与太虚而为对其变化翕忽一日万状而钱塘之潮为最钱塘之潮卷海山吞吴防力防寰中声出天外其瑰伟杰特之观亘万古信四时而八月既望为快方潮之未至也乾坤为炉隂阳为鞴一元之气秋髙而益盈望舒之精霸生而变态倒河海于累空纳万流于一噫阳侯卷波其欲立百神严驾兮有待及潮之既至也怒如惊霆疾若飞雨日车为之掀簸风师助其呼舞峩峩兮层冰之来千里飞雪汹汹兮万马之奔四合如堵倐谷变以陵迁恐山摧而岳仆见者胆落闻者毛竪于是贲育之伦虓虎之士因兹水嬉以习战事捩文舠建彩标破惊湍逐骇猋驾蛟蜃以为车履鲸鲲而成桥大鼖挝灵鼍之革修竿曳鲛人之绡三山为阹阳谷为徼纵横南北合散先后没神出鳞甲相吊或拥盖以髙骧或援戈而疾剽或观海若而分余甘或叩珠宫而逢一笑欢声逹于淮壖余风腾乎越峤层澜既平鼓音未息掣鼇首耀鲲脊洗月窟探地极冯夷詟游龙吕梁丈人陟降乎左右蓬邱仙人逢迎于咫尺此阖闾夫差之所以雄长百蛮凭陵上国也是日也朝者休务贾者辍市臝粮而快覩者累属乎八九百里鸡林日本琉球阇婆万斛之舟卯发而辰至朝采夜光瑚火齐希世之珍山积而云委茂先所不能识羊所不能计此真天下之巨丽也今子重趼百舍来游三吴盖将览江山之伟竒供笔墨于游戏亦有乐于此乎罗子蘧然变色曰此固吾之所以吊也而子所以乐乎且方全吴之时左沧海以为池右梁山以为郭内重湖以为襟带外长淮以为篱落水犀万艘石城百仞乘车踵申公之策伏轼借延陵之信子胥运筹于帷幄孙武受钺于行阵前茅未啓中原巳震谈笑举六千里之楚指挥压四十县之晋宋子齐姜麇至于后宫鲁壶郑缟雨集于主进迨夫孽臣擅朝艳妾供寝长虎狼于肘腋进蜡毒于燕饮酣歌忘中庭之呼利口弛重闗之禁积薪巳然盲者安枕爰有一老身佩宗社观大厦之欹倾忍寒蝉之瘖哑乃逆鳞之屡批竟属镂之不赦岂九州之莫容耻中道而更驾人生得死其实难犹有以见先王于地下鸱夷朝浮越甲暮入栖乌之曲未终至徳之庙巳泣甬东之徙胡顔馆娃之行莫絷委钟虡于瓦砾啸渔樵于都邑层台哭而燐明荣楣兽号而乌集于是忠魂上诉帝阍朝啓乃锡命书以长兹水乗象载之舆策玉虬之驷鱼须前驱龙伯作使凡排山倒海之威皆鞭荆栖越之气且夫骨骾之臣生死一节岂生不忍去其故都而死乃致憾于宗国彼涛头之所指寜强弩之能移想乗波而东击犹遗恨于会稽荐馨香而知痛竞箫鼓以为嬉虽千秋万嵗之来归恐沧海桑田之増悲也呜呼自有天地即有此江如此潮汐阅几兴亡较朝菌于大椿竟孰短而孰长昔祖龙之虎视拾六国其若芥拥万乘以絶江投马棰而填海曽勒功之未能巳旁观之欲代况乎吴越直两蜗角并吞割据不出掌握朝弁冕于庙堂夕蝼蚁于沟壑谅遗迹之几何不足供谈笑者之一噱惟夫杀身成仁终古不朽横大江以扬灵真不亡而曰寿彼舍义以取生徒含羞而遗臭观乎斯潮媿汗乃走故吾谓明月之夕庆云之朝防雨降瑞雪飘名山大川清泉怪石之流峙竒花异卉嘉禾美竹之夭乔皆忠臣孝子贤士大夫精神之所寓而况于潮乎客乃太息反顾落日觉悲风之四起忽洪涛之俱失
　　虎跑泉铭【并序　　　　　　明】宋　濓
　　虎跑泉在杭之南山大慈定慧禅院距城十里而近唐元和十四年性空大师来游兹山乐其灵气盘郁栖禅其中寻以无水将他之忽神人跪而告曰自师之来我等邀惠者甚大奈何弃去南岳童子旋当遣二虎来移师无忧也翼日果见二虎跑山出泉甘冽胜常大师因留建立伽蓝苏文忠公守杭为之赋诗有虎移泉眼趁行脚之句盖纪实也师名寰中蒲坂卢氏子得法于百丈海一时龙象如南泉愿临济元赵州谂岩头奯雪峯存无着喜钦山邃咸来咨叩道要则其徳服神彰灼灵异有不难致者于乎防剑刺山水为之涌折腰拜井泉乃仰流武夫健将一诚之所格尚若此况大师心悟无际者乎洪武戊午冬十有一月濓朝京师道经山下今主僧定岩戒有道之士也邀濓观泉且披法衣率其徒同举梵咒久之泉觱沸而出若联珠焉巳而微作涌势濓心异之遂为作铭铭曰天一所形厥质乃凝潜行重渊与势俱升至人来居地不爱寳谁信清泠生于虎爪山后川君与道为谋肯私一勺不师之留师既留止化泉为雨式沛且滂润于千里幻此荒墟遂成寳坊羣生依之为正法幢命世大才犹龙类象来游来咨如山答响代祀虽邈声华勿亏至今草木尚被余辉我于世縁逢触輙碍泉特相知献万珠琲扰扰征骖风埃渺弥有素者衣化而为缁愿挹寸波如习禅定洗涤根尘一时清净
　　西湖修复石堰记　　　　　【明】李　旻
　　武林诸山之水汇为西湖西北际山东至钱塘涌金二门之城下濒湖数千百家为稼为圃为池以畜鱼皆湖是资穷民钓弋网罟衣食于湖者不可胜纪余波所及为六井为清湖河逹于运河城外并河之田千顷赖以灌溉湖所利济如此白乐天通石函苏子瞻筑石堰所以钟其源而节其流用意深矣石函之流细故曰减水一寸可溉田十五顷每一复时可及五十顷此蓄泄之节目而溉田之大较也若石堰则所堰有一定之则日夜长流其流入于运河虽有霖雨暴涨不使骤溢以为濒湖之害无余则蓄而待石函之泄函与堰不可偏废也后之人不深维其意壊堰而易之以版由是守者得以为奸涨溢乃靳而不啓旱则啓而竭之遂因而取货焉为湖之病数十年于兹矣治丁巳监察御史吴君一贯廵按浙江以兴利除患为巳任予告之由君谋于都水主事姚君文灏欲复其旧适安福胡君道以进士来知钱塘县事遂以属之胡君询之乡老相与求之故迹因地势测水平定其髙卑之凖鸠工琢石不日告成濒湖上下之人一旦获享旧日之利而除其害莫不懽忻鼓舞叹颂功德羣告予请书其事于石予尝谓长源乐天巨川子瞻诸君子皆古今所称伟人其才识宦业俱非寻常可及而在郡必汲汲于西湖者岂游观之乐足以动其心哉亦惟因民之所利而利之特加之意云数百年来郡乗书之民庶歌之诗人赋咏之至于今未巳盖惠利之浃于人心自能不泯灭焉尔后之视今亦犹今之视昔然则石堰之复其系于人心之思当何如哉余郡人也乐为斯民道之是为记
　　请开西湖奏议　　　　　　【明】杨孟瑛
　　杭州地脉发自天目羣山飞翥驻于钱塘江湖夹抱之间山停水聚元气融结故堪舆之书有云势来形止是为全气形止气蓄化生万物又云外气横形内气止生故杭州为人物之都防财赋之奥区而前贤建立城郭南跨吴山北兜武林左带长江右临湖曲所以全形胜而固脉络钟灵毓秀于其中若西湖占塞则形胜破损生殖不繁杭城东北二隅皆凿壕堑南倚山岭独城西一隅濒湖为势殆天堑也是以涌金门不设月城实倚外险若西湖占塞则塍术绵连容奸资宼折冲御侮之便何借焉唐宋以来城中之水皆借湖水充之今甘泉甚多固不全仰六井南井也然实湖水为之本源隂相输灌若西湖占塞水脉不通则一城将复卤饮矣况前贤兴利以便民而臣等不能纂巳成之业非为政之体也五代以前江潮直入运河无复遮捍钱氏有国乃置龙山浙江两闸啓闭以时故泥水不入宋初倾废遂至淤壅频年挑濬苏轼重修堰闸阻截江潮不放入城而城中诸河专用湖水为一郡官民之利若西湖占塞则运河枯澁所谓南柴北米官商往来上下阻滞而阛阓贸易苦于担负之劳生计亦窘矣杭城西南山多田少谷米蔬果之需全赖东北其上塘濒河田地自仁和至海寜何止千顷皆借湖水以救亢旱若西湖占塞则上塘之民缓急无所仰赖矣此五者西湖有无利害明甚苐壊旧有之业以伤民心怨讟将起而臣等不敢顾忌者以所利于民者甚大也
　　西湖游览志序　　　　　　【明】田汝臣
