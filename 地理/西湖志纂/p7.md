<!-- { "loadSidebar": true } -->
　　后有园拾级而登直达孤山之顶有亭岿然湖光山色环绕辉映
　　御题曰
　　四照亭亭下修竹万竿清阴茂密五六月间无暑气
　　御题曰
　　竹凉处循曲径而西卉木扶踈岚光晻暧苍翠欲滴
　　御题曰
　　緑云径南为歩廊花石珑防通旁达前有楼高倚天半
　　御题曰
　　瞰碧楼楼下文石为台俯临曲沼有泉出崖石间演清漾碧上浥天光
　　御题曰
　　贮月泉泉侧丛桂常青花时天香馥郁子落如琼瑶坠砌旧志所称月中桂也惟灵鹫山中有之
　　御题曰
　　鹫香庭庭后杰阁连云耸峙霄汉
　　御题曰
　　领要阁啓扉而入高馆崇闳中树玉兰数本一名望春恭值
　　翠华巡幸万卉争荣独此花先茂逺望如琼楼玉宇御题曰
　　玉兰馆馆右山径逶迤有石壁卓立泼翠流丹
　　御题曰
　　绣壁空青其上恭建
　　御碑亭敬摹
　　御制圣因行宫卽景诗【见恭纪名胜】
　　宸章璀璨琬琰名山与璇图并巩永符明圣之瑞应
　　云
　　【臣】钱陈羣恭和
　　御制圣因行宫即景元韵
　　圣迹传因啓鳯阿春风重见
　　六龙过雨滋蕙径含芳早风转筠廊戛玉多红药漫催婪尾宴绿杨齐蘸鸭头波高枝自爱流莺好不在调笙与按歌
　　遵海而南道不纡省耕恰喜驻西湖岁方降福穣穣也民莫能名荡荡乎山水自居天下最文章深与性灵俱正逄
　　慈圣无疆寿爱日春长惬胜娱
　　【臣】沈德潜恭和
　　御制西湖行宫八景元韵
　　四照亭
　　突兀最高顶空亭四望中全收湖影碧小缀砌花红山绕层层障襟披面面风
　　皇情娱胜赏送目总难穷
　　竹凉处
　　一径万竿绿人心到此凉阴阴疑滴雨细细欲生香深处闻鸟语踈邉漏日光可宜擕枕簟消受夏天长
　　绿云迳
　　是径皆添绿无林不起云鹤衣沾翠润樵语帯风闻古干缘萝蔓高坡蚀藓纹闲行疑世外何处有嚣纷
　　瞰碧楼
　　云际置身高推牕俯素涛聊慿湖渌静暂息
　　圣躬劳玩此鳬鹥乐因懐嵇阮曹防心因得句天子是诗豪
　　贮月泉
　　圆影入平池一恰受之虚明两无着荡漾总相宜方寸灵台湛高天宿雾披镜花同防悟坐玩故迟迟
　　鹫香庭
　　鹫岭连蜷质庭前树树芳秋高因起粟中美自能黄【用子服惠伯语】种岂从天下花因浥露凉吾无隠乎尔悟得木犀香
　　领要阁
　　湖山献奇巧一一难探穷领略防其要自得陶潜风放眼迹象外游心空明中
　　圣人观物妙宁与常人同
　　玉兰馆
　　压树堆残雪辛夷别种开辋川传旧馆
　　天藻发新裁月白花难辨香清蜨不来为楣闻屈子
　　应重楚中材
　　自　圣因寺东沿白沙隄至段桥为孤山东路
　　关帝庙　在圣因寺东钱塘县志俗名照胆台前有三义阁后有清啸亭旧贮玉印一颗文曰汉寿亭侯印瓦纽相传为神所佩又有石刻画竹传是神笔以竹叶绘成诗字
　　白沙隄　俗称白公隄自孤山至断桥径三里余唐称白沙隄宋称孤山路咸淳临安志东有断桥北有西泠桥白乐天诗谁开湖寺西南路草绿裙腰一道斜自注云孤山寺路在湖洲中草绿时望如裙腰旧志云不知所从始万厯钱塘县志岁久隄圮万厯十七年司礼监孙隆累石砌筑杂植花木更名十锦塘隄中重建望湖亭并建锦带桥
　　国朝雍正四年奉
　　防濬湖出湖中葑草运于各旧隄之上加广丈余加高二尺铺沙甃石视昔加整补植桃柳间发芙蓉烂如锦屏行人嬉游鱼鸟咸若洵无日不在光风熙皥中也
　　【臣谨按自宋咸淳间潜说友作临安志后吴自收作梦粱录周密作武林旧事明洪武时陈循作寰宇通志成化中夏时正修杭州府志俱称孤山路嘉靖中田汝成作西湖游覧志万厯中陈善修杭州府志并失载孤山路而白沙隄之名遂冺至万厯中钱塘令聂心汤作县志从俗称白公隄而后之修志者咸指此隄为白公所筑不知白诗有绿杨阴里白沙隄之句则白公之前已冇此隄矣】
　　褒忠亭　在孤山路口关帝庙左为前分巡温处道陈丹赤建丹赤死祖勲之难康熙三十三年
　　诏赠通政司通政使諡忠毅
　　圣祖仁皇帝御书名垂青史四字
　　赐之因建是亭
　　龙王庙　在白沙隄孤山路口咸淳临安志旧在宝石山下名嘉泽龙王祠梁大同间建号钱塘湖龙君吴越钱氏表请封广润龙王乾道五年安抚周淙以祷雨应徙建于压隄桥名水仙王庙后以乐天和靖子瞻三贤祔祀庙中钱塘县志淳祐八年安抚赵与建亭其前之井扁曰寒泉名其井曰荐菊取苏轼诗不然配食水仙王一盏寒泉荐秋菊之义后废别祀三贤于孤山明嘉靖二十三年郡守陈仕贤因祷雨輙应重构望湖亭而祀之复圮万厯十四年杭守俞良枢重建
　　国朝康熙三十八年恭建
　　御书平湖秋月亭徙庙于亭后庙燬雍正五年重建于
　　此以复水仙故迹
　　陆宣公祠　在孤山路口祀唐宣公陆贽万厯杭州府志孤山旧有宣公祠隆庆二年巡按御史谢廷杰卽旧祠改祀汉严光以下十一人而徙宣公像于祠前之恩纶阁顔其额曰西湖书院钱塘县志天啓五年奏毁天下书院惟陆贽祠堂着行改正仍归陆氏世守
　　国朝雍正九年重修坊表乾隆十六年春
　　圣驾巡幸
　　御题扁额曰
　　内相经纶
　　御制陆宣公祠诗
　　策马孤山脚崇祠陆氏传去留关治乱事业付云烟房相希前躅苏公表旧编德宗事苛察胡独昧知贤
　　平湖秋月亭　在孤山路口旧名望湖亭后为龙王
　　庙康熙三十八年
　　圣祖仁皇帝御书平湖秋月为西湖十景之一遂建亭
　　于此乾隆十六年春
　　圣驾南巡
　　御制平湖秋月诗【见恭纪名胜】又
　　御制湖月一首
　　江月妙在流湖月妙在渟纎阿如驻御詄荡窥澄轩辕铸明镜万古铜晕青于中金一防沉光夺斗星文漪漾不去素彩寒欲生未秋景已佳坐花汉影横
　　【臣】沈德潜恭和
　　御制平湖秋月元韵
　　不比春波绿似油一船载月橹声柔空明荡漾忘归去看取平湖似不流
　　勾留处　前浙江巡抚范承谟陞任福建总督去浙时尝取白诗未能抛得杭州去一半勾留是此湖之句书勾留处于湖心亭康熙三十八年
　　圣祖仁皇帝临幸西湖
　　御书亭额遂移范书于孤山放鹤亭之南建亭以悬之
　　邦人懐承谟旧泽犹称范公书院云
　　放鹤亭　在孤山之北宋和靖处士林逋故庐有墓在焉上有古梅相传为逋手植后多不存元至元间儒学提举余谦旣葺处士之庐补植梅花数百本构梅亭于其下郡人陈子安以一鹤放之遂构鹤亭后并废明嘉靖间重建岁久圮
　　国朝康熙十二年巡抚范承谟重葺布政司李之粹榜曰林君复放鹤处三十五年
　　圣祖仁皇帝御书放鹤二字为额因建放鹤亭又奉御书舞鹤赋勒石建亭于放鹤亭之上三十八年复巡幸斯亭
　　御制五言诗一首【见恭纪名胜】
　　乾隆十六年春
　　圣驾临幸
　　御制放鹤亭诗【见恭纪名胜】
　　巢居阁　在放鹤亭后成化杭州府志林处士居有巢居阁元浙江儒学提举李祁重建后圮明成化十一年浙江左布政使良重建【林逋小隠自题竹树绕吾庐清深趣有余鹤闲临水久蜂懒得花踈酒病妨开巻春阴入荷锄常怜古图画多半写樵渔又巢居阁偶书绕舍青山看不足故穿林表架危轩但将松延佳客常带岚霏认远村吴榜自能凌晚汰湘累何事属芳荪余生多病期恬养聊此栖迟一避喧又巢居阁絶句山水未深猿鸟少此生犹拟别移居直过天竺溪桥上独树为桥小结庐】
　　国朝康熙三十五年因葺放鹤亭重建
　　处士桥　在放鹤亭西巢居阁前西湖游览志孤山之北其巅为岁寒岩其下有处士桥敬一书院　在孤山四贤祠之右康熙二十四年巡抚赵士麟建每月之朔集绅士耆老宣讲
　　圣谕于此望日会师儒以讲学后擢去士民卽以祠
　　之
　　四贤祠　在孤山之阳祀唐刺史李泌白居易宋守苏轼处士林逋西湖游览志唐民懐白公之德即孤山广化寺以祀公至宋益以苏公林公名三贤堂万厯杭州府志宝庆间府尹袁韶徙建于苏隄后圮淳祐中祔祀水仙王庙明天顺间知府胡濬徙建今处正德元年知府杨孟瑛増邺侯李泌改称四贤祠祀以春秋
　　范忠贞祠　在孤山四贤祠左祀前浙江巡抚谥忠贞范承谟钱塘县志承谟顺治壬辰进士以学士出抚浙江多惠政陞福建总督死耿逆之难浙人哀思建祠崇祀岁给学租银春秋有司致祭
　　古文昌祠　在四贤祠右
　　锦帯桥　在白沙隄中间隄南为前湖隄北为后湖【亦称里湖】中开一港以通舟楫叠石为梁横跨十锦塘望若锦带故名
　　圣祖仁皇帝临幸孤山
　　御舟由此转入后湖改架木梁雍正八年重甃以石【臣谨按西湖游览志载断桥稍西有涵碧桥在孤山路中宋转运使陈尧佐重修而不载锦带桥考十锦塘之名始于万厯间司礼监孙隆修白沙隄而易其称者嘉靖作志时有涵碧而无锦带明矣隆修隄甃石因十锦塘而名其桥曰锦带则锦带当即为涵碧无疑】
　　断桥　一名段桥在孤山路口西湖游览志断桥本名宝祐桥唐时呼为断桥张祐诗云断桥荒藓合是也桥隄烟柳葱蒨露草芊绵望如裙带元钱惟善竹枝词有段家桥之名闻者疑为杜撰然杨萨诸诗徃徃亦称段桥未为无据也桥口旧有宋时总宜园取苏诗淡妆浓抹总相宜之意今不存
　　断桥残雪亭　在断桥之上奉悬
　　圣祖仁皇帝御书扁额复恭摹勒石建
　　御碑亭于桥左为西湖十景之一乾隆十六年春圣驾南巡
　　御制断桥残雪诗【见恭纪名胜】
　　【臣】沈德潜恭和　元韵
　　段家桥邉积素余樵踪欲断将焉如山人僵卧不能起裹饭于今有子舆
　　自　圣因寺西经苏隄合赵隄杨隄至湖心亭为孤山西路
　　朱子祠　在孤山之阳钱塘县志旧在锦坞山额题紫阳书院明督学苏濬乔因阜先后录其裔孙以守祠祀动支仁和县学租遣官致祭
　　国朝顺治丁酉以锦坞山峻岁久倾圯巡抚陈应泰巡按御史王元曦提学佥事谷应泰移建今处春秋有司致祭
　　报恩院　在白沙隄之西旧名卢舍庵钱塘县志明万厯间司礼监孙隆建
　　国朝顺治已丑上方院卢九德重修立栅水中禁人捕鱼以为西湖放生之所遂名卢舍庵康熙五十五年织造孙文成改建更今名
　　六一泉　在孤山西南即唐孤山寺【白居易西湖晚归囬望孤山寺诗柳湖松岛莲花寺晩动归桡出道场卢橘子低山雨重栟榈叶战水风凉烟波澹荡摇空碧楼阁参差倚夕阳到岸请君回首望莱宫在水中央林逋孤山寺写望诗底处凭栏思渺然孤山塔后阁西偏阴沉画轴林间寺零落棋枰葑上田秋景有时飞独鸟夕阳无事起寒烟迟留更爱吾庐近秪待重来看雪天】咸淳临安志陈天嘉元年改建名永福西湖游览志宋大忠祥符间改为广化寺内有辟支佛骨塔柏堂竹阁皆在焉绍兴间改创四圣延祥观理宗时复改西太乙宫钱塘县志元杨琏真伽改为万寿寺元末燬明洪武初诚意伯刘基复建易名六一泉因苏轼守郡时与僧惠勤懐欧阳公泉出讲堂下遂名六一自宋迄元泉没扵二氏之居久矣元季兵燹泉始呈露复构石亭以覆之掲为寺额岁久圮崇祯甲申重修仍名广化外构数峯阁以祀自汉迄明诸先贤又圮
