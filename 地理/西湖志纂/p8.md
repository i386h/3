<!-- { "loadSidebar": true } -->
　　国朝康熙初重建复名六一泉【苏轼六一泉铭见艺文】柏堂　咸淳临安志陈文帝天嘉二年建广化寺寺有当时所植二柏其一已枯东坡作孤山二咏序云柏二株其一为人所薪山下老人自为儿时巳见其枯矣然坚悍如金石愈于未枯者僧志诠作堂久废今基在西太乙宫有孝宗御书轼诗刻石覆以小亭【苏轼柏堂诗道人手种几生前鹤骨龙姿尚宛然防干一先神物化九朝三见太平年忽惊华厦依岩出乞与嘉名到处传此柏未枯君记取灰心聊伴小乗禅】
　　竹阁　咸淳临安志旧在广化寺柏堂之后有小阁多植竹白公居易尝偃息于此遂名今与寺俱徙【白居易宿竹阁诗晚坐松下宵眠竹阁间清虚当服药幽独抵还山巧未能胜拙忙应不及闲无劳别修道只此是关苏轼孤山竹阁诗海山兜率两茫然古寺无人竹满轩白鹤不留归后语苍龙犹是种时孙两丛却似萧郎笔千亩空懐渭上村欲把新诗问遗像病维摩诘更无言又竹阁忆乐天翁诗柏堂南畔竹如云此阁何人是主人但遣先生披鹤氅不须更画乐天真】
　　玛瑙坡　万厯杭州府志在孤山东咸淳临安志地有碎石文莹若玛瑙状故名西湖游览志旧有玛瑙宝胜院院内闲泉仆夫泉皆僧智圆所凿圆字无外号中庸子与林逋为友【详见北山】参寥泉　西湖古迹事实在孤山旧智果院苏轼守杭与僧道潜号参寥子游故名【详见北山】金沙井　咸淳临安志在孤山广化寺白居易尝酌此泉甘美视其沙灿如金色故名
　　四圣延祥观　西湖游览志宋绍兴间建以沉香刻四圣像饰以大珠备极工丽为园曰延祥亭馆窈窕俨若图画
　　西太乙宫　西湖游览志宋理宗时称五福太乙临吴越之分卽延祥园建太乙宫内有瀛屿白莲堂蓬莱阁香月亭等胜其殿曰黄庭即凉堂故址四壁有萧照所画山水成化杭州府志嘉木喇勒智改为寺至正庚子燬
　　【臣谨按旧志所载孤山古迹如柏堂竹阁及金沙井延祥观太乙宫皆称在广化寺即今之六一泉虽旧址已湮而其地尚在惟玛瑙坡仅称在孤山东参寥泉仅云在智果院今坡与院皆无踪迹可考而玛瑙智果两寺已移在北山宝云山下他如西阁辟支塔报国寺学士沟及断桥西之总宜园皆废久无可指实仅据旧志录存其名以还故迹云】
　　岁寒亭　遂昌杂录孤山之阴有一亭在高阜处名曰岁寒缭亭皆古梅【程钜夫题岁寒亭诗吾庐不暇理且复理斯亭风雨连天白云山送我青苍龙千岁质白鹤九霄翎相与成三友年年聚德星】挹翠阁　遂昌杂录阁临水上下皆拱斗砌成极为宏丽建西太乙宫时所创
　　西泠桥　在孤山路西北西湖游览志一名西林桥又名西陵桥从此可徃北山武林旧事亦名西邨都城探春先南后北至午则尽入西邨弁阳老人词云看画船尽入西邨闲却半湖春色指此
　　乾隆十六年春
　　驾幸西湖
　　御制西泠桥诗
　　玉蝀横分里外湖绿丝风袅柳千株漾舟朅想前朝迹贤守风流白与苏
　　诺公祠　在西泠桥西祀镇浙将军宗室诺罗布将军恤兵爱民
　　圣祖仁皇帝南巡
　　御书天潢维翰四字
　　赐之后浙民请祠于西湖之濵祠内有君子泉敦诗説
　　礼堂
　　君子泉　武林旧事定业院有君子泉两湖麈谈北山鳯林寺后有乳泉颇甘洌峭壁侧立涵以石池石上刻君子泉按鳯林本唐喜鹊寺而武林旧事又称泉在定业院寺与院皆鸟窠禅师道塲二地相去不远故指院以为寺欤钱塘县志今在诺公祠内
　　苏隄　在西泠桥西上有六桥自南新路接北新路横截湖中宋元祐间苏轼筑杨慎苏隄本末东坡旣奏开湖周视湖上曰今欲去葑田而葑泥如云安所置之湖南北周回三十里环湖往来之民或终日不达若取葑草积之湖中为长隄以通南北则葑去而行者便矣隄成杭人称曰苏公隄祠公隄上西湖游览志沿隄夹植花柳中为六桥桥各有亭以覆之自是湖分为两西曰里湖东曰外湖南渡后隄桥成市走马游船络绎不息岁久弗治隄渐廉削成化以前里湖尽为民业六桥水流如线知府杨孟瑛辟之増筑湖隄列植万柳顿还旧观
　　国朝雍正四年开濬西湖与白沙隄同时修筑辅狭为广增庳为高视白沙隄倍之乾隆十六年春
　　圣驾巡幸
　　御制苏隄诗
　　白沙隄上昨鸣鞭潇洒诗情忆乐天岂意千秋留姓氏白公不及大苏传
　　一株杨柳一株桃夹镜双湖绿映袍蓄眼韶光看不足北高峯影接南高
　　跨虹桥　即苏隄第六桥西湖游览志苏隄之桥次第自南而北杨隄之桥次第自北而南第六桥与西岸第一桥斜对稍北则为西泠桥
　　曲院风荷亭　在苏隄跨虹桥西康熙三十八年
　　圣祖仁皇帝御书曲院风荷为西湖十景之一遂建亭其处内有迎薫阁东为望春楼乾隆十六年春
　　圣驾南巡
　　御制曲院风荷诗【见恭纪名胜】
　　【臣】沈德潜恭和　元韵
　　院落回环巧贮风水花真夺晚霞红明妆短棹穿花去一路歌声讶许同
　　崇文书院　在跨虹桥西明万厯间巡盐御史叶永盛视鹾之余集内商子弟于跨虹桥西授以题命各就舫中属文舫皆散去少焉画角一声羣舫毕集各以文进面定甲乙名曰舫课去官后商士思之就其地建书院中奉朱子而以后寝祀永盛凡舫课皆椟其文于鹾使者评隲焉
　　国朝康熙四十四年
　　圣祖仁皇帝南巡
　　御题正学阐教四字
　　赐为额爰鼎新之榜曰崇文中为飨堂辟其左为亭恭
　　摹
　　御书勒石崇奉后为敬修堂为诸生斋舍雍正十一年重修延师督课朔望会文民商咸集规制大备西湖书院　明成化间布政使良建延大理卿夏时正居之名孤山书院卽西太乙宫故址也建书库捐膳田以待四方学者又名西湖书院岁久圮
　　国朝康熙二十五年督学王掞于跨虹桥之西重构为讲学之所仍名西湖书院后讲学久废乾隆八年并入崇文书院
　　湖山神庙　在跨虹桥西祀湖山之神雍正九年浙江总督李卫创建
　　竹素园　在湖山神庙西雍正九年庙成遂于庙右辟地为园创建亭宇十年恭奉
　　世宗宪皇帝御书竹素园三字额悬正防内有流觞亭水月亭临花舫观瀑轩聚景楼俱擅湖山之胜乾隆十六年三月
　　圣驾临幸
　　御制竹素园诗【见恭纪名胜】
　　东浦桥　即苏隄第五桥通曲院港西湖游览志第五桥与西湖第二桥对宋周紫芝韩园防集诗遥知第五桥邉路桐叶题诗人未归赵隄　宋时称小新隄路通灵竺咸淳临安志淳祐二年安抚赵与筑自北山第二桥至麴院夹植花柳如苏隄隄半作四面堂为亭三以比苏隄人遂称赵公隄西湖游览志隄旁旧有天泽庙小隐园裴园史园乔园资国园并废天泽庙　西湖游览志在赵隄旁祀履防将军孙显忠显忠钱塘人仕吴越嘉熙间京尹赵与懽祷雨有应奏封天泽侯内有天泽井葛仙翁虬松资国园卽将军故宅也
　　小隐园　西湖游览志宋内侍陈源之外宅后收入重华宫改建崇福院前有双岸金沙涧裴园裴禧别业史园史徽孙别业乔园乔又闻别业
　　【臣谨按赵隄故址湮废已乆其隄旁天泽庙小隐园及裴园史园诸处在嘉靖间作游览志时俱称并废则隄之不存可知其所云自北山第二桥至麴院以通灵竺者北山第二桥即东浦桥也盖自南而数为弟五自北而数则为第二麴院原在金沙涧旁宋时取涧水以造麴路通灵竺今新筑之金沙隄卽其处也故存其名以还旧迹】
　　金沙隄　在苏隄东浦桥南自东迤西与杨隄故址相属其地为灵隐涧泉入湖之处旧为浅滩俗呼金沙滩数十年来金沙渐淤积成广区雍正九年总督李卫建祠以祀关帝遂于东浦桥之旁筑新隄以达祠宇隄广三丈长六十余丈夹植桃柳与苏隄联络映带遂名金沙隄玉带桥　在金沙隄上雍正九年因筑新隄建桥其上以通六桥之车马里湖之舟楫港中溪流湍激设三洞以酾水状如带环故名玉带乾隆十六年春
　　圣驾巡幸
　　御制玉带桥诗【见恭纪名胜】
　　关帝祠　在金沙港雍正八年浙江总督李卫因港中滩沙涨成平陆创建神宇中为祠门三楹外照面楼三楹进内仪门三楹飨堂三楹更进为正殿三楹后寝五楹上构岑楼下接水轩左右厢楼各五楹后临湖面环以回廊朱栏掩映辟祠西为园由正殿绕歩廊啓径而入叠石为山防泉为池杂莳卉木创建亭宇轩槛珑栏楯衔接内有观澜亭垂钓亭蔷薇洞琼花岛及星桥月榭诸胜湖上关帝祠凡数处规制宏敞以此为最
　　宝胜庵　在关帝祠西为云林下院
　　鱼篮观音院　在金沙涧路口旧钱塘县志宋时建路通行春桥
　　金沙涧　卽灵隐山北涧之水流入西湖处涧沙明净作黄金色故名金沙入湖渐成深广遂称港焉其浅陂则称金沙滩居民皆以捕鱼为业网罟之外多放鸬鷀以取鱼尔雅所谓鷀鷧嘴曲如钩食鱼者是也乾隆十六年春
　　驾幸西湖
　　御制鸬鷀诗
　　鸬鷀本野鸟食鱼以自活一被渔师得铩羽如受刖以绳防其颈驱之捕鲈鳜将谓得果腹岂知不下咽防然犹不悟长此安能脱鸬鷀尔特愚渔师尔特黠格物可会心海鸥信明达
　　压隄桥　即苏隄之第四桥通茅家埠西湖游览志第四桥与西岸之第三桥对桥下水极深凡入灵竺舟行必取道于此故桥旁设石台笼灯以照夜船旧有水仙王庙亦名龙王祠前有井曰荐菊后圮移建于望湖亭刘涣诗重到桃花第四桥
　　【臣谨按水仙王庙本伍胥祠胥浮尸江上吴人称为水仙见越絶书唐干宁间封吴安王因有水仙吴王之称苏轼诗配食水仙王盖谓配食子胥耳至嘉泽龙王本号钱塘湖龙君钱镠奏封广润龙王庙在宝石山乾道间安抚周淙徙于苏隄第四桥名水仙王庙后人因称龙王祠遂以龙王为水仙矣】
　　苏隄春晓楼　在苏隄第四桥之南康熙三十八年
　　圣祖仁皇帝御书苏隄春晓为西湖十景之首恭建御碑亭雍正八年浙江总督李卫以亭隘不称瞻仰改
　　建岑楼崇奉
　　奎章复建曙霞亭于后乾隆十六年春
　　圣驾南巡
　　御制苏隄春晓诗【见恭纪名胜】
　　【臣】沈德潜恭和　元韵
　　谁筑长隄记大苏春光晓色接林庐分明海上方蓬景倒影楼台入半湖
　　望山桥　卽苏隄第三桥通花家山港西湖游览志第三桥与西岸第四桥斜对水名花港所谓花港观鱼者是也旧有雪江书堂宋淳祐中婺州人胡侊充三贤堂长自号雪江因名今废鎻澜桥　卽苏隄第二桥通赤山麦岭路西湖游览志第二桥与西岸第五桥对旧有湖山堂宋京尹洪焘建又有三贤堂宋京尹袁韶建以祀白苏林三公后有堂三曰水西云北曰月香水影曰晴光雨色久废
　　映波桥　卽苏隄第一桥通赤山教塲西湖游览志第一桥与西岸第六桥斜对旧有旌德观本定香寺址今止存定香桥徐集孙西湖纳凉诗小艇撑过第六桥
　　花港观鱼亭　在苏隄映波桥之北康熙三十八年
　　圣祖仁皇帝御题花港观鱼为西湖十景之一建亭其
　　处乾隆十六年春
　　圣驾南巡
　　御制花港观鱼诗【见恭纪名胜】
　　【臣】沈德潜恭和　元韵
　　弯弯野岸围清港淰淰游鱼啖落花物我两忘同一乐要将此意问南华
