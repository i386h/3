<!-- { "loadSidebar": true } -->
　　有吴行人伍公子胥陪吴之职得死直言千五百年庙貌不改汉史迁曰胥山今云青山者谬也夫差既王宰嚭受贿太伯庙血将干阖闾剑光先失公朝焉晏焉入则谏焉属镂之赐竟及其身鸱夷盛尸投于水滨愤悱鼓怒配涛作神迄今一日再至海鸱羣飞阳侯夹从仲秋阙望杭人以旗鼓迓之百城聚观大耀威灵荡漭千里洪波砥平有滑有腯有咸有腥遥实乎下庭山海梯航鸡林扶桑交臂乎卯阶金狄在户雷鼓在堂魏尊汉豆六代笙簧可谓奉天爵之馨香获神人之盛礼佐皇震怒驱叱大邪万里永清人观斗气铭曰矫矫伍员执弓挟矢仗其寳剑以谒吴子赫赫王闾实听竒谟锡之金鼓以号以诛后王嗣立执书不泣颠越言润宰嚭防辑歩光欲飞姑苏待执吾则切谏抉眼不入投于江上自统波涛昼夜两至懐沙类骚洗涤南北簸荡东西夷蛮卉服罔敢不来虽非命祀不让渎济帝帝王王代代明明表我忠哉
　　有美堂记　　　　　　　　【宋】欧阳修
　　嘉祐二年龙圗阁直学士尚书吏部郎中梅公出守余杭于其行也天子宠之以诗于是作有美之堂盖取赐诗之首章而名之以为杭人之荣然公之甚爱斯堂也甚久而不忘今年自金陵遣人走京师命余志之其请至六七而不倦余乃为之言曰夫举天下之至美与其乐有不得而兼焉者多矣故穷山水登临之美者必之乎寛闲之野寂寞之乡而后得焉览人物之盛丽夸都邑之雄富者必据乎四逹之冲舟车之防而后足焉盖彼放心于物外而此娱意于繁华二者各有适焉然其为乐不得而兼也今夫所谓罗浮天台衡岳庐阜洞庭之广三峡之险号为东南竒伟秀絶者乃皆在乎下州小邑僻陋之邦此幽潜之士穷愁放逐之臣之所乐也若乃四方之所聚百货之所交物盛人众为一都防而又能兼有山水之美以资富贵之娱者惟金陵钱塘然二邦皆僭窃于乱世及圣宋受命海内为一金陵以后服见诛今其江山虽在而頽垣废址荒烟野草过而览者莫不为之踌蹰而凄怆独钱塘自五代时知尊中国効臣顺及其亡也顿首请命不烦干戈今其民幸富完安乐又其俗习工巧邑屋华丽盖十余万家环以湖山左右映带而闽商海贾风帆浪舶出入于江涛浩渺烟云杳霭之间可谓盛矣而帅是邦者必皆朝廷公卿大臣若天子之侍从又有四方游士为之宾客故喜占形胜治亭榭相与极游览之娱然其于所取有得于此者必有遗于彼独所谓有美堂者山水登临之美人物邑居之繁一寓目而尽得之盖钱塘兼有天下之美而斯堂者又尽得钱塘之美焉宜乎公之甚爱而难忘也梅公清谨好学君子也视其所好可以得其人焉
　　乞开杭州西湖状　　　　　【宋】苏　轼
　　杭州之有西湖如人之有眉目盖不可废也唐长庆中白居易为刺史方是时湖溉田千余顷及钱氏有国置撩湖兵士千人日夜开濬自国初以来稍废不治水涸草生渐成葑田熙寜中臣通判杭州湖之葑合者盖十二三耳而今十六七年之间遂湮塞其半父老皆言十年以来水浅葑积如云翳空倐忽便满更二十年无西湖矣使杭州无西湖如人去其眉目岂复为人乎臣愚无知窃谓西湖有不可废者五天禧中故相王钦若奏以西湖为放生池禁捕鱼鸟为人主祈福每嵗四月八日郡人数万防于湖上所活羽毛鳞甲以百万计皆西向稽首仰祝万寿若一旦湮塞使蛟龙鱼鼈同为枯辙之鲋臣子坐观亦何心哉此西湖不可废者一也杭之为州本江海故地水泉咸苦居民零落自李泌引湖水作六井然后民足于水井邑日富百万生聚待此而后食今湖狭水浅六井渐壊若二十年后尽为葑田则举城皆食咸苦其势必自耗散此西湖不可废者二也白居易作石函记云放水溉田濒河千顷可无凶嵗今虽不及千顷而下河数十里茭菱糓米所获不赀此西湖不可废者三也西湖深阔则运河可取足于湖水若湖水不足则必取足于江潮江潮所过泥沙浑浊一石五斗不出三嵗輙调兵夫十余万开濬而舟行市中盖十余里士卒骚扰泥水狼籍为居民大患此西湖不可废者四也天下官酒之盛未有如杭州者也歳课二十余万緍水泉之用仰给于湖若湖渐浅狭水不应沟则当劳人逺取山泉嵗不下二十万工此西湖不可废者五也臣輙巳差官打量湖上葑田计二十五万余丈度用夫二十余万工近者伏防陛下以本路饥馑特寛转运司上供额斛五十余万石出粜常平米亦数十万石又特赐本路度牒三百而杭当得百道臣谨以圣意増价召人中米减价出卖以济饥民而増减耗折之余尚得钱米约共一万余贯石臣輙以此钱募民开湖度可得十万工自今四月二十八日兴工农民父老纵观叹息以为陛下既捐利与民活此一方而又以其余兴久废无穷之利使数千人得食其力以度此凶嵗盖有泣下者臣伏见民情如此而钱米有限所募未广葑合之地尚有大半若来者不继则前功复弃深可痛惜若更得度牒百道则一举募民除去净尽不复遗患矣陛下察臣五不可废之状利害较然特出圣断别赐臣度牒五十道仍饬转运提刑司于前来所赐诸州二百道内契勘赈济支用不尽者更拨五十道价钱与臣通成一百道使臣得尽力毕工半年之间自见西湖复唐之旧环三十里际山为岸则农民父母与羽毛鳞介同沐圣泽无有穷巳臣不胜大愿谨録奏闻
　　表忠观碑　　　　　　　　　　苏　轼
　　熙寜十年十月戊子资政殿大学士右谏议大夫知杭州军州事臣抃言故呉越国王钱氏坟庙及其父祖妃夫人子孙之坟在钱塘者二十有六在临安者十有一皆芜秽不治父老过之有陨涕者谨按故武肃王镠始以乡兵破走黄巢名闻江淮复以八郡兵讨刘汉宏并越州以奉董昌而自居于杭及昌以越判则诛昌而并越尽有浙东西之地传其子文穆王元瓘至其孙忠献王佐遂破李景兵取福州而佐之弟忠懿王俶又大出兵攻景以迎周世宗之师其后卒以国入觐三世四王与五代相终始天下大乱豪杰蠭起方是时以数州之地盗名字者不可胜数既覆其族延及于无辜之民罔有孑遗而呉越地方千里带甲十万铸山煮海象犀珠玉之富甲于天下然终不失臣节贡献相望于道是以其民至于老死不识兵革四时嬉游歌舞之声相闻至于今不废其有徳于斯民甚厚皇宋受命四方僭乱以次削平西蜀江南负其险逺兵至城下力屈势穷然后束手而河东刘氏百战守死以抗王师积骸为城洒血为池竭天下之力仅乃克之独吴越不待告命封府库籍郡县请吏于朝视去其国如去传舍其有功于朝庭甚大昔窦融以河西归汉光武诏右扶风修理其父祖坟茔祀以太牢今钱氏功徳殆过于融而未及百年坟庙不治行道伤嗟甚非所以劝奬忠臣慰答民心之义也臣愿以龙山废佛寺曰妙音院者为观使钱氏之孙为道士曰自然者居之凡坟墓之在钱塘者以付自然其在临安者以付其县之净土寺僧曰道微嵗各度其徒一人使世掌之籍其地之所入以时修其祠宇封殖其草木有不治者县令丞察之甚者易其人庶几永终不坠以称朝廷待钱氏之意臣抃冒死以闻制曰可其妙音院改赐名曰表忠观铭曰天目之山苕水出焉龙飞凤舞萃于临安笃生异人絶类离羣奋梃大呼从者如云仰天誓江日月晦防强弩射潮江海为东杀宏诛昌奄有吴越金劵玉册虎符龙节大城其居包络山川左江右湖控引岛蛮嵗时归休以燕父老晔如神人玉带裘马四十一年寅畏小心厥篚相望大贝南金五朝昏乱罔堪托国三王相承以待有徳既获所归弗谋弗咨先王之志我惟行之天祚忠孝世有爵邑允文允武子孙千亿帝谓守臣治其祠坟无俾樵牧愧其后昆龙山之阳岿然新宫匪私于钱惟以劝忠非忠无君非孝无亲凡百有位视此刻文
　　钱塘六井记　　　　　　　　苏　轼
　　潮水避钱塘而东击西陵所从来逺矣沮洳斥卤化为桑麻之区而久乃为城邑聚落凡今州之平陆皆江之故地其水苦恶惟负山凿井乃得甘泉而所及不广唐宰相李公长源始作六井引西湖水以足民用后刺史白公乐天治湖浚井刻石湖上至今頼之始长源六井其最大者在清湖中为相国井其西为西井少西而北为金牛池又北而西附城为方井为白龟池又北而东至钱塘县治之南为小方井而金牛之废久矣嘉祐中太守沈公文通又于六井之南絶河而东至美俗坊为南井出涌金门并湖而北有水闸三注以石沟贯城而东者南井相国方井之所从出也若西井则相国之派别者也而白龟池小方井皆为匿沟湖底无所用闸此六井之大略也熙寜五年秋太守陈公述古至始问民之所病皆曰六井不治民不给于水南井沟庳而井髙水行地中率常不应公曰嘻甚矣吾在此可使民求水而不得乎乃命僧仲文子珪又引其徒如正思坦以自助凡出力以佐官者二十余人于是发沟易甃完辑罅漏而相国之水大至坎满溢流南注于河千艘更载瞬息百斛以方井为近于浊恶而迁之少西不能五歩而得其故基父老惊曰此古方井也民李甲迁之于此六十年矣防涌金池为上中下使澣衣浴马不及于上池而列二闸于门外其一赴三池而决之河其一纳之石槛比竹为五管以出之并河而东絶三桥以入于石沟注于南井水之从来髙则南井常厌水矣凡为子闸四皆垣墙扃鐍以防之明年春六井毕修而嵗适大旱自江淮至浙东井皆竭民至以罂缶贮水相饷如酒醴而钱塘之民肩足所任舟楫所及南出龙山北至长河盐官海上皆以饮牛马给沐浴方是时汲者皆诵佛以祝公余以为水者人之所甚急而旱至于井竭非嵗之所常有也以其不常有而忽其所甚急此天下之通患也岂独水哉故详其语以告后之人使虽至于久逺废壊而犹有考也
　　【臣谨按杭城自宋以来争言治井至南渡后乾道咸淳间犹一再修举见于河渠记载者不一因江与城近民患斥卤虽处水乡而常乏于水嗣后江势渐逺渐狭湖水灌输浸淫日久土性巳易城中新开甘井甚多不专借六井沈公井矣故元以后言水利者不及治井】
　　六一泉铭【并序】　　　　　　　蘓　轼
　　欧阳文忠公将老自谓六一居士予昔通守钱塘见公于汝隂而南公曰西湖僧慧勤甚文而长于诗吾昔为山中乐三章以赠之子闲于民事求人于湖山间而不可得则往从勤乎予到官三日访勤于孤山之下抵掌而论人物曰公天人也人见其暂寓人间而不知其乘云驭风歴五岳而跨沧海也此邦之人以公不一来为恨公麾斥八极何所不至虽江山之胜莫适为主而竒丽秀絶之气常为能文者用故吾以谓西湖盖公几案间一物耳勤语虽幻怪而理有实然者明年公薨予哭于勤舍又十八年予为钱塘守则勤亦化去久矣访其旧居则弟子二仲在焉画公与勤之像事之如生舍下旧无泉予未至数月泉出讲堂之后孤山之趾汪然溢流甚白而甘即其地凿岩架石为室二仲谓予师闻公来出泉以相劳苦公可无言乎乃取勤旧语推本其意名之曰六一泉且铭之曰泉之出也去公数千里后公之殁十有八年而名之曰六一不几其诞乎曰君子之泽岂独五世而巳盖得其人则可以至于百传尝试与子登孤山而望吴越歌山中之乐而饮此水则公之遗风余烈亦或见于斯泉也
　　游龙井记　　　　　　　　【宋】秦　观
