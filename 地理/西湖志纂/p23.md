<!-- { "loadSidebar": true } -->
　　钟翠亭　在三茅观南磴道之上明万厯间司礼孙隆建
　　夀春庵　在七寳山麓万厯杭州府志旧名寳莲院嘉靖中改为汉夀亭侯祠清波类志内有寳莲池寳莲井
　　定水寺　在七寳山成化杭州府志宋乾道八年建于万松岭嘉定八年移清波门外聚景园侧元至元十三年筑入城基寺徙今处
　　通元观　在七寳山麓西湖游览志宋绍兴二十九年内侍刘敖建高宗书通元二字额内有夀域楼万玉轩望鹤亭谒斗坛白鹤泉鹿泉明嘉靖间道士徐道彰重修观中修竹荫庭赤日无暑
　　国朝康熙二十九年重修
　　清平山　在七寳山南清波类志翠石棱棱竹朩森秀下为仁孝坊旧有烟霞阁今废
　　开元寺　在清平山西湖游览志唐开元中建宋建炎间徙于西湖元季兵燹复徙故址云居山　在清平山之西南上有云居寺故名钱塘县志城垠亘其上山顶曰枫岭寺门对雉堞为中峯禅师道
　　云居圣水寺　在云居山西湖游览志本二寺也云居者宋元祐间僧了元号佛印建圣水者元贞元间僧明本号中峯建明洪武二十四年并圣水于云居额曰云居圣水禅寺
　　国朝康熙五十三年重修
　　三佛泉　在云居圣水寺西湖游览志元至大间沙门指月掘地四寻得眢井中有古佛三诸相具足遂涂金事之邓文原为泉铭
　　铁冶岭　在七寳山后西湖游览志元杨维祯居此自号铁厓
　　郭璞井　在铁冶岭北钱塘县志旧传为璞所开泉极甘冽居民酿酒煑药者多汲之
　　二程子祠　在金刚岭旧在城西河下
　　国朝康熙十七年移建于此嵗春秋祭
　　自呉山北迤西至竹园山更折而北过镇海楼至佑圣观为吴山北路
　　呉山井　在吴山北麓成化杭州府志周四丈吴越钱氏时韶国师始开此井品其味为钱塘第一宋淳祐丁未大旱城中诸水皆涸独此井日下万绠如常都人神之安抚赵与奏立祠以旌异之又为亭覆其上杭州府志明洪武七年浙东参政徐本立石表刻吴山第一泉五字纪宋遗事于石表之阴复建亭井上井中有五色大鱼数十时出游泳人不敢取成化甲午亭圮井为瓦砾填委居民病之七修类稿治间参政周木复甃面开五眼至今存【楼钥呉山井诗钱塘东南一都会西湖宛在高城外凿为六井引入城唐相邺侯功尚在呉山横亘城中央左右江湖尽襟带寒泉迸溢清且甘发自灵源匪分派天目两乳龙鳯来秀气所钟此其最海濒斥卤润作咸安得一泉独滂沛四朝驻跸八十年民聚五方真众大抱瓮桔橰万夫汲飞泉仰流筒吸快大早不干涝不溢数里頳肩竞分卖人言神龙宅其下济物阴功存胜槩川泽固多资灌溉此井犹能济阛阓皇家徳泽如此泉福祚与之俱不改】
　　石佛山　在呉山之北西联寳山南对瑞石西湖游览志旧有大乗石佛寺宋嘉熙间僧凿石为三佛元至正间河西僧多尔济募縁建寺居之改名智果院
　　海会寺　在石佛山咸淳临安志吴越王建名石佛院宋大中祥符改积善海会寺后废止存星宿阁武林梵志元至正间重建明成化十年燬复建
　　国朝雍正九年总督李衞増葺凡遇水旱必迎天竺大士像于此祈祷立应
　　寳月山　在胥山西坡一名天井山
　　天井　在寳月山下二老堂杂志临安府有天井巷莫知所由壬戍嵗张循王府灾于房廊下掘得古井深五十尺濶丈许水甚清冽井口刻唐清泰二年开今以嘉泰二年复出乃知天井之得名以此
　　黑龙潭　在安荣坊西湖游览志天晴时水色碧緑将雨则先一日变黑故名今讹为乌龙潭水神庙　在寳月山万厯杭州府志境内多水灾民患己久明万厯二十五年杭民倡议祀水徳之神以镇之布政使赵钦汤允议建庙祀黄河龙君为浙漕祈福开基辟土忽清泉涌出人咸异之遂名金龙泉在庙之右
　　蛾眉山　在布政司南东接吴山钱塘县志与寳月山连弯环若眉故名又与布政司官署对故俗呼官美山又上有宋时粮科院旧称管米山其侧有八眼井
　　百狮池　在蛾眉山下布政司前
　　下有暗沟西通西湖东出水于普济桥
　　乾隆十六年三月十二日
　　圣驾巡幸察视水道遂沿运使河出涌金门回行宫驻跸
　　御制即事诗
　　水熊山光结揽中便途城郭一观风笙歌正閙武林社【时清明次日俗为武林社之游】梅石空徳夀宫柳色含烟蘸波緑桃花过雨艳春红吾民乐处吾同乐尚虑余三有未充
　　浅山　在蛾眉山东其侧为漾沙坑
　　螺蛳山　在吴山后杭州府志取径必盘旋曲折而上故名
　　竹园山　在府治之西南咸淳临安志吴山一脉独趋而北隠隠隆起山虽不高为府治之主山竹山阁　在竹园山成化杭州府志宋临安尹赵与建阁其上平瞰西湖扁曰竹山阁景定三年安抚魏克愚徙建他处今为民居
　　镇海楼　在吴山下西湖游览志旧名朝天门吴越王钱镠建元至正间平章康里庆童改名拱北楼明洪武八年改为来逺楼后行省叅政徐本改名镇海楼成化十年燬十一年重建呉山志宋元时贮钟鼓以司刻漏至今人称鼓楼【赵孟頫登拱北楼诗城上高楼楼太霞令严钟鼓寂无哗提疆内向三千里比屋同封百万家心在江湖存魏阙身随牛斗泛星槎举头便觉长安近时倚阑干望日华】
　　望仙桥　咸淳临安志在德夀宫前
　　新宫桥　万厯杭州府志旧名宗阳宫桥宗阳宫　在新宫桥东西湖游览志去吴山东北五百歩宋绍兴间望气者言其地有鬰葱之祥遂建徳夀宫高宗禅位后居之以此宫为北内凿池引水叠石为山象飞来峯建冷泉亭规制宏丽咸淳四年以后圃筑道宫曰宗阳浙江通志南闗工部分司本宋徳夀宫后圃址西有梅花防芙蓉石在焉篆曰铁云是宋徳夀宫旧物傍竪断碑刻蓝瑛画古梅一本题曰梅石双清
　　乾隆十六年春
　　圣驾巡幸
　　御制题徳夀宫梅石碑诗
　　临安半壁茍支撑遗迹披寻感慨生梅石尚能传徳夀苔华又见説蓝瑛【宋时苔梅久萎蓝瑛画梅镌于石】一拳雨后犹余润老干春来不再荣五国风沙埋二帝议和嬉乐独何情
　　佑圣观　在宗阳宫后西湖游览志宋孝宗邸也淳熙二年改为佑圣宫以奉北极佑圣真君元大徳七年燬重建改为佑圣观苏伯衡为记赵孟頫书于石有洗竹亭七叶坡梦云楼驭鹤台吹笙石诸胜元季兵火此观独存浙江通志
　　国初凡遇庆贺节皆于此习仪上供
　　万夀龙牌康熙五十二年
　　钦颁道藏供奉殿内
　　天一井　在佑圣观内西湖游览志元道士王景周开东园以居即今钱塘公馆是也有泉甘冽异常以所得开元宫浴鹄池八棱石栏置其上名天一泉石栏上刻虞集天一泉铭
　　【臣谨按西湖游览志叙胜迹而及城闉者以其地为南北诸山之分脉也宋时于朝天门北去呉山五百歩谓有鬰葱之祥建徳夀宫为北内嗣改为宗阳宫后即孝宗邸嗣改为佑圣观隠隠赈赈吴山之脉直趋于此故仍游览志叙为吴山北路之殿云】



　　西湖志纂卷九
　　钦定四库全书
　　西湖志纂巻十
　　大学士梁诗正等辑
　　西溪胜迹
　　西溪　在西湖之西西湖游览志过石人岭为西溪万厯杭州府志相传宋高宗欲都其地后得鳯凰山遂云西溪且留下因称留下俗讹为楼下云钱塘县志西溪溪流深曲受余杭南湖之浸横山环之凡三十六里支港繁多沟塍错出有三路可入一由寳石山后陆行至秦亭山沿山十八里为宋时入洞霄宫之辇道一由仙姑山之西入青芝坞经法华山去北十里为西溪一水道由松木塲入古荡溪流浅狭仅容小舟自古荡以西并称西溪羣山回绕曲水湾环沙溆芦汀重重间隔置畧彴以通行人有车马所不能至者【叶绍翁西溪诗一条横朩过前溪邨女齐登棌叶梯独立衡门春雨细白鸡飞上树梢啼】
　　国朝康熙三十八年
　　圣祖仁皇帝南巡
　　驾幸西溪
　　御制五言诗一首【见恭纪名胜】遂禁樵采至今居民咸乐耕渔之业而梅竹茶笋之利倍于他处故西溪之胜不独在山水间也乾隆十六年三月初十日
　　圣驾巡幸
　　御制西溪诗【见恭纪名胜】
　　【臣】沈徳恭和　元韵
　　巉岩法华山升陟几及顶回身俯西溪如练平铺影言入梅花邨翛然鸡犬静寒光聚幽壑空翠滴高岭林中梵放清云外钟声冷西湖一山隔喧寂分两境喧极自归寂人当发清省法华山　在青芝坞北西溪梵隠志西湖北山一支其阳为竺国灵鹫其阴为法华有晋法华僧灵迹因以名山
　　龙驹山　在法华山旁一名龙师山
　　石壁山　咸淳临安志与龙驹法华羣山连接不能尽名约高四十余丈占十有余里东抵西堰桥西至钦贤乡
　　秦亭山　法华之分脉也杭州府志高百丈周回三里山饶松竹杨梅薪篠在北山栖霞岭后相传祖龙驻马于此又云秦少游筑亭其上俗讹蜻蜓山自此至留下称沿山十八里为南宋入禹航洞霄宫辇道【姜图南过秦亭山诗秦亭斜日独徘徊小艇初从河渚来处处舟依芦港宿家家门对竹溪开避人野鹜闻声去子莎鸡接翅回乗兴不辞邨路逺为排寥寂一御杯】
　　堍泉　在秦亭山堍下故名泉出石罅甚甘古荡　在秦亭山西【王樨登古荡诗曲水带云林鸠鸣緑树阴藕陂鱼百石蚕市薾千金钟出花宫近舟行翠霭深桃花源不悮更拟后时寻】
　　碧峯　在秦亭山西下有碧沙泉钱塘县志其北为洗马滩
　　方井　在秦亭山西三里万厯杭州府志相传王方平饮此泉故名旧有亭宋米芾书额西溪梵隠志嵗久亭圮明里人王槐重修刑部尚书洪钟补书方井桃源岭五字
　　花坞　在法华山之坞杭州府志以地多花故名
　　庙坞　坞中有东岳庙故名西溪梵隠志庙前云木蓊翳灵风飒然外潭鱼黑脊而唇腹皆渥丹
　　龙归坞　在龙驹山中西溪百咏序在西溪之东相传宋建炎间高宗幸西溪见此坞清逺驱马归之坞由是名
　　石人坞　石人岭之支钱塘县志坞口为九沙大青岭　在西溪之南钱塘县志山田石涧迳竹岩松窈然森秀
　　河渚　在西溪南钱塘县志本名南漳湖又曰蒹葭深处又曰涡水俗称河水沙屿萦回秋深荻花如雪再进为深潭口四围断岸非棹不能渡
　　梅花泉　在九沙柏家园左万厯钱塘县志泉自地涌起作梅花瓣深不能咫灌十许顷田千钧池　在蒋侯庙前钱塘县志周数百亩多大鱼渔者可得千觔故俗名千觔池
　　金竹岭　在石人岭北西溪梵隠志竹皆作黄金色
　　白沙山　在金竹岭傍
　　长流涧　在西溪东西溪梵隠志从白沙山金竹岭迢遥曲折流至安乐桥虽亢旱而流不涸故名
　　白栗山　在留下西南三里钱塘县志前为百丈里宋开庆间董氏筑以通江干
　　东穆坞　在白栗山之东
　　赵西坞　在白栗山之西
　　安乐山　咸淳临安志高三十丈周回三里俗名唐家山
　　永兴湖　在安乐山下钱塘县志陂塘屈曲中植芰荷湖甚寛广游人载画舫其中今半为葑田傍为永兴寺
　　桐坞　在百丈里前即横山界
　　玛瑙池　在西溪南西溪百咏序出百丈源清如碧靛池底细石圆秀状如玛瑙
　　荆山　钱塘县志高二百丈周五里内有七十二贤人峯冈峦秀耸如削有荆山岭两溪夹山行汇于西溪
　　方山　一名金印山钱塘县志高五十丈周四里凡七湾至顶乃方故名山巅怪石高皆数仞凭空突起诸山环绕为西溪最深处
