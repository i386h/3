<!-- { "loadSidebar": true } -->
　　狮子峯　在乳窦峯之右上天竺山志昔翊大师经行时忽闻狮声震吼故名山有竒石如狮状
　　白云峯　上天竺之主山上天竺山志常有白云覆其上
　　双桧峯　在白云峯之右上天竺山志有双桧婆娑故名
　　双桂岩　在双桧峯下上天竺山志一名百丈岩
　　勅赐法喜寺　即上天竺寺在乳窦峯北白云峯南咸淳临安志晋天福四年僧道翊结庐山中夜有瑞光就视得竒朩命孔仁谦刻观音大士像防僧勲従洛阳持古佛舍利至纳之顶间妙相具足钱忠懿王梦白衣人求治其居王感寤即其地建天竺看经院咸平初郡守张去华因旱迎大士至梵天寺致祷即日雨自是遇水旱必谒焉有祷遂应嘉祐中郡守沈文通谓大士以声音为佛事非禅那所居乃以教易禅以辨才法师元浄居之名灵感观音院元浄益凿山辟地增广殿宇靖康初属有金难僧道元秘大士像于井【寺前庑下有观音众即其处】兵退瓦砾中忽铿然有声始知井所在得像归之院孝宗以久雨致祷即日霁赐内府宝玉三品淳熙二年创十六观堂法轮宝藏理宗书广大灵感观音教寺西湖游览志庆元三年改天台教寺元至元三年燬五年重建仍改天竺教寺内有白云堂两峯堂中印堂十六观堂云汉阁应真阁延桂阁秋香阁伴云阁清华轩植杖亭谢屐亭并废惟白云堂存焉成化杭州府志元季燬复建成化丙申重修钱塘县志自宋至今每亢旱淫潦有司常即山中迎大士像入城于吴山海防寺祈祷无不响应遂为一郡雨旸司命逺方趋谒者香火之盛不下普陀【苏轼雨中游天竺灵感观音院诗蚕欲老麦欲黄前山后山雨浪浪农夫辍耒女停筐白衣仙人坐髙堂张栻过上天竺寺诗上竺诸天近中林万木低逈超尘世外恍入雪山西忽漫龙象行将混鹿麋何年释簪绂于此独幽栖朱子春日过上天竺寺诗竺国古招提飞甍碧瓦齐林深忘日午山逈觉天低琪树殊方色珍禽别院啼沙门有文畅啜茗漫留题吕祖谦游上天竺诗浄域何虚寂居然隔市喧僧来浑不语吾亦欲忘言至乐存箪食浮名类触藩行行返初服贲止老邱樊真徳秀游上天竺诗事事不可了还须入此山遥寻黄叶路逈出白云间瀹茗止烦渇谈空得笑闲飘飘有余兴归去掩柴闗魏了翁游上天竺诗风波满平地世路绕羊肠急欲逃尘网遥登选佛场云深午犹暝竹宻夏生凉兴逸忘归去髙眠借石牀】
　　国朝顺治十七年燬康熙五年重建三十八年
　　圣祖仁黄帝南巡三月二十四日
　　驾幸寺中
　　御书法雨慈云四字额奉悬正殿
　　太皇太后赐帑金五百两修葺殿宇
　　御制重修天竺寺碑文
　　朕御歴凝庥心周区域省方设教跸驻湖山眷兹民力于东南讵止皇舆之名胜若乃因其旧迹无侈前观则天竺寺之所由以重修也粤惟鹫岭着于西方法轮则一竺峯丽于南国名刹维三固缁梵所熏修亦僊灵之窟宅潮音送响遥接普陀塔影横空长留舍利瑞光发于涧上竒朩像大士之容白衣感夫梦中浄域建看经之院或旱干间作禾麦告枯而旛盖来迎霔雨濡作有祷辄应无福不臻斯固歴晋宋以迄今实亦载简编而可信意者能仁之量等于好生佛道之成闗乎民隠推斯指也不其伟欤将使般若之门随方而啓仁夀之域举世咸登有其兴矣曷可废哉朕曩者亲奉
　　慈闱式临兹宇自芳湖而西顾望初地以南循辇过花迎旌回云卷岩深乳窦舍真珠之宝光峯转飞来带琉璃之绀色百灵斯防七圣不迷既祝我
　　皇太后夀履泰宁复冀凡兹庶民室家盈庆然则释迦之慈与国家之布徳岂有殊也顾念山灵如昔寺貎未新我
　　皇太后为国发心为民祈福特申
　　慈命重葺香林兹役之兴不妨民事凌云再焕将无干竺之灵匪日成功实笃坤元之庆恒沙国土偕常乐以同升亿万苍生享太平而无极是则我
　　皇太后之圣心依然释迦之心而于朕经营天下利济生
　　民之心亦适有惬也夫
　　四十二年二月十七日
　　圣祖南巡再幸
　　赐帑金四十八两四十三年二月十九日
　　颁赐
　　御书金字心经一轴四十六年四月初七日
　　圣袓南巡再幸
　　赐御书金字药师经一部并
　　御制药师经赞六十一年春大殿燬雍正七年浙江总
　　督李卫即藏经阁故址恭建
　　御书楼九年奉
　　世宗宪皇帝赐帑金鼎建
　　御制重修天竺寺碑文
　　浙中多名山古寺天竺乃昭著之大刹也湖山明秀胜地钟灵观音大士歴征显应竒木妙相舍利瑞光普现慈久而弥彰有感必通如响斯防
　　皇考圣祖仁皇帝巡幸浙西重新香界
　　御制碑文照耀穹宇为
　　慈圣祝厘为苍生祈福意至厚也祝融不戒宜事鼎新爰因总督李卫之请命发帑金再加修葺雍正十二年十一月工竣璇题朱网丹雘焕如远近人民瞻仰欢悦用勒文翠珉以纪其事夫佛法广大无边不可思议而大士慈悲为念随声赴感普济羣生是以善信皈依有求辄应然天人感召之理无他曰诚敬而己矣当其诚心恳至虽以愚夫愚妇之防贱而防漠之际呼吸相通如其不然即有灵明响应悲悯救防之圣心亦不能强迷顽者而施之惠泽故曰神无常享享于克诚又曰至诚而不动者未之有也不诚未有能动者也夫斯人生享太平之福日用饮食一丝一粟在在皆天地覆载之恩即在在皆明神庇佑之力使非时存敬信之心好善逺罪以迓福祥而独于祈
　　祷迫切之时奔走膜拜冀邀鉴格则诚意微薄岂能感应尚安望休祥之敷锡乎是以大士之慈悲灵圣振古如兹而斯人之昭受神庥必由自致诚能防敬居心实力向善湔除恶念广种福缘则善气和会感致繁禧大士慈恩降祥锡祉年丰物阜风雨以时衍蕃昌而跻仁夀朕爱养黎元之至意其深慰矣夫雍正十三年八月初一日
　　乾隆十六年三月初四日
　　圣驾巡幸
　　御制天竺寺诗【见恭纪名胜】
　　【臣】沈徳潜恭和　元韵
　　松作禅闗石作林诗僧结伴快招寻桥通合涧去方去路转鹫峯深更深植杖亭空花似昔【亭畔有辨才手植山茶花】繙经台古石留今【姚诗台近莲花石】何当桑下聊栖宿聴彻清泠山水音
　　钦命天竺寺为法喜寺
　　御题法喜寺扁额奉悬山门
　　御书大悲殿柱聮句云
　　绕座法轮明宝月
　　盈阶甘雨散华天
　　御题后殿之额曰
　　宝陀飞观
　　三月十一日
　　圣驾再幸
　　御制天竺诗
　　天竺近云林便途因再至溪溯源更清竹当春益翠秀润挹明湖澹泊标初地泠然磬鱼声飒尔烟霞意
　　白云堂　在方丈前坐白云峯下故名上天竺山志辨才法师建【苏轼题辨才白云堂壁诗不辞清晓叩松扉却值支公久不归山鸟不鸣天欲雪卷帘惟见白云飞】
　　两峰堂　在白云堂后前与双桧乳窦两山相对故名上天竺山志绍兴间如法师建万歴间燬崇祯已已重建易为阁今称藏经阁
　　十六观堂　李纲十六观堂碑记乾道元年四月鼎建十六观堂以为止观之所额曰超诸有海植杖亭　在云液池东名胜志宋苏轼与僧辨才于此植杖而谈作亭志之
　　夜讲堂　灵隠寺志宋治平中辨才净法师夜分讲经故设之
　　谢屐亭　在西峯之麓上天竺山志政和间宣梵珍法师建
　　复庵　在寺门桥南上天竺山志宋嘉泰二年住持妙珪建陆游为记
　　琴冈　在大殿前上天竺山志白云峯南抽小支绵亘平正伏而为案状如横琴
　　梦泉　西湖游览志宋崇宁元年浙西大旱寺中厨水不给住僧齐玉梦泉发于西坡凿之果得遂名
　　大悲泉　在讲堂下梦粱録流绕殿前经如意池
　　华光泉　在白云西院之右泉出崖石间古春井　一名坐禅井在中印峰下上天竺山志昔古春坐禅处
　　云液池　在白云峯下上天竺山志又名白云泉石甃如玉西湖游览志池上有辨才手植山茶花如意池　在上天竺寺正殿前杭州府志甃以青石方丈面镂如意文曲折四达
　　华严坞　武林山七志俗呼心安坞以谷中为心安房也深处有华严山居东坡书
　　梯子岭　在华严坞上天竺山志一名苏子岭由东坡与辨才得名
　　峨眉山　在上天竺西钱塘县志重冈叠巘北山最深处
　　幽淙岭　西湖游览志俗称水出岭深壑泠泠岩石磊磊陟此者必缘木攀藤前后牵挽方可上
　　扪壁岭　在幽淙岭上钱塘县志左逼峭嶂右临清溪攀萝而升乃天门山之巅从此而东即龙井南山界上天竺山志俗称郎当岭
　　天门山　在北高峯之右钱塘县志南北两山分界处更南则为五云山矣【互见南山】







　　西湖志纂巻八
　　钦定四库全书
　　西湖志纂卷九
　　大学士梁诗正等辑
　　吴山胜迹
　　吴山　在浙江省城鳯山门内名胜志春秋时为吴南界以别于越故名吴或曰以祠伍子胥讹伍为吴故郡志亦称胥山凡城南隅诸山曼衍相属总曰吴山而异其名西湖游览志天目为杭州诸山之宗翔舞而东蕴结于鳯凰山其支山左折遂为吴山秀崿竒峰带湖映壑江介海门回环拱固扶舆淑丽之气钟焉是以居民丛集殆百万余家为东南都会其陟山之径有门曰登高览胜石磴斗折可数百级元平章塔喇罕托欢所甃钱塘县志胥山因吴人立祠祀子胥故名亦称伍山旧志云春秋时为吴南界以别于越故曰吴不知越境至于就李之语儿见越絶书则此山本属越或曰夫差栖句践于会稽时地当属吴或曰越沼吴后即此山以祀吴太伯伍员故谓吴山説各不同然胥山因子胥得名説见史记其上旧有胥山坊
　　自吴山折而东迤南至清平山又折而西至云居山为吴山南路
　　英衞公庙　在吴山顶旧名忠清庙俗称伍公庙咸淳临安志神姓伍名员字子胥吴王夫差入越句践使大夫文种行成吴王许之子胥谏不听赐属镂以死吴人怜之为立祠江上命曰胥山唐元和十年刺史卢元辅修【卢元辅胥山祠铭见艺文】景福二年封惠应侯干宁四年封吴安王万厯杭州府志宋赠庙额曰忠清大中祥符五年海潮冲击州城诏本州嵗春秋致祭加封英烈王绍兴三十年改封忠壮侯嘉熙三年海潮大溢京尹赵与懽祷于神而息奉建英衞阁自嘉熙至咸淳间累封忠武英烈显圣安福王元封顺佑忠孝威惠显圣王明洪武四年改称吴行人伍公之神每嵗祭以九月二十日
　　国朝雍正三年以神为浙省江宁保障
　　勅封英衞公重修祠宇改称江神庙乾隆十六年御题扁额云
　　灵依素练
　　东岳中兴观　在吴山馨如坊俗称东岳庙咸淳临安志宋大观中建东岳行祠绍兴间翼以道馆嘉定乙已始请观额理宗书东岳之殿西湖游览志元末燬明景泰间重建
　　玉枢道院　在东岳庙左西湖游览志俗称神霄雷院明天顺六年建后圮
　　国朝雍正九年总督李衞重建
　　至徳观　在吴山颠俗称太嵗庙西湖游览志在宋浑仪台侧十一曜太嵗堂也绍兴间建端平三年理宗书至徳之观元至正燬浑仪无存行省丞相达实特穆尔重建构星宿阁明成化甲午火诸庙皆焚惟兹庙无恙每嵗迎勾芒之神于此
