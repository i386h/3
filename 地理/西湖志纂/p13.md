<!-- { "loadSidebar": true } -->
　　栗山　在三台山之前上有八盘岭
　　东岳庙　在中台八盘岭西湖游览志宋咸淳中建以奉泰山之神
　　法相寺　在惠因寺北咸淳临安志天福四年吴越王建旧名长耳相大中祥符九年改今额西湖游览志后唐时有僧行修号法真生有异相耳长九寸上过于顶下可结頥称长耳和尚天成二年自天台国清游钱塘吴越王待以賔礼居法相院干祐四年示寂其徒漆其真身存焉
　　国朝康熙五十三年殿燬重建
　　六通律寺　在长耳巷咸淳临安志干祐二年吴越王建旧名惠徳塔治平二年改今额西湖游览志有辟尘炉非朩非石扣之铿然纎尘不染
　　小麦岭　自三台山而北为小麦岭西湖游览志其地宜麦故名有支径可通大麦岭即积庆山之陂陁迤逦者
　　永福桥　在小麦岭下西湖游览志俗称饮马桥宋时牧马于此
　　灵应庙　在小麦岭饮马桥侧成化杭州府志神姓蒋名通事亲至孝宋绍兴十一年七月即小麦岭桐木之下端坐而逝七日如生观者惊异次年疫作有父老梦神衣紫横金曰疫不侵此境于是奉而祀之端平丙申境有虎患祷于神遂擒二虎嘉熙间旱惟境内有雨民赖以安事闻赐额曰灵应
　　大麦岭　接小麦岭有苏轼题名
　　当南北两山之界又西北过仙芝岭出九里松花家山　在大麦岭后西湖游览志一名蛇山下为花港濒湖而登为茅家埠港侧旧有卢园宋内侍卢允升别墅引港水入池文石甃砌异鱼游泳
　　丁家山　濒湖水影山光上下相接
　　蕉石山房　丁家山上有髙埠平临湖曲雍正九年甃石为磴道建亭其上复于山半更置一亭髙下相映山上多紫石珑秀削状类蕉叶为轩数楹曰蕉石山房乾隆十六年春
　　圣驾临幸
　　御制丁家山诗【见恭纪名胜】
　　灵石山　西湖游览志自永福桥折而西北为石山亦名积庆山石常现瑞光故名
　　积庆寺　在灵石山上咸淳临安志端平元年建理宗书额曰积庆教忠寺内有君子泉天一泉
　　国朝乾隆十六年春
　　圣驾回銮舟中题画册
　　御制积庆寺诗【见恭纪名胜】
　　玉钩桥　近灵石山西湖游览志灵石山有元道士张羽墓近玉钩桥葢羽卖玉钩所建故名羽字伯雨号句曲外史工书能诗文与赵孟頫杨载虞集掲奚斯齐名
　　灵石寺　在灵石山久圯西湖游览志内有灵石泉又名嵗寒泉竹坡诗话宋西湖诸寺所有无几惟南山灵石尚是旧屋寺僧言顷有数道人来丐食拒而不与乃题诗屋壁而去字类李北海诗云南坞数回泉石西峯几叠烟云登临孰与为侣顔寓李甲萧耘好事者译之云首一句藏吕字二句指洞字三句合賔字李甲近世人善画东坡以比郭忠恕者顔萧二人或亦是神仙也
　　风篁岭　在灵石山西北西湖游览志岭多苍筤篠簜林壑幽邃逈出尘表流泉活活自龙井而下四时不絶元丰中僧辨才居之名曰风篁【朱彛尊风篁岭诗断崖横一岭稺竹何娟娟时有山禽拂新粉堕我前欲寻岩下寺挥我风中】
　　一片云石　名胜志风篁岭上有一片石髙丈许青润珑若神工镂刻旧称曰一片云【张丹游片云石诗荒涂趋沙坞断崖得石壁鸟足不可栖猿臂岂相借冰核实夏冻露珠信昼滴兰草倒丛生藤根互盘越巧视仰珑眉宇皆翠色侧闻萝薜人驻此曽洗涤我题聊与赏早閟白云迹】
　　龙井　过风篁岭为龙井万厯杭州府志龙井本名龙涧泉流停涵一清澈相传有龙在焉祷者輙应井有秦少游记米芾书咸淳五年安抚潜说友重建石门篆龙井二字【秦观游龙井记见艺文】
　　龙王庙　在风篁岭龙井上咸淳临安志绍兴十八年赐庙额累封为嘉应广济孚惠王咸淳五年安抚潜说友更创祠宇
　　龙井寺　在风篁岭下咸淳临安志唐干祐二年建名报国看经院宋熙宁中改寿圣院苏轼书额绍兴间改广福院淳祐六年改延恩衍庆寺元丰二年辨才自天竺归老于此与苏子瞻赵阅道友善后人因建三贤堂有过溪亭徳威亭归隠桥方圆庵寂室照阁闲堂讷斋潮音堂涤心沼狮子峯萨捶石山川胜槩一时呈露而二苏赵秦诸贤皆与辨才为方外交名章大篇照映泉石武林梵志嵗久圯万厯二十三年僧真果重修
　　国朝康熙年间僧一重葺
　　讷斋　苏轼讷斋记法师辨才以天竺南山山深木茂泉甘石峻将终老于是吴越人筑室而奉之秦观少游名其所居曰讷斋师始以法教人叩之必鸣如千石钟故人以辨名之及居此山闭门晏坐寂然终日如冬枯木如古涧水故人以讷名之
　　方圆庵　杨杰延恩衍庆院记辨才净老退居龙井得寿圣院敝屋数椽鼎新栋宇中有庵曰方圆不执一也旧西湖志龙井山斋明孝廉闻啓祥别业是宋人方圆庵遗址见谭元春诗闲堂　咸淳临安志在方圆庵东赵清献公抃既致政而辨才法师亦退居此山称二闲人因以名堂
　　龙亭　在龙井上赵抃龙亭诗序予以元丰已未仲春守杭得请归田出游南山宿龙井佛寺今甲子六月朔旦复来老僧辨才登龙亭烹小龙团以迓予因作是诗有龙亭上防龙茶之句
　　夀圣院　在南山风篁岭两湖麈谈地势幽僻峯峦回合予童时犹见小庵及辨才塔俗呼为老龙井秦少游题名记所谓夜二鼓至潮音堂访辨才即其处今之寺即井之所在非院也过溪桥　在龙井咸淳临安志本名归隠因苏轼易名曰过溪苏轼诗序辨才老师退居龙井不复出入轼徃见之常出至风篁岭左右惊曰逺公复过虎溪矣辨才笑曰杜子美不云乎与子成二老来往亦风流因作亭岭上名之曰过溪亦曰二老
　　崇恩演福寺　在风篁岭侧西湖游览志俗称南天竺隋开皇中法师真观居之操行髙洁骨墖存焉内有白莲院夕佳楼今废
　　辨才塔　在演福院内苏辙为铭
　　无垢院　在演福院后西湖游览志无着禅师道塲也旧在石人岭庆元中移此后并为演福寺
　　显应庙　在风篁岭西湖游览志宋时以祀郡守胡则真宗仁宗朝则再守杭州有惠政退老西湖卒葬于此数见灵异因立庙祀之
　　神运石　在龙井上万厯杭州府志石髙可六尺许竒怪突兀正统十三年中贵李徳驻龙井属旱令力士淘之初得铁牌二十四面玉佛一尊金银各一锭上凿大宋元丰年号次得兹石以八十人拽出之上有神运字其旁多欵识漶漫不可读不知何代所镌也继又得铁牌十五面银二条上凿吴赤乌年号皆投龙以祈雨者杨梅坞　在南山近瑞峯坞天中记坞内有一老妪姓金其家杨梅甚盛所谓金婆杨梅是也【苏轼答参寥恵杨梅诗新居未换一根椽只有杨梅不值钱莫共金家较甘苦参寥不是老婆禅】
　　棊盘山　在风篁岭北西湖游览志旧传有丹砂为局子分白黑今已漶漫不可辨
　　老龙井　在风篁岭上西湖游览志有水一寒冽异常其地产茶为两山絶品再上为天门可通灵竺
　　天门山　在北髙峯西南钱塘县志双峯削立髙与云齐故曰天门为南北两山分界处狮子峯　在天门山势若蹲狮西湖游览志髙出羣岫可见江浒北望天竺诸峯歴歴如绘【杨维桢狮子峯观潮诗海国梅青瘴雨收绳牀髙踞碧狮头三韩水接天无尽百越山穷地欲浮楼阁刚风吹碧蜃旌旗落日照红鳅行人莫问驱潮事潮落山西浅十洲又狮子拏云涌翠峦我来亲拂顶花看随潮月上楼台湿度海云生钟磬寒蓬岛未应三万隔桑田今有几回干大千不究恒沙界细问弥天释道安】







　　西湖志纂巻五
　　钦定四库全书
　　西湖志纂卷六
　　大学士梁诗正等辑
　　南山胜迹【下】
　　出清波门折而南由方家峪过慈云岭经龙山至闸口为南山中路
　　笔架山　在清波门南上有三峯状如笔架方家峪　在清波门外路通慈云岭
　　华津洞　在方家峪成化杭州府志岩户靓深石色如翠螺苍玉清气沁人盛夏无暑西湖游览志宋时有赵冀王园水石竒秀花竹蕃鲜有仙人棋台在焉
　　观音洞　在方家峪凤凰山后内有观音石像【秦观观音洞诗匹马骄嘶石路斜观音洞口踏烟霞普陀风景差相似只欠潮音小白花】张宣公祠　在方家峪杭州府志祀宋儒南轩张栻祠旧在尉司下扇里万厯甲辰移建今处钱塘知县聂心汤为记
　　忠节祠　在方家峪万厯杭州府志祀宋赠秘阁修撰徐应镳武林纪事德佑二年元师次臯亭山宋主率三宫庶寮三学诸生北行应镳与二子乡贡士曰琦曰崧女元娘皆不从死于井赠朝奉秘阁修撰治十八年赐祭正德十一年知府梁材奏请立祠有司春秋致祭
　　西林法惠院　在方家峪咸淳临安志干德元年吴越忠懿王建旧名兴庆大中祥符中改今额咸淳临安志庆厯间禅师法言作西轩蘓子瞻见而爱之题曰雪斋【苏轼雪斋诗君不见峩眉山西雪千里北望城都如井底春风百日吹不消五月行人如冻蚁纷纷市人争夺中谁信言公似赞公人言热恼无处洗故向西斋作雪峯我梦扁舟适吴越长廊净院灯如月开门不见人与牛惟见空庭满山雪】
　　横翠阁　在法惠院内【苏轼横翠阁诗朝见吴山横暮见吴山从吴山故多态转侧为君容幽人起朱阁空洞更无物惟有千歩冈东西作帘额春来故国归无期人言悲秋春更悲已泛平湖思濯锦更看横翠忆峨眉雕栏能得几回好不独凭栏人易老百年兴废更堪哀悬知草莽化池台游人寻我旧游处但覔吴山横处来】
　　褒亲崇寿寺　在凤凰山后方家峪咸淳临安志绍兴十八年建赐褒亲崇寿额西湖游览志俗称刘娘子寺刘贵妃父因金人南侵献钱二万缗以助军费髙宗嘉之遂令建寺以为功德有松雪亭偃龙交枝桧壁间有陈公储画龙甚竒元至元丙子火重建元末又燬正统间僧昙芳重建
　　慈云岭　在方家峪东西湖游览志龙山之支脉也石壁间篆刻梁单阏之岁兴建龙山至涒滩之岁开慈云岭十八字
　　国朝乾隆十六年春
　　圣驾巡幸
　　御制慈云岭诗
　　横界南屏翠鬰葱净慈低在白云中穿云度岭招提隐暖入春衣晓日红
　　凤凰泉　在慈云岭下四朝闻见録泉自凤山而下注为方池味甚甘美上掲凤凰泉三字于湖张孝祥书
　　江湖伟观亭　在慈云岭上
　　梯云岭　在慈云岭东西湖游览志岭下旧有水月寺宋太平兴国二年建元末燬有水月池灵固石【苏轼梯云岭诗千尺长松挂女萝梯云岭上一声歌湖山深隐在何处水月池中桂影多】
　　龙山　在慈云岭南西湖游览志一名卧龙山又名龙华与上下石龙相接去城南十里许天目分支沿江而东结局于此蜿蜒若游龙山北有鸿雁池其东为白塔岭
　　天眞禅寺　在龙山上咸淳临安志龙德元年吴越王建旧名登云台大中祥符元年改今额下天眞寺　在龙山下今为勲贤祠武林梵志与包山联界宋髙宗朝建明洪武年普正大师重建
　　勲贤祠　在天眞之阳万厯杭州府志祀新建伯王守仁嘉靖九年行人薛侃参议王臣等佥谓新建尝修业于兹书贻同志醵金构精舎祀之万厯七年议毁天下书院十二年巡抚都御史萧廪巡按御史萧鸣谦合请于朝复祀赐额尽赎故祀田还之祠中有司以岁之春秋仲次丁日有事祠下钱塘县志万厯中知县聂心汤重建太极亭补刻阳明全书清理租税以供诸生讲学之费
　　登云洞　在天眞院内西湖游览志钱武肃王尝置登云台傍有林逋苏轼题名
　　梅花岩　在天龙寺下西湖游览志南宋玉津园内
