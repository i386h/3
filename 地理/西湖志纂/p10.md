<!-- { "loadSidebar": true } -->
　　学士港　一名夹字港在清波门外杭州府志相传宋时有学士家此故名港屈曲深隐低篷沿洄方出湖口古木鳞皴最为幽胜上有学士桥
　　茶坊岭　在清波门外西湖游览志宋时有茶坊在焉
　　仙姥墩　在茶坊岭西湖游览志列仙传云姥余杭人嫁于西湖农家善采百花酿酒王方平过蔡经家尝以千钱与姥沽酒饮而甘之是后羣仙时降因授药以偿酒价服之仙去后十余年有人经洞庭湖邉见姥尚卖百花酒相传所居基髙数十丈今夷为坦途矣
　　周元公祠　在清波门外钱家湾祀宋濓溪周子惇颐南渡时建久废
　　国朝康熙五十一年督学姜橚檄令重修岁以春秋致祭巡抚张泰交题额运使高熊征有碑记雍正九年总督李卫重建
　　长桥　在净慈寺东西湖游览志桥短而以长名者先时水口甚濶桥分三门有亭临之壮丽特甚其后浸淫填塞两旁皆为民居其南有澄水闸有南闸谓之三渠今亦湮废
　　飞仙里　列仙传济南李苃宋乾道中寓临安尝诣净慈过长桥恍惚迷路见青衣道人分烧笋食之絶异常味俄风雨晦失道人所在觉身轻举冉冉若乗云后人因名其所居之里曰飞仙
　　普度亲庵　在南屏山东钱塘县志明户部侍郎葛寅亮为母报恩舍宅建寺因名万厯四十八年建即古永荫寺旧址寅亮自爲记今燬基址犹存
　　南屏山　在西湖正南成化杭州府志峯峦耸秀山石珑若神工削成中穿一洞上有石壁如屏障故称南屏
　　慧日峯成化杭州府志南屏山有峯曰慧日净慈寺之主山也西湖游览志南屏之山凌空而中峙者为慧日峯今以寺后巻石刻慧日峯者误
　　净慈寺　在南屏山慧日峯下净慈寺志周显德元年建号慧日永明院宋太宗赐寿寜禅院额释氏稽古略绍兴九年改赐报恩光孝禅寺咸淳临安志绍兴十九年改净慈额后燬孝宗赐金成之建慧日阁嘉泰四年又燬嘉定十三年复建闳胜甲于湖山绍定四年僧法薰于佛殿前凿双井淳祐十年建千佛阁理宗书华严法界正徧知阁八字西湖游览志钱王俶初建院迎衢州道潜禅师居之潜尝从王求金铸十八阿罗汉王许之始作罗汉堂宋建隆初禅师延寿以佛祖大意经纶正宗作宗镜录一百巻遂作宗镜堂熙寜中郡守陈襄延禅师宗本居之属岁旱湖水尽涸忽寺西隅甘泉出有金色鳗鱼游焉因凿为井名圆照井南渡时燬而复兴僧道容实鸠工焉五岁始成塑五百阿罗汉作田字殿贮之大抵规模与灵隐埒故二寺为南北两山之最东坡诗云卧闻禅老入南山净扫松风五百间其阂壮在南渡前已然矣元季诸寺皆燬惟此寺独存明洪武间燬僧法净建正统间复燬僧宗妙复建内有永明室圆照楼丛玉轩一湖轩并废有鐡锅重数千觔欵云梁贞明二年铸【苏轼游净慈谒本长老和周长官诗卧闻禅老入南山净扫松风五百间我与世踈宜独往君缘诗好不容攀自知乐事年年减难得高人日日闲欲问云公覔心地要知何处是无还又复游西湖用欧阳察判韵我识南屏金鲫鱼重来柎槛散斋余还从旧社得心印自省前生覔手书葑合平湖久芜蔓人经丰歳尚凋踈谁怜寂寞高常侍老去狂歌忆孟诸】
　　国朝康熙三十八年
　　圣祖仁皇帝南巡幸寺
　　御制由净慈寺经南屛诸山诗
　　纡曲南屏路欣随歩辇来【时奉　　皇太后观览】鸟飞惊玉仗花落防经台邃阁闻松籁踈篱迸竹胎双峯高不极更在白云隈
　　御书净慈额并
　　书西峰二字又
　　御题一联云
　　云间树色千花满
　　竹里泉声百道飞
　　赐御书金刚经一卷四十六年
　　圣驾再幸奉
　　防重修四十九年工竣
　　御制重修净慈寺碑文
　　盖闻宝界三千咸归净业珍台百万同证慈航施布地之银衣国名舍卫供弥天之珠树园号祗洹自灵鹫西来至玉函南渡层轩飞阁起鹿苑于湖山芝盖花幡记伽蓝于崖谷皆爲选佛之塲实是栖真之室杭州净慈寺者周显德中缔构也宿尊入梦殿辟永明白足藏书堂开宗镜担经锡杖卓石上之奔泉皈法金鱼伏亭前之寒井南屏山色螺翠千盘北岸波光琉璃百顷高柯映户特来献果之猿修竹参霄常见衔花之鸟数经营于越角已歴多年论景致于淛江信称胜地乃者僧人不戒难返风轮遂尔像教延灾适遭火刼禅基未续道迹将湮朕周览余杭巡行南国惜兹善果建此福因命集工徒重葺院宇兰楣桂栋出炎网而焕金绳藻棁雕题化昆冈而为玉阙巍峩琳殿偕莲座以俱新璀璨瑶幢对雷峯而并立飘孤山之香雪居然花散维摩舞方丈之长松依旧风清罗汉龙天防法鬰东岭之烟霞狮象宣音应西兴之钟鼓蛟藏江浦再听梵音鸽下晴空还看瓶刹智灯回照显色相于已倾慧日高悬镇檀林而永固俾下域顾瞻净土时怀常净之心愿羣生感化慈缘悉发大慈之隐用摛紫翰述壮丽之规模爰勒青珉标建修之岁月康熙四十九年十一月糓旦
　　雍正八年重修乾隆九年奉
　　勅重建规制崇闳大倍于昔乾隆十六年三月浙江
　　在籍诸臣陈世倌等恭祝
　　皇太后六旬万寿就寺啓建
　　万寿经坛初三日
　　圣驾临幸
　　御题佛殿扁额曰
　　正法眼藏
　　御书联句云
　　慧日高擎猊座自安圆觉相
　　慈云近接蘂幢时转妙眀机
　　御制净慈寺诗
　　沿缘苏氏隄霁景断烟低遂造白禅所闲寻碧篆题堂围曲屏障地是古招提翠竹笼僧户芳兰引客蹊岩扉如有约井木或无稽【相传建寺时木取之井中此附会语也】防马因还去钟声隔岭西
　　【臣】钱陈羣恭和　元韵
　　湖南近接隄高柳寺门低未听碧云语先看金字题中峯依慧日芳树卽菩提井甃传灵迹堂阴辟旧蹊晚钟僧自定断塔代堪稽揽胜留
　　香辇林晖在殿西
　　万工池　在净慈寺前杭州府志宋建炎以前寺累遭火熙寜间有善青鸟之术者云须凿井以禳之寺僧宗本乃募凿池与力者万人故名庆芳桥　在净慈寺前通万工池雍正五年建
　　南屏晚钟亭　在南屏山净慈寺前旧称南屏晚钟
　　爲西湖十景之一康熙三十八年奉
　　圣祖仁皇帝御题扁额建亭于山门前正中临万工池
　　乾隆十六年春
　　圣驾南巡
　　御制南屏晚钟诗【见恭纪名胜】
　　【臣】沈德潜恭和　元韵
　　带却残阳度翠屏穿林时送晚钟声行人底事匆匆去怕听虾蟆报短更【杭人无夜游西湖者故有背防红日进钱塘之謡】
　　雷峯在净慈寺前咸淳临安志旧名中峯郡人雷就居之故名雷峯西湖游览志南屏山之支脉也穹窿回映亦曰回峯【林逋中峯诗中峯一径分盘折上幽云夕照前村见秋涛隔岸闻长松标古翠衰药动防薫自爱苏门啸怀贤事不羣又中峯望北山诗拂石翫林壑旷然空色秋归云带层巘踈苇际沧洲固自堪长往何为难久留庶将濠上想聊作剡中游】
　　【臣谨按六书正譌雷古作回小篆加雨以别之又作靁以畾爲声省作雷南屏之回峯本以山势回抱得名宋徐炳隐此世称回峯先生可证咸淳临安志以雷姓者当之前人已言其失因雷回二字本通后人特以户恢切转为鲁为切耳】
　　雷峯塔　在南屏山前咸淳临安志开宝中吴越王妃钱氏建名王妃塔后有雷峯庵治平二年赐额显严院宣和间燬惟塔存焉西湖游览志旧建七级后为雷火所焚止存五级
　　徐炳宅　武林纪事炳字立之宋熙寜间举进士不第筑室回峯人称回峯先生回峯即雷峯也都官员外郎苏为甚敬礼之为立传
　　湖曲园　武林旧事内侍甘升别墅一名小莱
　　雷峯西照亭　在雷峯顶峯上有塔旧称雷峯夕照
　　圣祖仁皇帝御题十景改雷峯西照建亭其处乾隆十
　　六年春
　　圣驾南巡
　　御制雷峯西照诗【见恭纪名胜】
　　【臣】沈德潜恭和　元韵
　　地近清波能远俗峯因雷火转留名斜阳一抹鸟飞下遥见城南塔影横
　　水心保寜寺　在南屏山前湖中今名放生池咸淳临安志水心保寜寺晋天福中建旧名水心寺大中祥符初赐今额旧有思白堂白乐天旧游处元丰三年枢密使林希榜曰思白示怀贤之意人多放生于此郡守沈文通建亭名曰好生内有陆莲庵钱忠懿王时绍岩禅师诵莲华经于水心寺中有莲花七本生于庭陆钱塘县志隆兴间于寺内重建德生堂【秦观送僧归保寕寺诗西湖环岸皆招提楼阁晦明如卧披保寜复在最佳处水光四合无端倪车尘不来马足断时有海月相因依上人弱龄已此心目所证惟瑰奇白玉芙蓉出清沼天然不受红尘扰坐客一语不入意目如明星视飞鸟冠切云兮佩三难上人顾之真等闲应缘偶入人间世兴尽却归湖上山繄余久欲窥禹穴矧今仲父官东越行挽秋风入剡溪为君先醉西湖月】
　　三潭印月亭　在放生池前湖中旧有三塔相传下有三潭深不可测故建塔以镇之后并湮废
　　国朝康熙三十八年于放生池南重建三塔临湖建亭奉悬
　　圣祖仁皇帝御书扁额复于桥北构亭恭摹勒石乾隆
　　十六年春
　　圣驾南巡
　　御制三潭印月诗【见恭纪名胜】
　　【臣】沈德潜恭和　元韵
　　照入千潭月一轮三潭了澈净名身水中天上俱无着底用还留未了因
　　寓林　在雷峯塔下钱塘县志明黄汝亨读书处即甘园小蓬莱遗址石上有宋刻青云岩鼇峯等字汝亨题其石为奔云
　　藕花居　在净慈寺西雷峯塔后钱塘县志明洪武间僧广衍建爲南屏八景之一【王守仁藕花居诗掩映红妆莫漫猜隔林知是藕花开共君醉卧不须扇自有香风拂面来】
　　胜景园　在雷峯路口即韩平原之南园也久废
　　御题漪园　在雷峯塔西濒湖宋时名湖曲园有亭曰小蓬莱见周宻诗后改为慈云庵乾隆丁丑春
　　圣驾临幸赐题漪园
　　御制漪园诗【恭纪巻之一】
　　法华台　在慧日峯下浄慈寺志即香严社相传永明禅师于此诵法华经万三千部感四天雨华缤纷岩壑又名雨花台万厯甲午建黄汝亨为记由万峯房西开径而入
　　莲花洞　在浄慈寺后西湖逰览志洞无顶直似屏风曲折导入爲永明讲莲花经处
　　石佛洞　在莲花洞右钱塘县志两石相夹如龛内镌石佛三明总督胡宗宪刻寰中天室四字欢喜岩　在慧日峯下西湖游览志两石离立相对望若老翁邂逅状其一巨首如戴笠颔下镂小佛像三眉睫剥落岩上题名漶灭不可辨翠芳园　西湖游览志在净慈寺侧旧名屏山园宋理宗改曰翠芳内有五花亭兰栧梅槎咸淳间移取亭馆花石于宗阳宫
　　南屛山居　万厯钱塘县志在高士坞正德间高士孙一元字太初卜居于此【孙一元南屏山居诗石上藤萝对夕曛觧衣长日坐来顿挽回沧海真无计领略青山合有人养鹤似添双口累爲渔又过一生身相逢惟是南屏老独树柴门许结隣又道人占断南屏景十里青山带郭斜对水柴门通鹤渚隔隣烟火是渔家岩头老桧占风雨石上菖蒲阅岁华妆防太平还着我椶鞋桐帽送生涯】
　　小南屏山　西湖游览志在广教院后怪石珑亦类屏障
　　南屏兴教寺　在南屏山元末圯西湖游览志旧名善庆吴越王建太平兴国中改今额内有齐云亭清旷楼并废
　　御题小有天园　在净慈寺西慧日峯下旧名壑庵爲郡人汪之萼别业游人称为赛西湖之萼之孙守湜重葺为园其上有幽居洞及丹崖琴台诸胜复于山半构南山亭为凭眺之所乾隆十六年春
　　圣驾巡幸
　　御题扁额曰
