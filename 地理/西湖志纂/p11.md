<!-- { "loadSidebar": true } -->
　　小有天园
　　御制小有天园诗【见恭纪名胜】是年四月汪氏子姓建亭
　　于慧日峯之顶崇奉
　　宸章宝墨荣光与南山并寿云
　　【臣】钱陈羣恭和　元韵
　　始信壶中别有天芳园一曲傍湖邉玉梅倚石如高士斑鹿穿林见古仙深防翠屏疑贮月细铺瑶草亦耕烟南山最好供留赏
　　睿想清莹不落诠
　　幽居洞　西湖游览志俗称仙人洞中有石牀可容坐卧左有石门伛偻而上直登琴台摩厓石刻　在南山亭之上西湖游览志石壁上大字刻周易家人卦及中庸道不远人章乐记礼乐不可斯须去身一段相传为唐人八分后人补刻司马温公书
　　【臣谨按叶绍翁四朝闻见录吴自牧梦粱录俱载南山摩厓石刻并云司马温公书独周密武林旧事云是唐人手笔西湖游览志因之考宋鉴绍兴六年十一月庚辰上谕大臣曰司马光书大似汉人朕日夕置座右所书乃中庸及家人卦皆修身治国之道不特玩其字而已据此与摩厓所刻同当是诸大臣请刻于石者故宋王洧诗有涑水摩厓半绿苔春游谁向此中来之句非后人补刻明矣】
　　丹崖　在幽居洞左崖高寻丈石皆赤色青松蔽之崖石上镌云南山之隈白石崔嵬上有丹崖下有琴台即其处也
　　琴台　在慧日峯西石壁耸秀摩厓刻米芾大书琴台二字乾隆十六年春
　　御制寄题琴台诗
　　慧日峯西秀石堆传闻海岳旧琴台怱怱未暇跻层巘分付云林待再来
　　自南屏西九曜山折而南过石屋岭又经烟霞岭至南高峯达九溪十八涧为南山南路
　　九曜山　在南屏之西西湖游览志与赤山联属上有九曜星君殿下有发祥祠
　　钱粮司岭　在九曜山下西湖游览志吴越时建司于此以征山课
　　钱王古井　咸淳临安志九曜山法因寺有钱王古井
　　石屋岭　咸淳临安志九曜山折而南为石屋岭
　　青龙山　在石屋岭侧
　　石屋洞　在石屋岭下洞底有泉名胜志高敞虚明衍迤二丈六尺状如轩榭可布几筵其底邃窄通幽石壁旧有题字传是东坡书剥蚀不可辨
　　国朝乾隆十六年春
　　御制石屋洞诗
　　嵌岩外狭中虚何代地仙此居苔封紫石牀上应有人不识书
　　大仁禅寺　在南山石屋洞俗名石屋寺咸淳临安志广运中吴越王建旧爲石屋寺宣和三年改今额有洞镌罗汉诸佛像山顶有石庵天成圞如凿高丈余一名天然庵咸淳二年创建观音诸天宝阁【徐集孙石屋寺诗路僻鸟闗闗行吟逐字删偶来游石屋却喜见香山阁峭寒云防岩深野水闲坡仙留墨在姓氏有无间】
　　烟霞岭　在石屋洞南
　　烟霞洞　咸淳临安志晋开运元年有僧弥洪结庵洞口遇神人指山后有圣迹何不显之洪寻至山后见洞内有石刻罗汉六尊吴越王钱氏梦僧告云吾有兄弟十八人今方有六王可聚之梦觉访知烟霞洞有六罗汉遂别刻十二以符所梦成化杭州府志洞中作丹元五采之色洞后宋有清修寺今废惟象鼻石佛手岩石罗汉及东坡留题尚存【蔡襄游烟霞洞诗新晴特地入烟霞道并南山径转賖幽磬过邻溪口寺众鸡鸣午野人家洞深垂溜先成雨石古笼藤乱放花潘岳小园犹作赋轻轩选胜乐无涯】
　　国朝乾隆十六年三月初四日
　　圣驾巡幸南山路经烟霞岭
　　驻跸观览
　　回銮舟中
　　补题西湖画册
　　御制烟霞洞诗
　　高峯隆崇俯钱塘往往旧迹称钱王布衣奋起保一方识时知命归真皇林衣锦绣夸故乡三世五王名姓扬两浙士女安农桑嬉游鼓吹答韶光当时遗爱云不忘豪争计夺事已往【叶】懴悔佛力资慈航纷建梵宇金碧煌至今石屋烟霞苍苔封碑字半存亡应真补塑狞龙降梦僧告语殊荒唐慈氏便真能降祥福善祸淫理有常谀求寜媚可慨慷无心随喜乃不妨或与隣壑增佳赏【叶】披图作歌怀古长不殊胜处亲倘徉
　　佛手岩　在烟霞洞上钱塘县志奇石珑势若倒垂有石笋五枝若指壁上苏轼题名刻石尚存
　　水乐洞　在烟霞岭下咸淳临安志旧为钱氏西闗净化院四望林峦耸秀岩石蟠峙有洞虚窈渟涵如渊泉味清甘与龙井埒洞中有水声如金石熙寜二年守郑獬名之曰水乐洞西湖游览志嘉防以来洞为杨郡王别墅芜秽弗治水乐絶响贾似道得之深求水乐所以废兴者不得其说一日俯睨旁听悠然有契曰谷虚而后能应水激而后有声今水潴其中土壅于外欲其振响得乎亟命防壅导潴有声从洞间出节奏自然胜槪始复遂构亭以东坡水乐洞诗刻置其上【苏轼水乐洞诗君不学白公引泾东注渭五斗黄泥一钟水又不学哥舒横行西海头归来羯鼓打梁州但向空山石壁下爱此有声无用之清流流泉无石无窍强名水乐人人笑惯见山僧已厌聼多情海月空留照洞庭不复来轩辕至今鱼龙舞钧天闻道磬襄东入海遗声恐在海山间铿然涧谷含宫征节奏未成君独喜不须写入薰风纵有此声无此耳自注为东阳今王都官槪作】
　　国朝乾隆十六年三月
　　圣驾巡幸
　　御制水乐洞和苏东坡韵诗
　　君不见三郎未辨泾与渭却厌丝桐淡于水又不见兴公作赋强出头目空一切低九州持示荣期高位置掷地金石声应流都官别开闻思窍创名水乐俗人笑俗人笑博雅人喜致使东坡契清照钱塘春月驻巡辕烟霞岭下鸣钧天更道东阳亦有此相去不过两郡间偶闻谓是招在征卽景成吟亦堪喜归来跋马苏公隄至今想像知音耳【臣谨按王十朋辑注苏诗此题下有轼自注云爲东阳令王都官槪作玩起句君不学云云其爲属王都官无疑咸淳临安志力辨其当属钱塘并言其地为东阳村查此村并无东阳之名故旧志疑其误今考志林轼自题灵隐天竺诗云钱塘东南皆有水乐洞泉流空岩中皆自然宫商乃庄生所谓天籁者据此则南山水乐洞即其所自称者欤】
　　南高峯　在南此诸山之界钱塘县志与北高峯对峙高一千六百丈揽长江若带俯平湖如杯山椒有巨石名先照坛日月始升得景独先又名镇魔石上有塔晋天福中建今下级尚存侧有瑞应像不假雕凿巧若神工塔下有小龙井
　　刘公泉　在南高峯下西湖游览志泉出石窦间清澈见底宋常平刘常甃为池篆刻三字于泉上
　　翁家山　在南高峯南钱塘县志羣山包络石磴参差竹木掩映地宜桂秋时如入众香国焉天池洞　在南高峯南万厯杭州府志山半石笋跃起架虚壁立其上有池旱潦不盈涸池下即洞深邃莫测
　　千人洞　在天池洞右杭州府志洞口仅六尺许渐入渐广可容千人
　　葛洪井　在翁家山
　　满觉垅　在翁家山曲坞内
　　九溪　万厯杭州府志在烟霞岭西路通徐邨水出大江北达龙井
　　十八涧　明一统志在龙井之西路通六和塔水出钱塘江
　　理安寺　在南山十八涧钱塘县志即古涌泉院旧名法雨寺五代时有伏虎逢禅师栖息于此吴越王建宋理宗时改为理安明治四年洪水发寺圯万厯甲子佛石禅师重建佛石即法雨有松巅阁且住阁符梦阁
　　国朝康熙五十三年
　　圣祖仁皇帝发帑重建置寺田三千亩斋田二百余亩命僧性音住持
　　御书理安寺扁额奉悬山门又
　　御书石磬正音四字崇奉佛殿正中又
　　御题对联二副
　　法雨晴飞绕殿香云至
　　天花昼下交空瑞日悬又
　　势到岳邉千峯环秀色
　　声归海上万水拱洪涛奉悬殿柱复奉
　　赐佛像巨钟及杂宝供器皆
　　内府制造雍正五年十一月
　　世宗宪皇帝命僧实惠来主方丈
　　御书慈悲自在扁额奉悬藏经楼又
　　御赐曹溪人瑞四字崇奉法堂又
　　御制对联云
　　成佛念轻纵然自在还爲妄
　　度生心切须信慈悲也是贪又
　　杖履得回游子脚
　　葛藤灰尽老婆心俱奉悬方丈乾隆十六年三月初
　　四日
　　圣驾巡幸
　　御题佛殿正中之额曰
　　树最胜幢
　　御制游理安寺诗
　　路尽九溪十八涧境奇三竺两高峯香台听讲来驯鸽静室安禅制毒龙法雨淙常空色相岩花放不论春冬归鞭却恐留清恋倩取白云一片封松巅阁　钱塘县志在理安寺方丈后万厯二十三年佛石禅师建【王穉登题松巅阁诗古寺榛芜已百年师今结屋与安禅林如支遁堪栖鹤社似庐山喜种莲岩畔采薪常易米石邉接竹更分泉诗成犹带烟霞色不数清江与皎然】
　　法雨泉　在理安寺内西湖游览志泉从岩下滴沥如雨下为清池可鉴毛髪













　　西湖志纂巻四
<史部,地理类,山水之属,西湖志纂>
　　钦定四库全书
　　西湖志纂巻五
　　大学士梁诗正等辑
　　南山胜迹【中】
　　自南屏山西赤山埠经大慈山达进龙浦至六和塔由徐邨梵村至五云山为南山西路
　　赤山　在玉岑山左名胜志其土赤埴故名钱塘县志北连麦岭东接湖濵下为赤山埠玉岑山　在石屋岭左西湖游览志相传其山产玉故秀润异常孤峯峻防层峦缭绕厓上镌玉岑二字宋许采书
　　浴鹄湾　在赤山埠钱塘县志水流湾曲近定香桥元人张羽构水轩于此刘邦彦诗春水初生浴鹄湾是也
　　定香桥　在苏隄第一桥之西近赤山埠其水即浴鹄湾
　　惠因涧　在赤山惠因寺侧西湖游览志宋秦观游龙井濯足于此题名有记
　　铁窓櫺洞　在惠因涧咸淳临安志洞口髙数尺旧有蛟龙出入人畏焉因铸铁为窓櫺嵌于石槽以拒之水自窓櫺出六月如冰过惠因寺前入西湖大旱不竭
　　慧因讲寺　在赤山钱塘县志后唐天成二年吴越王建称慧因禅院晋水法师名静源者疏释经义流传殊域髙丽国王之子僧统义天航海来朝乞为师门弟子遣尚书郎杨杰伴行抵师所遂改为教院及义天还国以青纸金书晋译华严经三百部并经阁之赀附贡舶以进俗呼为髙丽寺迨晋水示寂髙丽以祭奠为名贡金塔二座时苏轼守杭疏请却之元祐四年继晋水者为易庵禅师宁宗书易庵二字以赐改为讲寺元至正末燬明正徳间僧万松兴复大慈山　在九曜山之西杭州府志山色苍蔚中峯隆起旁舒两翼虎跑泉在其上
　　虎跑泉　在大慈山上泉清渫而甘寒与龙井玉泉相埒宋濂虎跑泉铭序唐元和十四年性空大师来游兹山乐其灵气盘郁栖禅其中寻以无水将他之忽神人告曰自师之来我等邀惠甚大奈何弃去南岳童子旋当遣二虎来移无忧也翌日果见二虎跑山出泉甘冽异常【苏轼虎跑泉诗亭亭石塔东峯上此老初来百神仰虎移泉眼趁行脚龙作浪花供抚掌至今游人灌濯罢卧聴空堦环玦响故知此老如此泉莫作人间去来想范成大独游虎跑泉小庵诗苔径湾环入茅斋取次成蔓花縁壁起闲草上阶生宿雨松篁色新晴燕雀声筒泉煮御米聊共老僧倾】
　　国朝康熙二十八年春
　　圣祖仁皇帝南巡
　　御制虎跑泉诗并序
　　西湖自昔画舫笙歌之地朕兹行志本省方止一览其山川风土未尝片刻停骖尚食但饮虎跑泉水一勺耳
　　松林带余雪空山啼百舌石溜响涓涓寒泉目清洁
　　三十八年春
　　圣祖再幸西湖复至虎跑又
　　御制七言诗一首
　　灵泉涌地寒侵骨胜地名髙着虎跑似恐被人频汲取一清逈出山防
　　恭摹勒石于泉上乾隆十六年三月初五日
　　圣驾临幸
　　御制虎跑泉诗
　　溯涧寻源忽得泉淡如君子洁如仙余杭第一传佳品便拾松枝烹雨前
