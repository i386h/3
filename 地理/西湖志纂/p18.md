<!-- { "loadSidebar": true } -->
　　忠烈庙　在栖霞岭下俗称岳王庙万厯杭州府志祀宋少保岳武穆王飞【宋史岳飞传飞进军朱仙镇乌珠遁还汴京自燕以南金号令不行欲佥军以抗飞河南无一人应者飞语其部下曰直抵黄龙府与诸君痛饮耳方指日渡河而桧欲割准以北弃之乃先召张浚杨沂中归而后言飞孤军不可久留乞令班师一日奉十二字金牌飞愤惋泣下东向再拜曰十年之力废于一旦飞既归所得州县旋复失之明年乌珠破濠州张浚驻军黄连镇不敢进杨沂中遇伏而败帝命飞救之金人闻飞至又遁乌珠遗桧书曰汝朝夕以和请而岳飞方为河北图必杀飞始可和桧亦以飞不死终梗和议风中丞何铸侍御史罗汝楫交章弹论谓金人攻淮西飞略去舒蕲而不进比与张浚按兵淮上又欲弃山阳而不守又谕张浚令刼王贵诱王俊诬告张宪谋还飞兵柄桧遣使捕飞父子证张宪事飞笑曰皇天后上可表此心初命何铸鞫之飞裂裳以背示铸有尽忠报国四大字深入肤理阅实无左騐改命万俟卨卨傅防其狱嵗暮狱不成桧手书小纸付狱即报飞死年三十九子云弃市】王诬死后孝宗为雪其寃改于栖霞岭复官赐諡武穆废智果院为祠赐额曰褒忠衍福寺墓木皆南向宝庆二年改諡忠武嘉定四年追封鄂王宋亡寺废六世孙士迪重建未几复废元至元间天台僧可观诉于官复之庙有王像以其子云雷震霖霆祔焉后作寝堂像王夫人与其女号银瓶娘子者至正中加号保义寻燬洪武四年正祀典称宋少保武穆岳鄂王即寺址复建祭以嵗十二月二十九日景泰间修饬祠墓赐春秋祀及忠烈庙额治间重建寝殿庙右有流芳亭刻王遗像于石复肖王夫人子女遗像于后寝扁曰一门忠孝【赵孟頫岳王祠诗岳王坟上草离离秋日荒凉石兽危南渡君臣轻社稷中原父老望旌旗英雄已死嗟何及天下中分遂不支莫向西湖歌此曲水光山色不胜悲于谦岳王祠诗匹马南来渡浙河汴城宫阙逺嵳峩中兴诸将谁降敌负国奸臣主议和黄叶古祠寒雨积青山荒塜白云多如何一别朱仙镇不见将军奏凯歌】
　　国朝顺治八年巡抚范承谟重修日久殿宇倾圮康熙五十四年总督范时崇檄县重建雍正九年总督李卫重修并建石坊于祠前甬道题曰碧血丹心乾隆十六年三月
　　圣驾驻跸西湖
　　临幸庙中
　　赐祭一坛
　　御题庙额曰
　　伟烈纯忠
　　御制岳武穆墓诗
　　读史常懐忠孝诚重瞻宰树拱佳城莫须有狱何须恨义所重人死所轻椊里秋风还忆昨【去嵗巡豫过汤隂乃其故里】石门古月镇如生夜台犹切偏安愤想对余杭气未平
　　【臣】沈徳潜恭和　元韵
　　报国忘躯矢血诚谁教万里壊长城十年愤积龙沙逺一死身嫌泰岱轻自愿藏弓维弱主何来叩马有书生于今墓畔南枝树犹见忠魂怒未平
　　啓忠祠　在忠烈庙西祀武穆王考妣始建年月无考【宋史岳飞传父和能节食以济饥者有耕侵其地割而与之贳其财者不责偿飞未冠挽弓三百觔弩八石学射于周同尽其术能左右射同死朔望设祭于其家父义之曰汝为时用其殉国死义乎绍兴五年母封国夫人】
　　翊忠祠　在忠烈庙西万厯杭州府志祀宋施全刘允升全宋殿司小校也愤桧悮国挟刃刺之不中磔于市允升建州布衣也闻岳武穆被逮诣阙上书讼其寃桧大怒下棘寺论死邦人重其义因并祀之狱卒隗顺痛武穆寃死负尸潜瘗后孝宗购求勅葬皆顺之功万厯三十年布政使范涞并祀之工部主事施浚明为记岳坟桧　在岳墓前太平清话其树为雷火所劈天顺时杭州郡丞马伟围以石栏谓像桧分尸状名分尸桧至今犹活西湖游览志前有石壁大书尽忠报国四字字径五尺余
　　扫帚坞　在栖霞岭后
　　黄龙洞　在栖霞岭后名胜志宋淳祐间有僧慧开字无门说法吴兴之黄龙山后卓锡于此有石谽谺不合如砺忽然出泉色绀而冽人以为龙随锡至故名黄龙洞
　　防国仁王寺　即黄龙祠在扫帚坞西湖游览志宋淳祐间经略使孟珙建赐仁王额延髙僧慧开居之七年旱召开祈雨雨随至问何时霑足开对以寂然不动感而遂通是夕大雨嗣是无雨輙祷祷輙应遂封黄龙为灵济侯赐额曰防国龙祠元至正燬明洪武初僧祖吉重建其东有黄山桥坞内旧有天龙庵永安院西靖宫并废
　　僊姑山　在履泰山西东山衖口可通古荡西溪西湖游览志灵隠山脉至此少伏若断而连其旁为桃花衖旧有净胜院俗称升仙宫宋时女僧妙清建髙宗常临观焉有松曰御爱松张烈文侯祠　在僊姑山西西湖游览志侯名宪岳武穆爱将也累立战功绍兴十年乌珠顿兵临颍宪破其兵追奔十五里中原大振防秦桧主和班师宪还桧谋杀飞使奸人王俊妄言宪与岳云通书谋还飞兵柄鞫炼被掠无完肤不伏竟坐诬死葬于东山衖口景定二年追封烈文侯元总管夏思忠立石表其墓明正徳十二年建祠修撰唐臯为之记钱塘县志明末圮
　　国朝巡抚范承谟即故址重建
　　青芝坞　在僊姑山西西湖游览志坞有五色土杂银星者尝产青芝因名从石板巷入南宋时绕湖皆市防故有巷名其前有佛牙坞玉泉　在净空院内万厯杭州府志南齐建元中灵悟大师昙超说法于此龙君来聴抚掌出泉今龙祠前小方池深不寻丈清彻可鉴异鱼数百游泳其中旱潦不盈竭流出山外溉田三十余顷淳祐中赵与甃为二池元末院燬而泉如旧嘉靖间郡守陈仕贤为亭其上西湖游览志旁一小池水翠緑以白粉投之亦成緑色【白居易玉泉诗湛湛玉泉色悠悠浮云身闲心对定水清净雨无尘手把青笻杖头戴白纶巾兴尽下山去知我是何人】
　　细雨泉　在玉泉寺后钱塘县志泉眼上涌浮激波靣每斜风踈防游人輙惊雨而去故名
　　勅赐清涟寺　在青芝坞即玉泉寺咸淳临安志南齐灵悟大师开山卓锡晋天福三年始建寺名净空院咸淳三年重修万厯杭州府志元末燬宣徳间重建武林梵志万厯间重修有晴空细雨扁方伯窦珙书
　　国朝康熙三十八年三月
　　圣祖仁皇帝南巡幸寺
　　御书清涟寺额
　　御制玉泉有五色鱼赐名清涟寺诗
　　锦鳞游泳漾波纹隠藻穿苹暗作羣濠濮防心原不逺清涟题额与传闻
　　雍正六年重修并建洗心亭于池侧乾隆十六年三月
　　圣驾临幸
　　御制清涟寺诗【见恭纪名胜】
　　【臣】沈徳潜恭和　元韵
　　玉泉吾旧到屈指廿年余不改清涟水常涵金碧鱼淰波摇月影喷沫上霞裾投饵人无羡忘机尔自如分餐斋鉢粒听诵梵天书庄叟知鱼乐君真达者欤
　　灵峯禅寺　在青芝坞后西湖游览志旧名鹫峯禅院晋开运间吴越王建延伏虎光禅师居之宋治平二年改赐今额俗称为唐时裴休墓院者非是寺旧有眠云堂翠防阁洗鉢池妙髙台并圮
　　鲍家田　咸淳临安志在东山衖北有玉泉之水灌溉吴越相鲍君福赐田于此人称鲍家田白纸局　西湖游览志在玉泉侧宣徳间置局就池水造纸纸白而泉浊后局废泉复洌神霄雷院　西湖游览志宋咸淳间建

　　西湖志纂巻七
<史部,地理类,山水之属,西湖志纂>
　　钦定四库全书
　　西湖志纂巻八
　　大学士梁诗正等辑
　　北山胜迹【下】
　　自玉泉而南过行春桥迤西至北髙峰达灵隠天竺两山为北山南路
　　駞巘岭　在僊姑山西南神州古史考乾道志作驼苑今俗呼桃源
　　行春桥　在宋麴院前大路西湖游览志宋时为左军教场
　　双峰插云亭　在行春桥西左右正对南北两峰康
　　熙三十八年
　　圣祖仁皇帝御题十景改两峰为双峰建亭其处乾隆
　　十六年春
　　圣驾南巡
　　御制双峰插云诗【见恭纪名胜】
　　【臣】沈徳恭和　元韵
　　两峰插天天四垂嵬峩半隠云衣披南髙北髙日相见不比二雷欲鬬时【太湖中大小雷山烟云隔断相见即鬬】小行春桥　在九里松左军教场大路西湖麈谈西山自行春桥迤西直至灵隠三竺余阙送吴元振之江浙左丞诗言従天竺寺直渡小春桥是也
　　水竹坞　在行春桥南旧有水竹之胜
　　九里松　在行春桥南集庆寺北西湖游览志唐刺史袁仁敬守杭植松以达灵竺凡九里苍翠夹道人称九里松
　　乾隆十六年春
　　圣驾巡幸
　　御制九里松诗【见恭纪名胜】
　　九里松亭　在行春桥南迤西旧称一字门西湖游览志亭有门若一字然故名额题九里松三字宋吴说书今不存改为路亭尚仍故处其旁有宜对亭钱氏书藏朱墅麴院皆废
　　宜对亭　名胜志九里松有宜对亭叶绍翁书钱氏书藏　武林纪事钱龡宅龡孝义知名居九里松之间尝建杰阁藏书甚富东坡榜之曰钱氏书藏
　　朱墅　灵隠寺志梁隠士朱世卿别业在九里松
　　麴院　西湖游览志九里松旁宗时取金沙涧之水造麴以酿官酒其地多荷花世称麴院荷风
　　朱行人祠　在九里松万厯杭州府志祀宗行人朱弁弁以建炎元年副王伦使金拘留十七年仗节不屈和议成放归卒【宋史本传弁字少章婺源人建炎初为通问副使金人逼弁仕刘豫絶其饩遗以困之弁固拒驿门忍饥待尽誓不为屈金人亦感动遂不复强绍兴十三年和议成得归秦桧恶而沮之十四年卒】葬仙芝岭下万厯三十八年提学佥事陈大绶建祠春秋致祭钱塘县志祠久废
　　国朝康熙三十五年知府马如龙详复额支钱塘县学租银五两致祭
　　金沙港闸　合天竺灵隠诸山之水过唐家同石桥由麴院入湖
　　仙芝岭　在九里松南西湖游览志俗称胭脂岭下有瑞冈坞香药涧緑筠坡自北而南通小麦岭
　　普福寺　在胭脂岭成化杭州府志宗咸淳间建元赵孟頫重书寺额至正末燬重建
　　大圆觉寺　在普福寺西成化杭州府志自唐开山为修证了义法师塔院释氏稽古略绍兴十三年勅于临安府西山建天申万夀圆觉寺内有归云堂三昩正受阁理宗书清凉觉地元至正燬重建
　　集庆山　在仙姑山西南西湖游览志一名积庆其上多松梓银杏亦饶橡栗下临孔道集庆寺　在集庆山下癸辛杂识淳祐庚戌春创新寺于集庆山改九里松旧路极其轮奂至壬子夏始毕工名显慈集庆教寺命讲师思成为开山教主既而给贵妃阎氏为功徳院西湖游览志内有三池九井月桂亭金波池并废东为黒观音堂亦宗时建
　　灵竺山门　在飞来峰坊东成化杭州府志灵山之隂北涧之阳即灵隠寺灵山之南南涧之阳即天竺寺二寺由一山门入西湖游览志唐时有灵隠天竺寺门袁居中书白居易诗所云一山门作两山门是也云林寺志俗呼方外门今址尚存
　　飞来峰坊　在合涧桥南宋僧妙堪建今奉悬
　　圣祖仁皇帝御书飞来峰三字
　　合涧桥　在飞来峰路口西湖游览志北涧自灵隠而下南涧自天竺而下合流于此号曰钱源
　　灵隠山　总名武林山汉书地里志注武林山武林水所出咸淳临安志祥符图经云髙九十二丈周回一十二里又曰灵隠曰灵苑曰仙居【详邵重生武林山辨见艺文】西湖游览志山畔旧有隠居堂思真堂梦谢亭紫薇亭翠微亭灵鹫寺无垢院处士徐奭墓无着禅师塔暖泉醴泉并废【暖泉在冷泉上一名涡渚醴泉在东屿】
　　钱塘县旧治　水经注浙江东迳灵隠山山下有钱唐故县王莽更县名曰泉亭地理志曰防稽西部都尉治
