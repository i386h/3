<!-- { "loadSidebar": true } -->
　　天龙寺　在龙山之阳宋郊台之右西湖游览志干德三年吴越王建以居镜清禅师宋大中祥符元年改名感业绍兴十三年建圜邱以净名为斋宫感业居从官僧徒渐散而寺亦圯元延祐间僧道平重建至正间南北两山诸刹或燬或圮惟天龙仅存有堂曰山舟贯云石书龙华寺　在龙山西湖游览志吴越王钱氏以瑞萼园舍建有傅大士塔像及拍板门捶并司马温公祠堂今皆不存【苏轼大士像赞善慧执板南泉作舞借我门捶为君打鼓】元末燬明宣德四年重建
　　胜相寺　在龙山咸淳临安志唐开成四年建名龙兴千佛寺治平间赐今额建炎兵燬止存五丈观音像及阁武林梵志俗称五丈寺明万歴间僧如凖重建
　　育王山　在龙山南万厯钱塘县志俗呼锅子山壁立尖耸特异诸山其顶有玉皇殿
　　八卦田　在龙山下西湖游览志中阜规圆环以沟塍作八卦状至今不紊旧传为宋借田妙因山　在龙山南旧有吴越文穆王忠献王墓宋表忠观本建于此明嘉靖间改建涌金门南
　　玉防山　在妙因山稍北西湖游览志旧有善慧禅寺元延祐间建为伏龙禅师道塲钱塘县志又名伏龙冈山洞多石龙鳞甲悉具
　　龙山闸　在浙江驿前万厯杭州府志宋时于龙山之口置闸以限潮水岁久湮塞元祐三年行省丞相托克托命民开浚龙山河建石桥立上下二闸
　　出清波门折而东迤南过万松岭合凤山门循凤凰山经山川坛达钱塘江为南山东路
　　凤凰山　在凤山门外名胜志旧在城内元末张士诚筑城截之于外今沿城南西湖游览志两翅轩翥左薄湖濵右掠江浒形若飞凤山下为吴越国治内附后为州治迨南宋建都兹山东麓环入禁苑
　　万松岭　在凤山门外名胜志自唐至宋夹道植松岭口有门曰万松坊金台王玘书
　　国朝乾隆十六年春
　　圣驾巡幸
　　御制万松岭诗【见恭纪名胜】
　　敷文书院　在万松岭上本名万松书院宋为报恩寺元废明治十一年浙江右参政周木因寺址改建书院奉宋太学宣圣石像于此立石坊题曰太和元气上有芙蓉岩可汲亭石匣泉稍西有水云亭振衣亭中为飞跃轩西有留月台东有掬湖台中有毓秀阁又西有如圭峯正中为明道堂右为居仁斋左为由义斋又有顔乐亭曽唯亭后圮嘉靖三十三年杭州知府孙孟重建万厯五年巡盐御史马应梦即毓秀阁北建继道堂翼以穷理居敬二斋嵗久复圮
　　国朝康熙十年巡抚范承谟重建康熙五十五年巡抚徐元梦奉
　　圣祖仁皇帝御书浙水敷文四大字恭悬堂中并勒石焉后为正谊堂为存诚阁迤西岩上有亭巡抚朱轼顔曰玩心高明又前有轩顔曰表里洞然稍西有载道亭督学汪漋题曰与灏气俱登山遐瞩左江右湖如在襟带中多竒石不可名状杂植桃李桂杏之属繁英缤纷緑阴羃防足为藏修息游之所雍正十一年
　　命省会创建书院给帑金以资膏火
　　颁赐经籍延师督课俾十一郡诸生肄业其中乾隆元
　　年钦奉
　　谕防慎选师儒以居讲席月有课日有程两浙人文蔚起乾隆十六年三月初三日
　　驾由净慈寺过万松岭
　　临幸书院
　　御制题敷文书院诗
　　松冈回首望只园讲舎层阶喜得门气助湖山钟逺秀道传孔孟有眞源清游祗欲心无逸名教何非乐所存嘉尔青衿眞济济嗣音实行勉相敦多士懽忭鼓舞恭和
　　奎章进
　　呈俱防
　　召试西湖
　　钦取谢墉陈鸿宝王又曽三人
　　特赐举人授为内阁中书余俱各防
　　恩赉诚隆古以来士林未遇之旷典也
　　报先庵　在万松书院东武林梵志万厯巳亥建
　　报恩寺　在万松岭上西湖游览志岭上旧有报恩寺唐元贞间建元至正间筑城移建城内明成化间仍移故址内有浣云池万菊轩武林梵志万厯壬子移建于杨梅岭名报恩庵浣云池　在报恩寺内【白居易浣云池诗白云本无心舒巻长自洁影落一鉴空可浣不可湼鸢飞鱼跃间上下俱澄澈此意难与言览之自怡悦】
　　万菊轩　在报恩寺内久圯【苏轼万菊轩诗一轩专为黄花设富拟人间万石君佳本尽从方外得异香多在月中闻引泉北涧分清露开径南山破白云此意欲为知者道陶潜犹是未离羣】
　　八蟠岭　在万松岭右过北而南可通月岩【楼钥贺雪八蟠岭上作平时卧雪似袁安谁肯凌晨犯晓寒百辟班中同簇贺八蟠岭上得遥看层层观阙琼楼耸纳纳乾坤玉宇寛怅望仙山何处是欲从此地径骖鸾】
　　郭公井　在万松岭上西湖游览志相传晋郭璞所凿其时杭地皆濒江斥卤艰于甘泉故地脉非璞不能识铁冶岭亦有郭璞井
　　徐复故居　北窗炙輠钱塘处士徐复号冲晦先生居万松岭上孙防犹守故庐尝语人曰先祖有言子孙世世勿离钱塘永无兵燹徐故精于数学也
　　凤山门　在吴山南近凤凰山故名
　　宋时名嘉防门元曰和寜门以其当城之正南故俗呼正阳门
　　玉津园　咸淳临安志在嘉防门外绍兴十七年建孝宗数临幸焉命羣臣燕射于此西湖游览志玉津汴京园名也陆务观有过玉津园诗报国寺　在凤山门外过万松坊南西湖游览志元至元中僧嘉木扬喇勒智请即宋故内建五寺曰报国曰兴元曰般若曰僊林曰尊胜报国寺即垂拱殿兴元寺即芙蓉殿般若寺即和寜门僊林寺即延和殿尊胜寺即福寜殿延祐至正间诸寺递燬明洪武二十四年重建报国寺盖宋行宫故址即钱王旧宫也
　　大悲阁　在报国寺内今为映壁庵报国寺志旧名梳糚台传是宋宫人梳糚处后改为大悲阁供千手观音像明天启间燬
　　国朝顺治巳亥重建【杭州府志报国寺有宋梳糚楼遗迹】
　　白塔　西湖游览志在尊胜寺即镇南塔元至元中嘉木喇勒智建以厌胜形如壶俗呼一瓶塔垩餙如雪故又称白塔至正末为张士诚所毁其寺钟即宋禁内故物也其下至今有尊胜巷
　　【臣谨按龙山白塔有二范仲淹过余杭白塔寺诗云登临江上寺迁客两依依又王铚云余与郭寿翁别于钱塘追送至龙山白塔寺又钱惟善白塔诗宋宫传是唐朝寺白塔崔嵬寝殿中是龙山白塔建于唐代南宋时环入禁中故不载于咸淳志而后之作志者遂失之西湖游览志惟以镇南塔为白塔而不详龙山之白塔寺杨涟之塔复毁于张士诚故贝琼诗云江头白塔今不见则并镇南塔亦无存矣】
　　梵天寺　在凤凰山万松坊西南西湖游览志宋干德中吴越钱氏建名南塔治平间改今额元统中燬明永乐十五年重建有石塔二灵鳗井金井先是四明阿育王山有灵鳗井吴越王迎阿育舎利归梵天寺凿井南廊鳗忽见【僧守诠梵天寺诗落日寒蝉鸣独归林下寺柴扉夜未掩片月随行屦惟闻犬吠声又入青萝去苏轼梵天寺和僧守诠诗但闻烟外钟不见烟中寺幽人行未巳草露湿芒屦惟应山头月夜夜照来去】
　　金星洞　在凤凰山介亭下洞生金星草因名【苏轼金星洞铭宝山南麓凤左翅惊雷划石逋蚪起凝阴嘘坚出怪玮是生神草肖苍虺离离赤痣挟尾飞流丹石决痈痏金星非实特取似施及山石亦见喟凡石相因皆此比】月岩　在凤凰山七修类藁山上有石如片云防地髙数丈巅有一窍尺余名曰月岩惟中秋之月穿岩而出十四十六则否西湖游览志旁有月榭
　　中峯　在月岩之左西湖游览志中为中峯峯上有亭曰天峯孤啸峯后有三佛石仙姑洞郭公泉醉卧石放光石
　　排衙石　在鳯凰山右咸淳临安志山巅石笋林立旧传钱武肃王凿山见石排立两行如从卫拱立趋向因名
　　宋御教塲　梦粱録在凤凰山八蟠岭即殿前司营中置衙有御书阁凝香堂整暇堂山上有亭曰延桂山最髙处曰介亭崖石嶙峋有冲天楼极高为江湖伟观西湖游览志殿前司为宋亲军防卫之所俗称御教塲山顶有石即钱氏排衙石第二峯有白塔塔西小径石壁夹道可通徃来名曰石同宋初名人多题刻其间相传为南宋隧道非是
　　【臣谨按御教塲又名女教塲传是南宋六宫习武之地明王问诗绍兴初年宋南骛六宫娇娥避豺虎解却歌舞糚旋把铁衣着拈弓玉指柔挥戈皓腕弱王守仁诗亦有絶顶秋深草树平昔年曽此驻倾城之句盖是时和议未成内外交警或宫人偶有习武之事二诗所称必非无据也】
　　介亭　在凤凰山对排衙石咸淳临安志宋熙寜中郡守祖无择作天风泠然有缥缈凭虚之意西湖游览志唐宋以来州治皆在于此南渡后改为行宫而万松八蟠岭介亭皆列皇城之外惟州治东南至江干皆属禁籞旧有虚白堂中和堂有美堂【有美堂详见吴山】清暑堂因岩亭忘筌亭望越亭髙斋东楼望海楼清晖楼石林轩双门并废
　　虚白堂　古迹考在郡圃唐时建后为钱氏都会堂【白居易虚白堂诗虚白堂前衙退后更无一事到中心移牀就日檐间卧卧咏闲诗侧枕琴赵抃虚白堂诗松萝潇洒似居山賔退公余半是闲谁谓乐天虚白意只传诗句落人间】
　　中和堂　成化杭州府志即钱武肃王阅礼堂宋至和三年守孙沔重建名曰中和后改为伟观【赵抃中和堂诗老来重守凤凰城千里人心岂易平乐职古贤形叹颂中和终不负虚名】清暑堂　咸化杭州府志宋治平三年守蔡襄建
　　忘筌亭　名胜志在郡圃唐时建【白居易忘筌亭诗翠巘公门对朱轩野径连只开新户牖不改旧云烟虚室闲生白高情淡入酒容同座劝诗就满城传自笑沧江畔遥思绛帐前亭台随事有争得比忘筌】
　　望越亭　咸淳临安志庆厯三年郡守蒋堂建名南园巽亭政和初守张阁移建于此曰望越【赵抃宴望越亭寄陈给事诗望越亭无一防尘迢迢东首坐凝神雨余岫色浓于黛日出波光烂若银我类武归去客君为蓬岛上头人谁知老守吾乡便得与诗翁作善隣】高斋　避暑録话州宅之东据城闉为屋下瞰虚白堂超出州宅故为州者多居之谓为髙斋【严维九日髙斋诗诗家九日怜芳菊迟客高斋对浙江渔浦浪花摇素壁西隣树色入秋牕木奴向熟悬金实桑落新开泻玉缸四子醉时争讲德笑论黄覇屈为邦白居易初到郡斋寄钱湖州李苏州诗俱来沧海郡半作白头翁漫道风烟接何曽笑语同吏输秋税毕客散晚亭空霁后当楼月潮来满座风霅溪殊冷僻茂苑太繁雄惟此钱塘郡忙闲却得中】
　　东楼　太平寰宇记高十丈唐武德七年置图经一名望海楼在中和堂北【白居易初领郡衙退登东楼作鳏惸心所念简牍手自操何言符竹贵未免州县劳頼是余杭郡台榭绕官曹凌晨亲政事向晚恣游遨山冷防有雪波平未生涛水心如镜面千里无纎毫直下江防濶近东楼更高烦襟与滞念一望皆遁逃】
　　清晖楼　古迹考在旧州治唐守严维建【白居易清晖楼诗严郎制兹楼立名曰清晖未及题花榜遽催还粉闱去来三四年尘土登者稀今年新太守扫洒施帘帷院柳烟婀娜檐花雪霏防看山倚西戸待月辟东扉碧牕戛瑶瑟朱栏飘舞衣烧香卷帘坐风燕一双飞君作不得住我来幸相依始知天地间灵境有所归】石林轩　名胜志燕思阁宋至和中守孙沔立有石七株号七贤石元祐中守蒲宗孟改名石林轩
　　隐秀斋　名胜志在府治通判北防苏轼书额双门　成化杭州府志吴越钱氏之子城宋至和初守孙沔重立蔡襄有记
