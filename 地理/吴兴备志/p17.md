<!-- { "loadSidebar": true } -->
　　沈怀远怀文弟为始兴王濬参军深见亲待坐纳王鹦鹉为妾世祖徙之广州使广州刺史宗慤于南杀之会南郡王义宣反怀远颇闲文茟慤起义使造檄书并衔命至始兴与始兴相沈法系论起义事平慤具为陈请由此见原至武康令撰南越志及文集并传于世邱渊之字思元乌程人博学有才识文帝即位以旧恩厯侍中都官尚书吴郡太守龙乡侯所着文章一百卷【劳志】
　　黄回率众出新亭诸将任侯伯彭文之王宜兴等谋应袁粲攻髙帝于朝堂事既不果髙帝抚之如旧回与宜兴素不协斩之宜兴吴兴人也形状短小而果劲有胆力少年时为劫不须伴郡县讨逐围绕数十重终莫能擒尝舞刀楯回使十余人以水交洒不能着明帝泰始中为长夀县男至是被杀【宋书黄回传】
　　张按宜兴谋应袁粲此不肯作禇渊生者也世仅知仲达宋世忠臣未有齿宜兴者可慨然
　　吴兴邱珍孙言论尝侵蔡兴宗珍孙子景先人才甚美兴宗与之周旋及景先为鄱阳郡会晋安王子勋为逆转在竟陵为吴喜所杀母老女防流离夏口兴宗至郢州亲自临哭致其防柩家累皆得东迁【宋书】
　　珍孙厯宁朔将军见禇伯玉传
　　丹徒县令沈巑之以清亷抵罪邱寂之曰亷吏真不可为也政当处季孟之间巑之吴兴武康人性疎直在县自以清亷不事左右浸润日至遂鎻系尚方叹曰一见天子足矣上召问曰复欲何陈对曰臣坐清所以获罪上曰清复何以获罪曰无以承奉要人上曰要人为谁巑之以手板四面指曰此赤衣诸贤皆是若臣得更鸣必令清誉日至巑之虽危言上亦不责后知其无罪重除丹徒令入县界吏人候之谓曰吾今重来当以人肝代之不然清名不立【南史】





　　吴兴偹志卷八
　　钦定四库全书
　　吴兴偹志卷九　　　　　明　董斯张　撰人物征第五之二
　　沈昙庆怀文从父兄也父发员外散骑侍郎昙庆仕宋位尚书左丞时嵗有水旱昙庆议立常平仓以救人急文帝纳其言而事不行大明元年为徐州刺史时殿中员外将军裴景仁助戍彭城景仁本北人多悉关中事使撰秦纪十卷叙苻氏事其书传于世昙庆谨实清正所莅有称绩尝谓子弟曰吾处世无才能图作大老子耳世以长者称之终祠部尚书【南齐书】
　　沈俨之字士恭徐州刺史昙庆子亦不仕永明元年征中书郎
　　沈文季字仲达文叔弟也以寛雅正直见知尤善博及弹碁在宋封山阳县五等伯位中书郎父庆之遇害诸子见收文叔谓之曰我能死尔能报遂自杀文季挥刀驰马去收者不敢追遂免明帝立为黄门郎沈攸之起义齐髙帝加文季冠军将军督呉兴钱唐军事改封西丰县侯文季风采棱岸善于进止厯尚书右仆射王晏尝戯文季为吴兴仆射文季答曰琅琊执法似不出卿门建武二年魏军南伐明帝以为忧制文季镇寿春文季入城严加偹守魏军寻退百姓无所损后东昏屡行杀戮尚书令徐孝嗣深怀忧虑欲与文季论时事文季輙引以他辞终不得及文季以时方昏乱托老疾不预朝机兄子昭畧谓文季曰阿父年六十为员外仆射欲求免乎文季笑而不答未几见害先被召便知败举动如常登车顾曰此行恐徃而不反于华林省死朝埜寃之中兴元年赠司空諡曰忠宪公
　　世祖在东宫于圃宴会朝臣文季数举酒劝禇渊渊甚不平啓世祖曰沈文季谓渊经为其郡数加渊酒文季曰惟桑与梓必恭敬止岂如明府亡国失土不识枌榆遂言及兵事渊曰陈显达沈文季当今将畧足委以边事文季讳称将门因是发怒啓世祖曰禇渊自谓是忠臣未知身死之日何面目见宋明帝世祖笑曰沈率醉也中丞刘休举其事见原后豫章王北宅后堂集会文季与渊并善琵琶酒阑渊取乐器为明君曲文季便下席大唱曰沈文季不能作妓儿
　　沈麟士父防之宋乐安令麟士防而俊敏年七嵗聴叔父岳言宾散言无所遗失岳抚其背曰若斯文不絶其在尔乎及长有髙尚之志作散赋太守孔山士辟不应宗人徐州刺史昙庆侍中怀文左率勃来候之未尝答也会稽孔源休辈皆从学焉年过入十耳目犹聪明家故被火灾乃手抄故所燬亡书成二三千卷满数十箧人以为飬身静黙之所致也卒年八十五遗令祭奠惟清水一盂子孙奉而行之【上】
　　沈宪字彦璋演之从祖弟子也宪少有干局为驾部郎宋明帝与宪碁谓曰卿广州刺史材也补乌程令甚着政绩太守禇彦回叹以为方圆可施以吏能累迁少府卿武陵王晔为防稽以宪为左军司马带山隂令政声大着孔稚珪请假东归谓人曰沈令料事特有天才【南齐书】
　　沈冲字景绰怀文子也怀文得罪被系冲兄弟行谢情哀貌苦见者伤之入齐屡迁御史中丞五兵尚书冲与兄淡渊名誉有优劣世号为腰鼓兄弟淡渊并厯御史中丞兄弟三人皆为司直晋宋未有也永明中渊弹吴兴太守袁彖建武中彖从弟昂为中丞到官数日奏弹渊子缋父在僦白幰车免官禁锢冲母孔氏在东邻家失火疑为人所焚爇大呼曰我三儿皆为御史中丞与人岂有善者方恐肌分骨散何但焚如兄弟后并厯侍中武帝方欲任冲寻卒追赠太常諡曰恭子
　　邱灵鞠乌程人父道真防军长史累迁员外郎后为乌程令不得志泰始初坐事禁锢数年禇渊为吴兴太守谓人曰此郡才士惟有邱灵鞠及沈勃耳乃啓申之武帝即位寻领东观祭酒灵鞠曰人居官愿数迁使吾终身为祭酒不恨也灵鞠好饮酒臧否人物在沈渊坐见王俭诗渊曰王令文章大进灵鞠曰何如我未进时【上】齐竟陵王子良开西邸招文学王僧孺与太学生邱国宾邱令楷辈并以善词藻游焉国宾吴兴人以才志不遇著书以讥雄令楷亦吴兴人【南史】
　　太学生会稽魏准以才学为王融所赏融欲奉竟陵王子良准鼓成其事虞羲邱国宾私相谓曰竟陵才弱王中书无断败在眼中矣后如其言【王融传】
　　吴兴邱仲起字子震为晋平郡清亷自立禇渊叹曰见可欲心不乱此杨公所以遗子孙也元徽中官至廷尉【上】
　　吴兴沈徽孚以士流通书舍人而已无权利徽孚粗有笔札建武中文诏多其辞也官至黄门郎【南齐书】
　　始安王遥光劝上并诛髙武子孙于是并勅竟陵王昭胄等六十余人入永福省令太医煮椒二斛谓舍人沈徽孚曰椒熟则一时赐死期三更当杀之会上暂卧主书单景隽啓依防毙之徽孚坚执曰事须当更审尔子恪徒跣奔至建阳门上闻惊觉曰故当未赐诸侯命耶徽孚以答上抚床曰遥光几误朕事及见子恪顾问流涕诸侯悉赐供馔【子恪传】
　　沈瑀字伯瑜武康人父昶事宋建平王景素景素谋反昶先去之后系狱瑀诣台陈请得免罪由是知名为奉朝请初瑀在竟陵王家素与范云善齐末尝就云宿梦坐屋梁柱上仰见天中有字曰范氏宅至是瑀谓帝説之帝曰云得不死此梦可騐及帝即位云荐瑀自暨阳令擢兼尚书右丞瑀荐族人沈僧隆僧照并有吏干帝并纳之厯浔阳太守为信成萧頴达长史瑀性倔强每忤頴达頴达衘之天监八年因入谘事辞又激厉頴达作色曰朝廷用君作行事耶瑀出谓人曰吾死而后已终不能侧倾面从是日于路为人所杀多以为頴达害焉子续累讼之遇頴达寻卒事不穷究续乃布衣疏食终其身【梁书】
　　沈瑀为建徳令教民一丁种桑十五株柿四株及梨栗女丁半之顷之成林矣【合璧事类】
　　沈瑀为州部从事时建康令沈徽孚恃势傲瑀瑀以法绳之众惮其强【沈瑀传】
　　沈约字休文性不饮酒虽遇隆重而居处俭素立宅东田瞩望郊阜尝为郊居赋以序其事左目重瞳子腰有紫志聪明过人好坟籍聚书至二万卷京师莫比少时孤贫丐于宗党得米数百斛为宗人所侮覆米而去及贵不以为憾
　　裴子野祖松之宋元嘉中受诏续修何承天宋史未成而卒子野尝欲继承先业及齐永明末沈约所撰宋书称松之已后无闻焉子野更撰为宋史畧二十篇云戮淮南太守沈璞以其不从义师故也约惧徒跣往谢之请两释焉约削宋史子野亦削宋畧【南史叅杨休玠八代谈薮】
　　沈顗字处黙齐永明中征拜著作郎太子舍人通直郎并不起梁天监四年大举北侵南阳乐藏为武康令以顗从役到建业州别驾陆任以书与吴兴太守桞恽责其不能甄善别贤恽大慙即表荐之所着文章数十篇
　　沈峻字士嵩武康人家世农夫至峻好学与舅太史叔明师事宗人沈麟士在门下积年昼夜自课睡则以杖自击其笃志如此遂博通五经尢长三礼为国子助教兼五经博士于馆讲授聴者常数百人及中书舍人贺琛奉勅撰梁官乃啓峻仝补西省学士助撰録书成入兼中书舍人出为武康令
　　邱迟字希范灵鞠子八嵗便属文灵鞠常谓气质似我梁武帝平建业引为骠骑主簿甚被礼遇时劝进梁王及殊礼皆迟文也及践阼迁中书郎待诏文徳殿时帝着连珠诏羣臣继作者数十人迟文最美坐事免乃献责躬诗上优辞答之后出为永嘉太守在郡不称职为有司所纠帝爱其才寝其奏天监四年临川王宏北侵魏以为谘议叅军领记室时陈伯子在北与魏军来拒迟以书喻之伯子遂降
　　邱仲孚字公信灵鞠从孙少好学读书常以中宵钟鸣为限灵鞠尝称为千里驹齐永明初为国子生王俭曰东南之美复见邱生举髙第未调还乡里家贫乃结羣盗为之计刧掠三吴仲孚聪明有智畧羣盗畏服所行皆果故亦不发复为卫尉卿领大匠累迁豫章内史在更厉清节顷之卒赠黄门侍郎【梁书】
　　吴兴邱师施以亷洁称罢临安县还惟有二十笼簿书并是仓库劵帖当事比以范述曾位至台郎【南史】
　　沈崇傃字思整怀明子也太守桞恽辟为主簿崇傃从恽到郡还迎其母母卒崇傃以不及侍疾将欲致死水浆不入口昼夜号哭旬日殆将气絶兄弟谓之曰殡葬未申遽自毁灭非全孝之道也崇傃之瘗所不避雨雪倚坟哀恸每夜恒有猛兽来望之有声如叹息者家贫无以迁窆乃行乞经年始获塟焉郡县举其至孝经年为永宁令自以禄不及养怛恨愈甚至县卒时年三十九【梁书】
　　沈旋字士规袭爵建昌侯位司徒右长史以母忧去官因疏食辟谷服除犹絶粳粱諡曰恭旋弟趋字孝鲤亦知名位黄门郎旋子实嗣侯实弟众
　　沈众字仲兴好学有文词仕梁累迁太子中允侯景之乱表求还吴兴召募故义部曲以讨贼梁武许之及景围台城众率宗党及义附五千余人入援军容甚整景深惮之梁武于城内遥授太子右卫率防城防乃降景景平元帝以为司徒左长史魏克江陵见掠寻亦逃归陈武帝受命厯中书令起部尚书众性狷急厯诋公卿非毁朝政帝怒因其休暇还武康于吴中赐死
　　吴均欲撰齐书求借齐起居注及羣臣行状武帝不许遂私撰奏之称帝为齐明帝佐命帝恶其书实録使中书舍人刘之遴诘问数十条竟支离无对勅付省焚之免职【上】
　　按此均史笔不让南董旧志何没没耶
　　沈浚字叔源侯景之乱避难来归吴兴太守张嵊往见之谓曰贼臣凭陵人臣効命之日今欲収集兵刄保据贵乡虽复万死诚亦无恨浚因劝嵊起义时邵陵王纶东奔至钱唐闻之遣前舍人陆邱公板授嵊征东将军嵊曰天子防尘今日何情复受荣号留板而已侯景乃遣其中军侯子鉴击嵊嵊败死之【南史】
