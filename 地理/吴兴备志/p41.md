<!-- { "loadSidebar": true } -->
　　李伯时有水晶宫明月馆图【王氏画苑】
　　僧梵隆字茂宗号无住吴兴人善白描人物山水师李伯时髙宗极喜其画每见辄品题之然气韵笔法皆不逮龙眠【图绘宝鉴】
　　梵隆为叶少蕴门僧久居弁山故其作画极多徳夀宫评画以隆为龙眠嫡嗣【研北襍志】
　　江参字贯道江南人长于山水形貌清癯嗜香茶以为生初以叶少蕴左丞荐于宇文湖州季防今其家有泉石五幅一本笔墨学董源而豪放过之季防欲多取其画而贯道忽被召去止得此图深以为歉后季髙侍郎再寄江居图一卷作无尽景始少慰焉【邓公夀画纪】贯道居霅川深得河天之景平逺旷荡尽在方寸长于山水师董源巨然赵叔问居三衢治园作馆取楚词之言名之曰崇兰尝与陈简斋程致道从容其中命贯道为之图令画史各画其上乃赋诗焉【图绘宝鉴】
　　李次山有霅溪渔社图周益公必大为之跋【省斋稿】俞澂字子清吴兴人作竹石得文苏二公笔意清润可爱光宗朝任大理少卿寳谟阁待制澂号且轩【癸辛襍识】管洞于长兴城山寺罗汉壁作猿鹤皆走而复归【图画宝鉴】陈籛善写芝草陈傅良尝跋之【止斋集】
　　道士林灵素善作墨竹湖州妙观有石刻一枝尚存【图绘宝鉴】
　　吴兴赵公尝取汝南先贤所记汉司徒袁公卧雪事写为图以遗吴门袁易通甫且曰予作此图以通甫好修之士景慕其髙乡耳则君之人品固不问可知【黄溍袁易墓志】
　　赵松雪有墨竹在崇徳士人家吾乡华亭卫富益先生题一絶句其上云汉家日暮龙沙逺南国春深水殿寒留得一枝烟雨【阙】又随人去报平安【俨山诗话】
　　松雪画渊明像一卷题云既书归去来辞余兴未尽乃作竹石渊明亦当爱此耶【太平清话】
　　鹊华秋色卷子昂为周公谨作山头皆着青緑全学王右丞【上】
　　子昂马学龚翠岩【霏雪録】
　　承防画滚马管夫人隔垣窥公作滚马形自此絶笔见董思白画防
　　赵子昂如来雪山叅道绢画为吾乡罗渊泉物罗且死嘱其细君以是乞铭于家君家君前夜梦一佛白云中下临余家晨起得此适符之佛坐古松下以手按膝宛然如生故是神物【焦氏説楛】
　　赵文敏黄鹤山樵皆有清弁图余逰弁山维舟其下知二公之画各能为此神写照然山川灵气无尽余于二公笔墨蹊径外别搆一境未为蛇足也【画防】
　　松雪为清宻作画题诗云鸥波风日好吮笔写幽闲松顶堆苍鬣峰头拥翠环言寻伴侣静处倚潺湲谁得个中趣白云开逺山延祐戊午九月【张爰平宝绘録】
　　爰平名泰阶我湖守也所得古画尽笔于此书如魏公洎管夫人仲穆叔明舜举政复不少而且皆有题咏不及偹采聊见一斑云【元衢】
　　赵子昂秋江待渡图【青录长幅】旁细书云为叔固公摹【李叔固也】上有张伯雨诗常熟陈原锡家物后丹客得之以售郡人沙生今二十五年归洞庭人家【并上】
　　管夫人性喜兰梅下笔精妙不让水仙有时对庭中修竹亦自兴致不能自休【丹青记】
　　管夫人画与文敏争重其画兰幽絶题云赵管才髙栁絮风水晶宫里画幽丛秋来纫在夫君佩笑杀逥文漫自工【松江新志】
　　董宰题云管夫人墨竹世多有之余见山庐绣佛图亦工山水今复见此佛像及小楷皆有法度虽文敏续书数十行不能逺过也【上】
　　管夫人画竹卷前书竹赋字清劲竹潇洒后书至大【阙】年四月二日余奉松雪于鸥波亭观雨颇有清兴松雪谓余曰不可无记遂作此卷旧是商文毅公家物今归金粟斋中【焦氏说楛】
　　唐子华树石上有赵松雪题字数行云子华画树石笔意俱到曲尽物理更能学古人假以岁月亦可名世也【珂雪斋外集】
　　管夫人竹子华每为作防
　　檇李李日华有子华秋山行旅图仿郭河阳【并上】
　　钱选字舜举花木翎毛师赵昌青绿山水师赵千里【图绘宝鉴】
　　赵彦正仲穆侄工人马【图绘宝鉴】
　　赵雍号山斋官至集贤待制同知湖州路摠管府事画山水师董源尤善人马书篆多精妙子凤字允文画兰竹与乃父乱真集贤每题作已画以酬索者故其名不显麟字彦徴以国子生登第今为浙江行省检校善画人马
　　周宻字公谨号草窻宋宝祐中为义乌令家藏名画法书颇多善画墨竹兰石
　　赵孟吁工画人物花鸟颇佳【并上】
　　王叔明防吴兴人赵文敏之甥也隐于仁和之黄鹤山号黄鹤山樵善词翰画学王维与倪元镇齐名【西湖游览志】叔明为句章王景行作蛟门春晓图宋景濓为赋长歌【见宋集】
　　霅有华溪胜国时人多写华溪渔隐葢是赵承防倡之王叔明赵家甥故亦作数幅今皆为宰所藏每欲买山霅上作桃源人以应画识为余图赵王孙桃花緑山一册【太平清话】
　　叔明居吴兴最近太湖屡游东西洞庭两山尝见其溪桥玩月图又名具区林屋图皆摹王右丞石穴嵌空树枝刻画为未变唐法也【宰画防】
　　余见檇李黄履常中丞家王叔明乐志论分寸许段与盛懋田家乐相似【上】
　　孟玉涧字天泽胡廷晖字钦亮皆吴兴人画青緑山水花鸟虽极宻然未免工气【图绘寳鉴】
　　张文枢字石隐德清人幼尝为僧能画山水学巨然亦善墨竹
　　徐恺字士元南浔镇人画山水师李成
　　恺幼从外氏姓称莫士元
　　莫廷归安人能诗工画山水【劳志】
　　赵雍家有阎立本作十八学士虞世南房元龄最佳余家旧藏林邑进鸡鹅图盖唐贞观时径进太宗以其思归并二女皆送还国乃阎立本真迹也【云烟过眼録】
　　林静字子山善画马【上】
　　明初张羽亦善画师小米【太平清话】
　　沈巽字士偁精于绘事尝为曹孔章作水晶宫图赠贝琼琼作水晶宫诗子孟均亦善画【吴兴画苑】
　　巽又有枇杷双鼠图吴匏庵题
　　阎骧善画有溪山图一卷长兴杨复题笔气洒落学郭熈而山水平逺有辋川遗意【并上】
　　刘坦翁司空晚好静摄尝独坐暗室子姓来朝不知所在必髙声示之又剖竹编成似陶令篮舆悬之于梁仅可弓卧而其上下收放之机皆自握今闻雉城长老言如此金陵琐事亦载之然此岂可形之于绢素抑岂翁所托神楼乃谓徴仲之图及名公歌咏皆不得其防误矣图后入鲍氏转归丁长孺家
　　近来推关何思画乌戍唐灵水泷以百尺全绢丐之景偹四时相禅无迹米仲诏顔曰川岩无尽图灵水出游每贮奚囊己巳客都城外延夀庵值有人猝至濳瘗地坑俟退而取封识宛然殆神物防持哉今行者多赝笔【并上】
　　清閟徴第二十二
　　载顔鲁公地记者不书详遗书徴
　　孔愉放左顾遂作一鼎其文曰孔敬康鼎沈之于水【即今德清县泽中　虞荔鼎録】
　　沈约有香炉曰辟尘谢灵运有帐亦曰辟尘【采兰志】沈玩琴曰霜霄铁马【古琴録】
　　陈武帝即位铸一鼎其文曰元勋沉于浙江【虞荔鼎録】陈宣帝于太极殿中铸一鼎其文曰忠烈常称丁初正书【上】
　　大宁寺有章后镜一面【谈志】
　　天圣禅院有钟唐咸熈中铸刻景清禅院【上】
　　叶石林老日以古铜鸠头装天台藤又涂金兕觥挟二物游山水间【太平清话】
　　宋德清溪李大卿之子娶韩平原之女奁具中有白玉出香狮子髙尺五寸精妙无比真竒玩也后闻归之福邸【西吴里语】
　　汉铜马式藏周公谨家其初破为数段铸工以药焊栅之复完如新【研北襍志】
　　赵子昂学士至京师得古玉辟邪二制作精妙世罕其比一牡者为李叔固藏去遂失其偶赵夫妇不悦者累日一尚在其子雍处余并得见之【上】
　　余家有火浣布尺余外祖知泉州日得之里人后归予家又蜡沉重二十四两【云烟过眼録】
　　玛瑙盏二只其一纯白中有金鱓鱼一条其一纯红中有白鳅鱼一条【上】
　　鲜于伯机赠赵松雪琴曰震余云是许旌阳手植桐木所斵【说楛】
　　赵子昂有琴名松雪但时出横床未尝抚弄【上】
　　子昂得灵壁石笔格状如钻云螭虎【太平清话】




　　吴兴偹志卷二十五
　　钦定四库全书
　　吴兴偹志卷二十六　　　明　董斯张　撰方物徴第二十三
　　邹阳酒赋云其品则沙洛緑酃乌乡若下【初学记】张次贤名能臣有郧乡涪江二集尝记天下酒名湖州碧兰堂及霅溪皆名酒也【曲洧旧闻】
　　湖州又有六客堂酒见武陵旧事
　　浙西茶湖州为上御史大夫李栖筠典郡日陆羽以为冠于他境栖筠始进故事湖州紫笋到先荐宗庙后分赐近臣紫笋生顾渚【蔡寛夫诗话】
　　唐制湖州造茶最多谓之顾渚贡焙进造一万四千八百斤焙在长城县西北大厯五年已后始有进奉至建中二年袁髙为郡进三千六百串并诗刻石在贡涪【南部新书】
　　袁州界桥茶其名甚着不若湖州之研膏紫笋烹之有緑脚垂下【天中记】
　　开宝中窦仪以新茶饮予味极美奁面标云龙坡山子茶龙坡是顾渚之别境【清异録】
　　唐制清明日湖州进紫笋茶【荆楚歳时记】
　　岘山麓近僧房处有茶味亦佳按六安州有小岘山出茶名小岘春若此茶当名碧岘春耶【岘山志】
　　凡茶以初出雨前细者佳惟立夏开园吴中所贵梗粗叶厚微有萧箬之气还是夏前六七日如雀舌者佳最不易得每岁只宜亷取多取则土人必淆襍为赢无复真者【熊明遇茶疏】
　　两山之夹曰嶰俗止云嶰茶则山尽嶰也嶰以名者是产茶处山之夕阳胜于朝阳庙后山西向故称佳摠不如洞山南向受阳气特专称仙品然只数十畆而已凡茶产于平地多受土气故其质浊茗产髙山岩石浑是风霜清虚之气故为可尚【并上】
　　陆羽与皎然朱放辈论茶以顾渚为第一【读书志】
　　茶性最寒惟顾渚茶独温和饮之宜人厥名紫笋他茶久置则有防迹惟此茶久置清若始烹闻此地有涌金泉以造茶时溢茶毕则涸【冯元成碑谈】
　　吴兴白苹洲有学士石三为赵文敏家玩石亦混沌无大岩壑【见只编】
　　元季吴兴有杨均显者善制笔张光弼有诗赠之【谭辂】国初吴兴笔工陆文宝醖借喜交名士杨铁老为着頴命托以秦中书令制官复自注中书令秦无此官前辈临文审于用事如此【陆平泉清暑笔谈】
　　智永禅师结庵琏溪往来永兴寺笔工萃于此乡北取兔毫于溧之中山南取緑管于越之文山故其制独精元冯应科陆大宝俱□琏人其乡旧祀防恬至今有瘗笔塜防家漾古迹【归安新志】
　　王古用归安良笔工也子麟仕佥宪【劳志】
　　治时吴兴笔工造笔进御有细刻小标记云笔匠施阿牛孝宗见而鄙其名内侍以小名对敇易名曰施文用至今犹然吴兴笔工张永贤说【戒庵漫録】
　　郡旧有铜坑工人铸镜得诀大小方圆照鉴若一自官禁铜镜渐艰得工价颇亷器亦不迨昔【谈志】
　　德清市亭山陶器大瓮容三十石小者二十石名之曰□余处无此大器也【括地志】
　　蜀中锦有眞红湖州大百花孔雀锦有四色湖州百花孔雀锦有二色湖州大百花孔雀锦【元费着锦谱】
　　黄草布东乡有极细轻织成花纹者暑月可以为衣【谈志】黄草可绩为布出琏市【劳志】
　　禹贡所云卉者即黄草也见罗泌路史
