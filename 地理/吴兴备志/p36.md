<!-- { "loadSidebar": true } -->
　　嘉靖三十六年九月有乌镇李道人之乱放火刼掠镇民逃窜兵宪天津刘公涛发兵擒之旬五而定先于二十六年间有乌镇西栅双阳村李道人名松身短面黄三须约年三十余嵗来游本镇托住镇民沈松家设立道塲持斋讽经自言谙晓道法呼风唤雨称为白莲教主善度众生妄刻江山水石保命长生天福印记多制白巾为号妖言末刼之年地方大灾太湖水干五十余里现岀金寳不久洪水泛涨民将鱼鳖从吾斋戒给与印信白巾临期免死使沈松与仝镇隂阳生郭震教煽惑人心震又言道士左手有山河右手有社稷脚底有乾坤二字实系真命主由是四逺村愚北面受戒者不知几千百人因而分为大乘苦空等七十二教名色在七十二处起兵救度十三布政司九十二亿人归我遂有拳教李南蒋朋称为李把縂蒋先锋尊李道人为师待招兵众多一时起兵先占湖州各处兵到共成大事更有嘉湖兵道水兵把縂武生毛筌及陆兵队长姜纬拳教髙仙秀水县胥江叔约仝张龙等亦投李道人为师道人言天下该换吾已各处招兵你门亦各处招兵助我明年三月内起兵成事俱有大官筌等各归謡言暗地结义招兵俄有武生胡亮为筌招拉作逆言兵马俱齐有李道人为主各处将白巾号布分散准在九月十四甲子日甲子时起兵攻城约于城外五里亭取齐各分兵围绕四门放囚刼库云云亮知大逆佯许潜归宻发于刘兵宪急督把縂王彦忠千户崔丹金廷润镇抚刘钦等发兵勦捕须臾毛筌髙仙姜纬受缚于张龙楼上获妖印一颗号布三疋白巾三顶妖书二本一面督行湖州所领兵指挥蔡茂思千户李钺到镇擒捕兵到止擒沈松一人李道人同沈林沈干蒋朋俱各逃脱更欲乘机作乱刼夺沈松蒋朋等遂举火为号至双林朋起青旗桑四家起白旗意图二路起兵接应不至更闻筌等已擒随即縁贼党五百余人并李南张济等驾船至镇将房屋焚烧口称随我归死镇民皆逃朋见嘉兴兵至朋故身穿红袍张青绢伞掳掠居民驾舟前徃双林屯住又言毛兵即来助我呉江宜兴等兵不时就到众可安心及见官兵有旗招抚朋等令不许聼从违者斩首然见势孤各各先窜李南夜投唐氏千户崔丹督兵围捉南出拒敌杀伤兵士朱森邬江戮死李成王恩等南即就各贼旋遁双林迤西官兵追至西漾适与湖州兵合蒋朋等遂率众上防拒敌两军夹击奔走不及就阵擒获朋震等五十八名送道研审得姚呉等四十六名被掳摇船当即释放惟李南蒋朋等十有二名从贼分有印信白布从贼枭斩余俱不问此诚村市一大变也嵗壬辰有以仝州白莲党变宻告开府而沈公率以善巧黙散之为德厚矣适见旧案节録以为白莲村社之戒【见只编】
　　霅川自唐末五代以来不经兵火此非天幸盖其地险可守者二十不当孔道非必争之地一也陂泽弥望涂泥沮洳舟车皆阻二也环城无驻足之地难下寨难施炮架难用绰路马难推鹅车洞车云梯之属三也城外居民屋宇不过数十家临时拆毁容易四也地薄数尺即水不可穿穴地道五也塘路多有水港间防六也陆行不可并马七也城上非沙难頺八也舟楫轻防人人能投水九也油泥可用浇泼塘路及近城去处去一二尺干土以油泥实之油泥厚尺许非一两月不能实马与人踏践无不蹶防十也钉桩犬牙相错多下暗桩舟载稍重则为暗桩所碍舟稍大则不能入桩进退不可十一也茭葑堆积以覆陷穽诱之陷没放水浸田使不可行十二也城中多大家有资力可召募群不逞羣不逞为官收拾既可免窃发又多趫勇可用十三也去山逺无以髙临下之势十四也水流不湍峻不可引以灌城十五也敌竒正兵不敢来不过偏师到此已是冬末春初不能久留十六也两溪灌注无渴乏之患十七也家家近水火攻易救十八也西南北水面濶虽闭门久气不鬱壅不致生病十九也有鱼虾螺蚬菰茭鳬茈藕根可以助食二十也大凡守城须先逺守城外险处南门陆路当守何山岭水路当守衡山东门当守旧馆升山水路当守河口毘山青塘门西门当守法华仁王山路水路当守永夀北门水路当守大钱等处险不能拒然后退而守城尽拆桥梁辇去防【若不辇去彼作炮用】环城港防皆施桩陆路当掘坑用油泥茭葑暗施铁蒺藜苦竹枪使之川陆无路舟马皆不可近城先之以守远险次之以守近险然后守城是三重城也又守处在逺城中人少惊恐人心自安敌至则又当挠之或刼其火头辎重或夜刼其寨敌睡重易刼或放火或决水或出竒兵于其后及其左右近城村落隔水抄掠亦难不过一月乏食遁矣然而尾而袭之常逺而勿迫自然陷溺非惟可保性命亦且立峻功矣然必人心一部分定号令明斥堠逺赏罚信权出于一勿有二三禁虚惊禁妄言禁喧笑主谋者不怯畏处之恬然虽破城犹可巷战死鬬也若其积粮积薪及守城噐具自有常度不必详述至于临时机变随机而应又难预言【经锄堂襍志】
　　吾郡武备自汉而下或设营以团练或保伍以从戎其制虽不可攷而都督之设防军之名建威将军之立晋王献之宋谢庄何戢梁信都遵皆尝以前官帅湖军平内难矣而蘓峻之逼迁天子也虞潭得起兵于三呉折冲御侮之士见于史书者炳炳有谓湖兵不亚闗中之语矣降至于唐无闻焉盖其始有府兵而天下无兵其既也有藩鎭之强而李师悦无取兵之策故也钱镠始重其地以钱偡为节度使镇之制两厢设禁衞宋设禁军营有四元平江南以禁厢八营并为四领以録事司江浙行省自宋至元将之设有专官兵屯之数有定额而教阅不娴讲武无地食粟而已伪呉罢録事司以禁厢分属二县【乌程归安】我师克长兴置元帅府士诚改千户所移于郡操兵二百八十八人运兵六百二十七人屯兵五百二【俱旧额】新附者殆不可计居之以官房优之以廪饩弛之以差徭今之驭将可谓渥以殊礼矣而卒流于将骄卒惰何哉亦曰教之不素耳尝试筹之郡西南多山且平衍可以弓亦可以骑东北多水可以舟当春夏水盛以具区为江汉之境【或以附近碧浪湖一帯亦可】聫以大舰其战也以水教秋冬移之广苕【或以附近弁山一帯亦可】示之阵教之骑二法行又选以民兵夹以军伍厚优恤浓赏劳水战三日则休之日以十陆战三日则休之日以七其当战也号令必严赏罚必信器械必精甲胄必鲜坐作进退必齐以一起伏合散必舒以徐夫然后可兵可民可吏可将可川陆可水火持此豫教之众以备不虞而武事立【王道隆野史】








　　吴兴备志卷十九
<史部,地理类,都会郡县之属,吴兴备志>
　　钦定四库全书
　　吴兴备志卷二十　　　　明　董斯张　撰赈恤征第十六
　　汉阳嘉二年春二月甲申诏以吴郡饥荒贷人种粮【后汉书】
　　吴赤乌十三年秋八月故鄣宁国诸山崩鸿水溢诏原逋责给贷种食【吴志】
　　晋咸安二年三吴大旱人多饿死诏所在赈给【晋书】宋泰始二年曲赦吴吴兴义兴晋陵四郡【宋书】
　　元嘉七年吴兴晋陵义兴大水遣使廵行赈恤
　　十二年六月丹阳淮南吴兴义兴大水京邑乘船己酉以徐豫南兖三州防稽宣城二郡米数百万斛赐五郡遭水民
　　孝武孝建二年秋八月三吴民饥诏所在赈贷
　　大明元年五月吴兴大水人饥乙夘遣使开仓赈恤废帝永光元年八月丙戌原除吴吴兴义兴郡大明八年以前逋租【并上】
　　齐建元六年九月辛丑诏二吴义兴三郡遭水减今年田租【南齐书】
　　永明五年八月乙亥诏今夏雨水吴兴义兴二郡田农多伤详蠲租调
　　永明六年八月乙夘诏吴兴义兴二郡水潦被水之乡赐痼疾笃癃口二斛老疾二斛小口五斗
　　永明八年诏吴兴水淹过度开所在仓赈赐
　　永明九年都下大水吴兴偏剧竟陵王子良开仓赈救贫病不能立者于第北立廨收养给衣及药【并上】
　　太和二年六月戊寅苏湖二州水赈米二十二万石以本州常平义仓斛斗给【旧唐书】
　　宋太平兴国六年四月丙戌罢湖州织罗放女工【通鉴】皇祐四年二月庚子蠲湖州民所贷官米【上】
　　嘉祐六年秋七月诏赈恤浙江灾【宋史】
　　政和七年诏罢浙江花石纲【宋史】
　　建中靖国元年自七月雨至于十月苏湖秀三州水赈之
　　绍兴二十三年湖秀二州大水赈之
　　绍兴二十八年九月癸【阙】蠲平江绍兴湖州被水民逋赋
　　绍兴二十九年湖秀诸州饥赈之
　　绍兴三十一年正月丁亥免湖州増丁所输绢
　　孝宗时湖州安吉夏租茧丝之征既输细丝又输细绫又输细绢御史谢谔请蠲其一从之【杨诚斋谢昌国神道碑】庆元元年正月乙巳蠲严台湖三州贫民身丁折帛钱一年九月己酉蠲严台湖三州被灾民丁绢【宋史】
　　绍定六年诏两浙转运司临安府嘉兴府安吉州竹木之征再蠲三月【续文献通考】
　　寳祐三年二月都省言临安安吉嘉兴属县水涝溺死颇众诏各部守臣给钱埋瘗时马光祖知荣王与苪府有积粟三徃见之王以他辞光祖乃卧于客次王不得已见焉光祖厉声曰天下谁不知储君为大王子今民饥欲死不以此时收人心乎王以廪虚辞光祖探怀中出片纸曰某荘某仓若干王语塞遂许以三十万光祖遣吏分给活饥民甚众
　　景定二年九月辛酉诏湖秀二郡水灾令其亟劝分监司申严荒政
　　景定三年二月丁亥朔临安安吉嘉兴属邑水民溺死甚众诏守臣给槥瘗之【并上】
　　咸淳六年闰十月己酉安吉州水免公田税四万四千八十石【宋通鉴】
　　徳祐元年十一月赐长兴武康县民钱并免今年田租【宋史】
　　元至元二十五年夏四月癸酉尚书省臣言杭苏湖秀四州大水民鬻妻女易食请辍上供米二十万石审其贫者赈之帝是其言【元史】
　　大徳六年六月杭嘉湖等路饥赈粮二十五万一千余石【续文献通考】
　　天厯二年江浙行省言常州湖州诸路饥民当赈粮一十四万三千余石从之【续文献通考】
　　至顺元年江浙大水民饥诏行省以入粟补官钞三千锭及劝出粟十万石赈之
　　至顺二年湖州安吉太湖溢漂民居二千八百九十户溺死一百五十七人命江浙行省赈恤之
　　中统二十四年正月苏湖常秀四州俱饥十二月免浙江鱼课三千锭听民自渔
　　至正元年以两浙水灾免嵗办余盐三万引【并上】
　　洪武二年十二月赈应天杭湖苏松诸郡贫民人给米一石棉布一匹【松江新志】
　　厉子温青田人国初以明经擢监察御史洪武癸丑命踏湖州水荒以实复命上曰先曰无尔独曰有莫不知所以者乎对曰天知地知臣知君独不知帝忿其言不逊斩之后果如其言因榜书于午门曰豪杰御史厉子温【括仓彚纪】
　　洪武戊午八月诏免长兴安吉两县今年秋粮【通纪】洪武庚申春三月减苏州松江嘉兴湖州四府税额先是张士诚窃据其地而苏州尤称富庶徐逹常遇春等统精兵二十万攻之数年始下太祖怒其附防持城不降乃取诸豪族租簿俾有司加税故苏赋特重而松江嘉湖次之葢以惩一时云至是命户部裁其额凡一畆科七斗五升至四斗五升者减十之二四斗三升至三斗六升者止征三斗若五升以下仍旧【上】
　　永乐二年六月命太子少师姚广孝徃苏湖等府赈济【资治通鉴】
　　永乐二年十一月以苏松杭嘉湖等府水灾蠲其今年粮六十万九千九百余石【松江新志】
