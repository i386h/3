<!-- { "loadSidebar": true } -->
<史部,地理类,都会郡县之属,吴兴备志>
　　钦定四库全书
　　吴兴偹志卷五　　　　　明　董斯张　撰官师徴第四之四
　　潘慎脩字成徳莆田人歴知湖梓二州淳化中秘书监李至荐之命以本官知直秘阁慎脩善奕棋太宗屡召对奕因作棋说以献大扺谓棋之道在乎恬黙而取舍为急仁则能全义则能守礼则能变智则能兼信则能克君子知斯五者庶几可以言棋矣因举十要以明其义太宗覧之称善歴两浙廵抚副使【宋史】
　　齐廓字公弼防稽人举进士歴知明湖舒三州积官光禄卿廓寛柔恭谨人犯之不校弟唐为吉州司理参军尝与贤良方正对防入等越州蒋堂奏廓及唐父母垂老穷居乡里二子委而之官唐复久不归省于是罢唐令归侍养廓方使湖南虽置不问然士论薄之【宋史】丁度字公度祥符人累迁中书舍人时叶清臣请商州置监铸大钱以一当十度奏曰汉之五铢唐之开元及国朝钱法轻重大小最为折衷歴代改更法虽精宻不能期年即复改铸议者欲防以峻法革其盗铸昔汉变钱币盗铸死者数十万唐铸乾元及重轮乾元钱钱轻币重严刑不能禁止今禁旅戍边月给百钱得大钱裁十不可畸用旧钱不出新钱愈轻则刍粮增价臣尝知湖州有扺茶禁者受千钱立契代鞭昔在京西有盗杀人取其敝衣直不过数百钱盗铸之利不啻数倍何以禁止度叅知政事諡文简【宋史】
　　杨纮刑部郎中至和元年十一月视事转兵部郎中【谈志】纮字望之浦城人亿从子为亿后用廕补官歴江东转运按察使属嵗饥开仓赈济之吏持不可纮曰义仓为民也稍稽人将殍矣纮用法严急与王绰王鼎号江东三虎官至太常少卿平生集书数万卷手抄寔事名窥豹篇【宋史八闽志】
　　王鬷字总之赵州人曹利用得罪鬷以所厚出知湖州歴叅知政事知枢宻天圣中鬷尝使湖北见曹玮谓曰君异日当柄政愿留意边防鬷曰何以敎之玮曰尝使人觇元昊状貌异常他日必为边患鬷未以为然比再入枢宻元昊反帝数问边事鬷不能对及西征失利议刺乡兵又久未决鬷出知河南府始叹玮之明识赠户部尚书諡忠穆【宋史】
　　章岷字伯镇司马温公有送章伯镇知湖州诗江邻几有晩赴馆宿覩吴兴太守章伯镇题壁记诗
　　岷以集贤校理知湖州【谈志】
　　岷浦城人举进士与范仲淹同赋鬭茶歌岷诗先就仲淹覧之曰此诗真可压倒元白官至光禄卿【八闽通志】
　　刁衎字元賔冀州人大理寺丞献文四十篇召试授殿中丞通判湖州歴比部员外郎充崇文院检讨【宋史】衎后知湖州见郡志
　　胡宿字武平晋陵人知湖州歴枢宻副使太子太师諡文恭宿清谨忠寔内刚外和羣居不哗笑言必思而后对故临事重慎不輙发发亦不可囬止居母防三年不至私室少与一僧善僧有秘术化金石为黄金且死将授宿使葬之宿曰后事当尽力他非所冀也
　　宿知湖州前守滕宗谅大兴学校费钱数十万通判寮吏皆疑以为欺不肯书歴宿诮之曰君辈佐滕侯久矣苟有过曷不早正乃隂拱以俟其去而非之岂昔人分谤之意乎坐者大惭谢其后湖学为东南最宿之力为多【西吴里语】
　　嘉祐中鲍轲知湖州购秀州田十顷为学粮嵗可食百员【顾临湖学田记】
　　轲永嘉人歴太常少卿【叶水心鲍清卿墓志】
　　徐起字豫之鄄城人举进士终知湖州有善政【宋史】马寻郓州须城人歴两浙转运使歴知湖州州饥人或羣入富家掠囷粟狱吏鞫为强盗寻曰此脱死耳情与强盗异奏得减死论著为例终司农卿【浙江通志】
　　马寻字子正祥符初进士授吴江簿兄彛戒之曰到任半载可诵律书为治民之本后彛至县诘之荅曰治在孔道疲于賔饯未暇及也彛不恱寻曰少缓期讽之至冬果精律学继登朝籍久叅法寺有平允之誉累着治声彛之力也【姑苏志】
　　谢泌字宗源歙州人少好学有志操第进士累迁殿中丞献所着文十篇古今要三十卷召试中书直史舘进银防司出知湖州歴太常少卿判吏部铨卒年六十三泌性端直为政有爱颇好方外之学疾革服道士服端坐而逝【宋史】
　　张昷之字景山涤人进士及第歴河北转运使保州卒杀通判石待举为乱昷之自魏驰至城下召诸将部分攻城平之后以事被谪歴知湖州以光禄卿致仕昷之善吏事所至有声【宋史】
　　鲍当以职方员外郎知湖州有清风集一卷【谈志】
　　鲍当善为诗景徳二年进士第及为河南府法曹薛尚书映知府事当失其意初甚怒之当献孤雁诗天寒稻粱少万里孤难进不惜死君庖为带边城信薛大嗟赏不复以掾属待之【温公诗话】
　　张田字公载澶渊人欧阳脩荐其才歴提防湖南刑狱唐介与司马光状其倾险改知湖州歴直龙图阁知广州田伉直自喜好嫚骂气陵其下然临政以清作钦贤堂绘古清刺史像日夕师拜之苏轼尝读其诗以侔古亷吏云【宋史】
　　盛申甫司封员外郎集贤校理嘉祐三年十月视事五年十月罢治平二年五月再任【谈志】
　　申甫余杭人叅政盛度子尝为福建转运使颇以修洁称【宋史新编】
　　陈亚字亚之扬州人庆厯三年以金部郎中知湖州仕至太常少卿近世滑稽之雄也尝着药名诗百余首行于世若风月前湖近轩半夏凉棋怕腊寒呵子下衣嫌春暖宿纱裁及赠祈雨僧云无雨若还过半夏和师晒作葫芦羓之极为脍炙亚尝言药名用于诗无所不可或曰延胡索可用乎亚朗吟曰布袍袖里漫怀刺到处迁延胡索人此可赠游谒穷措大闻者莫不大笑【青箱杂记迂叟诗话叅谈志】
　　亚喜蓄书家蔵数千卷【见青波杂著】
　　亚诗如浪平天接影山尽树囬身皆深得作者之格又有惜竹诗云出槛亦不剪从敎长瘦丛年年当盛夏叶叶是清风句清格老皆此【墨客挥犀】
　　厐籍字醇之武城人仁宗朝歴同中书门下平章事以使相出知湖州累封颍国公諡庄敏籍晓律令长吏事治民颇有爱【宋史】
　　按籍之守湖仅载沈括梦溪笔谈及攷仁宗纪第云皇祐五年厐籍罢知郓州籍本复云歴知并州青州秀州【阙】州初未言涖湖也然存中嘉祐二年登第庄敏事其所目击者又家钱唐去吴兴仅百里寜有父母之邦而纪载舛错乃尔岂托克托辈脩史时删之耶
　　唐淑问字士宪江陵人介子也第进士擢监察御史里行歴数中丞滕甫之短神宗以为邀名出刺复州歴知湖州哲宗立司马光荐其行已有耻召为左司谏【宋史】滕宗谅字子京河南人举进士累迁左司谏坐言宫禁事降知信州徙湖州问民疾苦省视风俗请胡瑗为敎授歴天章阁待制知苏州宗谅尚气倜傥自任及卒家无积财所涖州喜建学而湖州最盛所着有谏疏二十余篇【宋史】
　　宗谅在湖州进柑子诗仁宗赐奬谕勅书【谈志】
　　陈侗字成伯太常博士集贤校理知湖州【东林山志】
　　侗莆田人富弼知汝州辟侗从事官至寳文阁待制【八闽志】
　　孙觉字莘老髙邮人熈寜二年诏知谏院王安石早与觉善骤引用之将援以为助青苗法行觉条奏其妄安石覧之怒出知广徳军哲宗即位迁右谏议大夫论宰相蔡确韩缜进不以徳擢御史中丞绍圣中以元祐党夺官徽宗即位复之【宋史】
　　莘老至嵗适大水湖人饥将相率亡去莘老大振廪劝分躬自抚循劳来出于至诚富有余者争出粟以佐官所活不可胜计【墨妙亭记薛文忠集】
　　李常字公择建昌人熈寜中为右正言疏言均输青苗敛散取息傅防经义何异王莽猥拆周官片言以流毒天下安石见之遣所亲宻谕意常不为止落校理通判滑州元丰中诏迁礼部侍郎哲宗立进户部尚书所着有文集奏议诗元祐防计録常与孙觉齐名俱受知吕公着其论议趋舎大略多同【宋史】
　　常与觉皆知湖州歴中丞常黄庭坚母舅觉庭坚妇翁尤可异也公择在吴兴政尚寛简日与賔客笑咏吏民安乐之郡以大治【秦少游李公行状】
　　陆元光字防老长兴人熈寜中进士歴吴兴知州军事朝奉大夫集贤院学士提举南京鸿庆宫【东林山志叅西吴里语】余中字行老宜兴人熈寜五年偕兄贯试礼部中领选而贯黜请自黜以荐兄有司虽不许而士论嘉之次年魁廷对绍圣三年使金还奏河朔城隍堕圯乞从宻院行下葺治以戒不虞宣靖间金人长驱直入城守多不固议者始思其言以霅川守致仕【宜兴志】
　　章惇字子厚浦城人父俞徙苏州惇初生时父母欲不育浸以水盆后复育之熈寜初王安石恱其才为三司使吕卿去位邓绾论惇同恶出守湖州尝以诗寄东坡坡用其韵和之曰方丈仙人出淼茫髙情犹爱水云乡云云绛阙云防总有名应须极贵又长生云云前一诗言其出茫而终贵显后一诗言其好炉火而饵茯苓皆善谑也子厚得诗不乐数日【宋史叅菊坡丛话全诗入艺文】王异司封郎中充秘阁校理治平四年七月视事【谈志】王介性轻率出守湖州荆公以诗送之云吴兴太守美如何桞恽诗才未足多遥想郡人迎下担白苹洲渚正沧波其意以水值风起波也介喻其意遂和十篇盛意而颂于荆公其一曰吴兴太守美如何太守从来恶祝鮀生若不为上柱国死时犹合代阎罗荆公笑曰阎罗见阙请速赴任【东轩笔録】
　　介字石甫常山人性强记负直气累官至秘阁校理与安石甚欵未尝降意相下初安石屡召不起后受学士之命介以诗寄之有云草庐三顾动春蛰蕙帐一空生晓寒盖有所讽云【石林诗话】
　　苏轼元丰二年己未年四十四嵗四月二十日到湖州五月五日同王子立子敏及儿子迈徧游湖城小城看荷花作诗是月过贾耘老水阁作诗又次前韵耘老少伎号双荷叶作词又至黄龙洞祈雨七月七日作文与可畵筼筜偃竹记是月何大正舒亶李定言公作为诗文谤讪朝政国子博士李宜之状亦上七月三日进呈奉防送御史防勘二十八日皇甫遵到湖州追摄过南京张文定公上劄范蜀公上书救之郡人懐徳作消灾道塲【东坡年谱】
　　皇甫遵追摄苏轼轼在告祖无颇权州事【孔平仲谨苑详徴】
　　唐询字彦猷钱塘人以父肃任为将作监主簿天圣中诏许天下士献文章应诏者百数有司第其善者询数人而已诏赐进士及第知长兴县工部员外郎直史舘知湖州歴知制诰以叅知政事曾公亮亲嫌出知苏州从杭青二府进翰林侍读学士进给事中赠礼部侍郎询晩改节知湖州纳官妓为妾好蓄砚着砚録子坰【宋史】唐坰字林夫元祐八年以左朝散郎知湖州【谈志叅楼防防唐林夫父子帖】
