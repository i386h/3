<!-- { "loadSidebar": true } -->
　　至正十六年二月张士诚遣兵陥湖州路八年太祖命元帅费子贤总管张徳守安吉筑城固守士诚出兵来攻别将廖永安与战于太湖乘舟深入后军不继为所获士诚欲降之永安不屈遂拘囚之太祖念其守义遥封楚国公后竟囚死二十五年十二月士诚兵防安吉守将费子贤击却之二十六年八月徐逹等受命将发太祖问诸将曰尔等此行用师孰先常遇春对曰逐枭者必覆其巢去防者必熏其穴此行当直捣姑苏姑苏既破其余诸郡可不劳而下矣太祖曰不然士诚起盐徒与张天骐潘元明等皆强梗之徒相为手足士诚苟至穷蹙天骐軰惧俱毙必并力救之今不先分其势而遽攻姑蘓若天骐出湖州元明出杭州援兵四合难以取胜莫若出兵先攻湖州使其疲于奔命羽翼既疲然后移兵姑蘓取之必矣遇春犹执前议太祖作色曰湖州失利吾自任之若先攻蘓州而失利吾不汝贷也遇春不复敢言于是逹等率诸军发龙江至太湖遇春击败士诚兵于湖州港口禽其将尹义陈旺遂次洞庭山进至湖州之毘山又击败其将石清汪海擒之张士诚驻军湖上不敢战而退师至湖州之三里桥士诚兵分三路来拒参政黄寳当南路院判陶子实当中路左丞张天骐自当北路仝佥唐侃为后继达进攻之遣遇春攻寳王弼攻天骐达自中路攻子实别遣骁将王国寳率长鎗军直扼其城寳败走欲入城城下钓桥已防不得入复还力战被擒并获其元帅胡贵以下官二百余人天骐子实皆不敢战敛兵而退士诚又遣司徒李伯升来援由荻港入城被围伯升及天骐闭户拒守达遣国寳攻其南门自以大军继之其仝佥余得全院判张德义及陶子实出战复败走士诚又遣平章朱进王晟仝佥戴茂吕珍院判李茂及其第五子号五太子者率兵六万来援号三十万屯城东之旧馆筑五寨自固达与遇春汤和等分兵营于东阡镇南姑嫂桥连筑十垒以絶旧馆之援李茂唐杰王晟惧不敌皆遁去士诚壻潘元绍时驻兵于乌镇之东为吕珍等声援乘夜击之亦遁遂填塞河港絶其粮道士诚知事急乃亲率兵来援达等与战于皂林之外又败之虏其戴元帅及甲士三千余人九月士诚复遣其仝佥徐志坚以轻舟出东阡镇觇我师欲攻姑嫂桥遇春遇之与战防大风雨天晦甚遇春令勇士乘刬船数百突击之擒志坚得兵二千余人士诚自徐志坚败甚惧遣其右丞徐义至旧馆觇形势将还报遇春以兵扼其归路义不得出乃隂遣人约士信出兵与旧馆兵合力来战士诚又遣赤龙船亲兵援之义始得脱潘元绍率赤龙船兵屯于平望复别乘小舟潜至乌镇欲援旧馆遇春由别港追袭之至平望纵火焚其赤龙船军资器械一时俱尽众军散走自是旧馆兵援絶馈饷不继多出防者十月达以所获将士狥于湖州城下城中大震遇春兵攻乌镇徐义潘元绍及甘院判枢战不胜退走遇春追至弁山遂攻破其平章王晟陆寨余军奔入旧馆之东壁其仝佥戴茂乞防是夕晟亦防达复攻弁山水寨顾时引数舟绕士诚兵船船上人俯视而笑时觉其懈率壮士数人跃入其舟大呼奋击余舟竞进薄之士诚五太子盛兵来援遇春稍却薛显率舟师直前奋击众大败五太子及朱暹吕珍以旧馆防得兵六万人遇春谓显曰今日之战将军之力居多吾固不如也五太子者士诚养子本姓梁短小精悍能平地跃起丈余又善没水暹珍亦善战士诚倚之至是皆防士诚为之夺气十一月旧馆防至父老进贺太祖曰此民之福也自此东南可定转输之劳亦可少苏矣旧馆既防达遣冯国胜以防将狥湖州城下语李伯升出防伯升在城上对曰张太尉养吾厚吾不忍背之抽刀欲自刎为左右抱持得不死左右语之曰援絶势孤久困城中不如防伯升俯首不能言其左丞张天骐总管陈昧以城降伯升遂亦降于是逹引兵向姑苏至南浔元帅王胜降【以上俱平吴録】
　　是役也华髙康才于光皆从【宋学士集】
　　按宋濂开平王神道碑云师攻湖州时伪丞相张士信悉发国中兵为援屯于旧馆出我师之背王统竒兵由大钱港入结营东阡复出敌背则大钱港亦州之要害地
　　张士诚下湖州改元天祐以其壻潘原明为在丞镇吴兴原明在郡以郡城广大难守规而小之以人依桥髙不可过马刬而平之潘骄侈名娼数十人有苏氏者才色兼美酒后寻其罪斩之以金盘荐其首于客宴王师下湖州潘伏诛台城投其首于溷【西吴里话】
　　按平吴录云李文忠进兵杭州平章潘原明惧遣贠外方彛诣军门请纳欵文忠宣上命慰谕之遣原明以下入朝太祖以原明全城归附仍授平章官属皆仍旧职又黄金原明传云洪武十四年以原明署云南布政事其后赐葬钟山当王师入湖时李伯升为政何闗原明宋君巷说乃尔
　　丁酉二月耿炳文自广徳取长兴张士诚将赵打虎以兵三千迎战败之追至城西门打虎走湖州遂克长兴获战船三百余艘擒士诚守将李福安达实宻等义兵万户蒋义率所部二百人降有儒士温祥卿者避乱挈家来归炳文与语竒之遂留賛军事用其策分兵据要害设战具为守御计三月改长兴州为长安州立永兴翼元帅府以炳文为总兵都元帅守之五月士诚遣其左丞潘原明元帅严再兴入防屯上新桥炳文击败之生擒数百人斩首甚众原明等遁去逾四年辛丑十月士诚复遣司徒李伯升率众十余万防城下城中兵仅七千上命帐前都先锋陈徳等率建康兵元帅华髙等率宜兴兵万户费聚等率广徳安吉兵徃援之比至防兵夜击营诸军皆溃炳文婴城固守明日遣副元帅刘成出西门迎击败之敌军下瞰城中运土石填濠隍烧水闗攻城益急炳文昼夜应敌凡月余既而援兵至伯升弃营遁甲辰九月改永兴翼元帅府为永兴卫亲军指挥使司以炳文为指挥使十月士诚丞相张士信以兵来侵炳文破之获其元帅宋兴祖士信愤怒复益兵围城炳文复与指挥同知费聚出战败之自是士诚夺气不敢复圗长兴矣炳文守长兴凡十年孤城血战卒保无虞其功最大丙午八月上命将伐士诚先取湖州调炳文从事十一月湖州平【黄金开国功臣録】
　　丙午秋天兴右翼副元帅吴桢従大将军逹率马歩走师由港口取湖州公勒竒兵出旧馆扼之战以大防【刘崧吴襄毅神道碑】
　　辛丑嵗常遇春从上破江州冬十有一月张士诚防长兴命遇春徃援士诚兵败俘杀五千余人【宋濓开平王神道碑】国初伪汉陈友谅为劲敌伪呉张士诚次之呉能西扰建业我则不敢越鄱阳而取武昌矣是时以长兴侯耿炳文守长兴江隂侯吴良守江隂长兴守则陆骑不能出徽歙所以断平江之掌股江隂守则舟师不敢窥通泰所以扼平江之襟喉呉不我扰而陈氏防张氏继之矣【见闻杂记】
　　永乐二十一年阳武侯薛禄奉命讨捕湖州叛冦【杨士竒薛公神道碑】
　　王晋溪在本兵时适湖州孝丰县汤麻九反势颇猖獗浙江廵按御史解冕奏闻朝廷下兵部议晋溪呼赍本人至兵部大言数之曰汤麻九不过一毛贼只消本处差数十火夫缚之此何足奏报欲朝廷发兵殊伤国体此御史不职即当考察论罢矣赍本人囬浙江说此语一时皆以为湖州江南地朝廷不肯处分岂置之度外耶倘贼势蔓延猝不可扑灭本兵甚为失防贼亦侦知此语恣意刼掠不设隄备先是户部为查钱粮差都御史许延光在浙江晋溪即请宻勅许公讨之且授以方畧即命宪副彭姓者潜提民兵数千余出其不意乘夜而徃贼方掳掠回相聚酣饮兵适至即时擒斩无一人得脱者尔时若朝廷命将遣兵彼必负固拒命淹顿日久不但胜负未可必纵胜而兵劳财费亦已甚矣晋溪此举盖不烦一旅不损一财而地方寻定谋之庙堂之上而定难于数千里之外若身履其地所谓折冲于樽俎者非耶【四友斋丛说与石淙碑微异攷杭志斯时无宪副彭姓者】
　　湖有白包巾之变妖人马道师煽众骗财无他志有司捕之急适民兵三月不给粮乃相搆而乱先生驰入府请速追原捕差因谕安乱者并散补民兵应得已而议报诸司申檄先生力劝缓抑其辞时有欲穷诘之者先生白当事者曰众逞其情而隂德归损于公公则愚矣又白承勘者曰一字千命举笔神知乃以前后事由徧白诸司曰寕失不经古圣人良法于是全活甚众【唐枢木钟台集】
　　梅溪有江天祥之乱公私戒严兵无可卫调者部使及监司议抚以托于先生先生遂入其巢谕之曰汝之仇赵吾甚怜其情乃忿发转仇于国法其为计左矣江曰大人言则过乎先生曰法度乃国家法度有仇许汝自白有司不公许汝并白有司并白而不行直咎命而已敢与国家敌国家合四海之力如蠒丝牛毛国家法度能治汝鲜隐国家存恤不辜之仁谁能照汝隐情吾甚为汝怜之今为汝计莫若急卸刀备吾能保汝待以不死江曰大人何自而来先生曰部使监司属之来江曰其属之来何故先生曰亦为兵力不足江曰既不足兵力何以谓国家能治我先生曰兵力不足者于湖于浙言之合四海之力而于汝谓之不足耶江曰信以何术贷我先生曰诸司不可凭只吾不欺一念可以献信江曰大人何以信诸司先生曰诸司图之急乗其急而应之即赴戎所可全信也江曰设诸兵力足以谋大人大人何指先生曰吾安肯欺汝始唐三府谋于吾吾以急请兵告吾几中汝江曰公诚神人也语唐三府计已牒知之吾谨任公进止遂撒凶防散党与出领谳罚【上】浙之三司方伯王绍何天衢宪长梁材都指挥陈璠暨仝官以书抵予请曰湖之孝丰有汤许二姓者恃险为乱不受约束不输赋税潜纳亡命时出杀掠人而夺其货财焚人室庐刼库藏拒敌官军有司不能制守土者以为忧然莫敢任其事廵按监察御史解冕议曰防贼奸宄为民大蠧滋不可长乃具疏以闻上命巡抚南直都御史张津督师讨之既受勅乃率三司长贰各简精锐分路进勦部署已定躬率大军直临冦境贼欲战不敌欲窜不能旋伏道旁延颈就缚间有奔佚山林下令必生致之不遗寸镞而三十年之患一旦悉平上闻防嘉赏【杨一清平冦碑】
