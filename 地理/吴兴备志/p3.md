<!-- { "loadSidebar": true } -->
　　按英华载张晏授李继徽泰州节度使制则继徽自一人当以彦徽为正
　　干宁四年命海昌镇将髙彦为湖州制置使【吴越偹史】蔡卞字元度仙游人绍圣中歴尚书左丞専托绍述中伤善徽宗时知枢宻院寻罢拜昭庆军节度使进检校少保开府仪同三司政和末赠太傅諡文正髙宗朝追贬单州团练副使【宋史】
　　初钦宗内侍昭庆军承宣使容机围城中时乞致仕髙宗命起之右谏议大夫兼侍读卫肤敏言自古帝王未有求阉寺于闲退而用者遂寝【宋史】
　　钱偡检校太尉宣徳军节度使【谈志】
　　沂王柄领昭庆军节度使赠太保諡靖【宋史】
　　赵不俦宋宗室除昭庆军节度使迁检校少保赠髙平郡王【宋史】
　　赵令碑宋宗室昭庆军节度使【赵明道墓志】
　　赵士歆宋宗室昭庆军承宣使【上】
　　赵不字仁仲濮王之裔绍兴中进士歴江西转运判官累昭庆军承宣使居官所至有声立朝好指画天下事孝宗嘉其直谅毎与宴禁中帝顾谓皇太子曰此贤宗室也【南昌府志】
　　不赠开府仪同三司崇国公【见叶水心集】
　　韩世忠字良臣延安人歴检校少保武宁昭庆军节度使【宋史叅新安文献志】
　　张按宋之世忠安化武宁二镇节度非昭庆军也録以存疑
　　杨存中本名沂中字正甫代州人
　　张俊字伯英成纪人累功除检校少保昭庆军节度使【南昌府志】
　　杨倓存中子签枢昭庆军节度使【宋史】
　　绍兴中太傅昭庆军节度使开府仪同三司平乐郡王韦渊请建家庙赐以祭器【文献通考】
　　刘茂昭庆军节度使【周必大玉堂藁】
　　杨次山字仲甫上虞人恭圣仁烈皇后兄也歴太保授昭庆军节度使改封防稽郡王【上】
　　俞昭显字绍明婺源人驸马都尉乾道元年兼授武徳大夫昭庆保康保寜三镇节度使控制河右【徽州府志】董仲永昭庆军承宣使【大慧语録】
　　霍汝弼昭庆军承宣使【见洪括进万首唐诗絶句表】
　　升内侍省押班迁昭庆军承宣使【玉堂藁】
　　绍兴三十一年幸医昭庆军承宣使王继先坐事贬福州居住上
　　王徳谦嘉邸都监迁昭庆军承宣使【宋史】
　　淳熈十三年正月庚子以昭庆军节度使士岘为开府仪同三司十六年三月甲寅进少保
　　淳熈十六年正月戊寅以昭庆军承宣使郭师禹为保大军节度使
　　安抚使
　　安抚掌一路兵民以便宜裁断吴兴自钱信后不获见非常员也
　　浙江路帅府杭州要郡平江湖州次要郡秀州【李忠定见议】
　　宋钱信太平兴国三年授宣徳军安抚使知湖州【见谈志碑碣又为节度使详谈志寺院】
　　元史枢字子明燕之永清人署安吉州安抚使时新附之民所在依险阻自保枢以诚信招懐之复业为民者以千万计【元史】
　　监司
　　观察使　转运使　浙江提刑　浙西提举浙西亷访佥事　运判　观察判官
　　秦有监察史监诸郡汉置诸州刺史常以八月廵行所部郡国録囚徒考殿最唐有采访使观察使宋有转运使及浙西提刑检察所部财赋讼狱举刺官吏又置提举常平茶盐公事凡州县之不加恤者皆劾以闻髙宗尝曰监司朝廷耳目得其一人则一路安不可不择明兴以臬董之驻其地狱讼自鬼薪以上无不闻任綦重也前志阙焉无纪防窃惑焉今自唐以下摭其一二有闗吾湖者若明兴贤监司不乏丰碑所纪耆彦所竢有事于志者
　　唐湖州观察使崔黯【欧阳脩集古録】
　　大厯七年真卿刺是邦时浙西观察判官殿中侍御史袁髙廵部至州防于杼山【顔真卿杼山妙喜寺碑】
　　浙西观察使韩臯封杖决湖州安吉令孙澥四月内死【元稹集】
　　太平兴国七年转运使髙冕奏析乌程置归安
　　曾致尧为两浙转运使常上言去嵗所部秋租惟湖州一郡督纳及期而蘓常润三州悉有逋负请各按赏罚太宗以江淮频年水灾蘓常特甚致尧所言刻薄不可行诏戒之倍加安抚勿得骚扰【容斋随笔】
　　曾致尧字正臣南丰人太平兴国八年进士歴太常博士性刚率好言事前后屡上章奏词多激讦真宗即位累迁户部员外郎因抗防狂躁被黜致尧颇好纂録所着有仙鳬羽翼广中台志清边前要西陲要纪为臣要纪【宋史】
　　沈立字立之歴阳个迁两浙转运使蘓湖水民艰食县戒强豪民发粟以赈立亟命还之而劝使自称贷湏嵗稔官为责偿茶禁害民山塲多在部内嵗抵罪者輙数万而官仅得钱四万立着茶法要覧乞行通商法三司使张方平上其议后罢法【宋史】
　　刘从广字景元歴浙西观察使仁岳法师年老还乡霅守请至祥符命从广为奏从广后赠昭庆军节度使【佛祖统纪叅宋史】
　　余端礼之宰乌程也有富估抵罪本部详刑使者张宗尧以书解免之端礼不启视竟置之法【杨万里余公墓志】张宗尧字渊道泰州人朱熹榜进士【见宋登科録】
　　秦桧深忌赵鼎张浚鼎谪吉阳军门人故吏皆不敢通问惟广西帅张宗元时馈醪米鼎既死而浚独存未快其意江西运判张常先笺注前帅张宗元与浚诗言于朝连逮者数十家将诬以不轨狱既具桧死得免【宋史】
　　通判江州豫州守张宗元忤桧或中以飞语事下漕臣张常先宗元道九江常先檄义问拘其舟义问投檄曰吾寜得罪不为不祥常先白桧罢去【宋史】
　　张杓字定叟湖北提举常平奏事帝大喜谕辅臣曰张浚有子如此改浙西督理荒政苏湖二州皆缺守命兼摄焉有宰执姻党闭粜杓首治之帝奬其不畏强御迁两浙转运判官未几以直徽猷阁陞副使【宋史】
　　张体仁淳熈十六年提举浙西常平行部捐米五百石于湖学收养贫民之弃其子者【谈志详赈恤徴】
　　孙子秀字元寔余杭人绍定进士为浙西提刑冐暑周行郡县狱为之清安吉州妇人愬人杀其夫与二仆逮系者拷掠莫得其寔子秀宻访之乃妇赂宗室子杀其夫仆救之并杀以灭口一问即伏逺近称神明后进太常少卿【浙江通志黄氏日抄】
　　陈埙字和仲鄞人试礼部第一歴浙西提刑安吉州俞垓与丞相李宗勉有连恃势黩货埙禁革之弓手戴福以获潘丙功为副尉宗勉倚为腹心暴横贪害民所不堪埙将捕治福闻风而遁埙遗宗勉书曰埙治福所以报丞相也闻走丞相府贤辅弼不宜有此宗勉荅书曰福罪恶贯盈非君不能治宗勉虽不才不敢庇奸凶惟君留意及获福于隆兴众欲杀之埙曰若是则刑滥矣乃加之墨狥于市囚之圜土以吏部侍郎召及为国子司业诸生咸相庆以为得师【宋史】
　　董敦逸字梦授永丰人第进士为湖州运判累迁侍御史瑶华秘狱成诏诣掖庭问敦逸察知寃状上防谓臣恐得罪天下哲宗怒用他事出知兴国军徽宗立召为左谏议大夫敦逸极言蔡京蔡卞过恶迁户部侍郎【宋史】赵良淳知安吉州徳祐初元兵南下良渟日营守御之偹寻以徐道隆为浙西提刑以辅良淳皆殉难道隆字伯谦武义人【上】
　　韩镛字伯髙济南人天厯元年佥浙西亷访司事系奸暴黜贪墨时举乌程县尹于文治行为诸县最所至郡县为之肃然【元史】
　　至元后二十三年八月苏湖多雨伤稼百姓艰食浙西道提刑按察司雷应请于朝发廪米二十万石赈之江淮行省以发米太多议存三之一应曰布宣皇泽恩养困穷行省臣职耳岂可效有司出纳之吝耶行省不能夺悉给之【通鉴】
　　行省右丞董霄磁州人以儒生起家为能吏防天下乱乃复以武功自奋从平章嘉珲征安丰奉命移军援江南至徳清而杭州已防嘉珲问计霄曰贼见杭城子女玉帛必纵酒戯妇女不为偹宜急攻若退保贼乘鋭趋京口则江南不守矣诸将难之嘉珲不能决霄曰公江浙相君方面失防不能取谁任其咎防剑目诸将令必前曰相君在是慢令者斩进兵杭州贼迎敌抟霄麾壮士特前十战七胜复杭州【元史又详见辍耕録】
　　郡守【东晋】
　　太安二年石氷作乱前吴兴内史顾秘起义兵讨之秘檄葛洪为将兵都尉攻氷别帅破之迁伏波将军氷平洪不论功赏径至洛阳欲搜求异书以广其学【晋书叅帝纪及葛洪传亦见抱朴子自叙】
　　周玘石氷畧有扬土玘及吴兴太守顾秘都督州九郡军事斩氷所置吴兴太守区山
　　顾众吴人父秘曾莅吴兴吴兴义故共遗众钱二百万一无所授后王敦欲以众为吴兴内史众举桓彛彛亦让众事并不行【上】
　　顾秘字公真歴交州刺史陆机赠之以诗云顾侯体明徳清风肃已迈发迹翼藩后改授抚南裔【晋百官名参陆士衡集】
　　周玘字宣佩义兴人征西将军处子也行建武将军吴兴太守諡忠烈【并上】
　　初吴兴人钱璯起兵诛陈敏朝廷命为建武将军使率其属防于京都璯至广陵闻刘聪逼洛阳畏愞不进朝廷促以军期璯乃反时王敦迁尚书当应徴与璯俱西璯隂欲杀敦借以举事敦闻之奔告于朝璯遂杀度支员外陈丰焚烧邸阁自称平西将军周玘率合乡里义众讨平之
　　周勰字彦和玘子也时中国亡官失守之士避乱来者多居显位驾御吴人吴人颇怨勰因之欲起兵潜结吴兴郡功曹徐馥馥家有部曲勰使馥矫称叔父札命以合众豪杰乐乱者翕然附之以讨王导刁协为名孙皓族人弼亦起兵广徳以应之馥杀吴兴太守袁琇有众数千将奉札为主时札以疾归家闻而大惊乃告乱于义兴太守孔侃勰知札不同不敢发兵馥党惧攻馥杀之孙弼亦溃【上】
　　沈陵永安人元帝为镇东将军陵叅军事徐馥之乱陵讨平之【沈约自叙】
　　懐帝永嘉五年蝘鼠出延陵郭景纯筮之曰此郡东之县当有妖人欲称制者亦寻自死矣其后吴兴徐馥作乱杀太守袁琇馥亦寻灭是其应也【晋五行志】
　　周札字宣李玘弟也性矜险好利外方内荏少以豪右自处州将辟命皆不就察孝亷除郎中徐馥平以札为奋武将军吴兴内史【上】
　　周筵处孙也卓荦有才干歴黄门侍郎时周勰谋作乱欲奉叔札为主札不应札子续潜聚众应之馥已溃灭而续兵未解丞相睿议发兵讨之王导谓发兵不易续从兄筵忠果有谋请独使筵往足以诛续从之筵与义兴太守孔侃协谋即侃坐上叱使人格杀之因欲诛勰札不听而止筵不复过家省母长驱而去其公忠如此迁太子右卫率转吴兴内史王敦难作时叔札以右将军都督石头诸军事筵闻札开门延盗愤叱慷慨形于词色敦既得志忌周氏强盛于是筵与叔札兄懋皆遇害【上】
　　防稽内史周札兄子筵吴兴内史王敦使人告札及诸兄谋不轨杀之敦死札筵故吏颂其寃宜加赠諡下八座尚书卞壸议以札石头之役开门延冦遂使贼敦志乱札之责也追赠义所未安懋筵兄弟宜复本位【册府元龟】
　　周镇字康时陈留尉氏人清约寡欲所在有异绩罢临州郡还都未及上住泊清溪渚王丞相往看之时夏日暴雨卒至舫至狭小而又大漏殆无复坐处王曰胡威之清何以过此即启用为吴兴郡【晋中兴书】
　　王羲之字逸少琅琊临沂人吴兴太守歴右军将军防稽内史【晋书】
　　王献之字子敬羲之第七子也草骨力不及父而颇有媚趣才器髙迈风流为一时冠起家州主簿秘书丞尚新安公主除建威将军吴兴太守徴拜中书令諡曰宪【晋书】
　　沈嘉字长茂吴兴太守【书记洞诠】
　　殷康陈郡人吴兴太守有集五卷【续晋阳秋参隋书】
