<!-- { "loadSidebar": true } -->
　　沈烱字初明祖瑀浔阳太守父续王府记室叅军侯景之乱宋子仙据吴兴使召烱委以书记烱固辞子仙怒命斩之或救之仅而获免及子仙败王僧辨搆得之羽檄书皆出于烱武帝南下与僧辨登坛设盟烱为其文及景东奔至吴获烱妻虞及子行简并杀之景平元帝愍烱爵原乡侯魏克荆州烱被禽寻来归厯司农卿御史中丞入陈位明威将军諡恭子【陈书】
　　江陵平梁御史中丞沈烱迁长安太祖授仪同三司甚礼待之烱恐太祖爱其人才恒闭门却扫无所交游时有文章随即毁弃不令流布尝独行经汉武通天台为表奏之陈已思归之意奏讫其夜烱梦见宫禁之所兵衞甚严烱便以情事陈诉闻有人言甚不惜放卿几日可至若一日内见出关此恐不复由我寤而异之当时以为恍惚十余日便有命放还遂与王充等东归【三国典畧】
　　章昭达字伯通武康人祖道盖齐广平太守父法尚州议曹从事侯景之乱昭达悉募乡人入援台城后厯建大功官至开府仪同三司初陈世祖尝梦昭达升于台及旦以梦吿之至是侍宴世祖顾昭达曰卿忆梦否何以偿吾昭达对曰当竭犬马之用以尽臣节自余无以奉偿【陈书】
　　湘州刺史华皎叛奉萧岿为主士马甚盛岳阳太守章昭裕等并于皎髙宗遣徐度讨之皎败奔江陵皎党诣军请降俘获万余人皎党并诛惟任蛮奴章昭裕等获免昭裕昭达之弟也【上】
　　沈君理字仲伦吴兴人祖僧畟父廵君理美风仪博学有识鉴陈武帝镇南徐州廵遣君理致谒命尚会稽长公主帝受禅拜驸马都尉封永安亭侯为吴郡太守时兵革未宁百姓荒散君理总集士卒修饰器械深以干理见称大建中厯吏部尚书宣帝以君理女为皇太子妃赐爵望蔡亭侯位侍中右仆射諡贞宪【陈书】
　　君理子遵俭早卒以弟君髙子遵礼为后
　　沈迈君理叔方正有干局厯散骑常侍【南史】
　　沈君髙字季髙君理弟广州刺史岭南俚獠世相攻杀君髙本文吏无武干推心抚御甚得民和諡曰祁子
　　沈君公君理弟自梁元帝败后常在江陵祯江中与萧瓛萧岩叛隋归陈后主擢为太子詹事君公博学有才辨善谈论后主深器之陈亡入隋文帝以其叛亡命斩于建康【上】
　　沈洙字道少方雅好学不妄交游通三礼春秋左氏传精识强记仕梁为祠部尚书郎侯景之乱洙窜于临安时文帝在焉亲就习业及武帝入辅除国子博士与沈文阿同掌仪礼武帝受禅加员外散骑常侍厯大匠卿【陈书】
　　徐整吴兴人梁直阁将军慈源侯整生综陈始安太守综生方贵隋延州临真令方贵生唐采州刺史孝徳即齐之父也【张九龄徐文公碑】
　　沈文阿字国衞峻子也性刚强有膂力少习父业研精章句绍泰元年入为国子博士寻领步兵校尉兼掌仪礼自太清之乱台阁故事无有在者文阿父峻梁武时尝掌朝仪颇有遗稿乃斟酌裁撰礼度皆自出之及陈武帝受禅文阿輙弃官还武康帝大怒发使徃诛之时文阿宗人沈恪为郡请使者寛其死即面防鎻致于上前上视而笑之曰腐儒复何为者遂赦之【陈书】
　　贞观十四年诏以沈重沈文阿等前代名儒学徒多行其义命求其后【旧唐书】
　　沈恪字子恭深沉有干局侯景围台城起东西二土山以逼城城内亦作土山应之恪为东土山主昼夜拒战以功封东兴侯入陈厯特进金紫光禄大夫諡曰光子法深嗣
　　按德清有东主山沈恪以拒侯景功封侯即家焉东主二字本陈书
　　文皇后兄沈钦武康人父法深梁安前中録事叅军赠光禄大夫建成侯钦袭封位尚书左仆射素无伎能奉已而已谥曰成子观嗣颇有学识厯御史中丞
　　隋髙祖开皇九年以陈都官尚书孔范御史中丞沈观等邪佞于其主以致灭亡北投边裔
　　沈不害字孝和举明经天嘉初除嘉徳殿学士自梁季防乱至是国学未立不害上书诏嘉答之又表改定乐章诏使制三朝乐歌八首合二十八曲行之乐府太建中转员外散骑常侍光禄卿寻为戎昭将军武陵王长史行吴兴郡事俄入为尚书左丞不害通经术善属文虽博综坟典而家无卷轴每制文撡茟立成曾无寻检周正尝称之曰沈生可谓意圣人乎子志道字崇基少知名位安东新蔡王记室叅军
　　沈重字徳厚武康人弱嵗而孤居防合礼及长专心儒学从师不逺千里遂博览羣书尤明诗礼及左氏春秋大同二年除五经博士梁元帝之在藩也甚叹异之及即位遣主史何武迎重西上及江陵平重乃留事梁主萧詧为中书侍郎累迁廷尉卿詧又令重于合欢亭讲周礼周髙祖以重经明行修遣上士桞裘至梁征之天和中于紫极殿讲三教义枢机明辨咸为诸儒所推【后周书】
　　沈君游吴兴人祖君畟父廵君游博学有词采仕萧岿位至散骑常侍有文集十卷【后周书】
　　姚僧垣字法衞吴兴武康人吴太常信八世孙曾祖郢宋员外散骑常侍五城矦父菩提梁髙平令尝婴疾厯年乃留心医药梁武帝心又好之每召菩提讨论方术言多会意由是颇礼之太清元年转湘东王记室叅军僧垣少好文史不留意于章句时商畧今古则为学者所称及侯景围建业僧垣乃弃妻子赴难武帝嘉之授戎昭将军湘东王府记室叅军及宫城陷百官逃散僧垣假道归至吴兴谒郡守张嵊嵊见僧垣流涕曰吾过荷朝恩今报之死君是此邦大族又朝廷旧臣今日得君吾事办矣俄而景兵大至攻战累日郡城遂陷僧垣窜避乆之乃被拘执景将侯子鉴素闻其名深相器遇因此获免及简文嗣位僧垣还建业以本官兼中书舍人元帝平侯景召僧垣赴荆州改授晋王府谘议其时虽平大乱而任用匪才朝廷混杂无复纲纪僧垣每深忧之谓故人曰吾观此祸败不乆今时上策莫若近关闻者皆窃笑及周克荆州僧垣犹侍元帝不离左右为军人所止方涕泣而去有梁后畧十卷行于世【后周书】按僧垣弃妻子赴建业之难及荆州陷犹侍元帝真义士也李延寿以僧垣入艺术郡志因之不着其大节何耶
　　吴兴章华字仲宗家本农夫至华独好学与士君子游处颇通经史善属文侯景之乱游岭南居罗浮山寺专精习业欧阳頠为广州刺史署为南海太守頠子纥败乃还都后主时除大市令非其所好乃辞以病祯明初上书极谏书奏后主怒即日斩之【陈书章华已载典故此特详之】姚察字伯审六嵗诵书万余言十二能属文年十三梁简文时在东宫引于宣猷堂聴讲论语仕陈厯度支吏部尚书入隋大为文帝所重帝谓侍臣曰平陈之后惟得此人封北绛郡公帝即位拜太子内舍人【南史】察自居显要一不交通常有门生不敢厚饷送南布一端花练一匹察谓曰吾所衣者止是麻布蒲练此物于吾无用既欲相欵接幸不烦尔此人逊谢察厉色驱出自是莫敢餽遗
　　沈光字总持吴兴人也父君道仕陈吏部侍郎陈灭家于长安皇太子勇引署学士光少骁防善戯马为天下之最畧综书记微有词藻尝慕立功名不拘小节家甚贫寠父兄并以佣书为事光独跅交通轻侠为京师恶少年之所比附人多赡遗得以养亲每致甘食美服未尝困匮帝以为折冲郎将赏遇优重帝每解衣推食以赐之同軰莫与为比光自以荷恩深重思怀竭节及江都之难潜搆义勇将为帝复仇先是帝宠眤宫奴名为给使宇文化及以光骁勇方任之令其总统营于禁内时麦孟才钱杰等隂图化及谓光曰吾等荷国厚恩不能死难以卫社稷斯则古人之所耻也今又俛首事仇受其驱率有腼面目何用生为必欲杀之死无所恨公义士也肯从吾乎光泣下沾襟曰是所望于将军也仆领给使数百人并荷先帝恩遇今在化及内营以此复仇如膺鹯之逐鸟雀万世之功在此一举愿将军勉之孟才为将军领江淮之众数千人期以营将发时晨起袭化及光语泄陈谦吿其事化及大惧曰此麦铁杖子也及沈光者并勇决不可当须避其锋是夜即与腹心走出营外留人吿司马徳戡等遣领兵马逮捕孟才光闻营内喧声知事发不及披甲即袭化及营空无所获值舍人元敏数而斩之遇徳戡兵入四面围合光大呼溃围给使齐奋斩首数十级贼皆披靡徳戡輙复遣骑持弓翼而射之光身无介胄遂为所害麾下数百人皆鬪而死一无降者壮士闻之莫不为之陨涕【隋书】光载郡志不详故全録
　　沈法兴恪子也隋季起兵发自东阳将趋江都下余杭郡北至乌程精兵六万毘陵通守路道徳拒之法兴请与和因袭杀道徳据有江表十余郡后闻越王侗立乃上表自称大司马録尚书事天门公承制置百官颇依陈氏故事是时杜伏威据厯阳陈棱据江都李子通据海陵法兴三面受敌军数挫陈棱寻为李子通所围送质求救法兴使其子纶帅兵救之子通率众攻纶大败乗胜济江陷其江口法兴使蒋元超拒之于庆亭元超战死法兴左右数百人投吴郡贼帅闻人遂安遣其将叶孝辩迎之法兴至中路而悔欲杀孝辩更向会稽孝辩觉之法兴惧赴江死【旧唐书】
　　按杨广弑父贼也大业之末民生涂炭羣雄并起使法兴好谋而成安知江左不太原乎要其人与钱鳯沈充不伦矣










　　吴兴偹志卷九
<史部,地理类,都会郡县之属,吴兴备志>
　　钦定四库全书
　　吴兴偹志卷十　　　　　明　董斯张　撰人物征第五之三
　　唐施世瑛字玉华勇断有才隋末天下大乱乃纠宗族及乡里子弟聚粮自守闻唐髙祖起率众从之髙祖赐金钟一口锦五段勅书褒之拜为桞州刺史【安吉志】武徳三年李子通攻陷武康四年七月以安吉人施世瑛使持节督诸军事安州刺史征子通未行其年八月子通平施世瑛改杭州刺史【余杭志】
　　武徳四年二月戊午王世充郑州司兵沈悦遣使诣左武侯大将李世勣请降左衞将军王君廓夜引兵袭虎牢悦为内应遂拔之获其荆王行本及长史戴胄悦君理孙也【资治通鉴】
　　姚思亷字简之父察思亷少受汉史其父能传家业勤学寡欲未尝言及家人产入隋为代王侑侍读防义师克京城府寮奔骇惟思亷侍王不离其侧兵将升殿思亷厉声曰唐公举义本匡王室卿等不宜无礼于王髙祖闻而义之贞观初迁文学士列于十八学士图令文学禇亮为之赞曰志苦辛勤纪言实録临危殉义余风励俗又受诏书与魏征同撰梁陈二史其编次笔削皆思亷功也太宗将幸九成宫思亷切谏太宗嘉之赐帛厯散骑常侍赐爵丰城县男諡曰康子处平官至通事舍人处平子璹【旧唐书】
　　家有阎博陵画唐秦府十八学士各有真赞亦唐人书多与旧史不同姚柬字思亷旧史姚思亷字简之【避暑録】
　　姚璹字令璋武后世以直谏称厯文昌左丞同平章事諡曰成
　　姚班璹弟也举明经累封宣城郡公班尝与璹数年间俱为定州刺史戸部尚书时人荣之班尝以其曾祖察所撰汉书训纂多为后之注汉书者隠没名氏将为已説班乃撰汉书昭训四十卷以发明旧义【上】
　　班当作
　　陜郡姚氏出自武康梁有征东将军吴兴郡公宣业宣业生安仁隋汾州刺史安仁生祥隋怀州刺史祥生懿隽州都督元之即懿子也【唐宰相世系表】
　　张按元之自吴兴入关不过五世自隋至武后不过百年呉兴名贤元之当采入
