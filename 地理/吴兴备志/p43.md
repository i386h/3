<!-- { "loadSidebar": true } -->
　　沈昭畧齐侍中文叔之子性狂俊使酒任气朝士常惮而容之尝醉负杖至芜湖苑遇琅琊王约张目视之曰汝王约耶何肥而痴约曰汝沈昭畧耶何瘦而狂昭畧抚掌大笑曰瘦已胜肥狂又胜痴约文景之子【谈薮】王道隆乌程人稍知书太始二年兼中书通事舍人道隆为明帝所委过于佃夫而和谨自保不妄毁伤人元徽二年桂阳王休范举兵奄至道隆见杀【宋书】
　　时右军将军王道隆任参内政权重一时蹑履到前不敢就席良久方去竟不呼坐【蔡兴宗传】
　　宋明帝宴会朝臣以南台御史贺臧为柱下史纠不醉者沈文季不肯饮酒被驱下殿【南齐书】
　　元徽中童谣曰襄阳白铜鞮郎杀荆州儿后沈攸之反雍州刺史张敬儿袭江陵杀沈攸之子元琰等【齐书】萧惠明为吴兴太守郡界有卞山山下有项羽神庙相承云羽居郡事前后七人不敢上惠明谓纲纪曰孔季恭曽为此郡未闻有灾遂盛设筵榻接賔数日未几惠明忽见一人长丈余张弓挟矢向之既而不见因发背而殒【宋书】
　　齐太祖之为齐王也置酒为乐清河崔思祖侍宴谓寺中沈文季曰羮脍为南北所推文季荅曰羮脍乃是吴食非卿所知思祖曰庖鼈脍鲤似非句吴之诗文季曰千里莼羮岂关鲁衞之士帝称美曰莼羮颇须归沈【谈薮】初徐孝嗣复故封使故吏吴兴邱叡筮之当传几世叡曰恐不终尊身孝嗣容色甚恶徐曰縁有此虑故令卿决之【南史】
　　齐建武四年吴兴姚方兴于大航头得孔氏传古文舜典亦太康中书乃表上之事未施行方兴以罪致戮至隋开皇初购求遗典始得之【尚书注疏】
　　按隋书作吴姚方兴盖隋尅陈后废吴兴入吴故云
　　齐永明初中书舍人四人各住一省谓之四户以吴兴茹法亮临海吕文显等为之既摠重权势倾朝廷守宰数换迁去来四方倾重饷遗数百万【通鉴】
　　梅虫儿吴兴人与茹法珍齐东昏时并为制局监见爱幸后为梁武所戮【南齐书】
　　梁高祖尝作五字叠韵曰后牖有朽栁命朝士并作刘孝绰曰梁王长康强沈约曰偏眠船舷边庾肩吾曰载匕每碍埭徐摛曰臣昨祭禹庙残六斛熟鹿肉何逊用曹瞒故事曰膜苏姑枯卢吴均沉思良久竟无所言髙祖愀然不悦俄有诏曰吴均不均何逊不逊宜付廷尉【谈薮】
　　沈休文羸劣多病数米而食羮不过一筯【青阳记】
　　沈休文多病六月犹绵绢温炉食姜椒饭不尔则委顿【自庆集】
　　齐吴均为文多慷慨军旅之思梁武帝围台城朝廷问外御之计均忙惧不知所对但云愚意速降为上【谈薮】梁世有谣云王气在三余梁武帝闻之乃于余千余姚余杭皆为厌胜又汉末童谣云天子当兴三余之间长城有余千山余甖溪余鱼浦陈武帝兴焉【谈志】
　　长城北五里有雉山梁武帝时闻童谣云鸟山出天子乃于江左以鸟名者凿之而雉山独遗焉及武帝兴为长城下若里实应其谣【上】
　　陈子高会稽人世祖时为吴兴太守子高年十六为总角容貌美丽状如妇人世祖见而问之能事我乎子高许诺本名蛮子世祖改命今名执偹身刀世祖宠之【小名录考陈书氏韩】
　　北齐卢思道聘陈陈主用观音语弄思道曰是何商人赍持重宝思道即以观音语报曰忽遇恶风漂堕罗刹鬼国陈主大惭【启顔录】
　　徐德言尚后主妹乐昌公主时陈政方乱德言知不相保谓其妻曰以卿之才容国亡必入权豪之家倘情缘未断尚冀相见乃破一照各执其半约曰他日必于正月望日卖于都市我当在即以是日访之及陈亡公主果入越公杨素府宠嬖殊厚德言流离困苦仅能至京遂于正月望日访于都市有苍头卖半照者大高其价人皆笑之德言直引至其居设食具言其故出半照合之仍题诗曰照与人俱去照归人不归无复嫦娥影空留明月辉公主得诗涕泣不食素知怆然改容即召德言相见仍与偕饮素令公主赋诗公主遂口占一絶云今日何迁次新官对旧官笑嗁俱不敢方见作人难素厚遗之送还江南竟以终老【孟启本事诗】
　　宁海浮门土多陈姓盖六朝时霸先之后隋灭陈尽室避乱于此歴唐五代以赀雄其家砖甓皆湖州物人取以为砥【赤城志】
　　李百药字重规德林子也七岁解属文大业九年授建安郡丞行达乌程属江都难作沈法兴以为大司马府掾后法兴为李子通所破又命为中书侍郎【旧唐书】李安期百药子也防聪辩七歳解属文初百药大业末出为桂州司马行至太湖遇逆贼将加白刃安期跪泣请代父命贼哀而释之【上】
　　杨国忠会诸亲时知吏部诠事欲大噱呼选人名引入中庭不问资序短小者补道州参军胡者与湖州文学帘中大笑【刘禹锡嘉话】
　　唐诗僧皎然居湖州妙喜今宝积寺是其故庐自言谢灵运后诗祖其家法自许甚髙顔鲁公为守时与张志和陆鸿渐皆为客意其人品亦必不凡吾尝至妙喜访其遗迹无复有但山颠坟存耳其诗十卷尚行于世无甚令人喜者以为优于唐诗僧可也【石林诗话】
　　钱起与郎士元齐名时人语曰前有沈宋后有钱郎然郎岂敢望哉起诗遇雨诗云云衔七曜起雨拂九门来宴宋监宅云晩钟过竹静醉客出花迟罢官后云秋堂入闲夜云月思离居对雨云生事萍无定愁心云不开亦可谓奇句矣士元诗岂有如此句者乎【韵语阳秋】
　　乌程女道士李冶字季兰高仲武评其诗上仿班姬则不足下比韩英则有余不以迟暮亦一俊媪【唐诗纪事参中兴间气集】
　　季兰已详掌故但混入人物殊不伦复不书其名特正之
　　常鲁公使西畨烹茶帐中賛普问曰此为何物鲁公曰涤烦疗渴所谓茶也賛普曰我此亦有遂命出之以指曰此夀州者此舒州者此顾渚者此蕲门者此昌明者此防湖者【国史补】
　　唐崔元亮故宅在长兴县西崔湾元亮磁州昭义人长庆中为湖州刺史因家于此唐相崔祐甫之后也后其裔有居崔湾者家藏韩愈所作祐甫墓铭虽蝉腐而翰墨精彩如故又藏崔逖崔値等诰敕数轴及顔眞卿张说李邕李揆李林甫诸公笔迹宋时复其家今尽失之【谈志】
　　孟郊为溧水尉开射鸭堂【坡诗注】
　　韩有诗赠贾岛云孟郊死北邙山日月风云顿觉闲天地文章声断絶故生贾岛在人间【唐宋遗史】
　　孟郊下第诗曰弃置复弃置情如刀剑伤又再下第诗曰再度长安陌空将泪见花后及第有诗曰昔日龌龊不足嗟今朝旷荡恩无涯青春得意马蹄疾一日防遍长安花一日之间花皆看尽何其速也进取得失盖亦常事而器宇不宏至于如此何其鄙也【唐宋遗史】
　　孟郊贾岛皆以诗穷至死而平生尤自喜为穷苦之句孟有移居诗云借车载家具家具少于车乃是都无一物耳又谢人惠炭云暖得曲身成直身人谓非其身偹尝之不能道此句也贾云鬓髪虽有丝不堪织寒衣就令织得能得几何又其朝饥诗云坐闻西床琴冻折两三人谓其不止忍饥也其寒亦何可忍也【六一诗话】栁子玉文郊寒岛瘦元轻白俗此语具眼客见诘曰子盛称东坡祭白乐天孟东野书又爱元微之诗而取此语何也仆曰论道当严取人当恕此八字东坡论道之语也【许彦国诗话】
　　石旻有奇术宝厯中随尚书钱徽至湖州学院子弟皆在时暑月猎者进一兔钱命作汤方共食旻笑曰可留兔皮聊志一事遂钉皮于地垒堑涂之上朱书一符独言曰恨较迟恨较迟钱氏兄弟诘之旻曰欲与诸君共记夘年也至太和九年钱可复凤翔遇害歳在乙夘也【集异记】
　　唐太和末杜牧自侍御史佐沈传师宣城幕雅闻湖州为浙西名郡风物妍好且多丽色往游之时刺史崔公亦牧之素所厚者颇喻其意凡籍之名妓悉为致之牧殊不惬所望使君复其意牧曰愿得张水戏使州人毕观之俟其云合牧当闲行寓目冀或有阅焉使君大喜如言至日两岸观者如堵迨暮竟无所得将罢忽有老姥引髽髻女才十余岁牧熟视之曰眞国色也因使语其姥将致舟中姥女皆欢牧曰且不即纳当为后期吾十年必为此郡若不来乃从所适因以重币结之大中三年牧移授湖州刺史比至郡亟使召之女母惧其见夺也因擕防以诣牧诘其母曰昔既许吾矣何为适人母拜曰向约十年不来而后嫁嫁已三年矣牧俛首曰辞也直强之不祥乃礼而遣之因为怅别诗云自恨寻芳到已迟往年曾见未开时如今风摆花狼籍緑叶成隂子满枝田画诗云弟病兄孤失所依当时书语最堪悲岂图乞得南州牧却恨寻春去较迟正以讥牧之放肆之过也【丽情集诗林广记】
　　杜牧欲来湖州寻旧约三上时相书以弟顗病求医为辞乞知湖州既至而私愿复不谐后世果可欺耶【泊宅集】贾餗与沈传师善餗拜相传师前死尝梦云君可休矣餗寤祭之寝复梦曰事已然叵奈何餗与李训谋覆族然实不与训谋也若传师者死不忘友今之翻面弄舌者可以愧矣【涌幢小品】
　　徐晦嗜酒沈传师善飡杨嗣复云徐家肺沈家脾眞安稳耶【语録】
　　世传周秦行记非牛奇章所作是李卫公门人韦瓘所撰开成中曾为宪司所覆文宗览之笑曰此必假名僧孺是贞元中进士岂敢呼德宗为沈婆儿也事遂寝【贾氏谈录】
　　沈询在昭义尝宴府中宾友乃便歌着词令曰莫打南来鴈从他向北飞打时防打取休使两分离及归而夫妻皆为嬖妾夫归秦所杀【北梦言】
　　沈亚之尝客游为小辈所试曰某改令书俗各两句伐木丁丁鸟鸣嘤嘤东行西行遇饭遇羮亚之答曰如切如磋如琢如磨欺客打妇不当喽啰【摭言】
　　沈云翔亚之弟也咸通中自云翔辈十人皆通中贵号芳林十哲芳林门名由此入内故也【上】
　　唐之晩年诗人无复李杜豪放之格然亦务以精意相高如周朴者搆思尤艰每有所得必极其雕琢故时人称朴诗月锻季链未及成篇已播人口其名重当时如此而今不复传矣予少时犹见其序其句有云风暖鸟声碎日高花影重又云晓来山鸟閙雨过杏花稀诚佳句也【六一诗话】














　　吴兴俻志巻二十七
<史部,地理类,都会郡县之属,吴兴备志>
　　钦定四库全书
　　吴兴偹志卷二十八　　　明　董斯张　撰璅徴第二十四之二
　　柳开守维后圃遇隂雨即青焰夕起触近即散賛寜曰此燐火也兵战血或牛马血着土则凝结为此气桞掘之皆断鎗折劒乃古战地因赠诗曰空门今日见张华【天中记】
　　江南徐知谔尝得畵牛一轴昼则啮草槛外夜则归卧栏中知谔献后主煜煜持贡阙下太宗张后苑以示羣臣俱无知者以问賛寜賛寜曰南倭海中方诸蚌有泪得之和色着物则昼隠而夜显沃焦山时或风烧岚石落海防得之滴水摩色染物则昼显而夜晦诸学士皆以为无稽寜曰见张骞海外异物记后杜镐检三馆书目果见于六朝旧本书中载之【尧山堂外记】
　　宋太宗时賛寜充史馆编修夀八十四王处纳推其命孤薄三命禽畧六壬遁甲俱无夀贵处纳谓寜曰师生时正得天贵星临门寜曰母谓生我时钱文穆王徃临安拜茔过门雨作避于茅檐甚乆浣浴襁籍徘徊方去【湘山野录】
　　宋郊字伯庠在翰林有指公姓名诬以它说者公因请更名尝贻书叶道卿清臣目为同年叶戏答曰清臣宋郊榜第六人登第编阅小录无宋庠者不知何许人公答诗云纸尾勤勤问姓名叶林依旧玷华缨莫惊书录题臣向便是当时刘更生【事文聚】
