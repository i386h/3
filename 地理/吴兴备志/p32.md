<!-- { "loadSidebar": true } -->
　　上池在长兴县西二十五里陈武帝别墅也
　　五官凟在武康县北二十里呉五官中郎沈珩居之因名【上】
　　虎溪在湖州安吉县方真人修道处【杜光庭七十二福地记】梅溪在安吉东北昔年尝有紫梅花盛开又号紫梅溪【劳志】
　　乳水潭广一丈与下潭相去数百歩味甘色白可瀹茗或三潭水涌则浑为一平则乳色自分【安吉志】
　　抛钱池在州东东岳庙前乡人每祈祷以纸钱投之视其浮沉以卜吉防【上】
　　以下园第
　　呉兴山水清远城据其防状其景者曰水晶宫曰水云乡曰极乐国城之内触处见山触处可以引溪流故凡为园囿必景物幽雅虽近市如在云岩江村所以为贵也唐开成中白苹洲有三园钱氏时清源门内有芳菲园国朝寳元中定安门内有南园今废为庾廪矣居宅矣招提矣园之亭馆自白苹外俱不可见乡老寓公多为芳圃亭宇相望沼沚旁聮花木蓊茂逰者争物固不能两盛也【谈志】
　　程氏园文简公别业也去城数里曰河口藏书数万卷作楼贮之【癸辛襍识】
　　小隠亭桂芳亭丛桂亭探梅亭俱在沈知丞园内亭台森列相传有三十余所今逸其名皆张即之书匾一池可容舟楫人以武陵园拟之
　　吟望堂水天一色堂在沈左藏园内
　　流杯亭风月无尽藏亭在顾尚书园内【并上】
　　嗣秀王伯圭湖州私第中有堂曰庆逺圃曰小隐楼曰溪山胜防扁榜皆三朝宸翰也【楼攻媿崇宪靖王行状】
　　以下陵墓
　　九女塜黄巢之乱尝发其巅有穴可缒而下见石屋一区壁间隐若有碑刻图画【劳志】
　　呉越王妃许夫人墓在安吉州东南三十里铜山乡【上】呉中书令钮淑墓在乌程县西十里【谈志】
　　丹阳太守太史慈墓在乌程县西十七里
　　晋黄门侍郎潘尼墓在乌程县西八里
　　宣城太守邱珍孙墓在归安县南十八里
　　原乡侯章道勇墓在乌程县南一百里【并上】
　　五代时钱超墓在长兴县西七里白莲山呉越钱氏有国超以宣德军节度使推主陂门宗人事墓上有松一本如指丛生俗呼为五枝松【长兴志】
　　宋秘书监徐广墓在县北二十八里【上】
　　宋安【阙】郡王伯□墓在通安桥东南【乌青志】
　　僧遵式墓在夀圣塔院之西北隅朝散郎郑续撰塔铭【上】
　　宗正少卿姚舜仁墓在乌程澄静乡赵村【谈志】
　　中奉大夫李弼儒子朝奉大夫李迎乌程县三碑乡金山原周必大志其墓【平园续槀详艺文】
　　龙图阁学士程大昌墓在安吉县梅溪乡邸阁山【上】赵彦倓厯福建转运司使直显谟阁少卿于武康县上栢山【武康志】
　　朝请大夫盛允升墓在金盖山【龟溪集】
　　考功员外郎括苍鲍慎由钦止元祐初以任子试吏部铨第一复登进士乙科甫脱选即为郎其父粹始居于呉故于呉兴【文献通考】
　　沈严寕海军节度掌书记以寳元三年二月于德清县之永和乡范仲淹志其墓【范文正公集】
　　嘉泰改元嗣秀王伯圭赐第为火灾延燔乞还湖州故居守园庙二年九月薨十一日诸孤奉王之丧于乌程县永新乡成山之原【楼攻媿崇宪靖王行状】
　　宋鲁詧朝请大夫归安县至孝乡仙周必大志其墓
　　宋鲁訔直敷文阁武康县庆安乡后汪村之原亦必大志其墓
　　袁直友字声史建安人父延孺知武进县武进君于乌程厉山初虞丞相荐君既不受举进士亦不中第弟说友知衢州光宗立持其表来贺得海盐催煎未久弃去为常州推官又弃去以嘉定六年二月二日卒年八十五月六日祔于武进君之墓【叶水心袁公墓志】
　　赵孟頖墓在蘓湾之方屏山今为学士山【岘山志】
　　姜处恭字安礼临海人寓嘉兴祖仲思朝散郎父訦从政郎武康上柏岩山处恭从政君墓西百歩叶适铭其墓曰其诗则传尚不忘哉【叶水心集】
　　胡安定先生墓所旧有表思堂碧涧庵乃墓所奉祀先生之处田二十畆地十三段则墓所奉祀先生之资【王麟重修安定墓记】
　　陈贤良墓在乌程三碑乡蘓湾里盖山与其妻夀安县君娄氏同域清真先生铭其墓【嘉兴志】
　　元休寕县尹唐子华墓在乌程县西南二十五里沈村【劳志】
　　元上元主簿牟应龙墓在三碑乡【上】
　　李龏字和父赵文耀为志之何道两山间植梅树百株赵德符题其墓曰宋诗人雪林李君之墓【佩楚轩客谈】




　　吴兴备志卷十五
<史部,地理类,都会郡县之属,吴兴备志>
　　钦定四库全书
　　吴兴备志卷十六　　　明　董斯张　撰
　　田赋征第十二
　　唐嵗贡御服折造布二百二十端紫笋茶一万串供上食厨糙糯米一千三百八十三石三斗三升黄糙米一百九十八石木糁四坩木煎三坩单黄杬子一千三百五十颗重黄杬子一千三百颗【谈志】
　　按新唐志湖州土贡御服乌眼绫折皂布绵防布纻糯米黄桤紫笋茶木杬子乳柑蜜金沙泉统记云龙徳三年贡布三十端供御服折造布二百九十疋大厯六年始进木糁大厯元年进木煎单黄杬子二年进白蜜三石重黄杬子五年进以上州司并以两税钱和市充
　　黄糙米贞元十三年进糙糯米十四年进砂盆十五年进元和五年减米六十六石本郡未尝经兵火架阁典籍具在统记兴国中摄本州长史左文质纂有可考据故所载年代数目可以补史之遗缺
　　宋太平兴国三年贡乳柑五百颗白编布二十疋紫笋茶一百角金砂泉一缾其缾浪银打成并锁钥重五十六两大中祥符间贡白编布二十疋乳柑五百个熈寜中贡白纻二十疋漆器三十事绍兴以来贡白纻编布二十疋
　　窃考唐之嵗贡如乌眼绫绵防布纻唐初所贡数虽不详统记载龙徳三年布三十端可见其不多矣供御服折造布与木杬子茶蜜代宗大厯元年至六年始进惟是以两税钱和市供故不甚病民糯米黄糙与沙盆徳宗贞元十三年至十五年始进至元和中米已三损其一乳柑不载所进之年紫笋茶大厯五年始于顾渚置贡茶院院侧有碧泉涌沙粲如金星则金沙泉亦大厯后所进也唐自髙祖太宗以慈俭保养天下物贡有常未尝妄取后嗣相承至于肃宗不闻更易大厯贞元间荐经兵革贵官用事至以口腹之奉责供于逺不惮烦费累増不已亦足见唐室盛衰之政也入国朝吴越归版圗于职方郡始修贡每歳惟贡编布乳柑茶角缾泉如统记所载视唐数已大歉后又减茶泉故旧图经惟载柑布二物后又免进柑故九域志惟载白纻漆器今止贡白编布而已列圣相承以节约为家法先王所谓物土之宜而致其利者代益以损可为万世法【以上并谈志】
　　熈寜十年以前天下诸州商税嵗额浙西路杭十三务十万贯以上湖十务秀七务俱五万贯以下酒课嵗额杭十务三十万贯以上湖六务秀十七务俱十万贯以上【文献通考】
　　张按浙西三郡湖最险僻十苕水不抗一钱唐即秀之殷赡浓华何翅天上而宋世税额视杭且半实与秀衡湖民生此时寜无苌楚之叹圣世旷然一蠲之何幸也
　　绍兴间三丁共纳绢一疋为钱七贯省每丁计纳两贯三百以上细民重困多有转徙三十二年转运司行下给甲帖付人户自排丁名以是絶隐漏之数多増剰知州事陈之茂陈请乞以所増剰丁各抵元数从之自是五丁共绢一疋每丁仅纳一贯三百文减防及半民得小苏然视他郡犹重也乾道八年知乌程县事余端礼力请于朝丞相曽懐将相府别项钱抵纳又减作七丁共捐纳一疋今每丁纳一贯省又折纳官会率为钱五百是二公之徳乡人不可忘也【谈志】
　　景定四年贾似道以国计困于造楮富民困于和籴思有以变法而未得其説知临安府刘良贵献买公田之防春二月买公田于浙西临安通判陈言往湖秀催督谢奕焘赵与訔王唐珪马元演买田湖州浙西六郡买田三百五十余万畆初买田时务欲数多不计田之美恶及收入之际田畆或少或瘠佃人或贫或顽凡有所负及不足之数悉取偿于田主于是六郡人莫不破家者矣【通鉴续编】
　　张按癸辛襍志知郡谢奕焘寓公赵与訔抚干王唐珪临察判马元演五月复立分司以董楷司安吉公田与訔即孟頫之父也
　　元延祐元年秋诏江南民自实田先是张驴言浙江江西田多败蔽请经理即命驴往限民四十日以所有田自实于官期限猝廹富民黠吏并縁为奸民不聊生枢宻副使吴元珪入见言江南平防四十年户有定籍田有定畆今经理者务増多为能元元困苦变生不测非国之福命遵旧制免江西浙江自实田租张驴在浙江复以括田迫民有死者御史台累言其害故有是诏【函史】
　　洪武七年甲寅五月上以苏松嘉湖四府租税太重特令户部计其数如畆数税七斗五升者除其半以苏民力【松江新志】
　　洪武十七年甲子七月命苏松嘉湖四府以黄金代输今年田租【上】
　　建文二年三月翰林院侍书史仲彬疏曰国家有惟正之供赋役不均非所以为治江浙本赋重而苏松嘉湖又以籍入沈万三史有为黄旭纪定准租起税此以惩一时之顽岂得据为定则乞悉减免以苏民困窃照各处起科畆不过斗即使江南地饶亦何得倍之奈有重至石余者臣往年面奏先帝赋敛太重防防加劳特以臣本苏人而史有为又臣之族属也恐坐以私未敢尽言幸逢皇上明圣事每从寛敢竭愚忠伏听采择疏上报可【致身録】
　　正统元年三月令浙江嘉湖直苏松等府官田起科每畆秋粮四斗一升以上至一石者减作二斗七升二斗七升以上至四斗者减作二斗一升一斗至二斗者减作一斗从巡抚周忱之言也【资治通鉴】
　　国朝湖州嵗贡南京僵蚕一十五斤干葛五十斤桑白皮二十斤牛胆南星二斤乌梅三十斤蔓荆子三斤草决明五斤礼部僵蚕一百三十五斤乌梅三百七十斤干葛五百五十斤桑白皮二百八十斤牛胆南星一十八斤蔓荆子二十七斤草决明四十五斤枳实三百八十斤【浙江通志】












　　吴兴备志卷十六
　　钦定四库全书
　　呉兴备志卷十七　　　　明　董斯张　撰水利征第十三
　　三江既入震泽底定孔子以太湖为震泽而不名三江意若以北江中江与南江为三江在荆州之分汉沱参流则别为三在扬州之分因入于海则合于一所谓北江者今丹阳而下钱唐皆是也孔子本未尝至呉故其解北江以自彭蠡江分为三入震泽为北江入海不知北江本与震泽相通以太湖为震泽亦非是周官九州有泽薮有川有浸州泽薮为具区其浸为五湖既以具区为泽薮则震泽即具区也太湖乃五湖之总名耳凡言薮者皆人资以为利故曰薮以富得名而浸则但水之所钟也今平望八尺震泽之间水弥漫而极浅与太湖相接而非太湖自是入于太湖自太湖入于海虽浅而弥漫故积潦暴至无以泄之则溢而害田所以谓之震犹言三川皆震者然蒲鱼莲芡之利人所资者甚广亦或可隄而为田与太湖异所以谓之泽薮他州之泽无水暴至之患则为一名而已而具区与三江通塞为利害故二名以别之禹贡方以既定为义是以言震泽而不言具区此非呉越之人不知而先儒皆北人但据文为説宜其显然失之地理而不悟也【避暑録】
