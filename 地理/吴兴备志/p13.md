<!-- { "loadSidebar": true } -->
　　傅琰字季珪灵州人仕宋为武康令迁山隂令着能名二县皆谓之傅圣赐爵新亭侯元徽中迁尚书左丞琰与父僧祐并有竒绩时云诸傅有理县谱子孙不以示人时山隂令邱仲起长城令何敬叔故鄣令邱寂之皆有能名而不及琰也【南史】
　　齐庾肃之孔欣之俱武康令肃之迎沈道防为立宅道防隠居乡里相率受学欣之厚为赀给焉【南史】
　　南齐顾昌言乌程令坐父法秀宋泰始中战亡遗骸不反而昌言宴乐如常有司请加以清议【説传　昌言吴郡县人】豫章文献王萧嶷字宣俨太祖第二子起家为太学博士长城令【南齐书】
　　傅映字徽远灵州人为武康令髙祖师取建康吴兴太守袁昂自谓门世忠贞固守臣节乃访于映映劝背昏向明寻以公事免天监初除建安王长史乌程令所受俸禄悉以归兄累迁光禄卿
　　苏侃字休烈涉猎诗书宋时出身正员将军补长城令【南齐书】
　　何远字义方郯人梁武践阼以奉迎功封广兴男后为武康令愈厉亷节除淫祀正身率职人甚称之太守王彬巡属县诸县皆盛供帐以待焉至武康远独具糗水而已彬去远送至境进斗酒只鹅而别彬戱曰卿礼有过陆纳将不为古人所笑乎武帝闻其能擢为宣城太守自县为近畿大郡近代未之有也其轻财好义周人之急言不妄发盖天性也每戱语人曰卿能得我一妄语则谢卿以一缣众共伺之不能记也【梁书】
　　禇云字士洋阳翟人为曲阿乌程延陵令并称清慎厯御史中丞湘东王谘议叅军
　　隂铿字子坚姑臧人善五言诗为时所重释褐梁湘东王法曹行叅军累迁晋陵太守员外散骑常侍有集三卷
　　铿有罢故鄣令诗一卷见隋志
　　伏挺字士标平昌人好属文乐安任昉相叹异齐末则举秀才对策为当时第一髙祖义师至挺迎谒于西林髙祖见之甚悦谓曰顔子引为征东行叅军时年十八天监初除中军叅军事累为晋陵武康令罢县还仍于东郊筑室不复仕后出仕寻除南台治书因事纳贿当被推劾挺惧罪遂变服为道人久之藏匿后遇赦因此还俗太清中客游吴兴侯景乱中卒
　　范岫字賔济阳考城人外祖顔延之早相品题以为中外之寳仕齐为长城令厯梁吏部尚书
　　江蔿济阳人淹子也袭封临沮县伯自丹阳尹丞为长城令有罪削爵普通四年髙祖追念淹功复封为吴昌伯
　　殷不佞字季卿长平人少立名节居父丧以至孝称好读书尤长吏事承圣初为武康令【上】
　　沈文阿字国衞武康人仕梁为五经博士简文在东宫引为学士及侯景冦逆简文别遣文阿招募士卒入京师城陷与张嵊共保吴兴嵊败文阿窜于山埜景素闻其名求之甚急文阿穷迫不知所出登树自缢遇有所亲救之便自投而下折其左股及景平髙祖以文阿州里表为原乡令【以下陈书】
　　梁元帝于荆州即位授姚察原乡令【察武康人详人物徴】
　　周正字思行汝南安城人梁都官尚书入陈厯国子祭酒尚书右仆射諡曰简子所着周易讲疏十六卷论语疏十一卷庄子疏八卷老子疏五卷孝经疏二卷集二十卷行于世【隋经籍志】
　　正为安吉令见陈书
　　庾持字元徳鄢陵人父沙弥长城令持笃志好学尤长书记以才艺闻解褐为安吉令天嘉初迁尚书左丞以预长城之功封崇徳县子厯大中大夫
　　徐秀郯人年十五擢髙第厯徳清长城丹阳三县令【顔真卿徐府君碑】
　　王实唐宰相涯父也湖州安吉县令赠尚书刑部员外郎【文苑英华王涯家庙碑】
　　韦铎京兆人乌程令【唐宰相世系表】
　　孙尚复武邑人徳清令
　　李濬后魏平棘令系之裔郑防荥阳人并武康令【并上】李宠渤海王裔乌程令【唐宗室世系表】
　　解禹字徳禹天寳中举进士为湖州安吉县令用荐为吉州刺史【解春雨集】
　　李清字士澄天寳十二年进士宰乌程尝有咏石季伦诗【唐诗纪事又见顔真卿西亭记】
　　韦承庆渤海人字延休郑州阳武人也少恭谨事继母以孝闻弱冠举进士累迁太子司议郎仪鳯中太子贤监国颇近声色承庆上书谏之承庆又以人之用心多扰浊浮躁罕诣冲和之境乃着灵城赋以广其志调露初东宫废出为乌程令风化大行厯天官侍郎兼修国史承庆自天授以来三掌天官铨授平允海内称之寻同平章事【旧唐书】
　　武康响应山下有碧玉潭神龙所居神龙八年令刘汭祷雨而应【劳志】
　　权逢吉为长兴令时县西有西湖可溉田三千余顷旧引方山泉注之为豪家所堰莫敢谁何逢吉决堰仍引泉溉田乡人赖焉【浙江通志】
　　崔孚博陵人厯湖州长城令长城之理加于前二邑令政成秩满解印罢去【白香山集】
　　李某元和十年乌程令【见谈志德清觉海寺条下李误作米】
　　王晏农人武康令【见权徳舆王妣夫人杨氏墓志】
　　独孤及字至之洛阳人武康令厯常州刺史【唐书】
　　胡传美害武康令有游碧落观诗【稿简赘笔见艺文】
　　李府君讳晤厯金坛乌程晋陵三县令府君为人笃于内行饰以吏事动有常度居无惰容所莅之邑有善政辞满之日多遗爱【白居易赵郡李公家庙碑】
　　晤宰相绅之父也【见唐书】
　　皇考湖州徳清令讳察躬行孝悌之德振扬家声【栁子厚叔父殿中侍御史墓志】
　　喻鳬毘陵人有诗名开成进士全唐诗话云卒于乌程令【西吴里语】
　　鳬字坦之尝谒杜紫薇不遇曰我诗无罗绮铅粉气宜不售也【宜兴志】
　　宋裴大亮大理寺丞知长兴县【见胡宿为谢安置守冡表】
　　曾士倬禺山人知乌程县【东林山志】
　　刘嘉成政和戊戌进士知德清县厯判楚州【武义县志】章望之字表民浦城人除知乌程县趣令受命固辞以光禄寺丞致仕【宋史】
　　望之伯父得象得官以宰相嫌遂不仕【文献经籍考】
　　王正已湖州徳清县令【王安石吏部侍郎句公墓志此又一王正已也】
　　齐融号衡山居士与王正巳相友善一时名士也【氏族大全】
　　陈洙字师道建阳人令乌程与王安石游安石有诗送之【瀛奎律髓】
　　陈洙字师道登进士第厯殿中侍御史嘉祐中上疏助司马光乞早建嗣且曰陛下以臣为怀异日之图莫若杀臣之身用臣之言疏方上即仰药以卒奏下大计遂定仁宗闻洙死赐钱百万元祐初用光言官其一子【八闽通志】
　　詹祥字周文崇安人祥符元年进士乌程令
　　石元之新昌人天圣五年进士乌程令
　　苏耆字国老叅知政事易简之子舜钦之父也有才名尝宰乌程厯工部郎中直集贤院赠刑部侍郎【宋史叅东坡刘夫人墓志米防阳志林四川志　耆见郡志】
　　方仲弓乌程令
　　天圣七年有小臣方仲弓请立刘氏七庙鲁宗道谏而止【通鉴】
　　明道壬申河南窦克知徳清县始作圣庙值巽之隅文雅之士班班出焉【沈与求重修孔庙碑】
　　狄遵孔字子安湘潭人以父任在安吉时马寻守湖州少公恐不任事安吉大姓俞氏所为多不法前后令多不敢击俞氏私酿酒椎牛会客公捕得劾治寻大惊曰乃能如我少时【黄山谷狄公志】
　　柯述字仲常南安人知湖州归安县修水田蓄泄之利【八闽志】
　　谢伯宜字仲圣龙溪人知湖州长兴县开水利蝗不入境诸台以闻迁奉议郎赐绯厯任凡六司议谳者四平反者多【上】
　　钱顗字安道无锡人知贑乌程二县皆以治行闻治平末为殿中侍御史许遵议谋杀刑名未定而入判大理顗以为一人偏词不可以汩天下之法遵所见迂不可以当刑名之任不从二年而贬将出台责同列孙昌龄曰君媚事王安石得为御史亦当少思报国奈何将欲附会以求美官顗自当远窜君自谓得策耶拂衣上马去后自衢徙秀州家贫母老至丐贷亲友以给朝晡而怡然无谪官之色【宋史】
　　李余庆字昌宗以叔父任起家应天法曹叅军遇事輙争之留守者不能夺也卒荐公改太常寺太祝知湖州归安县厯知常州【王安石李公志】
　　沈兼字子达明州人迁衞尉寺丞知湖州归安县【王安石沈君墓忘】
　　陆广字彦博侯官人天圣二年进士令乌程【王安石陆君墓志】尹熙古天圣中以中大夫行国子博士防军知安吉县【安吉志】
　　孙载字积中昆山人治平三年举进士初为河中府户曹迁徳清令开説是非出于至诚讼有累年不决者闻载一言即感悟弃去熙宁八年杭秀湖三郡饥载谕富室倍籴至明年平其价出粜一邑之民赖以全活【浙江通志】陈吉老字子州仙游人厯知扬州与韩世忠戮力恢复秦桧主和议吉老累疏争辨请出逐之赠奉直大夫【八闽志】
　　吉老知长兴见郡志
　　陈辅字安国明州象山人嘉祐二年进士第厯著作佐郎知安吉县嵗饥籍富家出粟食流民所活以千计将代民诣郡及使者言古之循吏所去见思我曹于陈君不待去而思思其将去而不乐也使者知其才命摄华亭徙摄寿昌时王介守湖请使者曰安吉不可以无陈君也乃得归道闻其系囚众以旦至邑遽阅牍有竞渡殴人死至系百人者且情得矣即械应法者于州余悉遣去幕庭为虚人人欢舞天目山水溉一邑其附山六乡为防专利而下二十一乡请决堤主簿刘璹视之千余人拥璹鬬堤下璹走还君徐以他事至旁佛舍召六乡老人谕散之与约决堤三日慰二十一乡民老人唯争趋令而溪悍猛既决则三日不能复下乡用穰朝廷初以七十五等定家业均役钱使者厉君立浙西法而翰林沈公括方察访二浙遽言于朝遂推其法浙东【晁无咎陈君墓志】
　　张着河间人嘉祐中以秘书丞知安吉县【安吉志】
　　许遵字仲涂泗州人第进士又中明法擢大理寺详断官知长兴县兴水利邑人立石纪之遵出知寿州润州又请提举崇福宫寻致仕累官中散大夫【宋史】
　　陈察海州人为宣徳郎知乌程县事某与乌程同年进士乌程允笃君子也与余雅善【沈括长兴集】
　　冷源元符中任武康令【万姓统谱】
　　毛滂字泽民元符中令武康尝筑东堂于衙斋有生远楼画舫亝潜玉庵清泉修竹率多远韵滂时作长短句声文遒媚缉之为东堂词蓦山溪一序尤脍炙人口东坡称其文章典器可偹著述【劳志叅东堂词文献通考】
　　蘓子由送滂诗云酒肠天与浑无敌诗律家传便出人【栾城集】
　　滕中字元直甫子以补官厯知安吉有美政终承议郎亷勤自将治民守边所至有声尤长于诗【万姓统谱】王勲郢人政和八年进士绍兴七年知湖州长兴县有治声髙宗皇帝以广南舶政大弊命择士人修洁者为之枢密沈公与求以勲荐既对擢提举市舶果以清裁著名赠金紫光禄大夫【楼攻媿集】
　　勲子正己见郡守
　　吴桓字孟文龙溪人熙宁间陈三要三术甚切时务元丰八年进士以奉议郎知湖州长兴县【杨山集八闽通志】林概字端父福清人举进士以秘书省校书郎知长兴县厯知连州康定初上封事谓古者民为兵而今兵食民古马寓于民而今不习马此兵与马之大患也又行阵无法而出于临时将无素偹而取于仓卒军不予权而监于宦侍若是者虽得古之材使循今之法亦必屡战而屡败官至集贤校理【宋史浙工通志】
　　林防知长兴嵗大饥出俸粟诱富人输数千石以饲饥者【八闽志】
　　丁大声知武康县程大昌之壻也【周必大程公墓志】
