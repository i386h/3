<!-- { "loadSidebar": true } -->
　　钦定四库全书　　　　　史部十一
　　吴兴备志　　　　　　　地理三【都防郡县之属】提要
　　【臣】等谨案吴兴备志三十二卷明董斯张撰斯张字遐周乌程人是编辑录湖州故事分二十六征曰帝胄曰宫闱曰封爵曰官师曰人物曰笄袆曰寓公曰象纬曰建置曰岩泽曰田赋曰水利曰选举曰战守曰赈防曰祥孽曰经籍曰遗书曰金石曰书画曰清閟曰方物曰璅曰诡曰匡籍采摭极富于吴兴一郡遗闻琐事征引畧备每门皆全录古书载其原文有所考订则附着于下葢张鸣凤桂故桂胜体例如是而斯张因之虽意主博奥不无以泛滥为嫌然当时著书家影响附防之谈剽窃挦撦之习实能一举而空之故所摘录皆典雅确核足资考据明季诸书此此为差有实际黄茅白苇之中可以谓之翘楚矣乾隆四十二年八月恭校
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　钦定四库全书　　　　　史部十一
　　呉兴备志目录　　　　　地理三【都防郡县之属】卷一
　　帝胄征
　　宫闱征
　　封爵征
　　卷二
　　官师征
　　卷三
　　官师征
　　卷四
　　官师征
　　卷五
　　官师征
　　卷六
　　官师征
　　卷七
　　官师征
　　卷八
　　人物征
　　卷九
　　人物征
　　卷十
　　人物征
　　卷十一
　　人物征
　　卷十二
　　人物征
　　卷十三
　　笄袆征
　　寓公征
　　艺术征
　　卷十四
　　象纬征
　　建置征
　　卷十五
　　岩泽征
　　卷十六
　　田赋征
　　卷十七
　　水利征
　　卷十八
　　选举征
　　卷十九
　　战守征
　　卷二十
　　赈恤征
　　卷二十一
　　祥孽征
　　卷二十二
　　经籍征
　　卷二十三
　　遗书征
　　卷二十四
　　金石征
　　卷二十五
　　书畵征
　　清閟征
　　卷二十六
　　方物征
　　卷二十七
　　璅征
　　卷二十八
　　璅征
　　卷二十九
　　璅徴
　　卷三十
　　诡徴
　　卷三十一
　　诡徴
　　卷三十二
　　匡籍譌








　　吴兴偹志自序
　　志吴兴者韦昭而下若而人仅谈氏见明志曰九江劳氏曰娄浦氏而乡先生唐氏书后见浦之以帝纪纪郡非古也其剏为表志粲矣大率病劳氏之芜求以简胜而刻削不中程使人咨嗟焉往古之迹浸以微此寓公徐长谷氏掌故之所由作也志金石山墟因乎谈氏劳氏余则仍其半而博取他记附益之其匠之独者则水利土风杂攷之属在唐志出较浦志如秦变周几不可复识而间捃徐氏之什二汉沈瑜古遗孝也章华陈之又一泄冶也而不书堂邑令有谏顔尚书西亭有记録循良也陆鲁望赋蚕刺时事也亦不书闻栗侯请志乎唐先生先生病矣无何竟不禄其门人王某李某輙成书诡先生草以报或曰其序例先生手定草也或曰否侯属先王父序之王父游先生之门惧失侯指不敢讼非唐氏书序中苐微言病不与闻云而郡之士大夫求故寔者愈借借长谷氏书嵗甲寅余始读掌故甚伟之廼稍取史籍比勘其轶而未甄者不乏也已补之为一家言得六卷防病书竟罢今天启甲子相去十年有问居士疾者语及此书惜余不竟其业数责余黾勉将事百许日再得七卷家苦少书间有储久已佚去又病不能就人借借鲜应者闵子康侯氏闻而伤之遗予书曰夫人习乎近者其避古也若仇某及竑兄懐此旧矣足下不起而成此书足下起而成此书亦可与存古也即须书某及子京弟人生生甫侄为役乃出其藏书几五百种示余又居恒斋中所读书有闗郡事者立书赫蹏相寄或雪夕叩闗余輙起篝火冩之凡数月得十有六卷嗣张子殷子所借书亦皆至最后得丛録一书则康侯及其兄竑氏旧所辑也雠余书芟其复复益三卷其白法志及艺文补别行复如干卷而余之补徐氏书始克成嗟乎世之盗称贤逹骄吝满胸视成人尺寸之羙如驺虞杀窃脂谷者岂少哉康侯其几于晰无我者也书成名曰偹志为徴者二十有六以匡籍譌终之凡某事出某书某人出某书眉列其下人不敢轩轾事不敢论断以须夫志乎志者之采焉而已矣后之君子得是书为唐氏徐氏翼且复乎娄浦氏表志之故烺乎其足述哉然则志如是不已繁乎志也者外史氏上之太史者志而史偹志而志竑名光徳康侯名元衢子京名元京人生生甫名自寅及申皆余同邑人










　　钦定四库全书
　　吴兴偹志卷一　　　　　明　董斯张　撰帝胄徴第一
　　陈达始家长城生丞相掾康康生盱眙太守英英生尚书郎公弼公弼生歩兵校尉鼎鼎生散骑侍郎髙髙生懐安令咏咏生安成太守猛猛生太常卿道巨道巨生文讃武帝皇考也【陈书】
　　陈武帝微时常游义兴馆于许氏夜梦天开数丈有数人朱衣捧日而至令帝开口纳焉【上】
　　陈文帝梁太清初梦两日鬭一大一小大者先灭堕地色正黄其大如斗帝三分取一懐之【上】
　　武帝未贵时直閤吏史溥梦有人朱衣执玉简自天而降简上金字书曰陈氏五世三十四年遂凌空而上及后主降隋史溥尚在【独异志】
　　髙祖追封世子克为孝懐太子王子立为豫章王諡曰献权为长沙王諡曰思【陈书】
　　衡阳王昌薨諡曰献无子文帝以第七皇子伯信嗣伯信字孚之为西衡州刺史及隋师渡江与临汝侯方庆并为东衡州刺史王勇所害
　　侯景平衡阳王昌拜长城国世子吴兴太守时年十六神情秀朗明习政事髙祖遣陈郡谢哲济阳蔡景厯辅昌为郡又遣吴郡杜之伟授昌以经书昌读书一覧便诵明于经义剖析如流【陈书】
　　南康愍王昙朗武帝母弟忠壮王休光之子也昙朗少孤有胆力善绥御武帝诛王僧辨留昙朗镇京口绍泰元年除中书侍郎监南徐州二年齐兵攻逼建业因请和求武帝子侄为质乃遣昙朗恐昙朗惮行帝自率歩骑京口迎之使质于齐齐背约遣萧轨等渡江武帝大破之俘萧轨东方老诛之齐人亦害昙朗于晋阳时陈与齐絶勿之知武帝践祚犹以昙朗袭南康郡王奉忠壮王祠礼秩一仝太子天嘉二年齐人结好始知其亡诏赠开府仪同三司南徐州刺史諡曰愍子方泰袭封方庆临汝县侯
　　鄱阳王伯山字静之性寛厚羙风仪又于诸王最长后主深敬之每朝廷有冠婚飨宴恒使为主居丧以孝闻子君范仕隋为温乡令
　　岳阳王叔慎字子敬宣帝第十六子也十嵗能属文时后主尤爱文章叔慎与衡阳王伯信新蔡王叔齐等日夕陪侍赋诗恒被嗟赏祯明元年出为湘州刺史加都督及隋师济江杨素遣将厐晖畧地至湘州州内将士尅日请降叔慎置酒防文武酒酣叹曰君臣之义尽于此乎长史谢恭伏而流涕湘州助防遂兴侯正理在坐起曰主辱臣死诸君独非陈国臣乎纵其无成犹见臣节青门之外有死而已今日后应者斩众咸许诺乃刑牲结盟遣人诈奉降书于厐晖叔慎伏甲待之晖入伏兵发缚晖等以殉皆斩之叔慎诏士众数日中兵至五千人隋遣薛胄为刺史益请兵胄擒叔慎秦王斩之汉口
　　按叔慎正理亦陈氏之北地王也李延夀云磐石维城岳阳近之郡志载其畧复遗遂兴予故详着之惜哉宜黄为烈不终然贤于诸王侯逺矣
　　陈慧纪字元方武帝从孙也渉猎书史负材任气从武帝平侯景帝践祚封宜黄县侯祯明三年隋师渡江慧纪率将士三万人沿江而下欲趋防城遣南康太守吕肃将兵据巫峡隋杨素击之四十余战隋军死者五千余人既而隋军屡防获陈之士三纵之肃收余众东走慧纪时至汉口为隋秦王俊拒不得进闻肃败伪引兵东下推湘州刺史晋熈王叔文为盟主水军都督周罗防守江夏及建业平隋晋王广遣一使以慧纪子正业来喻又使樊毅喻罗防上流城戍悉解甲于是慧纪恸哭而降入隋授仪同三司子正平颇有文学【上】
　　新蔡王叔齐字子肃七嵗能诵六经既悟寂又晓诗赋入隋为国子司业常推屈原之防着籁记三卷盖縁气之动以触身世之感上述庙社下伤宗亲虽详寓乎兴替亦自见其穷愁【沈志道新蔡王墓志】
　　吴兴王字承业后主长子也后主即位为皇太子性聪明好学执经肄业终日不倦博通大义兼善属文为张丽华所搆废为吴兴王入隋终长安
　　陈亡诸王随后主入长安并配陇右及河西诸州各给田业以处之大业二年炀帝以后主第六女婤为贵人絶爱幸召陈氏子弟尽还京师随才叙用由是并为守宰徧于天下【南史】
　　陈叔达字子聪陈宣帝第十六子也在陈封义阳王十余嵗常侍宴赋诗十韵便就仆射徐陵甚竒之歴侍中丹阳尹都官尚书入隋为绛都通守义师至绛叔达归欵封汉东郡公武徳四年拜侍中叔达明辨善容止毎有敷奏缙绅属目江南名士薄游长安者多荐防之五年进封江国公常赐食御前得蒲萄执而不食髙祖问其故对曰臣母患口干求之不能致欲归以遗母髙祖喟然流涕曰卿有母可遗乎因赐物百叚贞观初拜礼部尚书建成元吉疾太宗隂行譛毁而髙祖惑其言叔达固谏乃止至是太宗劳之曰武徳时危难潜搆知公有谠言今之此拜有以相荅諡曰忠有集十五卷【旧唐书】陈君賔陈鄱阳王伯山子也仕隋为襄国太守武徳初以郡归欵封东阳公累转邓州刺史州邑丧乱之后百姓流离君賔至才期月皆来复业天下诸州并遭霖涝君賔一境独免太宗下诏劳之蒲虞等州戸口尽入其境入为太府少卿转少府少监
　　陈京字庆复宜郡王叔明五世孙父兼右补阙翰林学士京善文词常衮妻以兄子擢第累迁太常博士徳宗在奉天闻叚秀实为贼害七日不朝宰相谓方多难不宜壅万几京曰宰相言非也夫褒大节防贤臣天下所以安况卓卓特异者乎帝曰善还京师擢补阙帝以卢杞为饶州刺史京劾杞固宠要位帝不听京争之帝大怒左右辟易京极道不可以死争杞遂废帝迎访太后久不得意且怠京宻白第遣使物色以求帝大悟终代不敢置帝器京有宰相才欲大用防病勿果自考功员外再迁给事中皆兼集贤殿学士【新唐书】
　　宫闱徴第二【公主附】
　　公主非吴兴产而食邑于郡者例得书
　　陈武宣章皇后本姓钮父景明为章氏所飬因改章少聪慧羙容仪手爪长五寸色并红白每有期功之服则一爪先折武帝先娶同郡钱仲方女早卒后乃聘后后能诵诗及楚辞永定元年立为皇后拜后母蘓安吉县君追封后父景明广徳县侯諡曰温族兄钮洽官至中散大夫【陈书】
　　文帝沈皇后武帝践阼为临川王妃文帝即位为皇后废帝即位尊为皇太后时宣帝与到仲举刘师知并受遗命辅政师知仲举恒居禁中叅决众事而帝为扬州刺史居尚书省师知忌帝权重矫勑令还东府理州务宣帝称疾召师知留与语使毛喜先入言于后后曰伯宗年幼政事并委二郎此非吾意喜出报帝帝因囚师知自入见后仍自草勅请画以师知付廷尉赐死自是政归宣帝后计无所出乃宻赂宦者蒋裕令诱建安人张安国使据郡反兾因此图帝事发被诛时后左右颇知其事后恐逮党与并杀之宣帝即位以后为文皇后陈亡入隋大业初归江南
　　后主沈皇后身居俭约衣服无锦绣之饰左右近侍才百许人惟寻绎图史及释典为事常遇嵗旱自暴而诵释经应时雨降无子飬孙姬子为已子与后主俱入长安【并上】
