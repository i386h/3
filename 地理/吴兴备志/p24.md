<!-- { "loadSidebar": true } -->
　　沈介乾道四年以显谟阁学士守信郡前此赵师严在任时州兵尝欲援往例有所求不获遂聚谋乱后虽散府库以抚之复反侧不安介代至诛首领二人余皆安堵嵗饥赈贷有方民得不死是嵗六月移知溧州去之日老稚扶擕行数十里涕泣不能舎【广信府志】王正功为荆湖转运主管时尚书沈公介为帅尤简贵威重裁决无敢輙经外台者理或未安君改之不疑沈公更加儆异不以为忤也沈公更荐之又为延誉【楼攻媿王止功墓志】
　　公知绍兴十二年贡举考博学宏词科得洪遵沈介洪适以所试制词进读上曰是洪皓子耶父在逺能自立此忠义报也遂以遵为秘书省正字介适并为勅令所删定官自中兴以来词科登选即入馆自是科始【程克俊家】
　　吴兴沈文炳尧夫有声国学养亲不仕尝作论语解周必大序之【平园续槀】
　　李元吉湖州人淳祐间知福清颇以师儒自任为人仁明峭直不可干以私始视事毎日二百余状未期月惟三状时剑建盗起他防隅官练兵尽激其变独福清晏然监司亦不之责尝曰吾为政惟容吏軰一二人故一时雁鹜弃逐殆尽易箦之际惟以悯雨恤刑为念对妻子无私语【八闽通志】
　　章谦亨字牧叔吴兴人绍定间知铅山为政寛平人号为佛家置像而祀焉其兴养学士御盗安民礼贤表俗蠲赋救荒之绩邑人勒之章岩识不忘云【铅书】
　　谦亨于嘉定十七年知泰兴县见维志嘉熈三年朝请大夫直秘阁浙东提刑兼知衢州【见衢志】
　　章爕嘉泰四年浙东提刑开禧二年知绍兴府刘宰任浙东判官时有谢章仓爕举改官启【刘漫塘集】
　　朝廷与金人约和金人约函致韩侂胄首诏令台諌侍从两省杂议黄畴若与章爕等奏乞枭首然后函送敌国人讥其有失国体【宋史】
　　朱应元字见则厯监察御史崇政殿説书首劾时宰去之后为丁大全所忌被论左迁复除监察御史升右文殿侍讲防星变贾似道当国众畏缩莫敢言应元极陈时政以起居舎人斥归【安吉志】
　　周颉字元吉厯左右司郎中直龙圗阁福建转运使有适庵集百卷与杨万里程大昌洪迈诸贤倡酬诗二卷【安吉志】
　　绍兴四年郑丙以正奉大夫致仕时史丞相浩沈詹事枢右司郎中周颉与丙皆同年进士退休于二浙诗筒倡酬人竞传之【周必大郑丙神道碑】
　　周祐字子受自长城徙居武康以春秋登进士第沉静寡交不事表暴恬熈若布素无仕进心丞相留正葛邲以文行荐于朝除诸王宫教授以疾力辞累敦促赴阙卒不就【両浙名贤录】
　　朱焕文字实甫弱冠有声胄监时马碧梧为相择壻于六舘得焕文曰可妻也以其女归之初署廸功郎后以湖州教授致仕属文敏丽尤善诗有北山藁若干卷【安吉志】
　　朱天钖归安人父丧哭泣庐墓三年有司闻于朝旌之【归安志】
　　钱几字君慿号圃翁游心儒术学有源委为一乡士夫冠冕徴辟不起凡邑士之登科者第其榜籍为圗以奨励后学尤长于诗有云上若溪头老圃家一瓢沉醉是生涯之句着诗集三卷【臧衍长兴志】
　　陈晦字自明中童子科继中博学宏词科仕至刑部侍郎兼中书舎人有文集三十卷
　　陈璧字君玉一字起度官至大理寺丞知泰州撰本县庙学瑞芝记见存刻石着诗文一百卷【并上】
　　朱震字震之号坦斋防頴异从父官青阳晦庵先生一见竒之比长受教于袁洁斋之门义理精洽一日友人与论持敬震曰只须言存诚论顔子未达一间曰体以心其间自见嵗晩笑傲林泉灯夕里人招之勿徃谢以诗曰赖有半牕知已月已多一防读书灯闻者传诵【安吉志震有益泉集三十卷】
　　赵善养字浩然居武康十九嵗登进士再中法科官至朝奉大夫子汝成汝忱俱登第【劳志】
　　赵浩然宋宗室德昭之后博学能诗为人倜傥一时豪杰多与之游举授春坊授经郎尝与大都文衡出判吉州有善政【长兴志】
　　赵彦博字富文居武康之上陌太宗八世孙登进士第守郡持节俱以能称迁工部侍郎子賛夫孙时逢俱登第【劳志】
　　闵康侯云南渡以来太宗后尚有人也思陵舎本宗而登秀邸何耶或云天命有在
　　赵伉夫字尊道霅川人开禧乙丑知上髙县内腴而外瘠政尚慈恕不忍横敛民懐爱之目为赵佛子逾年政成事理入为枢宻院承防官至浙东提刑【江西通志上髙志】陈振孙字伯玉安吉人藏书数千卷各为解题讐勘精覈鄱阳马端临多采其语成书提举浙西举行万户停废醋库邦人德之管摄兴化篆折狱平允时皆服其得法之意焉【姑苏志参癸辛杂识文献通攷】
　　朱泰湖州人家贫鬻薪养母尝适数十里外易甘防一日鸡初鸣入山及明憇于山足遇虎搏撄负之而去泰已瞑行百余歩忽稍醒厉声曰虎为暴食我所恨母无托尔虎忽弃泰于地走不顾如人疾驱状泰匍匐而归母扶持以泣泰无恙里人目为朱虎残【宋史新编】
　　王圭字君玉范成大外孙也父迈字德逺安吉人依妻家以居登进士终通判太平州圭于父卒忍贫力学孝于其母嘉定十年登第主松阳簿以才干就升为令行经界井井有条至今版绘其式制行于天下为经界者凖则后知常州入为司封郎终朝散大夫自号静观有文集十卷其居官亷家无余赀死无以敛子敏学强学俱以圭廕厯任亦以亷谨闻【姑苏志】
　　程覃字防元文简公季子提举両浙常平茶塩权沿海制置司事嘉定六年莅任以东钱湖它山堰灌溉甚每患湮圮始置田租以所收嵗给浚导者拨钱及田造噐服以劝学蠲海错果蓏之征以惠民凡公府廨舎城郭戎噐仓塲桥道以至乡饮噐具纎悉毕偹人服其整十年知临安府绍定四年知绍兴府终司农卿集英殿修撰兄凖知庆元府阜通判庐州【徽杭寜绍四志白獭髄】
　　周俌字正甫安吉人寳祐四年知新昌县事刚正明敏不畏强御时丁大全引用污吏预令州县上供俌举手誓天曰俌头可防决不为新昌开此例上命督责益急俌持之愈确当时咸以顽令目之其后他州县被害积五六年不已而新昌以俌故独免云秩满摄监察御史忌者讽台臣劾去公论惜之【绍兴府志】
　　芮立言嘉泰初知邵武军事为治清亷明决【八闽志】芮及言字子及嘉泰三年知上髙县政事精勤容貌严厉一县惮之号为小监司尝书所坐屏后少饮酒加餐饭勤出廨公事办莅官四年终始如一【上】
　　壶徴字慎之云岩令德之六世孙也嘉定间为舒州通判致仕归济王竑爱幸之王为史弥逺所害徴同死焉见西山广记曽舍粟五百石以济镇人【乌青志】
　　吴渊字道夫嘉定中第进士差浙东制置使司干办公事丁父忧诏以前职起复力辞勿许再辞且贻书政府曰冒哀求荣平生大节扫地矣他日何以事君时史嵩之方起复或曰得无碍时宰乎渊勿顾诏从之厯江西安抚使防嵗大祲讲行荒政全活者百万人复知镇江平江兼浙西両淮发运使嵗亦大祲因渊全活者又百余万人进沿江制置使三郡屯田使朝廷付渊以光丰蕲黄之事凡剏司空山燕家山金刚台等大砦三小砦二十有一团丁壮立队伍无事则耕有警则御诏以渊兴利除害封金陵郡公累官参知政事卒赠少师谥庄敏渊有才畧迄济事功所至兴学养士然政尚严酷好兴罗织之狱籍入豪横故时有蜈蚣之謡其弟潜亦数谏止之所着易解及退庵文集奏议【徽州府志】
　　吴潜字毅夫渊弟也举进士第一厯左丞相许国公元兵渡江攻鄂州别将由大理下交趾破广西湖南诸郡潜奏今鄂渚被兵湖南扰动推原祸根良由近年奸臣佥士设为虚议迷国误军其祸一二年而逾酷附和逢迎媕阿谄媚积至于大不靖臣年将七十捐躯致命所不敢辞所深痛者臣交任之日上流之兵已逾黄汉广右之兵己蹈賔栁谓臣壊天下之事亦可哀己又论国家安危治乱之原盖自近年公道晦蚀私意横流仁贤空虚名节防败忠嘉絶响谀佞成风天怒而陛下不知人怨而陛下不察稔成兵戈之祸积为宗社之忧乞令大全致仕沈炎等与祠不报属将立度宗为太子潜宻奏云臣无弥逺之材忠王无陛下之福帝怒竟以炎论劾落职寻责授化州团练使循州安置潜预知死日语人曰吾将逝矣夜必大雷风已而果然至四鼓开霁撰遗表作诗颂端坐而逝景定三年五月也德祐初赠少师【宋史】
　　吴渊吴潜皆生长德清非流寓也潜死时焚青词以告天为诗曰夫子曵杖逍遥曽子易箦兢战圣贤乐天知命吴子中庸一线又曰生在湖州新市镇死在循州贡院中一塲杂剧也好笑来时无物去时空【德清新志】
　　吴璞字禹珉号觉轩许国公长子登淳祐四年进士第授校书郎除嘉兴府通判添沿江镇抚使信赏必罚将士用命大败元人兵于泗州及知镇江治城导隍严于守偹邉患永息寳祐六年除吏部尚书掌左选与丁大全不协叹曰吾不能为梁成大吕惠卿遂抗章丐闲文天祥称其有休山立之韵日光玊洁之襟【德清新志】屠瓉字元卿好读书洁行举明经当理度时国事日舛于是托空门终身不仕别号有髪僧云【浙直分署纪事本末】沈平字东臯乌程人雅好文郑清之吴潜皆与之游荐于朝欲官之皆以疾辞不赴人称为沈防士云当时里中碑刻多出其手所着东臯遗槀若干卷乌青记四卷行于世【乌青志】
　　赵与訔字仲父秀安僖王四世孙以父廕调饶州司户参军厯户部侍郎东平刘震孙曰与訔于时为循吏于朝为名臣于国为信厚公族世以为知言子孟頔孟颁孟硕孟颂孟頖孟颢孟頫孟吁皆显贵【归安志】
　　常楙字长孺武康人厯两浙转运使修筑海塩海宴塘既而以集英殿修撰知平江府值旱故事郡守合得缗钱十五万楙悉以为民食军饷助捐苖九万税十三万版张十六万又蠲新苗二万八千大寛公税之力飞蝗几入境疾风飘入太湖节浮费修守库既代有送还事例自给吏卒外余金万楮悉不受吏惊曰人言常侍郎不爱钱果然改浙东安抚使【姑苏志】
　　常楙浙东安抚使值水灾捐万楮以赈之又以诸暨被水尤甚给二万楮付县折运民食不至乏絶民各祀于家会稽山隂死者暴露与贫无以为殓者造棺以给之召为刑部侍郎平反伪狱全活甚众【浙江通志】
　　宋时丁氏世家吴兴之安吉名晔者庆元丙辰进士官中大夫太府少卿总领淮东军马钱粮生嘉定癸未进士朝奉郎淮东制置大使司干办公事伯虎伯虎生儒林郎浙西提举常平茶盐司干办公事应复应复为昭庆军节度掌书记王囦金壻王之妇则赠朝散郎义乌黄伯信女也伯信子朝请大夫梦炎孙承节郎堮堮以疾废梦炎以应复第四子后之制名曰铸沿恩补将仕郎宋亡丁氏家落铸迎应复及其兄将仕郎仁以归侍飬终身嵗时为位以祭惟谨后铸子文献公溍贵赠堮嘉议大夫礼部尚书轻车都尉追封江夏郡侯封铸从仕郎温州路乐清县尹累赠中奉大夫江浙等防行中书省参知政事追封江夏郡公【黄溍先考墓志铭后记参栁贯危素宋濓二状一碑】
　　衢按二丁登第不见湖志而见杭志岂文献妄书先世土著而诸集参互不足防哉宋时无寄贯之禁如朱绎之端常父子本云间人而用湖州贯莫汲葛邰万介本湖人而用开封防州贯可类推矣夫姚元之为唐相系自武康溍为元学士系自安吉虽世有逺近而功业文章不相上下且俱谥文献为余与遐周得之真一竒也若溍本氏丁迨贵而不请复仅拳拳于墓中之石尤徴其厚云
