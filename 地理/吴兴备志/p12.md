<!-- { "loadSidebar": true } -->
　　葛书思江隂人尝监湖州新市镇有仙潭杂咏刻石墨妙亭厯朝奉郎赠太师谥清孝即丞相邲之曾祖也【见劳志叅陈止齐集】
　　王文礼字立之龄先生子也由太学用詹事恩补承务郎监湖州乌青镇有医善为方得赐带如从官吏畏之宴圣节居卿监上公按令黜其班又有讼其留人子女者夺以还民医不胜忿挟他势摇公因力求去【叶水心集】按宋史十朋子闻礼当以史为正医即王克明也王十朋子闻诗闻礼皆笃学自立闻礼知常州江东转运判官为治能守家法【宋史】
　　王字渭夫少嗜读书明周礼寳庆二年进士调昭庆军节度掌书记诸公交荐除太学録【仙游县志】
　　朱埜字文之文公次子用补官厯监徳清县新市镇【考亭渊源録】
　　汤宋彦字时美金坛人授廸功郎湖州司户叅军湖剧郡户冗曹公以妙年居之有裕録重囚于狱得其寃状自请更询未几更获正囚阖郡称其明【刘漫塘汤君行述】许开字仲啓湖州签判【谈志】
　　黄童绍兴八年进士监湖州新市镇【兴化志】
　　王介字元石金华人绍兴初进士授昭庆军判官宁宗立韩侂胄出入禁中介力攻之坐是斥去累官中书舍人会不雨乞册免宰相史弥逺出知嘉兴府谥忠简【一统志宋史】
　　王介东阳郡人授昭庆军签书节度判官防公事光宗久不觐重华宫介走书讽赵汝愚宜率百僚守宁和门竢六飞之动入为学官又上疏恳言之介初学于吕祖谦徙居金华故文学有原委【姑蘓志】
　　刘暠文林郎昭庆军节度判官【黄溍刘録事墓志】
　　汤谊伯丹阳人湖州户曺【姑蘓志叅宋史】
　　葛应龙天台人淳祐戊申受辟江西帅监徳清左库尝于余不溪上建左顾亭【葛应龙左顾亭记】
　　洪兴祖字庆善丹阳人少读礼至中庸顿悟性命之理绩文日进登政和上舍第为湖州士曺绍兴四年蘓湖地震兴祖时为驾部郎官应诏上防具言朝廷纲纪之失为时宰所恶主管太平观直敷文阁兴祖好古博学自少至老未尝一日去书着老庄本防周易通义系辞要防古文孝经序赞离骚楚词考异行于世【宋史】
　　兴祖又为湖学教授【郡志】
　　赵师揆添差湖州签判【宋史】
　　郑琚字伯润寿昌人性明敏轻财好施淳祐间登进士乙科咸淳十年迁安吉州司李叅军推情治狱人无寃滥【严州府志】
　　徐子端字克之丰城人鹿卿子也防入仕初调监乌青镇时更造楮币漕司责以日解槿叶千斤吏牒旁午子端谓非庶工所有累请得免转黄州推官厯官所在见称及宋运革杜门读书作后泉散人传引蔡季通独行不愧影独寝不媿衾之语以自拟【南昌府志】
　　刘黻字声伯乐清人试太学以才署昭庆节度掌书记【宋史新编】
　　文及翁蜀人官吴兴为节度府掌书记【朱吉甫墓碑】
　　陈荣承节郎咸淳中监南浔镇事【嘉应庙碑】
　　元王廓字元举徐州人至正二年燕南第一人授湖州经厯【徐州志】
　　杨黙冀宁人湖州録事判官【贡师泰州志】
　　刘济字仲源河间肃宁人湖州路总管府经厯【黄溍刘都事志】顾岩寿字子静以儒进厯湖州路总管府经厯器识逺博学通时厯职三十年所至有政声【镇江志】
　　胡居善字伯仁天台人至正间授湖州路録事司判官【天台志】
　　武臣
　　骆牙字旗门梁太清末世祖尝避地临安牙母凌覩世祖仪表知非常人宾待甚厚及世祖为吴兴太守引牙为将帅因从平杜龛张彪等每战輙先锋陷阵勇冠众军以功授直阁将军【陈书】
　　乌戍镇守将军乌赞张掖人邠国公重之犹子也初赞侍重为潞州牙将时王承宗叛王师讨之潞帅卢从史密与贼通赞与重画谋缚从史于帐下斩之朝廷赏其功授重为怀州刺史充河阳三城节度使而以赞为左司马充湖州镇海军节度使李锜以乌墩为湖州要地檄赞将兵戍宪宗元和二年李锜反遣使来谕赞令起兵即斩其使曰吾岂从贼反叛者耶锜闻之怒自引兵犯乌墩赞与副将吴起勒兵御之赞兵以众寡不敌遂战没已而收葬于镇上智潭之北时元和二年十月也未几锜就擒镇民请于朝立庙墓前以祀【浙直分署纪事本末録】
　　朱行先字蕴之吴郡人也少亲戎律长习武经始职于建宁都从髙公彦征讨有功寻彦分符霅渚亦随于治太守用为心膂或邻境有冦总握兵柄仗剑前驱无不望风瓦解减灶之谋投醪之谊偹尽其妙以是闻于圣聪叠被宠加荐厯珥貂益为霅守所重自渤海公厌世髙湮乱行府君奋臂一呼率众归国时天下都元帅吴越国王亲统全师抚宁郡县以有功者宜加爵赏遂封协力勤王功臣寻封右仆射寳大元年四月终于静海镇之官舍世墓在乌程县不克归葬在开元府海盐县厝于埜村【谢谔朱府君墓志】
　　屠环智字寳光世居澉浦青山母顾梦抱璧有光而生故名环智少负勇畧从吴越武肃王起乡兵拒黄巢与幕府筹画积功领常州刺史越州都指挥使副髙彦守湖徐绾内叛遣环智与子渭赴难至灵隠山贼围数重两人转战身被百创环智奋力一呼手搏数贼以援絶同遇害王恸其殉国以衣冠归葬青山赠武康节度使银青光禄大夫检校尚书右仆射开府仪同三司子晟吴兴判官【海盐县图经】
　　侍其曙字景升咸平中以閤门祗候为蘓杭湖秀等州都廵检使【嵎畧】
　　曙为人沉敏有干畧善论利害【宋史】
　　王霆字定叟东阳人理宗即位充浙西副都监湖州驻劄时潘甫等起兵事甫定霆因绥抚之【宋史】
　　宋末张濡冯骥皆独松关戍将郁天兴吴明皆四安镇戍将【宋史详战守征】
　　按吴明冯骥咸殉防古之难视刘整范文虎二贼人禽哉抑可奴畜梦炎宜中軰谓甲胄不如佩玉吾勿信也亟当表出之
　　费愚字子贤国初从举义渡江为广徳翼元帅时张士诚据浙西丙申我兵克安吉上命子贤与总管张俊徳戍其地二人因筑城守之士诚连嵗出兵皆为所败乙巳冬士诚遣其将张左丞帅兵八万来攻时城中仅三千人愚等坚守设车弩以御之因射杀其枭将二人敌惊溃城赖以全【安吉州志】
　　刘成负胆智骁勇絶伦国初归附耿炳文取长兴败张士诚守将为守御计士诚遣其左丞潘元明元帅严再兴入冦成与炳文击败之每战輙胜防不敢犯洪武三年置海宁衞以成为指挥佥事后以杀贼中流矢卒人思其功祀之【宿州志】
　　功臣録云窃观吾圣祖取天下于羣雄惟以伪汉为劲敌鏖战数年卒就殱无所逃命以伪吴不敢相援故也伪吴所以不敢相援者以炳文守长兴则成实佐之也当姑蘓鸱张长兴其必争之地孤城血战厯十余稔吴保无虞由斯言之成之功岂细也哉
　　伪吴湖州左丞张天骐湖州将尹义石清长兴将李福安赵打虎【详战守征】















　　吴兴偹志卷六
　　钦定四库全书
　　吴兴偹志卷七　　　　　明　董斯张　撰官师征第四之六
　　州邑
　　汉严防字少通治严氏春秋冯君章句为乌程长举孝亷迁东牟侯相下邳祝长典牧十城所在若神【赵明诚金石録】费鳯乌程人试守故鄣长【洪适释人物】
　　吴骆统字公绪会稽人时饥荒乡里及逺方客多有困乏统为之饮食衰少其姊仁爱有行寡居无子见统甚哀之数问其故统曰士大夫糟糠不足我何心独饱姊曰诚如是何不吿我而自苦若此乃自以私粟与统又以吿母母亦贤之遂使分施由是显名孙权以将军领会稽太守统年二十试为乌程相民户过万咸叹其惠理权嘉之召为功曺行骑都尉妻以从兄女【吴志】
　　孙河字伯海坚从子也出后姑俞氏后复姓为孙质性忠直讷言敏行有气干能服勤少从坚征讨尝为前驱后领左右兵典知内事待以腹心之任又从策平定吴会从权讨李术破之拜威冦中郎将领庐江太守【吴志】河为乌程长见吾粲传
　　晋殷康为武康令教曰郭邑居民有死丧者可令送两坩粥【太平御览】
　　陶范字道则侃第十子也侃诸子中最知名厯尚书秘书监【陶侃别传】
　　范乌程令见世説已入掌故
　　贺循字彦先山隂人节髙厉好学博闻举秀才除阳羡武康令顾荣陆机陆云表荐之曰伏见吴兴武康令贺循徳量茂才鉴清逺厯践三城刑政肃穆守职下县州党帖然召为太子舎人元帝时领太子太傅时朝廷初建动有疑议宗庙制度皆循所定为一时儒宗赠司空谥曰穆【虞预晋书】
　　张亢字季阳安平人载协弟也才藻不逮二昆亦有属缀又解音乐伎术时人谓协载亢陆机云曰二陆三张中兴初过江领著作郎补乌程令入为散骑常侍复领佐著作郎
　　许裴字季显义兴阳羡人乌程令【晋百官名叅许氏谱】
　　张按裴己载掌故苐不详其邑里耳故出之
　　河内司马飏为乌程令将赴职戴洋曰君宜深慎下吏飏后果坐吏免官洋又谓曰卿虽免官十一月当作郡加将军至期为太山太守振武将军【晋书】
　　袁猷字申甫阳夏人少与兄瓌齐名寻相率渡江瓌为丹阳令猷为武康令有政声厯侍中衞尉卿
　　羊不疑太山南城人乌程令厯桂阳太守
　　夏侯愔谯郡人为乌程令孙恩自海袭防稽有众数万于是吴郡陆瓌吴兴邱尫等凡八郡一时俱起杀长吏以应之吴兴太守谢邈嘉兴顾与愔等皆遇害【并上】册府元作裔避宋讳耳
　　宋臧谌之东莞人元嘉中为尚书都官郎乌程令【以下沈约宋书】
　　刘亮彭城人大明中为武康令时境内多盗铸钱亮掩讨擒杀以干计厯封顺阳侯厯梁益二州刺史
　　刘秀之字道寳东莞人司徒穆之从兄子也为无锡阳羡乌程令并着能名封康乐郡公厯尚书右仆射谥忠成
　　虞玩之字茂瑶余姚人少闲刀笔泛涉书史仕宋为乌程令路太后亲朱仁弥犯罪依法録治太后怒诉孝武坐免官厯骁骑黄门郎
　　宋文帝以彭城王义康嫌隙既成乃诛刘湛及乌程令盛昙泰等昙泰为义康所逐
　　顾凯之字伟仁吴人元嘉中为东迁令后为吴郡太守风节过峻终湘州刺史谥曰简子
　　张祐髙平人厯武康钱唐令并着能名时有北地傅僧祐颍川陈珉并以吏才见知宋世言长吏者必以三人为首
　　何敬叔东海郯人也齐长城令有能名在县清亷不受礼遗夏至节忽榜门受饷数日中得米二千余斛他物称是悉以代他人输租【南史】
　　裴松之字世期河东人博览坟籍立身简素义熙初为故鄣令转中书侍郎上使注陈寿三国志松之鸠集讹广增异闻既成奏之上览之曰裴世期可不朽矣荀卞之大明七年为乌程令【详祥孽徴】
　　江秉之字元叔厯乌程建康令迁临海太守并以简约见称在郡尝作一书案去官留以付库
　　王伟之为乌程令亷介特甚书籍之外家无长物伟之少有志尚当世诏命表奏辄自书写泰元隆安时事小大悉撰録之子韶之因此私自撰晋安帝阳秋【宋书】
　　沈怀逺武康令【见隋经籍志】
　　武康令谢沈【宋书蔡兴宗传】
　　朱龄石字伯儿沛人也武帝以为镇军叅军迁武康令厯雍州刺史
　　张岱东迁令时殷冲为吴兴太守谓人曰张东迁亲贫须养所以栖迟下邑然名器方显终当致大位【岱详见郡守】沈攸之孝建七年为龙骧将军武康令
　　沈文秀字仲逺武康人初为郡主簿功曹起家东海王叅军迁武康令【详人物征】
