<!-- { "loadSidebar": true } -->
　　宋庠叶清臣郑戬及庠弟祁同年登第皆有名称康定中庠为叅知政事戬为枢宻副使清臣任三司使祁为天章阁待制趋向既同权势亦盛时人谓之四友吕夷简深忌之指为朋党俄有无名子作诗谤庠有天下文章惟独我榜中龙虎更无人之句余韵甚多深讦庠之私语上闻乃尽罢四人为郡仍降诏天下戒朋比焉【儒林公议】
　　滕元发谪知筠州时尚舣舟国东普照寺先子实公之客托撰陈情表自辨表入神宗大悦以公知湖州湖乃公所乞也是时林子中作礼部员外郎与公壻何洵直邦彦同曹闻滕公得湖州以诗贺邦彦曰清风楼下两溪春三十余年一梦新欲识玉皇香案吏水晶宫里谪仙人谓公初登第时倅湖州距是三十年矣
　　先子为滕作表手简尚在今乃误印在东坡集本文内
　　此条出王性之王公四六话张按掌故载而不详故详録之王表与蘓书繁简婉直不同不知滕当时果用何人笔也【元衢】
　　吴僧文防戒律精至孙莘老知湖州日问吕吉甫如何时吉甫在润州防曰只三年便在官家左右更有一人白晳而肥一人美髯而长后三年吉甫果参大政同列韩子华冯当世皆如防所言【孙公谈圃】
　　元丰间章岵守苏与郡之长老游从饮酒赋诗为十老防时米黻以杭州从事罢经吴为作叙卢革首焉革字仲新大中大夫致仕上防军濮阳县开国子年八十二黻叙云濮阳公冲襟爽彻淑质端清积厚施逺父子显荣【吴都文粹米襄阳志林】
　　按革徳清人后寓吴阊见劳志革子秉俱详人物
　　文同字与可蜀人与苏子瞻厚为人靖深超然不撄世故善畵墨竹作诗骚亦过人熈寜初时论既不一士大夫好恶纷然同在馆阁未尝有所向背时子瞻数上书论天下事退而与賔客言亦多以时事为讥诮同极以为不然每苦口力戒之子瞻不能聼也出为杭州通判同送行诗有云北客若来休问事西湖虽好莫吟诗及黄州之谪正坐杭州诗语人以为知言【石林诗话】
　　昔年过洛见李公简言真宗既东封访天下隐者杞人杨朴能为诗召对自言不能上问临行有人作诗送卿否朴曰惟臣妻有一首云更休落魄躭杯酒且莫猖狂爱咏诗今日捉将官里去这囬断送老头皮上大笑放还山余在湖州坐作诗追赴诏狱妻子送予出门皆哭无以语之顾谓妻子曰子独不能如杨处士妻作一诗送我乎妻子不觉失笑余乃出【东坡集】
　　苏轼以吟诗有讥讪言事官章疏狎上朝廷下御史防差官追取是时李定为中书丞对人太息以为人才难得求一可使逮轼者少有如意于是太常博士皇甫僎被遣以往僎擕一子二防卒倍道疾驰驸马都尉王铣与子瞻游厚宻遣人报苏辙辙时为南京幕官乃亟走介往湖州报轼而僎行如飞不可及至润州适以子病求医留半日故所遣人得先之僎至之日轼在告祖无颇权州事僎径入州具鞾袍秉笏立庭下二防卒夹侍白衣青巾顾盻狞恶人心汹汹不可测轼恐不敢出乃谋之无颇无颇云事至于此无可奈何须出见之轼议所以服自以为得罪不可以朝服无颇云未知罪名当以朝服见也轼亦具靴袍秉笏立庭下无颇与职官皆小帻列轼后二卒懐防牒拄其衣若匕首然僎又久之不语人心益疑惧轼曰轼自来激恼朝廷多今日必是赐死死固不辞乞归与家人诀别僎始肯言曰不至如此无颇乃前曰大博必有被受文字僎问谁何无颇曰无颇是权州僎乃以防牒授之及开视之只是寻常追摄行遣耳僎促轼行二狱卒就直之即时出城登舟郡人送者雨泣顷刻之间拉一太守如驱犬鸡此事无颇目击也【孔平仲谈苑】
　　蒋希鲁居姑苏延卢仲甫秉后圃希鲁曰亭沼粗适恨林木未就仲甫曰亭沼譬爵位时来则有之林木譬名节非素修不成【困学纪闻】
　　苏坚字伯固丹阳人翰林学士绅之后也坚有诗名苏子瞻守杭时以临濮县主簿监杭州商税主开湖之议见子瞻申三省状子瞻与坚唱和及七夕重九词见苏集北归答伯固书四首云论语説得暇当录呈何时得与公久聚尽发所蕴分付耶坚子庠号后湖子瞻亦极赏之称为吾宗云【苏文忠全集防文献通考李蓘秇圃集】
　　曹辅字子方海陵人以太仆丞权福建运使与子瞻赓咏亦多尝为辅赋西江月一阕黄鲁直赠以诗云曹侯黄须便弓马从军赋诗横槊间阿瞒文武儿如虎逺孙风气犹班班张耒文潜与子方并典试闱有同文唱和曹君亦诗豪也坡谪惠州与子方书云専人至教赐累幅慰抚周尽又云専人辱书仰服眷厚子方真不以寒暑易交情者【苏黄二集叅瀛奎律髄】
　　按宋有两曹辅其一字载徳南剑州人钦宗时签枢宻院
　　张弼字秉道子瞻辛未嵗离杭至润赠以临江仙一阕云我劝髯张归去好从来自已忘情尘心消尽道心平江南与塞北何处不堪行秉道盖宦于杭者未详何许人【东坡全集】
　　杨绘字元素绵竹人少竒警读书五行俱下皇祐初擢进士第二人神宗朝知谏院擢御史中丞时王安石用事贤士多谢去绘言老成人不可不惜当今旧臣多引疾求去范镇年六十有三吕诲五十有八欧阳修六十有五而致仕富弼六十有八而引疾司马光王陶皆五十求散地陛下可不思其故乎又言方今以经术取士独不用春秋宜令学者以三觧经免役法行绘陈十害安石使曾布疏其説诏绘分析固执前议遂罢为侍读学士知亳州再知杭州绘为吏敏强主爱利而性疏旷讫以见斥云尝居无为山号无为子为文立就有集四十卷其序书九意云诗书春秋同出于史而仲尼或删或修莫不有笔法焉诗春秋先儒皆言之书独无其法耶故作断尧虞书夏书禅让稽古商书费誓秦誓意九篇【宋史叅晁氏读书志】
　　按东轩笔录载绘为王永年事降荆南副使而居荆南日又出家妓宴客致胡师文狎侮反遭拳殴人品如此史何以称之
　　刘季孙字景文开封人环庆死事将平之子也能作七字家藏书数千卷善用事送孔宗翰知州诗有云诗书鲁国真男子歌吹扬州作贵人多称其精当以右班殿直监饶州酒务王荆公为江东提刑廵歴至饶按酒务始至防事见屏间有题小诗曰呢喃燕子语梁间底事惊回梦里闲説与傍人浑不解杖藜擕酒防芝山问専知官谁所作答以季孙诗即召与之语嘉叹升车而去不复问务事既至舍适学生持状请差官摄学事公判监酒殿直一郡大惊遂知名为杭州钤辖子瞻作守深知之尝以诗寄子瞻云四海共知霜鬂满重阳曾挿菊花无子瞻大喜在颍州和季孙诗所谓一篇向人写肝肺四海知我霜鬂须盖记此也又云景文有英伟气如陈元龙之流荐之以左库藏使知隰州以殁有集十卷【东坡集叅石林诗话书录解题】
　　吾湖前后六客俱以坡翁重公择仲谋子野孝叔令举已见官师人物独伯固等人或未详其出处遐周録诸书未遑就绪余稍为诠次盖存其名宜徴其实可以一时之寄迹而忽之哉崇祯壬午冬至前十日元衢识
　　元丰间彧先公为右史神考遣使治楚州新河面戒之曰东南不惯兴大役卿且为朕忧惜兵民大哉王言简而有体【萍州可谈】
　　先公帅广崇寜元年正月游蒲涧同越俗也见游人簮鳯尾花作口号中一聨云孤臣正泣龙须草游子空簮鳯尾花盖以被遇先朝自伤流落后监司立论乃指此句以为罪其诬注云契勘正月十二日哲宗皇帝已大祥岂是孤臣正泣之时鞠狱竟无他意谗口真可畏如此也
　　先公在元祐背驰与苏辙尤不相好公知庐州辙门人吴俦为州学教授公延乡人方素于学舍讲三经义辙为内应公坐降知夀州后在广州与东坡邂逅各出诗文相示既得罪范致虚行责词云謟交轼辙宻与逢迎媚附安李隂求进迁或以辙事语范范曰吾固知之但不欲偏枯却属对范学于先公或疑其背师盖国事也范操行非希指下石者
　　张按服以友东坡被放故彧为其父辩哓哓焉非党眉山者岂知二苏名施后世到今不朽视惇卞軰何啻鸳雏视丸耶彧之为见亦异乎皇甫威明矣
　　姚祐元符初为杭州敎授堂试诸生出易题干为金坤亦为金也盖福建本书籍刋板舛错坤为釡脱二防故姚悮读作金诸生疑之因上请姚复为臆説而诸生或以诚告姚取官本视果釡也大慙曰祐买着福建本升堂自罸一直其不防短如此【并上】
　　张子野能为诗及乐府至老不衰居钱塘年八十余家犹蓄声妓子瞻尝赠以诗有莺莺燕燕之语全用张氏故事戱之【石林诗话】
　　张子野郎中以乐章名擅一时宋子京尚书竒其才先往见之遣将命者曰尚书欲见云破月来花弄影郎中子野屏后呼曰得非红杏枝头春意閙尚书耶遂出置酒尽欢盖二人所举皆其警策也古今诗话亦云子野尝作天仙子词曰云破月来花弄影士大夫多称之张初谒见欧阳公迎谓曰好云破月来花弄影恨相见之晩也【遯斋闲覧】
　　潘及甫字宪臣厉志文行闻胡安定倡学于湖往从之安定见其文喜曰非诸生比也遂补学职妻以女弟庆厯中登进士【维志】
　　兵部侍郎莫卞居塲屋日因赴浙漕梦人就旅邸报姓莫人作状元卞出迎之乃云名俦非卞也时卞已投卷是举登科明年得子因名俦后二十四年俦作大魁卞对贺客言之【墨庄漫録】
　　京城既防敌遣使籍帑藏至军器库防阅兵仗时莫夀朋以内相为馆伴因曰自今两朝和好当载戢干戈载櫜弓矢敌使应声曰我曹脚转后请云左属櫜鞬右执鞭弭与君周旋【闲燕常谈夀朋莫俦字】
　　旧制麻三道以上防宣学士分撰元丰未邓润甫为学士一夕鎻麻二十二通靖康元年麻六道权直院莫俦独宿【困学纪闻】
　　金人令吴升莫俦道意防往返数四京师人谓之防疾鬼六月九日莫俦责授寜化军节度副使全州安置【李纲建炎时政记】
　　莫俦谪曲江其家苍头奴为朱胜非治疽而愈奴为俦请得复官【宋史】
　　桂南升贵溪人政和间举进士靖康之变金人欲立异姓莫俦等招尼玛哈意在张邦昌张俊胡寅等趋入太学南升于广防叱莫俦曰汝尝作大魁乃如此举措不愧后世清议耶俦不敢出一语【广信府志】
　　大观中章庄敏公质夫之子綖为时相诬以盗铸诏开封尹李孝夀来置狱连逮千余人屯甲士围其家钲鼓声彻昼夜郡人震骇狱不成又遣御史沈畸萧服姚防来重鞫之甚至州人多闭户或隙中窥观不敢正视识者知其非太平气象其后遂有建炎南渡之变方章氏事前城中小儿所在羣聚而唱云沈逍遥沈逍遥莫知其由已而三御史至【姑蘓志】
　　宣和中王鼎为刑部尚书年甫三十时卢枢宻益卢尚书法原俱为吏部侍郎而并多髯王嘲之曰可怜吏部两胡卢容貌威仪摠不如卢尚书应声曰若要少年并美貌须还下部小尚书闻者以为快【却扫编】
