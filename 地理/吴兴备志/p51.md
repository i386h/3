<!-- { "loadSidebar": true } -->
　　志云知州事王囘字深甫张按宋有三王囘一字深甫闽人一字景深仙游人皆神哲二庙时人此则南渡后又一王囘字亚夫瑞安人见杨诚斋集非闽产也知州事王信字公亮误张按公亮太原人宋初骁将屡立战功此丽水人王信字诚之宋史可据也
　　吴兴旧志园第条载崔元亮故宅在长兴县西崔湾元和中为吴兴刺史因家焉浦志亦同黄志则曰湖州刺史崔植籍我崔元亮字晦叔歴湖曺二州后为虢州刺史卒归葬滏阳并无家于长兴之説又考崔植字公修京兆人长庆初为宰相不曾出守湖州及查藏衍旧志云崔祐甫之后有居邑崔湾者家藏韩愈所作祐甫墓铭又藏崔逖崔植诰勅数轴理或然也【以下三则见顾应祥长兴志辨证】
　　宋末赵卯发权通判池州元兵渡江池守王起宗弃官去卯发摄州事缮壁聚粮为守御计及元兵临城都统张林已降卯发知不可守谓其妻雍氏曰城将破吾守臣不当去汝先出走雍氏曰君为命官我为命妇君为忠臣我独不能为忠臣妇乎乃散其家赀与弟侄仆婢悉遣之书几上曰君不可叛城不可降夫妇同死节义成双与雍氏缢死于从容堂巴延入问太守何在左右以死对叹息为具棺衾合葬祭其墓而去志因误以节义成双之诗为安吉太守赵良淳所作浦志遂谓赵良淳同妻雍氏缢死于集芳轩夫以卯发诗为良淳所作已误矣以卯发妻为良淳妻使雍氏有知寜不忿于地下乎故特为之辨
　　吴贵归系孝丰鱼池乡人其父贵州当军娶贵州妇生子帯囬故名贵归今其族裔甚繁即孝丰吴家也所据之山在吴氏相近西吴里语谬载正统十三年长兴吴贵归与安吉梅富作乱浦志又谓永乐十二年安吉梅富二长兴吴贵归合党谋乱阳武侯薛禄帅兵讨平之皆不考其实且安吉州志明载永乐间鱼池乡吴贵归作乱长兴安吉相继骚动又与梅富生不同时今改正吴均云刺史桞恽辟为主簿误按太守为刺史创隋唐间前此无是也
　　浦志及归安旧志咸淳十年状元为赵良健按宋史则王龙泽也且劳志进士表止于七年浦唐当为施宪副儒姥溪剏祠疏误耳【元衢】
　　张稚通有胜国归安志系抄本借丁长孺而不及索衢托友人访之亦无以应此书若在必多逸事而两状头岂误至此乎识以寓慨
　　旧志绍定二年状元黄朴归安人福州志云侯官人癸辛杂识亦云是科省元陈松龙状元黄朴皆福人故真文忠囘黄启云鳌头并出于九仙【元衢】
　　癸辛杂识云张先天圣八年进士志云康定不知康定无开科之嵗也以宋史及各郡叅之自明【元衢】唐志【二十则】
　　沈约宋书元嘉十九年白龟见余杭吴兴太守文道思以闻今第一卷云元嘉十年袁道思误
　　郡守杜孺休作杜孺林盛申甫作申辅误
　　郝鍳元湖州摠管志中附安定墓下作郝镒误
　　宋道判陈能千见建寜府志志作陈能误
　　江淹建安吴兴令非苕也混入误江秉之作江原之误余端礼乌程令见宋史志以余为俞误
　　梁沈浚殉侯景之难志以为峻误同时有一沈浚在南史文学志混为一人耳
　　吴喜临安人卜天与余杭人临安余杭南宋俱为吴兴今删之
　　沈重大同八年为博士入后周定钟律志云天监中误陈夷行志云长兴人张考诸书及劳浦二志并不载唐宰相世系表云頴川陈忠不知所承忠即夷行父也志何据而入之按姚崇自吴兴徙陜不逾五世自陈亡至武后不逾百年独不可援沈括例志之乎舍元之而入夷行殊不可觧
　　施延字君子沛国人见后汉书顺帝纪及太平御覧海盐志当时或寓吴兴非郡产也唐仍劳志之误当正何防仙井人志云郡人误
　　景定二年榜首方山京见宋史新编志以为方嵩误劳志以为方景亦误
　　政和八年进士嘉王榜按文献通考时朝廷以帝胄不可先多士擢第二人王昻为首志以嘉王为王嘉误八闽通志以为重和元年
　　寺观载恭惠王赵澧误按秀王师揆赠太傅澧王谥恭惠见宋史
　　古迹孔姥墩以姥为老误
　　陵庙载汉礼部郎中钱敞误汉世但有尚书郎宇文氏始设礼部之名唐神尧初置礼部郎中两汉无此官制也
　　学校载安定书院鲁翀记按劳志安定书院夫子燕居堂碑铭江浙叅政富珠哩翀撰今正
　　志云令狐绹守湖州有惠政按新旧两唐书绹为竒章党人挤卫公不遗余力其节度淮南时懦缓不为备贼厐勋伪降绹信之请假勋节钺勋乘间击绹大破之绹之出将入相乃尔可发一大噱又广阅郡乘自谈钥而下数种并不言绹在湖有惠政乃新志别得之千载后乎此叚殊不可觧
　　孟之缙妻赵氏名孟桂后为尼改名妙惠见癸辛杂识志云名妙惠误
　　掌故集【十六则】
　　周乔王诞误当作广陵王诞
　　袁瑛即袁秀字也集两出似属两人误
　　顾宪西陵增税议当入田赋考入宦业误
　　张搏为湖州刺史见新唐书谈志云自中大夫拜徐云志以搏列在太守或自郡丞迁授何耶张按唐书职官志诸州有别驾一人长史一人司马一人通典云至唐而郡丞废矣唐书陆龟防传亦仅云搏辟以自佐何据而以陆为郡丞耶
　　按诗话总龟云磁湖镇道士矶在楚中西塞山下薛能西塞山诗西塞收云尽南湖片月斜宋书臧质败走南湖以荷自蔽即此地也徐以为磁湖镇道士矶并在吴兴误艺文载陶岘诗亦误岘作现误中之误事见甘泽语载太平广记第四百二十卷
　　吴柔胜空城人初妻某氏生源泳流寓新市再妻吴兴沈氏生渊潜其后渊之子复归宣州今甲子孝亷吴休明柔胜后裔也自桑胜至休明十四世谱载甚详故新市有状元桥可据潜临殁有湖州生循州死数语长谷公何据而改宣城为溧水且谓柔胜未尝寓湖渊潜非新市产耶
　　凌翁安吉人以为归安误
　　程郃乌程人以荐入官以为归安进士误
　　姚昌言静海人姚铉合肥人唐文粹序中云云志郡望也徐云吴兴人误
　　愚斋集林静所着见宋潜溪集徐云沈觊误
　　唐施肩吾之为湖人掌故据晁公武读书志载之严州志谓肩吾分水人与同邑徐凝同举进士学仙隐洪以书招凝莫知所终其裔施宪家藏及第告身题乡贡进士施肩吾年三十五嵗注睦州分水县桐岘乡寳城里身为寄客习礼记杂文时务防据寄客二字当从吴兴迁耶
　　安吉太守赵公防节之碑已辨误在浦志
　　万嵗厯云太和中乌程阁下生莲花张按太和晋废帝纪年也徐以为唐宪宗且傅以臆説不知宪宗纪年元和也今正之
　　宣和二十八年蘓湖大水误按宣和仅七年耳考宋史湖秀诸州饥在绍兴二十九年徐误以绍兴二十九年为宣和二十九年今正之
　　卞山楚王神庙梁简文帝作碑徐以为事佛不杀乃楚王英非项王也张按南齐书吴兴有项羽神太守到郡必祀以軏下牛李安民奉佛法到郡不与神牛云云今简文碑中所称楚王兹释教止献车牛者正指李安民事也徐何据而以楚王英当之耶
　　倪偁见文献通考徐以偁为称误
　　西吴里语【十则】
　　后汉抗徐封乌程东乡侯范晔书附度尚传里语误以为度上封当正之
　　孟东野送从叔简东归诗载文苑英华里语云归吴兴何据简平昌人常州刺史见唐书非苕人也唐人大都崇郡望是以有从叔称耳
　　唐询字彦猷湖州守此云唐询彦名与字混为一又少一猷字误
　　李商隐西亭诗不指地此云湖州西亭误
　　施宿之父元之歴左司谏见渭南集此云宿官司諌误南齐书王僧孺虞义防稽人卒于晋安王侍郎邱国賔吴兴人里语以邱国賔为晋安王侍郎大可笑张又按晋安闽郡名也宋晋安王子勲齐晋安王子可证里语乃以为晋之安王更可笑
　　丁度知湖州民有抵茶禁者受千钱代鞭背此云盛度宋史两人同恐误忆耳
　　释通恵即賛宁两出误
　　彭祖丁令威防颇伍员荆轲蔺相如萧何严光石崇毛宝王僧辩狄仁杰俱云吴兴人此何异盲妇弄琵琶演小説耶
　　后周书乐儁兾逊湖州刺史按后魏废帝元年以南襄州为湖州天和二年省洞州入湖州取楚洞庭为义非苕也里语混载之误
　　后周席固薛慎皇甫道周俱湖州刺史姚僧垣赠荆湖二州刺史不独乐兾二人也
　　长兴志【二则】
　　陈夷行悮入已辨在郡志
　　赵卯发见宋史志以卯为昴误
　　宋徳祐初元兵入四安镇镇将吴明死之志云陈明误赵昻发作邛发亦误
　　臧衍长兴志【一则】
　　通鉴魏有安州刺史钳耳康贸姓氏英贤梁天监初有钳耳期陵自河南归化父同祖光并仕魏为三品隋书有九门令钳耳文彻唐书有钳耳大福广异记有竺山县丞钳耳含光北史后梁萧综嫁从父妹于钳耳氏盖夷姓也唐长兴令钳耳知命臧以钳耳为姓名知命为字可笑徳清志【一则】
　　紫极观沈道思所舍宅见劳志志以为文道思误张按吴兴刘宋时相继有三守一文道思一沈道思一袁洵字道思每易淆误故特表出之耳
　　安吉志【二则】
　　袁説友建安人寓苕中志以为安吉人误
　　胡长孺汲仲金华人志云胡砀山人误
　　苕霅野史【王道隆一则】
　　沈烱亡身事仇王讥之良是然初明自内南还为陈世闻人卒谥曰防子王云卒受显僇不读史之尤也岘山志【一则】
　　衢按劳志寳元中滕宗谅于南国立五亭庆厯九年马寻常宴六老于此以宋寳元为唐寳厯以宴客之马寻即为宗谅俱误
　　乌青志【二则】
　　乌重见唐书志载乌賛云仲当以唐书为证索度明王庙碑云孙氏世居湖郡考陈夀书坚世仕吴家于富春坚初封乌程侯其后皓亦封乌程未闻为郡人也张按汉世富春尚吴郡碑中湖字当为吴字无疑志又载索靖庙碑云孙权为张伯英之出尤诞谩不足据即如利济院张循王香火院今遂譌以为睢阳矣三髙祠祀苏子瞻米元章陈贤良也嘉禾图经桐乡志并以贤良为简斋曾祖又大误张按令举乌程人简斋则洛中八俊之一宋史犁然在也未窥史籍輙纪舆图寜免旁观者也
　　书录解题【一则】
　　方勺婺人详泊宅编及吴思道集直斋云严瀬人徐长谷亦仍其误
　　米襄阳志林【一则】
　　志林云苏养直绅之后颂之族也殊可笑按颂即绅子也颂元祐中执政养直与其父坚俱从东坡游若养直为绅之后则坚与颂实昆弟行颂其伯叔也称亲侄为疏族可乎
　　七修藁【二则】
　　周宻号泗水潜夫因霅溪合四水为一也更四为泗谓出山东鲁县误又前有沈宋后有钱郎郎谓郎士元也以周郎等列之亦误
　　史书占【一则】
　　南渡初尚书左丞叶梦得居弁山因号石林据水东日记载其所撰谱称曾祖纲葬苏州寳华山遂为吴郡人则宋史似非误若与真西山同时抚州守秘书丞叶梦得自贵溪迁金谿石门别号是斋建石林书院性理大全引石林叶氏即斯人也胡元瑞乃地曰松阳官曰尚书且以二人皆徙湖州误矣天圣间进士两张先俱字子野其号张三影年八十二者湖州人其仅善笔札年四十八者博州人乃谓俱能诗俱夀考至归三影于博何读齐东野语及欧阳公集卤莽至此甚矣著书之难也
　　碧里杂存【一则】
　　碧里杂存载成化间宫人周氏一诗云乌程周溥之姊溥以贡士至别驾考郡志贡士表无溥名以孝亷为别驾者沈溥也乌程新志载沈大姑事甚详又载宫词二首王氏耳谈以为永陵沈太妃所作亦误
　　春渚纪闻【一则】
