<!-- { "loadSidebar": true } -->
　　袁説友字起岩建安人隆兴元年登第文辞丰蔚尝为四川安抚使辑成都文类一书杨廷秀有和袁起岩诗云道塲山下弄山泉飡菊纫兰万物先魏华父挽袁诗云灵輀送无路泪洒霅溪风説友之寓苕审矣【参八闽通志成都文类四川总志诚斋集鹤山集五书】
　　説友尝知临安平江见苏杭二志尝知池州见昭明集题防号东塘居士见瀛奎律髄
　　三登桥在德清袁说友与张岩王大有尝寄居于此后皆登第故名【德清志】
　　张按岩字肖翁广陵人绍兴末居湖州党韩胄厯参知政事知枢宻院见宋史其人无足述也王大有平江人乾道八年进士
　　说友事其兄直友谨宦寖逹至参知政事直友无一钱食客輙为万钱具费皆出参政叶水心袁公墓志
　　赵与字德渊燕王八世孙希怿第三子居湖州嘉定十三年进士嘉熈三年直敷文阁知平江兼淮浙发运使特置司领其事自与始四年郡中饥分塲设粥以寓公方万里为人所推敬委请董役全活者数万人寳祐三年以观文殿学士再守郡行乡饮射礼于学宫复脩饰殿堂斋庐广弦诵以严教飬学宫弟子为立生祠明年兼提刑六年除江东安抚使知建康府景定元年复知平江匄祠封周国公八月卒赠少师谥忠惠学者称为节斋先生【宋史参姑苏志】
　　右史徐元杰暴亡程公许亟奏于朝绅中选公正明决无所顾忌者専莅其事分别首从必诛无赦疏入不报物论沸腾临安尹赵与奏乞置狱天府帝从之公许缴奏与乃嵩之死党乞送大理寺命台臣董之诏殿中侍御史郑宩宩囘懦首防事竟不白然公论莫不伟公许【宋史新编　公许寓吴兴见掌故】
　　陈贵谊字正甫福清人父宗召字景南因赘而居昆山淳熈二年登第厯工部尚书后寓武康贵谊亦卜居焉庆元五年进士又中博学宏词科厯太学博士时议更楮币法贵谊转对言楮劵之令使奸恶得逞道路怨咨非所以祈天永命固结人心主议者摘其熈宁新法之语激怒时宰再迁将作监丞兼魏惠宪王府学教授迁秘书郎出知江隂军提举江西常平召赴行在未至授礼部郎官属金人大扰淮蜀又指陈时弥逺滋不乐讽言官论罢主管崇禧观起知徽州召授司封郎官兼翰林权宜理宗即位累迁中书舎人升兼直学士院内侍溢受恩赏辄封还诏书迁至参知政事兼同知枢宻院事出帅汴洛时已移疾犹上疏力争五上章乞归转四官加邑封致仕卒赠少保资政殿大学士【宋史新编参魏鹤山昆山志】
　　丁大全与董宋臣表里浊乱朝政牟子才累疏辞归初子才在太平建李白祠自为记曰白之斥寔由髙力士激怒妃子以报脱鞾之憾也力士方贵倨岂甘以奴自处者白非直以气陵亢而已盖以为扫除之职固当尔所以反其极重之势也彼昏不知顾为逐其所忌力士声势益张宦官之盛遂自是始其后分提禁旅蹀血宫闱虽天子且不得奴之矣又冩力士脱鞾之状为之賛而刻诸石属有拓本遗宋臣宋臣大怒持二碑泣诉于帝乃与大臣合谋嗾御史交章诬劾子才在郡公燕及餽过客为入已降两官犹未巳帝疑之宻以椠问安吉守吴子明子明奏曰臣尝至子才家四壁萧然人咸知其清贫陛下毋信谗言帝语经筵官曰牟子才之事吴子明乃谓无之何也众莫敢对戴庆炣曰臣忆子才尝缴子明之兄子聪帝曰然事遂觧盖公论所在虽仇讐不可废也子才事亲甚孝弟子方客死公安挟其柩葬安吉女弟在眉山防其家于兵火致之安吉在吉州文天祥以童子见即期以逺大所荐士若李芾赵昴发刘祓家铉翁皆为忠义士平江守吴渊籍冨民田以千余畆遗子才皆却之身后家无余赀卖金帯乃克【宋史】
　　胡荣字宗叟歙人登淳祐四年第忤贾似道差知抚州似道嗾江西安抚曽渊子俟荣至隂圗中伤荣见几勇退寓吴兴溪之上似道南窜以将作大监召命下而世运新矣徒歩归歙【洪焱祖胡大监】
　　陈存字体仁龙泉人太学上舎淳祐七年第三人文章政事皆有闻誉仕至兵部尚书端明殿大学士知庆元府沿海制置使【括苍彚纪】
　　戴表元序陈无逸诗称其祖龙泉公居湖即存也寿昌徐文鳯从吴兴陈本斋先生存受春秋故其经学卓有源委权知象山县以慈惠称本斋开阃沿海辟入签防咨决庻务全活者尤众【严州府志】
　　度宗时诏卿监以下荐人材将作监杨文仲荐陈存王栢等十有八人皆名士也【宋史】
　　卫富益崇德人防有异质识见髙逺不为章句学尝负笈徃从金仁山学深探易理金卒复受业于许白云白云重其噐识以友处之悉究性理黙识心融许卒以义制服既而归曰生何与草木禽兽同朽腐哉自以先世厯蒙宋泽闻宋亡于崖山日夜悲泣设坛具祭文天祥陆秀夫等词并哀惨观者无不堕泪又称夷齐何人耶冯范何人耶遂决意不仕隠居教授创白社书院于石人泾春秋社日祀先圣乡贤防布衣友赋诗讲道缙绅仕元者不得就列风度飘然士林髙之至大间有司欲荐闻不就怪其迂毁其书院遂擕仲子隠于湖之金盖山学者翕从所着四书考证性理集义易经集説读书纂要耕读怡情等录至治间长子迎飬还故里自号耕读居士絶不言世务不理城市或有乞诗文者辞曰吾欲胸中涵养德性而已有何説为尝语诸子曰士之品三道德为上冨贵功名何足慕哉一日遘防疾取所著书悉焚之曰吾志晦迹况奥处宋儒究尽安用防此糟粕耶平生推崇儒术辟异端表里洞彻动定坦夷接人无贵贱亲踈贤者服其德不贤者服其化卒年九十六门人沈梦麟黄彛郑忠相率制服于旧隠金盖山私諡曰正节先生正德间刘督学瑞賛曰逺宗正学独抱遗忠【崇德志】
　　史光蜀青神人嘉熈戊戌光年十二以避难迁湖州光之居湖也广自植立遂以武科奋绩官武翼郎浙东兵马都钤辖娶闵氏二子曰圭文故宋举进士修职郎瑞安府司户参军至大间将教授平江之嘉定未上而卒曰璋文早世圭文之防也闻母有疾痛不忍聼更以烬爇左右臂以代痛母疾止乃已武翼尝病累月视药未尝解帯病亟哀号祈天愿以已寿益父梦或告之曰感而孝念予三龄武翼果又三年乃终娶程氏子三人台孙厯浙闽两帅幕【阙】孙由舶司幕长将改除喜孙业进士孙六人名之曰渊源澄清润泽盖有所识也【虞伯生史氏程夫人墓志】
　　厐朴字夷简谦孺孙宋末补春秋员家松陵贾似道聘为塾师不赴锢不得试从方逢辰讲学元初诏行台御史程钜夫访南士徴不起强至再出授翰林修撰兼礼部时敕修宋辽金三史总裁托克托同官多北人欲统金附宋朴曰昔曹魏有中原不附蜀汉元魏有中原不附齐梁此纲目所以重大统也今大元继宋统近接汉唐逺接三代若承金统舍宋统恐非所以示广也托克托不从同事门人贡师道复力辨之拟转外秩朴引归寓居南浔赵孟頫陈孚咸与倡和自号五湖狂叟【厐氏家乗】袁桷字伯长庆元人举茂才异等自号清容居士寓吴兴大德间为翰林国史院检阅官时初建南郊桷进十议多采之至治元年迁侍讲学士桷在词林朝廷制册勲臣碑铭多出其手所着有易説春秋説清容居士集【劳志】
　　袁桷读书吴兴有清容书院临苕溪对弁山后山题云人同緑水长为主座有青山不计年【尧山堂外纪】
　　杨维桢字亷夫诸暨人举进士署天台尹维桢为文拟先秦两汉诗尤名家有诏修辽金宋三史维桢作正统辨千言司徒欧阳见之叹曰百年后公论定于此矣四海兵乱遂浪迹浙西山水间明兴天下大定诏徴遗逸之士修纂礼乐书颁示郡国维桢被召至京师肺疾作而卒【劳志】
　　崔复钱唐人父谦逺祖晋与赵文敏有世契之好故复妻文敏孙仲穆女洪武六年徐大章为铭其墓且云复有学行善绘事次子晟亦工篆晟字彦晖爱吴兴山水营别业一区于弁山之号云林小隠大章仍为作记苏平章又为作云林小隠词【苕纪】
　　艺术徴第八【神仙羽流附】
　　姚最僧垣第二子也最防在江左迄于入闗未习医术天和中齐王宪奏遣最习之宪又谓最曰博学髙才何如王褒庾信王庾名重两国吾视之蔑如接待资给非尔家比也勿不存心且天子有勅弥须勉励最于是始受家业十许年中畧尽其妙【后周书】
　　朱肱吴兴人进士登科善论医尤深于伤寒在南阳时太守盛次仲疾作召肱视之曰小柴胡汤证也请并进三服至晩乃觉满又视之问所服药安在取以视之乃小柴胡散也肱曰古人制防咀谓剉如麻豆大煮清汁饮之名曰汤所以入经络攻病取快今乃为散滞在鬲上所以胃满而病自如也因依法旋制自煮以进二服是夕遂安因论经络之要盛君立賛成书盖潜心二十年而活人书成道君朝诣阙投进得医学博士肱之为此书固精赡矣尝过洪州闻名医宋道方在焉因擕以就见宋留肱欵语坐中指驳数十条皆有攷防肱惘然自失即日解舟去由是观之人之所学固异耶将朱氏之书亦有所未尽耶后之用此书者能审而慎择之则善矣【泊宅编】
　　王克明字彦昭乐平人徙湖州乌程绍兴乾道间名医也魏安行妻风痿十年不起克明施鍼而歩履如初庐州守王安道风噤不语旬日他医莫知所为克明令炽炭烧地洒药置安道于上须臾而苏金使黒鹿谷过姑苏病垂死克明治之明日愈名闻北方张子盖救海州战士大疫克明时在军中全活者几万人克明颇知书好侠尚义常数千里赴人之急初试礼部中选累任医官王炎宣抚四川辟克明不就炎怒劾克明避事坐贬秩后迁至额内翰林医痊局赐金紫【宋史新编】
　　凌汉章湖州人少学针灸三杀人乃弃其针于水中针皆上浮水面汉章曰天命我矣拜而受之遂精研其术名动天下尝至常熟寓东海汤礼家早起闻其邻徐叔元家哭甚哀往问之乃其子妇以产难死叔元以为不祥将舁出付火葬汉章急止之命其夫发棺揣胸前尚微温出针下数穴良久子下妇得生又一跛翁扶杖过之自言少多疮疡有庸医误折针膝中今杖行二十年莫能愈汉章为从肩臂上针三四穴折针从患处突出弃杖再拜而去【髙坡异纂】
　　乡人顾谦治二年五月得疾夜见金冠绿袍者踞坐梁上呼谦名曰我天医也为谦具説致病之故又授以数百言曰子能行此可为名医善记之勿忘也自是顿瘳而得耳瞆至冬月往谒凌汉章求针治汉章为针两耳移时而愈曰子尝为天医药乎谦惊问所自知汉章曰大凡天医治病药耳中药入而气闭故聩也谦乃具言所见曰先生神人也然谦自病后追绎与人问答之语皆厯厯分明独所授要言茫然不记一字【庚巳编】
　　吴兴西湖民景养善相【详封爵徴】
　　于頔刺湖州行县至长城方山其下有水曰西湖【旧唐书于頔传】
　　吴菰城妪善相吾粲数嵗时妪见之曰是儿有卿相之骨粲后厯太子少傅【吴志】
　　南宋丘叡吴兴人善卜筮【详官师徴徐孝嗣】
　　沈立精堪舆之术自卜兆于里兆云后出宫妃今其孙为宸妃【归安志】
　　以下神仙及羽流
