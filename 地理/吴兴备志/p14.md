<!-- { "loadSidebar": true } -->
　　孙畋字无逸绍兴元年知钱唐县以谗谤免所居官公议讼公非罪差建宁府粮料院未赴改湖州安吉县厯签书镇江判官【孙觌撰墓志铭】
　　徐良能字彦才绍兴五年进士知安吉竭力赈艰食之民除水灾之赋民为之绘像祀于学宫及刻石以纪其政去之日争致赆一无所受待次家贫至出产以给食处之泰然厯龙图阁侍制【兰溪邑志】
　　范镕字茂寛知武康父老诉前令定物力溢故者十余万科输不前欲更之吏白板已上郡须三嵗可改曰是困吾民一日不可可三年乎立除其十之二继列其弊白于郡追易前板民以为利【上】
　　乾道六年知湖州长兴县茹骧坐賍免编管台州仍籍没家财叅知政事钱良臣奏臣昨任淮东总领日失举茹骧改官今以賍败法当同坐诏览良臣所奏乃欲以身行法国有常宪朕不敢私勉从所请可镌三官于是陈岘张宗元赵磻老徐本中并坐举骧各降三官【文献通考见登科録】
　　茹骧之字曰伯骏嵊县人绍兴戊辰进士
　　史岩之知长兴县嵩之弟也【见叶水心史进翁墓志】
　　镏有开廸功郎安吉州乌程令【欧阳镏更亝墓碑】
　　陈希莆田人通直郎知武康县【楼攻媿陈居仁行状】
　　林大中绍兴三十年进士调左廸功郎湖州乌程县主簿贫甚俸薄郡欲日有赠餽卒谢之所立已如此淳熙七年知湖州长兴县县在浙右号称难治公益究心官事民情孚洽若有相之者嵗饥官无赢蓄公方忧虑而无策夜半涌水自荻浦灌河声震数里米舟辐辏阖境以为神和买比经界前増四之三公必欲寛之推见众弊获免者五千余户增输以实者帖给讼牒必竟曲直不许私和或谓恐益多事公曰此乃省事之法也以是诟讼日稀期限寛而信可展而不可违去如始至所下文移无一纸遗于民间【楼攻媿林正惠公神道碑永康县志】
　　大中字和叔厯中书舍人给事中以忤韩侂胄罢归或劝通胄书对曰福不可求吾为省郎时一言承意岂至今日耶客曰纵不求福盍亦免祸对曰福不可求而得祸可惧而免耶侂胄诛即召见试吏部尚书签书枢密院事谥正惠【宋史】
　　詹仪之遂安人时张栻守郡吕祖谦分教仪之日以学问为事尝宰乌程终吏部侍郎【谈志叅严州志】
　　仪之字体仁从晦庵先生游见朱文公大全书问中时又有门人詹体仁字元善者亦从文公游吾郡寓公也
　　方道字夷吾严州人淳熙八年以通直郎知湖州武康县武康宻迩行都易致越诉君律身既严剖决公平不科罚一钱寛猛得宜讼亦衰少县出丝纩赖以济税课郡利其羡使别储以候命县无所从出商人患苦倍征旁出山蹊公私交病君请于郡复旧规蠲宿逋申法禁减则例以招之曾不逾时来者辐辏井邑为之改观米运至丰储仓退却至数百斛典吏鬻妻子不足以偿君为于他州贱籴取赢以补其数又以余赀代下五等畸税义役良法也行之或反以致害君更立规式劝谕诚笃民咸信之追科不事鞭扑间出郊埜食用百须皆随无纎粟之扰于是争先就役他县至取以为法后有欲更张者老防叩阍几二千人竟仍其旧尝久雨有怪民出昌言水且大至人皆悚惧谋避亟捕至庭焚其书械系以俟既不騐杖而逐之有诉夫久出不还知其必死而迹不明者君为设方畧得姓徐者一问即承境内盗贼帖息雨旸致祷多騐洊值丰年上下熙然提刑刘公頴行部谓太守曰自蘓至此惟武康无一词致前盖君专务行所学视四境如一家不表暴以取赫赫名而民受实惠其去也遮道挽留越境追送者不以数计终淮南安抚司叅议官所着有觉斋闻见録【楼攻媿方君墓志】宋蔡开字子明崇徳人淳熙辛丑第进士宰徳清值军兴征调县为不扰及去民攀留之厯知卲武着畏亝集十五卷【万姓统谱】
　　萧徳乌程令杨万里淳熙荐士録云徳藻文学甚古气节甚髙其志常有为其进未尝茍合老而不遇士论屈之今为湖北叅议官【徳藻详见掌故】
　　郑昭先字景绍闽县人淳熙进士初主浦城簿叹曰侥幸一第问学未悉遂游朱文公之门迁知归安邑民爱之累官知枢密院事兼叅知政事进右丞相辞不拜立朝累有奏防言皆切直谥文靖有【阙】湖遗稿五十卷真徳秀为序【八闽志】
　　莫若冲字子谦淳熙乙未进士尉湖之安吉郡委聴断争者心服改秩知安吉邑人交庆以平允称【崇徳志】徐浚字明道绍兴甲戌进士始尉徳清有声改秩知乌程多惠政【上】
　　俞应符字寳文钱唐人归安令嘉定十四年自给事中除签书枢密院事
　　蒋重珍字良贵无锡人嘉定末进士第一签判奉国军理宗召入对首以自天子以至庻人所当知者本心外物二者之界限为言次论苞苴盛行民为其害迁校书郎辞不就明年待命霅川移文閤门请对当路惮之寻知安吉州歴官刑部侍郎致仕諡忠文【宋史】
　　赵与懽字悦道宋宗室嘉定进士以直寳章阁知安吉州有富民愬防子察之非其本心姑逮其子付狱徐亷之乃二兄强其父析业与懽晓以法开以天理皆欣然感悟又嫠媪仅一子亦以不孝吿留之郡防日给防馔俾亲馈晨昏以礼未周日母子如初二家皆画像事之厯户部侍郎权兵部尚书尝谓士大夫有贪声则虽竒方奥学徒以蠧国害民耳追封奉化郡王【宋史】
　　衢按郡志前事逸之后事以为二子悮且逸画像句
　　赵潗字伯逺淳熙间为长兴令邑蝗潗募力收捕至三千余石又大旱河竭米价腾涌潗出官钱增直籴粟粟商辐辏人皆得济士民咸徳之【浙江通志】
　　诸葛千里乌程令【详主簿吕午条】
　　陆景文字叔辨为安吉令【松江府志】
　　赵彦衞字景安绍熙间宰乌程有能名厯通判徽州有云漫抄二十卷续钞二卷【书録解题】
　　余端礼字处恭龙游人第进士知乌程县累迁吏部尚书同知枢密院事少保郇国公赠太傅谥忠肃【宋史】蒋岘字伯见奉化人性刚不阿庆元二年进士令武康有治声【浙江通志】
　　寳庆丁酉火灾议者以为济王之寃殿院蒋岘谓火灾止是失偹更无余説且云君臣已定父子不可言兄弟不当问此周公谨所志者又宋史王迈传云蒋岘附弥逺迈劾之按此则岘为能吏不可谓纯臣矣
　　顔逸顔子四十一代孙武康令【圣门志】
　　章鉴字君保嘉熙中令余杭志确而众信洁而吏庄虑深而弊浅俗和刑清逺慕近悦【谢梦生东莱读书堂记郡志入古迹类今出之】
　　张按晩宋有两章鉴一字公秉分宁人咸淳间拜右丞相所称满朝懽者其人也君保为昌化人见癸辛杂识
　　李芾字叔章衡州人知徳清县属浙西饥芾置保伍赈民活数万计迁主管酒库所徳清有妖人扇民为乱民蜂起附之至数万人遣芾讨之盗闻其来众立散移浙西提刑时浙西多盗羣穴太湖中芾迹得其出没按捕之盗骇散【宋史】
　　韩补玉山人奉议郎知安吉州武康县【程洺水集】
　　衢按劳志有韩亚卿岂即其人
　　安吉州归安令黄申【戴表元浏阳教授李君志李余姚人申之外孙按劳志有黄荦】梁琮字宗本相台人至元中宰长兴慨然以敬教劝学为急敦诗书礼逢掖每儒官教授必亲至讲室与诸生疑难答问质判精防胥吏文无害者咸在列聴率至夜分乃罢【髙纯厚长兴修庙学记】
　　魏信为归安令博闻强记终日端坐人莫敢干以私者时定浙西坊里之役信以田为率贫富均一民怀其惠【劳志】
　　赵孟实黄岩人宋宗室知长兴县【黄岩邑志】
　　沈拱辰字国祥吴县人至元丁丑尹安吉锄强植弱奸豪屏迹事至立决吏受成而已【浦志】
　　李拱辰字廷弼滏阳人皇庆二年春升承值郎湖州路归安县尹邑附于郡事多掣肘公守法不附有争家财而骨肉相者谕以天理感悟而去有以死狱诬平民者折以片言遂伏其辜京师贵近有指邑民之妻为其逃婢者中使督捕甚急公不为遣卒归其夫每嵗二税先期至者輙劳以羊酒人皆知劝莫敢自后前是土田多荒责里胥代输其租公屏吏卒步入阡陌间视地之肥瘠定为嵗入之数募有力者使垦种之有防经理田土奉行者率务增加以为功公不茍随聴民自占主者以所增田仅百五十顷议倍加其赋公曰吾官可弃民不可病也卒从公言仍其旧台省交章举公亷能延祐四年夏除承徳郎中书户部司计【黄溍李公志】
　　衢按郡志俱以字为名宜改正
　　张炯字元明武康县尹筑渠堰御水患民赖其功终湖州府尹【崇徳志】
　　张炳字元晖炯弟安吉县尹循良著绩有去思碑【上】杜遂徳清令【金华县志】
　　按劳志有吕遂岂姓误与
　　僧努别名巴哩承务郎乌程县达噜噶齐【程雪楼秦国先墓碑】赵桂缙云人延祐间乌程县尹【黄学士集括苍彚志】
　　朱徳润字择民昆山人工诗文延祐末游燕赵孟頫荐之召见命为编修明年授镇东儒学提举以归喀喇库库袁桷皆与友善后摄守长兴至则市无一人乃郊召父老吿之以其故仍即印号给其照身以识别乎冦且曰汝所怖者官军耳保此则官军不汝犯于是黎民麇集未竟日得户万四千八百九十九寻以病免有存复斋稿十卷【姑苏志叅虞伯生跋】
　　曹宗辅至顺中知徳清县修令示人而人自避之爱民如子既去邑人立去思碑【一统志】
　　沈梦麟郡人至正间为武康尹不尚刑罚吏民畏服【劳志】哈喇哈达字得之北庭人至正十三年为长兴州达噜噶齐风采政事皆可称【杨亷夫长兴州庙学记】
　　于文字寿道平江人延祐二年乙科迁乌程县尹乌程有富民张甲之妻王无子张纳一妾于外生子未晬王诱妾以儿来寻逐妾杀儿焚之文闻而发其事得死儿遗骨王厚诱妾之父母置邻家儿为妾所生儿初不死文令妾抱儿乳之儿啼不就乳妾之父母吐实乃呼隣妇至儿见之跃入其怀乳之即饮王遂服辜时韩镛佥浙西亷访司事作乌程謡以纪其绩文官至嘉议大夫礼部尚书尝考试浙江乡闱所取士后多知名为文雅正其于政事为尤长云【元史】
　　韩约字彦礼真定人知长兴州有防古人夺民妻女前此莫敢谁何约至举正其罪下箬寺僧为仇人诬吏右仇相为根抵累年不决约辨其诬释之善政多此【浙江通志】
　　牟应复巘之次子归安县尹有政声【劳志】
　　杨景行字贤可泰和人举进士厯抚州路推官转归安县尹年七十以翰林待制朝列大夫致仕平生所厯州县有惠政民立石颂之【吉安府志】
　　黄以贞连州人徳清令以政事闻【宋学士集】
　　徳清县达噜噶齐布哷齐河西人县尹蘓靖临清人【黄溍徳清县学祭器集记】
　　虞安泽常熟芝溪人胜国时任徳清尹【宋濓书虞思斋事】
　　州邑佐
　　丞　　　　　　　主簿
　　尉
　　蒋静曾遇赵廷入掌故不録
　　苏颋字廷硕武功人司徒瓌子颋少有俊才一览千言弱冠举进士授乌程尉厯迁紫薇侍郎与宋璟同知政事璟刚正多所裁抑颋皆顺从其美若上前承防敷奏及应对则颋为之助相得甚悦璟尝谓人曰吾与苏家父子前后同时为宰相仆射长厚诚为国器若献可替否罄尽臣节断割吏事至公无私则颋过其父也【旧唐书】王绍字徳素太原人以厚实为士友所重顔鲁公守吴兴特器之表授武康尉【李绛王绍志】
　　许授循理喻义调武康丞满嵗葺田庐于霅溪之上忘怀进取【权徳舆许君夫人韦氏墓志】
　　薛铸汾隂人乌程尉【唐宰相世系表】
　　李金赵郡人武康尉【上】
