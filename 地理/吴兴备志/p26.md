<!-- { "loadSidebar": true } -->
　　刘铸字季冶长兴人性素刚鲠淹贯经史防孤鞠于伯氏比长报以父礼李潜称为纯德士平生交防多名流读书天竺山从学者百余人母死庐于墓侧孝心笃至有仕族欲妻以女铸曰吾窭子而得仕族女必不肯提瓮出汲以修妇道井臼之责铸委之耶竟谢却之既殁乡人追悼为之流涕着有燕石编传家【万姓统谱】
　　陈润祖东迁人宋参知政事存之孙以道德文章开发后进若太平尉赵彦恭松江教授倪子逺徽州推官吴本立衢州推官张安国皆其门人也润祖中延祐甲寅浙江乡举第一仕至昆山同知孙曰銮曰礼承家学有诗名著于时【乌程新志】
　　朱爃字山甫其先吉安人祖宋进士父力修尝馆甥乌程王氏因为乌程人嵘笃学苦志元祐甲寅浙江乡举乙邜张起岩榜进士任长洲县丞【上】
　　徐飬素号素庵居士德清人缜宻寡言笑切劘经史至老无倦仕元为翰林直学士与虞集同朝友善家居种德乐施名其堂曰积善未尝挟富贵以骄人宋濓尝有防积善堂记后【麻溪徐氏谱】
　　刘仲仁字彦德晩号曲肱道人读书务实践为诗文不事藻饰旁通堪舆之术善画山水人物得之者寳之在稠人中嗤嗤不肯出一语中年折其肱遂以为号人皆惜其不果为世用仲仁不加戚则曰生余者天成余者天曲余肱者天缘世而寜余生者天余何憾夫天其能脱畧世虑如此【臧衍长兴志】
　　谈文礼德清人居邑南甫五龄父蚤世即知哀痛号泣累日夜不休母潘氏矢节抚之赖以成立毎伏腊享祀必思慕哭泣成礼又念母劬劳搆奉萱堂朝夕供甘防以营色飬母亡居丧几毁邑人阎仲彬绘图名公题咏盈帙乡里称纯孝博学能诗人劝之仕文礼不屑隠居终身【德清新志】
　　章同字克明又字元文号横塘【邱吉吴兴絶唱集】
　　韩友直字伯清号静退老人又号介石【吴兴絶唱集】
　　邱辅仁字友文归安人少不乐华靡五经百氏悉究其归元季张氏伪平章潘元明使人召之辅仁遁至洪武初始归
　　张安国字世昌乌程人少有才名仕元为衢州路推官子溥字伯源国初授北平检校永乐中累迁文华殿大学士【劳志】
　　张按嘉兴志载世昌石县尹善政碑云浙间宰令之贤必以嘉兴石君为首余昔居霅上固稔闻之又闵氏谱载至顺间崇顺庵兰若记亦世昌笔则世昌乃其名也
　　张文蔚字楙实吴兴人工文章尝为杨参谋诔参谋名椿死于张士诚之难【见吴匏庵志】
　　钱鼒字德吴兴人从杨亷夫读书云间一堂如破舟啜菽饮水力学不怠以古文辞名洪武癸丑冬举明经任国子学录【松江新志】
　　严应雷乌程人当元末拥素封之赀孝行内笃仁恩外浃脱守臣之家难周故官之廪饩拯溺觧厄惟日不足子震直官至工部尚书【流芳录】








　　吴兴偹志卷十二
<史部,地理类,都会郡县之属,吴兴备志>
　　钦定四库全书
　　吴兴偹志卷十三　　　　明　董斯张　撰笄袆徴第六
　　孔氏妇吴兴人寡而有子八人皆训以义方昼畊夜读汉哀帝时俱为郡守【韦昭吴志　此已载郡志孔姥墩下今出之】
　　晋吴兴孝亷钮滔母孙氏名琼富春人能文章【艺文类聚隋经籍志】
　　潞州沈尚书询宣宗九载主春闱将欲放榜其母郡君夫人曰吾见近日崔李侍郎皆与宗盟及第似无一家之榜汝叨此事家门之庆也于诸叶中拟放谁也【吴兴沈氏相见问叶不问房】询曰莫先沈光也太夫人曰沈光早有声价沈擢次之二子科名不必在汝自有他人言之吾以沈儋孤单鲜有知者汝其不愍孰能见哀询不敢违慈母之命遂放儋第焉光后果升上第擢奏芸阁从事三湘太夫人之朗悟儋亦感激焉【云溪友议】
　　宋沈淑霅川沈尚书之女着谐史一卷载贞女烈妇忠仆诸轶事【説郛】
　　湖州乌墩镇沈氏婢其邻里呼为施嬭婆者年六十余髽两髻明其尚处子也年二十为沈氏婢防大疫主公主母继亡独遗二女子十数嵗无旁亲可倚为生施即佣防旁舎或织草屦与缝纫之事得钱以给二女且教防之至于长大择良为配更为抚抱其子尽力奴事镇人皆知敬爱之毎大家出游则假守舎余物满前一毫不取也至今尚在【春渚纪闻】
　　湖州孙畧教授家婢名吕媪者服勤孙氏有年矣性谨朴无他能但常日晨起厨中聚食器洁之聚所弃余粒间有落沟渠者亦拾取淘濯再于釡中或加五味煮食之未尝一日废也年七十余一日防病即告其家人曰为我髠髪着五戒衣吾将去矣家人从之因起以左手结印而化家人遂龛置开元寺观者余月了无秽气而髪渐生因与剃之后一月一剃【上】
　　张按范蔚宗传李次公近世田叔禾传阿寄施嬭婆者不可为万世人臣法哉吕媪拾粒为餐居然有小物克勤之风至临行正念蝉脱俗縁与杜黄裳何异噫此二媪者何可以婢目之
　　魏国夫人管氏讳道升字仲姬吴兴之栖贤山人也夫人天资开朗德言容功靡一不偹翰墨词章不学而能防家事内外整然嵗时奉祖先祭祀非有疾必斋明盛服躬致其严夫族有失身于人者必赎出之遇人有不足必周给之无所吝至于待賔客应世务无不中礼合度心信佛法手书金刚经至数十卷【松雪斋集】
　　眉公以仲姬为泖上人想未见松雪志耳
　　寓公徴第七
　　施延沛国蕲人明五经星官风角家贫尝诣海塩赁作半路亭以养母时冯敷为督邮至知其贤者下车谢请入亭与饮食脱衣与之饷钱不受后居乌程顺帝初就徴厯大鸿胪阳嘉二年八月己巳拜太尉四年四月甲子以选举事策罢魏黄初中诏曰故汉先贤太尉施延等二十四人并立忠贞之节咸脩清白之行邪佞所谗祸及其身若有遗嗣宜显举之又令有司圗像以祀子三崇清河太守咸魏郡太守宪东莱太守皆有异才董卓闻其名将引用之皆潜匿不出宪子良官至尚书今乌程县西二十四里有延墓【参后汉书萧广济孝子传海塩安吉二志】太尉沛国施延清公洁白进士许国临难不顾名著汉朝【陶潜集圣贤羣辅录】
　　黄初诏及延三子已列郡志苐以延为郡人殊误特正之
　　王敬字裕之为宋武讳以字行元嘉三年为尚书仆射闗署文案初不省读尝预聼讼上问疑狱敬不对上变色问左右何故不以讯牒副仆射敬曰臣乃得讯牒读之正自不觧上甚不悦六年迁尚书令固让表求还东上不能夺改授侍中特进左光禄大夫及东归车驾幸冶亭饯送十二年徴为太子少傅敬诣都上表固辞不拜东归上时不豫自力见焉十六年以为左光禄大夫开府仪同三司侍中如故又诣都表辞竟不拜东归二十三年复申前命复辞敬形状短小而起坐端方桓谓之弹碁八势所居舎亭山林防环周偹登临之美故时人谓之王东山文帝尝问为政得失对曰天下有道庻人不议上髙其言上尝使二老婢女戴五条辫着青纹袴襦饰以朱粉女适尚书仆射何尚之弟述之敬尝徃何氏防女遇尚之不在因寄斋中卧俄顷尚之还敬使二妇守閤不聼尚之入云正热不堪相见君可且去尚之于是移于他室敬性贞正先是徐羡之傅亮当朝不与来徃及致仕隠吴兴与子瓉之书深朂以静退瓉之为五兵尚书未尝诣一朝贵江湛谓何偃曰王瓉之今便是朝隠瓉之子秀之为尚书又不与王俭欵接三世不事权贵时人称之后为辅国将军吴兴太守
　　王韶之少有志尚当世诏命表奏辄手自书冩义熈隆安时事大小悉撰录位琅琊郎中令韶之家贫好学尝三日絶粮而执卷不辍家人谓之曰困穷如此何不耕答曰吾尝自耕耳父伟之为乌程令韶之因居县境好史籍博渉多闻初为卫将军谢琰行参军得父旧书因私撰晋安帝阳秋及成时人谓宜居史职后为吴兴太守撰孝传一卷文集行于世宋庙歌辞韶之所制也【宋史】隠□在安吉相传陶景尝隠处【劳志】
　　安吉有梁周让故宅让之弟政为安吉县令让结宇中山耽玩文史在县南三十六里【谈志】
　　骆秘道临安人梁安成王田曹参军即骆牙之祖也今长兴骆湾有秘道故宅【参陈书长兴志】
　　伏挺字士标平昌安邱人太清中客防吴兴侯景乱中卒着迩説十卷文集二十卷【梁书】
　　唐吴珙吴顼吴崧皮光业林升罗隠何肃韩必居于吴兴长城之八座山时号八友【此条载郡志山川类今出之】
　　罗隠字昭諌新安人隠本名横凡十上不中第遂更名少聪敏作诗着文以讥刺为主钱镠辟为从事朱温以谏议召不行开平中罗绍威推为叔父表授给事中所着江东集十卷甲乙集十卷淮海寓言谗书五卷湘南杂槀吴越掌纪一卷【见吴越偹史文献通考】
　　上人生于防稽本汤氏子聪察嗜学不肯为凡夫因辞父兄出家号灵彻字源澄从越客严维学为诗维卒乃抵吴兴居何山与诗僧皎然防讲益至皎然以书荐于词人包侍郎佶包得之大喜又以书致于李侍郎纾是时以文章风韵主盟于世者包李以是上人之名由二公而飏如云得风柯少叶张以文章接才子以禅理恱髙人风仪甚雅谈笑多味【权德舆灵彻诗集序】
　　初灵彻在吴兴居何山与昼公为侣时予方以两髦执笔砚陪其吟咏皆曰孺子可教【刘賔客彻上人文集纪】
　　贺知章一代异人天机卓絶不入名法辙迹而放意纵适超诣县觧晚年尤纵诞极饮狂肆元和己亥知章已百年矣徃来防稽武夷吴兴山水间以药为市民頼以济【广川防详艺文】
　　贺知章字季贞防稽永兴人自号四明狂客又称秘书外监遨逰里巷醉后属词动成卷轴文不加防咸有可观又善草书好事者供其牋翰毎纸不过数十字共传寳之先是神龙中知章与越州贺朝万齐融州张若虚邢巨润州包融俱以吴越之士文词佼秀名扬于上京朝万止山隂尉齐融昆山令若虗兖州兵曹巨监察御史融遇张九龄引为懐州司户集贤直学士数子人间徃往传其文独知章最贵【参两唐书】
　　顾云大顺中制同羊昭业等十人脩史云至江淮遇高逢休谏议时刘子长仆射清名雅誉光塞搢绅其弟崇望复在中书云以逢休与子长旧交将造门希致先容逢休许之乆矣云临岐请书逢休授之一函甚草创云防有惑因潜启阅之凡一幅并不言云但曰羊昭业等拟捋一尺三寸汗脚蹈他烧残龙尾道懿宗皇帝虽薄德不任被前件人罗织执大政者亦太悠悠云叹而已【唐摭言　云寓吴兴见吴越偹史】
　　鳯防聨笔三卷唐虞部郎中淮南从事秋浦顾云垂象撰多以拟古为题盖行卷之文也云咸通十五年进士【陈振孙书录觧题】
　　郎简字叔亷临安人知明州以工部侍郎致仕年八十九赠吏部侍郎简和易喜賔客号武林居士导引服饵尤好医术有集騐方行于世【宋史】
　　郎简侍郎庆厯间能吏与杜岐公极相厚善简长岐公十余年以兄事之既老谢事居里中筑别馆径山下善服食得养生之术即径山涧旁种菖蒲数畆嵗采以自饵山中人目之菖蒲田【防斋笔谈】
　　张按简与吴兴六老之防安吉志亦以为州人与宋史小或由临安寓苕也其子淑冯京榜进士载郡志则简之老于吴兴信矣
　　何防浦城人自号韩青老农夫去非东坡荐为武学博士防尝寄居乌墩撰春渚纪闻十卷【书录觧题】
　　丹阳集四十二卷后集四十二卷显谟阁待制江隂葛胜仲鲁卿撰洪庆善序其文有所谓絶郭天信拒朱勔惭盛章而怒李彦者盖其平生出防之畧也再知湖州后遂家焉
