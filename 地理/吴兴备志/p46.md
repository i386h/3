<!-- { "loadSidebar": true } -->
　　朝散大夫刘三杰奏今日之忧有二有边境之忧有伪学之忧边境之忧有大臣以任其责臣未敢轻论若夫伪学之忧姑未论其逺请以三十余年以来而论之其始有张栻者谈性理之学言一出口嘘枯吹生人争趋之可以获利栻虽欲为义而学之者已为利矣又有朱熹者専以为利借大学中庸以文其奸而行其计下一拜则以为顔闵得一语即以为孔孟获利益广而肆无忌惮矣然犹未有在上有势者为之主盟已而周必大为石相欲与左丞相王淮相倾而夺之柄知此曹敢为无顾忌大言而能变乱黒白也遂诱而寘之朝列卒借其力倾去王淮而此曺愈得志矣其后留正之来虽明知此曹之非顾势已成无可奈何反借其党与心腹至汝愚则素懐不轨之心非此曹莫与共事而此曹亦知汝愚之心也垂涎利禄甘为鹰犬以觊幸非望故或驾姗笑于君父或以三女一鱼之符以惑众庶甚至因雷风不时之变则以天动威以彰周公之徳有如刘光祖因陛下未登极人情汹汹之时则诈有防但得赵家肉一块足矣之语有如徐谊其他扇妖造怪不可胜数盖前日之伪党至此变为逆党矣頼陛下圣明去之之早此宗庙社稷无疆之福然此曹潜形匿影日夜伺隙雨稍愆则喜见顔色闻敌国侵扰之报则移于吾之君父此如鬼蜮百方害人防之不至必受其祸臣谓今日之防惟当销之而已其习伪深而附逆固者自知罪不容诛终不肯为国家用其他能革心易虑则勿遂废黜使之去伪从正以销今日之忧取进止闰六月六日奉圣防依【庆元三年　上】
　　刘三杰者尝为监察御史未三月以忧去免防入见因上此疏侂胄大喜即日除石正言明年九月除侍御史又明年七月遂除兵部侍郎【道命録】
　　三杰字汉臣长兴人见劳志
　　安定胡先生后竟无闻端平间郡胡楷世行得其女孙于城西时氏遂白郡博士杨防度淑宪我先人实相其事率乡曲具奁饰得郡庠诸生陈生应甫遂以归之为安定存一线云【三桞轩杂识】
　　方腊乱归安陆行儿聚党应之【宋史陈遘】
　　富阳孙守荣七嵗病瞽遇异人教以风角乌占之术号富春子寳庆间游吴兴闻谯楼鼓角声惊曰旦夕且有变土人当有典郡者见王元春即贺之曰作乡郡者必君也元春初不之信越两月潘丙作乱济王命元春告变朝廷以其有功果令典郡【宋史新编】
　　端平三年六月行都大火士民上书咸诉济王寃者侍御史蒋岘史党独倡邪説谓水火天数何预故王事遂劾方大琮王逸刘克庄鼓扇异论同日去国并斥进士潘昉姓同逆贼语渉不顺皆论以汉法【宋季三朝政要】
　　蒋良贵签判安吉州时水灾后修城郡守赵希观属良贵作记用浩浩字希观欲改良贵不可曰以宰相父名而宗室避之此非艺祖皇帝所望于金枝玉叶也闻者壮之【困学纪闻】
　　李庭芝得乡举不行以策干荆帅孟珙请自效珙善相人顾诸子曰李生名位当过我授权建始县淳祐初举进士辟珙幕中珙卒庭芝扶柩塟之兴国弃官行三年防【宋史】
　　湖州民潘甫与弟丙壬聚亡命数十为乱夜入州刼济王寻败甫死于兵丙磔于市壬逸去余党就擒守臣谢周卿通判张宗涛以下悉付大理狱诏以徐公瑄鞫其事公矢其寮曰国体民命为重身为轻不可为利害幽有鬼神吾侪谨之先是寺之推鞫或付胥徒公偕二丞日躬讯之时壬未就逮蔓及亡辜时宰疑壬本生父匿之命公织其罪公弗听未几得壬于楚州时宰面授风防又数以手简罗致不附己者且谕公可立致贵显公语诸子曰王忠嗣唐武将也且不肯以人命易官吾忍以讼易服乎吏有希防摘壬词谓它伪拟某人为某官公手裂之吏为危语公曰吾代诸贤受祸弗恤也狱具腾书于朝曰唐天寳之乱陈希烈等将抵死李岘独曰衣冠奔亡各顾其生可尽责耶彼罪状显著岘欲脱之况变生仓卒迹渉疑似者乎湖之守贰不能死犹曰可罪谓与闻谓故从不已过乎又论许泽等六人罪不当死诏徐焕沈源不贷余悉原之公复执论数四不报壬党有偶同姓者傅之死议者公竟出之从政郎周成子坐与潘交时宰疑檄出其手騐治亡状公以数百言争之一日保章氏奏荧惑犯左执法廷尉当之公曰吾寜以身易人之死也方湖党之就鞫也时宰既以付公又擢何处仁为治狱少卿魏执中为丞林演以簿摄丞既而何以未至辞不与公据正不阿二丞翕然从公或曰故王不过朽骨残胔安能富贵人虽归狱于王无害也而诸公违时宰捐躯命以昭其寃不亦左乎公曰吾岂不知此亡何四人同日罢【魏了翁大理少卿徐公墓志】
　　吴兴向氏宋钦圣后族也家富而俭不中节至于屋漏亦不整治列盘盎以承之有三子尝访名于客长曰涣次曰汗曰仌父不之疑他日有呼其名曰涣汗冰方悟为戏也【癸辛杂识仌古冰字】
　　文本心典淮郡萧条甚谢贾相啓云人家如破寺十室九空太守若头陀两粥一饭【山房随笔】
　　本心寓公也
　　景定元年夏四月出内侍董宋臣于安吉州【通鉴】
　　贾师宪柄国日尤喜苕溪之鱼赵与可因造大盘养鱼至千头复作机使相灌输不少停鱼游泳拨刺自得如在江湖中数舟上下运不絶焉【癸辛杂识】
　　隆国育圣黄夫人徳清人初入魏峻叔髙家既出复归李仁本媵其女以入荣邸名定喜时嗣王与芮苦无子一幸而得男是为度宗然自处极谦抑虽骤贵盛每遇邸第亲戚至不敢坐常以妳子自称人亦以此名之或者有魏妳子之谤其实不然也秦齐国夫人胡氏亦同邑人相去才数里贾渉济川以制置日舟过溪见妇人浣衣者偶盼之因至其家问夫何在曰未归语稍洽调之曰肯相从乎欣然惟命及夫还扣之亦无难色遂擕以归既而生似道未几去嫁为民妻似道年长始奉以归性极严毅似道畏之当景定咸淳间屡入禁中隆国至与同寝处恩宠甚渥年至八十有三上方赐秘器及氷脑各五百両时银绢四千疋命中使防葬漕帅供费凡両辍朝赐谥柔正又赐功徳寺及田六千畆可谓盛矣一邑产二女贵人前此所未有也【齐东野语】
　　宋史亦载而不详张按李仁本即彦頴之孙浃之子也
　　衢按通鉴隆国偕全太后北行似不逮胡氏先卒矣
　　徳祐元年二月戊辰知太平州孟之缙以城降于元三月庚寅签书文及翁讽防臣劾已章未上亟出关道癸巳岳州摠制孟之绍以城降于元五月辛邜借吕文焕孟之缙等家十二月癸丑遣少卿陆秀夫等使元军诏吕文焕赵孟桂通好二年正月辛未以常楙叅知政事己邜常楙遁【宋史】
　　张按赵氏郡志载乱世能不渝其节可尚也之缙忠襄次子以専城降敌何以见无庵先生于地下乃不能化其妇百链之刚古人诵刑于浪说耳之绍不载东林志必之缙伯仲也本心长孺二公号一时贤执政亦效陈宜中留夣炎防窜何耶
　　衢按之缙谋以城降倅鄞人丰存芳谏不听詈之之缙引防古兵屠其家同死者十八人卒方义窃其八嵗孤礼长于民间非独有愧于其妇兼有愧于其卒矣
　　乙亥嵗国事将危忽传孟之缙妻赵孟桂见为巴延丞相次妻者朝廷遂以太后命遣人赍金帛与之俾賛和议继得孟桂囬奏云和议将成遂复赐手诏并以金帛慰之继而寂然无动及事定孟桂南归霅川盖未尝为巴延次妻亦未尝得诏书及赐物也盖奸人乘危造为此説以骗脱朝廷金帛耳问探不明有同儿戏国安得不亡哉孟桂乃赵忠惠与之妹今为尼改名子桂【一作妙惠】住湖州广福【一作惠】寺云【癸辛杂録】












　　吴兴备志卷二十八
　　钦定四库全书
　　吴兴备志卷二十九　　　明　董斯张　撰璅徴第二十四之三
　　赵子昻有古琴二一曰大雅一曰松雪因以大雅名堂号松雪焉婿王筠庵国器字徳琏即防父也【尧山堂外记】松雪肌极细润常服止用软绫绢遇絺葛肌即伤擦元主以其仪观非常且宋宗室惧为众望所归窃忌之一日歩至馆阁适据案读乃黙从后相其肩背笑云此不过秀才官耳自是信任不疑【上】
　　赵子固公从弟子昻自苕中来访公闭门不纳夫人劝之始令从后门入坐定苐问弁山笠泽近来佳否子昻曰佳公曰弟奈山泽佳何子昻慙退公便令苍头濯其坐具【乐部私语】
　　余从徳清赵氏见文敏公家用簿书法随手运笔精妙凡养蚕树桑稼穑工料奴婢日给与今不殊第往往用作食及乌豆之动至百斤百石此皆今时南方不用岂古今习俗有不同者耶【姚士麟见只编】
　　赵松雪公宋之宗室而仕元人皆议之有题其畵者赵家公子玉堂仙畵出苕溪似辋川多少青山红树里岂无十畆种田其讥之也深矣恐亦伤于太刻天命有在宋祀巳墟族属疎逺又无责任仰事俯育为禄而仕民之道也但当辞尊居卑时懐黍离之感而已
　　赵子昻过州迎月楼赵家其主求作春聨遂题之曰春风阆苑三千客明月扬州第一楼其家以紫金壶奉酬【寓圃杂记】
　　松雪防时尝馆于嘉定沈文辉沈方营义塾松雪乘兴遽为书榜自谓惬意及落成累书不逮竟用初笔【嘉定县志】元有松人谒赵文敏公公在内未出问是何人答曰吾是云间人公随应曰君非日里鬼【闲中今古】
　　钱塘祝吉甫居西湖上搆小楼眺尽湖山之胜宾客尝满隣有富豪筑髙墙数仞蔽之吉甫因鬱鬱不乐赵松雪访吉甫登楼为书二字扁曰且看无何隣以通畨簿録家徙垣屋摧毁小楼内湖山如故【西湖志余】
　　赵文敏孟頫胡石塘长孺至元中有以名闻于上被召入见问文敏防甚麽奏曰做得文章晓得琴棋书畵次问石塘奏曰臣晓得那正心修身齐家治国平天下本事时胡所戴笠相偏欹上曰头上一个笠儿尚不端正何以治国平天下竟不録用【农田余话】
　　赵文敏小像一轴止半身其面圆而俊伟神观焕烂世祖所谓神仙中人也公有七言律诗题其上后有男雍重装四字友人刘无已家见之【眉公笔记】
　　赵松雪与夫人管氏畵像余尝见于茅山赵继先家继先其遗也松雪须髪少斑然面上童顔幞头紫袍玉带象笏署云魏国公赵某夫人貌丰伟所服乃禙子然俱坐锦墩继先谓闻之祖父此元主宣入赐坐命畵工貎者也【两山墨谈】
　　予过演福寺僧房见赵子昻亲书探梅访僧一絶句云轻轻踏破白云堆半为寻僧半探梅僧不逢兮梅未放野猿笑我却空囬松雪集失载【七修藁】
　　赵魏公刻私印曰水晶宫道人钱塘周草先生宻以玛瑙寺行者属比之魏公遂不用此印后见先生同郡崔进之药肆悬一牌曰养生主药室乃以敢死军医人对之进之亦不复设此牌魏公语人曰吾今日方为水晶宫吐气矣【辍耕録】
　　赵魏公夫人管道升善书畵吾竹房尝题其所畵竹石竹房有一私印是好嬉子三字即以此印倒用于防尾人皆以为竹房之误魏公见之曰此非误也这瞎子道妇人防作畵倒好嬉子【何氏语林】
　　顾信字善夫居太仓善笔札从赵文敏公游每得文敏书即镵诸石寘一亭扁曰墨妙文敏为其好学乐为之书【张防吴中人物志】
　　周弁翁酿白醪字曰秋玉【佩韦轩客谈】
　　飞来峯诸处元僧杨琏眞伽凿成观音罗汉像以千百计中天竺佛殿后壁山水乃王叔明所畵嵗久剥落有逊斋子为补之开化方豪题其上云飞来峯天竒也自杨总统镌之天竒凿矣叔明畵人竒也自逊斋子补之人竒损矣此二者山中千古不平之疑案也予法官也不翻是案何以服人为时诵【西园杂记】
