<!-- { "loadSidebar": true } -->
　　姚崇本名元崇字元之武后时以字行后避开元号更今名武后朝厯任夏官尚书张柬之等迎中宗复辟崇预谋先天二年以兵部尚书同中书门下三品时承武韦凟政之后纪纲大坏宰相至十七人台省要职乃至无限数崇先有司罢冗职修法而纪官任百必各当其官责成于下而权归于上又吏事明敏朝机政务边屯士马皆黙综时决剖割不滞帝倚崇以大政而卢怀慎清谨得并相崇尝疾谒吿十余日政事委积怀慎不能决入惶恐谢帝莞然曰朕以天下事付姚崇独借卿坐镇雅俗耳崇既出须臾裁决立尽后病痁请吿帝遣使劳问日数十軰会相怀慎薨源乾曜独对所白善帝曰是必崇画有不称曰何不就崇识之迁崇四方馆养疾聴家人入侍得就咨崇固辞帝曰设四方馆为官吏徙君居之为社稷也恨不可使卿居禁中耳何庸辞已而请避位不许荐广州都督宋璟自代乃得请进开府仪同三司而老谥文宪子奕修谨至尚书右丞彛光禄少卿异宗正少卿孙【阙】侍御史曾孙合朂咸知名【唐书叅函史朂见官师征合能诗选极集传世】
　　沈伯仪吴兴人垂拱元年为太子右谕徳初韦万石议明堂大飨事上言议未能定于是伯仪等更议之厯祭酒文馆学士【唐书议载萟文】
　　武后光宅元年十月以右史武康沈君谅为正諌大夫同平章事垂拱元年君谅罢【通鉴】
　　徐齐字将道湖州长城人父孝徳以女为才人官至果州刺史齐八嵗能为文太宗召试赐所佩金削刀髙宗时累迁兰台舍人【唐书】
　　齐善于文诰甚为当时所称髙宗爱其文令侍周王等属文以职在枢剧仍勅间日来徃焉以漏泄机密左授苏州司马睿宗即位追録旧恩累礼部尚书【旧唐书】
　　徐坚字元固齐子也防有敏性圣厯中属文典厚杨再思目为鳯阁舍人様子厯黄门侍郎时观察使李知古请兵击姚州西贰河蛮既降附又请筑城重征税之坚以蛮人生梗可以覊縻属之未得同华夏之制劳师渉逺所获不补所损独建议以为不便睿宗不从令知古发剑南兵徃筑城将以列置州县知古因是欲诛其豪杰子女以为奴婢蛮众惧乃杀知古相率叛役徒奔溃姚隽路厯年不通累迁光禄大夫坚多识典故前后修撰格式氏族及国史等时论美之
　　徐坚多识典故凡七入书府【大唐遗事】
　　徐齐庄齐弟也坚进爵东海郡公迁黄门侍郎又以删定格令进爵二等坚请回授叔齐庄帝怀之封齐庄为长城县子【张九龄徐文公碑】
　　徐峤字巨山坚子也开元中为驾部员外郎集贤院学士迁中书舍人内供奉外河南尹封慈源县公父子相次为学士自祖及孙三世为中书舍人【谈志】
　　开元二十四年徐峤为大理少卿
　　徳宗敦崇外族赠沈太后父吴兴沈易直太师易直子库部员外郎介福赠太傅介福子徳州刺史士衡赠太保易直第二子秘书少监震赠太尉时沈氏封赠拜爵者百余人贞元七年诏外曾祖隋陜令沈琳赠司徒追封徐国公与外祖赠太师易直等立五庙后无近属惟族子房为近徳宗用为金吾将军【新唐书】
　　沈震德清人御史中丞麟士二十叶孙沈恪太庙斋郎麟士十九叶孙【顔真卿吴兴沈氏祖徳碑】
　　顔真卿为平原太守兼防御使以前侍御史沈震为判官【鲁公行状】
　　按此沈震岂即赠太尉者耶
　　沈怀文吴兴人举孝亷为休宁主簿丁母忧三年庐墓侧手植松栢二千株每一号恸众鸟为之哀鸣翔集墓木山中旧多虎自此乃絶【劳志】
　　沈峤乌程人父卒庐墓六年不栉不沐醎酸不入口哭则呕血刺血书经年三十而卒有文集十卷【上】
　　沈清乌程人婺州刺史大厯中李希烈陷汴州浙东西观察使韩滉使清勒嘉兴子弟四百人翼于润州士众发自升山逐逆党至汴口力战而死诏赠衞尉少卿兼左金吾卫将军即发军之地置祠以祀【劳志】
　　髙仲武评钱起诗云员外诗体格新竒理致清赡右丞没后员外为雄芟齐晋之浮游削梁陈之靡嫚逈然特立莫之与羣且如鸟道挂疎雨人家残夕阳牛羊上山小烟火隔林疎又长乐钟声花外尽龙池桞色雨中深皆特出意表标雅古今又穷达恋明主耕桑亦近郊则礼义充全忠孝兼至足可长名流为后楷式士林语曰前有沈宋后有钱郎
　　按摩诘有送钱少府归蓝田诗钱亦于归蓝田旧居望终南别业屡形篇咏似流寓于秦至续怪録谓故华州刺史徽子方义家在华州则其后竟为秦人矣【元衢】
　　钱徽字蔚章起子也厯翰林学士中书舍人加承防拜礼部侍郎出刺江州初州有盗刼贡船捕吏取滨江恶少年二百人系讯徽按其枉悉纵去数日舒州得真盗州有牛田钱百万刺史以给宴饮赠饷者徽曰此农耕之偹可他用哉命代贫民租入转湖州迁工部侍郎以吏部尚书致仕赠尚书右仆射子方义终太子宾客【新唐书】
　　方义尝为侍御史见续怪録【详□徴】
　　钱徽子可复可及皆登进士第可复累官至礼部尚书太和九年郑注出镇鳯翔李训选名家中子以为宾佐授可复检校兵部郎中兼御史中丞充鳯翔节度使训败可复为监军使所害【旧唐书】
　　钱珝字瑞夫徽防子也善文辞宰相王溥荐知制诰进中书舍人溥得罪珝贬抚州司马【新唐书】
　　后唐崔沂初仕唐昭宗时累迁至员外郎知制诰性抗厉守道而文藻非优尝与同舍顔荛钱珝俱秉笔见荛珝赡速草制数十无妨笑谈而沂自愧翌日谒相国诉曰沂疎浅不足以供词翰之职移为谏议大夫【册府元】
　　沈既济博通羣书史笔尤工吏部侍郎杨炎见而称之建中初召拜左拾遗史馆修撰位终礼部郎【唐书】
　　沈师字子言既济子擢进士登制科乙第授中书舍人性恬退无竞时翰林未有承防次当师为之固称疾宣召不起以本官兼史职俄兼御史中丞吏部侍郎【上】沈吏部师性和易不从流俗不矫亢观察三郡去镇无余蓄京城居处隘陋不加一椽所辟宾僚无非名士身没之后家至贫苦二子继业并致时名人以报施不妄【唐语林因话録】
　　传师父既济撰建中实録十卷为时所称师在史馆豫修宪宗实録未成亷察河南特诏赍一分史稿成于理所子枢询皆登进士第【旧唐书】
　　沈询咸通中检校戸部尚书昭义节度使为政简易性本恬和奴归秦通询侍者将戮之未果结牙将为乱夜攻府第询举家遇害【新唐书】
　　枢字仁伟官至丞郎人物酷似先徳见北夣言又唐诗纪事询字诚之询子舒舒子丹舒州团练教官丹子牢李氏饶州刺史见王安石贵池主簿沈君墓表
　　吴兴沈顔字可铸师孙天复初进士为校书郎属乱离奔湖南吴国为兵部郎知制诰翰林学士顔少有词藻琴碁皆臻妙塲中语曰下水船言为文敏速无不载也性闲淡不乐世利尝疾文章浮靡仿古著书百篇取元次山聱叟之説附已志而名书曰聱书其自序云自孟轲以后千余年经百千儒者咸未有闻焉天其极付在鄙子其夸诞如此陈氏曰顔师之孙其文骫骳而自叙之语极其矜负【文献通考】
　　沈既济旧志云徳清人新旧两唐书俱云吴人按王荆公贵池主簿沈君墓表云其先武康人武康族乆显至唐有既济生师则既济为吴兴产昭昭矣又晁公武读书志云吴兴沈顔师之孙沈氏谱曰师自吴兴徙吴徳清志亦同谱説
　　徳清志云武康当既济时析为徳清乆矣徳清乡贤祠首列师
　　孟庭玢昆山尉庭玢三子郊鄷郢【韩愈贞曜先生墓志】
　　杨衡吴兴人字中师弱冠有竒才与蜀郡符载北海王简言陇西李元象习业青城山楼浔阳庐阜以林壑相髙精综六籍翺翔百氏为江湖间人寻擢第礼闱侨寓荆州官大理评事【文苑英华】
　　沈光吴兴人有洞庭乐赋韦岫曰此赋乃一片宫商此即为太白酒楼记者北梦言以光为尧误光厯闽从事侍御史
　　沈亚之字下贤元和十年进士泾原李彚辟书记为秘书省正字长庆初补泺阳尉四年为福建都团练副使事徐晦后累进殿中丞御史内供奉太和三年栢耆宣慰徳州取为判官耆罢亚之贬南康尉终郢州掾亚之以文词得名狂贪冒辅耆为恶故及于贬常游韩愈门李贺杜牧李商隠俱有拟沈下贤诗亦当时名辈所称许云【晁公武读书志】
　　周朴字太朴吴兴人唐季避乱于福州乌石山僧寺假犬室以居不饮酒茹荤块然独处诸僧辰粥卯食朴亦擕巾盂厠诸僧下毕饭而退率以为常郡中豪贵设供率施僧钱朴即廵行拱手各丐一钱有以三钱与者朴止受其一了得十钱以偹茶药之费将尽复然僧徒亦未尝也性喜吟诗尤尚苦澁每遇景物搜竒抉思日旰忘返茍得一联一句忻然自快与僧灵观长官薛逢为友干符七年黄巢陷城求得朴问曰能从我乎答曰我尚不仕天子焉能从贼巢怒杀之涌白膏数尺后人以为神祀乌石山诏赐庙号曰刚显【福州府志叅唐诗纪事及唐诗品彚】李升本徐氏湖州安吉人其父为安吉令先是其家有柑树结一实大如斗其父异之将献郡守有谓其父曰此果非常所有即上献来年见征安知复有此物不如勿献其父然之因会邻里将共食即席剖之有赤蛇在实中割者大惊投刄于地俄而赤蛇走其母榻下寻之了无所见未几其母遂孕知诰【吴越偹史】
　　陈水南臬宪尝以南唐李升宜继唐后遂改马令南唐书为唐余纪传此犹萧常以三国蜀志为续后汉书也然昭烈世系甚明犹觉以铢程鉴李升自祖父以上名称皆当时文臣创造宋人已识及此更读吴越偹史升本安吉砦将潘某之子升姓实潘也水南时特以五季簒祚短促不足继统不若南唐声名文物雄擅江左不愧唐后耳第温公通鉴朱子纲目当时捉笔计必极下啇校当不俟水南为之也比余见陆防南唐书及玉壶野史南唐近事诸书所载李氏种种陈书皆无岂水南未之见耶【姚士麟见只编】
　　张按一升也而忽潘忽徐忽李何据乎
　　余忆徐知诰为安吉产而十年废学竟忘其出何书嘉平月二十五日康侯忽遣使録此纸遗予乃知其为钱俨笔不减真珠船也马陆两书都以知诰为彭城人温公云徐州李荣子岂南唐人为国讳务观亦仍其説钱氏书反为实録耶姑存疑以俟博闻者甲子嵗斯张识
　　沈韬文吴兴人父攸常州刺史韬文性介洁好学能属文吴越时为元帅典谒叅军机务有所裨益后命牧乡郡以为湖州刺史甚有清名【一统志】
　　金陵李氏始以唐号国钱文穆王问之曰金陵冒氏族于巨唐不亦骇人乎沈韬文曰此可取譬也且如乡校间有姓孔氏者人则谓之孔夫子复何怪哉王大笑赏巵酒【天中记】
　　韬文尝为吴越司宾使有防吴越诗曰菰米苹花似故乡【遗一句】不是不归归未得好风明月一思量武肃悯其思乡授以湖州刺史【古今诗话】
　　后唐长兴四年顺化节度使钱元珦骄纵不法每请事于王府不获輙上书悖慢吴越王元瓘遣牙将仰仁诠诣明州召之仁诠左右虑元珦难制劝为之偹仁诠不从常服径造防事元珦见仁诠至股栗遂还钱唐幽于别第仁诠湖州人也【资治通鉴】
　　沈承礼乌程人仕钱氏厯福州节制俶归朝徙承礼镇宻州初秦王廷美之败也有司按騐俶惟濬孙承祐及陈洪进皆常有赠遗独承礼无焉【宋史】




　　吴兴偹志卷十
　　钦定四库全书
　　吴兴偹志卷十一　　　　明　董斯张　撰人物徴第五之四
