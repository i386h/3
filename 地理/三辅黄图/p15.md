<!-- { "loadSidebar": true } -->
通天台，武帝元封二年作甘泉通天台。《汉旧仪》云“通天者，言此台高通于天也。”《汉武故事》：“筑通天台于甘泉，去地百余丈，望云雨悉在其下，望见长安城。”“武帝时祭泰乙，上通天台，舞八岁童女三百人，祠祀招仙人。祭泰乙，云令人升通天台，以候天神，天神既下祭所，若大流星，乃举烽火而就竹宫望拜。上有承露盘，仙人掌檠玉杯，以承云表之露。元凤间，自毁，椽桷皆化为龙凤，从风雨飞去。”《西京赋》云：“通天眇而竦峙径百常而茎擢，上瓣华以交纷，下刻峭其若削。”亦曰候神台，又曰望仙台，以候神明，望神仙也。
直按：作甘泉通天台事，见《汉书 武帝纪》元封二年。《汉书 郊祀志》云：“乃作通天台。”颜师古注引《汉旧仪》云：“台高三十丈，望见长安城。”又《大平寰宇记》卷三十引《汉旧仪》，与本文相同，知《汉武故事》亦本于《汉旧仪》。又《元和郡县图志》卷一云：“台高三十五丈。望云雨悉在其下。”《长安志》引《关中记》云：“左有通天台，高三十余丈，祭天时于此候天神下也。”自“武帝时祭泰乙”至“从风雨飞去”一段，《太平寰宇记》卷三十，及《长安志》均引《汉旧仪》，与本文同。西安汉城出土有“泰灵嘉神”瓦，疑为武帝祭泰乙神祠中之物。又陈沈炯有《经通天台奏汉武帝表》，足证在北朝时遗址犹存。
凉风台，在长安故城西，建章宫北。《关辅记》曰：“建章宫北作凉风台，积木【校】原作“水”，据《长安志》校改为楼。”（Page 110）
直按：《长安志》引《关中记》曰：“建章宫北作凉风台，积木为楼，高五十余丈。”
长乐宫，有鱼池台、酒池台，秦始皇造。又有著室台、斗鸡台、走狗台、坛台、汉韩信射台。又未央有果台、东、西山二台。未央宫有钓台【校】原作“钩弋台”，据孙本改、通灵台。见宫门。
直按：《长安志》引《庙记》：“长乐宫有鱼池、酒池，上有肉炙树，秦始皇造。”已见上文秦酒池条。因池中有台，故本文又及之。《长安志》引《三辅故事》“桂宫有走狗台”，与本文在长乐宫不同。《长安志》引《三辅故事》，未央宫前有东山台、西山台。又引《三辅黄图》，未央宫有果台、东山台、西山台、钓台，与本文同。《太平御览》卷一百七十七引《三辅故事》，亦云“未央宫前有东山台、钓台”。通灵台，见本书卷二，甘泉宫总序。《长安志》引《汉武帝内传》曰：“钩弋夫人既殡，香闻十余里。帝哀悼，疑其非常人也，乃起通灵台于甘泉，常有一青鸟，集台上往来。
望鹄台、眺蟾台、桂台、商台、避风台。并见池沼门。
直按：望鹄台、眺蟾台，见卷四影娥池条。桂台．商台，见琳池。避风台．见太液池。
长杨榭，在长杨宫。秋冬较猎其下，命武士搏射禽兽，天子登此以观焉。台上有木曰榭。
直按：《文选 西都赋》云：“历长杨之榭。”李善注：《尔雅》云：“阁谓之台，有木谓之榭。”
辟雍
周文王辟雍，在长安西北四十里，亦曰璧雍。如璧之圆，雍之以水，象教化流行也。《诗》曰：“于论鼓钟，于乐辟雍。”毛苌注云：“论，思也，水旋丘如璧曰【校】此二字，据《长安志》补辟雍，以节观者。”郑玄注云：“文王作灵台，而知人之归附；作灵沼灵囿，而知鸟兽之得其所。以为音声之道与政通，故合乐以详之。”
直按：《长安志》叙周宫室辟雍，略同本文。
汉辟雍，在长安西北七里。《汉书》河间献王来朝，献雅乐，武帝对之三雍宫，即此。《礼乐志》曰：“成帝时，犍为郡水滨得古磬十六枚，刘向说帝宜兴辟雍焉。”
直按：《汉书 河间献王传》应劭注云：“三雍者，辟雍、灵台、明堂也。雍者，和也，言天地君臣民人皆和。”《水经注 渭水》：“又东迳长安县南．东迳明堂南。旧引水为辟雍处，在鼎路门东七里。”杨雄《剧秦美新》云：“明堂雍台，壮观也。”此王莽所建之明堂辟雍。又《小校经阁金文》卷十六第六十六页，有“新兴辟雍”镜云：“新兴辟雍建明堂，然于举土列侯王。”又一九五七手陕西省历史博物馆在西安玉祥门外一．五公里，南邻大土门村，发现汉代建筑遗址。经发掘地基是圆形土台，中心建筑是方形土台。分东、西、南、北四堂，每堂有抱厦四间，厅堂三间，外有配房，有圜水沟。出土遗物，有五铢钱、云纹瓦等，疑为西汉辟雍遗址，与文献记载方位亦合。（见一九五七年《考古学报》第二期：《西安西郊汉代建筑遗址发掘报告》）
明堂
周明堂，明堂所以正四时，出教化，天子布政之宫也。黄帝曰合宫，尧曰衢室，舜曰总章，夏后曰世室，殷人曰阳馆，周人曰明堂。先儒旧说，其制不同。或曰，明堂在国之阳。《大戴礼》云：“明堂九室，一室有四户八牖，凡三十六户，七十二牖，以茅盖屋，上圆下方。”《援神契》曰：“明堂上圆下方，八窗四牖。”《考工记》云：“明堂五室，称九室者，取象阳数也；八牖者阴数也，取象八风。三十六户牖，取六甲之爻，六六三十六也。上图象天，下方法地，八窗即八牖也，四闼者象四时四方也，五室者象五行也。”皆无明文，先儒以意释之耳。《礼记 明堂位》曰：“朝诸侯于明堂之位，天子负斧扆【校】原作“依”，从吴本改南乡而立。”明堂也者，明诸侯之尊卑也。制礼作乐，颁度量而天下服，知明堂是布政之宫也。又《孝经》曰：“宗祀文王于明堂，以配上帝。”则周有明堂也明矣。
直按：《汉书 平帝纪》：“元始四年，安汉公奏立明堂辟雍。”应劭注云：“明堂所以正四时，出教化。明堂上圜下方，八窗四达，布政之宫，在国之阳。上八窗法八风，四达法四时，九重法九州，十二重法十二月，三十六户法三十六旬，七十二牖法七十二候。《孝经》曰：宗祀文王于明堂，以配上帝。上帝谓五时帝太昊之属。黄帝曰合宫，有虞曰总章，殷曰阳馆，周曰明堂。”《太平御览》卷五百三十三，引《三礼图》曰：“明堂者布政之宫。”又“黄帝曰合宫”。《初学记》卷十三引《尸子》与本文同。明堂在国之阳，《太平御览》卷五百三十三，引蔡邕《礼乐志》云：“明堂在国之阳，三里之外，七里之内．已地就阳位也。”本文引《大戴礼》，见《大戴礼 明堂》篇。本文所引《援神契》，与《初学记》巷十三引同。
汉明堂，在长安西南七里。《汉书》曰：“武帝初即位，响儒术，以文学为本，议立明堂于城南，以朝诸侯。”应劭注云：“汉武帝造明堂，王莽修饰令大。”
《汉书》：武帝建元元年，议立明堂，遣使者安车蒲轮，束帛加璧，徵鲁申公。又《郊祀志》：初，天子封泰山．泰山东北阯，古时有明堂，处处险不敞。上欲治明堂奉高帝，未晓其制度。济南人公玉带上黄帝时明堂图，明堂中有四殿，四面无壁，以茅盖通水，水圜宫垣，为复道；上有楼，从西南入，名曰昆仑。天子从之，入以拜祀上帝焉。于是上令奉高作明堂汶上，如带图。又是岁，修东封，则祀太乙五帝干明堂上坐，合高皇帝祠坐对之，祠后土于下房，以二十大牢。天子从昆仑道入．始拜明堂如郊祀。是岁元封五年也。本纪元封二年秋，作明堂干泰山下。五年春三月，至泰山增封。甲子，祠高祖于明堂，以配上帝。太初元年冬十月，行幸泰山：十一月甲子朔旦冬至，祀上帝于明堂。
直按：《史记 武帝本纪》，《集解》引《关中记》云：“明堂在长安城门外杜门之西。”《汉书 王莽传》云：“是岁，莽奏起明堂、辟雍、灵台，为学者筑舍万区、作市、常满仓，制度甚盛。”又《长安志》云：“灵台、明堂，武帝造．在长安城南。平帝元始四年，王莽奏复修明堂辟雍”。《太平御览》卷五百三十三，引《三辅黄图》云：“孝武帝议立明堂于长安城南许，泠褒等议曰：按五经礼传记曰，圣人之教，作之象所以法则天地，比类阴阳，以成宫室，本之太古，以昭令德。茅屋采椽，土阶素舆，越席皮弁，盖兴于黄帝尧舜之代．是以三代修之也。”又《御览》卷八百二十六，引《三辅黄图》云；”元始四年，起明（Page 115）堂、辟雍长安城南，北为会市，但列槐市数百行为队，无墙屋，诸生朔望会此市，各持其郡所出货物，及经书传记、笙磬器物，与卖买，雍容揖让，或论议槐下。”以上两则，皆为令本所无。《初学记》卷十三，引《三辅黄图》云：“明堂者，天道之堂也。（《御览》卷五百三十三，亦引此两句。）听以顺四时，行月令，祀先王，祭五帝，故谓之明堂。辟雍员如璧，雍以水，异名同事，其实一也。”与今本亦颇酉异同。
圜丘
汉圜丘，在昆明故渠南，有汉故圜丘【校】丘下原有“今按”二字，依文例删，高二丈，周回百二十步。
直按：《水经注 渭水》记汉圜丘，与本文同。
又按：《长安志》引《括地志》云：“汉圜丘在长安治内四里，居德坊东南隅。”
太学
汉太学在长安西北七里。董仲舒策曰：“太学，贤士之关，教化之本原也。”王莽作宰衡时，建弟子舍万区，起市郭上林苑中。《三辅旧事》云：“汉太学中有市有狱。”
直按：《汉书 王莽传上》云：“是岁，莽奏起明堂，辟雍、灵台，为学者筑舍万区，作市，常满仓，制度甚盛。”《长安志》引《三辅旧事》云：“汉太学中有市有狱，”与本文同。又引《关中记》云：“汉大学、明堂，皆在长安南安门之东，杜门之西。”又《长安志》叙唐城普宁坊西街，有汉太学遗址，其地本长安故城南安门之外。
宗庙
宗，尊也；庙，貌也，所以仿佛先人尊貌也。汉立四庙，祖宗庙异处，不序昭穆。
太上皇庙，在长安西北长安故城中，香室街南，冯翊府北。《关辅记》曰：“在酒池北。”
直按：本书三辅治所云：“冯翊府，长安故城内，太上皇庙西南。”
高祖庙，在长安西北故城中。《关辅记》曰：“秦庙中钟四枚，皆在汉高祖庙中。”《三辅旧事》云：“高庙钟重十二万斤。”《汉旧仪》云：“高祖庙钟十枚，各受十石，撞之声闻百里。”《汉书》：文帝时盗取高庙玉环故事。又云：“光武至长安宫阙，以宗庙烧荡为墟，乃徙都洛阳。取十庙合于高庙，作十二室。太常卿一人，别治长安，主知高庙事。”高庙有便殿，凡言便殿、便室、便坐者，皆非正大之处，所以就便安也。高园于陵上作之，既有正寝，以象平生正殿路寝也。又立便殿于寝侧，以象休息闲晏之处也。孝惠更于渭北建高帝庙，谓之原庙。
直按：《汉书 叔孙通传》晋灼注引《黄图》云：“高庙在长安城门街，寝在桂宫北。”与今本异。
