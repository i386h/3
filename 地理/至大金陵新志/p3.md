<!-- { "loadSidebar": true } -->
晋书 【唐太宗】 　　　　　　　晋阳秋 【晋孙盛】 
晋纪 【晋徐广】 　　　　　　　晋记 【宋裴松之】 
汉晋春秋 【晋习凿齿】 　　　　宋纪 【齐王智深】 
齐书 【陈许亨】 　　　　　　　宋书 【梁沈约】 
齐书 【梁萧子显】 　　　　　　梁书陈书 【陈姚察】 
续晋阳秋 【齐檀道鸾】 　　　　南北史 【唐李延寿】 
隋书 【唐魏征】 　　　　　　　唐书 【宋欧阳修宋祁】 
五代史 【宋欧阳修】 　　　　　南唐书 【宋胡恢陆游】 
资治通鉴 【宋司马光】 　　　　通鉴纲目 【宋朱熹】 
宋鉴长编 【宋李焘】 　　　　　金国志
宋季三朝政要　　　　　　　　　 二王本末 【宋陈仲征】 
水经 【汉桑钦撰魏郦道元注】 　丹阳记 【齐山谦之】 
京都记 【齐陶季直】 　　　　　建康实录 【唐许嵩】 
金陵古迹编 【宋石迈】 　　　　六朝事类 【宋张敦颐】 
六朝事类别集 【宋吴彦夔】 　　六朝进取事类 【宋王漻】 
干道建康志 【宋史正志】 　　　庆元建康志 【宋朱舜庸吴琚】 
景定建康志 【宋周应合】 　　　句曲志 【宋张侃】 
咸淳溧水志 【宋周成之方逊】 　溧阳志 【宋赵廓夫】 
古今州郡记 【梁陶弘景】 　　　帝代年历 【梁陶弘景】 
风土记 【晋周处】 　　　　　　扬都赋 【晋庾阐曹毗】 
扬州记 【晋曹宪】 　　　　　　搜神记 【晋干宝】 
齐史十志 【齐江淹】 　　　　　世说 【宋临川王刘义庆】 
吴地记 【齐任昉】 　　　　　　三吴决录 【齐孔逭】 
淮海乱离志 【梁萧圆肃】 　　　梁旧事 【梁萧大圜】 
舆地志 【陈顾野王】 　　　　　地形志 【隋庾季才】 
古今帝代记 【后周明克让】 　　区宇图志 【唐姚思廉】 
梁实录 【梁周兴嗣】 　　　　　三十国春秋 【梁萧方等】 
通典 【唐杜佑】 　　　　　　　元和郡国志 【唐李吉甫】 
方舆记古今国典岁时广记 【南唐徐锴】 
南唐近事 【宋郑文宝】 　　　　寰宇记 【宋乐史】 
舆地广记 【宋欧阳忞】 　　　　祥符图经
方舆胜览 【宋祝穆】 　　　　　山川地理图 【宋程大昌】 
通志 【宋郑樵】 　　　　　　　路史 【宋罗泌】 
江表传　　　　　　　　　　　　 吴录 【唐张勃】 
江乘记　　　　　　　　　　　　 六朝宫苑记
丹阳尹录　　　　　　　　　　　 苑城记
金陵六朝记　　　　　　　　　　 秣陵记
建康宫阙簿　　　　　　　　　　 江表志
唐十道四蕃志　　　　　　　　　 宋朝事实
宋会要　　　　　　　　　　　　 江南野史
尚书蔡传辑录 【董鼎】 　　　　夷坚志 【宋洪遵】 
茅山志 【刘大彬张天与】 　　　集庆续志 【戚光】 
诸家文集诗集　　　　　　　　　 金陵览古诗 【朱存陈轩杨备马之纯】 
金陵故事　　　　　　　　　　　 金陵百咏 【宋曾极陈岩】 　
名臣事略 【苏参政伯修】
至大金陵新志卷一
元　张铉　撰
　地理图
　　金陵山川封域总图


金陵山川封域图考
舆地志云钟山古金陵山也县邑之名由此而立建康实录云楚威王筑城石头置邑以其地接华阳金坛之陵故号金陵秦始皇三十六年以金陵为鄣郡治故鄣 【属吴兴郡即今湖州路】 三十七年东游还过吴从江乘渡望气者言五百年后金陵有天子气因凿锺阜断金陵长陇以通流至今呼为秦淮乃改金陵邑为秣陵县诸葛亮所谓钟山龙蟠石城虎踞真帝王之宅 【今考故迹左则方山石硊山之间右则庐龙山马鞍山之间耆老相传以为始皇凿断长陇之所其秦淮经流三百余里地势高下屈曲自然必非人工所为或云始皇埋金玉杂宝于钟山以厌王气又云楚威王亦尝埋金于此前志已力辨其非盖古者帝王以金璧之属礼祀山川于山则埋于川渎则沉始皇尝埋璧茅山沉璧于江汉光武亦埋金玉于茅山顶故谓秦楚尝埋金玉于此则或然谓以销厌王气则非也】 汉承三代旧制置扬州统丹阳郡所领县邑有今浙西浙东二道及江东道之半吴晋宋齐梁陈代加分割隋立蒋州唐以隶润州又改升州管属始隘于旧南唐建金陵府县邑犹更属不常 【沿革见后疆域志】 迨宋为江宁府改建康府始定有今江宁上元句容溧水溧阳之地东西二百三十五里南北四百六十里东抵镇江东南抵常州南抵宁国西南抵太平西抵和州西北抵真州以大江中流为界山有蒋山即钟山金陵 【在府城东北】 茅山 【在句容县夏禹尝登以朝群臣见吴越春秋或谓在会稽】 绛岩山一名赭山乃丹阳郡所以得名 【在句容县】 华山 【秦淮所出在句容县】 东庐山 【严子陵所居在溧水州】 长墉湖一名洮湖 【在溧阳州五湖之一】 丹阳湖 【在溧水州】 中江九阳江 【禹贡载三江既入中江其一在溧阳州界】 皆江南道名山臣浸在郡境中详见后疆域山川志
　　南台按治三省十道图


南台按治三省十道图考
行御史台至元十四年御史大夫相威于扬州刱立统淮东淮西山南及江南十道提刑按察司江淮诸行省各道宣慰司皆隶按治二十八年按察司改名肃政廉访司二十九年因立河南行省以两淮山南三道随省径隶御史台而行台迁治建康始名江南诸道行御史台按治江浙行省 【先治扬州后移杭州】 江西行省 【先治吉安后移龙兴】 湖广行省 【先治潭州后移武昌】 逐年以监察御史守省照刷文卷纠察官吏不公不法按行体覆各道廉访司官吏声迹江东建康道廉访司治宁国太平池州广德徽州饶州信州诸路及铅山州置司宁国江南浙西道治杭州平江湖州常州镇江建德嘉兴诸路并松江府江阴州置司杭州浙东海右道按治浙东宣慰司都元帅府及婺州绍兴处衢温台庆元诸路置司婺州福建闽海道按治福建宣慰司都元帅府及福州建宁兴化延平邵武泉漳汀诸路置司福州 【以上系江浙行省地面】 江西湖东道治龙兴瑞抚建昌临江袁吉安赣南安南康江州诸路及南丰州置司龙兴海北广东道按治广东宣慰司都元帅府及广韶南雄肇庆德庆潮州诸路南恩新封桂阳连循梅诸州置司广州 【以上系江西行省地面】 江南湖北道治武昌兴国岳常德澧辰沅靖州诸路及汉阳府置司武昌岭北湖南道按治湖南宣慰司都元帅府及天临衡永全武冈宝庆郴道桂阳诸路茶陵常宁耒阳三州置司天临岭南广西道按治广西两江宣慰司都元帅府及静江柳梧浔南宁庆远诸路平乐府融贺桂容藤横郁林宾诸州置司静江海北海南道按治海北宣慰司都元帅府及雷高化钦廉干宁诸路南宁万安吉阳军置司雷州其八番顺元宣慰司都元帅府新添葛蛮都云定云等处新得州军民安抚司思州播州军民宣抚司管辖金竹镇远诸府隶西台四川廉访司按治左右两江来安思明太平镇安田州五路及沿边溪硐州县不属廉访司 【以上系湖广行省地面】 盖今行台所统得禹贡职方扬州全境西南割荆州之半在唐为江南道而今州司县属羁縻之地视旧尤加广焉 【唐书地理志江南道盖古扬州南境汉丹阳会稽豫章庐江零陵桂阳等郡长沙国及牂柯江夏南郡地润升常苏湖杭睦越明衢处婺温台宣歙池洪饶告袁信抚福建泉汀漳为星纪分岳鄂潭衡永道郴邵黔辰绵施叙奖夷播思费南溪溱为鹑尾分为州五十一县二百四十七其名山衡庐茅蒋天自天台会稽四明括苍缙云金华大庾武夷今池陵南郡地属山南八番地在唐为徼外其它州郡名改易不同】
　　行台察院公署图


行台察院公署图考
