<!-- { "loadSidebar": true } -->
凤栖山在州西南七十里高一十六丈周回八里西并石臼湖 【父老云昔有凤凰栖其上因得名曰凤栖此山属仪凤乡近地有凤贤圩今作黄西非也】 
腊山在州西南六十里高一十四丈周回一十五里西并石臼湖雀垒山军山塔子山马头山并在州西南七十五里石臼湖内
澳洞山在州西南二十五里高三十一丈周回一十八里 【内有祈雨潭祷之多应】 
游子山在州南八十二里高二十丈周回一十里上有石坛 【旧经云孔子适楚尝经此山】 
芦塘山在州东南二十三里高一十五丈周回二十二里 【梁大同二年尝采铜锡于此】 
琛山在州西一十五里高一十一丈周回一十五里 【旧经云尝产玉因此得名】 
回峰山在州东南四十里高三十七丈周十七里上有龙池下有龙泉东有水注平陆
石羊山在州西南三十七里高七十丈周回四十里土山在州南五十里高十丈周回六里
三山在州东南一十里高九丈周回一十里
官塘山在州东南二十五里高一十一丈周回一十五里下有大塘
芝山在州东南七十里高三十九丈周回四十里上有李子洞燕洞相去三百步 【昔宣州田頵举兵邑人携老幼于此避难可容数千人李洞有泉沸涌燕洞有石燕遇雨则飞晴则还落为石】 
铜山在州西四十里高二十四丈周回一十三里 【旧经云昔尝采铜于此今铸冶旧址犹存】 
玉泉山在州南一百一十里高三十二丈周回一十八里
卧龙山在州北二十三里高十四丈周十里
赤龙山在州北三十三里高十丈周十里
白石山在州北二十里高十丈周十里
荆山在州东南七十里高四十二丈周二十里 【旧志云即卞和获玉之地误也卞和泣玉荆山之下其山乃在荆州不在扬州】 
峒岘山在州东二十里高十丈周八里
李墅山在州东三十里高二十丈周一十六里接茅山
鹿子山在州东一十五里高一十丈周九里东接峒岘山
浮山在州东三十七里高三十丈周回二十里接茅山
僊杏山在州东南四十三里高三十丈周一十三里 【旧经云绝顶有杏林及僊人足迹因名又有僊坛三所及丹井名仙坛山下有清泉流入丹阳湖】 
爱景山在州东北二十五里高一十三丈周回一十里接乌山
乌山在州北二十里高二十八丈周十五里
鸡笼山在州北三十里高一十七丈周一十二里与爱景乌山相接
无想山在州南十八里 【有禅寂院院有韩熙载书堂】 
方山在州东南六十五里高一十二丈周九里南有青龙洞与芝山相接
赭山在州东南五十里高十九丈周二十二里
灵岳山在州东南六十里高二十一丈周回一十五里
南鸡笼山在州东南一百二十里高三十二丈周回二十里
遮军山在州南八十五里高五十五丈周回二十三里山北有水下入固城湖
太山在州南七十六里高三十四丈周回二十五里
秀山在州南九十五里高一十三丈八尺周回九里一百步 【西南有水下注平陆旧名秃山宋时秦氏居之易名】 
禅林山在州南八十里高四十一丈周回一十八里上有寺
黄山在州东南一十里高九丈周回一十里
灵龟山在州西北二十里
溧阳山在州东南一十二里高二十五丈周回七里一百步 【俗号马鞍山取其形似也】 
紫云山在州南六十里
东垒山在州南六十五里
浊山在州东南一十里高一十丈周回五里山北浊水出焉 【舆地志溧水县有浊山即秦淮源】 
云鹤山在州东南七十里
右在溧水州界
　　　溧阳州界  
（山岩）山在溧阳州西十一里周回五里高二十丈 【晋咸和中李闳追及张健之所】 
桂林山在州西南三十里周回十五里高五十丈 【汪藻记挹秀堂云南则翠阴晴岚与人应接者桂林诸山也】 
龙潭山在州南四十五里周回十五里高二十七丈 【上有龙潭清彻见底潭侧有龙王祠祷之有应】 
虎山在州西南五十里周回五里高二十丈
青山在州南六十里高十七丈周十里 【有潘真君庙】 
神山在州南四十里高五十丈周二十里
朝山在州西南二十里高十五丈周五十丈
盘白山一名高邃山在州西南四十里高五十六丈周十里 【今太虚观在其下故俗名观山第二峰石上有僊人迹观有碑载晋盘白真人事迹】 
伍牙山一名护牙山在州西南六十里高一百七十丈周四十里 【舆地广记子胥伐楚还吴经此山故名伍牙建康志又云俗传伍子胥美齿牙避楚至此恐为人所识以石击毁其牙山神为震护之不毁因名护牙前说近是山下有子胥庙】 
荆山在州西南四十里高六十丈周二十里 【山下有泉岁旱资以溉稻戚氏志去州五十里】 
独山在州西南六十五里高二十九丈周十里
铁冶山一名铁岘在州西南七十里高一百八十丈周二十里 【山谦之丹阳记云永世县南百余里铁岘山出铁今扬州鼓铸之舆地志前代铸钱处】 
三王山一名三首山在州西南五十里高二十丈周回百余步 【旧志云相传楚王与眉间尺并一客三首葬此因名】 
银方山在州南五十三里高三十六丈周回一十五里
结都山在州南五十里高五十八丈周十八里
鸡笼山在州南十二里高十七丈周三里
屏风山在州南十五里高九丈周五里一百二十四步形如屏风故名
泉山在州南二十里
石室山在州南六十里高三丈周一百步 【西有铸剑坑旧志云吴王使瓯冶子铸剑于此】 
（山侯）山在州南二十五里高十八丈周回五里 【（山侯）字土人音沟字书未见】 
悬鼓山在州南五十里高六十丈周回二十二里远望若垂鼓然故以名
氲里山在州南五十里高四十六丈周十五里
金山在州南五十里高五十丈周三十里
松山在州南七十里
铁山在州东南五十里高六十丈周二十八里 【古尝出铁今坑冶遗迹犹存唐书地理志溧阳有铁此即其地】 
新妇山在州东南五十里高三十五丈周回一十八里
三鹤山一名僊山在州东南六十里高八十丈周十五里 【昔有潘氏兄弟得道化鹤而去】 
铜官山在州东南五十八里高十八丈周十八里 【昔尝出铜故名唐书地理志溧阳有铜今土中荧然有铜如麸状然堇堇取之不足偿费】 
云泉山一名下山一名夏山在州东南三十五里高二十丈周十里 【有泉云气出焉山下有凈土院】 
金鸡山在州东十里高十二丈周五里
函山在州东北二十五里洮湖之上周十里高十一丈 【周处风土记云昔函姓姥于此得道按广韵函乌后切山名在溧阳集韵云山名在阳羡寰宇记云常润等州分界于此山之巅】 
大（山不）山一名大巫山一名浮山在州东北四十五里洮湖中周三百五十步高八丈 【与宜兴金坛二县接界山形孤秀颛颛居水中望之若浮周处风土记云洮湖有大坏山唐地理志云溧阳有湖山皆指此也唐史嶷撰史宪神道碑云（山不）山右转洮水前临坏字乃为（山不）今从之坏（山不）二字土人皆音浮字书未见陶隐居寻山志云石孤耸以独绝岸垂天而似浮谓此山也】 
小（山不）山一名小巫山在州东北二十五里洮湖中周四里高五丈 【舆地志延陵永世二县界中有小坏山山下有石堂堂内有虎迹水涸即见】 
张（汀去丁改父）山在州东北三十五里周三里高七丈
大蒻山在州北四十五里洮湖东周回四里高一十丈
小蒻山在州北四十里洮湖东周二里高六丈
雷公山一名雷山在州北三十七里周五里高十二丈 【岩石奇怪泉流清洁旧志云传有雷公铸剑于此因以为名今法兴寺在其下】 
落霞山一名霞山在州北四十里周三里高九丈 【圣塔院在其下又名圣塔山】 
平陵山在州西南三十里周三里高三丈 【旧经云晋成帝咸和四年李闳执苏逸于此元和郡国志县南十八里非今治也】 
土山在州北三十五里周三里高十二丈
黄金山在州北七十里周二里高十三丈 【雨后土色如金故名】 
瓦屋山在州西北八十里周二十里高一百六十七丈 【形连亘两崖稍隆起宛如屋状李白尝游溧阳望瓦屋山怀古赋诗】 
丫头山一名丫僊山一名丫山在州西北八十里周三十里高一百八十五丈 【其山两峰峨然齐高如髻故名】 
分界山在州西北八十里 【溧水溧阳二县分界此山之巅】 
曹山一名曹姥山在州西北八十五里周二十里高十四丈 【旧志昔曹姥居此山死于石室葬山下后人为置圣姥祠祈祷多应】 
秀山在州西七里周一里高十一丈
茭山在州西七里周四里高十七丈 【山有龙潭祷之多应】 
姥山在州西十里周六里高十二丈
大石山在州西十五里周七里高二十二丈 【旧志云上有龙潭祈雨多有应】 
黄山在州西四十二里周三里高五丈 【旧志云黄鹤僊人于此得道因名今有观】 
谷山在州西四十里周二里高十二丈
渔父山在州西十五里
燕山在州西九里周五里高二十一丈 【状如飞燕故名】 
投龙山在州西十一里周六里高十一丈
石门山在州西十三里周四里高十丈
吕长山在州西二十里周四十里高十丈下有吕将军庙
芝山在州西八十里周二十五里高四十五丈 【旧志云山中尝出芝草因名故老相传梅福尝游隐于此】 
花山在州西四十五里周六里高十五丈
右在溧阳州界
至大金陵新志卷五下
元　张铉　撰
　山川志二
　　冈岭〔垄岘坡墩墅〕
白土冈北连蒋山南至秦淮周十里高十丈 【其土色白故名贺若弼进军钟山鲁广达于白土冈与弼旗鼓相对隋军退走即此地也】 
黄龙冈在上元县钟山乡去城十里 【传有黄龙见此故名】 
大城冈 【今作港有大城港水驿】 
武帐冈 【按宫苑记古宣武城地本宋文帝阅武帐今谓之武帐冈南史元嘉二十二年建宇冈上】 
落星冈一名落星墩在城西北九里周二十六里高一十二丈 【梁王僧辩于石头城连营立栅至落星墩以拒侯景景大恐抱朴子曰落星冈吴时星落李白常于落星石以紫绮裘换酒为欢皆此地又江宁县西三十里临江亦有落星冈落星洲周十里上有小阜高数丈南史陈显达举兵以数千人登落星冈新亭诸军闻之奔还宫城大骇即此洲也】 
孙陵冈 【详见商飙馆九日台】 
段石冈在城南二十里长十二里高二十二丈 【丹阳记云岩山东有大碣石长二丈折为三段因以名冈详见后碑碣内】 
石子冈一名石子墩在城南一十五里长二十里高十八丈 【吴志云诸葛恪为孙峻所害投此冈先是童谣云诸葛恪何弱弱芦单衣篾钩络于何相求成子阁成子阁反语石子冈也舆地志宋大明中起迎风观于其上旧经云俗说此冈多细花石故名石子冈】 
南冈在城南往娄湖桥路上 【见沈庆之传旧谓郭璞被杀处非也】 
塘冈 【见石头山下】 
金陵冈在城西龙湾路上 【耆老言秦厌东南王气铸金人埋于此昔有一碣刊其文曰不在山前不在山后不在山南不在山北有人获得富了一国后因砌靖安路失之详见金陵辨】 
梅岭冈在城南九里长六里高二丈 【旧经云东晋豫章太守梅赜家于冈下因名上有亭为士庶游春之所】 
句容有长隐冈溧水州有曹家冈花塘冈四墅冈舍冈南亭冈栗树冈孔家冈戴公冈松儿冈赵巷冈石子冈 【见各处志】 
