<!-- { "loadSidebar": true } -->
号月湖饶州德兴人归附后侨居建康少日读书卓荦不羇好相人之术然不妄许可至元二十三年与傅学士立等偕召至京师诏问朕寿几何对曰仁者寿陛下寿及八旬时春宫未建尝赐见便殿俾定储君于诸皇孙中对曰某位太子龙凤之姿天日之表他日必为太平天子后七年登极即成庙也久之大臣有爱奸利者请问休咎槐拒不往见他日见于朝辞色甚怒槐为言曰相公能忧国爱民自可享耆颐之福何问之有然亦惧其谗间授集贤学士辞不拜乞归田里从之敕复其家税役隐居钟山不复有仕进意台省以下官恒以上意岁时诣门存问数年时相果败元贞改元复召不赴以疾终于家 【初与槐同召者傅学士亦德兴人学士善康节数术言事巧发奇中世传其术得于同召者前宋进士彭复复得之建昌南城人廖应淮应淮幼不读书好异端之学及风角鸟占之术游侠江湖不遇年三十客临安疏丁大全丞相误国状大全中以法配汉阳军应淮荷校出都门所至说易数祸福无不中多得钱与监人醉饱抵汉阳遇蜀道士杜可大于汉江滨谓曰子非赓某耶余待子久矣自邵尧夫以先天学授王天悦悦死葬未百年而吴曦叛盗掘其冢得皇极书体要一篇内外观象数十篇无名公手泽俱存余贿盗得之今余五十年数当授子为之祷郡将脱军籍馆诸道室尽教以冢中书筭由声音起应淮神鉴警敏一闻万了道士指画未到处应淮先意逆悟居年余告别道士又教之隐宣歙间如其言如是者十年着玄玄集历髓星野指南等书数十万言自号守一翁溟涬子遇余安裕于弋阳将教之安裕且劝读中庸应淮怒拂袖行再之临安僦贺道士街楼寓焉画市大衍数夜沽酒痛饮尝大叫曰天非宋天地非宋地矣语泄贾似道使闯其醒扣之应淮曰某年某月地发遍白浙水西是其祥矣至咸淳八年夏四月八日果然似道使以征应来扣应淮曰某年樊陷襄降某年长江飞渡某年宋亡似道畏恶甚然以地发验故不加罪应淮当谒殿院曾渊子索酒酒酣歌曰禽声兮啾啾草色兮幽幽风爆爆兮火怒泉殷殷兮血流屋将焚兮燕呢喃以未已鼎渐沸兮虱婆娑其不休归去来兮不归兮焉求歌罢坐中朝士十数辈雷然以为诞曾酷信之应淮又谓太学生熊晞望曰吾端居层楼俯瞰通衢闻风中戎马百万来人鬼作哭声某年宫车晏驾某年似道殛死某年妃后皇子幼主亲王卿相南北走嘘吸事耳公在此奚为又谓进士尹应许曰吾数中甲戌年无殿试丙子年无科举奈何自是朝大夫都人士至戒门以绝而识与不识皆望之却走矣唯国子簿吴浚进士彭复愿从受易应淮许诺尝字呼俊曰允文某年月日汝即刑于禁所汝知之乎浚礼遇少衰自参江阃幕议莫能竟其业惟复执弟子礼逾恪即以道士所授冢中书及自着十余万言一举而授复焉癸酉甲戌间宋事日棘沿江失守曾渊子衔似道命询世运如何应淮如昨不对俄攒眉曰杀气向移泉潮惠去余不知死所矣言讫恸哭曾亦哭顷之应淮遁朝野物色莫能得杭人神之宋亡后四年病死处州学年五十二无子一义女从及嫁仍处子云呜呼自甲子岁彗星出柳谢枋得校文建康已痛哭流涕言之而临安君臣溺于晏安方且夸张太平恶闻逆耳其势必至于沦胥颠覆有不待智术而后知也然应淮由筭数逆处兴衰祸福如身所亲历可谓精于艺者矣以其关涉江左治乱故并着之云】
　　　列女
　　　　史氏
贞义女史氏溧阳人吴王僚五年伍子胥去楚自郑奔吴 【史记云橐载出昭关关在今和州含山县北十八里东至溧阳甚近】 中道而疾乞食溧阳值女子击绵于濑水筥中有饭子胥跪而乞餐女子饭之子胥餐已欲去谓女子曰掩子壶浆无令其露女子叹曰嗟乎妾独与母居三十年自守贞明不愿从适何宜馈饭而与丈夫越亏礼义妾不忍也子行矣子胥行反顾女子已自沉于水其后阖闾十年子胥破楚入郢还过溧阳濑水之上长叹息曰吾尝饥乞食于女子女子饭我遂自沉而亡欲报以百金而不知其家乃投金水中而去有顷一老妪悲泣而来或问曰何泣之悲乎曰吾女往年击绵于此遇一穷途君子而辄饭之恐事泄自沉于水后知其为伍君也今闻伍君来不得其偿自伤女之虚死故悲耳人曰子胥欲报以百金不知其家投金水中而去矣妪遂取金以归 【李白有记及诗见景定志】
　　　　贤母习
贤母习者吴丹阳太守李衡之妻也衡本丹阳兵家子汉末入吴为武昌渡长闻羊道有知人之鉴往干之道曰多事之世尚书郎才也时校事郎吕壹操弄权柄大臣目之莫敢言者道曰此非李衡无以困壹遂荐之为郎太祖引见喜之衡乃口陈吕壹奸短数千言太祖有愧色后数月壹事发诛衡大见显用累迁诸葛恪府司马恪诛守丹阳太守时景帝为琅邪王在郡家人淫放衡数以法绳之习氏常谏不可衡不从寻而帝立衡忧惧谓妻曰不用卿言至此今奔魏何如妻曰不可君本庶人先帝赏拔过量既作无礼而复逆自猜嫌逃叛求活北归复何面目见士大夫乎且琅邪王素好善慕名方欲自显于天下终不以私嫌杀君明矣君可自囚诣狱表陈前失请罪如此必当逆见优饶非但直活而已衡从其言果免于罪衡欲为子孙储业妻辄不听曰财聚则祸生以祸遗子孙岂贤者所为衡遂不言后密使家人于江陵龙阳洲上作宅种甘橘千树临死敕儿曰汝母每恶吾治家故穷如此然吾州置有千头木奴不责汝衣食岁上绢一疋当足用耳衡亡后儿以白母母曰此当是种甘橘也汝父每欲积财吾尝以为患不许七八年来失十户客不言所之当是汝父有此故也恒见汝父称太史公言江陵千树橘可比封侯吾答曰人患无德不患不富贵若贵而能贫方好耳用此何为今无乃是耶访得之 【襄阳有习家池在城南十里盖郡世家】
　　　　袁粲母王氏
太尉长史诞之女粲幼孤伯叔并当世荣显而粲饥寒不足王以绩纺供朝夕后粲忤于孝武坐囚母候乘舆出负砖扣头流血砖碎伤目自此粲与人语有误道眇目者辄涕泣弥日尝疾母忧念昼寝梦粲父语曰愍孙无忧将为国家器不患沉没但恐富贵终当倾灭耳愍孙者粲小字也及粲贵重母恒惧其及祸戒以所梦父言粲故自挹损遇迁官常固让不拜母亡后粲以讨萧道成不克死于石头城中 【按宋史粲为尚书令领丹阳尹齐方草命粲以身受顾讫图举兵事败谓其子最曰本知一水不能止大厦之崩但以名义至此耳最时年十七叫抱父乞先死兵士人人陨涕粲曰我不失忠臣汝不失孝子复何恨乎百姓谚曰可怜可头城宁为袁粲死不作褚渊生渊先以粲谋告道成故粲败及祸云】
　　　　郑献英
郑献英者齐垣昙深之妻也昙深为临城令罢归得钱十万买宅奉母退无私蓄刘楷为交州请于王俭与昙深同行未至州而卒献英时年二十子文凝始生甚有容德仍随楷到镇昼夜纺织傍无亲援居一年私装就绪乃告楷求还楷大惊曰去乡万里固非孀妇所济不许郑曰垣氏羇魂不反而其孤藐幼妾若一同灰壤则何面目以见先姑因大悲泣楷怆然许之厚为旌送郑间关危险至乡葬毕乃曰可以下见先姑矣时文凝年甫四岁亲教经礼训以义方州里称美
　　　　王僧辩母魏氏
不知何许人性安和善于绥接家门内外莫不怀之僧辩以事下狱母流泪徒行将入谢罪元帝不与相见时贞惠世子有宠母诣合自陈无训涕泗呜咽众并矜之及僧辩免坐母深相责厉辞色俱严虽克复旧都功盖宇内每自谦损不以富贵骄物朝野称之谓为明哲妇人及亡甚见愍悼且以僧辩勋重故丧礼加焉命侍中谒者监护丧事谥曰贞敬太夫人灵枢将归建康又遣谒者至舟渚吊祭
　　　　谢迭山妻李氏
饶州安仁县儒家女也迭山名枋得开庆己未大兵分道攻江南围长沙武昌掠龙兴东南大扰时枋得以进士调官家居不忍视其国之危率邓傅二杜壮士二千余人举义李氏悉家资奁产助军朝廷嘉之擢枋得兵部架阁景定甲子秋七月彗星出柳北兵聚襄邓间为谋叵测时贾似道擅朝方括田卖官蒙蔽视听枋得校文宣城及建康漕闱发策十问言权奸误国赵氏必亡似道怒构以罪贬兴国军咸淳癸酉襄樊失守沿江诸武帅怨朝廷处置失宜望风降附似道军败于丁家洲陈宜中当国起诸儒臣为帅守驱内地耕民授兵以战败亡相继枋得为江东制置使募兵援饶州战于安仁败绩又败于信州军溃弃家入闽李夫人与其子为大兵所执囚建康宣抚司狱中监守者逼以非义李自度不能终拒既诡辞答即自经死广海既平留承旨梦炎程侍御文海交荐枋得学行辞不应召至元戊子魏参政天佑执拘北行至燕绝不饮食遂死夫妇皆守义不辱与文丞相天祥相类李夫人死或云在扬州行省时宣抚宣慰二司辖江东诸路相继皆置司建康公 【夫人侄存有学行跋金溪吴节妇黄氏教子诗叙夫人死时事详核足征】
　　　　阚文兴妻王氏
阚文兴者其先不知何许人宋末隶建康兵籍妻王氏细柳坊民家女至元乙亥马步军副总管沿江制司都统徐王荣及翁都统以诸军数万人纳款军各分隶诸万户与蒙古汉军相杂号新附军十三年大兵追二王略定福建诸路漳州守臣黄佺通判杨丙以城迎降文兴从其奕万户贾将军戍漳以累战功又知文墨议论得为万户府知事十七年八月望日畬峒陈吊眼率其众袭杀漳州陷招讨傅全官军死者十八九文兴亦力战死王氏为贼所执逼污之绐曰我不幸至此岂敢爱身愿收葬吾夫持服百日然后惟命贼义而许之时死者枕籍纵横王行哭辨识累日得其夫乱尸中积薪焚之火既炽即跃投其中以死大德初漳州路始上其事帅省疑之下路府体核得其从卒李某二人具言文兴及王氏死节时在傍知见状十一年省以闻于朝下礼部议部请访王氏族里旌其门闾收恤其宗亲仍以事付吏馆皇庆二年建康路以省檄至访求得王氏家细柳坊营中有姑适人异居已老同母弟一人住扬州为酒家佣有司文移往复无有以为意者而阚氏故起小兵绝无姻属江浙省不得其族里则用漳守言表其故营曰烈女坊又二十一年为至顺癸酉漳士民并以文兴之死为请会左司郎中张侯士弘为吏部侍郎力以其事言于朝乃定封文兴英毅侯王氏贞烈夫人赐庙额曰双节艺文监丞揭公傒斯为记而集庆坊里未有所表异焉 【揭监丞碑略云天下绾符杖节拥万夫之众镇千里之地者不知其几一旦四方有急天子之命未及于境已闭合称疾者有矣委众而去者有矣当是时变起仓卒使阚文兴第守簿书期会之常负妻子踰垣而辟人亦孰得而议之而临难忘身见危授命蒙凶威蹈白刃奋万死不顾之勇死而不悔者何则褐乱作于前忠义激于内不暇择地而死也至于王氏决死生于俄顷不辱其身烈丈夫有弗逮矣故君子曰人皆死于危二人独死于安以皆有苟免之道而不由也然微张侯审纲常之重英毅必不侯贞烈之封亦不及二人之死亦岂欲求庙食冀褒灶要誉于天下哉诚不忍弃君臣夫妇之义焉耳传全阖门死难有司之请朝廷之议皆不及者武臣死事国有常恩云】
　　　　节妇余氏
节妇余氏者溧水州银林市人淳熙十年乡恶少景佐欲污之至于持刃逼胁余氏义不辱甘受白刃知县王衎鞠勘具宋解府嘉其正洁改市为节妇里旌表门闾仍给赐钱米酒帛及免本户三年应干官租
　　　　刘母郝
