<!-- { "loadSidebar": true } -->
丹阳县汉元朔初封江都王子敢为丹杨侯后汉为县晋封孙韶丹杨侯南朝复为县隋废武德二年析江宁溧水复置属扬詶贞观七年省入当涂天宝元年复置县属丹杨郡非旧地矣 【按丹阳县城最古在丹阳郡城之先而图志不见史记始皇出游过丹阳至钱唐汉晋为县江左因之并见史志惟隋志始不载其名唐之江宁县尽有今上元江宁之境通典为汉丹阳县在江宁唐书地志谓贞观元年省丹阳县入当涂则知丹阳故境并入江宁当涂明矣其故城地庆元志引晋陶回传小丹阳道为证戚氏云考前史不但此一事也吴吕范从孙策攻破庐江还俱东渡到横江当利破张英于麋下小丹阳湖熟领湖熟相后领宛陵令讨破丹阳贼还吴迁都督据吴晋史所载则今城南六十里到金陵镇由金陵镇南三十里与太平当涂接界有市井宛然古治所其地名丹阳或呼小丹阳即其地也前史称小丹阳者当时有丹阳郡史文例书县名不出县字故吴志晋书皆称小以别之其后县废而丹阳之名立在镇江故亦呼小丹阳尔又按句容县西南三十里有赤山及赤山湖其地亦近上元之丹阳乡小丹阳相去虽远而在赤山西南与晋书山多赤柳在西及丹山之阳之义合又小丹阳西南有丹阳湖接当涂界今府城南五十里有丹阳里东南三十五里有赤山塘沟盖丹阳乡赤山赤山湖丹阳湖等必皆丹阳县之故境而其治则丹阳巿是也】 
湖熟古县名汉属丹杨郡武帝封江都王子胥行为湖孰侯 【一云姑熟】 后汉亦为侯国吴省为典农都尉晋武复置陈属建兴郡汉兴平二年孙策攻扬州转攻湖熟江乘晋苏峻之乱毛宝烧句容湖熟积聚义熙九年罢临沂湖熟脂泽田以赐贫人宋元嘉二十二年浚淮起湖熟废田千余顷皆此地二十八年徙越城流人淮南流人于姑熟今太平路古之姑熟前志谓即湖熟非也 【元和郡国志云在旧江宁县东南七十里今在上元县丹阳乡去县五十里淮水北古城犹在】 
永平县 【永安永世】 汉元封中置属丹杨郡寻废吴分溧阳复置改曰永安孙休封弟谦为永安侯孙皓封洪为永平侯晋武又改永世惠帝分置平陵并永世凡六县属义兴郡寻复旧名宋省入溧阳 【城在今溧阳州南十五里遗址高二尺见后古迹志】 
平陵县 【详见后古迹固城下】 
安业县唐武德二年析江宁溧水置后废
同夏县梁武帝生于秣陵同夏里大同元年因以置县陈属建兴郡隋省入江宁 【图经云县东十五里有同夏浦旧有城今上元县长乐乡是其地】 
临沂县本徐州琅邪国县晋咸康七年分江乘西界侨置属南琅邪郡陈属建兴郡晋蔡靓诸葛恢梁孟智陈明仲璋皆尝为令 【实录云县城在京江独石山西临大江在旧江宁县北四十里南徐州记云县有落星山属慈仁乡去县四十里今上元县长宁乡摄山之西白常村盖其地距上元县三十八里】 
怀德县 【费】 晋大兴元年琅邪国人随帝渡江者几千户立怀德县以处之属丹杨郡永复为汤沐邑后属琅邪郡其地寄建康北境 【实录云县城在宫城南七里建初寺前路东后改曰费移于宫城西北三里耆闾寺西宋元嘉十五年省入建康临沂古迹编云费县与琅邪分界于潮沟村在县北九里今在上元县钟山乡】 
即丘县本晋琅邪国县元帝置属南琅邪郡宋元嘉八年省入阳都
阳都县本汉城阳国县后汉改为琅邪国晋废元帝置属南琅邪郡宋大明五年省入临沂
　　地所接四境
集庆路东西二百三十五里南北四百六十里东至本路界首一百四十里自界首至镇江路四十里西至本路界首一十里自界首至和州八十三里南至本路界首二百四十里自界首至宁国路一百二十里北至本路界首四十九里自界首至真州一百一十里东南到本路界首二百八十五里自界首至常州路一百八十五里西南到本路界首九十里自界首至太平路三十里东北到本路界首一百三十五里自界首至镇江路四十五里西北到本路界首二十二里自界首至真州一百二十七里自集庆路到汴梁陆路一千四百四十五里水路一千七百七十里到河南府陆路一千八百里水路二千一百九十五里北至大都水程三十站三千四百一十里陆程四十站二千八百一十五里
江宁县附郭东西八十五里南北九十八里东至上元县界旧以御街中分今抵录事司城门为界西至和州乌江县国（□车）十里以鳗黧州大江中流为界自界首至乌江县一十五里南至溧水州界九十三里以乌剎桥为界自界首至溧水州四十五里北至上元县界五里以金陵乡为界东南到句容县界七十里以湖山乡为界自界首到句容县九十里西南到太平路当涂县界一百六里以章公塘为界自界首到当涂县一十七里东北到上元县界二十五里以崇礼乡为界西北到上元县界五里以金陵乡为界
上元县附郭东西九十五里南北八十五里东至句容县八十里以周郎桥中分界西至江宁县界旧以御街中分今抵录事司城门为界南至江宁县界七十里以永丰乡北白米湖为界北至真州六合县界四十九里以瓜步大江中流为界东南到句容县界七十里以东陈村为界自界首到句容县三十五里西南到江宁县界四里以大隐乡为界东北到句容县界六十里以章桥为界自界首到句容县八十里西北至真州六合县界二十九里以湖墅大江中流为界自界首到六合县八十五里
句容县东西七十里南北一百二十里东至镇江路丹徒县界五十里以山口为界自界首至丹徒县五十里西至上元县界二十里以周郎桥中分为界自界首至上元县七十里南至溧水州界六十里以丁塘村为界自界首至溧水州三十里北至真州扬子县界七十里以下蜀大江中流为界自界首至扬子县六十里东南到镇江路金坛县界六十里以茅山崇元观西堆为界自界首到金坛县六十里西南到江宁县界七十里以上义山东绿杨村为界自界首到江宁县九十里东北到丹徒县界六十五里以左桥为界自界首到丹徒县四十五里西北到上元县界八十里以东阳镇霸桥为界自界首到上元县六十里
溧水州东西八十二里一百三步南北一百五十五里三十八步东至句容县界三十七里以浮山顶为界自界至句容县四十里西至上元县界三十五里乌石桥为界自界至上元县八十五里南至宁国路宣城县界百一十里四牌冈为界自界至宣城县百三十里北至江宁县界四十五里上义山为界自界至江宁县七十五里东北到句容县界四十里望湖冈为界自界到句容县五十里东南到溧阳州界五十里分界山为界自界到溧阳州七十里西南到宁国路宣城县界百三十五里昆山乡为界自界到宣城县一百里西北到江宁县界四十五里乌剎桥为界自界到江宁县七十五里溧阳州东西一百五十里南北一百六十里东至宜兴州界一十五里以葑埭牌为界自界首至宜兴州七十里西至溧水州界八十五里以三塔墩为界自界至溧水州四十里南至广德路界七十里以石屋山分流为界自界至广德军八十里北至金坛县界八十里以长塘湖港荻场为界自界首至金坛县四十里东南到宜兴州界八十里以白塔山为界自界首到宜兴州四十里西南到宣城县界一百二十里以湖东北岸为界自界首到宣城县一百三十里东北到宜兴州界四十五里以五家村为界自界首到宜兴州六十五里西北到溧水州界七十五里以曹山陆路为界自界首至溧水州四十五里
　　镇市
淳化镇 【在上元县东四十五里凤城乡宋淳化五年置】 
金陵镇 【在江宁县南六十里本陶吴铺宋景德二年改为镇今有税务】 
秣陵镇 【在江宁县南三十里今有税务巡检司】 
石步镇 【在上元县东北四十五里即古罗落桥】 
大城港镇 【在江宁县西南七十里今作水站】 
靖安镇 【在龙湾巿】 
常宁镇 【在句容县东南五十里天禧元年以镇置寮今有税务】 
下蜀镇 【在句容县北六十里有巡检司】 
土桥镇 【在上元县东南六十里与句容县两界】 
{阙}阳镇 【在句容县西北六改秣陵为阙　图名有馆驿{阙}】 
{阙}　镇 【在江宁县西南六十里有巡检司】 
邓步镇 【在溧水州南一百二十里宋干道四年差官收税宝佑四年移东坝市收税今有税务盐仓巡检司】 
孔家堽镇 【在溧水州南四十五里】 
固城镇 【在溧水州南九十五里】 
高淳镇 【在溧水州南一百里有税务巡检司】 
举善镇 【俗名戴步在溧阳州南三十五里有税务】 
杜渚镇 【在溧阳州西南六十里干道四年移税额于溧水县邓步】 
古市按宫苑记吴大帝立大市在建初寺前其寺亦名大市寺宋武帝永初中立北市在大夏门外归善寺前宋又立南市在三桥篱门外斗场村内亦名东市又有小市牛马市谷市蚬市钞市等十一所皆边淮列肆裨贩焉内纱市在城西北耆阇寺前又有苑市在广莫门内路东盐市在朱雀门西宋书有建康市南唐书有金陵市至今有清化市罗帛市而自昔言市者则以东市西市凤台鹭洲四坊之达为市盖即鱼市今银行花行鸡行镇淮桥新桥笪桥皆市也 【南史徐度传云徐嗣徽任约等来寇高祖与敬帝还都时贼已据石头市廛居民并在南路去台遥远恐为贼所乘乃使度将兵镇冶城筑垒以断之以此知六朝市廛多在淮水北冶城东也通典梁有太市南市北市令太南北三市丞陈淮水北有大市自余小市十余所隋食货志言陈时淮水北有大市十余所置官司税敛既重时甚苦之晋史廷尉张闿住在小市南史宋废帝元徽二年张敬儿破贼宣阳门庄严寺小市丹阳记曰苑城市谓之苑市秣陵有斗场市寰宇记云东晋咸和中置七尉右尉在纱市今属上元县钟山乡张循王北庄前平地是也宫苑记南尉在草市北湘宫寺前其地在今上元县治东北齐东昏侯宫中立宫市使宫人屠沽帝为市魁陈后主重关市之征以阳惠朗为大市今金陵故事有盐市即盐渚也在东南三里庾阐扬都赋其宝货则瑶琨琅玕青碧青玟阳球散火阴田潜珍云英水玉错辉龙鳞焕若金膏晃若银烛琉璃冰清而外映珊瑚触石而上翘牙箪列文于象齿火布濯秽于炎焱西阻石城则舟车之所会东尽金塘则方驾之所连清化市今在北门内罗帛或云萝卜即路学街鱼市前志不载所在南唐近事程员举进士夜梦乌衣吏告曰君与王伦廖衢陈度卫清并已及第员梦中惊喜理服驰马诣省门见杨遂张观曾顗立街中谓曰牓在鸡行何忽至此员怅然而觉其年考功员外郎张佖权知贡举果放杨遂等三人员辈卒无征应既夏内降御札尚虑遗贤命张洎舍人就中书复位洎果取员等五人附来春别牓及第明年岁在癸酉也庆元志鸡行街自昔为繁富之地南唐放进士牓于此戚氏续志云银行今金陵坊银行街物货所集花行今层楼街又呼花行街有造花者诸市但名存不市其物清化甚僻故老言旧已然矣】 
汤泉市 【在上元县神泉乡汤山延祥院之前去城六十里】 
栖霞市 【在上元县长宁乡摄山栖霞寺之前去城四十五里】 
索墅市 【市有索墅坊在上元县清化乡去城五十里】 
泉都市 【在上元县泉水乡亦名龙都去城五十五里】 
东流市 【市有桥曰东流以水流自东因名之在上元县宣义乡去城四十里】 
花林市 【南至曹村五里北至大江十二里齐梁诸坟多在其地属上元县清风乡去城三十五里】 
