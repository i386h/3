<!-- { "loadSidebar": true } -->
开庆元年己未(二月雨土大元宪宗皇帝即位) 　 自光祖之易镇也江东皆思之再至民大悦仍用前例以例册钱贴支二十万贯普犒初铸沿江制置大使印置礼尚书于府治右凡邻阎诸司之馈皆入焉掌以属吏取礼尚往来之义　创游击新军寨屋三千余间于西门内合前后招万二千四百余人置都统制　募土豪壮士材力出众之人为义士军良家子　置安乐房医疗新军之疾患者　九月乙巳犬元兵自黄州界渡浒黄洲建康闱报即调陈万郭俊舟师三千人赴援光祖拜疏自请巡视江面至泛州被旨进司江州又调刘权朱遇龙舟师三千七百人赴鄂十一月辛丑有旨以中流江面单虚令回池州丁酉得旨依旧沿江大使兼江西安抚大使知江州己亥进发至江州界有旨依旧任遂回司闰月乙亥至建康十二月大兵入兴寿江面震动光祖复进司池州　创造火攻器具增造军器军衣及战盘七百余艘继日津发应副上流
二年庚申 　 正月兴工浚□□十五丈有奇筑羊□□□数□创栅寨门瓮□□□□阿隘　光祖就池州行□□□战具调张胜等舟师三千五百人与夏贵会于上流又调四千五百人应援江西未几贾似道乘类草坪之胜绕出江上值大兵北归陈万苏才张胜等并超除都统制余皆不次升差　三月光祖还建康有诏奖谕进大资政赐金器币帛　筑宜城为新安庆府　奏以巢县创镇巢军辟置军使　建都作院于清溪之南　清溪建先贤祠自吴太伯而下列位四十有一各有赞　浚清溪增堂馆亭榭三十余所　筑堤飞桥　重建赏亭及白鹭亭其前临水作亭扁曰折柳为宾饯之所后为馆扁曰横江以待四方之宾客　罢回易库为通江馆　创东南佳丽楼　重建公使酒库　增创安乐南庐于安乐坊　枢密院指挥将镇江府江阴军平江府嘉兴府一带江面并诸戎司防江水步军并令沿江制司节制调遣遂创置摆铺措置下流江防至于海　蠲前政所出营运官钱逋负一百余万　减诸坊酒额　葺义阡四所　蠲无为军等处鱼利钱　重建东冶亭知稼亭望岑亭于半山寺侧　是岁贾似道入相行打算法令建康制置使马光祖打算江西阃赵葵钱粮诸帅皆受监钱之苦累及妻子由是大失将士之心御札奖谕筑宜城特转两官固辞不允　上元县惟政乡献瑞麦建瑞麦亭干东冶亭之旁　朝旨括吴渊吴潜圩田之在府境者以租入隶总领所　上元县始建学　安抚司干官周应合修纂建康志五十卷目录一卷首尾一千六百一十八版三月开局七月成书八月进于朝有诏奖谕　十一月十三日姚希得开阃以到任例册钱银支犒军民　赈济贫民　倚阁句容溧水溧阳三县苗税　造多桨战船并修旧战船　至节济丙丁户贫民　雪寒济贫民 三年辛酉 　 八月姚希得除宝章阁学士职任仍旧十一月时暂兼权淮西总领 两浙行限田法收买官田三月修诸城门　六月修行宫　增创转般仓　蠲减营运官钱逋负　倚阁句容上元溧水三县苗税　造鲜内军器库铁甲创买战马　蠲和州水退米一万五千余石　创建蜀三神祠于清溪之侧　蠲放九郡诸县年皮觔角　冬寒拨米平价赈粜　至节济贫民　岁节济贫民　溧水县经界民田 
四年壬戌 　 修社坛　修府学　修明道书院立纯公后　江宁县始建学造水哨马船　修东南两岳庙修姚显王王将军谢将军庙　修江宁馆　建洞神宫于三神祠之左　创造万人军屯戍沿江新军六千二百八十人□□□二十九所给钱□□□□□凡五百家□□□□□□□□江宁溧水三县苗税　至节济贫民　蠲减营运息钱　上元江宁两县经界民田　泸州太守刘整叛降北献策围襄阳 
五年甲子(十月理宗崩福王之子（里去里改基）即位庙号度宗二月雨土七月甲戌彗出柳芒角烛天长十数丈自四更从东方见日高方敛如是者月余  大元都燕京改至元元年) 　 春雪创给贫民钱　重建吴晋二帝庙　修卞将军庙修养济院　济丙丁户贫民　修造战船　光祖再任民情大悦　分招宁江军创先锋马寨　创船寨屋　修创衣甲军器　造和州无为军屯田仓　省罢添差总管路钤正副将共二十员谢枋得校文宣城及建康漕闱发策十问言权奸误国赵氏必亡忤贾似道贬兴国军　造金银见钱关子以一准十八界会子之三用印宛然一贾字物价顿踊 
咸淳元年乙丑    创建四郭门接官亭各有官吏舍及祠宇名东曰迎晖西曰致爽南曰来熏北曰拱极　创静庵于清溪上为屋三十间后累石为崇山亭其巅曰最高山后建堂三所其前曰闲暇其中曰观心其后曰近民　放减王沙局税七万缗　代纳五县人户夏税　创及幼局收养遗弃孩孺　重建长干桥　秋八月北兵哨安庆无为光祖以十五日戒严九月十六日班师御翰奖谕　刱平籴仓　又创助籴库取其息助籴　再创船寨于龙湾　增明道书院养士钱月五百千　修行宫养种园为堂四为亭二为台一　是岁光祖三丐祠不允
二年丙寅 　 正月光祖又丐祠不允　招填阙额军兵　改筑炮药库于清溪　初黄榜指挥输纳折帛钱关中半民颇以见钱为艰元年已后民欲全纳关会本府代解见钱二年亦如之共官省见钱二十万六千贯修四义阡分命上元江宁簿尉董之西益地三十余亩东又为庵三间各筑墙以防蹂躏　修府学　修广济仓更名广储　创制司仓于广储仓之左　夏五月大雨水遣官济饥民　秋八月丙戌北兵犯蕲黄迫舒境巡视江防　十月光祖四乞休致奉旨不允不得更有陈请 
三年丁卯 　 重建贡院于清溪之南　修南轩祠拨田四十亩有奇合从前杜杲所拨百亩并为修葺费　创小学岁拨米一百石为庖廪助　创誓清馆于龙湾　差官往江西造船六月光祖除参政辞不允七月有旨减河税务岁额商税钱共八十二万九千六百七贯钱会中半着为例　创仪宾馆因前志旧名 
四年戊辰(闰正月大风雷雨十月朔日蚀) 　 正月创助籴西库前有东库故以西别之　二月光祖辞免转官再任诏不允　创南轩书院于古长干　三月军民病疫　放免夏税市利钱　九月代输下户秋苗　十月依文思院斛旧式铸铜斛受纳秋苗　北兵围襄阳汪立信以书抵贾似道陈三策不听归金陵 
五年己巳(大元颁行蒙古字  常州鸡羽生距) 　 正月礼高年　创三至堂创野航于玉麟堂后　重建药局　重建岳庙　三月北兵犯东淮民流境上分遣官属赈之 
六年庚午(大元立尚书六部  江南大旱) 
七年辛未(大元建国号兴蒙古学  江南大饥) 　 上试进士赐张镇孙以下及第出身有差宋朝廷试始于开宝癸酉终于咸淳辛未廷试之日天必开霁是岁大雨如注天不言以象示之而已 
八年壬申 　 五月张顺张贵自汉江上流赴援襄樊力战至襄阳城下顺死之贵复出求援转战至柜门关败死其兵据岘山筑城临襄阳擒唐都统于万山舟中 
九年癸酉(大元诏谕吕文焕  江南平地产白毛临安尤多) 　 大元兵断汉水浮桥樊城绝援而陷牛皋范大顺张漠英率所部兵巷战死之行省遣唐都统以祸福谕吕文焕遂以城降　淮西阃夏贵以襄阳宋之首正阳宋之尾唇亡齿寒早乞备御李庭芝迎合贾似道意以正阳特一小堡何劳夏贵亲临具申朝廷照会贵怒曰都是桶子巾坏了天下由是解体 
十年甲戌(正月己卯朔永新有气如虹蜺自东门江中起横贯一邑须臾变作锦纹状遮盖四门临安大水天目山崩
三月度宗崩太子显即位年四岁  大元遣丞相巴延会兵伐宋) 　 大元同知枢密院事巴延拜中书左丞相总襄阳兵来伐面奉旨谕以曹彬不嗜杀人故一举而定江南汝其今体朕心古法彬事毋使吾赤子横罹锋刃丞相受命驰至襄阳诸军纂严禡师启行　九月大兵自襄樊沿汉江而下用宋降人为向导吕文焕等舟师出襄阳刘整等骑兵出淮泗行枢密院兵出正阳万户武显等前锋袭郢州杀都统赵文义破沙洋新城守将边居谊率所部力战死之复州安抚翟贵以城降至漠口阻守兵取沙芜口出江夏贵率汉鄂州师夜袭北营不克战于阳罗堡宋师败绩守将王都统战死鄂州都统程鹏飞血战以无援败权守张晏然降　贾似道议出师分兵九路会合遣侍郎赵溍屯兵金陵十二月溍与咨议官总军巡江二十四日遇夏贵单舟走淮西曰二公何不回建康老夫今回庐州去也北兵势不可当建康乃降将家乡当防之军人闻夏言已有逃归建康为乱者溍回府悉置典刑 
德佑元年乙亥(六月庚申朔日蚀既时天地晦瞑咫尺不辨人鸡骛归俨如暮夜自巳至午其明始复自淮以西北天色明朗其日夏贵攻复无为和州城堡)     大元兵自去冬顺流而下沿江诸将多吕氏部曲姻娅相继降附黄州陈奕蕲州管景谟南康军叶阊江州钱真孙安庆范文虎皆以城降安庆通判夏椅服药死江上大扰　正月二日制直赵溍离府于龙湾置司二十二日贾似道督诸军过建康二月二日诏令孙虎臣充宁远军节度使赵溍以沿江制置充督府参谋军事二十日似道师至芜湖屯丁家洲遣承宣使宋京阮思聪督府计议官朿元吉相继诣大军乞和不从二十二日鸣锣退师众大溃于珠金砂似道奔扬州饶州守臣唐震死于州治池州守将张林先已约降军至出迎权守赵昴发具冠裳大书十六字诗曰君不可负臣不可降夫妻俱死节义成双与其妻雍氏俱缢死扬州都统姜才大战扬子桥败绩二十四日行省入太平州守臣孟之缙迎降就除宣抚使沿江制置使赵溍弃建康府城取行宫公帑金帛与咨议官李应龙制置司机宜丘应甲遁归京口淮西总领费伯恭通判袁某等相继皆遁马步军都统徐王荣翁都统掌印权制置司事遣人于太平纳款大兵自二月十二日已于南城外雨华台下寨二十七日丞相巴延平章阿珠右丞张惠参政吕文焕麦八丁郎中孟祺等官入城于建康府署玉麟堂开省大飨将士遣哨骑四出招降州县命土万户廉希愿招讨使索多兼建康宣抚使徐王荣同知建康府事充宣抚副使发下安民榜文招谕句容溧水溧阳县民以次降附知句容县葛秉诚败自系于狱被杀邑人｛阙｝　　率众迎降授本处总管知和州聂某


至大金陵新志卷三下
元　张铉　撰
　金陵表七
  　元
天时                         地域
十四年丁丑     立行御史台于扬州命姜卫为御史大夫统治江浙江西湖广河南四省十三道提刑按察司　改溧阳县为溧州设江东建康道提刑按察司江东道宣慰司皆治建康罢宣抚司改立建康路总管府管录事司江宁上元句容溧水四县 
十五年戊寅     改溧州为溧阳府
十六年己卯     改溧阳府为溧阳路管溧阳县并在城录事司
二十一年甲申     九月行御史台移治杭州 
二十二年乙酉     三月行御史台移治江州夏再移杭州江淮等处行枢密院开府建府 
二十三年丙戌     八月行御史台移治建康路江东按察司移治宣州 
二十六年己丑     七月行御史台再移治扬州 
二十七年庚寅     行御史台升正二品 
二十八年辛卯     罢溧阳路依旧为县 
