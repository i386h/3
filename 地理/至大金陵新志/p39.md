<!-- { "loadSidebar": true } -->
十五年戊申(六月雨雹八月甲午朔日蚀) 　 陈亮上万言书略曰秦桧以和误国二十余年而天下之气索然无余陛下有削平宇内之志又二十余年而天下之士始知所向高宗皇帝春秋既尊陛下不欲大举以惊动慈颜今已祔庙天下之英雄豪杰仰首而观陛下之举动天下不可以坐取也兵不可以常胜也驱驰运动又非年高德尊者之所宜也东宫居曰监国行曰抚军此肃宗命广平王故事陛下倘以为可行则当先理建业而后临之虽今岁未为北伐之举而天下震动即位之志庶少伸矣 
绍兴元年庚戌 　 厢禁军营旧皆茅庐森至易为瓦屋数千间号曰新营有诏奖谕 
二年辛亥 　 十一月壬申郊风雨大至上震惧感疾 
三年壬子 　 端礼以贡院湫隘修而广之 
庆元元年乙卯(正月丙辰白虹贯日三月丙戌朔日蚀庚寅太白经天七月太白经天十一月雨土)    建府学御书闾议道堂稍重释奠礼仪储典籍增既廪修北门亲兵寨千二百八十七楹　置广惠仓　修胎养令
三年丁巳(四月雨土旱雨雹十一月雷十二月雨土) 　 十一月郊
五年己未(正月庚午雪癸酉白气亘天八月癸亥白气酉天) 　 溧阳人史思贤刲心疗母疾 
六年庚申(正月己丑雨土乙酉雪六月丙午太白经天九月雨土十月太白昼见  大夫兵破上都围和龙)    郡人朱舜庸编金陵事迹二十余年乃献之府遂修为建康续志二百二十板
二年壬戌(正月己巳雷四月雨雹五月甲辰朔日蚀七月不雨十二月日中有黑子)    句容增科和买久为民害邑令赵时侃白于府琚请府帑岁郥万三千缗为之代输凡免人户和买绢二千九十九匹绵一万一千六十两
四年甲子(正月乙亥大风癸未日有黑子辛卯雷壬辰雨雹二月有赤气亘天) 　  十一月甲戌诏南郊加礼感生帝太子庶星宋星赦天下 
开禧元年乙丑(正月雨霾二月雪三月太白昼见四月辛丑日中有黑子乙卯大风九月大风) 　 重修镇淮饮虹二桥 
二年丁卯(二月雪)    适陈措置屯田请置沿江堡坞并团结淮西山水寨四十七处各为图册以献于朝以建康镇江三务场径隶提领所
二年己巳(二月大风荧惑入太微垣三月雨雹四月蝗) 　 夏大旱蝗为灾　八月册皇太子　九月合祭天地于明堂赦天下 
三年庚午(正月雨土雷六月丁巳朔日蚀八月大风拔木) 　 度陛辞日赐金带时建康旱蝗民饥盗作度至尽发帑廪所活百余万口蠲夏税二十余万城夜劫城东南立就擒而横小郁山贼皆奔散悉奏赦之境内奠枕画像立祠 
四年辛未(二月大风七月太白昼见九月雷十一月己酉朔日蚀  大朝建号) 　 度于城南北增养济二院屋百间院各度一僧掌之所养贫民以五百人为额春夏则稍汰去每岁用米一千五百斛钱二千缗 
五年壬申(九月太白昼见十月雷  大元兵围燕京)    建冶城楼忠孝堂于卞壸墓侧作晋元帝庙并祀其臣王导而下三十六人　十一月祀圜丘大赦天下
六年癸酉(二月太白昼见)    大元围燕京自冬至春破河北九十余郡
八年乙亥(二月雨土雨浙江东旱蝗
大元破燕京)    矩从上元主簿危和之请于簿廨东建明道先生祠立精舍运使真德秀助金三十万粟二千斛矩去李大东续成之　是年江东旱蝗运使真德秀合本道义仓及转般米数十万斛赈赡开东门外新河因役以饱饥民立范忠宣公纯仁祠于曹司　六月初七日本路安抚转运奏江宁县城南民户因淳熙五年增科家业营运钱起认和买绵绢钱三千七百余贯民力重困乞除豁从之　七月创置唐湾水军二千五百人九月赦
九年丙子(二月甲申朔日蚀五月太白昼见西山地震黎州山崩) 　 真德秀始创漕司贡院于清溪之西 
十年丁丑(正月丙子大风拔树二月地震雪六月太白昼见经天) 　 珏开浚行宫后古珍珠河以泄霖涨见水底有大（上沙下木）板乃止 
十一年戊寅(二月白虹贯日五月蚩尤旗见其长竟天十一月大风) 　 金人入侵号百万围滁州急珏机杜杲及王好生督兵援之杲缱城入启錀以纳城外被逐之民数十万杲登陴中二矢力疾指授守御得宜城屹不动敌卒斩其建议者五人焚攻具而去　九月祀明堂赦天下 
十三年庚辰(三月雨土九月太白昼见十一月大风) 　 　 溧阳县令陆子遹苹积年差役和买之弊民皆德之 
十四年辛巳(三月长星见五月甲申朔日蚀大水)    淮西总领商硕立郑介公侠祠于清凉寺即侠读书处也　十一月并唐湾靖安两水军为一军置统制统领各一员　九月祀明堂赦
十五年壬午(五月太白昼见九月雷大雨雹彗见太白又昼见  大元兵自回鹘灭西夏) 　 嵘请于朝建平止仓于广济仓之左秋冬籴米贮之春夏粜之取价平则止之义 
十七年甲申(六月宁宗崩皇侄贵诚即位后更名昀庙号理宗太祖十四世孙六月太白昼见经天) 　 赐嵘金带　十一月三十日密札行下建康府系沿江重镇合行增屯兵马以壮声势令制司招刺步军三千人马军三百人骑以防江军为额并听沿江制司节制 
二年丙戌 　 寿迈职事修举进职再任 
三年丁亥 　 创制置司佥厅 
绍定元年戊子(正月太白经天雨雹) 　 时李金叛善湘募效用军一千四百五十五人以益其备 
二年己丑 　 善湘增收后湖田租遂为额 
四年辛卯(大元太宗皇帝即位) 　 二月赐诏奖谕 
五年壬辰(二月太白经天  大元遣使过宋议夹攻金) 　 十月赐昭奖谕 
六年癸巳    正月赐宸翰奖谕并赐金器香茶疋段二月赐牙简金带鱼袋绣鞍马未几奉御笔带职入奏寻予祠　遣襄阳帅孟珙太尉江海等会大兵围蔡州
端平元年甲午(大元灭金)    建康府奏请以行阙之重比临安府恩例特增解额两名　洪咨夔奏金亡而有兴者
三年丙申(大元分封诸王) 　 十二月十五日韡出师江北战而死者甚众遂于覆舟山龙光寺侧立义冢二所收而葬之度僧二人掌其事给田百五十八亩为时享佛果之费 两淮士民因北兵连年侵扰避地诸沙是年制司差官抚恤招募涅刺充民兵制效军分十部置制领将佐 
嘉熙元年丁酉(大元亲征回回国归附)    府学置房廊始立贡士库四月韡请于朝取发福建两浙江西湖南诸郡土牢拘锁人拣选强壮面刺双旗立名破敌军临安大火烧居民五十三万家　韡斩殿司崔福
四年庚子(正月京师地震旱蝗白气亘天) 　 星变下诏罪已　诏赋税米毋得多科取于民 
淳佑元年辛丑 　 之杰兼淮西制置置司采石解安丰围赐诏奖谕赐金器币进职端明殿　修府学 
二年壬寅 　 杨林堡去和州二十里前后将卒往往宿留此地未即赴敌杲至相其形势知不必守罢其戍两淮流民多遇沙上杲调舟师环护民得奠枕九月敌围仪真于北山治攻具陈公塘放濠水真扬声援不通杲练兵治炮鼓行西上命子庶及总管聂斌提锐卒八千入城中父老大喜敌望见名旗曰此安丰庐州杜制置邪比晓悉遁去杲遣将追之敌大败杲进职子庶差知真州杲谓庶曰邻阃见真不可守推以升汝枌榆之邦当往万一有警吾亲提兵援汝 
三年癸卯    四月初六日以杲应援真州敌骑退遁遣行宫匙钥司内侍邓侨年传旨赐杲御僊花金带及牙简香茶撷罗等天禧寺后南轩乃张宣公读书之地总所久为榷酤之场杲止之乃刱祠宇拨田充祀事　增府学养士田置贡士庄并及淮士　阁旧租蠲新租二万八千余石先时受纳官斛米疋绢各取三十楮为縻费杲榜谕不得收过二楮民乐输焉
五年乙巳    槐职事修举特转一官　八月密札下本府招军以策胜为名分为六军每军五千人其右军中军屯驻建康府令守臣节制
六年丙午(大元定宗皇帝即位) 　 以夫修府学更命教堂名曰明德 
七年丁未 　 敌以重兵犯淮泗葵视师江上广亲兵救场建堂扁曰指授　即马鞍山下古铁冶沟旁置炉（革）铸兵械给旗榜招募两淮失业强壮二千五百三十一人充精锐军 
八年戊申 　 二月葵奏捷御笔奖谕赐以金器币帛香茶特转三官□月以明堂礼成特赐金器币帛香茶加食邑累奏乞将督□□□许　田事所史宅之□□□理沙田以米疋租计六十万□千三百五十八亩 
九年己酉    葵委官团结两淮税户避乱寓江南者充半年军令于金山庄团窝屯驻　正月葵将元降银绢官告度牒差官解还朝廷除右丞相固辞不拜　初陈韡建阃湖南招（汀去丁改公）江诸沙一带强壮淮民自随至是拨隶沿江制司立为亲兵左右部增至千人
十年庚戌(大元灭辽东)    五月御笔吴渊资政殿学士仍与执政恩例　府学增先贤祠拨后湖田七千五百余亩创义庄立规式支助贫士之吉凶不赡者　明道书院阁毁于火因更创之广斋序增廪稍程讲课士趋者众赐明道书院四大字为额
十一年辛亥(大元宪宗皇帝即位)    五月御笔吴渊在任以来兴利除害具有条理所列二十五事究心于士民兵者甚至忠勤体国良用叹嘉可特转两官　建锦绣堂于府治之左上为忠勤楼建镇青堂于郡圃上为钟山楼宸翰赐渊锦绣堂忠勤楼六大字
十二年壬子    总领陈绮建翠微亭于石头城山顶
三年乙卯三月(雨土) 　 光祖以到任例册并备堂公用器皿见钱等二十万支犒军民减沙租课额三分之一倚阁元年夏税折帛钱备秋苗米草以宽民力 
四年丙辰(大元抄数辽东户计) 　 创招御前游击军三千余人游击水军二千人　创游击军寨屋三千余间于武定桥东　始立则例支给钱绢酒米以助诸军之婚嫁者女年十四以上及寡妇之无依者皆为择姻议嫁增给诸军芦米着为例　措置军器库修军器添造战船　岁桩安庆府修城钱三十万贯　立赏格招募水艺精强之人　以建康一址一隘分为上中下三节旬一会教委官循视支犒罢诸酒坊吉凶青册额钱一十三万五千贯　除秋苗斛面令人户自概　倚阁二年夏税折帛钱绢丝绵 
五年丁巳(十月虹见)    重建府治堂宇中为堂七间揭宸翰忠实不欺之堂六大字　蠲减溧阳溧水两县酒息额钱并免积欠　重建饮虹镇淮二桥　甃御街自天津桥达于南门　给借百姓钱本营运两月后还其本不取息　蠲除上元江宁二县欺隐税额　发廪捐金赈济小民　禁止城内私开柜头监留罪人者勒令日下改业　措置居养院以处无告之民　创安乐庐以拯道途疾患之无所归者　免王家沙诸务税　重建新亭　书坊巷扁揭三十三所　冬大雪捐已钱三十万赈军民　倚阁二税
六年戊午    与筹奏以建康以下江面分为三节自老鹳觜至芳轮隘为上流隶镇江自赵家沙至湾河隘为中流隶澉浦自阙庄至黄鱼垛为下流隶许浦每隘逻卒百人船十只又选三将各统十兵往来循视联络声势从之　镇淮桥毁于火重建之　移平江府新招军三千人驻建康府
