<!-- { "loadSidebar": true } -->
二年丁亥(五月甲申朔日蚀) 　 庾亮以苏峻在历阳终为祸乱下诏征峻为大司农以弟逸代领部曲峻上表乞补青州界一荒郡以展鹰犬之用不许任让匡术劝峻反遂不应命峻知祖约怨朝廷乃遣参军徐会推崇约请共讨亮约大喜十一月约遣兄子沛内史涣婿淮南太守许柳以兵会峻尚书左丞孔坦司徒司马陶回言于王导请及峻未至急断阜陵守江西当利诸口导然之亮不从峻袭陷姑孰屠于湖彭城王雄章武王休叛奔峻京师戒严假庾亮节都督征讨诸军事以赵胤为历阳太守使左将军司马流据慈湖
三年戊子(后赵石勒杀刘曜僭号改元)    春正月韩晃袭司马流于慈湖流素懦怯兵败而死峻帅祖涣许柳等众二万人济自横江登牛渚军于陵口台兵御之屡败陶回谓庾亮曰峻知石头有重戍不敢直下必向小丹阳南道步来宜伏兵邀之可以一战擒也亮不从峻果自小丹阳来迷失道夜行无复部分亮乃悔之朝士多遣家人入东避难左卫将军刘超独挈妻拏入居宫内诏以卞壸都督大桁东诸军事与侍中锺雅帅郭然赵胤等军及峻战于西陵壸等大败峻攻青溪栅因风纵火烧台省及诸营寺署一时荡尽台帅左右苦战而死二子眕盱随父后亦赴敌而死丹阳尹羊（上□下方）黄门侍郎周导庐江太守陶瞻皆战死庾亮帅众阵于宣阳门内未及成列士众皆弃甲走亮与弟条翼及郭默赵胤俱奔寻阳峻兵入台城侍中褚翜抱帝命太极前殿王导及光禄大夫陆晔荀崧尚书张阖共登御床拥卫刘超锺雅褚翜侍立左右太常孔愉朝服守宗庙时百官奔散殿省萧然峻兵既入叱褚翜令下翜呵之曰苏冠军来觐至尊军人岂得侵逼由是峻兵不敢上殿突入后宫太后左右侍人皆见掠夺驱役百官光禄勋王彬等皆被捶楚令负担登蒋山哀号之声震动内外峻称诏大赦惟庾亮兄弟不在原例以王导有德望使以本官居已之右祖约为侍中太尉尚书令峻自为骠骑将军录尚书事许柳为丹阳尹马雄为左卫将军祖涣为骁骑将军复以羕为西阳王太宰录尚书事峻南屯于湖夏四月温峤庾亮拥陶侃为盟主起兵讨峻(五月侃至寻阳遂与亮峤同趋建康戎卒四万旌旗七百余里钲鼓之声震于远近峻闻西方兵起逼迁帝于石头帝哀泣升车以仓屋为宫刘超锺雅荀崧华恒荀邃丁潭侍从不离帝侧峻使左光禄大夫陆晔守留台匡术守苑城会稽内史王舒使庾冰将兵一万西渡浙江于是吴兴太守虞潭吴国内史蔡谟前义兴太守顾众等皆举兵应之峻闻东方兵起遣其将管商拒之潭等与战互有胜负侃峤军于茄子浦峻送米万斛馈约毛宝袭取之斩获万计陶侃表王舒监浙东军事虞潭监浙西军事郗鉴都督扬州八郡诸军事令舒潭皆受鉴节度侃等舟师至蔡洲侃屯查浦峤屯沙门浦诸军即欲决战侃曰贼众方盛难与争锋当以岁月智计破之鉴将李根请筑白石垒从之遣庾亮以二千人守白石又令郗鉴郭然还据京口立大业曲阿陵亭三垒以分峻兵势毛宝大破祖涣等于东关峻腹心路永匡术贾宁闻约败劝峻尽诛司徒导等更树腹心峻雅敬导不许导诱永皆奔石头毛宝烧峻句容湖熟积聚峻军乏食峻将张健韩晃等急攻大业陶侃将救之长史殷羡曰吾兵不习步战不如急攻石头大业自解侃督水军向石头庾亮温峤赵胤帅步兵万人从白石南上峻将八千人逆战乘醉突陈不得入马踬侃部将投之以矛斩首脔割之焚其骨峻司马任让等共立峻弟逸为主闭城自守温峤立行台布告远近凡故吏二千石以下皆令赴台至者云集韩晃闻峻死引兵趋石头) 
四年己丑(十月庐山崩天裂西北有声如雷) 　 时兵火之后民物凋残翜收集散亡京邑遂安正月陆晔及弟玩说匡术以苑城归顺百官皆赴之推晔督宫城军事刘超锺雅与建康令管旆等谋奉帝出赴西军事泄苏逸遣任让将兵入宫收超雅杀之赵胤遣甘苗击祖约于历阳约奔后赵苏逸苏硕韩晃并力攻台城焚太极东堂及秘阁二月丙戌诸军攻石头建威长史滕含击苏逸大破之追斩逸苏硕帅骁勇数百渡淮而战温峤击斩之舍部将曹据抱帝奔峤船群臣见帝顿首号泣请罪杀西阳王羕彭城王雄大赦张健自延陵将入吴兴将军王允之与战大破之健复与韩晃马雄等轻军西趋故鄣郗鉴遣李闲追及于平陵山皆斩之是时宫阙煨烬以建平园为宫温峤欲迁都豫章三吴之豪请都会稽司徒导曰孙仲谋刘玄德俱言建康王者之宅古之帝王不以丰俭移都今宜镇之以静群情自安由是不复迁论平苏峻功以陶侃为侍中太尉封长沙郡公加都督交广宁州诸军事郗鉴为侍中司空南昌县公温峤为骠骑将军开府仪同三司加散骑常侍始安郡公陆晔进爵江宁公其余赐爵侯伯子男甚众庾亮乞阖门投窜山海优诏不许出为都督豫州扬州之江西宣城诸军事豫州刺史领宣城内史镇芜湖夏四月始安公温峤卒 
五年庚寅(天下大饥) 　 郭默杀江州刺史刘胤陶侃讨诛之　作新宫始缮苑城修六门　驾幸司徒王导宅置酒大会下车入门先拜庾亮表献嘉橘一蔕十二实 
六年辛卯(三月壬戌朔日蚀) 　 钱塘民猳豕产两子皆人面状如平人其身犹豕 
七年壬辰 　 正月大赦　陶侃遣桓宣攻石勒克樊城李阳拔新野襄阳新宫成署曰建康宫亦名显阳宫开五门南面二门东西北各一门十二月帝迁于新宫 
八年癸巳(五月有星陨于肥乡数一麒麟驺虞见于辽东) 　 正月辛亥朔朝万国于新宫四夷列次大赦天下赵主石勒遣使来修好诏焚其币  以束帛礼高士郭文举改苑仓为太仓是岁作北郊于覆舟山之阳制度一如南郊 
九年甲午(赵石虎弒其君自立陨石于凉州二) 　 加张骏为大将军　六月侍中太尉都督陶侃薨 
咸康元年乙未(秋七月白虹贯日十月乙未朔日蚀大旱) 　 正月帝加元服大赦改元二月帝亲临释奠　幸司徒王导府赵王虎南游有游骑十余至历阳太守袁耽表上之不言多少朝廷震惧加司徒导大司马假黄钺都督征讨诸军事分命诸将救历阳及戍慈湖牛渚芜湖俄闻赵骑去解严 
二年丙申(彗见于奎) 　 二月立皇后杜氏大赦　更作朱雀门新立朱雀浮航航对朱省门南渡淮水亦名朱雀桥 
三年丁酉(旱地生毛) 　 诏立太学于淮水南唐县城东南七里丹阳城东南 
四年戊戌(石虎据十州之地) 　 以司徒导为太傅都督中外诸军事郗鉴为太尉庾亮为司空六月以导为丞相罢司徒官并入丞相府 
五年己亥 　 正月大赦庾亮欲开复中原以武昌太守陈嚣为梁州刺史趋汉中遣将军李松攻汉巴郡江阳执汉荆州刺史李闳巴郡太守黄植送建康亮上疏欲移镇石城遣诸军罗布江沔为伐赵之规帝下其议太常蔡谟以为时有否泰道有屈伸苟不计强弱而轻动则亡不终日为今之计莫若养威以俟时朝议多与谟同乃诏亮不听移镇秋七月庚申始兴文献公王导薨征庾亮为丞相扬州刺史录尚书事亮固辞以何充为护军将军亮弟会稽内史冰为中书监扬州剌史参录尚书事复改丞相为司徒司空庾亮领之侍中太尉南昌公郗鉴薨　是时始用砖垒宫城而创构楼观 
六年庚子(庚长有星孛于太极)    正月都亭文康侯庾亮卒以何充为中书令　陆玩为侍中司空　三月大赦　依中兴故事朔朢听政于东堂 
七年辛丑(二月甲子朔日有蚀之) 　   慕容皝遣使求假燕王章玺许之诏实编户王公已下皆正土断白籍　秋八月引见群臣射宴于延贤堂 
八年壬寅(正月己未朔日蚀) 　 正月大赦　夏五月乙卯帝不豫庾冰何充及武陵王晞会稽王昱尚书令诸葛恢并受顾命癸巳崩甲午弟琅琊王岳即皇帝位 
康帝(讳岳成帝母弟)建元元年癸卯 　  诏琅琊国及府吏进位各有差庾冰屡求出外　以冰都督荆江宁益梁交广七州刺史以琅琊内史桓温都督青徐兖三州诸军事徐州刺史征江州刺史褚裒为卫将军领中书令　立皇后褚氏 
二年甲辰 　 九月戊戌帝崩于式干殿  何充以遗旨奉太子聃即位褚皇后立延兴寺在运沟西岸何充立建福寺 
穆帝(讳聃字彭祖康帝长子) 　 皇太后设白纱帷于太极殿抱帝临轩　以会稽王昱为抚军大将军录尚书六条事　都亭肃侯庾翼卒  慕容皝始不用晋年号 
永和元年乙巳 　 　 　 
二年丙午(四月己酉朔日蚀十二月枉矢自东南流于西北其长半天) 　 正月大赦　都乡文穆侯何充卒以蔡谟领司徒与会稽王昱同辅政十一月桓温帅益州刺史周抚南郡太守谯王无忌伐汉 
三年丁未(夏四月地震) 　 桓温军至青衣汉主势大发兵遣昝坚等自山阳趋合水诸将欲设伏以待晋兵坚不从三月温遇李权三战三捷军于成都之十里势悉众出战温大破之乘胜长驱至成都势舆衬面缚诣军门温解缚焚衬送势及宗室十余人于建康 
四年戊申 　 进安西大将军桓温为征西大将军 
五年己酉(石虎死国大乱  十一月甘露降崇平陵玄宫前殿) 　 正月大赦　五月假慕容隽大将军幽平二州牧大单于燕王 
六年庚戌(闰月丁丑彗见于亢氏帅苻洪来降) 　 　 　 
七年辛亥(羌酋姚弋仲来降  冉闵诛石虎种类正月丁酉日有蚀之) 　 秋七月涛水入石头溺死数百人九月峻阳太阳二陵崩帝素服临于太极殿三日遣兼太常赵拔修复山陵 
八年壬子(秦苻健僭号正月辛卯日蚀乙巳雨木冰) 　 以武陵王晞为太宰殷浩北伐以安西将军谢尚北中郎将荀羡等为督统进屯寿春八月谢尚自枋头得传国玺送建康告太庙百僚毕贺 
九年癸丑(燕慕容皝之子俊都蓟置百官地震有声如雷) 　 浩连年北伐师徒屡败桓温因朝野之怨上疏免浩为庶人徙东阳之信安 
十年甲寅 　 二月桓温统步骑四万伐秦大破苻健苻苌于蓝田进至灞上五月江西流民郭敞等千余人执陈留内史刘仕降姚襄建康震骇以吏部尚书周闵为中军将军屯中堂豫州刺史谢尚自历阳还卫京师九月桓温还自伐秦帝遣侍中黄门劳温于襄阳 
十一年乙卯(四月陨霜地震) 
十二年丙辰(冬十月癸巳朔日蚀) 　 桓温请移都洛阳不许拜温征讨大都督督司冀二州诸军事以讨姚襄温遣督护高武据鲁阳辅国将军戴施屯河上自帅大军继进襄拒伊水战大败死者数千人襄奔洛阳温屯故太极殿前诏遣兼司空散骑常侍车灌等持节如洛阳修五陵帝及群臣皆服缌临于太极殿三日 
升平元年丁巳(正月丁丑陨石于槐里数一) 　 正月帝加元服大赦改元大后徙居崇德宫三月帝亲释奠于中堂立皇后何氏 
二年戊午(五月大水有星孛于  天船冬十一月雷地震) 　 司徒昱归政帝不许　佽飞督王饶献鸩鸟帝怒鞭饶二百使焚鸟于四达之衢　慕容隽尽陷河北之地 
三年己未(凉州城东泥中有火) 
四年庚申(八月辛丑朔日蚀既冬十月天狗流于西南) 　 凤凰将九雏再见于丰城众鸟随之 
五年辛酉(四月大水八月己卯夜天裂广数丈有声如雷) 　 二月南掖门马足陷地得铜钟一有二四字五月丁巳帝崩于显阳殿庚申琅琊王丕即帝位葬穆帝于永平陵在幕府山之阳晋十一帝惟孝宗起坟周四十步高一丈六尺  帝时何皇后彭城王皆造寺谢尚造谢寺改名兴严 
