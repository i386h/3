<!-- { "loadSidebar": true } -->
五年辛丑(三月众星西流经牵牛历紫微太微癸丑大角星散摇五色大饥) 　 六月孙恩浮海奄至丹徒战士十余万建康震骇内外戒严百官入居省内冠军将军高素等守石头辅国将军刘袭栅断淮口丹阳尹司马恢之戍南岸冠军将军桓谦等备白石左卫将军王嘏等屯中堂刘牢之使刘裕自海盐入援裕倍道兼行与恩俱至丹徒恩帅众鼓噪登蒜山裕帅所领奔击大破之恩狼狈仅得还船然犹恃其众复整兵径向京师道子无他谋唯日祷蒋侯庙谯王尚之帅精锐驰至径屯积弩堂恩楼船高大泝风不得疾行数日乃至白石既而知尚之在建康牢之已还至新州不敢进浮海北走诏以刘裕为下邳太守击恩桓玄自谓有晋国三分之二数使人上已符瑞欲以惑众
元兴元年壬寅(十月客星色白如粉絮在太微西至后月入太徽天下大饥)   正月下诏罪状桓玄以尚书令元显为骠骑大将军征讨大都督都督十八州诸军事加黄钺建牙于东府以镇北将军刘牢之为前锋都督前将军谯王尚之为后部大赦改元内外戒严加会稽王道子太傅桓玄留桓伟守江陵抗表罪状元显举兵东下败王师于姑孰刘牢之军溧洲遣子敬宣诣玄降元显退屯国子学军中相惊言玄已至南桁皆崩溃玄遣太傅从事中郎毛泰收元显送新亭玄入京师称诏解严以玄总百揆都督中外诸军丞相录尚书事扬州牧领徐荆江三州刺史假黄钺会稽王道子徙安成郡斩元显及东海王彦璋谯王尚之庾楷张法顺毛泰等于建康市以刘牢之为会稽内史牢之自缢死大赦改元大亨玄让丞相改授太尉都督中外诸军事扬州牧领豫州刺史出屯姑孰使御史杜林酖道子杀之
二年癸卯(四月癸巳朔日蚀十一月丁丑荧惑犯东上相乙巳月掩轩辕第二星) 　 正月册命玄为相国总百揆封十郡为楚王加九锡十一月诏楚王玄行天子礼乐卞范之为禅诏使临川王宝逼帝书之帝临轩遣兼太保领司徒王谧奉玺绶禅位于楚帝出居永安宫迁太庙神主于琅琊园百官诣姑孰劝进十二月庚寅朔玄筑坛于九井山北即帝位封帝为平固王玄入建康宫登御座而床忽陷群下失色殷仲文曰将由圣德深厚地不能载玄大悦纳桓温神主于太庙 
三年甲辰(戊戌荧惑逆行犯太微庚寅夜涛入石头漂毁大航杀人其声动天)     二月帝在寻阳建威将军刘裕帅刘毅何无忌孟昶檀凭之等起义兵于丹徒斩徐州刺史桓修丁巳裕帅二州之众千七百人军竹里移檄远近声言主上返正于寻阳玄召侍官入卫加桓谦征讨都督殷仲文为徐兖二州刺史谦等请亟遣击裕玄曰彼兵锐甚计出万死若蹉跌则彼气成而吾事失矣不如屯大众于覆舟山下谦等固请击之乃遣顿丘太守吴甫之右卫将军皇甫敷相继北上三月戊戌朔裕军与吴甫之遇于江乘裕手执长刀大呼冲之众披靡即斩甫之进至罗洛桥皇甫敷帅数千人逆战裕又斩之玄闻二将死大惧使桓谦何澹之屯东陵卞范之屯覆舟山西众合二万裕进至覆舟山将士皆殊死战无不一当百呼声动天地谦等大溃玄将其子升兄子浚出南掖门趍石头与仲文等浮江南走裕屯石头城立留台焚桓温神主于宣阳门外造晋新主纳于太庙遣诸将追玄尚书王嘏帅百官奉迎乘舆臧熹入宫收图书器物封闭府库丁卯裕迁镇东府玄至寻阳孰昶之给以器用兵刀逼帝西上丙戌以武陵王遵承制总百官行事加侍中大将军大赦何无忌大破玄将何澹之于桑落洲送宗庙主祏还京师玄复挟帝东下刘毅何无忌刘道规等与战于峥嵘洲乘风纵火尽锐争先玄众大溃挟帝单舸西走荆州别驾王康产奉帝入南郡府舍费恬斩玄枚回洲乘与返正于江陵传送玄首枭于大桁 
义熙元年乙巳(秋七月庚辰太白昼见于翼轸) 　 正月帝在江陵大赦改元惟桓氏不原二月何无忌破桓振等奉帝东还建康以琅琊王德文为大司马武陵王遵为太保刘裕为侍中车骑将军都督中外诸军事刘毅为左将军何无忌为右将军督豫州扬州五郡军事裕还镇京口帝饯于中堂 
二年丙午 　 　 　 
三年丁未(六月辛卯荧惑犯辰星在翼七月戊戌朔日蚀) 　 诛东阳太守殷仲文及弟叔文三人　陶潜为彭泽令弃官去 
四年戊申(十一月雷大风拔树) 　 以琅琊王德文领司徒征刘裕为侍中车骑将军开府仪同三司扬州刺史录尚书事自丹徒入居东府辅政 
五年己酉(三月乙亥大雪平地数尺六月震太庙十二月乙巳太白犯虚危) 　 正月大赦以刘毅为卫将军开府仪同三司三月裕表伐南燕建牙戒严帝饯裕于西堂 
六年庚戌(六月丙寅震太庙鸱吻) 　 二月裕克广固获慕容超诛王公以下五千余人送超诣建康斩之徐道覆闻裕北伐劝卢循袭建康循从之自始兴寇长沙顺流东下何无忌自寻阳引兵拒循与道覆遇于豫章会暴风飘无忌所乘小舰向东岸贼以大舰逼之众奔溃无忌握节而死都中震骇夏四月裕至建康青州刺史诸葛长民等入卫刘毅帅舟师二万发姑孰五月循与毅战于桑落洲毅兵大败孟昶等欲奉乘舆过江裕丕听循至淮口中外戒严琅琊王德文都督宫城诸军事屯中皇堂裕屯石头谓将佐曰贼若于新亭直进其锋不可当宜且避之若回泊西岸此成禽耳道覆请于新亭至白石焚舟而上数道攻裕循不从裕登石头城望循引向新亭顾左右失色既而回泊蔡洲乃悦裕伐桥栅石头淮口修治越城筑查浦药园廷尉三垒皆以兵守之循伏兵南岸使老弱乘舟向白石声言悉众自白石步上裕留参军沈林子徐赤特戍南岸断查浦戒令坚守裕及刘毅诸葛长民北出拒之循焚查浦进至张侯桥徐赤特大败单舸奔淮北林子等据栅力战循乃退引精兵大上至丹阳郡裕率诸军驰还石头斩赤特出陈于南塘循退还寻阳六月以裕为太尉中书监加黄钺裕受黄钺余固辞大治水军遣孙处沈田子自海道袭番禺冬十月裕帅刘藩檀韶刘敬宣等南击卢循大破循于左里循收散卒数千人奔番禺裕还建康 
七年辛亥   刘裕进大将军刘藩帅诸将追循斩徐道覆于始兴三月裕始受太尉中书监以刘穆之为太尉司马交州刺史杜慧度败循于石碕循众大溃投水斩首送建康
八年壬子(三月山阴地陷有声如雷八月月犯泣星)   以孔靖为尚书右仆射裕以诏书罪状刘毅与弟藩及谢混共谋不轨收藩混赐死裕帅诸军发建康以参军王镇恶为前驱十月至江陵毅缢而死  是岁于石头东城内起高楼加累入于云霄连堞带于积水署曰入汉楼
九年癸丑    盗开卞壸墓诏给钱十万修复之裕自江陵东还潜入东府伏壮士拉杀诸葛长民舆尸付廷尉九月再命大尉裕为太傅扬州牧固辞
十一年乙卯秋(七月辛亥晦日蚀七月京师大水坏太庙)   裕讨司马休之诏加裕黄钺领荆州刺史大赦以刘穆之兼右仆射事三月裕率诸军济江休之军溃有群盗数百夜袭冶亭京师震骇刘锺讨平之诏加裕太傅扬州牧剑履上殿入朝不趍赞拜不名固辞太傅州牧其余受命大赦以刘穆之为尚书左仆射
十二年丙辰    加裕兖州刺史中外大都督戒严伐后秦冬十月克洛阳
十三年丁巳(正月甲戌朔日蚀) 　 正月裕引水军发彭城三月破秦将姚绍于潼关七月裕率檀道济王镇恶入关别遣镇恶率舟师泝淮入渭灭秦收其彝器斩姚泓于建康市诏进宋公爵为王增封十郡辞不受刘穆之卒裕闻之哀恸留子义真及王镇恶沈田子等守长安十一月裕发长安自洛入河开汴渠以归 
十四年戊午(十二月彗出天津入太微经北斗络紫微十余日灭)    正月大赦裕至彭城解严琅琊王德文先归建康裕以谶云昌明之后尚有二帝乃使王韶之密弒帝而立德文十二月大赦
是年冬赫连勃勃破长安刘义真逃归
恭帝(讳德文安帝母弟)元熙元年己未(有星孛于太微西藩十一月丁亥朔日蚀十二月己卯太史奏黑龙四见于东方) 　 正月改元征裕入朝进爵为王裕辞  葬安帝于休评陵　秋七月裕受进爵之命移镇寿阳九月裕自解扬州牧　是岁省扬州府禁防参军移秣陵县于其地在宫城南八里一百步小长干巷内
至大金陵新志卷三上之中
元　张铉　撰
　金陵表二
　　宋
高祖武皇帝姓刘氏讳裕字德舆彭城绥舆里人汉楚元王交二十一世孙晋哀帝兴宁元年癸亥六月壬寅夜生神光照室是夕甘露降于墓树产夜而皇妣赵氏殂帝长雄杰有大度事继母以孝闻尝游京口竹林寺独卧讲堂中有五色龙章皇考墓在丹徒秦史所谓曲阿丹徒间有天子气时有孔子恭者善占墓谓帝曰非常地也由是益自负隆安中平孙恩有功桓玄篡位帝随桓修入朝玄妻刘氏谓玄回刘德舆龙行虎步视瞻不凡宜早为其所玄曰方欲北清中原非刘裕莫足使若关陇平定徐思其宜裕还丹徒因游猎会同谋者擒桓修斩以徇率二州之众千七百人举义破皇甫敷桓谦等玄轻舟南逸王谧推帝为使持节都督徐兖青冀幽并八州诸军事镇军将军徐州刺史镇石头天子至自江陵进侍中车骑将军都督中外诸军事为扬州刺史录尚书事加北青冀二州刺史太尉中书监授黄钺平南燕破卢循进大将军扬州牧给班剑二十人灭姚秦还建康封宋公备九锡明年进爵为王增封十郡元熙二年正月天子遣使奉册禅位帝奉表陈让太史令骆远奏曰自晋义熙元年太白昼见经天凡七占曰太白经天民更主异姓兴义熙七年五虹见于东方占曰五虹见天子黜圣人出十三年镇星入太微有立王徙主之兆元熙元年冬有黑龙四登于天易传曰冬龙见天子亡社稷大人受命冀州道人释法称告其弟子曰嵩神言江东有刘将军汉家苗裔当受天命吾以壁三十二镇金一饼与之刘氏卜世之数也于是群公卿士固请乃从之大赦改元初光武立社于南阳汉木其树死刘备有蜀应之而兴及晋末年旧根复萌至是而茂盛自永初庚申至升明戊午八王五十八年而禅位于齐
天时             地域
高祖永初元年庚申 以秣陵故县为零陵王宫丹阳尹领县八建康秣陵丹阳江宁永世溧阳湖熟句容其阳都费即丘三县并割临沂及建康为土费县治宫城之北即怀德县隶南琅琊郡 
文帝(讳义隆武帝第二子)元嘉元年甲子(正月癸巳朔日蚀大旱)   省侨立广川等四郡以其民并建康 
八年辛未(二月大雪四月辛亥太白昼见获白雀于左卫府  七月壬戌夜白虹见于东方十二月庚辰雷)   省琅琊郡之即丘入阳都 
十五年戊寅(二月京师木连理冬十月壬子流星出太白入紫微有声如雷十一月丁卯朔日蚀)   省南琅琊郡之费县并入建康临沂 
二十七年庚寅 　太子劭出镇石头总统水军湛之守石头仓城
孝武帝(讳骏文帝第三子也)孝建元年甲午(二月己巳有流星大如月西行七月丙申朔日蚀十月荧惑犯进贤星十一月甲申甘露降长宁陵)   分会稽东阳新安永嘉临海五郡为东扬州 
三年己亥(正月四方生赤黄气三月土守牵牛九月月在胃而蚀)     罢扬州以浙江西立王畿以浙江东为扬州 
四年庚子(五月月入太微六月太白犯井)    四月癸卯以南琅琊郡隶王畿 
五年辛丑(正月雪三月甲戌夜众星西流九月甲寅日蚀十一月己巳甘露降新安王第)    省南琅琊郡之阳都县并入临沂江来 
