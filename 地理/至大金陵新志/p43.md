<!-- { "loadSidebar": true } -->
二年乙丑 　 正月蒋山太平兴国寺灾必实古实保东平人母尝病失明亲为舐之而愈前任累有政绩暇日于儒学明德堂会集士民诸色人等各以本业所当为者劝谕闻者悦服闾巷贫民有子不能备束修从师者皆令入学自以已俸为买书纸笔墨与师行礼其它兴利除害甚众踰年有不悦者以目疾谢病免 
三年丙寅(溧阳大水) 　 诺海中顺建言开浚阴山运粮河道寻以动工例禁罢役　句容县尹程恭勤于抚字修学校聘师儒兴利除害辟县治之后废址植桑万株民趋效之蔚有成绩 
天历元年戊辰(泰定五年三月改致和九月十三日登极赦改天历元年)  　 潜邸建大崇禧万寿寺于蒋山太平兴国寺后二月落成　八月四日各省科买军需大扰建康路得中旨优免九月十三日大赦天下　复立松江府免海北民食盐钱　治书侍御史摩哩哈克伞分台江陵镇遏有功　本路申防送流民事刑部议得聚众多寡各各罪名遍行禁治　太医院奉旨召行台医张廷玉冯昌太等 
二年己巳    诏即潜邸建大龙翔集庆寺命僧大欣住持授太中大夫广智全悟大禅师释教宗至兼领五山事　是岁旱荒劝率上户赈济　旌表城居节妇周氏门闾郡人李懋江浙乡试第十六名设集庆万寿营缮都司四品衙门设达噜噶齐大使副使所属有财用所田赋提领所俱隶龙翔寺掌管钱粮修造拨行台赃罚钱买田入寺赐宝志号道林真觉慧感慈应普济圣师遣使者赐金银楮币　十一月初三日改建康路为集庆路所管州县除米粮系大数目外其余贡赋拨隶皇后位下
至顺元年庚午(民饥疫死)    李懋第三甲赐同进士出身授将任郎饶州路鄱阳县丞雅复立江淮提举司隶昭功万户府改元赦天下　募富民纳粟补官　奎章阁纂修皇朝经世大典江浙省行下取勘事迹　句容县武毅王图图尔哈追封升王
二年辛未 　 诏改玄妙观为大元兴永寿宫治亭为飞龙亭　溧水州节妇萨法喇以子阿噜呼图克任治书郎御史追封容国夫人 
三年壬申(十月四日皇帝登极) 　 十月大赦天下　加封宣圣考妣齐国公曰启圣王鲁国太夫人曰启圣王夫人配亓官氏大成至圣文宣王夫人加兖国复圣公郕国宗圣公沂国述圣公邹国亚圣公追封二程子河南伯为豫国公伊阳伯为雒国公刻制书于中外庙学 
元统元年癸酉(六月八日今上皇帝登极　江宁秋旱民大饥泾河溢句容五碁山崩大水) 　 旌表城居节妇吴氏门闾复其家　六月初八日大赦天下江淮以南夏税免二分曾赈济者免三分鳏寡孤独除养济外给钞一十贯老人年八十以上存侍丁一人九十以上侍丁二人并免本身杂泛永为定例 
二年甲戌(江宁秋旱) 　 三月获剧盗秦淮舟中先是荆湖盗王念二曹福四等于沿江上下剽劫上自汉沔下至采石真州商旅被害不可胜数及是为汉阳弓兵袭至秦淮江口军民官兵会捕获曹福四等四十四名并贼属船只器仗赃物余党散走免儒户差发举有德行学问者充教官　营缮都司例革 
至元元年乙亥(江宁秋旱) 　 宪台移准御史台咨奏准新盖行台规模视旧有加罢科举　江淮财赋提举司例革 
二年丙子(江宁秋旱溧阳大水溧水思鹤乡麦秀雨歧) 　 句容县生帛局改造紸丝斜纹拨赴资政院交纳　严盗贼禁用肉刑　推官能鼎贤河阴人任内平反录事司囚吴住哥崔保怜上元县囚刘友端江宁县囚张茂才四人并问强盗王念二等得实内外台监察御史累荐省部拟减一资 
三年丁丑 　 四月拘尉马疋　盗发河南广东讨平之　龙翔寺财用所田赋提领所例革并入平江善农提举司管领　溧水知州李衡言本处站户消乏乞于溧阳州佥补从之 
四年戊寅 　 谔勒哲图通议复请疏浚阴山运粮河道　旌表江宁县孝子傅霖门闾　各路设船户提举司验船给引收课关浚台治后潮沟故道东接青溪西通栅寨门至清凉寺下会秦淮河　上元县委官修砌接官亭向东驿路 
五年己卯(秋九月大雨) 　 旌表节妇马氏门闾　霍入失等盗杀河南省臣淮东移文警备　设常平仓于旧广储仓所上元县桃浚龙光河自算子桥经石头城下至马鞍山八里有余用夫一千六百名 
六年庚辰 　 三月十八日赦天下诏旨非上意者厘革船户提举司等衙门皆罢 
至正元年辛巳    都省奏奉圣旨立曹南王阿勒哈祠于集庆仍拨赐官田二千顷今祠在录事司西北隅柴街宝戒寺侧春秋戊日致祭详见祠祀志　复立都水庸田使司专管河渠水利于平江路置司　省台宣慰司官添支禄米　复行科举取士法　革罢善农提举司以所管龙翔寺田粮归属本寺
二年壬午 　 本路判官周尧委诣阴山运粮河相视上至官庄铺下至毛公渡中分新旧两河先言新河迫近民田地势低下开之有妨农务靠东依山系是旧河开挑有益无害计用工二十一万六百申都水庸田司讲究　监察御史许儒林建言重建卞忠贞公祠宇　天禧寺医僧禄善治痈疽以所得资甃砌长干桥抵上门堽街二百七十丈　三月日总管府治遗漏延烧谯楼廊屋各房文卷悉为煨烬是冬改刱门楼房屋三十余间移更鼓楼于西南隅层楼　四月一日杭州路大灾焚毁行省卷宗皆尽令各路抄会上之新盖察院及行台门庑 
三年癸未(秋八月蝗) 　 四月都水庸田司以本路言开浚后湖河道令壕寨官相视上至钟山乡珍珠桥下接金陵龙湾大江通一十七里是岁冬十月本路委官提调江宁上元二县兴工并阴山河道同时开浚本路奉宪台札付重刊景定郡志委官提调并礼请名儒纂修新志　医学教授张汶谐乞修盖三皇庙学申奉行省札付计料修理行省准都省咨奏准修辽金宋三史行下本路委官提调购求实录野史传记碑文行实许诸人赴官呈献给赏
至大金陵新志卷四上
元　张铉　撰
　疆域志一
史称黄帝时万诸侯而神灵之封居七千神灵之封者山川之守足以纪纲天下者也又称禹会诸侯涂山执玉帛者万国降殷及周见于书者犹千八百国焉夫圣人体国经野封建功德岂任其私智强为分画者哉星有分野之殊而地有山川之限民生其间异禀殊俗于是俾胙土命氏者世守之以藩王国大小相维上下相持以为长久故曰配天秦分天下为三十六郡郡设守尉监而县邑各有所隶非古制矣汉魏相承无大革易晋都江左始侨置中原州县以居其民由宋齐梁陈而下何郡县更易析置之繁也金陵在周为吴兼越自范蠡筑城长干楚威王继城石头历代分割或都或否迄赵宋之世为都者八为治所者十有一为国者六为路者五为府者三为郡十有四而｛阙｝　并者十{阙}　本朝混一南北凡路府州县所建初具疆域广狭户口多寡金陵初为建康路统江宁上元句容溧水溧阳五县录事司治府城中寻升溧水溧阳为州至顺元年路以潜邸改名集庆而江南诸道行御史台建治五十余年所统三行省十道廉访司地周万里路州县属不可胜纪纪集庆路之因革分合四履所至作疆域志
　　历代沿革
金陵古扬州之域在周为吴春秋末属越楚灭越并有其地始名金陵秦兼诸侯置郡县属鄣郡改秣陵汉兴封韩信为楚其后更封诸王荆吴江都是也武帝初置刺史属丹阳郡后汉因之建安十六年孙权自京口徙治秣陵明年改为建邺晋武平吴以为丹杨郡及扬州刺史治所建兴初改为建康元帝渡江都焉以宰相领扬州改丹杨太守为尹宋孝武分浙江东为东扬州以扬州为王畿寻复旧历齐梁陈咸都于此隋平陈废丹杨郡立蒋州于石头大业初复置丹杨郡唐武德二年为扬州东南道行台尚书省七年复蒋州罢行台为扬州大都督府九年扬州徙治江都以其地属润州贞观七年复为扬州治所至德二载析置江宁郡干元元年改升州兼置浙西节度使上元二年州废为上元县大顺元年复置升州天佑二年杨吴大城升州建大都督府武义二年改为金陵府天祚三年封徐知诰齐王建西都改江宁府晋天福二年知诰僣位复姓李更名升国号唐宋开宝八年唐灭复为升州天禧二年升江宁府建康军节度建炎三年改建康府绍兴七年驻跸明年置行宫留守至元十二年圣朝初下江南于建康置江东路宣抚司十四年更立建康路总管府至顺元年改集庆路所管除录事司治府城中溧水溧阳由县升州余因旧名无所更易
　　地为都
孙吴建都四世凡六十年东晋建都十一世凡一百三年南宋建都八世凡五十八年南齐建都七世凡二十三年萧梁建都四世凡五十五年南陈建都五世凡三十三年李唐建都三世凡三十九年宋南渡为行都七世凡一百三十九年 【吴志张纮谓孙权曰秣陵楚威王所置名为金陵地势冈阜连石头昔秦始皇东游会稽经此县望气者云金陵地形有王者都邑之气故掘断连冈因名秣陵今处所具存地有其气天之所命宜为都邑权善其议未能从也后刘备东宿秣陵因观地形亦劝权都之权曰智者意同遂都焉又献帝春秋刘备至京谓孙权曰吴去此数百里即有警急赴救为难将军有意屯京乎权曰秣陵有小江百余里可以安大船吾方理水军当移据之备曰芜湖近濡须亦佳权曰吾欲图徐州宜近下也诸葛亮亦曰锺阜龙盘石城虎踞真帝王之宅晋温峤议迁都豫章三吴之豪请都会稽二论纷然王导曰古之金陵旧为帝里孙仲谋刘玄德皆言王者之宅由是不行六朝事迹云南朝建都之地不过建康京口豫章江陵武昌数处其强弱利害前世论之详矣吴孙策以会稽为根本大帝嗣立稍迁京口其后又常住公安又尝都武昌盖往来其间因时制宜不得不尔及江南已定遂还建邺保有荆扬而与魏蜀抗衡其宏规远略晋宋而下不能易也故萧绎舍建邺而守江陵梁遂以亡李嗣主舍建邺而迁洪府南唐遂不能以立王导断然折会稽豫章之论而以建邺为根本自晋而下三百年之基业导之力也今按孙皓议迁都武昌陆凯上疏曰武昌土地危险非王都安国养民之处船泊则沈漂陵居则峻危梁武帝临荆峡二十年情所安恋不欲归建邺故府臣僚皆楚人也欲都江陵周弘正谏曰士大夫言圣王所都本无定处若黔首未见入建邺便谓犹列国诸王今曰副百姓心不可不归建邺南唐嗣主用唐镐计迁豫章而王都官舍军垒十不容一二自公卿下至军士莫不思归导之言验矣】 宋留都有录见前志
　　地为治所
