<!-- { "loadSidebar": true } -->
一人泉宋熙泉 【见前蒋山图考】 
道光泉 【见蒋山下熙宁八年僧道光披榛莽得泉深五尺穴竹引注寺中由岭至寺凡三百步王荆公手植二松于其旁其后道光又得一泉合为一派主寺者作屋覆其上名曰蒙亭以此泉得之道光故名道光泉】 
张山大泉 【在山之阳合众小泉深广丈余溉田百顷春夏不竭客至则沸又名玉泉】 
喜客泉在茅山栖真观南客至则涌沸而起 【句曲三茅山记喜客泉在大茅峰北垂方数尺客至即沸故名曰喜宫泉】 
抚掌泉在茅山崇寿观前虽旱不涸 【在昭门读书台下旧记云在鸿禧院东闻击掌之声涌出如沸其味甚佳冬时常暖亦呼为冬温泉】 
白骑泉在城北十五里 【石迈古迹编云吴大帝时蒋帝乘白马执白羽扇见形于此马跑地成泉因以名之其泉在亭山之侧属上元县慈仁乡】 
白乳泉在摄山栖霞寺千佛岭下 【昔因人伐木始见石壁上刻隶书六大字曰白乳泉试茶亭不知得名于何人】 
陈隆泉 【石迈古迹编曰隶上元县丹阳乡绛岩山之北父老相传昔有陈隆道人尝结茅其侧其泉清澈甘冷遶山十余泉皆所不及建炎中居民避难山中取给此泉泉之东有屋基平坦无石莫知所因】 
田公泉在茅山玉晨观东南一里亦呼柳谷泉 【真诰定录言华阳雷平山有田公泉饮之除腹中三虫与隐居泉水同味云是玉沙之流津也用以浣衣不用灰以此为异】 
玉液泉 【旧记云有二泉一在茅山崇寿观后山堽上路西畔僊人捧石北泉若乳色甘而香能去腹中诸疾俗呼为香泉一在三角山玉液庵】 
海眼泉 【旧记云有二泉一在杨尚书山房常时泉涌能应海潮在积金中茅之西今元符宫西园是也一在墨池西】 
茅山有益人泉玉蝶泉灵泉洞泉玉砂泉朱砂泉鹿跑泉百丈泉饙饮泉丹谷泉陶公泉一勺泉溧水有禀丘山泉匚赣船山泉各见本志
　　诸水
钟山水 【李卫公浮槎山水记云李侯以镇东留后出守庐州因游金陵蒋山饮其水既又登浮槎至其上有石池涓涓可爱盖陆羽所谓乳泉漫流者饮之甘则钟山水与浮槎之水其味同也】 
石头城下水 【中朝故事云李德裕博达居廊庙日有亲知奉使京口李曰还日金山下扬子江中零泉水与取一壶来其人举棹日醉而忘之泛舟至石头下方忆乃汲一瓶于江中归京献之李公饮后讶叹非常曰江表水味异于顷岁矣此颇似建邺石城下水其人谢过不隐也】 
八功德水在蒋山悟真庵后梁天监得名 【天圣中知上元县梅挚记云钟山之阳有泉曰八功德梁天监中有胡僧昙隐飞锡寓止修行有一厖眉叟相谓曰予山龙也知师渴饮功德池措之无难矣人与口灭一沼沸成深仅盈寻广可倍丈浪井不凿醴泉无源水旱若初澄挠一色厥后西僧继至云本域八池一已眢矣此味大较相类岂非竭彼盈此乎一清二冷三香四柔五甘六凈七不饐八蠲痾又其效也夫姜诗孝闻获渊开而鲤跃贰师诚至因剑剌以流飞义有激而相求物何远而不应向匪兼济则为怪力是泉也方外凈因寰中美利矧其灵者安可忽诸世故流离滋液长在惜其风雨不庇荆芜四侵寂寥山阿孰为起废史馆学士兰陵萧公贳以己俸作亭甃板石皆自南康购至楹柱四下东府所成凿涯以审曲匮土以端术奢不至侈岿然独存仍练僧结庐于前以掌之庶几便民汲息客游非有徼于妄福也嘉定初锺将之重修赵师缙记】 
曲水晋海西公于钟山立流杯曲水延百僚 【水经注曰旧乐游苑宋元嘉十一年以其地为曲水武帝引流转酌赋诗】 
溧水一名濑水在溧阳州西北四十里 【前汉地理志云溧水出南湖祥符图经濑水西承丹阳湖东入长塘湖盖丹阳湖即南湖也景定志云固城春秋时吴濑渚县见胜公庙记汉溧阳县治在焉隋开皇十一年割溧阳之西置溧水县固城在溧水县界宋绍兴中得后汉溧阳校官碑于固城湖之傍故知其为汉县治丹阳湖在其南一曰南湖溧水出南湖而东县在水之北水北曰阳故名溧阳自东埧既成于是丹阳湖水不复通本州岛界然古溧水之出于丹阳湖明矣今州西北有水源出曹山径溧水州界东流入本州岛界合于永阳江六朝事迹编及干道建康志皆指曹山之水为溧源非也元和郡县志谓溧水在溧阳县南六里盖唐溧阳县治即今之旧县也溧水东流为永阳江江上有渚曰濑渚即伍子胥乞食投金处故又曰投金濑自濑渚东流为濑溪乡民讹为烂溪入长塘湖一派东流为吴王漕吴王漕杨行密时漕运所行也或以为春秋时之吴王真诰云夫至贞者万乘不能激其史投金溧女是也陶隐居注云金溧女是子胥所逢浣纱于溧水之阳者后既投金以报之故谓之金溧详见李白所作濑女碑】 
吴王漕水源出溧水州东庐山东南流入吴漕过白马桥马沈二港下入丹阳湖
太山水源出溧水州南流入固城湖经五堰东入溧阳州三塔港
亭水源在句容县北三十里亭山南绕县城东与赤山湖水合流下百堽堰入秦淮
溧阳州有黄墟荡清水荡茅山有大罗源桐花源霞架海丹砂泓阳谷汧皆见本处志
汝南湾在府城东八里当秦淮曲折处 【晋汝南王渡江家于此遂名汝南湾东冶亭在湾之东南乃晋太元中饯送之所齐陆慧晓清介自立与张融邻居刘瓛弟琏字子敬云二人并居其间水必有异味特酌饮之至今取此水酿酒甚佳事见览古诗注】 
桐树湾在秦淮南向逼府城北临淮水岸旧植桐甚繁故名东北有浮航即长乐桥也宋人称桐林见银树堰下
明月湾在句容县西南一里通淮谢安石曾月夜泛舟垂钓今钓基尚存
乌龙潭在城北钟山乡永庆寺之前水旱祷祈屡应 【舆地志宋元嘉末有黑龙见玄武湖侧今潭近湖疑即当时所见之处】 
菖蒲潭在句容县僊人房许长史居此学道又顾著作山房多产菖蒲一寸九节
句容县有护军潭白龟潭溧水州有龙潭石龙潭见各处志
投金濑在溧阳州西北四十里源出曹姥山经溧水州界东流入州界南流为颍阳江江上有渚曰濑渚
　　岩洞
炼丹岩在茅山侧
众真岩在茅洞侧
钱真人诵经岩在燕口洞上
曲水穴在碧岩下
石城洞一名龙洞在城西一里二百步石头西岭下临大江当崭绝之处有洞户真诰云此小有洞天之南门也俗呼为龙洞口
华阳洞在茅山侧三茅二许俱得道于此洞其洞门五三门显二门隐 【茅山记云华阳西南有二洞其西在崇寿观后其南在元符宫东宋投金龙玉简于此六朝记云十大洞天之第八名中金坛长百丈复有玉碣皆载神僊秘事三茅二许俱得道于此灵异至多见陶贞白华阳颂真人曰天无谓之空山无谓之洞人无谓之房山腹中空虚谓洞庭人头中空虚谓洞房是以真人处天处山处人所谓出入无间盖天地之有山洞由人身之有腧穴神气之所行焉太元内传曰句曲之洞宫有五门南两便门东西便门北大便门合五门也隐居云今山南大洞即是南面之西便门东门似在柏枝垄中北良常洞即是北大便门而东西并未显定录君（口受）言东便门在中茅东小阿口则西便门应在今呼作石坟处也】 华阳南洞 【在大茅山下柏枝垄中唐越州剌史裴肃字中明造松子石案用以朝真】 茅洞 【在元阳观石坛下即南面之西便门定录君（口受）言大茅山有小穴在南谓之南便门但精洁斋心向于司命又常以二日望山延迎请祝自然得见吾也诚之至矣阴宫何足不观乎左慈复保人耶洞西又有绣衣石】 华阳洞 【东便门定录君（口受）言中茅山东有小穴才如狗窦劣容人入耳愈入愈阔外以盘石掩塞穴口故余小穿如杯大使山灵守卫之此盘石穴时时开发耳谓之阴宫之阿门子勤斋戒寻之得从此而入易于良常洞口良常洞多沙路曲僻经水处不大便易又道路远不如小阿穴口直下三四里便径至阴宫东玄掖门自非已成僊人不得其门而入也】 华阳西洞 【在积金山东岭下隐居所谓积金山洞飕飕有风者是也累朝金箓投龙简于此即西便门也】 良常洞 【华阳北大便门也是为保命君所治定录君（口受）言良常北垂洞口直至岭南行二百步有秦始皇埋藏白璧一双上有小盘石在岭上以覆埳处李斯刻书璧其文曰始皇圣德平章山河巡狩苍川勒铭素璧始皇所履山川皆礼以玉璧不但句曲而已洞北石坛即许真人掾烧香礼拜解化之处真诰所谓北洞告终以此】 罗姑洞 【在金菌山西即九疑山女僊人罗郁也】 高居洞 【与罗姑洞并石限界之】 玉柱洞 【在华阳西洞南中积石乳四面仅容人行】 酆都洞 【在紫阳观】 小青龙洞 【在小茅西朱砂泉上】 天窗洞 【在积金山】 碧岩洞 【在崇寿观后洞顶为嵚崟亭古木危基存焉】 女僊洞 【在碧岩洞东三十步穴口下视如眢井然相传任真人之女得道变遁于此】 柏枝洞 【在金牛穴南昔人深入闻太湖风涛鼓楫之声】 庆云洞 【在海江山下】 黑虎洞 【在华阳南洞九锡碑之左】 黄龙洞 【在九锡碑之右】 南斗洞 【在三角山女官妙法庵】 海泉洞 【在泉甫谷泉源深不可测】 水龙洞 【在白云峰下】 燕口洞 【在方隅山南有洞室女僊人钱妙真遁化其中淳佑五年巡检使夏侯嘉贞与建隆观道士诣洞投龙简是夕雷震洞户开一厅吏深入遇道士与来禽一食之绝粒】 方隅洞 【在方隅山上真诰方隅洞有二门其一即燕口洞也洞名方源馆南通大茅南之方山亦有二洞口见于外】 夫子洞 【在良常对山孔子未尝入吴不知何以得名】 方台洞 【在方山下有洞室两口见外与华阳通号为别宇幽馆得道者处焉世人呼为白石洞】 青龙洞 【在帢帻山去方山十余里帢帻山今人呼为丫头山在溧阳州界隐居曰有大口见外昔有人深入见一大青蛇因相与呼为青龙洞其洞宏廓深委凡迹可至也】 
大茅洞在大茅峰南详见前华阳洞 【茅山记云洞在大茅山前后玉液泉为正路洞前亦有石坛洞内有石钟磬直下可行七八里能容一二百人其内流水不绝色若染蓝石涧潺湲可爱路通无穷但险峻难涉耳又云外有石坛内有石钟磬旌节人物皆石入者非人必见异物】 
越翳王洞在句容县干元观内 【翳为勾践四世孙葬句容县大横山下】 
金牛洞在句容县崇寿观东 【秦时采金获金牛为女子所触遂躅而出迹着于石又云（上不下见）牛至丁角地因名曰上阑下阑又奔牛牛奔入海不复观之也】
　　洲浦〔矶汀夹沙并附〕
白鹭洲在城之西与城相望周回十五里 【郦道元水经云江宁之新林浦西对白鹭洲丹阳记曰白鹭洲在县西三里洲在大江中多聚白鹭因名宋曹彬等破南唐兵五千于白鹭洲即此地建炎末乌珠侵轶江南回至江口闻王师将以海舟中流邀其归路遂用牛犁等于白鹭洲一夜凿一小河乘轻船而走详见新河李太白诗云三山半落青天外二水中分白鹭洲又宿白鹭洲寄杨江宁诗云朝别朱雀门暮宿白鹭洲送殷淑云白鹭洲前月天明送客回】 
马昂洲在城西北周回十五里 【寰宇记云马昂洲在县北二十三里南徐州记临沂县北有马昂洲晋元帝渡江牧马于此因名梁书南兖州剌史南康王会理前青冀二州剌史湘潭侯退西昌世子彧率兵二万至马昂洲即此处陈轩金陵集王祖道诗云石头虎踞海洲岸马昂槽】 
