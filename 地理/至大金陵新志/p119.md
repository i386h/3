<!-- { "loadSidebar": true } -->
汉李南字孝山丹阳句容人少笃学明于风角和帝永元中太守马棱坐盗贼事被征当诣廷尉吏民不宁南特通谒贺棱意有恨谓曰太守不德今当即罪而君反相贺邪南曰旦有善风明日中时应有吉问故来称庆旦日棱延望景晏以为无征至晡乃有驿使赍诏书原停棱事南问其迟留之状使者曰向度宛陵浦里（方亢）马踠足是以不得速棱乃服焉后举有道辟公府病不行终于家南女亦晓空术为由拳县人妻晨诣爨室卒有暴风妇便上堂从姑求归辞二亲姑不许乃跪而泣曰家世传术疾风卒起先吹灶突及井此祸为妇女主爨者妾将亡之应因着其亡日乃听还家如期病卒
　　　　陈训
字道元历阳人少好秘学天文筭历阴阳占候无不毕综尤善风角孙皓以为奉禁都尉使占候皓政严酷训知其必败而不敢言时钱唐湖开或言天下当太平青盖入洛阳皓以问训训曰臣止能望气不能达湖之开塞退而告其友曰青盖入洛将有舆榇衔璧之事非吉祥也寻而吴亡训随例内徙拜谏议大夫俄去职还乡时甘卓方贵训相其目名盻刀又目有赤脉自外而入不出十年必有兵死不领兵则可以免卓果为王敦所害王导多病每自忧以问训训曰公耳竖垂肩必寿亦大贵子孙当兴于江东训年八十余卒
　　　　戴洋
字国流吴兴长城人善风角好道术妙解占候卜数吴末为台吏知吴将亡托病不仕及吴平还乡里扬州剌史尝问吉凶于洋答曰荧惑入南斗八月有暴水九月当有客军西南来如期果大水而石冰作乱冰既据扬州洋谓人曰视贼云气四月当破果然陈眕问洋曰人言江南有贵人死顾彦先周宣佩当是不洋曰顾不及腊周不见来年八月荣果以十二月十七日卒十九日腊（王巳）以明年七月晦亡王导遇病召洋问之洋曰君侯本命在申金为土使之主而于申上石头立冶火光照天此为金火相烁水火相煎以故受害耳导即移居东府病遂差镇东从事中郎张闿举洋为丞相令史时司马扬为乌程令将赴职洋曰君宜深慎下吏扬后果坐吏免官其言奇验类此元帝登祚亦洋择日也
　　　　郭璞
字景纯河间闻喜人好经术博学有高才而讷于言论词赋为中兴之冠好古文奇字妙于阴阳筭历虽京房管辂不能过也王导引参已军事帝与导令璞筮皆奇应帝深重之璞因天人休咎之征辄上疏论时政迁尚书郎数言便宜多所匡益明帝在东宫与温峤庾亮有布衣之好璞亦以才学见重埒于峤亮后王敦起璞为记室参军敦之谋逆也峤亮使璞筮之璞对不决峤亮复令占已之吉凶璞曰大吉峤等退相谓曰璞对不了是不敢有言或天夺敦魄今吾等与国家共举大事而璞云大吉是为举事必有成也于是劝帝讨敦初璞每言杀我者山宗至是果有姓崇者构璞于敦敦将举兵使璞筮璞曰无成敦固疑璞之劝峤亮又闻卦凶乃问璞曰卿更筮吾寿几何答曰思向卦明公起事祸必不久若住武昌寿不可测敦大怒曰卿寿几何曰命尽今日日中敦怒收璞诣南冈斩之璞临出谓行刑者欲何之曰南冈头璞曰必在双柏树下既至果然复云此树应有大鹊巢众索之不得璞更令寻（上不下见）果于枝间得一大鹊巢密叶蔽之初璞中兴初行经越城间遇一人呼问姓名因以裤褶遗之其人辞不受璞曰但取后自当知其人遂受而去至是果此人行刑时年四十九 【敦时屯兵姑孰南冈当在今太平路境前志谓璞死于武昌非也】 及敦平追赠弘农太守璞撰前后筮验六十余事名洞林又抄京费诸家要最更撰新林十篇卜韵一篇注释尔雅别为音义图谱又注三苍方言穆天子传山海经及楚辞子虚上林赋数十万言皆传于世 【子骜临驾太守璞有墓见古迹志】
　　　　徐文伯
字德秀濮阳太守熙曾孙也熙好黄老隐于秦望山有道士授以扁鹊镜经曰君子孙当以道术救世当得二千石因精心学之遂名震海内子秋夫弥工其术仕至射阳令世传尝为鬼针腰痛秋夫生道度叔向皆精其业道度仕宋文帝朝位兰陵太守道度生文伯叔向生嗣伯文伯兼有学行倜傥不屈于公卿不以医自业为效与嗣伯相埒孝武路太后病众医不识文伯诊之曰此石博小肠耳乃为水剂消石汤病即愈除鄱阳王常侍明帝宫人患腰痛牵心每至辄气欲绝众医以为肉症文伯曰此发症以油投之即吐得物如发稍引之长三尺头已成蛇能动挂门上适尽一发而已病都差子雄传家业位奉朝请能清言多为贵游所善事母孝母终毁瘠几至自灭俄而兄亡扶杖临丧抚膺一恸遂绝嗣伯字叔绍亦有孝行善清言位至员郎诸府佐直阁将军房伯玉服五石散十许剂无益更患冷夏日常复衣嗣伯诊之曰卿伏热应须以水发之非冬月不可至十一月冰雪大盛令二人夹捉伯玉解衣坐石取冷水从头浇之尽二十斛伯玉口噤气绝家人啼哭请止嗣伯遣人执杖防合敢有谏者檛之又尽水百斛伯玉始能动而见背上彭彭有气俄而起坐曰热不可忍乞冷饮嗣伯以水与之一饮一升病都差自尔恒发热冬月犹单襌衫体更肥壮常有妪人患滞冷积年不差嗣伯为诊之曰此尸注也当取死人枕煮服之于是往古冢中取枕枕已一半腐缺服之即差后秣陵人张景年十五腹胀面黄众医不能疗以问嗣伯嗣伯曰此石蚘耳极难疗当得死又枕服依语煮枕以汤投之得大利并蚘虫头坚如石五升病即差后沈僧翼患眼痛又多见鬼物以问嗣伯嗣伯曰邪气入肚可（上不下见）死人枕煮服之竟可埋枕于故处如其言又愈王晏问之曰三病不同皆用死人枕而俱差何也答曰尸注者鬼气伏而未起故令人沉滞得死人枕投之魂气飞越不得复附体故尸注可差石蚘者久蚘也医疗既僻蚘中转坚世间药不能遣所以须鬼物驱之然后可散故令煮死人枕也夫邪气入肝故使眼痛而见魍魉应须邪物以钩之故用死人枕气因枕去故令埋于冢间也尝春月出南篱间戏闻笪屋中有呻吟声嗣伯曰此病甚重更二日不疗必死乃往视见一老姥称体痛而处处有黯黑无数嗣伯还煮斗余汤送令服之服讫痛势愈甚跳投床者无数须史所黯处皆拔出钉长寸许以膏涂诸疮口三日而复云此名钉疽也时有薛伯宗善徙痈疽公孙泰患背伯宗为气封之徙置斋前柳树上明旦痈消树边便起一瘤如拳大稍稍长二十余日瘤大脓烂出黄赤汁斗余树为之痿损文伯之孙之才后显于北齐
　　　　吴廷绍
为南唐太医令烈祖食饴喉中噎国医皆莫能愈廷绍尚未知名独谓当进楮实汤一服疾失去冯延已若脑中痛廷绍密诘厨人知延已平日嗜食山鸡鹧鸪廷绍投以甘豆汤亦愈群医默识之他日取用皆不验或扣之曰噎因甘起故以楮实汤治之山鸡鹧鸪皆食乌头半夏故以甘头汤解其毒耳闻者大服
　　　　耕剌巫
耕剌巫者溧阳甓桥人能以异法治骨鲠淳熙九年长巷村人王四食鹅遭鲠三日不能下饮食且死遣子持钱诣巫即于灶内取灰筛布地上炷香焚纸钱诵咒召神结印次以苇筒作小犁状耕灰中云骨甚深凡耕至一再筒中忽微有声亟倾注水碗间乃鹅翅骨也甓桥距长巷四十里王氏子至家父平复已半日矣其病之浅者一犁即愈事见夷坚志 【戚氏云今陶吴镇有能此术者谓之耕剌大抵如上所云但其巫先要亲人某日食某物被鲠状然后行法耕之耕既得骨仍以裹香纸一幅付亲人使焚于家咒水一盂令被鲠者饮之计其时多是耕时痛稍轻饮水后全平复此盖祝由之验者摄气运神须其亲人则易为感通以见天地间焉往而非一气之流行一心之运用也其术虽小可以喻大故着之为传云】
　　　　谭紫霄
泉州人幼为道士先是有道士陈守元者斸地得木札数十贮铜盎中皆汉张道陵符篆朱墨如新紫霄得尽通之遂自言得道陵天心正法劾鬼魅治疾病多效庐山僧辟路有大石坚不可镵紫霄索杯水噀之工施镵应手如粉后主闻其名召见赐官不受开宝初年百余岁隐化于庐山栖隐洞之道馆葬之日有祥云白鹤盘遶后言天心法者皆祖紫霄
　　　　王生
街士王生金陵人瞽而善听声丁晋公谓守金陵王生潜听其马蹄声曰参政月中必召拜相果如其言后真宗晏驾谓充山陵使王生来京师俾听马蹄声曰有西行之兆诸子责曰尔知相公充山陵使故有是说或密问之曰蹄西去而无回声后果罢相分司西京继贬崖州
　　　　李士宁
李士宁道人蓬州人先得涂氏所藏轩辕山镜洞见远近蔡君谟以道自住闻先生之名望风恶之君谟一夕梦为虎所逼有一人救之虎既去与之坐曰公贵人也但头骨不正手为按之曰骨已正矣梦觉头尚痛翌日士宁谒君谟谓曰夜梦颇惊惶否君谟愕然视其状乃梦中逐虎正骨者遂异之后出守闽中士宁经由谒君谟君谟说久患目疾不愈昨夜梦龙树菩萨岂有先告之验乎士宁即于袖中出画本视之一如梦中所见者既而瞠目视君谟须臾两目豁然明快参政张方平任两制时士宁出入门下时论以为方平且大拜士宁以诗别云异时复与公相见正是江南二月天其后久无爰立之说忽除知江宁士宁自茅山来谒即仲春也他验类此甚多盖服气炼形之久善为幻者尔
　　　　蔡槐
