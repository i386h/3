<!-- { "loadSidebar": true } -->
古都城案宫苑记吴大帝所筑周回二十里一十九步在淮水北五里黄龙元年自武昌徙此晋元帝初过江不改其旧宋齐梁陈皆都焉宋世宫门外六门城设竹篱至齐高帝建元元年有发白虎樽言白门三重门竹篱穿不全上因其言改立都墙本纪建元二年立六门都墙是也其后增立为十二门云 【考证案宫室记吴大帝迁都建邺有曰太初宫者即长沙王故府徙武昌宫室材瓦所成也有曰台城盖宫省之所寓也有曰东府盖宰相之所居也有曰西州盖诸王之所宅也有曰仓城盖储蓄之所在也皆不出都城之内舆地志曰晋琅琊王渡江镇建邺因吴旧都修而筑之宋齐而下宫室有因有革而都城不改东南利便书曰孙权虽居石头以扼江险然其都城则在建邺历代所谓都城也东晋及齐梁之代虽时有改筑而其经画皆吴之旧隋既平陈此城皆毁今之都城非旧也】 
台城一曰苑 【详见前图考】 
东府城晋安帝义熙十年冬城东府在青溪桥东南临淮水周三里九十步去台四里简文封王时旧第后为会稽王道子宅道子录尚书事以为治所时人呼为东府其子元显亦录尚书事时谓道子为东录元显为西录西府车骑填凑东第门下可设雀罗东第即后东府城也 【会稽王传嬖人赵牙为道子开东第筑山穿池列树竹木工用巨万帝尝幸其宅谓道子曰府内有山因得游瞩甚善然修饰太过非示天下以俭道子谓牙曰上若知山是版筑所作尔死矣牙曰公在牙何取死其城东北角有土山曰□□即牙所筑也宋武帝领扬州日筑东府城以封彭城王义康文帝元嘉中义康更开拓地址为西堑自后常为宰相府第景和中尝改为□□宫明帝时始安王休仁镇东府讹言东城出天子帝惧杀休仁而常闭东府不居桂阳王休范及车骑典签茅恬开东府纳贼齐高帝封齐王以东府为齐宫粱太清三年侯景举兵毁板筑墙以砖甓为之绍泰末尽罹焚毁陈天嘉中始徙治府城东三里齐安寺西临淮水陈亡废】 
西州城即古扬州城汉扬州治曲阿晋永嘉中迁于建康王敦始为建康刱立州城即此城也案建康实录城所置西则冶城东则运渎□□观之东西州桥是一说石冰之乱焚烧府舍陈敏营孙氏故宫居之元帝初渡江即敏府创新城 【考证晋孝武太元末会稽王道子领扬州居东府故号此城为西州大明中以东府为□王邸西州为丹杨尹治所谢安为时人所推服及镇新城尽室而行造泛海之装欲须经略粗定自江道还东雅志未就遂遇疾笃上疏请旋旆诏遣还都开当入西州门自以本志不遂深自慨失及薨后安所知羊昙者辍乐弼年行不由西州路尝因石头大醉扶路唱乐不觉至州门左右曰此西州门昙悲感不已因恸哭而去宋时徐羡之住西州高祖尝思之即步出西掖门往见焉寰宇记云西州学者多未晓江宁府有东府城城中有扬州廨而扬州在府西故时人号为东府西州东府城之西门谓之西州门世说王丞相治扬州廨按行而言曰我为何次道治此尔何少为王公所知是以发此叹令西州也州杨记曰扬州廨王氏所居诸葛恪则治建业晋自周浚至王仍吴旧王复领州牧及桓温玄悉治王府王茂洪以及玄谦则在建康永嘉七年顾荣诛陈敏扬州刺史刘机治建康王氏代机元帝渡江居城府王便立州廨于此宋殷景仁即拜扬州嬴疾遂笃上敕西州道上不得有车声孝武时荧惑守南斗上乃废西州旧馆使西阳王子尚移居东府城以厌之扬州别驾沈怀明曰天道示变宜应之以德今虽废西州恐无补也上不复西州竟废】 
冶城 【详见前图考】 
琅邪城在江乘县界晋元帝以琅邪王过江国人随而居之因城焉在县东北六十三里今句容县琅邪乡即其地也 【考证齐武帝永明元年移琅邪于白下置大起楼观讲武于此南徐州记江乘南岸蒲洲津有琅邪城则琅邪城与白下相过今句容县有琅邪乡盖与江乘县界相接是蒲洲津与白下皆有琅邪城也一在上元县金陵乡西北去县十四里乃白下之城或者直以蒲洲津城为白下非也王隐晋书江乘南岸有琅邪城立琅邪内史以治之齐永明六年于琅邪城讲武习水步观者倾都王驶从武帝琅邪城讲武应诏诗云白日映丹羽赪霞文翠旃凌山炫组甲带水被戈船谢眺有江孝嗣戍琅邪城诗南史齐王融传云世祖欲北伐使毛惠秀画汉武图置琅邪城射堂上每游幸必观视焉】 
金城在城东二十五里吴筑今上元县金陵乡地名金城戍即其地 【考证吴后主宝鼎二年以灵舆法驾迎神于明陵使丞相陆凯奉三牲祭于近郊后主于城门外露宿明陵乃后主父故太子和陵也蔡宗旦金陵赋云游金陵以怆然问种柳之何在笑吴主之信里乃露宿于门外晋大兴中王氏举兵反将军刘隗军于金城初中宗于金城置琅邪郡咸康中桓温为琅邪内史出镇金城后温北伐经金城见为琅邪时所种柳皆十圆因叹曰木犹如此人何以堪因攀枝执条泫然流涕杨修金城诗亦引此为据前志谓上元县金陵乡地名金城戍即其地戚氏辨以为金城即前句容之琅邪城俟考】 
秣陵城在宫城南八里一百步小长干巷内梁宋北齐皆于秣陵故城跨淮立桥栅当是其地隋并入江宁
建邺城晋太康三年分秣陵淮水北为建邺旧城在吴冶城东 【详见前疆域志】 
蒋州城隋平陈于石城置蒋州辅公柘据江东用为扬州唐赵王孝恭平公祏又于其城置扬州大都督后徙扬州于广陵此城遂废
五城有二其一在府城东南二十五里东晋时所筑其一在石头城唐德宗时所筑 【考证晋王含钱凤战败乃半余党自栅塘西置五城造营唐景云中县令陆彦恭于城侧造桥渡淮水今五城渡是唐德家狩梁州韩滉观察江东西乃筑石头五城自京口至土山修坞壁起建业抵京岘楼雉相望详见石头小下】 
擅城本谢玄之别墅太传谢安与玄奕碁所胜者至宋属檀道济故名檀城 【图经云在今县东八里按建康实录在墅城东八里非去县八里也地图谓之城子墅今清风乡有城子枯在黄城桥之西即其地去府城四十里】 
白下城舆地志云本江乘之白石垒齐武帝以其地带江负山移琅邪居之唐武德元年罢金陵县筑城于此因其旧名曰白下贞观十七复旧治此地遂废 【考证唐地理志云武德三年更江宁曰归化八年更归化曰金陵九年更金陵曰白下隶润州贞观九年复更白下曰江宁前说兴废本末与此不同宜以唐史为正又按南史齐武帝欲修白下城难于动役刘系宗启谪役在东者上从之后武帝讲武白下履行其城曰系宗为国家得此一城图经云在城西北十八里今靖安镇北有白下城故基父老传云即此地属金陵乡去府城十六里】 
开化城在溧水州南九十里环地三里六十步高五尺有庙未详 【寰宇记云开元城在固城东即溧水旧地也】 
东宫城案宫苑记宋元嘉十五年修永安宫为东宫城四周土墙堑两重在台城东门外南东西开三门
金陵府城案宫苑记隋大业六年置玄风观南园是 【按唐李孝泰再破巨贼欲以威重夸远俗筑第石头城陈谨微自卫此又唐府城也】 
临沂怀德同夏诸城并见废县
湖熟城湖熟古县名汉属丹阳郡宋元嘉中徙越城流人于此城元和郡县志云在旧江宁县东南七十里今在上元县丹阳乡去县五十里淮水北古城犹在详见废县
白马城在江宁县北三十里吴时烽火之所 【考证金陵故事云吴时公江烽火台二所在石头左一在白马城今不详其所】 
竹里城在句容县北六十里东阳镇东二十五里 【考证齐永元二年崔慧景叛向建康遣骁骑将军张佛护直阁将军徐元称等六将据竹里为数城以拒之】 
竹城在溧水州东南七十里环二里高五尺有庙未详 【周（羡去次改火）成诗竹城何檀乐层翠分雉堞王封画四堑同有岁寒节似以有竹名也】 
杜城在溧水州南一十二里环四百余步隋大业末杜伏威屯军于此 【旧有庙及战场】 
皇姥城在溧水州南一百一十里大山南高五尺有庙未详 【城周五里七步子城周一里一百一十四步上阔五尺下八尺】 
溧阳旧县城在县西北四十五里地名旧县村 【戚氏云城已毁唯巡检寨后小坡上有城隍庙前有唐开元十七年碑国子进士蒋日用文云县宅兹土近百余载盖自唐初武德三年置县及是踰百年唐末天复三年移治今县后三年唐亡则此城为溧阳治与唐终始首尾几三百年也今有古平陵城在此城南十余里若据胜公庙记谓移濑渚于溧阳南十里改为平陵疑此县即吴溧阳干道志云疑此即濑阳县然庙记所谓溧阳似指唐溧阳以晓人未可据以为吴有此县也】 
平陵城 【干道溧阳志在县西北三十五里周二里高一丈四门壕阔六七尺居民今五六家胜公庙记见前固城下县志史记伍子等橐载而出昭关夜行昼伏至于陵水滕行蒲伏稽首内袒鼓服吹箎乞食于吴市战国策亦述此事陵水二字作菱夫然则赖渚陵平平陵陵水菱夫皆指此地陵水菱夫传误耳陵龟蒙笠泽丛书李贺记为儿时在溧阳闻白头书佐言孟东野贞元中为溧阳尉溧阳昔为平陵县县南五里有投金濑濑南八里有故平陵城周十余步基北才高三四尺而草木甚盛率多大栎丛筱蒙翳如坞如洞其地洼下积水沮洳深处可活鱼鳖幽邃可喜东野得之忘归案此城南五里有平陵山】 
永世城 【在溧阳南十五里周三百步遗址高一二尺汉元封中置永平县寻废吴分溧阳复置其后改曰永安晋武帝太康元年更名永世属丹阳郡元帝又分永世为平陵皆属义兴郡宋元嘉九年省永世入溧阳今俗称故县内有唐隆寺旧基乡民犹能言古狴犴之所晋伏滔陆晔皆尝除永世令】 
赵城在溧阳州东五里周二百步 【有庙】 
梁城在溧阳州西五十里周二百步 【有庙】 
党城在溧阳州东十五里周一百五十步 【有庙】 
溧水古城 【旧志在县西南一里不载所始疑若赖国城之类古迹之湮废者多矣】 
新亭垒宋孝武入讨元柳元景至新亭依山筑垒东西据险察贼衰竭乃开垒鼓噪以奔之贼众大溃亭今在城西南十二里垒不存 【考证元徽二年桂阳王休范举兵浔阳萧道成顿兵新亭以当其锋筑新亭城垒未毕贼前军已至道成登西垣使陈显达等与贼水战大破之江淹有新亭垒诗】 
侯景故垒今桐树湾处即古大航城在其南 【梁绍泰元年北齐兵至建康陈霸先问计于韦载载曰齐人若分兵据三吴之路略地东境则大事去矣今可于淮南因侯景故垒筑城以通转输乃遣载于大航筑侯景故垒使杜棱守之】 
贺若弼垒在上元县北二十里 【隋早陈贺若弼过江于蒋山龙尾筑垒】 
韩擒虎垒在上元县西四里今在石头西 【元和郡国志隋平陈树碑其文薛道衡之词武德七年赵郡王孝恭早辅公祏纪功与此碑相对本李伯药之词】 
仁威垒在句容县 【案南史周弘护梁承圣初为国子祭酒一年为仁成将军城句容以居命曰仁成垒又故老相传达奚将军屯兵于此或云弃甲田名甲城邑旧有祠在武烈庙侧土人盛梦移甲城东南庙之檐楹鸟雀不栖富按达奚元魏族此必隋世仕丹杨者】 
药园垒晋义熙中卢循反刘裕筑此垒以拒之在北郊之西宋元嘉二十一年七月甘露降乐游苑舆地志上元县东北八里晋时为乐圃卢循反筑药园垒即此处也
建康府城 【见前图考】 
古都城门 【见前图考】 
古建康宫门 【见前图考】 
