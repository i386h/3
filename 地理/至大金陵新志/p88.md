<!-- { "loadSidebar": true } -->
□□寺在句容县西北六十里 【庆元志寺旧基在蒋山宝公塔□桃花坞侧梁刘吁与族兄□听讲钟山寺因而卜筑寺东涧有终焉之志□王规复为散骑常侍太子中庶子步兵校尉以疾不拜于寺筑室居焉淳熙十一年僧凈德移钟山废额于县北东阳镇建寺号宝公塔院宝公生鹰窠中即其地也】 
戍山尼寺干道志在句容县北六十里唐景福中建 【庆元志在下蜀镇有照首座塔韩子苍铭】 
光宅寺在句容县东十里
禅心寺在句容县东三十里干道元年请额
明庆院在句容县东四十五里 【绍兴二十一年枢密巫伋请功德院赐额】 
昭圣寺在句容县东四十五里地名东昌 【干道七年请溧水州废额建】 
兴教院旧名永安院干道志在溧水州西三百步临淮门外唐天复元年置大中祥符四年改今额淳熙八年为禅院旧经又谓本名永广杨吴时县令孔敦佑奏为艺皇崇修更名兴教今为禅寺
开禧禅寺旧名天兴在溧水州南门外唐开元二十二年修会昌五年废天佑初重建至太平兴国五年改今额淳熙十三年请为禅院
菩提寺旧经尼院在溧水州东三百步寻僊门外唐干符中置法华寺旧经尼寺在溧水州西一里 【唐天佑中建】 
崇庆寺在溧水州东南八里 【鸿鹤禅师在东庐山建道场后至中山西建寺唐大中二年立大觉寺额至太平兴国五年改今额建炎兵毁余枯桧二株】 
马占寺在溧水州东二十五里本六朝古寺基 【开宝五年修旧记无考相传马尚书于此读书不知何代人绍兴八年重建】 
兴化禅寺旧名丰安寺在溧水州北二十七里唐大中中建至太平兴国五年改今额淳熙六年请为禅院
明觉寺旧名正觉在溧水州西四十里唐咸通十年置大顺中改今名至治平二年赐额
广严寺旧名仪城在溧水州西北四十五里唐天复三年置治平中改今额县丞俎大武有记
儒童寺旧名孔子寺在溧水州南七十五里大唐景福二年置南唐升元二年改今额 【旧传孔子适楚经此地后人因建祠寻改为寺】 
慧照寺旧名禅林寺在溧水州南八十里唐开元二十七年置太平兴国五年改额
彰教寺旧名报恩寺在溧水州西南八十里唐大中七年置 【报恩寺有碑】 
凈行寺旧名潘城寺在溧水州西南九十里唐中和三年置 【寺有碑唐进寺刘驩文】 
保圣寺旧名龙城寺在溧水州西南百里唐贞元十七年置寺之西林即旧基也后祥符中改今额 【龙城保圣二碑并存淳佑中胡应发有记】 
弥勒寺在溧水州南游山乡绍兴二十七年兴废建寺
万善寺在溧水州东南唐昌乡干道二年邓步镇申府请额移于东埧镇建
显慈寺旧名刘庄寺在溧水州西南百三十里至太平兴国二年复建大观元年改显仁院绍兴三十年又改今额
大觉寺本大通寺在溧水州北十五里梁大通九年置治平中改今额
新化寺在溧水州南仪凤乡干道三年移建安兴乡
三塔大圣院东晋为白龙寺在溧阳州西七十里故传僧伽大圣行化之地有三塔存焉 【县志昔钱氏夺南唐地作铁梁堰为厌胜禅院因废独存一塔治平中僧奉琳建有寒光亭】 
观音庵在城东南隅宋咸淳八年建
清福庵在城正北隅宋晃定二年僧觉清建
常照庵在城正北隅大德二年平章吕文焕建
大梦圜通庵在城东南隅至元年间左丞廉希愿建
大梦观音庵在城西北隅料院街大官朔思吉所建
崇福庵在城正南隅臙脂巷至大己酉年建
无际崇福庵在城正南隅泰定丙寅年杨遇新建
古佛庵在城东南隅贡院街放生池畔古有中废至正元年重建
法海庵在城东南隅大梦庵侧至元元年建
宝公庵在城正东隅元贞年间僧刘空刱为宝公堂后民刘氏舍地命僧法通重建为庵
千子亭观音庵在城正东隅上闸街延佑三年蒋山寺僧智坚募缘建
普照庵在城正南隅至大四年僧无尽建
月印庵在城正南隅大德五年僧无可建
凈土庵在城正南隅僧宗义建
华严庵在城西北隅泰定元年僧善果建
佛光庵在城正北隅至治元年建
宝公道林庵在江宁县治南至大年间建令为蒋山寺下院
溧水州有井冈庵寿国禅庵观音庵亭山庵皆归附后僧俗所建
大通尼寺即大通庵宋咸淳元年建郡守马光祖立石庵本在御街南隅刘观察虎子妇秀岩落发为尼移庵额于秦淮南杏花村内建今寺
上国安寺古系崇胜寺又名大悲院在府城南隅炳灵公庙街宋干道七年僧法澐重建九年改今额
均庆尼寺在府城东南隅武定桥下马道街内宋咸淳年间建
正等寺在府城东北隅宋咸淳四年郡守马光祖建
天王寺在府城东北隅宋咸淳年间僧玉庵建旧名天王庵至泰定初建康路总管博斯呼实保改额为寺
弥陀庵系宋兴元酒库及公使库地基归附后建庵在府城内
凡寺观庵院称在城某隅及去城若干里皆指今府城即南唐建都所筑城也除古迹城外他志内言城仿此
至大金陵新志卷十二上
元　张铉　撰
　古迹志一
自古国家有所兴造曷尝不览前代之制而为之损益凡人之衣服饮食居处文为其始曷尝不因踵前人之遗绪而稍加异乎昔黄帝铸鼎削山接万灵明廷其崩也群臣葬衣冠桥山禹凿龙门伊阙疏九河会诸侯朝群臣于茅山会稽其崩也葬会稽汉时泰山有古明堂遗趾而封泰山禅梁父者七十余君此非载之史册诵于学士大夫则其盛节遗风泯焉不传岂不惜哉金陵云阳之墟有古帝王遗迹书缺漫不可详繇秦汉以来为都者八为藩镇治所无虑数十贤人君子相与忧劳治其茧丝保障歌哭于斯者多矣其典章制度与时因华者既列前八志复纪识其城阙官署第宅陵墓碑碣着其时制在所俾观于古者有考焉传言墟墓之间未施哀于民而民哀宗庙之间未施敬于民而民敬此言人之善心油然感于所见矧其善恶成败之迹足为劝戒者乎述旧章览遗事作古迹志 【金陵历三吴二宋总名古迹年月详见事下各仍旧称不复识别景定志有考证今引之】
　　城阙官署 【历代城阙官署参错须互考得其彷佛故以类附见】 
古固城春秋时吴所筑也在溧水州界 【干道志在县西南九十里高丈五尺罗城周七里二百三十步予城一里九十步按胜公庙记固城吴时濑渚县也楚灵王与吴战吴军不利遂陷此城吴乃移濑渚淤雁阳南十里改为陵平县平王立使苏乃为将战败吴平以吴陵平县改平陵县王听费无极佞言伍员奔吴阖闾用为将举军破楚固城宫殿逾月烟焰不灭其城遂废又按笠泽丛取源阳昔为早陵县县南十余里有故平陵城而图经乃载平陵于漂阳载固城于溧水盖未详也戚氏云以地考之平陵有二其一晋平陵即永世城其一则在唐溧阳南十里吴所置也与固城东西相丢已远图经之说为是故嘉定溧阳志历载永世唐县平陵三城而景定郡志咸淳溧水志犹言固城亦名平陵则失于不考嘉定志耳但胜公庙记嘉定志以为未见全文今亦不知何时何文以蒋曰用城隍之记言之唐立溧阳至开元近百余岁记若指此为溧阳则唐人文也宋绍兴中溧水尉喻居中于固城湖得东汉溧阳长潘干校官碑盖其地乃汉之源阳也周益公南归录干道壬辰自都步东灞溧水登陆行十五里至银树有一二百家若水泛则自此便通舟又六七里至双港口复登秀约十余里至固城翊日犹未晡盖数百家之聚登妙智庵观范同参政父坟晚步固城上父老谓之楚王城其周数里但存城基庵中石龟碑趺乃去岁掘城得之云天宝弥勒寺碑也次日肩舆五六里至禅林山惠照院启天中节寺僧云相去二十里有游子山儒童院盖夫子游历之地不记图志所载云何归舟解缆渡湖水才数尺然亦弥漫其中多茭葑凡三十里至石桥地约五十里至太平州河口两岸多民居烟稠如画稍前即永丰圩夜泊黄池镇距固城湖已百一十里云】 
古越城一名范蠡城案宫苑记周元王四年越相范蠡所筑在今瓦棺寺东南望国门桥西北图经云城周回二里八十步在秣陵县长千里今江宁县廨后遗址犹存俗呼为越台 【金陵故事云周元王四年范蠡佐越灭吴欲图伯中国立城于金陵以强威势郡国志云在县南六里东瓯越王所立吴王濞败保此城后走丹徒晋王含以水陆五万逼淮温峤烧朱雀航以挫其锋遂潜师渡水大破含军于越城南卢循犯建康刘裕恐其侵校用虞丘进计伐木栅石头城修治越城齐崔慧景反萧懿入援自采石济岸顿越城梁武义师次新林遣王茂据越城实录注云越王筑城江上镇今淮水南一里半废越城是也案越绝书其城越范蠡所筑城东南角近故城望□门桥西北即吴牙门将军陆机宅故机入晋作怀旧赋望东越之纡余即此城在三井冈东南一里而瓦棺寺阁在冈东偏也今南门外江宁县廨后有越台与天禧寺相对近时诗人桢越台为越女取越土筑台者非也】 
楚金陵邑城威王灭越私吴越之富擅江海之利置金陵邑于石头及负刍为秦所灭至汉高帝时封韩信于楚鄣郡属焉六年废 【周显王三十六年楚灭越乃因山立号置金陵邑今石头城是也楚威王后一百一十余年当秦始皇二十四年秦灭楚兼诸侯分天下作三十六郡以金陵为鄣郡楚亡后一十三年当始皇三十七年乃改金陵邑为秣陵县干道志金陵邑城在清凉寺西去台城九里南开二门东一门又见山川志】 
古赖国城在今溧水州界 【案实录吴废帝亮崩于侯官道上晋太康中故少府卿丹阳载显上表迎尸归葬赖乡春秋传昭公四年楚伐吴秋七月围朱方八月遂灭赖楚子欲迁许于赖使斗韦龟与公子弃疾城之而还冬东国水不可以城彭生罢赖之朱方即今镇江也陈国苦县虽有赖乡与朱方相去甚远亦非东国有冰之地其赖城岂非即晋时赖乡今之溧水乎故胜公庙记谓楚灵王与吴战吴军不利遂陷赖渚伍子胥投金处正名濑水战国策范环对楚怀王亦言楚乘越乱南察赖湖而野江东合前后观之赖之为溧水甚明吴音讹濑为溧下汉以来遂名溧水而古迹间有存者其苦县赖乡或楚灭赖之后徙其人于彼未可知耳景定以前图经失不详考戚氏志始略言之今存此城以俟博古者稽焉】 
吴石头城 【见山川志】 
丹阳郡城案宫苑记在长乐桥东一里南临大路城周一项开东南北门汉元封二年置丹杨郡至晋太康中始筑城宋齐梁陈因之不改 【汉志丹杨郡先治宛陵建安十三年孙权分为新都郡二十六年权始置丹杨郡自宛陵治建业永安中分置故鄣郡丹杨所领惟溧阳以北六县晋太康元年改建业复为秣陵置江宁县唐初废为州天宝元年复置至德二载析置江宁郡元和郡国志丹杨郡故城在令江宁县东南蔡宗旦金陵赋注云右图长乐桥东一里今桐林湾军寨处】 
