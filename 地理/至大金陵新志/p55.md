<!-- { "loadSidebar": true } -->
朱年垄在江宁县南六十七里鼓吹山前 【按金陵故事年生齐末兵乱中母亡庐墓终身负薪有白兔紫芝生于垄至今名其居为孝感里】 
千佛岭 【见摄山下】 
桂岭栽松岘 【并见蒋山下】 
驻马坡在清凉寺后山上 【旧传诸葛亮尝驻马于此以望形势】 
谢公墩在半山寺 【里俗相传谢安所尝登也其事殊无所据李白王荆公皆有谢公墩诗白诗云冶城访贤迹犹有谢公墩今永寿宫冶城山即安与王羲之所登悠然遐想之地荆公虽有我屋公墩之句而又有诗云问樵樵不知问牧牧不言亦自疑之耳江左谢氏衣冠最盛谓之谢公岂独安也今半山寺所在旧名康乐坊按晋书谢玄封康乐公至孙灵运犹袭封以坊及墩名观之恐是玄及其子孙所居后人因名之耳】 
昆仑墩 【在西子湖】 
溧水州有佛子墩戏墩楼子墩上店墩 【见本州岛志】
　　江湖淮附
大江隶集庆路界者一百二十里西至和州乌江县四十里以鳗鯬洲中流为界东北至真州扬子县七十里以下蜀镇中流为界北至真州六合县界四十里以瓜步中流为界 【史记地理志三江北江从会稽毗陵县北东入海中江从丹阳芜湖县东北至会稽阳羡县东入海南江从会稽吴县南东入海水经及荆州记云江出岷山至浔阳分为九道东会于彭泽经芜湖名中江东北至南徐州名为北江而入海长江别名则有京江在南徐州禹贡所谓北江也瓜步江今扬州六合县对润詶江宁县即魏太武所临处乌江即项羽死处今和州乌江县亦对江宁县吴书魏文帝有渡江之志望江水盛长弥漫数百里叹曰魏虽有武骑千群无所用也晋书郭璞以中兴王宅江外乃着江赋中江旧径溧阳州界古三江之一也永阳江亦名九阳江一名颍阳江在州西北三十五里即其遗迹按禹贡扬州三江既入震泽底定岷山导江东迤北会于汇东为中江入于海前汉地理志桑钦水经皆云中江出芜湖县西南东北至阳羡入海盖自芜湖径溧阳至宜兴入震泽以下海也唐开元十七年蒋日用作本县城隍记云此县南压中江风波不借舟楫无施县宰乔翔创浮梁以便行旅中江桥梁之设昉于此景福三年杨行密将台蒙作五堰拖轻舸馈粮五堰遗迹在今溧水州界银林双河东埧之地是时中江置堰江流亦既狭矣苏东坡奏议云溧阳县之西有五堰者古所以节宣歙金陵九阳江之众水直趋太平州芜湖后之商人贩卖簰木东入二浙以五堰为阻因绐官中废去五堰既废则宣歙金陵九阳江之水或遇暴涨皆入宜兴之荆溪由荆溪而入震泽时元佑六年也是时中江尚通其后东埧既成中江遂不复东惟永阳江水入荆溪谩着其详以见溧阳亦禹迹之所历云】 
秦淮旧传秦始皇时望气者言五百年后金陵有天子气于是东游以厌当之乃凿方山断长垄为渎入于江故曰秦淮按实录注本名龙藏浦其上有二源一发自华山经句容西南流一发自东庐山经溧水西北流入江宁界二源合自方山埭西注大江分派屈曲不类人功疑非秦皇所开或曰方山西渎直属土山三十里许是秦开又凿石硊山西而疏决此浦因名秦淮盖未详也 【祥符江宁图经曰淮水去县一里其源从宣州东南溧水县乌剎桥西入百五十里丹阳记云建康有淮源出华山入江舆地志淮水发源华山在丹阳姑熟之界西北流经建康秣陵二县萦纡京邑之内至石头入江悬流三百许里孙盛晋春秋云是秦所凿王导令郭璞筮即此淮也徐爰释问云淮水西北贯都吴时夹淮立栅宋元嘉中浚淮起湖熟废田千余顷梁作缘淮塘北岸起石头迄东冶南岸起后渚篱门迄三桥以防淮水泛溢大抵六朝都邑以秦淮为固有事则沿淮拒守今淮水贯城中东西由水门以达于江盖水之故道也】 玄武湖亦名蒋陵湖秣陵湖后湖在城北二里周回四十里东西有沟流入秦淮深七尺灌田一百顷 【建康实录吴宝鼎二年开城北渠引后湖水流入新宫巡绕殿堂丹阳记吴孙皓宝鼎年间丹阳县宣骞之母年八十浴于后湖化为鼋后湖又名练湖徐爰释问曰本桑泊晋元帝创为此湖以肄舟师大兴三年始创此湖筑长堤以壅北山之水东自覆舟山西至宣武城六里余宋元嘉中有黑龙见因改玄武湖立三神山于湖中春秋祠之石迈古迹编云元嘉二十三年筑北堤立习武湖于乐游苑之北湖中亭台四所孝武大明中大阅水军于湖因号昆明池而俗亦呼为饮马塘又于湖侧作大窦通水入华林园天渊池引殿内诸沟经太极殿由东西掖门下注城南堑故台中诸沟水常萦回不息建平王景素举兵萧道成出屯玄武湖梁徐嗣徽等引齐兵至玄武湖侯景举兵引玄武湖水以灌台城郑文宝南唐迩事云金陵北有湖周回数十里名山大川掩映如画六朝旧迹多出其间每岁茭藕网罟之利不下数十百千一日冯谧举玄宗赐贺监三百里镜湖曰余非敢望此但得赐后湖亦畅平生也徐铉怡声崦对曰主上尊贤下士常若不及岂惜一后湖所乏者知章尔冯大惭宋天禧四年改曰放生池其后稍废为田开十字河立四斗门以泄湖水跨河为桥以通往来岁久堙塞今城北十三里唯有一池而他皆废为田龙川陈亮所谓建邺带后湖为险者皆非矣景定志云熙宁八年十一月十一日王安石奏臣窃见金陵山广地窄人烟密茂为富者田连阡陌为贫者无置锥之地其北关外有湖二百余顷古迹号为玄武前代以为游翫之地今则空贮波涛守之无用臣欲于内权开十字河源泄去余水决沥微波使贫困饥人尽得螺蚌鱼虾之饶此目下之利水退之后分济贫民假以官牛官种又明年之计也奉敕依按此奉状废湖为田盖始于王安石增收后湖田租则始于赵善湘田出谷麦所利者小湖关形势所利者大故着废湖之因以待复湖之人云】 
太子湖一名西池在城北六里周回十里 【吴宣明太子创西池晋元帝即位明帝为太子修西池多养武士于内筑土为台时人呼为太子西池又太子东湖在上元县丹阳乡太子台下东桥之东梁昭明太子植莲于此】 
丹阳湖在溧水州西七十里周回一百九十五里深三丈湖中流与太平路当涂县分界 【春秋左氏传哀公十九年楚子西子朝伐吴及桐汭杜预注云宣城广德县西南有桐水出白石山西入丹阳湖至今白石之水冲突则三湖泛溢此水本由五堰自宜兴县入太湖今已湮塞故老云当时虑后人复开此道则苏常之间必被水患遂以石窒五堰路又液铁以锢石李白尝游此湖酷爱其景乃张帆载酒纵意往来有湖与元气连风波浩难止天外贾客归云间片帆起诗】 
绛岩湖一名赤山湖在句容县西南三十里去府六十里源出绛岩山周百二十里下通秦淮 【石迈古迹编赤山湖在上元句容两县间溉田二十四岸南去百步有盘石以为水疏闭之节南史沈瑀传明帝复使筑赤山塘所费减材官所量数十万即此湖塘也唐麟德中令杨延嘉因梁故堤置后废大历十三年令王昕复置周百里为塘立二斗门以节旱暵开田万顷茅山记太玄真人内传曰江水之东金陵之地左右间有小泽泽东有句曲之山陶隐居曰小泽即谓今赤山湖也从江东来直对望山今此湖半属句容半属上元唐樊珣记句容西南三十三里曰赤山天宝中改为绛岩山以文变质也山外周流厥有湖塘旧址考于前志则曰吴人创立梁人通之景定志又载宋时湖条云江宁府上元句容两县临泉通德湖熟崇德丹阳临淮福祚甘棠旧额九乡今并入丹阳临泉福祚甘棠四乡百姓自来共贮水绛岩湖浇灌田苗下有百堽堰捺水其湖上接九源山其堰下通秦淮江自吴赤乌二年到今已七百余年其湖东至数堽西至雨坛南至赤岸北至青城旧日春夏贮水深七尺秋冬贮水深四尺先是麟德二年前县令杨延嘉并建两斗门立碑碣具言周回仅百里州司寻差十将丁筹计生徐藏巡湖打量得一百二十二里九十六步卢尚书判置湖贮水本为溉田若许侵耕难防灾旱取定四尺水则使其浇九乡田苗九乡在上元句容两县界若过令深广又虑浸毁若逢旷旱之年须稍增加令且定取五尺水则其不及处且任耕垦种植如有人于五尺水则内盗耕一亩一角推勘得实其犯条人断遣令众十日本管湖长不能觉察亦并施行又据十将丁筹状芦（艼去丁改发）亭北边去岸约有二百来步有一盘石东西阔四尺七寸南北阔三尺五寸石面中心去水面一尺六寸五分即是五尺之则并有察柱仍仰下县便于石上磨刮更刻字记其湖仍每季一申不得卤莽戴经新塘有丰等三湖围岸内田多是私函取水浇灌田苗准旧例放绛岩湖水下秦淮三日取指挥给放不得专擅开函取水其湖先有传食田五十亩句容县弓量二十亩三十步上元县弓量二十亩三十步百堽堰与绛岩湖同置绛岩湖贮水百堽堰捺水保大中曾别差官亲到赤山湖所建斗门三所通放湖水出入常令湖中积水五尺其斗门或遇山水拥下高于湖内水面即须全开三所斗门放水入湖候外溪水退却放水出溪下秦淮入江专须酌量湖水不得失于元则右前件湖堰承旧浇灌九乡田苗共一千余顷亩奉省符帖命指挥修作贮水逐乡差承润户管当先有条流岁久去失续于晋天福年中再兴功役修作经今六十余年重添建造贮捺百里溪阙山源赈恤耕民备供王赋累奉敕恩给赐料物及借助日食阙差两县官员置造斗门三所计用一万七千阙百八十工及添修湖埂并百堽堰共计三万三千六百八十工众议重置条流严加束辖谨连符条如前乞判印指挥永为证据建隆查员外干德伍侍御开宝王司空阎侍御魏司空卢司直林员外羔判执条常加束辖庆历三年二月十八日叶龙图知建康府日于古来旧湫处置立大石柱一条将湖心盘石水则刻于柱上永为定则云】 
迎担湖在城西北石头城后五里今为田 【晋元帝南渡衣冠席卷过江客主相迎负担于此湖侧至今名迎担湖实录云费县西北有迎担湖溉田三十顷宋袁粲败刘彦节走迎担湖即此】 
苏峻湖在城西北一十五里周回十里灌田一十二顷南徐州记迎担湖西北有苏峻湖本名白石陂 【晋咸和二年苏峻反陶侃温峤庾亮阵于白石使将军杨谦攻石头峻轻骑出战谦诈奔白石垒峻逼之纔交锋坠马李阳临阵斩峻于白石陂岸至今呼此陂为苏峻湖】 
张阵湖在石头城后 【旧传苏峻与晋军尝战于此至今湖侧高墩上有苏大将祠按晋书峻起兵据石头北湖距石头纔八里今属金陵乡去城十三里】 
夏驾湖在城东南五十里属上元县丹阳乡今为田 【宋书晋惠帝太安元年丹阳湖熟县夏驾湖有大石浮二百步而登岸民惊噪曰石来石来明年石冰入建业今丹阳乡范墟渡旧有石长数尺形如碌碡父老云即古夏驾湖浮来石曹宪扬詶记作永宁元年盖其年改太安也】 
半阳湖一名半汤湖在城东北四十里周回十五里水同一壑而冷热相半 【舆地志及南徐州记云江乘县南有半汤泉半冷半热热处可烂物冷处如冰热处鱼入冷处即死冷处鱼入热处亦死民种稻则溉热水一年再熟今下蜀镇有温汤唐丞相韩滉小女有疾浴温汤即愈此在上元县境酉阳杂俎云句容县吴渎塘其水半冷半热热可以瀹鸡此又一湖也】 
摄湖在城东北五十里周回二十里江乘县记云湖在摄山侧因名
三冈湖在城东六十四里周回一十里溉田八十顷地有三冈俯临湖侧因名
乌意湖在城东八十里周回三里溉田一十顷
