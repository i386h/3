<!-- { "loadSidebar": true } -->
顾秘都督扬州九郡诸军事 张昌党石冰寇扬州败刺史陈徽诸郡尽没临淮人封云起兵寇徐州以应冰于是荆江扬豫徐五州之境多为冰所据十二月议郎周（王已）长沙王矩起兵江东推前吴兴太守顾秘都督扬州九郡诸军事传檄州县杀冰所署将吏于是前侍御史贺循广陵华潭丹阳葛洪甘卓皆起兵应秘冰遣其将羌毒帅兵数万拒（王已）（王已）击斩之冰退趍寿春征东将军刘准遣广陵度支陈敏击之 
永兴元年甲子(东海王越杀长沙王乂成都王颖奉帝幸邺) 　 王旷为丹阳太守 二月陈敏与石冰战数十合所向皆捷遂与周（王已）合攻冰于建康三月冰北走投封云云司马张统斩冰及云以降扬徐二州平朝廷以敏为广陵相 
二年乙丑(河间王颙废羊后东海王越起兵讨之) 　 陈敏既克石冰自谓勇略无敌有割据江东之志以丧去职司空东海王越起敏为右将军请东归收兵遂据历阳叛吴王常侍甘卓弃官东归敏为子景娶卓女使卓假称皇太弟令拜敏扬州刺史使弟恢及别将钱端等略江州诸郡江州刺史应邈扬州刺史刘机丹阳太守王旷皆弃官走敏遂据有江东以顾荣为右将军贺循为丹阳内史周（王已）为安丰太守凡江东豪杰名士咸加收礼为将军郡守者四十余人或有老疾就加秩命循诈狂疾得免乃以荣为丹阳内史（王已）亦称疾不之郡敏命僚佐推已为都督江东诸军事大司马楚公加九锡 
光熙元年丙寅(越奉帝还洛李雄称帝于蜀) 　 　 
怀帝(名炽)永嘉元年丁卯    敏刑政无章顾荣等忧之使报征束大将军刘准发兵临江已为内应准遣扬州刺史刘机等出历阳讨敏敏使弟昶屯乌江宏屯牛渚昶司马钱广与周（王已）同郡人也（王已）使广杀昶勒兵屯朱雀桥南敏遣甘卓讨广卓诈称疾迎女断桥收船南岸与（王已）荣及纪瞻共攻敏敏自帅万余人讨卓军人隔水语敏众曰本所以戮力陈公者正以顾丹阳周安丰耳今皆异矣汝等何为敏众狐疑未决荣以白羽扇麾之众溃敏单骑北走追获斩于建邺夷三族　九月琅琊王浚至建邺以安东司马王导为谋主推心亲信每事咨焉浚名誉素轻吴人不附居久之士大夫未有至者导患之会浚出观褉乘肩舆具威仪导与兄敦及诸名胜皆骑从纪瞻顾荣等见之惊异拜于道左导曰顾荣贺循此土之望宜引之以结人心于是浚躬造循荣二人皆应命以循为吴国内史荣为军司加散骑常侍又以纪瞻为军祭酒卞壸为从事周（王已）为仓曹属琅琊刘超为舍人张闿及孔衍为参军导劝浚谦以接士俭以足用以清静为政抚循新旧故江东归心焉 
二年戊辰 　 时军旅不息学校隳废王导上书曰风化之本在于正人伦人伦之正存乎设庠序今戎虏扇炽国耻未雪忠臣义夫扼腕拊心苟礼义胶固淳风渐着则化之所感者深而德之所被者大使帝典阙而复补王纲弛而更张揖让而服四夷得乎其道岂难也哉请兴复道教择朝之子弟入学选明博修礼之士为之师王纳之 
三年己巳(刘聪石勒攻洛阳) 
四年庚午 　 　 　 
五年辛未(怀帝蒙尘于平阳) 　 夏六月刘曜寇洛阳京师沦陷怀帝蒙尘于平阳司空荀藩移书天下推琅琊王为盟主时海内大乱独江东差安中国士民避乱者多渡江而南王导劝浚收其贤俊与之共事辟掾属百六人谓之百六掾桓彝避乱过江见王导退曰向见管夷吾无复忧矣诸名士登新亭周顗中坐叹曰风景不殊举目有江河之异相视流涕王导愀然变色曰当共戮力王室克复神州何至作楚囚对泣耶众收泪谢之 
六年壬申(秦王邺入长安贾匹等奉为太子建行台秋七月岁镇荧惑太白聚于斗) 　 石勒筑垒葛陂课农造舟将攻建邺琅琊王浚大集江南之众以纪瞻为扬威将军督诸军讨之师次寿阳勒退河北 
愍帝(名邺)   以琅琊王为左丞相遣殿中都尉刘蜀诏浚以时进军与乘舆会际中原浚辞以方平定江东未暇北伐
建兴元年癸酉(汉刘聪弒怀帝)  
二年甲戌(日陨三日并出西方) 
三年乙亥 　 周勰以其父王已遗言谋作乱使吴兴功曹徐馥杀太守袁琇馥寻伏诛
四年丙子(刘曜陷长安迁帝于平阳) 　 丞相浚闻长安不守出师露次躬擐甲冑移檄四方克日北征以漕运稽期斩督运令史淳于伯　时玉册见于临安白玉麒麟神玺出于江宁其文曰长寿万年江宁县名始见是年实录注云永嘉中所置 
东晋元帝(名浚字景文宣帝曾孙琅琊武王（仃去丁改袖）之孙恭王觐之子)建武元年丁丑(扬州旱) 　 二月辛巳宋哲至建康称受愍帝诏令浚统摄万机浚出次素服举哀西阳王羕及郡僚劝进王流涕曰孤罪人也不能雪天下之耻因歔欷不止令私奴命驾将返国纪瞻王导入见王陈利害群臣请依魏晋故事为晋王许之辛卯即晋王位承制大赦改元建武初备百官立宗庙社稷司空并州刺史刘琨幽州刺史左贤王渤海公段匹磾等一百八十人遣长史温峤来上表劝进征南将军戴邈上疏请立太学从之 
大兴元年戊寅(四月丁巳朔日蚀六月旱十一月乙卯日夜出高三丈刘聪死国乱刘曜僭号称前赵石勒称赵王) 　 三月癸丑愍帝凶问至斩缞居庐百官请上尊号王不许使殿中将军韩绩彻去御座纪瞻叱绩曰帝座上应列宿敢动者斩丙辰王即皇帝位大赦改元文武增位二等  立王太子绍为皇太子以贺循为太子太傅周顗为少傅庾亮为中书郎凉州牧张寔遣牙门蔡忠奉表诣建康  以王导为骠骑大将军开府仪同三司禁招魂葬 
二年己卯 　 帝令群臣议郊祀尚书令刁协等以为宜须还洛司徒荀组等曰汉献都许即行郊祀何必洛邑帝从之立郊丘于建康之已地在宫城南十五里辛卯帝亲祀南郊以未有北郊并地祇合祭之大赦肃慎贡楛矢石砮 
三年庚辰(二月雨木冰三月癸亥日中有黑子)    三月裴嶷至建康盛称慕容廆之威德遣使拜廆安北将军平州刺史以周顗为尚书右仆射七月诏琅琊国人随在此者近有千户立为怀德县统丹阳郡永复为汤沐邑是岁创北湖筑长堤以壅北山之水东自覆舟山西至宣武城六里余 
四年辛巳(二月癸亥日斗)
永昌元年壬午 　 正月王敦举兵于武昌罪状刘隗沈充亦起兵吴兴以应敦敦至芜湖又上表帝大怒诏曰王敦凭恃宠灵敢肆狂逆方朕太甲欲见幽囚是可忍也孰不可忍今亲率大军以诛大逆有诛敦者封五千户侯　征戴渊刘隗入卫建康隗入见劝帝尽诛王氏帝不许司空导帅从弟中领军邃左卫将军廙侍中侃彬及宗族二十余人每旦诣台请罪呼周顗顗直入不顾既见言导忠诚申请甚至帝命还导朝服召见之导稽首曰逆臣贼子何代无之不意今者近出臣族帝跣轨其手曰茂弘方以百里之命寄卿是何言耶三月以导为前锋大都督以戴渊为骠骑将军周顗为尚书左仆射周礼为右将军都督石头诸军事使刘隗军金城礼守石头敦至礼开门纳之敦据石头叹曰吾不复为盛德事矣帝命刁协刘隗戴渊王导周顗敦逸等三道出战大败太子绍欲自帅将士决战中庶子温峤抽剑斩鞅乃止敦拥兵不朝放士卒劫掠宫省奔散帝遣使谓敦曰公若不忘本朝于此息兵则天下尚可共安如其不然朕当归琅琊以避贤路协隗既败入宫见帝于太极东除帝令避祸协行至江乘为人所杀隗奔后赵　大赦以敦为丞相都督中外诸军录尚书事江州牧封武昌郡公让不受敦大会百官问温峤曰皇太子以何德称声色俱厉峤曰钩深致远盖非浅局所量以礼观之可谓孝矣敦谋遂沮遣邓岳收周顗戴渊杀于石头南门之外帝使王彬劳敦敦以西阳王羕为太宰加王导尚书令王廙为荆州刺史改易百官及诸军镇转徙黜罢者以百数　夏四月敦还武昌　征兖州刺史郗鉴为尚书帝忧愤成疾闰十一月己丑崩司空王导受遗诏辅政庚寅太子绍即皇帝位 
明帝(元帝长子名绍字道畿)大宁元年癸未(正月赤乌见黄雾四塞　二月丙戌陨霜杀草秋七月丙子朔震太极殿柱) 　 二月庚戌葬元帝于建平陵王敦谋篡位讽朝廷征已夏四月加敦黄钺班剑奏事不名入朝不趍剑履上殿敦移镇姑孰屯于湖以王导为司徒自领扬州牧六月立庾氏为皇后以庾亮为中书监帝畏敦之逼以郗鉴为兖州刺史都督扬州江西诸军事敦忌之表鉴为尚书令鉴还台遂与帝谋讨敦敦徙含为征东将军都督扬州江西诸军事舒为荆州刺史监荆州沔南诸军事彬为江州刺史 
二年甲申 　 敦疾甚矫诏拜子应为武卫将军以自副以王含为骠骑大将军开府仪同三司钱凤谓敦曰脱有不讳便当以后事付应耶敦曰应年少岂堪大事我死之后释兵归朝保全门户上计也退还武昌贡献不废中计也及吾尚存领众东下下计也凤曰公之下计乃上策也遂与沈充定谋作乱  初帝亲任温峤敦恶之请峤为左司马峤谬为恭敬综其府事深结钱凤会丹阳尹缺峤谓无如凤凰亦推峤六月敦表峤为丹阳尹使觇伺朝廷峤至尽以敦逆谋告帝又与庾亮共画攻讨之策诏加司徒导大都督领扬州刺史以温峤都督东安北部诸军事与右将军卞壸守石头应詹为护军将军都督前锋及朱雀桥南诸军事郗鉴行卫将军都督从驾诸军事召临淮太守苏峻兖州刺史刘遐及徐州刺史王邃豫州刺史祖约广陵太守陶瞻等入卫京师导闻敦疾笃帅子弟发哀众以为信咸为奋志矫诏下敦府列敦罪恶敦见诏甚怒而病转笃将举兵使敦璞筮之璞曰无成敦斩璞使钱凤邓岳周抚等帅众向京师以王含为元帅秋七月壬申朔含等水陆军五万奄至江宁南岸人情恟惧温峤移屯水北烧朱雀桁以挫其锋帝帅诸军出屯南皇堂癸酉夜募壮士遣将军段秀曹泽等帅甲卒千人渡水掩其未备平旦战于越城大破之斩其前锋将何康敦闻含败大怒作势而起困乏复卧谓其舅羊鉴曰我死应便即位敦寻卒沈充众万余与王含军合从竹格渚渡淮护军将军应詹建威将军赵胤等拒战不利充凤至宣阳门拔栅将战刘遐苏峻自南塘横击大破之赴水死者三千人选又破沈充于清溪含等烧营夜遁帝还宫大赦命庾亮苏峻等追沈充于吴兴温峤督刘遐等追王含钱凤于江宁含奔荆州主舒遣军迎之沈含父子于江周光斩钱凤诣阙自赎沈充走失道故将吴儒杀之传首建康有司发王敦墓出尸跽而斩之与沈充首同县于南桁 
三年乙酉 　 闰八月壬午帝不豫召太宰西阳王羕司徒王导尚书令卞壸车骑将军郗鉴护军将军庾亮丹阳尹温峤等并受遗诏辅政戊子帝崩于太极东堂己亥太子衍即皇帝位 
成帝(讳衍字世根明帝长子)咸和元年丙戌(五月大水六月至十一月不雨大旱) 　 正月丁亥朔大赦改元文武各进位二等京师百里内复一年租庾亮用事任法裁物八月以丹阳尹温峤都督江州诸军事江州刺史镇武昌尚书仆射王舒为会稽内史使右卫将军赵胤收南顿王宗杀之免太宰西阳王羕降封弋阳县王宗帝近属羕先帝保傅亮一旦剪黜愈失远近之心十一月后赵石勒攻寿春祖约请救朝廷不为出兵勒遂进寇逡道阜陵杀掠五千余人建康大震诏加司徒导大司马假黄钺都督中外诸军事苏峻遣其将韩晃击勒走之导解大司马冬十月赦京师百里内五岁以下刑大阅于南郊
