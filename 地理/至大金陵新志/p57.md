<!-- { "loadSidebar": true } -->
运渎在上元县西北一里吴大帝赤乌三年使左台侍御史郄俭监凿城西南自秦淮北抵仓城通运渎于苑仓今所凿城在西门近南其水东行过小新桥而南经斗门桥流入秦淮又东北过西虹桥循宋行宫城西迤逦向北乃其故道其自闪驾桥经天津桥而东者合于青溪 【按建康宫城即吴苑城城内之仓曰苑仓故开此渎通运仓所时人亦呼为仓城晋咸和中修苑城为宫惟仓不毁是名太仓在西华门内道北】 
破冈渎在句容县东南二十五里 【实录云吴赤乌八年使校尉陈勋作屯田发屯兵三万凿句容中道至云阳西城以通吴会船舰号破冈渎上下十四埭上七埭入延陵界下七埭入江宁界晋宋齐因之梁改为破墩渎遂废之而开上容渎陈高祖即位又堙上容渎更修破冈至隋平陈乃废宋少帝于华林园开渎聚土以象破冈埭与左右引船唱呼以为欢乐】 
义沟渎在城东二十里源出东青村下入秦淮长七里溉田一百余顷
径渎在溧阳州北三十里自金坛县界来入长塘湖 【镇江志云晋宋旧有此渎隋大业中县令达奚明又加疏决】
　　池塘
放生池 【按旧图经唐干元中放于江宁秦淮太平桥临江带郭上下五里置放生池八十一所有碑升州剌史颜真卿撰文旧以府治东南东接青溪北通运渎者为之今秦园之侧府学之东即古放生池也淳熙间史正志移放生池于青溪建阁其上遇祝圣立班阁下府学缺因旧放生池为泮水其流亦通青溪王尚书缺以其池乃祝圣之地立板榜于舞雩亭门禁□□池近行路水深而堤不固时有溺死者马光祖能仁寺僧筑堤甃街立大木为栏槛自是无溺者】 
天泉池宋元嘉二十三年凿一名天渊池 【龚颖运历图云晋孝武太元十年大旱井渎皆竭太官供鳝皆资天泉池自晋已有此池矣宋书云明帝泰始二年天泉池白鱼跃入御舟梁书陆云公传云天泉池中新制舟形狭而短惟引太常刘之遴国子祭酒到溉右卫朱异中书黄门郎陆倕同载按宋宫城后法宝寺西南菜圃中荒池尚余一亩疑即此池也】 
善泉池一名九曲池在台城东东宫城内周回二百余步 【金陵故事梁昭明太子所凿中有亭榭洲岛曲尽幽深之趣太子泛舟池中尝曰何必丝与竹山水可忘情】 
饮马池宋大明中立于玄武湖北上林苑中
洗砵池在蒋山宝公塔西二里法云寺基方池是也 【庆元志在兴教寺故基上】 
覆杯池旧城北三里西池是也 【晋元帝中兴颇以酒废政丞相王导谏帝因覆杯于池中以为戒也】 
西池按宫苑记在太初宫西门外吴之西苑今惠日寺后池也互见太子湖 【吴宣明太子孙登所创谓之西苑世说晋明帝为太子时欲作池台元帝不许太子养武士一夕中作比晓便成即今谓之太子西池丹阳记曰西池孙登所创吴史所谓西池明帝重修之耳记室新书云西苑内有太子池孙权子和所筑实录注云其宫城西南角本有池名清游池通城中乐贤堂并肃宗为太子时所作晋中兴书云温峤拜中庶子规谏谋议具有补助太子起西池楼观颇多劳费峤口疏谏太子纳焉太元十年苻坚为姚苌慕容冲所攻遣使求援诏谢安率众救秦帝自行西池宴群臣饯安赋诗者五十八人刘毅征卢循败归帝大宴于西池有诏赋诗毅诗云六国多雄士正始出风流毅自以武功不竞故示文雅有余也】 
蒙汜池在台城内 【梁陈龙舟嬉游之所】 
栅塘在秦淮上通古运渎 【实录注吴时夹淮立栅号栅塘王隐晋书云王敦反以兄子应为嗣沈充自吴率众万余人至与王含合克司马顾扬说充曰今日举大事而天子已扼其喉情离众沮持疑犹豫必致祸败今若决破栅塘因湖水灌京邑肆舟舰之势极水军之用此所谓不战而屈人兵上策也克不用王敦杀郭璞璞谓五伯曰吾年十三时于栅塘脱袍与汝吾命应在汝手中五伯感昔念惠衔涕行法梁天监九年新作缘淮塘北岸起石头迄东冶南岸起后渚篱门达于三桥作两重栅皆施行马至南唐时置栅如旧其后置闸泄城中水入于江俗号为栅寨门干道五年史正志景定元年马光祖皆尝重建水道久湮今至元五年集庆路重加修浚又按梁严植之缘栅塘行见人患卧塘侧植之下车问之曰荆州人为人佣疾笃而船主弃也植之载还治之经年而差请终身充奴报厚德植之遗资粮遣之即此栅塘也】 
横塘按实录在淮水南近陶家渚缘江筑长堤谓之横塘淮在北接栅塘 【宫苑记吴大帝时自江口缘淮筑堤谓之横塘北接栅塘在今秦淮径口吴时夹淮立栅自石头南上十里至查浦查浦南上十里至新亭新亭南上十里至孙林孙林南上十里至板桥板桥南上三十里至烈洲吴都赋曰横塘查下邑屋隆夸楼台之盛天下莫比】 
倪塘在城东南二十五里 【晋书王敦自湖阴使王含钱凤等以兵五万逼京师帝亲率六军次南塘夜募勇士陈嵩等领甲卒千人渡水掩其未备大破含军于越城含军既败乃率余党自倪塘西置五城如却月势即此处也南史刘毅初当之荆州表求东还辞墓去都数十里不过拜阙宋武帝出倪塘会毅胡藩请杀之帝曰吾与毅俱有克复功其过未彰不可自相图其后北讨谓藩曰若从卿倪塘之谋无今举也梁书齐兵自秣陵东跨淮立桥引兵渡自方山进及倪塘互见五城下】 
临贺塘在城东三十里屈曲一十里溉田二十顷梁临贺王萧正德理由于此因名
铜塘在城东四十里屈曲十五里溉田二十顷
长塘在城东南六十里屈曲五十里溉田百顷
王塘在城东四十里屈曲十五里溉田三十顷
开善塘在城东三十里屈曲十五里溉田二十顷
蠡湖塘在城北二十里屈曲十三里溉田十顷
刘塘在城北三十里屈曲二十里溉田十顷
水门塘在城东三十五里屈曲一十里溉田十七顷
黄家塘在城南菜园务旧在军寨内今地名黄家塘寨
赤山塘在城东三十五里阔五丈深一丈溉田一百五十顷
郭干塘在长隐山东塘五亩深五尺一寸灌田六十余亩其近村亦以郭干名水常满乡人涸之必有震电属茅山乡十三都石头堽
赤石塘陶隐居云赤石田在中茅峰西食此塘水利溉田十余顷
上钤塘在句容县南十三里计四十一亩一角四十二步深五尺三寸溉田一百一十三亩
下钤塘计六十七亩二角三步深五尺三寸溉田二百单二亩
郭西塘在句容县西一里计一百八十亩一角五十步深七尺三寸溉田五百七亩
梅家塘在海眼西
南黄塘在句容县东北十里赤堽约八亩深五尺溉田二百顷
西黄塘在句容县东北十里涧西大小十三所广一十五亩溉田一百五十顷
溧水有官塘杨塘茭塘荆塘解塘莆塘沙塘柘塘鸦飞塘白水塘清水塘曾家塘齐母塘南塘五谷塘鲁塘徐塘芮塘传嵇社塘溧阳有香苗塘石臼塘虎塘冯塘真武塘浦里塘青塘又南塘各见本志
　　井泉
景阳井一名臙脂井又名辱井在台城内陈末后主与张丽华孔贵嫔投其中以避隋兵其井有石阑多题字旧传云阑有石脉以帛拭之作臙脂痕或云石脉色类臙脂按曾南丰集辱井铭曰辱井有篆文云辱井在斯可不戒乎并下文共十八字在井石槛上不知谁为文又有景阳楼下井铭又有陈后主叔宝辱井记及江宁县兴严寺井石槛铭莫知谁作也 【景定修志时已不可辨今存片石在郡学中详见古迹志】 
龙天王井在台城前旧传梁武帝为郗后立龙祠井上号龙天王井梁陈皆祀之 【六朝记云梁武帝郗后性妒忌武帝初立未册命因忿怼乃投殿庭井中众赴井救之已化毒龙烟焰冲天人莫敢近帝悲叹久之乃册为龙天王使井上立祠自梁历陈享祀不绝陈灭迁其祠于西京道德寺大业初又置祠于旧处今按梁史武帝即位郗后已死于雍州或其神见耳诗以蛇虺为女子之祥武帝亲立齐和帝复夺而弒之恶念所感蛇虺见妖不亦宜乎前志疑而不载过矣】 
义井在城南天禧寺侧 【天圣五年郡人唐文遇出家帑令寺僧可政请于丞相李公迪所凿】 
三义井在石头城后清凉寺庄及石子冈七里铺共三井 【南唐保大三年置井阑上有僧□□刻字又金陵故事有三井在瓦官寺后汲一井则二井俱沸因名其地为三井□□言神农生而九井自出今随县北界厉乡□□重山北有九井汲一则八动有神农所生石穴上有神农庙老子亦生于此然当涂南十里亦有九井山伏滔记云丹阳县南有九井五干四通大江寰宇记云穰之九井与江宁三井皆汲一则余俱震县复有烈山烈洲临江中或以为烈山氏故迹未必然也姑存以备考】 
应潮井在蒋山头陀寺山顶第一峰佛殿后 【蒋山塔记云梁大同元年后合偻人石与造山峰佛殿殿后有一井其泉与江潮盈缩增减相应段承式酉阳杂俎云蒋山有应潮井在半山之间俗传云与江潮相应尝有破船朽版自井中出贞观中有牧儿汲水得杉板长尺余上有朱漆字曰吴赤乌二年豫章王子骏之船石迈古迹编曰应潮井在蒋山顶古头陀寺后其井与江潮相通盈缩常应时于井间得芦根断帆之属】 
藏冰井宫苑记在城东北十里覆舟山北 【宋孝武大明中凿以藏冰齐梁陈皆因之】 
沸井在句容县东三十五里 【丹阳记曰句容县有沸井亦曰沸潭又曰句容县东三十五里有龙冈冈顶有沸潭周回十二丈闻人声便沸不闻不涌也异苑曰句容县有延陵季子庙庙前井及渎常自涌沸于今犹然图经云在县东三十里虎耳山】 
响井在江宁县陶吴镇西北二百余步 【响井阑尚存元佑五年四字或以纱帛蒙其上以物击之则作鼓声或以瓦石投其中则作钟磬声景定志云属陈主簿家园中】 
许长史井在茅山玉晨观内今有碑碣存 【陶隐居云旧在许长史宅岁久堙没后得井于观中其泉色白而甘有井铭乃徐铉所作】 
陶隐居井在茅山华阳宫前东桥 【陶贞白七次丹成皆中等神人告以定分止合得此中丹于是服之遁景而去井岁久堙没政和初道士庄慎修索而得之初去三尺许得瓦井阑虽破合之尚全环刻大字云先生丹阳人仕齐奉朝请壬申岁来山栖身高静自号隐居同来弟子吴郡陆敬游其次杨王吴戴陈许诸生供奉阶宇湖熟潘逻及远近宗禀不可具记悠悠历代讵勿识焉梁天监三年八月十五日钱塘陈宣懋书及见砖甃又穿数丈获一圆石规径九寸许列十一趾涤之朱色粲然又得铜炉有柄若今手炉仍于砂石间有丹一粒大如芡实光彩射人亟取之遂坠井中水极甘冷虽大旱不竭炉现藏宫中】 
乐官井在溧阳旧县寨东百余步 【南唐时东以太湖与钱氏为界溧阳屯兵间遣诸子巡视有憩于驿者乐工忤意沈之井滞魄为祟托宿必魇或死无敢入者后有达官欲寓宿驿吏以事告不信其夜果见服绯绿者数辈自井出叱问具陈冤状祈葬遗骼于高原达官许之复投于井明日为出其骼以葬其怪遂绝今犹呼乐官井即当时驿之所在云】 
汤泉在城东六十里上元县神泉乡汤山其处有圣汤延祥院旧凡十所今存者六 【吴地记曰江乘县有汤山出汤泉三所可以治疾张勃吴录曰丹阳江乘县有汤山出温泉三所宋刘义恭汤泉铭云秦都壮温谷汉京丽汤泉炎德资远液暄波起斯源石迈古迹编云鴈门山北有汤泉去都七十里用以洗浴治疮饮之已肠胃冷疾齐时有老沙门语彼村人云此镬汤之冲也】 
忠孝泉近忠孝亭 【武举状元周虎有记】 
玉兔泉在府学东廊前 【秦桧未仕时宿学夜见白兔入地使人掘之一丈许得泉桧既入仕设井阑镌石篆书玉兔泉三字桧尝置田入学】 
