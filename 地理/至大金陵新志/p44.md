<!-- { "loadSidebar": true } -->
越筑城治长干里楚置金陵邑治石头秦改为秣陵县治后汉分扬州置吴郡治建邺建安十六年孙权自京口徙治秣陵明年又城石头改秣陵为建邺吴既克关羽都武昌以吕范领丹杨太守治建邺永安中分溧阳以北六县为丹杨郡仍治建邺晋武帝平吴以为丹杨郡及扬州剌史治太康三年分淮水北为建邺南为秣陵更置江宁县宋孝武以扬州为王畿寻复旧 【为都见前此不重述】 隋平陈废丹杨郡置蒋州治石头唐武德二年为扬州东南道行台置尚书省八年为扬州大都督府贞观七年复为扬州治所至德二载改为江宁郡治所干元以后改为升州治所仍置节镇 【寰宇记云天宝末明皇以金陵自古雄据之地禄山方乱不可以县统之仍置升州加节制】 上元二年复废为上元县光启三年还为升州治所仍置节镇天佑二年吴王杨行密大城升州建大都督府其子溥改为金陵府治石晋天福二年建西都改为江宁府治李升僣位号南唐因即居之至宋初平江南置升州治天禧二年改为江宁府治建炎三年改为建康府治绍兴二年以府治建行宫而迁府治于行宫之东南隅江东安抚司沿江制置司淮西总领所江东转运司江淮提领所江淮都督府皆治建康国初尝于制司府治开行省置宣抚司管辖江东诸路寻改立建康路总管府别设江东建康道提刑按察司江东道宣慰使司江淮等处行枢密院寻皆迁革独江南诸道行御史台自至元二十九年由扬州再迁于此即前宋建康府治大其规制而总管府与录事司上元江宁县治分置城内外云
　　地所属国名
吴国在周属吴太伯之国有固城在溧阳溧水两县之间即吴所筑也夫差为越所灭至汉高祖时以丹阳会稽豫章三郡五十三城立兄子濞为吴王景帝时国除东汉末以其地封孙策为吴侯弟权袭之曹操封为吴王三国鼎峙吴亦称帝因都焉 【详见为都】 
越国越本夏少康之后封于会稽周元王四年用范蠡计灭吴尽有其地筑城于此以谋吞楚 【详见越城】 致贡于周元王赐胙命为伯越兵横行江淮号霸王后七世为楚所灭
楚国周成王时初封熊绎于丹阳乃在荆州非此所谓丹杨也其后国寖强地寖广至威王时灭越尽有吴越之地置金陵邑于石头 【详见山阜】 秦灭楚以此地置鄣郡 【详见所属郡】 及怀王末项羽自称楚至汉高帝时封韩信于楚鄣郡属焉六年废 【别封楚王交非此地】 
荆国汉高帝六年群臣请以故东阳郡鄣郡吴郡立刘贾为荆王是年黥布反失国
江都国汉景帝既诛吴王濞徙汝南王刘非为江都王治故吴国至其子建国除后以其地封广陵王胥又分置郡
升国宋天禧二年封寿春郡王为升王后即位为仁宗嘉佑四年翰林学士胡宿言陛下建国于升犹次列国非所以重始封之地宜进升为大国无得封从之宋会要大国二十有四升其一也
　　地所属州名
扬州禹贡北距淮东南据海皆扬州之域唐虞置扬州牧至汉武帝初置扬州剌史后汉因之分扬州之半置吴郡治建邺后以封孙氏晋太康元年平吴徙治建邺惠帝元康初有司奏扬州疆土旷远统理尤难于是割七郡置江州元帝渡江都扬州统丹杨吴郡宋孝武分浙江东五郡为东扬州治会稽而扬州仍领丹杨等十五郡大明三年以扬州所统六郡为王畿以东扬州为扬州八年复旧景和元年罢东扬州隋徙扬州治江都置大都督府以句容延陵曲阿等县属焉大业中废唐武德二年河间王孝恭平辅公祏以江宁溧水丹杨溧阳安业复置为东南行台尚书省治江宁七年废寻复为大都督府领上元金陵句容丹杨溧水溧阳凡六郡 【时未置上元县欠考】 九年徙治江都贞观七年复旧至德中复治江都秦观扬州集序云汉刺史无常治后之称扬州者指其所治而已
义州晋元帝置陈大建元年废为建兴郡领建安同夏乌山江乘临沂湖熟凡六县 【戚氏志陈大建十年立义州江北寻废以为此无义州俟考】 
蒋州隋平陈废丹杨郡于石头立蒋州唐武德二年废七年复置于金陵县寻废
升州唐干元元年以江宁郡改置升州颜真卿尝以升州刺史兼淛西节度使上元二年废光启三年复置天佑二年杨吴封徐温齐公大城升州武义二年改金陵府宋开宝八年复置天禧二年改为江宁府
茅州唐初置领琅邪金山县后废武德三年以句容延陵复置七年废
　　地所属郡名
故鄣郡秦置汉元封二年更名丹杨郡吴永安中以芜湖以南十三县复为故鄣治宛陵
丹杨郡汉置治宛陵志云领宛陵于潜江乘春谷秣陵故鄣句容泾丹杨石城湖熟陵阳芜湖黟溧阳歙宣城凡十七县后汉因之建安十三年孙权分为新都郡二十六年权始置丹杨郡自宛陵治建邺领县十九永安中分置故鄣郡丹杨所领惟溧阳以北六县晋太康元年改建邺复为秣陵宋齐间分丹杨立毗陵郡丹杨所领惟建康秣陵丹杨江宁永世溧阳湖熟句容八县隋平陈废大业初复置领江宁溧水以当涂来属割延陵句容等县属江都唐初废为州天宝元年复置领丹徒丹杨延陵句容江宁金坛凡六县至德二载析置江宁郡 【吴丹杨郡城在长乐桥东百里今桐树湾营中是其地详见后古迹志】 
建兴郡陈大建元年以义州南琅邪彭城郡地置领建安同夏乌山江乘临沂湖熟凡六县属扬州江宁郡唐至德二载以润之江宁句容宣之溧水溧阳置干元元年改升州
义兴郡晋永兴中以丹杨之平陵永世及割吴兴郡置四县立义兴郡以赏周（王巳）创义之功属扬州
　　地所置侨郡名
淮南郡本秦九江郡汉立淮南王国后为郡晋治寿春成帝初苏峻祖约作乱于江淮兵戈扰攘淮南百姓南渡者转多于是侨立淮南郡以处之领于湖繁昌当涂逡遒定陵襄垣凡六县宋大明六年以淮南故郡并宣城入于姑熟隋废以当涂属丹阳更于寿春置淮南郡南琅邪郡晋元帝于江乘县南岸立琅邪郡属扬州领临沂阳都及怀德三县在旧江宁县东北五十里成帝咸和六年复琅邪比汉丰沛宋大明四年以郡隶王畿五年行幸琅邪郡原遣囚系陈大建元年废为建兴郡 【江乘南岸有琅邪城句容接界有琅邪乡金城则在府城东北二十五里详见后古迹志】 
魏郡广川郡高阳郡堂邑郡四郡并晋咸康四年侨置并所统县并寄居京邑
南东海郡南东平郡南兰陵郡晋元帝以江东置四郡穆帝时以南东海七县出居京口
　　地所置府号
金陵府吴武义二年改升州为金陵府大和五年建都金陵寻罢天祚三年徐知诰建为西都改江宁府
江宁府天祚三年改金陵为江宁府石晋天福二年李升建国号唐宋开宝八年改升州天禧二年以升州为江宁府置军国建康命寿春郡王为府尹建炎三年改建康府
建康府建炎三年五月改江宁府为建康府归附后改建康路 【详见前沿革】
　　地所统县名州名
上元在宋次赤县唐上元二年废升州以江宁地置属润州后废宝应元年复置光启三年置升州属焉通鉴云大顺元年置升州于上元县以张雄为剌史县初仍江宁旧治白下村光启中徙凤台山西宋初迁南唐司会府在府治之东御前后军营是其地建炎徙今治在城东隅
江宁在宋次赤县 【临江归化金陵白下】 晋太康元年分秣陵置临江明年改江宁后废永嘉中复置隋并秣陵建康同夏地入焉大业初属丹杨郡唐武德三年即县置扬州更名曰归化七年号金陵属蒋州明年徙白下村称曰白下属润州贞观七年复名归化九年复为江宁至德二载置江宁郡而县废干元元年复置属升州上元二年州废以其地置上元县南唐割上元南十九乡当涂北二乡因旧名复置隶金陵府 【图经云古县治南临浦水在城西南七十里】 按实录云唐县治在州城西偏西即吴治城东临运渍天庆观东即其地宋初移郭下在城西北距行宫三百步舆地广记云唐既改江宁为上元南唐复析上元置江宁分治郭下至元十三年本县达噜噶齐吴德即以南城外越城之侧故县尉司改置县治
句容在宋次畿县汉置属丹杨郡有句曲山其形如句字因以名县汉武帝封长沙定王子党为句容侯国除复为县吴赤乌八年使校尉陈勋发屯兵三万凿句容中道至云阳西城以通吴会船舰唐武德二年于县置茅州七年州废属蒋州九年隶润州会昌四年升望县干元元年属升州上元二年州废属润州光启三年复置升州县隶焉宋因之县治在府东九十里
溧水州在宋次畿县隋开皇中析溧阳丹杨置属蒋州大业初属丹杨郡唐上县武德三年属扬州九年属宣州干元元年属升州上元二年升州废属宣州光启三年复置升州县属焉宋因之国朝元贞元年以户登五万升为中州州治即前宋县治在府东南一百二十里
溧阳州在宋次畿县秦置溧水所出南湖也汉初属江都元封中属丹杨郡后汉封陶谦为溧阳侯吴省为屯田志云封潘璋为溧阳侯又云孙皓封何蒋为溧阳侯晋太康元年复置分为永平隋开皇十八年并入溧水唐武德三年析江宁溧水复置隶扬州九年隶宣州干元元年属升州明年属宣州寻复上元元年又属宣州未几又复宝应元年属宣州光启三年复属升州南唐保大十四年溧阳隶润州后主时隶江宁府宋开宝八年取江南复隶升州国朝至元十四年县改溧州十五年改溧阳府十六年改府为溧阳路管溧阳县并在城录事司二十八年革去路名依旧为溧阳县元贞元年以民户五万之上升为中州唐以前县治在溧水县东南九十里天复三年移治今所今州治即宋县治在府东南二百四十里
　　历代废县名
秣陵县 【金陵建业】 更治所凡六前志云楚威王筑城石头号曰金陵秦始皇改为秣陵属鄣郡 【实录云秦县城在旧江宁县东南六十里秣陵桥东北今有秣陵浦】 汉属丹杨郡武帝封江都王子缠为秣陵侯后汉复为县孙权自京口徙治改曰建邺晋太康元年复为秣陵三年分淮水北为建邺南为秣陵 【宋书云县治去京六十里今故治村是也】 义熙中移于斗场柏社 【实录云在江宁县东南度长乐桥古丹杨郡是也】 元熙元年省扬州禁防参军县治移其处 【图经云在宫城南八里一百步小长干巷内梁末北齐军于秣陵故城跨淮立桥栅当是其地】 隋并入江宁景德二年置秣陵镇今设巡检司在江宁县东南五十里建业县晋书太康三年分秣陵淮水北为建业建兴初避帝讳改建康县旧有城在吴治城东 【实录云县治在故都城宣阳门内古御街东寰宇记云咸和六年徙出宣阳门外御街西建初寺门路东即费县旧基在台城南七里今城门法性尼寺地县在寺北二百步云】 隋省入江宁
江乘县秦置方舆志云始皇登会稽从江乘还过吴汉属丹杨郡王莽改曰相武后汉复旧吴省为典农都尉晋武帝复置咸康七年析南境为临沂属琅邪郡陈大建元年属建兴郡南史郑袭尝为令 【南徐州记云县西有江乘浦】 
