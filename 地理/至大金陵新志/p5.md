<!-- { "loadSidebar": true } -->
江宁县历代沿革见后疆域志古城在今城西南七十里南临江宁浦周六里四十步其地仍在县境江宁名本在上元之先今县则南唐割上元南十九乡所置 【新志以古迹｛阙｝故以江宁居诸县之首】 宋因唐旧治在今城北门寿宁寺北有县丞廨 【县衙西】 主簿廨 【丞廨东】 尉司 【司门外西街越台南】 至元十四年城内置录事司乃撤旧阙廨于尉司建今县治东西八十五里南北阙十八里东至上元县界旧以御街中分今抵阙事司城门为界西至和州乌江县界四十里鳗鯬洲大江中流为界南至溧水州界九十阙里以乌剎桥为界北至上元县界五里以金陵乡为界所管二十三乡八十六里湖山车府山祖堂山 【皆在县南】 铜山 【县东南】 鼓吹山 【在县南】 龙山 【当涂县界】 横山 【接太平州界】 牛头山即天（外门内(打去丁改艮)）山 【县南山有石窟辟支佛所出山南有大石鼓天欲雨则鸣上有宋南郊坛】 大青山 【县南】 阴山 【县西南】 阙山 【西南临大江】 西北抵江娄湖高亭湖刘阳湖石｛阙｝湖银湖河湖三城湖皆在县境详见后诸志
　　上元县图 


上元县图考
上元县置于唐上元年间旧建康附郭止设一县名称数有更易为江宁为白石为归化 【详见年表】 治亦屡迁最后名上元其境即今上元旧地唐治所在今永寿宫之东临运渎虽莫详其所远近尚可约知光启中复徙于凤台山西宋初迁于南唐司会府在今台治东后军营内建炎中徙今治所归附后因宋旧治 【干道志知县廨舍在城东门内】 有存爱堂 【在西偏以明道先生曰一命之士苟存心于爱物于人必有所济先生尝为上元主簿故摘存爱二字名堂后更名存心姚希得记】 县丞廨 【县衙东南】 主簿廨 【县衙东明道书院左主簿巷内】 尉司廨 【东门外南路北今尉司】 地东西九十五里南北八十五里东至句容县界八十里以周郎桥中分界西至江宁县界旧以御街中分今抵录事司城门为界南至江宁县界七十里以永丰乡白米湖为界北至真州六合县界四十九里以爪步大江中流为界所管十八乡五十二里 【详见疆域志】 石头山 【在府城西】 蒋山 【府城东北】 卢山马鞍山 【县西比二山间秦凿为二有都船场圣妃庙至今沟内石骨相连】 临沂山 【县东北】 摄山 【县东北】 方山一名天印山 【县东南即秦所凿长垄之所今有直渎接石硊山】 鴈门山 【县东南】 秦淮水西北贯城中北抵大江中有玄武湖亦通秦淮皆在县境详见后诸志
　　句容县图


句容县图考
句容县自汉晋以来名称不易今城不知所始有东西南北白羊上羊六门城周三百九十丈上阔九尺下丈二尺东西长九十丈南北八十五丈旧志以为县之子城今县廨宇仍宋旧治 【唐天佑六年知县邵全迈造】 有华阳道院 【县志县衙在县城正北嘉定间重建楼门有宣诏颁春亭琴堂华阳道院后圃有秀阴堂改名爱山又有平易堂画帘拙逸不欺读书林卷雨净友皆轩齐名冰玉轩琴月轩张矩有记东轩有骑省石主簿厅在县治东有喜斋县丞厅又在东有简靖真清等堂其地今并为际留仓土地庙尉司在县治西有宣威堂兰菊轩又清佐阅武二亭今废】 大德十年监县达勒达县尹赵靖因前令田郁旧规改创今治尉司廨亦改创县治东县学城隍祠仍旧有梁昭明文孝皇帝庙 【在县治东】 达奚将军庙 【县治东南】 地东西七十里南北一百二十里东至镇江路丹徒县界五十里以山口为界西至上元县界二十里以周郎桥中分为界南至溧水州界六十里以丁塘村为界北至真州扬子县界七十里以下蜀大江中流为界所管十六乡五十八里茅山大茅中茅小茅诸峰良常山秦望山青龙山 【周回一百五十余里在县东南】 绛岩山 【县西南】 铜山竹里山 【皆在县北】 华山竹山吴山 【皆在县界】 赤山湖 【在县西南出绛岩山周一百二十里下通秦淮】 皆在县境详见本县志及后山川诸志
　　溧水州图


溧水州图考
溧水州元贞以前为县自隋开皇十一年割溧阳县之西置溧水县今城疑自隋筑周五里七步子城周一里一百一十四步上阔五尺下八尺县城五门东曰爱景南永安西临淮北望京东南寻仙县治在秦淮北旧有鼓楼正厅东厅极高明楼萧闲堂正静堂君子堂 【东厅有校官碑及刘漫塘县箴有伫益得初二斋弦歌堂姑射亭站台隔浦深窈仰高三亭县丞厅在县北仁和坊街西厅事有山谷四民帖周吴成题名石刻有共济堂简靖听松种学南漪四轩主簿廨在县治内今为捕盗司尉厅在惠政桥北有二李亭后名双玉庐山李公择父为尉时与兄野夫读书之所廨后有鸂（涑力鸟）滩今为中山马驿凡旧官廨兵火皆废不存】 国初县升为州元贞二年知州仪叔安重创今治后又建中正堂惠民局 【在州治东】 际留仓 【在幙厅南】 架阁库 【幕厅东】 税务 【在惠政桥南】 州学 【即旧县学】 社稷坛 【州南】 三皇庙 【州西表孝坊宋永丰仓】 岳庙 【州治东北】 城隍庙 【州治东】 刘府君张将军承烈广福王各有祠宇地东西八十二里一百三步南北一百五十五里三十八步东至句容县界三十七里以浮山顶为界西至上元县界三十五里以乌石桥为界南至宁国路宣城县一百一十里以四牌冈为界北至江宁县界四十五里以上义山为界所管十七乡四十七里溧阳山 【州东南】 浊山 【州东南秦淮之源】 东庐山 【在州东南丹阳分界水源有三西流者入秦淮东北流者入马沈港东南流者入丹阳湖】 杜城山 【在州南】 石城山 【州东南】 禀丘山 【在州西】 石羊山凤栖山澳洞山 【皆州西南】 游子山 【州南】 回峰山官塘山荆山仙杏山 【皆州东南】 铜山 【州西】 芝山 【上有李洞燕洞在州东南】 丹阳湖 【州西八十里周百九十五里中流与太平当涂县分界此水本由五堰自常州宜兴入太湖今已堙塞】 固城湖 【州西南九十里周百里南北三十里东西二十五里环楚王故城有水四派湖中流与太平分界与丹阳石臼号三湖相连椄】 石臼湖 【州西南四十里纵五十里衡四十里西连丹阳湖湖中有军山塔子马头雀垒四山】 皆在州境详见本州岛志及后山川诸志
　　溧阳州图


溧阳州图考
溧阳州归附以前为溧阳县汉县城在溧水固城唐县城在州西北四十五里即旧县村巡检寨基唐天复三年移治今所南唐升元二年筑城周四里二百九十四步高一丈一尺上阔一丈下二丈八尺壕阔五丈深五尺宋建炎中展入青安草市增广二里今周六里有余水陆门七东曰迎春南迎夏西迎秋北迎冬西北曰青安上水门曰清晖下水门曰挹秀元贞元年升州州治仍宋县治在城内市心有无倦堂 【旧有手诏亭颁春亭八如斋逶迤斋西斋无愧堂读书堂清闲堂烟艇室闻风台大图镜亭濠净亭烟波亭皆知县陆子遹李大原所创县丞廨在州治东有来月堂今为邮亭主簿廨在丞廨东有凤栖轩今为蒙古字学尉司在主簿廨东有怀曜轩以孟东野谥贞曜也凡官廨损益改创皆非旧制】 州学即旧县学有织梁局税务馆驿捕盗司 【皆在州未定坊】 城隍庙 【在州登俊坊】 祠山真君庙 【在州招远坊】 武烈大帝庙 【在东门外】 显惠即史祖侯庙 【在永成乡】 史贞义女庙 【在明义乡中江桥】 五显庙 【在州招远坊】 赵城明王庙 【福贤乡下桥里】 东岳庙 【在福贤乡下桥】 赤邹将军庙 【在福贤乡屠塘】 茅司徒庙 【在福贤乡马店】 社稷风雷雨师坛 【在州西门外】 地东西一百五十里南北一百六十里东至宜兴州界一十五里以葑埭牌为界西至溧水州界八十五里以三塔墩为界南至广德路界七十里以石屋山分流为界北至金坛县界八十里以长塘湖港荻场为界所管十三乡十八里桂林山盘白山伍牙山荆山铁冶山 【皆州西南】 龙潭山悬鼓山 【皆在州南】 铁山铜官山 【皆州东南】 瓦屋山丫头山 【皆州西北】 曹姥山 【州西北有圣姥庙】 吕长山 【州西有吕将军庙】 芝山 【州西旧传梅福隐此】 长塘湖 【在州北五十三里周百五十里接金坛宜兴二界旧名洗湖中有大巫小巫山虞翻曰滆湖洮湖射湖贵湖及太湖为五湖并太湖之小支俱连太湖故太湖兼得五湖之名】 千里湖 【在州东南十五里陆机云千里莼羹末下盐豉至今产莼俗呼千里渰与故县渰相连或说千当作芊末作秣秣下即秣陵从省文耳】 升平湖 【州西七十里水自溧水州五堰东流入湖连入震泽即古中江所径有溪自建平县来会】 三塔湖一名梁城湖 【在州西七十里周十八里西南与升平湖相接】 濑阳衍 【在州西三十六里衍即渰字吴音讹耳西接三塔衍北接新昌衍连永阳江葛涪衍出州西北东流入湖今衍地多成圩田仅存一派】 皆在州境详见本州岛志及后山川诸志
　　集庆路学图


路学新图考
南唐都建康滨秦淮开国子监 【今镇淮桥北御街东旧比较务即其地里俗呼为国子监巷】 宋雍熙中有文宣王庙在府西北三里治城故基天圣七年丞相张士逊出为太守奏徙庙于浮桥东北建府学给田十顷赐书一监景佑中陈执中又徙于府治之东南 【即今学基】 建炎兵毁绍兴九年叶梦得更造学援西京例奏增置教官一员 【见后年表】 淳熙四年刘珙重修庆元二年张枃建阁以奉御书阁下建议道堂淳佑初年别之杰增修学宇六年赵以夫即命教堂更名明德增造两廊以妥从祀十年吴渊列祠先贤增学廪创义庄宝佑中马光祖兴学校集周汉以来名贤赞而祠之大成殿在灵星门北戟门内从祀位在两廊御书阁在明德堂后讲堂即今明德堂议道堂在御书阁下斋舍东序三曰守中曰进德曰说礼西序三曰常德曰育材曰兴贤祭器库二一在大成殿前东廊之南一在御书阁东偏公厨在东序后射圃在义庄仓之西有亭名绎志后改正已堂大德四年秋八月庙学灾惟存尊经阁及二教授厅七年总管陈元凯重建今学
　　台城古迹图

外围以宣阳门为中者晋名苑城即吴都城旧趾周二十里一十九步　内围以大司马门为中晋成帝新作新宫一名台城周八里　内围之次即梁武帝所作宫城墙立重门开二道　诸门名晋宋齐梁陈更易不同今以其可考者道之按旧志成阳门内有晋建邺县城城西二里即唐县城县城西即吴冶城城内西则有卞将军墓齐何点所居东篱门乃东府之西西州之东故图经云西州城未有篱门立乌榜与建康分界后名其地为乌榜村在天庆观西南今永寿宫是也
台城古迹图考
古都城宫苑记吴大帝所筑周回二十里一十九步在淮水北五里黄龙元年自武昌徙都晋元帝初过江不改其旧宋齐梁陈皆都之宋世宫门外六门城设竹篱至齐高帝建元元年有发白武樽言曰门三重门竹篱穿不全上感其言改立都墙本纪建元二年立六门都墙是也其后增立为十二门云
