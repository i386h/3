<!-- { "loadSidebar": true } -->
刘母郝氏者晋山人年十三适观察使刘虎之孙应麒十五年而应麒以疾亡子镗铉尚幼郝誓不易志养祖姑王氏姑郝氏克尽妇道教其子皆有成立始观察自庐州梁县徙居建康尝统师拒北兵濠之五河中矢洞腹达背十余日疮溃而死死时妻王氏年始二十余守志不出户庭者五十二年其子佑为监税官仅弱冠死死时妻郝氏年二十一守志如姑王氏之行者五十三年及应麒妻郝氏克励妇操事二姑四十余年皆以寿终郝今尚康强就养于子诸孙皆读书向仕时谓刘氏三世贞节郡府以其事闻宪察具有文移闻者咸嗟异云
　　　　节妇李氏
节妇李氏者太原人年十五适里人杨弘弘生不茹荤嗜典籍通国语尤闲弓马金亡不仕三十二两而死死时嘱李曰吾二亲老子幼后事托汝幸养吾亲百年后汝适人吾亦瞑目九泉李大恸以死自誓未几弘卒二亲年皆九十余以丧子哭失明李时年二十九子二人长仲举年方龆龀次仲通始脱襁褓仰事俯育之责皆萃于李居丧不汤沐不茹荤旦暮哭临哀动闾里家素贫昼奉舅在夜绩麻枲治丝茧竭力以供甘旨亲党或以年少无所依微言相感动者李辄哭应曰人之所以为人以有信义也今舅姑高年命在旦夕亡夫嘱我以养而不能卒遗我以孤幼而不能使之成立信义安在若然者生无以见天日死无以见吾夫于地下自是非礼之言相戒以绝舅姑尝念我子虽蚤世而新妇孝养不替每仰天祝曰愿新妇享我之年子孙昌盛还受所养后舅姑各以寿终仲举为南台掾日奉李氏过江居金陵以子恩封正平县君弘赠奉议大夫冀宁路治中正平县子李卒年八十三延佑间郡府上其志节朝命下西京宣慰司核议复其家建康中旌表见居门闾仲举后为福建江西两道廉访司经历知福清州致仕卒年七十七仲通以子贵赠承务郎河中府判官卒年八十三孙四人默子渊湖州录事司判官熙子明三台御史历宣政院判汉中佥事奉政大夫御史台都事杰子俊海南湖北江西三道廉司知事烈子承经筵检讨福建廉司经历曾孙十人皆骎骎仕进推本其家庆所自谓非其上世厚德贞信之报其可哉
　　　　李成妻周氏
府城北门氏籍年二十七丧夫家贫守节奉姑方氏尽孝天历二年部拟旌表门闾
　　　　刘英杰妻吴氏
府城北隅柴街儒家宋吴知县季申之女年二十三丧夫子庆孙端中皆在襁褓誓不他适纺绩以养舅姑教子皆为儒年七十余元统三年部拟旌表门闾复其家差役
　　　　张宜妻周氏
府城真武庙街人年二十二丧夫守志十载一子复丧孙二人皆幼子妇樊氏奉姑亦守节不嫁周氏年七十余大德十一年部拟旌表门闾复本家差役
　　　　王元寿妻杨氏
淮西人元寿祖福故宋殿帅赠少帅平海军节度使卒于开庆己未葬江宁县新亭乡之黄墓冈福为将累有战功尝于府城机行街建节楼藏宋帝御书忠勤字扁生子应龙应虎应麟皆为武官至元己亥应龙以带御器械知滁州以城归附授本州岛安抚使为统制蒙亨所杀子元寿时为沿江制置司计议官亦死于难妻杨氏方二十岁守节不嫁教其子招孙建孙长立仕官招孙终汾水州知州建孙任龙兴路富州判官杨氏以子恩封上元县君大德五年部拟旌表门闾刘佑妻马氏山东人寓居府城西隅清化坊年二十九丧夫终身绩衽以养舅姑年五十余至元五年部拟旌表门闾
　　　　曹裕兴母王氏
句容人夫亡守节子幼家贫事姑尽孝皇庆元年部拟旌表门闾
　　　　节妇容国夫人萨法喇于阗氏
江淮等处行中书省平章政事阿尔彬之女赠荣禄大夫大司徒上柱国容国公特穆尔布哈之妻治书侍御史阿噜呼图克之母大德丙午岁特穆尔布哈任建康庐州饶州牧马户达噜噶齐卒于溧水夫人年二十九居丧执礼以俭率下其家能完居
至大金陵新志卷十四
元　张铉　撰
　摭遗
战国策范环对楚怀王曰且王尝用召滑于越而纳句章昧之难越乱故楚南察濑湖而野江东鲍氏注云察犹治也楚有而治之以江之东为野此言楚虽有唐昧之难而能得越地以召滑乱之也然鲍注濑湖乃以为南阳之属殆非也南阳未尝属越又与江东全不相近正谓溧阳之濑水明矣
汉溧阳长潘干元卓校官碑灵帝光和四年所立时岁在辛酉杜少陵所谓骨立通神者盖此类也 【详见碑碣】 石沦于固城湖中绍兴十三年溧水县尉喻中远得之辇置听事之侧盖相距九百六十二年矣时时见光采弓兵宿直或以亵衣顿于趺上必梦大龟逐而啮之干道戊子有官告院吏出职为尉顾碑字多阙蚀以为无用且厌人之来呼隶史曹彦与谋将沈之宅后废沼内一寓客素好古闻其说往诘止之邑宰陈容之为徙诸县圃作屋覆焉至辛卯岁金陵守作文一篇欲识石阴遣匠来甫镌两字遭碎屑激入目旋易他匠皆然竟不能施工 【出洪遵夷坚志守盖唐（土彖）】 
孙锺权之祖也家富春早失父与母居性至孝遭岁荒俭以种瓜自业忽有三少年诣锺乞瓜锺厚待之三人曰此山下善可葬当出天子君望山下百步许顾见我等去即可葬处也锺去三四十步便近顾见三人并成白鹤飞去锺记之后葬其地地在县城东家上常有光怪云气五色上属于天及坚母孕坚梦肠出绕吴阊门以告邻母曰此梦安知非吉祥也 【按溧水志上方寺基在县西二十里唐开元十二年置南唐僧惠海作十王斋记立石大观二年以石送府故老云寺即孙种瓜地也其乡见名思鹤可证知县史弥巩作羊左庙等十调笑乐府孙种瓜井有曰孙锺元是栽瓜圃客至尝瓜固其所不应司命降从天至今人指设瓜处皆谓在此与实录不同姑存其说】 
孙策为许贡客昭所剌伤面治疮方差取镜照面见所杀道士于吉在其中顾而不见如是再三因掷镜大叫疮裂须臾而死
孙权与曹操相持于濡须权乘大船来观曹公军曹公使弓弩乱发箭着其船船偏重将覆乃回船复以一面受箭箭匀船平乃回 【魏书】 
孙权使将军卫温等下海求亶夷二洲洲在海中长老传云秦皇遣方士徐福将童男女数千人入海求蓬菜神山及仙药遇风皆止此洲不出世世相承有数万家时有会稽东乡人行海遇风至夷洲其亶洲绝远不可得到温等得夷洲数千人而还
张温使蜀诸葛亮见而叹曰江东菰芦中生此奇才
孙峻害诸葛恪并使无难督施宽上取其弟融融不之知忽闻兵至犹豫不决先是公安有灵鼍鸣时谣曰白鼍鸣龟背平南郡城中可长生守死不去义无成及此融果刮金印龟服之而死
吴录术人姚光自言火仙帝焚之火灭光坐灰中手持素书一卷帝看之不识初在武昌日征方士会稽介象者为立第给御账号为介君帝每从学闪形法前后所言皆验帝曾问象鲙鱼何者为上象曰鲻鱼帝曰海中鱼不可卒得且言近者象曰易得因陷地灌水其中钓之得鲻以为鲙仍请使往蜀市姜为虀初作鲙而去欲了而还使者言于蜀见张温温因附家书而归吴废帝亮暑月游西苑食青梅使黄门至中藏取蜜黄门先恨藏吏乃取鼠粪投蜜中言藏吏不谨帝即呼吏吏持密瓶入帝问曰既盖之日有掩覆无缘有此黄门非有恨于尔耶吏叩头曰彼尝从臣求官席席有数臣不敢与帝曰必此也黄门不伏侍中刁玄张邠请收黄门与藏吏付狱帝曰易知耳令破鼠粪粪中犹燥帝大笑谓玄邠曰若先在蜜中中外俱湿今乃燥是黄门所为也黄门惧即自首伏法
吴少帝时全主谮杀其妹朱主埋于石子岗后主欲改葬之冢瘗相亚不可识别而宫人颇有识主亡时衣服乃使两巫各待一处以伺其灵使察战监之不得相近久之二巫各见一女年可三十余上着青锦束头紫白袷裳丹绨丝屦从石子岗上半岗而以手抑膝长息小住须臾进一冢上便止徘徊奄然不见二巫不谋而言同遂开冢衣服与所言同
吴使光禄大夫纪陟使魏司马昭问来时吴主如何对曰来时皇帝临轩百寮陪位曰彼戍备几何荅曰自西陵至江都五千七百里昭曰道里甚远难为坚固荅曰疆界虽远而其险恶必争之地不过数四犹人有八尺之体靡不受患至于防护风寒亦数处耳昭善之厚礼遣还
建邺有鬼目草生工人黄狗家依缘枣树长丈余茎广四寸厚三分又有买菜生工人吴平家高四尺厚三分如枇杷形上圆径一尺八寸下茎广五寸两边生叶绿色东观案图名鬼目草为芝草买菜为平虑草遂以为瑞封狗为侍芝郎平为平虑郎皆银印青绶 【案干宝传黄狗者吴以土运承汉后故初有黄龙之瑞及其末年而有鬼目之妖托黄狗之家黄称不改而贵贱隐殊即其天道精微之应也】 
临海松阳人柳荣从张悌出师至杨荷桥荣忽病死船中二日时军已上岸未及埋忽大叫言人缚军师人缚军师二声遂活人问之荣言上天北斗下见人缚张悌意中惊愕乃大呼何人缚军师门人怒荣叱逐去之遂活其日悌死荣至晋元帝初犹在
王浚将拔吴造船于蜀建平太守吾彦觉之表请增兵为备皓不从彦乃辄为铁锁断江路及晋师临境沿江诸城望风降附或见攻拔彦坚守攻之不下晋军退舍礼之及皓亡始降晋武帝拜为金城大守帝尝从容问薛莹孙皓所以亡莹对曰皓为君昵近小人刑罚妄加大臣大将无所亲信人人忧恐各不自安败亡之衅由此而作帝复问彦荅曰吴主英俊宰辅贤明帝笑曰何为亡彦曰天禄永终历数有属所以为陛下擒此盖天时岂人事也张华在坐谓彦曰始为名将积有岁年蔑尔无闻窃所惑矣彦曰陛下知我而卿不闻帝甚嘉之位至长秋卿 【吴录】 
晋王济尝与武帝棋时济伸脚在局下因问孙皓曰闻君生剥人面皮何也皓曰人臣无礼于其君者则剥之武子大惭遽缩脚又尝侍宴武帝曰闻君善歌令唱汝歌皓应声曰昔与汝为邻今为汝作臣劝汝一杯酒愿汝寿千春
大帝黄武年中魏军大举文帝自至广陵临江朝廷危惧乃召术人赵达筮之达布筭曰吴衰在庚子今贼无能为帝问庚子远近曰后五十八年帝笑曰朕忧当身不及子孙也后五十八年皓果亡国 【吴志达水河南人少好奇异用思精密知东南有王气可以避难遂脱身渡江治九宫一筭之术究其微旨是以应机立成对问若神计飞蝗射隐伏无不中效谓太史丞公孙滕曰吾先人得此术欲图为帝王师至予三世不过太史郎滕求其法达曰今已亡矣及太祖即位令达筭在位几年达曰汉高建元十二年陛下倍之帝大喜后果如言尝谓知星者曰我不出户牖以知天道足下昼夜暴露望气不亦劳乎帝每问其法终不言及死闻有书发棺求之竟无所得时皇象字休明善书中国不及严武子字子卿善围棋人莫与对宋寿能占梦十不失一曹不兴善画妙动神明与太祖尽屏风误落笔点因为蝇帝以为生蝇举手弹之孤在郑妪能相人知吉凶吴范占风气刘淳明天官大一此八人世谓之八绝】 
