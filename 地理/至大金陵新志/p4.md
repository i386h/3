<!-- { "loadSidebar": true } -->
行台公署宋初为转运使在江宁府治东南府治在南唐宫城今之旧内高宗绍兴三年以府治建行宫遂改转运司衙为建康府治凡曰行宫留守司江东安抚司沿江制置司兵马总管都督皆知府兼之其公署创建雄盛 【有设厅居中左右修廊戒石亭在设厅前仪门即戟门在戒石亭南左右到戟惟郡守出入则开府门在仪门南鼓角楼在府门左时避行宫不建谯门清心堂在设厅后忠实不欺堂在清心堂后扁乃理宗所书赐马光祖前有二齐左曰云瑞右曰日思静得堂在忠实不欺堂后以光祖三任知府改名三至玉麟堂在忠实不欺堂左后瞰清溪前临芙蓉池喜雨轩在前恕斋在后有竹轩在旁静斋在右学斋在左锦绣堂在玉麟堂左本绍兴三十年枢密使王纶知府事所建初名昼锦后改今名上为忠勤楼扁皆理宗御书庭中左右植金华二石以屋覆之前为木犀台又前为碑亭有三段石有堂在左曰水乡西厅在忠实不欺堂之右别有镇青堂在府廨东北其上为钟山楼其后为清溪道院木犀亭曰小山菊亭曰晚香牡丹亭曰锦堆芍药亭曰驻春皆在堂左迭石成山上为亭曰一丘一壑下为金鱼池亭曰真爱其南为曲水池亭曰觞咏又其西为杏花村桃李蹊亭曰种春竹亭曰深净梅亭曰雪香海棠亭曰嫁梅皆在堂右清溪一曲环其前左有桥通水乡名小垂虹右有桥通锦绣堂榜曰藕花多处皆郡圃也其堂之奥榜曰紬书景定修志其中故名堂之东便门通清溪道中西花园在安抚司佥厅西马光祖改为惠民药局看窗二所一在西花园东南临御街榜曰｛缺｝后改为军装局一在嫁梅亭后临东虹桥安抚司佥厅在西厅西其后有芙蓉堂西为三圣祠制置司佥厅在仪门东有筹胜堂君子堂南通清溪又有集思堂及便厅建康府都佥厅在南门西西厅之前通判有三厅东厅在仪门左有朝阳亭西厅在仪门右有思政堂南厅在府门西南佥书节度判官厅在府门内之左通判官厅南节度推官厅在府门内右通判西厅之左添差节度推官厅在西夹道买民屋所改观者推官厅在府门内左佥判廨舍南录事参军厅在节推厅南司理厅有二左院在节推厅后有式敬斋右院在西通判厅后司户厅在府门外东南司法厅在府西南以上并据景定志所记与干道志不同盖自干道至景定数十年间更易多矣今集庆旧规大抵皆马制置光祖所记】 至元十二年二月左丞相淮安忠武王巴延平章河南王阿珠于府治开省冬十月行省起兵屯驻爪州宣抚司于内治事十四年宣抚司罢就为建康路治寻为江东宣慰司治所至元二十二年江淮等处行枢密院即宣慰司开院即宣慰司移治西锦绣坊大军库内其明年行御史台移治建康即枢密行院置台而密院徙于宋转运司置院二十六年行台徙移扬州二十九年立名江南诸道行御史台自扬州复还建康仍以前治为行台公署察院在台右即宋制置司西厅后至元二年重建正厅仍用忠实不欺旧扁中丞资善张公起岩作记 【记曰洪惟圣元抚有方夏世祖皇帝混一区宇建行御史台以奠南服肇治惟扬最后移治建业综临宪司十道行省行院之在江表者咸属按劾其治所即胜国安抚留守旧暑绵历岁久栋宇摧腐凛焉惧其将压御史大夫伊实通斡图惟载新咨于中台丞相驸马都尉达实特穆尔继为大夫复以言台议是之得请于上乃以治书侍御史图噜纲维是役撤旧起废构材庀工为堂于中复屋前连宏敞清邃为厅于后一如堂制高朗靖深恢拓有加旁翼以室以为厅事之所爽密异致暑寒攸宜中为长廊接栋旅楹子午贯达为经历司于堂之左为燕息之齐于堂之右揭以忠实不欺之扁示存旧也咸谓宜有纪述今御史大夫巴尔噶齐属予记之惟太微执法垂象昊穹台谏职司准兹星躔绳愆纠缪公论攸在皇朝疆域之广度越前代声教所暨无间远迩天子耳目之寄属之宪台南台所控临地圹事繁荆吴百粤迨于要荒民隐披露罔或壅遏公方材谞罔或滞淹赋私残暴罔或蔽匿举扬搜擿剖析厘正公道廓清纪纲振肃是则委任责成之意矧兹台治轮奂一新众庶所瞻于以耸动于以矜式凡莅是者盍思称副而无愧负也哉必也贪夫掊利有以治之酷吏戕民有以诣之滥官败俗有以纠之邪人蠹政有以去之使循良者得以成其治抑屈者得以申其情困乏者得以休其力耕凿者得以安其生长民之官一以承流宣化为务而无虐无扰有位之士一以清心洁已为先而无怠无纵吏之昏塞疲懦一皆警发振厉而无废其事民之林林总总一皆成德向风而无丽于刑斯谓能举其职而无忝矣其或倚法作威以陷善良灵恶植私以专报复耻过遂非以欺单弱疆辨矫诬以紊条格斁灭典常鲁不顾省则贻伊戚鬼得而诛矣敢以斯言为告以儆居是职者而是役乏经始落成年月与夫财用之给于官木石瓦甓匠夫之数不着着其切于风纪之大者是为记通奉大夫江南诸道行御史台侍御史张起岩记中议大夫江南诸道行御史台经历廉惠山凯雅书承德郎江南诸道行御史台监察御史孔思立篆额】 至正二年建察院及仪门两廊曹幙规制视旧有加锦绣堂忠勤楼及制置佥厅皆为台官廨宇左司理院为司狱司右司理院为永丰库余皆废易不可详考
　　旧建康府城形势图


旧建康府城形势图考
建康旧府城周二十五里四十四步上阔二丈五尺下阔三丈五尺高十丈五尺内卧羊城阔四丈一尺皆杨吴顺义中所筑也六朝旧城在北去秦淮五里故淮上皆列浮航缓急则撤航为备孙吴沿淮立栅前史所谓栅塘是也至吴王杨溥时徐温改筑稍迁近南夹淮带江以尽地利城西隅据石头冈阜之脊其南接长干山势又有伏龟楼在城上东南隅宋开宝以来城皆因旧凡八门由尊贤坊东出曰东门由镇淮桥南出曰南门由武卫桥西出曰西门由清化市而北曰北门由武定桥泝秦淮而东曰上水门由饮虹桥沿秦淮而西出折柳亭之前曰下水门由斗门桥西出曰龙光门由崇道桥西出曰栅寨门 【绍兴后守臣史正志修筑加女墙马光祖浚濠增筑创硬楼四屋百七十余间栅寨门创硬楼七间及武台铁门铁水窗等浚濠远城四千六百七十有五丈深丈有五尺阔三十丈濠之内筑羊马墙干道志云栅寨门在城西门近南凿城立栅通古运渎不详其始后置闸以泄城内水入于江俗呼为济秦门今呼铁窗子是也】 城内之北有旧子城宋初为府治后改为行宫亦始筑于南唐也详见古迹志及后路治图考
　　集庆路治图


集庆路治图考 【司属诸衙门及新创祠宇寺观附见】 
台察公署见前图考至元十二年二月立建康宣抚司就行省所居前宋府治及旧行宫直厅内置司兼管军民十四年设江东道宣慰司改宣抚司为建康路总管府宣抚廉希愿升宣慰使仍兼本路达噜噶齐府治就佥厅君子堂内署事至元十六年廉宣慰升行中书省左丞不廉路事总管府始于西锦绣坊旧大军库内置府 【今御史大夫廨舍】 至元二十二年以宣慰司为枢密行院宣慰司迁居总管府治府遂迁徙不常亦于今上元县治及军器库内置府元贞二年总管廉希哲到任请于上司以西南隅银行街旧东南佳丽楼为府治 【旧为赏心楼基景定元年马光祖改建今楼大德二年徙路治其中】 撤亭为厅揭堂曰公明名轩曰悦恕设鼓角楼置按牍架阁库大德四年又迁治于旧转运司 【今龙翔寺基】 大德十年本路治中杨翼禀于行台廉中丞复以佳丽楼建治与总管岳天祯等佥议兴役以济饥民重盖厅舍堂宇又修仓廪金陵水马二驿平准行用库东西织染两局广惠祠武定饮虹二桥教授游郑良撰记天历二年改集庆路至正二年三月一日遗漏府谯楼及两廊架阁库文卷一空达噜噶齐特哩总管张塔海特穆尔同知罗垒府判周垚推官高仲荣刘锺经历崔勤知事刘伯贞协力重建门楼廊庑是冬落成仍以旧层楼为更鼓楼 【在西南隅宋制置黄万石所建】 在城录事司 【旧递铺营】 司狱司 【旧左司理院】 永丰库 【旧右司理院今迁建邺坊旧财赋司资州库内】 军器杂造局 【旧都作院及杂造局】 都税使司 【旧都统司都钱库】 平准行用库 【旧东助籴库】 本路架阁库 【旧广济仓】 大军仓 【旧平籴仓】 万户府公廨 【旧游击军寨】 龙湾军营 【旧游击水军寨】 益都新军营 【旧东北隅戎司左军寨】 北门军营 【旧准捷寨】 翔鸾坊军营 【旧小马司寨】 养济院安怀院 【旧游击右军寨】 教场 【旧御教场】 金陵水马二驿 【旧制司二参谋二参议廨宇】 西织染局 【旧侍卫马军司】 东织梁局 【旧宋贡院】 江宁县治 【旧县尉司】 上元县治路学明道书院二县学 【各仍旧所】 南轩书院 【旧仪宾馆】 江东书院 【旧吕平章宅】 阴阳教授司 【西南隅机行街系官房舍】 三皇庙 【在旧永宁驿基址】 蒙古字学 【行街内公廨新刱】 社稷风雷雨师坛 【旧在水西门里绣春园西今迁南门外越城后】 大龙翔集庆寺 【前宋转运司治所旧为行枢密院按察司廉访司财赋提举司公廨又为潜邸改刱今寺】 帝师寺 【保宁寺西北】 永寿宫 【旧天庆观又名玄妙】 升龙观 【旧三茅冲虚庵】 河南王宅 【旧总领所】 在城养济新院 【在干道北桥】 江宁养济新院 【南门外破街口】 其余宫府台榭庵观寺院庙宇详见古迹及祠祀志
　　益都路万户府镇守地界图


益都新军万户府镇守地界图考
建康府前宋屯驻水陆马步兵通十五万余人营寨参错府城内外于管属沿江要害去处设八屯曰下蜀曰马家步曰沙河曰韩桥曰王家沙曰新开河曰下三山曰汪察港句容溧水溧阳复各有管界巡检下蜀东阳山前旧县诸寨 【详见后兵防志】 国朝初下江南凡襄阳南伐之兵多留建康福建廉万户保定张万户泰州孟万户常州宋万户宁国乔万户统诸奕军相继镇守江淮行枢密院复于河南省管下蕲黄邓新等奕拨军二千余人于龙湾屯驻教习大德元年益都新军万户府全奕自宁国迁镇建康于前宋游击军营内置司逐年差千户百户镇守溧阳等处及守把江面要害 【详见后兵防志】 巡检设司一十二处州捕盗司县尉司各有弓兵巡防警捕隶有皆管领
　　江宁县图


江宁县图考
