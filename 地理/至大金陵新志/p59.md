<!-- { "loadSidebar": true } -->
新洲一名薛家洲去城北四十里今幕府山相对有上新洲下新洲 【吴志太平元年朱据欲讨孙綝綝遣孙宪等以舟兵逆据江都获据于新洲晋隆安五年海贼孙恩向京师闻谯王尚之在建康复闻刘牢之已还至新洲不敢进而去南史宋武帝微时贫甚自往新洲伐荻有衲布衣袄等皆敬皇后手自作既贵以付会稽公主曰后世有骄奢不节者可以此衣示之宋武帝伐荻新洲时见大蛇长数丈射之伤明日复至洲里闻有杵臼声往觇之童子数人皆新衣于洲中捣药问其故荅曰主为刘寄奴所射合药傅之帝曰主神何不杀之荅曰寄奴王者不可杀帝叱之皆散收药而反祥符图经云隋末始涨故名新洲】 
舟子洲在城南隅周回七里 【梁天监十三年以朱雀门东北淮水纡曲数有水患又舟行旋冲太庙湾乃凿通中央为舟子洲诸郡秀才上计憩止于此】 
穊洲在城东北七十五里周回三十八里 【南徐州记云石垄山北江中有洲今百姓于洲上穊种所收倍于平陆】 
茄子洲在城西南十三里周回十二里 【温峤陶侃赴难讨苏峻侃泊茄子洲郗鉴自广陵来会寰宇记云茄子洲夏日堪泊船冬月浅涸永昌之初其洲忽一日崩陷数里其形曲折作九湾】 
烈洲在城西南七十里吴旧津所也内有小河可泊船商客多停此以避烈风故名又见烈山下 【世说云桓宣武在南洲与会稽王会于溧洲漾舟江侧谢公亦在坐狂风忽起波浪鼓涌非人力所制桓有惧色会稽亦微异惟谢怡然自若顷间风止桓问谢曰向那得不惧谢徐笑曰何有三才同尽理】 
鸡距洲在城西南三十五里周回三十里
乌沙洲在城西南三十五里周回二十里
杨林洲在城西南二十五里周回十八里
木瓜洲在城西南二十八里周回二十里
浮洲在城西南八十里周回二十里
龙潭洲在城西南九十五里周回一十五里
合兴洲在城西南九十五里周回一十二里
鳗鯬洲在城西南七十里周回三十五里西对和州乌江县以水多鳗鯬故名
董云洲在城西南十五里西有小江名澧江故一名澧江场其上有田五百顷 【云亦作筠】 
丁翁洲在城西南二十五里周回十五里 【昔有隐士晦其名惟称丁翁居洲上故为名】 
簰枪洲在城西南三十五里周回十七里 【南唐保大中治宫室取材于上江成巨筏至此时会潮退为浮沙所沫涨成洲渚宋景德三年南岸溃出大枋木二十余条】 
落星洲 【见前落星冈下】 
鱼袋洲在城西南八十里周回五里形如佩鱼因以为名
乌江洲在城西南六十里周回二十五里接乌江县西界
迷子洲在城西南四十里周三十里 【王荆公次韵叶致远诗云迷子山前涨一洲木人图志失编收】 
张公洲在城西南五里周回三里 【梁太清二年豫州剌史裴之高等舟师二万次张公洲陈霸先击破侯子鉴师于张公洲梁书王僧辩陈霸先耀军于张公洲高旗巨舰过江蔽日景登石头城睹之不悦曰彼军如是不易敌也】 
蔡洲今名蔡家沙一名蔡家洲在城西南十二里周回五十五里隔岸吴时为客馆 【晋史王敦在石头欲禁私伐蔡洲荻以问群下温峤曰中原有菽庶人采之百姓不足君孰与足若禁人樵伐未知其可陶侃讨苏峻与温峤庾亮等率舟师四万旗鼓百里次于蔡洲卢循作乱战旗十余万舟舰数百里连士而下刘裕登石头以望曰贼自新亭直上且将避之若回泊蔡洲此成擒尔时徐道覆请于新亭焚舟而战循曰不然不如按甲蔡洲以待之初刘裕望见船向新亭有惧色及见回泊蔡洲喜曰贼落吾下也遂率兵进战缚以大筏因风逼之大破循军于江中循遁走侯景次台城裴之高援兵至后渚结阵于蔡洲景分屯南岸陈霸先讨景大军进姑熟先锋次蔡洲即此也】 
长命洲梁武帝放生之所也在石头城前 【梁武帝日市鹅鸭鸡豚之属放此洲名为长命洲置户十家常以粟谷饲餧岁各千数而为狐狸所食及掌户窃而者火者各半舆地志云魏使李恕来聘帝时于此放生问恕曰北主颇知此事乎对曰魏国不杀亦不放帝无以应之】 
江乘浦在城西北十七里 【史记秦始皇东游于此渡江南徐州记江乘县西二里有大浦发源于石城山东入大江因县为名吴徐盛作疑城自石头至江乘晋蔡谟自土山至江乘镇守八所城垒凡十一处】 
蟹浦在城西北十六里 【舆地志云白下城西南有蟹浦源出钟山北流九里入大江齐崔慧景军败走单骑至蟹浦投渔人太叔荣之荣之故为慧景门人时为蟹浦戍谓之曰吾以乐赐汝汝为吾觅酒既而为荣之所斩以头内篮中送都】 
鄱阳浦在石城西上通秦淮下入马昂洲九里达于江乘 【旧经云昔鄱阳王尝于此置水田因名】 
牧马浦在城东南三十九里 【按丹阳记牧马亭东南一里有牧马浦晋永和中所置流入秦淮浦上旧有桥谓之牧马桥南朝放牧多在此】 
慈蚕浦在城东十里阔五十步深一丈下通江
京江浦在城东北五十一里阔五丈深一丈通大江
大同浦在城东北五十二里阔五丈深九尺通大江
小同浦在城东北六十七里阔五丈深一丈下通大江
泉水浦在城西北二十五里阔五丈深九尺源出白下山南流十二里入秦淮
锺浦在城东十五里阔四丈深八尺源出钟山南流七里入于秦淮考之金陵像素有锺浦桥
同夏浦在城东十五里阔五丈深七尺南入秦淮浦在废同夏县南因名
罗落浦在城东北六十里阔四丈深八尺合于摄湖流十二里入大江宋武帝至罗落桥即此
白社浦在城东北二十五里 【金陵故事云发源钟山西注秦淮】 
查浦在石头城南上十里 【建康实录陶侃屯查浦李阳与苏逸战于查浦卢循犯建邺宋武帝栅石头断查浦以拒之皆此吴时夹淮立栅自石头南上十里至查浦查浦南上十里至新亭】 
龙藏浦在舟子洲岸西南古曲秦淮是也互见秦淮下板桥浦在城西南三十里阔三丈五尺深九尺下入大江 【李白有秋夜板桥浦独酌怀谢朓诗上天何所有迢迢白玉绳斜低建章阙耿耿对金陵】 
江宁浦在城南七十五里源出太平路当涂县界长三十里阔七尺深一丈二尺溉田一百二十顷夏秋胜三百石舟春冬胜一百石舟 【梁末徐嗣徽任约领齐兵万人还据石头陈高祖遣兵往江宁据要险以断贼路贼水步不敢进顿江宁浦口遣侯安都领水军袭破之】 
秣陵浦在城南五十里阔十丈长十里深一丈一尺溉田四十顷 【舆地志云浦以旧县为名源出龙山北流十里入葛塘湖又十里入长溪合秦淮冬夏胜三百石舟春秋胜一百五十石舟】 
三山矶在城西南七十五里 【翰府名谈陈尧咨泊舟三山有老叟□□□午时天大风舟行必覆宜避之来日□□□□舟皆离岸公托以事日午黑云起天末大风暴至折木飞沙怒涛若山行舟皆溺公惊叹又见前叟曰某江之游奕将也公它日当位宰相固当奉告公曰何以报德叟曰吾本不求报贵人所至龙神理当卫护愿得金光明经一部乘其力薄得迁职公许之至京以金光明经三部遣人至三山矶投之梦前叟曰本止祈一部公赐以三今连升数职再拜而去】 
蚵蚾矶在城西 【南唐书云汪台符上书陈民间利病十余条烈祖善之而宋齐丘疾其才因使亲信诱台符痛饮推沉石城蚵蚾矶下】 
栾家矶在城西北二十五里上元县金陵乡长庆村之西 【实录宋熙宁五年诏赐江东路转运使韩铎新提点刑狱张稚圭诏书奖谕仍赐银绢以提举开江宁府张公凸上栾家矶马鞍山河道也】 
九里汀在城东南五十里东下入秦淮溉田五百二十顷 【实录吴宝鼎元年后主在武昌永安山贼施坦等反劫后主弟永安侯谦入建邺众万余人丁固诸葛靓等逆讨于九里汀即此处戚氏云城南大路过郭公桥行长堤一道凡九里直达秣陵镇两旁有深沟有田地名九里汀】 
碙砂夹在城西南七十里
西浦 【郡国志金陵西浦亦云顷口即桂阳张硕捕鱼遇神女杜兰香处曹毗有续兰香歌诗十篇】 
大桑浦在江宁县西二十里 【寰宇记云吴大帝讨关侯使吕范屯兵处然当在上流之柴桑】 
澒洞沙洲在江中去城百二十里周二十里
龙潭洲去城九十五里周十五里
陶家渚在石城坞西古饯北使处 【长江图谓渚西对蔡洲吴时陶璜或云晋陶回宅之后渚也】 
溧水州有莆塘港樊步港官溪港马沈港牛儿港白龙港盐渚溧阳州有濑渚上善圩见各处志
至大金陵新志卷六上
元　张铉　撰
　官守志 【一】 
周礼称设官分职以为民极观其设五等之爵树之君公而承以大夫师长百执事之人其初岂不觊其相资以成功相勉以为治哉及其陵夷大坏官人以世德不称服而诗人兴刺书曰三载考绩三考黜陟幽明此言居官者必考绩以定其能否又曰王省惟岁卿士惟月师尹惟日此言君臣上下当各任其职而观其效其职举者治功成其职废者治道隳此皆还至而可以鉴焉金陵尝为王畿为大国为节镇巨藩文武之士居其官相与忧勤以成一代之业者甚众总之近民事惟守令最急守令宣其职而兵牧振其纲所谓大邦维屏者岂不信哉因前载考历代以来略品秩纪废置作官守志
　　历代官制
　　　唐虞夏商
四岳 【总率四方诸侯恒在朝廷天子巡狩则从各以其方诸侯见于明堂】 
扬州牧 【西距淮东南距海皆扬州地唐虞九州岛禹治水分十二州州有牧金陵以山得名属扬州】 
公侯伯子男爵五等 【在扬州境者不可考以禹贡五服开方计之尧都平阳舜都蒲阪禹都安邑金陵为要服汤都亳至盘庚五迁大约金陵在绥服之外要服之内】
　　　周
扬州有方伯连率 【以周制九畿计之自王畿外每畿五百里周都丰镐东迁洛邑金陵屑采卫之邦】
　　　春秋战国
吴国泰伯之后姬姓伯爵 【泰伯自殷末有国荆蛮号勾吴】 
越国夏禹之后姒姓子爵 【春秋末年灭吴筑城金陵】 
楚国祝融之后芊姓子爵与吴越皆僭称王楚县令称公 【越国时桓王灭越尽有吴地】
　　　秦
金陵改秣陵属故鄣郡郡有守有尉有监御史有郡丞县有令有丞有尉有佐史三老亭长
　　　西汉
武帝以前金陵属诸侯王国
武帝以后置十三部剌史统郡 【丹阳始置郡属扬州】
　　　东汉
扬州设剌史部从事丹阳郡设太守都尉功曹主簿门下掾属各县设令丞簿尉诸曹佐史三老游徼亭长有秩 【郡所署者秩百石】 啬夫 【县所置小乡一人】
　　　吴 【建都金陵】 
扬州牧丹阳太守典农都尉丹阳都尉都督
　　　晋
扬州剌史设主簿从事书佐又设大中正
琅邪王都督扬州江南诸军事假节镇建邺比王国例设丹阳内史即位后改丹阳尹有郡丞掾属从事有建康令准洛阳旧制置六郡尉其侨置南兖诸州设剌史琅邪诸郡设内史
　　　东晋 【建都金陵】 
丞相大将军有功兼领扬州牧 【姓名见年表】
　　　宋齐梁陈 【皆都金陵】 
太子亲王及丞相将禅位进领扬州牧有剌史有丹阳尹 【姓名见年表】 
宋大明中建康秣陵各置都官从事狱丞
梁武帝时建康县置三官与廷尉三官分掌狱事号南狱廷尉号北狱 【南狱地在宋行宫南御街左】
　　　隋
丹阳改蒋州置剌史寻复为丹阳郡设太守郡丞
　　　唐
