<!-- { "loadSidebar": true } -->
七年甲戌(二月庚辰朔日蚀) 　 上命有司造大第号礼贤宅以待李煜及钱俶先来朝者赐之相继遣梁迥李穆使江南谕旨煜辞疾不至乃命曹彬及潘美伐江南彬等入辞上谓彬曰南方之事一以委卿切勿暴略生民务广威信使自归顺不须急击也且以匣剑授彬曰副将而下不用命者斩之潘美等皆失色十月九日煜进绢二十万匹茶二十万斤买宴绢万匹钱五千贯御衣金带金银器用数百事闻将举兵故有是献十三日又贡银五万两绢万疋以王师傅其城惧而来告  闰十月丁卯彬败江南二万余众于采石矶擒杨收孙震等获战马三百余匹江南无战马朝廷每年赐百匹至是驱为前锋郝守浚自荆南以大舰并黄黑船跨江为浮梁试于石簰口　十一月诏移采石矶缆三日而成不差尺寸初江南人樊若水举进士不第上书言事不报乃钓鱼采石江上以绳度江广狭诣阙陈取江南策上令学士院召试赐及第如若水之策造大舰为浮梁以济师至是用之王师如履平地煜初闻之谓儿戏耳乃遣杜彦华督水军万人杜真领步军万人逆王师彬等败之于新林寨获楼船战棹三十余艘十二月又败江南军五千余人于白鹭洲金陵始下令戒严 
八年乙亥(六月彗星出柳长数丈七月辛未朔日蚀)   初江南后主即位梦羊升武德殿御床意甚恶之及金陵之陷补阙杨克逊知升州首坐此府正月彬又败江南军于新林港口斩首三千级获船六十余艘吴越王钱俶拔常州利城寨败江南军田钦祚败江南万余众于溧水斩都统李雄等十七人初李景之割江也雄为江南义军首领拒周有功历袁汀二州刺史至是为统军使戒诸子曰吾必死国难尔曹勉之是役也雄父子八人偕死非同行者亦殁于他陈曹彬败其众数千人于白鹭洲拔升州关城江南军千余人溺水守陴者遁入城三月又败其众于江中生擒五百人四月又败之于秦淮北六月又败其军二万余众于升州城下夺战舰数十艘十一月彬等进攻金陵初次秦淮江南水陆军十余万背城而阵时舟楫未具潘美曰岂限此一衣带水邪率所部先济江南兵大败煜复出兵泝流夺采石浮梁美旋击破之擒其将七人王师入境国主日于后苑引僧道诵经讲易神卫统军都指挥使皇甫继勋年少专任兵事初无效死意但欲国主速降而口不敢发后国主自出巡城见王师满野始大惧遂杀继勋自此兵机处分皆自澄心堂出张洎等实专之也朱令赟自湖口拥众入援号十万顺流而下将焚采石浮梁王明率所部屯独树口遣其子驰入奏且请增造战船上曰此非救急之策也令赟朝夕至金陵之围解矣乃密使令明于州蒲间多立长木若帆樯之状令赟望见凝有伏即稍逗留时江水浅涸不利行舟令赟独乘大航建大将旌旗至皖口步军都指挥使刘遇急击之令赟纵火拒战会北风甚火反及之其众大溃擒令赟等金陵独恃此援于是孤城愈危蹙矣　王师初起江南以京口要害当得良将以刘澄旧事藩邸国主尤亲任之乃擢为润州留后澄至镇无斗志吴越兵初至营垒未成左右请出兵攻之澄不从闻金陵围急遂以城降润州平外围愈急遣徐铉入贡求缓兵大臣言铉博学有才辩宜有以待之上笑曰第去非尔所知既而铉至言煜以小事大如子事父其说累数百言上徐曰尔谓父子者为两家可乎铉不能对铉还寻复入奏言江南无罪辞气益厉上怒按剑谓铉曰不须多言江南亦有何罪但天下一家卧榻之侧岂可容他人鼾睡乎铉皇恐而退先是曹彬等列一寨攻城潘美居其北以图来上上视之指北寨谓使者曰此宜深沟自固江南人必夜出兵来寇尔亟去语曹彬并力速成之不然将为所乘矣彬承命自督丁夫掘堑堑成江南人果夜出兵袭北寨彬等纵其至徐击之皆歼焉王师围金陵自春徂冬势愈穷蹙上因使者谕彬以勿伤城中人苦犹困斗李煜一门切毋加害于是彬每缓攻累遣人告煜曰某月某日城必破宜早为之所一日彬忽称疾诸将问疾彬曰诸公若共信誓破城日不妄杀一人则彬之病愈矣诸将遂焚香约誓彬称疾愈十一月二十七日城陷彬整军至宫城煜奉表纳降与其群臣迎拜于门彬慰安之申严禁暴之令士大夫皆赖彬保全府库委转运使按籍一无所问及还舟中皆图籍衣衾而已捷音至群臣入贺上泣谓左右曰宇县分割民受其祸攻城之际必有横罹锋刃者此实可哀也即诏出米十万石赈城中饥民大赦江南伪署文武官厘务者并仍旧令吕龟祥诣金陵籍煜图书赴阙下得六万余卷　九月以行营都监内客省使丁德裕为常润等州经略巡检使 
九年丙子(十月太祖崩弟匡义立更名炅庙号太宗十二月改太平兴国元年)     正月辛未曹彬遣郭守文奉露布以江南国主李煜及父子官属四十五人来献有司议献俘之礼如镏鋹上曰煜尝奉正朔非鋹比也乃封煜为违命侯而录用其子弟大臣召见徐铉责以不早劝煜归朝声色甚厉铉对曰臣为江南大臣而国灭亡罪固当死不当问其它上曰忠臣也事我如事李氏赐坐慰抚之又责张洎曰汝教李煜不降使至今日因出帛书示之乃王师围城洎所草召江上救兵蜡弹书也洎顿首请死曰书实臣之所为犬吠非其主此其一耳他尚多今得死臣之分也上奇之谓曰卿大有胆朕不罪卿今事我无替昔之忠也　诏诸军虏得人口七岁以上官给绢人五匹收赎其七岁以下儿女并给付本主毋得隐藏　李继隆善驰驿日走四五百里征江南尝往来觇兵势太祖谓曰升州平持捷书来当厚赏汝继隆奏曰金陵破在旦夕臣在途中遇大风天地晦冥城破之兆也翌日捷书至太祖召谓曰果如所粒除庄宅使夏四月郊祀大赦　取蒋山大钟置太平兴国寺即唐兴龙寺 
二年丁丑(十一月丁亥朔日有蚀之既) 　 江南转运使樊若水言于升州出铜处置官铸钱即改铸铁钱为农器以给流民之归附者置江南搉茶场仍严茶盐禁 
三年戊寅 　 吴越王钱俶入朝献所属州郡北汉平 
四年己卯 　 　 　 
五年庚辰 　 贾黄中知升州府舍有一室封记具全黄中至州启之得李氏珠宝数十柜皆未着于籍者即表上之上曰非黄中则亡国之宝污法害人矣赐钱三十万 
六年辛巳(五月大旱九月乙未朔日蚀十二月朔日蚀) 　 大赦　冬十一月郊大赦 
七年壬午(三月癸巳朔日蚀十二月戊午朔日蚀) 　 升人刁衎上疏请禁淫刑上悦之 
八年癸未(二月戊午朔日蚀) 　 上谓张齐贤曰江左初平民间不便事一一条奏齐贤曰旧以钱为币今改用铜钱最使上曰汉时吴王即山铸钱江南多出铜为朕经营之初李氏岁铸六万贯自克复增冶匠然岁不过七万贯　二月诏先禁江南诸州民家私蓄弓剑甲铠违者论其罪 
雍熙元年甲申二年乙酉(十二月庚子朔日蚀) 　 求遗书　群臣请封禅以火灾罢遣使诸路察狱　十一月郊大赦  禁增置寺观　夏四月遣使赈江南饥 
三年丙戌六月戊戌朔日蚀 　 　 　 
四年丁亥 　 　 　 
端拱元年戊子 　 亲耕籍田　诏诸路赈饥 
二年己丑(七月彗星出东井凡三十余日九月镇星荧惑入南斗) 　 下诏罪已宽恤边郡　群臣上尊号帝诏却去之宰相吕蒙正等固请上曰如皇帝二字亦不可兼称此起自秦始皇后代因之不改朕欲止称王以诸子封王有所妨碍朕志先定勿烦确奏夏旱遣使分道决狱是夕雨 
淳化元年庚寅 　 赐诸路印本九经令长吏与众官共阅之 
二年辛卯闰(二月辛未朔日蚀三月诏以旱蝗欲自焚翌日雨) 　 女真言契丹以兵隔其朝贡之路请击之诏不许 
三年壬辰(二月乙丑朔日有蚀之既五月旱六月黑风昼晦) 　 十月命雷有终制江淮两浙茶盐 
四年癸巳(二月己未朔日蚀八月丙辰朔日蚀九月大水) 　 正月辛卯郊　江浙淮陜比岁旱蝗遣使分路巡抚诏令有未便者条奏 
五年甲午(十一月戊寅朔日蚀)    江宁人秦传序以开州监军死事其子奭泝峡求其尸至夔船覆而死世以父死于忠子死于孝奏至上嗟恻久之录传序次子煦为殿直赐钱十万　京西江浙大饥罪应持杖劫人家藏粟止诛为首高丽请伐契丹诏却之自是不复入贡
道元年乙未 　 九月诏给江宁府每月系省酒三石限僧尼额 
二年丙申 　 分遣内臣为诸路转运司承受公事以察州郡刑政官吏治迹更次入奏 
三年丁酉(二月太宗崩太子恒即位庙号真宗) 　 除升州今年秋税旱故也 
咸平元年戊戌(二月彗出营室比五月戊午朔日蚀十月丙戌朔日蚀) 　 上谓侍臣曰天下物宜民间利害惟亲民吏得以周知当令更互奏报朕将延见询问 
二年己亥(九月庚辰朔日蚀) 　 十一月丙戌郊 
三月庚子(三月戌寅朔日蚀) 　 江湖都巡检使杨允恭卒于升州赐钱二十万绢百匹又以钱二十万帛五十匹给其家江浙饥　令夏侯峤邢昺询民病苦  
五年壬寅(七月甲午朔日蚀)
六年癸卯(十一月有星孛于井鬼)
景德元年甲辰(六月旱人多暍死) 　 正月朔大赦　契丹入寇寇准决亲征之议王钦若等言于上请幸金陵上以问准准曰谁为陛下画此策者罪可斩也乃止后上驻跸韦城群臣复有以金陵之谋告上宜且避敌锋者上又问准准曰敌人迫近四方危急陛下惟可进尺不可退寸若回辇数步则万众瓦解敌乘其势金陵亦不可得而至矣 
二年乙巳(八月有星孛于紫微)    亮务求人瘼扬州风俗失意相雠往往乘风纵火亮大歼恶少子城东北乃唐德昌宫故地后庭铅粉在马亮坎袤丈得（上公下水）二百余斤鬻之获缗百万以备供帐　正月大赦
三年丙午(京师地震)    正月置长平仓
四年丁未 　 上以咏公直有时望再任益部着声绩不当莅小郡令中省召问将委以青社或真定使自择辞不就又问金陵欣然请行 
大中祥符元年戊申(正月天书降六月天书又降太山四月朔天书降大内) 　 四月天书降大内王旦等五上表请封禅从之　作玉清昭应宫大赦　谒先圣庙加谥曰玄圣文宣王寻以圣祖讳改玄圣为至圣 
二年己酉 　 夏四月升州火遣使赈恤之自封禅之后士大夫争奏符瑞献替颂崔立独言江淮旱及金陵大火是天所以戒骄矜也而中外多上云雾草木之瑞此何足为治道言哉入内供奉官郑志诚自茅山使还言升州见黄雀飞蔽日往往从空而坠又闻空中若水声上曰是何异常而州不以言也因出书示王旦曰此皆民劳之兆张咏在彼吾无虑矣城中多火咏廉得不逞之人潜肆燔爇者斩之由是遂绝四月诏抽升州杂犯配军拣选移配淮南州军有少壮堪披带者即部送赴阙当议近上军分安排如不愿量移及赴阙者听　五月二十八日召辅臣于崇政殿北廊观芳山池中所获龙作观龙歌复送于茅山池中　命诸州置天庆观　诏许曲阜先圣庙立学赐应天府书院额追封孔门弟子 
三年庚戌 　 州民以咏秩满愿借留即授工部尚书令再任仍赐诏褒奖　给升州公用钱岁千贯旧制五百贯时咏知州故优之　八月六日以升州亢旱火灾遣内侍抚问军民犒设将校耆老及醮祷名山大川神祗有益于民者 
