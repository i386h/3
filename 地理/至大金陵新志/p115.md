<!-- { "loadSidebar": true } -->
丹阳人少有大志好学不倦与朋友信每约已而务周急有国士之风为王敦参军敦将反使告甘卓卓以为不可迟留不赴敦遣道融召之道融虽为敦佐忿其逆节因说卓因主上躬统万机非专任刘隗今虑七国之祸故割湘州以削诸侯而王氏擅权日久卒见分政便谓被夺敦背恩肆逆举兵伐主国家待君至厚今若同之岂不负义生为逆臣死为愚鬼君当伪许应命而驰袭武昌敦众闻之必不战自散大勋可就矣卓大然之乃与巴东监军柳纯等露檄陈敦过逆率所统致讨又遣赍表诣台卓年老多疑待诸方同进军至猪口敦闻大惧使卓兄子邔求和令卓旋军主簿邓骞与道融谏曰将军起义兵而中废为败军之将窃为将军不取且士卒各求其利一旦西还欲其无叛恐不可得卓不从道融昼夜涕泣谏说忧愤而死未几卓果为其下所杀
　　　　刘系宗
丹阳人少便书昼为宋竟陵王诞子景粹侍书诞举兵广陵城内皆死敕沈庆之赦系宗以为东宫侍书泰始中为主书以寒官累积勋品元徽初奉朝请兼中书通事舍人员外郎封始兴南亭侯兼秣陵今齐高帝废苍梧王呼正直舍人虞整醉不能起系宗欢喜奉敕高帝曰今天地重开是卿尽力之日使写诸处分敕令及四方书疏主书十人书吏二十人配之事皆称旨高帝即位除龙骧将军建康令永明初为右军将军濮阳太守兼中书通事舍人母丧起复本职宿卫兵东讨遣系宗随军慰劳遍至遭贼郡县百姓被驱逼者悉无所问上欲修白下城难于动役系宗启谪役在东人丁随唐宇之为逆者从之后车驾出讲武履行白下城曰刘系宗为国家得此一城永明中魏使书常令系宗题答秘书局皆隶之再为少府宁朔将军宣城太守系宗久在朝省闲于职事武帝常云学士辈不堪经国唯知读书耳经国一刘系宗足矣沈约王融数百人于事何用其重吏事如此建武二年卒官
　　　　纪少瑜
字幼玚丹阳秣陵人本姓吴养于纪氏因而命族早孤有志节常慕王安期之为人年十三能属文赋京华乐王僧孺见而赏之曰此子才藻新拔方有高名常梦陆倕以一束青镂管笔授之云我余此笔犹可用卿自择其善者其文因此顿进年十九游太学博士东海鲍皦雅相钦悦时皦有疾请少瑜代讲少瑜既妙玄言善谈吐辩捷如流为晋安国中尉侍宣城王读当阳公为郢州以为功曹参军转轻车限内记室坐事免大同七年为东宫学士邵陵王在郢启求学士武帝以少瑜充行少瑜善容貌工槁草吏部尚书到溉尝曰此人有大才而无贵仕将拔之会溉去职后除武陵王记窒参军卒
　　　　陶子锵
字海育丹阳秣陵人父延尚书比部郎兄尚宋末为幸臣所怨被系子锵公私缘诉流血稽颡行路嗟伤逢谢超宗下车相访回诣建康令劳彦远曰岂忍见人昆季如此而不留心劳感之兄乃得释母终居丧尽礼与范云邻云每闻其哭声必动容改色欲相申荐会云卒初子锵母嗜莼母没后常以供奠梁武义师初至此年冬营莼不得子锵痛恨恸哭而绝久之乃苏遂长断莼味
　　　　陶季直
秣陵人祖愍祖宋广州刺史父景仁中散大夫季直早慧愍祖爱异之尝以四函银列置于前令诸孙各取季直时甫四岁独不取人问其故季直曰若有赐当先父伯不应度及诸孙是故不敢愍祖益奇之五岁丧母哀若成人初母未病于外染衣卒后家人始赎季直抱之号恸闻者莫不酸感及长好学淡于荣利起家桂阳王国侍郎北中郎镇西行参军并不起时人号曰聘君父忧服阕为丹阳后军主簿领郡功曹出为望蔡令以病免时刘秉袁粲以齐高帝权势日盛将图之秉素重季直欲与之定策季直以袁刘儒者必致颠殒固辞不赴俄而秉败齐初为尚书比部郎时褚彦回为尚书令与季直素善频以为司空司徒主簿委以府事彦回卒请为立碑终始营护甚有吏节时人美之迁太尉记室参军出为冠军司马东莞太守还除散骑侍郎领左卫司马转镇西咨议参军明帝作相诛锄异已季直不能阿意出为辅国长史北海太守迁骠骑咨议参军尚书左丞出为建安太守政尚清静百姓便之还为中书侍郎迁游击将军兼廷尉梁台建迁给事黄门侍郎常称仕至二千石始愿毕矣无为久预人间事乃辞疾还乡里天监初就家拜太中大夫高祖曰梁有天下遂不见此人卒年七十五李直素清苦又屏居十余载及死家徒四壁子孙无以殡敛闻者莫不伤其志焉作京都记传于世
　　　　丁咸序
秣陵人耽儒学进修士业授衡阳判官太守贤之
　　　　淳于量
字思明其先济北人世居建业父文肃仕梁为梁州剌史量伟姿容有干略便弓马以军功封广晋县男侯景陷台城元帝承制以为巴州剌史景西攻巴州与王僧辩并力拒景大败之擒其将任约宋子仙景平封谢沐县侯出为都督桂阳剌史陈受禅进位南抚军大将军华皎叛为征南大将军西讨大都督平皎并降周将元定等以功授侍中中军大将军开府仪同三司进封醴陵县公出为南徐州剌史进号征北大将军迁车骑将军都督南兖州剌史薨赠司空
　　　　张松
建康人兄悌坐罪当死松及弟景各欲代其死县以谳上武帝以为孝义特降其死
　　　　史务滋
溧阳人先为溧阳侯累吏劳迁司宾卿天授元年九月进拜纳言武后革命诏务滋等十人分行天下雅州剌史刘行实兄弟为侍御史来子询诬其反诏务滋与来俊臣杂治俊臣言务滋与囚善掩其反状后命俊臣并治遂自杀
　　　　沈恪
丹阳人永定初为威猛将军陈霸先谋篡使中书舍人刘师知引恪勒兵入宫卫送梁主如别宫恪排闼见霸先叩头谢曰恪身经事萧氏今日不忍见此分受死耳决不奉命霸先嘉其意不复逼更以荡主王僧志代之 【晋书张祎者吴郡人恭帝为琅邪王以祎为郎中令及帝践祚刘裕以祎帝之故吏素所亲信封药酒一罂付祎密令鸩帝祎叹曰鸩君而求生何面目视息世间哉不如死也自饮之死与恪皆义士故附见之】 许淹句容人多识广闻精诂训与魏模公孙罗皆以博学名家
　　　　刘邺
字汉藩句容人父三复以善文章知名少孤母病废三复丐粟以养李德裕为浙西观察使奇其文表为掌书记德裕三领浙西及剑南未尝不从会昌时位宰相擢三复刑部侍郎弘文馆学士邺六七岁能属辞德裕怜之使与子共师学德裕既斥邺无所依去客江湖间陜虢高元裕表为推官又辟镇国幕府咸通初擢左拾遗召为翰林学士赐进士第历中书舍人迁承旨邺伤德裕以朋党抱诬死海上令狐绹久当国更数赦不为还官爵至懿宗立绹去位邺乃伸其冤复德裕故官世高其义后与崔沆皆同中书门下平章事
　　　　许叔牙
字延基句容人贞观时迁晋王府参军事弘文馆直学士于诗礼尤邃献诗纂义十篇御史大夫高智周见之曰欲明诗者宜先读此 【子予儒宇文举高宗时为奉常傅士长寿中历天官侍郎弘文馆学士封颍川县男】
　　　　张常洧
字巨川句容人高祖伯卿曾祖元绍并抗志不仕祖处静乌程令父璋建州司户常洧璋第四子也建中四年父殁庐墓三年墓侧产瑞芝十二茎太守樊泌表奏旌表大和六年侄孙公珽亦以孝闻 【时贤谓张氏孝传三世可革俗矣公珽兄孙瑑以经学着】
　　　　徐铉
字鼎臣广陵人十岁能属文与韩熙载齐名江南谓之韩徐仕南唐为翰林学士御史大夫吏部尚书 【今摄山栖霞寺西来贤亭即其居也】 宋师围金陵煜遣铉朝京师求缓兵太祖以礼遣之后随煜至京师太祖责之铉对曰臣仕江南国亡不能死臣之罪也不当问其它太祖叹曰忠臣也以为太子率更令太平兴国初直学士院从征太原加给事中出为左散骑常侍坐事贬黜卒年七十六李穆尝使江南见铉及其弟锴文章叹曰二陆不能及也锴仕江南为内史舍人而卒铉好李斯小篆尤得其妙隶书亦工尺牍为士大夫所得皆珍藏之有集三十卷又有质疑论稽神录行于世
　　　　李华
字君仪溧阳人父殁居丧毁瘠尽哀母老得疾废于床华忧惧置家事不问专意奉养衣不解带者十余年尤笃于友爱内外无间言有田十余顷岁水旱誓不一言减县官租谷翔贵亟发廪平价食其一方虚甑待炊者曰以千计大观政和间蝗数害稼群飞下其田辄去不食年八十六卒子朝正字治表性刚直不苟势利游太学登第历敕令所删定官知溧水县有异政民诣府举留弃梦得荐于朝赐对转一官赐银绯从民所欲命还溧水陛辞乞易所得章服封母从之秩满除太府寺簿再除敕令所删定官俄除户部郎改右司权户部侍郎奉祠知平江府卒年六十官至朝奉大夫
　　　　王安石
