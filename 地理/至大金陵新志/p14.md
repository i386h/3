<!-- { "loadSidebar": true } -->
哀帝(讳丕成帝长子)隆和元年壬戌(三月丙寅朔日蚀十二月戊午朔日蚀) 　 正月大赦改元减田税桓温上疏请迁都洛阳又议移洛阳钟虡王述谓方当荡平区宇旋轸旧京不应先事钟虡乃止 
兴宁元年癸亥(夏四月扬州地震湖渎溢秋八月有星孛于角亢入天市) 　 二月大赦改元加桓温侍中大司马都督中外诸军录尚书事假黄钺凉州牧张天锡遣司马纶骞奉章诣建康九月大司马温北伐 
二年甲子(燕慕容恪陷洛阳河南诸城) 　 正月耕籍田二月帝以药发不能亲万机褚太后临朝摄政召大司马温入朝至赭圻诏止之温固让内录遥领扬州牧移陶官于淮水北以南岸地施僧慧力造瓦棺寺 
三年乙丑 　 正月大司马温移镇姑孰帝崩于西堂皇太后诏以琅琊王奕承大统是月即位大赦葬哀帝于安平陵徙会稽王昱复为琅琊王 
海西公(讳奕哀帝母弟)太和元年丙寅(四月旱) 　 梁州刺史司马勋反讨诛之加司徒昱丞相录尚书事入朝不趍赞拜不名剑履上殿凉州杨树生松张天锡将亡之征 
二年丁卯 　 　 　 
三年戊辰(三月丁巳朔日蚀四月癸巳雨雹大风折木) 　 加大司马温殊礼位诸侯王上有神降于邺自称湘女声与人接不见其形 
四年己巳(冬十月火星西流有声如雷) 　 大司马温请与徐兖二州刺史郗愔江州刺史桓冲豫州刺史袁真伐燕夏四月温帅步骑五万自兖州伐燕至金乡燕慕容厉逆战大败暐复遣乐安王臧统诸军拒温臧不能抗乃遣使求救于秦九月温兵大败于襄邑温收散卒屯山阳深耻丧败归罪袁真奏免为庶人真遂据寿春降燕丞相昱与大司马温会于涂中以谋后举 
五年庚午(秦灭燕秋七月癸酉朔日蚀) 　 袁真死陈郡太守朱辅立真子瑾　温自广陵帅众二万讨之败燕秦救兵屠寿阳枭瑾等首 
简文皇帝(讳昱元帝少子)咸安元年辛未(六月大水十二月辛卯荧惑逆行入太微) 　 温恃其才略位望阴蓄不臣之志尝抚枕叹曰男子不能流芳百世亦当遗臭万年十一月自广陵将还姑孰屯于白石讽褚太后废立己酉宣太后令废帝为东海王帝着白帢单衣步下西堂乘犊车出神武门迎会稽王昱即帝位改元温出次中堂分兵屯卫戊午大赦诏进温丞相大司马留京师辅政温固辞废帝时王坦之造临秦安乐二寺 
二年壬申(正月己酉岁星犯镇在须女六月太白昼见是岁大旱) 　 徙海西公于吴县西柴里庾希庾邈与故青州刺史武沈之子遵聚众夜入京口城诈称受海西公密旨诛大司马温建康震扰内外戒严遣东海内史周少孙讨斩之四月甲寅帝不豫急召温入辅辞不至己未立子昌明为皇太子遗诏大司马温依周公居摄故事是日帝崩太子即位大赦　葬简文帝于高平陵　帝立波提寺 
武帝(讳曜字昌明简文帝第三子)宁康元年癸酉(三月丙午月掩心大星又犯南斗第五星有彗星出于尾箕长十余丈经太微垣东井自四月始见至秋冬不灭) 　 正月大赦改元大司马温来朝诏吏部尚书谢安侍中王坦之迎于新亭是时人情恟恟云欲诛王谢因移晋室坦之流汗沾衣倒执手版安从容坐定谓温曰安闻诸侯有道守在四夷明公何须壁后置人耶温笑曰正自不能不尔遂命彻兵欢语移日而罢温有疾还姑孰三月诏除丹阳竹格等四航税秋七月南郡宣武公桓温薨褚太后复临朝摄政以王彪之为尚书令谢安为仆射领吏部共掌朝政是岁南郡州陵女唐氏渐化为丈夫
二年甲戌(三月丙戌彗星见于氐九月丁丑有星孛于天市)    正月大赦
三年乙亥(冬十月癸酉朔日蚀十二月甲申神虎门灾)   五月大赦　中书令蓝田侯王坦之卒　桓冲以谢安素有重望以扬州让之甲寅诏以冲都督徐豫兖青扬五州诸军事徐州刺史镇京口以安领扬州十二月帝释奠于中堂
大元元年丙子(夏五月癸丑地震十一月己巳朔日蚀  凉州张天锡降秦) 　 正月帝加元服大赦改元 
二年丁丑(闰三月壬午地震暴风折木发屋扬沙石) 　 以尚书仆射谢安为司徒安让不拜加侍中都督扬豫徐兖青五州诸军事散骑常侍王彪之卒　桓冲镇上明谢玄镇广陵玄以刘牢之等为前锋号北府兵敌人畏之 
三年戊寅(六月荧惑守羽林七月乙酉老人星见南方) 　 作新宫帝移居会稽王邸秋七月新宫成内外殿宇大小三千五百间秦苻丕寇襄阳 
四年己卯(八月乙未暴风扬沙石十二月己酉朔日蚀大疫) 　 正月谒建平等七陵　苻丕陷襄阳 
五年庚辰(四月大旱六月甲寅震含章殿四柱并杀内侍二人) 　拜谢安卫将军开府仪同三司以会稽王道子为司徒固让不拜
六年辛巳(四月庚子朔日蚀十月乙卯有奔星东南经翼轸声如雷无麦禾大饥) 　 帝严奉佛法立精舍于殿内引诸沙门居之以尚书谢石为仆射卫将军谢安习水军于石头 
七年壬午(冬十一月太白昼见在斗) 　 东夷五国来贡方物 
八年癸未(二月黄雾四塞四月甲子太白昼见在参秦大乱慕容垂慕容冲等叛秦)   秋九月苻坚大举兵入寇众号百万诏卫将军谢安为征讨大都督安乃假弟石为都督举冠军将军谢玄西中郎将桓伊辅国将军谢琰总戎八万拒秦军于淮南是时秦兵既盛都下震恐桓冲遣精锐三千人援京师安固却之玄既渡江使广陵相刘牢之领锐卒五千直指洛涧大破秦军斩梁成及弟云擒王显慕容屈等乙亥玄琰与桓伊等涉肥水鼓噪决战大破秦军于肥南临陈斩苻融坚中流矢众大溃诏安劳旋师于金城以谢石为尚书令初开酒禁增民税米口五石
九年甲申(十月朔辛亥朔日蚀) 　 以谢安为太保　帝谒建平等四陵加太保谢安为大都督扬江荆司豫徐兖青冀幽并梁益雍凉十五州诸军事中书侍郎车胤上疏议立明堂辟雍　经略中原
十年乙酉(秦姚苌弒其主坚苻丕立魏太祖拓跋珪称王改元秋七月老人星见大旱井泉皆竭十二月太白犯岁星大饥)   谢石以学校陵迟上疏请兴复国学于太庙之南谢安与会稽王道子有隙会秦苻坚为慕容冲姚苌所逼遣使求救诏安率众救秦帝自行西池宴饯安出镇广陵之步丘筑垒曰新城居之未几有疾求还八月丁酉建昌文靖公谢安薨以道子领扬州刺史录尚书都督中外诸军事谢石为卫将军
十一年丙戌(苻丕败死慕容永慕容垂并称帝  二月戊申太白昼见在东井) 
十二年丁亥(正月壬子暴风发屋折木二月荧惑入月十月太白昼见于南斗) 　 大赦　聘处士戴逵　封孔靖之为奉圣亭侯奉宣尼祀立宣尼庙在丹阳郡城隔路东南　八月立子德宗为皇太子大赦天下增文武位二等大酺五日赐百官布帛各有差 
十三年戊子(六月旱闰六月戊辰天狗北下有声如雷冬十二月戊子涛水入石头毁大航杀人乙未大风画晦延贤堂灾壬申螽斯百堂客馆骠骑库皆灾) 　 尚书令谢石散骑常侍会稽内史谢玄皆卒 
十四年己酉(七月旱甲寅雷震宣阳门四柱灾冬十二月己巳雨水冰)   上溺于酒色委政道子以陆纳为尚书令 
十五年庚寅(三月己酉朔地震东北有声如雷七月壬申有星孛于北河经太微三台文昌入北斗色白长十余丈至后月戊戌入紫微乃灭八月京师地震) 　 道子恃宠骄恣帝不能平以王恭都督青兖幽并冀五州诸军事兖青二州刺史镇京口三月大赦以王国宝为中书令兼中领军王珣为尚书右仆射 
十六年辛卯(正月壬辰鹊巢太极殿东鸱吻) 　 诏徐广校秘阁四部见书凡三万六千卷改筑太庙　以王珣为仆射谢琰为右仆射 
十七年壬辰(五月丁卯朔日蚀六月癸卯京师地震甲寅涛水入石头毁大航七月丁丑太白昼见旱) 　 正月大赦新作东宫徙左卫营　皇子德文为琅琊王徙道子为会稽王 
十八年癸巳(正月癸卯朔地震大水七月旱有客星在尾中九月乃灭) 　
十九年甲午(慕容垂灭西燕秦姚兴杀苻登) 　 立简文宣太后庙于太庙路西　皇太妃李氏为皇太后居崇训宫 
二十年乙未(三月庚辰朔日蚀七月太白昼见太微九月有蓬星如粉絮东南行历女虚至哭星十一月己卯暴风冰合) 　 皇太子出就东宫秋七月长星见帝恶之于华林园举酒祝之曰长星劝汝一杯酒自古何有万岁天子耶 
二十一年丙申(三月太白昼见于羽林四月丁卯大雨雹秋八月岁星犯哭星) 　 以望蔡公谢琰为尚书左仆射起清暑殿于华林园新作永安宫　帝嗜酒流连外人罕得进见张贵人弒帝于清暑殿重赂左右云因魇暴崩太子即位大赦会稽王道子进位太傅扬州牧假黄钺内外众事动静咨之葬帝于隆平陵 
安帝(讳德宗烈宗长子  隆安元年丁酉) 　 正月帝加元服改元以左仆射王珣为尚书令领军将军王国宝为仆射领选道子悉以东宫兵配国宝使领之四月兖州刺史王恭豫州刺史庾楷等举兵以讨王国宝王绪为名道子闇懦欲求休息赐国宝死斩绪于市恭罢兵还京口 
二年戊戌(南燕慕容德称帝  吴兴长城夏架山石鼓自鸣声如金鼓) 　 秋七月恭楷及荆州刺史殷仲堪广州刺史桓玄南蛮校尉杨佺期复举兵反加会稽王道子假黄钺以世子元显为征讨都督遣卫将军王珣右将军谢琰将兵讨王恭谯王尚之将兵讨庾楷大破楷于牛渚楷奔桓玄玄败官军于白石与佺期进至横江尚之退走道子屯中堂元显守石头王珣守北郊谢琰屯宣阳门恭兵次竹里元显以重利啖恭司马刘牢之牢之降恭众溃获之斩于倪塘以牢之为都督兖青冀幽并徐扬州晋陵诸军事代恭俄而佺期玄至石头仲堪至芜湖牢之帅北府之众驰赴京师军于新亭佺期等见之失色回军蔡洲朝廷未知西军虚实内外忧逼于是以玄为江州刺史召郗恢为尚书以佺期代恢为都督梁雍秦三州诸军事雍州刺史黜殷仲堪为广州刺史仲堪大怒趋玄佺期进军玄等乃俱不受朝命上疏求诛刘牢之及谯王尚之朝廷还仲堪荆州优诏慰谕仲堪等乃受诏十一月以琅琊王德文为卫将军开府仪同三司元显为中领军王雅为尚书左仆射 
三年己亥 　 正月大赦道子有疾元显讽朝廷解道子司徒扬州牧以琅琊王德文为司徒　妖贼孙恩陷会稽杀内史王凝之众数十万自称征东将军表道子元显之罪请诛之自帝即位以来内外乖异朝政所行惟三吴而已及恩作乱八郡皆为恩有恩党亦有潜伏建康者人情危惧于是内外戒严加道子黄钺元显领中军将军徐州刺史谢琰兼督吴兴义兴军事以讨恩琰牢之进至义兴遣刘裕累战破恩恩逃入海岛桓玄袭江陵殷仲堪急召杨佺期赴战俱为玄所杀 
四年庚子(二月彗见于太微六月庚辰朔日蚀九月癸丑地震十二月戊寅星孛于天津) 　 大赦进桓玄都督八州及扬豫八部诸军事领江州刺史孙恩寇余姚杀会稽内史谢琰以元显为开府仪同三司都督扬豫徐兖青幽冀并荆江司雍梁益交广十六州诸军事领徐州刺史
