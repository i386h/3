<!-- { "loadSidebar": true } -->
潞王(名从珂)元年甲午末年乙未(晋灭之  二月甲申金陵大火乙酉又大火吴大和中徐知诰与金陵钟山之阳积飞蝗尺余厚有数千僧白昼聚首啖之尽) 　 清泰元年知诰别治私第于金陵虚府舍以待吴王具人多不欲迁都者都押衙周宗言于知诰曰主上西迁公复顼东行不惟劳费甚大且违众心吴主遣宋齐丘如金陵谕知诰罢迁都先是知诰久有传禅之志以吴主无失德恐众心不悦欲待嗣君齐丘亦以为然一旦知诰临镜镊白髭曰国家安而吾老矣奈何周宗知其意请如江都微以传禅讽吴主且告齐丘齐丘以宗先已心疾之遣使驰谏以为天时人事未可请斩宗以谢吴主乃无宗为池州副使七月知诰召齐丘还金陵以为诸道都统判官加司空于事皆无所关预齐丘屡请退居知诰以南园给之十月加知诰大丞相尚父嗣齐王九锡辞不受十一月知诰召其子景通还金陵为镇海宁国节度副大使以次子景迁为左仆射参知政事留江都辅政二年吴加徐景迁同平章事知诰令尚书郎陈觉辅之谓觉曰吾今年时与宋子嵩论议好相诘难子嵩携衣笥望秦淮门欲去者数矣吾尝戒门者止之今老矣犹未遍达时事况景迁年少当国故屈吾子以辅之耳布衣钱亮寓居金陵唐季天佑中尝谓人曰金陵王气复兴当有申生子应运于此建都后吴帝命徐知诰典郡亮谒之退谓左右曰建业之地复兴帝都即郡侯是也徐温闻徙知诰它郡广修廨署润布城池以厌之亮又曰此乃修道之主也温亡知诰受禅于金陵建帝都改名升即戊申生也封亮为霸国先生 
晋高祖(石敬塘)元年丙申末年壬寅(天禧二年即吴天祚三年杨溥禅位于徐知诰迁据金陵自北有国江南知诰本姓李氏徐温养以为子遂冒徐姓既受吴禅明年复姓李氏更名升国号唐改元升元六年李景袭位改元保大唐升元六年岁壬寅十一月丁丑溧水县天兴寺桑树生木人)   天福元年十二月知诰以镇南节度使太尉中书令李德诚德胜节度使兼中书令周木位望隆重欲使之帅众推戴本曰我受先王大恩自徐温父子用事恨不能救杨氏之危又使我为此可乎其子弘祚强之不得已帅诸将表陈知诰功德请行册命又诣金陵劝进宋齐丘谓德诚之子建勋曰尊公太祖元勋今日扫地矣于是吴宫多妖吴主曰吴祚其终乎左右曰此乃天意非人事也二年春正月吴太子琏约齐王知诰女为妃知诰以左右司马宋齐丘徐玠为左右丞相马步判官周宗内枢判官黟人周廷玉为内枢使自余百官皆如吴朝之制置骑兵八军步兵九军二月戊子吴主使宜阳王璪如西都册命齐王王受册赦境内册玉妃曰后更名诰立子景通为王太子固辞不受吴王令谋老病或劝之致仕令谋曰齐王大事未毕吾何敢自安疾亟力劝徐诰受禅是月吴主下诏禅位于齐李德诚等复诣金陵帅百官劝进宋齐丘不署表冬十有一月甲申齐王诰即皇帝位于金陵大赦改元升元国号唐遣右丞相玠奉册诣吴主称受禅老臣诰谨拜稽首上皇帝尊号曰高尚思玄引古让皇宫室乘舆服御皆如故正朔徽章服色悉从吴制唐主宴群臣于天泉合李德诚曰陛下应天顺人惟宋齐丘不乐因出齐丘止德诚劝进书唐主执书不视曰子嵩三十年旧交必不相负丙申以吴张延翰张居咏李建勋并同平章事加齐丘大司徒齐丘虽为左丞相不预政事心愠怼闻制词云布衣之交抗声云臣为布衣时陛下为刺史今日为天子可不用老臣矣还家请罪唐主手诏谢之亦不改命久之齐丘不知所出乃更上书请迁让皇于巴州斥远吴太子琏绝其昏唐主不从二年五月改润州牙城为丹阳宫以李建勋为迎奉使徙让皇居丹阳宫或有献毒酒方于唐唐主曰犯吾法自有常刑安用此为群臣争请改府寺州县名玠曰咸非急务不可从唐主然之唐太府卿赵可封请唐主复姓李立唐宗庙十一月吴让皇卒唐主废朝二十七日追谥曰睿皇帝四年唐江王徐知证等累表请立宗庙唐主许之又请上尊号以为虚美且非古遂不受不以外戚辅政宦者不得预事皆他国所不及己卯唐主为李氏考妣发哀与皇后斩衰居庐如初丧礼朝夕临凡五十四日诏国事委齐王璟详决惟军旅以闻庚寅唐主更名升诏百官议二诈合享礼辛巳祀南郊癸未大赦唐主将立齐王璟为太子固辞乃以为诸道兵马大元帅判六军诸卫守太尉录尚书事升扬二州牧五年唐仓吏岁终献羡余万石唐主曰出纳有数苟非掊民刻军安得羡余却之十月壬寅大赦诏中外奏章无得言睿圣犯者以不敬论术士孙智求以四星聚平分野有灾劝唐主巡东都庚戌唐主发金陵至江都欲遂居之以冰冻漕运不给乃还唐主性节俭常蹑蒲屦盥沬用铁盎暑则寝于青葛帷左右使令惟老丑宫人服饰粗略死国事者虽士卒皆给禄三年分遣使者按行民田以肥瘠定其税民称平允自是江淮调兵兴役及他赋敛皆以税钱为率至今用之唐主勤于听政以夜继昼还自江都不复宴乐颇伤躁急内侍王绍颜上书以为今春以来群臣获罪者众中外疑惧唐主手诏释其所以然今绍颜告谕中外七年宋齐丘固求预政事唐主听入中书视事数月亲吏夏昌图盗官钱三千缗齐丘判贷其死唐主大怒斩昌图齐丘称疾请罢从之齐丘既罢省事不复朝谒唐主遣寿王景劳同许镇洪州始入朝侍宴酒酣齐丘曰陛下中兴臣之力也奈何忘之唐主怒曰公以游客干朕今为三公亦足矣乃与人言朕乌喙如勾践难与共安乐有之乎齐丘曰臣实有此言臣为游容时陛下乃偏裨耳今日杀臣可矣明日唐主手诏谢之曰朕之褊性子嵩所知少相亲老相怨可乎丙午以齐丘为镇南节度使唐主自为吴相兴利除害变更旧法甚多及即位命法官尚书删定为升元条三十卷行之开运三年灭闽 
齐王(名重贵)元年癸卯末年丙午(契丹灭晋汉代之唐主李景袭位改元保大) 　 金陵尹燕王景遂为诣道兵马元帅 天福八年唐宣城王景达刚毅开爽烈祖爱之屡欲以为嗣宋齐丘亟称其才唐主以齐王璟年长而止璟以是怨齐丘唐主幼子景逿母种氏有宠璟母宋皇后稀得进见唐主如璟宫遇璟亲调乐器大怒请让数日种氏乘间言景逿虽幼而慧可以为嗣唐主怒曰子有过父训之帝事也国家大计女子何得预知即命嫁之唐主尝梦吞灵丹旦而方士史守冲献丹方饵之浸成躁急群臣奏事往往暴怒然或有辨中理者亦敛容谢而从之给事中常梦锡言陈觉冯延已魏岑皆佞邪小人不宜侍东宫司门郎中萧俨表称陈觉奸回乱政唐主颇感寤未及去会疽发背秘不令人知庚午疾亟齐王璟入侍唐主谓璟曰吾饵金石始欲益寿乃更伤生汝宜戒之是夕殂秘不发丧下制以齐王监国大赦孙晟恐冯延已等用事欲称遗诏令太后临朝称制李贻业以为诈晟惧而止唐元宗即位大赦改元保大以齐丘为太保兼中书令周宗为侍中唐主以为先朝旧勋故顺人望召为相政事皆自决之冯延已延鲁魏岑虽齐邸旧僚皆依附陈觉与查文徽更相汲引侵蠹政事唐人谓觉等为五鬼唐主缘烈祖意以天雄节度使兼中书令金陵尹燕王景遂为诸道兵马元帅徙封齐王宣告中外约以传位景遂固辞不许景遂自誓必不敢为嗣更其字曰退身冬十月唐主遣洪州营屯都虞候严恩将兵讨张遇贤以通事舍人金陵边镐为监军镐用虔州人白昌裕为谋主击遇贤屡破之遇贤祷于神神不复言其徒大惧昌裕劝镐伐木开道出其营后袭之执遇贤斩于金陵市唐侍中周宗年老恭谨自守齐丘百计倾之宗泣诉于唐主唐主由是薄齐丘出为镇海军节度使齐丘忿怼表乞归九华山唐主知其诈从之赐号九华先生封青阳公食一县租税齐丘治大第于青阳服御将吏皆如王公而愤邑尤甚唐主于宫中作高楼召侍臣观之众皆叹美萧俨曰恨楼下无井唐主问其故对曰以此不及景阳楼耳唐主怒贬舒州观察使二年八月唐兵围建州既久建人离心丁亥唐先锋桥道使上元王建封先登遂克建州闽主延政降十月王延政至金陵唐主以为羽林大将军斩杨思恭以谢建人十二月唐齐王府属谢仲宣言于景达曰宋齐丘先帝布衣之交今弃之草莱不厌众心唐主乃使景达自至青阳召之三年正月以齐丘为太傅兼中书令奉朝请不预政事以昭武节度使李建勋为右仆射与中书侍郎冯延已同平章事初唐主置宣政院于禁中以翰林学士给事中常梦锡领之专典机密与中书侍郎严绩皆忠直无私唐主谓梦锡曰大臣惟严续中立然无才恐不胜其党卿宜左右之未几梦锡罢宣政院续亦出为池州观察使后主淫于浮图氏尝有二人继踵而谏一人获徒三年一人获流罪歙州汪涣上书云臣今第三谏也若以前谏得罪比之臣合于流上加等至死臣是以将一命纳在昌朝臣闻梁武帝至事佛也刺血写经散发与僧践舍身为寺奴屈膝礼和尚及终也饿死台城今陛下事佛虽未见有此臣恐他日犹不得如梁武台城之事后主览书曰此敢死之士授以昭文馆校书郎 
汉高祖(姓刘名暠)元年丁未末年戊申 　 天福十二年唐主以太傅兼中书令宋齐丘为镇南节度使又以羽林大将军王延政为安化节度使鄱阳王镇饶州 
隐帝(名承佑)元年己酉二年庚戌(周灭之) 　 干佑二年唐后主复进用魏岑吏部郎会稽锺谟尚书员外郎李德明始以辨慧得幸参预国政二人皆恃恩轻躁虽不与岑为党而国人皆恶之 
周太祖(姓郭名威)元年辛亥末年甲寅(二年建康灾焚庐舍营署踰月乃止) 　 广顺元年唐百官共贺湖南平阙　郎高远曰我乘楚乱取之甚易观诸将之才恐守之甚难耳唐主自即位以来未尝亲祠郊庙尝曰俟天下一家然后告谢一举取楚谓诸国指麾可定魏岑侍宴言臣少游元城乐其风土陛下定中原乞魏博节度使唐主许之岑趋下拜谢其主骄臣佞如此　初蒙城镇将咸师朗将部兵降唐唐主以其兵为奉节都从边镐平湖南唐悉收湖南金帛珍玩仓粟之属及至舟舰亭馆花果之美者皆徙于金陵遣杨继勋收湖南租赋继勋等务为苛刻行营粮料使王绍颜减士卒粮赐奉节指挥使孙朗曹进怒　二年正月庚申夜帅其徒作乱边镐出兵格斗朗斩关奔朗州王逵问朗欲复取湖南可乎朗曰朗在金陵数年备见其政事朝无贤臣军无良将忠佞无别赏罚不当朗请为公先驱取湖南如拾芥耳逵悦　唐司徒致仕李建勋卒戒家人曰时事如此吾得良死幸矣勿封土立碑听人耕种于上免为他日闻发之标及江南亡诸贵人冢无不发者惟建勋冢莫知其处　唐江西观察使楚王马希萼入朝唐主留之后数年卒于金陵谥曰恭孝　三年草泽邵棠上言近游淮上闻周主恭俭增修德政吾兵新破于潭朗恐其有南征之意宜为之备　大旱井泉涸淮水可涉饥民度淮而北者相继　保大十一年境内旱民大饥疫死亡大半下令郡县煮粥赈之饥民食者皆死城内外傍水际积尸臭不可行保大中给事中唐镐改易申栉低巾短柄官寮士庶举放之袁州隐士易元象曰低申短柄国家不祥之兆明年周世宗度淮国主称臣 
