<!-- { "loadSidebar": true } -->
则天后(名曌)元年甲申末年甲辰 　 光宅元年时诸武用事唐宗室人人自危眉州刺史李敬业贬柳州司马弟盩屋令敬猷免官盩厔尉魏思温被黜会于扬州各自以失职谋作乱以匡复为辞使其党监察御史薛仲璋求奉使江都令雍州人韦超诣仲璋告变云扬州刺史陈敬之谋反仲璋收敬之系狱敬业乘传而至矫称扬州司马来之官云奉密旨以高州酋长冯子猷谋反发兵讨之于是开府库驱囚徒工匠数百授以甲斩敬之于系所录事参军孙处行拒之亦斩以徇僚吏无敢动者遂起一州之兵复曰嗣圣元年敬业自称匡复府上将领扬州大都督句日间得胜兵十余万则天以李孝逸将兵十余万讨敬业魏思温说敬业曰明公以匡复为辞宜帅大众鼓行而进直指洛阳则天下知公志在勤王四面响应矣薛仲璋曰金陵有王气且大江天险足以为固不如先取常润为定霸之基然后北而以图中原进无不利退有所归此良策也思温曰山东豪杰以武氏专制愤惋不平闻公举事皆蒸麦饭为粮仲锄为兵以俟南军之至不乘此势以立大功乃更蓄缩欲自谋巢穴远近闻之其谁不解体敬业不从攻润州执刺史李思文闻李孝逸将至进击之孝逸因风纵火敬业大败其将王那相斩敬业首来降扬楚润三州平 
中宗(名显)元年乙巳末年巳酉 　 
肃宗(名玙)元年丙申末年壬寅    上皇入蜀命诸子分总天下节制永王璘领四道节度使璘子襄城王易有勇力好兵薛镠等为谋主以为今天下大乱惟南方完富宜据金陵保有江表如东晋故事上闻之敕璘归觐璘不从上召高适与之谋适陈江东利害且言璘必败之状十二月以高适来瑱与江东节度使韦陟共图璘甲辰璘擅引舟师东巡沿江而下军容甚盛吴郡太守兼江南东路采访使李希言平牒璘诘之璘分兵遣将袭之至德二载二月璘败死其党薛镠等皆伏诛干元二年颜真卿拜浙西节度使刘展将反真卿豫饬战备都统李峘以为生事非短真卿君还为刑部侍郎上元元年十一月宋州刺史刘展领淮西节度副使时有谣言曰手执金刀起东方节度使王仲升使邢延恩入奏展倔强不受命姓名应谣谶请除展江淮都统代李峘俟其释兵赴镇执之上从之以展为都统淮南东江南西浙西三道节度使展疑曰事苟不欺印节可先得延恩驰诣广陵解峘印节以授展展得印节乃上表谢延恩知展已得其情还广陵与李峘邓景山发兵拒之移檄州县言展反展亦言峘反峘引兵度江与润州刺史韦儇浙西节度使侯令仪屯京口邓景山屯徐城展倍道先期至使人问景山曰此何兵也景山不应展使其将孙待封张法雷击之景山众溃与延恩奔涛州展入广陵李峘辟北固为兵场插木以塞江口展军于白沙设疑兵于瓜洲多张火鼓若将趋北固者如是累日峘悉锐兵守京口展乃自上流济袭下蜀峘军溃奔宣城展陷润州升州军士万五千人谋应展攻金陵不克而遁侯令仪惧以后事授兵马使姜昌群弃城走昌群与其将宗犀诣展降丙申展陷升州初上命平卢都知兵马使田神功将所部精兵三千屯任城邓景山既败敕神功讨展展闻之有惧色自广陵将兵八千拒之选精兵二千渡淮击神功于都梁山展败走至天长以五百骑据桥拒战又败展亡渡江神功入广陵及楚州大掠城中地穿掘略遍二年正月神功先遣范知新将四千人自白沙济趣下蜀邓景山等将千人自海陵济东趣常州神功与邢延恩将三千人军于瓜洲壬子济江展将步骑万余陈于蒜山神功以舟载兵趣金山会大风不得渡还军瓜洲而范知新已至下蜀展击之不胜将军贾隐林射展中目而仆遂斩之余党皆平平卢兵大掠十余日 
德宗(名适)元年庚申末年甲申    建中四年浙江东西节度使韩滉闻朱泚作乱闭关梁禁马牛出境筑石头城穿井近百所缮馆第数十坞壁起建康抵京岘楼堞相属以备车驾度江且自固也上疑之以问李泌对曰滉公忠清俭自车驾在外滉贡献不绝且镇抚江东十五州盗贼不起滉之力也所以修石头城者滉见中原板荡谓陛下将有永嘉之行为迎扈之备耳此乃人臣忠笃之虑奈何以为罪邪滉性刚严不附权贵故多谤毁其子皋为考功员外郎不敢归省正以谤语沸腾故臣请以百口保滉又曰关中米斗千钱仓廪耗竭愿面谕韩皋令滉速运粮储上曰善即下泌章令韩皋谒告归觐面赐绯衣谕以卿父比有谤言朕今知其所以释然不复信因言关中阙粮归语卿父宜速致之皋至滉感泣即自临水滨发米百万斛皋留五日冒风涛而遣之既而陈少游闻滉贡米亦献二十万石 　 
宪宗元年丙戌末年庚子   元和二年夏蜀既平藩镇惕息镇海节度使李锜不自安求入朝上许之遣中使慰劳锜实无行意遂谋反先是锜选腹心五人为苏常湖杭睦五州镇将各有兵数千同察刺史动静至是锜各使杀其刺史遣牙将庾伯良将兵三千治石头城寻败伏诛
文宗(名昂)元年丁未末年庚申 　 太和九年李德裕为浙西观察使漳王傅母杜仲阳坐宋申锡事放归金陵诏德裕存处之会德裕已离浙西牒留后李蟾使如诏旨至是左丞王璠户部侍郎李汉奏德裕厚赂仲阳阴结漳王图为不轨路隋曰德裕不至此果如所言臣亦应得罪言者稍息夏四月以德裕为宾客分司 
昭宗(名晔)元年己酉末年甲子 　 景福元年杨行密破孙儒复入扬州自此有国于淮南并据金陵天复二年封行密吴王武宁节度使冯宏铎介居宣扬之间自恃楼船之强不事两道宁国节度使田頵欲图之募弘铎工人造战舰工人辞以无坚木頵曰第为之吾止须一用耳弘铎将冯晖顾建说弘铎先击頵弘铎从之帅众南上声言攻洪州頵帅舟师逆战于葛山大破之弘铎收余众沿江将入海行密恐其为后患遣使犒军乘轻舟迎之举兵感悦署弘铎淮南节度副使馆给甚厚行密以李神福为升州刺史三年行密承制以升州刺史李神福为淮南行军司马鄂岳行营招讨使将兵击杜洪田頵袭升州得神福妻子遣使谓曰公见机与公分地而王不然妻子无遗神福曰吾以卒伍事吴王今为上将义不以妻子易其志頵有老母不顾而反三纲且不知乌足与言乎斩使者而进与頵将檀建战因风纵火建大败又战于皖口建仅以身免頵自将水军逆战神福曰贼弃城而来此天亡也临江坚壁不战使告行密遣台蒙王茂章引兵断其归路頵为蒙所败奔还宣城蒙攻克之行密以神福为宁国节度使神福以杜洪未平固让不拜天佑三年扬渥以升州刺史秦裴为西南行营都招讨使将兵击锺匡时于江西后拔洪州虏匡时等五千人以归杨渥自兼镇南节度使以裴为洪州制置使 
景宗(名柷)元年乙丑末年丙寅
五代梁太祖(姓朱名晃) 　 开平三年三月徐温以金陵形势战舰所聚以假子元从指挥使知诰为升州防遏兼楼船副使往治之宣州观察使李遇乃忠武王旧将有大功以温自牙将秉政不平对使者有忿辞干元二年温以淮南节度副使王檀为宣州制置使数遇不入朝之罪遣都指挥柴再用将升润池歙兵纳檀于宣州踰月不克李遇少子为淮南牙将温执至城下示之其子啼号求生遇不忍开门请降温使再用斩之夷其族徐知诰以功迁升州刺史知诰事温甚谨安于劳辱时诸州长吏多武夫专以军旅为务不恤民事知诰在升州独选用廉吏修明政教招延四方士大夫倾家赀无所爱洪州进士宋齐丘好纵横之术谒知诰奇之辟为推官与判官王令谋参军王翊专主谋议以牙吏马仁裕周宗曹悰为腹心 
末帝(名顼)元年乙亥末年壬午(唐灭之  贞明五年杨隆演即吴国王位置百官僣用天子礼改元武义龙德元年杨溥袭位改元顺义) 　 贞明二年吴升州刺史徐知诰治城市府舍甚盛五月徐温行部至升州爱其繁富润州司马陈彦谦劝温徙镇海军治所于升州温从之徙知诰为润州团练使知诰求宣州温不许知诰不乐宋齐丘密言于知诰曰三郎骄纵败在朝夕润州去广陵隔一水耳此天授也知诰悦即之官三郎谓温长子知训也温以陈彦谦为镇海节度判官温但举大纲细务悉委彦谦江淮称治四年徐知训为副都统朱瑾所杀徐温入朝疑诸将皆预瑾之谋欲大行诛戮知诰与严可求具陈知训过恶所以致祸之由温稍解责知训将佐不能匡救皆抵罪温还镇金陵总吴朝大纲自余庶政皆决于知诰吴刘信攻虔州不能克使人说谭全播取质纳赂而还温大怒杖信使者授其子英彦兵三千曰汝父据上游之地将十倍之众不能下一城是反也汝可以此兵往与父同反又使升州牙内指挥使朱景瑜与之俱信闻温言大惧引兵还击虔州先锋始至虔兵皆溃谭全播奔雩都追执之严可求屡劝温以次子知询代知诰知吴政知诰与骆知祥谋出可求为楚州刺史可求既受命至金陵见温说以先建吴国以系民望温大悦复留可求参总庶政知诰知可求不可去以女妻其子绩六年吴王见徐温父子专政遂成寝疾五月温自金陵入朝议当为嗣者或希温意言曰蜀先主谓武侯嗣子不才君宜自取温正色曰吾果有意取之当在诛张颢之初岂在今日使扬氏无男有女亦当立之敢妄言者斩十一月吴金陵城成陈彦谦上费用之籍徐温曰吾既任公不复会计悉焚之 
唐庄宗(姓李名存勖)元年癸未末年乙酉 　 同光元年吴人有告寿州围练使锺泰章侵市官马者知诰遣滁州刺史王棯巡霍丘因代之以泰章为饶州刺史徐温召至金陵使陈彦谦诘之者三皆不对或问泰章何以不自辨泰章曰吾在扬州号称壮士寿州步骑不下五千苟有他志岂单骑能代之乎我义不负国黜为县令亦行况刺史乎何为自辨以彰朝廷之失二年吴王如白沙观楼船更命白沙曰迎凿镇徐温自金陵来朝 
明帝(名亶)元年丙戌末年癸巳(天成二年杨溥称帝改元干贞二年改太和六年改天祚)     天成二年二月吴徐温卒初温子知询以其兄知诰非徐氏子数请代之严可求徐玠亦屡劝马陈夫人曰知诰自我家贫贱时养之奈何富贵而弃之可求等言不已温欲劝吴王称帝遣知询奉表劝进因留代知诰执政知诰草表求洪州节度使俟旦上之是夕凶问至乃止知询亟归金陵二年十一月知诰表称辅政岁久请归老金陵乃以其子景通为司徒同平章事留江都辅政三年知诰作礼贤院于府舍聚图书延士大夫与陵晟及海陵陈觉谈议时事四年宋齐丘劝知诰徙吴主都金陵知诰乃营宫城于金陵九月知诰以国中水火屡为灾曰兵民困苦吾安可独乐悉纵遣侍妓取乐器焚之宋齐丘事吴守吴外郎上策劝农桑曰征民税宜虚抬时价以折紬绢及蠲课调于时朝议喧然谓齐丘此策亏损官钱不少阻之齐丘贻书知诰即答曰此劝农上策也行之自是江淮不十年间野无闲田桑无隙地
