<!-- { "loadSidebar": true } -->
字通明丹阳秣陵人祖隆王府参军父贞孝昌令弘景以宋孝建三年丙申岁夏至日生幼有异操年四五岁常以荻为笔画灰中学书至十岁得葛洪神仙传画夜研寻便有养生之志谓人曰仰青云睹白日不觉为远矣父为妾所害弘景终身不娶及长身长七尺七寸神仪明秀读书万余卷一事不知以为深耻善琴棋工草隶未弱冠齐高帝引为诸王侍读除奉朝请虽在朱门闭影不交外物唯以披阅为务朝仪故事多所取焉家贫求宰县不遂永明十年脱朝服挂神武门上表辞禄诏许之赐以束帛敕所在月给茯苓五斤白蜜三斤以供服饵及发公卿祖之征虏亭供帐甚盛车马填咽咸云宋齐以来未有斯事于是止于句容之句曲山立馆自号华阳陶隐居沈约为东阳郡守高其志节累书要之不至永元初更筑三层楼弘景处上弟子居中宾客仅至其下与物遂绝唯一家僮得至其所本便马善射晚皆不为唯听吹笙而已特爱松风庭院皆植松每闻其响欣然为乐有时独游泉石望见者以为仙人性尚奇异顾惜光景老而弥笃尤明阴阳五行风角星筭山川地理方圆产物医术本草帝代年历以筭推知 【按本传弘景筭汉熹平三年丁丑冬至加时在日中而天实以乙亥冬至加时在夜半凡差三十八刻是汉历后天二日十二刻也又以历代皆取其先妣母后配飨地祗以为神理宜然硕学通儒咸所不悟深慕张良为人云古贤无比齐末为歌曰水丑木为梁字及梁武兵至新林遣弟子戴猛之假道奉表】 尝造浑天象高三尺许地居中央天转而地不动以机动之悉与天相会云修道所须非止史官用之齐末议禅代弘景引图谶数处皆成梁字武帝既早与之游及即位后恩礼愈笃书问冠盖相望每得其书烧香虔受帝使造年历至己巳岁而加朱点实太清三年也 【是年侯景台城帝崩】 国家每有吉凶征讨大事无不前以咨询月中常有数信时人谓为山中宰相二宫及公王贵要参候相继赠遗多不纳受天监四年移居积金东涧自隐处四十许年逾八十而有壮容仙书云眼方者寿千岁弘景末年一眼有时而方简文钦其风素召至后堂以葛巾进见与谈论数日而去甚敬异之无疾自知应逝逆克亡日为告逝诗大同二年卒时年八十五颜色不变屈伸如常香气累日氛氲满山 【弘景既得神符秘诀以为神丹可成而苦无药物帝给黄金朱砂曾青雄黄等后合飞丹色如霜雪服之体轻及帝服飞丹有验益敬重之尝画作两牛一牛散牧水草之间一牛着金笼头有人执绳以杖驱之武帝笑曰此人无所不作欲效曳尾之龟岂有可致之理曾梦佛授菩提记名为胜力菩萨乃诣鄮县阿育王塔自誓受五大戒天监中献丹于武帝中大通初又献二刀其一名善胜一名成胜并为嘉宝】 诏赠太中大夫谥曰贞白先生不娶无子从兄以子松乔嗣所著学苑百卷孝经论语集注帝代年历本草集注效验方肘后百一方古今州郡记图像集要及玉匮记七曜新旧术疏占候今本草方书独行于世 【弘景逆知梁祚覆没制诗云夷甫任散诞平叔坐论空岂悟昭阳殿遂作单于宫诗秘藏箧里化后门人方稍出之大同末士人竞谈玄理不习武事后侯景篡果在昭阳殿】
　　　　杨义和
名羲句容人幼而通灵与二许结神明之交博学工书为公府令兴宁乙丑众真降所居后乘云驾鹤仙去云 【羲以经诰传许迈弟穆穆传子翙小字玉斧】
　　　　桓闿
事陶隐居于茅山华阳馆执爨日常修默朝之道后乘白鹤翀举又有李明长官避世不仕隐居句曲郁冈山丹成升玄洲今旧迹存焉
　　　　王远知
系本琅邪父昙选为陈扬州剌史毋昼寐梦凤集其身因有娠浮屠宝志谓昙选曰生子当为世方士远知少警敏多通书传事陶弘景传其术为道士又从臧兢游陈后主闻其名召入重阳殿辩论超诣甚见咨挹隋炀帝为晋王镇扬州使人邀见少选发白俄复鬒帝惧遣之后幸涿郡召远知见临朔宫帝执弟子礼咨质仙事诏京师作玉清玄坛以处之及幸扬州远知谓帝不宜远京国不省高祖尚微远知密语天命武德中平王世充秦王与房玄龄微服过之袁知未识迎语曰中有圣人非王乎乃谂以实远知曰王异日必为太平天子愿自爱太宗立欲官之苦辞贞观九年诏即茅山为观居之忽谓其弟子潘师正曰吾少也有累不得上天今署少室仙伯吾将行即沐浴加冠衣若寝者遂卒或言寿盖百二十六岁云遗命子绍业曰尔年六十五见天子七十见女君调露中绍业表其言高宗召见嗟赏追赠远知太中大夫谥升真先生武后时复召见皆如其年又赠金紫光禄大夫天授中设谥升玄见唐史 【时有徐则隐天台山亦为炀帝所礼唐有潘师正司马承祯吴筠季含光隐茅山宋有朱自英刘混康皆遇知世主自魏元君以道术传杨羲由许穆陆修静陶弘景以下皆名宗师令四十六传见茅山志】
　　　　邱浚
字道源黟县人天圣中登进士第因读易至损益二卦自此能通数知未来兴废早岁游华阳洞求为句容令秩满以诗寄茅山道友曰鸣凤相邀览德辉松萝从此与心违孤峰万仞月正照古屋数间人未归欲助磨虞开有道深惭茅许劝忘机明朝又引轻帆去紫朮年年空自肥历官至殿中丞尝语家人曰吾寿终九九后在池州一日起盥沐索笔为春草诗诗毕端坐而逝年八十一及殓衣空众谓尸解太守滕甫为记其事葬于九华山后数年有黄衣人持浚书抵滁州家人启封人忽不见书言吾本预仙籍以推步象数谪为泰山主宰云 【按句容县志景佑中浚以卫尉寺丞知县事能明天文有占星台】
　　　　释宝志
释宝志者不知何许人有于宋太始中见之出入钟山往来都邑年已五六十矣齐宋之交稍显灵迹被发徒跣语嘿不伦或被锦袍饮啖同于凡俗恒以镜铜煎刀镊属挂杖负之而趍或征索酒肴或累日不食预言未兆识他心智一旦中分身易所远近惊赴所居噂（口沓）齐武帝忿其惑众收付建康狱旦日咸见游行市里既而检校犹在狱中其夜又语狱吏门外有两舆食金钵盛饭汝可取之果是文惠太子及竟陵王子良所供养县令吕文显以启武帝帝乃迎入养之宝志乃忽重着三布帽亦不知从何得俄而帝崩文惠太子豫章文献王相继卒齐亦于此季矣灵味寺沙门释宝亮欲以衲被纳之未及有言宝志忽来牵被而去蔡仲熊尝问仕何所至了自不答直解杖头左索绳掷与之初莫能喻后仲熊官至尚书左丞方知言验梁武帝尤深敬事尝问年祚远近答元嘉元嘉帝欣然以为亨祚倍宋文之年虽剃须发而常冠下裙谓纳袍故俗呼为志公好为谶记所为志公符是也高丽闻之遣使赍绵帽供养天监十三年卒将死忽移寺金刚像出置户外语人曰菩萨当去旬日无疾而终王筠尝至庄严寺志遇之与交言欢饮至亡敕命筠为碑盖先觉也 【高僧传云宝志本姓朱氏金城人少出家止江东道林寺修习禅业尝于台城对梁武帝吃鲙昭明诸子皆侍侧武帝曰朕不知味二十余年师何为尔志乃吐出小鱼依然鳞尾帝深异之今秣陵尚有鲙残鱼也天监五年冬旱雩祭备至而未雨忽上启云愿于光华殿讲胜鬘经请雨即使沙门讲滕鬘经竟夜便大雨天监十三年无疾而终葬于钟山独龙之阜仍于墓所立开善寺敕陆倕制铭于冢内王筠勒碑文于寺门】 宋大中祥符五年诏于龙图阁取太平兴国中舒州所获志公石以示辅臣上作诗纪其事又作赞目曰神告帝统石仍加谥志公曰真觉遣知制诰陈尧咨诣蒋山致告其后又加谥道林真觉令天下公私无得斥志公名高宗绍兴中加谥慈应今天历戊辰加号道林真觉慧感慈应普济禅师 【案金城在蒋山北世传朱氏汲井闻应巢中儿啼而得宝公云】
　　　　帛尸黎密
西域师子国王子以国让弟为沙门晋永嘉中到中土止于太市王丞相导一见奇之以为吾之徒也塔寺记云尸黎密寺宋曰高座在石子冈尸黎密常行头陀卒于梅冈晋元帝于冢边立寺因号高座高座道人不作汉语或问此意简文曰以简应对之繁
　　　　杯渡
杯渡者不知姓名常乘木杯渡水往来京师多在延贤寺神异不可备记宋元嘉三年入东行至赤山死还葬覆舟山
　　　　法度
黄龙人齐时游金陵明僧绍隐居摄山待以师友及亡舍所居为栖霞寺
　　　　菩提达磨
自西域达南海广州梁武帝诏赴京师车驾为出郊迎之延居内殿时帝崇信释典常舍身为奴宝志云光诸师以神异讲说见重达磨意不与之同乃弃去居河南嵩山以所传佛衣砵授弟子慧可为南来第一祖云
　　　　赵僧岩
北海人寥廓无常人不能测所友刘明善为青州欲举为秀才大惊指衣去后忽为沙门栖迟山谷常以一壶自随一旦谓弟子曰吾今夕当死壶中大钱一千以通九泉之路蜡烛一挺以照七尺之尸至夜而亡时人以为知命
　　　　藏法师
梁开善寺僧初与何胤遇于秦望山后还都卒于钟山卒之日胤在吴中波若寺见一僧授以香炉奁并函书云发自扬都呈何居士言讫失所在函中乃庄严论世中未有访之香炉乃藏公所常用者
　　　　融禅师
俗姓韦本润州延陵大族年十九通经史从茅山吴法师落发出家入牛头山幽栖寺北岩之石室修道虎鹿驯伏数有灵异唐贞观中四祖信禅师传达磨心印在蕲州双峰知融可以传道遂来山中授以法要后寺僧日多融自往南丹阳负米相去八十里负米石有八斗供三百人食住建初寺卒葬鸡笼山号一代祖师其寺与山遂号祖堂云
　　　　木平和尚
不知何许人南唐保火初征至阙下倾都瞻礼阗咽里巷金帛之施日积数万常出入宫禁中他日从上登百尺楼上曰新建此楼制度佳否木平曰尤宜望火上初不喻其旨居数载木平卒淮甸大扰自寿阳置烽候以应龙安山旦夕上多登览以瞻动静又上最钟爱庆王王方幼学上问寿命几何木平曰郎君聪明哲智预知六十年事寿当七十是岁疾终年十七盖反语以对也 【世说木平初见后主李煜挂木瓶杖头煜出（焱欠）不见问曰和尚何在木平引瓶自蔽诡曰某在此噪浴煜拜之木平曰陛下见群臣勿言某在瓶中浴煜笑曰和尚见人亦勿道吾拜汝后为建寺宫侧本名木瓶寺盖类志公持刀镊尺拂之意云】
　　　　酒秃
姓高氏骈族子弃家祝发博极群书善讲说而脱略跌宕无日不醉后主召讲华严梵行一品赉金帛甚厚即日尽送酒家日夜剧饮醉则从小儿数十浩歌道中歌曰酒秃酒秃何荣何辱但见衣冠成古丘不见江河变陵谷一日醉死石子冈 【按庆元志唐有钟山昙璀禅师顾氏吴郡人初谒融禅师悟大旨晦迹钟山南唐清凉院休复悟空禅师王氏北海人告寂国主为建塔又清凉院法眼文益禅师鲁氏余杭人周显德五年告寂国主于江宁丹阳乡造塔即无相院塔也当于宫中观牡丹赋诗有云发从今日白花是去年红何须待零落然后始知空北梦琐言以为后主时事非也又有牛头智威禅师法持禅师毗陵芙蓉山大毓禅师金陵清凉明禅师金陵奉先深禅师金陵龙光院澄禅师金陵钟山章义禅师道钦禅师金陵报慈道场文遂导师金陵报恩元则禅师金陵凈德道场达观禅师金陵清凉法灯禅师金陵报恩法安慧济禅师升州奉先寺净照禅师并见传灯录今不详载】
　　　方伎
　　　　李南
