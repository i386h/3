<!-- { "loadSidebar": true } -->
燕雀湖在城东二里流入青溪古老相传今斜桥即走马桥桥之东有水平阔是也或云今惟政乡白荡湖即其地 【舆地志云走马桥东有燕雀湖穷神秘苑曰梁昭明太子在东宫有一琉璃碗紫玉杯皆武帝所赐既薨置梓宫后更葬开坟为阉人携入大航有燕雀数万击之为有司所缚乃获二宝器帝闻惊异诏以赐太孙封坟之际复有燕雀数万衔土以增其上坟侧今有湖后人因名燕雀湖】 
娄湖在城东南一十五里周回一十里溉田二十顷水流入舰澳 【舆地志云娄湖苑吴时张昭所创有湖以溉田宋时筑为苑张昭封娄侯故谓之娄湖】
　　溪涧
举善溪在溧阳州南三十里源出广德诸山至此聚而为溪合于高友溪
楚王东西二涧在茅山 【楚桓王来游憩此因名旧记云崇禧观东二涧是也并华阳洞天三水合流直至崇禧观门前】 
落马涧一名南涧在江宁县南五里东北流入城壕 【宋孝武讨元凶劭劭军败人马倾满涧中时人呼为落马涧陈亡涸竭戚氏云南史有南涧寺庆元志曰南涧即今落马涧寺不详其所宋有南涧楼见荆云诗此地近犹呼落马涧比年始题其榜曰跃马涧人皆呼为跃马涧矣】 
蘼芜涧在上元县城东三十里青龙山前路出檀桥 【金陵故事齐处士刘瓛居此瓛为儒林之宗仕至四十未婚其友为娶王氏乃诣涧折蘼芜而去因名蘼芜涧】 
王涧今蒋帝庙侧缘山涧是
东涧在钟山宝公塔西宋熙寺基之东 【石迈古迹编云梁处士刘吁隐居之所吁尤精释典尝听讲钟山诸寺因卜筑宋熙寺东涧有终焉之志】 
鹤台涧在句容县大茅峰东北尝有群鹤往来于此涧后有道士张元之筑台居焉
宜春涧在中茅峰东白云亭南水甚甘旱不涸任真人就东流水合丹正古洞天馆之前也
碧柰涧在大茅山西二里 【昔有僊人展上公于此积碧柰货丹砂故名茅山志云郭四朝真人于此种柰未详孰是】 
冷水涧在句容县玉晨观北 【茅山志苍龙溪在良常山西俗呼冷水涧也】 
流杯涧在句容县雷平山西大路下
陶塘涧 【见茅山志】 
九曲涧在句容县自大茅山左胁支流而达于菖蒲涧
大涧在金菌山东
亭水涧在句容县北三十里亭山南绕县城东与赤山涧水合流下百堽堰
丁公涧在溧水州南三十五里
冷水涧在溧水州东南十里自荆塘西流五里凡九曲入石臼湖
上湖涧在溧阳州西南六十里源在广德军来北流入县界合于白云溪
　　河港
古漕河一名靖安河自靖安镇下缺口取道入仪真新河八十余里 【吴聿靖安河记略曰江出岷山道峡与荆湘沅澧至洞庭积为巨浸合沔水经浔阳东邀彭泽别为九道会为中江东北至南徐州为北江入于海惟中江自湖口合流而下奔放荡潏吐吞日月山或矶之则其势悍怒触舞大艑兀若转梗至其广处旷数百里断岸相望仅措一发而舳舻上下中流遇风则四顾茫然亡所隐避自金陵抵白砂其尤者为乐官山李家漾至急流浊港口凡十有八处称号老风波而玩险阻者至是鲜不袖手东南漕计岁失于此者什一二宣和六年发运使卢公访其利病得古漕河于靖安镇之下缺口谓其取径道于青沙之夹趍北岸穿坍月港繇港尾越北小江入仪真新河以抵新城下往来之人高枕安流八十余里以易大江百有五十里之险实为万世之利役之始兴扬子六合上分治其所临之地云】 
护龙河即旧子城外三面壕也阔十二丈其水自东城壕入遶东面者即古清溪一曲在西北者接潮沟运渎珍珠河详见古迹篇
新河在白鹭洲西南流通大江二十余里旧史金人河今呼为新开河 【韩世忠碑云建炎四年金人入侵车驾幸四明王闻之亟以舟师赴难乌珠闻王在京口遽勒三十万骑北还王遂提兵截大江以邀之相持黄天荡四十八日乌珠势危自知力惫粮竭或生他变而王舟师中流鼓枻飘急若神凡古津渡又皆八面控扼生路垂绝一夕潜凿小河自建康城外属之江以通漕渠幸风波少休窃载而逃内翰汪藻建炎间奏议云敌于钟山雨花台各创大寨抱城开两河以护之】 
芦门河在上元县长宁乡去县六十里一名金人河 【景定志云芦门河在芦门漾之侧建炎间始开以通真州亦名金人河今黄天荡南王谏议芦场内是其处按此河以金名而不述其所以名意汪藻内翰所谓金开两河则此河与新开河皆金所开者否则无因以金名也今按世忠碑谓凿小河自建康城外属之江则为新河明甚然去黄天荡甚远又考建康年表乌珠不得去或教于芦场地凿大渠二十余里上接江口出世忠之上又傍冶城西南隅凿渠成次早出舟世忠大惊金人悉趍建康世忠尾击败之详其事势当自金山脱走之后沿江南岸引行先于黄天荡南芦场凿渠出江口以通建康而后又于冶城西南凿渠出江故芦门新开二河皆名金人河乌珠自新河出江则去黄天荡远而海舟无风不能及矣世忠碑文不详故启后疑汪藻谓抱城开两河或即指此戚氏志谓今芦门河惟芦（艼去丁改发）出焉亦可见其非江之经流也】 
珍珠河在宋行宫后 【乃昔陈后主泛舟乐游之河忽遇雨浮沤生宫人指浮沤曰满河珍珠因名焉此河通护龙河至太平桥西分两派一派出栅寨门一派出秦淮宋嘉定间李（王玉）开浚以泄霖涨见水底有大（上沙下木）板乃止今堙塞殆尽阔处犹五丈戚氏云前志及史传不见所起疑即运渎之旧】 
小新河在东门外土桥之东 【嘉定八年西山真公为江东运副适遇旱蝗细民阻饥欲因役以饱之为养种园前一带河道浅狭乃拨钱米发下蒋山寺令主首继心差本寺僧行部役募五县人夫自土桥东开河欲至蒋山开至半山寺后桥亭遇石不可掘乃止】 
新林港又曰新林浦在城西南二十里阔三丈深一丈长一十二里旧经云三十里 【宋开宝八年曹彬等破南唐兵于新林港即此地李白新林浦阻风寄友人诗有云明发新林浦空吟谢朓诗送友人游梅湖云暂行新林浦定醉金陵月又韩翃送客游江东诗云若到新林江口泊吟诗应赏谢玄晖盖玄晖有新林向板桥诗也】 
下蜀港在城东北一百里句容县北六十里 【唐世置盐铁转运使在扬州宋发运使在真州皆于江南岸置仓转般仓下蜀镇北有仓城基并盐仓遗址尚在后有河入大江里俗呼曰官港即古漕河也】 
竹筱港西至靖安东至石步南至直渎北临大江属上元县金陵长宁两乡由靖安港口至城二十里由石步港口至城四十里在唐世纪曰竹筱港今呼竹筱夹港上置巡检司 【景定志云迩时于靖安港口得杨吴所铸锭石云吴顺义元年都城铸】 
石步港在上元县长宁乡去县四十里 【石迈古迹编云摄山西花林市之东有浦曰石步港西连竹筱河北至大江】 
城壕绕城阔二十五丈周四十五里其水引钟山南源即古清溪经流故迹绕城东北复南出月子河过秦淮南经伏龟楼而西接大城港其在西北者亦与古清溪故道通流自西入秦淮
斗门按图经在秦淮南北岸天圣中上元溧水等县积岁水为害知府马亮始开畎壅置东西斗门各一引水入大江救田甚多
海口闸即古迹行宫闸名
　　沟渎
潮沟吴大帝所开以引潮接青溪抵秦淮西通运渎北连后湖其旧迹在天宝寺前 【天宝寺故基在今城东北角外西一里长寿寺前】 实录云潮沟东发青溪西行经古承明广莫大夏等三门外西极都城墙对今归善寺西南角南出 【归善寺故基在今城北鸡笼山东】 经阊阖西明二门接运渎 【在西州之东今笪桥西】 南流入秦淮 【干道南北桥河是也】 其北又开一渎经栖玄寺门 【寺在覆舟山西南鸡笼山东北】 至后湖以引湖水至今俗亦呼为运渎其实古城西南行者运渎自归善寺门前东出至青溪者名曰潮沟其沟东头已堙塞纔有处所西头则见通运渎石迈古迹编曰按建康实录所载皆唐事距今数百年其沟日以堙塞未详所在今城东门外西抵城壕东出曲折当报宁寺之前亦名潮沟此今世所开非古潮沟也 【按徐铉有和锺大监泛舟诗云潮沟横趣北山阿张忠定亦有诗云潮沟一面已生蒲则是南唐及宋初潮沟古迹犹在也东南利便书曰古城向北秦淮既远其漕运必资舟楫而濠堑必须水灌注故孙权时引秦淮名运渎以入仓城开潮沟以引江水又开渎以引后湖又凿东渠名青溪皆入城中由城北堑而入后湖北其大略也自杨溥夹淮立城其城之东堑皆通淮水其西南边江以为险然春夏积雨淮水泛溢城中皆被其害及盛冬水涸河流往往干浅宋隆兴二年张孝祥知府事奏秦淮流经府城正河自镇淮新桥入江其分派为青溪自天津桥出栅寨门入江栅寨门近地属有力者因筑断青溪水口创为花圃为游人翫赏之地每久雨水暴至则正河不能急泄水势于是泛滥城内居民被害今欲复通栅寨门使青溪径直入江则城内永无水患及汪澈继孝祥知府诏澈指定以闻澈言开西园古河道通栅寨门尤便从之戚氏云秦淮水源甚远小川流入者众又古来贮水湖衍后世筑为圩田日多每夏雨暴至江湖复涌水即泛溢皆经流城内一河入江自源及委所过不计几桥凡过一桥必为木石岸堰束扼及居民筑土侵狭河道故水失其常横流弗顺是以必资栅寨门河及长干桥下河分泄其势其关于国赋民食者非轻如云通便舟楫特是小事自前如孝祥所言止谓城内被水然多不过数日即退其害亦轻若观乡外圩田则始见其害可畏尔上元江宁溧水多赖圩田农民生计居处皆在圩中每遇水至则举村阖社日夜并力守圩辛苦狼狈于淤泥之中如御大寇幸而雨不连降风不涌浪可以苟全一岁之计其或坏决则水注圩中平陆良田顷刻变为江湖农民颠沛流离哭声满野拏舟结筏走避他处国赋民食两皆失之是皆水不安流之故尔至元五年己卯行台大夫呼拉噶齐令有司开浚天津桥下古沟东起青溪西抵栅寨门至石头城下水道复通公私便之】 
御沟在古御道两旁岁久堙塞 【南史桂阳王休范举兵杜黑骡乘胜渡淮黄门侍郎王蕴伤重踣于御沟之侧实录云朱雀门北对宣阳门相去六里名为御道夹开御沟岁久堙塞今在城南御街两边俱有沟在居民屋下乃南唐所开非六朝旧迹】 
霹雳沟在城东五里 【荆公有诗云霹雳沟西路柴荆四五家】 
百丈沟一名百步沟在溧阳州南三里源出燕山相传其处田多高卬开沟以灌溉东流合于白云径下入太湖
铁冶沟在钟山乡马鞍山下有地三亩余皆铁近水垠通小港耆老呼为铁冶沟 【梁时作三埧堙淮水以灌寿州一于寿州一于荆山一于盱眙久不能成聚江南之铁融液载往淮筑之上种榆柳一夕崩坏声闻数里弃所聚之余铁于此至淳佑七年赵都督葵于其旁置炉（革）十数以铸铁炮匠人烹凿地坚不可入乃已】 
直渎在城北隶上元县钟山乡去城三十五里阔五丈深二丈西至霸埂东北接竹筱港流入大江旁有直渎山直渎洞吴后主所开渎道直故名曰直渎 【舆地志云白下西南有蟹浦蟹浦西北有直渎伏滔北征记云吴将军茔墓有王气孙皓恶之乃凿其后为直渎晋□□举兵温峤帅师救京师遣之王愆期等为前锋按直渎即此地杨修诗注云渎在幕府山东□□十四里阔五丈深二丈初开之时昼穿夜凿开塞经年不就伤足役夫卧其侧夜见鬼物竭蹶因嗟曰何不以布囊盛土弃之江中使吾殚力于此伤者异之有司如其言渎乃成】 
