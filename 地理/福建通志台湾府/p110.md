<!-- { "loadSidebar": true } -->
　　国朝儒士王曾儒妻郑氏，名月娘，南安人。年十九归。逾年，曾儒卒。翁以贫故，欲速葬之。月娘乞稍缓之。越数日，白其翁，愿从夫葬。翁嘱劝止之。月娘曰：『吾当夫沈剧时，以死许之，义不可移』。投缳而死。祀节孝祠。

　　王寻妻阮氏，名荫娘，漳州人。父操舶为生。年十六，归王寻。寻隶行伍。于归后，未有生育，抚夫仲兄子如己出。夫殁，夫仲兄某来哭殡毕，氏请所抚侄为夫立后，欲自经。仲防之密。乃设计醉仲以酒，遂严妆洁服从容就缢。事在康熙二十二年。祀节孝祠。

　　黄研妻王氏，夫亡无子，持丧至大祥，自缢死；时年十六。

　　黄尚志妻吴氏，年十八无出，夫殁方殓，潜出赴水而死。

　　金仁妻黄氏，名明娘。年十七归金仁。越三年，仁卒，无嗣。夫弟尚幼，忍死以养舅姑。七载，姑亡，舅老且病，氏奉养备至，久而不懈。舅仁，氏寻病笃。母家欲延医，氏却之曰：『吾不即从夫死而延此十载残喘者，为舅姑也，吾何以生为』！遂不药而卒。

　　陈某妻颜氏，为强暴所逼，不从，自缢。

　　嘉义县

　　节孝

　　国朝番妇大南蛮，诸罗目加留湾社番大治妻也。于归后，治家勤俭，事姑相夫，克尽和敬。年二十，夫殁，愿变俗不再适，乃引刀誓曰：『妇发可封，妇臂可断，妇节不可移也』！力耕以抚其子，守节三十七年如一日，有司以闻。

　　吴庆荣妻高氏、刘源由妻江氏，俱乾隆间旌。

　　诸生萧世华妻李氏，嘉庆间旌。

　　陈仲卿妾王氏，年十九，嫡早丧，遗孤应选甫八岁。王抚嫡子如所生。延师课督，应选长游庠。

　　节烈

　　国朝赵越妻严氏，猝遇暴逼，不从，自缢死。事闻奉旌。

　　苏智妻林氏，为强暴所逼，不屈被害。事闻奉旌。

　　欧预妻王氏，名芼娘，年二十适预。逾年预卒，氏哀毁悲号，治丧尽礼。既卒哭，沐浴更衣，自缢死。

　　彰化县

　　节孝

　　国朝翁昌龄妻林氏，年二十寡，食贫抚孤，守节弥厉。乾隆间旌。

　　杨振科妻郑氏，林炽妻杨氏，上二人嘉庆间旌。

　　曾盛世妻许氏。

　　节烈

　　国朝汪门双烈，姑妇也。姑刘氏，妇余氏，素慈孝。雍正九年，大甲西番作乱，焚杀居民。姑急谓妇曰：『义不可辱，当各为计』。语毕，遂自刎。妇方抱姑尸而哭，逆番猝至，遂触垣死。乾隆间旌。

　　参将罗万仓妻蒋氏，夫杀贼阵亡。讣至，氏投缳死。事闻，奉旌。万仓，陕西宁夏人。

　　杨联盛妻颜氏，殉寇乱死。祀忠烈祠。

　　康某妻吴氏，姑韩氏素不贞，引吴某逼氏，不从，乃以治囚法搒挞无完肤，卒不屈。某怒，持刀剸氏腹而死。事闻，旌氏烈，逮某及韩伏法；道光七年事。

　　朱氏女，名群姑。乾隆六十年陈周全之乱，县陷。父澜摄邑令，死之。女年十三，惧辱，与兄嫂鲁氏同投水而死。俱闻，并旌其烈，从祀节烈祠。澜，浙江仁和县人。

　　刘亨基女，名满姑。年十七，林爽文乱，贼陷彰化，基为乱贼所杀。女同家人赴池，水浅不得死。贼扶女出。女切齿骂贼不绝。贼以刀划其口，喷血丈余而亡。一门同死者十三人。

　　附台湾镇刘廷斌女义烈事：女随任台阳，父没，眷属十七人南渡，盗尽杀之。女以丽故，独不杀。一客以附舟哀，亦不死。盗挤客于岸，虏女及橐金归晏海，无有知者。时道光八年也。越十余稔，女诇其地观音寺，名剎也，往礼佛。僧以从伙，讶官眷，献茶。女顾之，辄■〈目咢〉眙。归省遇害事，悟即曩附舟客。复往，屏女从，召僧与语，授牒，戒毋泄，乃去。僧夜走数十里首诸丞，且告群魁聚饮期。丞请捕之，尽获。一鞫谳成，置之法。及絷四子，问女曰：『若何以处之』？曰：『妾忍死污合者，仇未报耳。仇报矣，若岂子哉』！遂手刃四孽而自经。

　　国朝千总陈再裕妾吴氏，同母简氏遇害；黄某妻江氏，许某妻罗氏，涂某妻詹氏，江某妻张氏，刘某妻罗氏；以上俱同治二年台匪滋事殉节。

　　侨寓

　　节烈

　　凤山知县王廷干妻张氏，咸丰三年，台匪滋事，氏同干姊孙王氏并仆苏升妻马氏、陈定妻丁氏、吕升妻蒋氏、黄源妻郑氏同时殉。

　　--以上录自重纂福建通志卷二百六十二。  
　 
方外

　　台湾府

　　李茂春字正青，龙溪人，明末举人。后居台而遯于禅，放浪山水间，跣足岸帻，旁若无人。构禅亭曰「梦蝶」，与诸僧诵经自娱。人号李菩萨。

　　澄声号石峰，海会寺住持。擅书画，好吟咏，尤善弈。时值苦旱，有司延以祈雨，屡验。

　　莲芳号藕船，住持三官堂。好吟诗，工书画，究医术。

　　照明字喝若，写兰菊飘逸绝伦。

　　附方外著述

　　浣花吟诗，台湾释莲芳撰。

　　--以上录自重纂福建通志卷二百六十三。  
　 

寺观

　　台湾府台湾县

　　竹溪寺在治东南，康熙二十二年建。嘉庆元年修。径曲林幽，清溪环拱，竹木花果，颇称胜概。颜其山门曰「小西天寺」。

　　黄蘗寺在北门外，康熙二十七年左营守备孟大志建。三十一年、三十二年僧募修。

　　海靖寺旧名海会寺，在永康里，即郑氏北园也。康熙二十九年，台厦道王效宗、总镇王化行改建为寺，亦名开元寺。嘉庆元年，提督哈当阿修，改今名。

　　广慈庵在东安坊，康熙三十一年建。

　　法华寺即李茂春梦蜨园，后僧人改建法华寺。康熙四十七年，凤山知县宋永清建前殿，祀火神，置钟鼓二楼。前后旷地，遍莳花果，起茅亭于鼓楼之后。乾隆二十九年，知府蒋允重建。殿宇巍峨，林木幽邃，备极胜概。

　　万寿寺在永康里，康熙五十年巡道陈璸建，为祝厘所。寺后有灵济井。

　　弥陀寺在东门内永康里，年久倾圯，康熙五十八年僧一峰至自武夷，募化重兴。

　　水仙宫在西定港口，开辟后商旅重建，壮丽异常。

　　超峰石观音亭，僧绍光建。

　　凤山县

　　元兴寺在城南鼓山麓。

　　泗洲寺在城西，前有潭一口，为放生池。

　　水仙宫在安平镇。

　　嘉义县

　　诸福寺在西门外，康熙四十六年建。

　　地藏庵在北门外，康熙五十六年北路营守备游崇功建。

　　南浦寺在南门外先农坛左，雍正五年建，乾隆十一年知县周芬斗修，并额今名。

　　弥陀寺在城南三里大陂上，乾隆二十三年建。

　　龙湖岩在开化寺赤山庄。闽人谓寺为岩。环岩幽邃，前有潭名龙湖，中多植荷花，左右列树桃、柳、青梅、苍桧，远山浮空，宛入图画。

　　大山岩，未详创建年代。岩极峻耸，顶圆平，广可数亩，僧舍在焉。寒花古木，遍列阶前，烟景溪山，俱来目下。

　　观音宫，一在咸水港，一在开化里。

　　彰化县

　　观音亭在县署右，雍正二年知县谈经正建，乾隆十八年里人重修。

　　虎山岩在治南燕雾保，乾隆十二年里人赖光商募建。

　　碧山岩在治东南半线保，乾隆十七年住僧募建。

　　定公庵在城西北，乾隆二十六年里人合建。

　　淡水厅

　　大士观在新真山西云岩，乾隆十七年建。

　　澎湖厅

　　观音宫在妈祖宫西侧，康熙三十五年游击薛奎建。

　　--以上录自重纂福建通志卷二百六十五。  
　 
杂录

　　外祀

　　明万历元年秋七月，漳泉贼犯福宁州，把总刘国宾战死。

　　贼屠塘头堡，航海犯松山，官兵拒战，败绩。

　　冬，广东海寇林凤犯福建，总兵胡守仁击走之。

　　时寇盗略尽，惟凤遁钱澳求抚，广督云翼不许，遂自澎湖奔东番魍港，为胡守仁所败，追至淡水洋沈其舟，凤复入潮州。

　　八月（年），倭犯澎湖东澳。

　　十年，浦城贼流劫福宁州。

　　十一年夏四月，龙溪县民吴双引等谋作乱，伏诛。

　　双引等谋袭郡城，会久雨，城东南隅圯数丈，双引以为天助，乃积刍府前涂嵩家，约其党潘国佐等装器械南河舟中，约举火为号。贼有黄疆者，素德于谢氏，私语其故。谢固要疆首于指挥甘氏，私密遣卒环嵩家前后伺守。署府推官丁此吕、督捕同知沈锐搜获引等八人。国佐等见城上不举火，知事泄，各逸去。次日，悉捕获之。余党日布讹言，城中惶惧。巡海道徐秋鹗廉获首孽，置诸法，讹言始息。

　　十四年，倭谋寇福建不果。

　　倭将大举入寇，虑琉球泄其谋，令毋入贡。时同安人陈甲行商琉球归，上其事于巡抚赵彦鲁。倭闻有备，乃寝。

　　十六年冬十二月，莆田县民柯守岳等作乱。

　　守岳，邑广业里下溪人。妄言惑众，扮鬼面，大耳长髯，垂帘受揖。免洋奸民曾廷邦及畬民雷五等附和之。宣言海上游天王有神异兵机，欲图天下。从者鼎沸。守岳立赤帜，以书生陈文章为参谋。是月二十三日自涂靡坑拥至枫岭亭，燃炳集齐。及乌山炮声三不起，众骇散，存者不过五六十人，守岳等遂逃回涂靡坑，招纳凶徒期再举。畬民囊豚毛走报百户高泰、王元阳。泰、元阳亟诣分守冯孜告变。孜遣把总期全领兵百余哨探，全不敢进。

　　十七年三月，巡抚周寀遣兵平之。

　　是年正月十五日，守岳等率众直趋院埔竖帜，大书「游天王镇江山救万民」九字，遂剽掠永福县之五都。寀遣把总王子龙督兵循永福抵贼营。三月朔日，战于大洋，斩贼酋邱汝夫等，余党奔散。胡全与哨官何维德、陈文正分路追捕，获雷五等十余人。初三日，贼复聚。乡勇黄子敏突战死。知县孙继有募兵平之。守岳及其党皆就擒，伏诛。

　　十八年夏四月，漳州府饥民作乱，知府李载阳捕平之。

　　二十年春二月，长泰县民蔡扬中等作乱，伏诛。

　　扬中等修斋聚徒，谋乘夜袭县城。邻人蔡炳密白其事于知县李学诗，捕扬中等，一鞫尽服。适延平推官罗心尧以行部至长泰，再讯，具得其实，同谋者满纸。心尧密谕学诗捕素无赖数人，与扬中等俱解府。郡守李载阳谓反形未具，宜释之。学诗泣争乃返。诸贼系之狱。余党约三月朔日夜举事，贼党误听，于二月晦日夕诸贼戕狱卒突入县衙，学诗身被数刃。贼以为令毙，纵火登城杀守卒，喊声震地。应者以非期不至。贼斩北关出。日午，为乡兵所擒。

　　二十二年夏五月，福州府饥民作乱。

