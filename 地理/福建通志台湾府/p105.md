<!-- { "loadSidebar": true } -->
　　陈谦，诸生，海澄公黄梧婿也。性豪迈，梧最爱之。城将困，倾赀佐军将数百人守东门。伺贼方晏，开门击之。被执，死之。张济者，梧侄婿也，为平和巨族。海寇将至，或劝之遁。济曰：『受黄氏恩多矣，临难不可去』！乃将兵击贼。城陷被执。黄芳名，梧胞侄也，亦诸生。芳度使掌北门，被执。黄翼、黄香，皆梧族。翼性孝，同梧纳土归诚，调同安，升水师右路总兵，因误失职。芳度令守西门，被执。九子暨全家殉难。香掌火攻，屡破贼。蔡隆，邑人，以军功升副将，守南门。朱武，泉人，为随标游击。陈骥，平和人，原任水师右营游击，骁勇善战，守西门。与同县参将赖升，俱城陷被执，不屈死。吴友，平和人，因乱募兵同芳度守御，中贼炮死。事闻，赠荫有差。

　　林芳字芬仲。康熙间，尝从征吴逆于洞庭湖，从征海澄、金门、厦门及澎湖、台湾。事平叙功，加左都督，累迁至广东韶州副将。康熙四十年，八排峒猺作乱，奉檄进剿。军分三路，芳居中。芳趋赴辕门白事，提帅望见，传语速去，不许下马。方就道，大风折其纛，军士失色。芳笑曰：『天欲令我潜师以掩之耳』。遂驰赴之。里八峒者，八排猺之一也，山深壑邃，古木丛杂，凡往来必上下攀援而后至；与七排互为猗角。官军无如何。至是芳直捣其巢，贼皆溃走。顾地势诘屈不可驻军，鸣金收众，将循旧径归。会瘴雾沵漫，咫尺不辨人马。峒猺乘机合攻，救援不至，芳以孤军冲突围中，衣絓于树，遂被害。时年五十八。千总陈溥中刃，伏芳背死。仆王申亦冒刃死。上闻震悼，檄三省会剿。明年，大军既集，峒猺惧，相率投诚，诛首恶九人。于是八排皆平。赐祭葬，并收王申骸附葬。子文祥，以诸生授陕西卫守备。孙亮声袭骑都尉。

　　许云字复旦（海澄县志作旦复），台湾水师副将。朱一贵之乱，云率兵五百从总兵欧阳凯出札春牛埔。明日，贼至，云挥巨刃跃马当先，子方度与仆吴国珍拥盾格杀，水陆弁兵继进，贼大败，退屯竿津林。明日，贼众数万俱集，凯被害，云冲突血战，刃数百人。自黎明至日中，矢穷炮尽，知事不可为，顾谓方度曰：『吾当以身殉国，尔速突围出，将安平、鹿耳门各炮填坏，无遗贼用。即赍印赴督署乞师复仇』！方度号泣而去。云复力战，身被数十创堕马，持短兵接战，犹手刃数十贼，势孤无援，左手被斮，乃厉声曰：『生不能杀尽逆奴，死必为厉鬼以歼汝』！贼怒磔之。事闻，赠拜他拉布勒哈番世职，赐祭葬，荫子弟一人以守备用，祀忠义祠；安平百姓复立五忠祠以祀焉。

　　方度从参将王万化征剿朱逆，以军功擢游击。府城既复，蓝廷珍擒戕害许云之黄龙，付其子方度，自行处死，以报父仇；台人快之。

　　张养以韬略上谒军门，擢水师后营把总。雍正十年，台湾北路番人为乱，养从台湾镇总兵吕某往剿。安营半线，未晨炊，番突至。养率所部精锐跃马迎敌，被围，救兵不至，马为田泥陷，犹力战。自午至申，流矢中鼻，卒。次日，敌窜，寻其尸，见养挺立田中，以两手拔矢，面如生；赐祭葬。乾隆二年，追封「忠义将军」，入祠祭。子耀武袭荫千总。

　　林国良父芳征台湾死事，赐世袭七代轻车都尉，国良以荫积阶至崖门总兵。嘉庆十三年，海盗屯舟九龙口，国良往击之。战甫合而红旗帮船且百号，回环相向。国良督将士抛掷火器，自辰至未，战益力。适黑旗帮船又至，势遂不支。国良素善跳荡，知事不可为，手利刃，跃上贼舟，连杀十数人，遂遇害。沿海居民赖国良为保，及其死也，巷哭相闻焉。

　　长泰县

　　戴玑字利冲。父■〈火定〉，遇岁祲，倾囷平粜。顺治九年，海寇告警，出赀募守，邑赖以安。玑先于己丑成进士，授户部主事，调吏部，出为湖广按察司佥事，领上江道。时滇黔梗化，军书绎骚，奸宄多乘关窃发。玑按部，遍履山川，得其阨塞要害，乃自岳州至嘉鱼立七汛，造哨船募兵巡逻，复设三汛于洞庭湖。自是三湘、七泽间晏如也。迁陕西布政司右参议，领西宁道，移广西布政司参议，领右江道。先是土酋韦兆熊构逆，玑至招抚之，而大酋唐应元复起，玑擒斩巨魁，诸蛮慑服。柳堡民输屯田租兼应户役，玑请免其役以苏民困。葺罗池司户二贤祠以风励后学，会裁缺归里。康熙十三年，耿逆结海寇围漳州，玑出家赀招乡勇从海澄公黄芳度捍御，贼遁去。十四年，海寇围漳城，玑子鏻为芳度守东门。鏻结纳死士，部曲最强。贼执玑至城下招鏻（府志作璘）降，玑大呼：『儿努力死守』！贼怒牵之去。城破，鏻死。玑叹曰：『儿能尽节，吾无憾矣』！十六年，大师复漳州，贼败走，玑得脱。十七年，贼又陷长泰，再被执。渠帅曰：『崛强老犹在乎』！幽之厦门，不屈，日诵正气歌以自壮。逾年，谓其子铣曰：『吾久辱，不死何为』！遂绝粒而死。

　　平和县

　　杨壮猷少有雄略。顺治十三年，从黄梧纳款，授参将。康熙二年，从征台湾，克复厦门、铜山；叙功迁副将。十四年，寇逼漳州，黄芳度遣壮猷往平和迎粤师。师未至而城破。十六年，大师克泉州，壮猷偕守备李良正复收旧旅，克复平和。复从剿蔡寅、吴淑，屡立战功。十七年，从提督黄芳世援海澄。五月，寇截要路，壮猷被围孤城。六月城陷，壮猷力战，兵尽矢穷，抗节死。先是上嘉壮猷绩，擢汀州总兵，未至而总督姚启圣已报壮猷殉难矣。赠「骁骑大将军」，谥「武烈」。子甫甲荫都司。

　　曾超群膂力过人，开十二力弓，矢无虚发。授同安营把总。乾隆五十二年，台匪林爽文滋事，从大学士福康安至台征剿。遇贼奋勇争先。至大城厝与贼战，阵亡，赐金一百两，祭葬，给云骑尉世职，袭次完时给恩骑尉罔替。

　　延平府南平县

　　吴洪，台湾城守营把总。逆匪林爽文乱，奉檄剿捕。乾隆五十一年，在竹堑、树林头村拒贼被戕。时同里千总陈桓璧拒贼大仑庄、把总官廷梅拒贼鹿仔革，俱被陷。并奉诏赏恤、祭葬、给云骑尉世职，俟袭次完给恩骑尉世袭罔替。

　　唐起龙由行伍拔外委。台匪陈周全滋事，与同里外委王洪同时被害，祀昭忠祠。

　　陈艺，武生，拔千总，缘事休致，寄居台湾。嘉庆十一年，蔡牵窜台，艺领乡勇剿捕，死之；赐祭葬，入祠祀，给云骑尉世职，俟袭次完给恩骑尉世袭罔替。

　　建宁府建安县

　　潘健，建宁右营外委。林爽文之乱，从守备唐昌宗征剿，力尽被戕。同县江海，下淡水营外委，亦从征阵亡。赐健子忠孝世袭云骑尉，海子大世世袭恩骑尉。

　　黄云台，武生，入伍，累迁至台湾城守左营守备，权下淡水都司。嘉庆十年，海盗蔡牵扰台湾，云台督兵剿捕，中贼炮死，赐葬祭，照都司阵亡例议恤，给云骑尉世职。同县魏灼由外委积劳至千总。十一年，奉檄领兵至三沙堵御蔡牵，同游击蔡魁剿贼船于古镇。贼众兵寡，力不能敌，与魁同被害。诏予恤，给弟凤仪袭云骑尉。

　　陈大恩以荫袭云骑尉，补守备。从征金川五载，大小数十战，叙功授湖北南协副将，迁永州镇总兵。乾隆五十二年，台湾林爽文乱，大恩从征，解诸罗县围。爽文既就俘，大学士福康安渡海，留大恩守台。北路余孽陈周全窃发，聚众围台郡。大恩率兵三百趋救，途遇贼数千，身先士卒，转战而前，至八卦山，伏发，围之数重，左右冲突不得出，乃仰天叹曰：『大恩从军绝域，许以死报国，幸不死，今为么■〈麻外骨内〉所困，命也！吾义不可辱』！引佩刀自刭死。

　　汀州府长汀县

　　林富，台湾镇南路营把总（并详宦绩）。康熙六十年，朱一贵之乱，檄富率兵为游击周应龙前驱，至赤山与贼战。贼稍却，富乘胜深入。贼厚阵围之，攒刺而死（平台纪略作周应龙逃归，贼攻凤山县，富战死）。赐荫一子卫千总。时有削职把总江先达、镇标右营领旗王奇生，俱力战殁于阵。乾隆五十三年，台匪林爽文攻陷三县，逼及郡城。王阳春从父天植在台湾。天植悉力堵御，命阳春招集义民剿寇，与千总吴见龙阵亡。外委蓝志纯、千总锺川旸于鹿仔港阵亡。天植以功加游击；见龙赐荫云骑尉，祀昭忠祠；志纯、川旸皆荫守备，川旸祀昭忠祠。嘉庆十年，征剿蔡逆阵亡者：把总余得恩，荫云骑尉；游击曾绍宠、把总罗于红、守备王维先、外委张朝龙，皆剿寇阵亡；陈得标、余廷标、彭应龙皆战殁；巫诏期、康云龙皆御寇被害；千总邱俊缉匪被溺；并祀昭忠祠。把总锺祥林换班被溺，荫把总（江先达以下不详何县人，曾绍宠以下不详何时事，附载于此）。

　　永定县

　　石琳，汀州镇标中营把总。康熙六十年，檄领汀镇兵至台湾换班，值朱一贵之变，琳力请助战，为贼所围殁于阵，与把总林彦（不详何县人）俱赐荫一子卫千总（并详宦绩）。

　　福宁府霞浦县

　　邱安国，乾隆五十一年以千总随剿台匪林爽文，与同县镇标右营外委陈烈、桐山把总郑日新先后阵亡。安国子振新、烈嗣孙廷森、日新子恒健并袭云骑尉世职。恒健历升游击，以事革职，寻卒，曾孙庆朝袭。

　　福鼎县

　　王奕魁字雨村，福宁左营千总。领兵进剿台匪林爽文，至硫磺溪，半济，贼薄之，魁奋勇力战。俄贼大至，力不敌，手刃数人而死。赠武略骑尉。妻锺氏闻报，不食，数日亦死。荫一子云骑尉世职。同县廖鸿飞，烽火营把总。率所部兵随军进剿。贼猝至，军溃，以火药自焚死。同时外委王旺、兵丁王振朝等八十九人皆被害。

　　宁德县

　　汤贵由福安行伍拔捕桐山营外委。林爽文构乱，随总兵郝壮猷渡台应援。行至硫磺溪遇贼，格闘死之，赏给云骑尉世职，俟袭完时给与恩骑尉罔替。子宝华袭补烽火营守备，卒，无子，以荣标嗣袭，现授闽粤南澳镇标左营外海水师游击，赠贵如其官。

　　台湾府凤山县

