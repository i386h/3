<!-- { "loadSidebar": true } -->
　　时文灿总督两广。香入广东，文灿欲召郑芝龙进剿。巡抚邹维琏疑芝龙与香有旧，留不遣。按察使曾樱以百口保芝龙，维琏乃许之。芝龙合广东兵击香于田尾远洋，香自焚死。

　　九年冬十月，漳平县贼和尚仔作乱；知县高光映讨平之。

　　是年，邵武府无为教倡乱。

　　十年春正月，流寇陈缺嘴犯永定县；署巡道潘融春、丁州知府唐世涵、知县徐承烈、巡检倪思震剿平之。

　　秋七月，山寇张维新、林覆等流劫龙岩县大池等处；知县邓藩锡诱擒之。

　　十二年夏六月，郑芝龙击败和兰于湄州洋。升芝龙为副总兵。

　　和兰酋郎必即哩歌最骁健，先后劫掠浙、闽海上，官军屡为所败。抚臣檄芝龙舟至湄洲外洋，与和兰遇。夷船高大，官军技无所施，伤者甚众。芝龙退泊枫亭港口，募渔船贯水者五十人，以竹筒贮火药，人各佩两筒，撑以舟，急至夷船边，钉筒发火。五十人者，浮浪而归。焚夷船五艘，郎必即哩歌大惊，自是不敢入闽境。

　　冬十一月，漳浦县寇李随等谋袭县城；署知县推官彭管捕擒之。

　　十四年，邵武府七台山寇作乱；杉关守将元体中讨平之。

　　十五年春正月，平和县贼梁良犯漳州府卫；千户徐廷寀督兵击走之。

　　是年，南安县民张六角等作乱。号青巾贼，破三洋寨，杀戮无算。

　　光泽县贼李东球作乱，守将元体中讨擒之。

　　东球自号百花英，与同邑赛花英兵聚众数千相攻击，光泽大震。体中率兵五百，讨擒之，余党解散。

　　十六年春三月，仙游县民陈尾等作乱；知县赵德荣偕邑绅唐显悦讨平之。

　　陈尾，邑西乡人，与胡细、李玉晶等煽乱，众逾万。显悦与德荣请于巡抚张肯堂、分守道施邦曜、总兵郑芝龙，先后发兵会剿；梁魁无漏网者。

　　夏四月，漳浦县山贼陈鸾、邱缙等作乱。

　　鸾、缙后俱就郑芝龙抚。

　　冬，贼崔马武犯诏安县。

　　守陴者夜擒谍奸细枭之，贼乃解去。

　　诏安县山贼余五姐掠四都，县令及所官督兵拒战，皆被执。武生沈致一、林惺南、许和公俱战死。次日黎明，县众合诸村精锐径捣文家寨贼营，夺县令及所官以归。

　　建宁县乡寇大起，署县事邵武府通判陈主谟擒斩之，覆其巢。

　　宁洋县民梁三作乱，知县陈良言剿平之。

　　梁三兄弟肆行劫掠，良言捕获其妻。三啸聚攻城要释。良言斩其妻首掷城下，率乡勇进剿之，遂溃散。

　　十七年春，平和贼梁良等寇龙岩、漳平二县。

　　二月，流寇犯永定县。

　　贼数千人围大埔不克，遂从金丰场至城下放火，焚东门桥及东南城外民屋，城中严备，贼退至湖雷村，掳掠六日。邑士王芝兰、民童傅一率乡兵追击，伏发被害。

　　是年，流寇何富等犯宁德县。

　　大田县盗起，署典史颜上观死之。

　　县境四乡皆盗，大肆焚掠，海寇卢绪乘机入犯，上观拒战死。

　　南安贼杜声闻寇永春县，驻防徐隆进死之。

　　流贼叶积犯诏安县，官兵追击之；积遁入广东。

　　宁洋县荫生廖淡修作乱，漳州知府金丽泽、参将颜荣等讨斩之。

　　淡修聚众蹂躏龙岩、漳平、宁洋间，丽泽荣率兵同漳平和县张重仕击之，斩淡修于西埔营。

　　--以上录自重纂福建通志卷二百六十七。

　　国朝顺治元年冬十月，山寇徐连陷云霄镇，遂攻漳浦县；明漳南道陈起龙御却之。

　　时邑中乏食，漳南道陈起龙自郡移驻县中，登陴守御，自分必死，衣里皆用印符。血战三日，贼死无数，城赖以全。檄长泰知县郁文初署县事，乃回漳州。后郑芝龙回安平镇，欲收起龙余众纳款我师，起龙坚执不可，解所著里衣示之，遂遇害。

　　广东贼萧声、陈舟等犯汀州府；明福建巡抚张肯堂遣兵援之，把总林深、郑雄死之。

　　声、舟等聚众数千，号阎罗总，剽掠南赣境上，渐逼汀州。肯堂遣兵五百援之。贼已札汀之古城镇，援兵径趋观音铺，堕贼伏中，被歼者三百余人。贼退屯瑞金境。是时锺凌秀余党有张恩选者，号猪婆龙，众数百扰上杭、永定间。客有说宁化知县于华玉曰：『贼势甚猖，而二党不附，可离而破之。今张抚军莅汀，公必监纪军事，首当招抚恩选。恩选降，阎寇虽不即灭，破而走之必矣』。华玉然之。

　　二年春正月，明福建巡抚张肯堂师驻上杭县。广东贼萧声、陈舟等间道犯汀州府，攻丽春门不克。

　　肯堂至上杭，以于华玉为监军。华玉用客言，张恩选果就抚。复招土豪宁文龙勒为一军。时声等由宁化之淮土出江西。华玉师至九江，为惠登相兵所抑，悉溃散，窜江、浙间。

　　夏六月，故明唐王聿键奔福建。闰六月，故明礼部尚书黄道周等以唐王聿键称号于福州。

　　秋，饶寇犯诏安县；故明官兵御于章朗埔，歼之。

　　冬十月，广东贼复犯归化县；故明巡道于华玉提兵御之。

　　贼抵归化城下，大治攻具。知县华廷宪告急。时华玉回闽，由职方擢上杭兵巡道，率所抚张恩选、宁文龙等援归化。贼闻援师大集，是夜遁。华玉张皇露布叙功，请题擢兵部侍郎。

　　三年春三月，仙游县黜生李芳声谋作乱，伏诛。

　　芳声纠贼谋袭县城。自伏北门城上为内应。邑绅唐显悦得报，令练总杨瑞风执之，贼遁。

　　夏四月，流贼袭陷诏安县。

　　杀故明唐王聿键所署官。义民陈习山、胡仲慥赴援，贼堕城遁。

　　龙岩贼黄德纯、吴宛遂等攻城；故明漳州总兵洪政、参将颜荣等合兵破之，斩宛遂。

　　广东贼萧声、陈舟等寇建宁县。

　　先是二年秋，故明益宗永宁王慈炎起兵兴国县，招谕阎寇声、舟等，尽降之。

　　其冬，慈炎败，阎寇四散剽掠。屯驻建宁县故明知县浦益光调兵御之，民稍安。四阅月乃去。

　　六月，广东程乡贼张大祥陷永定县。

　　宁化县民黄通作乱。

　　通本在城巨族，其祖迁居留猪坑。父流名结中宜村李留、李简、半寮村宁文龙为死党。流名后以祭祖归宗，犹雄视其族。族之无赖黄振者，不胜愤，拉杀之。族人计无所出，乃毁祖堂，投流名尸爇之，若为焚死者。流名有八子，长即通，鸣于官，而以父烬骨封墓于祖堂中。有司业知流名行不轨，心幸振之杀之也，不甚竟其狱。于是通始与其族构不解。凡黄族田产附近留猪坑者，通皆据而有之。邑俗以二十升为一桶，曰「祖桶」，及粜则桶一十六升，曰「衙桶」；沿为例。通欲大集羽翼，创为较桶之说，倡谕诸乡。凡纳租，悉以十六升之桶为率。乡民欢声动地，归通恐后。通因部署乡豪有力者为千总，丁壮悉听调发。会黄族复夷通父墓。通潜由安乐突入邑北门，杀其族衿黄钦镛及侄黄招掠殷户百数十家，焚城外园馆几尽，摧堕城垣十数丈，抬去佛郎机炮二门。

　　宁化贼黄吉袭陷清流县。

　　吉，黄通党也。

　　秋七月，宁化贼黄通执故明巡道于华玉以去；赂之，乃纵归。

　　华玉提兵至宁化，殊无讨贼意；越三日，出驻城外，遣牌招抚。通等趋邑城碎其牌。华玉方与邑令朱墀对弈，不为备。贼蜂集执华玉去，裸墀而纵之。次日，华玉遣人赍帖至城垣云，诸乡绅速措饷。城中鸠千五百金付之。赂入而华玉始归。

　　漳州北溪贼林拔顺谋袭府城，事泄遁去。

　　故明守道陈起龙多善政，及卒，民肖像祀之南桥。前三日，柩吼声不绝如磨。纼行，军民倾城祖送，至赤岭，舁三折。众异之。百户徐廷寀跪请曰：『老大人去漳，屡见神异，得非城中有急变乎』？连掷六茭，皆圣。闭诸城门捕获讯之，乃知贼谋王舍为内应也。舍，故宦家子。故明通判严御风托往拜，就其家擒之。百姓立毙舍，陈尸于市。贼知事泄，遁去。

　　八月，征南大将军贝勒博洛等师入福建，建宁、延平、邵武、福宁诸郡县皆降。

　　贝勒博洛统大军自仙霞关入闽。别将分兵二路：一由海道趋福宁，一由杉关下邵武。所至人民安堵，市不改肆。

　　故明唐王聿键自延平奔汀州。总兵官李成栋追及，获之。汀州诸县皆降。

　　故明海忠伯田仰溃兵掠宁化县境。

　　时聿键辅臣何吾驺逃至泉上，将由宁化入粤，而田仰溃兵欲劫吾驺行橐，间道出泉上，不相及，遂焚留坑。次日过泉下，乡众阻之。溃兵杀武进士邱隽、武举吴维城、庠生邱浙等及烈妇谢氏。

　　贝勒博洛等师克福州。

　　时下游官吏虐民，民日夜企大兵至，为之谣曰：『清行如蟹，曷迟其来』？

　　九月，贝勒博洛驻师福州，遣兵徇兴化，泉、漳诸郡县相继下，福建悉平。

　　一由兴化下泉州，一由大田抵漳平北溪出漳州，诸县各以次归附。方大兵之未至泉也，郑芝豹闭城门，大索富民饷，不应，立枭之。缚姻家母于庭，抵暮勒银数万。俄而大兵至，芝豹党乃溃。

　　故明安平镇将郑芝龙降，其子成功遁入海。

　　时芝龙据安平镇欲降。自以拥立聿键，惧讨，犹豫未决。贝勒博洛遣故明兵部尚书晋江人郭必昌持书招之，略言：『吾所以重将军者，以将军能立唐藩也。人臣事主，苟有可为，必竭其力；力尽不能胜大，则弃暗投明，乘时建功，此豪杰事也。若将军不辅唐藩，吾何所用将军哉』？芝龙大喜，率所部降军门。先是，芝龙贩日本时，娶倭妇生子森。芝龙既贵，以厚币迎归。森在日本已七岁矣，及长，补南安学诸生。聿键称号福州，芝龙引森入谒。聿键爱之，赐姓朱，改名成功，封忠孝伯。芝龙将降，成功沮之。芝龙叱曰：『稚子不知时势。南京以天堑之隔，四镇之雄，且不能拒敌，何况福建偏安一隅？倘争衡失利，一旦摇尾乞怜，悔无及矣』。成功知芝龙意不可回，密告叔父鸿逵，与所善洪政、陈辉等收散卒入南澳。明年，贝勒博洛班师，以芝龙至京，诏隶汉军正黄旗。芝龙子六，长即成功，次世忠、世恩、世应、世袭、世默，惟世忠从芝龙入京。鸿逵寻入据金门。

　　南安山寇庄廷、张益攻县城，知县高翊文御却之。

　　翊文由随征知南安，能拊循百姓，有干略，邑恃以安。

　　冬十一月，汀州府知府李友兰招抚宁化贼黄通，给通守备札。

　　友兰亲诣中沙招抚，与通盟，给以守备札。通大赂友兰，往来如平交，益无忌惮。更自出札授千总。千总受札，复买私札送异乡之豪而取偿焉。自清流、归化、泰宁、永安、沙县诸村落，千总令旗往来如织。

　　是年，江西贼犯光泽县；知县谢申之拒战，不克。

