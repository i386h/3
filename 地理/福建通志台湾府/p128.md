<!-- { "loadSidebar": true } -->
　　是年五月，凤山县打鼓山鸣园竹生花，民间以为昔林爽文反有此兆，讹言四起。有许尚者，凤山广庄人，业卖槟榔，素结诸无赖，群盗悦之，为乡保所告，惧捕，遂与良斌及蔡双弼、张仔来、高乌紫、王曾、沈五老、徐红柑、林溪番人潘老通谋反，期以十月十一日。尚庄人刘黄中微闻其谋，留诸家劝之，不使尚出。传穟闻有盗，檄县急捕。署令刘功杰捕尚及良斌不得，焚其居，迹至黄中家，黄中遂以尚献，械系送郡。传穟讯得反状，言于镇道曰：『许尚之党俱在，事破必速乱，埤头无城，宜增兵防。且台地匪民啸聚甚易。曩者南路有事，则北路起应；北路有事，则南路骚动。郡兵常苦为所掣。今宜及未起，速备北路，俾我得专力于南』。镇道然之。使台防同知杜绍祁、县丞陈嘉植、都司翁朝龙以郡兵二百协守埤头。埤头者，凤山县治也，旧县毁于林爽文，移治此地，仅树竹围，又毁于蔡牵，故虑之。尚之被获也，其党将散，良斌不可。众乃推良斌为首，聚议黄梨山中。良斌制刀杖，使潘老通借炮于番通事潘巴龙。以林溪为伪军师、王曾为伪都督，领红旗；李川、郑荣春为正副先锋，领乌旗；蔡双弼以下皆为头目，分招贼徒，约二十四夜攻埤头，戕官据地，即乘胜攻郡城。使吴赐潜结郡中匪民为内应。议既定，二十一日，溪至埤头市五色绸制旗。溪故县中白役侦贼者，阴为贼主谋，官所往贼先知之，故其谋甚密。溪市得绸，使人持往，已将饭而后行。其母诘知，出首。乃获之。讯未即服。良斌闻溪被获，不待众集，二十二夜遂以贼数百人分西北两路攻埤头，杀苦苓门汛兵，自竹围隙处以入。埤头先有备，绍祁、功杰守县署，朝龙、嘉植守仓。贼至仓，朝龙挥兵击之，贼走。其县前贼亦为乡勇击败退。参将某闻变，拥兵火药库不出。翼日语朝龙曰：『贼虽败，必且大至。埤头仓署皆不可守，火药库有土垣，四面阻水，昔蔡牵攻不能破，可速据此』。朝龙惑之，遂移兵以入，文官相率随之。民大惶惧奔逃，奸人乘间抢掠。二十三夜，郡中闻警，传穟与署台湾镇赵裕福、中营游击杨俊督师援凤山。许尚犹在府监，斩之而后行。二十六日，至埤头，撤功杰，使绍祁回任。总镇亦撤其参将，以朝龙代之。传穟乃督民夫增补竹围，招抚逃民，自首者免罪。贼自埤头走黄梨山，竖旗招众。各路兵屯乡村守要隘，所在匪民观望，无敢应者。吴赐至郡城，为台湾令李慎彝所获。王曾、李川、蔡双弼以下皆伏诛。良斌驾小舟入海，逃至彰化，县令李振青获之，送郡。南路遂平。

　　六年夏五月，彰化、嘉义二县闽、粤庄民滋事；总督孙尔准渡海至台湾，讨平之。

　　彰化县属贼匪李通等挟粤民黄文润搜赃之嫌，纠众闘抢泄忿，附近匪徒造布闽粤分类械闘之言，乘机焚抢。数日之间，蔓延及嘉义县。提督许松年适在台巡阅，集众讲和，闘益甚。尔准得报，虑台地南北袤长，提镇重兵俱驻彰化南界，匪徒势必北窜，淡水兵力未能策应，檄调闽安副将邱永福、澎湖游击谢建雍带兵三百由五虎门对渡八里坌，疾趋艋舺，以阻其北窜之路；又调金门镇总兵陈化成带兵五百，斜渡鹿港围捕，使不能逃遁入海；而自驰赴厦门，以调度策应。已而闻匪徒掳抢抗拒，尔准乃率长福、连罗等营及水师兵一千克期径渡。是时，全台民心皇皇，谓总督统兵渡台，必兴大狱。尔准查明滋事根由，惟首恶拟重辟，附和胁从者悉宥之。时台民苦三湾番割为患。番割乃汉奸能通番语、与生番贸易、入内山娶番妇者。有黄斗乃、黄武二、邹阿壬、徐阿来、温阿罄等盘踞三湾，为著名番割，往往散发改装，带引生番，潜出劫掠。尔准密授机宜，令总兵陈化成、游击谢朝恩、谢建雍等分路而入。匪徒窜匿后山，峭壁悬崖，趾不容寸。将领等攀葛附藤而上，生擒黄斗乃、黄武二等二十余人，置之法。台人大快。

　　十二年闰九月，台湾嘉义县张丙、陈辨倡乱杀；知府吕志恒、知县邵用之、陆路提督马济胜讨平之。

　　是年九月，嘉义县民吴赞牵控张丙抢米，知县邵用之不辨包米，悬赏严缉，丙遂率党詹通纠众倡乱。会著名贼陈辨及党陈连与粤庄互抢牛芋，起衅相攻，闻丙等起，与之合，遂杀知县邵用之。知府吕志恒轻骑行县，亦道遇害。贼遂披猖。总兵官刘廷斌驰入嘉义，婴城固守。巡抚魏元烺权督印，驰檄陆路提督马济胜提兵讨贼。济胜以二千人往，众咸少之。总督程祖洛在浙江，闻变，倍道趋厦门，调兵方集，而济胜已破贼得渠魁；十二月某日也。于时朝命大将军瑚松额来厘，祖洛乃与松额先后渡台，讨平余贼。次年五月，俘献丙、辨、通、连于京师。台湾平。济胜封二等子，松额加太子少保，祖洛、元烺赏载花翎。方贼之盛，遣党攻斗六门，署守备马步衢、县丞方振声协力抵御。把总陈玉威以火器掷贼，贼少却，寻大至，乘夜半破门，步衢、振声、玉威死之，并赐谥：步衢刚烈，振声义烈，玉威勇烈，祀昭忠祠；振声妻张氏、玉威妻唐氏骂贼死。

　　十六年十月，台湾嘉义县下加冬匪徒沈知等滋事聚，众焚抢粮馆；把总柯青山击贼被戕，参将保芝琳、知县陈文起率兵捕获之，余党悉平。

　　--以上录自重纂福建通志卷二百六十八。

　　祥异

　　国朝顺治三年二月，福州芝山灵源阁灾，延及钟楼殆尽。钟为梁太清三年铸。旧谶云：『火烧灵源阁，三山作战场』。邑人大惧。闽中自此不靖矣。

　　六月二十七日，明唐藩入闽。是夜，有星形如长刀。

　　十八年五月，台湾鹿耳门水忽涨丈余（先是鹿耳门水浅，仅容小艇出入。是月水忽涨，郑成功因之，大小战艘进港，遂据台湾）。

　　康熙十九年六月，泉州、台湾有星孛于西南，形如剑，长数十丈，经月乃隐。

　　二十年，台湾疫。先是有神曰天行使者，来居安平镇陈永华宅，永华相与酬接。自是郑氏之主臣眷属凋丧殆尽。

　　二十一年七月，台湾地生毛。

　　九月，台湾雨发如丝；冬饥，斗米值银至六钱余。

　　二十二年五月，台湾澎湖港有物，状如鳄鱼，登陆死（鱼身长丈许，有四足，身上鳞甲火焰，从海登陆。百姓见，异之，以冥钞金鼓送之下水。越三日，仍乘夜登山死）。是月大水，土田冲陷。六月，水师提督施琅师攻澎湖，拔之。二十六日夜，有大星陨于海，声如雷。八月，鹿耳门水涨，师乘流入台，郑克塽降，台湾平。

　　十一月，台湾雨雪，冰坚寸余（台地气暖，从无霜雪。八月甫入版图，地气自北而南，运属一统故也）。

　　二十五年四月二十日辰时，台湾地大震。

　　三十年八月，台湾大风，民居倾坏，船只飘碎。

　　四十四年冬，台湾饥，诏蠲台属三县粮米。

　　四十六年冬，台湾饥，诏蠲粮米十分之三。

　　四十八年夏，台湾鹿耳门获大鱼，状似马脊，上有鬃长三、四丈（郝志作三、四寸），其尾如狮，腹下四鬐如四足。居民获其一。或曰，即海马也。

　　五十年九月十一日戌时，台湾地震。

　　五十一年春，免台湾应征粟石。

　　秋七月，台湾安平有物大如牛，飞行水上，至岸死（高可五、六尺，面如豕，长须，双耳竹批，牙齿坚利，皮似水牛，毛细如獭，四足如龟，有尾。土人争致，绳木立碎。复至海岸，竦身直立，声三呼号，闻者莫不惊悸。既死，郡人有图形相告者，究不知为何物；或名为海马，亦非也）。

　　五十三年夏，台湾大井头火，延烧数百间。

　　秋，台湾大旱，诏蠲台湾凤山粟米十分之三。

　　五十四年，台湾大风，地震。

　　五十五年，台湾诸罗十八重溪出火，数日乃熄（溪内石洞三孔，水泉围绕。忽火出其上，高二、三尺。后至壬寅岁亦有见者。此处水热，或谓即温泉。盖磺气郁蒸，水石相激，而火生焉）。

　　五十六年，台湾饥。

　　五十九年十月朔，台湾地大震。十二月初八日又震，连十余日，房屋倾倒，压死居民。

　　是年，台湾镇北坊民林进茂寿百岁（进茂一堂四代。妻洪氏年九十八）。

　　〔六十年〕三月，台湾大雨注（山摧川溢，溪涧阏塞，田园沙压。濑口有大牛冒雨奔腾，下岸入水，过三鲲身登陆，由镇城从大桥头入海，向大港而出。小艇追之不及。此不知为鳄、为鲸、为水牛；盖兆鸭母之乱云）。

　　八月十三日，台湾大风，坏民居，天尽赤。十二月，诏蠲台湾本年粟米。

　　是年，台湾地大震。

　　六十一年夏，台湾凤山县赤山裂（长八丈，阔四丈，涌出黑泥；至次日，夜出火光，高丈余）。

　　雍正五年，台湾东安坊民杨绍芳寿百七岁。

　　六年，台湾东安坊魏连妻陈氏，一产四男。

　　八年七月初十日，台湾地震。八月初十日又震。

　　十三年十二月十七日丑时，台湾诸罗湾里街地大震二次，倒坏民居，多压死，赈银三千两。

　　乾隆三年，台湾台、凤二邑灾，蠲银粟有差（台湾蠲正供粟二万一千五百余石，凤山蠲正粟一万四千四百余石，官庄被灾田园蠲银九百六十余两）。

　　五年六月二十二日，台湾诸邑盐水港大风雨四日夜，民居损坏，赈银二百两。

　　十年八月，台湾澎湖被风灾，诏赈银六百两。

　　十一年，蠲免台湾府属额征供粟（先是十年九月二十日奉上谕：『闽省丙寅年地丁钱粮已全行蠲免，惟是台湾府属一厅四县地亩额粮向不编征银两，历系征收粟谷；今内地各郡既通行蠲免，而台属地亩因其编征本色不得一体邀免，非朕普遍加恩之意。着将台湾府属一厅四县丙寅年额征共粟一十六万余石，全数蠲免。』）。

　　十五年八月，台湾大风，坏民庐舍无算，击破商船百余艘。知府方邦基舟溺于南日（邦基七月戊辰登舟，八月乙亥自鹿耳门放洋，越己卯遭风，漂流一昼夜至南日岛福清县界，冲礁舟碎，随从二十一人，获生者仅四人。诸罗大雨，水土狮、麻豆等庄田园庐舍被水冲陷，知县周芬斗详请豁免。彰化县大风，坏庐舍无算）。

　　十七年六月，台湾地震。

　　七月，台湾大风挟火而行（俗名麒麟飓），到处草木皆焦。文庙棂星门石柱六根尽断。

　　十八年八月，台湾大风，禾稼损伤。

　　十九年九月，台湾诸罗大风雨，禾稼损伤。诏缓征租粟有差。

　　二十三年七月，台湾诸罗大旱。

　　十月，诸罗大风雨三昼夜，晚禾无收。诏缓征租粟银米有差。

