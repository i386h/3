<!-- { "loadSidebar": true } -->
　　李松，南澳镇标左营把总。乾隆五十二年剿台匪林爽文，在嘉义县三坎店杀贼阵亡，赐恤银祭葬，给云骑尉世职。子凤仪袭，卒，孙瑞安袭。

　　陈鸿猷，台镇右营外委。林爽文叛，以功累擢至千总。经数十战，贼语曰：『蒸不烂的羊，煮不熟的菜，破不开的柴，割不断的藤』。「藤」，土音同「陈」。谓杨起麟、蔡攀龙、柴大纪及鸿猷他。一日，有寒疾，五鼓贼至，鸿猷闻报跃起，解所佩刀磨之。或以疾劝。鸿猷曰：『人俱以疾诿，谁为捍御』？昧爽，挺身领战，追至鹿仔草，马惫不能逾沟。贼奄至，猷抽矢射毙数人。贼以矛钩杀之。事闻，赐云骑尉世袭。

　　李捷高，闽安协水师营外委。嘉庆十四年，在竿塘外洋追剿海盗朱渥帮匪，被风舟覆淹毙，赐恤，祀本籍昭忠祠，世袭云骑尉。嗣男李瑞凝袭。

　　图中玺，嘉庆间，蔡牵扰台湾，中玺由中营守备擢凤山山猪毛都司，未赴任。恐火药库被劫，带百余兵巡防。贼探其兵寡，奄至。中玺策马逾溪，马陷泥中。弃马逾岸，挺枪御敌。被箭死，犹植立。贼醢之。时征蔡牵阵亡者，游盛凤、郑高得、陈得兴、卓叶贵、张朝安、郑洪贵、李士明、陈云金、饶良爵、郑超爵、阮兴、徐清贤、朱必福、郑士安先后祀昭忠祠。

　　侯官县

　　文煌，台湾水师千总。朱一贵之乱，文煌从副将许云战于春牛埔，所向披靡。自黎明至日中，矢尽炮穷，云被戕，文煌与其弟文甲皆死焉。同邑千总陈元（并详宦绩）与游击周应龙御贼于赤山，杜君英、朱一贵两路夹攻，应龙遽退，元战死。事闻，赐祭葬，荫一子卫千总。

　　罗源县

　　黄志禄，康熙二十年以军功授副将衔征澎台阵亡，赐祭葬，赠都佥事，荫一子卫千总。

　　乾隆五十一年，台湾林爽文乱。郑朝凤以外委从征，与阮履清同陷于贼。贼胁降，不屈，杀以祭旗。事闻，与履清同祀昭忠祠，世袭云骑尉。同县人阵亡者：李国标、卓恒和殁于中军亭，林世明殁于硫磺溪，吴玉明殁于冈山湾崎；俱入祀昭忠祠。

　　泉州府晋江县

　　叶荣字是警。台湾林爽文乱，以前营守备随征，勇往直前，遇害。讣至家，继母翁氏曰：『临难捐躯，以死勤事，复何憾』。赐祭葬，给云骑尉，袭次毕，给恩骑尉世职罔替。

　　何连升字遇能，由行伍擢外委千总。林爽文之乱，率兵堵御，与贼战五十余次，擒贼获械不计数。在大牌革督运火药，遇贼，与战数日，贼却，追数百里不止，陷于贼，被害。时提标把总黄拱辰、镇标把总郭得胜均剿贼，殁于大仑庄。给云骑尉世袭，俟袭次毕给予恩骑尉世袭罔替，并赐郭得胜祭葬。

　　苏明耀，台湾镇标中营千总。乾隆五十一年，随剿林爽文，殁于嘉义县大仑庄。同县陆提标外委苏安武先后阵亡，祀京都昭忠祠，世袭云骑尉，俟袭次完时给与恩骑尉世袭罔替。明耀子添恩袭，历署汀州镇标左营守备。安武子承勋袭，历漳州延平城守营中军守备。

　　林国升字献思。由行伍历台湾镇标右营中军守备。嘉庆元年，奉使赴口买马，船至青水墘，猝遇海寇围劫。国升施放枪炮御之，计二昼夜，铅药尽，挺身与角，被贼刃伤，神色不变。贼欲延其生，国升以死自誓，遂遇害。赠昭武都尉，祀昭忠祠。

　　吴高字光盛。台湾南路营把总。嘉庆十年，海盗蔡牵扰台湾。高承檄守凤山县南门。十一月二十六日，闻参将蓝玉芳被围急，即带兵往救，冲入重围，护玉芳进城。复追贼至溪底地方与贼战，被伤尚奋勇杀贼。二十九日，伤重卒。赐祭葬，世袭云骑尉，袭次毕给恩骑尉世袭罔替，祀凤山昭忠祠。

　　南安县

　　郑嵩，乾隆己卯武举人，授安平营某官。值庄大田犯凤山，战殁于阵，诏给世职（官缺）。

　　同安县

　　许廷桂字伟臣。父懋亭，黄岩镇总兵。廷桂以把总从提督黄仕简至台湾剿林爽文，临阵三十四次，以功擢游击，迁参将，摄海坛镇总兵。以罣误降授广东香山协都司。缉洋匪，捕土盗，多所擒获。移惠州，从提督孙全谋剿捕山贼，攻克羊屎山，破伯公凹，烧毁贼栅，进攻金沙洞，被其寨。又克罗浮蓝山，追至华首台，杀贼殆尽。时永安等处会匪滋扰，廷桂统师进剿。贼首素詟廷桂威，率众投诚。其余党藏匿铁笼嶂。廷桂率师衔枚，由嶂背直抵贼巢，剿平之。以功擢香山协副将，权左翼总兵。嘉庆八年六月，领舟师巡桅夹门外，见贼船数十往来冲突，即督军进击，沈贼舟三，伪总兵梁宝淹毙，余匪奔散。而粤匪张保仔统船三百余突来救援。廷桂督师迎战。会东南风作，波浪沸腾，贼乘风掷火器，我舟多着火，而廷桂船柁折，贼遂登船。廷桂与千总毛国斌持短兵力战，手刃数贼，伤重自沉于海而卒，年五十三。子成福被掳，贼众曰：『水师将弁，谁得似许总兵者？今既死事，乌容害其子』。送之大涌岸而去。时员弁死者，陈大德、叶高、陈联魁、陈见杨、万国平、何新其、严高、施鸣皋等二十四人。后数日，罾船获廷桂尸，乃归殡，赐祭葬如总兵阵亡例，入祀昭忠祠，世袭骑都尉、恩骑尉罔替。

　　胥献珪号元圃，乾隆间由行伍补淡水营把总。五十二年，逆匪林爽文围诸罗县城，总兵柴大纪召援兵。时献珪以千总摄彭湖守备，将军常青遣献珪随副将蔡攀龙往援。八月，师至诸罗半天厝庄，贼伏发，献珪奋勇杀贼。贼多师少，秋霖路滑，师不能进，遇攀龙策马来，将收残卒再战，献珪呼曰：『公马已重伤，急换骑去，珪请独当之』。已而贼愈众，竟以多寡不敌，全队俱被害。献珪被执，逼降不屈，贼支磔之。赐恤世袭云骑尉。

　　刘高山字文毅。嘉庆二年，随金门总兵李南馨捕剿贼匪，前后生擒五百余名，赉功牌十面，拔金门外委。又捕盗于广东汕尾，获吴营等。后金门总兵许某追剿朱濆于南澳长汕尾。朱濆船百余泊下湾，我舟二十余泊上湾。总兵未下令，高山前请曰：『临敌不战死于法，战而不捷死于敌；与其死法，奚如死敌？惟我舟不知港道，请檄南澳出师夹攻，驾小艇前导』。总兵然其言，令守备黄志辉先冲击，高山继进，麾军奋剿。朱濆中炮死。时蔡牵子小仁驾舶乌坵，总兵命高山率舟师疾捣之，生致陈成等，俘斩无算；拔把总，戍安平，再戍沪尾。同守备陈得扬、外委李应昌哨缉噶玛兰洋面，突见三貂卯鼻有白底匪船，知为蔡牵党，约左右翼夹攻之。贼窜入碗光澳。澳皆卤古石，颇险。高山直前奋击，跃上贼船斫贼。而得扬船在澳外弗来援，贼蜂拥至，高山力尽，遭戕落海。寻获其尸，厝于鸡笼山。诏以副将例赐恤、予祭葬，世袭云骑尉。子绍勋袭职。

　　陈国栋，龙溪寄籍，以军伍洊擢浙江乍浦营参将。奉檄领浙江兵船在洋缉捕，屡获盗。嘉庆二年八月，在普陀洋攻艇匪，先领兵过船，斩红衣盗首二，搜获安南印照三纸，沉其舟。回船又与别艇战，深入贼阵，中炮死。赐祭葬，入祀昭忠祠，世袭云骑尉。

　　漳州府龙溪县

　　郑宗焕以武生从戎，累立战功，历官至游击。康熙十四年，随海澄公黄芳度督兵守城。贼攻击，不能下，侦知筹划多出自焕，乃搜获其母兄至城下，勒令招降。母大呼曰：『吾儿勉为忠臣，吾死安矣』！宗焕涕位，指天誓死不二。贼怒，脔其兄。会吴淑卖城，焕被执。贼首郑经爱其才，欲生之，焕不屈，喷血骂贼。贼械送台湾，赴海死。

　　漳浦县

　　欧阳凯，台湾镇总兵（并详宦绩）。康熙六十年四月，朱一贵倡乱于南路之冈山，杀官吏，攻凤山县，逼府城，势猖獗甚。凯率兵五百驻春牛埔。时水师游击游崇功巡哨笨港，闻变，麾众疾驰春牛埔。五月朔，贼党数万云集。凯奋身力战，跃马冲突。忽镇兵内乱，百总杨泰以枪刺凯。凯坠马，贼刃交下，截其首去。事闻，诏赠太子少保，赐祭葬，祀忠义祠。子敏，以荫补，官至广东碣石镇总兵。

　　崇功字仲嘉，与凯同县人；材力雄健，有远志。年二十九，从总兵蔡元镇襄阳；元器之，拔右营把总。元亦漳浦人，以善战为敌所惧，称「蔡老虎」。崇功既得官，益励志节。历千总，迁守备，分防长乐县。县滨海，有磁澳，为贼艘出没之区。崇功廉得其状，以兵二百伏仙峡塘要口。复率兵捕之。贼弃舟登岸，伏发，擒十七人，获其舟。自是岛澳肃然。康熙五十二年，长乐水灾，崇功请巡抚满保发粟平粜；许之。满保以为能，调台湾北路营守备。均水道，修学宫，建无祀坛，诸罗之人德之。迁海坛镇右营游击。海坛故多盗，崇功巡缉外洋，遇贼舟穷追，力战擒贼陈阿尾等。调台湾水师左营游击（并详宦绩）。朱一贵之乱，崇功领兵赴援，见文武守臣眷属悉在舟中，叹曰：『官者兵民之望，官眷登舟，则兵民散，大事去矣』！急登舟赴敌。其女夫蔡章琦叩马请过家区处眷属，崇功厉声曰：『今日遑知有家哉』！跃马麾众竟去。战于春牛埔，总兵官欧阳凯战死，崇功手持大刀与把总李茂吉左右冲突，复杀三十余人，中枪坠马死，时年六十。事平，赠秩荫子，以旌其忠。

　　章琦字文韩，余姚人。闻变赴海死。

　　茂吉本姓江，崇功同县人，磊落不羁，与弟尚皆从戎。时将帅沿旧籍入伍者，指空名畀之，以故茂吉姓李而江尚兵名侯鹏。茂吉以班渡台，属水师副将许云麾下。云奇之，荐于镇帅欧阳凯。凯请于总督，授安平镇中营把总。朱一贵之乱，茂吉请于副将许云，乞一旅率弟侯鹏为前驱，遂与云至春牛埔，从总兵欧阳凯、游击游崇功合兵力战。欧阳凯既死，崇功、茂吉自分必死，奋勇大呼杀贼。至日中，矢穷炮尽，崇功战死，茂吉亦力竭被擒。贼拥至演武亭见渠魁戴穆。茂吉挺立不跪，穆叱曰：『若兵耶』？茂吉曰：『官』。穆曰：『把总、微官耳。若壮士降，当以汝为将军』！茂吉嗔目厉声骂曰：『我朝廷命官，岂肯从汝作贼』！举足踢案，案翻，奋力断缚，直前欲夺刀杀贼。贼众举刀共斮之，头脑破裂，尚痛骂不绝口。贼怒，碎其尸。时年三十九。

　　侯鹏被伤不死，匿民间，觅兄尸数日不可得。大师入鹿耳门，鹏随杀贼，遍访诸埋尸所发视，皆非。遇同擒旧兵蔡爵，曰：『醢之矣』；乃招魂而归，与其妻许氏及三岁儿江忠还漳浦。总督满保出帑金赏恤之，拔侯鹏把总，复姓名武。明年，奉诏旌忠，荫一子。

　　海澄县

