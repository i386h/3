<!-- { "loadSidebar": true } -->
　　芝龙为履泰、斯■〈土来〉所败，由厦门抵铜山。旬余，攻杜浔堡。乡宦邱懋炜率众拒却之。芝龙遂入广东。时漳州人颜继祖为工科给事中，上疏曰：『郑芝龙生长泉州，凡我内地之虚实，靡不了然胸中。加以岁月所招徕，金钱所诱饵，聚艘数百，招徒数万，城社之鼠狐，甘为牙爪，郡县之刀笔，尽属腹心。乡绅偶有条陈，事未行而机先泄；官府纔以告示，甲造谤而乙讹言。复以小惠济其大奸，礼贤而下士，劫富而资贫。一人作贼，一家自喜无恙，一姓从贼，一方可保无虞；惟酝酿以有今日，则大将俞咨皋无所逃罪矣。夫抚寇者，必未抚之先晓以利害，示以恩威，使之摇尾乞怜；又必既抚之后，散以原籍，领以的保，使之谋生乐业。而咨皋招之海，仍置之海，首从从无分别，商民任其劫掠。且也，杀人可以不死。家享巨室良田之福，而身被红盖。腰金之贵人皆有所利而为贼，何所惩而不为贼乎？荏苒居诸，于今八月，不闻咨皋有尺寸之树。岂谓贼稍离汛地，遂可矫语驱除之功乎？贼避北风，非慑咨皋。阅其辅车唇齿之势，粤危则闽不得独安。贼若再顺风为阵，臣有以知咨皋之束手无措也』。疏入，廷臣会议，咨皋即解任逮下狱。

　　二月，武平贼苏阿婆等攻县城弗克，转攻武平所；署守备千户徐必登等死之。

　　必登莅任甫两日，闻县有急，与镇抚陈应龙、哨官徐治、陶志学、殷元望、丁显统所军赴援。所军不前，必登麾亲军及家僮策马至麻姑墩遇贼，亲军窜走，必登遇害。家僮抱尸而哭，贼磔之。应龙等皆死乱贼中。

　　夏四月，兵备道董象恒率上杭知县吴南灏讨武平贼，大败之。

　　把总韩应琦等进剿，杀贼酋龚二。贼纵火攻温家楼。适象恒与南灏兵至，大败贼于桐盘岭。五月，象恒督兵直抵贼巢。贼众冲击南灏营。应琦与把总张承祚出拒战。南灏麾甘莲都司率兵助之。贼败奔蛇径，自相践踏，死者不可胜数。

　　五月，海贼周三老犯悬锺所。

　　六月，武平百户曹经等击贼于东流坑，死之。

　　贼将出寇江西会昌县，经与贼遇于东流坑，战败，被贼搤杀。哨官罗应时、马万宗、把总朱球及兵卒死者数十人。

　　降贼杨禄、杨策复叛。

　　禄、策遁至乌洋，招集百余艘，散劫悬锺所、卸石湾等处。焚兵船民舍，杀僇不计。

　　秋七月，武平贼攻县城，知县巢之梁会上杭知县吴南灏击败之。

　　九月，海寇郑芝龙复降，诏授防海游击。

　　卢毓英言于泉州知府王猷，盛称芝龙材武，假以一命，当可再招。猷首肯之。及巡抚熊文灿至，猷条陈时事，并言芝龙两胜洪先春不追，获卢毓英不杀，俞咨皋败至海门中左弃城遁，芝龙约束其众不许登岸，实有归顺之萌；今剿难卒灭，不若遣人往谕，许其以立功赎罪。文灿乃遣毓英招芝龙。芝龙至，愿以剿平诸盗自任。

　　文灿大喜，奏题防海游击。然芝龙踞海滨近海州县，皆勒民报水如故。

　　冬十月，武平贼攻象洞，守备李铎死之。

　　上杭知县吴南灏督兵至象洞，而铎兵已先到。贼从小路冲击，官兵惊溃，拥南灏归。铎步战，杀数人而死。哨官周以弼、洪万余、日者马逸山皆遇害。

　　十一月，武平贼围上杭县，知县吴南灏督乡兵拒战，破之。

　　贼自佛子皋来屯校场前。三涂百姓尽忿，愿杀贼。赖思养招兵千人，赖君迁、邱汝华、李朝育、温子皋各招数百人，求战。南灏许之。乡兵直攻贼营，杀贼数百人，复遁归洞。

　　十二月，巡海道曾樱率兵讨武平县九莲山诸贼，悉平之。

　　樱募壮士，夜捣贼巢。凡岩前、象洞、米坑、箬策诸乡，少长悉戮无遗。苏阿婆率众五百人遁入广东平远县，县令诱而歼之。

　　二年夏，降寇李魁奇复叛，攻陷金门后浦。

　　魁奇，惠安人。少时沿海捕鱼，识水性，能沈水底半日不起。及壮，纠诸鱼船往来海上为盗，与郑芝龙俱受抚。至是再叛。

　　六月，李魁奇寇海澄县；知县余应桂遣兵击败之。

　　游击郑芝龙斩杨禄、杨策于金门港，收其众。

　　秋八月，李魁奇寇龙溪县；把总吴兆燫、张天威等击败之。

　　魁奇寇龙溪、福浒、石码。兆燫与哨官蔡春获其战舰一艘。哨官贾希战死。义勇张字移炮碎贼舰于海澄港，贼大溃。天威手擒渠魁黄杰。总兵赵震饱贼赀，出杰于狱，贼复炽。炮营守备鲁大廷、把总袁德击之。德被伤，冲锋许界、壮士张明俱战死。天威挥戈奋击，吼声如雷。兆燫与其弟兆炜、翼袁德裹创大战，所向披靡。贼遁出港。腰城及炮营诸军发炮击碎贼艘无数。是役也，死伤相半，然贼自是不振。

　　郑芝龙击败李魁奇于料罗，斩之。

　　陈衷纪等自台湾渡海，欲与芝龙相见。船至澎湖，为魁奇所掩，衷纪与杨天生、陈勋等死。芝龙故与衷纪善，闻之大恨。至是，魁奇泊舟料罗，芝龙率众往击之。魁奇中枪死。芝在割其首以祭衷纪，余悉归芝龙。芝龙由是益强。捷闻，熊文灿遣官至料罗犒之，并许芝龙转题参将。

　　海贼褚彩犯南日澳，郑芝龙率兵剿灭之。

　　九月，海贼犯海澄、漳浦二县；把总张天威战死，吴兆燫率兵击败之。

　　贼犯海澄青浦，壮士林瀚率众御之。贼转犯漳浦白沙，天威往援，夜行枵腹数十里，猝遇贼，力战死。

　　四年春二月，广东平远贼锺凌秀等犯汀州府。

　　凌秀与弟复秀聚众九连山作乱。山延袤数百里，有小径可达上杭、武平，并通江西之赣州、南安、吉安，湖广之郴、衡。贼出没惠、潮间，骚扰三省。至是突入汀州境，掠永平寨。守备吴奇勋、千户祝禧、百户邱泰、把总罗器皆死。旋屯黄蜂隘。知府林联绶调兵御之。指挥严明被执，赎归。千户刘尧、百户张机不屈死。已而贼遂出瑞金县，札南门冈，为乡豪江振熙、僧守贞所败，尽弃辎重，徒手趋杨家港。联绶惩前败不发兵堵截。贼复收残孽，整队而掠高吴。总兵谢宏义统兵拒战。千总林应龙、指挥王应官、张大伦、把总王国佐、赖思养、赖君迁、曹纬咸败死。次日，巡道顾元镜复遣指挥韦某、百户张耀接援。韦闻贼先窜，耀战死；元镜不正军法，仅杖韦如常罪，仍令掌操印；耀不闻有旌恤；其赏罚倒置皆类此。联绶后以赎明事罢职，明亦遣戍。

　　秋九月，福建巡抚熊文灿提兵入汀州，会剿平远贼。

　　贼舍上杭武平径出广东袭始兴县，破之，羽书告急。朝旨谕文灿督兵同赣广两院会剿。文灿乃率郑芝龙亲兵驻上杭。芝龙亲自三河坝进捣贼巢，焚之。明年春，追至石窟都。锺凌秀率贼二百受抚，遂执凌秀断其右臂，锢诸狱。发兵围复秀。复秀溃围而出。后连扰惠、潮间，而汀州得偷安者数岁。

　　五年夏四月，汀漳巡道顾元镜自上杭督兵出江西，会参将郑芝龙剿贼。

　　海贼刘香犯南安、同安、海澄诸县。

　　香，海澄人，勾引无赖出没闽广海上。至是欲窥安海镇，先期以柴船泊石井澳，沿户卖柴，夜半陡起，抄掠一空。南安、同安二邑俱被其毒。寻寇海澄，乘夜抵浮宫。知县梁兆阳遣把总吴兆燫、袁德率兵击之。贼舟楼橹巍若雉堞，官兵皆小艇。贼矢石交下，莫能仰视。骁卒林行奋勇先登，斩其魁。贼交刃之，鸟翔而下，坠小舟，得不死。袁德再登，众继之，斩获数十人。贼溺死者无算。

　　海贼刘香犯连江县。

　　香劫连江，诸生赵瑞应率乡民陈其惠等御之。香遁去，其惠战死。

　　福建巡抚邹维琏遣郑芝龙率兵击海贼刘香，败之。

　　香败走广东。

　　王家彦海防议：近日剧贼刘香老结连五师以掠同安镇，几扰省会。计自漳之福洋至省，不知为几寨几游。而中左居漳、泉两府之司，为省会南来之门户，谁司其地，听其扬帆直趋，一至于此。职请以历来祖制约略陈之。国初有卫所军无别兵，有指挥、千百户无别将。诸戍陆皆军，即烽火、小埕、南日、浯屿、铜山五水寨之舟师，无非军也。而统于各卫之指挥，谓之卫总。至嘉靖四十二年，抚臣谭纶、总兵戚继光题复旧制。每寨设福哨、鸟桨等号船四十余只，于五寨中分三哨屯大洋贼船必经之处，其余各寨附近紧要港澳则分哨以防内限。又于道理适均海洋，定为两寨会哨之法，北抵浙之金盘，南抵广之柘林，联络呼应，戈船相望。万历二十四年，抚臣金学曾复请添设嵛山、海坛、湄洲、浯铜、元钟、礵山、台山、澎湖诸游，于一寨之中，以一游翼之，错综迭出，虽支洋穷澳，无不按焉。自升平日久，而额船顿失旧制。指挥、千百户等官足不逾城市，会哨之法遂杳然矣。至因之选民兵、募客兵、编乡兵，又联渔兵、业军而五矣。而籍愈虚、贼愈炽。此所以长叹息也。按旧额而复之，依分哨法而核之，籍民兵、客兵而简练之，鼓乡兵而官兵勿惊扰之，复使沿海之四十二澳渔兵之乖觉者厚其饷，侦贼所在，以为海上耳目，而顿制之；皆今日不俟再计而决者也。至巡司之与卫所并建，当日江夏侯周德兴念寰海疏节阔目，乃于中所隙处设四十五寨城，射手百名，以资逻警。宏治四年，按臣陆备始裁三分之一，而寨兵益寥寥矣。为今之计，莫若以本寨原饷仍募土民以充射手之数，专令教师肄习弓兵之外，不许妄行勾摄，恣为侵渔。卒然遇警，贼少则率此以应，贼多则纠合各寨，将所辖一方之水陆等兵共堵击焉。戚继光之平倭也，鸡鸣蓐食，歼厥无遗，故至今倭尤惕息其余威，以犯华不利为戒。今贼且生生不已矣，犹可留抚之一字以为海上之传灯乎。自贼饱而阳以抚愚我，将饱而阳以抚酬贼，于是贼之去来动静，未有不先通于将者。兵乘贼至则引下风以避之，贼去则尾其后以送之，抽矢扣轮以发虚声，遮袭旁艇以当捕击，海波尚复有晏时乎。唯晓然示以渠魁法在必歼，以断行间之观望，则将无所利于贼，金粟马羊之膻去而后陷阵死绥之志坚矣。

　　六年秋，和兰陷厦门；巡抚邹维琏遣兵击败之。

　　和兰筑城台湾，与奸民互市。已而袭陷厦门城，大肆焚掠。遂自料罗窥海澄境。知县梁兆阳率兵夜渡浯屿击破之，焚其舟三，获舟九。维琏发兵水陆并进，召芝龙赴援。和兰乃泛舟大洋，转掠青港、荆屿、石澳。诸将御之于铜山，连战数日，始败去。

　　海贼刘香寇诏安县。

　　七年，和兰寇诏安县。

　　和兰泊船铜山，入诏安五都，劫掠甚惨。官兵进剿，纵火焚舟，悉斩其酋，无一人还者。

　　海贼刘香寇长乐县。

　　八年，参将郑芝龙率兵至广东讨刘香，灭之。

