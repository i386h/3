<!-- { "loadSidebar": true } -->
　　李日■〈火呈〉字省甫，武生。耿逆之乱，从子光地密疏陈机宜纳蜡丸中。时道路梗塞，日■〈火呈〉护其仆间道出关，赍至京，上之。康熙十七年，郑锦伪帅刘国轩陷海澄，围泉州城，断万安、江东桥以遏援师。日■〈火呈〉走福州，请于康亲王，乞进兵。又与从子光斗、里人吴概观迎将军拉哈达师于漳州；事详光斗传。时巡抚师亦至，两路夹攻，贼溃窜入海，泉州围解。康亲王以日■〈火呈〉功札授副将。明年至都，蒙召见，问沿海情形。日■〈火呈〉陈平海机宜五事：『一曰严海禁。逆贼窃踞海岛，凡粮食、衣甲、器械、船料皆取给于内地。自去岁迁界后，贼尚蔓延至今者，缘守御官兵稀少，海寇深入，不足以制锋。宜添设绿旗官兵严守沿海旧堡，寇至则附近诸堡相救，有不用命者立置之法。至于内地奸民有阴为接济者，亦绳以重典。务使一丝一粒绝不相通，不过数月，彼将自溃；此不劳而灭贼之第一策也。一曰杜招抚。海禁既严，贼粮既绝，骎骎乎有不能自存之势。尔时必有倡为招抚之说以怠我师者，即我师久顿海滨，或亦利于抚以为可庶几息事者。不知海贼断不可抚，议抚亦断不能成。一次议抚即一次堕其奸计，况内地奸民反侧无常，一闻议抚，以为海贼将复得志，则群趋而附之。是议抚为海贼树党也。且海贼即受抚，肯遂散其党乎？我师遂可撤乎？徒长贼人之志，炽奸民之心，堕国家之体，甚无谓也。一意进剿，绝议招抚，则人无附贼之心，而灭除之易矣。一曰选水师。海逆至今三十余年未能扑灭者，彼恃海为险，我无惯练水军以捣其巢穴，故彼得以内无顾忌，而外肆鸱张。乘我师之在漳也，则扬帆而至泉；迨我师之援泉也，又扬帆而至漳。彼以逸待劳，我疲于奔命，可谓计之得乎？为今日之计，莫急于舟师得人。今满汉大师皆方略宿望，然以北人而出没于波涛之间，未见其利也。必得平日熟于泉漳水道、深悉海贼伎俩、威望素着以为将帅，则逆贼之根株可靖矣。一曰商缓急。选舟师以灭海寇，诚今日之要矣。然而攻取有缓急之分。直取厦门以击其腹心，据澎湖以断其归路，此所宜急也。悉力以攻海澄，此所宜缓也。海澄三面临海，一面通陆，去岁为贼所陷，贼复掘断陆道通引海潮，则此一面之陆复成巨浸，且城小而坚，无人民之聚、粟米之蓄，贼之粮运直从海道相通，是彼得之易为守，我失之难为攻也。若欲急于恢复，顿兵相持，兵疲粮费，而无损于贼之毫末，莫若以攻海澄之力径取厦门、澎湖，则逆贼必遁而海澄在吾掌中矣。一曰急抚绥。闽民自康熙十三年以后，遭海寇荼毒者三年矣。时当用兵之际，徭役输将，亦势所不能无。惟在去其太甚，买籴必使民沾实惠，用夫毋得过滥夫额。将弁不由有司，不得擅索夫役，擅派草料。旗丁不得借口■〈金算刂〉草，虐索民夫，有司不得有无名之征，奉一派十。如此休养生息，则民之铤而走险者寡矣。尚有啸聚山林与海逆遥为声援者，此乱贼之尤，剿杀无赦，则奸民除而良民安，止乱之道，莫善于此矣』。疏入，诏以岳州总兵官万正色为水师提督，选带官兵赴闽，收金、厦两岛。日■〈火呈〉权福建水师总统从征。降贼将吴国俊，以功加左都督，授邵武副将，调台湾安平副将。时郑氏余党陈辛窜入水沙连，结三十六社番众倡乱。日■〈火呈〉以五百人收捕，辛党悉降。擢永州总兵官，猺獞詟服。以老乞休归。辑性理诸书以进，御书「方重湻深」四字裦之。年九十卒。子光墺、光塽、光型、光北；光墺、光型见儒林传。

　　--以上录自重纂福建通志卷二百二十九。

　　漳州府龙溪县

　　孙全谋字澹亭。其先籍山西，曾祖惟福，以从征噶尔丹功借补福建汀州中营把总，因家焉。全谋少丧母，家贫，落魄不偶，慨然曰：『吾将种也，当立功海上』。乃至厦门投水师，补提标中营外委，累迁至后营游击；并详宦绩。乾隆五十二年，台湾林爽文滋事，提标柴大纪督兵守诸罗，贼多兵少，急于望援。全谋从总兵蔡攀龙由东北路驰至大仑竹仔脚，伏兵发，全军陷于正音庄，将弁被害者二十余人，惟全谋与蔡攀龙突围而东，且行且战，直抵诸罗城。全谋复领兵出城，将屯聚贼匪痛剿。事闻，授广东罗定协副将，赐载花翎，调台湾水师协副将，擢江南苏松镇总兵，移浙江黄严镇。时洋匪纪梦奇等劫官米，全谋领舟师自定海驶至大陈山外洋，乘贼不备，冒风云往剿，擒获贼首。又剿洋匪陈阿宝于潭头洋，殪之。擢广东提督。嘉庆五年，川陕楚三省教匪作乱，上调广东官兵赴楚，全谋领兵协剿徐添德，大败之；增一秩。未几，博罗县会匪陈烂屐四聚众谋不轨，全谋统官兵分路进，连破十五寨，歼三千余名，陈逆窜入罗浮山。毁华首台寨，擒之，歼其党千余人。博罗平。永安县属青溪天字嶂、铸笼嶂等处贼窃发，全谋移师前指，诸寨皆下，首逆黄亚程被擒伏诛；永安亦平。叙功赐骑都尉世职。后因洋盗登陆，削秩、降都司、褫花翎。又因蔡牵窜入粤洋，削秩。旋从提督钱梦虎剿贼于黑水洋，夺贼船，擒百余人，擢广东左翼总兵官，复授广东提督。是时广东洋匪纵横出没，张保仔、乌石大尤桀黠。总督百龄檄全谋会剿于大黄埔，以全谋失期，致张贼遁去，奏夺职。未几，洋匪郭婆投诚，并擒保仔党以献。上宥全谋，命立功自赎。全谋从春江协副将林某西下，剿捕至电白洋，生擒盗朱亚宝等一百三十九名，以守备起用。时乌石大等在儋州洋滋扰，全谋率兵往捕，登其舟，弁兵踵之，生擒乌石大等四百九十人。事闻，复赐戴花翎，以游击擢用，累迁至阳江镇总兵，擢广东水师提督。卒年七十三。孙云鸿袭职。全谋勇而廉。方其御台逆也，贼炮发，伤胸晕绝，铅子倒飞去，复苏，遂克敌。及张保仔之逸，贼飞语全谋受贿万金，奉旨诘询；百龄奏贼言得全谋头者万金，不闻受贿也，且力言全谋必能办贼，故能成其功。

　　漳浦县

　　蓝理字义甫。少桀骜，力举八百觔，足及奔马，能曳其尾倒行。初业染，既而曰：『吾将为国家用，顾业此耶』！时海寇卢质拥众岱嵩、井尾间。理往与之闘，杀质，谓其众曰：『降者免』。皆降。理诣郡献功，当事疑为贼，逮于狱。康熙十三年，耿精忠叛，悉纵系者，令赴藩下授职。理曰：『我岂从贼之人哉』！间道出仙霞关。闻康亲王统大师讨逆，迎之，具陈平闽策。亲王令为前导，破伪都督曾养性于温州，授松溪营游击。又从都统赖塔败海贼于蜈蚣山，复长泰县，迁灌口营参将。又后提督杨捷击贼将何佑于乌屿，大败之。总督姚启圣驻漳州筹海，劾理虚兵冒饷，奉旨革职。部议罪仗徒，理请剿海寇自赎；上允之。

　　康熙二十二年，靖海将军施琅奉命征台湾。琅知理琅勇，奏署右营游击；部以前经获罪，不准；特旨允行。时贼帅刘国轩据守澎湖，伪将曾遂以数万众迎敌，战舰蔽海。理偕游击曾戚率师当先冲击。自朝至日中，督战益力。忽贼炮斜飞穿理腹，理仆，曾遂呼曰：『蓝理死矣』！理弟瑶从背后扶理起立。理空拳大呼曰：『蓝理在』！连呼杀贼，声如雷，舟中军士皆奋起。唤法『持刀来』！法，理从子也。持刀授理。见理腹已破，肠外流，掬而纳之。弟瑗傅以衣，弟珠束以匹练。时贼舟竞进，与我舟互相钩住，火箭、火龙、火罐彼此乱掷，烟焰蔽天。贼中有飞天鼠者，缘大桅而上，伏篷阴。群贼转篷向外，则持刀跳下我舟。瑶挥刀斩之。贼胆丧。理命以火药尽倾贼舟，燔贼无数，复沈其舟二。贼大败，遂北数十里。施琅大喜，疏理首功，亲至慰劳，命红夷医疗之。医言须七日勿动气，乃可复。施琅曰：『大功已成，安卧十日可也』。翼日，琅督师出战，戒左右日勿使理知。贼悉锐抗拒，琅舟为沙所滞不能动。群贼环焉。谍者飞报理。左右以医言秘之。理闻声，拔剑起，问知其故，即传令往救。贼望见篷上大书「蓝理」字，惊曰：『蓝理来矣』！遽退。理追击之，夺贼舟，请琅更舟。琅执手慰劳曰：『医言须七日，奈何三日遽动』？理曰：『主帅被围，安忍偷生？即疮裂以死，亦无悔也』！于是与施琅乘胜杀贼。贼大败。穷追至西屿头，贼退守垒，不敢出。琅复疏上理功。数日疮平，复与琅出轻师以扰之。贼数败，首尾不能相顾。郑克塽寻遣使纳降，台湾遂平。上以理血战破敌功，加左都督，擢参将，而理以亲老乞归省，未几丁父艰。二十六年，服阕入都，迎驾赵北口。上问：『是征澎湖拖肠血战之蓝理否』？召至前，问状，视旧伤痕，温旨慰之；授挟西神木副将，赐帑金三百两，擢宣化镇总兵，挂镇朔将军印。二十九年，调浙江定海镇。三十二年，以奏闽省军功蔡明等不合，被议；上念其功，移天津镇，赐花翎并冠服及御书「所向无前」额。四十五年，偕直隶巡抚赵宏衍请于直隶所属荒地开垦水田；上命理先于天津试之。理躬胼胝负土筑堤，市牛种、农具，募民耕种，得水田百五十顷。岁收稻谷，上俱以赐理。未几，擢福建陆路提督，御书「画锦萱荣」额赐其母苏氏。四十六年，理迎驾于扬州，复赐御书「勇壮简易」额。逾年，丁母忧，奉旨在任守制。旋以巨盗陈五显事发，掩饰诳奏，部议革职治罪。又总督范时崇、觉罗满保等劾其贪酷，命侍郎觉罗和托、廖腾煃往审得实，论斩。上追念旧功，从宽免死，调取来京入旗。后以征西藏策妄阿喇布坦，命之军前效力，赐总兵衔，从都统穆赛经理北路，有进战退守、移营就粮诸议，皆合机宜。以病回京，卒，年七十二。□□□追赃，遣家属回籍归葬。弟瑗，福建金门总兵。珠，参将，英勇不让诸兄，而好学聪敏，能背诵朱子纲目不遗一字。

