<!-- { "loadSidebar": true } -->
　　排头门南临海，新安北临海，俱界同安，属水师提标前营巡防。

　　月港在县西，南接南溪，北通海潮，形如月，故名。明嘉靖间，于县东北置安边馆，后议设县治于月港，增建清海馆，以通判往来巡缉。隆庆五年，滨港为县城，而安边馆仍为守御处。

　　濠门在海口镇外。宋绍定三年置巡司。明洪武初设于海沧洋，二十一年移此，后迁县东北之嵩屿。今司裁。

　　诏安县

　　北山距八尺门半潮水，东临大海，北风湾泊之所。属铜山营弁兵戍守，并辖苏尖、溜澳角汛地。

　　铜山水寨在铜山所西门澳。明洪武二十年，置所筑城。三面环海为濠寨，初设于井尾澳，景泰间移西门澳为把总寨，而悬钟受节制焉。北自金石以接浯屿，南自梅岭以达广东，海口要冲。今设参将驻防。铜山旧隶漳浦，后改诏安。

　　后澳港在铜山水寨旁，可避风。津中有东门屿、铁钉屿、鸡心屿、南屿。悬钟所在县东南闽海尽处，东北接铜山，而南界潮州。明初筑城置戍以备倭。嘉靖季，为倭陷。隆庆间重修。海中有内屿、外屿、蛤洲、獦洲、敏洲、红洲、卧冈洲、陈洲。城外卸石湾市，渔舟舣附，居民贸易处也。所北有梅岭，为戍守处。嘉靖末，戚继光败贼吴平于此。海防考：贼自粤趋闽，则云盖寺、走马溪乃其始发之地，哨守最切者为铜山、悬钟二水寨。今属铜山营弁兵戍守。

　　走马溪内有东澳，为海口藏风之处，距元钟所二十里。娘宫前有水源一处，倭寇取汲于此。胜澳有水源一处，发汛守汛俱扎于此。皆泊东北风船数十只。

　　沙洲杏子在铜山东大海中，与菜屿、狂屿、井仔鞍、吧流为五屿。洲门菜屿，南风湾泊必经之所。又狼牙山、溜澳角、畬洲屿，亦湾泊取汲处。俱铜山弁兵巡防。

　　南澳镇城在漳、潮二州海岛中，四面阻水，可三百里。潮通柘林，漳通悬钟。山高而隩，地险而腴。澳周围六、七百里，有青澳、后泽澳，夷船多泊此，而青澳尤险。明嘉靖末，海寇许朝光、吴平等据为巢穴，勾倭内讧，罢敝二省。万历间筑城。国朝设总兵驻防，左右营分辖东西，西属诏安，东属广东饶平。其左营汛地为草寮尾、西炮台、云澳（即云盖寺）、青澳、洋林湾，俱属广营界。

　　云盖寺可泊西北风船五、六十只。其地有水源，二穴相联，倭寇出没于此。今属南澳镇左营巡防。

　　澎屿在闽、粤之交，海面辽阔。有三山，曰中澎、南澎、北澎。中澎有泉，海舶取汲之所。属南澳镇左营巡防。

　　福宁府霞浦县

　　三沙港在治东北六十里，形势险绝，最为冲要。外列长表、短表、大目、小目等山。水程至松山后墩约五十里，顺风扬帆，瞬息可到。登陆至郡城，不及十里。明倭寇屡由此入。居民于赤峰筑堡，松山、后墩、金字山等处筑城，设炮台守御，为郡门户。国初设福宁镇标千总防守。嘉庆七年，移陆路福安县驻防左营游击于此，改为水师。道光元年，设巡司，移杯溪巡检置。

　　东冲口在县南百余里，接连小柘、下浒、罗浮、斗米等汛。外临芙蓉、笔架、马鞍等山，船舶随潮入口。东由莲花屿可至本邑之盐田，西由二蚶可至宁德之金鳌、飞鸾，北由白马门经白石司可至福安，最为要冲。属镇标中营分防。

　　松山在治东十里，下有港，风涛险恶。后沙汇为径。海中有屿，横列如屏，曰屏风屿（明嘉靖三十八年，倭突入州境，参将黎鹏举击之于屏风屿，即此）。

　　大金，外洋紧要海汛，设烟台瞭望。洋中岛屿有笔架山，山南系罗湖汛，山北界烽火营。

　　白匏山在东冲口内，为霞浦、福安、宁德三县交界，内港冲要。

　　罗浮在县南五十里，与水澳相连，可避北风。

　　浮瀛在官井洋东，有四澳控压海道，一曰斗未，为最冲要。

　　浮鹰山，一要地也，距闾峡水程七、八里。宋元间居民甚蕃，明初倭患，江夏侯周德兴奏迁其民于大金，复议置戍，不果。

　　福鼎县

　　烽火门水寨在县东南九十里。秦屿北界浙江蒲门，南界罗泊。濂澳为最冲。秦屿与烽火山对峙，矗立如门。外临屏风、筋竹、大嵛、小嵛、七星、四泷等山，内有白鹭、南镇、黄崎等汛，与沙埕、三沙相为犄角，甚为冲要。国初设游击，隶闽安镇。雍正二年，改参将驻防。乾隆三十一年，增置巡检司。嘉庆七年，营改隶福宁镇辖。

　　峡门与黄崎对峙，为烽火外卫，亦要冲也。

　　沙埕当县港口，三面临海，与南镇白鹭对峙，上接关山，下连烽火，属铜山营分防。

　　流江北接沙埕，下接烽火。明嘉靖间设寨于此，与烽火相犄角。流江、九澳、官井诸处，为贼船必泊之所，备御最切。今属桐山营分防。 

　　大嵛山与小嵛山相望，在七都大海中，一名盂山。中有三十六澳。又有青湾、赤屿、白沙，密迩大嵛，风帆出入，防海要区。明洪武间，徙其民内地，后更设嵛山游击。今为禁山，属烽火营扼守。

　　礵山在闾峡东海中。凡四泷，惟东北可泊舟。又有筋竹屿，洪涛澎湃，舟可暂泊，不可久停。

　　福安县

　　白马门在县东南百余里，两山对峙如门，海潮由东冲入。东冲外为大洋，内为内洋，经崎■〈山鹿〉山、官井洋、覆釜屿，绕白匏山而进白马门，至黄崎镇，沂流经白沙至县治，亦冲要地；属福宁镇标右营分防。

　　宁德县

　　金鳌在县南十里。海潮由东冲口入，经东湖可达城下；由蓝田入，可达金溪；由金华入，可达豪屿；然皆为内港。又二十里为飞鸾汛，亦内港冲要。岛福宁镇标游击分防。

　　城澳山在县南四十八里。四面环绕，如城郭然。内有南、北、中三澳，可容万人，然四际皆海，人迹罕到。

　　官井洋在青山下覆釜屿前。洋底有井，风涛易作，又号三江口，巨浸汪洋，孤岛突没。明嘉靖间设义官及哨兵巡缉，与三渡洋、青山洋皆内洋要地。

　　陈寿祺议：福州则五虎、壶江、庆石、梅花、闽安为会城门户，小埕为连江门户，北茭与定海为唇齿，海坛与南日为藩篱，而连江之竹扈、六澳、镜港、七澳皆濒海之奥区也。兴化则吉蓼、平海、三江最冲，文甲、嵌头、青山次冲，而莆禧、湄洲皆军屯之游汛也。泉州则金门、厦门锁钥险要，深沪、福全哨守最切，围头应援浯屿为扼要，而南安之石井、淗浔、运河三澳资守御也。惠安之獭窟、崇武、小岝、黄崎、峰尾沿海五城倚屏障也。漳州镇门港为郡城之门户，福河堡为诸港之要害，悬钟与南澳对峙，铜山以西门控扼，而海澄之月港、漳浦之凫尾、南靖之九龙皆防御所重也。福宁则三沙、沙埕首冲，秦屿次之，而流江为烽火之犄角，松山、下浒为水陆之分防，官井为盗贼之宿泊，金城为备御之要区。此其大概也。

　　台湾府台湾县

　　鹿耳门距县西北三十里，沙屿横亘，形如鹿耳。两岸铁板沙线横伏水底，舟触立碎，出入仅容三舟，其浅处若户限然，土人插标以表港路，名曰「荡缨」；为天险门户，全台冲要。台协中营炮台八，右营炮台七，两营弁兵轮防。

　　总兵观喜、署道方传穟、署府邓传安上议建炮台于鹿耳门，其略曰：台湾孤悬海外，屏障四省，郡城根本重地，设险豫防，尤为紧要。鹿耳门一口，百余年来，号称天险者，盖外洋至此，波涛浩瀚，不见口门，水底沙线横亘其中，港门深仅丈余，非插标乘潮不可出入，此险之在外者也。口内出沙线二道，横亘南北，为其内户。南线又名北线尾，大船入口更易，小船循线内东南行二十里，过安平镇，为入郡咽喉，更东十里，然后达郡。北线又名海翁线，其内可泊大船。自此至岸亦二十余里，为郡北之洲仔尾及嘉义县地，水深浪涌，舟不能近，无由登陆，此险之在内者也。往时伪郑重兵皆守安平，恃鹿耳门之险不为设防。王师平台，乘潮一入，郑氏面缚输诚。朱逆之乱，郡城已陷，贼亦恃此门不为设备。大兵再入，朱逆授首。本朝定制，台协水师副将驻守安平，以防大港，而鹿耳门口以水师中右两营游击轮巡防守。嘉庆十年，前镇道议准奏添「善」字号梭船三十只，专守鹿耳门，可谓周密。今则海道变迁，鹿耳门内形势大异。道光三年七月，风雨，海沙骤长，北自嘉义之曾文南至郡城小北门外四十余里，东自洲仔尾海岸西至鹿耳门内十五、六里，弥漫浩瀚之区，忽已水涸沙高，变为陆埔。北线内深水二、三里即系浅水，至埔约五、六里。现际春水潮大，水裁尺许，秋冬之后，可撩衣而涉。目前如此，更数十年继长增高，恐鹿耳门即可登岸，无事更过安平。则向之所谓内险，已无所据依。北路空虚，殊为可虑。非于鹿耳门对岸埔上建筑炮台、守以偏师，几无屏障矣。康熙年间，鹿耳门旧有炮台，其后不知何时倾失，遂未再建。考府县志，自乾隆年间至今营制，安平副将所辖中营炮台七座，蚊港汛四、大港汛三，在营炮台七座，安平镇三、笨港、海丰港、三林港、鹿仔港各一，右营炮台五座在打鼓港。而鹿耳门重地独无炮台之设，仅中营有炮台八座、右营有炮架七座。窃疑前人定例，不应疏略。推原其故，盖以鹿耳门口水势浩漫，说者皆谓南北二线，海上浮沙易于陷没，不能建设炮台，亦无处可设营汛。故嘉庆十年新议，亦止添设梭船。然南线旧建天后宫已百余年，其左右文武二馆为台防同知、安平中右营员稽查商船出入挂验之所，至今未见沦陷；况今昔形势不同，宜为百年之计。新长陆埔未久，潮长时海水犹不无渍湿，且地势平阔，未有要隘，应俟三、五年后民居渐稠，地土坚实，移安平右营于此，以当北路之冲。其鹿耳门南线天后宫，请先行建筑炮台，围以土堡，使巡守鹿耳门之兵有所据依，以堡卫兵，以兵卫炮，然后鹿耳门之险庶乎可据。省议不果，今存其说于此。

　　安平镇在治西，水程七里，陆路二十里；台协水师副将驻防。越里许为大港汛，系新港巡司与台协中营分防。

　　海翁堀在县西北。海洋浮沙线一条。线南有港，港口一大澳甚深，洋船多泊此候潮避风。

　　凤山县

　　硫磺港在县西南，即打鼓港分流。地当入海之道，为水汛所必守，属南路都司驻防（驻札山猪毛口汛）。

　　打鼓港距县西南七里，旧有番人居之。明嘉靖间，流寇林道干为俞大猷所逐遁此，杀番取膏血以造舟，后从安平镇二鲲身隙道逃占城，其遗种尚有存者。今水师营垒在焉。

　　东港在县东南三十里，属淡水巡司稽查。打鼓港、东港与北路上淡水三处，可通大舟，俱设汛兵戍守。

