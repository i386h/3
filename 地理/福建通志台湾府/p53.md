<!-- { "loadSidebar": true } -->
　　胡默林曰：御海洋者，离内地太远，声援不及，接济不便。风潮有顺逆，碇泊有便否，蛟龙之惊，触礁之险，设伏击刺之难，命危累卵，无惑其争执难行也。如愚见哨贼于远洋，而不常厥居；击贼于近洋，而勿使近岸，是谓善体法外之意云。

　　蔡汝兰曰：茫茫巨洋，极目无际，虽于要害之处，联舰设备，而疾风怒涛不时，亦必择善地而停泊焉。岂能扬帆起碇，常出洋口，而能尽阻贼船之不出入哉？必欲尽取全功，以为经久不易之图，在于水陆夹攻。探有贼船潜入海口，水兵星罗于外，陆兵云布于内，其将至也击其困惫，既至也击其先登，既登也击其无备；以疲惫仓皇之贼，而当我养盛豫备之兵，一鼓成擒，可不血刃矣。

　　凌云翼曰：哨探者，兵之耳目也。哨探既真，则先事有备。宜饬各哨官弁多置蜈蚣及梭船，精选知水性之人远出外洋，分投哨探。如有声息，先来传报。附近各港官兵，一闻警急，随合■〈舟宗〉约会，截击大洋，庶可获制胜之功。

　　魏校曰：海寇须开其自新之路。王守仁曰：出给告示，凡胁从皆不问，虽尝受贼官，能逃归者皆免死，斩贼归降者给赏；使内外居民四路传播，以解散其党。

　　吴子孝曰：治兵以得民心为本。今海隅之民，富者遇劫掠而尽其赀财，贫者谋逃徙而不得耕种。居城郭者官，役其力而无所给，取其有而无所偿。书曰：怨岂在明，不见是图，必须轸念恻怛恺悌之念抚绥之，而后可以得亲上死长之心。抚绥之道奈何？曰，缓催科、轻徭役、禁酷暴、戒苛罚。

　　章焕曰：贼势之炽，凡以乡民奔窜、奸民惑乱、助其声也。有城堡则居者守、逃者归、耕者敛，远近安堵，什伍相联。奸民无所容，则无乡导，贼何能深入？居民不散，田野不芜，赋税不乏，根本之要务也。

　　靖海侯施琅曰：论粤中事宜者曰：海寇负海作讧，外以诸夷为逋薮，内藉山寇为腹心，吾民介于二寇，善事之则通有无而得利，不善事之则并其身家以靡也。又曰：海寇潜结山寇，继而吾郊郭之民亦阴托于二寇。故必除山寇，尽去郊郭之为寇侦者，而后可从事于海寇。兹二说者，夫固各有所当也。尝取而论之。海寇之诪张，即被勾之山寇亦不能知其底里。而其实不过张声势以摇惑乎人心。以鄙意推测，绝峤孤屿难容多人，海外诸夷互市为利，禁令亟严，谁肯比附为奸？考海患见之载籍者，莫剧于嘉靖之世，而各传所称，真倭无多，徐海、汪直之党亦数不盈万，特以东南民气脆弱，闻警逃窜，奸民乘乱劫夺，均托之于海寇。又明末郑芝龙称十舶长，又以台湾为老巢，澎湖为门户，金门、厦门为藩帘，盘踞三十六岛，祖孙相承四十余年。是自来海寇之雄盛，未有若郑氏者。然自一意征讨，稽其荷戈之众特二万有余，出战之船不踰三百，岂非以重洋阻隔，别无生聚之方？逃军闪民潜入某党，亦不易蹈海相从，而修造船只工费不赀，岂洋面穷贼所能支给乎？近时海寇更不能若郑氏之显为号召。海外诸夷各守其疆，又未闻窃据地方，若澎、台地广林深，可为巢窟，可供采伐修造者。贼船以风潮为聚散，号令未能画一。我隔重洋而难以搜捕，贼即隔重洋而难为招纳。我不能驱商船而供征战，贼讵能尽劫商船以肆侵犯？而语贼势者动曰，战船无数也，技勇不可当也。夫此无数战船，何处得来？不可当之技，谁与角试？彼倡为此言者，不过追蹑兵弁利贼之奉，或张贼以文其退缩，而无左证以诘之。波涛浩渺，形迹莫窥，贼之情不能众着于沿海居民弁兵之心目，而惑于无稽者之涂说，是贼尝得虚声摇我也。如知贼虽狡如徐、汪，强如郑氏，其伎俩不过如此，则皆壮其胆而思持梃以制之矣。

　　广西狼兵出自东兰那地丹州者，能以少击众，十出而九胜。其军令极严。凡一人战殁，左右夹击者斩，一伍之众论罪以差。退缩者斩。走者斩。言恐众者斩。敌人冲而乱者斩。敌既败走，佯以金帛遗地，争取而不追蹑者斩。号令画一，故能成功。（以下俱洋防辑要）

　　周文襄巡抚江南，凡父老士庶无不延访，或时在路，亦止舆受言。始则集众人之细长，终则成一人之大智。阳明先生自入仕以至节钺，动随生徒，顾问帷幄。后值濠变，龙光、黄受诸人，或为间谍，或潜伺察，或通机密，皆以平日腹心为之，遂能成功。

　　贼远来，持升米之粮，未达岸，多苦饥矣。徒以海滨廪藏露积，故贼至而掩据之，因财以为用，因粮以为食，奸人为之党而穷民为之役，故所向无前。如使多为城堡蓄积，而野无所掠，贼不能宿饱，则不能深入；不能深入，则不能多获；不能多获，饥疲易制，不可烦兵而守矣。

　　兵贵选锋，而操练必精。昔岳鄂王令子云与张宪等练背嵬军三千人，身披重铠，蓦坡注涧，如履平地。云一日马踬坠地，鄂王怒，欲斩之，以故其兵极精，尝以少而破敌。戚少保御倭浙兵三千人，为鸳鸯阵法，筅牌、镖刀次弟而进。持筅人死，则全伍皆诛。军止则树立如植，与鄂王之撼山无异。以故倭寇虽锐，而戚军独能制之。则兵未有不练而可制胜者也。三广公陶鲁将三百人，名震两粤，贼闻陶家兵无不避者。初选时，都御史韩襄毅公部下兵十五万，合格者仅二百五十人，至三日方能足数。则勇健之士，固足摧锋取胜，而募选为不易也。夫后世办贼者，往往调集多兵，以众取胜；不知分布要害，固不能不资多兵，当临仗之时，多而不精，徒牵顾以致败。且兵多饷糜，经岁累时，则帑虚民困。粤兵、浙兵，古称劲勇，营挑数十人，合成三千人，遴镇将知兵者操练之，必勇力过人、蹻捷异常、年不逾三十者，方以入格。而参用岳鄂王、戚少保各法以练之。数月之后，号令既娴，技艺皆精。得此兵三千人，可敌常军十万也。

　　沿海数千里，处处均有港■〈氵义〉，地广防多，分汛兵尝虞不足。调本省各营戍守，则路或数百里，劳同远征。而定例本省不领口粮盐菜，则势难枵腹从事。至于洋贼之犯边，往往乘风顺利，迎头以堵，则为逆风，若跟尾以击，则闻警发兵，贼帆已远出洋数十里，不过掩饰观听。此堵御之茫无胜算也。窃思兵之卫民，不若民之自卫。沿海村庄无赖之徒，受贼豢为耳目者固不乏，而良民有室家、自营生计、不肯为贼用者，则势必百倍无赖。近闻奸民勾结洋贼，猝至庄村，将良家人口掳去，索重赀以赎，不遂意则剐脔任意，备极酷虐。故沿边居民，莫不恨贼。而村民非奉官令，难以联络，既畏奸民之患生肘腋，又恐杀贼报官，光棍差役诬以仇杀，则拘唤验讯，受累更大。虽怀恨贼、杀贼之心，相视而莫之敢先。夫自古所藉以集事者，民心耳。乘民心愤怒，行团练之法，于沿海各村庄编户口，十家设一旗头，二、三村设一团长，数村设一正副团长，总遴老成绅耆充之。能者予以冠带，加之礼貌，官给军火，以时操练，令其各卫地方，把守口岸。有能杀贼立功，立加奖赏。旗头、团长于团内不时稽查，有奇衺之民，踪迹可疑，缚送到官。派员专司其事，以时鼓励，显以作其御侮之气，即阴以折其作奸之萌。团练既成，即寓兵于民。贼势稍重，官兵迅为应援，勿令民气挫折。如此则藩帘固、窥伺杜矣。

　　又绿营兵额，分防似觉稍单，而增兵先议添饷，一时难以筹办。查各州县例设民壮，防护城池库狱，例与官兵一体操阅。宜饬地方官捐置鸟铳、旗帜，按期操练，俾得技击与兵丁无异。督、提巡阅时，附各营阅视，以验州县能否，俾文职亦有护卫。每省有民壮几千，即添劲旅若干，不加饷而兵增，是亦壮声势而遏奸宄者。

　　查贼人在海边劫掠，不过布泉米蔬、掳人勒赎而已。至于船上器具桅舵、硝磺之类，必沿海奸民利其财用，货贱而价倍，济以兵器，市之杠料。故贼船得以修理，而为拒抗逋逃之计。夫海上无两载不修之船，亦无一年不坏之杠料。料桅舵折则船为虚器，风篷烂则寸步难行。船既渐弃，贼亦渐散。则杠料之接济，固宜与米谷并严也。宜于各海口遴试用知县稽查。于所管海口，行团练之法。举殷实绅耆三、四名，帮助酌定章程。有实力奉行、拿获奸细，予以优叙，或尽先补用。绅士有功，亦据实上闻。绅民自保身家，宗族戚友共相防卫，即为子弟之兵。地形既熟，心志更强，较巡徼客师，当更得力。

　　至堵贼之方，以固海洋、御港口为上。贼至内地，虽能擒斩，伤损已多。而地方官往往避失事处分，幸贼空过而不敢怒。贼去来所由无忌也。如地方不专坐失事之罪，而并于贼所从入，查明失事处果曾与贼堵截，力有不支，量为处分，其沿海文武官吏有能抵遏贼锋，阻贼不得上岸，不能入口，虽无首级，以奇功论。如此则巡堵严密，米粮杠料之类，既无所济于奸民，而掳掠又不能有所得，绝屿孤岛，势成坐困矣。

　　堵剿机宜，第一要在侦探不误。侦探卒之用，因地而异。巨海中烟波浩茫，岛屿遮蔽，贼船湾泊行驾，无从往探。偶然相值，贼顺风而来，船大帆阔，行使如飞，探舟帆力不足，反至落后。海岸失事，往往因此。若碉楼之设，高至三、四丈，再择地势高敞处及近洋岛屿，各作数座，以当瞭望之墩台，侦有贼船，传炮为号，以之济探船之穷，更为得力。

　　兵贵用奇，奇莫妙于间谍。巨洋隔阻，声息难通。贼之虚实，我无由知。我之虚实，则逃军闪民逸入海中，反以告诸贼。泄漏偾事，往往以此。我诚善用间谍，则假作逃军闪民，投贼附贼，或即用贼间谍，以寄我耳目，未始不可，要在机事密而用心精。昔岳武穆平杨么，黄诚、杨钦即杨么之党；胡梅村平徐明山，用华老人蒋胡辈为间，乃至枕席之旁，王翠翘亦间之，可谓用间之善。若种谔之用王和尚间元昊，即王和尚亦不自知，则尤神乎间矣。故司其事者，务以能用谍为上。自遣之谍无论已，真正投诚贼匪，可潜留贼中，不必责以即出；即剿捕所拿之贼，不妨留其生命，厚遇而遣之，佯怒而纵之。正用反驱，皆可供我驾驭。或用降匪，转相招诱，或驱顺贼，先行攻击。贼党之中，自相鱼肉，大势既解，根株立尽。

