<!-- { "loadSidebar": true } -->
　　梁上国字斯仪，一字九山。父剑华，字天池，郡诸生，以耆宿教授里中垂五十年，门下士多成伟器。剑华生五子。长上宝，邑诸生。次赞图。三上泰。四即上国。赞图初名上治，字翼斋，与上国同举乾隆戊子乡荐，咸安宫教习，以知县用，呈改教职，补宁化县教谕，善课士。值大水，佐县赈抚，多所全活。上泰字岱严，乾隆乙酉乡荐，选贵州余庆县知县，有循声。上国与赞图、上泰同为太傅朱珪所赏识，入读书社。上国，乾隆乙未成进士，选庶吉士，习国书，散馆改除。相国于敏中惜其才，请仍留庶吉士学习。旋丁母优，服阙，以父疾乞养。复丁外艰。五十五年，再散馆，授编修，分校乡会试，转御史给事中。历奉天府府丞兼提督学政。嘉庆十二年，迁詹事府少詹事，累擢至太常寺卿。上国通经知时事，凡当世之急务、乡里之利病，无不旁求博访。居官多所建白。其陈奏本省事宜尤详明剀切。闽南奸民结党通兵役，号天地会，蔓延他郡，肆抄掠。有司匿不闻。上国从乡人访得其实，疏请饬大吏密察掩捕，获其渠，余党解散，一方赖以安。

　　台湾噶玛兰地方居淡水厅之北、艋舺之东、三貂山之南，屡为洋匪蔡牵、朱濆所觊觎。淡水同知徐梦麟始议开垦，知台湾府杨廷理继之。而大吏惮于举行，议屡格。上国乃上疏曰：『噶玛兰地势平旷，北西南三面皆山，惟东面临海。海口有洲屿蔽之。其北隅有港曰乌石港，南隅有港曰苏澳港。两港之船，可自为出入，不必与台郡相闻。其间田土丰饶，居民不少。其水有三溪分流，中大溪为南北之界。其北境由乌石港入者，自北而南，有头围、二围、三围、四围、五围，近年又增六围，左右小围无数，皆居民所建筑以自保固者。六围南九里至大溪，逾溪即其南境。南境较大于北境，而垦田筑围尚少。近北之溪洲筑小围四，迤南二十里有大围名罗东社，皆内地人民占居者。南北之地可由乌石、苏澳直入。是以贼屡窥伺，欲得其地为负隅计。夫其地未入于版图，其人遂域于化外。万一不能自守，沦为贼巢，恐海洋从兹多事矣。考雍正元年收诸罗县之北地增置彰化一县、淡水一厅，雍正九年又增置彰化县属巡检二员、淡水厅巡检二员。今噶玛兰之地宜遵雍正元年、九年之例收而抚之，则海疆之获益有四。一以绝盗贼觊觎之患。嘉庆十一年，海寇蔡牵欲夺头围地，船至乌石港，其居人吴姓率番民御之，牵绐之曰：「吾但求得地为耕种计，于尔无伤」。吴姓曰：「果尔，则盍焚汝舟」？不听，率众登岸。吴氏擒缚数人，贼溃去。十二年，海寇朱濆又以贼舟入苏澳，奸民李佑、黄灶阴与通焉。适有官兵从山路入，与居民协力抵御。李佑逃入贼舟，黄灶被缚，濆以十六舟遁去。夫噶玛兰从前出入人少，莫知虚实，今则入居者众，人人传说，无不周知。惟有早行收抚，绝负嵎之妄想，则群贼尽失所望，而地方自能绥靖矣。一以使海疆无化外之民。噶玛兰自许拔为伙长后，有吴沙者董理各围之事，众目为头家。沙死，子光裔不得众心，于是北境董事者柯有成、陈奠邦、何桧、赖岳、吴化与光裔共六家，其南境之溪洲及罗东社则潘贤文独据之。又有林永福、翁清和为义民之首。当朱逆来据苏澳时，林永福率民番穿山辟路迎接我水师于澳外，贼乃退走。夫以朱逆猖獗之势，而潘贤文、林永福能率众拒之，可谓知大义矣。既能知义，即当早为收抚。况证以普天率土之义，亦未便委弃之以为贼有也。一以使全台增土田之利。噶玛兰田地南境阔于北境，而居人则北境倍多者，盖由北山穿入程途独近也。北境之地，嘉庆八年以赛神籍男女六万口，尚有余田，则知南境垦耕，其利赖当更广矣。惟地广无人，野番出入，为上者必先布置村落、设营汛、奠民居，而后及农亩，则有官吏、有兵防民，就垦如归市，立致万家，不召自来，而番害亦不待驱而自息矣。一以使番社怀朝廷之德。雍正初年，总督满保言「台湾南北二路生番，自古未通声教，近见内附熟番，轻徭薄赋，亦莫不愿附编氓。应令其照旧居处，并令文官加意抚恤。所报丁口，附入版图，勿事编查，顺其不识不知之性，每年愿纳鹿皮折银代赋，听其输纳，就台充饷」。今噶玛兰番社北境二十三、南境十二。北境居民转多于南者，足以见番民并居两不相碍也。况朝廷以恩意招徕之，以良法绥定之，番垦者归番，民垦者给民，番民所未垦者官为屯田，则番民辑睦，上下和同，台疆将利赖无穷矣』。疏入，上令督抚议之。十六年，总督汪志伊、巡抚张师诚乃定议丈田地、置官师焉。嘉庆十八年，督学广西，剔弊习、黜浮诡，以劳成疾，卒于庆远试院，年六十八。子云铣，乾隆乙卯举人；云镛，嘉庆乙卯举人，晋江学训导。

　　福清县

　　胡宗明，康熙十七年任海坛援剿守备，于上竿塘、赤澳捕贼功加六等，旋克复海坛等处，直抵金、厦两岛，以功加左都督。六月，攻克澎湖三十六岛，进剿台湾有功，赐袭三代，拜他喇布勒哈番，迁太湖营游击、川沙营参将。请休归，卒年八十二。子拱斗袭职。

　　同里李琦字宏圭，亦以援剿守备御寇金厦、克澎湖、剿台湾功任海坛镇标守备，加左都督，拜他喇布勒哈番，予世袭，授西宁镇游击。卒于官。

　　又同县薛起受字允孟，二十三年以把总从游击丁世芳领兵剿澎湖，攻取虎井、桶盘等屿，进抵鸡笼屿，贼溃散，加副将衔授罗源千总，迁直隶马兰守备，除陕西西安副将，终海坛总兵。

　　何誉字会皞，亦以破海寇功，令驻防澎湖，加副将衔、管本营千总。俸满授长福营游击。地属桑梓，誉加意绥辑，兵民共怀服焉。

　　杨士珂字珫儒。康熙十八年诣巡抚吴兴祚陈海岛情形，巡抚奇之，收入麾下。会总督姚启圣商择将材，兴祚以珦对。同游击江升往剿，计擒王三，斩获无算。叙功授海坛镇右营千总。随镇帅林贤克复金门、厦门。提督施琅待以心腹，委以招抚重任，从往台湾，招刘国轩来降，题授左都督，摄守备事。迁江南福山游击，擢贵州副将。

　　时同里何青字符醇，由世职授水师镇标守备从征，克复金、厦、海坛，进取花屿、猫屿等三十六岛，所向有功；授铜山镇游击。

　　方冰字二水，多勇略。总督姚启圣异而拔之，使领先锋入海岛。冰习水务，乘风迅驶，直控贼船，战多奇功。授泉州水师营副将，予世袭。

　　连江县

　　黄飞鹏由行伍洊擢千总。嘉庆二年，升定海镇左营守备，超擢中军游击，复擢镇海营参将。十年，总督玉德奏称飞鹏熟谙水师，缉捕出力，得旨升授副将，署理黄岩镇总兵官。屡与提督李长庚会剿蔡牵，歼擒多名，所获铜铁鎗炮数十件。适被炮弹掷伤腰腿，上嘉其出力，交部议叙。旋调碣石镇总兵。追击郑一、黄亚有等匪船，歼获无算。时英咭唎国商船擅驶进虎门，停泊黄埔，总督吴熊光檄飞鹏管带舟师。夷船径泊城外，官兵喝阻不听，飞鹏开炮吓击，毙夷民一名，带伤三名。夷船惧，遂退。事闻，上嘉其有胆气。嗣偕提督童镇升等追剿盗匪于儋州洋面，生擒盗首乌石二及贼目郑耀章等，赏戴花翎，交部议叙。调阳江镇总兵。在洋卒。奏闻，照军营病故之例赐恤。

　　罗源县

　　黄英字挺通，少失怙，事母兄以孝弟称。康熙十三年，耿逆变后，滨海尚未靖，英谙水性，从事行间，恢复金夏及澎湖三十六岛。题授左都督，当入觐，以母老不忍离，致稽行期。上询其故，英以实对，授江南漕标游击，迁淮安参将、沂州副将，赏戴花翎。擢金门镇总兵。军民立祠以祀。康熙六十年，台湾朱一贵乱，英驻厦门策应。事平，权台湾镇总兵。时兵革甫休，民居未集，英绥辑有方，惠行威立，军民复立祠祀之。旋以老致仕，优游林下者七年。子三：正元、正清、正纲。

　　古田县

　　甘国宝字继赵，一字和庵，少习文，后应武试，雍正癸丑武进士。由侍卫授广东游击，以军政荐授湖广洞庭协副将，擢贵州威宁镇总兵，移山东，历江南、浙江及南澳、海坛，又调台湾镇挂印总兵。台地番汉杂错，国宝以严疆界、谨斥堠为务，民番德之。乾隆二十六年，擢福建水师提督。尝谓僚属曰：『防陆者不可处于家，防海海者不可处于陆』。日坐楼船，督率小舟罗缉，虽风涛弗避也。赐戴花翎。后因被议，权云南开北镇总兵，时缅甸不敢动。后又以广东黎番杀掠崖州及陵水、定安二县，复权雷琼。国宝率轻骑趋五指山擒其酋。事闻，复授台湾挂印总兵。斗六门苦盗，国宝计擒盗首董六诛治之，盗遂绝。因立总巡、分巡、轮巡、会哨之法，兵民安辑。三十二年，擢广东提督。三十四年，移福建陆路提督。奸民王添送倡乱，覆鼎山，国宝选勇士密捕，无一遁者。以病卒于官，年六十八。国宝虽历官武职，而念切民瘼。在南澳时，值岁歉，捐俸赁舟采运谷石，兵民以济。广东惠州大水，设厂给粥，水退米贵，劝民平粜，民无饥色。生平乐善好施，葬无嗣之兵，反殁戍之骨，施棺赠药不倦。雅好文墨，每下车必访其地知名士敬礼之。善画虎，能传其威鸷之神。相传未达时，里中人有见猛虎当门卧者，迫视之，则国宝也。在台湾作纪典以补府志所未及。及卒，六营十郡将裨建祠尸祝焉。

　　林承昌字奕伟，一字文峰。父飞，弱冠充武学生，试君子有三变论，拔冠军。承昌幼受韬略于父，中式乾隆丙午武举人。以水师补海坛镇千总，历提标守备、南澳左营游击。时蔡牵横行海上，党类繁多，承昌攫徐类、械张彩、缚张培、张扬寅等，拯所劫商船所掳民人无数。嘉庆十三年，补闽安协副将。又败蔡逆于广东电白洋，破其党乌石二等歼之。奏入，赏戴花翎，调安平协副将。十四年，擢浙江定海镇总兵。蔡逆东渡，承昌于沙线外洋邀击之，贼舟覆溺无算。值台湾漳泉民闘，南路贼乘间窃发。巡抚张师诚以台湾为海疆重地，承昌素有威望，檄令镇抚，兼捕南路贼匪，奏护台湾挂印总兵。卒于官，年四十五。

　　--以上录自重纂福建通志卷二百二十六。

　　兴化府莆田县

