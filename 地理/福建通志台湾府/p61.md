<!-- { "loadSidebar": true } -->
　　我大清顺治二年五月，大兵定南京，福王由镇江守将总兵官郑鸿逵等拥众还闽。聿键行抵杭州，与鸿逵遇，而户部侍郎何楷、户部郎中苏观生等亦自南京胥会于杭。六月，我大清兵克杭州，鸿逵、楷、观生等奉聿键入福州。舟次桐庐，礼部尚书黄道周进谒，遂偕行。闰六月癸未，福建各官迎谒水口驿，聿键自发银一百五十两，令有司葺行宫，勿扰民。丁亥夜四鼓至福州（榕城纪闻云：时有星大如杯，光甚倏，散为白气两道如带，自室抵壁，移时方没，光散时有声如炮）。诘旦，道周与福建巡抚都御史张肯堂、南安伯郑芝龙等请聿键监国。鸿逵谓当急正位，不然无以厌众心。诸臣皆以监国名正，候出关建号未迟，而鸿逵艳推戴功，不数日即定议。丁未，告祭南郊（案榕城纪闻云：以钓龙台为天坛），大赦，建号改元，自七月初一日称隆武元年，遥上福王尊号曰「圣安」，以布政司署为行殿，福建为福京，福州府为天兴府，分天兴、建宁、延平、兴化四府为上游，汀州、邵武、泉州、漳州四府为下游，各设巡按。进封芝龙、鸿逵为侯，郑芝豹澄济伯，郑彩永胜伯，并赐号奉天翊运中兴宣力定难功臣道周为吏部尚书武英殿大学士，肯堂为吏部尚书兼左都御史，楷为户部尚书，黄锦为礼部尚书，曹学佺为兵部尚书，周应期为刑部尚书，郑瑄为工部尚书，郭维经为吏部侍郎，原任福建提学道李长蒨为户部侍郎，苏观生为翰林院学士兼礼部侍郎，原任福建巡按御史吴春枝为兵部侍郎兼右副都御史，刘若金为刑部侍郎，马通理为通政使并赐号奉天翊运中兴宣猷守正文臣，余各官升赏有差。聿键素重道周学行，故为首辅。聿键锐欲收罗时彦，设储贤馆，分十二科，招四方士，令观生领之。既而应招者率庸流，聿键亦厌而罢其事。寻超拜观生东阁大学士，参预机务。

　　是时，芝龙晋封平国公，兵事悉芝龙为政，恣横殊甚。一日，聿键赐宴，芝龙以公爵，欲位道周上，道周与争，众议抑芝龙；由是文武大不睦。芝龙议简战守兵，自仙霞关而外宜守者一百七十处，计兵十万，战兵如之。闽粤饷不支其半，乃请催取府县积年银谷未解者，并预借两税一年，遣侍郎科道征发督迫，闾里骚然。复令抚按以下蠲俸助饷，乡绅大户勒责乐输，广开事例，倡优仆隶并列冠裳，干谒官府，凌虐里邻。晋江令金允治听讼，两造皆称职官，挺立而语，至互殴于庭不可制。其弊皆芝龙倡之。聿键性素俭，自称号后，布衣蔬食，不御酒肉，而又勤于听政，批答章奏，丙夜不休，颇有君人之度。然国事孔棘，兵食困乏，政归郑氏，诸大帅多巽懦观望，聿键竟不能有所为也。

　　我大清遣大学士洪承畴总督南方军务，御史黄熙允招抚福建。芝龙与承畴、熙允同里，密通音问，讲归款，聿键不知也。屡促芝龙出兵，辄以饷绌辞。道周知芝龙终无意出关，乃自请募兵江西。聿键付道周空札百函，命詹兆恒为兵部侍郎、万文英为兵部员外郎监道周军。以七月二十二日启行，所至抚安遗黎，联络声势，远近颇响应，得卒九千余人。八月，大学士黄景昉、吕大器、路振飞、朱继祚、曾樱五人始至行在。

　　先是聿键德振飞不忘，命吴江诸生孙久中赍手敕拜振飞左都御史。振飞赴召、道拜文渊阁大学士。至则大喜与宴，抵夜分，撤烛送归，解玉带赐之。聿键每责群臣怠玩，振飞因进曰：上谓臣僚不改因循，必至败亡，臣谓上不改操切，亦未必能中兴也。上有爱民之心而未见爱民之政，有听言之明而未收听言之效，喜怒轻发，号令屡更，见群臣庸下而过于督责，因博览书史而务求明备。凡上所长者，皆臣所甚忧也。其言曲中聿键之短云。

　　都察院张肯堂请出募舟师，由海道抵江南倡义旅，而劝聿键驾由仙霞趋浙东，与相声援。聿键乃加肯堂少保，给敕印便宜从事。擢文选郎中朱永佑为吏部右侍郎、福州推官徐孚远为兵科给事中从行，二人皆肯堂里人也。芝龙阴阻之，不成行。

　　是月曾妃至，册为皇后，赠妃父文彦为吉水伯。妃警敏通文章，聿键手批奏章多至数百言，不及者必送妃代批。每群臣奏事，妃于屏后侧听，俟聿键退朝，共决可否。聿键颇严惮焉。

　　九月，流贼李自成窜死，湖广总督何腾蛟收降其将刘体仁等所部十余万。而自成兄子锦奉自成妻高氏，拥众三十万，复至丰州乞降于湖南巡抚堵允锡。表至，聿键大悦，加允锡兵部右侍郎兼右佥都御史，总制其军，手书奖劳。锦等皆赐名授官，号其营曰「忠贞」，置之荆州。拜腾蚊东阁大学士兼兵部尚书，封定兴伯，仍督师，令规取江西。

　　先是鲁王以海在台州，兵部尚书张国维与给事中熊汝霖等奉以海监国于绍兴。十月，聿键使给事中福安人刘中藻颁诏浙东，国维驰疏上聿键，略言国当大变，凡为高皇帝子孙，所宜同心并力，共图兴复，成功之后，入关者王。且监国当人心涣散之日，鸠集为劳，一旦南拜正朔，鞭长不及，悔何可追。臣老矣，岂敢朝秦暮楚，有所左右于其间哉？聿键乃召中藻还，自是闽、浙如水火矣。

　　是时，我大清兵入江西，诸郡皆平，惟赣州未下。左庶子杨廷麟、修撰刘同升与南赣巡抚李永茂集士大夫于明伦堂，劝输兵饷，协谋举事，立忠诚社，招致几三万人。聿键手书至赣，加廷麟兵部尚书、同升国子祭酒。既而廷麟、同升复吉安、临江二县，命廷麟以本官兼东阁大学士、赐剑便宜从事，复擢万元吉为兵部右侍郎，总督江西、湖广诸军并兼南赣巡抚。廷麟等请聿键出江右，何腾蛟请出湖南，浙中诸将请出衢州，苏观生以闽中事权悉为郑氏所握，极言廷麟、元吉可倚，劝聿键幸赣州。于是聿键决意自赣入楚，遣观生先行，赴赣州募兵。芝龙知物论不平，非出关无以弭众议，乃请以郑鸿逵为左先锋出浙江，郑彩为右先锋出江西。聿键令筑坛，设天帝、高皇神位，驾幸西郊行授钺礼。甫拜跪，风雨晦冥，大风起，坛上烛皆灭。及鸿逵出城，马蹶踣地，识者以为不祥。鸿逵至仙霞镇，托候饷，驻不行。十一月，聿键下诏，以唐王聿钊、邓王鼎■〈土器〉监国，大学士曾樱协同郑芝龙留守，以吴震文为随行兵部侍郎、王观光为随行户部侍郎，皆兼吏、兵、礼三部，张家玉、王履贞为随行兵科，亦兼吏、户、礼三科。十二月，聿键戎服登舟，大学士何吾驺等从。大学士黄道周进至婺源，遇我大清兵，战败被执，诸军皆溃。聿键驻跸建宁县。我大清顺治三年正月己酉朔，聿键不受朝贺，以三大罪自责。鲁王以海自见兵力孱弱，遣柯夏卿、曹惟才聘于聿键。聿键手书报以海曰：朕无子，王为皇太侄，同心戮力，共拜孝陵。朕有天下，终致于王。浙东所用职官，尽列朝籍，无彼此。二月，聿键将出汀州。芝龙不欲聿键入赣，令军民数万人遮道呼号，拥聿键，不能行。芝龙具表请回天兴。聿键不得已，退驻延平。三月辛未，我大清兵克吉安。时郑彩屯广信府，弃城奔入分水关。聿键削彩职，令图功自赎。四月，聿键命礼臣追复建文年号，立忠臣方孝孺祠。五月，廷试贡生，取万荆等十二人，命为萃士，照庶吉士例翰林院教习。六月，福京乡试，广额七十名，流寓者皆入试。以编修刘以修、闵肃为主考，取叶瓒等一百七十五名。士子多以贿进，乃命覆试，落四名，逮同考推官王三俊下狱，追赃一万两。

　　浙东师溃，鲁王以海航海走入南澳，闽中大震。芝龙假言海寇入犯，宜往备御，拜疏即行，尽撤福京兵回安平镇。鸿逵在关外，亦退驻浦城，仙霞岭二百里间无一人守者。七月，元子生，大赦，加恩从龙诸臣。钱邦■〈卺，艹代丞〉言：浙东新破，唇亡齿寒，举朝卧薪尝胆之日，非覃恩受赏时也。不报。己巳，聿键御门内侍奉一箧置前，聿键谕群臣曰：朕本无利天下心，以诸卿拥戴，勉徇群情。越在海隅，布衣蔬食，何有人君之乐？正是上为祖宗，下为百姓，朝夕干惕，惟恐负卿等立君之意。岂料诸卿已变初心？昨关上主事搜得闽中出关迎降书二百余封，今具在此。朕不欲知其姓名，令锦衣卫官对众焚之。卿等宜无负初心也！聿键长身丰颐，声如洪钟，闻者悚息。

　　八月，我大清兵至仙霞关，长驱而入。巡抚上游四府兼领关务郑为虹亟还浦城，纵士民出走，自守空城。无何，城破，为虹与给事中黄大鹏并死之。为虹，江都人。大鹏，建阳人。巡抚杨廷清、李瑄亦俱被执，死之。我大清兵遂下建宁府，时何腾蛟遣郝永忠迎聿键，尚未入闽，聿键得仙霞关败问，自延平仓皇出走，留兵部侍郎曹履泰偕延平知府王士和居守，惟忠诚伯周之藩与给事中熊纬率兵五百余随行。警报迭至，士和召父老曰：吾虽一月郡守，当与城存亡，若等可速出，毋使数万生灵尽膏斧锧。众泣，士和亦泣，退入内署，正衣冠，闭户投缳死。大清兵克延平，遂趋汀州。聿键犹载书十余簏自随。庚子，入汀州。辛丑，我大清兵先以八十三骑自丽春门入。聿键从官皆奔散，守门百户闵时死之。周之藩闻难，趋卫聿键，中矢坠马，被杀。纬亦赴难，死之。总兵官胡上珍奔还福州，谓家人曰：吾世臣，不可苟活；仰药死。聿键与妃曾氏俱被执。曾妃至九龙滩投水死。聿键寻殂于福州，年四十九。故明总兵姜正希率兵二万袭汀州，乘夜登城，我大清兵击败之，斩万余级。又破故明总兵师福于分水关，入崇安县，故明巡抚杨文忠见执死。

　　先是我大清征南大将军贝勒博洛等别以一军由海道定温、台、福、宁等郡，总兵李成栋自延平而下，会师取福州，故明礼部尚书曹学佺死之。大清贝勒博洛等驻福州，分兵徇兴化，漳、泉诸郡县相继下，闽地悉平。芝龙自安平镇奉表降，独其子成功不从，与郑鸿逵、郑彩等各率所部叛入海。是年故明桂王由榔称号广东，谥聿键曰绍宗襄皇帝，曾妃曰襄皇后（谨据御批历代通鉴辑览、明史，参南疆逸史、榕城纪闻、闽海纪略）。

　　鲁王以海，太祖十世孙也。崇祯十七年二月袭王爵，三月京师陷，随诸王南下。我大清顺治二年四月，福主由崧以以海暂驻台州。六月，我大清兵克杭州，鄞县人刑部员外郎钱肃乐集士民数万人建牙郡中，遣举人张煌言奉表请以海监国。会兵部尚书张国维等举兵绍兴，给事中熊汝霖、九江兵备佥事孙嘉绩等自余姚应之，国维遂迎以海于台州。以海即日赴绍兴，用前大学士方逢年议称鲁监国，以国维为太传、兵部尚书、武英殿大学士督师江上，画钱塘而守。汝霖、嘉绩为右佥都御史，肃乐为右副都御史，并督师防江。

