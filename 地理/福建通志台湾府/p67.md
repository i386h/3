<!-- { "loadSidebar": true } -->
　　周亮工字符亮，一字栎园，河南祥符人，明崇祯庚辰进士，任潍令，行取授御史。国朝顺治四年任福建按察使，值芝城陷寇，剑南道梗，乃由杉关入驻邵武，去会城数百里，啸聚弥山，烽火时警。亮工募敢死士，日开门转战溪谷，夜则坐谯楼长啸赋诗，与刁斗声相闻。建诗、话楼祀宋严沧浪于其上。寻以计诛叛将熊再法，秦登虎等，西境以安。既莅省，大吏倚之如左右手。六年，擢右布政使。属汀寇猖獗，委摄汀南道，恩威互用，降贼首曾省，复以次剿平邵武耿虎、建宁陈和尚、延平吴赛娘诸剧贼。又署漳泉道，海寇郑成功据厦门，亮工缮军需，鸠民兵固守。收瘗被难骸八十余万，赎陷贼子女千余人。十年，转左布政。前后两署督学，兼摄兵道、海道。所至辄见纪。寻召入，授副都御史。十三年，以被讦还闽听勘，适成功率千艘陷闽安镇，直抵城下，城中骑士仅千人，势在呼吸。巡抚宜永贵假便宜，出亮工守西南门，贼乘大雨薄城。亮工手发大炮，轰毙渠帅三人，贼夺气去，城赖以全。亮工素得民心，闽人依以为命，所至百姓扶老携幼，顶香道左。及去，号泣竟数百里。

　　张尚字仙羽，辽阳人，顺治十二年任右布政。值寇陷漳州，泉郡震动。进剿官兵，资粮供亿，日费金钱万计。尚沿海往来，备历险阻，亲冒矢石，相机宜，赞方略，卒复漳州。擢左佥都御史。

　　金光祖，正白旗汉军人，康熙元年任右布政使。值迁界令行，光祖多方拊恤，俾沿海流移咸得乐业，凡向化新附之众，安置有方。又军旅云屯，筹饷给兵，未尝少阙。至骄弁悍卒，必严行禁饬，无敢肆暴。赋役均平，里胥积弊厘剔一清。

　　巡台御史

　　夏之芳字荔园，江南高邮州人，雍正癸卯进士。六年，以御史任兼督学政。不立崖岸，而苞苴自不入其门。按南北二路，民番感悦。主岁科两试，公慎明决，不假督责而士风自化。

　　李元直，山东高密人，康熙癸已进士，雍正八年任，兼督学政。时满汉各一员，同时奉命者为奚德慎。上谓奚曰：『汝不可爱钱。如李元直者，可保其不爱钱』。既至，绝一切馈遗。建议十余条，搜剔利病，不愧其职。

　　严瑞龙字凌云，四川阆中人，康熙戊戌进士，雍正十三年以给事中任，兼督学政。疏减番丁社饷。北路加志阁凶番为虐，奏请搜捕，躬治军旅，筹划剿抚，酌定善后事宜，威惠兼至。

　　分守兴泉道

　　王育贤，辽东正黄旗人，康熙十九年任，驻泉州。六月，海寇围泉，育贤日夜为战守具，与士卒登陴守御，不解甲者四十余日。徒跣筑垣，躬操畚锸。闻援师至，单骑自临闾巷，遍慰父老。父老皆感激流涕。以劳卒。围解，老幼输赀运榇，携牲醴祭者数千人，哭送三十余里，设木主崇阳楼下祀之。

　　分巡兴泉道

　　叶灼棠字函公，江南江宁人。顺治十二年，以中翰随定远大将军征闽，委署兴泉道事。时疮痍未起，灼棠务与民休息。未几还京。十五年复任，谢绝竿牍，饮冰茹蘖。值岁饥，煮粥以啜饥民。盗贼充斥，灼棠领卒搜捕元丑数十人，骈戮以殉。戊午五月，海寇连数十艘迫犯内港，灼棠督师夹山而阵。城闉不闭，寇知有备，越日解去。寇复潜窥上游，逼湄洲屿。灼棠侦知，预请督镇檄调兴化舟师截其后，自以泉标千人乘夜击之，斩俘甚众，两郡遂定。因条陈安泉十要，禁除四害，皆悉中时弊。巡按成勇备疏入告，允行。逾年，外艰去，郡人投柜一日满百金，固却不受，留赈贫民。自衰绖扶杖行，民携老幼怀酒核追送数百里。着有兴泉政略六卷。

　　胡升猷，顺天大兴人，顺治丁亥进士，十七年任。是年冬，山贼季月高纠党许子敬二千余人应海逆郑成功，掠泉漳诸郡。升猷偕提督马得功进剿，分遣游击陈天玉捣洋坑、永春等寨，斩月高、子敬，余党悉伏诛。又率参将张应诏剿泉南贼首王贵，擒斩之。次年，复斩其党柯瑞等十一人。是年山贼刘尾、陈镇聚众三千据黄肚寨，海贼黄昌以船千余窥黄崎、崇武。升猷分遣陈天玉讨山贼，夺险奋击，诛之；遣游击郭怀宇、守备王承印协攻海寇，昌亦败走。

　　分巡海防汀漳道

　　蒋龙光，江南宜兴人，顺治乙未进士，康熙十九年任。值海寇沸腾，龙光设法固御，令井里自守。官兵驻集，米价骤昂，乃请总制姚启圣檄江西运米协济，兵民交赖之。启圣平定金门、厦门十七寨，龙光抚绥难民，使复故业，请弛海禁，资民采捕。往来驾驶楼船于定海间，操练水师，为规取台湾之计，多所区画。寻迁浙江参议，兵民请留不可，勒石于福州南台，以志遗爱。

　　分守漳南道

　　吴执中字匪公，浙江山阴贡生，顺治十二年任。时漳初附，兵旅云集，而飞挽不至；海寇逼郡，民多遁去。执中握算持筹，还定安集，师无饥焉。滨海民许茂等持两端，不遽归附。提督马得功将尽屠之，执中曰：『小民逼寇患，各保身家，抚之皆吾民也；且海澄、厦门犹将谕其来降，况近郊赤子乎』？得功大悟。诸陷贼者闻之，接踵降。未几，海澄纳款。以功升山西副使，祀名宦。子兴祚巡抚福建，有父风，而平海之功尤伟云。（详总辖宦绩）

　　分巡台厦道

　　王敏政字九经，正黄旗汉军人。由监察御史外转兴泉道。康熙四十四年，移节台湾。仁厚不苛，事悉就理。尤加惠番民。凡通事社商有朘削者严警之，番车之有滥派者惩创之。遇岁荒歉，申请赈恤，民赖生全。秩满，升广东雷琼道。卒，民建祠祀之。

　　陈大辇，湖广江夏人，字子京，康熙丙戌进士。初知粤西永安州，迁福建盐运公司，厘剔鹾政，奉委清丈闽田，平允得民。岁辛丑，台匪作乱，大辇督造平底小艘，飞渡台港，多所裨助。寻擢台厦道，至则安辑流亡，抚绥部落，生番归化者接踵。会余孽跳梁未靖，大辇悉捕获正法，台民始获衽席之安。莅任三年，以疾卒。

　　--以上录自重纂福建通志卷一百四十。

　　台湾府知府

　　蒋毓英字集公，锦州府官生，知泉州府。康熙二十二年，台湾归命，督抚会疏交荐，调知台湾府。时府新设，毓英见井里萧条，哀鸿未复，躬历郊原，披荆斩棘，经界三县封域，相土定赋，罢不急之役，安抚土番，招集流亡，访询疾苦。进父老子弟，教以孝弟之义，振兴文教，捐俸创立义学，延师课督。任满，迁湖广盐驿道，士民重茧诣巡抚告留。会江右观察使缺，特旨调补。百姓立碑纪绩于所建书院，塑像祀之。

　　靳治扬，镶黄旗汉军人，由笔帖式历知漳州府。康熙三十四年，调台湾府。抵任，荡涤草窃，招抚土番，捐赀修文庙，详免陷田。尤雅意作人，立社学以教番童，导之礼义，台俗一变。后请祀之名宦。

　　卫台揆号南村，山西曲沃荫生，知漳州府。康熙四十一年，以廉能调知台湾。每月延诸生分席讲艺，亲定甲乙，多士奋兴。四十四年，岁饥，详请题免本年租课。性廉静，不事烦苛，三年之内，民安衽席。秩满，升广东盐法道，以病乞归。

　　周元文字洛书，正黄旗汉军人。康熙四十六年，由延平知府调任台湾。方正廉洁，佥壬畏若神明。置义学田，以赡寒士。岁荒，请免租课十之三。一切措注，悉本实心，民至今思其德。

　　方邦基字乐只，浙江仁和人，雍正庚戌进士。乾隆七年，任海防同知，署知府。时内郡漳、泉米贵，制府檄台郡商船于常例外加带米六十石，而台米每石银三两，方苦食贵，舆情汹汹。邦基详请酌减其数，内地得济而台民不扰。制府韪之。寻护道篆，军工船料，一依定价，不假手吏胥，积弊为清。以题请实授，送部引见。八月内渡，遭飓风溺于福清南日岛。事闻，赠朝议大夫布政司参议，钦赐祭葬。

　　陈玉友字琼度，顺天文安人，雍正庚戌进士。乾隆十七年，由台防同知就升知府。改建崇文书院，倡捐膏火，以育生徒，一时人文蔚起。以事去职，民思之不置。

　　曾日瑛字芝田，江西南昌监生。乾隆十八年任。天旱，步祷烈日中，旬余得雨，而日瑛病暍卒，民感伤之！

　　李师敏，山东惠民人。乾隆三十七年任。以番俗犷悍，椎髻裸体，与汉民杂处，诚为不便。因别其族类，定番、汉之界，禁其攘夺。然生番不时出没，颠越人货，民之无籍者亦乘间剽掠。乃立望楼，南自达谷山，北至大小鸡笼，一千四百所，皆设柝置戍，循环更代。复示以守望巡警之法。甫阅月，即获劫盗，无有脱者。自是劫盗屏迹。其俗尚结社，昼则散处，夜则编竹为炬，千余人聚而轰饮。师敏厉禁，终任无敢犯者。台盐冗不行，商课日绌，师敏令不限额数多寡，各从所便，遂得无滞。卒于官。

　　孙景燧，浙江海盐人。乾隆四十九年任。五十一年，彰化贼林爽文陷大墩，杀知县俞峻。景燧与同知长庚驰至彰化城，守兵仅八十人，同摄县刘亨基、都司王宗武、原任彰化县知县张贞生、署典史冯启宗、丁难典史李尔和纠集番众，掘濠插竹，分门拒守。会大雷雨，贼抵城，鎗炮莫施。城中有与贼通者，开门纳入，遂陷。拥景燧至演武厅，迫之降，景燧以大义责之，遂遇害。

