<!-- { "loadSidebar": true } -->
　　黄熙缵字俞维，一字儆庵，顺治十一年举人。授安庆府推官。有大猾某窜籍通贵幸为民患，上官莫敢问。熙缵设法钩毙之。能声四振。邻封冤狱皆来求质，多平反。权府事。会海寇犯瓜州，镇江失守，遂分兵为二，一逾扬州，一度宣歙。而安庆孤悬上流，众心疑惧，熙缵招集散亡，厚抚士卒，教以作止冲伏之法，遂登陴固守。时有持伪檄至者，缚置狱中。及贼至，开门跃马，挥士卒奋击，瞬息奔溃。值江宁亦战胜，贼退伏无所，流桐潜间，犯黄荆。熙钻夜驰击之，俘获无数，降伪总兵、伪副将七人、贼众数千，安庆以靖。上嘉其功，授三等阿达哈哈番，世袭四次，入为刑科给事中，转礼科。丁内艰归。服阕，赴京，遽卒，年四十三。赐祭。礼部侍郎富鸿基志其墓。子基严袭职。

　　万正色字惟高，一字中庵。初以黄姓从军。康熙三年，以招抚海贼陈灿授职，擢陕西兴安州游击。逆藩吴三桂反，四川应之。正色从西安将军瓦尔喀进征，运饷银十余万至汉阴县，营中夜噪，正色曰：『是欲因乱攘取吾饷耳。静以镇之必止』。密敕左右控弦以待，噪者果息。伪总兵谭宏等据阳平关拒战。正色率兵败之于野狐岭，夺朝天关，乘胜克七盘关，复广元、昭化、苍溪诸县，至保宁府，屯蟠龙山。贼以我兵深入，绝我粮道三十余日，兵各饥困。统帅乘夜溃围而退。正色持大刀殿其后，行六、七程始达汉中府。时人因称为「黄大刀」。擢山西平鲁卫参将，疏复原姓。寻除副将，授岳州水师总兵。岳州为吴三桂所据，重兵宿将皆聚其间。贼将杜辉、江义立桩于洞庭之套河峡，又置砦岸上，设兵固守。官兵攻之，四载不下。正色置前锋军七星山，遣将廖春率兵百余人乘雨夜袭杀岸上守者，而自驾小舟入乱苇中，尽斫其桩木，纵火呼噪，贼惊乱，自相残杀，我军遂进湖，堑君山以扼贼，大小十七战皆捷。叙功加左都督。是年三桂死于衡州，子应期与伪帅杜辉、江义等婴城固守。正色以计间之，贼内溃，应期弃城溃围走长沙。正色豫饬陆路诸师遏其前，调船兵袭其后，首尾夹击之，遂拔岳州。而常德、长沙诸郡以次削平。

　　时福建耿精忠亦降。海贼郑锦犹据金门、厦门，陷海澄。正色自以闽人，素悉海上情形，陈水陆战守机宜，言：『闽地负山枕海，贼出没无常，今宜择其官兵习于陆路者分布要害，使贼不得登岸，水军自万安镇顺流直抵金门，塞海澄以断其归路，贼自厦门来援者，则从金门掩击。更请蠲除沿海边地杂派差役，使民安居乐业，不致穷而投贼，则闻风归命者必多，贼党自散』。疏入，特旨加太子太保，调福建总兵，擢水师提督。时议檄调荷兰国船到然后进攻。正色疏言：『荷兰船迟速莫必，延至三四月风信转南，我舟又当退泊闽安。老师费财，敌锋愈炽。不如集现存舟师，直取海坛。海坛为贼帅朱天贵所据已七年，破之则夺其所恃，厦门、金门自危，海澄闻风必溃』。上是正色言，遂移咨巡抚吴兴祚，率陆路兵先据围头，而以林贤、黄镐、陈龙、杨嘉瑞为援剿四镇，领兵而南。时朱天贵有从叔丙坤在兴化，正色令赍书往招天贵，而泄其言于海上，分前锋兵为二，声言鸟船由外洋进，赶缯小船由内洋进。天贵分兵堵御。正色自以所乘大船由浒屿门入。天贵急迎战，正色佯置天贵取他舟，诸伪将以天贵有异志，各怀观望。我师奋勇争进，击沈贼船十六，贼兵溺死者三千余人。天贵退据南日、湄洲诸澳。正色既克海坛，率将士乘锐追击，直至平海卫，与兴祚师会。天贵闻风遁去。正色虑其退据崇武，亟分将士为六队，乘风南下，击沈其舟十二，遂克崇武。人定后，忽令各镇移泊，贼果来劫，不值。诘旦，复分兵为六队，先以两队乘上风，以两队从下风诱战，以两队冲其中。兄德耀亦率四镇兵至，斩伪总兵吴丙、伪副将林勋。时巡抚吴兴祚自崇武驰会。正色曰：『贼已窜料罗，则海澄、金门、厦门皆空虚，疾引兵由同安石浔渡师，可袭取之，吾邀其归路，数十年逋寇可立歼也』。翌日，陈昌、罗士珍等以海澄降。郑经知事不可为，率家属遁归台湾。正色分兵为三路，直捣料罗，遂至金门受降，朱天贵率镇来归。因疏言：『海岛澄清，实藉风潮顺利，乞赐敕封天妃，以隆昭报』。下部议行，并遣礼部官祭告。复疏请复沿海边界以苏残黎，严边防以杜寇萌。自海坛、厦门、金门、海澄以至铜山、南澳，留水师三万分镇之。

　　初克海坛时，奉旨下部叙功。有言正色先朱天贵密约投诚，乃进兵取其空地，无攻击殪贼之事。兵部据其言入奏。上曰：『正色志靖海氛，不俟荷兰国船，领水师先行出洋，驱除海逆，迅奏肤功，不得以朱天贵密约投诚，谓冒滥军功，仍即与议叙』。于是部议得予骑都尉世职。明年，改陆路提督。未几，移云南提督。总督范承勋劾以纳贿侵粮，夺官仍留世职，卒于家。

　　正色胸有七痣，声如洪钟。八岁时，母病目，以舌■〈舌氐〉之，遂愈。父以非罪系，请代得释。及贵，修洛阳桥，开八卦沟，建晋江会馆，人至今称之。幼习举子业，辍而学剑。及为大将，不废吟诵。子际瑾、际璋、际瑞、际昌、际祥。以际祥袭职。孙希韩。元孙朝景。

　　际璋字以昭，从父平金厦两岛，论功授左都督，辞，愿以吏事自见。除南汝佥事，迁开归道，理河北漕，定斗式，平量法，旗丁勒石纪之。累擢右江副使。以平獞功迁两广盐道，除滞征课，商与吏皆赖之。权按察司，定大狱四十余。以疾卒于官。

　　际瑞字尔觐，以赀授主事，召入宿卫。出为保定参将，累迁至广东提督。粤地番舶辏集，帅府旧有例金，际瑞悉革汰之。移浙江，以老告归，年七十卒于家。

　　际昌字尔言，例贡生。长于诗歌。

　　际璜与际昌子希韩同举雍正丙午乡试。

　　朝景字子庆，府学增生。性谨厚，提督甘国宝延之教授。有婢奔焉，朝景峻拒之，晨即辞馆。问其故，不言也。

　　同邑魏士曾者，正色之中表弟也。吴应期与杜辉、江义等固守岳州，正色思用间谍以携之。士曾时为千总，欲遣赍书往招之。又自发蜡丸与杜辉、江义、陈华、陈珀等，既而止之。士曾曰：『今逆贼势蹙，以王命往招，必无所害。设私书漏泄，为彼所害，则杜、江诸逆不能独生。贼既内溃，岳阳必破。士曾何惜一人之身为朝廷报效乎』？正色壮之，遂以蜡书缝诸衣，驾小舟至岳州，入见应期，极言就抚之便。应期疑之，遣就外馆。复召之，搜其衣，得杜、江等蜡书。夜召杜、江等十一人入计事，即席上擒杀之。士曾亦被害。陈华、陈珀相继投诚。岳州既平，正色购士曾尸，亲临葬所哭祭，特疏请恤，赠守备，荫一子卫千总。

　　林贤字克希。由援剿左镇从提督万正色平两岛，授海坛总兵。将军施琅澎湖之战，贤率右队先进，被贼舟环攻。贤身中两矢，呼军士殊死战。诸将继至，遂克之。论功加世职。卒，赠太子少保，予祭葬。子达字敏仲，随父攻克澎台，叙功授左都督，迁霸州营游击，移镇海右营，擢莱州参将、杭州协副将、黄岩镇总兵。汰例金，禁贩米出外洋，捐修学宫，敦诗说礼，有儒将风。以年老乞休归，年七十三卒。达子振龄，雍正四年、七年两科副榜，以荫任奉天治中。

　　徐日升字天章，原籍惠安。由千总叙功累迁至金门镇总兵。年八十三卒，赐祭葬。千总洪范字寿箕，守备阮钦为字君博，同平金厦两岛。复随将军施琅克澎湖。洪范招抚伪将房锡鹏等，授左都督，累迁至海坛总兵。卒，赠太子太保，予祭葬。钦为以功累迁至南澳总兵。卒，赠太子少保。王廷彪，顺治庚子科武举人，以平澎台功加左都督，累迁至古北口总兵。张国字昭侯，以平台功授襄阳游击，又以运粮会剿红苗功累迁至定海总兵。胡泮字济轩。提督万正色援岳州，泮应募，授营千总，协力破栅，平君山。复从正色平金厦二岛，历官温州镇总兵，以功加左都督世袭。

　　黄曰字邦耀。康熙十九年，从万正色率舟师克海坛、平海、湄洲、浯州、厦门。二十二年，从靖海侯施琅克澎湖、台湾。叙功授左都督、拜他喇布勒哈番。久之，借补同安营把总，视前所授阶降，而曰处之恬然，饬伍卫民，赈穷戢暴，积二十六年不调不迁以卒。初，曰之捣澎湖也，风急帆摇，敌势方张，舟人畏怯观望。曰奋袂起，夺舟师所捩舵，乘风突进。诸军皆进，遂破之。统兵者抚其背曰：『壮士得非黄曰乎』？又尝受知于总督满保，然皆以老故不果荐。年八十一卒于家。

　　施世骠字文秉，一字怡园。年十五六，侍父琅征澎湖，练舟师备得款要。澎湖之战，以轻舰直前，冲冒烟火，观者以将种称之。叙功加左都督。始仕为济南城守参将。康熙三十五年，上亲征噶尔丹，天津总兵岳升龙荐世骠随征，命护粮至奎素地，从大将军马斯喀追贼至巴颜乌兰。凯旋，仍赴济南，以忧归。服阕，授临清副将，擢浙江定海总兵。上南巡，御书「彰信敦礼」匾赐之。时海中多盗，有江仑者屡出剽掠。世骠曰：『此积年巨盗，非我往不可得』。遂扬帆而出，遇之北洋。贼抵死拒。命家将奋力持火叉一跃而上，众军毕登，斩江仑于舟中。又遣施大英乘商船以饵贼，追至，始揭旗鸣鼓。贼惊愕失措，尽俘之。事闻，赐戴花翎，擢广东提督，移福建水师提督。简精锐，汰羸弱，以家赀增鸟枪鍪铠，造哨船二十余，艨艟旗帜，为之改色。

