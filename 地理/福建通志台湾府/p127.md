<!-- { "loadSidebar": true } -->
　　蔡牵，泉之同安人，初佣工自食，继为海寇。时当事者方急艇患，牵与林阿全等各号以数十舶横海中，而牵尤猖獗，为浙、粤、闽三省患。

　　五年，海贼蔡牵犯台湾鹿耳门。

　　时官兵退守安平，商船悉为贼有。牵自是垂涎台地。

　　九年夏四月，蔡牵复犯鹿耳门，寻引去。　

　　初，牵之去也，杨言越五年当再来。至是自鹿港入鹿耳门。值雨甚，北汕炮不得发。贼冒雨登岸。官兵皆溃，游击武克勤、守备王维光皆遇害。贼燔木城，毁炮台，抢铁炮大小五十余架。总镇爱新泰屯安平，道府俱札郡城大西门，以安平为全郡咽喉，大西门为通海要津也。越二日，贼夜烧鹿耳门文馆。五月三日，自鹿耳门入，焚官军哨船三号。义民、乡勇、营兵、番卒布满海岸莫能救。于是商船无所恃赖，各赴贼纳贿自全。十三日黎明，东南风发，贼乃载重利而去。

　　冬十一月，蔡牵复犯鹿耳门。

　　至明年二月乃去。

　　十年冬十一月，蔡牵由沪尾入鹿耳门，遂陷凤山县。

　　先是四月间，牵拥百余艘至淡水停泊，厚结山贼洪四老等，辗转招致，乃伪造光明元年逆示，自称镇海威武王。是月，在沪尾起事。署都司守备陈廷梅与战不利，死之。郡城戒严。总镇爱斯泰、知府马夒升提兵援台北，牵即遣其党径至凤山。凤山贼吴淮泗首应之。巡道庆保檄台防厅钱■〈雨上澍下〉率把总曾瑞、王正华等领乡勇屯番往援。继命署守备陈名声假三品顶载以行。未至而凤山已失守。■〈雨上澍下〉与凤山令吴兆麟遁入粤庄，名声收兵共谋回埤头。粤兵送至淡水溪南遇贼，官军后队药桶火发，队乱，贼截杀兆麟于砖窖庄，■〈雨上澍下〉仅以身免，与名声入处粤之内埔庄。南路贼陈棒、叶豹、黄灶、李琏、卢章平等攻游击吉凌阿于楠梓坑。凌阿以援凤山屯兵在此，仅三百人，屡败贼。会粮尽，以计拔营归。比贼觉，已入郡城矣。

　　十二月，蔡牵攻台湾府，巡道庆保等率兵御之。

　　初，爱新泰闻牵入鹿耳门，归保郡城，留马夔升守嘉义，而大槺小榔、盐水港、萧拢、北埔诸庄山贼俱起，南北路声息不通。台湾令薛志亮自海口步入武馆溪，开城谕众。岁贡生韩必昌、陈廷璧等首领义旗，募得义首二百五十人、义民逾万。庆保先遣岁贡生游化往东路和闽、粤庄，再淤海口添建木城，起小西门、越大西门、迄小北门，计二千余丈，凡三日而成，从三郊总义首布政司经历衔陈启良之请也。牵踞舟中旬日，是月初五日始出攻安平。诘旦，遂攻郡城。而郡城内外布置周密，贼无所乘。是日贼退，附郭居民争挈家入城，哄声动地，一夜数传贼至。守西关木城把总陈鸿禧，镇稿房鸿猷之弟也。鸿猷有异志，欲召鸿禧以乱军心。鸿禧出不意，与众争越城门，军装尽失，而于所遗军装得通贼白旗，乃治鸿猷及鸿禧罪。因是内防益密。

　　浙闽水师提督李长庚率舟师援台湾。

　　二十四日，爱新泰会中营分路出哨，失利，千总薛元勋殁于阵。爱新泰被困，吉凌阿力救乃出。会李长庚以是日统舟至鹿耳门，城中增气百倍矣。

　　十一年春正月，水师提督李长庚同澎湖协水师副将王得禄等大破蔡牵于安平港。

　　牵之围台湾也，凿巨舟塞鹿耳门，以阻外援。长庚命得禄及署金门镇许松年驾小船由安平大港入。是月初五日未刻，风势利，官军扬帆冲击。得禄左手指被铳伤，战不退。贼船中火礶发，悉焦烂就擒。牵率余贼退保洲尾。

　　二月，水师提督李长庚与总镇爱新泰等攻蔡牵于洲尾，克之。蔡牵由鹿耳门逸去。

　　时蔡牵虽保洲尾，而山贼攻城愈迫。贼初不敢迫城，后倚林荼以避枪炮，遂薄城下。是月二日，巡道会伐菻茶，三郊义首领众继之，郊众请攻洲尾贼巢，未决，会总镇爱新泰至，遂会长庚水陆夹攻。郊众先行至凹仔社，有贼寮，焚之。洲尾贼家近寮者，多以是日归寿福德神，其远贼在寮复无设备。长庚遣副将王得禄率舟师遶出其后，烧毁贼船五十余艘。贼首陈番等望风逃命。翼日，爱新泰等进收桶盘栈，贼首陈棒不战而溃。蔡牵穷蹙谋窜。官军力拒不得出。初六夜，牵密遣人驾杉板船探路。潜拔碇起航，天色微明，乘潮急遁。兵船起驾不及，发枪炮轰击，黑焰遮天，贼船无烟障蔽，故得冲出，顺风而南。贼目陈棒、吴淮泗、许和尚、陈番等以次擒获，伏诛。

　　官军复凤山县。

　　总镇爱新泰会新到之延平协张良槐、北协金殿安、参将英琳等领兵南下，次埤头，守备陈名声、同知钱■〈雨上澍下〉俱至自内埔庄会剿余贼。凤山平。

　　三月，蔡牵攻噶玛兰，土民陈奠邦、吴化等率众御，却之。

　　噶玛兰本名蛤仔难，在淡水东北三貂、鸡笼大山之后，社番地也。三面负山，东临大海。自三貂至乌石港三十余里，皆山石无地。自乌石港至苏澳，山下绵亘不及百里，一望平畴，溪港分注，实天生沃壤也。乾隆末，有漳浦吴沙者久居三貂，好侠，通番市有信，番悦之。沙招三籍流民入垦。以嘉庆元年，于乌石港南筑土围垦之，即头围也。二年，沙死，侄吴化代理其事。复有吴养、刘胎先、蔡添福等附之。番性愚，不事耕凿，故视地不甚惜。化等益进垦，渐开至五围。四年，其众诡名苏长发赴省请收入图籍。藩司刘栻檄府察之。淡水同知李明心议以蛤仔难远距淡城五百余里，深林密箐，迭嶂重峦，人迹罕至，三十六社生番性同枭獍，勿许便。然三籍人众亦未议逐出山封禁，民垦自若。及是，蔡牵至乌石港，欲取其地，使人通谋共垦。众患之。贼舟有幼童被掳者，乘间登岸，遇其父匿之，贼索不得，扬言且灭头围，众益惧。吴化与陈奠邦等谋，今通贼，官兵必讨，不如拒之，且以为功。乃夜定计，集乡勇并各社番伏岸上为备。贼犹未觉。晨入市货物，众缚之，得十三人，并贼目。牵闻之怒，连帆进攻。众断大树塞港，贼不得进。拒敌久之，贼败去。化等以所擒献将军赛冲阿军前。

　　夏五月，蔡牵复犯鹿耳门，将军赛冲阿督福宁镇总兵张见升、澎湖协副将王得禄击走之。

　　赛冲阿以三月朔至台湾，四月望北巡嘉义。是月十七日，蔡牵再踞鹿耳门劫商船。二十二日，赛冲阿自嘉义回郡督战，值海涌舟师不得前。赛冲阿怒，遣千总林青高持令箭出督。于是见升、得禄率众军直迫蔡牵。牵大败，麾众船冲浪出，溺死无算。自是不复觊觎台湾矣。

　　是年，永定县民詹立长谋乱，为乡众所杀。

　　立长居湖雷市，窝藏漳州贼匪二百余人，欲行劫掠。事露，乡众杀贼六人，并杀立长；余贼败散。

　　十二年秋七月，南澳镇总兵王得禄击败海贼朱濆于大鸡笼港内。濆窜入噶玛兰之苏澳。九月戊午，得禄会台湾知府杨廷理率兵大破之，濆遁。

　　闽海巨盗，自蔡牵外，朱濆最炽，而与牵不相能。濆尝挟夷艇窥金、厦、漳、泉为之戒严。是时，濆在广东大菜芜外，洋为澄海协副将孙全谋所追，窜入鹿港、淡水一带伺劫。得禄自铜山放舟渡台，夜至大鸡笼澳，见濆船潜匿港内，率兵直前攻击。濆由台湾山后逃至噶玛兰，大载农具泊苏澳，谋夺溪南地为巢穴。五围头人陈奠邦告急。廷理乃与得禄会同水陆赴援。先是，噶玛兰有浊水溪，逾溪而南，地土尤旷，民未往耕焉。有潘贤文者，由彰化县岸里社番通事徙居于是。土人称溪南为东势，溪北为西势。自头围至五围，皆在西势。贤文独处东势之罗东社。濆欲得东势，思结于贤文。漳人李佑阴与通焉。廷理廉得其实，使持札告贤文等，晓以大义，并赉众番哔吱十板、红布五百疋、番银千饼。贤文大悦，而众番亦皆鼓励，乃设木栅于海口捕通贼者。佑惧，挈妻孥入于贼舟。九月九日，廷理自艋舺入山。四月而至五围，集耆老抚慰之。义首林永福、翁清和等愿率精壮效用。时濆踞苏澳港内，得禄以舟师追至港口。港中宽外狭，贼以巨缆缠铁锹横沈港口。廷理令永福等领番勇穿山辟路，以达苏澳，与舟师会。令贤文率众断贼樵汲。戊午，得禄以舟师进攻，永福等自澳后夹攻之。自午至申，凡焚贼舟三，沈其大舟一，获二舟。贼以十六艘顺流东遁。

　　十四年秋八月，水师提督王得禄、邱良功等率舟师大败海贼蔡牵于鱼山外洋，追至黑水深洋，牵投海死。

　　得禄同良功统闽浙两省水师，连■〈舟宗〉南下，遇牵于鱼山外洋。令总兵孙大刚、副将谢恩诏、参将陈登、游击陈宝贵等各兵专击蔡牵本舟，伤毙贼匪无数。牵势窘，乘夜南逃。官兵船追至黑水深洋。得禄额角手腕俱被炮伤，晕绝复苏。是时已迫牵舟，得禄令弃兵用铁钩钩其舵，连抛火斗，烧坏牵舟■〈舟皮〉边尾楼。牵知不得脱，与妻子及同船伙盗俱落海死。

　　冬十月，海贼朱渥率其众至定海乞降；总督方维甸遣福州知府朱桓往受之。

　　渥，濆之弟也。是年，濆为总兵许松年所毙，渥继领其众。是月，渥扬帆进泊连江县定海请降。总督方维甸与巡抚张师诚议合，乃遣桓往受之。

　　十六年春二月，水师提督王得禄击败海贼黄治于乌坵外屿；治弃舟遁，寻捕获，伏诛。

　　黄治即海上所号深沪治也，素在海坛一带洋面行劫。得禄督饬各舟师剿捕，陆续焚击淹毙无算。治与其党四散奔逃。十三日，复遇贼船于乌坵外屿。得禄令镇将上下兜围，治穷蹙，夜遁入山，捕戮之。是时海上尚有吴属、黄茂等帮，先后俱为得禄剿灭，闽洋肃清。

　　道光四年冬十月，凤山县民杨良斌等作乱；台湾知府方传穟督兵讨平之。

