<!-- { "loadSidebar": true } -->
　　蓝廷珍字荆璞。少耕作，忽弃去，自请于族祖理，愿入伍。精骑射，又善为火攻，枪炮无虚发。理壮之。擢把总，迁守备，又迁温州游击，屡击贼外洋。凡绝岛险远僻深之地，穷搜靡遗。海贼闻风者皆曰：『避老蓝』！会关东大盗孙森等窃辽阳巨炮战舰入海，圣祖震怒，责沿海诸臣。总督满保时入觐令出海滨巡行南下，方忧逸盗未获。及至温州，而廷珍已自黑水外洋擒孙森等至。疏入，擢澎湖副将，授南澳总兵。康熙六十年夏，台匪朱一贵乱。廷珍即简师徒、治军需，驰书总督满保曰：『朱一贵以无赖子弟，偶尔乌合，尚未知战守纪律，宜即命将出师进讨，如救焚拯溺，勿稍容缓；彼不意官军猝至，必将仓皇散走，渠魁同恶，可聚而歼，此迅雷不及掩耳之说也。若俟奏报而后发兵，动逾数月，贼胆必大，规模渐立，谋士渐出，羽翮渐成，则燎原之火猝难扑灭矣。控制台湾，惟厦门最为扼要，形势所在，便于指挥。若执事疾驱南下，驻厦门督师进剿，筹划粮饷，不但策应便捷，或内地莠民欲乘虚鼓煽，摇惑人心，亦不敢窃发矣。愿速假某水陆万军，舳舻四百，当为执事一鼓平之』。先是总督闻警，即以军需粮饷属巡抚吕犹龙，而身率数骑疾趋厦门，檄召廷珍图恢复。至涂岩，得廷珍书，大喜曰：『蓝总兵所见与吾合，贼不足平矣』。即令统领战船四百、将弁一百二十、官兵一万二千，使会提督施世骠于澎湖，克期进剿。六月十有一日，廷珍抵澎湖，言于施世骠曰：『群盗皆乌合不足忧，惟胁从至三十万，不可胜诛，请驰檄歼巨魁，余勿问，则人人有生之乐，无死之心，可不血刃平也』。世骠曰：『善』。十有八日，师逼鹿耳门，潮水骤长八尺，遂夺鹿耳门，进攻安平镇，拔之。遍檄居民：『门书大清良民者，即免死』。自是贼胁从者皆散。明日，贼犯安平，鏖战于四鲲身，大败之，追至七鲲身。诘朝，又追至涂墼埕、水仔尾，毁其战舰四十有九。明日，贼以数万众复攻安平，廷珍令大炮连环并发，折其旗，遂破其阵。复遣舟师以小艇缘岸夹击，贼众大败，退保府城，不敢复出。越日，有西港仔民持羊酒诣世骠营，载妻子为质，愿引大兵从西港仔登岸，以出府城之背。世骠然之。夜遣林亮、魏大猷以兵一千二百人往。明日，廷珍知之，急见世骠曰：『此策诚善，然非全力制之不可。贼今聚萧垄、麻豆间，西港仔出其肘下，且距府不远，呼召立应，又多竹林可伏。彼若以数千人分布要害，林亮一军危矣。请急济师』。世骠曰：『孰可任者』？廷珍曰：『某敢当之。执事可分遣将弁力攻濑口、涂墼埕，贼闻我师北来，必弃营遁。府治恢复，在此两日间耳』。从之。于是廷珍率舟师五千五百人，夜渡西港仔。二十二日黎明，于竿寮乡登陆。谍者报贼在苏厝甲与林亮、魏大猷决战，势甚张。廷珍乃分兵为八队，鼓行而进。贼党率众来迎，前军奋力冲杀，左右奇兵绕贼后，首尾夹击，游兵横冲之，中军直捣中坚。贼望见旗帜，大惊曰：『老蓝来矣』！遂溃。薄暮，至犁头标。廷珍知贼必夜劫营。漏初下，令撒行幄，掩旗帜，伏蔗林中。夜未半，贼果至，不见大营。方惊顾，忽金鼓大震，我军突出，四面击之。贼大乱，自相残杀。比晓，追败之于木栅仔，直至茑松溪。朱一贵率余贼逸去，遂入府城，秋毫无犯。计自进兵以来，先后纔七日。一贵走下加冬。廷珍密购杨旭、王仁和等给与守备、千总衔，令纠合乡民擒之以献。因摄台湾总兵。于是分遣官兵剿南路逸贼，复至北路安抚各处庄社民番，台地渐平。叙功，赐廷珍三等轻车都尉世职。七月，南路江国论等复聚众于阿猴林。廷珍至，江国论等降，为之美衣服，恣其出入。于是就抚诸贼皆曰：『江国论且然，吾侪无患矣』。九月，提督施世骠卒，廷珍权提督，复招抚杜君英等。其余孽未靖者，皆收缚之，枭其首以示众。又以罗汉门诸山素为逋逃薮，大举搜捕，以尽根株。又使外委郑国佐从琅■〈王乔〉绕行山后，至卑南觅，檄诸番官劳以冠带，令起崇爻七十二社番兵，大搜中土逸贼。由是诸贼不敢逸内山，悉为官吏所擒。康熙六十一年，廷议以总兵官驻澎湖。廷珍将赴澎湖，而南路下淡水、北路八掌溪奸民复蠢动，廷珍剿平之。命总兵官仍驻台湾。廷珍遂为台镇。从征将士以次班师。雍正元年春，逸盗杨合复谋乱，讨灭之。台孽至此尽除，有相率入海者。廷珍皆能料其所之，移檄往捕，无有脱者。擢福建水师提督，赐花翎。上以廷珍居心忠赤，人材胆量俱无可议，惟操守未优，屡加训戒。二年入觐，赏赉稠迭。四年谕曰：『尔所短者，惟砥砺清操耳。近闻尔陛见回任，实力悛改，顿非前比；朕甚嘉悦，勉之』！七年复谕之曰：『尔近日声名较好，但有人论尔颇有亲戚瓜葛之私，乡井胆顾之念，即此亦当改易』。十一月卒，赐帑金二千两治丧，赠太子少保，予察葬，谥「襄毅」。子日宠袭三等轻车都尉世职，铜山营水师参将，卒，孙元枚自有传。

　　蓝鼎元字玉霖，一字鹿洲。祖继善，父斌。蓝氏之族多将帅才，鼎元独力学，以文章经济自许。年十七，由厦门泛舟，沂全闽岛屿，历浙洋舟山，乘风而南，沿南澳、海门以归。自谓此行多所得，人莫能测也。巡抚张伯行延州郡有学行者纂订洛闽诸儒书，鼎元以诸生与其列，伯行独重鼎元，谓『蓝生确然有守，毅然有为，经世之良材，吾道之羽翼也』。台湾朱一贵作乱，从兄廷珍以南澳总兵统师，要与俱。七日平台，两年招抚，凡所规画，皆鼎元佐之。大府欲上其功，辞。雍正元年，诏天下学臣选文行兼优之士贡太学，学政以鼎元应。三年，分修大清一统志。六年，以大学士高安朱轼荐，召见，条奏六事，凡五千言；上皆嘉纳。授广东普宁知县。普宁界潮阳、揭阳之间，故多盗。有王士毅者，盗尸以诬人，鼎元廉其实，坐之，及其主谋之人；一邑称神，盗亦敛迹。甫两月，摄潮阳潮。阳兵饷不给半载矣，邑多宿逋，豪猾吏胥相缘为奸，大府檄借运镇平程乡仓米三千石给兵。鼎元以旷日持久，且还仓费无所出，因令纳米者向例每石加耗一斗，今减五升，纳前年者减七升。于是士民争先交纳，兵食以济。县故有渔船四百，每新令至，船输四金，以易新照。鼎元却之，镌石于泊舟之步。妖女林妙贵自号后天教主，其夫号仙公，建淫祠于邑之北关，书符咒水为人治病求嗣，党数百人。鼎元擒之，庭鞫得其奸状，令荷校于市，众碎其首而毙之，籍其居改建棉阳书院。鼎元既严治盗之法，盗多逸入他境，邑人皆贺。鼎元曰：『未也』。侦其薮，乃在百二十里潮、揭之交葫卢地，诸邑盗魁皆在。众议调兵捕之，鼎元曰：『调兵则事泄，贼惊且走』。选丁壮兼程夜往，擒其首七人，余皆遣散。自是四境绥靖，民皆帖席。邑故健讼，日受牒千七八百。鼎元皆钩致隐伏重惩之。胥役畏罪逃避。保正郑侯秩窜至惠来，其妻陈氏及子阿伯指毙丐尸以为肖邦武等五人所杀。鼎元疑其尸已烂，谓五人曰：『汝知郑侯秩果死否乎』？皆曰：『不知』。『然则若等甘抵死乎』？皆泣。鼎元曰：『侯秩昔为保正，纵盗殃民；今闻我至，必逃遁行诈耳。潮阳逋逃薮不过惠来、海丰诸路，何难弋获』？越五日，邦武果于惠来获侯秩以归。陈氏、阿伯伏地请死，并获其造谋之陈阿辰严治之。鼎元治狱严，然详慎周至，多平反。盗贼罪状未著者辄释之。健讼治其尤者，余则反复开导，戒以自新。人以为包孝肃复生。惟性伉直，数与上官忤。初，制抚以潮州数饥请于朝，拨省仓西谷贮各县备赈。惠潮道楼俨曾为广州知府，请以存留谷价籴运省劳费，运官船户沿途盗卖，杂取槺秕和以水。鼎元置船户于狱，俨衔之，属藩臬诬揭六款，计赃千七百余。会俨擢按察司，周纳成狱，坐免。士民投匦，悉偿所追赃，例得回籍。值总督郝玉麟移节福建，要入闽，新督鄂尔达为疏白受诬状，征诣阙，命权广州知府，赐赉裦异。下车甫一月而卒。

　　鼎元尝论台湾善后事宜，请划诸罗地而两之，于半线以上，更设一县管辖。又言台湾镇必不可移驻澎湖，哨船、更卒、舵缭斗碇兵必不可易。大吏采以入告，寻奉旨：诸罗分置一县，曰彰化。彰化守备改副将，更设北路三营。总兵官仍驻台湾。卒如鼎元议。道光九年，入祀乡贤。子云锦，少习骑射，朱一贵之乱，廷珍以鼎元行，云锦从，以功加都司签书。

　　蓝元枚字卜臣，日宠子，由世职随标学习，补广东海门参将，迁龙门协副将，调海澄，擢台湾镇总兵，调金门镇，迁江南苏松镇。乾隆四十七年，崇明大水，溺死者万计，元枚与巡抚闵鹗元议赈恤，昼夜巡视，全活甚众。四十九年，擢江南提督。五十一年，林爽文之乱，调福建陆路提督驻札蚶江一带接应。时水师提督黄仕简、陆路提督任承恩以观望迁延撤回，调元枚为水师提督，复命为参赞大臣，提兵由蚶江配渡前赴会剿。五十二年六月到鹿仔港，随即密会总兵普吉保于四更进兵，前往柴坑仔、大武陇，直攻贼巢，斩获甚众。上嘉之。复奏『诸罗、彰化道路梗塞，近海民人纷逃鹿仔港，臣亲至街市慰谕抚恤，将难民庄勇者挑作义民，给口粮以资战守。又彰化淡水交界之大甲溪、岸里社，地近大里杙，该处义民熟番不肯从贼，现差弁晓谕，令其进迫贼巢，分掣贼势』。谕曰：『参赞蓝元枚自抵鹿仔港以来，一切调度合宜，打仗得胜。伊系蓝廷珍之孙，能继家声，实为可嘉。着赏戴双眼花翎，以示优眷』。续奏前后攻击埤头庄、大肚溪，并焚毁西螺、条圳塘、中浦厝各贼庄，及族人蓝启能自漳浦寮逃出，熟识山路，随同进剿，其中如有曾经从贼者，仍请查明正法。上以所办公当可嘉，赏给缂丝蟒袍、御用大小荷包，以示奖励。旋以迟回观望，奉旨严饬。未几疾作，适贼由竹仔脚、大肚溪、柴坑仔三铬来犯，犹力疾带兵堵御。病亟，属诸将曰：『吾在军，即以征衣殓；死而有知，必来杀贼』。八月卒，特赠太子太保，赐祭葬，谥「襄毅」。子诚袭职。

