<!-- { "loadSidebar": true } -->
　　闽海内自沙埕、南镇、烽火、三沙、斗米、北茭、定海、五虎而至闽安，外自南关、大嵛、小嵛、闾山、芙蓉、北竿塘、南竿塘、东永而至白犬，为福宁、福州外护左翼之藩篱。南自长乐之梅花镇、东万安为右臂。外自磁澳而至草屿，中隔石牌洋，外环海坛大岛。闽安虽为闽省水口咽喉，海坛实为闽省右翼之阨要也。由福清之万安，南视平海，内虚海套，是为兴化府。外自南日、湄洲，再外乌坵、海坛，所当留意者，东北有东永，东南有乌坵，犹浙江之南屺、北屺、积谷、吊邦、韭山、东霍、衢山，江南之马迹、尽山是也。泉州北有崇武、獭窟，南有祥芝、永宁，左右拱抱，内藏郡治，下接金、厦二岛，以达泉州。金为泉郡之下臂，厦为漳郡之咽喉。漳自太武而南，镇海、六鳌、古雷、铜山、悬钟在在可以寄泊，而至南澳，以分闽、粤。泉、漳之东，外有澎湖三十六，而要在妈宫、西屿头、北港、八罩四澳，北风可以泊舟。若南风，不但有山、有屿，可以寄泊，而平风静浪，黑沟白洋，皆可暂寄，以俟潮流。洋大而山低，水急而流回。北之吉贝、沈礁，一线直生东北，一目未了，内者暗礁，仅存一港蜿蜒，非熟习深谙者不敢掉至。南有大屿、花屿、猫屿，北风不可寄泊，南风时宜巡缉。澎湖之东，则为台湾。北自鸡笼山对峙福州之白犬洋，南自沙马矶对峙漳之铜山，绵延二千八百里。西面一片沃野，自海至山，浅阔相均，约百里。西东穿山至海，约四、五百里。丛山迭箐，野番类聚。建一郡，分四县，山川形势，生熟番性，蜂窠蚁穴，志考备载。郡治南抱七鲲身，而至安平镇大港，隔港沙洲直北至鹿耳门。鹿耳门隔港之大线头沙洲而至隙仔海翁隙，皆西护府治。而港之可以出入巨艘，惟鹿耳门与鸡笼淡水港。此亦海外形势，以捍内地沿海要疆。南澳东悬，海岛扞卫，漳之诏安，潮之黄岗、澄海，闽粤海洋适中之要害也（陈伦炯沿海形势略）。

　　李光坡防海策：夫奸船虽往来海中，然非处处皆可登岸，必有泊步下碇之所，然后奸船可止，奸民可出。宜严檄沿海帅将，追寻前朝汤和所筑自登莱至浙五十九城，周德兴所筑福建海上十六城故址，择其要害，量置兵守，诘其出入，捕其奸细，使之孤危无党，所谓慎设其守者此也。俞大猷曰：沿海安岙可避四面飓风者二十三处，可避两面飓风者一十八处。然则奸船虽暋不畏死，而疾风怒涛，亦必择善地而停泊焉，岂能扬帆鼓枻常出洋外。宜饬边海巡徼舟将，不必以擒贼为功，惟密侦其巢穴，即以大师捣之，自然可绝，此探止泊而遏之谓也。奸船必资料粮。伺掠米商，能得几何。所恃渔舟阴载内米，与之交通。且日需淡水，宜登陆汲取。按程计处，皆有常所。当责成督抚严檄滨海州县，凡采捕渔舟，只许单桅平底，朝出暮归，不许造双桅尖底，经月不返。凡海船取水井泉之处，可湮者则湮之，不可湮者令土著之民十家轮守，设兵专汛，严立条格，犯者抵死。此前朝名将俞大猷、邓锺所反复丁宁，以为此二事实心行之，可以千古永绝海患。然则度要需而绝之，又是三事之最要也（皋轩文编）。

　　论海中之形势，则在台湾也。台地孤悬海中，土宜五谷。北可至辽，东南则抵漳、泉。全台三千余里，入版图者几二千里，其余尚系生番杂居，情态叵测。阨鲲身、鹿耳之际，控澎湖三十六屿之蔽，中国得之，则为屏翰之卫。台中兵卒，宜屯田以定食，渐次开荒辟土，以夷后患者也（郭起元慎防守议）。

　　先是海寇郑成功盘踞金门、厦门间，寻夺台湾居之。游■〈舟宗〉入犯，飘忽南北，军吏苦于奔命。康熙初，廷议以为徙民内，地寇无所掠食，势将自困。遂悉徙粤、闽、江、浙、山东镇戍之在界外者，贼计果绌，降者接踵。八年，有诏稍展界，纵民得采捕近海。十九年，福州督抚臣议处投诚之众，奏请给还民界外田地，以无主者俾之耕种。且曰：方今海外要地，已设提督总兵大兵镇守，是官兵在外，而投诚在内，计可万全无虑；诏许之，闽界始稍稍开复。二十三年五月克台湾，十月兵部议请各省开界，乃以工部侍郎金世鉴、都御史呀思哈往江南、浙江，吏部侍郎杜臻、内阁学士石柱往福建、广东。事竣奏闻，遂尽复所弃地。民内有耕桑之乐，外有鱼盐之资。商舶交于四省，遍于占城、暹罗、真腊、满剌加、浡泥、荷兰、吕宋、日本、苏禄、琉球诸国。乃设榷关四于广东澳门、福建漳州府、浙江宁波府、江南云台山，置吏以莅之。泉货流通，奸萌日息。于是恩贷之诏日下，德泽汪濊，耄倪欢悦，喜见太平，可谓极一时之盛矣。

　　海战之弊有四：万里风涛，不可端倪，白日阴霾，咫尺难辨，一也；官有常汛，使贼豫知趋避，二也；孤悬岛中，难于声援，三也；将士利于无人，掩功讳败，四也。哨贼于远洋，而不常厥居；击贼于内洋，而不使近岸，斯策之最善者（姜宸英文稿）。

　　国家东南环海，万里汪洋，舟楫利涉，为民生之大利。其间宵匪潜伏，出没行劫，亦为方隅之隐忧。盛京一带澳岸，向来为洋盗避风之所，今旅顺口水师足资弹压。山东洋面冷落，非贼所恋，一年之间，不过偶一二至。江、浙、闽、广，则自二、三月至九月，皆盗艘劫掠之时。今天下太平，非有所谓巨贼，不过一、二无赖，饥寒迫身，犯法潜逃，寄口腹于烟波浩荡之际，而往往不能廓清，岁岁为商民之患，则以商船不能御敌，而哨船不能遇贼之故也。

　　原贼之起，其初甚微，止一、二人，密约三、五人，潜至港口，窥伺小艇附岸，径跳登舟，露刃胁舟人驾出外港。遇有略大之渔船，则诈称买鱼，又跳而上。再集匪类至十余人，便敢公然行劫。此粤东所谓「踏斗」者也。出遇商船，则乱流以截之，稍近则大呼落帆。商自度无炮火军械，不能御敌，又船身重滞，难以走脱，闻声落帆，惟恐稍缓。日久日多，势渐以大。此等小辈，无他伎俩，但使商船勿即惶恐下帆，又有炮械可以御敌，贼亦何能为乎。愚以为商船皆有身家，断不敢思为匪以自丧其身家性命。而且一船下水，必有族邻乡保具结，地方官查验烙号，给与护船牌照，则可听其随带防船器械。倘得请旨弛商船军器之禁，则不出数月，洋盗尽为饿殍，未有不散伙回家者也。

　　哨船之不能御贼，皆谓万顷渺茫，从何捕起，风涛险恶，性命可虞。不知贼船在近不在远。沿边岛澳偏僻，可以停泊之区，试往搜捕，百不失一。盖彼虽名为贼，未尝不自爱其生。陡遇飓风，未尝不自忧覆溺。必有埯墺可避台飓，乃能徐俟商舶之往来。必待天朗风和，乃敢驾驶出洋行劫。其贪生惜死之心同，则哨缉之方、堵截之候，无不同也。向来各省巡哨，预张声势，扬旆徐行，一二月未离江上，又于舟中旦暮鼓乐，举炮作威，是何异呼贼船而使之避也。若使巡哨官兵，密坐商船以出，遇贼船向迩，可追即追，不可则佯避以坚其来。挽舵争据上风，上风一得，贼已在我胯下，我则横逼贼船，顺风施放炮火，百发百中，虽百贼亦可擒也。所有银钱货物，尽赏士卒，勿许将弁自私自利，首功兵丁拔补把总，将弁以次升迁，无得掩抑，则将士之功名财利，俱在贼船，将不遑寝食以思出哨也（蓝鼎元论海洋弭盗书）。

　　--以上录自重纂福建通志卷八十七。  
　 
　　俞通源，巢人，明洪武三年，以军功封南安侯。

　　张玉，漳浦人，永乐间封信安伯，进封荣国公，加封河间王，世袭。

　　火真，蒙古人，永乐时以军功封同安侯。

　　金玉，不详所始，永乐十八年，以功封惠安伯。

　　张升，永城人，昭皇后弟，正统五年，封惠安伯，卒，庶兄瓒嗣，瓒卒，子伟嗣，伟卒，子庆臻嗣。

　　蒋贵，南靖人，正统间封定西侯，世袭，赠泾国公，孙琬袭封定西侯，赠凉国公。

　　朱表掬，晋靖王奇源第三子，正德三年，追封安溪王。

　　朱彦泥，岷简王膺鉟第二子，宏治十一年，封南安王。

　　朱厚煦，荣庄王佑枢第三子，嘉靖元年，封惠安王。

　　唐王聿键，小字长寿。其先唐定王桱，太祖第二十三子，永乐六年就藩南阳。聿键，桱八世孙也。祖端王硕熿，父世子器墭。硕熿惑于嬖妾，囚器墭承奉所，聿键生十三岁矣，从父被囚，日读书，志气不挫。年二十八，尚未请名。器墭为弟毒死，硕熿讳之，将传国于次子，分守道陈奇瑜、知府王之柱入吊，谓硕熿曰，世子薨逝不明，若又不立其子，事且露，国法重。硕熿惧，始请名，立聿键为世孙，崇祯五年袭王爵，选江西诸生曾文彦女为妃。七年，流寇入河南，南阳当其冲，聿键援潞王事，请增兵三千人，设参将一员，以陈永福充之；不许。八年，贼犯南阳，聿键上疏言：臣府护卫一千二百人，以其半为汴梁班军，给抚臣以下繇役，望明诏念臣困阨，以全军见还。怀宗报之曰：南阳番军班直，祖制已久，朕不敢变。九年八月，京师戒严，聿键率护军勤王。给事冯可宾、锺炌上议，祖宗法宗藩不许称兵，废聿键为庶人，锢凤阳高墙。守巷宫人索贿不得，墩锁以困苦之，病几殆，曾妃割股以进。淮抚路振飞以赈罪宗入高墙，聿键告吏虐状。振飞上疏请加恩罪宗，瞻以私钱，且惩吏石应诏等，聿键得稍安。十七年三月，闯贼陷京师，夏五月，福王由崧称号南京，大赦，聿键出高墙。礼部奏请复爵，不许，命移驻广西平乐府。

