<!-- { "loadSidebar": true } -->
　　六十年四月，台湾奸民朱一贵自称明裔，倡乱于凤山县境，遂陷台湾府治。世骠闻报，尽出家财以赏士。募敢死者、善没水者、能攀崖悬壁者，皆厚赀钩致之。以厦门重地，未敢遽离。闻总督觉罗满保至，喜曰：『重地有托，吾可以行矣』。遂抵澎湖，登岸营新城。知北淡水营守备陈策，尚以孤军死守，遣游击张駥往助声势。乃上疏告师期。命洪选、洪就驾小舟先发，树青、白两旗于台湾南、北港以为标帜，命守备林亮为左先锋，游击林秀为右先锋，世骠自将中军，直抵鹿耳外洋。南澳总兵蓝廷珍继之。亮先发炮，中其贮火药器，火大发，贼惊溃。是日海潮骤长八尺余，遂夺安平镇。贼连日犯安平。世骠用降者计，密遣亮等率兵由西港仔暗渡，出府治之背，分遣游击朱文、谢希贤由盐埕大井头进，林秀、林崇由七鲲身冲濑口，并指府城；自率大军登岸交攻。贼大溃，遂复府城，朱一贵遁去。先是总督议三路进兵，世骠曰：『南路之打狗港，南风盛不可泊也；北路之清风隙，离府百有余里，挽饷为艰；贼乌合之众尽在中路，直捣鹿耳门，破之必矣，成功且速』。果七日而奏捷。遂遣王万化，平南路，复凤山；遣朱文复诸罗，通北淡水。未几，总兵蓝廷珍购杨旭、王仁和等得朱一贵及其党张阿三、翁飞虎等以献。捷闻，上赐东珠帽、黄带五爪龙袍、四团龙补服，均异数也。世骠自行师以来，未尝一夕安寝。至八月，飓风大作，彻夜立风雨中以镇军心。得疾卒，年五十五。遗疏言：『臣父琅昔日蒙恩葬闽，今臣骸骨愿与父相依，并留臣幼子随臣妻守茔。近因剿贼借藩库银一万两，容臣长子云南知府士冈、次子广东游击廷旉变产交完』。疏入，奉旨：『施世骠效力年久，劳绩懋着。台湾匪类窃发，即调遣官兵亲渡海洋，七日内克复海疆要地。正资料理，忽闻将星陨落，朕心深为悼念！着赠太子太保，察例赐恤。所借藩库银一万两，免其偿还。安葬福建及妻子留闽之处，并照所请行』。赐祭葬如典礼，谥勇果。雍正元年谕曰：『提督施世骠统领大兵，鼓励将士，七日之内，克复台湾，着给予一等轻车都尉世职。以其子廷旉袭』。

　　世骠从弟世琅字文绍。康熙十六年海氛未靖，诣宁海将军喇哈达陈敌可取状，为向导克复漳州，授游击。随从父琅讨平澎台，擢涿州参将、张家口副将、延绥总兵。以内艰归，卒。

　　韬字文起，从世父琅军中十余年，着有劳绩。不乐仕进，好施与。同安大水，捐金买澳田分济被溺诸家。又设育婴堂以收弃女；捐社仓谷以备不虞；修造桥梁，自省抵漳州，大小计百五十有奇。年七十六，无疾而逝。

　　韬子士岳字伯干，以贡生授福清教谕，迁诸罗、凤山。秩满，除遂宁知县，擢知嵩明州。丁外艰归。朱一贵陷台湾，世骠提督水师，知士岳晓畅军机，命督陈军前，屡着奇绩。论功以按察副使用，行至福州，病卒。

　　曾成字平卿。从军平台，权后军游击为先锋。战澎湖，有功，授兴国参将。时贼陈必富攻陷汉阳、黄州等郡，势猖獗甚。成与战绣球墩，大破之。贼来益众，相持八昼夜，援至乃遁去。成乘势攻复黄州。擢杭州副将，移象山，迁碣石总兵。擒平山、陶娘诸盗，海上以宁。

　　施世纶字文贤，一字浔江。康熙二十四年，以荫授江南泰州知州，以强直名。时淮安下河被水，经理大臣莅州督堤工，从官某强民女为妾，世纶持之急，立还诸民。是年，湖广兵变，援剿兵过境，沿途侵夺。世纶具刍粮以应，而令人各持一梃列而待，有犯者立擒治之：兵皆敛手去。圣驾南巡，过扬州，召对良久，顾左右曰：『此天下第一清官也』。移知江宁府。有上官私人居奇，市价顿涌；陈其不便，罢之。杖毙惑民女巫钱氏，以父忧归，士民争投一钱以赆，却之；乃建亭于署侧，名曰「一文亭」。岁余，起苏州知府，以服未除，辞不赴。服阕，授江南淮徐道。时湖南按察使员缺，廷臣以世纶请。上曰：『施世纶，朕深知之。其操守果廉，但遇事偏执。百姓与生员讼，彼必护庇百姓。生员与缙绅讼，彼必护庇生员。夫处事惟求得中，岂可偏私。如施世纶者，委以钱谷之事，则相宜耳』。遂迁湖南布政使。先是议迁五开卫，署于平屯，俾黎平府专城而治。世纶以五开卫界黔粤、控蛮夷，实为辰沅靖之藩篱，平屯僻处一隅，不惟建造无资，且孤立堪虞。若官府两迁，必致流离失所。若仅迁卫署，贡赋出纳，遥制为难。矧自明迄今，府卫同城，军民相安无事。请仍旧便。又以衡州府之安仁、桂阳州之嘉禾、临武、永州府之江华、宝庆府之城步及郴州之桂阳、靖州之通道，请添设教谕；永定、铜鼓二卫、绥宁、会同二邑，请添设训导。皆奉旨允行。移安徽布政使，除太仆寺卿，以失察湖南兵劫掠夺官。旋授顺天府尹，擢左副都御史，迁户部右侍郎，总督仓场。寻出为漕运总督。五十九年秋，陕西旱大饥，议挽河南谷二十万石往济之。上命世纶赴豫省视河南府至西安黄河运道，且察陕西积贮。乃自孟津历砥柱、上龙门，由陕州达西安，量地险易，及纤路通阻，酌舟运多寡有差，遂抵西安，会总督鄂海协理军饷。州县积贮多虚耗，而西安、凤翔为甚，遂疏劾二知府下吏杂治。时世纶有子知会宁，鄂海以是要之。世纶笑曰：『吾自入官以来，身且不顾，何有于子』？鄂海竟以失察罢。其年冬，诏发帑五十万两，并陕西常平仓贮谷百三十余万石赈饥民。遣部曹十二人属世纶总其事。世纶因历陕境，分为十二路，选郡县能吏十二人与偕。戒曰：『穷山荒谷，无不历也』。又虑豫省先运米将尽，请催豫省后运米平籴，再拨河南、湖广米存贮备用。均如所请。明岁，旱得雨，命归淮南理漕事。督运至通州，适黄河决荥泽北岸，东灌张秋。命往视。乃自青县复折而南，至张秋，造浮桥以利牵挽。日夕河干，未尝休憩。素羸弱，由是得疾。具疏乞休，上慰留之。令其子廷祥驰驿省视，竟不起，年六十四。遗疏请随父琅墓附葬闽省，上允之。并赐祭葬如例。

　　世纶子廷瑞，字辑五，由监生考职州同，授泰州州判。曰：『先人始仕之区也，稍不谨，贻羞匪浅矣』。于是禁苞苴、惩奸宄，民有父子济美之称。迁海州州同，擢镇江粮捕水利通判。值京口堤陷，廷瑞请石堤。购碎石数十万，鸠工营筑以护之，民得安堵。擢淮安里河同知，以卓异荐权淮杨道，擢平越知府。决十数年未清之案，获久亡之巨盗，苗民感戴。卒于官。

　　世纶弟世骥，字文中。幼能文，工骑射。隶总督姚启圣军中自效。以克澎台功授左都督，改部主事，除严州府同知，摄严州、金华知府。有豪绅夺民产，历久不能直，世骥毅然归之民，声望大振。捐俸重修严子陵祠及钓台。洊历廉州知府。复修东坡海角亭、伏波铜鼓庙。旋擢副使，卒，廉人祠祀之。

　　世纶字文迦，授府贰不赴。

　　倪鸿范字伯畴，康熙辛卯武举。会台匪朱一贵乱，父兴时为提标中军参将，例应居守。鸿范承父命，招募丁壮，自备粮械，请大帅麾下效力。从攻鹿耳门，先登陷阵。又穷捣贼巢，擒贼将苏张、周和等。以功授千总，累迁至苏松游击。雍正九年，秋潮暴涨，淹没庐舍，兵民乏食，星夜驰白抚军，集米船以接济。擢川沙参将。有王大聚党诱儿童采割，匿支河，莫能踪迹。鸿范廉知，穷捕抵法，其害遽息。擢嘉兴副将，迁温州镇总兵。捐建育婴堂，开万全斗门以资灌溉，造华盖山瞭台以防火灾。权福建水师提督。

　　厦门玉屏书院久废，为僧所据，鸿范商之道府重建之。又权广东全省提督，终浙江提督。

　　从子邦良，字耜南，乾隆壬申举人。知广东安定县，值黎变，亲冒失石平之，地方恃以安谧。丁艰归，以哀毁卒。

　　同县施士黻字文猷，康熙乙酉武举人。一贵之乱，亦散家财、募死士，从蓝廷珍攻鹿耳门，擒获张周和，以功授都司佥书衔。

　　陈策字锺侯，由桐山守备移淡水。康熙六十年，寇朱一贵陷全台，策以孤军力守一隅。奸人范景文入境煽诱，擒获正法，民心以安。大兵入台，制军满保檄剿北路，收复南嵌、竹堑、中港、后垄、吞霄、大甲、大肚诸社落，以功擢台湾总兵加左都督。卒，赐祭葬。雍正二年，给恤赏银二百两。子梦兰，雍正丙午举人，任莆田教谕。

　　朱文字郴臣，先世袭封永宁卫指挥，遂家晋江。由行伍历官至闽安镇游击。朱一贵乱，檄至厦门，制军集众画策。群议欲分中南北三道以进。文曰：『风潮之中，分易合难。若声言分路进兵，令贼应接不暇，届期合兵专攻鹿耳门，则险要属我，破贼必矣』。从之。命为左先锋，会提督克期进兵，遂克台湾。授参将。请筑诸罗城，捐修学宫。迁安平副将，擢海坛总兵，摄金门镇。卒于官，赐祭葬。时同县林政字叶山，以从征澎湖及噶尔丹功，历官至副将。朱一贵之乱，从总督满保力战于七鲲身。台湾平，兼摄水师副将。

　　--以上录自重纂福建通志卷二百二十八。

　　泉州府惠安县

　　林皋字伯宏。康熙初，从将军杨捷征海寇，破渐山、东埭、万人洞诸处，擢提标游击。又克复金厦诸岛贼，余众犹保江东桥、湾要树等砦。总督姚启圣趣兵南下，皋率所部先攻刘国轩所筑十九砦，平之。加拖沙喇哈番。改芜湖游击。会征噶尔丹，转饷有功，擢东兖参将，迁定广副将。招徕蛮苗，远近帖服。擢南澳总兵。年八十七卒。子士佐，世袭拖沙喇哈番。

　　同安县

　　陈昂字英士。少好击剑，有勇力。弱冠贾海上，熟识海岛港门，风潮险易。总督姚启圣、提督施琅攻台湾，闻其名，召与计事。昂指画形势，了如指掌。琅善之，置麾下参计划。及战澎湖，身自奋击，所向披靡。叙功授苏州城守游击，累迁碣石镇总兵，擢广东副都统。莅任即疏劾天主教惑诱群愚。又见沿海困于洋禁，谓其子曰：『滨海民生业尽在番舶，禁绝之则土货滞积，生计无聊，未有能悉比利害者，即知之又莫敢为民请命。我今疾作，终此而不言，则终莫上达矣』。遗疏以闻，报可；商民称便。子二：伦炯、芳。

