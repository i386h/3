<!-- { "loadSidebar": true } -->
　　提标水师有五营、澎湖水师有二营、台协水师有三营，各设有经制哨船，莫若三处各立本船旗帜，大书「某营哨船」字样于其上，每月会哨一次，彼此交旗为验。如由西路而去者，提标水哨至澎湖交旗，澎湖水哨至台协交旗，俱送台湾镇验准。由东路而去者，台协水哨至澎湖交旗，澎湖水哨至厦门交旗，俱送提督验准。某月若无哨旗交验，即察取派定某营官职名；某月海洋报有失事，即察取巡哨官职名。则会哨之法行矣。

　　由厦门至澎湖有七更水程，由澎湖至台湾有四更水程，风信顺利，即二、三日可到。今商船不宜零星放行，无论出厦去者，自台来者，候风信顺利，齐放二、三十船出港。台、厦两汛各拨哨船三、四护送至澎湖交代，各取某日护送某商船、自某汛出港、至某汛并无疏虞甘结，带回原汛，按月汇送督抚衙门。如无印信甘结，即以官船职名申报。则护送之法行矣。

　　商船二、三十同出港时，把口官逐一点明各船货物、搭客及器械，填单取各船连环保结。若洋中遇贼，首尾相救，如不救即以通同行劫究论。则连环保之法行矣。

　　上是璸奏，如所请行。

　　康熙五十六年浙闽总督觉罗满保疏言：淡水鸡笼山为台湾北界，三面滨海，西南夷舶往琉球、日本者，皆望此山为准的。且澳港深阔，可泊巨舰百余。内为肩豆门，沃野百里，番社众多，请增置淡水营，设官驻防，以扼台湾之尾。

　　雍正四年闽浙总督高其倬请开台湾米禁疏：窃查闽省泉、漳二府，向资台米以济民食。自朱一贵变后，巡台御史恐其运出接济洋盗，又恐听民搬运，以至台湾米价腾贵，或生事端，遂禁止不许过海。不知台湾地广民稀，所出之米，一年丰收，足供四、五年之用。民人用力耕田，固为自身食用，亦图卖米换钱。一行禁止，则囤积废为无用。既不便于台湾，又不便于泉、漳。究竟泉、漳之民，势不得不买，台湾之民，亦势不能不卖。查禁虽严，不过徒生官役索贿私放之弊。

　　臣查开通台米，其益有四：一、泉漳二府之民，有所资藉，不苦乏食；二、台湾之民既不苦米积无用，又得卖售之益，则垦田愈多；三、可免泉、漳、台湾之民因米粮出入之故，受胁勒需索之累；四、泉漳之民，既有食米，自不搬买福州之米，福民亦稍免乏少之虞。

　　至开通米禁，有须防之处二端，亦不可不加详虑。其一，于冬成之时，详加碓查。若台湾丰熟，即开米禁，倘年成歉薄，即禁止贩卖。虽年岁稍丰，而一时偶有米贵情形，亦即随时查禁。其一，泉、漳之民过台买米者，俱令于本地方报明，欲往台买米若干，载往某处贩卖，取具联保详报，臣等衙门即飞行台湾及所卖之府县，两处稽查；如有不到，即系偷卖，必严惩联保，究出本船之人，尽法重处。如此查防，自不至接济洋盗矣。

　　高其倬操练水师疏：臣查熟悉水师之人，内有三等。其最高者，不但本处海洋情形无不熟知，即各处港口之宽狭、沙线之有无，何处外洋岛澳洋盗寄泊取水之所，何等日色云气是将作台飓回澜之候。因其熟极，故能生巧。实于巡防有益。此为第一等。其次或熟知数处情形，或熟知本处情形。此第二等。又其次者，于本处情形亦知大概，在船不晕，能上下跳动、运使器械。此为三等。其仅不甚晕吐，只坐舱内，不能上下跳动、运用器械者，此种不过充备人数而已。现在闽浙水师将弁、兵丁之中，如第一等者，或一营之中竟无其人，或仅有二、三人，而年近老迈、筋力就衰者居半；所有者不过第二等、第三等之人，而仅不晕吐、不能上下跳动、运用器械者参半。此等不知港沙之可以行走与否，不知岛澳之可以寄泊与否。行船搁浅撞礁，立有性命之虞。即内洋遇贼，尚难期其缉获，安望其巡捕外洋之盗？臣惟设法勒令操练，渐习渐精。

　　查闽浙之例，本处巡哨之兵，只在本处洋面巡哨，即总巡、分巡之员，亦只福建者巡福建，浙江者巡浙江。如此行走操练，止熟本处，不知他处，止知本省，不知外省。臣欲稍为变通。每年总巡、分巡及在本洋巡哨者，俱仍照常巡哨外，臣每年于此外另派熟悉之员，带领官兵，配给船只，南风起时，令自闽省直巡到浙省尽头，北风起时，令自浙省回棹，直巡到闽省尽头。并令俱经由外洋岛澳，令本处巡船与之在彼合哨。不到者据实揭报题参。如此则各处哨船不能偷安，而外洋大盗亦难藏闪。且各处哨巡官兵常到外洋，经历既熟，自渐无畏怯，不惮远出矣。至此巡查之员弁兵丁，臣派令极熟者五分，参以次熟者五分，令其同往。沿路所过，每到一处，即添带武官一员、兵十名，亦令同往，俾其操练。则二等、三等以及稍生之官兵，往返一番，自必俱有长进。若遇有海运米谷等项之事，或到江南、山东、广东等处，臣亦酌量派配官兵，令其押船行走。所走之处愈远，则所知情形愈远矣。

　　乾隆十四年总督喀尔吉善偕巡抚潘思榘条奏海防三事：一、内地民往来外洋，勾结滋事，应会保甲族长于编查门牌时将户内所有往贩外洋之人，或为舵水，或为客商，逐一登明。倘久客不归及倏去倏来、形迹可疑，并外番人往来其家，即报详究。一、洋船舵水等给照时，应逐名亲验某郡客商，跟役亦亲验取给，至出口如有更易，许船户呈明守口各员，于总照内填注。不能远赴原籍取结者，即取其行保及同船客商公结，俟入口时验明原照，方准回籍。一、洋船回棹之六、七、八、九等月及出行之十二、正、二、三等月，责沿海汛弁兵丁昼夜巡查。渡载外洋人货者，以私越论。

　　谕实力行之。

　　乾隆二十五年巡抚吴士功条奏：查渔船例于三月中旬、四月下旬出口，至五、七等月回棹；九月、十月出口，年底回棹。向多逗遛滋事，应责令澳甲、船主，先向进口渔船查明未回渔船现泊何处，因何未回，禀地方官移营押回。澳甲、船主不禀，分别治罪。一、渔船捕渔为业，非比商贾贸易，即偶有携带，应令赴置货地方汛口验明给单。如单外携带多货，沿海汛员查出，移县查明来历。

　　吴士功请开台民携眷之禁疏：窃惟我朝德威远敷，薄海内外，共沐恩膏。如台湾府属一厅、四县，今归隶版图将及百年，久成乐土。居其地者俱系闽、粤滨海州县之民，俱于春时往耕，秋成回籍。迨后海禁渐严，一归不能复往；其生业在台湾者，既不能弃其田园，又不能搬移眷属，别娶番女，恐滋扰害。经升任广东抚臣鄂弥达具奏，凡有妻子在内地者，许呈明给照，搬眷入台，编甲为良。旋经议行在案。嗣于乾隆四年，前督臣郝玉麟以流寓民眷，均已搬取，即有事故迟延，亦属无几，请停止给照。续于乾隆九年，巡视台湾御史具奏，以内地民人或闻台地亲年衰老，欲来侍奉，或因内地孤独无依，欲来就养，无如例有明禁，因甘蹈偷渡之愆。不肖客头奸艄，将船驶至外洋，如遇荒岛，诡称到台，促客登岸，人烟断绝，坐而饥毙，俄而洲上潮至，群命尽归鱼腹。因碍请照之难，致有亡身之事。请仍准携眷。经部议俱如所奏。十二年，督臣喀尔吉善复以前奏未定年限，恐滋弊混，请定限一年之后，不准给照。自此停止以来，迄今十有余年。现在汉民已逾数十万，其父母妻子之身居内地者正复不少。向之孑身过台者，今以垦辟田原，足供俯仰矣；向之童稚无知者，今已少壮成立、置有田产矣。若弃之而归，则失谋生之路；若置父母妻子于不顾，更非人情所安。

　　伏查乾隆十七年原任台湾县知县卢鼎梅纂修县志云：内地穷民在台营生者数十万。其父母妻子俯仰乏资，急欲赴台就养，格于例禁，群贿船户，顶冒水手姓名，用小渔船夜载出口，私上大船。抵台复有渔船乘夜接载，名曰「灌水」。经汛口觉察，奸艄照律问遣，固刑当其罪，而杖逐回籍之民，室庐抛弃，器物一空矣。更有客船串通习水积匪，用泾漏之船，收载数百人挤入舱中，将舱盖封钉，不使上下，乘黑夜出洋。偶值风涛，尽入鱼腹。比到岸，恐人知觉，遇有沙汕，辄绐令出船，名曰「放生」。沙汕断头，距岸尚远，行至深处，全身陷入泥淖中，名曰「种芋」。或潮流适涨，随流漂溺，名曰「饵鱼」。言之痛心。臣一载以来，留心查访，实属确有之事。然卒未有因陷溺而告发者，缘事在汪洋距浸、人迹罕到之地，被害者既已没于波臣，侥免亦缘自干禁令，莫敢控诉。伏念内外民人，均属朝廷赤子。向之在台为匪者，悉出只身之无赖。若安分良民，既已报垦立业，有父母妻子之系恋，有仰事俯育之辛勤，必自顾惜身家，各思保聚。此从前督抚臣所以迭有给照搬眷之请也。及奉准行过台之后，亦未有眷口滋衅生事者。盖民鲜土著，则有离去之思，人有室家，各谋久安之计。乃因良民之搬眷，禁以奸民之偷渡，致令在台者因羁逆旅，常怀内顾之忧，在籍者怅望天涯，不免向隅之泣。以故内地老幼男妇、焭独无依之人，迫欲就养，竟至铤而走险，毕命波涛，非所以仰体皇上如天之覆、一视之仁也。

　　嘉庆四年巡抚汪志伊议海口情形疏：闽省负山环海，地狭人稠。延、建、邵、汀四府，地据上游，山多田少。福、兴、宁、漳、泉五府，地当海滨，土瘠民贫；漳泉尤甚，风俗素称犷悍。至台湾一府，虽孤悬海外，而禾稼一岁三熟，米粮充裕；除岁供内地兵粮谷六万余石、兵眷谷二万余石外，商贩源源内运，以济民食，而漳、泉尤资接济。是一省之米粮，恒不敷一省之食用。溯自康熙二十三年工部侍郎金世鉴奏准通海，五十六年因有盗米出洋、偷卖船料诸弊，议准禁止。至雍正五年，复经督臣高其倬奏准开洋，殷商大贾，并往外番贸易，每船可养舵水百余人，并买载番米、番货运回出售。百余年来，商贩流通，颇资利赖。此闽省民食情形及后先开洋之原委也。

　　闽洋北接浙江，南连粤省，延袤二千余里，岛屿周回，口岸丛错，设立水师三十一营，额设兵二万七千七百三十名，额设大小战船二百六十六只，分列南北，为犄角之势。中以泉州之崇武为界。自崇武而南，派令南澳、铜山、金门暨提标后营各镇将巡缉。自崇武而北，派令海坛、闽安、烽火暨金门右营各镇将巡缉。往来梭织，声息相通。一遇匪船，游奕即互相知会，上下兜擒，声势颇壮。嗣因船身笨重，捕盗不甚得力，经前署督臣觉罗长麟奏准，照商船式样改造八十只，较为灵捷。又因舵工例用兵丁，常在本辖洋面巡哨，未能熟悉隔辖港道沙线，经前督臣魁伦会同前抚臣费湻奏准，召募商船谙练船工，驾轻就熟，奋勉追捕。此闽省水师营制及历年缉捕之情形也。

