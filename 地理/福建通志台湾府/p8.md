<!-- { "loadSidebar": true } -->
　　沿革

　　大清一统志：台湾自古荒服之地，不通中国，名曰东番（明莆田周婴着远游编载东番记，称台湾为台员，盖南音也。或以为古探国，疑非是。昔人所谓乾坤东港、华严婆娑洋世界。名为鸡笼，考其原则琉球之余种，自哈喇分支，近通日本，远接吕宋，控南澳，阻铜山，以澎湖为外援。海寇颜思齐踞有其地，始称台湾）。明天启中为红毛荷兰夷人所据，属于日本。本朝顺治六年，郑成功逐荷兰据之。康熙二十二年，讨平郑氏，改置台湾府，属福建布政使司，领县三。

　　台湾府志：雍正元年，增设县一，曰彰化，并增淡水厅。五年，增设澎湖厅。嘉庆十六年，增设噶玛兰厅。今领四县、三厅。

　　台湾府志：台湾古未隶版图。明宣德间，太监王三保（通志作郑和）舟下西洋，因风泊此。嘉靖四十二年，林道干寇边海，都督俞大猷逐入台，留偏师驻澎湖，时哨鹿耳门外。道干从安平镇二鲲身遁去占城（属广南），台之偏师亦罢，因设巡检守之，寻裁。天启元年，汉人颜思齐为东洋国甲螺（东洋，今日本；甲螺，头目之类），引倭屯于台，郑芝龙附之（台湾有中国民，自思齐始），寻弃去。久之，荷兰红毛舟遭飓风飘此，借居于土番。绐之曰：『得一牛皮地足矣』。土番许之。红毛翦牛皮如缕，周围圈匝，已数十丈，因筑台湾城居之（今安平城），复筑赤嵌楼与相望。设市于城外，而漳泉之商贾集焉。国朝顺治七年庚寅，甲螺郭怀一谋逐红毛，事觉被戮。辛丑（十八年），郑芝龙子成功自江南败归，孤军厦门；适甲螺何斌诱成功取台地，舟至鹿耳门，乘大雾骈进。荷兰归一王以死拒战。成功告之曰：『此地先人故物，今珍宝听而载归，地仍还我』。荷兰知不敌，遁去。成功遂入据之。改台湾为安平镇，赤嵌为承天府，总名东都；设县二：曰天兴，曰万年。成功死，子经改东都为东宁，二县为二州；设安抚司三，南北路、澎湖各一。康熙二十一年，福建总督姚启圣用间谍谋阴散其党，约伪宾客司傅为霖为内应，垂成事泄，为霖遇害（按泉州府志，郑氏杀其眷属，独为霖与父逃免）。二十二年，水师提督施琅统舟师进征。六月，由铜山直抵澎湖八罩澳，取虎井、桶盘屿，戒军士毋得妄杀。军士苦水咸，岛岸突涌甘泉，遂无渴患。一战而澎湖平。克塽（经子）震慑，遂籍府库纳地归诚。

　　台湾县；大清一统志：台湾县，附郭，本东番地；郑氏伪置天兴、万年二州，属承天府。国朝康熙二十三年，废二州，改置台湾县，为府治。

　　凤山县：大清一统志：凤山县在府治南八十里，本东番地；郑氏属万年州。国朝康熙二十三年分置凤山县。

　　嘉义县：大清一统志：嘉义县在府治北一百十七里，本东番地；郑氏属天兴州。国朝康熙二十三年分置诸罗县，乾隆五十二年改曰嘉义县。

　　彰化县：大清一统志：彰化县在府治北三百九十七里，本东番地；郑氏属天兴州。国朝康熙二十三年属诸罗县，雍正元年分诸罗县北半线地置彰化县（诸罗县北二百八十里地名半线）。

　　淡水厅：淡水者，台湾西北隅尽处也。高山嵯峨，俯瞰大海，与福州府之闽安镇东西相望，隔海遥峙。山下临江埤堄为淡水城，亦前红毛为守港口设者。郑氏时以淡水近内地，设重兵戍守。国朝雍正元年，既分诸罗县地增设彰化县，并于诸罗极北置淡水厅，驻竹堑（参裨海纪游、台湾府志）。

　　澎湖厅：隋开皇中，尝遣虎贲陈棱略澎湖地。元末置巡司。明洪武间，尽徙屿民而墟其地。嘉靖间，仍设巡检。寻裁。万历间，增设游兵，又设冲锋游兵以备倭。天启二年，红毛据之。四年，巡抚南居益遣总兵俞咨皋擒其渠帅献于朝。郑氏时伪置安抚司。国朝雍正五年增设澎湖厅（参海防考、赤嵌笔谈、漳州府志、台湾府志）。

　　文献通考：琉球国在泉州东，有岛曰澎湖，旁有毗舍耶国（耶一作那），语言不通，袒裸睢盱，殆非人类；喜铁器，临敌用镖，镖以绳十余丈为操纵。按澎湖东南即今台湾，其情状相似，殆即毗舍耶国也（台海使槎录）。

　　噶玛兰厅：噶玛兰旧称蛤仔难，在淡水东北三貂、鸡笼大山后社番地。国朝嘉庆十二年十二月，少詹事福州人梁上国上言：蛤仔难田土平旷丰饶，每为海盗窥伺，若收入版图，不特绝窥伺之端，且可获海疆之利。上命总督阿林保、巡抚张师诚议之。十五年，总督方维甸巡台。至艋舺，有蛤仔难番土目及民人潜入垦田者呈送户口清册，请照则升科，设官弹压。维甸乃覆奏：淡水玉山之后，地名噶玛兰，系番语，闽音不正，讹为蛤仔难；并条奏其地势情形甚悉。十六年，总督汪志伊、巡抚张师诚酌定条例以闻，置噶玛兰厅（节东槎纪略）。

　　附载总督觉罗满保题报生番归化疏

　　台湾远属海外，民番杂处，习俗异宜。自入版图以来，所有凤山县之熟悉力力等十社、诸罗县之熟番萧垄等三十四社，数十余年，仰邀圣泽，俱各民安物阜，俗易风移。其余南北二路生番，自古僻处山榖，声教未通。近见内附熟番，赋薄徭轻，饱食暖衣，优游圣世，耕凿自安，莫不欢欣鼓舞，愿附编氓。今据台湾镇道详报，南路生番山猪毛等十武土番匝目等共四百四十六户、男妇老幼计共一千三百八十五名口，北路生番岸里等五社土番阿穆等共四百二十二户、男妇老幼计共三千三百六十八名口，俱各倾心向化，愿同熟番一体内附等由，册报前来，臣批行镇道确勘议详，复行福建布按二司详悉酌议去后。兹据布政使沙木哈会同按察使董永芠详报称，南北二路生番向与凤诸二邑熟番接界，各有土官统摄，醇朴驯良，应循习俗，令其照旧居处，仍用本社土官管束，无庸另设滋扰。其汛守防范，原有凤属南路一营之淡水汛、诸属北路营之半线汛，相去匪遥，饬令照旧防范，用资强压，并令文员加意抚恤。除熟番听其照常贸易外，内地兵民毋许擅入番界生事，及藉巡查扰累。所报丁口附入版图，勿事编查。顺其不识不知之性，使之共乐尧天。其南北二路每年各愿纳鹿皮五十张，各折银一十二两代输贡赋，听其按年输纳，载入额编，就台充饷。臣会同抚臣陈璸捐备花红、银牌、袍帽、猪酒，饬令该地方官将土官从优给赏外，所当恭疏报闻，请旨纂入舆图，昭垂典册，以志无疆之盛业。

　　——以上录自重纂福建通志卷三。  
　 
疆域

　　台湾府在东南大海中，距省一千二百里（水行自鹿耳门至澎湖水程四更，自澎湖至厦门水程七更。旧志以六十里为一更，计六百六十里。自泉州同安县至省城，五百四十里）。上达京师七千三百三十二里。东至大山番界五十里（乾隆通志：抵咬狗溪大脚山五十里。府志：抵罗汉门庄内门六十五里，是曰中路），西至澎湖岛五十里（府志：抵澎湖三百二十里，水程四更计二百四十里，澎湖纵横皆八十里），南至沙马矶头海五百三十里（府志：四百六十里，是曰南路），北至鸡笼城海二千三百十五里（府志：抵鸡笼六百三十四里，是曰北路）。东西距除澎湖及水程四更外广一百里，南北距二千八百四十五里（府志：广三百八十五里，袤一千九十四里）。

　　台湾县（附郭）：东至大山番界四十五里（府志：至罗汉门庄内门六十五里），西至鹿耳门海五里（府志：三里），南至凤山县界十里（府志：至二赞行溪凤山县界二十里。原至依仁里交界仅十里，雍正十二年改），北至诸罗县（乾隆间改嘉义）四十里（府志：至新港溪嘉义县界二十里。溪以南有新港社新化里，原属诸罗，雍正十二年改溪南属台湾，溪北属诸罗）。东西距除澎湖及水程四更外广五十里，南北距五十里（府志：广六十八里，袤四十里。海防志：处大海之中，坐东南，面西北，为江、浙、闽、粤四省之外界，诸岛往来之要会。蓉洲文稿：缘高邱之阻以作屏，临广洋之险以面势。凤山县志：澎湖为门户，鹿耳为咽喉。客问：七鲲身毗连环护，三茅港汇聚澄泓。平台异志：诚天设之险，为海疆最要）。

　　凤山县在府治南八十里。东至大山番界二十五里（府志：至港西旗尾溪五十五里），西至海三十里（府志：至打鼓港十里），南至沙马矶头二百三十里（府志：三百七十里），北至台湾县界四十五里（府志：至二赞行溪台湾县界五十里）。东西距五十五里，南北距二百七十五里（台湾志略：矶耸沙马，林险阿猴。旧志：傀儡高峰，近接天际，琉球孤屿，远映海中）。

　　嘉义县（原诸罗县）在府北一百十七里。东至大山番界二十一里（府志：至大武峦山二十一里），西至海三十里，南至台湾县界七十七里（府志：新港溪为界），北至彰化县界一百二十八里（府志：虎尾溪为界）。东西距五十一里，南北距二百零五里（宋永清论：全台锁钥，径道蜿蜓。台湾志略：白玉山插翠青霄，大武陇深入沓海）。

　　彰化县在府北三百九十七里。东至大山番界二十里（府志：至南北投二十里），西至鹿仔港海二十里，南至嘉义县治二百八十里（府志：至虎尾溪嘉义县界五十里），北至鸡笼城海六百零八里（府志：至大甲溪四十里）。东西距四十里，南北距八百八十八里（台湾志略：山有火焰、姑婆之奇，溪有虎尾、大甲之险。旧志：近防三林、鹿子，远控淡水、鸡笼）。

　　淡水厅在府北四百里（府志：距府三百五十九里）。府志：东至南山十里，西至大海七里，南至大甲溪一百一十九里，北至大鸡笼城二百七十五里。东西距十七里，南北距三百九十四里。

　　澎湖厅距府二百四十里。府志：东至东吉屿八十里，西至草屿八十里，南至南屿一百里，北至目屿八十里（皆系水程，不计广袤）。

　　——以上录自重纂福建通志卷四。  
　 
山川

　　台湾县

