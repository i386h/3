<!-- { "loadSidebar": true } -->
　　黄道周，字幼元；漳浦之铜山人。少负奇节，以孝闻。当神庙时，天下犹乂安，道周见儒术日下、皇纲不振，忧天下将乱。年十四，慨然有四方之志，不肯治博士业。抵博罗，谒韩大夫日缵；韩家多异书，得尽览所未见。尝即席酒酣，援笔立就「罗浮山赋」数千言，名大噪。

　　天启二年，第进士；选庶吉士。历编修，监修「国史」、「实录」。故事：经筵展书官，奉书膝行；道周谓「膝行，非礼也」！平步进。魏珰目摄之，不为动。未几，乞归。葬父北山，结庐其下；所谓石养山者也。旋丁内艰；服除，还朝。

　　崇正三年，典试浙江。以「神宗实录」成，晋右中允。明年冬，故相钱龙锡坐袁崇焕事被逮，媒孽者且兴大狱。天子怒，不测；道周草疏救之，贬秩、镌三级，而龙锡卒得减死。科臣有衔道周者，摭浙江试事蜚语上闻；疏乞休，许之。滨行，上「小人勿用」疏；葢指辅臣温体仁、周延儒也。上怒，削籍还。浙江学者闻道周至，则大喜；为筑大涤书院而禀学焉。留数月，乃去。归石养山，日展拜墓左如新丧时。踰年，以有司请，讲学于郡治紫阳祠；门人自远而至，可千人。

　　乙亥，诏起补原官。丁丑，分校礼闱；遂具疏乞休，不允。时方久旱，五日内系两尚书；道周疏请「慎喜怒以回天意」。六月，又上疏曰：「陛下下诏求言，省刑清狱；然方求言而建言者辄斥，方清狱而下狱者旋闻。当此南北交讧，奈何与市井细民申勃磎之谈、修睚眦之隙乎』！时温体仁方招奸人兴东林、复社之狱，故道周言及之。晋左谕德，掌司经局；疏词有「三罪、四耻、七不如」语。时郑鄤方以杖母大诟，道周言「文章意气，臣不如钱谦益、郑鄤」。上得疏愕异，令自陈，严旨切责。道周孝谨风节高天下，而严冷刚方，不谐流俗；大臣多畏而忌之。时方择宫僚，杨廷麟、冯元扬并推让道周；阁臣张志发当国，摘「不如郑鄤」语为口实，摈道周不与同僚。遂称病乞休，不许。迁少詹事，侍经筵。会郑三俊下吏，讲官黄景昉救之；道周上疏推奖，旨下切责。再疏，以支饰谴。道周前有疏纂述「洪范」等书未就，乞宽假数月去；有旨：『得卒业』。时杨嗣昌夺情入阁、陈新甲夺情起宣大总督、方一藻以辽抚议和；道周草疏分劾，同日上之。上持三疏不下，召对平台，上疑其有所为而为；道周奏辨未毕，嗣昌从旁摭郑鄤事诋道周。道周奏：『大臣闻弹，义当退避；未有御前争辨，不容小臣尽言者』。嗣昌则佯谢请去；上因曰：『尔言不如郑鄤，何也』？对曰：『臣言文章不如郑鄤耳』。又曰：『尔言陈新甲走邪径、托捷足，果遣人行赂耶』？道周言『人心邪，则行径皆邪』。上又曰：『丧固凶礼，岂遭丧者尽不祥之人乎」？道周曰：『古三年之丧，君不呼其门，自谓凶人不祥；故兵礼凿凶门而出。夺情在边疆则可，在中枢则不可；中枢犹可，在政府则不可』。驳问久之，上因曰：『少正卯言伪而辨、行僻而坚，故不免圣人之诛。向以尔为偏激，不图今日恣肆如此！一生学问，止成佞口耳』。道周叩首伏地，请辨「忠佞」二字。上曰：『非轻加尔佞；但所问在此、所对在彼，非佞而何』！叱而退，御笔榜朝堂示戒，贬为江西布政司都事。未任，巡抚解学龙以道周「才堪辅导」荐。上怒，疑为党，削籍逮治；词连黄文焕、陈天定、董养河，俱下诏狱。户部主事叶廷秀、太学生涂冲吉先后疏救，右纳言马思理左右仲吉，并杖戍，道周系狱。时狱吏日奉纸笔乞书，道周为书「孝经」百三十。在狱两年，感明夷事，着「易象正」；方草十二图，锦衣校征急，道周恬然谓曰：『俟吾画一图成就逮耳』。拥之去。至北寺，与仲吉、廷秀对簿，受械鞫。廷秀与道周实未相识，囚服从容，交揖通姓名。次及学龙，相对噫嘻。时奸党必欲杀道周；尚书刘泽深等谓「道周不宜以建言诛」，得遣戍广西。既而嗣昌败，周延儒、蒋德儒乘间为上言，得免戍，复故官；疏乞致仕。归，讲学于浦之明诚堂及江东邺山。郡邑有司、远近乡大夫士毕至，凡一、再会而燕都变作。

　　福王南渡，以少宰召，晋秩尚书；陈进取九策。时马、阮乱政，正人如刘宗周、姜曰广辈多摈不录；自请祭禹陵。夜泊龙江，梦太祖高皇帝至，厉声曰：『卿竟舍我去耶』！对曰：『朝廷舍臣，非臣舍朝廷』！既报命，乞归；而南都陷。舟次桐庐，遇唐王，相得甚欢；陈四通四塞、三师八友之议。至福州，遂首政府。时政归郑氏，将帅观望，无肯出死力。道周愤，自请督师，携数诸生出信州，会七建及江、浙诸门人子弟之兵可四千人。饷绝，多亡走。出师救徽，见卒千二百人、马十疋，持三十日粮行。至婺源，徽已破；师遂溃。被执，七日不食；不死，复进水浆。至江陵，分絷诸从者；独幽禁城，改系尚膳监。夜闻钟，感旧事，得绝句百余首，益悲愤；不食十四日，犹不死。时统兵大帅日夜遣客劝降，故独宽其桎梏，加殊礼；使得从容赋诗作字。如是者，三阅月。三月五日，骑拥过东华门，坐不起；曰：『此与高皇帝陵寝近，可死矣』！方刑时，从者跪乞数语遗家；乃裂衿，囓指血大书曰：『纲常万古，节义千秋；天地知我，家人无忧』。及门蔡春溶、赖继瑾（俱漳州人）、赵士超（侯官人）、毛玉洁（六合人。「六合志」作至洁）继至；过曹街，抱其头哭曰：『师魂其少须，吾即来矣』！四子同时就义。道周传首至徽，门人陆自岩以千金购得之，合身首殡金陵。越数载，长子霓与门客赵子壁往，扶榇归葬。始，道周未第时，渡钓龙江，舟覆溺焉；恍惚见一人前导至一殿，额曰「倪黄」。馆选时，元璐名第一、道周名第二；一死北都、一死南都，出处始终若前定然。

　　著述甚富，奏疏、经解、诗文旁及天文、历数，共四十余种。

　　——选自「漳州府志」卷三十一「人物」四（明列传下）。

　　石斋黄先生逸事，「方望溪集」有云：

　　『崇正某年，余中丞集生与谭友夏结社金陵。适石斋黄公来游，与订交，意颇洽。黄公造次必于礼法，诸公心向之而苦其拘也，思试之。妓顾氏，国色也；聪慧，通书史。抚节安歌，见者莫不心醉。一日，大雨雪；觞黄公于余氏园，使顾佐酒。公意色无忤，诸公更劝酬，剧饮大醉；送公卧特室，榻上枕、衾、茵各一，使顾尽弛亵衣。随键户，诸公伺焉。公惊起，索衣不得，因引衾自覆荐，而命顾以茵卧；茵厚且狭、不可转，乃使就寝。顾遂昵近公，公徐曰：「无用尔」！侧身内向，息数十，转即酣寝。漏下四鼓，觉，转面向外。顾佯寐无觉，而以体傍公。俄顷，公酣寝如初。诘旦，顾出，具言其状；且曰：「公等为名士，赋诗饮酒是乐而已；为圣为佛、成忠成孝，终归黄公」。

　　『及明亡，公絷于金陵。在狱，日诵「尚书」、「周易」；数月，貌加丰。正命之前夕，有老仆持针线，向公而泣曰：「是我侍主之终事也」！公曰：「吾正是毙，是为考终；汝何哀」！故人持酒肉与诀，饮啖如平时，酣寝达旦。起盥漱更衣，谓仆某曰：「曩某以卷索书，吾既许之，不可旷也」。和墨伸纸，作小楷。次行书幅甚长，乃以大字竟之；加印章，始出就刑。其卷藏金某家。

　　『顾氏自接公，时自怼。无何，归某官。李自成破京师，谓其夫「能死，我先就缢」！夫不能用。语在缙绅间，一时以为美谈焉』。

　　——选自「漳州府志」卷四十九「纪遗」中（人物）。

　　何楷

　　何楷，字符子；漳浦镇海卫人。生有异质，书过目不忘。天启五年，登进士。时魏珰肆毒朝绅，楷不谒选而归。

　　崇正时，起户部主事，榷浒墅关。事竣，进员外郎。七年，诏简部曹为言官，大臣多推楷；改刑科给事中。流寇陷凤阳，毁皇陵；楷疏劾抚臣杨一鹏、按臣吴振缨下狱，语侵辅臣温体仁、王应熊。旋复劾两人朋比行私，振缨为体仁私人、一鹏为应熊座主，情面重则祖宗之陵寝为轻、朋比浓则天下之刺讥不恤；语甚切至。忤旨，镌一级。复疏请罢内操，上又不从。是时上愤在廷之臣多贪庸、顾身家，视君国辄泄泄，思欲痛整齐之。于是诏狱繁多，司寇诸曹郎日不暇给，有言者；上疑为偏护，举朝皆结舌，无敢言。楷乃疏陈慎刑八议，娓娓千言；援祖制、明国典，寄匡救于将顺之中。天子知其讽切也，一时狱稍宽。楷自以身为言官不得默，朝廷每有大事、时政有得失，尝侃侃敷陈：议保举，言择相，请停秋决；及言海寇宜剿，并驳诸大臣情弊。即皇陵一案，楷已得罪，尤复再申前说；谓『二辅轻视祖宗、勇护私党，政本何地，相率为比？尤而效之，弊将何极』！及应熊陈辨，楷复驳其『明旨未下，应熊何知置辨！必有往来侦探，漏泄禁中语者』。应熊竟由此罢去。盖天子亦知其敢言，虽不能悉从，然顾心志之。

　　屡迁工科都给事中。时火星逆行，天子减膳修省。兵部尚书杨嗣昌方主款，因历引前史眩惑帝意；楷疏驳其「立言本心，附会罔上」。及嗣昌夺情柄政，楷又疏劾其忘亲，与黄石斋、刘晋卿、赵景之、林自芳先后纠参，长安谓之「夺情五谏」云；再镌二级，调南京国子监丞。旋丁内艰，乃归；复讲学于紫芝书院。服阕，诸大臣请复原官，不听。既而国用匮乏，朝廷思用钞；乃召楷，问钞法。至南都，而京城已陷矣。

　　会福王在江南，擢户部右侍郎兼工部，管钱法。马、阮为政，国事日非！屡疏乞休，不报。

　　南都陷，乃间关至闽。闽中拥立唐王，起楷户部尚书；旋改都察院左都御史。与郑芝龙不惬，请告再三；王欲两全之，暂令回籍，归。至中途，遇盗截其一耳；盖芝龙使其将杨耿为之也。后漳州不守，抑郁以卒。

　　楷博综群书，寒暑不辍；尤邃于经学。所辑「周易订诘」「诗经世本」，最号精博；「春秋绎」尚少四公。然皆为学者所传云。

　　——选自「漳州府志」卷二十九「人物」二（明列传上）。

　　张若化

　　张若化，字雨玉，号苍蛮；世居浦之丹山。弱冠，师事黄道周，得闻「明诚」之学；旁及律历、经纶诸务，靡不淹贯。崇正丙子，举于乡。两上公交车，不第；而弟若仲以庚辰成进士，因留京师。时道周以言事下北寺狱；若化青衣小帽，杂厮役中时时进狱问起居，左右之。

