<!-- { "loadSidebar": true } -->
　　胜朝，防在外者也；始于防倭，终于防盗。周观形胜，置寨于铜山、于浯屿城、于镇海、于悬锺、于六鳌、于云霄，汛于南澳以扼闽、广。铜山，闽海重地也；其辖北自金石接于浯屿、南自梅岭达于广，为水寨（明初，江夏侯设五水寨，此其一。旧在井尾澳；景泰间，乃迁于所之西门澳。倭患息，水寨亦废。嘉靖间，倭大至，巡抚覃伦、巡按李邦珍、总兵戚继光奏复，以钦依把总领之）。浯屿者，海中地也；控于漳，为澄门户（浯屿亦水寨，皆江夏侯建，乃海澄、同安门户；后边于厦门，而故地遂为贼船巢窟。去海澄八十里；原筑水寨及东、西二炮台，今废）。镇海者，海滨一大都会也，在澄、浦之交焉；置卫城之（其地在浦之二十三都太武山之南。洪武二十一年间，周德兴城之。东、西至海，西北至郡城陆路二百六十里，西至广东大埕所陆路三百六十里，西南水路至广东南澳山）。悬锺者，诏安地也；去县三十里，汛属于镇海（其地属漳、潮交界。守在洋林湾，有头礁地方为山海要地）。六鳌，为浦属。自乌石至于埭头可二十里，沙岸通焉；亦属于镇海（其地为船停泊之所）。云霄，浦旧治也，为内险；达于铜山为漳蔽，下疏于百粤（旧有城，为重镇地。外有八尺门扼海门，为贼犯六都、云霄之路。本朝顺治十七年，复建镇城。「海逆」既平，八尺门复筑东、西两炮台）。南澳者，漳、潮接壤也；孤悬海中可二百里。潮通于拓林，漳通于悬锺；控二州（嘉靖季年，许朝光、林道干、曾一本、吴平等据为巢穴，勾寇内讧。万历四年，海防同知罗拱辰乃相地筑城三座：一在深水澳、一在云盖寺、一在龙眼沙，互相联络，调兵哨守。有田三处约五万亩，可以屯耕。自后设副总兵守之，遂为重镇。又有走马溪在五都海滨，为海日藏风之所。凡寇往来必泊于此，为南澳之要地。又去悬锺三十里有青澳，贼船多泊于此）。凡为险，置兵守之，曰千户、曰副千户、曰百户；指挥领之，统于省之指挥使司（名卫所军）。鲸鲵时翻波浪沸腾，用建参、游以保群生（嘉靖三十五年，巡抚王忬题设水、陆参将。三十八年，巡抚刘焘题请福建分为南、北、中三路，以漳州为南路，参将并水陆为一，辖铜山、浯屿等处；自祥芝以至大城皆为汛地，控漳而兼制泉。万历间，复置澎湖、南澳游）。乃设副总兵驻于南澳压两省，治水师（万历四年，设辖南澳游兵、柘林守备二寨，中哨二游、福广二营陆兵）；定为汛地四哨守之，曰胜澳、曰娘宫前、曰青澳、曰云盖寺（青澳在南澳外；内有大澳，可泊西南风船数只。其地浅狭，取水甚艰：汛地次冲。胜澳在衔石湾之海口，相去里余有水源一处，无论发汛、收汛兵船俱札于此；可泊东北风船五、六十只。内通诏安，外通大海及前浯■〈石敢〉屿、云霄等处，去娘宫前水程约五十里：为汛地次冲。娘宫前可泊东北风船四、五十只；一望汪洋、一望大山。山有水源二处，倭寇取汲于此。上至铜山鲎壳湾约水程三十余里：汛地极冲。云盖寺在南澳山之东南，可泊西北风船五、六十只。其地有水源二穴相联，倭寇常汲于此：汛地极冲。此外又有彭山与南澳相对，三山并列海中。又一岛向北尖尾，四面皆危石暗礁，不可久住；中有泉，海船取汲于此）。爰有定汛之期，有会哨之法。其期以春、冬，春以清明前十日三月撤、冬以霜降后十日二月而撤。其船会哨，上自胜澳至于娘宫前，賷筹簿与铜山水寨会；下自青澳及于云盖寺，賷筹簿与广东柘林防倭兵会：了鲸气，剿寇盗。寇外自浙而趋闽入于海，必由于铜山；防在古雷汛、于甘山、于菜屿，而以镇海、六鳌之兵薄之。寇外自广而趋漳入于海，必由云盖寺；防于彭山、于宫前、于走马声援、于柘林，而以铜山、悬锺之兵会之。寇内犯于浦、诏，必经铜山、摅云霄以截我师之援；守在八尺门、扼之于外洋，而以镇海、悬锺、六鳌之师救之。寇内犯于月港，必巢于外浯屿；守在港口、防于大泥、外扼于镇海，而以中左之兵蹙之（中左即今厦门，为泉地，漳门户也；旧名中左所。浯屿迁防于此）。为蛇若常山；首尾相击，势乃外宁。明季为内防，海滨既集，月港通潮豪民射利诱寇内讧，倭奴、饶丑迭跳梁；乃设安边之馆，遂建澄邑为三城：曰县治、曰九都、曰港口（县治，旧为果板堡；九都、港口，旧亦民城。既设县，乃设腰城而县之。后又设溪尾铳城以据上流，筑大泥铳城以障下流；又以大泥地低下，乃复筑天妃宫铳城。又，港口设中权关；一带沿江而下直至大泥铳城，筑腰城长二百七十丈、高六尺，俱砌以石。及海寇入据，遂毁溪尾、大泥二城，仅存天妃宫及港口中权关）。二十四将薄于海、躏自月港、窥于郡城、分扰于诏安（崇正间，海寇刘三老、刘香、周四老、袁八老、杨六、杨七等二十四人称二十四将），作机兵，就中为水哨；副以游兵，佐以客——实浙营（澄地旧有濠门、海门、岛尾三巡司，各辖弓兵。邑治既建，乃额设机兵；分为四哨：三哨在陆、一哨在水。在水又有游兵、客兵；客兵者，浙营兵也。游兵有哨船；其间多寡，随时改制不一）。建石城于圭屿，遏海口（屿在海口。万历间筑之，募土兵以守。其地最要，今城毁，宜复。又有钱屿、水屿二城，今废）；堡两镇（在镇门，为内水口要地；进士陈天定筑以固郡城。太守施邦曜易以石，仍其名曰「陈公城」）。

　　明社已屋，海其朝宗。芝龙内附，厥子乃逸（唐藩既平，漳、泉内附。郑芝龙受抚，其子郑成功逸出海外为边海患几五十载）。据中左、泊金门，暨于澎岛，遂栖于台湾（中左，厦门也；金门，在浯屿对面二十五里，为泉地。澎岛，在漳、泉远海之外，为最要地。自料罗开船二昼夜，始见山——东西十五里，南北二十里；旧时倭奴往来取水，必经于此。万历壬辰，倭患朝鲜；乃发兵守之。自郑氏阻险台湾，此地遂为扼要；盖欲往台湾，多于此处泊舟以待风便。台湾，在海岛澎湖外。旧系琉球故壤；后倭夺而居之，又为阿兰人据之。郑成功既败于江南，乃夺而守之，遂为巢）；入我澄邑困我郡，毁我城郭用作内御。防三港（顺治壬辰年，澄守将赫文兴以城叛，「海寇」遂□□□月围郡城；大师至，解去。甲午，我守将刘国轩复以□城叛；乙未，克复。然沿海皆寇而海防密矣），锦江为二洲，三水分焉（为乌礁□古茂二洲间，其中为三港）。其中港，自海门经古茂夹乌礁，达于三叉河（乘风破浪，直抵郡城）。其南港，过大泥入于海澄、经于石码（石码城为十一都，去海澄十里、到郡四十里。康熙元年，移镇门城筑之，为海澄内固南港要地）。其北港，自石美逆流至于玉洲；过三叉河乃俱达于郡城。用置防于石美、于玉洲、于江东而戍之（石美，在龙之二十九都。明初，有土堡。嘉靖间，因倭乱，复砌以石；后被郑香拆毁——香，成功叔也。康熙九年，复城之；今复毁。西至郡六十里、东至厦门三十里，迫海门。玉洲，为二十八都；西距郡四十五里，东距石美十五里、去厦门四十五里。嘉靖间，建以备倭，为民城。康熙己未年，刘国轩毁之。自康熙二年官军屯此，遂为汛防。江东，去城四十里——即柳营江也。江有桥，两岸俱筑以城，为北溪水口，为「海寇」别径；故置防焉，且遏北口。顺治壬辰，「海寇」入长泰，由此直抵溪西），置城于三叉河遏三港，汛下浒、汛福河为内圉（三叉河，在镇门外。地当三港之冲，为海船入郡必经之所，为最要地。康熙元年，与石码同建。下浒，原系苏家民城。距郡三十里，系龙溪十一都地；与三叉河隔水相望，为犄角。福河，旧亦民堡；与下浒相望。今城废，为汛地）。寇从北港入，拒于石美、战于玉洲、守于三叉河，而以下浒之兵犄之；寇逸于东江，则分防于万松关以遏陆路（万松关为岐山，去城三十里、去江东十里，为北行孔道。寇渡江东陆行，必由于此。施公邦曜筑关，设兵防之）。寇从南港入，则海澄捍之，城石码为内固；若登岸，则防于祖山头、战于湾腰树，据水头（祖山头，在石码城后。海澄被围时，官军救澄，多战没于此；其地为隘险。湾腰树，在十一都镇门之右，近水头山；为郡城通澄往来之险道。海兵围澄时，此地为战场，官军没焉。水头山，亦要地；为海澄入郡城南路）。寇从中港入，则御在三叉河、防在下浒，内固为福河；扼于文山、于镇口，据凤山（文山——俗呼「观音山」，龙之十一都，在镇门外半里；与凤山对峙，隔一溪。官军、「海寇」常置垒于此，今营迹尚存）。其置兵与时多寡，相其所在而汛防之（明时为弓兵、为机兵、为游兵、为水哨兵、为土兵、为浙兵，或统以卫千总，或统以钦依把总、名色把总，增减随时。国朝沿海各县防守官兵，亦增减不一）。

　　——选自「漳州府志」卷四十六「艺文」六（杂着）。

　　题蓝鹿洲「台湾诗」后知县王道（漳浦人）

　　良医托生死，夙疾视所婴；俊杰救时务，振刷旧所仍。根源既在握，顾盼易功成。君有管、葛志，揣摩薄长缨；安海出奇计，腥秽俾永清。指陈十五章，一一得其情；大都为风俗，败坏失干桢。教养废不举，番民昧天经；善后始无漏，防患法在明。三复此间意，妙论准贾生。昔者元使君，杰构「舂陵行」；贼退示官吏，诗史有直声。万物俟吐气，殷懃动少陵；君才道州匹，予无杜子名。大厦愿巩固，晏坐享敉宁；此诗定传后，百代犹堪听。

　　——选自「漳州府志」卷四十一「艺文」一（诗）  
　
