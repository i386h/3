<!-- { "loadSidebar": true } -->
　　朕惟听鼓鼙以思将帅，载在礼经；咏干城而重公侯，垂诸诗训。十年专阃，重洋欣海瘴之消；千里还辕，中道怅星芒之陨。宜镌珉石，爰赐丝纶。尔原任浙江提督邱良功，志行惟贞，机谋允济。起家行伍，技早擅夫习流；效职偏裨，威已宜于绝岛。驾艨艟而捩柁，势欲浇萤；瞰楼橹而挥戈，声如虓虎。于是肤功迭奏，众孽成擒。横巷夺舟，敢峙粮而深入；长风挂席，曾陷阵以先登。叙功邀华衮之褒，纪绩懋功牌之赏。筹陈玉殿，余嘉乃勳；隘守金门，汝莅兹土。复因丑党肆煽妖氛，掩逋寇而穷追，挟偏师而直捣。擐甲鲛人之窟，勇夺屠鲸；扬旌蜑户之乡，愤伸戮鳄。虽未克期八日，殄扬太于湖南；终能厉气三军，歼卢循于海上。欃枪影净，殊荣特锡花翎；刀箭瘢深，渥赉宜叨蒲璧。节钺旋移于两浙，韬钤尚着于七闽；疆场之任方隆，屏翰之资益固。才值云瞻枫陛，正倚长城；何图月暗柳营，遽雕大树！谥之「刚勇」，隆此恩施。呜呼，沐异等之褒封，泽延带砺；想英姿之飒爽，绩耀旗常。式峙穹碑，钦承勿替！
　　●金门志卷二
　　分域略
　　金门，澥外山也。晋时避难者入焉，仿佛武陵桃源境界。唐置牧马场，始辟榛芜为乐土；斯陈侯之遗烈矣。代经几易，沿革相寻，山川风景亦因时变态。国家清晏日久，井里市廛生聚蕃息，巳嵬然作沧溟保障、海上奇观。是又当于小中见大而已。为分域略。
　　沿革
　　形势
　　山川
　　津梁
　　港埭
　　都图
　　街市
　　第宅
　　坊表
　　坟墓
　　义塚
　　物货
　　沿革
　　金门，旧名浯洲，又名仙洲；明初，改今名（「紫峰文集」作吴洲）。晋，中原多故，难民逃居者六姓（苏、陈、吴、蔡、吕、颜）。唐为万安牧马监地；德宗贞元十九年闽观察使柳冕奏置。从牧马监陈渊来者十二姓（蔡、许、翁、李、张、黄、王、吕、刘、洪、林、萧）。王审知在闽编泉属邑，凡山川海岛不科征税。宋太平兴国三年，岛居者始输纳户钞。熙丰间，始立都图。都有四，其统图九，为翔风里，并统于绥德乡。嘉定十年，真德秀知泉州府，巡海滨、屯要害，尝经略料罗战船。咸淳间，复税弓丈量田亩，给养马。元始建场征盐。至正六年，置管勾司。至大二年，改为司令司。洪武元年，改为踏石司，旋改为盐课司。二十年，置金门守御千户所及峰上、官澳、田浦、陈坑四巡检司。
　　国初，郑氏窃踞。康熙二年，官军大蒐两岛，毁其城，迁其居民界内，浯洲遂墟。十三年，复为郑经所踞。十九年，两岛平，始开设标营。今以一协镇、一县丞、一盐大使驻焉（「浯洲闻见录」）。
　　形势
　　浯洲，在县治东南，自大海中崛起。凡海屿皆县治，水门罗星，而此特其总汇。山之形势，自北而南，以数计之，南北直亘三十里、东西横亘十里许（「闽书」作五十余里）。其盘郁峻拔而中起者，为太武山。自麓徂顶，盖十余里；岩岩之势，皆积石也。近观之，则群石团结若兜鍪状，故以太武名。其纷纠萦纡若印章篆刻，亦谓之海印（昔人有句曰：『要知海印分明处，一点青山下大江』）。越江望之，则又见其倏然若偃卧之形，故俗谓之仙人倒地（曹学佺诗：『浯洲断屿入海水，仙人倒地眠不起』）。其山脉有谓起自仙人旗，历排头、嘉禾、烈屿而过金门；或云：由澳头而过古龙头；一说自秀山发脉，历鸿渐山、小嶝、角屿而过青屿。语云：『天弧天角，龙跃渡江』；鸿渐，非即天弧天角乎？且文公尝至鸿渐叹曰：『鸿渐脑已渡江矣』。又曰：『鸿渐反背皆是同，乃向浯也』（「康熙舆地志」：『鸿渐高冠群山，浯洲隔海望之，尤为竦秀』）。则此说为是。以故浯洲各乡，凡鸿渐照到者，无不吉利；惟浯东相去较远，故发科较迟。太武山以西航海内渡者，去县治约八十里，莲河、安海约五十里、一百里，嘉禾、漳洲八十里、百五里；外则沧海巨浸，弥茫淼漫无涯际矣（「沧海记遗」）。
　　东南数岛屿，上下盘错。其大者有太武、洪济诸山砥立海中，真形势之奇也（隆庆间「县志」）。
　　浯洲西连烈屿、中左，南达担屿、镇海，料罗尽其东，官澳极其北。虽土壤之广，金与厦共为海洋之锁钥、全邑之藩篱而尤要于厦也（「闽书」）。
　　澎湖，闽南之界石，浯江、嘉禾、泉南之扞门（「清白堂稿」）。
　　群屿萦带，二担、二嶝镇于深濑，南北太武水蒸云霭（「大同赋」）。
　　浩浩乎波涛之大，渺无际涯；而浯洲一山逆流高出，此天地设险，为环海屏藩（郑晋「平寇志」）。
　　同安三面距海，金、厦尤为险要，门户之防也（「方舆纪要」）。
　　金为泉郡之下臂，厦为〔漳郡之〕咽喉（「海国闻见录」）。
　　同域在泉、漳之冲，三面罗山，皆立铁千寻，屏藩天造。东南一岛，扃钥海门，为两郡之巨镇，控制澎、台，阻厄闽、粤。又大屿盘薄，近贴内地，蕴之以篔簹、辅之以鼓浪，高居堂奥，雄视漳东。中左之镇城也，东悬海表，为厦外藩。官澳以内之港道沿边（安边船港）、料罗以东之水天无际（洋船候风在于此），收浯岛之幅员也。二嶝守内港之边，二担扞外港之门，烈屿当两岛之轴，而海疆之形势概见于此矣（乾隆间「县志」）。
　　同为海疆重地，金、厦门户，全省所关（陈之佺「县志」序）。
　　闽地濒海者虽多，而金、厦最着。盖其间有平原广陆，可以牧马屯兵；有曲港深洲，可以泊舟结砦；有豪门巨贾，可以助饷资粮。故为海外诸夷所必争之地，不独台湾藉辅车之依、有桴鼓之应（陶元藻「县志」小序）。
　　水师之星罗棋布于海者，澳之西为广之碣石镇、虎门镇、高廉镇，西南则雷琼镇；澳之东则闽之金门镇、漳洲镇、福清镇，东南则台湾镇。排若鴈齿，联如贯珠（「南澳志」）。
　　南澳与南日、铜山、金门、浯屿，吭背相属（齐翀「南澳志」序）。
　　海中扼要，南澳、中左、金门、铜山同一体。譬如造舟，一牢百牢、一漏百漏（戴冠「上经略南澳书」）。
　　山川
　　太武山雄伟庄厚，独冠屿上，海上人别呼为仙山。其脉由鸿渐穿波出海，至青屿突起三小阜，逶迤凝结神区，嶒崚皆石（「沧海琐录」）。洪武江夏侯周德兴尝登而为之谶云：『帝典王猷，海外传一肩行李；龙楼凤阁，空中起百代文章』。故石门关之旁刻曰：「海山第一」（「沧海纪遗」）。中有十二胜，曰：太武岩、香几案（「府志」作玉几案）、蘸月池（亦作浸月池）、眠云石、偃盖松、跨鳌石、石门关、古石室、蟹眼泉、倒影塔、千丈壁、一览亭，士大夫多所题咏」通志」）。后人又增为海印室、羊肠路、万顷田、风动石（十九都山前山亦有之）、步云悌、蛎房石诸胜。
　　凤山塔山在大武东，其下一望平衍，尽于料罗。左起一小阜，下有二盘石入海，大四、五丈。又左一石山如虹，直亘海中。明时议建铳台于盘石上，为备海最要地（「清白堂稿」）。
　　虎山在太武山西。形如伏虎，与青屿狮山相对，俗号五虎朝狮。转而西南，三山突起，圆若连珠；其大者如龟，左右二山会绕如蛇，名曰金山（「闽书」）。
　　双山在太武之南。再转小径而下，大小突兀，形若双乳；大者回结平林诸乡（「县志」），小者蜿蜓起伏，直际西山。双山之下，弥望坦夷，故名青山坪。松柏茂密，每伏莽，患行人，官为伐去，相传古谶云：『青山开，状元来』。下产碗青，村民凿取，多成阱；经知县朱奇珍及总兵林孙勒石示禁。道光十年，护总兵杨继勳捐俸雇工砌平之。
　　长安山在双山稍南。南下数里，直趋后浦。
　　丰莲山（亦名香莲）在后浦东南隅。其脉由石狮山北折突起，岛上诸山为独秀。
　　太文山在丰莲山南。与太武对峙海上，望之如玉柱双擎。
　　献台山左揖鸡笼、右抱南磐，在太文山南。旁即鼓岗湖，明进士董扬先隐处；凿石为室，自题「正冠」二字。上有诗，旁镌「石洞天」三字，不题名号。又「汉影云根」四字，明监国鲁王寓岛时手书刻石。诸葛倬、吴兆炜、郑缵祖、郑缵绪，各有诗镌石室旁。湖畔钓矶，扬先垂钓于此；前俯漂布石，镌「董子垂钓」四字。
　　南磐山由献台西转，其石如磐，故名。背城面海，气象万千，为备海要地。上有啸卧亭。明都督俞大猷守金时，题其石曰「虚江啸卧」；门人杨宏举继治构石亭，赞曰：『汪洋沧海，波浪怒来；我有片物，挥之使回』。国朝雍正间，燕山朱杰镌「大观」二字，总兵吕瑞麟镌「如画」二字。仍有「砥柱观海」诸字及诗石二片，一明丁一中题、一朱杰题，俱莓苔不可辨。旁即宝月庵，临海有石；镌『金门外，谷神完；贼舟泊，谁有生还？来者不信，即往而观』六句，不知何时何人所题。亭北数武，塔巍然；明百户陈煇镌「湖海清平」四字，又有「文台宝塔」四字。人每于此登高焉。
　　矛山由城西出水头村，别名金龟山。南有矛山塔，明周德兴造。濒海两巨石，形类龟。一依山作下水状、一沈海作上水状，故俗有「下水龟」、「上水龟」之呼；而金龟尾亦由是而得名。塔旁有浮石，大如舟，每一摇弄，随手掀舞。山上有仙掌石，拳爪螺指之痕分明可数。隔海与浯屿相望，乃后浦屏障，亦备海要地。
　　浯洲旧称八景，曰埔城海日、仙阴瀑布、双阳霁景、珠江夜月、丰莲积翠、董屿安流、洗马湖光、啸卧栖云。
　　烈屿在浯洲西南，隔水；广二十里。上有吴山，与栖山、牧山、湖山相接，而吴山为最。又有麒麟山，以形似得名。居民多业渔盐。屿前有牧祠，有军营；屿后有牧马寨、有草堂。唐贞元间，监察柳冕置万安牧马处（「县志」）。
　　大嶝屿在浯洲西北，隔水；周广十里，多村落。洪武二十年，徙大小嶝民，二都遂墟（「府志」）。屿之西与十四都交界，有沙线在海中，号东粮线；广袤二、三里，潮没汐现。多产海错，故名粮线（「县志」）。
　　小嶝屿在大嶝屿之东，隔水；距县六十里。宋邱钓矶家此。下有品泉，三石如品字，泉涌其中，潮则没、退则清甘，名仙人井。又有棋局石，在虎砦，方广二尺许；旧镌「万几分子路，一局笑颜回」十字，钓矶笔也。今惟「万几分……回」四字尚存。局以西，钓石在焉。东半里为钟山，宋时有章法寺，今废。寺北数尺许，阔丈余、长十余丈，形如鲤鱼，四旁水深，洞不可测（乾隆间「县志」）。
　　蟹眼泉在太武山上。以形似名。
　　将军泉在金龟尾。源出石罅，上镌「将军泉」三大字，旁镌「汴泉」二小字。
　　龙泉井（别名圣泉）在贤聚乡，近下市村。
