<!-- { "loadSidebar": true } -->
　　宝月庵在所城南，又名南庵。负城面海，与变山相对，旁有大石如盘。明俞大猷盖石亭，登眺啸咏其上。
　　龙湖庵在十九都南郐村牧马王祠右。今废。
　　居王庵在双山之南（「沧浯琐录」）。
　　太文岩寺在所城北半里，与太武岩遥对。祀清水真人，有祈多验。明时建，今废。山属离方为文明，当置魁星楼或建塔，使秀峰高耸（「沧浯琐录」）。
　　太武岩寺在十七都。祀通远仙翁。宋咸淳间建，万历八年重修。黄逸所尝读书其间。
　　忘归岩寺在西山后树林中。
　　章法寺在小嶝钟山（宋邱葵诗载「艺文」）。
　　闭藏院在大嶝院兜村。宋邱葵初隐于此，后徙小嶝；里人即其地建院。
　　碧山庵在山兜村。明经略蔡复一建。
　　华岩庵在十九都。有石泉，甚甘。
　　观德堂内祀苏公之神。神系同牧马王陈渊来金门者，屡着灵蹟。咸丰三年，厦门会匪倾众来犯，神先期乩示，令各戒备，贼果大败。被获者供称，在海上见沿海兵马甚多，贼各气夺，以是致败。其祖庙在新头。俗称四王爷，两营官兵奉之甚谨。
　　池府庙在后浦东门。
　　小妈祖宫在后浦南门（内并祀厂官爷）。
　　土地宫在后浦北门。
　　附录
　　太武之阳，有钜区曰马坪，有山曰丰年。山峡之左麓，有牧马王祠（即今孚济庙），历来祀敕封福佑圣侯。
　　神姓陈名渊，唐时人。贞元中，柳冕为闽观察使，奏设万安监，滋养马匹；泉中置马区五，浯其一也。侯以牧马莅兹土，与将领李俊、卫杰等协谋并力，是后耕稼、渔盐者生聚盖日蕃焉。俗传侯为天驷降精，故豢马而马息。骊黄牝牡千百其群，散食于岛上；欲聚之，则伐鼓竖旗，马自别旗色，立旗下。凡来市马者，每十辄加一赠之；及渡江，止所买之数。人知其为神，称曰「马祖」。后坐化，乡人泥其骸为像，结草为庵，岁时尸祝，目为护骥将军。凡有款谒，昭答如响。遇旱，祷雨立应；荒，则驱蝗赴海；疾祷，则灵泉涌出（即洋井塘，乃神剑所指者），饮者立瘥。至元时，倭夷内侵，群艘周泊于东南江浒，诸村多受焚掠；因哀号请扞于侯，随有阴风旋起，壁上画马皆嘶，如赴敌状。次日，■〈风贝〉风大作，簸海扬波，阴雨浃旬，倭船击碎，飘尸流体；又作黑雾五日，咫尺不辨，贼无归路，星散逃亡。皆侯默赞之功也。有樵童，午憩林中，梦一冠冕黄衣人驻马言曰：『我以阴兵靖尔土，力疲气惫，向所塑像已折罅，可谕众重饰我仪、再新庙宇。又李、卫等督王、钱二舍人发兵协助，俱宜配祀』。觉，趋视之，像果开罅流血。以告众，众惊。及输赋大都者以事闻于朝，遂敕所在官司大构堂宇于丰年山之麓，春秋血食；封为福佑圣侯，幽婚林氏为助灵夫人，赐庙额曰「孚济」云。夫人未笄时，善蚕绩，尝采桑到马坪。入谒，见侯色相英爽，顿悟夙缘。坐化经旬，肉躯不仆，爰塑像而偶于侯之座右。夫人又握注生之柄，乞嗣者往往获验。其佐李俊，敕封拱灵将军；卫杰，勒封辅卫将军；钱舍人，封都统；王舍人，封忠翊。至于飞灵传命符使暨神前二先锋大将，亦捷报应。朱文公簿邑时，有次牧马王祠诗曰：『此日观风海上驰，殷懃父老远追随；野饶稻黍输王赋，地接扶桑拥帝基。云树葱茏神女室，冈峦连抱圣侯祠。黄昏更上灵山望，四际天光醮碧漪』。又，邱钓矶先生谒坪庵有诗（载「艺文」）。
　　初，庙凡七座，缭以周垣，规式壮丽。中殿有蜘蛛结网楼，工构极巧。奈岁久老腐，虽重新者不一、二数，终不逮古制。环庙林木苍然，且多产药苗、珍禽；探幽胜者，朝暮接踵。左有洗马溪，千艘丛泊；右有龙湖庵，钟鼓锵鸣。浯之胜，唯斯为最焉。是为记（解智「孚济庙记」）。
　　浯洲牧马王庙凡数处，其神姓陈讳渊，浯人所称为恩主者也。而在丰年山之麓者，独号祖庙。神生前实居于此地，牧畜蕃息，云锦成群；故坪曰马坪、湖曰驷湖、溪曰洗马溪。而香火亦特着灵异焉。
　　神不知何许人，盖当时分司牧事于浯者。俚俗或传神乃固始马户，为闽王审知牧马于斯；其说谬甚。夫五代群雄互相攘夺，惟务搜括，民马岂复有官牧之政？且光州初为淮南杨氏所据，续并于朱梁；自此而南，复阻于吴越。钱氏安得有固始马户，输马入闽而仍为之牧哉？郡邑「旧志」皆谓神唐时人，证据甚晰，无可疑也。神生前慈惠宜民兼有道术，浯人爱之且神之，故殁而立庙肖像祀之。至林氏女，以蚕桑应祷，密誓嫁神，因而坐化，浯人并塑像祀之为夫人。其事虽属怪诞，然幽明相感，古今类此颇多，姑仍之焉可尔。自唐以来，祷求屡验。
　　胜时国倭寇扰浯，神率阴兵歼之。事闻，敕封福佑圣侯，赐额「孚济」。庙；前后七座，极壮丽。倾圯多年，吾里忠振念衷洪公触目动心，亟捐赀新之；意存经久，故不取宏敞而取坚致。旁别构护屋，以居庙祝。祠租旧址地种五斗，盖宋时檀樾颜家所置；公曰太俭虞匮，更增置地种一石有奇。并勒其坵段、坐址于石，以杜侵隐，血食直天壤俱永矣。公遭乱世，劳绩着于军国，尤加意桑梓。兹以神之能福吾土也，肃穆以栖之、馨香以荐之、洁蠲以祈之。庙前数百武，为公伯父渭文公诸邱陇。公早岁失怙，渭文公实抚成之。故公多置祀田厚恤庙祝，且世世为公守护先坟。义门宅兆，与灵祀宫垣并垂不敝。浯人自是知所观感，而胥劝兴，公之锡类不其远乎！是为记（卢若腾「重建孚济庙碑记」）。
　　海上名岛，浯洲最着；诸岛名山，太武最着。夫其含气厚而毓精繁，仅以十二奇概之肤已。旧传：山椒尝有玉笏自天而降，宋咸淳中始建岩宇，祀乐山通远仙翁（翁事蹟详「郡、邑志」）。浯人祀之，有祷辄应。隆庆壬申，郡贰守少鹤丁公以汛事至止，陟巅搜奥题刻二诗而去。万历庚辰，邑侯桂峰金公感异梦，诣祠躬谒，捐俸而修饰之。嗣后屡圯虞葺，而规模渐缩于初。
　　国变以来，独吾岛为一片干净土。辛卯二月三日之雾、丙申三月六日之风，变而俄顷，出人望表；虽云天意，亦藉山灵。忠振洪公虑名区之蚀晦、期胜事之蝉联，倡议鼎新，率先檀施，而周、戴二都阃复同声响应焉。其措巧思而勤董督者，山后义士陈膺授、坤载兄弟也。经始于辛丑初春，落成于秋杪。殿台亭馆，迥异旧观。上自勳镇钜公、下逮土着编户，各伸愿力，人数颇多，难以悉登诸石；乃备录一匾，揭诸神祠；爰彰一时机缘之盛。而兹磨崖勒记，第列废兴本末、营建岁时，俾来者有所考焉。
　　洪公名旭、周公名全斌、戴君名捷，作记者卢某，皆浯产也（卢若腾「重建太武寺碑记」）。
　　古所称海上三神山，以其在人世之外，故神之也。若夫人世之内，海上之奇称者，我浯而外无两焉。鸿渐一龙，奔入大海，天霁水澄，石骨棱棱可辨；蜿蜒起伏，挺为巨岩，盘结十余里，全体皆石，状类兜鍪。尊严庄重之势，不屑与翠阜苍峦争妍絜秀；名曰太武，厥有繇也。气脉庞厚，孕毓英多：浯地周回不能五十里，而同邑人物浯几踞其半焉；文章德业，尤多焜耀。至今而膺五等之封、建大将之旗，雄姿伟略后先相望，云台坐位，直挟左券以需之。孰非兹山之灵异所钟，萃而发越也哉？不特此也，国变以后，沿海厌苦兵戈，浯独不改净土。去岁三月六日，强师袭岛，■〈风贝〉风发于俄顷，漂楫断帆，尽葬鱼腹，岛人卒免于风鹤之震；山灵御灾扞患之功，又安可诬也。
　　山椒旧有栖神祠宇，祈祷多应。万历九年，剧贼越狱遁，邑侯金公躬度海诣祠祷焉，贼旋受缚；亟捐俸倡绅士新之。岁久，渐圯。
　　念衷洪公、邦宪周公，皆浯产也；诚与神通，慨然为兴复之举。顾犹欲鸠众成之，非无说也。盖以生兹土、寓兹土、有事兹土者，人人皆有其心焉，各有其力焉。使人人无不遂之心、无不殚之力，则功之就也必速，而泽之流必长。此二公之志也，抑尤怀独为君子之耻焉？将谂是役于众，而以疏属仆。仆亦惟敬述二公之志，以怂恿诸有心有力者，有以知其无所强而欣然竟赴也。夫天下之事之藉人心力者多矣，诚师二公此志引而伸之，即天下大事无难矣；区区岩宇云乎哉（卢若腾「募建太武寺疏」）！
　　夫孰不知节义之为重也，齿颊乐道，人人能之。若乃着其教于众而延其祀于乡，则惟愿宏力定者几焉。
　　斗门陈膺授，字彦受；通家子也。积学励行，凡事必谋其大且久者。居恒语余曰：『海岛科第辈出，不独以文章重；诸德业可师者，有郡邑之志乘焉、有乡贤之俎豆焉。惟是一卷微区，节烈之妇相望不绝，顾名半逸于记载，而事渐没于风烟；非所以敦化维俗也，先生独无意乎』？余唯唯，卒未暇及。辛丑、壬寅之间，岛上风景稍异；彦受曰：『请借闺阁之英灵，以鼓须眉之劲气可乎』？余韪之，爰有「节烈传」之作。维时海印鼎新，岩工告竣；彦受复以前说怂恿，忠振洪公亦韪之，爰有节烈祠之建，议以每岁中元日举祀事焉。
　　彦受之督岩役也，乃弟坤载（字彦辟），实阶之。朝陟巘、夕还家，足重茧而不知瘁，一意为兹岩增胜概，时出其私襄以佐公镪。精诚之积，为山灵所歆久矣。兹祠既成，凡以游事来者，一瞻礼间而忠美节侠之心油然而生。其视峰峦之登眺、泉石之盘桓，所得不较奢乎？然则兹岩殆将以兹祠重也。夫祠而能使岩重也者，其始末乌可以无记，因走笔叙次而勒之石（卢若腾「节烈祠记」）。
　　书院
　　燕南书院在浯洲。宋时建，今莫详其蹟（「沧浯琐录」）。
　　浯洲书院在金山盐场司之西。元司令马建，有租赡士。今废。
　　金山书院在沙尾（内祀文昌星君。道光间，周史云等捐充祭费）。
