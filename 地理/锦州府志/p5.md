<!-- { "loadSidebar": true } -->
　　泥河 【 义州南七里源出宋八屯泉北流至徐家屯西入大凌河】 王巨河 【 义州南十五里俗呼干河沟源自锦县灰山东北流合七里河入大凌河】 石河 【 义州南三十里源出石厂山由城东南至锦县界入大凌河即孙凌堡河】 齐家堡七里河 【 义州南四十五里源出斑石山东南流遶望高山入锦县界为冷泉河】 大安堡河 【 义州西南三十里源出红石石??子山泉北流遶大康堡西入大凌河】 杨树沟河 【 义州西南六十里源出帽儿山西泉南流至半截塔东入小凌河】 汤泉河 【 义州西南七十里源出汤泉南流入杨树沟河】 小沙河 【 义州西二里源出魏家屯南泉遶城西北入大凌河】 柳河川河 【 义州西三十里源出边外由九官台边门西一里入境东流入大凌河】 老公沟河 【 义州西三十五里源出老公沟泉北流入柳河川河】 大凌河 【 义州西北一里源出边外自九官台边门入境由万佛山至城东出头山南流入锦县界】 西沙河 【 义州东北十五里源出营城东泉东南流入东沙河】 东沙河 【 义州东北十六里源出大宁堡城西泉南流遶出头山入大凌河】 清河 【 义州东北五十里源出边外由清河边门入境经大清堡入细河】 细河 【 义州东北六十里源出边外由清河边门东入境合清河至锦县界入大凌河】 
　　清泉 【 广宁城内】 廉泉 【 城内】 崇泉 【 城内西北隅】 二十里铺泉 【 城西南二十里铺前河发源于此】 八角寺泉 【 城西南三十里寺南一泉涌出东南流十里余入泥河】 洪井 【 城西四里】 玉泉 【 城西医巫闾山中】 龙潭 【 城西三十五里医巫闾山之麓周围三丈许上有石如棚覆之】 杨郎泉 【 城西北一泉涌出为杨郎泉】 满井 【 城西北三里水味甘美虽旱不竭】 八角井 【 城北隅】 古老无名泉 【 城东北角一泉涌出四时不竭南流百步入东沙河】 魏家屯泉 【 义州西南二十里小沙河发源于此】 宋八屯泉 【 义州西南二十里泥河发源于此】 汤泉 【 义州西南七十里汤沙河发源于此】 老公沟泉 【 义州西三十五里老公沟河发源于此】 营城东泉 【 义州东北十五里西沙河发源于此】 大宁堡泉 【 义州东北三十里东沙河发源于此】 海 【 锦县宁远广宁南境俱临海而锦宁去海尤近明时海运商舶于此登岸宁远海防五城即贮粮之所也】 

　　○风俗 

　　金史旧风淳直其祭天地敬亲戚尊耆老接宾客信朋友礼意款曲皆出自然 
　　元志性悍善骑射 
　　明一统志人多侨居俗各异行又云人性淳实务农桑习文礼 
　　锦县人多慷爽矜气节近复弦诵成风 
　　宁远州习俗浑朴敦本而不逐末 
　　广宁县赋性质直亦习文艺 
　　婚礼议婚率以门楣六礼多不备嫁娶论财女子临嫁而笄曰上头迨吉壻不亲迎至则同拜花烛余与关内略同 
　　丧礼皆作佛事死之日曰倒头经三日曰暖伴经逢七则广召浮屠挂榜扬旛行香取水曰念大经即无力之家亦不免但曰念小经则惭愧矣葬之前夕亲友多携榼辞灵曰坐夜推其意原以厚生送死也而丧家辄向繐帷作剧宴客鼓乐通宵吉凶不辨且多浮厝郊外不葬殊为怪异移风易俗者宜禁之 
　　岁时正月元旦五鼓祭天地祖先毕男女各拜家长以次递拜然后出拜亲友邂逅为礼于途及门多不相见　立春先一日太守率属迎春出南门遶东关外进东门士女纵观　上元张灯三夜人家粉糯米裹珍错为圆彼此相饷曰送元宵 
　　二月二日豆汁摊饼以食之又铛煎枣餻曰熏虫 
　　三月清明祭扫先茔 
　　五月五日亲戚作角黍相馈遗少长出郭游聚饮高歌亦有携酒游观音洞者曰要青 
　　八月一日糊窗曰冬月房中不冻　望日月饼西瓜相饷便家张筵赏月即贫者亦勉营食物合家饮啖 
　　九月九日无菊亦无登高者 
　　十月朔日祭墓剪五色纸为衣焚之曰烧寒衣 
　　十一月冬至拜冬唯官长行之 
　　十二月初八日取杂色米菽错以珍果同炊曰吃腊八粥　二十三日夜祀灶神　除夕属官拜上台卑幼拜尊长曰辞岁 
　　按锦民土著者伯一四方者什一林林总总匪昌黎则乐亭不则亦卢龙别县耳故其人多慷爽尚气节有墨胎氏之遗风且勤稼急公远来者无问识否辄饮食之无德色可不谓厚乎但迩来旗民杂处野喭成风士子青衿后便庋经书习佻达民间少年无不解呼卢鬬叶子者防微杜渐是在为民上者早为之所耳 

　　锦州府志卷一 

　　●锦州府志卷二 

　　舆地志二 

　　名胜 
　　古迹 

　　○名胜 

　　锦县 
　　宁远州 
　　广宁县 

　　?锦县 

　　紫荆朝旭 
　　红螺晚照 
　　笔峰插海 
　　锦水回文 
　　汤水冬鱼 
　　凌河烟雨 
　　古塔昏鸦 
　　石堂松雪 

　　紫荆朝旭 

　　明大学士孙承宗 
　　紫荆山高大为城东障日初出时山顶如盘捧日而上岚光青霭入画 
　　西州荆作关东州荆作山独有关山月双披客鬓斑 

　　又 

　　郡守孙成 
　　紫荆横亘壮东偏幻出扶桑景宛然残月已沈苍霭散片云初拥赤光悬海门耀日腾朝气水际凝寒恋宿烟锦水风清春色晓曈眬直上翠屏边 

　　红螺晚照 

　　大小虹螺二山俱在城西南北相连夕阳时翠微横亘其中稍低作仰盂状衔日射光荒忽莫可端倪 
　　明高阳孙承宗 
　　荆山山作紫螺山山作红羲和抛日梭织出锦川雄 

　　又 

　　范阳范勋 
　　青螺其本色倒景映成殷少年初出塞只作焉支出 

　　笔峰插海 

　　明高阳孙承宗 
　　大小二笔架山俱峙海中下有天桥随潮隐见 
　　元菟供我毫黄龙蘸作砚铭成一阁笔三山架海甸 

　　又 

　　郡倅乔嵩裔 
　　云师为蘸毫沧海供涤砚坐待大文人横书千里甸 

　　锦水回文 

　　明高阳孙承宗 
　　锦水从西北遶城西而南复折而北大作波涛细作绮縠如回文之锦 
　　芳甸菀杂英水华散成锦络绎满机丝明河灿角枕 

　　又 

　　郡守孙成 
　　锦州城压锦川流风动沦漪水面游日漾沙痕清远郭云生石子灿芳洲遥连山色烟岚阔倒看河光塔影浮浩淼无人歌白露夕阳空自照溪头 

　　汤水冬鱼 

　　明高阳孙承宗 
　　汤水在城西水温冬恒不冰即冰亦不全合渔人每从开处得鱼 
　　冬水亦不冰夏水亦不熇谁劈二郎川划此一泓玉 

　　又 

　　经历侯懋功 
　　边塞欲折绵山曲独春偏落得投纶者河鱼多取钱 

　　凌河烟雨 

　　明高阳孙承宗 
　　小凌河遶望海山其入海处烟景霏微宛然图画 
　　环山水已奇襟海山更爽彩翠忽成岚时作烟雨想 

　　古塔昏鸦 

　　明高阳孙承宗 
　　塔在广济寺辽清宁中造以藏舍利者铃铎俱坠独撑角之楠横出如故城乏林樾日夕羣乌多集其上 
　　何年青玉华尚作天一柱寒鸦时复来半扰天花雨 

　　石堂松雪 

　　明高阳孙承宗 
　　石堂即观音洞东洞如室西洞如堂松雪见晛不消今无松矣但有双槐婆娑阶下似宜补松数株以存古迹 
　　冷冷山石水皛皛松下雪中有弄丸人坐挺松石节 

　　又 

　　郡守刘源溥 
　　到无一蜚尘蓄有千冬雪僧参水月禅我固松石节 

　　又 

　　郡倅乔嵩裔 
　　岭上己无松年年空复雪紫竹满落伽经寒不变节 

　　又 

　　郡守孙成 
　　当年松雪共阴森今日无松雪自深剪水犹然如絮舞弥空何处听涛音坐看石溜涵烟冷遥见孤城与雾沈剩有双槐摇素影陆离谁解岁寒心 

　　?宁远州 

　　九嶐古塔 
　　三首悬流 
　　两水环城 
　　孤石镇远 
　　雪窖汤池 
　　钓台潮浪 
　　海涯双岛 
　　嘉山五泉 

　　九嶐古塔 

　　知州冯昌奕 
　　九嶐嶙峋幽峭绝胜诸山有泉流出盛夏恒见冰澌塔在其阳八面十三层巍然天外 
　　突兀矗山阿千年窣堵坡天龙依舍利云虎护兜罗烁石流澌偶干封澍雨多 【 山有龙潭应祷】 征东营白业烈辟志弢戈 

　　三首悬流 

　　郡守孙成 
　　三首山三峰并峙东南有泉自上而下如瀑布然 
　　山峦一片郁嶕峣欵段行来数里遥直欲科头闲白日还疑搔首问青霄峰排绝顶云常护涧落飞泉雪不消几向岩前沈夜月应同沧海上寒潮 

　　两水环城 

　　郡守孙成 
　　汤沙河自城北遶城东女儿河自城西北遶城西而南至城东南合流入海登高远望萦回若带 
　　形胜遥连虎豹关源泉四合竞潺湲孤城有意萦如带二水无心佩若环海脉回澜元浩浩山光交映自闲闲虽然此地堪舆美残堞空余落照间 

　　孤石镇远 

　　知州冯昌奕 
　　镇远将军石在山上高数百丈亭亭孤立如柱 
　　爵之上柱国下拜亦凭君正直闻天下孤危避海濆纶巾死走敌大树默书勋翁仲人间满鞭来堪一军 

　　又 

　　郡守孙成 
　　嶙峋挺立已千秋镇远高名天际留大树原能清绝塞长城还拟壮神州黄云白日三军色劲骨坚心一将谋铭烈未须磨片石燕然久已属王猷 

　　雪窖汤池 

　　郡守刘源溥 
　　泉在城东南四里其汤如沸引入亭内池中候温乃浴 
　　向阙絺能裘出关夏亦秋天恩眷丰沛汤沐赐东州 

　　钓台潮浪 

　　范阳范勋 
　　城东十五里有石如台名钓鱼台台西一石横卧蜿蜒如龙翘首台东乱石参差潮至石没入水雪浪拍空声如雷吼洵壮观也 
　　任公一缕六鳌愁匿影三山海外浮个里投竿聊复尔迟归端为看潮留 

　　又 

　　郡守刘源溥 
　　欲拂珊瑚树端宜坐此台收纶无太急潮去复潮来 

　　又 

　　郡守孙成 
　　一竿长向此登临日对潺湲测浅深海色正须明月照潮声时助老龙吟滩头学钓任公意桐水投纶严子心为语茫茫名利客何人能向个中寻 

　　海涯双岛 

　　范阳范勋 
　　觉华桃花二岛望之咫尺而杭无一苇淼若蓬瀛 
　　渔舟不见泊桃花海邑徒闻治觉华尺寸人间耕牧地惘然鸡犬白云遮 

　　又 

　　郡守孙成 
　　城外青青大海流望中岛屿隔芳洲两峰蹴浪寒烟绕一水平空冷翠浮宿草生时山寂寂断云深处鸟啾啾遐思上客乘槎兴笑指残潮十日留 

　　嘉山五泉 【 亦名家山】 

　　范阳范勋 
　　两山相夹中限一沟缘山而东为团石嘴折而北有岭焉岭上五泉皆甘合流赴海 
　　万斛珍珠韫一丘飞龙挐处爪痕留访源只许十樵到对酌山花笑不休 

　　又 

　　郡守刘源溥 
　　家山千里外咫尺亦家山五浊逃禅觉濯缨就一湾 

　　?广宁县 

　　闾岫晴岚 
