<!-- { "loadSidebar": true } -->
　　耶律楚材字晋卿履子身长八尺美髯宏声博极羣书旁通天文地理律历术数及释老医卜之说为文若宿构金末为左右司员外郎太祖克燕召见处之左右西讨回回禡旗之日雨雪三尺楚材曰玄武之气见于盛夏克敌之征也庚辰冬大雷曰回回国主当死于野言皆验西域人奏五月望日月蚀楚材曰否卒不蚀明年十月楚材言月当蚀其人曰不蚀至期果蚀长星见西方楚材曰金当易主明年金宣宗果殂帝每征讨必命楚材卜谓太宗曰此人天锡我家军国庶政悉委之帝征东印度驻铁门山有一角兽形如鹿马尾能言谓侍卫曰汝主宜早还帝以问楚材对曰此瑞兽也名角瑞能为四方语好生恶杀天降符以告陛下愿承天心以全民命帝即日班师时州郡长吏专生杀楚材请禁不得擅决大辟待报违者罪死贪暴遂戢太宗将即位未定楚材曰此宗社大计宜早定遂立仪制乃告亲王察哈台曰王虽兄当拜王拜则莫敢不拜及即位王率臣僚拜帐下既退王抚楚材曰真社稷臣也时民多误触禁网国法无赦令楚材议请肆赦且条便宜十八事颁天下帝悉从之汴梁将下欲屠之楚材驰入曰得地无民将焉用之帝允其请凡得百四十七万人又求孔子五十一代孙元措奏袭封衍圣公付以林庙地请召名儒梁陟等进讲东宫率大臣子孙执经解义置编修所于燕经籍所于平阳文治大兴帝素嗜酒楚材屡谏不听乃持酒槽铁口进曰曲蘖能腐物铁尚如此况五脏乎帝悟赏以金帛帝疾笃医审脉己绝楚材曰今囚系非辜者多古人一言善而荧惑退舍请赦天下囚徒单后即欲行之楚材曰非君命不可顷帝少苏因入奏请肆赦帝首肯之是夜脉复生翌日瘳五日帝崩皇后马真氏称制与鲁刺合蛮柄政廷中悉畏附之有旨凡鲁刺合蛮所建白令史不为书者断其手楚材曰国之典故先帝悉委老臣令史何与焉事若合理自当奉行如不合丧元且不避况截手乎后不悦楚材大声曰老臣无负于国岂能无罪杀臣后以先朝旧勋深敬惮焉及薨有言天下贡赋半入其家者后命视之惟琴玩书画遗文数卷而已赠太师追封广宁王谥文正 
　　耶律铸楚材子幼聪敏善属文工骑射领中书省事采历代德政以进从宪宗征蜀屡出奇计中统初诏铸制宫悬八佾之舞乐成拜平章军国重事监修国史卒赠太师谥文忠 
　　王珣姓耶律氏字君宝义州开义县人元史有传金末避难辽西更姓王氏遂为义州人武力绝人善骑射年三十余遇道士曰君相甚奇他日因一青马而贵岁余有鬻青马者珣买之乘以战进退如意又得古刀于凌水每有警辄鸣所向皆建奇功赐金虎符加金紫光禄大夫充兵马都元帅兼义州节度使为政简易赏罚明信诛强抚弱毫发无私 
　　王荣祖字敬先珣长子性沈厚语音如钟勇力绝人袭崇义军节度使入朝帝闻其勇选三力士与搏皆应手而倒金葛不哥蒲鲜万奴僣号开原命副撤里合讨之拔盖平等十余城葛不哥走死复攻石城未下遣卒穴城城崩被压荣祖曰士忘身死国安忍弃去发石取之犹生一军感激有言义人反侧者撤里合将屠之荣祖驰奏乃止授北京等路征行万户从征高丽破十余城降天龙诸堡赐金帛移镇高丽平壤募民屯戍辟地千里 

　　?明 

　　陈寿字本仁宁远卫人先世新淦籍进士历升户科都给事中成化末极言法王佛寺乱政历升都御史巡抚延绥累升南京副都御史后忤逆瑾罢官至南京刑部尚书致仕年八十四卒 
　　潘辅广宁人进士顺天府永清知县有冰檗声时县境盗贼横发辅缉捕有方畏威远遁卒于官人咸惜之 
　　王春先世抚宁人曾祖信从成祖有功授羽林前卫指挥徙家京师后谪居辽东广宁左屯卫春登弘治丙辰进士翰林院检讨升周府长史天性纯孝遇事有定识时宗室以巡抚勾稽廪粮聚众哗于门又因治兵备他盗宗室疑之皆挟兵自卫春启王徧谕其故且止巡抚兵众乃安有复庵集行世 
　　毕恭前屯卫人有文武才由百户历官指挥佥事图上方略官署都指挥佥事掌都司印抚士卒革奸弊广屯田兴学校政平讼理所至称之着有边城吟稿 
　　李荣宁远卫指挥使正统间守备塔山遇警选精骑追至和州大战被围于长坡自午抵暮不少挫敌遂去翰林学士仇谦使朝鲜闻而嘉之为赋塔山李将军歌 
　　范广宁远卫指挥佥事原丹徒人有胆力善骑射正统间以功升指挥同知后累立战功升都督同知赏金帛赐玉带蟒衣 
　　王锴先世河南固始人指挥使以战功充参将守锦义二城尽心边事修理学校以功升都指挥佥事 
　　李英广宁中卫指挥使先世卢龙人累升左军都督佥事充右参将分守锦义二城讲武恤士敦化育才训练之暇以书史自娱敦尚古礼建祠堂谨祭祀学以晦翁为法 

　　○学术 

　　金 
　　元 
　　明 

　　?金 

　　李经锦州人作诗刻苦喜出奇语不蹈袭前人李纯甫见之曰今世太白也再举不第拂衣去后其乡帅有表至士大夫咸识为经笔朝议命就倅是州 
　　张景仁辽西人为翰林院学士承旨每国书与宋往复多出其手世宗尝称曰景仁真能文之士迁侍讲翰林学士兼御史大夫廷论宰臣元忠之非史臣以儒者之勇许之 
　　马知刚广宁人性敏慧善属文为时辈所推仕至凤翔府尹有诗名 

　　?元 

　　耶律希亮字明甫铸子累官翰林学士承旨知制诰兼修国史类次世祖嘉言善行以进性至孝疾病不废书史或中夜起坐取烛以书所著有素轩集卒谥忠嘉 
　　耶律有尚辽东丹王十世孙祖父官东平因家焉资识绝人笃志好学受业许衡邃于性理累官国子祭酒昭文馆大学士前后五居国学其教一遵许衡海内宗之卒谥文正 
　　耶律良生于干州读书医巫闾山学问既博将入南山肄业友人止之曰尔无仆御驱驰千里虽闻见过人年亦衰暮今即在此已有余地良曰穷通命也非尔所知后补起居注知制诰兼知部署司事奏请编御制诗文目曰清宁集以功选知南院枢密使事出为中京留守卒追封辽西郡王谥忠诚 

　　?明 

　　贺钦字克恭浙江定海人先世戍边隶广宁后屯卫籍少从学得近思录朝夕玩读遂厌俗学景泰壬 【 壬：丙】 午 【 午：子】 以易魁山东登成化丙戌进士授户科给事中谓人曰是官非窃禄者可得其职岂可苟安因书鄙夫可与事君于壁以自警直言敢谏每以访求贤才为急广东陈献章游京师钦一见即师事之成化四年以疾归潜玩大学语孟诸书精思默识反身实践冠婚丧祭一遵家礼每教人读白鹿洞教条尤严于为已为人之辨由是小学之教盛行乡邑士之登科目笃行谊者多出其门弘治改元大臣交荐授陕西左参议抚治商洛以母疾辞职陈时政四事曰讲圣学荐贤材处近习修礼乐不报闭户读书四十余年未尝一至公门暇则钓游凌溪徜徉竟日老而喜易究心象数手不释卷比殁乡大夫门生立祠于钓台祀之 
　　张钺义州卫人性明敏有气节学问博洽属文典丽弱冠以诗文著名景泰丙子领乡荐由顺天府通判升山西解州知州致仕归笃行古道表率乡闾黜邪说敦古礼教授生徒登甲科者先后相望 

　　○隐逸 

　　明 

　　贺士谘钦子性通敏博极羣书陈白沙一见称之曰老眼识凤雏领弘治壬子乡荐抱道自娱不求仕进后都御史张文锦荐其才应召陈十二事曰志帝王务实学存敬慎谨细微亲贤远邪崇俭爱民正俗乐谏惜才保终不报辞归隐居不出 

　　○列女 

　　辽 
　　明 

　　?辽 

　　韩庆民妻庆民宜州节度使金人陷宜州庆民死之以其妻配将士誓死不从遂自杀 

　　?明 

　　赵忠妻女忠为指挥佥事守镇静堡正统中北兵攻围甚急极力御之归语妻女曰城破吾与俱亡汝母子亦当自裁忠出守御有讹传城陷者母子皆缢死事闻赐金茔 【 茔：营】 葬旌表其门 
　　杨氏名妙真浙江鄞县人父原道戍广宁妙真年十八适广宁总旗贺升事舅姑以孝升随征殁于山海关妙真奔赴扶柩归葬子祥甫二岁妙真鞠育成立孀居四十九年成化中旌表其门 
　　朱氏义州卫人刘晏妻晏死寡居弘治间乱兵抄掠朱方采蔬园中驱之北行朱仆地誓死拥之上马而自堕者再兵怒以刀断其吭而死 
　　汪氏广宁人年十八归生员侯爵爵死家甚贫鬻奁以供殡葬翁姑复相继卒汪复经营丧葬尽礼正德间旌表其门 
　　曹氏广宁人年十八归王清清病卒曹哀毁骨立数祈死遗腹六月生一男父母欲夺其志辄泣曰本欲以死从夫有孤儿王氏宗祀在我也倘非语再廹吾将并委沟壑矣亲党惮之不敢复言子成立家业复兴诸孙伟然曹年至期颐乃卒 
　　郑贞女广宁卫指挥雄女幼慧勤女工年及笄纳辽阳孙棣聘越再期棣故女闻讣设主哭奠水浆不入口者三日誓不更适杜门不出虽至亲亦罕接见舅姑远在数百里外时以女红问安否殷勤如曾侍左右者父母以棣未奠雁欲醮之女闻而流涕终日辄不饮食父母知其志不可夺不复言年未老而容瘁齿落嘉靖中旌表其门 
　　臧氏义州卫人黄福妻福卒守节自誓事姑高氏以孝闻居数载邑人欲娶之乃谋于其兄私纳聘臧向姑泣曰妾本欲与夫同死以姑缺养故隐忍至此自今不得侍姑矣是夕自缢死 
　　孙氏广宁卫人年十七适臧钺钺死孙年二十九教子臧仲学举于乡守节二十五年而殁诏有司建坊以表其闾今坊毁碑存 
　　刘氏指挥朱国桢妻国桢死刘年尚少守志抚五岁孤儿成立年踰八十犹视听不衰 

　　○流寓 

　　明 

　　胡世宁浙江仁和人官福建按察使论宁王宸濠不法谪戍沈阳寄居广宁训诲生徒学者宗之后宸濠反伏诛起官都御史刑部尚书 
　　忧良胜江西南城人由进士吏部文选司郎中升南京太常寺少卿嘉靖十年谪戍三万卫卒于宁远邸舍 
　　张逵浙江余姚人由进士刑科给事中嘉靖七年谪戍铁岭卫卒于宁远邸舍 
　　以上二人据宁远州志补 

　　锦州府志卷九 

　　●锦州府志卷十 

　　艺文志 

　　关外用武地也况河西久罹兵燹庐舍荡然一空安得有如东丹王于闾山绝顶筑望海堂聚图书万卷者乎今所搜罗金石遗文则时贤新作尔先御制尊尊也记序二赋纪时事着雅构及异产也诗虽不多采其杰作几于备体矣志艺文第八 

　　御制 
　　记 
　　序 
　　赋 
　　诗 

　　○御制 

　　明 
　　国朝 

　　?明 

　　敕 
　　文 

　　敕 

　　成祖永乐十三年建北镇庙敕 

　　成祖永乐十三年建北镇庙敕 

　　北镇医巫闾山之神自昔灵应彰显而为国佑民厥绩尤着独其庙宇至今弗克修治朕心惓切夙夜弗忘敕至尔等择日兴工建立祠宇饬严祀事以称朕崇仰之意故敕 

　　文 

　　英宗正统九年遣吏科给事中姚夔祭告北镇庙祷雨文 
　　天顺元年遣翰林院编修李本致祭北镇庙告复辟文 
　　宪宗成化十一年遣巡抚辽东兼理军务都察院右副都御史陈钺致祭北镇庙禳灾文 
　　孝宗弘治八年遣巡抚辽东地方赞理军务都察院右副都御史张岫致祭北镇庙祷雨文 
　　武宗正德六年遣山东等处承宣布政使司经历张毓德致祭北镇庙告平宁藩文 
