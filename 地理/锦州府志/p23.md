<!-- { "loadSidebar": true } -->
　　宪署鸣驺发云林度晚霜清流回燕尾曲路遶羊肠星陨石仍在僧贫寺半荒人家偏冷落山犬护柴桑 

　　前题 

　　明御史徐景嵩 
　　万古温泉水百年几度游炎流从地发暖气欲天浮风过亭台爽山环景物幽自怜多病客不是濯缨俦 

　　莅任祈雨辄应僚属有以随车称者作此谢之 

　　郡守孙成 
　　敢曰随车雨偶然相值中羣生兼沐浴大气属空蒙亦觉人情喜悬知岁事丰我来应有责讵可冒天功 

　　广宁遇雨 

　　前人 
　　但得千畴足何妨滞一程烟垂南郭满云出万峰平飞鸟沾还逝长虹断复明停车凝望处童叟竞欢声 

　　望观音阁 

　　前人 
　　特起如端笏前峰豆眼青山形飞欲去云气驶还停杰阁渺难即空岩若可听且将登眺意留作未曾经 

　　宿杏花寺 

　　前人 
　　一径穿山入疏钟亦渐闻门迎千障色寺绕几峰云谷叶吹风乱岩花笑日曛老僧耽寂静似怪客纷纭 

　　宁远道上遥望觉华桃花二岛 

　　郡倅朱梦熊 
　　双岛澴中出遥分天一涯桃花春涨满仙邑白云遮 【 觉华岛即古兴城县地】 去去无轻翮迟迟欲问楂莫言归路远心已到金华 

　　广宁怀古 

　　前人 
　　闾岫峨峨起边风寂寂来日迟双塔影沙静一溪苔地迥连唐垒霜高冷誓台文皇停跸处转眼已蒿莱 

　　游观音阁 

　　广宁令项蕙 
　　乘兴历危颠上方楼阁连四围山断绝一径鸟飞悬览胜犹疑梦凭虚别有天武陵问津后此地凿何年 

　　望夫石 

　　教授张橓 
　　未必曾登此高踪自不磨孤魂游夜月遗恨寄卷阿泪尽山无竹哀深海涌波风吹石上树呜咽似悲歌 

　　卧佛寺 

　　前人 
　　远望招提境苍茫夕照间冈峦环曲水户牖对遥山佛自何年卧僧能终日闲风尘行役客长叹惜衰颜 

　　?五言排律 

　　温泉十韵 
　　谒北镇庙 

　　温泉十韵 

　　嘉定孙旸 
　　泉近桃花岛仙源沆瀣长山川藏大药水火见真阳出地明珠泛停渊碧玉相龙唇蒸露白石面起云黄瀹卵将堪用游鱼何可当细流纡入海曲涧暗通房游泳非人境浮沈似醉乡伐毛迥鹤发洗髓得蟾肪垢去三彭死风生六翮扬此身非薄谴焉得沐汪洋 

　　谒北镇庙 

　　新都程瑜 
　　北镇闾山古峥嵘屏帝京倚天横海岳据地控幽营日出东隅近星高北斗平龙文蟠玉册雉堞列丹旌千古锺神秀百王共祝祊真香浮碧瓦宝炬映朱甍邈矣燔柴日茫然造物情我来时已晚春尽气犹清剥落看碑字跻攀听谷鸣翠屏巉石列苍盖偃松擎庙貌余兵燹台垣穴鼬鼪仙亭无鹤驾蟒洞尚蛇行衣狗浮云态沧桑老衲评车书今一统何必叹长征 

　　?七言律 

　　同李副将陈别驾游观音洞 
　　题北镇庙石阙 
　　出关口占书锦州行署 
　　浴金汤温泉 
　　广济寺古塔 
　　谒北镇庙 
　　望医巫闾山 
　　宁远州汤泉 
　　登闾山 

　　同李副将陈别驾游观音洞 

　　明东宁道任天祈 
　　岧峣山境自幽深携伴乘春一往寻岭外风烟聊纵目岩前草色漫惊心倚云峭壁千峰立印月寒潭万古沈兴剧酣歌归路晚回看佳胜拟重临 

　　题北镇庙石阙 

　　明陪祀官卢崇德 
　　庙貌尘封已数年千秋胜迹尚依然苍松耸壑长悬日峭壁昂霄欲补天衔命皇华新俎豆关心离黍旧山川欣逢戎服叨陪祀伫望烟峦烽火边 

　　出关口占书锦州行署 

　　奉天府尹梁拱宸 
　　翩翩旌斾指营州满目山川忆旧游慢道锦衣归故里欲将迂策佐前筹云霓正切三农望杼柚应舒圣主忧道左相逢多父老停车时复一咨诹 

　　浴金汤温泉 

　　奉天府尹姜希辙 
　　首山山下水涓涓暖气翻腾珠露圆日护轻寒温室树云飞广漠华清泉画栏时遶灵川色鸳瓦平浮玉井烟披涤尘襟清客况春风已觉沐恩偏 

　　广济寺古塔 

　　郡倅朱梦熊 
　　耶律浮屠霭夕晖诸天景物望中微凭陵几见川原改剥落频经刦火飞雨散天花衣欲湿光含舍利鸟知皈寄言华表峰头鹤城郭人民是与非 

　　谒北镇庙 

　　广宁令项蕙 
　　山灵无恙气氤氲古庙松楸宿白云断碣犹存梁父禅刦灰难认峄山文不辞登眺寻僧话尚有林峦待鹿羣感慨相传思往事悲鸣云际雁纷纷 

　　望医巫闾山 

　　教授张橓 
　　遥望医闾天际峰青山迭迭白云浓背连沙漠冈陵远面对蓬瀛烟雾重王气氲 【 氲：氤】 氲躔北极神灵缥缈忆虞封登临定可开心目一览皇都大干龙 

　　宁远州汤泉 

　　前人 
　　天开一鉴近城隅甃出汤池入画图暖气浮空轻散雾灵泉涌上乱腾珠石鲸吐出波犹沸暗砌通来春满肤道是沈疴能尽涤穷愁郁夕可能苏 

　　登闾山 

　　军都苗君稷 
　　医巫闾表旧皇都永镇营州自有虞磴道回翔神出入悬岩灵变树模糊扶桑夜半天鸡晓绝幕风前石马趋早晚使臣重荐辟六师今已过江湖 【 时命讨云南】 

　　前题 

　　平陵陈易 
　　舜日高悬自可攀医巫闾出大荒间远开冰雪无边路长奠龙蛇此一山老树参天云影直空青扑地石花斑已闻讲殿诸儒进为告成功战马还 

　　?五言绝句 

　　客锦州二首 
　　线公祠 

　　客锦州二首 

　　明大学士孙承宗 
　　锦水波初静高轩向此过似闻城郭是东去竟如何 

　　又 

　　吴房岂不重风雪竟谁成愧尔龙钟者偏收上将名 

　　线公祠 

　　明关中高汴 
　　三十将军死芳名万古扬人生总百岁谁短与谁长 

　　?七言绝句 

　　宁远温泉二首 
　　游闾山清安寺登大士阁二首 
　　十三山 
　　宁远温泉 
　　三月三日浴温泉 
　　将军石 
　　落星石 

　　宁远温泉二首 

　　宫詹侍郎沈荃 
　　首山南麓有汤泉暖雾腾空乱晓烟野寺荒原题句少一泓灵液自涓涓 
　　塞北温池那易逢解衣晞发且从容渔阳昨岁陪銮处白日清泉锁翠峰 

　　游闾山清安寺登大士阁二首 

　　前人 
　　闻说闾山第一峰苍崖终古白云封天风忽起松涛落下界回看隔几重 
　　山阁层层架石梁洞门窅窅瀑飞凉攀萝直上三千尺鸟语花香白昼长 

　　十三山 

　　郡守孙成 
　　峨峨天外见芙蓉夜雨新添螺黛重自是闾山行尽处画图云拥十三峰 

　　宁远温泉 

　　吴兴夏骃 
　　宁远城东一鉴开白云长袅碧山隈灵泉不解分寒暖岁岁春波待客来 

　　三月三日浴温泉 

　　教授李元发 
　　泉蒸馥郁暗生香清昼初长袚百祥把酒问春应驻此如何寒月也如汤 

　　将军石 

　　教授张橓 
　　凌空突起最高峰百丈巅头挺怪松胜败从来人自致山灵何事漫加封 

　　落星石 

　　前人 
　　何年炥灹堕青冥莫是前朝古将星顽钝今虽卧尘土晦暝疑或见精灵 

　　锦州府志卷十 

　　●跋一 

　　往者吾郡修志徧搜古人底本于搢绅学士乡耆野老之家不可得讵张君众异得于千里外燕台图书馆残编断简之中首尾完全未必非鬼神呵护留待有心人之考据参证也吉光片羽既足珍藏他日与吾郡所修志书翦烛观之且可补其遗而弭其缺陷灿老矣不愿作书并不愿抄录成本乃众异君研忍精力能于部务公余回邸后以抄书为乐事积日累月克竟其功雅怀高致其可及耶假观时适同年余君嵩云来见是书谓为圣贤经济之学先从地舆入手王方伯树枬旬宣新疆时创修全省通志调宰官才具学问有政声者赞勷其事余君即其一也今众异殚精于是亲手录成将来担任一省一道一方必有可以自见继家学之渊源增前型之耿光者因附跋其末而归之 
　　时夏历乙丑年小阳春月望前三日辽西山人通家冯灿彰书于宣南庽舍 

　　●跋 

　　清季吾奉教育会成立倡议编纂乡土历史地理以课小学而搜集材料除盛京通志外无实录可记爰请之大府各县一律编集县志阅十年吾邑志书成披阅之余窃慨夫三代迄清历三千余年何文献竟无可考证不禁恝然久之去岁张子仲异得锦州府志一书公余手抄三阅月而书成以有同志也远道寄来捧读至再幸何如之是书辑于清初去前代未远董其事者苦心采访不为不周而所得不过如此噫兵燹之祸人深矣闻之长者曰明清之会锦邑为用兵要区经七十余战连续数十年之久土著人民迁徙靡遗是则人民之生命且不保遑论其它且是书之出计今不足三百年五邑士绅不惟无保而存者即知之者亦绝尠吁可慨己然则张子之手抄是书也其有同感焉 
　　丙寅伏初序于沈阳 
　　凌川李树滋 
