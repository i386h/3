<!-- { "loadSidebar": true } -->
王桢字伯善，东平人。元贞初以承事郎知旌德，六年调永丰。山斋萧然，终日清坐，每岁教民种桑若干株，凡麻禾黍牟麦之类，所以莳艺芟获，皆授之以方。又图画所为钱耧耙诸杂用器，使民为之。名其书曰《农器图农桑通诀》。顾嗣立《元诗选·小传》。

亦怜真字显卿。至元九年为旌德达鲁花赤兼劝农事。廉明有干略，崇学惠民，卓然著绩。《乾隆府志》。

杜继良为泾主簿，以勤干称。县尹王相核田均赋，良与有绩焉。同上。


明

黄荣祖字继先，号华峰，浙江仁和进士。性敏慧，学问赅博。癸卯，明太祖以贤良征，知宁国府。迁建郡学，修敏应庙，设渔潭河泊所于三汊河口，又设南湖河泊所马山埠。时盗匿湖山间，所官兼司防御，民赖以安。敕葬敬亭双塔寺左。祀名宦。子孙家于宣城。同上。

杨观乙己年，任宁国府知府。时明祖初造，军兴旁午，宇未立。观徙衙为府治，多所兴作。卒祠祀。同上。

陈灌字子将，庐陵人。太祖平武昌，灌诣军门谒见。与语奇之，擢湖广行省员外郎，迁大都督府经历，从大将军徐达北征。寻命筑城泰州，工竣，除宁国知府。时天下初定，民弃诗书久。灌建学舍，延师，选俊秀子弟受业。访问疾苦，禁豪右兼并。创户贴以便稽民。帝取为式，颁行天下。伐石筑堤，作水门蓄泄，护濒江田，百姓咸赖。有坐盗麦舟者，论死数十人，灌覆案曰：“舟自漂至，而愚民哄取之，非谋劫也。”坐其首一人，余悉减死。灌丰裁严正，而为治宽恤类此。洪武四年召入京，病卒。祠祀。《明史》本传。

按：癸酉志载，灌卒葬城东州学旧址，子孙家焉。至今南街有子将旧里坊。

宋献枣强人。永乐初，由户部郎知宁国府，廉谨有设施，门无私谒，前后九年始终如一。升广东参政，民称颂之。祠祀。《明一统志》

袁旭字廷辅，江西乐安人，进士。初为津江令。正统初，以辅臣荐，擢宁国知府。时方多事，旭应之裕如。始官舍多仍元旧，岁久日敝，旭悉新之。改建府学，壮丽甲诸郡，创宛溪二石桥，虽兴大役民不扰。十年春，大计群吏，始举卓异之典，旭与松江知府赵豫预焉，赐宴及袭衣遣还。为督学御史陈富所诬劾，与督桥工医官荀存善同逮，死狱中。其在狱诗有云：“报国有心悬白日，盖棺无面见黄泉。”闻者流涕，至今父老称贤守者必曰袁公云。祀济川桥左，并祀遗爱祠、名宦祠。采《明史·赵豫传》及《一统志》、府志，合纂

叶锡永嘉人。宣德五年进士，为吴县令。举卓异应迁，奸民讦于朝，将逮系，吴人群诣阙颂公，乃令视事如故，抵诬者罪。寻擢宁国知府。尝自铭座右云：“清心者事，责己恕人。”居数年，部无贪吏，民用富饶。陈司成敬宗赠之诗：“名齐岱岳峰尤峻，心比澄江水更清。”一时谓之实录。祠祀。据《明史》本传略增，余仍《乾隆府志》

沈性字士彝，会稽人。天顺戊寅，由御史，出任宁国知府。裁冗费，省烦科。姑孰有重役，宣城岁往协济，积为民病。性奏改输费免役，民困复苏。加意学校，亲课督诸生，多士兴起。祀遗爱祠。《大清一统志》、《乾隆府志》

涂观字恒孚，丰城人。成化中进士，由吏部郎，出任宁国知府。承前守，综核名法之后，政用宽平简静。时有“天降涂来解倒悬”之谣。曾建祠祀陈迪。时文庙钟磬尊彝之类破坏残缺，特请于太常卿刘宣致乐舞生钟福庆、钱永通二人来考正肄习，修置笾豆千龠簋樽若干，于是器物具备，声文亦称。采《明史·陈迪传》及《二楼纪略》合纂


黎福字天宇，乐平人，进士。由御史出知镇江、太原，调任宁国。廉洁峻整，人不敢干以私，与前任涂宽严异指，而前后相济，民均怀之。仕至兵部侍郎。祠祀。
《乾隆府志》

范吉字以贞，天台人。弘治初进士，由郎中出任宁国知府。为政平易，造浮桥，修圩岸。雅意造士，重节义孝行，表章先哲，复修梅都官祠，建景梅亭，自为记。独其才不羁，为文法所中去。郡人立碑，祠祀。同上

胡东皋字汝登，余姚人，进士。正德中，由刑部郎，出任宁国知府。时徭役苦不均，乃定大户为里，小户为甲，以一里统十甲，经岁而代，阅九年然后复役，人大称便。宣城有金宝圩，素饶沃，久被水啮渐受害。东皋相便宜修筑，遂为永利。仕至佥都御史。祠祀。
《大清一统志》

及宦字士显，交河人，进士。正德中，由给事中，出任宁国知府。质直有清操，政务大体。高淳豪民以养马援宣、泾诸邑协助，抚臣将如议。宣民大哄，宦力争之，得免哄者罪，止其首何隆，其余戚景璋等九人俱编戍，然卒以此被逮。事白，调怀庆，民哭送之，立生祠焉。仕至户部侍郎。先是宦争马政，其父适从北来，止署外呼宦与言：“汝无得罪百姓，异日可相见也。”饭于后，旋挟盖蹑履去，其时已封给谏矣。其父子清厉如此。祠祀。同上

刘起宗字初泉，巴县人。嘉靖中，由南京礼部郎，出任宁国知府。负才强敏，尝檄诸属邑核田数，履亩丈量，为民均赋，奸弊疏剔。创泾县水西精舍，置田膳士。聘名贤邹守益、王畿、钱德洪诸公讲明正学。一时人士蒸蒸向慕焉。迁湖广提学副使。祠祀。
同上

朱大器字士充，南城人，进士。嘉靖中，任宁国知府。政平废举，加意学校，建文昌台于府学之巽方，复于旁构堂数楹课士，颜其堂曰“辨志”。风教振兴。自奉甚俭，燕食但鲜数尾而已。仕至刑部侍郎。祠祀。同上。

方逢时字行之，嘉鱼人。嘉靖中进士，由工部郎中出任宁国知府。姿岸雄伟，崭崭不可犯。景王出就国，所过陵轹，守宰多亡匿。逢时独往部置，所需皆立办。取重囚鲜衣供事，稍误辄扑杀数人，色沮。逢时又向王面启诸骄横状，王为引罪治数从者，诸屏息。江上诸郡得无扰。大盗马党等越狱，祷诸神，逸盗待缚，置庙下劓刖以祭。数年间，外户不闭。卒，祠祀。《明史》有传，事迹仍《乾隆府志》

罗汝芳字惟德，南城人。嘉靖三十二年进士，除太湖知县，迁刑部主事，历宁国知府。民有兄弟争产者，汝芳对之泣，民亦泣，讼乃已。创开元会，罪囚亦令听讲。入觐，劝徐阶聚四方计吏讲学，阶遂大会于云济宫，听者数千人。父艰，服阙，起补东昌，移云南屯田副使，进参政，守永昌。坐事为言官论罢。在郡日，城泾县，桥西津，劳绩甚著。祠祀。
采《明史》本传及《南畿志》合纂

王嘉宾字光国，滕县人，进士。嘉靖中，为御史。太平周怡以言事廷杖，嘉宾疏救之，直声大著。隆庆中，出知宁国府，梓行文天祥《劝农词》，告诫父老，勤恳三复。泾妖民董代聚众千人，檄兵捕治，众悉解散。先是，东溪以舟济，漂溺无算，建石桥四十丈，民德之，称惠济桥。以艰去。即于桥左祠祀焉，并祀名宦。《乾隆府志》

郑继之字伯孝，襄阳人。嘉靖四十四年进士，除余干知县，历户部主事郎中，迁宁国知府。强干清勤，堂皇整肃，三门洞开，小民得便出入。陈说利弊，一令贪墨，立请巡按御史劾去之，其不可犯如此。仕至吏部尚书，赠少保。
《明史》有传，事迹仍《乾隆府志》

廖恒吉字云衢，四川夔州人，进士。万历中，任宁国知府。丁亥，大水，诸圩尽溃，民几为鱼。时帑藏无可请者，与县令陈公相相对泣下。力上其状于院司，得改折缓征。更议劝捐充赈，以百金为倡，凡得金五千有奇，所全活者累万；余六百金腴田，积谷备荒；又余则于文昌台右建待学书院，即今敬亭书院也。升温处兵备副使，后家宣城，卒葬北关外官山。采麻溶《待学书院记》及《题名碑》、《二楼记略》合纂增

萧良誉字以孚，汉阳人。万历间进士，由郎中，出任宁国知府。劝民力田，敦孝弟。尝课诸生，首识汤宾尹，谓必冠南宫，卒如其言。郡士与绅哄，几构大狱，誉片言立解，民安其镇静。祠祀。《乾隆府志》

金励字霜镡，河南西华人。万历间进士，由郎中出任宁国知府。振风纪，明正学，折节诸生。延施宏猷等为讲友，奖拔寒，置田膳之。岁灾，力请贷蠲，遣楚、豫平粜，谷值顿减，民不苦饥。迁徽安兵备副使。祠祀。同上。

刘诚鸡泽人。成化中，由长史调宁国同知。砥砺风教，以廉恭慈惠称。尝修郡志。秩满，升湖广参议。祠祀。采《名宦题名碑》及《乾隆府志》合纂

石巍字民望，曹州人。成化末进士，由武选司主事谪任。才识卓荦，雅尚气节，政治公平，人怀之。祠祀。《乾隆府志》

姜绾字玉卿，弋阳人。弘治二年南京御史，劾守备中官蒋琮，谪判桂阳，量移宁国同知。杜请谒，抑豪强，听断明允。邻境民讼久不决，白当路愿属姜，郡丞由是委任，丛沓讯谳，咸服。时谚称之曰：“宁郡司马，姜老愈辣。”擢知庆远府。祠祀。采《明史》本传及《广舆记》合纂

叶元贵溪举人。弘治十四年同知宁国，以廉惠无伤称。祠祀。
《乾隆府志》

郭韶字克谐，山西霍州人。弘治十八年任宁国同知，持法宽恕而驭吏甚严。擢礼部郎。父老立碑思之如姜绾云。同上。

文敏澧州人。永乐十五年，由广德知州谪宁国判，以勤敏干济称。祠祀。同上。

陈纪字德廉，临海举人。成化中任宁国判。奉职精勤，清白自励，劝民田赋米，以纾官田重困。卒，祠祀。同上

颜禄寿字天庇，巴陵举人。弘治中任宁国判。在郡久，能习郡人语，决狱悉得情实。有持百金托左右置帷中，既觉斥还之。暇即短褐锄圃，一室萧然。迁安庆同知。同上

汪佃字有之，弋阳人。嘉靖中翰林侍读，议大礼忤旨，谪判宁国。廉正寡合，崇好儒雅，士林归之。中尝构一枝轩，咏啸自如。迁南京宗人府经历。同上

李默字时言，瓯宁人，进士。嘉靖初，由吏部郎谪判宁国。博学负气，廉峭不阿。往郡邑左迁至者，率优游待报，默独勤职事，议减民田劝米，慎征派，省文移，类多惠政。尝试士拔其隽者，引置左右。每退食，据北面坐，抵掌谈古今，不休。重建死节尚书陈公祠。纂修郡乘，矜严有体裁。迁广东佥事。后见郡中士民油然若家人父子。仕终吏部尚书。祠祀。
同上

尹崇高泰和人。宣德中，由御史谪宁国推官。论谳精敏，吏民畏服。修葺学校，有功士类。后以均田坐宣州卫诬去，人声其枉。同上

