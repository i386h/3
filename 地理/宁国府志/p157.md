<!-- { "loadSidebar": true } -->
程良振父早亡，事母张氏尽孝，母病，股，朝夕侍问。及殁，哀毁骨立，屏荤酒，庐墓三年。邑令陈主策拟请旌，振曰：“孝庸行也，以此市名何忍焉?”事遂寝。仍构小庐，绘双亲图虔事，年逾七十，犹婴儿泣云。
徐时宽幼读书，性至孝。家徒四壁，习贾业，以资。父年耋，有足疾，日夕扶持不倦。居丧，哀痛毁瘠，庐墓三年。巡抚张给额旌之。
陈本森字子林。母周氏，孀居五十年，中风疾卧蓐十二年。森侍饮食，衣不解带，夜就床下席地而睡。邑人有节孝一门之称。
胡曾琦性至孝。母殁，屏绝荤酒终身。父命远出，忽心动，奔归，则父猝患中风，得回诀。后以庐哀毁而卒。雍正八年旌。
程鹏字扶九，庠生。性孝友，生平力行善事，自赈荒周急，下至医药桥梁，施予无算。诸孙曾在襁褓者，亦知以乳相让，一儿不食，则均不食云。子书，详《文苑传》。孙丙然，拔贡生。以上《乾隆府志》

旌德县

〔唐〕杨懔光化中，试太子校书。行义修饬，自唐太和至宋乾道间，阖门义居，累千百口。代从蠲除，以孝友世其家。

〔宋〕吕镗字梦祥。幼孤，事母以孝闻。尝游宿、亳间，客潘氏，不御酒肉。问之，曰：“镗远游，亲养勿给，敢自享厚馔乎!”乃慷慨作歌，歌曰：“数千里兮客王畿，忘甘旨兮亲庭帏。岁云莫兮音书稀，魂欲断兮白云飞”。歌数阕，泣下。政和三年入京上书，请严生子不举之禁。宣和初，复论之。从弟钺，尝为镗著《实德居士传》。及以布衣登朝，宰相问曰：“非所谓实德居士者耶?”荐授潞州士曹，调凤翔府判官。祀郡孝子祠。
汪文谅字叔达。累世同居，凡一千三百口。州上其事，诏州县存抚，赐以百金。谅兄弟感叹曰：“吾家治农，未有一士应上之求者。”即以所赐金购书藏之，子孙由是贵显。按：《省志》、《万历志》俱作旌德人，《康熙志》入泾县。
郭宏字幼度，原名天铎。隆兴进士，闻父丧仓卒奔归，庐墓三年。

〔明〕张道荣字文魁，性孝友。祖贞应遘病，道荣以身代为祷。父患痢，亲为除秽。及卒，哀毁骨立。母伤跌艰步，日夕抱持，亲奉饮食，污衣溺器，躬自浣涤。及没，殡父，墓侧结庐守之。正德间，有司以闻，诏表其门，祀郡孝子祠。《省志》作泾县人
戴三元父品以黄册事逮赴诏狱，三元与兄刺随至京，鞠问当刑，兄弟争请代，卒以三元代父死。祀郡孝子祠。
江休永乐初，父坐事质刑部，临往属诸子后事。休泣请代，父曰：“吾老矣，奈何以强壮易我。”休泣曰：“昔缇萦一女子，乃能身赎父刑，吾何忍不为父死。”竟诣所司讼其事，得释父，嘉其孝，厚赍赀产。休曰：“此人子分内事，因以为利可乎!”辞不受。祀郡孝子祠。
周伯谅母病，血痢数年，躬自浣濯。父母没后，衔悲至老。郡侯萧良誉追奖扁曰“崇孝”，祀郡孝子祠。
张廷翰幼失父。七岁授小学至文王事王季，问师曰：“此可行于今否?”师云：“何为不可。”翰即每日鸡鸣盥漱衣冠，候母闻鼾声，辄欣然去。或母微病不食，翰亦不食。母没，四时荐食如生。郡守罗公赠诗，有“慈母眼中先者泪，婴儿膝下老莱心”之句。祀郡孝子祠。
吕赐宗母病，股疗治，祷请身代。兄皋宗无嗣，抚遗女若己出。崇祯末岁饥，赈粥三月。途拾遗金百，候其人还之。为兵备副使侯所褒异。年九十三卒，祀郡孝子祠。
吕文奎母病剧，谨汤药，以身代祷神而愈。及亲故，庐墓三年。台使赐儒服礼之，祀郡孝子祠。
鲍邦志字君继。幼时母病，股以疗，数载母复病剧，持刀抉胸割肝食之，恍惚见神人许益母算。崇祯元年，诏举孝行异等，巡按龚上其事，赐冠带。郡守徐大仪为建孝子祠。
张廷旭父母病殆，皆泣祷以身代。及父没，三年居庐。当事旌之，祀郡孝子祠。
张昌父病，弥月不瘳，取粪尝之，病获痊。祀孝子祠。
江寿荫母遘厉几死，朝夕调护，目不交睫。迫切哀祷，愿以身代，母竟生而寿，荫死。祀郡孝子祠。
江添宗字文昌，幼禀至性。父傅任河南洧川县教谕，有疾。添宗在家心动，即日束装千里奔省，驰书与弟文中，敦勉立朝大节。继伯父后资产颇厚，均分昆季无私。父欲治家庙、家塾、义冢，克继厥事。临卒，嘱子孙以孝友颜于堂。泾邑左镒为立传。
吕庆母病痢剧，不能起床第，庆以手承之。夜梦神告曰：“母寿当尽，以若孝延三载。”寻愈。
任期保一日父杖之，喜而受，退而泣。人问故，曰：“父老矣，杖我而体无所苦，力衰矣。吾悲夫，求为父杖而不可得也。”
吕茂荫父病革，异母弟甫三岁，父属茂荫善视之。及父卒，抚幼弟，友爱倍至。既长大，会亲族尽取父遗产剖之，无所私。
刘伯茂兄业贾，负债累千金，债家猬起躏之。伯茂曰：“我在而人皆辱吾兄，岂以茂为不能弟者乎!”倾橐偿之。躬自授弟子于里中，怡如也。
江景宗家贫力耕以养亲。父病危，尝药，号天请代，父故，庐墓三年。母没亦如之。天启七年，巡按上其事，旌曰“孝行之门”。旧府、县志俱遗，乾隆十一年，五世曾侄孙素考《明史》、《统志》、《省志》，呈请邑令苏一圻，奉主祀孝子祠。
芮国宪父赴部应选，被仇构谋毙狱。国宪年未冠，赴部屡诉，未伸，叩阍鸣冤，奉旨勘明，尽法处之。
王懋畿父病三年，躬奉汤药不倦，吁代诚恳。邑令旌之。
姚伟昌幼丧父，母哭亦哭，既而劝母节哀以乳弟。及长，善事母。母没，庐墓，煮粥食饥，以终母志。与弟不析爨。邑令张时献、郡守张德明、兵宪、巡按、督学并旌之。
皇甫应兴甫九龄，父病笃，请以身代，寻愈。敬爱二兄，分产不求其值，济困恤贫，闾里钦之。
饶遂兴醇谨好施，家风肃穆，子孙百余口同爨，无勃溪声。卒年九十有七。
江廷谟字克显。母病，昼夜吁天祈代，药必亲尝，衣不解带者数月。及卒，哀恸不止，庐墓终丧。父病及没亦然。祀郡孝子祠。
洪敏居母丧，以棉塞耳，逾祥不解，耳为聋。时谓之聋孝子。
刘光焕附监生，工文。母病，尝药，朝暮祷代，寻愈。又置田四十亩，以资族之有志读书者。举孝廉，焕辞之。年四十八卒。详焦太史所撰墓志。
江纯庠生。事父母曲意承顺。父母故好行善，纯竭力以慰之。与昆弟友爱，不以货财移易其心。
周志伯镗子，庠生。孝事后母。取予言诺不苟，有古国士风。

〔国朝〕郭冕生素行质朴，笃孝友。母病甚，割股药之，寻愈。尝服贾浙东，值岁歉，买米以归赈。卒祀郡孝子祠。
方士达庠生。母丧，庐墓。父没，刻像祀之。事继母，克尽子职。顺治九年旌，祀郡孝子祠。
汪伯洲孝友睦族，仗义好施，公举乡饮，祀孝子祠。
宋大忠代父侍祖母甚孝，事母承欢终身如一日。母死，庐墓。直指田兵宪王并旌之。
郭宗琏宣岳季子，太学生。随父任，朝夕侍奉，能得其欢心。归里，家务辄任其劳，同气甚相得，躬修纯笃，咸谓无忝司空清白之遗。祀孝子祠。
舒世安家贫外艺，闻母疾笃，遄归，吁天割心以求。剖胸肺见，乃割肺，昏仆爨下。其妹仓皇密和糜进母，立愈。郡守许廷试以“奇孝格天”四字旌之。父没，庐墓。邑令夏文炳、学博张孝扬时加馈问，祀郡孝子祠。安兄弟六人并有至性，当安割肺病创时，各自灼艾以分其痛。
周廷对早丧父，哀毁过礼。母极严，曲意承顺，妻逆母命，即谴出之。事祖父母与继祖母，视膳问寝，至老弥笃。祖没筑坟，迁父母附葬，庐墓三年。奉旌建坊，祀邑忠孝祠。
汪观澜字天牧，永年长子。永年治家严整，澜曲承父志，葺祠宇，建石梁，赈谷给绵，不下数千金。宛陵试院逼窄，率侄辈捐资重建。先是其父旅卒，扶榇归里，俗以亲体既寒，返宅不祥，观澜力排众议，殡于中堂，祭葬如礼。乾隆五年旌，建坊。子汉臣，庠生，源，贡生；孙显祖、匡国，庠生，俱有善行。
刘启培字因之。总角时，兄弟并，父痛甚。启培泣请于母，为父置侧室，后生二弟，友爱尤笃。每设席招乡党故旧，与父宴饮为乐，数十年无间。岁，买谷散赈，备铁锄千余具，遍与村邻掘蕨，全活无算。置义学，聚子弟读书，建石亭，以憩行旅，伐石磴路，修理桥梁，诸义举未易仆数。邑令李士举乡饮。
姚天台字民望。父病，嚼臂和药，吁天求代，获瘥。迨父没，哭泣几丧明，至老，孺慕不衰。弟妹婚嫁，鬻产成礼，以慰母心。家故贫，好周急，转贷以济。兵宪孙登第、邑令程甲化并奖之。
周吉字迪元。附贡生，肄业北雍，为相国徐秉义所器重。后以终养南旋，逮事曾祖父母、王父母及二亲皆尽孝敬视。设肖像事之。重建文庙，疏河通筏，捐资八百余金，济困赈贫靡不曲至。晚筑东山精舍，藏书其中，兴文会，课子弟。尝大书“致知格物以穷理，存心养性以事天”粘座右自警。邑令劳启鉴延请乡饮。
江之祥字君瑞。孝根性天，父馆龙山书屋，祥日馈饮食，竭力承欢，阅三十余年。父母没，悲痛哀伤，年未五十病亡。父执施闰章闻而叹曰：“龙山居士之子于孝殆庶几焉。”
周道怀父病，求医不痊，遂割肝以进，立愈。邑令王满川亲视馈药，给扁旌之。阅岁父卒，庐墓三载。
宋宏鹗母病，割股和羹以进，父病，日夜求天身代。居丧尽礼，结庐墓侧。府县旌奖之。弟亦克尽子职，妻亦修行妇道。今老屋中有“孝笃二难，夫妇双孝”扁额现存。
姚绍菁夜随父读书，采薪负米。父殁，母病噎，委曲孝养。客桐川经营创业，俾弟侄皆成家，年四十始婚姑苏芮氏。又早丧，遂不再娶。葬其亲于狮子山头，庐于旁。复构静室供木主，召僧守护。年逾九十，犹必策杖登山，亲诣墓祭。
方君训父客死河南，训年十五，孑身数千里寻遗骸不得，控冤列宪，号泣县庭三载。皆称方孝子。后归，设位礼奠，终身不茹荤酒。事继母尤孝敬。父遗逋千金皆独偿，不以累兄。人有负券并毁之。子廷翰，天性孝友，以父喜施与，欢心顺从。族有贫乏，每多周恤，常出资治旌宁大路，峻岭遂成康庄。一日无疾而逝，人梦其为神。
汪宏庠生。年十二父丧，哀号不食。家贫奉母极甘，人皆称为孝子。后渐裕，康熙间岁连，屡出粟三百余石散赈。建桥路，共捐七百余金。尝客游淝水，舟中有王姓欲投江，急询其故，以家贫亲老，借本尽折，难以还乡，宏遂倾囊与之。
方廷对五岁失怙，图像事之，事孀母尤孝。堂弟早逝，弟妇青年矢志，继己子承祀，与之田宅，以全贞节。至助建宗祠桥梁及周贫恤匮，皆不惜倾囊为之。
