<!-- { "loadSidebar": true } -->
王枢字克慎，嵊县人。宣德中，以贡士为宁国推官，有廉明称。郡丁某嫂邺氏少寡，丁挑之，邺峻拒。丁惧谮之母，讼以不孝，已成狱。枢得其情，谓即不惜一妇，不惜宁国三年不雨乎？力争乃得免。南陵有富民赂显要诬夺人山，枢鞫实，断归其主。未几，病卒，民争赙之。其子曰：“不可以丧故污吾父。”却不受。守丞捐俸以助，榇始得归。祠祀。同上

燕忠字良臣，蓟州人，进士。弘治二年任宁国推官，谳狱多平反。郡旱，承檄发官廪，赈恤有方，民无流逋。性狷介，凝重寡言笑，人望而畏之。擢御史。祠祀。
同上

雷礼字必进，丰城人。嘉靖十七年进士，再补宁国推官。性廉俭，论谳明允。泾豪民吴荣四与华六格斗，华死，荣急捶杀其仆舁于华所以当之。无何，华六苏，荣更诉华杀其仆，论死。礼廉得实，曰：“此荣故杀反诬耳。”华得释。间以文学饰吏治，尝为《敬亭山赋》，掎摭载籍，敷扬风土，一时传诵。以艰去。历官工部尚书。同上


毛恺字达和，江山人。嘉靖中进士，以御史言事，谪宁国推官。峻洁严明，击断豪黠，郡吏凛凛。敦崇正学，与所部人士相讲肄，折节备至。迁南京工部主事，历官刑部尚书。同上

李惟观字动可，泸州人，进士。嘉靖中为宁国推官。时旰江罗汝芳知府事，倡明正学，与士民更始，四封邻鄙翕然风动。惟观一志协恭，缓刑尚德，弦诵声比户焉。及汝芳以忧去，观兼署郡邑，宽严悉当，郡称无事。课最，擢御史。同上

王藻字国华，真定人。隆庆三年进士，为宁国推官。廉明无失刑，及摄宣邑事，念赋役多弊薮，小民坐困。时条编法未立，藻画一经始，吏为戢奸。礼贤下士，惠及工商，翕然称美。擢御史。

张嘉言湘潭人，进士。万历三十年，任宁国司理，尝摄郡。力遏大清税事，风裁甚著，建天柱阁，置田课士。同上

黄尊素字真长，余姚人。万历丙辰进士，任宁国推官，性严明，执法不阿豪贵。公余则引生徒讲课，士类兴起。以治行擢御史，遇事敢言，与杨、左诸人以气节相砥砺。坐忤，死诏狱。崇祯初赠太仆寺卿，福王时谥忠端。采《明史》本传及《广舆记》纂

邓启隆安福人。天启初进士，为宁国推官。清苦自厉。尝他出，家人误受一绅士香，追还之。内召掌铨者戒无以戆忤，时启隆抗声曰：“欲贬吾操，有脱屣去耳!”时严冬，见所服毡四缘皆虫啮，益叹服。擢御史，巡盐两淮，括夙储数十万充国用。时宁民例行纲盐，苦腾贵。叩阍请改食盐，事下覆议。启隆悉宁国疾苦，改从民便，至今德之。
《乾隆府志》

漆嘉祉字蔚生，江西新昌人。崇祯间进士，任宁国推官。脔指不染，强御不畏。多方恤饥民，全活甚众。时有邑丞贪肆，嘉祉斥之，士民胥悦。迁兵部武库司。民立专祠祀焉。同上

王文质字有章，号龙里，六安州人。明初甲辰，用陶安荐知宣城县事。时兵革初定，井里萧条。文质抚绥、招徕、教士、劝农具有方略，民始安集。乃建县治，徙县学于太和门内，创建水阳巡检司署，设各乡讲约所，以时巡训。饬谕修新稔等坝水利。以忧勤卒官。士民德之，葬宣城西郭外，祀名宦。子孙遂家焉。曾孙由廪贡，任耒阳簿；十三世孙万年，乾隆甲子举人。同上

孙琳绛州人。廉明刚果，善抚字。去后民思之，祠祀。同上


萧吉泰和人。洪熙元年，由广东知县调宣城。识干明敏，优习吏事。尝修学舍，建会膳堂，一时废缺多所兴举。后以事去官，为时所惜。祠祀。乾隆府志
况子玉泸州人，监生。正统时，以荐知宣城。值岁，多方赈贷，民赖以全。性刚果，遇事敏断。九年秩满，邑人伏阙请留。卒于官。祠祀。同上

李端字表正，枣阳人，进士。成化中，知宣城。有吏才，尤能抑强锄猾。擢监察御史。同上

李延寿字宗仁，新城人。成化中，由御史谪宣城簿，量移知本县。忠勤修政，简静宜民，境内安之。同上

乐字鸣音，临川人，进士。弘治中知宣城，廉明有干局。饥民聚党肆劫，单骑行村落抚谕之，感泣而散。因咨访画策，计口以赈。太平乡民甲乙相善，戏搏击，乙误中甲。甲归语其妻，妻与所私者夜杀甲，诬乙，抵死。阅牍见甲两耳后重伤，曰：“岂有伤若此，尚能忍死归，无一人见耶？”召其妻穷鞫之得实，乙获免。入觐，遇盗，发简，止银四十两，曰：“久闻宣城乐青天，乃汝耶！”还之而去。擢给事中。同上

吴悌字思诚，金溪人。嘉靖十一年进士，除乐安知县，调繁宣城。倜傥有才，讨明学术。为政首重伦纪。有夫鬻妻者，必还妻而惩其夫。岁，出公帑令强干吏之封外，粜之封内，民以无饥。用介特忤当事，遂借前令逋赋为悌罪。邑人惧失悌，争为完逋，而悌亦怡然。寻擢御史，历官刑部侍郎，卒吏部尚书。孙丕扬闻悌理学名臣，用黄孔昭例赠礼部尚书，谥文庄。祠祀。《明史》有传，事迹仍《乾隆府志》

周奎字象贤，万安人，进士。嘉靖中，知宣城。廉俭惠爱。初到官，岁大，发廪出帑，推乡士大夫之忠信者行各里散给民，不入市并沾实赈，全活甚众。寻病卒，橐无余金，士民痛之，欲罢市。祠祀。《明史》有传，事迹仍《乾隆府志》

姜奇方字孟颖，湖广监利人，进士。隆庆五年，知宣城。周悉民隐，事有利病皆兴革之。建预备、常平二仓，贮谷待赈，创水阳诸廒，敛粟待兑，至今军民便焉。宏奖儒术，延接讨论不倦，宣士彬彬向古。迁户部主事。祠祀。同上

詹事讲字明甫，江西乐安人，进士。万历中，知宣城，尝尽发储粟三万石赈民饥，又劝大姓义输，多者表其门。丈量令下，里甲骚然，然事讲履亩核盈缩，奸滑弊息，田溢额而税如故。好奖文学，壬午岁乡举人八人皆旧拔士，时称藻鉴。擢御史、督南畿学政，增宣邑录科额十名。祠祀。同上

陈公相字子显，漳浦人，进士。万历中，知宣城，坦易刚直，吏民畏服。岁仍旱潦，拯救多方，改折漕粟二万石，以去就争，卒报可。建待学书院，置养士田，文治大兴。去后民尸祝之。同上

卢维屏字建台，山西忻州人，进士。万历中，知宣城，清介有风力。时里役之弊私费倍公赋，维屏置匦庭中，细民得自纳，烦费顿省。更徭则以田丁为差，河地岁而租故在，悉核蠲之。修筑新稔石陂，免新河庄竹木杂税。禁赌博，治奸宄，用法虽严而礼士惠民，多治绩。迁礼部主事，邑有专祠。同上

鲍国忠字尔进，绵竹人。万历中进士知宣城。年少有特操，显势避影不敢进。岁潦则赈恤无告，尝割俸市田金宝圩为邑校恒产，士庶悦颂。坐他累左迁，时论惜之。同上

梁应奇字平叔，四川嘉定人。崇祯庚辰进士，知宣城。勤干有余力，修堰浚渠必亲验视。岁大旱，缟衣徒步哭祷，得雨如注。续苦蝗，日走四郊督捕，许以蝗易仓粟，复许代赎锾，蝗竟绝。又疫起，给医药。时方多故，诏所在储备，改城增戍，积谷缮械，实政可纪。擢刑科给事中。后兵乱城闭，卒赖其储积以固守。有专祠。同上


余字赓之，莆田人。崇祯丁丑进士，知宣城。擅文名，好容接士类，洁清自矢，莫敢干以私。一时诸生负君宗之目，如沈寿民、梅朗中、麻三衡礼遇尤至，振以古学，季考月课多所造就。以艰去。历官吏部主事。同上

梅鼎凤阳人，洪武初，由南省掾知南陵。莅政严明，不事笞朴，吏民不忍欺。力除屯田，民尤永怀。祠祀。

甘润黄州人。洪武初，知南陵。性宽厚，礼贤敬老，周恤无告，修举废坠。擢苏州同知，父老泣留，因寓县中。卒葬东门隅。祠祀。同上

胡文静字士宁，山阴人，进士。正德中，知南陵。才敏达，应决如流，政宽简，裁冗费。岁大水，多方赈恤，民赖以生。尤加意庠序。任二年调吴县，寻擢御史。祠祀。
《明一统志》、府志同

张忠任丘人。嘉靖中知南陵，性醇厚，抚字有方。力请免荻江、三山驿递借役夫差，大为民惠。自奉节俭，赈贫恤孤，绰有余爱。祠名宦。同上

李初元营山人。嘉靖中知南陵。严明廉谨，燕居必饬。甫下车，锄去豪滑，境内肃然。先，是岁连旱，饿莩籍野，初元至，曲意赈贷，捐金市谷平粜，全活甚众。三年擢御史去，囊箧萧然。祀名宦。同上

杨九韶余姚人，进士。嘉靖中，知南陵。奏蠲养马八百七十匹，邑免赔累。又筑堤为圩凡十余所，潴泄有法，至今利赖。祠祀。《大清一统志》、《江南通志》


周诗字汝学，钱塘人，进士。嘉靖中知南陵。岁潦，力请免逋负，数千民忘其灾。邑自繁昌私以马寄养，遂至责种马七百余匹。府议量减杂派，日久复重征。诗具言疲邑独累状，乞申前议。代邑民刘瓒等草疏清豁种马，言甚详切，牧害少息。核奸民欺隐田千余亩，赋税以均。寻艰去。除服，擢给事中。采《二楼纪略》及《乾隆府志》合纂

郜永春字子元，长坦人，进士。嘉靖末知南陵，刚方敏决，乐善好贤。创建县城，徙治学宫暨明经阁，核田亩，清赋役民困。官马议请鬻价苏之，民颂再造。三年，召为监察御史。祠祀。《乾隆府志》

沈尧中字瀛台，嘉善人，进士。万历初知南陵。垦荒筑堰，浚川潴陂，硗确皆为沃壤。又著《砭俗要略》，喻化陋习。时进诸生校课授经。娴形家言，疏泮水台籍山桥北河，无不与学校相表里。以才见忌，历任六年，仅徙苏州丞。祠祀。同上


杜绳甲号皖宾，富顺人，举人。崇祯中知南陵。爽恺无隐情，善决狱，案无宿牍。尝自言居贫苦读状，奖励后进，群士被赏拔得隽者甚众，至今称冰鉴云。迁镇江同知。《大清一统志》

薛惠魏县人，监生。永乐中知泾。刚毅有为，凡奉上檄应之绰然，减无艺科敛。遇俗赛神者，禁之曰：“此亵神也。”修文庙，振士习，合邑德之。《乾隆府志》
强珍字廷贵，沧州人。成化二年进士，除泾县知县。请减额赋，民德之。擢御史。祠祀。《明史》本传

王弁字士瞻，吉水人，进士。成化中知泾。勤干恺悌，有古循吏风。岁大饥，并请蠲贷，当事不许。遂自疏请诸朝，民赖以苏。祠祀。同上

包羲民合浦人，进士。弘治中知泾。廉静宽裕，吏不能为奸。民争讼，辄温语慰解，使自三思，讼者多罢去。不肯饬厨传媚上官，尤近世所难。祠祀。
同上

李鸾字天瑞，固安人，进士。弘治中，由御史谪知泾。吏材明决，邻邑讼狱多就质成。建尊经阁、谯楼、桓简公祠，置义冢，掩骼，造浮艘，济上下坊，诸所缮举甚众。迁知和州。同上

贾启字启之，黄冈人，进士。正德间知泾。为政严明，事至即决，邑虽烦剧而公庭闭寂，民有“官清吏暇”之谣。擢御史。祠祀。同上
