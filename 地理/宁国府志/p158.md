<!-- { "loadSidebar": true } -->
吕德兴幼值父病中风，即百计医治，后父病愈，越十数年卒。祖母又年高侍养，德兴竭力事奉。待季弟最友爱，所置田产悉均分之，无闲言。生平勇于从义，乐善好施。
周道修字觉先，吉之子，太学生。父母耄年偕老，生事丧葬尽礼。兄弟六人相得无间，处乡党以义。岁歉，买米减价平粜。康熙戊戌，城东驾虹、惠济二桥蛟水冲圮，倡捐修葺，又置义冢埋，无使暴露。
刘懋侯孝事继母。四兄季弟早逝，遗孤皆懋侯抚育婚配，待诸侄以义。临终犹出箧中金一千三百两，召诸侄分之。族有不足者，咸给米济之，寒冬施绵胎七千余领。又助建郡邑各桥梁，修剥岭坑路。
方世猷少时往舅家，与之食即怀以遗母。父病，股治疗，寻愈。越二载复病剧，尝粪，知不起，忧心如捣。及没，居丧循礼。待昆弟俱以义。
张一作母丧，断荤酒三载。父好施予，皆顺承其志，年九十九无疾而终。兄弟多中落，资给无尔我。自高祖以下并厝浅土，竭力营葬。族中贫乏者，岁暮必周恤之。
方逢校十二岁时母病笃，即割股以进，获痊。宗族称孝童。学宪胡润岁试莅郡，校出场闻父病，星夜归。报人尾至家促往，校曰：“父危至此，忍远离就功名耶!”遂以招复不到见遗。终身授徒课子，不问外事。
方大就字伊五。父病脾泄，大就亲侍厕脾，不避污秽。母患疯症，奉汤药九年弗懈。居丧茹素，哀毁骨立。兄没伤痛，发落须白。身后事一切任之。敬事丘嫂四十余年，毫无闲言。兄遗四子二女皆幼龄，抚育成立，俾完婚配。贸于宁邑，所殖产业，不以私其子，悉与侄均之。次侄早亡，侄妇矢志，每优恤之，以成其节。少业儒，未遂厥志，誓必教子侄读书，以承世业，后并列庠序云。宁邑令梁幼、郡守蒋大成俱以额旌。《旧志》云：按《县志》割股疗父者有王廷聪、汤希孝、郭宗瓒，疗母者有汪若校、刘大、王贤生、方昂善、姚祥应，疗祖母者有姚懋功，凡九人并专以此见，孝法不备书。以上《乾隆府志》
鲍守才客产于苏，七岁丧父，事母有至性。康熙十五年，母病，密上胥门城，祷神抉肝疗母，死而复苏，母病旋愈。邻里以闻，巡抚慕天颜题请建坊。采《乾隆府志》、《列女传》内事迹分纂
程家极幼失恃，赖继母郭抚育之。稍长，学衣工，以供朝夕。母病，医祷皆不灵，乃潜左股和药进而愈。家极以力猛创深，流血不止，越六日而亡。里人哀之。
赵友调农家子。父良苑患噎症，百药弗效，割左股和药进之，父病就痊。以上据《事实册》增

太平县

〔明〕方必通年十五，父病革，中夜泣祷，剜股投药进，寻愈。父卒，哀毁，庐墓三年。与弟侄笃爱，义不自私。祀郡孝子祠。
林桂芳少有声邑校。嘉靖间，父倬卒于宫，泣血千里扶榇归。贼劫其母，桂芳翼之，被创死，母得免。祀郡孝子祠。
李廷材庠生。与兄廷相、弟廷桂五世同爨，累百余口，家政肃然。
焦守敕性至孝，父镐，老乍贫，不堪粗粝，敕自佣保于人，得僦费，日市酒肉，供不阙。镐有所嗜，必力致之。病视汤药，旦夕不离卧所。祀郡孝子祠。
林文榜万历间大水，父宗沦被溺。文榜迫，坠于楼援之，与父同殒。祀郡孝子祠。
孙世贤父客死燕邸，徒跣扶榇归，无殡所，抱棺呼抢，族人为葺数椽。虎跑其侧，不色动，庐旁忽涌甘泉。既三载，或劝归，泣曰：“礼未葬不变服，吾何归?”既葬除服，补郡庠。甲申国变，痛哭仆地，呕血数升，遂佯狂不复出。冠内戴神宗以来三朝钱各一。县延之乡宾，逃匿佛龛中。邑令鹿匾曰“忠孝鸿儒”，祀郡孝子祠。
杜三阳为父母及兄股者四，遗产悉让其兄，宗人有逋粮者，为破产偿之。

〔国朝〕项若麟邑庠生。家贫授徒，市甘脆为亲养。母没，事继母如母。父多旧逋，悉身肩之，不以累弟。父卒，擗踊绝食不欲生。既窆，奉木主寝室，朝暮诵《孝经》，哀哭终制。祀郡孝子祠。
陈尚老兄鹤老死闽中，丐资奔丧，函其骨，负以归。每止宿，枕之哭，不敢发声，泪渍衾席。比归，嫂焦氏以烈殉，尚老拮据为之合葬。
孙时润庠生。执母丧，庐墓三年，哀恸酸楚。叔无嗣，援立为后，不较家资，众皆难之。
张羽庠生。家世食贫，伯父艰于嗣，羽甫生，伯母牛氏抱为己子。顺治己亥秋，邑令有兵躏，羽妻江氏以姑命携幼子窜去。时牛氏年老疾笃，羽孑身昼夜扶持月余，兵解病益剧，随卒。羽擗踊欲绝，既殡卜葬西郊，结庐墓侧，事之如存母。风凄雨晦，哀号彻野，如是三年。
汤友字又光。貌恂恂若孺子，而勇敢多力。年弱冠，从师受业，夜有贼至，同堂生俱惊窜，友独不去，曰：“吾父与师在此，吾当以死卫之。”贼随逸去。己酉冬，盗窃发入友家，伯叔皆受劫，友父母未出户，盗攻之急。友升居，掷瓦击贼，贼多伤。疾呼曰：“吾父母老，尔若惊之，誓不与俱生。”贼皆却，一贼从后射之，洞胸颠，犹振臂见父母曰：“儿生不能砍贼首，死当效为厉鬼杀之。”随没。事闻，各宪檄师四出，尽歼其类，地方始宁。
项声年数岁，父尚疾笃，股以疗，不愈，哀毁如成人。稍长，事母极孝，饮食衣服皆躬为检视。母偶疾，左右抚摩不息。母卒，居丧一循古制。既就窆，即庐其侧，寝苫枕块，悲痛长号。
汤世玫字伯莹。父卧病，不解衣而侍医药凡二年，便溲皆手自扶按。处州群贼起，乡尽逃，父病不能离，枕蓐又不可负以行，抱持涕泣，阖户以待，寇至门而返。事闻，两台改其里曰“仁孝”。
崔芹芳字和生，父大鹏。叔大鹗早卒，遗孤维国。甲申、乙酉间，里有奸民煽祸，都督于公师兵掩捕，误执维国。鹏不忍孤侄就戮，挺身代之，因释国执鹏。芹芳闻知，急赴军门求代。麾下挟刃阻之，遭捶击几死。于公讯得其情，改容曰：“乌有孝义之家而从逆者乎!”俱释之。后父殁，哀毁，庐墓三年。宗伯吴襄为立传。
周和生家居敦孝友，慎取与，重然诺。当明中叶，官粮民解，误公者死。时和生兄弟当应役，有弟二争欲往。和曰：“弟等皆未有子，予已生一子矣，义当往。”卒戮于官，时人义而哀之。
程祚庠生。幼秉至性，年七岁母胡氏疾，祷神愿代，股和药以进，果愈。县申按抚两院俱给谷与花红银，额旌曰“孝格天心”。后居父母丧，哀毁骨立，三年不入寝室。年逾七十，每见父母遗像，辄涕泣不能止，其终身孺慕如此。
程顺与弟起力田为业，顺夫妇事母孝。中年顺妇死，起妇不惠，顺独力孝奉。及母卒，厝柩屋旁，供饮食出入省视，俨若事生。康熙戊子夏，蛟水陡发，顺护母棺力不支，遂抱而死。
汪兴老至性过人，家极贫，采薪易米以供母。严寒乏炉火，跪地自解怀以温其足。母殁，贫无以殓，族人议助其丧。泣谢曰：“奈何以众资殓吾母?”坚却勿受。营葬于清潭之麓，冢域皆手成之，日夕露侍，风雨则以身蔽冢而号。人竞怜之，为结茅以栖。日采野蔌暴干，雨雪乏食，则煮茹之。兴有兄早亡，抚孤侄如己出。迨长，贫不能婚，兴自卖其屋以佐之。
程调阳字光益。性谨厚，少孤家贫，执技养母，迎意承志，百计营致，不惮贫乏。一日母见邻媪衣目之，诘旦益走城市，如其色制以进，母犹不知也。弟病，医祷悉备，逾年不倦。既没，倾囊营葬，形体羸瘠，见者改容。抚其孤女，遣嫁尤至。与族侄德先交最厚，德先早殁，益善视孀孤，代理其家务十余年，丝粒不苟。居母丧，哀毁尤甚，竟以得疾卒。有女无子，里人思祠祀之。
黄旺监生，黄兆麟养子。镜岭有匪，窃为民患。巨奸黄永寿庇之，贼党甚横，独麟不苟附，寿衔之。一日会饮，既醉，思雪忿于麟，逞凶，相角毙。旺自田间归，急语麟曰：“父年老，二弟俱未有子，男愿身任之。”奔县自首，百拷不易词，狱具，引领就刃。初旺系狱，狱卒高其义，常善视之。赴宪谳回，道近其居，解役信之，听其归。明日从容别家人，无难色，及将即刑，惟忧父年老，不胜悲痛，余无一言。尸归，吊祭者七十里，近地为立祠。以上并《乾隆府志》

〔明〕程一仁字道生。年九岁，母病危笃，私股以进，母遂痊。崇祯丙子，就传城西，盛暑不袒，师怪而强之，见股上痕，始知其故。为述于学博张公一儒，赠以额曰“孝繇夙慧”。及母殁，庐于墓侧，自是不复应试。

〔国朝〕胡致远监生，幼抱至性。母丧，备极哀毁。父年大耋，凡可以娱亲者，悉力致之。后迫严命促之楚，心动欲归，忽讣至，椎泣徒跣数千里，至则长号欲绝，泪尽继血，两目遂盲。四方赠诗，编为《悯棘人集》。年跻九旬终。并《事实册》
孝妇孝女附

宣城县

〔萧梁〕宛陵女子与母同寝，母为猛兽所攫。女啼号搏兽行数十里，兽毛尽落，乃置其母去。女抱母气尚微□，经时乃绝。太守萧琛上其事，诏旌其门。《南史·萧琛传》

〔元〕葛贞女妙贞年九岁，闻术者言，母年五十当死。即誓不嫁，终身茹素，祈母寿，年八十一卒。事闻，诏褒异之。

〔明〕同知张星妻陈氏继姑严甚，尝无端嚣怒，碎其首。父闻之，恚氏曰：“儿自失耳，非姑所致也。”姑闻亦悔。姑得恶疾，侍卧起者三月，无懈。后夫贵受封。卒年九十三。《乾隆府志》

〔国朝〕黄日新妻程氏日新馆淮上，母有痼疾，程侍汤药，罔效。乃虔祷，割肝和药进之，姑疾顿愈。同上
李永九妻范氏年二十三夫亡。姑病卧，邻火延及，氏突烟焰负姑出，发肤俱伤。乾隆三年旌。同上
举人梅清妻钱氏生员梅梦杏妻徐氏童玉彩妻程氏吴信侯妻张氏生员刘梦鹤妻王氏、继妻王氏并《乾隆县志》
庠生李将臣妻陈氏高淳陈于阶女，九岁丧母，哭泣如成人。杆姑与夫并及范甜滑，日夕哀祷，味转苦，而父起。于归后，翁州同李本立瘫卧，氏扶持抑搔，衣不解带者五载。最后割股疗之，而翁亦起，人称孝感。据《事实册》增
庠生汤妻耿氏贫甚，氏于归日，即取己衣被奉姑。衣鹑拥絮，甘耐寒苦。姑患痼疾，祷神求代，不效，竟以哀毁卒，年四十一。同上
杨启一妻韦氏母病剧，哀泣露祷，割股和粥进，母立愈。同上

南陵县

〔国朝〕陶克绥妻许氏于归后，事姑如事母，姑每以孝妇呼之。康熙戊午，姑病，侍汤药不解带者年余，密啮腕和药进，病旋起。姑又越二十余年卒，哀悼毁瘠，晨夕上膳，三年如一日。《乾隆府志》
叶正蓁妻王氏年十七归蓁，蓁病六年，王侍医药不懈。蓁卒，家被盗，王升屋以避。俄闻盗执其姑，急奋身跃下，负伤卫姑，盗感而释之。孀居五十四年卒，年七十九。同上
李宗桥妻汤氏年二十一夫亡。值岁饥，自食糠，留米养姑。姑弟怜而饷之，辞不受。同上
