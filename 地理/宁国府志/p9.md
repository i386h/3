<!-- { "loadSidebar": true } -->
李道传字贯之。井研人。嘉定中，除提举江东路常平茶盐公事，与漕臣真德秀赈饥，道传分宣、池、歙三郡。穷冬行风雪中，虽深村穷谷必至，赖以全活者甚众。摄宣州，行朱熹社仓法，上饶、新安、南康诸郡翕然应命，人蒙其利。除兵部郎官，辞未就。出知果州，至九江，卒。诏特转一官，谥文节。祠祀。《宋史》本传

孙梦观字守叔，慈溪人。宝庆中由泉州徙知宁国，蠲逋减赋无算，泛入者尽籍于公帑。户曹尝遣官督赋甚急，阖郡惶骇。梦观曰：“吾宁去官，讵肯病民?”将以郡印牒所委官，委官闻之潜去。其自奉清俭，人谓如苦行僧。理宗尝问江东廉吏，丞相董槐首荐梦观。迁司农少卿。宁国人言及辄流涕。丞相吴潜为撰墓志。祠祀。《乾隆府志》

杜范字成之，黄岩人。拜殿中侍御史，辞不获，改起居郎。渡江归，授江东提点刑狱，改浙江，力辞。嘉熙二年，差知宁国府。明年适大旱，范便宜发常平仓，又劝寓公富人有积粟发之，民赖以安。始至，仓库多空，未几，米十余万斛，钱亦数万，悉以代输下户粮。两淮饥民渡江者多剽掠，其首张世显尤勇悍，拥众三千余人至城外。范遣人犒之，俾勿扰以俟处分。世显乃阴有窥城之意，范以计擒斩之，给其众使归。四年还朝。祠祀。《宋史》本传

王遂字去非。枢密副使韶之玄孙，后为金坛人。淳元年，以显谟阁待制行宁国府。首革宿弊，定斗斛，置义役，奏罢芜废逃亡田税。亲诣学宫，训厉多士。载酒出郊劳农，士民交颂之曰：“作民父母，后王前杜。”累官工部侍郎，谥正肃。祠祀。

按：《宋史》本传，遂权工部尚书，无为侍郎赐谥事，应附记。其事迹亦仍《乾隆府志》，史不载。

文天祥字宋瑞，庐陵人。咸淳庚午知宁国府，越月召还。朝命既下，公临四郊与郡父老告语，作劝农文，笃若慈母之爱赤子。文载《艺文》。祠祀。
《二楼记略》

胡宿字武平，晋陵人。登第，为扬子尉。以荐为馆阁校勘，进集贤校理。通判宣州，囚有杀人者，将抵死，宿疑而讯之，囚惮楚不敢言。辟左右复问，久之云：“旦将之田，县吏缚以赴官，莫知其故。”宿取其狱翻阅，探其本辞，盖妇女与所私者杀其夫，而执平民以告也。据《宋史》本传改

李琮字献甫，江宁人。登进士，调宣州推官。州庾积谷腐败，转运使移州散于民，俾至秋偿新者。守将行之，琮曰：“谷不可食，强与民责而偿之，其何以堪！”守愧谢而止。《宋史》本传

李坚知宣城县，县南有水泉委汇，每暑雨流潦，辄伤禾稼。坚躬亲相度，峻为之防，使民就安，利稼以岁登。祠祀。《明一统志》

郭字同升，祥符人。建炎时，知宣城县。苗传、刘正彦之变，吕颐浩传檄诸郡。说郡守刘珏，募勇士倍道赴难，揭榜仍用建炎年号，人皆韪之。后判全州，权饶州浮梁宰，时有贼张鼎花者，入邑为变，邑官窜伏。端坐骂贼，遇害。赠承议郎。
《宋史》本传。

梅正臣字均平，宣城人，尧臣弟也。嘉中知南陵，民多讼争田。乃先立版图，正经界，吏民畏服，囹圄为空。迁朝奉郎殿中丞。祠祀。《乾隆府志》

郭字高叔。淳熙中以承议郎知南陵县。政尚慈恕，申免工山铁冶，修复堰坡，以资灌溉，民永赖焉。祠祀。《南畿志》

魏杞字南夫，寿春人，祖荫入官。绍兴十三年登进士第，知泾县。有惠政，罢无名科费。太平、繁昌二县共获盗，宰尉希功赏，日加煅炼，贼诬引泾民五十三家，杞驰檄取审得实，悉纵诸被诬者。六年，以钱端礼荐为大理寺簿，进丞。历官参知政事、右仆射兼枢密使。薨，谥文节。祠祀。据《宋史》本传及《江南通志》合纂

林淳乾道八年以嘉议郎为泾令。甫至，访三农利病。邑有陈、雷二古塘，湮塞为豪家分据。淳议复之，明年榜示乡民。修复古塘凡六百余所，民大称惠。
《大清一统志》、《乾隆府志》同

王字叔永，濡须人。嘉定庚午以宣教郎为泾令。初，县治多水患，迁建于赏溪东之留村，民奠厥居，修废举坠，良吏称最。祠祀。《乾隆府志》

赵与德元年以宗室知宁邑。五月癸酉，元兵徇宁国，与率众守城，出战死之。诏赠直文华阁，吏杨义忠亦战死。祠祀。《宋史·瀛国公本纪》


陈枢长兴人，嘉初知旌德，省刑薄敛，兴利去害，民甚乐之。后以曾巩论荐，官至尚书。《乾隆府志》

练毖延平人。元初知旌德。政尚宽简，宏奖士类，邑子弟如汪、吕镗皆所陶范，雅负清操。民间凡饮酒清者，则相属曰：“此练长官也。”言其滴滴清云。尝建北渡桥以练公名之。祠祀。《乾隆府志》

李宏字彦恢，宣城人。宣和初，以左承直郎权旌德，时州郡多故，调发旁午，宏拨烦剧，不遗余力。召集乡勇训练有方，咸乐为用。建炎间，盗张遇寇江山，进逼宣境。州守吕好问檄令防御，遇知有备，不敢犯。好问荐其才可大用。绍兴初，李光复檄署县凡四载，锄滑兴废，规制周详。后迁转运使。

按：《宋诗纪事》宏为李好问所得士，署泾县。余与《乾隆府志》同。

李延忠字居厚，临安人。开禧二年以奉议郎知旌德，创置学田八十余亩，捐县市诸乡地税钱九千余缗膳学宫弟子。建县东石桥及亭舍十余楹名曰“淳源”。士民德之，祀三贤祠。《乾隆府志》

方字士民，历阳人，嘉定中以朝散郎知旌德。修学校，籍灵源浮屠田三百余亩以廪诸生。建预备仓，立平粜法赈民饥，又与县庾立月椿以给。祠祀。

赵时赏咸淳元年擢进士第，累官知宣州旌德县。德元年，北军至，时赏拥民兵捍战有功，升直宝章阁、军器大监。后从文天祥空坑之役，兵败走吴溪，为追兵所执，不屈死之。

按：《乾隆府志》时赏德元年以南陵丞摄事，考之《宋史》本传，无为丞事，纪年亦错，今改正。

孙觉字莘老，高邮人。嘉中知太邑，政先礼教，儒雅自饬。尝引乡子弟于庭，亲为讲解经义，移建学宫于县东，春秋释奠。民用知学，风俗浸美。祠祀。
《乾隆府志》

陈汝贤乾道中知太平县。修学宫，建敕书楼，以简正称。祠祀。同上。

赵不吝太宗六世孙。绍兴间为泾丞，有平俞一功，除德化县尹，赠朝议大夫。谥简静。子孙家于泾。同上。

刘谊字宜翁，长兴人。熙宁初为泾尉，痛绝豪强，悉绳以法。既去，民思。后以论新法被谪，隐居三茅山。同上。

吕诲字献可，洛阳人，正惠公端孙也。庆历中任旌簿，治民主于爱利，而疾奸暴则严，大抵概以公平，后以直谏显。祠祀。滕《景吕堂记》。

滕珙字德章，婺源人，进士。绍兴初为旌德簿，修郏升卿所建景吕堂，自为诗。当世知名之士属而和之。又考庆历以来前任名氏作《主簿厅记》，勒于壁。
《二楼记略》

汪襄字公弼，绩溪人。宣和中为旌德尉，洁清爱民。教场草深，吏白下保市取铁为锄，襄曰：“何为扰民，我家不远，即遣归取。”其惜民财力类如此。尝捕虎栖真山，除民害。所作《捕虎行》，邑人传颂。从《万历府志》并《旌邑志》补。


钱藻字醇老，和州人。胡安国高弟，才识并茂，为旌德尉。祠祀。用《职官表》注补


元

高睿河西人，智耀子。由嘉兴路总管，擢江东建康道提刑按察使。部内盗窃陆梁声言围宣城，郡将怯懦，城门不开。睿召责之曰：“寇势方炽，官先示弱，民何所凭?”即命密治兵卫，而洞开城门，听民出入自便。寇以有备，不敢进，遂讨平之。历任至南台卿御史中丞，卒追赠宁国公，谥贞简。《元史》本传

按：《乾隆府志》列之《总管表》中，误，今改正。

道童字德章，唐兀人。至正中，由工部尚书，出为江东廉访使。缮城隍，除戎器。十五年，蕲黄贼陷徽州，来犯宣州，时礼部尚书汪泽民居宣州，道童雅重泽民，日就之徇守计，城得无虞。《元史·汪泽民传》

刘耕孙字存吾，茶陵人。至正十五年，为宁国路推官。岁饥，劝富民出粟赈之，活者万计。明年，长枪军锁南班等叛，来攻宁国。耕孙与致仕礼部尚书汪泽民作守御计。耕孙分守城西南，日署府事，夜率兵乘城固守。江浙行省遣参知政事吉尼哥儿来援，至则兵已疲矣。城持有援不为备，夜四鼓，贼攀堞上，城遂陷。耕孙力战死。《元史》本传


邓文原字善之，绵州人。有文学。延五年，由翰林出佥江南浙西道廉访使司事。明年，改江南道徽、宁、广德三路。岁入茶课钞三千锭，寻增至十八万锭，计竭山谷所产，不能充其半，皆凿空取之民间，岁以为常。时转运使官听用乡里狡狯，动以法诬民，而转运得专制，凡五品以下皆仗决，州县莫敢谁何。文原请罢其专司，俾郡县领之，不报。徽民谢兰家僮汪姓者死，兰侄回赂汪族人诬兰杀之，兰诬服。文原录之，得其情，释兰而坐回。时久旱，狱决乃雨。至治二年，召为集贤直学士。《元史》本传

吴师道字正传，兰溪人。至治元年进士第，授高邮县丞，调宁国路录事。岁大旱，饥民仰食于官者三十三万口，师道劝大家得粟三万七千六百石，又言于部便者转闻于朝，得粟四万石、钞三万八千四百锭赈之，三十余万人赖以存活。迁建德县尹。
《元史》本传

施正大泾县白塔里人。至元间，丞相伯颜下江南，辟为本县尹。初，县治在水西苦漂荡。正大徙于水东，迄今利赖。又学舍邻大安寺为僧侵据，正大与教谕贺桂孙请于按察使高睿，力请复之。《乾隆府志》

朱文魁字晦叔。至元间，由国子生为泾尹。时邑学草创，益加完饬，自为记。黄、朱二宣尉讨贼石门乡，文魁以身庇民，民无兵扰。在任六年以惠称。濒行，有别父老及山川诸诗。祠祀。同上。

吕良佐字唐臣。为泾尹，颇具廉干，以诚信抚民。仕终廉访使。同上。


苏济字汝舟，益都沂人。延中，为泾尹，练达章程，浚渠均赋，修学宫，铸祭器，复浮屠氏侵田饩诸生。士民歌曰：“四民艺业通，县官有苏公。三载民无忧，赖有苏汝舟。”祠祀。同上。

按：梅震《苏公政绩纪》，苏公以延戊午到泾，实仁宗延五年也。《乾隆府志》列之至正误，今改正。文详《金石志》。

王相字吾素，庐陵人。由翰林编修出为泾尹。首核民田以见年为准，禁兼并，平赋役。江东宪司额外派征，相代民告免。同上。

刘性字粹中，庐陵人。天历中进士，至元初知旌德。廉明刚果，修学置祭器书籍。年谷屡丰，虎不入境，邑民称之。祠祀。同上。

