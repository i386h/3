<!-- { "loadSidebar": true } -->
陈雅晋江人。正统中为宣城丞，尝摄邑事。遇亢旱，虔祷荷校日中，自责曰：“皇天不下雨，陈雅不开枷。”已，果大澍。岁登，致仕归，邑人泣送境外。《南畿志》

李福靖州人，监生。弘治八年为宣城丞。有廉操。尝外出，有私馈其家人豚首者，福归，取诸釜中，还之。《乾隆府志》

萧山荆州人，监生。正德中为宣城丞。以廉直忤当道，罢去，不能具行李。编修邵锐时为推官，赠以诗，有“去马人争挽，归囊月共寒”之句。同上


李文字载道，峄县人，监生。弘治中为宣城主簿。洁己奉公。初，邑文庙以附府辍祀，文始行春秋释奠礼，因著为令。捐俸创双溪石梁，至鬻其家骡车以充费，属兄子贤督焉。桥成，以艰去，宣民德之，名李公桥。知县乐赠以词云：“李公桥下水长流，利在千秋，誉在千秋。”《南畿志》

谢文祥字元吉，耒阳人。成化中，以御史言事，谪南陵丞。方正有节，尝驱冗吏归农，刑狱清简。诣学宫与诸生析大义，辟异端。后建后乐亭，暇则觞咏其中。以抗直去官。祠祀。《乾隆府志》

林文琼江山人，岁贡生。嘉靖中为南陵丞。刻厉清苦，不携妻孥。时与士人讲明正学，出俸赡贫民。后弃官去，士民泣送之。有“貌古心亦古，节苦身更苦”之颂。同上

胡惟几字彦民，定远人。洪武定为泾丞。创建县治，招抚流离。造公，修学校，治有条理。寻卒。同上

王浚字文深，商水人，进士。成化中，由御史谪泾丞。时邑事久弛，毅然更始。锄强植弱，清赋税，通钱法，学校坛桥梁多所修建，身如冰立，吏卒凛然。
同上

杨孟春新泰人，贡士。嘉靖末，为泾主簿。慈明廉介，却里役例馈，朝夕蔬食。间以俸代贫民输赎，台司委讼，鞫断明允。尝条陈十三事，触时忌，拂衣去。同上


周伦吉水人。正统中，由辟举为宁丞，律身廉谨，悉有程度，于学校尤倦倦焉。迁镇南州同知。同上

彭明甫字则诚，万载人，监生。嘉靖中为宁丞，约己爱人。去之日，敝衣数袭而己。同上

叶洪字子源，德州人。嘉靖八年进士，擢工科右给事中，论吏部尚书汪奸忤旨，夺俸。明年考察，修怨坐浮躁贬宁丞。居二年，复以大计夺职。言者屡讼，冤不复用。
《明史》本传

黄永清宁远人。永乐中以掾为旌丞。廉谨自持，上下信之。知县谭青尤嘉其翊赞焉。《乾隆府志》

蓝之鼎巴陵人。崇祯十六年任旌德典史。以廉能闻。乙酉，江宁城亡，兵逃宁邑，杀掠甚惨。将及旌，鼎率民兵守邑之乌岭、新岭，得不扰，民甚德之。同上

邓镛丰城人。嘉靖中为宁国教授。笃志经学，每讲说，抉异发疑，娓娓不倦。迁汉阳令。同上

王宠融县人。嘉靖中为宣城训导，九年迁令去。复调宁国教授，狷介不苟，矜尚名节。三年，擢国子博士。祠祀。同上

马德澧字以容，平湖人。万历丁未进士，授宁郡教授。梓其父《检身教家二箴》，躬行传说，为诸生先。岁时勤课于贫窭者，捐俸给之。迁国子博士，历官刑部郎中。卒赠太常少卿。《乾隆府志》作平和人，据朱竹《明诗综·小传》改正。

曾光鲁字于鲁，莆田人。万历中进士，任宁郡教授。时知府萧良誉重光鲁文学，推官朱吾弼鲁所荐士。课士读书外，一无干请，时称峻洁。《乾隆府志》

宋名世商丘人。万历进士，任宁郡教授。刚正不阿，会督学御史熊廷弼绳士严酷，名世力争多所矜全，丰裁凛。同上

张岩字廷瞻，上虞人，举人。宣德中，为宣城教谕。每对诸生，必言朝廷命官立教之意，开陈圣学，首重孝弟。秩满，杨文敏荣荐之，迁当涂令，擢南京御史。
同上

刘焘安福人，举人。嘉靖中为宣城教谕。敦尚古道，清俭自厉。奖诱隽士，切不衰。迁推官。同上

刘延龄字双鹤，绵竹人，举人。万历中为宣城教谕。督课无寒暑，出以至诚。诸生贫者还其贽，并割俸饩之，自树尤岳岳焉，诸子成进士为显官言及宣事，辄流连不置。祠祀。同上

任伦字秉彝，监利人，进士。宣德中擢御史，以母老乞近地教职迎养，得南陵教谕。材优行廉，长于呤咏，教人先德行后文艺。学宫圮以岁俸倡修，庙宇一新。祠祀。
同上

何昌字谔卿，南海人，举人。成化末署南陵教谕，两分闱校。为人端鲠，训诸生有面督无背憎，所选多佳士。尝阴于当道白民冤，其人诣谢，拒弗受。迁建宁府判。同上

陈敏中字午寰，武进人，举人。万历中署南陵教谕，不干有司。适徐生误触邑令，为抗言直之，不受馈。学田以岁逋租，将鬻以办赋。敏中悉心规画，田留赋充。迁国子博士。同上。

姜志峻字伯升，丹阳人，贡士。崇祯中任南陵训导。见学宫毁圮，人文廖落，毅然以振作为己任。倡建明伦堂及学前两坊，又兴五经社于天香馆，每月两课，选其尤者汇梓成集。台使荐擢武义令。同上

刘恒吉水人，贡士。正统中为泾教谕。雅负经学，造士精专，一时科第多闻人。建学宫不烦有司。迁襄阳教授，历翰林检讨。祠祀。同上

陈垣字子崇，临海人，贡士。弘治中为泾教谕。文行并懋，端己范士。盛暑夜坐，必整衣冠。却岁时常仪例，不可却者储修庙学。自奉菲薄，时周窭士。迁助教，士大夫攀送数十里不忍舍。勒碑学宫。祠祀。同上

莫天淳字衷孟，华亭人，举人。崇祯中署泾教谕。弟子进谒，不问贽而问业。颇精赏鉴，有秋水寒潭之号。又疏道士湖，水向学宫，士风兴起。寻迁仙游知县，历刑部郎中。
同上

王暹字养明，吉水人。少从罗文恭游，万历初以贡士为泾训导。问学深邃，动遵古礼，绰有师范。同上

张继哲字克明，麻城人。尝受业于天台耿先生之门，万历初由贡士为泾训导。读书谈道，充然自得，为文根据理要，多士向慕。同上

刘士号石渠，靖江人，贡生。崇祯中为泾训导。善谈论，与诸士言古今忠义，慷慨淋漓。复启圣祠，建洗心亭，饬颓庑，修圮坊。迁知县，历同知，殉难死。
同上

周泗芜湖人，贡生。崇祯十六年为泾教谕，勤谨饬士。逾年城破，自缢于明伦堂侧。同上

刘守中字禺中，怀宁人，贡生。崇祯十六年为泾训导。沉毅有为，后署县篆。城破，怀印死城濠中。同上

王安福人。贡生。为邹文庄守益同志友，学有渊源。嘉靖中，任宁邑训导。建凤山书院，进诸生讨论圣学，寒暑不辍。尝辑《四礼纂要》刻行，士习一变。同上

樊缙云人，贡生。嘉靖中为宁邑训导，迁教谕。坦易和厚，尝捐俸与乡大夫袁泽重建庙学堂斋，多士得之。同上

郭宗伊文登人，贡生。嘉精中为宁邑训导。崇尚正学，日与诸生讲究圣贤奥旨，时称良师。同上

笪继良万历中为宁邑教谕。廉洁自爱，不受常仪。与邑令祁承倡明理学，振兴风教，士民翕然蒸变。同上

曾汉江西吉安人。正德十五年任旌德教谕。学问淹雅，留心掌故。辑《旌川文献录》行世。同上

夏之鼎昆山人，举人。万历四十二年任旌德教谕。严督课艺，奖优绌劣，诸生畏服。文昌阁圮，捐资创修，并建书院于阁旁，文风大振。同上

林文焯闽县人。正德间任太平教谕。端谨温良，娴习古礼，率诸生力行。同上

王佳字希贤，彭泽人，举人。嘉靖中署太平教谕。学问赅博，善讲解。尝捐俸泮池，改学朝向，雅意作人。同上


国朝

张文衡字巨，辽东人。顺治二年，由青州同知，擢徽宁兵备。时戎马充斥，莅治方严，自箴其前楹曰“戒怒省刑”。礼遇耆旧绅士，摘治豪胥，郡中股栗。迁江南按察使。
《乾隆府志》

秦宗尧字明宇，辽东义州人。顺治九年，由华州知州，擢知宁国府。性廉俭，尝质衣自给米薪蔬腐，人皆得稽其数。郡故贡黄连，非土产也，奏折直三之二。顺治十三年，诏许知府得言地方利病，宗尧同巡按御史钟有鸣交疏请改，得全免。府堂毁，躬自引责，营建不劳吏民。宾兴合校士，宗尧集乡大夫郡斋公阅一日夜，竟莫敢干以私。是岁首录者，乡举凡三人。迁蓟州道副使。同上

庄泰宏奉天人，贡生。康熙七年任宁国府知府。政简刑清，卓有丰采。纂修郡志，修建郡学。甲寅，饶贼寇警，民大恐。泰宏偕参将刘九礼协力城守，躬行镇抚，令民愿留者守，否则听出。严饬兵卒，毫不滋扰，市野安堵。同上

王国柱奉天人。康熙十八年任宁国知府。平易近人，不事鞭朴，远迩安之。在任日久，迄无废事。《解组别士民诗》有曰：“出守宣州十六秋，清风两袖去孤舟。”盖自道也。去后民思之不置。同上

许廷试号可庵，镶黄旗人，荫生。康熙四十年任宁国知府。才猷敏决，多所整理。两护布政使印。郡饥，米价腾贵。廷试檄领米谷平崇，民甚德之。后擢镇江分巡道。在任卒，郡邑民赴吊，哭者数百人。同上

佟赋伟字德览，号青士，襄平人，监生。康熙四十八年任宁国府知府。郡频，赋伟实心经理，闵雨祈晴，劝农讲约。置义冢，掩骼，捐修新稔坝，增筑桑河石坝，扩笪岳坝，溉田十数万亩，水利以溥。又饬修南邑清弋江长堤。修宣南学，请改南邑为大学。郡中诸名胜无不修举，建南楼，祀先儒于正学书院。课多士，资以膳田。自号二楼居士，时与士大夫燕集赋诗，作《二楼志纪事》诸书。摄宣篆一载，催科抚字，兼施尽善。艰去，民泣送载道不忍别。同上

宋长洲人。由岁贡援例授知县，推升同知。乾隆十二年擢任宁国府知府。清慎勤敏，所在多惠政，士民德之。莅宁七年，修郡志，兴书院，增文庙乐器，修崇圣宫，建讲堂。浚宛陵溪，捐廉建李公桥。修废举坠，造士爱民，罔遗余力。乾隆十八年泾、旌蛟发，宣南诸邑坏田庐无数，捐廉俸赈给，活者不胜计。是年以老致仕。嘉庆十一年，崇祀名宦。
《事实册》

杨应标号南城，嘉兴人，进士。顺治十八年任宁国推官。贞介绝俗，冲谈寡营，载米自给，所需蔬水而已。其接人如坐春风，一干以私，冰雪立见。省事防患，士民德之。以艰去。同上

胥琬号麓庵，潍人，进士。康熙十四年知宣城。明练多所兴革，时鱼课册散失，民苦横敛。琬钩考得旧额，详核之刊布里户，积弊以清。十五年迁兵部督捕主事。
《乾隆府志》作户部，据《题名碑》改。

翟蒙孔东莞人，举人。知宣城。性恺恻，礼士爱民，务以德化，不事鞭朴。有兄弟讼者，对之自责曰：“令不能导民礼让，致乖同气，令之咎也。”兄弟感泣自悔。宣故有螟患，蒙孔斋宿祷于神，诣田间以文禳之，患遂息。以忧去，士民祀之。《乾隆府志》。

