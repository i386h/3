<!-- { "loadSidebar": true } -->
〔宋〕舒氏玉贞字太平王庆，未嫁夫亡，在母家守志。父给田四十余亩，卒后施入宣阳观。

〔明〕朱玮妻俞氏关贞年十六，玮病危，强氏归，未婚玮卒，即夫家守节。卒年五十三。朱御妻胡氏催莲年十八，未嫁夫亡，衰往奠痛哭，偕一女婢楼居，虽至戚不接面。姑病剧，吁天羹股，乃瘳。姑卒，五丧并举，悉如礼。适邻居失火，氏结衣束带待焚。忽大风返火，氏楼独存。年六十卒，其婢安贞亦以处女终。事闻，坊旌。巡按御史骆骏立祠祀焉。王怡妻翟氏抱贞年十三，未婚夫亡，衰奔丧，遂依舅姑以终。赵善末妻王氏容贞幼养于赵，未婚夫客死。伯父欲使他适，氏曰：“侍姑终天年可也。”年三十六姑殁，又劝之，氏曰：“吾老矣！更何之。”卒以节终。查一球妻沈氏新将嫁夫死，哀泣往吊，遂留不归，孝事舅姑。姑殁，家益贫，苦节数十年卒。诸生施必韶聘妻葛氏芜湖人。韶贫未娶卒，氏诣夫家，衰经祭奠毕，仍归母家。后闻姑病，并迎至家孝养。终身缟素。年五十余终。王道升妻阮氏天长县人。未婚守节，孝事舅姑。有《贞孝传》。

〔国朝〕查良炯聘妻胡氏滁州人。幼字炯，年十七炯卒。氏以舅姑并亡，即父家守节。滁州牧旌其贞。年至九十叹曰：“吾固查氏妇也，生不同室，死当同穴。”命弟子携赀至滁，临夫墓，哀恸欲绝。居查宅又四年卒，与夫合葬于晓山岭。沈氏孩小姑八岁字张。张出亡，遍索不得。姑年二十，父母将别嫁之，姑誓不从。性淡泊，喜愠不形，动止随母。夫终不归，终身未笄。年六十九卒，葬于母家。曹氏息姑字翟，未嫁守志。年八十余卒。翟氏迎归葬之。吴氏玉姑字胡，未婚夫亡，守节养亲。年七十余卒。庠生胡聘妻周氏珂年十八亡，素服归胡，立孤龄。奉香绕室，如桂花新放。氏泣曰：“吾将死矣！”家人骇其言。氏告以生时尝有梦兆，顾龄嘱以读书孝祖母，言讫盥洗，拜姑逝。雍正年间旌。潘良燧聘妻王氏志莲年十七燧亡，父母欲更字人，氏矢志不改，纺绩赁春，自食其力。逾二年归夫家，孝养翁姑，立嗣子教之，补诸生。年五十八卒。氏工吟咏，著有《孤雁诗》。赵璇妻王氏六岁为养媳，年十四，璇不肖为父所笞，逃出。越五年，卒于外。翁姑以其年少未婚，劝他适，不从，纺绩养翁姑。年五十一卒。左天聘聘妻董氏年十七闻聘病笃，随母至夫家永诀。夫卒，立嗣奉舅姑，孝慈兼至。乾隆十六年旌。胡嘉纪妻何氏管宣城人。九岁至胡家为养媳，及笄未婚。夫于浙，久不归。舅姑父母咸劝改适，氏截发誓待。舅姑亡，哀毁骨立，抚诸侄如子。远近戚党，无不敬事。郡邑请旌，以其夫生死未定，格于例，不果题。以上《乾隆府志》胡约聘妻经氏十六未婚来夫家侍病，夫卒，遂留不去，以节终。查崇越聘妻徐德姑十八未婚越亡，氏哀请归查，舅姑以贫却之。氏曰：“此余所愿，且翁姑无子，宜往事。”归查，昼夜纺织，为翁置妾，生子。姑病六年，衣不解带。姑亡，哀毁骨立。死之夕，惟嘱与夫合葬。乾隆三十三年旌，建坊。翟鹤聘妻吴氏十七未婚守志。卒年七十。乾隆三十七年旌。汪大理聘妻胡氏年十五，闻夫讣往吊，遂留。后为继嗣训曰：“凡人福可薄，行不可薄。命可衰，志不可衰。当以孝弟忠信为本。”卒年四十六。乾隆四十年旌，建坊。朱武浩聘妻洪氏十九未婚守志，抚成继嗣。卒年七十四。乾隆四十八年旌，建坊。胡先极聘妻朱氏未婚守志，继嗣成立。乾隆五十九年旌，入祠。现年八十一。朱安桂妻汪氏少为养媳，十六未婚守志，以侄为嗣，教养兼尽。嘉庆七年，成进士，入词馆，具牒礼部，得旌。现六十三。胡先何聘妻赵氏懋芳十五奔丧守志，以族子世漾为嗣，娶媳朱氏，生孙世漾又亡。两世一孤，姑媳共抚。赵现年五十七，嘉庆九年旌。查思绎妻邵氏五岁为养媳，十四未婚绎卒。氏矢志自守，事舅姑。姑卒，事继姑如前姑。抚侄为嗣，生二孙。嘉庆十年旌，建坊。文三聘妻包氏幼颖悟，有文名，不幸痘殁。氏未婚守贞，卒年九十三。王尚保聘妻陈氏长媛十八未婚夫故，继子令寿为嗣。食贫苦志，嗣子又亡。媳胡氏同居，苦节抚孙重九成立。卒年七十五。庠生汪元霁聘妻王氏十六未婚守志。卒年三十六。包桃臣聘妻董氏十八闻夫讣，觅死者再，以救免。越数日绐其母曰：“儿谒舅姑祭夫墓，然后唯母命。”母怜而许之，既至，挥舆夫令去，曰：“吾为包家妇矣。”请于族，立伯子为嗣。食贫矢志，凡二十年。学宪汪旌以“萎蕤保节”匾额。卒年三十八。包臣妻查氏臣染奇疴，形日缩，不能步履。父母欲另嫁之，氏曰：“包郎虽残疾，固儿夫也。”坚不从，遂归于包。既至，朝夕扶持，越十载，臣死。氏为立嗣，辛勤抚养。卒年六十七。将卒之夕，告其妯娌曰：“吾犹处子也。”学宪秦旌曰“誓井清标”。洪天塔聘妻胡氏翠兰年十七塔卒于楚。榇归，告父母往吊。抚棺长恸，誓于偕亡。姑怜其少，使之归，誓不去，立嗣奉姑以守。现年五十六。洪天福聘妻朱氏高莲十三未婚守志，以伯子有为嗣。现年八十。洪吉昀聘胡氏乌芳十四未婚守志。现年五十二。洪吉昌聘妻胡氏岩芳十八未婚守志，以伯子芝祥为嗣。现年六十一。胡元祚妻章氏十岁为养媳，十六未婚守志。现年五十三。萧欢聘妻王氏赛欢客死，氏年十四守志，继族子奉祀。现年五十三。许添超聘妻王氏未婚守志。卒年八十四。学宪戴以“志贞节烈”旌。朱安炉聘妻胡氏志英十五炉疾，其母病瞽，遂迎氏归。侍汤药未逾月，炉卒，乃以族子为嗣，永不归宁。现年五十四。许仁挺聘妻马氏十七闻讣奔丧，依姑守贞，继立承祧。学宪戴旌曰“志贞节烈”。现年五十九。翟永越聘妻程氏十九未婚奔讣，继嗣承祧。家贫岁歉，姑舅劝觅生路，氏坚勿从。现年五十九。学宪旌曰“璞玉浑金”王立聘妻查氏十七未婚守志。现年五十八。朱尔庄聘妻胡氏累香未婚守节。现年五十。汪庆楠聘妻万氏幼为养媳，未婚矢志。现年五十八。汪书聘妻王氏十七未婚矢志。现年七十。学宪周给“女贞淑德”匾。曹代昌聘妻左氏志姑十八未婚守志，抚犹子席珍成立。现年四十八。汪德禧聘妻吴氏未婚守志。现年五十六。王仲锡聘妻翟氏未婚夫死，依孀姑以守。现年四十二。以上贞女据《新县志》增

烈女
〔明〕丁氏滔之女未婚遭夫不肖，转鬻豪家，自刭死。胡氏耀清字洪氏子，年十六未嫁，偕家人避岳山中，遇贼逼之，投塘死。〔国朝〕吴之瑞聘妻倪氏年十六未嫁，瑞患痘症甚危。舅姑欲迎归，父母不许，氏泣请往，侍汤药七昼夜，瑞死。父母舅姑咸劝改适，誓不从。会有萧氏子，强求之。氏觉欲自杀，家人防之密，窃投厕中死。查德泽聘妻余氏桠姑铜陵人。母病数年，氏服劳奉养不懈，年二十未嫁。闻夫故，易服哭，欲诣夫家。叔父见其坚决，告其翁，翁不许。氏宅旁有塘，时值冱寒，夜出以石击破坚冰，投水死。乾隆十七年旌。以上《乾隆府志》

〔明〕孙学贤聘妻董鼎姑十四岁闻夫讣，触石服毒均不得死，绝粒七日卒。

〔国朝〕朱宁德妻俞氏七岁养于朱，十八未婚夫客死光州。讣至，哭奠毕，自缢。族人哀之，为立嗣。乾隆五十三年旌，建坊。朱廷惺妻汪叶姑亲迎日，夫暴卒。姑闻讣，饿十一日死。沈金桂监生胡先精婢，雇工程运贪其色，夜潜女室，持刀逼奸，不从杀之，随自刎。事闻，旌曰“贞烈捐躯”，建坊墓前，时乾隆五十二年。以上烈女据《新县志》增

烈妇
〔唐〕洪胜可妻梅氏五娘夫死黄巢乱，贼逼梅，誓死不从，引刀自刺死，心香数日不断。泾人祠祀，号香心五娘。《江南通志》。

〔宋〕李廷美妻汪氏闺贞年十七，嫁数月夫亡，依父母居。父母将夺其志，夜潜入山，投崖死。衣带中有片纸曰：从一而终，誓不再蘸，一死全节，亲恩足报。遂葬于坑侧，今名女儿坑。

〔元〕姚钟妻裴氏红巾过泾，夫妇避乱，并投河死。

〔明〕童宽妾章氏宽为万载令，卒官。氏年二十余，扶榇归。将抵泾，嫡迎丧至，悉取行装付之，束发易衣，伺舁棺起，即投河死。《江南通志》。章世安妻文氏萱清年十八归章，甫七日，夫病瘫，文吁天求代。及殁，父讽改志，文栉沐衣衰，自经卒。隆庆中旌表，复役二丁。吴当道妻潘氏硕贞家贫，孝事舅姑逾七年。夫殁，翁姑欲更其志。乃潜回母家，与新寡弟妇吴氏同居矢志。已伯父与舅约，强逼之。氏治鸡黍祭夫，经死侧。胡世彩妻程氏和兰年二十，彩客死河南。程痛不欲生，属夫兄往迎榇，曰：“得合殡，死无恨。”寻三年不归，遂悲痛饮鸩死。吴倍妻翟氏正值归宁，闻夫得暴疾，即虑不起，因挟刃与母诀而往，及门，闻夫丧，遂刺喉死。四川崇庆卫经历郑继元妻萧氏继元被兵，萧同时自刃。徐瑾妻王氏葆秀年十六归徐，未半月，夫患痘殁，王啮指自誓。有夫兄谋夺其志，遂自刎。董电妻翟氏年二十二夫死，葬毕求殉。寡姑防护之，乃强活慰姑，俄自经。郑汝荐继妻赵氏遇兵不屈死，汝荐自有传。庠生赵鹤妻汤氏宣城祭酒宾尹女。鹤毙于兵，氏触阶死。童耀妻唐氏德清年二十二，贼杀其夫。唐绐令焚之，即投烈焰中死。庠生郑瑶鼎妻沈氏楚英为兵所获，奋身触石死。又有一妇为兵所执，挟于马上，奋身触墙碎身死。嘉定州知州朱仪妻胡氏仪死张献忠之难，将死，胡请先死，以簪刺喉绝。赵汝淳妻胡氏顺清城破夫妇俱执，夫自刎，胡负子奔赴水中死。查斌妻汪氏夫妇并为乱兵所执，汪绐兵纵夫，即跃入水死。沈恩妻曹氏英入山避贼被执，大骂。贼断其手，践蹈其胸死。庠生赵庭妻叶氏年二十五夫病，两股和药进，无效，死。绝水浆，日夜号恸，喷血卒。

