<!-- { "loadSidebar": true } -->
王选开皇中为宣州刺史，始营州之西北冈阜为城，创桥宛溪，往来便之。《旧图经》

周超大业中任宣州刺史，朱粲寇掠州郡，超以州兵击败之，州以无事。祠祀。
《明弘治名宦题名碑》


唐

裴耀卿字焕之，绛州人。开元中，由济州刺史徙宣州。日率所管县父老行礼奏乐，歌《白华》、《由庚》等篇，明孝子养亲万物遂性之义，闻者感泣。又以雅声久绝，请太常笙竽琴瑟，令州造习，准令式行礼，以励风俗。时称良吏。
采《唐书》本传及《南畿志》合纂

班景倩卫州汲人。开元中，为宣州刺史兼江南西道采访使，有风力。为使逾年，黜免赃吏以百计。入为大理少卿，终国子祭酒，以儒名家。采《唐书》倪若水、班宏二传及《明一统志》合纂

竹承构开元中为宣州刺史，继班景倩，时号“班竹”。其为政务，戢奸宄，黜贪黩，境内以清。《南畿志》

裴复开元中为宣州刺史，政务大体，不事烦苛，称良吏焉。《南畿志》

崔衍字著，安平人。第明经。历宣歙观察使。俭约畏法，室无妾媵，禄稍周于亲族。宣旧供金锡凡十八品，皆倍值市他州，民匮，多逃去。衍至，蠲革之。居十年，节啬用度，府库充。及卒，贫不能蒇丧，表诸朝，赙帛三百段，米粟称之。路应为观察使，以衍有惠政在民，言状，元和元年诏书褒美，官一子。谥曰懿。《唐书》本传


穆赞字相明，怀州河间人。历御史中丞。裴延龄属吏受赇，具狱，欲曲贷吏，赞执不可。贬饶州别驾，久之拜州刺史。宪宗立，擢宣歙池观察使。先是刘赞刺宣，竭州藏进奉结主恩。崔衍代之，大有储积。及赞代，以钱四十万缗假民输赋，故岁旱人不流逋。祠祀。
采《唐书·本传》及《崔衍传》合纂

卢坦字保衡，洛阳人。元和中，拜宣歙观察使。时江淮旱，谷涌贵，或请抑其价，坦曰：“所部地狭，谷米他州，若值贱，谷不至矣，不如任之。”已而商以米坌至，乃多贷兵食出诸市，估遂平。祠祀。《唐书》本传

路应字从众，平阳人。冀国公嗣恭子用大臣子，擢侍御史著作郎，历宣歙观察使，进封襄阳郡王。至则出廪米下其估半以廪饿人。蜀辟诛行军千百五人于蜀，李将反，以间置乡兵万二千人。反命将期以卒救常、湖，坐牢江东心。以败缚，作响山亭，营军于左右。权德舆善之，其说于响山石。居五年以疾去，检其仓得石者五十万余，府得钱千者八十万。应之为州，逢水旱喜贱出与人，岁稔以其得收，常有赢利。故人不病饥而官府畜积。
韩昌黎《路公神道碑》

沈传师字子言，苏州吴人。登制科，历江西观察使，徙宣州。传师于吏治明，吏不敢罔。慎重刑法，每断狱，召幕府平处轻重，尽合乃论决。常择邸吏，尹伦迟鲁不及事，官属屡白易之。传师曰：“始吾出长安，戒伦曰：‘可缺事，不可多事。’伦如是足矣。”故所至以廉靖称。性夷粹，无竞更，二镇无书贿入权家。其僚佐李景让、萧、杜牧并极时选。《唐书·杜既济传》

王质字华卿，通五世孙。开成中，由河南尹徙宣歙观察使。清白畏慎，为政必先究风俗，在郡有惠爱。奏聘署幕府者，若河东裴夷直、天水赵哲、陇西李行方、梁国刘皆一时选云。《唐书》本传

崔字廷玉，平阳人。会昌中为宣歙观察使。辟学养士，通商惠民，州人安之。《乾隆府志》

按：名附于其父传尾，略无事迹。其为观察使略见于《王龟传》。惟《嘉靖志》载武平一《宣州东门颂》云：“禁令施恩化溢，建城市平街术”，附纪于末。再，龟系武宗时人，则不应在开元末，今改正。

裴休字公美，济源人。擢进士贤良方正异等。大中戊辰，刺宣州、兼充团练观察处置等使。休不为察，所治吏畏信。《唐书》本传

王凝字成庶。举明经，历礼部侍郎，由河南尹迁宣歙池观察使。王仙芝党屠建德，凝遣牙将孟琢助池守。贼益兵来攻，实欲袭南陵。凝遣樊俦以舟师扼青阳，俦违令，轻与贼战，不胜，凝斩以徇。诸将闻，皆股，以死拒贼，贼不能进。时江南环境为盗区，凝以强弩据采石，张疑帜，遣别将马颖解和州围。明年，贼大至，都将王涓自永阳赴敌，凝谓贼乘胜而骄，可持重待之，慎毋战。涓意锐，日趋四舍，至南陵，未食即阵，死焉。监军收余卒，还走城，沮挠无去意，卒又恣横不能禁。凝让之，监军词屈，趣亲吏夺民马。凝望见，麾左右捕杀之，由是不敢留。然益储蓄缮完以备贼，贼至不能加。会大星陨寝庭，术家言“宜上疾不视事以厌胜。”凝曰：“东南，国用所出，而宣为大府，吾规脱祸可矣，顾一方何赖哉？誓与城相存亡。”贼解去。卒，赠吏部尚书，谥曰贞。幕属司空图有《王公宣城遗事记》。祠祀。《唐书》本传

张邈为郡司功参军。开元以来良吏邈居其一，有寒松贞玉之操。
《陈简甫记》

张路斯颍上人。年十六中明经第。景龙中为宣城令，以才能称。在官垦土田，通水利，至今城北有张路斯田。《南畿志》 《大清一统志》同

柳镇宗元父。天宝中以事母弃太常博士，求为宣城令，政教大行，吏人立石颂德。徙阌乡，考绩咸最，拜侍御史，号为刚直。祠祀。据《明王一统志》及《昌黎集》、《柳宗元墓志铭》合纂

崔陵字德长，甫从子。大历中由东阳簿迁南陵令，性介洁，疾恶如雠。先是民私屠牛铸钱，贼杀吏卒，莫可禁止。陵严约束，有犯必刑，盗遂解散。吏籍民田，粮失实，赋多逋。陵召诸父老言状，悉核得之，积逋以完。观察使崔衍异其才，当去复留者七载。歙州缺刺史，府中宾佐并请行摄，衍惟遣陵。祠祀。《大清一统志》《乾隆府志》同

范传真字西老，顺阳人。宁国令。元和四年摄南陵，因废陂置为石堰三百步，水所及者六十里。《唐书·地理志》、韦《大农陂记》、《嘉靖志》合纂

李孝天宝中，由太平长徙泾县令。温恭清简，令行化远，二邑民怀之。迁宣州长史，卒葬于泾，子孙家焉。广德初，盗起，连陷城邑。李公之闾独完，乃郡盗不忍相犯，反与相保而存之。招讨使袁异而奏闻，诏赠宣州刺史。《唐书》本传


裴太和元年为泾令。刚直慈惠，民怀其德。修湖山桓公庙，韦焕记。祠祀。
《乾隆府志》。

韦焕有文学。初为泾尉，后迁令。保爱黎庶。一邑化之。同裴俱肖像于灵慧庙祀之。同上


南唐

林仁肇建阳人。由神武统军为宣州刺史兼宁国军节度使。始辟新城，临据溪山，得形势之便，濠堑橹楼一时皆具。祠祀。《乾隆府志》

张易字简能，元城人，以宣歙招讨使判宣州。前刺史方筑城役徒数万，易悉罢之曰：“自守者弱，远图者强，何以城为？”吴越闻之，慑伏不敢动。《十国春秋》


宋

贾黄中字娲民，南皮人。开宝元年知宣州，岁饥，民多为盗。黄中出己俸造粥糜，赖全活者以千数。仍立弭盗法，盗悉解去。迁礼部员外郎。《宋史·本传》


彭思永吉州人，初为侍御史，皇时以言改司封员外郎、知宣州。时州政废弛，岁复大。思永修纪纲，抚凋瘵，苏流逋。奏课为诸郡最。《乾隆府志》

按：《宋史》：思永字季长，庐陵人，侍御史。皇祀明堂前一日，传百姓皆进一秩。时张尧佐觊执政，王守忠求旄节。思永抗疏言之，帝怒，转司封员外郎，为湖北转运使，不言知宣州。今姑仍旧志。

刘安节字原成，温州人。元丰二年进士。初从程颐游，与弟安石齐名。由右史出知宣州，谨程式，不事刑威，遇下有礼，人咸乐为用。猾胥至相戒曰：“神可欺，公不可欺。”州大水，民疫，乃亲给医药，活人以万计。以劳卒官，州人痛慕焉。采《名宦题名》及《乾隆府志》合纂

李光字泰发，上虞人。建炎三年知宣州。光以宣密迩行都，缮城，聚粮，建义仓。集六邑民兵，保伍相比，选择健武万余，统以土豪，号“精检军”。栅险要二十三所，严紧守戍，厘守分地为十，外巡内守，昼各自便，后遇有警，迄赖以济。时范琼军过，光开门延劳三日，去无敢哗者。事闻，进直龙图阁，安抚营内，许便宜从事。金人夺马家渡。统制王燮、王岷素不相能，至是拥溃兵城外索斗。光亲至其营谕以先国家后私雠，感悟解去。繁昌有水军叛，遣兵迎击，出其不意破之。进右文殿修撰。溃将邵青拥数百艘剽邻邑，光招谕之，遗米二千斛。青喜，悉无所犯。剧盗戚方攻城，光射书遗其副将，言“戚方穷寇，天诛必加，汝为将家子，何至附贼。”二人相疑，攻少缓，会救至，贼溃遁去。贼方攻城时，光置匕首于枕中，约家人曰：“若使人取匕首，我必死。汝曹宜自为计，毋落贼手。”事平，除徽猷阁待制、知临安，历官参知政事。忤秦桧，琼州安置。桧死，量移彬州，卒。孝宗复资政殿学士，谥庄简。
宏简录本传

张果四川人。绍兴二十二年知宣州。夜梦人告曰：“我陵山土地也，明日有大水浸没城郭，公可抵横涧，遇老人丐免。”果急抱民籍至涧，有老人横笛乘牛来，水暴至。垦告弗答，至再，乃问何由知，具白以梦。老人曰：“吾奉上帝命，不敢违。”果抱籍入水死，城得不没。未几，册载一靴浮至城北铁冶里。郡人求公尸礼葬，立祠城北，嗣建大庙，城中祀事弗替。
《大清一统志》、《乾隆府志》

任古定陶人。绍兴辛巳，以御史直龙图阁，出守宁国。时敌众四起，古坚筑城垒，修饬戎器，敌闻有备去。后赴行在，民数千伏阙丐留，弗许。《乾隆府志》。

赵恺乾道七年，以庆王判宁国，进封魏王，置长史司马。长史上言，欲与司马分治，俾王受成。恺奏曰：“臣被命判府，今专委长史司马，是处臣无用之地，况一郡置三判官，吏民纷竞，徒见其扰。长史司马宜主钱谷、讼牒，俾拟呈臣依而判之，庶上下安，事益易治。”又请增士人贡额。朝廷悉从焉。恺究心民事，尝筑圩堤之溃圮者。帝手诏嘉奖。淳熙初徙判明州。《宋史·宗室传》

李椿字寿翁，永平人。以父泽补迪功郎，历官至宁国节度使推官。治豪民伪券，还陈氏田，吏才精强，人称之。后除集英殿修撰、知宁国府。进敷文阁直学士，致仕。《宋史》本传

按：《椿传》无令宁国事。《乾隆府志》分列府县表中，《名宦》传又列之。推官一人三列，殊觉紊乱，表中又增一年字，今改正。

张忠恕字行父，右仆射浚之孙。嘉定五年，由知湖州，迁司农丞、知宁国府。夏旱，请于朝，得赐僧牒五十，米十万七千余石。常平使者欲均济，勿劝粜。忠恕虑后不继，遂核户口、计岁月，严戒诸邑谕大家发盖藏（原缺）。所见寝异，以言去，主管冲观，起知鄂州。《宋史》本传

