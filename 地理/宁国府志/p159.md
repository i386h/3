<!-- { "loadSidebar": true } -->
邵重妻盛氏夫亡，邻媪以家贫劝改适。盛啮一指示之。一夕盗执其姑，亟以身卫，刃伤左臂仆地，右臂仍拥姑，盗为感动去。同上
王家上妻俞氏年二十四夫亡，姑年八十三。俞与同寝处，一夕盗劫邻家，势将及。俞肩负老姑，手携幼子以避，盗退。复于村外麻坞负姑归。同上
王日渤妻李氏年十五归王，力修妇道，事姑胡尤谨居恒，奉养必诚必悫。侍疾汤药必尝而后进，寝餐俱废，凡五阅月。迨医谓不可为，李涕泣彷徨，伏地吁天，糜股疗之，复愈。人咸谓诚孝所感。

泾县

〔明〕洪武时俞归女保奴悯父无子，矢志不字，孝养尽诚。抚所继弟成立。父殁，丧葬备礼，遂独居一楼，四十余年不下。俞大灏、俞肇琳有诗纪其事。据新县志增
贺大震妻王氏家贫，鬻奁资、勤女红以养舅姑。姑偏爱幼子，每虐氏，且诬氏魇魅挞震。震问魇魅状，氏曰无之。母命震挞氏，诘问终岁不得状。母益怒，逼使改嫁，夫不得已遣归者十年。氏针黹自给，绝无怨尤。每腊尽，必具袜履致舅姑与夫并及夫弟。姑颇悔，命震迎归，氏拜姑膝前请罪。寻姑病笃，氏割股为羹以进。姑觉之，手摩其创堕泪曰：“我错!我错!”嘱身后共保全孝妇，夫弟亦感泣，震为夫妇如初。《乾隆府志》
赵必忭妻王氏忭英年十七适忭，生子良际。十九夫病笃，丁宁虑其改适。氏剪发与誓，夫乃握发而绝。其姑由再醮来，本非忭母，逼其再适。初刻督其纺织，继窘缩其衣食，呵骂鞭挞，日夕相寻。一日挞至数百，复啮断其一指，血流晕仆。父偕族众来谇姑，氏曰：“妇当顺，姑特逼醮，难从耳!既拂姑意，受责何怨。”自是姑愈毒，氏愈恭。姑寻患疯，卧床十余年，氏侍汤药无间。姑死，或谓之曰：“尔今得安矣。”氏曰：“吾所不死，正为上奉舅姑，下抚孤儿耳，岂忍幸姑死以求安?”久之，为子娶妇，生孙五保，年五十一卒。子又亡，五保贫苦，不知所终。据新县志增
包一贤妻翟氏珊清年二十一寡。股疗姑疾，抚孤成立。卒年六十一。乾隆八年旌。同上
李照妻王氏芳照代兄运粮为旌丁所诬下狱，氏勤女红奉养两姑，朝夕曲慰，阅十六年无间。夫后释归病，割股疗之而愈。同上
庠生王益妻业秀舅老病目，后姑殷亦病目。氏手进饮食衣服二十余年，不少懈。邑令旌之。同上
查维妻苏氏姑病，医药不救，氏股几殆。姑旋病瘫，二十年饮食栉沐，仗氏扶侍，罔间昼夜。姑后连称孝妇而绝。同上
监生洪文耀妻汪氏继姑老疾，卧床数载，氏奉汤药除垢秽无厌倦色。姑殁，以哀瘁卒，年六十一。同上
郑名琳妻胡氏孝养舅姑十八载，人无闲言。同上
洪士楷妻胡氏楷秀楷行贾不归。翁病剧，姑叹曰：“有儿割股庶可，今无耗，恐死矣!”氏闻割股和药进，病果愈。卒年六十五。同上
潘桐林妻凤氏赛枝先曾割股愈姑疾。后数十年姑病复发，氏亦有年，又股进。姑觉而问之，隐不言，姑终以哀死。同上
王锡贵妻吴氏夫因溺成疾，氏代子职谨甚。姑病，股得痊。学使周题额旌之。现年八十一。同上
朱宁藩妻胡氏事两代翁，故有疾，未尝解带。翁姑俱臻上青，氏亦年老，甘旨汤药必手进之。历五十载，一门百口，内外无闲言。学使戴题额旌之。同上
监生吴士杰妻卫氏高英士杰贾江宁。姑病疫，医药不救，氏焚香祝天，割股和糜进，得痊。同上

宁国县

〔宋〕郑巍挺妻刘氏姑性严，刘能得其欢心。姑病九载，侍汤药衣不解带，晨兴必露祷于天，乞延姑算。比卒，脱簪珥营葬，蔬食三年。后以夫贵，累封恭人。《乾隆府志》

〔明〕包吉祥妻胡氏银贞奉姑孝，姑未食不敢食。姑病，侍医药旬月不解衣。比殁，哀恸不胜，久后言及，必泣下。邑令范镐旌之。同上
胡宗彦妻汪氏彦死，守节。以父应宫贫，迎养之。宫遘重疾，割股以进，得瘥。人称节孝。同上

〔国朝〕吴士伦妻周氏十六岁归吴。值姑病，露祷割股和药进，病乃愈。二十七岁夫故，事羸姑，抚二子，孝慈兼至。据《事实册》增
增生洪克堂继妻冯氏歙县人，父故无棺，氏年十五，愿卖身殡父，遂归洪为继室。克堂殁，守节三十年，现年六十。同上

旌德县

〔明〕管春浚妻江氏妆容年十四，割股愈母病。既归管，会姑病，又割股疗之。《乾隆府志》
姚希俊妻江氏翁姚摈，安庆仓官，在任病笃，氏割股啖之，寻愈。抚按交奖。同上
宋氏年甫十三，母病，羹股进，未愈。祷以身代，久之母痊。归方门，以贤妇称。同上
庠生江有燮妻芮氏母、姑先后病剧，皆割股啖之而痊。及夫病，吁天请代，亦良已。家贫，纺绩以佐夫读，年三十卒，人贤而哀之。据《县志》增
郭起锟妻宋氏年十三母病，股。及归郭，复割股疗姑疾。夫病，又之，股肉几尽。二十五夫亡，抚孤三十载，邻里怜且敬之。同上
江之锺妻吕氏球贞年二十夫亡，抚遗腹子以守。舅老病噎，焚香祝天，割股以进，舅疾竟愈。同上

〔国朝〕张文珏妻郭氏珏兰少司空建邦女孙，适张二岁珏病，割股疗之，不起，自以无子，决从死。而珏故尝私婢有娠，婢遣后产而男乃赎还，哺之。当侍舅疾，右股，父疾，左股，舅与父相继逝。未几姑病，自念三割股而不效，乃吁天而割之，仍不救。哀瘁欲绝，闻者为之流涕。卒年四十四。子守统夫妇事郭亦孝。方应台为立传。《乾隆府志》
张尚谦妻姚氏翁患噎，谦欲割股和药。氏曰：“君体羸，请代割。”割以进，良效。年二十七谦亡，三孤皆幼，苦守五十七年。
庠生刘杰妻方氏少寡，抚孤以守。舅先殁，事继姑孝。贼入室劫姑，氏急救被创，姑赖以免。值蛟水暴发，独免漂没。后邻火延烧及屋梁而熄。人咸异之。雍正十三年旌。同上
庠生姚继韬妻张氏年二十四夫病，割股不效。后翁姑疾，又皆割股。乾隆七年旌。同上
汪振芳妻江氏姑病，夫割股和药，痛不支。氏觉，割臂以进，病旋愈。年二十六夫故，事翁抚孤。卒年六十四。据《县志》增
江日旭妻吕氏年二十五夫亡，子方襁褓。姑病剧，祷天割股和药进，病旋瘳。迨姑殁，哀毁尽礼。卒年八十四。同上
宋再廉妻方氏曾割股疗姑疾。年二十一夫病，割之不效。事姑尽礼。卒年六十九。同上
吕光妻江氏年十九夫亡。姑病，割股疗治。卒年六十二。同上
王一峦妻汪氏姑病，亟默祷灶神，割肝以进，姑疾遂愈。后夫病，复两股疗救，亦愈。同上
庠生叶芳春妻杨氏姑病，祷神割股，竭力调护，姑赖以痊。同上
朱守贤妻汤氏父疾，割股啖之而愈。及嫁，夫贫服贾，病姑坐卧转侧，动必需人。氏日夕扶持，二十年无倦色。偶患乳痈几殆，梦神告曰：“怜尔孝，为延五春。”果瘳。同上
高兴揆妻胡氏嫁半载，而夫行贾四十年，音问继绝。氏卖妆奁，易木棉麻，夙夜织作，以供老翁。翁卒，殡葬如礼，并葬五世悬棺，人称贤孝。同上
管嘉杰妻方氏年十六母病，割股疗之愈。嫁后姑病，复割股，亦愈。伯叔五房食指浩繁，家计日窘，氏一身综理数十年，无难色，亦无闲言。同上
戴一乐妻刘氏年二十八夫亡，纺绩养舅姑。姑病，割股和羹进，遂瘳。邑令邱淑文题“孝烈流芳”额旌之。卒年九十。据《事实册》增
刘体妻鲍氏年二十七夫亡。姑病疯，坐卧需人，氏扶侍十余年，不稍懈。姑旋发背疽，氏口吮之，出脓数升而愈。五十一岁卒。邻火延烧，及殡室而灭。人咸见有物呵护云。同上
舒荣妻汪氏姑病，祷天愿代。复割股啖之，遂瘳。学使以“清孝维风”旌之。同上
赵良苑妻吕氏姑病，典质妆资，医治罔效，乃割臂和药进，竟痊。同上
朱家潜妻赵氏姑病，氏割臂疗之。姑现年七十一，氏年三十八。同上
刘茂点妻方氏夫觅食京师。姑病危笃，割股啖之而愈。氏现年五十八。同上

太平县

〔南唐〕聂氏太平乡民女。父早殁，与母居。一日随母入山采薪，母为虎攫去，蹲踞方食，聂持柴刀，自虎后，跃登其背，用手按头，连割其项。同樵见者，呼噪助斫之。虎奋掷不得脱，自囤死。聂拾归，告乡里，共收母尸。时年十三岁也，众咸异之。据《十国春秋》增

〔明〕徐仅妻王氏归四月，仅卒。姑病，割股以进，翁病，祈神请代。翁姑继亡，伯氏谋夺其志，遂自刎。《乾隆府志》
叶尚亨妻刘氏尝羹股疗姑。亨以邑掾赴燕死，讣至欲殉，家人防之，密乃婉词告姑曰：“同死，儿志也。今待丧归，惟誓守耳。”遂弛防，忽投缳死。同上

〔国朝〕曹良务妻孙氏幼割股救父。长适曹，二十五而寡，抚孤成立。同上
王寿妻查氏姑病割股，吁天求代。年二十四夫死，遂缢。同上
杜攀桂妻宁氏年二十寡，无子，独养姑二十六年。姑殁葬毕，即于是夜沐浴投缳死。同上
盛文茵妻查氏年二十二夫故，忍死事姑。姑殁，遂绝食死。据《事实册》增

卷二十九·人物志文苑◇宁国府志卷二十九人物志

文苑

宣城县

〔唐〕刘太冲博洽工诗，与弟太真齐名。天宝中举乙科，颜真卿守平原，辟从事。划策拒安禄山。寻真卿掌吏部署，冲、高等归宣城，为文送之，谓才不偶命而德无其邻。所著诗俱亡逸，惟存《寄业师》一篇，见《宛雅》。《康熙志》
刘太真宣州人，善属文。师兰陵萧颖士，举高第进士，淮南陈少游表为书记。尝以少游拟桓文，为义士所訾。兴元初，为河东宣尉赈给使，累迁刑部侍郎。德宗以天下平，贞元四年九月，诏群臣宴曲江，自为诗，敕宰相择文人赓和。李泌等请群臣皆和，帝自第之，以太真、李纾等为上。迁礼部掌贡士，多取大臣贵近子弟，坐贬信州刺史卒。《新唐书·本传》《康熙志》
王炎工诗歌，与李白齐名。尝游蜀，白为《剑阁赋》赠之，因以中戒。他日白道溧水，炎已卒，又哭以诗云：“王公希世宝，弃世一何早。”《乾隆志》
顾蒙宛陵人。博览经史，慕燕许刀尺亦一时之杰，余力深究内典。由是屡为浮图碑，仿欧阳，率更笔法，酷似前人。庚子乱后，萍梗江浙间。无何，有美姬为润帅周宝奄有，蒙不能他去，而受其豢养，由此名价减薄。甲辰淮浙荒乱，避地至广州，人不能知。困于旅食，以至书《千字文》授于聋俗以换斗筲之资。未几，遘疾而终。蒙颇穷易象，著《大顺图》三卷。《摭言》按：顾蒙《旧志》无传，唐说部中往往见之。《摭言》称韦庄请追赠不及第人，蒙与焉。其推重于时名流，固非偶然。今据《摭言》原文补入。

