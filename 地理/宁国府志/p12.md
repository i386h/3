<!-- { "loadSidebar": true } -->

郑气字浩然，北直静海人，进士。正德中知泾。坦易明敏，吏不敢欺。凡事存大体，不苛细。擢御史。祠祀。同上

胡永成字思贞，安福人，进士。嘉靖中知泾。敏断有为，崇奖俊，又科第得人为盛，士归其功。清里籍，祛蠹弊，积粟万余石，岁赖以赈给。祠祀。
同上

陈守仁号我山，德化人，举人。嘉靖中知泾。有清操，敦尚风教，著《谕民集训》，申述古礼。以艰去。赙赆皆不受，鬻衣以行。民颂之曰：“前有贾郑，后有胡陈。”《江南通志》

钟纽号东岑，永丰人，举人。嘉靖中知泾，政崇宽简，大署“节爱”二字于堂。尝捐俸路十里，造下坊渡浮桥。其清苦始终如一。以调去。《乾隆府志》

刘世亨字以进，临川人，进士。嘉靖四十五年知泾。勤化导，严法纪，省费均徭，置田养士，以优异征。去之日，邑无少长皆儿啼送之，至采石犹数千人。其语在《采石泣别碑》中。邑人思之，为立祠，并祀名宦。同上

李日文号穆吾，金溪人，进士。万历中知泾。严明方正，尝履亩核田，役赋均平。重建明伦堂，移芜湖兑仓，置郡城公署皆捐俸为之。约己裕民，不事表暴。在任八载，迁工部主事。祠祀。同上

张尧文字复吾，新淦人，进士。万历中知泾。简易宽和，而发摘如神，雅尚理学，复水西书院祀田。岁连，设法赈贷，全活不下万家。迁南京兵部主事。同上

陈大绶号赤石，浮梁人，进士。万历中知泾。清正不阿，民用宁辑。其所拔士相继取巍科。迁南京兵部主事。祠祀。同上

何廷魁字汝谦，山西威远卫人。万历二十九年进士，授泾县知县，调宁晋，历官卫辉、河南、黎平知府，迁副使，分巡辽阳。辽阳破，怀印率二妾投井死。赠大理卿，谥忠愍。《明史》本传

李邦华字孟，吉水人，进士。万历中知泾。天性忠孝，负经济才，为政严明廉静。尝以母虐茕独，母畏高明揭诸厅事。救荒赈乏，清惠著称。六年擢御史，累官左都御史。李贼犯阙，抗节死之。

按：《乾隆府志》孟作懋明，据《明史》本传改正。传称“知泾有异政，行取，拟授御史。值党论起，群起目为东林。越二年而后拜命。”

高承埏号寓公，秀水人，进士。崇祯中历迁安宝坻令，有异政军功，玺书褒美。调泾，端毅有威望，定践更，均邮递，革耗羡，拒馈遗。讲学造士，讼简民安。泾人歌曰：“琴溪水清且芬，山阜青入云，谁其比高使君?”寻擢工部主事，民又歌曰：“眄公车来何暮，计公程去何驶，公内召我何之，急攀辕见上司，上司扬言不可止，入都门见天子。”祀集贤祠。采《江南通志》及《明诗综》合纂

尹民兴字宣子，嘉鱼人，崇祯初进士，历知宁国、泾二县。除奸厘蠹，有神明称。行取入都，为陈启新所讦，谪福建按察使检校。十五年，召为职方主事，擢郎中。周延儒出督师，命从军赞画。延儒被谴下吏，久之始释归，流寓泾县。南京失，与诸生赵初浣等据城拒守。城破，走免。唐王以为御史，事败，归，卒于家。《明史》本传
王普洪武初知宁邑。遭兵燹，官署荡毁。普为营缮，规画有方，饬举法度，民获安业。祠祀。《乾隆府志》

张居敬继王普任。补所未备，一时民并称之。祠祀。同上


闻人字德夫，余姚人，进士。成化中知宁邑。勤抚字，治邑如治家，视事三年，境内清理。祠祀。同上

王廷相字子衡，仪封人。弘治中进士，博雅知名。正德中，以御史谪知宁国县。器度宏阔，以文学饰吏治，期月间百废具举。事关民隐，必力为之。宁邑人材希阔，赖其训迪乃蒸蒸焉。仕至左都御史、兵部尚书，加太子太保。谥肃敏。

按：《明史》本传，廷相凡两谪官，一亳州判官，量移高淳知县；一赣榆丞。而朱竹《明诗综·小传》，廷相以监察御史，巡按陕西为镇守，廖銮诬奏下狱，谪赣榆丞，稍迁宁国同知，皆不载谪宁国县事。《江南通志》又作由庶吉士谪任。应附记。

王庚字文祥，滦州人，进士。嘉靖中知宁邑。正直坦易，有讼必从容譬解，使自款
服，尤善折疑狱。征为给事中。《乾隆府志》

陶允明会稽人，举人。万历中知宁邑。刚柔相济，勤劳抚字，修起芜废，境内晏然。《乾隆府志》。

水卿谟鄞县人，进士。万历中知宁邑。严明果断，吏治肃然，民德之。祠祀。
同上

陈伯龙万历中知宁邑。锐意锄奸，励精举废。时大，劝民义输以赈，全活者众。捐修东津桥，民甚德之。祀前令水侯祠。同上

祁承璞字夷度，山阴人，彪佳之父，进士。万历中知宁邑。抑豪强，恤茕独，人不敢干以私。时与士子讲业，多所陶淑。同上

吴寿字子才，处州人。洪武初，由御史谪知旌德。廉明果断，民追思之。同上

谭青字彦白，南丰人，举人。永乐中，由训导擢知旌德。通敏好学。锄滑摘奸。岁饥开仓赈恤，百姓德之。征授给事中，民诣阙乞留，从之。又三年乃去。同上


田谷字景善，高密人，举人。洪熙元年知旌德。公明果断，兴学敬老，不事刑威。岁饥，发廪赈贷。以艰去。宣德间从旌民陈乞复任。同上

舒谟乐平人，进士。宣德中知旌德。慈惠廉敏，不事刑罚，百姓爱慕。后擢御史。《明一统志》

曹祥字志和，河南获嘉人。景泰中，由福建副使谪任旌德。明敏公廉，百废俱举。兴学讲理，不厌。民有弗率，辄以理训格，吏民怀畏。以艰去。祠祀。
同上

冯本慈溪人，监生。正统中知旌德。奉职廉惠，凡所建立，皆足垂范。祠祀。
同上

彭贤临颍人，监生。成化元年知旌德。莅政严明，豪奸屏息，宽逋负，均徭役。加意学校，捐备祭器。卒官。同上

尹清字周洁，富顺人，举人。成化中知旌德。操持廉介，平易近人。修县志，重文事。秩满，士民泣送之。祠祀。同上

颜珀晋江人，进士。初知虹县，正德三年补旌德。廉明公恕，尤勤积储，合郡岁饥，旌独不害。历仕至南京户部侍郎，属旌民转输至部，部郎横索。珀念旧治赤子，又不欲暴属官短，遣家童饷壶餐焉。部郎大惊，即放还，父老尝乐道其事。同上


朱实昌高安人，进士。正德四年知旌德。豁达知大体，初作大命仓，广储蓄，民蒙其利。同上

朱概丰城人，进士。正德八年知旌德。岁旱饥疫，手自疏记上部使者，清蠲赋税，数争得之。奸人援倚贵近，索债于县民，诟怒传吏。概使谓曰：“予令瘠邑，常恐赋不供，义不为奸人索私负。”其人知不可胁，乃去。后以艰归，民追思之。同上

张凤宁州人，举人。嘉靖三年知旌。时高淳奏派养马，旌民汹惧，抗言山岭非刍牧之场，囚服诣军门，力辨得免。莅政明决，案无留事，狱无系囚。以才调丹阳，就道，行装衣履而已。同上

杜鄞县人，进士。嘉靖十二年知旌德。自奉粗粝，其妻坐草，署无宿舂，解衣日质米数升，清苦如此。调上海令。同上

甘澧蕲州人，举人。嘉靖十三年知旌德。时条编未行，裁省厨传，宽里甲诸费。有中贵过县，索供帐横甚，澧遣使至常廪，吏不敢往。澧乃易吏服往见，中贵怒呵曰：“令安在！”澧曰：“邑如悬罄，不足以犒从者，令遁矣。”中贵度无所得，乘传去。其他廉爱不可悉举。同上

卢洪春字思仁，东阳人。万历五年进士，授旌德知县。初政尚严，悉取豪滑置之法，后济以宽，故民畏而见德。丈田令下，洪春以才略兼摄宁国。建言裁县丞，置三溪巡检司，复古制。县院署俱易湫隘为爽垲。擢礼部祠祭主事。以帝久不视朝上疏，廷杖斥为民。光宗嗣位，赠少仆少卿。《明史》有传，事迹仍《乾隆府志》

苏宇庶晋江人，进士。万历时知旌德。临事割断，纠剔奸盗，赈荒课士，奖重节孝。重建芜湖仓，规制宏厂，漕粟无朽蠹焉。有专祠。《乾隆府志》

张时献南城人，举人。万历中知旌德。革耗羡，劝农桑。中使以开采至供亿不资，悉从官办，绝不扰民。廉谨日著大计，当课最，郑司理以那解钱粮难之。义民周雄昌、刘光裕等一夜代输五百金，其得民心如此。乞终养去。同上


宗敦一号凌霄，四川人，进士。崇祯五年知旌德。政崇简易，礼士爱民。巨盗吕大祚等剽掠行旅，悉擒治之。建官，役不累民。擢御史。同上

乔明旃永城人，进士。崇祯末知旌德。剔遏奸盗，外户不闭。捐资筑堰，以通水利。邑人祠之。为人严毅，遇文士辄优礼焉。迁户部主事。同上

柳世荣洪武初知太平县。首务清理田粮，黄山峭壁田不可耕者，请免粮一千五百八石，民赖其惠。祠祀。同上

孔文昭洪武元年知太平。时丧乱之后，文昭始置县治，设学校，鸠集流散，户口日增。祠祀。同上

李简洪武二年知太平。奉制建诸公署，极意抚字，民忘其劳，政誉卓然。祠祀。
同上

梁德远洪武二十五年知太平。洞悉民隐，芜田逋税悉折收，轻赍以恤其困。民肖像祀之，并祀名宦。同上

蒋忠钱塘人。正统间进士，知太平。省赋轻徭，民用不匮。祠祀。
同上

张瀚字克容，博平人。弘治中进士，知太平。聪敏清勤，兴废补敝，大得物情。尝积谷备赈，兴学育才，邑数十载称治绩者必曰张君云。祠祀。同上


刘元凯号云鹤，阆中人，进士。嘉靖中知太平。才敏识达，行政以救时为急，毁淫祠，崇正学，禁溺女，峻惩豪横。岁累，悉力调剂，赖无流遣。民乐其清简，讼狱衰息。重修文峰书院，更名天都。公余辄坐啸溪山，引诸生上下古今，人愈贤之。调繁浙江。祠祀。同上

马维铭字新甫，平湖人，进士。万历中知太平。为政不尚深刻，与民休息。三府会馆太平，视石埭、黟县独远，建议协济夫马劳费，获均，邑人永便。专祠祀之。

童学贤字养所，余姚人。天启七年知太平。岁饥，乱民结砦横掠。学贤设方略，擒渠魁，散余党，地方以宁。歙编修吴孔嘉诱族人吴养春仆告其主隐占黄山。学贤廉干明决，不为强邻所慑，邑得无扰。察邑积弊，详请更除。民建祠祀之。同上

吴中颖字支机，乌程人，举人，崇祯三年知太平。清约端方，布袍蔬食。革火羡，省差役，奸伪寝息。居二年，以不善事长吏挂冠去。祠祀。同上

赦明徽云梦人，举人。崇祯十四年知太平。癸未，左良玉兵恣横，降叛尽假其号，沿途劫掠，将及境。明徽料城池，简丁壮，筑隘口，张声势，贼不敢近，民赖以安。
同上

法寰号开三，胶州人，举人。崇祯末知太平。威仪容止，动有矩则。痛惩贪鄙，凡火耗诬命陋习，一切剔除。时饥馑相仍，多方赈恤，全活无算。至修文庙，造泮水桥，加意士林，人多怀之。祀名宦。同上

