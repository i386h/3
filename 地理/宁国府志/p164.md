<!-- { "loadSidebar": true } -->
左士望字稚姜。博雅工诗文，忠厚退让，好善不倦。鼎革后，不应试，惟事著述。郡邑长或延为子弟师。时修邑志，虽分校多人，而秉笔者实士望也。同上
翟士鳌字永维。岁贡生，书过目成诵，不屑为制举，义而试，辄冠军。其《辟释道二辨》，直追踪原道本论。所著有《凿余天集》。同上
翟赐履字非熊。邑诸生，散金收书，经史外，凡可经世者，无不博览详究。尤便弓马，娴伎击，自命有文武才，交游海内名流。遇有文无行者，即面斥绝。卒以助葬周急，家业尽废。所著《清阁诗选》，鲁之贞为序。同上
章芝字非灵。笃志好学，尤精易理。所著有《易学管窥》、《爻象演义》诸书，识鲜超卓。子台，雍正甲辰进士。同上
叶沃若字千里。少英敏，博通经史，为文力惩艰险，一轨于正。与族侄居仁，并擅文名。以举人分校壬子楚闱，所拔万年茂等，皆知名士。晚精推步之学，自制量天尺，以测星辰躔次，靡不合。乾隆辛未会试，中式榜发，已卒于京邸，人皆惜之。所评经史及所著《壶中啸》诗文诸稿，藏于家。同上
郑相如字汉林。生而颖异，八岁即通诸经，后益博贯经史，融彻性道。好著书，工诗古文，中康熙庚子副榜。会诏举博学鸿词，江省督抚以名荐，数奇不遇。尝独力成本县志四十五卷，所著有《四子图书学贯》、《四灵通考》、《泾川文载》诗古文集数百卷。
胡承福字备五。力学不辍，时方竞习帖括，顾独讲求经史，己乃沉潜理窟，周览百家。尝纂辑《四书审问录》二十四卷，又成《四书撮“四书撮”下漏“要”字。据《乾隆府志》。》二卷，中载朱、陆异同辩，发明儒释宗旨，尤为精辟，其诗古文亦过人。中雍正癸卯副榜，垂二十年，始以《毛诗》魁乡荐。
陈桂龄字枝一。家贫力学，设教水西书院，四方从游甚众。所著《四书述陆辑言》一书，虽云述陆多出己见，其精粹实不在平湖下。官建德县教谕，勤于督课，仿胡安定遗法行之。
赵昌国字黼平。幼颖慧，甫冠补弟子员，试辄高等。乾隆辛酉举于乡，会试三荐未售，人咸惜之。著有《云圃文稿》、《放山居文集》、《蕉叶轩诗集》，李尚书绂叙之，目以大家。
陈麟书字皆庵。乾隆庚午经魁，司铎泰兴。方正谨严，言笑不苟，借书必手钞，至老不辍。所著有《四书困知录》三十卷。
赵良震字修远。乾隆庚午举人。少好学。父御史青黎，宦游未归，震率其弟霖、霈、、、及子瑾，读书南郊石佛寺。杜门不出，慎交游，寡言笑，或群居剧谈，闻履声辄畏而避之。所著有《耕氓集》。霖，丁卯举人，学行亚于兄，而温厚过之。著有《竹岩诗草》。，有声庠序，尤善古今体诗，能书工画，著有《台岩诗草》。
胡承谱字韵仲。少颖悟，读书目数行下。弱冠举于乡，授庐江训导，上元教谕，俱有声。婴痿疾，遂乞休归。以著书自娱，有《春秋五测》、《只尘谈》、《元峰诗钞》四卷行世。
翟大程字云九。乾隆庚辰进士，由中书改广东知县。虽膺民社，手不释卷，有《罗浮记游诗》一卷。早年恬退，键户著书，有《抱瓮斋诗文集》、《桃花潭文征》行世。
胡元辉字乾九。性高迈，天禀绝人。自经史外，诸子百家无所不窥，诗古文词空所依傍。所辑《子贯》一书，自老聃、张周以迄《卫公兵法》、《谭子化书》，无不钩玄挈要。其所自著有《石门文集》、《石门诗集》、《石门词赋集》、《石门子艺》、《子贯附言》、《诗序贯》诸书。
胡先抱字损斋。乾隆癸卯举人，少颖异，强记绝人。十岁时父廷燮授以二十一史全书，盛衰典故，对客辄如成诵，一时称异。与兄先抡分习经史，抡十一岁以全通十三经入邑庠，学使者目为经义无双，独于史无所试，故知不知者半，而独以诗文得名，后专为根柢。学尤肆力于经，总诸家异同，析以己意。乡荐后，即绝意名场，有所作随手散去。子世琦掇述其诗稿之存者，为《万里集》。以上采新县志增按：《文苑》以著作为凭，非有刊本送局者，不录，此《郡志》例也。今《泾志》先成，新增文苑四十人，著作概未缄呈，无从觇其底蕴。谨就标目稍多者胪列如右，倘有挂漏，统归补遗。

宁国县

〔宋〕郑魏挺字景烈。父可与，从父吏部郎中升同师，延平徐诚叟因得闻杨时绪论挺早承家学。登嘉定甲戌进士，调分宜尉，江淮提举司幕，杜谢馈遗，未尝以贫窭为意。引疾归，台章交荐，除国子监书库官兼皇后宅教授，力辞不受。挺雅性旷达，娴于文藻，隐居九龙山西园者十五年，称西园老圃，人率慕之。年八十卒。著有《身粹言》二卷，《读书通说》五卷。子希声，亦举进士。《乾隆志》

〔明〕黄文魁字君仲。成化间太学生，任广西庆远府知事，有声，视河池州。惠爱洽民，性喜吟咏，皆自出新意，不经人道语。著有《槐轩诗集》。《乾隆志》
仙作舟字本初。中丞克谨仲子。八岁能属文，精钟繇小楷，尤工画墨竹。年三十卒。酷嗜李长吉诗。著有《淮南鸿烈解补注》、《大易内外爻象辩说》、《系词说解》、《英》等编。《乾隆志》
朱邦衡详《宦迹》。

〔国朝〕汪作霖字雨公。岁贡生，性嗜古，田庐萧然，著述咀嚼经史。晚年教授生徒，学益进。每周人急，尝于黄渡得遗金不取。没后著述散佚，惟存《尊经阁》、《游白云山》诗二首，《瞿硎记》、《宣石赋》二篇。《乾隆志》
程书字衡石。康熙丁酉举人，任嘉定教谕。初至，见学宫茂草，亟请当事葺之。日进诸生讲论不辍，士风丕变。以疾卒于任。绅士祀之众贤祠，又勒教思碑于明伦堂侧。所著有《周易备要》十六卷，《左传评注》、《昌黎文粹》各若干卷，藏于家。《乾隆志》

旌德县

〔南唐〕舒雅字子正。咨容秀发，以才思自命。保大时，随计金陵，怀所业献于吏部侍郎韩熙载。熙载一见如畴昔，定为忘年交。及熙载知贡举，擢第一，世号舒状元，朝野素服雅才，无闲言。会后主命中书舍人徐铉复试雅等五人，雅不就试。后入宋，为将作监丞，已而充秘阁校理，与吴淑齐名。久之出知舒州。祥符初，进昭文馆。舒州满秩，爱潜岳山水之胜，乞主管灵仙观，诏从之。著有《山海图》若干卷，《十九代史目》十一卷。卒年七十余。《南唐书》《十国春秋》按：舒雅《十国春秋》系宣城人，《江南通志》系徽州歙县。今从嘉定、万历、康熙、乾隆《府志》，属旌邑。

〔宋〕汪字仲容。元丰八年进士。幼颖悟，嗜书，尝从胡瑗学《易》，王安石著《三经义传》，与议，传其说。举诗赋入太学，分录学正。神宗闻其名，记于屏风。登元丰八年进士，调鼎州司理，入为太学正，累迁国子祭酒。为议学制不合，以显谟阁待制知婺州，历徙，应天府不赴，奉祠。卒赠宣奉大夫。自录太学至为止，为司业祭酒，官以儒名者三十年。著有《诗书孟子解义》二十卷，《文集》二十卷，《诏诰》三卷，《乐章》一卷。后以子伯虎职赠少师。祀乡贤。《宋史》、《乾隆志》按：《宋史》称旌德人，《明一统志》亦系旌德。《康熙府志》与《通志》并系泾人。《泾志》云旌德人，因随父襄寓泾，其裔人有析居泾者，今泾乡贤祠中祀之。《泾志》亦载入。此依《乾隆府志》之旧，仍系旌德。《神道碑》：，宣城新建里人，详《金石》。
钟世美字公实。元丰初游上庠，献书万言，大略论教化未宣，法制未备，守令不择，旧疆未复。书入，上亟嘉奖，出示大臣，授将仕郎，充太学正。命词云：“夫以布衣谈王道，讲当世之务，而为朕之所知，可谓一时豪杰之士。前览所奏书，朕既奇尔言矣，然犹以为未也。诏有司考尔素学，而祭酒博士咸以行义闻，夫复何疑。”累迁至谏议大夫卒。著有《陵阳集》数十卷。子邦直，通判舒州。《乾隆志》
汪注字东之。咸淳四年进士，耽学刻苦，焚膏继晷，寝帐为黔。调池州青阳簿，六年弃官归，益肆于学，经史百家，无不该洽。著有《中庸演说》、《大易衍义》，藏于家。子胄文，温州路儒学教授。同上
汪昌寿字伯叙。咸淳元年进士，学问博洽，为文若不经意，然踔厉不可攀跻。先以能赋闻，既读《易》，心会其微。初调金陵户曹，改秩浙西帅司，主管机宜文字。未几杭州失，昌寿归，至元中以学行足师，请典乡校。与其叔注协志训诱。著有《心易详说》、《铁崖自娱集》、《东林叩角集》、《讲议杂文》数十卷。子惟贤，徽州路儒学学正。同上

〔元〕吕枋字汝芳。通词赋，兼七书，入右庠。至元乙亥，谒告省亲，因避地新安。郡守辟紫阳书院山长，又辟摄录事，并辞不受。及归里，以文行举采石书院山长。设教详明，士皆悦服。秩满，卒于家。所著有《桂芳家集》、《采江吟稿》。同上

〔明〕姚裕字克宽。宣德乙卯举人，授严州训导，累迁国子监助教，升翰林院检讨。乞休归卒，祀乡贤。裕工书善文词，著有《名山雅编》传于世。同上
王字俊温。宣德乙卯举人，博物洽闻，尝属文，尤精毛诗。正统元年授严州训导，迁辽东前屯卫教谕，成化元年致仕归，辛卯与修《县志》，文集未梓行。同上
梅鹗字百一。正德丁丑进士。童子时见日中三足乌，弱冠向学，即能默识。家贫居僻，艰于得书，闻有蓄古奇书者，辄踵门求观借录。日诵数万言，为文援笔立就。著作甚富，未经雠校而卒，年四十五。稿多散佚，惟《凫山集》四卷传世。弟，字致斋，正德癸酉举人，博闻强记，著有《尚书谱》、《尚书考异》、《春秋指要》、《仪礼翼经》、《太元圜注》等书。又弟鹏，字万九，岁贡，亦淹洽工诗。子元丰，以贡判台州，曾删订《十七史》。同上
舒宏谔字士一。邑增生，英敏好学，屡试不售。隐居松竹山房，造就后学，一时名俊咸出其门。著有《古今全史便览》、《易经去疑》诸书。同上
姚懋忠字衷赤，邑诸生。博览群书，留心古今人物事迹，见人美行，辄手录之，著有《旌川乘书》十八卷。旧邑志载其割股奉亲，盖自幼并以孝闻。同上
王文炜字仲，吏名溯初，字宇寅，崇祯八年岁贡。家贫，耽学，博涉群书，辄彻旦不寐。四十余年不归家，受业者岁百余人。晋江张瑞图未遇时，县令苏宇庶延修县志，见文炜《天文论》，叹为奇才，遂与订交。所著《于寅寸书》五十卷，内有《梓山鼠余》、《左国详评》、《五经肯》、《周易吃》、《四书句》诸集行世。同上

