<!-- { "loadSidebar": true } -->
左有文笔峰，相近有敏子岭，又有福金山，又有顺岭，路通徽、浙。《乾隆府志

》

紫山，在县西一百里，《一统志》作西南。周二百里，高数百仞。中有龙

池龙井，其北为前坞岭斌坑。《方舆纪胜》《乾隆府志》略同

按：《乾隆府志》于此山下又有三曲水瀑布泉，乃误引《一统志》蜀洪山下之语，今不录。



柏山，在县西一百里，当往来通道，又名琴山。《方舆纪胜》《乾隆府志》并

同

石镜山，在县西一百十里，有石如镜，照之形多变异，有龙岩瀑布。《大清一统

志》

将军石山，在县西一百二十里，石在山巅，约高十余丈，雄伟耸拔，如介士带剑屹立。《嘉靖府志》《乾隆府志》略同

白云山，在县西北五里，西津渡之左。唐刺史许浑题诗“一片白云千丈峰，殿台楼阁架虚空

”即此。山下潭清碧可爱。《嘉靖府志》《乾隆府志》略同

石岩山，在县西北十里，山顶泉涌，岁旱祈祷辄应，下为五河渡口。《乾隆府志

》

通灵峰，在县北二十五里，高二百丈。四山如环，孤圆挺秀，绝顶平处六七亩，有二井，庵

后石壁然，号鸡冠石。《乾隆府志》云：石马通灵，并接宣城。又相近有紫岩山，山巅有

池，泉味清洌。《乾隆府志》

文脊山，一名曷山，在县西北三十里。何法盛《晋中兴书》云，有瞿硎先生不知姓名，住宣

城文脊山，即此。人祀之，祈祷有灵。高数千丈，周三百余里，西接泾旌诸山，北接宣城柏

枧山，峰峦攒秀，岩洞盘曲为郡雄镇。《太平寰宇记》《方舆纪要》、《大清

一统志》略同

山门山，一名石门山，一名灵岩山，在文脊山东南。诸洞胜概，萃于一寺，即灵岩也。梅圣

俞与宣城簿张献民同游，留六题刻石存焉。石壁峭立，划然中开，俨若城阙，谓之山门。中

有山洞五，水洞一，岩石最为幽胜。《嘉定志》《方舆纪要》、《大清一统志

》

按：方志云：山旧有七十二洞，惟灵岩、紫云、连漪、朝阳、夕阳、碧云六洞最著。今考山

有应真洞尤奇，俗所号罗汉窟也。余以丁卯上巳日同人游此，凡接梯百丈方得入洞门，自洞

中盘折而上约五百步，则已出山顶矣。然山径稍远，游人至者百无一二，故题咏亦绝无，今

特表出之，以为后来者导云。

石岭，在山门山东十里。建炎二年叛将戚方犯宁国，邑人方致尧拒之于石岭，不克，死之。

《方舆纪要》乾隆府、县志略同

鸦山，在县西北三十里，高五十四丈，周三十里，与广德州界。出茶尤为时贡，《茶经》云

味与靳州同。梅询诗“茶煮鸦山雪满瓯”，梅圣俞诗亦云“茶咏鸦山佳”。 《

太平寰宇记》《方舆纪胜》、《大清一统志》

按：《乾隆府志》皆作鸦，今依《一统志》校正。

龙潭山，在县西北一百里，下有龙潭，山谷深远，与文脊山相连，亘宣城旌德错界处。《方舆纪要》乾隆府、县志不载道里。

乌石峰，一名仙人山，在县北十里。成化间，杨氏幼女年十三，结茅此山，白日举。观者

千百人，收其遗物葬焉。水旱疾疫，祷者辄应。相近有游鱼山，在县北洲中，其形似鱼。《乾隆府志》

旗鼓山，在县北十五里，左旗右鼓，夹西浔水对立，拱护县治。相近有蟹山。《

乾隆府志》

石马山，在旗鼓山西北二十里。《方舆纪要》

佛岭，在县北十五里。相传大慧杲禅师卓锡处，手植古枫一株尚存。《乾隆府志

》

狮子岩，在县北二十五里，万山之中，别开一境，明汤宾尹、叶诜读书处。岩下有香泉井、

夹路松、罗汉石诸胜，泉内多螭虎，每天阴雨，乘雾飞跃。《乾隆府志》



洪公山，在县东北四里，高一百丈，周回二十里，旧名长洪岭。昔有隐士洪伯礼居此，故名

。山有水源独西流，深至二三丈，岁旱祷之辄有雷雨。《嘉定宣城志》。

长洪岭在县东三十里，有关通广德州界。《大清一统志》

按：《乾隆府志》皆以洪公山长洪岭为二山，今据《嘉定志》，洪公山旧名长洪岭，周回二

十里，则实一山也。盖后人因山势绵延，因其起讫而别名之，故道里或有不同耳，今仍其旧

。

叠洪山，在县东北四十里，高数百仞，周数十里。自五渡河北抵宣城，东南诸山皆发脉于

此。东去为泽岭，冬夏常湿，故名。《乾隆府志》

按：乾隆府、县志以县境诸山皆发脉于浙江之天目山，遂以天目山载入此县，可谓无稽。志

山而必究发脉，本属堪舆风水之说，不可据以定方舆。若穷其弊而谕，则山水一也，山可究

发脉，水亦通源委，江以南支渠，皆受大江，委输或百里数百里不等，亦可照天目山之例，

不在县境而以之入县志乎？今特将天目一山削去，庶使后人按图索记，不致传疑，如飞来之

峰，罗浮之岭，有变幻合离之惑也。


旌德县

高家岭，在县东二里许，有窦子明丹井。相传井在塘中，水涸则见，有壅之者，越数月井复

如故，雨后每闻异香。《乾隆府志》

后妃岭，在县东四里，旧传潘阆女为齐帝妃，故名。又有甘子岭，距后妃岭七里。《乾隆府志》

按：《齐书·东昏侯纪》潘淑妃父名长庆，此名闻，当系又一人耳。

华阳山，在县东五里，半山平旷可居。《嘉靖府志》引李瞻《旌川志》

按：李瞻《旌川志》久已亡，惟《嘉靖志》偶引之，今分列诸山下，以存宋时故事。

感化山，在华阳山西，今县城东门曰“感化”，以山名也。《方舆纪要》



凤凰山，一名唐山，在县东七里。《乾隆府志》

百凫山，在县东十里，从石凫西来，蜿蜒崛起，有石岩，高数丈，产风兰。《乾

隆府志》

黄栗山，在县东十里，宠耸绵亘，山顶矗起三台，周回二十余里。乾隆府、县志



大鳌山，在县东十里，若大鳌，盘屈十数里，有瀑布，泉流不竭。《乾隆府

志》

玉壶山，在县东十五里。昔窦令君指壶以饮，滕公于此有“饮客指玉壶，炼丹烧火井”之句

。有会胜寺，后有金井泉，本梁滕公相宅。《方舆纪胜》《旌川志》、《乾隆

府志》略同

石岭，在县东十五里，有水东西分注。《乾隆府志》

凫山，一名石凫山，在县东南二十里。有白龙潭、梅溪出焉，有巨人迹、马蹄石、捣药臼，

俗传陵阳子明二女化青凫随父仙去，故名。又云子明初炼丹于栖真山顶，后游凫山，遇一隐

者相与为友，俱仙去。今有显道祠，盖祠二人焉。《方舆纪胜》《嘉靖府志》

、《大清一统志》

石鼓山，在县东二十里。《九域志》云，山有石如鼓，天将雨则鸣。有白云峰，高数百仞，

与狮子山、凤亭山俱在八都。《乾隆府志》

白望岭，在县东二十五里。乾隆府、县志

华容山，在县东三十里，形似莲花故名。《方舆纪胜》《乾隆府志》同



嗣溪山，一名嗣续山，在县东三十里。源口两山峻壁，仅容一溪，萦纡陟级数里，才有人烟

。其间有田数百亩，低原平坂，茅店石桥，村聚处略有里巷，民居多胡姓。谓山相连相接欲

嗣续不绝，是名嗣溪山。接宁国县界，连五十余里，一峰峭突为龙峰。《方舆纪

要》《旌川志》、《乾隆府志》略同

范峰，在县东三十五里，高若插天，右有狮子怪石。《乾隆府志》

夏昌山，在县东五十里。据《嘉靖府志》补

石岭，在县东南里许，不通车马，与县东十五里之石岭同名。《乾隆府志》

南长岭，在县南门外二都，通徽郡孔道，相近有倪村岭，白杨岭。同上

梓山，在县南二里，山源自徽境，连属至此，耸立千余仞。山顶有甘露王行祠，半山有览众

亭，今废。仅有梓山祠。有三台峰，有石涧，有桃树不花而实。《旌川志》《

嘉靖府志》、《大清一统志》

檀树岭，在县南五里。乾隆府、县志同

横城山，在县南十五里，山形横障，隐龙村口，望若城。相近有琴山、平子岭、银屏山、

隐龙岭、黄托岭，通绩溪界，龙王尖皆在一都白砂村左近。同上

古唐山，在县南十五里，高三十五人，周十五里，与绩溪县分界。《嘉靖府志》

《方舆纪要》、《一统志》、《乾隆府志》并同

金竹岭，在古唐山东。《乾隆府志》

黄高峰，在古唐山西，两峰对峙。有登仙桥、朱砂石壁、狮子崖、龙栖池，旁有岩洞，溜下

成潭，俗传昔黄高公隐此。《一统志》《嘉靖府志》

狮山，在县南五十里。《乾隆府志》

羊岭，一名羊冈，在县南五十里。山多白石如卧羊，通贵乡，岭阳接绩溪界，近地有中羊下

羊，相近有松岩，在南湾，孤松挺秀。《旌川志》《乾隆府志》

芝兰山，在县南六十里。山多芝草兰蕙，有瀑布。二十二都诸村南北倚之，为镇南与绩溪界

。《乾隆府志》

虎口山，在县南六十里。《嘉靖府志》

清潭山，在县西南十里。《方舆纪要》。按县志清潭在县西十里石山中即此。

金鳌山，在县西南五十里江村东，相近有卯龙山、石鹰山，又有凤台山，在村北。《乾隆府志》

大洪山，在县西南五十里，春涨最盛，故名。同上

铁帽山，在县西南七十里，山形如兜鍪。同上

鹊岭，在县西南七十里。与箬岭接，黄山、天都、狮子三峰罗列在目。岭西太平县界。《方舆纪要》《乾隆府志》略同

箬岭，在县西南八十里，高四百八十仞，山多箬，故名。西接太平县境，南接歙县境，相传

汪华所开。《方舆纪要》、《嘉靖府志》、《一统志》、《乾隆府志》

西长岭，在县小西门外。乾隆府、县志同

栖真山，在县西五里，昔窦子明曾居此山，其坛迹存焉。长孙迈所述《神仙传》，子明既来

江左，晋元帝嘉之，拜陵阳宰。在县三年，民服德化，后弃官寻访名山，搜采奇药，至徽水

之阳，结庵西山，炼丹高岭焉。《太平寰宇记》、《一统志》、《旌川志》。山北为西岭、仙峰、黄龙冈诸山。《方舆纪要》

按：以陵阳子明为晋人，其误始于迈，有辨证。见太平县陵阳山下栖真为此县名山，而乾隆

府、县志于此山下惟引《方舆志》、《神仙传》之言，亦不载去县里数，其陋略此可概见。



城子山，在县西五里，栖真山西，地名谷冲。《方舆纪要》《乾隆府志》

齐柳山，在县西十里，山圆如画眉。《乾隆府志》

黄茅尖，在县西十五里，最为秀拔。同上

正山，一名尖山，在县西二十里。唐时尝因厌胜之说，凿断山脉，今断垄存焉。南唐将方道

