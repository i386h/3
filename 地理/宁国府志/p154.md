<!-- { "loadSidebar": true } -->
章振世字羽飞。性孝友，同怀九人，终身无闲言。父母欲依小子，振世独迎奉养三十六年。及殡葬，一身任之。第七兄被诬，振世讼于制府得直。父尝忧祠祀匮乏，振世中康熙己卯武科，领坊匾银若干，益以己橐若干，捐为公储，独力经营五十余年，购田六百余亩，祭器祭品悉备，他如缮茔域、葺谱牒、兴学赡贫，皆取给焉。每遇岁，必输谷以饷里中之饿者。戊巳大疫，施掩，后遂以为常。并嘱子孙遵行之。
沈善庆父琮生，有文行，尝掌教正谊书院。善庆母病卧十年，昼夜扶掖不稍懈。补诸生，以父在不应试。邻邑延为师，亦不赴，不忍违父也。其先世建静庵石桥，岁久倾圮，善庆复独力修造，以成先志。
万庸字以祉，邑庠生。六龄失恃，继母刘性严厉，事之如生母。既长，受鞭挞，无怨言。刘年过八十，寝疾三载，庸亦六十余，侍奉忘昼夜。刘寻愈，悉其情，喟然曰：“有子如此，吾虽无出，何憾?”及没，庐墓如礼。族人拟请旌，急谢曰：“使庸有孝名，不将被母以不慈名耶?”乡人益敬重之。以上《乾隆府志》
唐昌叙七岁丧父，事母以孝闻。母当盛夏病剧，昌叙目不交睫者两月。母渴思饮冰，掘地求之不得，中夜吁天，愿以身代。母殁，哀毁尽礼。既葬，庐墓三年。学使朱学士筠额奖之。
梅思济字克臣。少失怙，事母养志，殁而庐墓。会大寒，族人扶归，七日殁。薛邑侯赠以额曰“孝行可风”。并《事实册》
李闳恭十三丧父。家贫，资佣值养母。遇有甘旨，必怀以奉母。母素多疾，扶持涤秽，汤药必尝，股救痊者三次。母殁，庐于墓侧，三年不归。县尹徐柳塘亲诣墓所馈问。乾隆五十八年旌。
许以家贫业农。四龄丧母，事继母吴，母性严，先意承志。十五丧父，母病半载，尝秽涤污，吁天求代，及殁，泣血寝苫，哀感行路，庐墓三年始归。完继母二弟婚。嘉庆九年旌。
贡懋昭字冠五。植品敦伦，承祖父训，六世同居。由监生举孝廉方正，嘉庆元年以孝义旌。殁，祀忠义孝弟祠。兄桂，乡饮宾。子振铎，候补理问。并《司案》

南陵县

〔晋〕何琦字万伦，司空充从兄。年十四丧父，哀毁过礼。居于宣城阳谷县，事母色养，常患甘鲜不赡。乃为郡主簿，察孝廉，除郎中，以选补宣城泾县令。母丧，泣血，杖而后起。柩在殡，邻火骤发，烟焰已交，抚棺号哭，俄风止火息，堂仅存。乡里遭乱，姊没人家，琦惟有一婢，便为购赎。初仕以养母，至是服阕。司空陆玩、太尉桓温交辟，简文召为参军。公车再征，并不就。温尝登北山叹曰：“此山南有仁人，何公真知足者。”著《三国评论撰录》百余篇。年八十二卒。后人为立祠工山，又祀郡孝子祠。

〔唐〕苏仲芳太和中，父死。负土成坟，庐于墓侧，绕坟行哭，群乌随之悲鸣，祥云覆墓，瑞草蔓生。乡人劝其归，不听，乃栖寄安贤寺，著戒行数年，趺坐而化，室有异香。

〔宋〕李经字天常，绍圣元符间人。母死，庐墓工山，躬执畚锸，累垣植松。地故多虎，经不畏，遂绝迹。一日有人携桃过者，共食几尽。视其人甚颀，双髻碧眼。既去，后属樵者以诗寄云：“一林青烟低碧草，门前列岫如蓝扫。种杏仙人去不还，曾参空伴闲云老。”卒不知其姓名。尝夜归，风雨急暗，若有以火导之者，道旁茅舍，翁媪延入，语甚款，且曰：“闻李孝子名，今乃识之。”旦视之，土神祠也。每见后生，必训以《孝经》、《曲礼》大旨。年八十卒。绍兴中，知县葛祺立苏、李二孝子祠，又并祀郡孝子祠。按：《万历志》云，苏、李事旧略，惧涉怪也。从孝顺事实例存之，今仍载。

〔明〕张昭字斯明。年十四，父遘危疾，割臂和糜以进，获愈。及卒，哀毁骨立，葬送以礼。父有遗冤，誓死图雪。有捐建文庙、造桥、赈饥诸义举。进士童宽为撰《孝义传》。恩授承事郎，建坊旌表。雍正八年，详请祀忠孝祠，又祀郡孝子祠。
吴珍性友爱。弟疾笃，告天求代。不数日弟愈，珍遘疾没。弟抚其七子胜于己出，称一门友爱。
沈仲煜弱冠时母没，守棺不入私室。比葬，庐墓侧，朝夕哭泣。父怜而召之，不归，以疾卒。祀郡孝子祠。遗孤甫岁，妻詹氏守节，抚之成立。年七十余卒，并称节孝。
刘邦正年十六，父皙病笃，割股和药。又夏月思蟹，邦正号泣河浒，得二蟹，愈疾。每朔望祷天愿减己算益父，俄仆殒。嘉靖四十四年事闻，御史宋撰文，遣官祭墓所，扁书“纯孝”，祀郡孝子祠。
何炳邑庠生。盗劫其家，执父案欲杀之，炳挺身出救遇害，父得脱。事闻，督学御史周旌以孝烈，祀郡孝子祠。
丁侍郎之侄孙。兄子涿论死系狱，恐兄绝嗣，请于官，愿代涿死。狱成，知县胡文静察其枉，白于当道，破械释之。乾隆九年旌。
曹铎年十六，补邑庠生。父殁，庐墓。有碧鸡黑虎之祥，四明陈君猷题其门曰“德徵钓于虬川”。九十而殁。乾隆九年旌，祀郡孝子祠。
何正人晋孝子琦之后。七岁时母病浮肿，以手按之泣不已。母丧，卧尸侧，诸母泣劝乃起。父病，焚香吁代，及卒，庐墓三年。事闻，赐帛给冠带旌之。卒年九十，附祀工山祠，又祀郡孝子祠。
严大本股疗母疾。及父母相继丧，庐墓三年。县令扁曰“纯孝可风”，里人建祠祀之，又祀郡孝子祠。
秦本七名才，字士英。明初，以邻佑罗氏累，阖门徒，屯凤阳满期，例编最长。一人从军，有两兄当长行，本七不忍，毅然弃七岁儿于外家，携妇从戎陕西庄浪卫。时国法严峻，道中屡濒于死。越三年，徽人汪氏子归自陕，得书始悉其状。顺治间，九世孙宪副仁管、学使才管先后宦陕，访其后人至庄浪，拜其墓。其七岁儿名道三，亦克敦孝义焉。
秦邦钦号养虚。性至孝，家贫，无由得甘旨，训授生徒塾中，每自减餐，分以馈母。博闻强记，经史百家，皆手录成帙，以偃蹇文场，愤郁早卒。
汪元号洪川。事亲至孝，亲丧，庐墓三年。郡守旌以“纯孝济美”四字。居乡忠信耿介，无谄无骄，至今称之。
夏守琅父早逝，母崔教以诗书。不愿仕进，力耕养母，无故不去左右。母卧病，守琅忧皇求救，形瘠骨立。母怒曰：“汝若是，欲速我死耶!”乃强为欢笑，以宽母心。夜则伏地吁天求代，及卒，哭殒苫次，久之始苏。后葬母于芜邑彭村，筑庐墓侧，朝夕视膳如生。逾三年，犹不忍归，亲友强掖以返芜。文学崔彪为立传。
黄思齐父浚遭仇诬陷，流离播迁。思齐甫弱龄，跬步追随。年十三，誓不与仇俱生。啮指血，上书控父冤，巡抚耿公朴异之，面鞠所以，恻然动容，竟得平反。父没，庐墓三年，人以米薪馈，不受。族人重其孝行，迎归里居，仇家亦为感化。
陈大任父性严峻，先意承志，得其欢心。母何疾久不痊，割股救之，逾年母故。事继母俞，进则承欢视问以为常，退则追痛生母吞声饮泣。久之致疾垂绝，有道士投丸口中，拊其胸，呼曰：“尔忘尔父耶?”遂苏。嗣后孝谨愈至，随在婉容，几谏倍极苦心。至凡周恤族党，好行其德而不自居，曰：“此吾父意也。”人益贤之。
曹七善邑诸生，事父孝。尝于姑苏旅邸获徽商所遗八百金，留五日，候其人还之。岁饥，输粟五百石佐赈。乾隆九年以孝旌。

〔国朝〕秦凤仪字斯来。九岁丧父，伯兄继亡，弟在襁褓，母宦性严，督课不稍假。凤仪读父书，痛自刻励，以悦母心。为文清坚奥博，时司李黄公尊素摄郡篆，奇其文，拔冠军，领天启辛酉乡荐。公车屡踬，资馆谷以供母。自与妻子半菽不饱，忻如也。顺治丁亥，子仁管、才管同举进士，官部郎。禄养所入，又以济亲族。著述甚富，尝与修邑志。年六十四卒，门人称曰仁孝先生。祀乡贤祠。
黄鼎庠生，福子。生五月，父殁，未尝深读书，而天性仁孝，母杨苦节，中年病痪，寝蓐展转，皆凭人力。鼎事事躬亲，十年如一日。母长斋并绝盐酱，跪劝颐养宜肉食，不许，亦自茹素终身。母性素严，病久益十急，鼎尝于榻前受杖，无愠色。母卒，哀毁终丧，无笑容，得素果食，必泣献于墓。
施同怀七人，最幼。十岁时父被寇害，甚惨，抱尸哭踊绝，复苏者再，寇为感动，释其家而去。事母尤以孝闻，析爨惟伯兄命。第三兄早世，抚养其孤女，择配嫁之，资送一如己女。乾隆九年旌。
刘宏业幼丧父，事母笃孝。与兄宏基友爱特甚。顺治中，兄弟俱试一等，奉文于一等内举三人充选贡，宏业第二，宏基不与，业固让兄，学使嘉其义允之。业至癸亥始贡，授训导，举乡饮大宾。
刘士珙年十八父亡。母患夙疾，珙侍汤药惟谨，年余不入私室。母没，不御酒肉者三年。
方正范字宪甫。父初元绩学未售，正范承父志勤诵习，著有《太极图解》、《西铭通旨》诸书。母章病，割股进，潜祷于神，愿以身代。夜梦神语曰：“帝许活尔母矣。”未几，正范卒，三十有七。子二，长倬，次伸。倬六岁而孤，哀毁如成人。母李善病，倬侍奉数十年如一日，割股作糜，不自知痛。笃爱弟伸，不忍刻离。伸就试，倬每负囊与偕。伸子于随宦汀洲，伸奉檄会城，遘危疾，糜股和药食之，顿愈。福州守顾倬为作《诚孝说》。
姚舜日初业儒，继业贾。兄弟五人，舜日居长，父因食指日繁，旧逋日积，幽忧致疾。舜日跪请曰：“父所忧者儿知之，儿愿产为均分，债独儿任。父母儿膳之，幼弟儿抚之，可无忧也。”父跃然起曰：“能如是乎，吾复何忧?”因召诸子诏之，父病遂愈。后舜日虽支撑无术，亦欣然无愠色。父母卒，丧葬费仍出一己，不诣弟问。郡守周日宣给扁旌之。年七十余卒。卒时犹谆谆训子侄孝义云。
夏曰瑚邑庠生。事亲至孝，亲没，结庐墓侧。顺治丁酉洪水为灾，曰瑚煮糜，舟载沿堤饷之。尝应闱试，同寓诸少年恶其方正，一日与之步月，辄登妓楼。曰瑚初不知也，少年先予妓金，令扃户百计诱之，终不可，少年始服其操。
王际康字五清。事父通笃孝，痛母早死，终身侍父，寝食跬步不忍离。中衣厕，躬自浣涤，有疾，衣不解带，吁天求代。登康熙乙丑进士，告归终养。吏部以中书拟用，坚不赴选。父没，居丧委顿。服阕谒选，得云南禄丰令，道病卒。先是邑人困于里役，赖主持行《条编》之例，至今人犹感之。祀郡孝子祠。
朱飞霞素行醇谨，尤以孝闻。父病笃，衣不解带四十余日，啮左臂以进，始痊。母张病笃，又割右臂进，亦立痊。后居丧，一遵礼制，骨立莫支。邑令杜给额旌之。
程万畀孝事瞽母，病亟，羹股和药，病愈面目复明。母没，庐墓三年，父没亦如之。尝有虎卧庐外，蛇绕榻前，习不为异。邑举孝廉，台司屡檄旌奖。
