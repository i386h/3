<!-- { "loadSidebar": true } -->
刘应熙字赓起，光禄楷长子。性笃孝，负才通敏，谙大义。初楷将之官，念孀母赵年高夙疾，不得迎养京邸。熙甫弱冠，请曰：“大人行矣。晨夕大母左右，儿责也。”侍奉阅十余年，不使父有南顾忧。楷告归奉母，熙乃以廪贡教谕东流。举卓异，升山西寿阳知县。是年癸未，父寿六十，或促之赴任。熙曰：“奈何以五斗易此一日欢也。”竟以迟限停俸，且未得与万寿覃恩封典，恬然不为意。弟运洽遘病，亲视汤药，数月不倦。在东流闻弟应湛病，亟买舟归，风逆不得进。徒步遇雨，陷泥淖中不顾也。秉铎时，严立程课，以主持风教为己任。护邑篆垫数百金充楚饷。令寿阳，豁免虚丁三千有奇，井陉有执鞭者以罪论抵，察其诬辨出之。复举卓异，候升知州，俄疾卒。
戴廷瑶年十五，母王病，割股以进。逾年，父永备患蛊疾，又割股，凡五次，父寻愈。越五年复疾，医药罔效。又屡割焉，肉尽骨见，人皆怜之。
陶德澄幼丧父，与母冯相依，左右奉养。母病笃，股吁神，百救不起。居丧三年，晨夕哀声彻远迩。
孙仲远邑增生。母殁，委顿苫次，几致灭性。父丧，庐墓三年。伯兄为仇家诬陷，罹重狱。仲远挺身营救，遍诉诸台使乃白。家非素封，遇族戚贫者，悉力周之。崇祯末，饥人枕藉道路，倒以赈，举家粥食不顾也。学使王公同春优举孝廉，乾隆六年旌。祀忠孝祠。子光祝、光祀、光祚，悉遵庭训，敦行读书。光祝尝割己田为诸犹子膏火费。诸犹子感奋力学，或领乡荐，或食廪饩，孝友肃雍，人推万石门风云。
查赞臣割股救祖父病。祖没，庐墓三年。邑令旌之。
程之鉴年十六，割股救祖母病，病立愈。又三年始卒。
汪灿邑庠生。四岁丧父，绕棺悲号不止。年十七，瀹股肉疗母病。季弟早世，以遗孤属灿，厚抚之。家甚贫，宁自枵腹，不忍侄饥也。族有遗以金者，却之。后家业稍起，又以济困扶灾为急。平生言行，卓然不苟。邑令杜旌曰“步趋前贤”。
冯希父益鹃，病三月，几不起。以股肉救之愈，又十有七年，乃卒。父病时，中衣寝蓐悉亲浣涤，不假他人。平生排解纷难，尤好行阴德云。
叶正萃三月而孤，母周守志，以哀劳致痿痹。正萃左右扶持，不离跬步。间以事他出，虽深夜必归，归必侍问榻前以为常。及殁，擗踊哀号，如醉如痴。既葬，寝处墓所，时或大哭以归，不移时又哭以往，路人与之语，弗省也，寻卒。
秦柄芳母病，药饵无资，私进以股肉，不愈。及卒，丧葬苟简。柄芳自伤，贫窭不能如礼，时时号泣田间。昼出佣工，夜宿墓下三年。父卒，复然。不数月，竟以哀毁终。
朱国宾父卒，庐墓三年。母卒，葬繁邑，复结庐墓所，居三年始归。邑令表其门。
张文侯农人也。母病，家贫无以市药，乃自割股和葱姜以进，服之而愈。
俞一庠生。父母继殁，前后居庐，泣血茹蔬，一遵礼制。事庶母尤谨。学使题“追踪曾闵”四字旌之。
张云鳞邑庠生。十岁丧母，哀毁如成人。事祖母如母，事继母如生母。念父攻苦未售，一意向学，寻入泮。有延之远馆者，曰吾不忍远吾亲，辞之。安贫养志，于于如也。居父丧，一秉古礼，衰经三年，自初虞以至除服，每祭奠必有文，酸音楚节，人不忍读。待异乳弟，不啻同怀，尤人所难。
吴尚灏忠臣景后。父母俱亡，既葬，庐墓三年不归。知县杨必达、训导汤原清尝庐次访之，旌曰“忠孝名门”。
吴一开年十五父病，谨视汤药，不解衣寝者两月。病剧，疗之以股，霍然起。越十二年乃卒。
何士阀笃于孝义。康熙初，族人何满盗葬其祖母冢，士阀讼之官，三年不得直。抚宪檄南、繁两邑令会勘，满健讼，仍未白。士阀大恸，触碑而死。两邑令义之，勒满起棺，题曰“义士何士阀墓”。
张裕明经，忠义仲子。生有夙慧，祖良浩病亟，忠义吁天求代。裕始八岁，闻之泣曰：“父不可死，儿愿代。”父以代祖，随向天密祷，未几果病，家人强以药，吐弗咽，曰：“祖病未痊，吾何药为?且吾业已告天矣。”病七日垂死，嘱人曰：“毋令吾祖知。”遂卒。知县康五瑞表其闾，学使张公廷枢书“孺孝型俗”旌之。
陶达郡庠生。十五岁时，母陈病笃，与兄成忠百求医治不效，乃各股和药以进，病果痊。兄弟终身友爱无间，族党称之。
陶性字躬仁，邑廪生。孝友性成，砥行饬躬，一以古人为法。父病，晨夕吁神减己算以益亲年，病旋愈。居丧哀毁，杖不能起，茹素三年，绝迹内室。叔辉祖年最幼，事之如成人，不敢稍忽。友爱兄弟，析产推美让腴，人谓薜包薜包系薛苞之误。不是过也。岁戊子大饥，鬻田籴谷以周族党。邻有鬻妻者，出馆金留之。工诗善书，耻事干谒，键户一编，吟哦自适。辛丑预修邑志。寻以疾卒。
汪炳字瑶仙，邑武举。襁褓失怙，事孀母王，曲得欢心。母病剧，股煮粥进之，立愈。会仇家以农民充役报其幼弟，炳往自充。母没，弟求析箸，田庐惟弟便者听。已而弟亡，侄贫甚，仍分己田与之。康熙戊子岁大，赈谷数百石，不足，籴于外江以继焉。
徐强雍正十三年以孝旌。
汪元霄乾隆二年以孝旌。
何继淳字孺初，庠生。居家孝友，岁大，出廪谷以活饥者。乡人俞二曹满坐冤狱，妻子将离析，继淳出资力白之，全其家。乾隆四年以孝旌。
朱懋升年十三母病，辄号泣不食。后父病，隆冬思食鲜鱼，懋升不避风雪，百方求之。数日果遇一人持双鲫至，喜而归，予之值，其人忽不见，众异之。及殁，寝苫不离墓侧，族人怜之，为结茅以居，服阕强之始归。继母性严，晚得疯疾，懋升与妇奉事惟谨。严寒酷暑，每夜数起，如是者二十余年。巡抚赵给额旌之。
叶大雯附贡生。母早丧，号泣灭性。父疾数月，昼夜侍汤药弗怠。及卒，哀毁如母丧。有庶弟二俱幼，大雯笃爱之，鞠之不啻同乳。弟圣功早世，抚其岁遗孤，逾于己子。尝捐修明伦堂，费至三千余金。藩司拟咨部优叙，大雯力辞曰：“此吾父志也，敢以己沽名哉?”制府尹以“义敦孝德”四字旌之。父又尝助家庙基建飨堂，大雯不忘先志，复加缮葺，以溃于成。两遇岁饥，捐赈减粜皆千余石。他若筑堰、建桥、路诸义举，不惜倾橐为之。临没，犹捡券自焚，戒其子曰：“我先人世传忠厚，若等宜恪守之。”
王元超监生。天性纯笃，父母并登大耋，曲意承欢，有老莱风。父没，昼夜依侍母所，不入私寝。先母卒，嘱家人曰，善事吾母，无他语。兄弟并业儒，元超佐父治家，及析产让丰受约。尝遇岁腊，有过客失资，啼于路，即出己资周之，父喜甚。族人瀛彦任海盐令，亏帑，为助补五百金。又族有枯骸毁，买地易以瘗。
秦炳邑庠生。七岁失恃，一恸昏绝，柩厝宅畔，每就塾归，必往哭。父年七十患膈症，不能食，炳亦不忍食，及没，庐墓。父在时命析箸，已而兄卒，遗子女各二，俱幼，复合爨，抚育成立。笃念从子单寒，为之授田完室。葬无后者五丧。戊子大，鬻贷以给赈。总理祠事，一族服其公正。
章有才字猷吉。八世同居，三岁时，人与以果饵，必与群儿均之。父没，悲恸绝，复苏者三。其家众，虽各年老，皆如孺慕之初。弟患疾，一夜十往，汤药必亲。子侄繁衍，各视其质之所近，授以四民之业。家贫，服食常患不周，少者每让其长者。内外九十余口，略无闲言。家畜骡牛同栏，不相蹄啮，人以为义所感。邑令段旌之。
杨思通家贫，力耕以养亲。父染痢，侍奉数十昼夜。值暑月蚊嘬，体成不自知。后患痰症，卧蓐六载，躬濯垢污。卒不起，厝柩舍旁，晨夕依恋号泣。母老而病，承奉益至。没后与父合殡，号泣亦如之。事二兄友爱，有事悉以身任，弟抱羸病，已析复合，变产以供药饵无吝容。身后无嗣，弟妇苦志，推次子祧之。尝捐己地建家祠，尤克成父志云。邑令宋廷佐以额旌之。以上《乾隆府志》
施斌三子。生有至性，父疾奉汤药，寝食俱废。父殁，事母加谨，逮丧，寝苫枕块，不入私室。结庐守墓三载。凡建祠修桥，悉遵父志。乾隆三十六年旌。
王郁林字龙标。邑庠生，候选卫千总。七岁丧父，恸哭几绝。及壮，嫡母刘病疽，口吮脓血。生母何患痰疾，喘吁危急，吁天求代。及殁，哀毁尽礼。乾隆三十七年旌。
朱玉成家贫，百计谋生，以供亲膳。母殁，泣血苫次。父殁，庐墓。三年后，以勤俭稍积资，尝叹曰：“昔不足而今有余，无补也。”乾隆己卯岁荒，出金数百两给散贫乏。邑令额奖之。寿至九十八岁。乾隆三十七年旌。
秦永芳字恒士，循子。职敦人伦，承欢不懈，终亦尽礼。乾隆三十七年旌。
张灿明采樵供亲，甘旨必备。父母没，躬负土营葬。墓旁忽蛟发，迅赴洪涛，卒保无恙。乾隆四十二年旌。以上据《采访册》增
何孝定家故贫，佣耕以养父母。父殁，恸哭欲绝。以母在节哀，自是跬步不忍离。宁簿值簿值，据文意应为薄值。，佣近地，便定省焉。主人馈稍美，必袖以遗母。主人怜其孝，辄多予之。及母病，百计医祷，卒不起，日夜号泣，水浆不入口。既葬，庐墓三年，族人挽之归，犹日诣墓所，瞻恋不去。年逾八十如孺慕云。
张永达字孚公。邑诸生，早丧母，哀痛如成人。父朝旭鳏居，且病足，扶掖者数十年。父殁合葬，庐墓。学博张曾为之传，司训汪庆赞之。
柯学韬性诚孝，生母王卧病两载，亲尝汤药，不假他手。母殁，哀毁尽礼。事继母汪，一如生母，能得其欢心。及父殁，庐墓三载。时有碧鸡黄鹿驯扰墓前，人以为诚孝所感。县令马国雄以“仁孝可风”，学师陆成岑以“孝思不匮”匾奖之。以上据《事实册》增

泾县

〔唐〕万晏以孝弟称，数世同居，诏表门，赐束帛。有司岁时存问，并复其家。

〔明〕朱庆福母萧氏，生母董氏。萧病笃，福伤贫甚，惟股肉不须钱，即左臂和糜进之，寻愈。时年十六。祀郡孝子祠。
徐贤字思圣。以岁贡领弘治壬子乡荐。母寝疾，焚香告天，请以身代，后母痊。家贫，就教职，以养母告归。母年九十九卒，卒之日，贤亦卒。祀郡孝子祠。其家传三月卒。
赵宠邑庠生，岁贡入胄监。父昌为布政使，卒于官，迎榇入门。族人信巫觋，沮之，宠哭争如礼。事母胡，晨夕侍侧，以终其身。祀郡孝子祠。
王字镇之，知府达子。尝侍父北上，路遇盗，以身蔽父，善言晓谕，盗引去。武昌藩王聘为仪宾，以违亲，弗应。邑令欲置民兵数百，正言止之，得寝。
徐士杰母周氏病危，割左股和药，病愈。及父卒，庐墓终制。巡按杨公鳌奖之，祀郡孝子祠。
翟质侍孀母疾，经岁，衣不解带，割股救治，不令妻孥知之。
