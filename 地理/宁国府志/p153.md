<!-- { "loadSidebar": true } -->
黄石字圯公，邑庠生。家徒壁立，母病数年，石亲扶卧起，汤药皆手调，躬为拭秽。其大母亦病数年，石事之如所以事母者。详施闰章墓碑。祀孝子祠。
吴日通力敦友爱，与弟日遇同居六十年，不忍析。日通没，又十年日遇终不忍析，人称为二难。
吴士琮庠生，伯祚子。父死，琮方幼，欲图像祀之，命工不能肖。哭之恸，遂自绘之，数日尽得其状已。母又病痿，琮贫未婚，亲执爨，母嗜肉脍，百方求得之以进。昼夜扶掖，衣不解带者三年。祀孝子祠。
潘宁海字太乙。家贫，甫六岁，父客外，绝音问者三十二年。宁海图父像，号泣中野。后获父墓于淮邳，千里裹骨归。母患膈于杭，股以救，亦单身扶枢还。族弟定海，岁饥卖妻。宁海假贷留之，生二子，衍其嗣。祀孝子祠。
刘茂字时亨。弱冠补诸生，复入北雍，任闽中都司经历。性笃孝，甫六岁，母李病，祷天愿代，母病立起。及长，轻财好施。嘉靖甲辰岁，倾储以赡族里，全活尤多。尝读书城南，有少妇夜奔，不纳询之，妇以夫逋系狱，茂即捐资贷赎之。
梅有振字复予。母病痿，负而卧起者十余年。兄殁，抚遗孤逾己出。尝鬻麻，甫定议而价踊贵，或劝增其值，有振不应。平生赎鬻焚券事不胜纪。
姚汝弼郡诸生，同郭忠信讲学修行。母汤氏以节旌。庭有杏，汤所手植，汝弼伏腊攀号，颜其堂曰“存杏”。耿督学定向从诸生请，祀弼于乡贤，又祀孝子祠。子嘉藻，字国华，性至孝。母老而目眚，日夜扶卧起。伯兄病痢，奉溲器者四旬。兄没，抚其子如子。与季弟嘉谷约曰：“兄不可忘，父不可贰，酹庭杏以盟，必无析也。”后谷以甲子乡荐知武冈州，有廉誉，化瑶洞以礼，升真定同知。归建义田义仓以济贫乏。
王朝诤字国学。性笃孝好义，少失恃，继母仲病剧，朝诤股吁天请减己算，母病寻愈。年三十妻亡，朝诤感其善事舅姑，遂终身不更娶。祀孝子祠。
戚学傅父早卒，痛母孤孀，依依膝下，怡颜顺志。母病，祝天愿代，尝秽求医，母绝复生。郡守萧从诸生请，白巡按柴疏于朝，给冠带，旌其门，祀孝子祠。
钱大用家贫至孝，奉孀母姚四十余年，负米承欢如一日。万历时，郡守金励表其门，祀孝子祠。
杨慧字良智。淳朴有至性，里人余庆童与慧父云为中表。洪武初，庆童以罪当籍，亡命抵云。云匿之，事觉连坐，慧挺身请代父行，父犹豫不忍决，慧号泣固请，乃召亲，故置酒与之诀，哭而送之。中途为逻卒所苦，天忽震电，卒惧不敢动。比入都，系诏狱，怡然无怨色，寻赦归。

〔国朝〕杨茂渐字于逵。家贫，父楚南授书。母邹更课以家人产，茂渐入，挟册咿唔，出则苦身力作。丧父致哀，奉母养甚孝。母每有所欲，不自言，茂渐必求得之乃已。母卒，庐墓哀号，感动行路。寻以疾终，祀孝子祠。
刘一干字枝森。二岁失恃，长力田。父鸣镛八十终，庐墓侧，大水浸庐，抱树而栖连昼夜，所亲拉归不听，众怜之。顺治间，御史卫元贞按部，特加旌礼，祀孝子祠。
方达字嘉徵。笃恺砥行，以孝闻。母王卒，绝迹私阃，侍父云峰寝十余年。有先业曰杨令山，术者绐孙氏买为圹，达心知其非，曰：“奈何以窳壤委他人父魄而得金，吾勿为也。”他义行尤多，沈徵君寿民屡以诗赠。祀孝子祠。按：同时有姜安节以孝闻，亦入祠祀，传详《儒林》。
沈吉生家贫业农。父兄早卒。母张患瘫痹，吉生不忍远离，佣于比邻，起居饮食朝夕躬亲，三十年如一日。母一饭不食，己辄不食，每号泣，田间人问之，曰：“我胡贫窭至此，无以为母养，是以悲耳。”终身未娶而卒，祀孝子祠。
王孟心顺治初，父汝芝为贼所劫，孟心亦被创几死。贼掠其家所有，挟与俱去，中途留质其父，纵孟心归，约输金为赎。孟心至家鬻田宅驰往，时官兵购贼急，贼遁他所。孟心号觅不得，引佩刀将自杀。一老僧劝之行乞，不令贼疑，当得所在，从之逾月，乃得父处，赎之归家。由是贫，自甘粗粝，而奉父母极丰腆。其父曰：“不死贼足矣，何必尔?且尔家岂复如曩耶!”孟心对曰：“某所业尚存，幸无虑。父母安之，其实无有也。”及父没，母年八十余，衰甚。孟心时亦老，朝夕起居必躬亲扶持。年七十六卒，祀孝子祠。
梅琢成字武修，康熙丙子举人。父庚，游学西方。琢成善事大母，以慰父心。躬操舂汲，不惮勤劬。庚辰随父公车，舟泊山东夹马营，盗劫邻艘，兼入庚舟。持刃相向，琢成以身翼父，几受刃落水而死，盗惊其孝，乃散去。琢成兼工诗画，有《默轩集》、《秋蛩吟》。祀孝子祠。
施誉字次仲，宏猷次子。生而孝友，事长兄推甘让少，友爱甚笃，兄殁恸绝复苏。居母丧，水浆不入口三日，每忌日祭必哭，上食必跪。兄子闰章，九岁失恃，教育成名。誉文思敏瞻，用七艺补诸生，尤工五七言诗，有《芳远亭稿》行世。岁饥，减膳以赈族人，助婚丧，置瘗。修同仁馆，置云山书院田，以供学者。宏猷理学之传，赖以不坠。
李荫七岁丧父，事母至孝。母病，股和药进之愈。每遇严寒极暑，勤温清，不退私寝。
金守兴字起甫。性慷慨，有勇力。幼事二人以孝闻，父遘疾，股愈之，又遇母疾，医祷不愈，乃引刀佛前，剜股肉入药内，母疾亦愈。邑令王畿旌之。
蔡容字载之，方伯逢时曾孙。幼丧母，哀毁成疾。事父起居饮食必躬亲，随父入山遇虎，容左右翼蔽，以身撄虎，虎摇尾去。父没，泣血三年。既葬，庐墓哀号，闻者动容。
许鸿龄字延年。力耕奉亲，甘旨必备。父侗伯衰老善病，支离床蓐中，裙厕，悉手为浣涤。沈寿民尝以方诸万石君云。
刘良侠字武功。儿时即知承顺父母，稍长亦谨。弟良伟，掠于贼，父母忆甚。良侠挺身问道，迹至钱塘，及之呼与语。贼觉，缚良侠置江中，沉浮波浪间竟日。值渔舟救之，卒以计携弟归。父母没，庐于墓侧，地近峄山多虎，良侠晨夕哀号三年，虎屏迹。先是良侠尝股和药疗母疾，及母年九十余，病中梦神语曰：“汝得起沉疴、享高年者，汝子股药力也。”母呼良侠，诘之，视其臂刀痕宛然。
梅字成叔，绵竹令，国祚孙。幼好博览，七岁生母亡，未冠父没，日夜孺子泣。奉嫡母杨，承颜伺色，不藉形声。妻张宦家女，奁节饶裕，尽鬻以佐甘旨。母意微不怿，辄率妻子长跪，委婉将顺，色霁乃已。及没，哀毁尽礼。事其兄麒，极谨肃，不问不敢对。于乡党恂恂自下，或以缓急告罔弗应。年七十五卒。
刘汝凤字景威。邑廪生，少从叔父振学，博搜强记。家贫，每借人书读，辄手抄之，为文敏给而多渊湛之思。与从弟尧熙皆以经学名。天性孝友，先人窀穸经营独任，事孀母甘旨罔缺。每岁馆谷悉委其弟主之，弟死从子仍依以居，衣食婚娶皆仰给焉。姊寡而瞽，迎养终身，族党无后及贫不能葬者，皆竭蹶佐之。与人和易，未尝见其怒色。而持正无阿，义所在不以势夺。屡与修郡邑志，皆矜慎不苟。岁荐，及期而殁。所著诗文颇富，藏于家。
杨必遂幼失怙，事母张甚谨。家贫，藉佣值以奉养饔飧，怡然色养，晨昏定省，虽在外，不以风雨稍愆晷刻。所得资或不给，质衣减食。尝自忍饥寒而菽水无缺。娶妇刘甫及门，母忽得痰疾，亲扶卧起，侍汤药历五年，足未尝入妇室。母以寝疾久，遍体生虮虱，百计驱除不能尽，口吞之，仰天号吁，三日后遂绝，病亦寻愈。及母亡，居丧尽礼，哀动行路。
冯邦彦字楚贤。邑庠生，天性纯至，尝羹股肉疗父疾，不效。夜持刀叩天，将剖肝以救。忽闻父呼，亟趋至前，则其父已霍然起矣。母早卒，继母俞严厉，事之甚谨，俞旋亦感悟。及父没，庐于墓，寝苫枕块，终三年丧。
刘正思郡增生。四岁失怙，即知善承母志。稍长，孝谨益至，母患痪久之，骨痛不能着枕席，正思日夜抚摩，十余年未尝离侧。康熙戊子，里中荒疫，宗族有贫不举火者，有藁葬者，其母闻而悲之。正思变易田宅，伺母意所欲轸恤者济之，母欢甚，痼疾寻起。及母卒，庐墓三年。
刘允幼丧父，奉木主时时对之号泣。家贫佣身事母，一脔之味，必以供母。性甚严，其妇偶小失意，允自外归，见母色不怿，跪膝前，奉杖请笞之，妇亦叩头谢罪，愿受责。俟母意解，然后起。母卒，终身无欢容。
周日朋字友生。母早丧，日朋奉其父，朝夕膝下。至长依依如孺子，寝处不暂离。及殁，居殡侧三年。
刘一韬父母茹素，一韬终身不忍荤酒。疾必尝药，亲涤秽器。比卒，庐墓三年，足不逾百步外。擗踊哀号，墓前方塘浊水一夕澄清。当道并额旌之。
吴光祚事父母养志承欢。及卒，三年庐于墓。母嗜饼，终身不忍食。
杨一枨好读书，时以不逮事父为深痛。奉寡母数十年，饮食寝息，辄先得其心。母病笃，一枨昼夜忧泣，百计营救，至舐粪验之，竟不起。擗踊呼天，呕血数升，一恸而卒。
刘予鳞字叔赞，邑庠生。盗以火劫其父，予鳞跃入火中愿代，盗感其诚释之。子智锡，字寅仲，亦庠生，尝捐置义田养仓，族人利赖之。
沈廷璐字元，徵君寿民孙。负至性，家贫，尝从桔桁上朗诵。吴肃公过而怜之，挈之去，读书城南草堂。父公厚，往来粤东西，授徒官舍。时吴三桂反滇南，孙延龄掳粤西，公厚觅归不得，流离奔窜，音问阒寂者八年。廷璐白其母曰：“不迎父归，儿不归矣。”时甫弱冠，孑身徒步出入兵燹，行乞哀号者万余里。逾年乃从贵州得见父，与俱归。寻入庠，诗文有名，当事聘为经师。洁己自爱，毫无请谒，年八十一殁。先是肃公将卒，举著书四十卷授之，廷璐藏之，不敢亵以远馆。霉蚀，抚书泣而自讼。晚年力疾俭草补订，临笔每祝鬼录，展两月，庶可见吾师地下矣。功成装演装演系装潢之误。完好，付吴后人，遂暝。
刘佩珩字有，邑庠生。父文友，常客游，佩珩侍母家居，怡怡色养。父殁家贫，托业轩岐，以供甘旨。有女兄弟五，母爱之甚，既嫁，不忍离，佩珩先后逆至家，罗诸甥于前，以为笑乐，岁无虚日。雍正初，以贤良方正荐知浙江海宁县，不善事上官，未数月报罢。后客京师卒。
荀士蕙天性纯孝，髫年失怙，居丧哀毁骨立。庐墓十三岁，始终如一。痛母孀居，妻亡不复再娶，终身色养，哀敬兼至。乡人贤之，乾隆五年旌。
