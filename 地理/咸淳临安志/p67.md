<!-- { "loadSidebar": true } -->
在下天竺【详见天竺寺】
　　　　　大雄山白龙洞
在钱塘县崇化乡大雄山故老传云有白龙藏于洞　嘉定八年赵安抚时侃以旱祷龙祠雨随至奏于　朝封显灵孚济侯赐庙额曰敏应
　　　　　护国仁王院洞
在钱塘门外扫帚坞有泉出洞中旱祷而雨【详见仁王院】
　　　　　海云洞
在仁和县永和乡超山上有干湿二洞黑龙王祠
　　　　　云洞
在钱塘门外古柳林杨和王园因坡陀拥土为之可夺天巧【详见亭门】
　　　　余杭县
大涤洞
栖真洞
石室洞
鸣凤洞
龙蜕洞
鸣铃洞
白茅洞
归云洞【已上八处并见大涤山】
　　　　临安县
　　　　　仙人洞
在县北一十五里
　　　　　石洞
在县西五十里旧志云洞两旁有石室可容百许人中有龙池云是天之一目可阔二亩近池西北无底有穴通江海
　　　　　玉仙洞
在凤翥乡南山去县四十里地名黄金漾　淳佑十年正月二十六日乡民樵采见一白兽入洞遂（属□）开洞口渐进渐深秉烛以视内有三洞深二十余丈峻壁拥石高十丈余色左青右黄白其状有仙人有玉芝有宝坐又有如旛者如白龙者如狮子者二柱屹立一长八尺围四尺一长六尺围丈余色洁白柱闲有井深六尺内横深不可计闲吐烟雾气微温白龙体滴水不竭余怪石不可胜数
　　　　　响洞
在县西五十里浪岭人语其中则响应赵安抚与心名之曰玉仙洞
题咏【金华王竹寮执礼游玉仙诸洞戏题碧云石崖诗已从鹿岩游更入龙洞去横足螃蟹行连臂猿猱度滑径铿蜡屐阴（厔去至改圭）然桦炬振策扶颠隮扪萝猛攀附涂险几欲穷境胜忽有遇谽（谷牙）通石窦参差流玉乳形开趣弥深兴集理自裕便将遗世纷且复恣幽步纡余穷冥搜淹留迫颓暮题诗识苍壁聊写心迹素重游岂无期恐忘来时路】
　　　　于潜县
　　　　　仙洞
在县南六十五里盛村其山屹立环以清流绝顶皆怪石林麓郁然洞门石光莹如镜中可容数人风月澄清之夕闻有乐声
　　　　　石燕洞
在增口与门堂山连洞口阔五尺长丈余高五十余丈其峭拔处非编梯莫至昔有人秉炬而入自洞门下迤（逛去狂改里）渐低若阶级至三二里许阴风浩渺水声潺湲遂不敢前其中蝙蝠白色为火所惊群飞而出且多燕粪意其秋后所藏
　　　　　湖潭洞
三穴皆在谷口东溪东岸云鹤岩之麓上接天目安溪石崖垂覆林木森茂上二洞投以石杳不知所止惟水声潺潺下洞常有流水不知其源古老相传与太湖相通故名
　　　　　冷水谷
在桃林北岭下方圆丈余源脉邃远莹彻如冰雪炎暑尢宜盥涤真玉壶之寒之寒溜也
　　　　富阳县
　　　　　岩洞
在县西三十里西岩有水池每日潮再至与浙江相应白乐天诗洞口灵池应海潮洞中有足迹世传葛仙翁遗迹旧有炼丹鼎今不存
　　　　新城县
　　　　　新妇洞
在县西北四十里广陵乡郑家山古老相传云昔见一妇人靓妆而入失其所在因以名之洞有源泉溉田甚广十余里闲虽歉岁常丰太平寰宇记云有潭深八九尺水清莹鱼鳗时出没甚异　乾道四年旱令景秉亲往行四五里即有微雨沾道闲踰二十里至湘溪望拜心祷时星月方明忽阴云四合大雨盆倾遂上其事畿漕以闻　敕赐灵应庙为额【县西二十里七贤乡地名长栏又有一洞亦名新妇洞其事未详】
　　　　　仙洞
在县南二十五里太平乡洞口如屋宇至一二百步渐下有隔石似木横道人不得入父老相传通桐庐县界
　　　　　灵隐洞
在县西六十里新安乡高一十丈阔五丈其深莫测中有涧水四时不竭相传云昔有人游洞中逾二日忽坐洞门前石上云见神人叱之不觉身出到此
　　　　　蜕龙洞
在县西十八里新登乡相传云初开此洞石门九里深不可极得牙骨一斛皆谓龙蟠蜕而去石闲尚有鳞爪痕自首至尾宛然龙形也稍深入为二径游人至此不敢复入
题咏【许广渊诗山远洞难穷相传旧隐龙蟠泥知几载穿石见遗踪灵骨岩中换阴云日下从乡人祈旱岁歌舞尚虔恭　又云往昔开锄古洞存神龙曾隐穴山峦灵踪何日青天去云气无时白昼寒穿石分明印鳞爪履泉惊惧作波澜于今霖雨均方国来客休疑尚此蟠○司马槱诗雷雨何时起蛰龙苍痕夭矫石岩空不缘嗜好寻刘累定向人闲试叶公　还憩池亭名其池曰濯龙一首云梅萼春前破松髯雨后滋石崖鸣野鹤竹坞窜香狸山脚重重转溪流泯泯迟殷懃窥洞府又得濯龙池○徐评诗荟蔚苍岩下灵踪此暂蟠云雷一夜起风雨满山寒骨腐苔方绿涎余石未干试凭图画去聊羡叶公看○李处全诗龙化当年去不回空余古洞出崔嵬苍苍野色连天远脉脉泉音穴地来壁上梭飞三尺雨匣中剑跃一声雷红云六月炎蒸处应作商霖泽九垓○陈（王玉）诗潜虬成穴古危岑曾为编氓霈旱霖石怪自留千载迹泥蟠难驻九天心老松犹学拏云势群籁浑惊动地吟潇洒禅关连胜概追游谁不快烦襟】
　　　　　罗宅洞
在县西五十里新安乡地名罗宅
咸淳临安志卷之三十
　志〔十五〕
　　山川九
　　　石
　　　　城内外
落星石
在钱塘门外巨石山南岭谓之青山顶有二圆石湖中望之若星坠焉郡国志云古塔山北有落星二石
石龙
在嘉会门外龙华山后下石龙净胜院山有石突出宛似龙首故名又有上石龙永寿院
排衙石
石衕【已上二处详具凤凰山】 
新妇石
祥符志云在钱塘县东南
罗剎石【详具秦望山】 
王子高石
在北郭税务侧驿亭上
云根石
上有天亭记
秦王缆船石
在钱塘门外相传秦始皇东游泛海舣舟于此陆羽武林山记云自钱塘门至秦王缆船石俗呼西石头北关僧思净刻大石佛于此旧传西湖本通海东至沙河塘向南一岸皆大江也故始皇缆舟于此
灵固石
在方家峪水月寺慈云岭两路口道堂后
灵石
在放马场侧按　祥符志有灵石在崇因报德院山旧尝有祥光现又古迹事实灵石山在南山栖真院之上晋开运二年建院号兴福山水环列松竹扶疏有灵石西庵后为左丞薛昂功德院半山有庵泉石尢美皆以灵名
石屏风
在保叔塔崇寿院山
卧龙石
在石门涧或云在下天竺寺草堂前慈云法师诗梅有和羹实龙无为雨心石上产梅故云
石桥
在武林山中【详见武林山】 
石姥石
在乌头山之东高五十余丈有岭南接运河塘
石鱼
石笋
在仁和县超山古迹有石鱼石笋钱塘无垢院亦有石笋
　　　　临安县
龙口石
在县北高陆乡临溪有石如龙饮水
石屏【详见天目山】
　　　　富阳县
三官下马石
在紫霄宫前
　　　　盐官县
秦王磨剑石
在县东六十里审山之巅
　　　　于潜县
围碁石
在县北五十五里千秋岭泗洲庵阅武山前其石屹立高峻上平如砥乡老传尝有神仙围碁于此
道士石
在县东二十五里落云坞之东其石特立山巅宛如衣羽衣而立又有石洞可环坐数人
徐仙姑石庵
石城
石门
石屋
石仓
石鼓
石柱
石板
石屏
新郎新妇石
望江石
钟楼石
围碁石
石巷
石庵
洪氏可庵山石
已上并详见天目山
仙人台
一在县北四十五里天目山云封庵北
一在县西岝（上山下咢）山跨虚亭下数步
一在县西七里山有石坛古传徐五二仙修真之地上极平旷
一在县东二十五里落云山之巅四面壁峙上有石碁盘枰路如新下有石室广十余丈石室之前列石屏风高数十仞又有走马坛
一在县北乌省溪去县三十五里有滩半里上有人马足迹大小数百深八寸许明净可数前有山名天王墓高百余丈四面皆石垒圆正如墓形其巅平地数亩常有泉流亢旱不竭世传为会葬人马迹
　　　　新城县
仙人石
在县西六十里新安乡上有万年松状如柏与山之石俱以怪得名
　　　　昌化县
石门
在狮子岩西五里两石壁立如门其中回环三五里水（汀去丁改虢）（汀去丁改虢）循门而出俗传神仙所栖
挂帘石
在县南五十里有潘山峻拔松林二十里山耸片石如空中垂帘下有石碁局松闲有置（上穴下）造墨处亦神仙所栖
金牛迹石
在县南金山二十八里旧传古有金牛从洪下山透出经行下余村备峰直山腰过外有石坛阔三丈金牛憩石上留十数迹又有牧童卧及笠杖迹
石镜
在龙髯岭庙后莹彻可鉴毛发明则霁昏则雨邑人以为候
　　　峪
方家峪
在钱湖门外路通慈云岭梯子岭有刘娘子寺陈淑妃寺
冷水峪
在嘉会门外御马院侧夹山多桃花中有流水为城南胜概旧呼桃源游人多集焉
毛湫峪
在龙山之南六和塔之北
　　　衕
石衕
在殿司山上【详具凤凰山】 
东山衕
在耿家步之北内有仙姑山
唐家衕
在九里松慕容妃墓之西
马家衕
在九里松步司前军寨后
塔衕
在雷峰之后
桃花衕
在精进寺侧
筱衕
在钱塘县钦贤乡
盛家衕
在浙江亭下
　　　坞
　　　　城外
扫帚坞
在钱塘门外黄山桥
杨梅坞
古迹事实在南山近瑞峰石坞内有一老妪姓金其家杨梅甚盛俗称杨梅坞所谓金婆杨梅是也
题咏【杨蟠诗云夏日红相照天晴坞自开襄阳多椎子摘赠故人来○郭祥正诗云红实缀青枝烂漫照前坞不及杏繁时林闲有仙虎】 
锦坞
在钱塘门外上智杲院前宝云庵下旧多花卉故以名之
葛坞
在灵隐山吴方士葛元字孝先居焉东晋大著作葛洪字稚川亦隐于此
题咏【郭祥正诗云二葛既成仙犹存炼丹处有时化鹤来徘徊不知去】 
枫木坞
在中下竺之闲今为吴荣王坟旧多枫木故名
题咏【杨蟠诗云太平云外客行采老山中莫叹秋霜早君看世上枫○郭祥正诗云一坞藏深林枫叶翻蜀锦寄语别家人路遥霜露凛】 
水竹坞
在九里松行春桥南旧有水竹之胜今为步司军寨
青枝坞
在九里松石板巷玉泉后山
灵石坞
在杨梅坞后山
真珠坞
在石姥山岭之西北
石人坞
在灵隐寺西石人岭下
龙驹坞
在钱塘县西溪中有秀邸坟
法华坞
在钱塘县西溪中有岳祠
木坞
在钱塘县西溪中有沈侍郎坟
新城县太师坞
在县西十里折桂乡袁村杜太师棱墓在其闲乡人不敢樵牧遂以是名
　　　塍田埂
　　　　东西马塍
在余杭门外土细宜花卉园人工于种接都城之花皆取焉或云塍当为城盖钱王旧城余杭门外元自有北关门今夹城巷乃故基也地与此相接
题咏【叶水心美赵振文游马塍诗马塍东西花百里锦云绣雾参差起长安大车喧广陌问以马塍云未识酴醾缚篱金沙墙薜荔楼阁山茶房高花何啻千金直着价不到宜深藏青（革奚）翩翩乌鹤袖严劳引前金蒋后随园摘蕊煎冻酥小分移床献春酒陈通苗傅昔弄兵此地寂寞狐狸行圣人有道贲草木我辈栽花乐太平知君已于苕水住尽日橹声摇上渚无际沧波蓼自分有情碧落鸥偏聚追逐风光天漫许抛掷身世人应怒君不见南宫载宝回何如赵子穿花去】 
