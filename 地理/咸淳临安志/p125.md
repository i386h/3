<!-- { "loadSidebar": true } -->
　　　　　孙强【强成化志强梦梁录亦作疆以玉篇校改】 
南国处士富春人因顾野王玉篇增加字三十卷旧一十五万八千六百四十一言新五万一千一百二十九言总二十万九千七百七十言注四十万七千五百有三十字为大广益会玉篇大概本说文以高宗上元元年甲戌岁四月书成
　　　　　褚无量
字洪度【洪唐书儒学传弘成化志承宋志之旧】 盐官人家滨临平湖有龙出人皆走观无量尚幼读书若不闻众异之刻意坟典尢精三礼史记擢明经第累迁国子司业修文馆学士中宗将南郊皇后为亚献无量据礼固争以为周礼无后助祭天之文惟汉有天地合祭皇后参享事末代黩神不可为法元宗即位迁左散骑常侍兼国子祭酒封舒国公母丧庐墓鹿犯所植松柏无量号诉鹿不忍犯无量亦终身不御其肉帝将幸东都而太庙壤姚崇言庙本苻坚故殿不宜罢行无量鄙崇疏谏内府旧书甲乙丛倒无量请缮录补第以广秘籍由是四库全治【全本传完成化志承宋志之旧避改】 卒年七十五诏曰无量朕师宜从优典赠礼部尚书谥曰文
　　　　　许远
盐官人为人宽厚长者明吏治会禄山反召拜雎阳太守张巡拔众至雎阳与远合远位本在巡上授之柄而处其下无所疑忌远与巡同年生月日后于巡呼巡为兄至德二载庆绪遣尹子琦将十余万攻雎阳远专治军粮战具子琦败诏拜侍御史子琦复围城中食尽士多饿死城陷与巡俱被执子琦送远洛阳王偃师不屈死诏赠荆州大都督子玫拜婺州司马立庙雎阳与巡同祀号曰双庙至德以来将相功效尢著者以巡远为上正元中【正唐书忠义传贞成化志承宋志之旧避改】 复官远他子岘大中时图像凌烟阁
　　　　　何公弁
余杭人事亲居丧着至行载唐书孝友传序【序字以唐书校补】 与方宗章成缅并称
　　　　　章成缅
于潜【唐书孝友传序作余杭】 人贞元八年丧母庐墓十五年生紫芝十三茎乌鹊来巢麋鹿共处长吏以闻十七年四月二十五日旌表人称为章孝标家贫笃学太和中为山东南道从事
　　　　　方宗
余杭人
　　　　　凌准
字宗一富春人以孝友闻工文辞着汉后春秋二十余万言又着六经解围人文集未就为人有谋略尚气节年二十以书干丞相擢崇文馆校书郎又以金吾兵曹为邠宁节度掌书记泾之乱以谋画佐元戎有大功累迁殿中侍御史迁浙东廉使判官抚循罢人按验污吏吏民敬爱召为翰林学士为尚书郎由本官参度支调发出纳有方出为和州刺史降连州司马卒归葬新城柳子厚志其墓【以柳集凌君权厝志校正】
　　　　　吴降
字下已长庆二年登进士科今新城县碧沼禅寺有郎中吴降诗又尝为衡州剌史
　　　　　袁不约
字还朴新城人登长庆三年进士又试平判入等仕至职方员外郎有袁不约集一卷罗隐撰新城筑城记有云天下无事吾乡则有凌准吴降袁不约以文学进
　　　　　杜棱
字腾云新城人唐末盗起乃纠集以扞乡邑干符闲杭州募诸县乡兵各千人棱为东安郡将后更为武安营与临安董昌钱唐刘孟安阮结富阳闻人宇盐官徐及余杭凌文举曹信号八都董昌为长钱镠副焉镠拜杭州刺史棱谓诸子曰膺大用者此人也遂倾心归之镠遣棱攻讨润州牙将刘浩天子拜棱常州刺史棱遂属其兵于诸子建思建徽建孚镠命棱筑东安城棱鸠民人相险易度资才因山为城环城以池天子以棱为镇海军节度副使董昌乞师杨行密攻东安棱婴城自守穿井百尺不得泉棱祷之立至棱凭城毙淮兵于城外者千数濠堑为赤其党败散紫溪宝成【十国春秋作保成】 建宁静【十国春秋作靖】 江四镇皆奔东安城以活民怀其恩目其井曰杜公井改威胜军曰镇东拜棱兼两浙诸指挥使行军司马许东安建棱生祠为润州刺史卒
　　　　　吴公约
字处仁余杭人黄巢之乱杭之八都既建派而分者为十三都公约其一也初以胆勇智略为郡邑推洎朱直起兵应募西讨以功授西桂镇遏使【成化志脱功字桂误佳以十国春秋校正】 从董昌御黄巢加御史中丞奏置都额改硖石为训济【十国春秋并兵】 之所摧锋破锐日有声称拜千牛卫将军肃政台长迁大冬卿改秋曹民部二尚书迁左执法为将三十年家无长物出则督励士卒入则训导子弟实为名将之高节卒罗隐铭其墓
　　　　　罗隐
字昭谏新城人词源泉涌博物多知举进士不中病卧长安时京畿夏旱癸巳日诏京兆用器水炉香蒲萧绛幡辈寘于坊巿门以祈雨隐上疏谏其辞宛转曲而有直体隐后从事湘南历淮润皆不得意乃归谒吴越钱镠虑不见纳以过夏口诗标于卷首献之末有云一个祢衡容不得思量黄祖漫英雄镠览之大笑因加殊遇以为宾客唐光启三年也镠表隐为钱唐令迁著作郎辟为镇海节度掌书记镠初授节度沈崧草谢表甚言浙西繁盛以示隐隐曰今浙西兵火之余日不暇给此表奏之朝廷主司岂无意于要求邪乃更之曰天寒而麋鹿曾游日暮而牛羊不下朝廷见之曰此罗隐之词也又贺昭宗更名晔表曰左则姬昌之半字右则虞舜之全文时称为第一及朱温篡唐隐说镠举兵伐梁曰虽无成功犹可退保杭越柰何交臂事贼为千古羞镠始以隐不遇于唐必有怨心及闻其言虽不能用心甚义之又以诗寿镠有曰大昴分光降斗牛兴唐宗社作诸侯则知隐虽在吴越心实在唐惓惓不忘也【自隐后从事湘南至此成化志删节过半以明吴瓒新编武林纪事所引咸淳志文校补】 隐累迁司勋郎中历盐铁发运使谏议大夫给事中赐金紫卒年七十七隐性傲睨好讥评人物为词章有气力工于诗与同姓虬邺齐名时号三罗旧鼍江常有二气夜亘天及隐与杜建徽生气不复见议者以为文武秀气锺焉隐着湘南甲乙集淮海寓言及谗书六十篇行于世子塞翁为镇海军节度推官【隐虽卒于梁开平三年然其心实在唐有惓惓不忘故国之思故始闻朱温代唐则说镠举兵讨梁其以诗寿镠亦曰大昴分光降斗牛兴唐宗社作诸侯故隐当缘其心而系诸唐】
　　　　五代
　　　　　钱镠
字具美临安人幼与群儿戏大木下坐大石指麾为队伍号令有法壮而善射术者望牛斗闲有王气之临安见镠曰真贵人也干符二年从董昌讨王郢为偏将平朱直为都知兵马使拒黄巢斩刘汉宏拜杭州刺史擒薛明【明五代史记朗成化志承宋志之旧避改】 破除约于苏州筑安众营于杭置武胜军于杭为防御使拜苏杭等州观察使封彭城开国侯新筑杭城自秦望山由夹城东亘江干洎钱塘湖霍山范浦凡七十里拜镇海军节度浙西观察等使加同平章事进封开国公进封彭城郡王兼浙东招讨使执董昌越州平加中书令镇东军节度使赐铁券移镇海军于杭克苏州图形凌烟阁进封彭城王封越王封吴王梁受唐禅进封吴越王改临安县为安国县广义乡为衣锦乡升杭越为大都督府筑海塘建候潮通江等门初定其基江涛昼夜冲击命强弩数百射之而涛头遂趋西陵加尚书令兼淮南宣润等行营都统加尚父诸路兵马元帅诏元帅府开幕除吏同天策府故事寻授天下兵马都元帅诏书不名建天下兵马都元帅府受策建国后唐赐玉册金印有蝗蔽天镠亲祝蝗堕浙江死卒年八十一在任四十七年谥武肃镠自少在军中夜未尝寐倦极则就团木小枕或枕大铃寐熟辄攲寤【吴越备史以员木小枕缀铃睡熟则敧由是而寤名曰警枕成化志承宋志之旧员避作团】 置粉盘于卧内有所记则书于盘中或寝酣外有白事令侍女振铃即寤【备史每夕必列侍女各主一更戒之曰外有报事当振铃声以为警省成化志铃误为纸】 时发铜弹于楼墙外以警宿直【备史常弹铜丸于墙楼之外以警宿直者成化志承宋志之旧丸避作弹】 性纯孝后庭有层楼母老不能上亲负以登时中原多事诸僭号者皆劝镠自立镠皆不纳临终属子孙善事中国传子元瓘袭封好学善抚将士卒谥文穆子佐袭封英敏温恭勤政卒谥忠献弟倧立为胡进思所废俶立太平兴国三年诏俶来朝俶举族归于京师国除【成化志元文俶立纳土于宋太平兴国以下十九字用五代史记文】
　　　　　杜建徽
字延光新城人少强勇尝代父棱为武安都将棱刺常州为淮人所逼建徽驰赴代守其城军中严整棱见甚称之棱将没散家财于诸子惟授建徽一笏【笏成化志误剑以吴越备史校】 曰此吾历任所秉者独汝能传之徐绾叛镠攻杭内城聚木将焚北门建徽使以火钩取其木先焚之木不得聚贼计遂阻劝镠无保会稽而当告急于淮南镠始疑建徽有二心后感悟益加殊待子孙昆弟朱紫盈门性俭率导从不过数人财物辄散乡里亲族每从征伐单骑入阵皆披靡军中谓之虎子年高不废骑射尝从击球于广场兴酣有宿中箭镞自臂中飞出人皆壮之仕吴越历三检校太师左丞相以干佑三年卒赠太师谥威烈
　        成及
钱唐人父贞国子博士【按九国志字宏济祖克平唐嘉王府长史】 及以笃厚为乡里所重干符中代闻人宇掌八都兵遂以富春镇称靖江都将刘汉宏作乱与钱镠同讨平之累官兵部尚书充常州防御使累迁校尉司空司徒太傅保大彰义等军节度使开府仪同三司检校太师兼侍中卒
　　　　　马绰
余杭人尝从董昌于越州及昌僭叛遂弃家奔钱镠累官两浙行军司马表授雄武军节度使同平章事
　　　　　鲍君福
字庆臣为钱氏相赐田于钱唐今所谓鲍家田是也君福性淳厚有胆气从军以骁果称累从征伐有功为衢州应援指挥使寻授衢州刺史从钱球攻信州有功仍刺衢判湖州授洮州刺史保顺军节度使同平章事兼侍中卒赠开府仪同三司谥忠壮子修逊【十国春秋让成化志承宋志之旧避改】 卒官上直诸军都钤辖使同参丞相府事卒【卒字疑衍或卒官乃累官之误】
　　　　　曹圭
仁和人家临平【平成化志安以十国春秋校改】 少有胆气唐末仕吴越为嘉兴都将淮人围嘉禾圭与族人师鲁守之淮人望气曰此虽孤城中有贵人不可图也嘉禾平圭以功授苏州刺史子仲达性仁厚仕吴越累官至丞相卒谥安成师鲁形短而多智人号为曹晏婴
　　　　　曹仲达
圭之子生于临平室有紫光少小圭尝节其饮食虽严冬尚未挟纩品膳悉与仆隶等又日令运甓累授台处二州刺史元瓘袭封命仲达权知政事国建拜丞相佐嗣摄政事时大赉诸军有举仗不受赐诸将不能制仲达谕之皆释仗致拜性仁厚好施食不兼味卒谥安成
　　　　　水丘昭券
临安人性忱厚知书能文章事吴越王佐为内都监使三年李景攻李达【即李孺资】 于福州达求救昭券劝佐当救佐欲诛程昭悦令昭券夕率甲士千人围其第昭券曰昭悦家臣也有罪当显戮不宜夜兴兵未几佐卒倧嗣与何承训谋逐胡进思昭券谏不从谋泄难作遂害昭券进思之妻曰他人犹可杀昭券君子也柰何害之进思后亦悔惧曰我不幸独害君子
　　　　　吴敬忠
于潜人尝从钱镠以八都兵讨刘汉宏有功梁封【成化志作梁功封以十国春秋校改】 正国功臣浙西营田副使太师兄顺以□□功授【成化志功上阙二字按十国春秋但云以功擢】 镇海军保成都指挥使检校司空弟许【十国春秋作欣】 为太傅八子仕本国皆贵显家潜川墓俱在焉
　　　　　孙陟
