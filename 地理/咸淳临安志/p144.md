<!-- { "loadSidebar": true } -->
题咏【陈文惠公尧佐诗一帆高挂出红尘万仞长歌入紫云莫道游仙便无侣玉清冠盖许同群　谷口停骏上翠微五云宫殿辟金扉不知何处朝真会恰见龙鸾队仗归　二天封部稼如云流水清寒出洞门更爱林闲盘石上松花飘落羽人樽　萧萧红树碧峰前为爱桃花入洞天偶逐霓旌纔百步却忧人世已经年○赵清献公诗龙穴藏身稳泉源抚掌清红尘人绝虑白日世长生我分谙冲寂谁能顾利名空皈休指笑今作洞霄行○苏文忠公诗上帝高居愍世顽故留琼馆在凡闲青山九锁不易到作者七人相对闲庭下流泉翠蛟舞洞中飞鼠白鸦翻长松怪石宜霜鬓不用金丹苦驻颜　前生我已到杭州到处长如到旧游更欲洞霄为隐吏一庵闲地且相留○陈丞相尧叟诗回合烟光迭翠屏东南山水此为灵莺花春学蓬瀛境楼阁夜干牛斗星古桧森罗烧药灶彩云飘洒聚仙亭辽天俯近归期鹤澥谷旁连骇巨溟紫陌红尘无一点绿毛仙骨有千龄○钱景谌诗清夜宿瑶宫云开天柱峰千岩空洞月万籁古坛松仙驭闻鸣鹤琅舆想六龙朝元步虚罢祥吹引林中　入谷初无路山蹊九折回紫庭藏玉室碧落抱琼台溪水人闲见桃花源上开祇应有仙骨得到洞天来　洞天三十六大涤上清房物外云烟古仙家日月长溪流分玉酝岩穴产灵香须信风尘表楼真自有方○方千诗早识吾师频到此芝童药犬亦相迎师今一去无消息花洞石坛空月明○戴石屏复古诗高枕清流卧白云灵龟骨相鹤精神凡为九锁山中客都是群仙数内人三沐三熏来访道一觞一咏共谈真祥光亭畔苍松下更借清风洗俗尘　天柱峰头一振衣云开岩路雨晴时登临欲访神仙事纪述都无汉晋碑拍手数声龙井跃篝灯一览洞天奇林闲安得栖身处欲炼金丹饵玉芝○刘子澄诗青山锁断红尘路石柱干霄藏洞府老蛟据窟不可窥千古流泉替渠舞真墟容我辄跻攀心旷方知白日闲飞仙一去忽已远坐对松梢云往还○高疏寮似孙诗洞门金画翠琅玕杏不多花月溜寒借得御书经日读松风净洗石棋盘　云气常常在上峰松生仙骨尽成龙不通名姓谁谈道却得云边两度逢○洪忠文公咨夔赠石室朱修行诗响泉一派落天风人在浮云柳絮中亭午柴关犹未启碧玲珑底拒霜红　落叶堆中折脚铛白云煮尽又还生洞门黄鹤婆娑舞留得松风待月明○王学可亚夫诗天柱峰高万壑分故留九锁限尘棼泉飞窗牖长为雨日上冈峦半是云洞擘阴崖通远岫石生暗晕作奇纹　圣朝每为民祈福绝笑求仙汉代君】 超然馆【洪忠文公咨夔宿超然馆闻钟太一相过烛未销朝元钟动郁罗萧身轻不怕琼台滑蹴踏青霞上斗杓】 翠蛟亭【巩栗斋丰诗木石相因依妙处在得水遇其相合时涧蹙水多止巍巍天柱峰双洞空无底怪石抱山回灌木参天起青蛟走玉骨元脉贯石髓屈折暂得伸掀舞如掉尾亭成自何年不陋亦不侈秋深泉少缩亭影照清泚忽遇水飞流亭在银涛里怒蛟卷亭去相拒不盈咫一落坠两谼力竭势方已终疑入江湖赴海日千里昨夜山雨豪梧竹尽风靡轰雷与石蛟怒几欲死吾亭方晏然清晓见窗几因携一樽来与客相料理剩拟画将归题诗却留此○赵南塘汝谈和幽亭枕苍峡云窦通细水百折如建瓴（汀去丁改虢）（汀去丁改虢）鸣不止客来一抽钥白雾噀岩底焂翕千丈蛟挐空翠涛起天开浑沌窍日洗盘古髓谅匪畜池鳞多应化雷尾冯陵气易壮怖荡辞难侈术假金洞元景逾瑶台泚谁云游方外巧异缁尘里坡仙颇年数觌面犹尺咫采句贵自然巩言良是已珍题豁灵界篆出番君里物生亦倚数有形必有靡道人亦多事浮念何时死余生嗜泉薮痼习牵砚几太息动静机于何寄冥理醉倒卧沧浪烦君更评此○赵显父彦假和天下名洞天有山必有水余杭山水窟神仙所栖止仙人乘云去玉蛟留潭底至今雷雨夕蛟睡时惊起爪擘崖石裂石罅滴乳髓涓涓泉流出半垂白凤尾风来琴筑响月照璎珞侈曲折纳深池彻底清且泚筑亭当涧冲木石相表里翠壁润含烟层峰去天咫道人幻出奇指顾犹未巳忽驱蛟赴瞬息八百里怒气挟奔霆草木为披靡儿童惊震掉而若槁灰死达人本大观谈笑自隐几须臾群动息静坐穷物理水石本无心相激一至此○赵蹈中汝（言当）和众峰抱苍龙蟠屈翠蛟水放之两崖闲奔汹不得止涛澜生席上雷雹转石底恍疑天柱摇将拔阴洞起苏公雄气压诗骨得山髓指麾驱鲲鲸赫奕动箕尾纷纷下土人蚁垤自封侈骤观目晴眩笔坠汗流泚坐令空谷啸声彻霄汉里君来松根吟仙者相去咫老蛟破锁出余怒犹未巳决开涧千丈散作雾五里今年溪湖干草树生意靡寸泉落山苗灵药起垂死遗吾云子饭报汝青玉几野人寻泉窦筒坏方复理泓然山巅池冬夏常若此○洪忠文公诗壮杉耄桧护嵌空飞堕蜿蜒白玉虹莫道隔凡元有柱胡麻流出石矼东晴雷碾破白云窝无数林毕衮下坡好把辘轳翻转着昆仑顶上卷黄河○张斗埜韫诗道人锁蛟天柱半客来纵蛟作奇观飞风动地輷晴雷雄拏怒攫石欲开明珠万斛撒成雨忽趁（汀去丁改不）云入银浦仙田种玉耕春烟润流九里无凶年问蛟蜚去何时还道人仰笑意自闲月中携手听潺湲】
　　　　天柱廨院
在县西南半里大溪之际后唐长兴四年建旧名法华廨院至唐咸通八年立为天柱廨院今号洞霄廨院
　　　　洞晨观
在余杭界系洞霄廨院
　　　　至道宫
在县北三十里曹桥镇之西唐文明元年建旧名福田　治平二年改今额
　　　临安县
　　　　紫阳宫
在县西北四十里梁大同二年建太清宫后改为天清　大中祥符元年改赐今额
　　　　元寂宫
在县西四里唐干元中建旧号鹤林观　大中祥符元年改赐今额
　　　　冲虚宫
在县西十五里晋郭文故居也后唐同光四年吴越王建为真君祠　大中祥符元年改赐今额
　　　　崇道宫
在县北二十里相传唐若举白日上升即其地为神仙宫唐垂拱四年建　治平二年改今额
　　　　清修观【以下女冠】 
在县西北三里梁干化元年建　治平二年改赐今额
　　　　新兴女冠宫
在县西北三里梁干化元年建旧号龙德后改今额
　　　于潜县
　　　　至道宫
在县北四十五里天月山龙池之下唐天成四年建旧名天目宫　治平二年改今额
　　　　无极宫
在县南二十五里旧志载昔有大徐五宝华真人小徐五含青真人得道上升以其所居宅为宫梁朝名西靖宫　治平二年改今额【庆元六年移额县东一里南阳山张真君别庙之东】
　　　　集真观
在县南四十里旧志载汉天师道陵所生之地元名生仙宫　治平二年改今额观即天师故宅山有丹井尚存
　　　　许游观
元在县西一里有仙人许迈丹井迈尝隐于此
绍兴二十六年道士刘冲素请移观额于县东二里桃源山重建
　　　富阳县
　　　　妙庭观
在县西十五里旧号明真　治平二年改赐今额世传董双成故宅【今山下多董姓】 　天圣中道士朱去发地得丹鼎覆以铜盘承以琉璃盆盆破丹亦飞去　绍兴初建香风堂玉笙庵【里人谢伋取李白月华词名之】 　嘉定中令程珌俾道士王以存移今殿复旧丹坛建新楼于其左【绍兴初道士董行元掘土得铜牌长寸半有字云我有蟠桃树千年一度生是谁来窃去须问董双成字画清楷其阴有王母乘凤云中　淳熙丙申修殿方丈后取土得铜盆三足两耳侧小窍二腹皆鞭晕不类今模制】 
题咏【坡诗人去空山鹤不归丹亡鼎在世徒悲可怜九转功成后却把飞升乞内芝　瑀璃击碎走金丹无复神光发旧坛时有世人来舐鼎欲随鸡犬事刘安】
　　　　丹霞观
在县东北一里　政和元年　朝旨建神霄玉清万寿宫下院　宣和元年七月改赐今额　乾道四年知县陆柟重修【观基乃旧真觉院也】
　　　　崇元观
在县东一十三里　淳佑己酉迁于县西三十五里地名龟川
　　　　元阳观
在杨涨　淳佑七年移建
　　　　崇亲思孝宫
初道士李仲端于大源山建崇寿殿　绍熙二年有　旨崇奉本命　嘉泰元年　敕以为崇亲思孝宫
　　　　紫霄宫【女冠】 
在大元山去县南三十里前有一石世传三官下马石　靖康丙午女冠清妙虚心大师孙千霞与其师宋道录自中都来止山前一夕里人见祥光上腾初结茅以居久之遂成宫观雅洁幽爽亦县之胜概也　绍兴十三年赐今额
　　　新城县
　　　　景德观
在县北二里　政和七年建请景德观旧额有葛仙翁浴丹井
　　　盐官县
　　　　葆真庵
旧在县西南三里乃马自然得道之所邑人乞立宫观　宣和二年赐葆真庵额　绍兴二十三年令刘伟移于县东二里与岳庙并
　　　昌化县
　　　　上清宫
在县东　绍兴元年余大辨建八年请上清宫旧额
咸淳临安志卷之七十六
　志〔六十一〕
　　寺观二
　　　寺院〔城内〕
　　　　明庆寺
在木子巷北唐大中二年僧景初建为灵隐院
大中祥符五年改今额　中兴驻跸视东京大相国寺凡　朝廷祷雨旸宰执百僚建散
圣节道场咸在焉　淳熙十四年六月　嘉定元年六月　嘉熙四年七月皆以祷雨
车驾临幸
理宗皇帝回銮撤盖甘雨随至平章乔肃公行简献诗贺　上用韵以赐【见　　御制门】 又
御书明庆二大字　淳佑六年重建法堂
御书南山道场为额　景定三年建阁藏
御书扁曰　宸奎万寿之阁　咸淳三年建祝　圣大佛宝殿寺有苏文忠公书观音经碑及题识大智祖师书弥陀字碑
法喜堂
明碧轩【并　淳佑七年重建】 
题咏【王荆公安石为僧修广作法喜堂诗浮屠之法与世殊洗涤万事求空虚师心以此不挂物一堂收身自有余堂阴置石双嵽嵲石脚立竹青扶疏一来已觉心胆豁况乃宴坐穷朝晡初忆幼时勇自许壮大看俗尤崎岖丰车肥马载豪杰少得志愿多忧虞始知进退各一理造次未可分贤愚会将筑室反耕钓相与此处吟山湖○沈内翰文通圂圂学佛者营营良足悲不知佛之乐谁使汝学为广师吾州秀智解乃天资既以法为喜万缘脱若遗高堂客满座妙语破群疑来者岂不辩辩此堂之题○王荆公寄题明碧诗明碧轩南竹数丛别来江外几秋风道人无复人闲世嗟我今为白发翁○赵忠简公明庆僧房夜坐月明窗竹冷横斜坐看风灯落烬花老眼病余嫌细字枯肠寒甚怯清茶囊空岂是久为客梦短其能飞到家但有流年寻鬓发潇潇蓬葆飒霜华】
　　　　仙林慈恩普济教寺
在盐桥北　绍兴三十二年僧洪济大师智卿造赐今额　隆兴元年赐隆兴万善大乘戒坛额　淳佑三年赐淳佑万善大乘戒坛额又赐寺额及飞天法轮宝藏额皆　奎画也六年赐　御制钟铭【见　　御制门】 　宝佑元年赐　内帑钱造大佛宝殿开庆元年降钱买嘉兴府田二百余亩赐名丰禾庄寺有苏文忠公书金刚经石碑
　　　　太平兴国传法寺
在佑圣观东先是东京太平兴国寺有传法院　绍兴初普照大师德明随　驾南渡乞建院　淳熙二年慧辨大师智觉奏请始赐太平兴国传法寺额　淳佑七年赐以　御扁及飞天法轮宝藏六字
　　　　大中祥符寺
