<!-- { "loadSidebar": true } -->
寿和圣福皇太后元命有亭曰寅宾俯见日出有庵曰仁寿东山之南则　帝居北则　太室今皆为　禁地　庆元初中大夫陆游为观碑【绍兴二十年十月　诏赐行在三茅堂名曰宁寿观因　东都三茅宁寿之旧也初　章圣皇帝建会灵观实于崇元殿之侧营三茅君殿是为　祖　宗崇奉之始至是　高宗皇帝方跻天下于仁寿之域尢垂意焉乃命道士蔡君大象知观事蒙君守亮副之许其徒世守又命内侍刘敖典领置吏胥给清卫兵略用　大中祥符故事后十年敖遂请弃官专奉宁寿香火　诏如所请赐名能真改左右街都道录仍领观事实又用　至道中内侍洪正一故事上心眷顾此观每示优假如此然迨今岁月寖久未有纪之金石以侈　上赐者　绍熙五年六月知观事冲素大师邵君道俊始砻石来请游为文传示后世游实　绍兴朝士娄得对　行殿同时廷臣零落殆尽游适后死获以草野之文登载盛事顾不幸欤伏观宁寿观实居七宝山之麓表里江湖拱辅　宫阙前带驰道后枕崇阜尽得都邑之胜广殿中峙修廊外翼云章宝室签帙富丽浩浩乎道山蓬菜之藏也钟经二楼翚飞霄汉飘飘乎化人中天之居也金符象简羽流毕集进趋有容肃恭斋洁济济乎茹灵芝饮沆瀣之众也导以霓旌节以玉磬侍者翼从以登讲席琅琅乎彻九天震十方之音也　佑陵之御尽　德寿　重华之宸翰焕乎河雒之图书也鸿钟大鼎华盖宝剑褚遂良吴道子之遗迹卓乎　秘府之怪珍也荣光异气夜烛天半所以扶卫　社稷安镇夷夏者于是乎在非他宫馆坛宇可得而比惟我　高宗皇帝实与三茅君自混沌溟涬开辟之初赤明龙汉浩劫之前俱以愿力应世济民虽时有古今迹有显晦其受命　上帝以福天下则合若符券及夫　风御上宾威神在天与三十六帝翱翔太虚三茅君亦与焉时临熙坛顾享明荐用敷佑于我圣子　神孙降福发祥时万时亿于虖休哉游既述观之所繇兴且系之以铭曰　炎祚中否开真人以大誓愿济下民左右虚皇友三真坐令化国风俗淳乃营斯宫示宿因丹碧岌业天与邻神君龙虎呵重闉鲸钟横撞震无垠锦旛宝盖高嶙峋天华龙烛昼夜陈历载九九符　尧仁超然脱屣侍帝晨遗泽渗漉万（□禹）均岁丰兵偃无吟呻咨尔众士严冠巾以道之真治子身服膺圣训常如新冲霄往从　龙车尘】
　　　显应观
在涌金门外始　绍兴十八年　诏有司建观于城南包家山以奉磁州崔府君【东汉催瑗子玉也封嘉应侯号曰应王】 二十四年分灵芝佛剎之半移建今处在湖之东水四面遶观额本　宣和所　赐　靖康闲
高宗皇帝出使至磁州神马引而南　建炎初　秀王夫人梦府君拥一羊谓曰以此为识遂诞毓
孝宗皇帝由是　累朝祠祀弥谨中为显应之殿其神位曰护国显应兴圣普佑真君
高宗皇帝为书殿扁且揭以
御名昭其敬也
孝宗皇帝为书宝章琼藏
理宗皇帝书洞古经以　赐刻之石又有殿奉
今上皇帝
寿和圣福皇太后
皇后元命　嘉定三年参知政事楼钥奉
诏撰观碑
宁宗皇帝御题其颜【嘉定三年十一月朔　制诏臣钥显应观为　国家集福之地自建立以来未有为之记者汝其碑之文成朕当书其额曰　中兴显应观记而　宸翰下颁昭回之光辉耀千载臣既承命谨拜手稽首言曰百神在天地闲昭布森列　皇朝咸秩无文非有功不祀其闲灵效显著远迩奔奏者不过数处而护国显应真君其一也真君崔姓庙在磁州旁为道观河朔人奉之五百余年矣　靖康中　高宗由康邸再使金磁去金管不百里既出谒祠下神马拥舆肸蠁炳然州人知神之意劝　帝还辕　孝宗诞育于嘉兴先形绛服拥羊之梦生有神光烛天之祥此皆其最著者也　中兴驻跸钱塘初置观于城南寻徙于西湖之滨分灵芝寺故基为之祠宇宏丽像设森严长廊靓深采绘工致铁骑戎卒左出不旋戈鋋旗盖势若飞动敞西斋堂以挹湖山之秀为崇佑观以处羽士之流称其为大神之居　高宗脱屣万乘尝同　宪圣临幸以丹垩故暗　赐金藻饰一新既又三十余年矣　皇帝　皇后聿追　祖考之意载命兴葺复　赐缗钱二万俾都监右街鉴义主管教门公事明素大师陈永年买田以增斋供之费所以妥灵而锡福斯民者甚至是诚不可以无纪也窃考神之所自不知者以为北魏之伯渊其知者以为后汉之子玉虽皆名公而实非也续会要等书亦不详谛或误后人唐武德元年置磁州正观元年州废而以滏阳属相至永泰初始复旧　仁宗实录　景佑二年封崔府君为护国显应公且言府君正观中为相州滏阳令再迁蒲州刺史史失其名在滏阳有爱惠民为立祠后因葬其地　咸平二年始赐府君之庙而京师北郊及郡县奉之如岳祠至是因民所信向而封崇之故　诏曰惠在滏邑恩结蒲人又曰案求世系虽史逸其传尸祝王官而民赖其德使果为子玉与伯渊安得谓史逸其传欤元符二年即旧号封王　大观赐庙额　政和赐冠冕七年加封护国显应昭惠王　宣和三年郡守韩景朝辞承　上命葺治祠王曰敷灵观曰显应且按旧碑为之记其说略与实录同又言唐太宗梦得之俾诏入觐刺蒲州河北采访使因命刑曹曹弋编录神之灵迹五十余条传于世　淳熙十三年奉　光尧圣旨改封真君然至今以府君为号尢见其本于为令也初命延福宫使安德军承宣使张去为为提举官传子及孙延庆复庀此职宣力于观为多道士初置十余人今益以众田止百余亩今益以广启观门而许士庶祈祷咸有定期季夏六日相传以为府君生朝都人无不归乡骈拥竟夕尢为一时之盛孟冬十日又谓为府君朝元之节或云以是日上升　禁庭皆设斋醮北人之寓居者是日亦必至焉　乾道六年遣使贺金国正旦臣以假吏从行过磁使介而下相率望拜于驿中盖往来者必致敬行则先祷于西湖之祠归则洁羞以谢之臣谨摭其始末之实为记而又播以诗云惟汉之司农兮着遗爱于桐乡使葬我于桐兮必时之奉尝翳神之仕兮于滏之阳惠及斯民兮久而愈彰擢刺河中兮任河北之采访生则祠于旧邑兮殁又冢于其旁神之既远兮虽尊以姓而逸其名神之威灵兮信千载之流芳谓子玉与伯渊兮皆流传之渺茫独　昭陵之诏录兮载颠末之为详北方之人兮谨庙食而自唐膺累朝之封赐兮诚有赫兮龙光功在社稷兮着明效于　靖康神马乘舆兮实显应于　高皇始孝宗之方娠兮梦绛衣而拥羊迨震夙之夕兮又神光而发祥敞祠宫之百楹兮缭千丈之周墙俨像设之雄尊兮焕金碧之焜煌仰　皇明之临御兮未尝求福而专乡乃　奎画以宠嘉兮灿凤翥以龙翔前三茅而后太乙兮与四圣而相望肆阴步马而默相兮巩　国势而无疆上　宫掖而下士民兮藉神休而禬禳伟明神之英烈兮夫岂敛惠于一万愿谒于上帝兮扫搀抢而殄豺狼　吾君将中天下而立兮开寿域于八荒神亦归其所兮报何可忘】 
崇佑馆
在观之东
　　祠庙
　　　祚德庙
在车桥西青莲寺南初
神宗皇帝未有　圣嗣吴处厚言程婴杵臼存　赵氏最为忠义乞访墓庙特加封爵【墓在绛州太平县之赵村墓侧有祠】 　元丰四年五月遂封婴成信侯杵臼忠智侯仍　赐额载祀典　元符三年臣僚言韩厥之功不在二人下乞与立庙　诏从祀祚德　崇宁三年封厥义成侯【按史记晋文侯始建赵氏于晋国景公之三年大夫屠岸贾欲诛赵氏韩厥告赵朔趣亡朔不肯曰子必不绝赵祀贾与诸将攻赵氏于下宫杀赵朔赵同赵括赵婴齐皆灭其族赵朔妻有遗腹走公宫生男公孙杵臼程婴谋取能人儿匿山中程婴谬语诸将遂杀杵臼与孤儿程婴乃与赵氏真孤俱匿山中居十五年景公问赵后韩厥具以实告景公乃与厥谋立赵孤儿召而匿之宫中攻屠岸贾灭其族复与赵氏田邑如故婴遂自杀赵武服齐衰三年为之祭邑春秋祠之世世勿绝○左传成公八年韩厥言于晋侯曰成季之勋宣孟之忠而无后为善者其惧矣三代之令王皆数百年保天之禄夫岂无辟王赖前哲以免也乃立武而反其田焉】 　绍兴十一年八月中书舍人朱翌言三人者千载之上有功于　我家今绛州沦陷之久庙貌存废不可知乞于　行在所卜地权创祠宇仍下礼官讨论十三年四月遂立庙仍加封婴忠节杵臼通勇厥忠定二十三年侍御史林大鼐又言韩厥既立文子传十世而霸业诸侯其后子孙（帛系）（帛系）真定中山之闲即我　宋僊孕之灵源也今三人者宜爵秩而公王之择爽垲而庙貌之四时遣奉常官以牲币用事时　国嗣犹未建乃　诏两浙运司新其庙仍封公爵秩中祀　庆元初益封　淳佑二年又升婴为忠济王杵臼忠佑王厥忠利王且增辟庙貌益宏整云
　　苑囿
　　　聚景园
在清波门外
孝宗皇帝致养　此宫拓圃西湖之东又斥浮屠之庐九以附益之【清波门外为南门涌金门外为北门流福坊水口为水门】 亭宇皆
孝宗皇帝御扁尝恭请
两宫临幸
光宗皇帝奉
三宫
宁宗皇帝奉
成肃皇太后亦皆　同幸岁久芜圮今老屋仅存者堂曰（打去丁改监）远亭曰花光又有亭植红梅有桥曰柳浪曰学士皆粗见大概惟夹径老松益婆娑每盛夏芙蓉弥望游人舣舫遶堤外守者培桑莳果有力本之意焉
　　　玉津园
在嘉会门外　绍兴十七年建明年金使萧秉温来贺　天申节遂燕射其中
孝宗皇帝数　临幸命　皇太子宰执亲王使相侍从及管军官讲燕射礼　上亲御射　淳熙元年尝　御制七言诗以赐曰一天秋色破寒烟别（上竹下御）连堤压巨川欣见岁功成万宝因行射礼命群贤腾腾喜气随飞羽袅袅凄风入控弦文武从来资并用酒余端有侍臣篇时
光宗皇帝在　东宫恭和曰秋深欲晓敛轻烟翠木森围万里川阊阖启关传　法驾玉津按武会英贤　皇皇圣父明如日挺挺良臣直似弦蹈舞欢呼称　万寿未饶天保报恩篇右丞相曾怀以下皆有赓载刻之石【曾怀等恭书曰　淳熙元年秋九月壬寅　皇帝幸玉津园行燕射之礼　皇太子宰执使相侍从五品以上咸与焉　皇帝中的者再喜动在列　天颜怡悦赋诗以示臣等且命赓和以　进臣谨拜手稽首而言曰帝王之用文武犹天地之运阴阳咸适厥中乃克有济故阴阳不偏然后可以拟太和文武兼用然后可以隆至化恭惟　皇帝陛下以
　上圣之资抚　中兴之治躬持二柄规恢大勋斟酌运平茂建皇极若稽　祖　宗　建隆　太平兴国故事昭举盛礼是岂笾豆孤矢云乎哉　宸章昭回　天语焕发所以示并用久长之意卓然与六经之义同归实垂世不刊之典也臣备位宰司千载一遇蒙冒　恩宠不知所以报塞惟当钦奉　圣谟传之罔极而请刻之石　制曰可怀恭和二首曰名园佳气蔼非烟冠佩朝宗似百川五品并令陪燕射四鍭端欲序宾贤恩涵春意鱼翻藻威入秋声鴈落弦竣事更容窥典雅　宸章应陋柏梁篇　江山秋日冠轻烟别苑风光胜辋川位设虎侯恢盛典技精杨叶校名贤礼均湛露宣飞斝乐奏钧天看发弦　圣主经兼纬武全胜巡幸射蛟篇群臣诗不悉载】 魏王判宁国府亦尝　命宰执于此燕饯盖皆以为讲礼之所【按玉津园乃　东都旧名苏轼尝赋诗有紫坛南峙表连冈之句盖亦密迩圜坛】
　　　富景园
在新门外之东
孝宗皇帝奉
宪圣皇太后尝请　游幸又重于数戒有司故营是园以迩　北宫规置略仿湖山今亦湮废悉隶慈元殿岁收花果之入焉
　　　翠芳园
