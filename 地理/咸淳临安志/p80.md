<!-- { "loadSidebar": true } -->
记文【刘令睎颜撰京兆统县九惟余杭置自汉其俗尊爱良吏犹有两都之遗风焉余承乏之三年按行阡陌问百姓所疾苦耆老因为余谭　开庆时事方烽火通甘泉尹臣始议城　京师发如雨马方駴鼓而惊之吾父子且不相聊不图更生之至于今也十余年闲谷熟蜡通吏无妄赋徭事不兴　诏书每下务在蠲征已责　明良之朝其况我甚厚然未若遗我贤师帅之为厚也吾阅师帅多矣率病用不足今潜公覃化宣风壹是以仁义为本耻言笼货事府中不闻疾呼亟步田里密如而百为克开取诸有而不竭吾农隙尝试游都巿榜于河胡黝然其澄逝于梁胡鳞然其新登楼而酒贱掬池而泉甘嬉于湖堤之上草木润而鱼鸟乐迹其佚民生救民死备民患者靡不致密而犹有余力捐以予民吾生于斯老于斯第闻输积吾聚未有代吾输者夫囷有余粟机有余帛然后人裕于为善今而后吾子弟其知向方矣乎居无何邑有顾向荣者聚族而谋曰丁桥左朝行都右通蜀广行者重足错毂且传遽日夜川流而环运也每盛夏燠暍无所于醒盍凿井以济焉族之为浮图氏普观又相与谋覆井以亭且筑庵其旁以容憩者既买地鸠材雇工佣不澹则相与谒于府　公曰嘻劳民劝相井象也农之相旅也如是盍劝诸乃斥缗钱三千佽其役既成耆老又告余曰潜公实父母我祠而祝之相兹可请名井曰潜公井令其为我识之余应之曰公润泽若河海井云乎哉曰不然井养不穷而以寒冽为至善吾恐后之人詹公之象而未识公之心也使于是焉观之以笃不忘吾感其言重叹夫　开庆以前井泥莫渫而　再造以来得兹寒冽之为不易其日遗我厚也宜哉公名说友字君高父括苍人今以户部侍郎兼尹事闲者圄娄空　天子加赐玺书固尝亟称其廉矣】
　　　　于潜县
炼丹井
一在云封庵后许迈宫之中庭其水微涌环注前池通夏不涸
一在县北四十五里天目山许迈炼丹之地
一在县西三里观山亦许迈炼丹之地
一在县南三十里集真观天师张道陵炼丹之地
天井
阔五尺在山东之趾深不可测或云下通龙潭欲雨则先有云气弥漫景物凝晦村老常以为验
题咏【唐僧灵一诗昨夜云生天井东春山欲雨几回风林花迸逐溪流下欲上龙池通不通】 
佛图澄井
在县南五十里常乐寺廊之东晋建兴初高僧佛图澄所凿耆老相传云一日凿成泉清味甘虽旱不涸
义井
县前三井　城隍庙前四井　上巿井
北郭井　　宝城坊井　　　十字街上三井
南门外井　凤山井　　　　旧七仙庵前井
东山坞井　陈村井　　　　丞厅前井
灌湖上井　敖干井　　　　岩岭井
　　　　新城县
黄金湾井
去县二十里介新城桐庐之闲地僻无居人 淳佑丙午令赵崇侅命宝林寺僧如炳就创接待庵凿井以饮往来者扁曰赵公泉
龙井
在县西十五里折桂乡地名苦竹
杜公井
太师杜棱所开贼围城城中乏水兵民穿土及石深百尺余不得棱至诚祷之泉立至城以不陷人目为杜公井
题咏【许广渊诗几处城中井标名孰与伦异非深百尺功在活千人大旱流皆涸甘泉惠受均无情知水石诚发应如神○许仲蔚诗德地见图谍神机发杜棱寇围炎甚火壶饮冽于冰古邑桑田换灵源鉴面澄如今风月夕煮茗诧山僧】 
炼丹井
晏公舆地志葛仙翁炼丹之所
题咏【许广渊诗葛公高隐处凿井碧山前炼就长生药空余白乳泉鼎藏今去水气吐旧成烟午夜风雷作人疑羽佩还○许仲蔚诗青云路在天炼鼎亦徒然九转果何物一泓空旧泉竞知丹可煮不悟骨非仙汲引殊无状翻尢葛稚川】
　　　　盐官县
　　　　　灵泉井
在县东七十里真如禅院菩提山上昔有道师操夜为鬼神讲佛书一日井涸神告之曰当有泉发于山俄寺前之西有窦迸出故名
记文【令锡山陈逸记云邑之东六十里山曰菩提水曰灵泉庙佛其上曰真如余以职事出郊尝往焉山多乔松修竹前寺如蔽后寺如卫泉在寺旁饮之与吾家山庶子泉颇相伯仲山之浮屠曰昔有道师操夜为鬼神讲佛书一日井涸神告之曰当有泉发于山俄窦于寺前之西故谓之灵泉事见图经此邑地半海卤而有斯泉惜乎陆羽张又新辈未尝一顾不列于茶经水品地僻迹远且不争名缾鼎之闲有若士之有道而不自表襮者庶子泉在二浙之冲缾罂之行不远万里好事者谓茶得泉如人得仙丹精神顿异故自　御府至于韵人胜士不可一日无此安知灵泉亦能点化瓯中广寒也今泉虽有灵名而煮海之民但以为淡水当其雨潦浸淫蜗蝤游焉可为太息虽然物之穷通固自有数造物者每乘除而机括之岂独斯泉未遭也哉寺本晋宝宅之墟周显德二年建云　政和五年十二月十六日】 
乌龙井
在县东七十里福济庙广四尺深七尺冬夏不竭旱岁赖以给相传昔皋苏将军之乌马跑于地得泉遂以乌龙名之祷雨应如响
葛仙翁炼丹井
在硖石紫微山
石井
在县北一十二里【今废】 
巿邑十井
故老相传本县阮店村章仁蕴开今仁贤坊双庙巷安国寺三井是也仁贤坊井以白石为栏色类玉有刻云当邑章仁蕴开此义井第十四口　元丰壬戌岁记则仁蕴所开不止十井余皆湮没不存
咸淳临安志卷之三十八
　志〔二十三〕
　　山川十七
　　　泉
　　　　城外
冷泉
醴泉
并见武林山
温泉
在冷泉之上
　　　　　玉泉
在钱塘门外九里松北净空院南齐建元末灵悟大师昙超开山说法龙君来听为抚掌出泉今龙祠前有小方池深不寻丈清澈可鉴异鱼数百泳游其中　淳佑八年赵安抚（上与下心）甃砌龙潭增筑为二池【修造拨田并见龙祠并净空院】 
题咏【白乐天题云湛湛玉泉色悠悠浮云身闲心对定水清净两无尘手把青笻杖头戴白纶巾兴尽下山去知我是谁人○周紫芝题净空泉二绝谁穿巨石贮清泉不见超公旧讲筵龙伴白云归宝藏鱼随流水下春田　欲寻遗事苦无碑老宿犹传古律师尚恐蜿蜒在空谷水清不敢唾方池○僧济颠题云千章老木冷涵秋今日重来话旧游一池寒水浸虚碧清光莹澈凝不流中有神龙隐头角为雨为霖滋旱涸　圣主垂衣风雨调龙亦安眠在丘壑人来初不睹真龙但见金鲫浮沈中昂头摆尾得其所我疑便是池中龙殷勤一语龙听取汝以何缘堕龙伍良由一念嗔所生毕竟难逃鳞甲苦蓦然直下便回光愿力资深福寰宇】 
真珠泉
在大慈崇教院今为张循王真珠园盖因泉得名周显德中院东泉水迸出因甃为方池或闻扣击声则泉涌如贯珠　嘉佑中太子少保元绛名之曰真珠泉今官酿亦取以名
灵泉
在寿星寺前有亭又广福院亦有灵泉
金沙泉
在仁和县永和乡坡诗云细泉幽咽走金沙
杯泉
详见寿星寺
卧犀泉
按郑戬灵隐天竺诗集序云若夫玉岩青壁犀泉龙（汀去丁改赐）峰攒千迭松排万盖山之境也据此则青壁槛卧犀泉皆在灵隐天竺之闲
萧公泉
在灵隐寺后
岁寒泉
在龙井山崇因院
法华泉
在南山满觉院　又普济院元额法华
参寥泉
元佑四年参寥子住上智果寺寺有泉东坡因以参寥名之应梦记云仆在黄州参寥自吴中来访一日梦参寥子赋诗觉而记两句云寒食清明都过了石泉槐火一时新后七年仆出守钱塘而参寥子始卜居西湖智果院院有泉出石缝闲甘冷宜茶寒食之明日仆与客泛湖自孤山来谒参寥汲泉钻火烹黄檗茶忽悟所梦诗兆于七年之前众客皆叹知传记所载非虚语也　元佑五年二月二十七日眉山苏轼书并题
颍川泉
在南高峰
观音泉
在法通寺　又传灯院　又真如院
喷月泉
在南山暗竹园广福院
定光泉
在西山长耳相法相院西定光庵侧山腰有泉盘旋飞流溅沫可爱水极清甘　淳佑丁未亢旱不竭寺僧用笕引泉以供庖
白沙泉
在灵隐寺西普园院方丈之西有泉自白沙中出
题咏【杨蟠百咏诗云不见泉来穴沙平落细声夜高寒月漾银汉太分明】 
周公惠泉【一名北（插去手改片）井】 
在湖州巿下闸　乾道三年周安抚淙重修邦人德之遂以名扁
甘泉
在城北董家巷南今属陈氏
惠泉
在钱塘县长寿乡大老山泉自地涌出亢旱不涸有寺以泉为名
冰谷泉
在临平山寂光庵侧
题咏【金部沈汝谐诗甃石纔深数尺余一泓清冷若冰壶泉源定与安平接二水轻甘略不殊】 
寒泉【旧名荐菊泉】 
在钱塘门外对嘉泽庙【详见庙】 
题咏【芝田张炜荐菊泉诗近来湖上风光改古迹三贤亦就迁独有菊泉能定力一寒坚守故山前】 
僧录泉
在南山暗竹园福圣院
青衣泉
在太庙后三茅观园内
六一泉
仆夫泉
并见孤山
大悲泉
在上天竺
茯苓泉
在灵隐西无垢院半山古松婆娑下有甘泉博物志云松脂入地千年化为茯苓因以名
武安泉
在皇城司营水清甘有青石刻武安泉三字故老云元为殿前司后军寨故有此名
虎跑泉
旧传性空禅师尝居大慈山无水忽有神人告之曰明日当有水矣是夜二虎跑地作穴泉涌出因名
题咏【坡诗云亭亭石塔东峰上此老初来百神仰虎移泉眼趁行脚龙作浪花供抚掌】 
瑞石泉
在粮料院北瑞石山下今在　御街太庙南有井亭
持正泉
在六和塔开化寺
涌泉
在霍山张真君庙西清心院前山坡下　绍兴闲
高宗皇帝日遣人取水瀹茗寺僧至今护以朱栏泉从石罅中流出庙前折入黄山桥杨府园前小河味极清甘亢旱不竭
天泽泉
在（麦曲）院小隐寺前有亭覆之
安平泉
在仁和安仁西乡安隐院【旧额安平院】 有池名安平泉今池边有亭
题咏【东坡诗策杖徐徐步此山拨云寻径兴飘然凿开海眼知何代种出菱花不记年烹茗僧夸瓯泛雪炼丹人化骨成仙当年陆羽空收拾遗却安平一片泉】
　　　　临安县
马跑泉
在县北三十里穆公山高峻崎岖有石棋盘坐石之类父老传为仙人台及有马跑泉口足之迹如印诸石樵采多见之
溠水漾
在双林院山半瀑泉飞白甚长沿流集贤里东至于海
　　　　富阳县
顾家泉
在春明里溉田四十余亩
卓锡泉
在县西二十里万龄山大智院【详具大智院】
　　　　盐官县
雪峰泉
在县东南五里寿圣院记载灵迹
　　　　昌化县
天井泉
在县西五十里地名叶源有马坞小山巅有石窍名天井深不可测其中若列梯级通人上下有泉涓涓灌注石面凝结石脂圆者名寒水石如冰箸者名鹅管石昼执烛可入光采夺目或以丝系石试井声冬冬如鼓尽丝一（上竹下矍）石坠未已井东有铜山神入者亵慢即迷所出旧传此井通朱浪村长潭
龙孔泉
在县南三十里有金山玉岭旁连金紫岩岭下有龙孔泉流不竭巨鱼出必雨
瀑布泉
在县东南玉岭后石壁阔数里高百丈飞泉自紫岩岭抵石壁沿空飞泻四时不竭
东坡泉
在双溪亭西数十步石窍中出坡公始寻溪源得之以瀹茗人皆凿石为泓
　　　池
　　　　城内外
涌金池
在丰豫门里引西湖水为池吴越王元瓘书三大字刻石识其旁云清泰三年丙申之岁建午之月特开此池
题咏【杨蟠诗涌金春色晚吹落碧桃花一片何人得流经十万家○郭祥正诗众沼皆涵碧斯池独涌金宝光终夜见不是月华深】 
圣母池
在吴山中兴观侧围以石栏有圣母庙
白龟池【事具六井】 
金牛池【事具六井】 
仁和仓池
