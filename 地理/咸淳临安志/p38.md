<!-- { "loadSidebar": true } -->
朕自睦邻息兵首开学校教育多士以遂忠良继　幸太学延见诸生济济在庭意甚嘉之因作文宣王赞机政余闲历取颜回七十二人亦为　制赞用广　列圣崇儒右文之声复知师弟子闲缨弁森森覃精绎思之训其于治道亦庶几焉○孔某字仲尼鲁人开元廿七年谥为文宣王赞曰大哉宣圣斯文在兹帝王之式古今之师志在春秋道由忠恕贤于尧舜日月其誉惟时载雍戢此武功肃昭盛仪海宇聿崇○颜回字子渊鲁人赠兖国公赞曰德行首科显冠学徒不迁不贰乐道以居食埃甚忠在陋自如宜称贤哉岂止不愚○闵损字子骞鲁人赠费侯赞曰天经地义孝哉闵骞父母昆弟莫闲其言污君不事志气轩轩复我汶上出处休然○冉耕字伯牛鲁人赠郓侯赞曰德以充性行以澡身二事在躬曰跻而新并驰贤科得颜为邻不幸斯疾命也莫伸○冉雍字仲弓鲁人赠薛侯赞曰懿德贤行有一则尊子也履之成性存存骍角有用牦牛莫伦刑政之言惠施元元○宰予字子我鲁人赠齐侯赞曰辩以饰诈言以致文苟弗执礼宜莫释纷朽木粪墙置不足云言语之科烨然有闻○端木赐字子贡卫人赠黎侯赞曰谦德知二器实瑚琏动必几先孰并其辩一使存鲁五国有变终相其主誉处悠远○冉求字子有鲁人赠徐侯赞曰循良之要在于有政可使为宰千室百乘师门育才治心扶性退则进之琢磨之柄○仲由字子路卞人赠卫侯赞曰升堂惟先千乘为权陵暴知非委质可贤折狱言简结缨礼全恶言不耳仲尼赖焉○言偃字子游吴人赠吴侯赞曰道义正己文学擅科为宰武城聊以弦歌割鸡之试牛刀谓何前言戏尔博约则多○卜商字子夏卫人赠魏侯赞曰文学之目名重一时为君子儒作魏侯师不可复礼始可言诗假盖小嫌圣亦不疵○曾参字子舆武城人赠郕伯赞曰夫孝要道用训群生以纲百行以通神明因子侍师荅问成经事亲之实代为仪刑○公西赤字子华鲁人赠郜伯赞曰学者行道敝缊亦称使齐光华偶为肥轻周急之言君子所令荅问允严理皆先经○公伯寮字子周鲁人赠任伯赞曰人有贤否道有废兴子如命何营营震惊季孙虽惑景伯莫平师资一言秩祀亦惩○漆雕开字子开鲁人赠滕伯赞曰仕进之道要在究习具臣而居咎欲谁执斯未能信谦谦有立阙里说之多士莫及○南宫适字子容鲁人赠郯伯赞曰先觉既立礼乐并驰尚德君子尔乃兼之羿奡可惭禹稷可师三复此道载观白圭○申枨字子续鲁人赠阿伯赞曰刚毅近仁志操莫渝性匪祝鮀面岂子都有一于此刚名可图云欲则柔盖生之徒○原宪字子思鲁人赠原伯赞曰轼彼穷阎达士所遵邦无道谷进退孰伦敝衣非病无财乃贫赐虽不怿清节照人○有若字子有鲁人赠卞伯赞曰人禀秀德气貌或同而子俨然温温其容两端发问未达机锋以礼节和斯言可宗○司马耕字子牛宋人赠汶伯赞曰手足其亲志异出处魋将为乱子乃脱去在污能洁危而有虑内省若斯何忧何惧○颛孙师字子张陈人赠陈伯赞曰念昔颛孙商德与邻学如干禄问必书绅参前倚衡忠信是遵色取行违行戒后人○高柴字子羔卫人赠共伯赞曰婉彼子羔学业先圣宗庙之闲一出乎正克笃于孝非愚乃令师知其生有辉贤行○陈亢字子禽陈人赠颍伯赞曰惟禽之问从容其鲤求以异闻诗礼云尔请一得三诚退而喜且知将圣不私其子○樊须字子迟齐人赠燕伯赞曰养才以道圣人兼济始谓不仁问学良喜寓志农圃似睽仁义学稼之辞岂姑舍是○林放字子丘鲁人赠清河伯赞曰礼之有本子能启问大哉斯言光昭明训德辉泰山诬祭莫奋崇兹祀典盖永令问○公冶长字子长齐人赠莒伯赞曰子长宏度高出伦辈虽在缧绁知非其罪纯德备行夫子所美以子妻之尢知英概○蘧瑗字伯玉卫人赠卫伯赞曰有卫伯玉夫子与居寡过未能荐赞使乎以尸谏君友则史鱼果能进贤烂然简书○澹台灭明字子羽武城人赠江伯赞曰惟子有道天与异容状虽云恶德则甚丰南止江沱学者云从取士在兹貌或非公○曾蒧字皙鲁人赠宿伯赞曰惟时义方有子诚孝怡怡圣域俱膺是道暮春舞雩咏歌圣教师故与之和悦宜召○宓不齐字子贱鲁人赠单伯赞曰君子若人单父之政引肘寤君放鱼禀令傅郭勿获遂能制命百代理邑用规观听○颜无繇字路鲁人赠杞伯赞曰人谁无子尔嗣标奇行为世范学为人师请车诚非顾匪其私千载之下足以示慈○巫马施字子期鲁人赠鄫伯赞曰天清日明密云曷有师命持盖子亦善扣惟夫子博三才充究学者之药所得遂茂○商瞿字子木鲁人赠蒙伯赞曰易之为书弥纶天地五十乃学师则有是子能受授洙泗传世知几其神宜被厥祀○公孙龙字子石楚人赠黄伯赞曰黄伯着祀公孙是云弥缝中道协辅斯文藏修方异渐渍其勤史辞不忘播为清芬○廉絜字庸卫人赠莒父伯赞曰兄弟之邦士有廉庸涵泳素教表揭儒宗杏坛探赜洙泗从容作兴一时莒父其封○叔仲会字子期鲁人赠瑕丘伯赞曰瑕丘祚邑子期是为亲训有日广业于时四教允隆五常以持比肩俊杰闻望斯垂○燕伋字思秦人赠渔阳伯赞曰师席高振大成是集至道克传贤达斯执善教之柔儒风可立渔阳之士得跂而及○申党字周鲁人赠邵陵伯赞曰侁侁申周四科与俦逸驾文圃鼓枻儒流冠佩既燕言动允休邵陵得封子想清修○琴牢字子开卫人赠南陵伯赞曰多能鄙事圣人曲意惟其知之是以不试宗鲁虽友吊必以义尚师嘉言祀亦罔替○秦商字子丕楚人赠上济伯赞曰孔父秦父相尚以力俱生贤嗣相与以德是父是子致法畴克会弁儒林令名无极○步叔乘字子车齐人赠淳于伯赞曰勉勉子车封邑淳于亲炙避席唯诺趋隅发问既博雅道是扶抑可尚也不亦美乎○颜之仆字叔鲁人赠东武伯赞曰贤行颜叔亲承尼父志锐于斯道尊是辅泥在陶钧木就规矩终縻好爵扬名东武○公西箴字子上鲁人赠祝阿伯赞曰猗尔子上鲁邦之望以德则贵惟道是倡师聪师明友直友谅伯于祝阿儒风斯畅○石作蜀字子明秦人赠石邑伯赞曰在昔石邑能知所尊懋衣有德克述无言鼓箧槐市扬名里门此道久亲彼美长存○颜高字子骄鲁人赠琅琊伯赞曰琅琊之伯其为子骄微言既彰德音孔昭已观雩舞同听齐韶历千百（社去土改异）跂想高标○邽巽字子钦鲁人赠平陆伯赞曰彼美邽子先圣是承墙仞已及堂陛将升良玉斯琢寒水必冰锡壤平陆茂实斯腾○任不齐字选鲁人赠任城伯赞曰任城建伯其表曰选淑问雅驰才华清远竞辰力行爱日黾勉礼教崇崇令望昄昄○曹恤字子循秦人赠曹伯赞曰肃肃曹伯王室之裔积习乐道切琢明义惟善则优素德是类史笔有焕令名永纪○冉孺字子鲁宋人赠（木巳）伯赞曰（木巳）伯子鲁圣学是务厉己斯约好问乃裕周旋中规容止可度允矣昔贤后世所慕○伯虔字子析鲁人赠骈伯赞曰有虔子析全鲁之彦儒行既明骈伯乃建兢兢受道奕奕峨弁懿选嘉访世享馨荐○县成字子祺鲁人赠巨野伯赞曰至圣言教子祺安雅擅誉鲁邦启祚巨野伟矣风猷时哉用舍出伦离类后学是假○颜哙字子声鲁人赠朱虚伯赞曰褒锡朱虚在器轮舆儒室振领圣门曳裾贤业素蕴美材以摅万世不刊载观成书○孔忠字子蔑鲁人赠汶阳伯赞曰惟子挺生道德之门佩听至论鲤门弟昆三得三亡所问深温君子归宓义不掩恩○后处字子里齐人赠营丘伯赞曰温温子里入闻至圣（打去丁改｛上临下手｝）道之华秉德之柄深造阃域不乖言行全齐之封竹素为盛○左人郢字行鲁人赠临淄伯赞曰伯彼临淄左行独贤晞踪十哲秀颖三千心悦诚服家至户传乐只君子文声益宣○公哲哀字季次齐人赠郳伯赞曰周衰伪隆政出群公廉耻道微家政聿崇不为屈节撝默自容子于是时凛然清风○漆雕徒字子斯鲁人赠须句伯赞曰遐想子斯挟策圣帷涉道是嗜惟仕可縻在德乃贤在名乃垂洋洋之风逮今四驰○荣旗字子旗鲁人赠雩娄伯赞曰伯锡雩娄务学实着三千之徒七十是预历告莫行惟德乃据视于前书式彰厥誉○秦祖字子南秦人赠沙梁伯赞曰秦有子南赞赞述作守道之渊成德之博范若铸金契犹发药历世明祀沙梁宠爵○秦非字子之鲁人赠汧阳伯赞曰乐善哲士伯于汧阳传道克正垂名允臧执德以洪用心必刚袤广业履式彰素王○商泽字子季鲁人赠睢阳伯赞曰邈矣子季睢阳是伯屏息受业延教登席未践四科固涉六籍祀典载之好是正直○郑国字子徒鲁人赠荥阳伯赞曰伯夫荥阳实惟令德俊义贤行过不留迹道以目传妙则心识猗欤伟欤后代之则○颜韦字子柳鲁人赠蕃伯赞曰祀封于蕃实惟子柳夙敛格言克尊善诱明德惟馨贤业所就大侑于儒传芳逾茂○漆雕哆字子敛鲁人赠武城伯赞曰子敛受封爰居武城亹亹其问翩翩其英抠衣时习厥学日明诞敷礼教爵里增荣○壤驷赤字子徒秦人赠北卫伯赞曰式是壤伯昭乎圣徒执经请益载道若无诗书规矩问学楷模得志则驾领袖诸儒○施之常字子恒鲁人赠乘氏伯赞曰国因乘氏有德斯彰参稽百行赞理三纲自拔行闲荣名甚光在史霭霭历久弥芳○公祖句兹字子之鲁人赠期思伯赞曰惟彼子之锡伯期思与贤并进得圣而师彬彬雅道翼翼令仪一日王言庙食不隳○狄黑字皙卫人赠临济泊赞曰仰止狄皙抱负渊通游泳德化扬厉素风伟识既异持教乃隆厥知茂焉宓祀无穷○奚容箴字子皙鲁人赠下邽伯赞曰奚容子皙已望堂室幼则有造成则祖述文采日化儒效力弼永观厥成德音秩秩○冉季字子产鲁人赠东平伯赞曰东平子产姓着盛时奉师于塾讲道之微荅问其敏渊妙以思升降陛廉尚想英姿○秦冉字开蔡人赠彭衙伯赞曰彭衙高士经籍是亲赞成德艺（口十）于彝伦厎绩圣道期肖素臣优哉优哉学以致身○梁鳣字叔鱼齐人赠赵伯赞曰室家壮年无子则逐见于信史全齐之俗原本厥初师言可复以学则知揆之宜笃○乐欬字子声齐人赠昌平伯赞曰乐氏子声锡爵昌平信道之笃见善乃明引领高节载惟昌城先贤聿集出为时英【按洪迈随笔唐开元中封孔子为文宣王颜子为兖公闵子至子夏为侯群弟子为伯　本朝　祥符中进封公为国公侯为郡公伯为侯　太上皇帝御制赞七十五首有司但具唐爵故　宸翰所标皆用开元国邑今当请而正之可也】
　　　　崇化堂【元用司业高闶请仍　东都讲堂旧名曰敦化后改崇化　庆元初改化原未几复今名】 
理宗皇帝御书扁堂上有
御札　御制石刻
　　　　　景定元年更学令　御札
