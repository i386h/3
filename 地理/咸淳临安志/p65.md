<!-- { "loadSidebar": true } -->
　　　　　审山
在县东北六十五里高五十三丈周回七里三百步汉审食其墓其闲故名有僧崇慧庵基土皆五色有僧智标塔秦王磨剑石有灵池水旱不盈涸
　　　　　黄山
在县西南四十里一名越城山高五十丈周回六里二百步其色黄故名
　　　　　紫微山
在县东北六十里旧志云唐紫微舍人刘禹锡作剌史行县至是山望峡石湖因名今半山有碑镌紫微山三字【按禹锡未尝为杭州剌史惟白居易裴夷直自中书舍人出守旧志误也】 
题咏【唐顾况诗家在双峰兰若边数声清磬发孤烟山连极浦鸟飞尽月上青林人未眠○杨璇诗野寺孤峰上危楼耸翠微卷帘沧海近洗砵白云飞竹影临经案松花点衲衣日斜登望处湖畔一僧归　又地势连沧海山名号紫微景开僧坐久路僻客来稀峡影清相照河流石自围尘喧都不到安得此忘归○朱伯虎诗凿石开山已几年半天台殿耸危峦晓钟声向云边落夜月光从槛底看野色难藏千里秀松风长占一轩寒老僧此处真佳隐应笑尘劳效小官○余弼诗孤峰牢落几何年台殿于今插半天已是精篮夸绝徼更将宝塔在危巅烟霞色任阴晴变钟磬声随上下传珍重老僧无别境一生幽趣只山川○富临诗凿石诛茅四十年棱层宝树出诸天更逢地胜惊游客不负身披坏衲田别郡坐看云散后平湖下压鸟飞前还知老令忘归否为惜难移近县廛】
　　　　　石堆山
在县东南五十里
　　　　　尖山
在县东南六十里
　　　　　触山
在县东南六十二里
　　　　　盈山
在县东南六十二里
　　　　　花山
在县东南五十里
　　　　　菩提山
在县东六十里山有灵泉【详见井门】
　　　　　袁花山【上有小山】 
在县东六十里
　　　　　赞山
在县东北七十里
　　　　　赭山
在县西南四十五里
　　　　　岩门山
在县西南四十里
　　　　　蜀山
在县西南二十七里隋书地理志云盐官县有蜀山
　　　　　雷山
在县西南四十里
　　　　昌化县
　　　　　唐山
在县后高二十丈【为县治主山】
　　　　　青山
在县前高二十丈
　　　　　武隆山
在县西北一里高五十丈周回二十里有晋葛洪炼丹井唐天后以山名应图谶分紫溪县别置武隆县【沿革见郡县表】
　　　　　晚山
在县西北十里高一百四十丈周回三十里晋许游所居山下溪滩号许游滩唐人诗葛井许滩今古传远游尝至于潜采药遗迹为许游观其事甚明但今复号滩为洗耳滩又引巢父饮牛为侣号桥为白牛楹盖因山游二字音同而（言为）耳
　　　　　箕山
在县西北十里神仙所隐
　　　　　百丈山
在县西二十里高一千五百丈周回二十里一名潜山吴兴地志云于潜西有潜山尧时洪水此山潜水中不没者百丈因名焉山上有太公泽旁有王大伯盐洞或见盐数十袋曝于洞口就之不见始疑以为神仙山下两石对峙高二三丈号秦王石其二峰并者号双峰
　　　　　柳相山
在县南三十里高一千八十丈周回一百三十里东接紫溪县南入分水县
　　　　　千顷山
参寥子有兹山嵯峨冠天半之句上广千顷有龙潭蒲苇四密潭中鱼金银色祷雨辄应西有娑罗岩生娑罗花一株蔚然耸翠初夏开香闻数里海棠瑞香黄菁遍生山麓
题咏【司马槱诗琼叶半开童女颊蕨芽初长小儿拳山中云雨虽无味何似山河走暮烟　一池春水应江潮中起沙鸥数尺高谁谓风云远朝巿乱山深处亦波涛　欲为龙池游束（哀去口改壮）戒蓐食鸡鸣天未曙呼儿重蜡屐萦回溯寒溪确荦疲乱石迢迢万丈岭宛转苍龙脊山高吐朝气恍不辨咫尺俯听雷雨声仰逐猿猱迹委蛇度花坞绿静草可席喜如出笼槛身轻飞鸟掷不辞双足茧远探蛟龙客传闻此山顶旧有沧海色尔来三十年潭湫变枯荻至今应江潮尚浮鸥鹭集至理竟未解对之空太息不如西湖游挥篙泛瑶碧○吴珩诗松桧阴中六月清异花灵草不知名路从琼液上前过人在水晶宫上行千尺翠岚分月色一轩寒籁动秋声登临不厌跻攀峻贪看云从舄下生千顷山中月三黄顶上云相看无一语今日喜逢君○淳熙十三年六月中使奉　德寿宫命捕金银鱼新安胡□诗云千顷山高六十里上有寒潭清且泚神龙久向此中蟠作霖肯为苍生起群鱼从之时浮沈噞喁光彩岁月深自然形质异凡鬣或如美玉或如金或青或红或闲色纵使丹青摸不得几年潜伏少人知一旦声名动京国　皇家太平端好奇麟欲效瑞凤欲仪白环银瓮争走献岂得汝辈藏洿池深山大泽多遗宝纡余卓荦皆娟好愿移网罟聊一施崭然头角趋明时】
　　　　　石室山
在县南四十里岩洞如室
　　　　　铜杭山
在县南五十里东接分水南带淳安西亘绩溪其最高峰名铜坑穷绝处有龙池三草木荫蔽龟蛇浮游或云气笼罩必雨岁旱祷焉
　　　　　福泉山
在县西南五十里神龙所居云出其中则大雨
　　　　　大明山
在县西九十里南接严州昔悟空禅师所隐今山下立慧照院
　　　　　巾子山
在县西北四十五里
　　　　　大鹄头山
在县西六十里或以为山类鹄头或以为鹄曾栖止得名势凌霄汉人不可到惟采药人结伴携粮具火信宿上下其中坦平神仙所栖花果人不敢采有龙池阔三百亩四傍如葑田岁旱人攀缘祷雨其上
咸淳临安志卷之二十八
　志〔十三〕
　　山川七
　　　岩
　　　　城外
虎头岩
在钱塘门外介于宝岩定业寺后山葛澧钱塘帝都赋云岩则虎头【故老传云此山旧有岩石突出如虎头吴越王纳土后望气者云杭州西湖有虎头山形胜命凿之】 
连岩
青林岩
理公岩
玉女岩【已上四处详见武林山】 
象鼻岩
佛手岩【已上二处详见清修寺】
　　　　余杭县
伏虎岩
来贤岩
仙迹岩【已上三处详见大涤山】
　　　　临安县
虎头岩
牢山岩
并在县西一十八里
贵山岩
龙池岩
朱积岩
并在县西南二十里
高岩
浪岭岩
东冷水岩
西冷水岩
金城岩
并在县西三十五里
烽火岩
吴居岩
并在县东三十里
溠水岩
王会岩
并在县北十五里
东永安岩
西永安岩
并在县北二十里东坡游东西岩诗云即谢安东山
长垄岩
石桂岩
并在县西二十五里
定安岩
在县西二十五里
　　　　于潜县
芝草岩
响水岩【已上二处详见天目山】 
甲子岩
在县西北三里
太阳岩
在县西二十五里
云鹤岩
在县北四十五里
大明岩
在县西北三十五里
小明岩
相去大明岩半里
青畤岩
乌畤岩
白畤岩
去小明岩十里三岩皆相望
老公岩
在县西二十里
安人岩
在县西十里
巢山岩
在县北十五里
卢山岩
在县西北十五里岩顶方丈余皆砖甃意古庙基也其上时有音乐声闻里余久晴闻之则雨久雨闻之则晴村人以时祭之
皇甫岩
在县东一十五里近平越城旧志云后汉皇甫嵩破妖贼许生于此故名有铸冶郊坛城寨尚存考之汉史灵帝熹平元年会稽人许昭聚众自称大将军立父生为越王攻破郡国遣扬州剌史臧旻丹阳太守陈夤讨击三年十一月大破许生于会稽斩之及考皇甫嵩传止载讨黄巾贼张角之事而不及许昭赞中所云隽捷陈颍亦弭于越是时陈国颍川各有贼起朱隽与皇甫共平之释者云谓平许昭恐是时嵩以功逊隽或讨贼之初曾驻兵于此史逸不载亦未可知然三国志孙坚传乃云妖贼许昌起于句章自称阳明皇帝注云灵帝纪曰昌以其父为越王与其子韶扇动诸县坚以郡司马募召精勇与州郡同讨破之剌史臧旻列上功状则又与汉史所载不同因并书之
白马岩
在县南六十五里兑村绝顶有龙池仍有石岩袤百余丈其色皓白远视之犹白马然故耆旧相传以名其岩
大阳岩
在县北三十五里寨村东岩独高峻四围甃石如小城乡老言钱氏屯军于此本不甚众但数令兵卒更易服色旗帜遶岩顶以张虚势岩顶平广十余亩一池阔四丈深不可测久旱不涸四岸有竹交覆池上乡民或纵野烧惟此竹独存遇天色阴雨时有仙乐之音闻一二里闲
响水岩
在巾子山重峰之内中有一港步履者闻下有水声泠泠不绝不知流注何处
　　　　昌化县
墨子岩
在县西南四十里蒲川其高切云上有室穴坐具樵者曾见野服三四辈环坐石上问侍者云古墨子也
石岩
在佛迹山县南金山二十五里山前对峙名山雄峻（帛系）亘自麓至巅一日方到有石鼓石坐石碁盘盖神仙所栖
狮子岩
在县西五十里山形如狮
　　　岭
　　　　城内外
八蟠岭
在今　大内后
万松岭
在　和宁门外西岭上旧夹道栽松乐天夜归诗云万株松树青山上十里沙堤明月中东坡蜡梅诗亦有万松岭下黄千叶之句今第宅民居高高下下鳞次栉比
铁冶岭
在城内步帅衙左虎翼营之东
紫坊岭
在城内瀁沙坑七官宅侧
骆（施去方改马）岭
在城内三茅观之麓岭下有巿俗呼小坝头
慈云岭
在方家峪旁为郊坛有后唐石刻篆书梁单阏之岁兴建龙山至涒滩之岁开慈云岭
风篁岭
在钱塘门外放马场西路通龙井岭最高峻　元丰中僧辨才师淬治修篁怪石风韵萧爽因名曰风篁东坡尝诣师师送至岭上因举远公过虎溪事师笑曰杜子美不云乎与子成二老来往亦风流遂作亭岭上名曰过溪亦曰二老坡公赋诗纪之又探梅诗有问信风篁岭下梅介亭诗有丹青明灭风篁岭之句岭之巅有龙井【详见井门】 
分金岭
在钱塘县旧治西南到县六十里
滕村岭
在钱塘县旧治西南到县五十里
青木岭
在钱塘县旧治之西到县四十里
狗头岭
在钱塘县旧治之北到县五十里
五岭
在龙山之北
徐村岭【一名姜擦子岭】 
在钱塘县定山北乡
白塔岭
在钱塘县龙山之东
礌马岭
在钱塘县定山北乡
牛坊岭
在钱塘县定山北乡
牌山岭
在钱塘县定山南乡
大麦岭
祥符志云在钱塘旧治西南到县一十五里今与步司右军寨相连路通放马场旧多种麦因以名岭之巅有观音阁对山有东坡同王渝杨杰张（王寿）元佑五年三月二日游三竺过麦岭题名刻石
葛岭
在西湖之西葛仙翁尝炼丹于此有初阳台
高宗皇帝即其地创集芳　御园
理宗皇帝以赐今　太傅平章贾魏公建第宅家庙盖　魏公元有别墅在焉【详见　行在录】 
栖霞岭【一名剑门岭又曰剑门关】 
在钱塘门外显明院之北旧多桃花开时烂然如霞故以名岭下有岳鄂王飞墓
（施去方改马）巘岭
在九里松之东　乾道志作（施去方改马）苑岭
臙脂岭
在九里松曲院路之西土色独红因以名之
石人岭【一名冯公岭】 
在灵隐寺西极高峻有石人卧路旁故名
东墓岭
在灵隐寺之西去城二十余里
大青岭
在东墓岭之南
郎当岭
在大青岭之南
黄泥岭
在行春桥水竹坞步司前军寨之南
胡家岭
在钱塘县长寿乡极峭峻顶有石井旱不涸
歌樵岭
在钱塘县大慈山坞
石姥岭
在仁和肇元乡高五十余丈
灌肺岭
在大街清河坊北旧有坡阜今夷为逵路而名尚存
狗儿岭
在教睦坊内亦夷为路
　　　　临安县
金鹅岭
在县南一里又名鹅鼻岭
光钱岭
在县南又史青草岭
钱王岭
在县西
平戎岭
在县西南二十里又名釜岭
浪岭
