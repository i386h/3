<!-- { "loadSidebar": true } -->
孝宗闻而叹息诏以明月堂为妙喜庵谥曰普觉塔曰宝光宗杲尝曰瞥起是病不续是药不怕念起惟恐觉迟佛者觉也为其常觉故谓之大觉然皆从凡夫中做出彼既丈夫我宁不尔其接引方便类此宗杲虽林下人而义笃君亲谈及时事忧形于色或至垂涕时名公巨卿如李邴汪藻吕本中曾开李光汪应辰赵令衿张孝祥陈之茂皆委已咨叩而张浚雅相推重宗杲有正法眼藏三卷又有武库若干卷其徒纂法语前后集三十卷浚为序　淳熙初诏随大藏流行【以绍兴正论小传修】
　　　孝感拾遗
陈藏器本草谓人肉可疗羸耳不审所疗而残肌以进委巷之孝也若为士者效之则君子无取于是乎传体始变而姑识其略
　　　　何氏女子
富阳义安人也母病与其幼弟诵佛祈安日夜不绝声久犹不痊乃刲肝为粥以进其母遂瘳【嘉定壬申四月】
　　　　盛立旺二子
富阳江阴村人立旺之妻病其长男割肝次亦割股邑令程珌尝作诗揭于其门【嘉定癸酉六月】
　　　　葛小闰
亦富阳人甫九岁习句读母朱氏病炷香于臂以祷神既又刲股时程珌为令引使前齿实未龀怜其幼小出于天性遂上其事于府【嘉定癸酉九月】
　　　　朱应孙
临安县医士名源之子也其母久病乃刲股作糜以疗未几母瘳【咸淳丙寅五月】
　　　　俞廷用子亚佛
临安邑人年十二母锺氏病自三月至于五月乃焚香刲股母遂愈廷用与父大成皆尝刲股至亚佛凡三世云【咸淳丁卯五月】
　　　　陈茂祖
居临安锦北乡父名德病久医祷不疗迄刲股而德病瘳长老言前此茂祖尝刲股以疗其母阿严至是再见云【咸淳丁卯冬】
　　　　龚婆儿
临安邑民文之子文病甚婆儿刲左股内肉以进文乃瘳【咸淳戊辰三月】
　　　　周阿二
盐官人母俞氏病与其弟小三各刲肝以疗又弟阿九通体钩灯以祷俞氏有瘳
　　　　梅来儿
昌化农家子母阿黄危笃乃斋月余刲股以进母至今无恙【咸淳戊辰十一月】
咸淳临安志卷之七十一
　志〔五十六〕
　　祠祀一
　　　叙 
天子祭天地诸侯祭社稷大夫祭五祀上得以兼下下不得以僭上古之制也
列圣咸有一德克典神天自郊丘宗庙社稷与大中小祠之合乎古典者有常所矣十伦之义六祝之辞凡皆与斯民同其福禄长其孝敬措之于仁寿之域而群祀之在畿内者若土域山海湖江之神若先贤往哲有道有德之祭若御灾捍患以死勤事之族率皆锡之爵命被之宠光或岁时荐飨闲遣有司行事所以徇夫人之所依考诸礼而弗悖其在郡国遵奉唯谨充类而达之可以存古可以从俗者悉得列焉祀于洛邑咸秩无文或以为周公格君心萃天下之道嘻有旨哉叙祠祀
　　　土神
　　　　城隍庙
旧在凤凰山据　国朝会要为永固庙　绍兴九年移宝月山三十年　敕曰钱塘为郡尚矣自版图归于我家逾二百年维城与隍必有神主之况岁之丰凶时之水旱民之疾疾求焉而必应者哉不知郡历几将而无一牍之奏以荅神之休意者聪明正直交感于幽显之闲固自有时也　朕今驻跸于此视之不异畿甸重侯美号用疏不次之封其歆其承永妥尔祀可特封保顺通惠侯　乾道六年以后累加封　咸淳八年改辅正康济广德显圣王
　　　　昭济庙
在候庙门外浑水闸西旧传为吴王夫差庙　淳化五年守王化基建　乾道三年周安抚淙修　庆元六年赐庙额累封今为善应安淳孚佑显卫侯　淳佑九年安抚赵（上与下心）重建【淳佑志序祠庙谓旧志以夫差为首祀乃与子胥并列遂疑其未必为夫差而寘诸江神诸祀次忠清之后窃所未安所至祠庙之神其名氏往往皆出流传孰从而订其实今既传曰夫差即为子胥之君矣鬼神之事虽曰难言君臣之义如之何其废故今特以吴王庙次城隍而忠清又次之】
　　　　忠清庙
在吴山神伍氏名员楚大夫奢之子平王以谗杀奢子胥奔吴言伐楚之利欲以报仇后十七年吴与楚战而胜遂入郢平王之子昭王奔随又十年吴伐越王阖庐伤而卒王夫差立立三年而入越句践栖于会稽使大夫种行成于吴王许之子胥谏不听曰吴其为沼乎后九年王伐齐越率其众而朝子胥曰是豢吴也不如早从事焉又不听子胥欲避吴祸私使人至齐属其子于鲍氏曰王孙氏王闻之赐之属镂以死将死曰植吾墓槚槚可材也吴其亡乎后十二年越果灭吴史记云吴人怜之为立祠于江上因命曰胥山唐元和十年刺史卢元辅修并作胥山铭唐景福二年封惠广侯国朝载在祀典　雍熙二年四月　诏重建庙　大中祥符五年　朝廷以海潮大溢冲激州城　诏本州岛每岁春秋醮祭学士院撰青祠【见　诏令门】 其年赐忠清庙额封英烈王九年以马亮知杭州　诏问捍江之策亮至祷于祠下明日潮杀又出横沙数里堤岸乃成　政和六年加封威显庙毁于建炎兵火兴于　绍兴二十二年至三十年加封忠壮　乾道五年十月周安抚淙重修　庆元五年至　嘉定十七年累封为忠武英烈威德显圣王　绍定四年庙再毁有　旨赐缗钱重建　嘉熙三年赵安抚与欢又易而新之庙前旧有星宿阁至是阁成摭英卫二字以名
理宗皇帝亲洒　宸翰赐焉　宝佑元年又毁二年颜安抚颐仲又建移英卫阁于正殿之后　咸淳四年五月积雨廊庑坏安抚潜说友重行修治视旧增壮其封爵自　嘉熙至今累改为忠武英烈显圣安福王【有行祠在仁和县治东南二十四里○按子胥始藉吴报楚而吴遂胜楚终劝吴伐越而吴卒见灭于越非其计之有工拙其君之听否异也传之所载止于如此其本末明甚而后人乃于其破楚入郢也为鞭尸藉馆之说于其谏吴不听而死也为浮尸于江激而为潮之说窃意是皆战国策士夸大其辞以绿饰其事如乐毅告燕昭王之类耳太史公既取而载之史子云又载之法言不为辨正遂使子胥生为僇及死君之臣没为随潮往来之鬼岂不大可恨乎盖终前汉之世左氏未大显不得立于学官虽以二子博极群书故亦无所折衷独子长所谓吴人怜之为立祠山上此则人心天理之不可泯没者其说不可废也故今所书止据左传尽削旧志因仍之误为子胥一洗若其它诗文则姑存其旧云】 
记文【王荆公安石撰予观子胥出死亡逋窜之中以客寄之一身卒以误吴折不测之楚仇执耻雪名震天下岂不壮哉及其危疑之际能自慷慨不顾万死毕谏于所事此其志与夫自恕以偷一时之利者异也孔子论古之士大夫若管夷吾臧武仲之属苟志于善而有补于当世者咸不废也然则子胥之义又曷可少耶　康定二年余过所谓胥山者周行庙庭叹吴亡千有余年事之兴坏废革者不可胜数独子胥之祠不徙不绝何其盛也岂独神之事吴之所兴盖亦子胥之节有以动后世而爱尢在于吴也后九年乐安蒋公为杭使其州人力而新之临川王安石与之铭曰烈烈子胥发节穷逋遂为册臣奋不图躯谏合谋行隆隆之吴厥发不遂邑都俄墟以智死昏忠则有余胥山之巅殿屋渠渠千载之祠如祠之初孰作新之民劝而趋惟忠肆怀维孝肆孚我铭祠庭示后不诬○碑亡已久　嘉熙四年守赵开府与欢重人石】 
又记【王安国撰胥山庙者吴人奉事盖已千有余年至于今　天子命祀而吏之岁时祈祝未尝懈也　嘉佑七年长兴沈公作藩于杭政已大成下畏以爱既而雨旸或愆躬祷于庙仍岁大熟于是邦人皆以为神之赐也乃相与告于公曰愿治庙屋以妥神灵公既乐诏教之施能媚于民而又嘉民之不忘神惠而思为报也故听之八年六月庙成公遂祭享耋稚嗟叹咸愿刻石以诗显之而使人来请辞于临川王安国乃作辞曰维此句吴泰伯肇居其后绵绵享有邑都阖庐夫差力欲图霸有臣子胥材实刚者报楚入郢遂栖越君使国为雄我志获伸彼何宰嚭冒货奸宄我偾于忠国亦随毁武林之墟胥山之冈立庙以祀民思不忘既历年久报事不懈以迄于今帝遣祈拜公作邦伯实治庙民每祝必诚获应于神卒是逾岁风雨顺节谓非神休有或菑孽人乃告公庙屋将倾愿易而新不戒遽成严严之堂有翼其庑凭附之威观者俯偻众曰讫事公即大祭宾赞肃虔鼓箫喧沸豕羊具肥桂酒香醇神顾享之醉饱欣欣众愿具石刻载厥美系之铭诗庸告无止】 
英卫阁记【守赵开府与欢撰英卫阁者始建吴山忠清庙阁名　今上皇帝亲洒　宸翰以赐者也初山有星宿阁直庙之前堪舆家指为龙首　绍定辛卯毁其后庙虽新而阁不复　嘉熙己亥夏六月与欢被命再尹京时水失故道湍激波荡无虚日沙若沈而陷岸若坠而隤曩时潮所不及地遇大汛弥望七八十里闲溃为洪流月塘真如号古剎亦宛在水中沚佥谓此天灾难以人力胜日长月益为害滋蔓因就付以堤筑事固辞弗俞用钦承休命程土石计徒庸具畚锸兴工役凡人力所至不敢不勉且乞灵于神以相之有请于　朝得　旨新作台门仍建杰阁栋梁岧峣丹青辉焕爰肖神像巍然中居侍卫旁立冠佩陆离群山四环大江前绕川祗波后罔不怗妥听命阁甫就而水陆寺前之坝亦不日而成脱蛟龙垂涎之渊为军民奠枕之地匪人之谋皆神赐也既又摭英卫二字以名之又奏乞　奎画以贲之于是斯阁伟然冠山椒而特立镇江涛而不惊顾前之为阁者大有径庭矣私窃自念神之威灵在天其行事在史其爱在民其功在后世奚以记为然有司职在推广　皇帝荅扬神贶之意其可以无述乃为之言曰天地正大刚烈之气锺而为人其生也家则为孝子国则为忠臣其殁也上则为星辰下则职江海所谓越宇宙而挺生亘古今而长存者神盖其人也神不忍宰嚭信越之浮辞诱于伐齐之利而忘其玩吴于掌股之上也遂以恳恳之忠极谏于王而不讳属镂之赐甘心如饴其为言曰自我死后后世必以我为忠上配夏商之臣与龙逄比干为友遂伏剑以死每读吴越春秋至此未尝不感愤涕落也于（口虖）士大夫出身事主患不明国之安危与主之荣辱尔知之明则竭力而为尽忠以告视死生祸福与鸿毛等逮其以言触咎身膏鈇钺而其眷眷念国犹不忍替亦以忠义之心知国重于身尔充此志也虽去之千百世之下其英灵卫国凛凛犹生若神者所谓锺天地正大刚烈之气者非邪按史记吴人怜之为立祠江上则神之祀于吴盖有年于兹其英风义气与江涛俱壮其全名巨节与吴山俱高至其加爱吴人则千载犹一日越汉历唐以至于我　本朝庙祀之典有崇无坠自　六飞驻跸钱唐以江为重江之神以忠清庙为重故祀尢加严而阙典尚多先是神之父国号以楚兄以郑故老口相传莫之经见而母嫂妃犹未锡嘉号遂具疏以闻下奉常褒封追爵父启烈侯以母嘉应夫人配兄昭顺侯以嫂惠淑夫人配悉像于庙之东房总曰王父之殿尊尊也妃曰协靖夫人新命也　大中祥符闲着为令每岁春秋由翰苑降词命羽流祈福率即殿蒇醮事殊不称神事　帝意爰即故门址改刱醮殿表曰延真且俾天明宫道士叶揆辰领庙之管钥而洒扫之　国家崇奉庙祀之典至是乃克告备阁经始于是年之七月落成于十有一月殿及延真相继竣役则岁庚子四月也皆庙巨事宜牵联特书凡役工三万五千有奇为屋六十有七楹(云云)】 
