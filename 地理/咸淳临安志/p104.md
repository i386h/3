<!-- { "loadSidebar": true } -->
记文双门记【杭中二浙为大州提支郡数十而道通四方海外诸国物货丛居行商往来俗用不一自钱氏专有吴越治兵蓄财日为战守　朝廷除剌史以来盖八十年其风俗治迹有足称者要之起废弊变繇习斯亦难矣　至和元年资政殿学士给事中孙沔自枢密副使来抚是邦六月视事曰此吾乡也敢易治之（廛□）里之税岁糜中产余二十家为之籍其地而出其资巿贾谩欺取予不均为之正量衡而一之富黠倚强蚀贫诛利为之索其党而逐之盗侠闭藏出没无常为之根株而去之俗尚浮屠归施无节严以约束妇人女子絜廉其行宠以衣珥高年旧德或复诹访数月之闲所部近远莫不竦动迎向公训公知众之已悦也随所譬喻勉之于善秋八月语其僚曰诸侯台门以高为贵盖以尊　天子所命而示等威也昔钱氏依山阜以为治所而双门置县木锢金铁用为敌备今方内统平吾为守臣于以遵化而流泽每大号令从官属陈兵校会州之士民即门内张次班列而布宣之门圮而地狭又非礼制岂所以重方面之体乎吾将易而新之即以其说谋之转运使资以羡钱又询之于民良家大姓愿以力助于是商其用而裁取之凡金埴竹木之材必可其直塈陶盖梓之工必当其庸十一月甲戌兴作明年五月讫工十有五日壬申合乐燕饮以落之至于下邑旁郡携扶老（禾犀）阗溢郛郭相与观听指是巍然者曰上之命令由是而出下之情伪由是而入一有不诚重为门羞吾属戒焉是年襄出剌清源州人遮余而言曰我公之为治固有闻于执事矣始者革弊屏恶人畏其明己而拊养鳏惸教敕子弟及其治成井巿童儿不收落钱田丰海熟人得其职公作双门我实为之公归有时我思无穷愿为纪所作之始而刻之石庶几传之子孙益远不忘初公定邕广大寇还请莅杭　上以其能逊而不伐中道召升宥密未几以直议不能与众合遂伸前请至则励精夙夜不以宴息自处其进退忠义之节与所施为若千里之绩固不足书然州人过余再三称颂殷懃不书无以慰其志】 中和堂记【记曰杭濒淛河雅为东南一都会民物殷富山水之美名天下历唐至五季钱氏奄据传三世阅七纪我　宋受天命一六合收版图归职方故守吏即王宫为居栋宇宏敞寡俦宜他郡莫及始钱王镠于其宫作堂名曰阅礼本朝　至和中威敏孙公沔来守此土更饬治之易名中和守居负凤凰山堂跨山冯高苏文忠公尝谓下瞰海门洞视万里观览之杰抑可想见　建炎初　高宗皇帝南巡登斯堂赋诗八十言慨然思神禹之功吊子胥之遗烈　奎章睿藻流于人闲寻易名曰伟观　绍兴停銮浸久因其地刱行宫而守廨遂徙于清波门之北今所治是也盖七十有七载矣惠国赵侯被命尹正之明年纲举目张善伸奸戢岁比丰登民情浃和顾廨处阛阓其北窘于燕寝后墉而止外之嚣足溷于里里之响或彻于涂失官寺崇密之体侯曰此弗可已也夫志有所郁必以闲而纾思有所隐必以静而得京兆郡国首事物纷剧交至于前剸酢日弗赡傥无宴闲之所以休其暇日思政之所当先究心之所欲图不几于昧没而不蠲沈迷而忘返乎乃撤废屋疏朽坏筑垣八十四堵为堂三十七楹僝工于孟秋之壬子断手于季秋之丁未复采旧名牓曰中和人徒见其堂之成而不闻其费且劳徒叹其室之美而不知其意有所寓余尝造侯因要余观焉虽无异时凌虚骛远（坏去土改王）异绝特之观然华（木阁）邃宇修拦曲槛佳花美木植其前奇石翠竹列于后崇广靓深亦足以摅雅思而涤烦襟盖堂视故处遐睎近瞩景趣各殊而颜犹取昔名者抑侯欲存前贤之意而施于政事者顾将有所推本欤尝谓中和之名实自威敏发之威敏　昭陵名臣立朝荦荦有奇节然其治杭专以击断发擿为能其政见谓严厉顾有取于中和何耶抑其外虽若凛然使人畏且惮而其衷刚毅近仁自有得于动化之要道欤君子之所存众人固不识也夫为吏太刚则折太柔则废若中和推而见诸行事通百世而无弊此乃职南面之治者所常务也矧今府为翠华驻罕之地昔者开封尹之任王尊为京兆行县还上奏曰强不凌弱各得其所宽大之政行和平之气通若尊此言固尹京之楷也岂必专尚鹰击毛挚为治而后愉快哉先是王襄为益州剌史欲宣风化于众庶使王褒作中和乐职宣布之诗选好事者习而歌之转而上闻宣帝召见皆赐帛盖中和之诗虽以颂剌史而实以美天子故宣帝曰此盛德事吾何足以当之然则侯之所以拳拳于此者岂特以为政化之经抑亦天保报上之义欤　本朝尹京多用名儒以翰林知开封则号省府学士不旋踵必擢丞弼　祖　宗之世甚重京兆之选盖如此虽今昔异宜难以概言然其任为华剧而不以轻畀者则今　圣上之用侯亦犹异日　祖　宗之意也宜侯自厉于猷为以图报于　皇家希踪于往哲夫岂一日而忽忘之哉（上直下土）既荷侯诿为记故以所得于旧闻者而并书焉侯名时侃字仲和今以司农卿兼知府事云】 有美堂记【记曰　嘉佑二年龙图阁直学士尚书吏部郎中梅公出守余杭于其行也　天子宠之以诗于是作有美之堂盖取赐诗之首章而名之以为杭人之荣然公之甚爱斯堂也虽久而不忘今年自金陵遣人走京师命余志之其请至六七而不倦余乃为之言曰夫举天下之至美与其乐有不得而兼焉者多矣故穷山水登临之美者必之乎宽闲之野寂寞之乡而后得焉览人物之盛丽夸都邑之雄富者必据乎四达之冲舟车之会而后足焉盖彼放心于物外而此娱意于繁华二者各有适焉然其为乐不得而兼也今夫所谓罗浮天台衡岳庐阜洞庭之广三峡之险号为东南奇伟秀绝者乃皆在乎下州小邑僻陋之邦此幽潜之士穷愁放逐之臣之所乐也若乃四方之所聚百货之所交物盛人众为一都会而又能兼有山水之美以资富贵之娱者惟金陵钱塘然二邦皆僭窃于乱世及　圣宋受命海内为一金陵以后服见诛今其江山虽在而颓垣废址荒烟野草过而览者莫不为之踌躇而凄怆独钱塘自五代时知尊　中国效臣顺及其亡也顿首请命不烦干戈今其民幸富足安乐又其俗习工巧邑屋华丽盖十余万家环以湖山左右映带而闽商海贾风帆浪舶出入于江涛浩渺烟云杳霭之闲可谓盛矣而帅是邦者必皆朝廷公卿大臣若天子之侍从又有四方游士为之宾客故喜占形胜治亭榭相与极游览之娱然其于所取有得于此者必有遗于彼独所谓有美堂者山水登临之美人物邑居之繁一寓目而尽得之盖钱塘兼有天下之美而斯堂者又尽得钱塘之美焉宜乎公之甚爱而难忘也梅公清谨好学君子也视其所好可以知其人焉】 清暑堂记【记曰京师东南千里入吴越杭于吴为一大都会其地倾而属海又多陂池以故善湿方春夏时梅雨蒸郁础甓皆汗披纤衣覆大厦犹鼻息奄奄不得旷快非有高明之居曷以御之于是清暑之堂作焉清暑负州廨之左直海门之冲其风远来洒然薄人日以决事佚而忘劳至者莫不悦之或曰昔者召伯将营召以居重爱民力暴处远野庐于甘棠之下而听断焉百姓思之作甘棠之诗以美其事今斯堂也度面执揭崇宇前有江海浩荡无穷之胜潮涛蚤莫以时上下奔腾汹涌蔽映日月雷震鼓骇方舆动摇浮商大舶往来聚散乎其中朝霞夕景不缋而彩翠旁走群山滨山而湖崖隒弥漫并包巨泽岩岫崒硉圾乎河汉之上苍烟白云少顷万变茂林香草冬荣不凋此所以娱君之视听也及夫夏日北室烦燠方且披轩闼据高凉放浪于无何翱翔于至极萧然而自适或宾友环次鸣管楔瑟酾酒均饵歌呼瞑醉此所以怿君之心意也于民乎何有岂不与昔人庐于远野者异哉余谓之曰惟人之情不得其适则慌然余于是堂也愈吾疾亦于是休吾心焉体康志宁然后究民之不至而教之度民之所有而用之去其所不愿就其所便安如得其平于为惠也亦大矣乘其闲也燕宾友接和好是亦为政也且召伯之治或失其平虽木栖露寝民莫之思甘棠之政后世仰而慕之甘棠之茇不可常也遂以其说为清暑堂记○府治有石刻】 简乐堂记铭【记曰辇毂之下杂八方人物缿筩讼牒抵谰相分最号为难理理不得其要则漫漶弗分其究为烦扰故于帅每难其人　乾道辛卯　东宫以民事判南衙如太虚一声人自怗惧如半天一照毫发无所逃既而为堂于设厅之背时出而从容其闲若无事可理而畿甸熙熙尽在春风和气中矣盖尝奏疏自期有讼简刑清百姓和乐语不二年既效又二年胡与可承乏府事乃采其语以名堂仍请大书而榜之银钩烂然上肖奎文下饰天邑填以增重示将来法焉元鼎执经备数宫僚宜为纪其实且铭之曰浩穰繁剧情伪百出虽有智者莫穷日力惟是此心应以虚一镜照媸妍绳分曲直物晦必明事虚必实奸伏自柅不在发擿事往心闲庭空人寂故虽至劳而常至逸允以前星行之昨日至今涂巷欢声盈溢惟简则乐此理不易昭揭兹堂以垂千亿与可自诡得于今式于是并书之】 见廉堂记【圣天子以恭俭化天下岁下　诏书广宣厥道越郡国吏罔不用劝　元老大臣奉上休德思所以风厉之虑动于耳目而周乎区盖之闲夫岂徒哉惟京师卓荦诸夏知远之近知风之自据会要以观方来以为莫先于此而简修之具行焉乃　咸淳六年户部侍郎潜君守京兆尹至是二年矣政修人和百为克开千里之内大治每岁终考其成无一人之狱计所裁缩代九县输四五等户租壹年椿酿库本为缗凡五百万此其大较也高第转闻　玺书数下嘉其廉平会斯堂落成白于　朝我　太傅平章魏国公命之曰子以廉能见其名见廉可公盖欲以识治行而书所见以习天下之为郡国者抑自今至于后日坐斯堂者亦将以存其见而使相为君子也夫洒扫庭内维民之章华衮一字其严矣哉呜呼得见有常者斯可矣婴以廉耻故人矜节行圣贤揭厉人心之道概如此夫廉非小善也汉时文翁黄霸朱邑尹翁归之属居官可纪壹是为本史称良吏廪廪甚盛今　朝廷清明　宫府一体四方无进献之事冀州不贡厥维大惠鱼丽万物盛多既多且旨维其时矣其能将以精白而朝夕曰惟我后之德交相成报以集今日之懿不亦尚乎故尝论之平仲不受邑以足欲非恶富也是幅利也义也子文不勤民以自封非厌取也是庇民也仁也怀仁义以事其君而廉在其中矣是皆无所为而为之也呜呼推是心也千载而下犹将见之堂昉役于五年十一月迄工于今年正月基旧为七闲堂增而愈崇为屋三十二楹上为楼取简乐堂内外洞直卓乎其高美已不鄙属予记事系风化喜为之书潜君名说友字君高括苍人】 讲易堂记【葛立方撰云文学政事吾夫子异其科虽由求游夏叵得兼也且事莫伙于官学莫邃于易游刃丛剧之地哜咀奥赜之境能于一时相兼而不相废者戛戛乎其难哉福唐陈公逢掖时已覃思洁静精微之教既筮仕靡劳弗宣声大彰白属擢二千石若部剌史皆名能官天子知之朝廷夙夜之贤知之旋付众大之区而牧焉宜也人之言曰临安十邑缿筩谰辞不知其几何狴扉鞫域揣发关械者不知其几何庾帑金粟衍耗出纳不知其几何簿书期会不知其几何而公以一身任之无巨细毕济其必有一其源者余尝读三坟之书曰太始之数一为太极极者天地之母也天高地博其数则二谓之太易天地之变也又尝读干凿度之书曰易变而为一一变为七七变为九者气变之究乃复变而为一二书所言或自一而出变或自变而归一易之道无余蕴矣脱能执其甚约以摄至烦无惑乎应（酉寿）之不匮也意公之所得有在于斯乎下车踰一时教令所孚民大协和比屋至无吠犬政成矣乃于府治之东为讲易堂延龙舒易经师王虚中居之帅子弟从焉盖欲穷其所未尽也虚中尝着易论四十篇准系解易二十四卷大率颛以古易正文为主异众人之所同而味众人所不味钩深致远自得于心又岂如前人屋下架屋之比哉先治春秋学为四传辨失左氏正鉴　绍兴初尝抱其书质于先人文康公文康深许之濡削遗之曰远类康成发公羊之墨守下卑元凯为左氏之忠臣今又得贤主人相依倚以缉熙三圣之传相辉相扶迭为炳蔚吾知此学之未坠也陈公字晦叔名辉虚中名日休云○应（彳繇）撰郡治东偏旧有堂名讲易按临安志　隆兴改元陈辉因吏隐更名于湖张孝祥书扁岁久堂圯扁亦莫存独葛大夫立方所为记碑石尚未泐可考也　绍定辛卯冬四明余天锡以小司徒领尹事时台省府寺百堵皆作容与辨治汔厎于成期年政通仁行事愈清简暇日讯老吏讲易故基安在吏具白今为武库及隶人之垣其屋亦老且败将压焉乃悉撤去徙库于衙教场西庑讙谓宜多捐缗钱买旁地地故有废池水泉洌清池之外峙小山石脚插水下划如天成乔木数十章左右环映扶疏交阴天籁互荅公出意匠使浚池疏泉辇石增山杂植松篁桧竹佳葩名蘤以益其胜遂作堂焉牖户绸缪宏敞深靓前为轩乡南南风之熏冬日可爱晨花夕月春丽秋辉时至景换揽挹无尽出檐得支径蛇行斗折一亭负山居然有林壑意少西为书室三闲亦爽垲明絜皆堂之附庸也于湖犹子郎之在醴幕公命作三大字揭诸楣又取葛碑立前荣于堂之旧观尽复矣公领客堂上或疑而谂公曰杭大州也自古号东南一都会今又为行在所业巨事丛尹搰搰酬酢之不暇而暇讲易乎公笑曰子言过矣易者易也变通不穷之谓易易大传曰易无思也无为也寂然不动感而邃通天下之故方吾公退余闲焚香默坐万象森列一真湛如能定而后能应以之镜见事牧电扫庭讼要不逃吾方寸之内斯吾所谓易者在是象数云乎哉诵说云乎哉昔者孟氏明王道一语未尝及乎易先儒谓善用易莫如孟氏刘斯立以学易名堂有客问易卦六十四今子是学何卦刘子举手推曰去汝非我同学今吾于此亦云公既以是语客复授简郡文学使书而记之】 题咏府治【白乐天自湖上归入钱湖门经由万松岭还州治诗半醉闲行湖岸东马鞭敲镫辔珑璁万株松树青山上十里沙堤明月中楼角渐移当路影潮头欲过满江风归来未放笙歌散画戟门开蜡烛红　初到郡斋寄钱湖州李苏州俱来沧海郡半作白头翁谩道风烟接何曾笑语同吏稀秋税毕客散晚庭空霁后当楼月潮来满座风霅溪殊冷僻茂苑太繁雄惟此钱塘郡闲忙恰得中　留题郡斋吟山歌水嘲风月便是三年官满时春为醉眠多闭合秋因晴望暂褰帷更无一事移风俗惟化州民解咏诗　郡中即事漫漫潮初平熙熙春日至空阔远江山晴明好天气外有适意物中无系心事数篇对竹吟一杯望云醉行携杖扶力卧读书取睡久养病形骸深谙闲气味遥思九城陌扰扰趋名利今朝是只日朝谒多轩骑宠者防悔尤权者怀忧畏为报高盖车恐非真富贵】 虚白堂【白乐天诗平旦起视事亭午卧掩关除亲簿领外多在琴书前况有虚白堂坐见海眠山潮来一凭槛宾至一开筵终朝对云水有时听管弦持此聊过日非忙亦非闲山林太寂寞朝阙空喧烦惟兹郡合内嚣静得中闲　虚白堂前衙退后别无一事到中心移床就日檐闲卧卧咏闲诗侧枕琴】 因岩亭【白乐天诗箕颍人穷独蓬壶路阻艰何如兼吏隐复得事跻攀岩树罗阶下江云贮栋闲似移天日石疑入武丘山清景徒堪赏皇恩肯放闲遥知兴未足即被诏催还】 忘筌亭【白乐天诗翠巘公门对朱轩野径连只开新户牖不改旧风烟空室闲生白高情淡入元酒容同坐劝诗借属城传自笑沧江畔遥思绛帐前庭台随事有争敢比忘筌】 巽亭【苏舜钦题巽亭诗公自登临辟草莱赫然危缔压崔嵬凉翻帘幌潮声过清入琴樽雨气来畴昔登临何处好生平怀抱此中开东南地本多幽胜此向东南特壮哉○东坡次韵詹适宣德小饮巽亭君方梦谪僊我亦吊文园江上同三黜天涯又一樽涛雷殷白昼梅雪耿黄昏归去多情雨应随御史轩】 望越亭【陈希元诗树树西风叶叶秋谁家烟火起沧洲乘闲不耐无机性拟动渔翁直钓钩】 高斋【严维九日登高诗诗家九日怜芳菊迟客高斋对浙江汉浦浪花摇素壁西陵树色入秋窗木奴向熟悬金实桑落新开泻玉缸四子醉时争讲德笑论黄霸屈为邦】 东楼【乐天诗初领郡政衙退登东楼作鳏惸心所念简牍手自操何言符竹贵未免州县劳赖是余杭郡台榭遶官曹凌晨亲政事向晚恣游遨山冷微有雪波平未生涛水心如镜面千里无纤毫直下江最阔近东楼更高烦襟与滞念一望皆遁逃　杭州春望望海楼明照晓霞护江堤白踏晴沙涛声夜入伍员庙柳色春藏苏小家红袖织绫夸柿蔕(杭州由柿带花者为佳)青旗沽酒趁梨花(酒趁梨花而熟号梨花春)谁开湖寺西南路草绿裙腰一道斜(孤山寺路在湖洲中草绿时望如裙带)重题别东楼东楼胜事我偏知气象多随昏旦移湖卷衣裳白重迭山张屏障绿参差海仙楼塔晴方出江女笙箫夜始吹春雨星攒寻蟹火秋风霞飐弄潮旗(余杭风俗每寒食雨后夜凉家家持烛寻蟹动盈万人每岁八月迎涛弄水者悉举旗帜焉)太守经年嘲不尽郡斋空作百篇诗　寄题余杭郡楼官历二十考宦游二十秋江山与风月最忆是杭州北郭沙堤尾西湖石岸头绿觞春送客红烛夜回舟不敢言遗爱空知念旧游凭君吟此句题向望涛楼　东楼南望八韵不厌东南望江楼对海门风涛生有信天水合无痕鹢带云帆动鸥和雪浪翻鱼盐聚为巿烟火起成村日脚金波碎峰头钿点繁送秋千里鴈报瞑一声猿已豁烦襟闷仍开病眼昏郡中登眺处无胜此东轩　江楼夕望海天东望夕茫茫山势川形阔复长灯火万家城四畔星河一道水中央风吹古木晴天雨月照平沙夏夜霜能就江楼消暑否比君茅舍校清凉　郡楼夜宴留客北客劳相访东楼为一开褰帘待月出把火看潮来艳听竹枝曲香传莲子杯寒天殊未晓归骑且迟回　江楼晚眺景物鲜奇吟翫成篇寄水部张员外澹烟疏雨闲斜阳江色鲜明海气凉蜃散云收破楼阁虹残水照断桥梁风翻白浪花千片鴈点青天字一行好着丹青图写取题诗寄与水曹郎○东坡望海楼海上涛头一线来楼前指顾雪成堆从今潮上君须上更看银山二十回　横风吹雨入楼斜壮观应须好句夸雨过潮平江海碧电光眇掣紫金蛇　青山断处塔层层隔岸人家唤欲（言）江上秋风晚来急为传钟鼓到西兴　楼下谁家烧夜香玉笙哀怨弄清凉临风有客吟秋扇拜月无人见晚妆　沙河灯火照山红歌鼓喧喧语笑中为问少年心在否角巾欹倒鬓如蓬　复登望海楼五首见贡院门】 清辉楼【乐天诗并叙严十八郎中在郡日改制东南楼因名清辉楼诗云严郎制兹楼立名曰清辉未及题花榜遽催还粉闱去来三四年尘土登者稀今年新太守扫洒施帘帷院柳烟婀娜檐花雪霏徼看山倚前户待月阐东扉碧窗戛瑶瑟朱栏飘舞衣烧香卷帘坐风燕双双飞君作不得住我来幸因依始知天地闲灵境有所归】 中和堂【赵清献公诗老来重守凤凰城千里人心岂易平乐职古贤形叹颂中和终不为虚名○陈密学襄中和堂木芙蓉盛开戏呈子瞻诗千林寒叶正疏黄占得珍丛第一芳容易便开三百朵此心应不畏秋霜○东坡和千林扫作一番黄只有芙蓉独白芳唤作拒霜知未称细思却是最宜霜　子前后守倅杭凡五年夏秋之闲蒸热不可过独中和堂东南颊下瞰海门洞视万里三伏常萧然也绍圣元年六月舟行赴岭外热甚忽忆此处而作是诗忠孝王家千柱宫东坡作吏五年中中和堂上东南颊独有人闲万里风○刘景文季孙陪东坡中和堂赏月中和堂上月盛夏似高秋天泻银河水人披紫绮裘气飘闻赤壁语胜踊黄楼归袂接夫子适从何处游】 有美堂【东坡与太守陈密学襄自有美堂夜归诗娟娟云月稍侵轩潋潋星河半隐山鱼钥未收清夜永凤箫犹在翠微间凄风瑟缩经弦柱香雾凄迷着髻鬟共喜使君能共乐万人齐看火城还　有美堂暴雨诗游人脚底一声雷满坐顽云拨不开天外黑风吹海立浙东飞雨过江来十分潋滟金（缶尊）凸千杖敲铿羯鼓催唤起谪仙泉洒面倒倾蛟室泻琼瑰　正月九日有美堂饮醉归径睡起得鲜于子骏所寄古意作杂兴一首荅之众人事纷扰志士独悄悄何异琵琶弦常遭腰鼓闹三杯忘万虑醒后还皎皎有如辘轳索已脱重萦绕家人自约敕始慕陈妇孝可怜原巨先放荡今谁吊平生嗜羊炙识味肯轻饱烹蛇啖蛙蛤颇讶能稍稍忧来自不寐起视天汉渺阑千玉纤似耿耿太自晓　九日舟中望有美堂上鲁少卿饮处以诗戏之指点云闲万点红笙歌正拥紫髯翁谁知爱酒龙山客却在渔舟一叶中西阁珠帘卷落晖水沈烟断佩声微遥知通德凄凉甚拥髻无言怨未归　述古有美堂宴僚佐虞美人本事集云陈述古守杭已及瓜代未交前数日宴僚佐于有美堂因请贰车苏子瞻赋词子瞻即席而就寄摊破虞美人湖山信是东南美一望须千里使君能得几回来便使樽前醉倒且徘徊沙河塘里灯初上水调谁家唱夜阑风静欲归时惟有一江明月碧琉璃】
