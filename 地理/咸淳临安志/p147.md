<!-- { "loadSidebar": true } -->
开宝八年建旧名奉庆　大中祥符元年改今额
题咏【东坡次韵曹子方龙山真觉院瑞香花诗幽香结浅紫来自孤云岑骨香不自知色浅意殊深移栽青莲宇遂冠薝卜林结为楚臣佩散落天女襟君持风霜节耳冷歌笑音一逢兰蕙质稍回铁石心置酒要妍暖养花须晏阴及此阴晴闲恐致悭啬霖彩云知易散鶗（夬乌）忧先吟明朝便阵迹试看丹青临　又同刘景文赏枇杷诗绿暗初迎夏红残不及春魏花非老伴卢橘是乡人井落依山尽岩崖发兴新岁寒君记取松雪看苍鳞　牡丹松桧一时栽付与春风取次开试问壁闲题字客几人不为看花来寺有洛花不及同赏○刘景文次韵云夏木有余绿山僧知胜春日长寻卧榻花落断游人红旆来虽晚清风到亦新成林卢橘熟翠羽杂金鳞○参寥子次韵云脱略今山简能吟旧子春偶因寻胜出不为采芳人红紫千葩尽甘酸万颗新江云浮翠壁霭霭散鱼鳞】
　　　　　法云院
开运元年吴越王建旧名资崇　大中祥符中改今额
　　　　　崇先袭庆寺
在儿门　开庆元年赐今额充皇叔祖少师嗣濮王攒所
　　　　　兴国院
在儿门　淳佑十二年建　宝佑五年移请今额
　　　　　寿圣接待寺
在龙山下闸头　宝佑二年医僧保和大师得宁建接待云水请今额有观音泉施水亭
记文【黄检阅震寺记自有天地以至于今其始无一日一事不趋于实而天下之所资以为天下者渐以备矣则反又无一日不转而趋于虚呜呼异哉其殆始于周之衰乎人之初生惟忧饥无以充尔寒无以御尔震风凌雨无以芘而疾痛无以为治疗尔人生而渐众则又忧相争相夺之无以禁相亲相接之无以叙遗忘之无以记而交易之无以志要约尔它岂其所预知纵他有新奇诡异非常可喜之说亦何救吾实利害也哉天生时地生财凡可救吾实利害者幸巳无不有而非圣人则不能致其用圣人者作乃教之食教之衣教之宫室以兴其利教之医药以去其害而又教之书契从而明三纲五常以经纪人极凡皆人生断断不可一日无者也皆实者也自羲黄尧舜积而至成周然后渐以大备嘻亦劳矣亦至矣盛矣何可复加毫末于此矣柰之何风气日开人伪日滋而议论日以胜实之极虚之始时则有若庄周列御寇之徒食享吾之成而不忧饥也衣因吾之有而不忧寒也宫室居矣不忧风雨而疾痛有药不待尝试百草之辛毒也生长于君臣父子之常习于礼乐文物之懿而不复知其得自别于禽兽者皆圣人继天立极开太平力也于是倨傲鲜腆付天地万物于一噱而戏言之尽反天下之常以为怪尽嗤鄙人生之断断不可无者以为不必有窃尝譬之家之方兴祖父铢积以有田庐以知诗书以明训其子孙为子若孙者不知稼穑之艰难乃谚既诞反笑祖父之无闻知起而驰马试剑一切从事无益或妄意神仙黄白之术飘飘乎自谓尝乘云帝乡而不知家则索矣谈虚者之关世变何以异此后数百年而有西域佛氏之说来其初本以慈悲不杀戒人断恶修善而止未几世降而晋又降而元魏庄列之说益以泛滥则又溢而剿入佛氏中以其前日纷乱吾圣人之常者而纷之谓善恶为无二谓有心而修善为不可谓无心而杀人为无伤以一切扫除佛氏之初说世既日趋于虚不惟佛之徒习之不悟士大夫类亦浸淫其说以为高而世变如江河益滔滔下矣明溥师大成本佛者也一日介予同年进士徐君德玉托予记龙山寿圣寺之成乃曰此吾以医药之赢为之也初吾法海大师以医药济人三衢犹虑施之未广也至吾祖保和师得宁来　行都传吾父慧观师正果以至大成今三世皆益以药医济人而人信之故虽不求赢而赢反多则慨然曰我固以药昌矣如吾徒之憧憧道涂何乃相地往来之冲负山揖江起　宝佑甲寅积十年而成屋数百楹既又曰屋则可至如归矣如至者无以饭与居而守者无以衣何乃买田吴门千亩买山朱桥数百亩既又复曰吾徒则安矣如过吾前而暑渴者何乃又凿井得泉名观音而为亭覆之并使得休荫其下盖无一非医药之赢之为亦无一非医药济人之心之推也余闻之曰然师之事善矣足恢佛氏之初说矣然则实理之在天下亦岂容一日泯者哉置之屋附之田园而医药肆之列通都如旧是饥必不可以无食寒必不可以无衣庇风雨必不可以无其屋而济疾痛必不可以无药石也祖孙三世恪守以汔于成且请于　朝以甲乙相传子孙世守之而名之曰祝　圣人寿殿阁翚飞斋泸冰净粥鱼饭鼓济济就列而又托文墨以诵述之是君臣父子之常必不可废礼乐文物之懿必不可阙皆实也自庄列而下日趋日盛之卢徒口说耳如以其说也士大夫亦不免沦于虚如以其事也虽佛氏亦终不容不归于实是尚不足以自反乎抑师之得以成此者医也予闻佛之称医王称药师非必如今神圣工巧之谓而救人心之病之谓也方今人心之病孰大于谈虚试以此语疗之可乎】
　　　　　永庆寺
在儿门充杨节使香火院　绍定三年毁　景定四年重建
　　　　一自龙山六和塔沿江至南荡富阳县界
　　　　　祖塔法云院
开成二年钦山法师建旧名资庆大中八年改大慈开运二年改仁寿　太平兴国六年改赐今额
题咏【东坡病中游祖塔院诗紫李黄瓜村路香乌纱白葛道衣凉闭门野寺松阴转敧枕风轩客梦长因病得闲殊不恶安心是药更无方道人不惜阶前水借与匏尊自在尝】
　　　　　崇德院
开运二年吴越王建旧名尊胜　治平二年改今额有古佛殿或传鲁班造　元佑中圆定禅师善本奉　诏住东京法云寺东坡有送行诗
题咏【东坡送行诗寓形天宇闲出处会有役澹然都无营百年何由毕山林等忧患轩冕亦戏剧我未即归休师宁便安逸王城满豪杰议论纷黑白圣谛第一义对面谁不识师来亦何事孤月挂空碧是身如浮云安可限南北出岫本无心既雨归亦得林泉有旧约何年挂瓶锡】
　　　　　无相寺
广顺二年建旧名真相　治平二年四月改今额大观闲生律师塔于寺后　宝佑三年重建　咸淳四年改赐寿相寺有会正堂紫芝岩右有灵鳗池　熙宁七年久旱郡守沈起祷之至晚大雨今号灵泽龙王池
　　　　　法显院
天兴三年吴越王建旧名庆恩　治平二年改今额
　　　　　永庆院
太平兴国二年吴越王建旧名崇庆　治平二年改今额
　　　　　法华普济院
广运中吴越王建旧名法华　大中祥符元年改今额
　　　　　广泽院
天福六年吴越王建旧名甘露　治平二年改今额
　　　　　普安院
显德四年吴越王建旧为安吴塔院　治平二年改今额
　　　　　真教院
天福四年吴越王建
　　　　　昭定广福院
天福六年吴越王建旧名昭定　熙宁九年改崇圣　绍兴三十二年改今额
　　　　　安真院
开运四年吴越王建旧为安真庵　治平四年改今额
　　　　　兴善院
天福八年吴越王建旧名积善　治平二年改今额
　　　　　普泽院
显德六年吴越王建旧名灵源　治平二年改今额
　　　　　孝思慈显院
淳佑元年建
　　　　　定慧院
天福五年吴越王建
　　　　　崇福院
绍定五年建专充接待
记文【李秀岩心传记龙山崇福禅寺者　绍定壬辰岁开山僧宗明所刱也在杭都之南浙江之上郭璞所谓龙蟠凤舞指其地也　建炎以后自川峡荆湖闽广陆道入京者皆渡涛江而来由西兴抵龙山最为冲要而傍江东西曾无次舍之地行者病焉明虽方外士而慨然有济人利物之心前是十年首建明化寺于西兴以为延待往来之所及是又刱于龙山已而浸至衢建泉福南剑诸州为寺者二为院者四为庵者二十有三起衢逮剑凡山溪之崄峻皆平治之买田种山以赡守者俾祁寒暑雨之际倦思憩渴思饮者各有所之盖其所接纳行道之人咸及焉匪直缁黄而已既又推其所为病者有药死者有竁厥惠浸广人多称之合庵寺供给之所资田之以亩计者二千有七百园林之在山而以亩计者千有六百稻米之以秤若斛计者四百益以子本之钱岁入有差皆明衣砵之所自营未尝求诸外也崇福既成旋被堂帖俾其徒世守之御史府文移闽浙部使者下令申饬焉明复因新会稽郡通守邓甥殊求余文以为记余考先王盛时及民之制甚备郊遂都鄙之闲十里有庐二十里有市薪刍委积所在随之盖济穷补乏而使行旅乐出于其途实王政之一事非但邦郊为然也逮及唐季犹有巡宫至于　国朝亦着驿令渡江多事此制殆废虽士大夫或露宿风餐之不免明也以一浮屠氏乃能彷佛昔人之遗意举有司之所未暇及者而尽力以行之岂不可尚哉尝闻河南夫子因游僧舍值其食时顾而叹曰三代礼乐尽在是矣夫子之叹盖有感也余愿学夫子者福田利益之报非所敢知顾以其能充恻隐之端似可为　国家仁政之助而士君子之得位者又因以劝则王制可以渐复此余之所以重感也于是乎书】
　　　　　慈恩开化教寺
开宝三年吴越王就南果园建寺造六和宝塔以镇江潮　宣和毁于兵　绍兴二十二年北僧智昙以衣砵募绿重造十载始成　隆兴二年赐今额有秀江亭金鱼池
题咏【东坡六和寺送张吉甫赴闽漕诗羡君超然鸾鹤姿江湖欲下还飞去空使吴儿怨不留青山漫漫七闽路门前江水去掀天寺后清池碧玉环君如大江日千里我如此水千山底○蒋之奇金鱼池诗全体若金银深藏如自珍应知嗅饵者固自是常鳞○冲师闸山溪水轩诗欲放清溪自在流忍教冰雪落沙洲出山定被江潮涴能为山僧更少留】
　　　　　灵泉广福院
开运三年吴越王建旧名灵泉　治平二年改寿星　绍兴三十二年改今额有灵泉一泓覆以亭
　　　　　显圣院
天福中吴越王建旧名显瑞　治平二年四月改今额
　　　　　小净明院
开宝七年吴越王建旧名净亮后改今额
　　　　　显亲庆远院
淳熙二年建内侍甘氏香灯院
　　　　　旌忠报先禅寺
刘鄜王功德寺　绍兴十二年赐今额
　　　　　庆善禅院
旧号百丈山　皇佑二年夏英公竦请充功德院改今额旧志有迎云亭正观亭百丈亭养高堂今皆废
　　　　　慈严院
太康闲葛稚川舍宅为寺上元闲赐额恩德天成二年吴越王重建　大中祥符二年改今额
