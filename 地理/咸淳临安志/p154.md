<!-- { "loadSidebar": true } -->
记文【东坡阿弥陀颂并序钱唐元照律师普劝道俗归命西方极乐世界阿弥陀佛眉山苏轼敬舍亡母蜀郡太君程氏遗留簪珥命工胡锡采画佛像以荐父母冥福谨再拜稽首而献颂曰佛以太圆觉充满河沙界我以颠倒想出没生死中云何以一念得往生净土我造无始业本从一念生既从一念生还从一念灭生灭灭尽处则我与佛同如投水海中如风中鼓橐虽有大圣智亦不能分别愿我先父母与一切众生在处为西方所遇皆极乐人人无量寿无往亦无来　又留题云杭州元照律师志行苦卓教法通洽昼夜行道二十余年无一念顷有作相自辩才去后道俗皆宗之○何参政澹撰寺记沿湖古剎相望以得湖之多为胜既胜矣而去城远则人倦游焉灵芝附城（目敦）湖湖缭其三一走城不百步都人士足相踵也寺本吴越王故苑芝生其闲舍以为寺号曰灵芝　皇朝益崇福二字地既广袤宇亦雄胜　元丰闲郡守李悰以僧元照持南山戒律自声俾阐其化从游尝五百众照以　政和六年九月一日示寂塔全身于寺之西北隅宗绪有传四众咸仰建炎兵火焚寺塔存于埃烬众以为异　六飞驻跸于郡割寺基十八九为显应王庙羽流复庐其傍一塔之外败屋残僧凄然托处香火不绝如线绍兴十一年照门人用钦聚其徒谋曰吾师不徒为后学宗为民有祷靡不应其可无谥号请诸　朝得谥大智律师塔曰戒光之塔其徒自是思侈上赐日以兴废为事　乾道改元道心律师实来讲明宗旨以化远近凡土木之役则命寺僧智辉董焉辉练达物情左筹右计不顾其它与力之不足而苦心专志随方逐圆以寓其巧积铢累寸以阶其成先用日者说易向为东南峙三门翼两序经藏香积次第而举继心曰彦熙建善法堂继熙曰通戒律师端妙仍委辉以役事筑基衍址不愆于素佛殿僧堂轮奂壮丽丈室斋寮下至圊湢悉具　淳熙庚子妙以老退处上下合词推首座法光为主光推已与人听讲充斥首新大智之塔如生存以事既又增宇以栖云衲饰馆以备檀那潮音大振　绍熙元年四月　孝宗皇帝幸寺明年上元　召光入　重华宫　亲问戒律大义及施食因缘大契　旨三月　孝宗再幸赐缗钱五百四月　太皇太后临幸赐白金百两五月　孝宗皇帝又幸愒息终日　御小车至僧堂饭僧赐嚫坐方丈良久顾谓光曰此地清幽施食甚宜如隘陋何光奉　诏创大轩三楹于正寝之后　帝闻月给内帑就施光积所赐及他檀施别创观音道场作水陆大斋所于西偏尽挹湖山之胜象设庄严益甚法堂素浅每修净会道俗交病于是又斥方丈与堂合而为一工告讫功凡地与屋无欠无余自心至光人更者五年更者三十九而后大备稍复承平之观琉璃金碧上下相映木鱼钟鼓见闻咸喜人乐其成而不知成之不易也知成于光而不知光之不有其成也其说曰吾假照之灵成心之志继妙之绪藉辉之画而无遗恨也光贤矣哉然亦有数焉历年多尸席久逮夫缘法既熟天人响应实与声长事与愿随如光则虽欲辞而不可得也事患无其志有志矣患心之异心同矣患来者无继今光与心辉辈志坚心齐后先相须如出一手岂不可尚也哉吾儒喜辟佛氏而立志用心与夫相为终始或反有愧焉故因光请而乐为之书○郑丞相撰拨赐田产记浮屠氏学以空为门放乎一世之表以之群居则肆故莫难于律律以畏为宗动为万法所缚以之谋食则拘故又难于养以律名者视曰禅曰教不能什之三释之从事于斯嘻亦劳矣杭之俗佛于钱氏结庐遍人境独灵芝为古律剎负城阙而挹湖山宅幽宾胜足以囊括云才颐指烟霞游方之士一望　辇毂之下首以为六月息之地终冬始春屦溢户外无虚日客有过而问曰是能蝉蜕尘埃餐沆瀣乎熊经吐纳服汞铅乎将飞锡行空乎抑面壁坐忘乎若犹未也则镜寒碧倚苍秀几何不为殷雷之薮耶语未既有老衲笑于旁曰客何识之隘耶吾法有大神力获于无尽之田殖于不贷之圃坐致香积如天雨花方将属厌方将鼓腹虽然有由也自吾宗师久公以耆年清德为今太傅枢使大丞相鲁公所知来董法席学子麇至庖烟属云闲倾囷轑釜忧执事者师谓吾有化菩萨为天帝释辅方出现世闲能续佛慧命诚为汝谋其方他日见鲁公诵之不俟词毕请诸　朝畀户绝之田七百亩有奇而粟磷磷矣复出私钱二百万易沃壤为亩二十有五而茹菁菁矣时　绍定元祀也于是踊籴之岁腐红积仓陨霜之晨寒绿蔽野钟鱼一震泉石皆匕箸声收砵敷座则相与叹曰大哉我公之赐也继自今食焉而不营居焉而不绌庶无负吾律乎久（句去口改亡）记于余有以其说告者因笔之以赠且为之言曰公之霖雨四海润泽群生也如水行地何适不通至于凿井得泉直溟渤涓溜耳公于此奚心哉然安居而暇日登高而四顾湖之水清且涟漪不可以疗饥湖之山苍然翠碧不可以为食既饱而嬉繄公之德山有巅而水有涯公之德兮无极佥曰然请以是登诸石○高平何钦题蠲免和役石刻云灵芝寺素系律肆　政和闲有元照师持律精苦四方学子宗慕而来卓为梵宇胜会寺有依光堂临据湖曲　重华圣人屡经游幸逮今神御崇奉惟谨寺本吴越故苑因产灵芝刱为精蓝故田亩素薄僧行几二千指多持砵给食史郑两丞相当国日拨赐霅川沈氏户绝产七百亩有奇上以充　神御瓜华之用下以备寺僧香积之羞常赋和役供输之余在寺廪者亦无几矣咸淳丙寅有请于今太傅平章贾公遂取和役蠲除之从来竺梵凭借　国王大臣苾刍咸戴龙天亦皆欢喜无量也主僧宗印既肖公像祝千岁寿又序本末勒诸坚（王民）谨拜手书其下方】 
题咏【曹既明与同舍待浴诗一雨洗秋色湖山增眼明番番水中荷作此凄凉声我辈等憔悴客饭千里程愿言涤尘土冠盖临华京】
　　　　　慧明院
在涌金门外天福五年建旧额资福　大中祥符中改今额　绍兴闲斥为聚景园徙于柳洲龙王堂通元庵
　　　　　延恩院
在涌金门外城北今为养鱼庄
　　　　　水心保宁寺
天福中建旧曰水心寺　大中祥符初赐今额旧志有思白堂【白乐天旧游　元丰二年枢密使林希榜曰思白示怀贤之意】 好生亭【人多放生于此郡守沈文通命曰好生】 陆莲庵【钱忠懿王时绍（上山下品）禅师诵莲经于水心寺方冬严寒忽有莲华七本生于庭陆远近瞻礼禅师以为幻惑乃命芟去】 绍兴闲地入聚景园　隆兴初嗣濮王请额于椤木桥庵
题咏【秦淮海送僧归保宁寺诗西湖环岸皆招提楼阁晦明如卧披保宁复在最佳处水光四合无端倪车尘不来马足断时有海月相因依上人弱龄已隶此心日所证惟瑰奇白玉芙蓉出清沼天然不受红尘扰坐客一语不入意目如明星视飞鸟冠切云兮佩三难上人顾之真等闲应缘却入人闲世兴尽却归湖上山伊余久欲窥禹穴矧今仲父官东越行挽秋风入剡溪为君先醉西湖月】
　　　　　兴福院
开宝二年吴越王建旧有心渊堂清莲堂凝碧轩今为聚景园移建于清波门城下
　　　　　定水院
旧号湖光内有水鉴堂湖光堂檀香千手眼大悲像今为聚景园移额东青门外
　　　　　法善院
广顺元年建为护国罗汉院　大中祥符元年赐今额地入聚景园移额于四版桥普贤庵
　　　　　宝成院
天福中吴越王妃仰氏建旧额释迦　大中祥符中改今额　宝佑五年赐额曰宝成
题咏【东坡释迦院赏牡丹诗春风小院却来时壁闲惟见使君诗应问使君何处去凭花说与春风知年年岁岁何穷已花似今年人老矣去年崔护若重来前度刘郎在千里】
　　　　　宝莲院
旧在宝莲山　嘉定十四年移今处
　　　　　永隆院
绍兴十年有在京毗卢寺僧净琳即钱湖门外建毗卢廨院　乾道丙戌移请今额　绍定闲毁
端平至　景定初以次重建圆备
记文【林直院希逸撰重建院记昔达摩语梁以造寺功德为小果有漏之因是盖有所讽而言也若皆以为可废则误矣吾闽僧寺最多十数年来隳败者半有弃而不葺者辄借达摩之说以相解余尝笑而闵之　咸淳初元有僧自京图永隆兴复之事求记于溪上余曰固有能若是者耶院处钱湖门外厄以融风之警自　绍定辛卯迄今余三十年始复其旧皆主僧了悟独力营之 端平甲午殿成越七年庚子门成又六年乙巳僧堂厨室两庑成又十年甲寅法堂成又七年庚申钟楼成除一殿之费得之檀越家余尽出其手悟贫僧也一砵之外非有余赀院无斗升岁入食于斯者应缘而已积半生之勤而就此大工役难矣哉此荆公所以称慧礼为材者与吁是岂独有材者能之余闻悟朴愿苦硬自此院既毁已来究竭其心以化以劝恶衣粝食铢拾黍絫甘劳苦以成之其材可能也其心不可能也虽然余于是又有感矣寺之始实作于智灯净琳琳安定府毘卢寺僧也自吾有狄难既遁而南　绍兴己巳初刱此屋以毘卢庙院名之其心盖未尝安于此也　乾道丙戌方请今额殆有不获已者矣吾国士夫能洒新亭之泪而未能还洛阳之钟（上竹下虡）湖山豢佚若以为固然纪悟之成事而思琳之初心是固可美亦有可慨者焉此非为悟言也琳而可作于斯云何悟四明人今年六十有五檀越忠恪王节使槦也】
　　　　自钱塘门路由北山至九里松
　　　　　菩提院
太平兴国二年钱惟演建名惠严七年改赐今额　建炎闲毁先是寺僧募良工孔仁谦作大悲像千手错出不能尽布夕梦沙门语曰何不分形于宝焰之上如其言而像成迨　乾道僧彬再以命工亦难之有媪在旁道之至净池像忽现水面工悟而媪已失矣乃创阁妥焉　宝庆三年
恭圣仁烈皇太后赐钱重建殿　淳佑六年重建千佛阁旧有堂二曰南漪迎熏轩五曰澄心涵碧（毛瞿）（毛俞）玉壶披颢今皆不存
题咏【东坡南漪堂杜鹃花诗南漪杜鹃天下无披香殿上红（毛瞿）（毛俞）鹤林兵火真一梦不归闻苑归西湖○周紫芝菩提小轩晚晴诗杭颍雌雄本自殊淡妆浓抹是吴妹满倾涨玉千钟酒来看镕银百顷湖白鸟去边山泼黛绿蒲疏处雨跳珠不知能事王摩诘（兀去一改白）得西山落照无】
　　　　　九曲法济院
干德元年钱氏建旧名观音　治平二年改赐今额毁于　建炎创于　绍兴己未有明轩爽轩今不存
　　　　　妙因院
元系慈光庵　淳熙六年移请今额
　　　　　九曲宝严院
绍定三年移请今额
　　　　　大昭庆寺
干德五年钱氏建旧名菩提　太平兴国七年改赐今额　太平兴国三年建戒坛　天禧中圆净大师刱白莲社有堂二曰绿野曰白莲轩二曰碧玉曰四观古刻有白莲堂诗莲社诗文殊颂入社诗真悟律师行业记菩提寺记皆毁于火　南渡初以其地为策选锋军教场惟存戒坛数闲而已自　嘉定至　宝庆初渐复旧观
