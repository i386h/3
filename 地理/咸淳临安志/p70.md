<!-- { "loadSidebar": true } -->
仁宗嘉之降　诏奖谕仍命岁常修导　元佑五年守苏轼奏臣闻天下所在陂湖河渠之利废兴成毁皆若有数惟圣人在上则兴利除害易成而难废昔西汉之末翟方进为丞相始决坏汝南鸿隙陂父老怨之歌曰坏陂谁翟子威饭我豆羹芋魁反乎覆陂当复谁言者两黄鹄盖民心之所欲而托之天以为有神下告我也孙皓时吴郡上言临平湖自汉末草秽壅塞今忽开通长老相传此湖开天下平皓以为已瑞已而晋武帝平吴由此观之陂湖河渠之类久废复开事关兴运虽天道难知而民心所欲天必从之杭州之有西湖如人之有眉目盖不可废也唐长庆中白居易为刺史方是时湖溉田千余顷及钱氏有国置撩湖兵士千人日夜开浚自　国初以来稍废不治水涸草生渐成葑田　熙宁中臣通判本州岛则湖之葑合者盖十二三耳而今者十六七年之闲遂塞其半父老皆言十年以来水浅葑横如云翳空倏忽便满更二十年无西湖矣使杭州无西湖如人而去其眉目岂复为人乎臣愚无知窃谓西湖有不可废者五　天禧中故相王钦若始奏以西湖为放生池禁捕鱼鸟为人主祈福自是以来每岁四月八日郡人数万会于湖上所活羽毛鳞介以百万数皆西北向稽首仰祝千万岁寿若一旦堙塞使蛟龙鱼鳖同为涸辙之鲋臣子坐观亦何心哉此西湖之不可废者一也杭之为州本江海故地水泉咸苦居民零落自唐李泌始引湖水作六井然后民足于水井邑日富百万生聚待此而后食今湖狭水浅六井渐坏若二十年之后尽为葑山则举城之人复饮咸苦势必耗散此西湖之不可废者二也白居易作西湖石函记云放水溉田濒河千顷可无凶岁今虽不及千顷而下湖数十里闲茭菱谷米所获不赀此西湖之不可废者三也西湖深阔则运河可以取足于湖水若湖水不足则必取足于江潮潮之所过泥沙浑浊一石五斗不出三岁辄调兵夫十余万工开浚此西湖之不可废者四也天下酒官之盛未有如杭者也岁课二十余万缗而水泉之用仰给于湖若湖渐浅狭水不应沟则当劳人远取山泉岁不下二十万工此西湖之不可废者五也臣以侍从出膺宠寄目睹西湖有必废之渐五不可之忧岂得苟安岁月不任其责辄已差官打量湖上葑田计二十五万余丈度用夫二十余万工近者伏蒙　陛下以本路饥馑特宽转运司上供米斛五十余万石又特赐本路度牒三百而杭当得百道臣谨以　圣意增价召入中米减价出卖以济饥民而增减耗折之余尚得钱米约共一万贯石臣辄以此钱米募民开湖度可得十万工自今月二十八日兴工农民父老纵观太息以谓　二圣既捐利与民活此一方而又以其余兴久废无穷之利使数千人得食其力以度此凶岁盖有泣下者臣伏见民情如此而钱米有限所募未广葑合之地尚存太半若来者不嗣则前功复弃深可痛惜若更得度牒百道则一举募民除去净尽不复遗患矣　陛下少赐详览察臣所论西湖五不可废之状利害卓然特出圣断别赐臣度牒五十道仍敕转运提刑司于前来所赐诸州度牒二百道内契勘赈济支用不尽者更拨五十道价钱与臣通成一百道使臣得尽力毕工半年之闲目见西湖复唐之旧环三十里际山为岸则农民父老与羽毛鳞介同泳　圣泽无有穷已臣不胜大愿【一自来西湖水面不许人租佃惟茭葑之地方许请赁种植今来既将葑田开成水面须至给与人户请佃种菱深虑岁久人户日渐侵占旧来水面种植官司无由觉察已指挥本州岛候开湖了日于今来新开界上立小石塔三五所相望为界应石塔以内水面不得请射及侵占种植如违许人告每丈支赏钱五贯文省以犯人家财充一湖上种菱人户自来脔割葑地如田塍状以为疆界缘此即渐葑合不可不禁今来起请应种菱人户只得标插竹木为四至不得以脔葑为界如违亦许人（划去戈改戋）赁一本州岛公使库自来收西湖菱草荡课利钱四百五十四贯充公使今来既开草葑尽变为菱荡给与人户租佃即今后课利亦必稍增若拨入公使库未为稳便今来起请欲乞应西湖上新旧菱荡课利并委自本州岛量立课额今后永不得增添如人户不切除治致有草葑即许人（划去戈改戋）赁其（划去戈改戋）赁人特与权免三年课利所有新旧菱荡课利钱尽送钱塘县尉司收管谓之开湖司公使库更不得支用以备逐年雇人开葑撩浅如敢别将支用（立立）科违　制一钱塘县尉廨宇在西湖上今来起请今后差钱塘县尉衔位内带管开湖司公事尝切点检纔有茭葑即依法施行或支开湖司钱物雇人开撩替日委后政点检交割如有茭葑不切除治即申所属点检申吏部理为遗制以上条件并刻石置知州及钱塘县尉厅上常切点检○此奏稿真迹见留平章贾魏公家藏】 
绍兴十九年以西湖近来秽浊堙塞　诏郡守汤鹏举措置遂用工开撩及修砌六井阴窦水口增置斗门闸板量度水势通放入井且条具事宜【一检准　绍兴九年八月指挥许本府招置厢军兵士二百人见管止有四十余人今已措置拨填凑及元额盖造寨屋舟船专一撩湖不许它役一契勘　绍兴九年八月指挥差钱塘县尉兼管开湖职事臣今欲专差武臣一员知通逐时检察庶几积日累月开撩不致依旧堙塞一契勘西湖所种茭菱往往于湖中取泥葑夹和粪秽包根坠种及不时浇灌秽污绍兴十七年六月申明今后永不许请佃栽种今来又复重置莲荷填塞湖港臣已将莲荷租课官钱并已除放讫如有违犯之人科罪追赏有官人具申　朝廷取旨施行】 
乾道五年周安抚淙奏臣窃惟西湖所贵深阔而引水入城中诸井尢在涓洁累降　指挥禁止抛弃粪土栽植茭菱及澣衣洗马秽污湖水罪赏固已严备旧招军兵二百人专一撩湖委钱塘县尉主管后来废阙见存止三十五名而有力之家又复请佃湖面转令人户租赁栽种茭菱因缘包占增迭堤岸日益填塞深虑岁久西湖愈狭水源不通臣近已重修诸井沟口了毕今欲增置撩湖军兵一百人修盖寨屋置造舟船就委钱塘县尉并本府壕寨官一员于衔位内带主管开湖事专一管辖军兵开撩不许人户请佃种植茭菱及因而包占增迭堤岸或有违戾许人告捉以违　制论　旨从之自后时有申明　淳佑丁未大旱水尽涸　诏郡守赵（上与下心）开浚仍奉　朝命自六井至钱塘门上船亭西林桥北山第一桥高桥苏堤三塔南新路柳洲寺前凡菱荷茭荡一切薙去之
　　　　　孤山路
在孤山之下北有断桥南有西林桥其西为里湖乐天诗谁开湖寺西南路草绿裙腰一道斜自注云孤山寺路在湖洲中草绿时望如裙腰旧志云不知所从始
　　　　　苏公堤
元佑中东坡既奏开浚湖水因以所积葑草筑为长堤起南迄北横截湖面（帛系）亘数里夹道杂植花柳中为六桥行者便之坡尝赋诗云六桥横绝天汉上北山始与南屏通忽惊二十五万丈老葑席卷苍烟空嗣守林希榜曰苏公堤邦人祠公堤上后十年郡守吕惠卿奏毁之堤闲啮于水郡常随时修治讫罔克久　咸淳五年朝廷给钱命守臣潜说友增筑载砾运土填洼益庳通高二尺袤七百五十丈广皆六十尺沿堤旧有亭九亦治新之仍补种花木数百本
　　　　　小新堤
淳佑二年赵安抚（上与下心）筑自北山第二桥至（麦曲）院步夹岸植柳如苏堤路通灵竺半堤作四面堂一亭三以憩游人　咸淳五年并行修筑聚土增高通二尺许袤凡二百五十丈广皆二十五尺其费亦　朝廷所给赐也
　　　　　丰乐楼
在丰豫门外旧名耸翠楼楼据西湖之会千峰连环一碧万顷柳汀花坞历历栏槛闲而游桡画艗棹讴堤唱往往会合于楼下为游览最顾以官酤喧杂楼亦卑小弗与景称　淳佑九年赵安抚（上与下心）始撤新之瑰丽宏特高切云汉遂为西湖之壮其旁花径曲折亭榭参差与兹楼映带搢绅多聚拜于此
　　　　　三贤堂
孤山竹阁旧有白乐天林和靖苏东坡三像后废　乾道五年周安抚淙即水仙王庙之东庑祠焉　嘉定十五年袁安抚韶请于　朝窃见本府三贤堂实为尊礼名胜之所考之图经更易非一其始孤山广化寺有白公竹阁因其遗迹而祀白公后人以东坡和靖附焉　南渡之后就孤山刱延祥观迁广化于北山路口仅移竹阁而堂废不存　乾道五年知府事周淙乃重建于普安寺侧水仙王庙之东庑盖取东坡诗配食水仙王之意殊不知此诗之作特为和靖而乐天东坡并以配食大失本旨况水仙王俨居其中三贤俛居庑下郡守谒晴祷雨帷幄迫近固已不敢安处而吏卒喧嚣箕踞自若慢贤滋甚何以祀为窃惟三贤道德名节震耀今古而祠宇未严何以崇教化而厉风俗又其胜践陈踪咸在西湖孤山大堤之闲今乃僻处岩阿与湖光敻不相接榛莽蔽翳栋宇倾颓位置尢为弗称韶假守以来即欲更建未得爽垲搜访久之近踏逐到废花坞一所正当苏堤之中前挹平湖气象清旷背负长冈林樾深窈南北诸峰岚翠环合遂于此地筑迭基址且辟大逵与苏堤贯联鸠材命工建立堂宇奉安三贤庶几妥灵得地复还古迹都邑人士知所尊敬其祠堂之外参错亭馆周植花竹以显清概续（立矣）工役了毕制画图本缴申从之又有堂三曰水西云北曰月香水影曰晴光雨色吏部侍郎程珌为记
　　　　　先贤堂
宝庆二年袁安抚韶又请于　朝伏睹　乾道中忠定史越王以故相镇越于镜湖立先贤祠凡会稽先儒高士羯石分享遂为一郡盛典近者　朝家复赐缗钱葺而新之又金陵因卞壸旧宅亦取江左诸贤萃为一祠皆所以见尊礼名胜昭示民则之意杭居吴会为列城冠湖山清丽瑞气扶舆人杰代生踵武相望祠祀未建实为阙文仰惟　圣神御极万花维新饰治以文增光儒道其在首善之地若兹逸礼庸可不搜举而振起之韶承乏京邑职在宣化昨以三贤祠宇位置勿称已更诸爽垲独先贤祀典未秩营度有日择胜良艰近闻南山之北新堤之上居民有以屋庐园池求售者因捐公帑以酬其直计缗钱七千有畸尝躬往相视其地前挹平湖四山环合基趾夷旷意象窈深今欲建立堂皇表以台门翼以廊庑缭以墙垣通以桥梁刱为严奉先贤之所并欲稽考历代史传及百家之书并郡志所载凡忠臣孝子善士名流有德行节义学问功业足以表世厉俗者诠次事实撰述系赞勒诸坚石列置中堂将以旌前哲而淑方来隆上都而观万国其于教化实非小补涓日鸠工以次兴建所合具申　朝廷欲乞（划去戈改荅）下本府以凭遵守施行从之乃取本郡自古名德许箕公而下凡三十四人及孙夫人以下五氏具述事迹刻石作赞祠宇虽滨湖入其门一径萦纡花竹蔽翳亭相望五六来者繇振衣历古香循清风登山亭憩流芳而后至祠下既又徙玉晨道宫于祠之艮隅以奉洒扫而易扁曰旌德且为门便其往来直门为堂曰仰高中书舍人王塈为祠祀【按许由事出庄子谓不受尧逊而娱于颍阳太史公傅伯夷曰余登箕山其上盖有许由冢且疑孔子序列古之仁圣贤人独由不少概见子长爱奇人也而于逃隐之事犹未之信亦以世远荐绅先生难言之故耳指为杭人而列之祠固不害为尊贤之意然必实有所据始可传信　淳佑志觉其非以为晋许游居昌化晚山即许远游也尝探药于潜遗迹为许游观盖由游二字同音而讹此说是矣然羊裘一翁清风万古以此托始岂不足为杭重而必牵合傅会寓言者以为夸邪】
　　　　　湖山堂
