<!-- { "loadSidebar": true } -->
记文【宝庆三年翰林学士陈珌撰其略云两闲动物水为伙故海特大乾坤大支脉惟江河淮济四水然皆北东入海故东海为尢大钱塘据上游　六龙来御贡赋梯航吸鲸驾鳌而来渺渺无际静则吴粤千里镜碧一色少焉溟渤翻山岳摧不足以喻其势岂无司之者乎世谓胥君寄宣孤愤安知水冯雍观非灵均辈耶道家谓水为府有扶桑帝君若意也有理焉观为古祠在钱氏清赏堂后人传五季马自然修炼飞举其地也钱氏建水府观已而徙桐木园祠扶桑　仁皇天圣定名山而水府居一旱投简辄雨　政和初畀名净鉴至七年增水府字二岁度羽衣一　建炎始赐地清水闸之东今百年屋尽败且隘不足容　嘉定七祀知枢密院郑公昭先命道士江师隆主之乃辟地鼎新云云】
　　　　表忠观
在城南龙山　熙宁十年守赵清献公以钱氏坟庙芜废请于　朝即龙山废佛剎妙因院为观俾钱氏之孙为道士曰自然者首居之仍岁度其徒一人以供洒扫　诏赐额曰表忠详具苏公所撰碑　绍兴闲杨节使存中　淳佑闲赵安抚（上与下心）宝佑闲颜安抚颐仲前后修葺岁久复坏而五王庙在观之西南数十步外洒扫非便于是屋颓圯久矣　咸淳七年安抚潜说友合庙观为一拓地筑基改创三清大殿而即殿之故址创五王庙栋宇宏丽像设森严若内外门若两庑以至钟楼斋堂云林阁等或增或葺焕然更新又辟逵而东凿池而方　圣朝褒忠之意至是益大章显云
碑文【苏文忠公撰　熙宁十年戊子资政殿大学士右谏议大夫知杭州军州事臣抃言吴越国王钱氏坟庙及其父祖妃夫人子孙之坟在钱塘者二十有六在临安者十有一皆芜废不治父老过之有流涕者谨按故武肃王镠始以乡兵破走黄巢名闻江淮复以八都兵讨刘汉宏并越州以奉董昌而自居于杭及昌以越叛则诛昌而并越尽有浙东西之地传其子文穆王元瓘至其孙忠显王仁佐遂破李景兵取福州而仁佐之弟忠懿王俶又大出兵攻景以迎周世宗之师其后卒以国入觐三世四王与五代相终始天下大乱豪杰（上逢下）起方是时以数州之地盗名字者不可胜数既覆其族延及于无辜之民罔有孑遗而吴越地方千里带甲十万铸山煮海象犀珠玉之富甲于天下然终不失臣节贡献相望于道是以其民至于老死不识兵革四时嬉游歌舞之声相闻至于今不废其有德于斯民甚厚　皇宋受命四方僭乱以次削平而蜀江南负其崄远兵至城下力屈势穷然后束手而河东刘氏百战守死以抗王师积骸为城酾血为池竭天下之力仅乃克之独吴越不待告命封府库籍郡县请吏于朝视去其国如去传舍其有功于　朝廷甚大昔窦融以河西归汉光武诏右扶风修理其父祖坟茔祠以太牢今钱氏功德殆过于融而未及百年坟庙不治行道伤嗟甚非所以劝奖忠臣慰荅民心之义也臣愿以龙山废佛祠曰妙因院者为观使钱氏之孙为道士曰自然者居之凡坟庙之在钱唐者以付自然其在临安者以付其院之净土寺僧曰道微岁各度其徒一人使世掌之籍其地之所入以时修其祠宇封植其草木有不治者县令丞察之甚者易其人庶几永终不坠以称　朝廷待钱氏之意臣抃昧死以闻　制曰可其妙因院改　赐名曰表忠观铭曰天目之山苕水出焉龙飞凤舞萃于临安笃生异人绝类离伦奋挺大呼从者如云仰天誓江月星晦蒙强弩射潮江海为东杀宏诛昌奄有吴越金券玉册虎符龙节大城其居包络山川左江右湖控引岛蛮岁时归休以燕父老晔如神人玉带球马四十一年寅畏小心厥篚相望大贝南金五朝昏乱罔堪托国三王相承以待有德既获所归弗谋弗咨先王之志我维行之天胙忠孝世有爵邑允文允武子孙千亿　帝谓守臣治其祠坟毋俾樵牧愧其后昆龙山之阳岿然新宫匪私于钱唯以劝忠非忠无君非孝无亲凡百有位视此刻文】 
题咏【杨杰赠钱氏孙端静师诗凤皇锵锵出丹山览辉金阙振羽翰箫韶九奏动天地苑囿何处无琅玕故山惟有千年鹤海上芝田随饮啄朝市纷华了不知逍遥常在云林阁○东坡送表忠观道士归院先王旧德在民心着　令称忠　上意深堕泪行看会祠下挂名争欲刻碑阴凄凉破屋尘凝坐憔悴云孙雪满簪未信诸豪容郭解却从它县施千金】
　　　　旌忠观
在丰乐桥　绍兴元年宣抚处置使张浚备秦凤帅吴玠陈请凤翔府和尚原三圣庙乞赐额曰旌忠三年张循王俊杨和王存中于临安府踏道桥东立庙　绍兴十九年杨和王奏请改赐观额三十二年徙于觉苑寺故基　淳佑壬子毁惟庙独存　宝佑丙辰始建屋六楹【详见祠庙门旌忠庙】
　　　　中兴观
在吴山　大观中建东岳行祠规置略具　绍兴七年乡民始合力营葺之二十九年有茹氏者捐赀讫成之翼以道馆　嘉泰辛酉毁包道成募缘重建扁曰崇道庵　嘉定己巳始请观额　绍定辛卯　嘉熙丁酉仍毁赵安抚与欢议徙他所不果乃即其地改卜北向建庙　淳佑壬子赵安抚与心又易向而东明年
理宗皇帝御书东岳之殿四字以赐
　　　　天明宫
在吴山忠清庙后　嘉泰中建
　　　　承天灵应观
在吴山之巅旧为天地水府三官堂　绍兴闲改冲天观　绍定四年毁　端平三年重建　旨改赐今额仍建梓潼帝君行祠　淳佑十年　旨增建　玉皇上帝宝阁
　　　　至德观
在吴山之巅浑仪台侧即十一曜太岁堂也元隶太史局　绍定四年毁羽士请以为庐　端平三年成
御书其扁曰至德之观
　　　　清源崇应观
在吴山　宝佑元年蜀士夫牟中书子才等陈请云大江发源实是汶江清源真君庙食其土治水之绩为世大利　朝廷春秋祀享神实作配　旨就吴山卜地建庙
御书清源崇应之观清源之殿
　　　　显惠观
在吴山　宝佑闲蜀士仕于　朝者议建奉显惠真君香火以为祷祈之地
　　　　鹤林宫
在城内俞家园　庆元乙卯旱顺济观道士刘友真祷而雨　绍定辛卯即所寓舍为观请今额　咸淳元年　太傅平章贾魏公给田三百亩
　　　　真圣观
在城南六和塔侧　宝庆二年道士江师隆创观有真武像　淳佑闲摹本
上进
理宗皇帝御书　御制赞【见行在所录御制门】 观内旧有欧阳公小草秋声赋归雁亭诗石刻及洪容斋撰陈铸城南堂记
记文【程内翰珌撰观记云维此众大号京邑利禄海山无终极汤沸火炎齐与汨斗柄孰揭指群迷教化宣明惟圣职既先斯道自躬行更表元风为世式用以显应镇其西太一万寿奠其北廷祥四圣位东南三茅冲天乃中立惟有西南号龙山殊庭未睹丹霄偪粤昔紫清玉皇君冲融所毓并乾坤迨唐宫正紫极名奉之三百久其龄晚遭兵焰燎中禹埃灭烟飞二十春火谢金乘梁得土日食方还明未普江南乃有动臣镠戎马崎岖百废修绛宇丹楼杭独盛请更紫极为真圣山谓唐人紫极称专祈荐福彻天庭今欲更名真与圣庶显群心知所敬一函朝奏夕风驰五十年闲终不振勃兴　宋德同天垂兵不一刃讴歌归坐看五季荒残后化作无怀清净时　祥符三叶膺图箓轩昊醇酿调玉烛海不扬波天无风一陶万宇同熏沐九重闾阖布新纶天庆佳名锡又新于时天下崇元馆不复当时真圣名朱梁旧扁空山寂钱氏遗基荒草棘开山隆师善根深一念不移如愿力偶因善士施金园从此百闲新突兀(云云)弹压吴山与胥江万年长护双龙阙】
　　　　景隆观
在新门外旧为通元庵　嘉定十四年　旨许建观以旧修内司营地畀之羽士陈永年出力刱造
宁宗皇帝御书名扁以赐有璇玑殿
理宗皇帝御书有
景命万年之阁奉今
三殿元命
　　　　玉虚观
在龙山旧为三官院钱武肃王龙德三年置以奉天地水三官　祥符四年赐今额　建炎初荡于兵火　绍兴闲始草创　绍定六年羽士陈永锡建三清阁　淳佑三年　朝廷斥　御马院半址赐焉十一年　御书玉虚之观三官之殿八大字以赐明年又举　御马院余地尽畀之仍降度牒造
景福万年殿奉
皇帝元命观西有张氏园愿以归修内司遂并行拨赐即其地为三茅殿
　　　　玉清宫
在钱塘门外葛岭　绍定元年
东朝降钱造移赐今额二年赐田一千亩崇奉
宁宗皇帝
恭圣仁烈皇太后神御
理宗皇帝御书玉清之宫四字以赐后有葛仙翁炼丹台
　　　　旌德观
在苏堤第一桥　宝庆二年守袁同知韶创先贤祠徙玉晨道宫于东北隅以供洒扫请于　朝赐额曰旌德有西湖道院有亭曰虚舟曰云锦皆枕湖
　　　　云涛观
在西湖南山雷峰塔后　绍定四年创移请今额
　　　　上清宫
在西湖雷峰塔北相传葛仙翁炼丹旧址　淳佑闲建
理宗皇帝御书清净道场
题咏【郑丞相清之二诗雨余日脚到天涯十里平山戴晚霞疑是千虹蟠绛阙频移光景入仙家 上清山腹正便便剩纳风光似辋川晓雨洗开新绿岸晚霞蘸出嫩红天鞭浮野竹数茎笋叶俯秋荷几柄莲不是西湖最佳景更于何处着（病去丙改瞿）仙】
　　　　冲虚宫
在钱塘县履泰乡　绍定中建名宁寿庵　淳佑六年移请今额
　　　　太清宫
在钱塘县履泰乡龙井山路　绍熙元年建
宁宗皇帝御书太清宫岁寒亭及养性二字以赐又有矩玉亭　咸淳四年　旨赐　惠顺贾贵妃充功德院
　　　　景星观
在临平镇　绍兴十年建东岳行祠　淳熙六年移请今额
　　　　顺济宫
去城四十里在汤镇赭山之闲元系龙王庙　绍熙元年移请云涛观为额四年旱祷而雨改赐今额　嘉泰二年九月锡三神侯爵曰广济曰顺泽曰敷泽　嘉定九年增封曰广泽灵应曰顺泽昭应曰敷泽嘉应观侧有东岳行祠
　　　　女冠
　　　　　新兴宫
在城南厢众惠桥　嘉定闲女冠王景圆舍宅为宫移请今额
　　　　　福田宫
在荐桥门里旧名彤云　熙宁十年改赐梵严观嘉定中
恭圣仁烈皇后赐田一千亩改今额
　　　　　明真宫
在九里松步司前军教场之北　嘉定中建
宁宗皇帝御书明真二字
　　　　　神仙宫
在钱塘门外东山衕
　　　　　承天宫
在仁和县赤岸　嘉熙中建
宁宗皇帝御书承天二字
　　　　　西靖宫
在钱塘门外扫帚坞　开禧元年建
　　　　　天清宫
在西湖青芝坞灵峰之侧冲靖大师沈师谦建　宝佑五年移请今额
　　　　　灵耀观
在钱塘县（施去方改马）巘岭下　绍定中建　咸淳初改为女冠
　　　　　常清宫
在鲍家田　沂靖惠王府香火院
　　　　道堂
　　　　　崇真道院
在苏公堤　咸淳四年　太傅平章贾魏公给钱创建仍拨租田以赡云侣其地旧有水仙王庙并以香火之奉属焉
　　　　　灵应堂
在清波门外聚景园前
　　　余杭县
　　　　洞霄宫【互见大涤山】 
在县西南一十八里汉武帝元封三年创宫坛于大涤洞前为投龙祈福之所唐高宗时迁于前谷为天柱观光化二年钱王更建　国朝大中祥符五年漕臣陈文惠公尧佐以三异奏【一地泉涌　一祥光现一枯木荣】 赐额为洞霄宫仍赐田十五顷复其赋后毁于兵　绍兴二十五年　旨赐钱重建　乾道二年
太上皇帝
太上皇后乘舆临幸
御书度人经一卷以赐又明年
太上皇后复来游淳熙六年道藏成八年赐藏经
孝宗皇帝尝赐道士俞延禧画古涧松诗
光宗皇帝又　御书怡然二字赐延禧为斋扁
宁宗皇帝御书演教堂
理宗皇帝赐内帑铸钟
