<!-- { "loadSidebar": true } -->
字伯珪一字长玉钱唐人祖悦之太学博士召不至父灵瑜居父忧以毁卒元琰时童孺哀慕尽礼及长好学博通经史然谦敬不以所长骄人祖母患痈常自含吮与人言常恐伤物居家不出城巿虽独居如对严宾见者莫不改容正色家贫惟以园蔬为业常出行见人盗其菘元琰遽退母问盗者为谁荅曰向所以退畏其愧耻今言其名愿不泄也于是母子秘之或有涉沟盗其笋者元琰因伐木为桥以度之自是盗者大惭一乡无复草窃齐建武二年召为安北参军不赴沛国刘瓛深加器异尝表称之梁天监九年县令管慧辨上言义行扬州刺史临川王宏辟命不至十年王拜表荐焉未召其年卒年七十【以梁书及南史本传修】
　　　　　范述曾
字子元一字颖彦钱唐人幼从余杭吕道惠受五经道惠曰此子必为王者师齐文惠太子竟陵文宣王幼时齐高帝引述曾为之师友起家为宋晋熙王国侍郎齐初至南郡王国郎中令迁太子步兵校尉为人謇谔在官多所谏争竟陵王深相器重号为周舍沈约亦以述曾方汲黯明帝即位为永嘉太守为政清平不尚威猛甿俗便之所部横阳县山谷崄峻为逋逃所聚前后二千石讨捕莫能息述曾下车开示恩信凡诸凶党襁负而出编户属籍者二百余家自是居人安业励志清白不受馈遗帝下诏褒美召为游击将军郡送故旧钱二十余万一无所受惟得白桐木火笼朴十余枚而已吏无荷檐者民无老少皆出拜辞号哭闻数十里东昏时拜中散大夫归里梁武帝践阼乃轻行诣阙仍辞还诏曰述曾昔在齐世忠直奉主往莅永嘉治身廉约宜加礼秩以厉清操可太中大夫述曾生平所得俸禄皆以分施及老壁立无资天监八年卒注易文言着杂诗赋数十篇【以梁书南史本传修】
　　　　　戚衮
字公文盐官人祖显齐给事中父霸梁临贺王中兵参军少聪慧游学都下受三礼于国子助教刘文绍年十九梁武帝敕策孔子正言并周礼礼记义衮对高第除扬州祭酒从事史就国子博士宋怀方质仪礼义怀方北人自魏携仪礼记礼疏秘惜不传及将亡谓家人曰吾死后戚生若赴便以仪礼礼记义本付之若其不来即宜随尸而殡为儒者推许如此寻兼太学博士简文在东宫召衮讲论又尝置宴集元儒之士先命道学互相质难次令中庶子徐摛驰骋大义闲以剧谈摛辞辩纵横诸儒慑气时衮说朝聘义摛与往复衮精采自若领荅如流简文深加叹赏敬帝立为江州长史陈太建十三年卒衮于梁代撰三礼义记逢乱亡失礼记义四十卷行于世【以陈书南史本传修】
　　　　　褚修
钱唐人父仲都善周易为当时之冠天监中历五经博士修少傅父业善尺牍辨文章武陵王为扬州引为宣惠参军限内记室性至孝父丧毁瘠过礼及丁母忧水浆不入口二十三日气绝复苏每号恸呕血遂以毁卒【以梁书南史并入孝义传修】
　　　　　盛绍远
梁封关内侯天监二年聚徒数百人以授业殁后门人相与立碑以旌德业在余杭县【以古图经及淳佑志修】
陈

　　　　　顾越
字允南一字思南盐官人所居新（土反）黄冈世有乡校由是顾氏多儒学祖道望齐散骑侍郎父仲成梁护军司马豫章王府咨议参军家传儒学并专门教授越少孤勤苦自立明慧有口辩励精学业不舍昼夜弱冠游都下通儒硕学必造门质疑至于微言妙旨九章七曜音律图纬咸尽其精微时太子詹事周舍以儒学见重名知人一见叹赏由是声誉日重又有会稽贺文发学兼经史与越名相埒故都下谓之发越焉初为南平王伟国右常侍与文发俱入府并见礼重大通中诏陈庆之送魏北海王颢还北庆之请越参其军事时庆之所向克捷直至洛阳既而颢骄纵越料其必败以疾先反庆之果见摧（血刃）时称其见机及武帝撰制旨新义遣越还吴敷扬讲说越遍该经艺深明毛诗旁通异义善庄老尤长论难兼工缀文闲尺牍长七尺三寸美须眉武帝尝于重云殿自讲老子仆射徐勉举越论义越抗首而请音响若锺容止可观帝深赞美寻除五经博士侍宣城王讲及侯景乱越与同志沈文阿等逃归贼党数授以爵位誓不受承圣二年诏授宣晋安王府咨议参军领国子博士越以世路未平归隐于武丘山绍泰元年复召为国子博士陈天嘉中诏侍东宫读除东中郎鄱阳王府咨议参军甚见优礼寻领羽林监迁给事中黄门侍郎国子博士侍读如故时朝廷草创疑议多所取决每侍讲东宫皇太子常虚已礼接越以宫僚未尽时彦太子仁弱宣帝有夺宗之兆愤激上疏曰惟皇太子天下本养善春宫臣陪侍经籍于今五载如愚所见辅弼丞疑未极时选至如文宗学府廉洁正人当趋奉龙楼晨游夕论常闻前圣格言往贤正道如此则非僻之语无从而入帝深感焉而竟不能革废帝即位拜散骑常侍兼中书舍人黄门侍郎如故领天保博士掌仪礼犹为帝师时宣帝辅政越因请假免官大建元年卒年七十七所著丧服毛诗老子孝经论语等义疏四十余卷诗颂碑志笺表凡二百余篇【以陈书南史本传修】
　　　　　杜之伟
字子大钱唐人家世儒学以三礼专门父规梁奉朝请与济阳江革会稽孔休源友善之伟幼精敏有逸才十五遍观文史及仪礼故事时辈称其早成仆射徐勉见其文重其有笔力中大通元年勉白补东宫学士与学士刘陟钞撰群书各为题目所撰富教政道二篇皆之伟为序后兼太学限内博士大同七年皇太子释奠于国学时乐府无孔子颜子登歌词令之伟制其交再迁安前邵陵王刑狱参军之伟以强识俊才有名当世吏部尚书张缵以为廊庙之器侯景反之伟逃窜山泽及陈高祖为丞相素闻其名召补记室参军迁中书侍郎领大著作高祖受禅除鸿胪卿余并如故之伟白求解著作曰臣以绍泰元年黍中书侍郎掌国史于今四载思报恩奖不敢废官皇历维新驱驭轩昊记言记动未易其人著作之材更宜选众臣无容遽变巿朝再妨贤路优敕不许寻转大匠卿迁太中大夫仍敕撰梁史卒官赠通直散骑常侍之伟为文不尚浮华而温雅博赡文集存者十七卷【以陈书南史本传通鉴年月修】
　　　　　钱逵
字通甫梁大同中为庐陵王国侍郎羽林监及陈祖立迁东海太守娶琅琊王氏生九子尝讲学及儒庵上后皆掌郡符故其地号九州岛山在临安县有罗隐所为碑记【以淳佑志修】
　　　　　杜棱
字雄盛钱唐人世为大姓棱颇涉书传从陈武帝平蔡路养李迁仕有功梁元帝承制授石州剌史上陌县侯侯景平武帝镇朱方以棱监义兴琅琊二郡武帝东征杜龛等留棱与侯安都居守徐嗣徽任约引齐师济江攻台城安都与棱随方抗拒昼夜警备绥抚士卒未尝解带贼平以功除丹阳尹文帝即位以预建立功改封永城县侯出为晋陵太守又为丹阳尹废帝即位加特进侍中太建元年为吴兴太守二年召为侍中寻加特进护军将军三年免四年复为侍中右光禄大夫棱历事三朝并见恩宠卒官赠开府仪同三司谥曰成配享武帝庙廷史臣有感会风云毕力驱驰之赞子安世嗣【以陈书南史本传修】
　　　　　骆文牙
一名牙字旗门临安人祖秘道梁安成王田曹参军父裕梁鄱阳嗣王中兵参军事文牙年十二有善相云此郎容貌非常必将远致梁太清末陈文帝避地临安文牙母陵睹帝仪表知非常人宾待甚厚及文帝为吴兴太守引文牙为将帅从平杜龛张彪等每战先锋陷陈勇冠众军以功授直阁将军太平二年以母忧去职文帝镇会稽起为山阴令永定三年镇冶城寻从文帝拒王琳文帝即位封常安县侯【常安一作临安】 寻为临安令迁越州刺史初文牙母之卒也饥馑兵荒至是始葬诏赠文牙母常安国太夫人谥曰恭迁文牙为正威将军晋陵太守三年以平周迪功迁冠军将军临川内史太建三年为桂阳太守八年迁散骑常侍入直殿省十年授丰州刺史至德二年卒赠安远将军广州刺史子义嗣史臣谓骆牙识真有奉知世祖天授之德盖张良之亚牙母智深先觉符柏谷之礼【以陈书南史木传修】
　　　　　全缓
字弘立钱唐人幼受易于博士褚仲都笃志研翫得其精微梁太清初历王国侍郎奉朝请转国子助教兼司义郎专讲诗易陈太建中累迁始兴王府咨议参军缓通周易老庄时人推之【以陈书南史本传修】
　　　　隋
　　　　　陆知命
字仲通富春人父敖陈散骑常侍知命好学识大体以正介自持历陈太学博士南狱正及隋晋王广镇江都以其三吴之望召令讽谕反者以功拜仪同三司赐以田宅复用其弟恪为汧阳令知命陈逊许之时天下一统知命劝高祖都洛阳因上太平颂以讽又上表请使高丽曰昔轩皇驭历既缓夙沙之诛虞帝握图犹稽有苗之伐高丽小丑狼顾燕垂王度舍洪每怀遵养欲谕之以德也臣请以一节宣示皇风使彼君臣面缚阙下天子异之寻授普宁镇将人或言其正直者由是待诏于御史台大业初拜侍御史侃然正色百僚所惮帝甚敬之后卒赠御史大夫【以北史隋书本传修】
　　　　　顾彪
字仲文余杭人明尚书春秋大业时为秘书学士撰古文尚书义疏二十卷行于世【以北史隋书本传修】
　　　　　鲁世达
余杭人大业时为国子助教撰毛诗章句义疏四十二卷行于世【以北史隋书本传修】
咸淳临安志卷之六十四
　志〔四十九〕
　　人物五
【 宋阙补钞亦阙按梦梁录载历代人物自许由严光至李宗勉曰详见于临安志书潜志于许由以传疑不入列传见六十卷古今人表考证其自严光以下叙次梦梁录悉与潜合其文散见于成化杭州府志中特多所删节并削去修自何书耳此卷所佚乃唐及五代今目用梦梁录文用成化志葺而补之虽未必尽潜志之旧亦非不知而作云】
　　　列传〔三〕
　　　　唐
　　　　　褚亮
钱唐人曾祖湮梁御史中丞祖蒙太子中舍人父玠陈秘书监并著名前史亮少警敏博记经史陈后主召见赋诗江总诸人皆服其工入唐为弘文馆学士官至散骑常侍卒年八十八赠太常卿陪葬昭陵初太宗作文学馆以亮与杜如诲等十八人并为学士命阎立本图像亮赞之号十八学士天下慕向谓之登瀛洲子遂良
　　　　　褚遂良
字登善博涉文史工隶楷为时所珍【四字以沈朝宣仁和县志补】 正观中【正新唐书本传贞成化志承宋志之旧避改】 累迁起居郎侍书帝将有事泰山星孛遂良上谏帝欲观史遂良谏言未闻天子自观帝曰朕有不善卿必记邪对曰臣职载笔君举必书时魏王泰礼秩如适遂良谏太子诸王宜有定分帝尝怪舜造漆器禹雕其俎谏者十余不止遂良曰奢靡之始危亡之渐也漆器不止必金为之故谏者救其源时皇子皆外任都督刺史遂良谏曰刺史民之师帅也臣谓皇子且教以经学养成德器审堪临州然后敦遣【敦字以新唐书本传增成化志承宋志之旧避删】 帝许立魏王泰为嗣遂良曰若必立泰非别置晋王不可帝即诏长孙无忌房元龄【元亦承宋志之旧】 与遂良等定策立晋王为皇太子帝欲自讨辽东遂良言非万乘六师所宜行进黄门侍郎参综朝政高丽逆臣莫离支贡金遂良引鲁纳郜鼎之事谏止帝于寝宫侧别置院居太子遂良上谏父子滞爱者多怨拜中书令帝疾召遂良无忌受遗诏高宗即位拜右仆射帝将立武昭仪遂良曰皇后无他过不可废昭仪昔事先帝今立之柰天下耳目何遂良因致笏殿阶叩头流血曰归陛下此笏【归本传还成化志承宋志之旧避改】 乞放归田武氏立迁潭州都督徙桂州贬爱州刺史卒
