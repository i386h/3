<!-- { "loadSidebar": true } -->
杭人号抱一子七岁诵经感群羊跪听始为吏一日弃其业出家着宗镜录一百二十卷日课一百八事未尝暂废吴越王钱氏请住永明禅寺【即净慈寺】 凡十五年聚徒几二千人道播海外高丽国王遣使赍书叙弟子礼奉金线织成袈裟紫水晶数珠金澡罐等为献　开宝八年入灭号智觉禅师　崇宁中追谥宗照
　　　　志逢
余杭人生恶荤血肤体香洁尝梦升须弥山睹三佛列坐初释回指示之曰此是补弥勒处狮子月佛遂礼觉后因阅大藏经乃符所梦天福中抵天台山云居道场入普贤殿宴坐有神人前跪膝师问为谁曰护戒神也师曰吾患有宿愆汝知之否曰师有何非唯一小过耳凡折砵水亦施主物师每倾弃非所宜也言讫而隐师自此洗砵尽饮之因致脾疾十载方愈吴越王号为普觉大师住临安功臣院至　雍熙二年入灭
　　　　遇安
杭人　干德中忠懿王钱氏命住北关倾心院又召入居天龙寺至　开宝七年安僖王请居光庆寺号善智禅师　淳化初示灭
　　　　庆祥
九曲禅师杭人本姓沈辩才冠众多闻强记天台门下推为杰出
　　　　行明
开化禅师杭人本姓于先住能仁后忠懿王钱氏又建大和寺延请住持
太宗皇帝赐紫衣师号　咸平四年入灭【已上并景德传灯录】
　　　　善升
钱塘人本姓仲十岁出家　天禧中诏同注释御制法音集书毕赐号曰日观大师兼深于琴律　皇佑元年范文正公就天竺山见之一日遣侍者告文正公而逝公为作塔铭
　　　　法照
受业水心寺不妄交游与隐逋高僧智圆为方外友参政王化基丞相王钦若王随皆深敬之咸平中撰律钞义苑说七卷丞相王随撰塔铭立碑于兜率寺　崇宁二年赐号法照大师
　　　　道诚
慧悟大师钱唐人居月轮山　天禧中撰释氏要览三卷又注王渤所撰释迦成道记丞相王随知杭州日有赠慧悟诗余弼题慧悟禅师上方诗云孤峰牢落几何年台殿于今插半天已是精蓝夸绝缴更将宝塔在危巅烟霞色任阴晴变钟磬声随上下传珍重老僧无别境一生幽趣只山川
　　　　契嵩
屯田员外郎陈舜俞撰行业记云禅师字仲灵自号潜子姓李庆历中居钱塘后游京师开封尹王仲仪上其所著释书
仁宗览之诏付传法院编次仍赐明教师号蔡襄知杭州延置佛日山　熙宁五年六月于灵隐寺入寂以释氏法茶毗而五根不坏世号其塔曰五种不坏之塔
　　　　赞宁
受业于祥符寺学南山律兼通六籍史书庄老百氏之学　太平兴国三年十月赞宁奉阿育王塔舍利归朝见
太宗皇帝于滋福殿一日七召对赐号通慧大师八年秋诏撰　大宋高僧传三十卷　淳化二年预史馆集新书五年
真宗召对赐坐以为右街僧录三年迁左街
崇宁三年赐号通慧圆明大师王内翰元之与诗有诏修僧史淛江滨万卷书中老一身之句
　　　　宝达
晦迹灵隐山号剎利法师有剎利院院中有印沙床照佛鉴善持秘咒时浙江潮水大溢以至于激射湖上诸山宝达诵咒止之一夜有伟人黑冠朱衣谓达曰吾伍员复求雪耻耳师慈心为物员已闻命矣言讫而灭自后潮水击西兴而杭州涨沙数里【钱塘胜迹记】
　　　　智圆
孤山法师钱唐人本姓徐字无外自号中庸子神宇清明道韵凝粹妙年能属文匪由师授有命湖光文拟韩而作【详见玛瑙宝胜院】
　　　　遵式
本姓叶字知白其母始乞灵于观音遂生法师学行孤高博习教观因苦学呕血两足皮裂师愿力坚固以死自誓建下天竺寺着净土忏法金光明观音诸本忏仪行于世故号慈云忏主天圣中灭度其日或见大星殒于灵鹫峰度弟子百余人学徒千数　崇宁二年赐号慧通天台教观益盛于吴越者实师之力侍郎王古述其行事　绍兴三十年　旨赐师号曰忏主禅慧大法师塔名瑞光
　　　　思悟
本姓徐父居钱唐幼舍南新县欣慈院出家既受具宿习萌发好游讲席信法兼进每诵咒身出舍利所画千手像诵千眼咒像亦如之今其冢在观堂前香林洞之左
　　　　元照
灵芝大智律师字湛如号安忍子钱唐人本姓唐母竺氏尝梦异僧托孕幼居祥符寺东藏穷清净毗尼之学参神悟大师处谦传天台教观谦拊其背曰毗尼之宗几颠覆矣汝可以梁栋是道
　　　　宗本
净慈圆照禅师字无诘本姓管　熙宁初丞相郑国富公得法于师之门人修颙推尊师承由是闻誉日广郡守陈襄请住净慈山越数年
神宗皇帝命住相国寺慧林院召对　延和殿赐茶谕以　朕方欲大兴禅宗宜善开导之旨继入福宁殿说法　诏许肩舆入见高丽王子僧统义来谒师问其所得以华严对师摘其微义示之茫然自失
　　　　善本
本开封人幼时母病刲股肉以进疾随愈力学举进士于京师得华严经开卷怳然历历与心契圆照禅师住杭之净慈招师居上座别开讲席助诱方来之士户外之屦满矣圆照退居师继之韩康公绛奏号法涌大师　元佑中驸马都尉张厚礼奏请奉　诏住东京法云寺苏轼作诗赠行
哲宗皇帝遣中使抚问降香及赐高丽磨衲号大通禅师住持八年得请归杭州　大观二年终赐号圆定葬于大慈山崇德院号定光塔
　　　　元净
本姓徐字无象于潜人生而左肩肉起如袈裟绦八十一日乃灭及师之终实八十有一岁师生十岁出家二十五赐紫衣及辩才号知杭州吕溱请师住大悲宝阁居十年沈文通治杭命住上天竺乃以教易禅师凿山增室几至万础重楼杰阁冠于浙西学者数倍其故诏名其院曰灵感观音居十七年还于潜逾年复归天竺清献公赵抃与师为世外友赞之曰师去天竺山空鬼哭天竺师归道场光辉复留三年谢去老于南山龙井之上与僧熙仲会食仲视师眉闲有光如荧遽起揽之得舍利自是常有于其卧处得之者及其将化召常所往来僧道潜告之曰吾西方业成克期而逝门下侍郎苏辙撰碑翰林学士苏轼书集贤校理欧阳棐书额
　　　　延寿
杭州兴教小寿禅师初随天台韶国师普请闻堕薪而悟　天禧中王随出镇钱塘往候见去驺从独步登寝室寿方负暄毳衣自若语笑终日而去【以林闲录修】
　　　　修广
钱塘人本姓王字叔微有智识度量读五经知大义颇喜为诗少羸多病学医既成而有疾者多归之无贵贱贫富皆为之尽其术未尝有所厚薄尢贫者资之药物衣食虽穷未尝有所计惜故自京师至于四方自公卿至于学士大夫多知其名而皆乐从之游师自九岁出家居明庆院　景佑二年赐紫衣五年赐号宝月大师　熙宁元年十月卒其日会门人与往来学佛之人告以将终沐浴易衣正坐而逝年六十一明年门人为塔南丰曾巩为之铭【以南丰文集修】
　　　　文益
本姓鲁余杭人希觉师住育王文益往听习旁探儒典游文雅之场希觉师目为孔门之游夏尝参琛和尚琛问上座何往文益曰迤逦行脚去曰行脚事如何文益曰不知曰不知最亲切文益豁然开悟后三住大道场诸方业林咸遵风化异域有慕其法者涉远而至悟入者不可胜纪周显德五年谥大法眼禅师塔曰无相【以传灯录修】
　　　　道潜
于潜浮溪村人字参寥本姓何幼不茹荤以童子诵法华经度为比丘于内外典无所不窥能文章尢喜为诗秦少游与之有支许之契尝有临平绝句云风蒲猎猎弄轻柔欲立蜻蜒不自由五月临平山下路藕花无数满汀洲苏轼一见为写而刻诸石后遇轼于彭城在座赋诗援笔立成轼甚爱之以书告文同谓其诗句清绝与林逋上下而通了道义见之令人萧然轼谪居齐安道潜不远二千里相从留期年遇移汝海同游庐山复归于潜山中轼有次韵道潜留别诗轼守钱塘卜智果精舍居之入院分韵赋诗轼云云崖有浅井玉醴常半寻遂名参寥泉可濯幽人襟又为作参寥泉铭轼南迁道潜欲转海访之轼以书戒止当路亦据其诗语谓有刺讥得罪返初服　建中靖国初曾肇在翰苑言其非辜诏复祝发苏辙每称其诗无一点蔬笋气体制绝似储光羲非近世诗僧比　崇宁末归老江湖既示寂其法孙法颖以其诗集行于世道潜尝赐号妙总大师【以东坡诗集朱弁聘游集及淳佑志修】
　　　　怀显
西湖持净大师　政和中撰钱塘胜迹记五卷朝请大夫轻车都尉周邠为之序引
　　　　慧勤
余杭人欧阳文忠公有送僧慧勤诗云越俗僭宫室倾赀事雕墙佛屋尢其侈耽耽拟侯王文彩莹丹漆四壁金焜煌上垂百宝盖宴坐以方床胡为弃不居栖身客京坊辛勤营一室有类燕巢梁南方精饮食箘笋鄙羔羊饭以玉粒粳调之甘露浆一馔费千金百品罗成行晨兴未饭僧日昃不敢尝乃兹随北客枯栗充饥肠东南地秀绝山水澄清光余杭几万家日夕焚清香烟霏四面起云雾杂芬芳岂如车马尘鬓发梁成霜三者孰苦乐子奚勤四方乃云慕仁义可以治膏肓有志诚可嘉及时宜自强人情重怀土飞鸟思故乡夜枕闻北雁归心逐南樯归兮能来否送子以短章同时有惠思
　　　　惠思
王安石送惠思诗云绿净堂前湖水绿归时正复有荷花花前若见余杭姥为道仙人忆酒家今于潜西菩明智寺有惠思所为浴堂记
　　　　惟尚
本姓曹盐官人少苦腹疾百药不治父母怜之祈佛出家七岁礼庆善寺元辨为师遍参业林得法于英普照勘辩于新黄龙退归墓庐尝住寿圣禅院本雪峰结庵故地荆榛蛇虺莫敢居师住八年刱立殿庑为之一新遂谢归旧隐寻住荐福以病复还旧庐而卒僧念其德葬于院之西南张九成为之作记
　　　　守璋
本姓王盐官人天姿介特凛不可犯年七岁以试经度为僧戒行精洁尢工于诗号文慧禅师有柿园集行于世　绍兴二年
高宗皇帝幸圆觉寺因睹其集亲洒　宸翰书其晚春一绝云草深烟景重林茂夕阳微不雨花犹落无风絮自飞
　　　　德朋
本姓顾盐官人守璋弟子也　绍兴十八年入径山礼真歇了禅师夜宿山下真歇梦双月入寺诘朝举以白众顷之朋至心窃异之相与问荅机锋峻密朝夕讲论禅教者凡四年后因观为溜以杵通竹节有声豁然开悟其徒因号为竹筒和尚二十三年有　旨住崇先显孝寺二十五年两　宣入　慈宁殿升坐举说般若
高庙奇之赐法衣给牒度其徒一人朋念璋年高力丐退休两载复得　旨住崇先又二年力辞而归　乾道三年无疾卒有澹堂竹筒和尚语录
　　　　清顺　可久
石林叶梦得云钱唐西湖旧多好事僧往往喜作诗其最知名者　熙宁闲有清顺可久二人顺字怡然久字逸老其徒称顺怡然久逸老所居皆湖山胜处而清约介静不妄与人交无大故不至城士大夫多往就见时有馈之米者所取不过数斗以瓶贮几上日取其三二合食之虽蔬茹亦不常有故人尢重之同时有思聪者亦似之而诗差优
　　　　宗杲
字昙晦本姓奚丞相张浚命主径山法席学徒一千七百人来者犹未巳敞千僧阁以居之号临济　中兴张九成与为方外交秦桧疑其议己言者论其诽谤朝政动摇军情九成唱之宗杲和之　绍兴十一年五月　诏毁僧牒编置衡州二十年移海州四方衲子忘躯命往从之二十五年　特恩许自便明年复僧伽梨奉朝旨住阿育山逾年复居山
孝宗皇帝为吴安郡王时遣内都监入山谒宗杲述偈以献及在　建邸复遣内知客供五百应真请宗杲说法亲书妙喜庵三字并制赞以宠之三十一年求解院事得　旨退居明月堂隆兴改元八月示寂
