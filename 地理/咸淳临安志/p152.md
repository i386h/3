<!-- { "loadSidebar": true } -->
记文【杨次公撰院记天台宗师辩才净老坐道场者四十年指空假中以接人其心契于圣智具戒定慧以行已其德动于幽潜真有道之士也初住钱塘法惠院之宝阁次住上下二天竺又住南屏山之兴教往来学徒盖踰万人分传教观多能演其所闻开悟学者师平生未尝辄有求于人然所至必为四众依向莫不兴盛盖其有所致也余在都下时见清献公与师倡酬偈颂已知师之所存矣及观苏子瞻与师诗言其儿初弱不能行因祷师加护即壮而能行然后知师功行至矣师一日谓诸徒曰吾筋力衰疲劳于应接安得幽僻处一庵地以养余年檀越闻之曰辩才师有退居之意吾辈蒙其德不为不久盍往择可居之地乃于龙井山得寿圣院弊屋数楹主者不堪其居愿人为代以舍去于是请师徒弟怀益主奉香火汲巾侍瓶甲乙相承以严佛事其院即吴越王所创国朝赐今额也檀越为师鼎新栋宇不日而成中建尊殿严圣像也前有三门示三解脱也钟鼓有阁警晦明也堂曰潮音信群听也斋曰讷欲无言也室曰寂寂而常照也阁曰照照而寂也泉曰冲用不穷也又堂曰闲赵公致政访师退居二闲人也庵曰方圆不执一也桥曰归隐退以乐也沼曰涤心渊清澈也群居有寮安其徒也众山环遶景象会合断崖泓澄神物攸宅龙井岩也势将奋迅百兽窜慑狮子峰也昔人饲虎以度有情萨埵石也修竹森然苍翠夹道风篁岭也　元丰八年秋余被　命陪高丽国王子佑世僧统访道吴粤尝谒师于山中乃度风篁岭窥龙井过归隐桥鉴涤心沼观狮子峰望萨埵石升潮音憩讷斋酌冲泉入寂室登照阁临闲堂会方圆庵从容论议夕而后还师异日遣其徒丐文以纪其本末余既与之记又系之以诗十三章云○东坡撰讷斋记钱塘有大法师曰辩才初住上天竺以天台法化吴越吴越人归之如佛出世事之如养父母金帛之施不求而至居天竺十四年有利其富者迫而逐之师欣然舍去不以为恨吴越之人从之者如归市天竺之众分散四去事闻于　朝明年俾复其旧师黾俛而还如不得已吴越之人争出其力以成就废阙众复大集无几何师告其众曰吾虽未尝争也不幸而立于争地久居而不使去人以已是非彼非沙门也天竺之南山山深而木茂泉甘而石峻汝舍我我将老于是言已策杖以往以茅竹自覆声动吴越人复致其所有巉岭堙圮筑室而奉之不期年而荒榛岩石之闲台观飞涌丹垩炳焕如天帝释宫师自是谢事不复出入高邮秦观少游名其所居曰讷斋道潜师参寥属予为记余闻之师始以法教人叩之必鸣如千石钟来不失时如沧海潮故人以辩名之及其居此山闭门燕坐寂默终日果落根荣如冬枯木风止波定如古涧水故人以讷名之虽然此非师之大全也彼其全者不大不小不长不短不垢不净不辩不讷而又何以名之虽然乐其出而高其退喜其辩而贵其讷此众人意也则其以名斋也亦宜乃作颂曰以辩见我既非见我以讷见我亦几于妄有叩而应时止而止非辩非讷如如不动诸佛既然我亦如是○颍滨撰辩才法师塔碑浙江之西有大法师号辩才以佛法化人心具定慧学具禅律人无贤不肖见之者知尊其道奉其教凡居上天竺说法齐众二十年退居龙井燕居行道者十年　元佑六年岁在辛未九月乙卯晦无疾而灭吴越之人失其所归依奔走号慕如佛灭度乃使其弟子怀楚赴于汝阴请于太守苏公子瞻以志其塔公曰吾固知师矣子弟子由虽未尝识师然其知师不在吾后吾为汝请辙以公命不敢辞师姓徐氏名元净字无象杭之于潜人家世喜为善师之生也客有过其居者指以语人曰是有佳气郁郁上腾当生奇男子师生而左肩肉起如袈裟（纟条）八十一日乃灭其伯父叹曰是宿世沙门也慎无夺其愿长使事佛八十一者殆其算及师之终实八十有一师生十年从其邑僧法雨出家性不茹荤血每见讲堂座辄叹曰吾愿登此说法度人年十六落发受具足戒十八就学于天竺慈云师云门人方盛徒众欲却之云曰畴昔吾梦甚异此子殆法器也勿却师日夜勤力学与行进不数年而齿其高第云没复事明智韶师韶尝讲摩诃止观至方便五缘曰净名所谓以一食施一切供养诸佛及诸贤圣然后可以食此一方便也师闻之悟曰今乃知色声香味皆具第一义谛因涕下如雨由此遇物中无疑矣尝梦与其同门友元素入一寺曰妙乐有僧出师问之曰此非荆溪尊者制法华文句记处耶曰然师访以尊者遗像相与至东阁见一梵僧趺坐不动容貌甚伟谓师曰我汝过去师也当为我作礼师拜已而觉忽若有得年二十五恩赐紫衣及辩才号盖代韶为众讲说者凡十五年知杭州吕公溱始请师住大悲宝阁院师严设纪律犯者秋毫皆斥去其徒畏敬之居十年沈公遘治杭以谓上天竺本观音大士道场以音声忏悔为佛事非禅那居也乃请师以教易禅师至吴越人争以檀施归之遂凿山增室几至万础重楼杰观冠于浙西学者数倍其故有祷于大士者亦鲜弗荅诏名其院曰灵感观音　熙宁初祖公无择在杭言者不悦其政逮制狱师以铸钟事与连居其闲泰然拟金刚篦撰圆事理脱居十七年有僧文捷者利其富倚权贵人以动转运使奋而有之迁师于下天竺师恬不为忤捷犹不厌使者复为逐师于潜逾年而捷败事闻　朝廷复以上天竺畀师捷之在天竺也吴人不悦施者不至岩谷草木为之索然及师之复士女不督而集山中百物皆若有喜色清献赵公抃与师为世外交亲见而赞之曰师去天竺山空鬼哭天竺师归道场光辉然师复留三年终欲舍去谓其徒曰吾祖智者圣人也犹以急于化人害于行已位本铁轮而证止五品况吾凡夫也哉因谢去老于南山龙井之上以茅竹自覆吴越闻之争为之筑室庐具像设甓瓦金碧咄嗟而就三年复为太守邓公温伯请居南屏一年邓公去乃归龙井终焉师于讲说不择昼夜尝曰鬼神威德不具多畏人昼说或不得至比夜人静庶几能听尝焚指以供佛左三右二仅能以执其徒有欲效之者辄禁之曰如我乃可平生修西方净业未尝以须臾废行成力具能以其余见于外者非一也子兄子瞻中子迨生四年不能行请师为落发摩顶祝之不数日能行如他儿布衣季生者习禅观甚辩而无行欲从师出家子瞻怜之为请于师未言其名师拒不许若知其为人者秀州嘉兴令陶彖有子得魅疾巫医莫能治师祝之而愈越州诸暨陈氏女子得心疾漫不知人父母以见师警以微言醒然而悟尝与僧熙仲会食仲视师眉闲有光如萤遽起揽之得舍利自是常有于其卧起得之者及其将化入室宴坐谢宾客止言语饮食召其常所往来僧道潜告之曰吾西方业成如是七日无魔横右胁吉祥而逝吾愿足矣至五日出偈告众七日奄然而寂皆如其素度弟子五十人四方学者不可以数计颇能以其道教化吴越至十月庚午塔成颂曰如来昔在世心禅语为教警如四大海惟是一湿性于其湿性中变化千万亿风来为涛澜风去为湛然鱼龙所游戏鬼神所出没船筏借其力网罟取其利其上为洲渚诸国所生育其下为渊谷百怪所藏伏东西出日月上下属河汉观者不能了（目咢）咍何暇说如来知迷闷随变为解释因变所说者是则名为教彼善闻教人当知是幻尔既已知是幻则当识其实我观世教师皆谓教是实由谓教实故则为禅所诃禅虽诃教乎终以教致禅禅若不取教是杜所入门教而不知禅是不识家也辩才真法师于教得禅那口舌如澜翻而不失道根心湛如止水得风辄粲然以是于东南普服禅教师士女常奔走金帛常围绕师惟不取故物来不得拒道成数有尽西方一瞬息西方亦非实要有真实处】 铭赞【辩才心师铭咄哉此身尔生何为资之以食覆之以衣处之以室病之以医百事将养一时不亏殊不知恩反生怨违四大互恼五脏相欺此身无常一息别离此身不净九孔常垂百千痈疽一片薄皮此身可恶无贪惜之当使此身依法修持三种净慈十六思惟一行不退赡养西归成无上智是为心师　元佑六年中秋寂室书与怀益○赵清献公作辩才真赞师去天竺山空鬼哭天竺师归道场光辉大士大悲实师焉依师乎真乎真金琉璃教宗智者法嗣韶师须弥有坏至道无为稽首慈相仰之赞之皆无妙幻岂胜言思○杨次公赞月白风清云闲水渌犀柄金炉寄天竺老龙头角缩寒岩膏雨人闲已沾足】 跋帖【东坡跋楚逵二上人书经怀楚比丘示我若逵所书二经经为几品品为几偈偈为几句句为几字字为几画其数无量而此字画平等若一无有高下轻重大小云何能一以忘我故若不忘我一画之中即见二相而况多画如海上沙是谁磋磨自然平匀无有麤细如空中雨是谁麾洒自然萧散无有疏密咨尔楚逵若能一念了是法门于剎那顷转八十藏无有忘失一句一偈东坡居士说是法已复还其经　元佑七年四月二十五日静坐帖无事静坐便觉一日似两日若能处置此生常似今日得生七十便是百四十岁人世闲何药能有此效既无反恶又省药钱此方人人收得但苦无好汤使多咽不下】 祭文【东坡祭辩才文并书呜呼孔老异门儒释分宫又于其闲禅律相攻我见大海有北南东江河虽殊其至则同惟大法师自戒定通律无持破垢净皆空讲无辩讷事理皆融如不动山如常撞钟如一月水如万窍风八十一年生虽有终遇物而应施则无穷我初适吴尚见五公讲有辩臻禅有琏嵩后二十年独余此翁今又去矣后生谁宗道俗歔欷山泽改容谁持一杯往吊井龙我去杭时白叟黄童要我复来已许于中山无此老去将安从噫参寥子往奠必躬岂无他人莫写我胸】 
