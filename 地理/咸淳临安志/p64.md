<!-- { "loadSidebar": true } -->
题咏【乐天诗千古仙居物象饶道成丹熟昼升霄岩前宝磬传松韵洞口灵池应海潮崖折百花迟日晚鹤归清夜唳声遥登临渐到希夷境手拂行云度石桥】
　　　　　小隐山
在县之北一里三十步为县治主山阳夏公谢绛迁居于此子景初景温筑书室于山之半今故基双松尚存历年久山属于官　淳佑元年　宣葬丞相李文清公宗勉
题咏【谢绛三诗余近营别墅于小隐岩忽忆癸酉冬奉诏逆虏使于陈桥驿梦中偶赋及寤写在牍背今因岩名知所赋三言前契矣遂足为八句仆本尘外士功名若毫末因寻小园隐忽见群芳发昔梦宛可记灵契方兹达会须挂朝缨归弄岩前月　双松亭筑居喜物外披径穷木末层阜绕襟带澄江见毫发芬芬山蜜熟决决春泉活林梢闪猿陨石罅慭衔月坐长百虑寂望远孤兴发何必较万殊吾自师吾达　荅梅圣俞问隐圣俞一幅书问我小隐居小隐讵有异筑室数亩余岩壑不峻（山卒）田园非美腴所欲近丘墓岁时来扫除先人梦读史尊道本圣徒绝笔于此诗子孙无忽诸刻石置中堂且使过者趋题牓为服训义取铭盘盂后岭双松亭径术何威迂下临富春渚万象生有无东偏作草舍可以施琴壶门前碧塘水万木栽荷蕖风来触香气长着人衣裾澄水泱泱流黍稻可勿枯柔桑及美果种广莫记株涧草不识名野禽多异呼坐此易岁晏自与人世疏在昔东陵侯瓜垄犹亲锄杨恽谢九列种豆南山隅余尝有此志来者安敢诬诛茅实张本解组当后图是时考盘赋从我者谁欤近来传越石趣尚若不殊傥闻丘樊往不顾升斗储如君美才具日月升云衢安敢预招挽粗自陈其愚○范文正公留题小隐山书室小径小桃深红光隐翠阴是非不到耳名利本无心笋迸饶当户云归半在林何须听丝竹山水有清音】
　　　　　胡鼻山
在县东五里山峭峻下瞰大江路狭而险行者患之　乾道中令陆柟因邑士谢安颐之请凿路栏石以护自此往来者以为便　嘉定癸酉令程珌修　嘉定丙子令曾治凤重修尉陈震为记　宝庆乙酉令赵汝捍补甃易石栏为石壁置庵业名惠民庵　淳佑戊申令陈梦炎因祷旱立麻源真君祠于山之巅又请拨延寿寺旧额改惠民庵为惠山延寿寺
记文【陈震记曰邑之东繇东门铺抵赤松可九里多凿穹石堆埼为路旁瞰大江（山集）（山业）湍险夜行不禁亡赖之人抵禁肆欺　乾道闲邑令陆柟更辟路创石栏建庵守以僧民以为便岁久柱折栏壤守僧不存行者惴然　嘉定丙子令尹曾公治凤始增立石柱一百七十根翼以栏楯复修其旧相望不绝葺庵以存僧奸人屏迹又自观山直抵庙山二十里山行病荦确泥行多泞淖公悉砌以石版召匠度费悉以委之视其成计寻丈而偿其直不任吏不役里长凡为路一千五十二丈逾月而成与今天参郑公所砌入京之道相为联属端夷广衍可以久而勿坏矣第石栏干之设以木为栅递兵走卒挽船之夫夜过者多窃以为薪易至废坏非严其禁不止旧比掌以里正若县家加检防而时葺之不难也惟后之君子以弘济为心毋以创不自我而怠焉幸矣】
　　　　　观山
在县治之东百余步一峰高耸横截大江孙氏尝于山顶建道观因得名又号石头山有亭曰胜览县东以水口荡滉无际以此山为青龙襟抱环合邑赖以立第地属居民病于樵采会真觉僧贸得之邑令曾治凤出公帑钱六万易而属之官竹木茂蔚自是邑之形胜改观焉山有严君祠　淳佑闲县令李迪更创祠宇下有三亭曰耕春曰逸云曰虚全山下又立小庵置僧以供洒扫
　　　　　樟岩山
在县北五里独高众峰岩有樟故名又名横山世传赤松子炼丹之所山有石岩龙藏其中西北有穴久晴则起雾絪缊如陶烟乃雨候也
　　　　　姥岑山
在县北二十五里山腹有水沼赤萍生其中山下有庙俗号为姥岑王岁旱祷必雨
　　　　　白龙山
在县北二十里势若屏风与姥岑相连山侧有小沼姥岑白蛇往来其上初樵者入山见蛇吐珠捕而烹食之举家毙珠后归里人杨氏数年有羽衣至其家绐取视俓持去杨氏踪迹之忽不见
　　　　　贝山
在县西三十里高三百丈广七十八里西属新城界山顶有湖有萧史君庙每旱祷必应
　　　　　胡洑山
在县西南五十里高三百丈广一百三十二里上有石楼石城侯景之乱里人姓陆者率乡邻保固之全活万计上有石佛父老传云澶渊之役尝见梦于
章圣皇帝后有水旱亦尝遣使祷焉
　　　　　亭山
在县南一十八里高二百丈广一百五十里晋处士孙文度建亭
　　　　　阳平山
在县南一十五里高五十丈广二十里面大江有孙锺墓在焉【详具冢墓门】
　　　　　都舆山
在县西南四十里高九十丈广三十五里其状类马又名马山
　　　　　灵岩山
一名湖南山在县南三十里高八十丈有仁惠龙王庙宝山院【释昙超姓张氏建元末栖钱塘之灵苑山夏尝讲经有一老人来听问其姓名曰我非人乃龙也居富春鹿山之下昆弟五人余处其长迩者乡民耕山逼我居室群龙怒闭膏雨以害田稼今累月矣余不忍民之焦熬也劝督群弟执怒不从闻师道行高妙必能化伏师曰此庵亦要水汝能为吾致之乎老人即于庵前抚掌泉自涌出今彼山有抚掌泉师曰汝发此心佛何以加今欲吾往如何龙曰师能往彼设坛戒众然后浮舟观山之下讲大云请雨经则雨当降师曰我固愿往彼未见信如何龙曰吾当感梦于官民使之迎师次日邑官居民不约同梦遂迎师于灵苑山师离山雨随注乃就观山结坛受戒浮舟诵经雨大沾洽群龙复致谢曰欲为师就此建庵朝夕冀闻讲演鸡笼山可否师曰此近人居我且归北山汝别卜地龙遂于湖南山岩请师居之山峻师不能陟龙化为白马载师登岩卓锡以居今石上马迹存焉岩下有沼四时不枯遇旱祈求击鼓鸣铙其水渐生时现诸物或鳗鳝龟鱼蜴蜥之类取而祷之无不立应历岁（帛系）远感应如初　乾道四年县令陆柟以父老之请闻于上司乞奏诸朝是后县令楼潚吕昭亮接续申请至　嘉定三年冬赐灵悟大师而龙以仁惠庙为额锡书至县令程珌率僚佐合浮屠威仪宾导至于湖南之山先是僧道琳为屋三楹以奉香火至是县令程珌复佐其费移旧基创佛庐以承　上旨以尉其愿】
　　　　　鹿山
在县西南五里其状如鹿世传有群龙居之兴水旱为民害因灵岩大师讲经化服其孽遂息俗谓之降龙山【事见灵岩山】
　　　　　屠山
在县之西南五十余里世传有姓申屠结庐以居乃以名其山复以志其里有寺号大雄野史所载禅月以诗见吴越曰一缾一砵垂垂老万水千山得得来王说之馆于罗隐之舍隐恨识之晚复以诗遗王有宝剑霜寒十四州之句王谓之曰诗则美矣若能改作四十州当得相见师喟然曰州不可添诗亦不可改孤云野鹤何天不可飞耶遂杖锡去之至于山下欣然而止有怪石故庵在寺之东偏【详见大雄寺陈刚中所记】 
记文【陈刚中作记叙屠山之胜有曰峰峦重复端若拱揖应接不暇湍流怪石神刻鬼划千巧万状中有平田如设万席挺然僧寺出于林表佳木修竹左右交翠此中屠刚违新室之祸申屠蟠晦党锢之名避地结庐于今千载子孙因家焉支派分衍至百余室因姓而名其山山之阳复以申屠志其地又分上下前后焉是山也东揖桐君之庐南望孙君之圃山深林密而无虎豹之藏地僻人稀而无寇盗之患云云】
　　　　新城县
　　　　　北山
在县北三十里
记文【晁无咎记去新城北三十里山渐深草木泉石渐幽初犹骑行石齿闲旁皆大松曲者如盖直者如幢立者如人卧者如蚪松下草闲有泉沮洳伏见堕石井锵然而鸣松闲藤数十尺蜿蜒如大蚖其上有鸟黑如鸲鹆赤冠长喙俛而啄磔然有声稍西一峰高绝有蹊介然仅可步系马石觜相扶携而上篁筱仰不见日如四五里乃闻鸡声有僧布袍蹑履来迎与之语（目咢）而顾如麋鹿不可接顶有屋数十闲曲折依崖壁为栏楯如蜗鼠缭绕乃得出门牖相值既坐山风飒然而至堂殿铃铎皆鸣二三子相顾而惊不知身之在何境也且暮皆宿于时九月天高露清山空月明仰视星斗皆光大如适在人上窗闲竹数十竿相摩戛声切切不已竹闲海（木）森然如鬼魅离立突鬓之状二三子又相顾魄动而不得寐迟明皆去既还家数日犹恍惚若有遇因追记之后不复到往往想见其事也】
　　　　　乌伊山
在县南五里祥禽乡高三百二十丈周八十五里
　　　　　百丈山
在县南五里太平乡亦名卓笔峰
题咏【许广渊诗片云晴点墨滴露夜挥毫○许仲蔚诗云云叶闲铺纸烟煤润洒尖远疑题塞鴈高欲篆秋蟾】
　　　　　（山豪）山
亦名崤山在县西二十里新登乡高二百五十丈周七十里有洞穴深十丈水泓澄旱祷必应
　　　　　三贝山
在县东北二十里昌东乡高三百丈有水池半亩深三尺岁旱祈之应
　　　　　天柱山
亦名皇甫真君山在县西十里七贤乡地名裘坞唐大中闲岁旱农父汲水灌田遇一老人云何不往此山下祷于独角仙人言毕俓去农父追及于余杭县界遂口授醮谢名位曰皇甫真君也因名其山岁旱祷多应
　　　　　仙坑山
在县西二十里七贤乡晋咸和中有七仙客围碁石上因名山产茶其味特美　咸平元年有猎徒见白鹤三冲天而去石上有碁局未收及猎回不知所在
　　　　　乌（山善）山
在县西十五里折桂乡名苦竹上有龙井祷之应井旁有白鹤仙人祠
　　　　　释子山
在县西北二十里永昌乡灵耀寺因以名山灵耀今为三学院
　　　　　果园山
在县西北一里
　　　　　黄山
在县西二里
　　　　　云山
在永昌乡
　　　　　巧（土冗）山
在七贤乡
　　　　　戴家山
在昌西乡
　　　　　郑家山
在广陵乡
　　　　　青峦山
在太平乡有碧沼寺
　　　　　成山
在新登乡有宝乘寺
　　　　　锦丘山
在县西五十里南新乡
　　　　　瑞应山
在县西五十三里南新乡
　　　　　三九山
在县西五十一里南新乡
　　　　　鸦栖山
在县西五十里南新乡
　　　　　牢山
在县西六十三里新安乡
　　　　　渔洲山
在县西六十五里南新乡中有合龙池或曰合灵池岩上有三池深莫能测奇诡万状西又一池耆旧言其源与天目龙池通每岁旱祷雨者旁午于道庙在合龙池之前　淳佑九年　赐额曰灵惠
　　　　　南山
在县北三十里广陵乡
题咏【许广渊诗路入青山几万重前山行尽路还通小舟棹急岩溪水高柳絮飞堤岸风春物老时林遍绿晚烟收处日垂红民居稀阔兼穷僻多使顽夫气自雄注云广陵乡之民于南新旧称顽很○许仲蔚和云青山迭迭水重重古道纔容匹马通飞鸟自由啼晚照落花无着趁春风岩前积霭参差绿天末余霞点缀红一一广陵如在眼诗坛谁敢较豪雄】
　　　　　塔山
在县□□□□□
题咏【晁无咎塔山对雨诗山外圆天一镜开山头云起似浮埃松吟竹舞水纹乱坐见溪南风雨来　竹枝草履步苍苔山上孤亭四牖开烟雨蒙蒙溪又急小蓬时转碧滩来】
　　　　　龙门山
在县西七十五里新安乡上有龙池
　　　　盐官县
　　　　　金牛山
在县东八十三里高三百丈周回一十九里太平寰宇记昔吴楚闲金牛自毗陵奔此山而没因名山侧有洞或云　建炎初黄湾居民多避虏于此烛之深不可测好事者游焉则有蛇怪
