<!-- { "loadSidebar": true } -->
系张循王府香火院　庆元六年请建
　　　　　妙慈寺
旧在城右二厢　建炎初废　绍熙二年移额建于今处
　　　　　定善院
嘉定闲建移请今额
　　　　　广福寺
嘉泰闲建移请今额
　　　庵
　　　　城内外
　　　　　西北保宁庵
在　太庙前　绍兴四年建
　　　　　圆通庵
在万松岭下郭公井　淳熙十二年建
　　　　　圆通禅庵
在儿门元系五显行祠　宝佑二年创　观音殿五显殿方丈云堂等屋又于路旁建施水亭
　　　　　上善庵
在包由元系白衣五圣庙　淳佑七年易庙为庵扁今额
　　　　　福泉庵
在包山冷水峪　咸淳四年建扁福泉禅庵有龙王泉井方阔丈余遇旱不竭
　　　　　圆通接待庵
在苏公堤　咸淳四年　太傅平章贾魏公捐钱创建施往来者茶汤仍笼灯以惠夜行之人
　　　　　石佛接待庵
在水乐洞后相传广顺闲有古佛出现化为圣僧顶笠挑包入山隐于石时人于石上镌成相貌嗣刱小庵　咸淳元年辟地增建
　　　　　宝林庵
在临平镇梅墅　开庆元年邑人闵道心等建施水接待
　　　　　澄心庵
在钱塘县履泰乡　淳佑八年刱崇奉随州大洪山三圣香火
　　　　　妙智禅庵
在栖霞岭上洞在庵之左【详见洞门】
　　　　　天龙庵
在昭庆教场云洞后山　嘉定五年禅师慧开见山闲有紫气如盖遂结庵其处嗣秀王师弥捐金为增广之楼参政钥书天龙二大字
　　　　　洞明禅庵
在西湖石函桥　咸淳六年朱端卿舍宅为庵且捐田以助僧嗣源实经始之颇得湖山之胜
　　　　　了义庵
在钱塘县履泰乡　景定三年刱
　　　佛塔【散见诸寺院者此不悉载】 
　　　　六和塔
在龙山月轮峰即旧寿宁院　开宝三年智觉禅师延寿始于钱氏南果园开山建塔因即其地造寺以镇江潮塔高九级五十余丈内藏佛舍利或时光明焕发大江中舟人瞻见之后废已而江潮汹涌荡激石岸舟楫沈溺至　绍兴二十二年奉旨重造二十六年僧智昙捐市钱及募檀越因故基成之七层而止自后潮为之却人利赖焉
记文【曹松隐勋塔记尝谓天下之事利害相若惟能因利以除害则利斯得而害乃去钱塘□昔号都会既　天子建翠凤之旗为驻跸之地可谓据东南天设之险而浙江介于吴越一昼一夜涛头自海而上者再疾击而远驰虎骇而龙怒猛如山立（焱欠）如电转掠堤突岸摧陷莫测甚至于卷民庐舍冲坏田亩为临安之患久矣虽智者造谋巧者述之莫能御也故汹然独起殊百川之进退昔人尝以为言又谓浙江者折也以潮之出海屈折而例流其地形蟠吴挟越夹群山而中来折入既深激而成夫以天设之险为东南之固可谓利矣而其奔涛巨浪民不奠居则害可胜言哉冥冥中果有神物典司其事钱氏有吴越时曾以万弩射潮头终不能却其势后有僧智觉禅师延寿同僧统赞宁创建斯塔用以为镇相传自尔潮习故道边江石岸无冲垫之失缘堤居民无惊溺之虞闻者德之而武林郡民日由之而不以为德迨宣和三祀塔与寺为寇盗所爇赤地无余自是潮复为患岁加一岁或疾浪澎湃舞潜蛟跃鳅鳣以是巨浪怒沬顷刻闲捣堤坏屋侵附江之陆数十百丈民虽实苦其害然迄无以措手绍兴岁在壬申　天子忧之思所以制其害者在廷之臣首以复兴斯塔为请　诏赐可下有司计度意将官给金币庀工治材而都下守臣择可主持斯事得僧智昙蔬食布衣戒行精洁道业坚固可任以干缘乃缕陈砖石土木方隅广袤所以复塔之意昙口诺心然愿以身任其劳仍不以丝毫出于官请得募民众毕兹胜事都守即日命住持是院昙自被命如大檀越和义郡王杨存中率先众力出俸资助又居士董仲永以家之器用衣物咸舍以供费先造僧寮库司水陆堂藏殿安存新众俾来者有归依祈求之地以致中朝莲社闻风乐施云臻雾集虽远在他路亦荷檐而来自癸酉仲春鸠工至癸未之春五层告成是年岁晚则七级就绪巍然揭立成数十寻跨陆俯川栏楯层缭面面门敞宝网鸣铎光动山海撑空突兀已立于风烟之上外则规制壮丽气象雄杰日以万众欢喜瞻仰得未曾有内则磴道以登环壁刊金刚经列于上下及塑五十三善知识备尽庄严至于佛菩萨众各以次位置凡所以镇静山川护持法界调伏魔境者莫不阂而存焉塔兴之初土石未及百篑而潮势虽仍汹涌浪犹暴怒已不复向来之害编氓得袖手坐视略无隐忧矣噫塔之利益果可以除害如此之验耶昙之愿力缘法乃能兴利如此之速耶以故缁黄耆艾上民德昙甚深而拱手赞叹是塔也不特镇伏潮不为害又航于海者寅夕昏晦星月沈象舟人未知攸济则必向塔之方视塔中之灯光以为指南则海航无迷津之忧是致富商大舶尢所归向而喜舍无难色此又塔之利也塔将圆满寺众以事之始末求予文以记其实昙东人也体识深敏早受律仪持教临坛已踰三纪信心之士往往聆芳咀妙割缚导迷作大方便护于群生顾予知曩之戮力乃申利害之所出陈　上圣之忧劳纪廷臣之建言道昙之率众与夫工徒用度之数皆抚其实庶知不假声势成兹利益备诸难事而尽未来际千百载下僧俗当共谨护以为此邦植福岂不美哉约用工百万缗钱二十万云呜呼佛以像教开示群生而迷妄不灵浑然莫知所谓塔之为意盖稽诸一体内外洞达于天人严持妙圆出乎物表堂堂此塔即比佛也以是威神峙广大之地四时有谢法体常然屹若佛身临以愿力足能制诸外道降伏天魔此释伽文所以礼多宝塔也推是在人清修梵行与之齐肩此塔高广摄受一切则与冥然日用而不知者固有闲矣予故标此若刑理兼宣则自应冰释云】 
题咏【李文清公宗勉题秀江亭诗经行塔下几春秋每叹无缘到上头今日登临方觉险不如归去卧林丘○何宋英题云吴国山迎越国山江流吴越两山闲两山相对各无语江自奔波山自闲风帆烟棹知多少东去西来何日了江潮淘尽古今人只有青山长不老○僧仲殊南柯子词金甃蟠龙尾莲开舞凤头凉生宫殿不因秋门外莫寻尘世卷地江流霁色澄千里潮声带两州月华清泛浪花浮今夜蓬莱归梦十二琼楼】
　　　　南高峰塔
天福中建高可十丈　崇宁二年僧修懿重修　乾道五年僧义圆重建
记文【僧了心重建塔记住南高峰塔道人义圆一日疏其修建大略来东城退居求拙者语以识之老子曰噫予方掩关却扫默据团蒲体乎明静如冬枯木如古涧水口边白（臭）久矣子不惮时流所忌将芜污先佛之塔庙也耶止止越三数月圆又来叩请弥笃老子从容合十指爪掌曰诺愿从事于斯矣翌日与二士夫过西关入石坞由烟霞岭得支径徜徉而上松篁葱蒨羊肠颉屈行杳霭闲脚膝疲甚遂解衣分块石而坐取枣栗相劳既而怒策藤枝获小平旷仰视云根秀拔天骨清臞玉立危层巉巉千仞吾人骇目动心疑将厌焉圆倒屣迎笑如慰如慕者也老子乃肃仪野次拜手稽首献文字供以塞其望曰闻如是晋天福中有梵僧飞锡至虎林因睥睨南峰最高顶曰于斯可以立大觉真人之表相些乃探毳囊出舍利一颗傍假比丘尼道圆疏助之力作窣堵波以福来者我圣世　至道二年邦人朱氏泉　崇宁癸未仁王僧修懿两尝葺补尔后跨涉星霜日就朽故绍兴二十有一祀石屋宗妙师具笺疏挽今圆道人者居之圆器识周通历练勤苦志在再新榱栱壮观两山于是乎切柏为香钩帘借月入法性三摩提理事圆修克念伸祷致大居士刘侯伉以青铜钱五百万而成就之今檐楹飞涌瓦甓坚致耽耽殖殖众所悦可龛室之内绘佛菩萨像合二十有四尊严雍肃仰止如生卫以天龙部属十六善神至于案几器用罔不备举每巡檐张灯或冥冥雨夜海商山客以此为司南者也四厢辟轩窗以备游览东瞰平芜烟消日出尽湖山之观南俯大江涛洞洄洑舟楫隐见指渔浦萧然物色如画西接岩窦怪石翔舞洞穴邃密畴昔纷扰之际脱虎口隐于是者活二十余人其侧有应真瑞像一坛状貌奇古若鬼工天成北瞩陵阜坡陀曼延箭枥丛出麦麰连云先是土窍中栖神（虫罔）圆至不复见矣山椒巨石屹如峨冠目之曰先照坛度孙公琦访求香干悬以缯幡竖精蓝标帜复相其下上累石梯山乃便于步武者也信士周公绍能鼓（备去人改革）为千石钟举以重阁昏晓挝之盖警诸昧昧者也是中或雄杰伟丽岌岌嶪嶪成象于斗牛之闲或春蚓秋蛇夭矫于晴岚晓霞之际或铿金戛玉声闻于湖渚江皋之上此皆圆道人寘力不懈而大居士二檀信毅然而勇施者也】 
题咏【杨蟠诗云石气层层秀连山万丈孤崔嵬天上影一半入江湖○郭祥正诗云岌岌穿南斗层层瞰下方揭名湖海顶半夜挂朝阳○著作曹棐登南山塔诗云平生登塔与登楼乱尽乡心送尽愁试上南山山下塔依前怀古复悲秋】
　　　　北高峰塔
天宝中邑人建高七层屡坏屡修中藏古佛舍利元丰闲长老圆明大师重建　咸淳七年又毁见议鸠工
题咏【潘阆仙登灵隐塔诗北峰峰上塔竟上最高层尝谓人难到何当我独登天香闻不断海月见微棱懒下红尘路重来恐未能○梅侍读询高峰塔诗高塔列远岑亭亭几百载铃声荅夜风轮影落沧海闲云伴危级朗日平烟彩欲下生暮愁千山闭轻霭○东坡游灵隐高峰塔诗言游高峰塔蓐食治野装火云秋未衰及此初旦凉雾霏岩谷暗日出草木香嘉我同来人久便云水乡相劝小举足前路高且长古松攀龙蛇怪石坐牛羊渐闻钟磬音飞鸟皆下翔入门空无有云海浩茫茫惟见聋道人老病时绝粮问年笑不荅但指穴藜床心知不复来欲归更彷徨赠别留疋布今岁天早霜○杨蟠诗杳杳孤峰上寒阴带远城不知山下雨奎斗自分明○郭祥正诗云翠出诸峰上湖边正北看夜深云雾散独卧斗杓寒】
　　　　保叔塔
在巨石山　咸平中僧永保重修土人因号保叔焉
　　　　雷峰塔
在南山郡人雷氏居焉钱氏妃于此建塔故又名黄妃俗又曰黄皮塔以其地尝植黄皮盖语音之伪耳
记文【吴越王钱俶记敬天修德人所当行之矧俶忝嗣丕图承平兹久虽未致全盛可不上体祖宗师仰瞿昙氏慈忍力所沾溉耶凡于万几之暇口不辍诵释氏之书手不停披释氏之典者盖有深旨焉诸宫监尊礼佛螺髻发犹佛生存不敢私秘宫禁中恭率（王缶）贝创窣波于西湖之浒以奉安之规抚宏丽极所未见极所未闻宫监弘愿之始以千尺十三层为率爰以事力未充姑从七级梯旻初志未满为慊计砖灰土木油钱瓦石与夫工艺像设金碧之严通缗钱六百万视会稽之应天塔所谓许元度者出没人闲凡三世然后圆满愿心宫监等合力于弹指顷幻出（王缶）坊信多宝如来分身应现使之然耳顾元度有所不逮塔之成日又镌华严诸经围绕八面真成不思议劫数大精进幢于是合十指爪以赞叹之塔曰黄妃云吴越国王钱俶拜手谨书于经之尾】
　　　　崇圣塔
事具圣果寺
　　　　佛牙塔
在定民坊
　　　　辟支塔
事具广化寺
题咏【杨蟠诗云佛心随处见层出更分明不用催灯火天高月自生○郭祥正诗云崔嵬辟支塔舒卷半腰云知是藏真骨灵光五色分】
　　　　华严塔
在南山延寿法显院侧
　　　　净因石塔
在府治前元系净因尼院双塔上刻佛像经咒今在民屋后风雨晦冥闲有祥光如然灯
咸淳临安志卷之八十三
　志〔六十八〕
　　寺观九
　　　寺院
　　　　余杭县
　　　　　法喜院
