<!-- { "loadSidebar": true } -->
　　　　苍玉璧
永明七年钱塘县获苍玉璧一枚太守江（学□）以献
　　　　浙江灵石
永明七年主书朱灵逊于浙江得灵石十人举乃起在水深三尺而浮世祖亲投于天渊池试之刻为佛像
　　　　海燕出
永明九年盐官县石浦有海鱼乘潮来水退不得去长三十余丈黑色无鳞有声如牛土人呼为海燕取而食之史以为鱼孽
　　　　清泉紫玉
梁元帝记曰昔宋人江岩因采药至富春清泉南见美女衣紫踞石而歌有穿云裂石之声其词曰风凄凄云溶溶水潺潺兮不息山苍苍兮万重亟往就之遽失所在惟存所踞之石岩剖石得紫玉广长尺许
　　　　合欢竹
唐正元十九年富阳县招义乡安州仓曹许俭家生（□曼）竹一本合欢郡守白之廉使画图表进
　　　　功臣堂芝草
太平兴国三年八月庚申杭州言淮海国王旧府功臣堂柱生芝草画图来献
　　　　临安县土地
杂志吴育春卿为临安宰三日谒庙廨后土地称属国侯者视之乃十余岁小儿故老云钱尚父所用小史一挥扇误触臂一于睡时以水添沸汤使无声悉令诛之挥扇者甘死止沸者称冤乃赦挥扇者曰吾睡方欲以水添沸汤使无声此史己先知之矣不可赦后忽见形于前钱叹曰我戮人无数此小儿乃敢现身封汝为属国侯永为临安土地受彼血食遂不见
　　　　石神王
至和中郡守孙沔一夕梦神泣告曰吾兄弟三十六人沈埋市舶司园地久矣愿公怜我再梦复如之遂遣人发园中地果得石神王三十六身各坐执宝瓶遂置之厅事前
　　　　瑞木字文
沈括笔谈云　治平中杭州南新县民家析柿木中有上天大国四字书法类颜鲁公有笔力国字中闲仍排起作大口全是颜笔其横画即是横理斜画即是斜理其木直剖偶当天字中分而天字不破上下两画并一脚皆横挺出半指许如木中之节以两木合之如合契焉予亲见之
　　　　珠饭菌菜
熙宁八年闰四月杭州言盐官县自三月地产物如珠可造饭水产菜如菌可为葅民赖以充食
　　　　无骨箬
见洞霄宫
　　　　嘉禾
景定四年九月昌化县嘉禾嘉粟生守臣吴革图以献【详见御制门】
　　　　磨剑池水涌
咸淳六年七月丰储仓前池忽有风起水立如壁浮萍上屋荡突久之或云池有大龟数百年此其所为也仓官黄恮目击其状扣之土人云池乃吴庆忌磨剑处时有物浮水上若铁棺然
咸淳临安志卷之八十九
　志〔七十四〕
　　纪遗
　　　叙
纪事提其要纂言钩其元有是言矣独不曰纪之广言之备乃史家法乎书成得辞与事之无所比属者若　朝政若民事与夫山川人物土俗以及风人之所赋咏墨客之所论述街谈巷议蕞说诙语尚多也强而附则赘放而轶则阙然则将安从夫子曰多闻阙疑多见阙殆疑有所未明殆有所未安若是者圣人犹难之故夫闻见非多之为厌而疑与殆之当谨也傥其事核其言不诬吾犹惧夫遗而何敢阙诸此纪遗所为作也
　　　纪事〔一〕
晋咸和二年苏峻作逆明年吴国内史庾冰弃郡奔会稽内史王舒时舒假节都督行杨州刺史事乃移告属郡以虞（马斐）谢藻率众一万与庾俱渡浙江顾众顾扬等皆起义军应舒舒亦率众为后继冰扬等进据无锡遇贼将张健与战而败退于钱塘贼遂入吴舒更遣众扬守紫壁贼转攻吴兴掠余杭诸县义军沮退或劝众过浙江众曰不然今保固紫壁可得全钱塘五县若越它境便为寓军控引无所非长计也临平人范明亦谓众曰此地险要可以制寇不可委也乃合诸军复进讨健大破之【其略已载牧守表】 
褚裒为章安令迁太尉记室参军名字已显而位微人多未识公乘估船送故吏数人投钱塘亭住尔时吴兴沈县令尝送客至浙江客至亭吏驱公移牛屋下潮水至沈令起彷徨问牛屋下是何牧人吏云昨有一伧父来寄亭中有尊贵客权移之令有酒色因遥问伧父欲食饼不姓何等可共语褚因举手荅曰河南褚季野远近久承名令于是大遽不敢移公便于牛屋下修刺诣公更宰杀为馔且于公前鞭挞亭吏欲以谢惭公与之宴酌言色无异状如不觉公送至界
安泰始二年会稽太守孔觊吴郡太守顾琛据郡同反太宗遣巴陵王休若董统东讨诸军建武将军吴喜属焉二月一日喜渡水击诸垒栅东军一时奔散顾琛与其子宝素携老母泛海奔会稽海盐令王孚邀讨不及其月九日喜等至钱塘令顾昱及孔璪王昙生等奔渡江东喜乃进军柳浦遣沈思仁等率军破东军诸砦乘风举帆直趋定山斩其大帅孙会之自定山进向渔浦又斩其军主孔奴其众于是败散
齐永明三年富阳人唐（□禹）之侨居桐庐父祖以图墓为业（□禹）之自云其家墓有王气山中得金印转相诳惑其年冬聚党四百人于新城令陆赤奋弃县走（□禹）之向富阳抄掠令何洵告渔浦逻主发村男丁防援（□禹）之陷富阳会稽太守沈文季遣将吏捄援钱塘（□禹）之至钱塘令刘彪拒之力不敌战败（□禹）之进柳浦彪弃县走文季又发吴嘉兴海盐盐官民丁救之贼分兵出诸县盐官令萧元蔚逃走余杭令乐琰战败乃奔钱塘富人柯隆献铤数千为（□禹）之作仗（□禹）之欲袭会稽至浦阳江郡丞张思祖遣浃口戍主汤休武拒战大破之帝遣禁兵数千人马数百匹东讨贼众乌合畏马官军至钱塘一战便散禽斩禹之诸郡县悉平
永明六年会稽西陵戍主杜元懿启吴兴无秋会稽丰登商旅往来倍多常岁西陵牛埭税官格日三千五百今可一倍略计年增百万浦阳南北津及柳浦四埭乞领摄一年格外可增四百许万世祖敕示郡访察行会稽郡事顾宪之议曰寻始立牛埭之意非苟逼僦以纳税也当以风涛迅险人力不捷屡致胶溺济急利物耳所以输直无怨京师航渡即其例也而后之监领者不达其本各务己功或禁遏别道或空税江行或扑船倍价凡如此类已蒙停寝吴兴频岁失稔今兹尢馑去乏从丰良由饥棘或赍货贸粒携累餬口埭司责税格外加倍幸灾榷利将何以堪敢陈管见世祖从之
梁吴兴郡屡以水灾失收有言当漕大渎以泻浙江中大通二年春诏发吴郡吴兴义兴三郡民丁就役昭明太子统上疏曰闻吴兴累年失收民颇流移吴郡十城亦不全熟谷稼犹贵劫盗屡起所在有司不皆闻奏如复今兹失业虑恐为弊更深不审可得权停否高祖优诏喻焉
陈徐仪东海郯人陵第三子也正明初为尚书殿中郎兼东宫学士陈亡入隋开皇九年隐于钱塘赭山炀帝召为学士寻除著作郎
徐孝克陵之弟性至孝梁末侯景寇乱京邑大饥孝克养母饘粥不能给谓妻臧氏曰今饥荒如此供养交阙欲嫁卿与富人望彼此俱济臧弗许时有孔景行者富于财孝克密因媒者陈意景行逼而迎之臧涕泣而去所得谷帛悉以供养孝克亦剃发为沙门兼乞食以给臧亦私致馈饷后景行死臧谓孝克曰往日之事非为相负今既得脱当归供养孝克于是归俗更为夫妻东游居于钱塘之佳义里太建中兼国子祭酒每侍宴取珍果纳绅带中还以遗母高宗知之敕所司自今宴享孝克前馔并遗将还以饷其母时论美之
唐武德元年武康沈（左汀去丁右上廌下去）兴为吴兴太守举兵以讨宇文化及为名比至乌程得精卒六万遂攻余杭下之三年李子通攻沈（左汀去丁右上廌下去）兴于吴郡（左汀去丁右上廌下去）兴弃城走赴江溺死子通徙都余杭尽收（左汀去丁右上廌下去）兴之地北自西湖南至岭东包会稽西距宣城皆有之四年杜伏威遣其将王雄诞击子通子通以精兵守独松岭雄诞乘高据险以逼之多张旗帜夜则縳炬火于木布满山泽子通惧走杭州雄诞追击又败之于城下子通遂降
上元元年冬十一月以宋州刺史刘展为都统淮东江西浙西节度使密敕都统李峘图之展自疑既得节印遂举兵反峘败奔宣城副使李藏用谓之曰处人尊位食人重禄临难而逃之非忠也以数十州之兵食三江五湖之险固不发一矢而弃之非勇也失忠与勇何以事君乃收散卒募壮士得三千人立栅以拒展与展将张景超战兵败藏用奔杭州使其将温□屯余杭明年展将孙待封自武康南出将会景超攻杭州温□据险击败之待封脱身走及田神功讨展展死待封诣藏用降张景超逃入海悉以兵授张（左汀去丁右上廌下去）雷使攻杭州藏用击破之余党悉平
国朝
孙景璠者本杭州水军篆千字文为五十余体以献
上善之诏取去黥文隶御书院宰相宋琪请授以官秩　上曰爵禄非所惜也顾此人面痕尚在岂称冠带乎琪固言之乃授国子书学博士【太平兴国八年以下通鉴长编】 
上遣使取杭州释迦佛舍利塔置阙下度开宝寺西北隅地造浮屠十一级以藏之上下三百六十尺所费亿万计前后踰八年癸亥工毕巨丽精巧近代所无也知制诰田锡尝上疏谏其言切直至曰众以谓金碧荧煌臣以为涂膏衅血　上亦不怒【 端拱二年】 
杭州始置织务岁市诸州丝给其用后罢之【至道元年】 
知泰州田锡上疏(云云)今月十二日有杭州差人赍牒泰州会问公事臣问彼处米价每升六十五文足彼中难得钱又问疾疫死者多少人称饿死者不少无人收拾沟渠中皆是死人却有一僧收拾埋葬有一千人作一坑处有五百人作一窖处臣又问有无得雨称春来亦少雨泽臣问既少雨泽麦苗应损称彼处种麦稀少【咸平三年】 
初钱塘江堤以竹笼石而潮囓之不数岁辄坏转运使陈尧佐曰堤以捍患而反病民乃与知杭州戚纶议易以薪土有害其政者言于朝以为不便参知政事丁谓主言者绌尧佐尧佐争不已谓既徙纶扬州癸巳又徙尧佐京西路发运使李溥请复笼石为堤数岁功不就民力大困卒用尧佐议堤乃成【大中祥符七年】 
遣使巡抚温处州发廪粟赈贫民因按视杭州江岸【大中祥符九年】 
选道士十人校定道藏经命王钦若总领旧藏三千七百三十七卷钦若增六百二十二卷仍令著作佐郎张君房就杭州监写本【同上年】 
令杭州葺故吴越王钱氏庙从其孙惟演之请也【天禧四年】 
置杭州清酒务指挥四百人以隶酒官酒官旧增取卖酒息钱二千缗雇民充役于是改募兵士其后江宁府请如杭州例置百五十人亦许之【干兴元年】 
浙江抱余杭据岸为二闸互启闭纳温台衢婺船而潮壤北闸久不治两路船为之稽壅辛酉侍御史方谨言始奏复之【天圣四年】 
废杭秀二州盐场【明道元年】 
度支判官刑部员外郎直集贤院段少连为两浙转运副使旧使者所至郡县索簿书不暇殚阅往往委之吏胥持以为货少连命郡县上簿书悉缄识遇事闲指取一二自阅摘其非是者按之余不及阅者全缄识以还由是吏不能为奸而州县簿书莫敢不治部吏有过召诘曰闻子所为若此有之乎有当告我我容汝自新苟以为无吾不使善人被谤即为汝辩明矣吏不敢欺皆以实对少连每得其情谆谆戒饬使去后有能自改过者犹保任之秀州狱死无罪人时少连在杭吏畏恐聚谋伪为死者服罪款未及缀属少连已拏舟入城讯狱吏具服请罪以为神明是时龙图阁直学士郑向守杭无治才讼者不服往往自州出俓趋少连少连一言处决莫不尽其理向陈留人也【景佑二年】 
复置杭秀二州盐场【景佑三年】 
建州布衣徐复赐号冲晦处士复性高洁而处世未尝自异后居杭州十数年卒【庆历元年】 
两浙转运司请自今杭州专管勾一路兵马钤辖司事如本路军人犯法许钤辖司量轻重指挥从之【皇佑元年】 
