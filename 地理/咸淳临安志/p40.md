<!-- { "loadSidebar": true } -->
慈湖杨简书和至【率履有重屋铭曰和至履行也行乎世交际应酬相亲相敬可谓和已易曰百姓日用而不知孔子语子思曰心之精神是谓圣孟子曰仁人心也和者心之精神日用而不自知猗欤至矣精神日用无体而不可见猗欤至矣同舍每晨鸣版会揖至矣相与笑谈不勉不思至矣易曰履和而至灼然灼然必有事于芸苗毋尚疑于　圣训孔子曰改而止改过即止无复他为用力于仁改过而已改过日精神之妙猗与至矣】 
明善
云章　　柏台　　文光
经德
梯云　　魁龙
绍兴中　京都相传有梦经德生员为省试
第一者已而增创三斋　乾道丙戌何澹遂由经德冠南宫有诗刻石纪其事又为书其斋颜【诗曰太学中兴七十年续添经德梦先传不才如我惭休应革故从新定胜前倪思和经德名斋久历年名斋之意至今传不回非以干荣禄欲使瞻之在目前恢展规摹胜昔年延恩感梦作诗传大书二字高题榜气象更新不类前胶庠重建中兴年英俊如林以道传舍选褎然优占上伦魁行矣竞光前】 
循理
云升　　登龙　　参前
慈湖杨简书参前【子张问行孔子告以言忠信行笃敬立则见其参于前在舆则见其倚于衡夫所见者何也言而忠信实直无他无意也无说也行笃敬无敢慢敬而已矣无意也无说也此无意无说之妙虚明纯白曾子曰皜皜即文王不识不知即孔子曰吾有知乎哉无知也即孔子曰纯德孔明易曰光大曰辉光曰光明书亦曰光诗曰学有缉熙于光明皆谓如日月之光无思无为而无所不照知所谓见者见此也此见非思非为动意焉则支则离则放逸则怠荒则伪则欺不动乎意则日用平庸以此事亲事亲纯白以此事君事君纯白以此临民以此应变无所不纯白利害愈明是非愈白大哉圣言简深感圣人所以指诲学者如此切的着明故奉同舍之命而书　嘉定二年壮月】 
时中
聚星
番昜程宏图记大魁光斋【擢第而燕同舍生曰光斋斋之魁天下士者踵为之又光之尢也　中兴建学垂四十年由时中仕者几二百人而魁天下士者于今有四是日设席于风云庆会之阁三大魁实与焉凡旧游之官于中都者二法从众宰上太史而下惠然偕徕道义相忘序以齿不以官樽俎肆陈献酬有度欢乎其意亲灿乎其文接于穆乎中和之至也矧皆抱负挺特惟远业是期固将先后为时用至若江夏父子椿桂同芳王吴弟兄棣萼辉映一时荣之酒且酣咸谓兹盛事属宏图识之因为赋曰盛燕开同舍新荣庆掞庭紫荷联从橐黄甲聚魁星钟鼎心俱壮金兰眼倍青举柸相属意接武上青冥时　淳熙八年夏四月十日也　三大魁王佐詹骙黄由余姓名不悉载】 姑苏黄由记聚星【绍熙四年中秋前一日李君琪梦开与同舍访由云琪适长时中因其斋之前闲地为台名曰聚星愿书其额并为识之由问所以名之之因则曰　中兴置学以来士之耀斯世者相踵是斋又娄魁多士子擢辛丑第在朝诸公相与赋诗尝有黄甲聚魁星之句今扁之炉亭可考故取以名吾台备前美勉后进也由复之曰昔人以贤人君子比于列星谓其德性清明行实光大耳国家教育之本意固将俾讲绎理义变移气质剔昏立懦懋既厥实匪但欲其钓声问躐科级而已今夫人之贵与天地并然自动静相生五气顺布刚柔参差美恶不齐傥禀其偏自克弗果乱常舛次终身病焉诚能循本反初一出于正则三光五岳之全气皆备乎我英华烨然而为文中和粹然而为德开济生民泽及天下慈祥盎然而为福此聚星所繇以名也吾同舍皆四方俊秀而六经孔孟之训以及　圣朝诸儒之所发挥本末具举炳炳垂世朝夕于斯是究是行意欲少适则徜徉乎台之上或游或休或默或语澡涤物累涵育善端风云之趣千古同意异时出为世用历奎壁骑箕尾左右天极使人望而知敬不益光于前乎皆曰敢不勉于是次其语镵于石】 
笃信
龙斗　　桂台　　状元宰相二亭
果行
联魁　　龙角
务本
汇征
贯道
参首　　岩瞻　　唯轩　　龙门
观化
桂台　　拱奎　　伦魁宰辅二亭
莆田郑玠记宰辅伦魁题名于壁【宰辅题名自广崔公始公为观化诸生有老奚梦龙游户外蜿蜒罂水中旦视则公盥焉遂朝夕谨奉之至今犹能传道旧事者　端平三年九月乙卯以资政殿学士即家拜右丞相　制下百官相庆于庭士相庆于学　天子手书趣上道辞敕中使乘驿驰四千里起之辞明年出尚书郎怀他郡印绶往谕　指又辞盖公于是年八十矣方公出藩入从事　茂陵三十年厚德雅量闻于天下　上盖不识何如状也退处南海无齐阿之客绝交中朝无金张之助然自　宝　绍以至于今十五年闲　诏书旁午殆温国居洛之所未见公其有以过人欤昔叡圣武公之相也年且耄矣国人为之歌淇奥传大学者曰有斐君子如切如磋道学也如琢如磨自修也又曰有斐君子终不可諠兮道盛德至善民之不能忘也学之不讲德之不修而欲人之不能忘乌乎悕矣今天下之望必曰崔公上获于君下信于民然则公之所获所信终焉不可忘者夫岂徒哉夫岂徒哉吾（尚□）犀居而汇处朝师传而莫友习切之磋之琢之磨之毋以校豪杪猎声称为也于是相率揭公之名既为吾（尚□）光又为吾（尚□）劝　嘉熙三年正月○伦魁题名纪观化之盛也昔在　东都尝通斋登进士第人目之曰浑化盖科目之盛尚矣钱塘建学百余年其擅魁垒则集英有乔礼部有陈以两优解进士褐有颜有何有叶又盛矣唐贵进士　本朝益加贵　集英亲策上三人最贵太学以两优选亦贵故事新进士赐第赞者以礼部进士见稍退　黄伞临轩二府大臣奉文卷几上　天子亲第其文上句下胪众中问姓名卫兵掖至　龙墀前第一人独班谢其二三人并班谢还就廊庑赋诗同年生已改视矣盖唱第之荣也　中兴初三舍仍旧法校试再登优者官以承务郎职以学正录　淳熙厘革犹用第二人例补授解褐之旦祭酒率博士以下序立新进士衣故褐徐出诸生中拜　敕崇化堂下还即笏绶与祭酒博士列拜堂上亦解褐之荣也自秀选俊造之论废所谓进士者艺之末也虽累千万人得之者犹艺也然而上之人固荣之贵之非以荣贵其人也皆以共明命而扶民极也诗曰古之人无斁誉髦斯士又曰令闻令望蔼蔼王多吉士髦之誉吉之闻望非科目之名也吾闻之千人之秀曰英万人之英曰俊吾愿吾尚常以英者俊者自命勿徒以贵者荣者自喜也故并书之列于宰辅题名之右同日记】 咸淳三年叶梦鼎拜右丞相斋舍始创亭立碑前后记略同不俱载
立礼
环绿　　登津　　连奎
学录乔夙记修斋【今天子既新监学诸斋营建期副　上意无敢卤莽立礼处西偏地独敝宜辟长括苍余自谕三山郑石领公帑自募工长贤知谕能逊厥成谕乃凝神静虑昼夜规画操丈尺忖豪牦指授匠者钱仰所给无增而工疑数倍向之砖者易以石向之壁者易以板窗塞者通渠淤者决位序厨湢开豁爽垲东窗后为航斋循栏接戈止斯须身在百尺楼上湖山地涌图画天开一览无际下则炉亭方广周密横斜疏影妙入生绡锦褥细毡铺设左右摩光黟黑其泽可鉴夜坐灯烛交辉瓶炉香满郁然潭府琴书诗酒之娱非移于宛转蹁跹者所可比拟也况乃所赖而用若几案若床第若食饮器皿靡不坚好又台榭新成花木繁植斋旁旧有亭池筑之益高绿竹环焉凿之益深清泉冽焉池旁古柳披拂云雾楼台侧畔杨花过正诸生春风得意秋也而立礼尢宜焉或者议其安富已甚非士之常嗟夫斯　天子之学也士幸而备数生员修身厉行登巍科跻美仕异日得时行道勋塞宇宙与　国同休虽周公不能（受辛）其富何必衡门之下颓檐舞月破牖吟风相与叙述无聊寒苦之状然后为得耶余嘉长之贤谕之能共成厥功故为记其大略若夫事关　祖　宗积累之久　圣天子纂承之勤教养化育之仁备见于刱造之盛者其本末岁时自有名公巨儒擅当代文笔者在余不敢僭　绍定三年十月】
　　　　后土氏之神
庙在学之东南隅　端平二年爵通侯　赐庙额　淳佑六年再加封　赞书有曰相传　中兴名将其英灵未泯而肸蠁甚着盖其故居也理或然欤自是遂明指神为岳忠武王　景定二年从监学之请超封王爵即其旧谥易武为文　敕曰学以明人伦忠于君者百行之本武必有文备没为神者千岁之英缅怀　中兴名将之居阴相首善京师之地申以显号扬其烈光太学土地忠显庙神正显昭德文忠英济侯气塞天地之闲身为社稷之卫有功不伐卓然礼乐谋帅之风之死靡他凛若春秋复雠之义此维与宅以赫厥灵溯其生之自来（打去丁改监）尔士之忱吁冠带不左衽者繄谁之力干羽在东序则遐想其人风化所关肸蠁如在仅疏侯爵未正王封况鄂国已极于隆名宜庙食增崇于命祀英烈言言可畏而仰以迄于今辟雍汤汤永观厥成有相之道尚福兹土式劝为臣仍改庙额曰忠显神之父母妻子下逮将佐皆有命秩华以徽号
　　　武学
在前洋街太学之东
理宗皇帝御书扁　绍兴十六年　宣谕宰执令有司讨论　祖　宗典故仍　诏临安府修建武学创武成王殿祀太公曰昭烈武成王以留侯张良配诸名将从祀用国子司业陈诚之请依太学例试补然教养之法未备也二十六年又令礼兵部措置条具始立养士额置博士谕各一【博以文臣或武举高选谕以武举人】 淳熙　嘉泰　幸太学谒
先圣毕就谒武成王行肃揖之礼
　　　　立武堂
理宗皇帝御书国子祭酒袁燮记登科题名【于皇我　国家网罗隽彦不局一途凡儒学之士既教之养之而士之有武勇者亦封殖是务武学之设自　仁皇始　列圣因之教育不废　高宗驻跸钱唐念旧典之不可缺也乃　绍兴十有六年申敕攸司复还伟观于时南北既通和矣偃兵息民无复余事而犹垂意于此足以仰见　圣哲之心居安虑危先事为备岂颛以和好为足恃哉夫士不素养无以应猝而所谓士者非徒武勇之谓古人有言所贵于勇敢者贵其敢行礼义也用之于战胜则无敌用之于礼义则顺治成周盛时军将皆命卿分职率属临敌制胜同是人也武勇者乎君子者乎仲由言可使有勇必又曰且知方也越王句践有君子六千人建武中兴祭遵为将虽在军旅不忘俎豆吕蒙就学之后鲁肃伟其议论郭汾阳功盖一世实繇武举发身近世狄武襄最善用兵乃于左氏春秋得之是故为将而不知古今一夫之勇耳自学之复余七十年严于骑射之试所以选拔奇才也而必讲之以师友训之以德义览观群书古人是式抑又所以培殖其本根焉或由舍选升或以科举进炳乎相辉可谓盛矣裒其名氏勒诸金石植于学宫而传之久远非徒设也其闲卓然奋发以功业自表见者足以起人之敬慕厥或湮没而无称与草木俱腐者人亦必贱恶之孔子曰君子疾没世而名不称焉非贪名也名之不扬由夫实之不至是则可忧也鲁穆叔曰太上有立德其次有立功其次有立言虽久不废此之谓不朽夫惟不朽是图与夫规规目前者大有闲矣见贤而思齐见不贤而内自省圣门所以垂教也览者详之　嘉定十年八月朔日】 
