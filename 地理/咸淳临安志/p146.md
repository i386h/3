<!-- { "loadSidebar": true } -->
记文【王架阁应凤撰重建寺记杭之宝山有仁祠焉其初口瑞隆后唐清泰二年所建也逮治平更号广严　熙宁闲苏文忠公游而乐之为赋双竹湛师房及新开径诸诗林闲烟雨清坐忘忧固已形在江湖而身超祇鹫矣自　六飞驻跸析其地十之入为内饔胥徒之居则履綦辙迹略无可考其在　淳熙有僧善资者复葺之发地得钟焉有铭在栾则寺故物也既毁于辛卯而俗以铜钟名其寺或笑曰是亦铁炉步之比耶且佛之道大且尊宫而居之必旷如也兹近市而湫隘则非广近市则非严几于名与实戾惟伽蓝劫烬而不灭古井冽寒而如新草创庳陋仅蔽风雨无复仙人碧玉壶之胜概岂以法界为室宇以戒慧为墉户此中空洞自有广居不待七宝庄严而实相常在乎一日过市见坏衣不饰皇皇有求耆问之则寺之主首惟一也则又曰昔有云阇黎不出十五秋师曷与云异一曰不然出处虽殊致喧静两皆禅使一当云之时则不出矣云居一之地则有求矣住山出山本无二法自吾师祖庆居是山谋撤而新之　尚方　长秋皆有　赐惠顺妃亦如之时太傅大丞相鲁公阃东淮施加厚亦既建阁五楹以奉圆通功垂成而飞锡下竺足不越户限者六年而终惟一嗣之丕勤诱掖欲成吾师之志累积铢黍经始寻尺庶几先贤胜践彷佛犹存倘亦嗒然如云则功废矣余闻而叹曰化人之居与累块积苏非有非空维摩丈室与师子坐无小无大顾宅心何如耳世固有身郊而心市者真离诞胜士羞称之庆与一师弟子身市而心郊不缁嚣尘以鸠众力巧于用狭兴于久废于阁之下为殿像设位置咸与地称摩竭之室法音之楼爰及库藏庖湢器用悉备盖坚忍精进皆有过人之材吾徒之饱食安步者或愧焉且自谓与云不异又知动静之为一源夫钟之未撞本无声也无声之声不依形而存则铜钟之名非赘也湛师与二竹君今皆安在回视介然之径亦已茅塞所遇孰非梦岂独云哉湛也云也庆也心与竹俱空即空皆实相无作之作可无记也一来请益勤曰苏公能无言而不能无诗子又奚辞遂书以遗之】 
题咏【东坡题云师壁并叙云去年秋偶游宝山上方入一小院阒然无人有一僧隐几低头读书与之语漠然不对问其邻之僧曰此云阇黎也不出十五年今年六月自常润还复至其室则死葬数月矣作诗题其壁诗云云师来宝山一住十五秋读书常闭户客至不举头去年造其室清坐忘百忧我初无言说师亦无对酬今年复叩门空房但飕飗云已灭无余薪尽火不留却疑此室中尝有斯人不所遇孰非梦事过吾何求　又诗云七尺顽躯走世尘十围便腹贮天真此中空洞浑无物何止容君数百人　又宝山新开径　藤梢橘刺元无路竹杖（木）（革奚）不用扶风自远来闻笑语水分流处见江湖回观佛国青螺髻踏遍仙人碧玉壶野客归时山月上棠梨叶战暝禽呼○僧善建题诗云垂手红尘古所难近天尺五启禅关玉绳低转檐楹外宫漏微传几席闲云响度声何处笛翠棱当户越州山梦回露滴松梢冷月在三茅万境闲】
　　　　宝月院
在宝月山龙德三年钱氏建旧名瑞像　大中祥符元年赐今额寺西有黑龙潭【潭今在内侍续氏园】
　　　　诸天阁华严院
在井亭桥西晋朝赐额华严院中毁　绍兴二年僧守卓始建佛殿　旨赐旧额梁丞相克家书华严经一部建轮藏　淳佑三年又毁唯大士铜像俨然守赵大资（上与下心）重建仍作亭相国井上
　　　　安国罗汉院
在井亭桥西相国西井　淳熙十一年请移凤凰山安国罗汉寺为额　宝佑五年毁　景定四年重建
　　　　光相寿昌院
建隆元年钱氏建旧额光相　大中祥符元年改赐今额　中兴初以其地为秘书省其徒分居今处
　　　　大觉院
元系光相院　建炎初以其地为秘书省僧分居今处　嘉泰四年移请城东大觉为额
　　　　祥符教寺
在祥符桥北元系祥符寺旧基分建
　　　　千佛阁安福院
在军器所东　绍兴五年六月以祥符寺旧基分建　淳佑七年重造千佛阁【系三藏法师随驾　南渡建立】 　景定四年移请安福废院为额
　　　　百福院
天福中钱氏建旧名资寿　大中祥符中改赐今额　乾道五年徙城中棚心有古井二
　　　　寿宁院
唐咸通三年建旧名法昌　淳化三年改赐今额
　　　　吴山智果院
吴越王钱氏建【旧名石佛】 　祥符中改赐今额中废止存星宿阁　嘉泰闲毁以其地为进奏院拨赐宝积廨宇及扁鹊堂建寺
　　　　兴福院
绍兴初左丞薛昂以花药圃施吉祥慧观大师师肇筑庵曰择胜续刱寺宇移请龙山兴福院为额
　　　　百法广润院
在忠清庙南旧系僧宝宁刱百法庵　淳熙十四年移涌金门外广润院为额
　　　　上方院
后梁正明七年钱氏建旧额上方多福　大中祥符改赐今额
　　　　显法院
在大瓦北元系吴客三真君庙　嘉定闲请今额
　　　　崇寿院
天福九年钱氏建旧在崇新门外中废　淳熙二年徙今处
　　　　奉庆院
在坝西旧美俗坊　嘉泰元年僧师智移郊台奉庆院为额
　　　　普慈证圣院
在三桥东　绍兴初建　嘉泰三年移请今额
　　　　净安院
旧为永寿廨院　嘉定四年僧智雅建　绍定五年移请今额
　　　　能仁寺
在涌金门里　嘉定元年移请长桥侧废寺为额【按旧志能仁寺在糯米仓广顺元年吴越王钱氏建旧额承天　政和四年改赐今额于西溪法华庵】
　　　　白莲慈云院
元系西北流寓　嘉泰中重建
题咏【陆放翁慈云寺小憩诗横合院东偏翛然拂榻眠香浓烟穗直茶嫩乳花圆岩倚团团桂筒分细细泉凭谁为题版榜作小壶天】
　　　　瑞云院
在吴山　中兴观后元系西北流寓宝积廨宇　嘉泰二年移请今额
　　　　千佛寺
元系安福庵　嘉定元年移请今额
　　　　上生院
天宝元年建　建炎初毁　嘉泰中僧了华重建
　　　　灵智院
在七宝山旧为圣水庵有观音岩出泉能疗民疾嘉定二年移请今额　绍定闲重建
　　　　定水院
在修内司营前旧为观音庵　嘉定八年移请今额
　　　　报恩院
在万松岭上寺壁有寒山拾得颂济书记题　绍定三年　御前宣取
　　　　显教院
旧为华严庵　绍兴二十三年建　乾道五年移请今额
　　　　大佛万寿院
在漾沙坑旧为大佛廨院元系西北流寓　绍兴初建　嘉定二年移请今额
　　　　国泰院
旧为极乐廨院　绍定四年移请北山废额
　　　　广寿慧云禅寺
在艮山门里白洋池张循王之孙镃舍宅为寺　绍熙元年赐今额
　　　　广济院
在淳佑仓北旧为显佑王庙　开禧二年请今额　淳佑九年斥为淳佑仓别建庙宇
　　　　安福院
旧系福顺大王庙　淳佑六年移请今额
　　　　真济院
在梅家桥西
　　　　无碍院
在亲事营东门南旧为西北流寓崇福庵　淳熙四年移请今额
　　　　报国院
在荐桥东旧为香林廨院　绍定闲移请今额淳佑五年重建
　　　　妙喜资福院
在水巷东旧为妙喜庵　绍兴初建　庆元六年移请今额
　　　　崇恩廷福院
在盐桥下八界巷北旧系西北流寓濠州锺离县孔雀妙明寺　淳熙十四年嗣濮王请为功德寺改赐今额
　　　　国清寺
在通江桥四条巷旧系西北流寓吉祥庵　庆元二年移请今额
　　　　方等院
在秘书省前　宝佑六年移请今额
　　　　宝山院
在旱河头　嘉泰闲建　绍定闲郑承相清之重建奉　五显祠
咸淳临安志卷之七十七
　志〔六十二〕
　　寺观三
　　　寺院〔城外一〕 
　　　　城外自慈云岭郊台至嘉会门泥路龙山
　　　　　净明院【自郊台斋宫入】 
天福七年吴越王建旧额广济　大中祥符元年改今额院有易安斋梅岩亭
高宗皇帝　绍兴二十五年亲郊　车驾临幸有御制梅岩诗
孝宗皇帝时在潜邸恭和韵【诗并见御制门】 旧有筇舄亭江月庵
题咏【徐枢密清（上室去至中火下又）用　御制韵千年　奎画照苍霞酬唱官梅竹外斜恭想　皇灵天阙上归疆犹惜洛阳花　又偶因祀事访丹霞寺古山深石径斜冲冻细寻梅信息枝头喜见状元花○郑丞相清之诗斋宿虚闲只净明俗氛暂洗觉身轻半山云脚炊烟湿一枕松声涧水鸣对语老禅真法器译经新谛出僧檠归翻贝叶莲花颂犹带招提月影清】
　　　　　龙华宝乘院
开运二年吴越王钱弘佐舍瑞萼内园建仍造傅大士塔　大中祥符元年改今额有司马温公祠堂相传兵部为守时温公尝来省侍有司马兵部
题名【司马池周骙钱聿石再宝陈嘉谟谢伯景马元康同游此寺康定元年中秋二十四日元翼题】
　　　　　天华寺
清泰元年吴越王建系镜清禅师道场旧名千春龙册　大中祥符中改今额寺旧有颐轩妙音楼
　　　　　感业寺
干德三年吴越王建旧名天龙　大中祥符元年改今额　建炎三年兵毁惟木观音存
　　　　　胜相院
开成四年建旧名龙兴千佛寺　治平闲赐今额建炎寇毁止存五丈观音像及阁
记文【程中书珌作寺记予比年焚绮砚不复作羡语今寿来千里门之不去者逾月勉即其录而次第之其录云寺负钱塘龙山唐开成四年建曰龙兴千佛寺后有西竺僧曰转智冰炎一楮袍人呼纸衣道者走海南诸国至日本适吴越忠懿王用五金铸千万塔以五百遣使颁日本使者还智附舶归风鸣海汹舟且倾智诵如意轮咒俄见如意珠王相十首八臂度高十丈风息遂济智谋揭高梁可容十丈胜相以荅佛施时千佛寺乃僧光主之有阁高八丈光请于忠懿以阁为殿立五丈之像者二合为十丈　皇朝治平中改赐今额建炎闲灰于腊寇唯胜相一阁屹然云际不堕劫火 绍兴初光之（上司下子）孙曰清中兴之清有子琦珍珍之子性奕世经理乃克大备　乾道闲　光尧皇帝圣子神孙　三殿临幸颁赉甚渥山是声益振今师寿者性之法子也清峻自荐壮耄一日架钟缭廊宿仆尽起金碧辉煌增光畴昔致蒙　东朝出内帑赐之风（□重）迩遐而舍予日至且有施田以惠亡穷者嗟乎现十丈无影之形而夺海航之人于鱼龙之腹要为奇事至于动　三殿之临幸感 东朝之恩锡尢岂偶然哉自是此山当为钱唐胜境福被民生当与长江为量数矣备末之功等乎开山然则寿也实屹立乎三百九十四载之下来者勉诸　绍定己丑仲夏】
　　　　　大通院
显德二年吴越王建旧名显明　治平二年改今额
　　　　　天真院
龙德元年吴越王建旧名登云台　大中祥符元年改今额山顶有灵化洞深入百余步下阔十余丈有台曰登云钱武肃王置
　　　　　道林院
广顺元年吴越王建旧名普济　大中祥符二年改今额
　　　　　大慈寺
乾道九年僧德殊建接待院　淳熙四年移请今额
　　　　　般若院
干德四年吴越王子秦王建
　　　　　宝惠院
天福二年吴越王建旧名普济　太平兴国中改今额
　　　　　长庆崇福院
嘉定七年皇叔祖太师和王请充功德院
　　　　　妙觉院
显德元年吴越王建旧名妙能　治平二年改今额
　　　　　奉圣院
开宝三年吴越王建旧名广福　大中祥符改今额
　　　　　水灯广教院
广顺元年吴越王建旧名多宝　大中祥符元年改今额
　　　　　真觉院
