<!-- { "loadSidebar": true } -->
今上皇帝在　东宫奉　命谒　先圣遂具　奏曰恭准　圣旨择用正月十五日令臣谒拜　先圣文宣王于太学臣仰体　圣心祗承　严训区区愚衷因有感发焉盖　先圣之道至　我朝盛时运际文明真儒迭起而后有以续夫孟氏之传然其时群说并驾未知统一迨　干　淳闲文公臣朱熹与宣公臣张栻成公臣吕祖谦志同道合切偲讲磨如义利之辨如近思录之书择精语详开牖后学忱有功于圣门中闲邪说又几晦蚀　陛下盛德龙兴罢斥邪诐表章正学然后人心一正圣道大明天下学士得以沿河洛而溯洙泗实万世无疆之休熹等三臣尝俱被　诏追褒特加恤惠盛典兼准　御笔秩熹于从祀如祖谦栻谓宜同升体例臣愚欲望　圣慈特降　睿旨并以臣栻臣祖谦秩于从祀益以昭　圣明崇儒重道之盛美所有封爵未审合与不合照典故检举施行有　旨封栻华阳伯祖谦开封伯并列从祀迨圣上践　大宝当　咸淳三年正月既　郊见即举行　淳佑故事益搜讲阙典先升侑曾子子思诏曰惟孔子独称颜回好学固非三千之徒所同也而其学不传得圣传者独曾子传子思子思传孟轲忠恕两语深契一贯之旨中庸一篇丕阐前圣之蕴而孔子之道益着向非颜曾思孟相继演绎著书垂训中更管商杨墨佛老几何其不遂泯哉今大成殿惟颜孟侑食曾思不与尚为阙典　先皇帝推迹道统之传自伏羲以来着十三赞孔子而下颜曾思孟昭然具在其非以遗　我后人乎令礼官学官议其可如曾子升侑并议可升十哲者以闻又从祀邵雍司马光　诏曰邵雍天挺人豪英迈盖世司马光有德有言有功有烈朱熹赞之与周张二程俱雍述经世书发先天奥旨而内圣外王之学实关吾道光着通鉴贻后世治法而真履实践之美为时儒宗岂与前代诸儒或以章句文词得祀于学者比　朕将临雍因思朱熹所赞已祀其四而尚遗雍光非阙欤其令学官列诸从祀以示崇奖至是褒表儒先典礼大备自　淳熙以来皆于礼毕降　诏训勉诸生　圣化涵濡闻者兴起　绍兴额三百人后数增置一千人淳熙　开禧闲各有增今为额一千七百十有六【上舍三十人内舍二百六人外舍一千四百人国子生八十人】 若　累朝缮修之役不具载
　　　　大成殿
【先圣冕十二旒服九章按洪天锡通祀辑略云今上庠　先圣之像有日月而无星辰有山龙华虫火彝而无藻与粉米有两黻而无黼非虞非周殊不可晓则有司之失也参稽礼典以订服章之误必有任斯责者】
　　　　大成殿门
【建隆三年　诏立十六戟　政和元年立二十四戟　绍兴建学司业高闶等请依　政和之数从之】
　　　　首善阁
高宗皇帝御书三扁各有石刻又有　累朝
御札　御制并刻寘阁下
　　　　　绍兴十四年　幸学荅诏
宣王复古采芑着咏于新田世祖纬文建武肇兴于太学既抚绍开之运咸推乐育之心　朕寅奉基图敦崇教化稽前王之轨范遵　列圣之规模兹偃革以息民仍恢儒而建学声明丕阐输奂一新尔等摅望　幸之诚述诸儒之志远继桥门之盛愿观云罕之临请既方坚理宜从欲将　款谒于　先圣仍备举于旧章深谅忠勤实增嘉叹【跋语漫灭】
　　　　　淳熙四年　幸学诏
昔我
艺祖肇造　帝室礼乐征伐犹未皇暇乃　开基之月首　幸国学越二月又　幸既宏　先圣先师之宇复审象而为之赞本原治道厥有深旨然则扫五季之陋削诸侯之僣垂万世之统不在斯文乎　列圣相承遂为　家法　太上中兴开设学校　乘舆临幸儒术益光肆　朕纂图储精稽古宪章祖述夙夜不敢忘爰以仲春　谒款　先圣躬释菜之礼阐中庸之义臣工列侍多士济济洙泗遗风俨然在目　朕甚嘉之明扬　训辞尚迪　朕志夫孝于事亲忠于事君学之本也业精于勤行成于思学之序也圣贤复起不易斯言子大夫其念哉当为君子之儒毋慕人爵之得使　予尊德乐道之心着化民成俗之效行光于　祖　宗对于　慈训斯无负于乐育在汝等勉之而已参知政事臣龚茂良等恭跋【臣闻道在域中惟圣人为成能教行天下惟王者为全功学之为王者事其已久矣自尧舜以来宇宙之闲始晓然知有帝王之学如华星丽日万目所属谓道以是传而教所由兴也尧以是传之舜舜谓是道也吾将与天下共之有虞氏之上庠下庠盖欲以是达之天下也禹汤文武亦皆以其所传者达之天下故夏后氏有东序西序商人有右学左学周人则兼用四代之学是故人伦以明典礼以行嗜好以平谣俗以成此数者皆由太学来也　国家开造之初　艺祖皇帝以峻极之摹生知之性视唐虞三代不约而同故于逾月之顷再　幸太学二百年来以是为　家法　太上皇帝方投戈息马之日　亲行酌献都人纵观如再开辟　皇帝陛下举缛典于三十年之后乃以春二月乙亥帅群后公卿大夫国之冑子六卿之（仃去丁改隽）秀设席于前旁逮两庑　命国子祭酒臣光朝讲中庸又以是月　幸武学行肃揖之仪于戏盛哉奖劝多士具于　训辞此为不刊之典是宜勒之琬琰以风动四方臣光朝以是来白盖述太学诸生之请也臣茂良臣彦颖臣淮臣雄敢拜手稽首以闻　上曰可谨退而纪其事】
　　　　　嘉泰三年　幸学诏
朕惟开设学校以垂万世之统恢崇儒术以追三代之风粤稽　我朝具存　家法
艺祖建隆之肇造乃踰月躬再　幸之勤
太宗端拱之承平以仲秋行　款谒之礼宏摹维永　列圣攸遵
高庙中兴严　大成止辇之敬
孝皇继志祗上丁释奠之仪肆　朕眇躬纂兹洪业虽郁大道敢忘旧章贯古穿今每乐陪于讲幄承师问道曾未即于儒宫爰涓休成聿亲临幸踵堂挟策纷鼓箧之生徒　赐坐横经耸圜门之观听载阐周书董官之训慨慕成王捣盈之规治具毕张人文丕焕　予一人方崇化以厉俗尔多士其倾心而向风峨峨而缨其冠岂徒趋仕进之路翘翘而刈其楚庶几收杰异之材惟勉于忠孝以基尔立身之阶惟笃于行义以副　予作人之术期不负于所学将无愧于前闻参知政事臣许及之等恭跋【臣仰惟皇帝陛下光抚熙运楙建皇极持盈守成兢业夙夜太平之基增而弥高礼义之泽流而逾深庶事大备区宇亿宁年谷廔丰休祥液洽于是审风俗之枢机溯教化之源委将以作新人文尔乃　嘉泰纪元之三（社去土改异）月于孟陬吉日戊戌夙驾　翠华　临幸璧水三公九卿大夫士莫不咸在簪笏肃如韦布襜如　亲屈　帝尊　祗谒　先圣还纡干顾肃揖武成止辇横经之堂虚怀重席之讲演周官之奥义昭制治之宏抚登进诸生于　帝其训　明纶诞播雷动风驰若睹若闻鼓舞咏叹咸以亲见 圣王师之为幸皇乎休哉诚阔希之巨典动化之大权也臣诚不佞窃尝谓王者以润色祖业为孝人臣以不负天子为忠若稽　中兴授受一道　高皇首幸于建学之初　孝祖释奠于上丁之日传为　家法有隆无替逮今五纪缛仪三见宪章鼎新为道益昌　圣孝之盛亘古莫及若乃诵　王言之大体　王心之一孝弟以修身仁义以事君幼学壮行出长入治思所以塞厚望称　隆旨则凡小大之臣暨游学之士其敢不勉是用虔奉戊戌　诏书传诸副墨勒诸坚（王民）期与　绍兴　淳熙之懿并垂永世惟浅陋不足以称述万一臣则有愧】
　　　　　宝庆三年　谕内外学官诏
朕亲御路朝首兴教化士风所系尢务作新比年以来习尚浇漓文气卑茶纯厚典实视昔歉焉岂涵养之未充抑熏陶之或阙咨尔训迪之职毋拘内外之殊各究乃心俾知所向矫偏适正崇雅黜浮使人皆君子之归如古者贤才之盛副　予至意惟尔之休国子祭酒臣周直方等恭跋【臣等仰惟　皇帝陛下钦承道统丕阐化原初　御路朝昭饬庶政维士习未厚文气尚卑是训是革肆扬　亲札下之六馆爰及万方承学臣工听服震耸窃谂旧闻实维国朝右文贵士源委深长　太宗皇帝以举子轻薄为文不求义理于是显示登黜　赐进士以儒行之篇　孝宗皇帝视学申谕词臣诲迪诸生当为君子之儒毋专人爵之得盖古文渐复于　景佑　庆历之先经艺益辑于　乾道淳熙之后儒猷之盛冠古有光无他上谕而下习教道壹而风俗成也粤自　先朝聿更元化并廷鸿硕之彦复还义理之书先民是程典籍盈门而多士未能咸体休德纯厚之行典实之文视昔歉焉仰勤　皇上惟新之命臣等恭读圣制载绎　隆指盖性习寖异气质难齐择乎中庸会于有极是谓矫偏适正言以述志文以成言约以范模泽于道德是谓崇雅黜浮臣等大惧无以称　上意迪士向方谨刻诸乐石俾副墨流传皆知诵尧之方涤心儆省毋负　明时之作新臣等浅陋何足称述万分一敢百拜稽首记诸下方】
　　　　　淳佑元年　幸学诏
朕惟　元圣立教万世人主北面拜跪登降执弟子礼所以尊儒术彰文化也凉菲绍图十有八载属多边虞　款谒之仪咽仍未举　朕甚恧焉思昔英君过鲁而祠投戈而讲犹皆倥偬之际我
太祖肇造日不暇给凡再莅国学
高宗中兴庶事草创亦垂意　临雍之典今三陲候吏小息桥门多士翘首望幸　朕何敢有所诿而逊以未皇哉乃于春孟　亲飨　原庙之次日诣　殿奠献祗拜像设　躬视璧水登延儒臣敷绎大学之旨搢绅韦布肃肃在列远想　淳熙　嘉泰之盛惟　朕兹举率由旧章匪曰粉藻美观耳子大夫其思称　朕意明义理以求至善修文行以全良贵涵养忠厚砥砺廉隅进取之学非所以自尽也诗云肆成人有德小人有造古之人无斁誉髦斯士其尚懋哉右丞相臣史嵩之等恭跋【臣等恭惟　皇帝陛下宅心道妙兴教右文稽式古典　淳佑改元正月丙午下　明诏戊申夙驾　銮路祗谒　先圣厘正从祀跻五贤黜安石　临视大学　升御崇化堂　命国子祭酒臣觱讲大学荐绅衿佩觌仪泳仁肃肃雅雅乃攽　御制十三赞于学　奎壁辉润晰潜发微俾教者学者知所据依精择力践用称明旨所以加惠斯文甚厚臣等拜手稽首端诵绎复而言曰至哉　圣学之精粹也粤八卦九章肇阐道原前圣后贤踵相授受繇羲至周其道行繇孔至孟其学明迄孟而降中韩老佛六家九流之说蚀人心蠹道真大经大法益晦弗章后儒始作而曰尧以是传之舜更禹汤文武周公孔孟而不得其传信不为无所见抑穷源会流之义未备也　陛下识洞高明学诣宏奥当圣远言湮之余深挹远绍独有契于　圣心乃克上泝邃古继天立极之原下派圣门面命心传之脉于以迪化昭代诒训方来的乎传信之符券昭乎行世之日月也昔汉世宗黜百家尊孔氏后世犹亟称之方之　圣作表章经籍之事浅阐明道统之功大千万世不可尚已臣等遇陋不能辅宣　道化大惧失坠谨奉　诏书　宸制寿诸坚（王民）期与多士服膺请事以钦承　圣天子尊闻行知之实　淳佑四年三月】
　　　　　御制　御书道统十三赞并序
