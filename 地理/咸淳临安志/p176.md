<!-- { "loadSidebar": true } -->
在九里松滕家原水冈坞公龙图格之弟也　建炎三年知常州值苗刘之变倡义勤　王以功除右文殿修撰洪内翰迈跋其檄书谓公闻变愤踊即飞表请反正适忠穆吕卫公制置淮浙兼领建康亟驰介诒书议起兵勤　王公倡与协于是忠穆公及诸大将皆提兵道竟上凡军之百役刍茭薪烝谷菽泉帛弓刀甲楯车船人徒动以万计辰索暮办调胹弥逢不使一闲语师既东身独留常杜要害使去者无却顾忧取日虞渊功最右席迈常恨世徒知忠穆复辟之功为大而周公首倡大义则少有能言者
　　　　岳鄂王飞墓
在栖霞岭下
题咏【叶靖逸绍翁诗云万古知心只老天英雄堪恨复堪怜如公更缓须臾死此寇安能八十年漠漠凝尘空掩月堂堂遗像在凌烟早知埋骨西湖路学取鸱夷理钓船○刘龙洲过六州歌头词云中兴诸将谁是万人英身草莽人虽死气填膺尚如生年少起河北剑三尺弓两石定襄汉开虢洛洗洞庭北望帝京狡兔依然在良犬先烹过旧时营垒荆鄂有遗民忆故将军泪如倾说当年事知恨苦不奉诏伪耶真臣有罪　陛下圣可鉴临一片心万古在分茅土终不到旧奸臣人世夜白日照忽开明衮佩冕圭百拜九原下荣感　君恩看年年二月满地野花春卤簿迎神】
　　　　刘鄜王锜墓
在定山北乡　敕赐功德院额曰旌忠
题咏【过客不知名氏题诗云将军力尽马蹄穿一片丹心万古传叱（口宅）风云起平地扶持日月丽中天宝刀挂壁血犹在丹诏褒功墨尚鲜到底英雄身不死旌忠长倚碧云边】
　　　　襄恪赵公密墓
在西溪钦贤乡　中兴以战功显尝为殿步帅其子雍登进士第
　　　　赵都运巩墓
在徐范村之闲
　　　　忠毅毕公再遇墓
在钱塘西溪
　　　　朱秘阁弁墓
在西湖公徽州人早岁游京洛晁以道喜之归以从女　南渡后授官副王伦使金见执附表云节上之旄尽落口中之舌徒存叹马角之未生魂飞云窖攀龙髯而莫逮泪洒冰天　上为感怆后与洪张二公俱归除直秘阁卒旅殡临安朱文公为作行状尢文简公袤作志铭
　　　　济王墓
在（施去方改马）巘岭下　景定五年十一月有　旨追复元赠少师保静镇潼军节度使仍令所属讨论坟墓之制日下增修
　　　　丞相李文清公墓
在小隐山
　　　　赵紫芝师秀墓
在葛岭宝严院紫芝温州人有诗集行于世
题咏【刘后村克庄诗云夺到斯人处词林亦可悲世闲空有集天下便无诗尽出香分妓惟留砚付儿伤心湖上冢谁葬复谁碑】
　　　　孙花翁季蕃墓
在水仙王庙侧翁名惟信始居婺弃官隐湖山闲号花翁工为长短句赵安抚（上与下心）葬之后村刘克庄志其墓
　　　　淳固宋先生斌墓
在西湖资国寺之右先生字文叔袁州分宜人弱冠师晦庵先生受四书大义笃实靖重确守师说演绎穷究至老不少懈于世味泊如也号庸斋卒年八十众议私谥为淳固先生
　　　古墓
　　　　吴王夫差墓
旧志据吴越春秋夫差内传三十三年葬于余杭山太宰嚭亦葬于旁今按夫差葬秦余杭山在平江府长洲县西北三十里已详见吴越考此非
　　　　汉审食其墓
在盐官县东六十里审山旧志疑食其不应葬此特此山之审氏墓耳
　　　　晋杜子恭墓
孔稚珪东过钱唐北郭于舟中遥拜杜子恭墓【见南齐书】
　　　　赵墓
在于潜县东十二里古老传赵宣子墓旧有墟冢二十五古沟五通人往来泉流不竭及有石人马麒麟之属岁月浸深颓仆草莽多为乡民凿而徙之近即其地得陶砖二有咸和二年九月参军赵悌建立冢功十四字故又以为赵参军墓
　　　　关中侯墓
在于潜县东一里东山坞　绍兴初谢氏营坟旁逼古冢得印一剑一印龟钮金镶篆文曰关中侯印
　　　　九里松前军教场墓
在九里松行春桥水竹坞教场内俗呼为唐马三宝墓故老云　绍兴末步司前军因增广教场惟此冢独高大寨兵欲去之方举锸有黑蜂数百飞出着人不可向是夜步帅戚方梦一人高冠朱衣若王者服曰吾钱王之子葬此已久祈勿毁辞甚切方怪之诘朝得本军申遂辍役
　　　　丁母冢
丁兰故居在今艮山门外三十六里丁桥母死刻木事之如生冢在姥山之东【一名桐扣山】
　　　　唐孝女墓
在钱唐县孝女南乡古老相传昔有孝女唐丑娘年十二三母病刲腹取肝和粥以进母病愈而丑娘以破疮风死葬此山里人美其孝故以唐墓名
　　　　亚父冢
在皋亭山亚父陈重生有神异寿百余而终今显灵其地有祷皆应世传为亚父冢
　　　　木娘墓
在艮山门外太平乡华林里蔡塘东里人朝奉大夫通判瑞州蔡汝揆庶母沈氏卒汝揆尚幼父霖用浮屠法火之汝揆既以父泽入仕每伤无松楸之地言之辄泣刻木为形衣衾棺椁择地而葬仍置瞻茔田建庵屋命僧守之乡人呼为木娘墓
　　　　上升墓
在仙掌山与天目邻峦旧传有仙人隐居既没而葬裂棺飞升版从半空而坠故临安有上版下版村又二版坠紫溪东岸今名为版坞
　　　　苏小墓
在湖上周紫芝有诗题云湖堤步游客言此苏小墓也
题咏【周紫芝诗野水横分青草陂谁埋玉树与琼枝湖边山自向人绿门外柳今何处垂行雨行云均是梦施朱施粉未相宜一从蕙死兰枯后刚道桃花好面皮】
　　　僧塔【 互见诸寺院此载其著者】 
　　　　宋诠定法师墓
在临安县西南一十五里郭文坟北十步
　　　　隋僧真观法师东冈塔
在天竺隋开皇十五年有真观法师居天竺手标葬处　天禧闲守王相钦若访寻得之东冈之下甓甃甚工
题咏【杨蟠诗云东冈人不识野寺在樵渔落叶年年满春风为扫除○郭祥正诗云窣堵藏真骨东冈气象殊烟云扫不尽苔藓一痕无】
　　　　唐鸟窠禅师塔
在竹阁
　　　　恩高僧塔
在码瑙坡僧晤恩所藏圆公孤山诗有竹荫高僧塔之句
　　　　赞宁塔
在放马场栖真院前
　　　　法慧大师坟
在宝胜院后山师名智圆字无外自号中庸子能诗将终预斸所居岩为坟令用陶器敛自铭其墓又作诗自挽有云陶器一藏荒木下绿苔芳草任纵横
　　　　辩才塔
在龙井塔前有海棠二株乃师手植苏颍滨为撰碑见龙井寺
咸淳临安志卷之八十八
　志〔七十三〕
　　恤民
　　　叙 
大夏不能无萎草盛世不能无穷民况五方之人之所聚乎凡生死而有不得其分愿者五曰孩不举曰贫无告曰老无依曰病无以疗死无以藏也而在位之仁人为之乳保为之室庐为之廪给为之医药葬埋然后不得其分愿者始庶几乎王道之无憾焉呜呼斯民也其亦不幸生于井田废坏之后而生且死之或无以遂其天也其亦幸而生于
忠厚积累之朝而养生送死之犹有以为之天也汇而书之以见六保息之政掩骼埋胔之仁何独三代然哉叙恤民
　　　慈幼局
在楼店务对河　淳佑七年十二月有　旨令临安府刱屋为慈幼局应遗弃小儿民闲有愿收养者月支钱一贯米三斗尽三岁止其无人收养者官为雇倩贫妇就局乳视惟谨续有愿子之者从官请仍给钱米如式
　　　施药局
在慈幼局之北　淳佑八年五月有　旨以民闲病暑者多合思振救赵安抚（上与下心）因创局制药分差职医家至诊视随证畀药日以为常十年二月　朝廷益以钱十万令多方措置以赏罚课督医者月以其数上闻有诣局以病状自言者亦田廾之药民蒙更生不知其几
　　　养济院
一在宝胜院一在艮山门外又有善化坊四所先是守苏文忠公尝于城中创置病坊名曰安乐以僧主之仍请于　朝三年医愈千人乞赐紫衣并度牒一道　诏从之　崇宁元年八月诏诸路置安济坊二年五月两浙运司遂援苏公之说以请仍改病坊为安济　绍兴二年　诏临安府置养济院十三年十月又因臣寮之请下钱塘仁和两县踏逐近城寺院充安济坊籍定老疾贫乏不能自存及乞（句去口改亡）之人自十一月一日起支常平钱米【每名日支米一升钱十文小儿半之】 止次年二月终二十九年以后又屡降　指挥展半月或再展仍申严奉行灭裂之罚　乾道初遂展至四月终犹恐病者未愈至七月终食新方行住支呜呼仁哉列圣之用心也【苏公有与某宣德书云蒙遣人致金五两银一百五十两为赆轼自黄迁汝亦蒙公厚饷当时邻于寒殍尚且辞避今忝近臣尚有余沥未即枯竭岂可冒受又恐数逆盛意非朋友之义辄已移杭州作公意舍之病坊此盖某在杭日所置今已成伦理岁收租米千斛所活不赀故用助买田以养天民之穷者此公家家法故推而行之以资公之福寿某亦与有荣焉想必不讶至于感佩之意与收之囊中了无异也】
　　　　漏泽园
钱塘仁和两县管下共一十二所先是　崇宁三年二月　诏诸州择高旷不毛之地置漏泽园凡寺观寄留槥椟之无主者若暴露遗骸悉瘗其中各置图籍立笔记识仍置屋以为祭奠之所听亲属祭飨着为令其在临安府者中更多故率为官私占佃　绍兴十四年　诏临安府措置漏泽园遂下钱塘仁和县悉行拘收为藩篱以限之选僧二名主管月给常平钱五贯米一石瘗及二百人者申　朝廷赐紫衣既又有　旨令诸路州军一体措置施行仍委常平司检察
　　　　诸县
余杭
养济院在本县西门外城濠之北半里
安济坊在县东半里
漏泽园在县东七瑞安乐乡南渠河之南
临安
漏泽园在县西三里
于潜
养济院在县南二里寂照寺
漏泽园在县南三里
富阳
漏泽园在后岭去县一里半
盐官
漏泽园在县西三里
昌化
开禧闲令章伯奋置养济院为田五十亩　嘉定闲常平使程珌以筮仕此邑拨钱置居养院田一十七亩既岁久养济田十失其八居养田十失其三　淳佑八年令叶采请买官田于府益以他费买田遂足元额白之仓台以养济田隶治平寺以居养田隶佑圣堂各命主首掌之主簿司出纳吏不得干预
漏泽园在县西二里
　　祥异
　　　叙
春秋记灾不记瑞孔子不语怪神祥异有志不敢僭经而拟圣也龙见晋郊虎乳楚相鸟鸣亳社蛇出泉台诸类此者非一春秋所不书孔子所不道而左氏咸录焉何害其为春秋之忠臣而与圣人同其好恶哉
　　　祥瑞神怪 
　　　　临平湖石函
临平湖自汉末秽塞吴天玺元年一夕忽开湖边得石函中有小青石刻作皇帝字旧言临平湖塞天下乱开则天下平人以为祥
　　　　临平湖宝鼎
吴赤乌十二年六月戊戌宝鼎出临平湖
　　　　玉册
晋元帝移檄召天下兵克日进讨时有玉册见于临安人以为中兴之象
　　　　人面豕
晋成帝咸和六年六月钱塘人家豭豕产两子皆人面如胡人状其身犹豕
　　　　甘露
咸和九年四月甲寅甘露降钱塘县右乡康巷之柳闲
　　　　白（鸟）见
咸和九年五月癸酉白鸟见于钱塘内史虞潭以献
　　　　临平湖水赤
晋安帝元兴二年十月钱塘临平湖水赤
　　　　野稻生
宋文帝元嘉二十三年盐官县野稻自生三十许种
　　　　白雀
宋元嘉十八年七月二十四年四月盐官产白雀太守刘祯以献
齐永明七年六月盐官县九年七月钱塘县皆获白雀
　　　　连理木
泰始七年二月戊寅钱塘木连理生太守王延之以闻
　　　　禾蕈木生李
升明元年余杭舍亭禾蕈木生李实禾蕈即胡颓木
　　　　翼异山大水
升明二年二月于潜翼异山一夕五十一处水出
