<!-- { "loadSidebar": true } -->
　　　　　孙惠
字德施富阳人吴豫章太守贲曾孙也惠好学有才识州辟不就永宁初赴齐王景义讨赵王伦以功封晋兴县侯辟大司马户曹掾转东曹属齐王骄矜僭侈惠讽以五难四不可不纳惠辞疾去成都王颖引惠为大将军参军领奋威将军白沙督是时颖将征长沙王乂以陆机为前锋都督惠与机乡里忧其致祸劝机逊都督于王粹及机兄弟被戮惠甚伤恨之永兴元年乘舆幸邺东海王越举兵下邳惠乃诡称南岳逸士秦秘之以书干越勉以勤王康世之略辞义甚美越省书牓求其人以为记室参军专掌文疏预参谋议除散骑郎太子中庶子复请补司空从事中郎越诛周穆等夜召参军王廙造表廙战惧（坏去土改王）数纸不成时惠不在越叹曰孙中郎在表久就矣越迁太傅以惠为军谘祭酒数谘访得失每造书檄越或驿马催之应命立成皆有文采除秘书监不拜转彭城内史广陵相迁广武将军安丰内史以迎大驾之功封临湘县公卒惠文翰凡数十首【以三国志孙贲传注及晋书本传修】
　　　　　孙晷
字文度富春人吴伏波将军秀之曾孙也晷为儿童未尝被呵怒顾荣见而称之谓其外祖薛兼曰此儿神用清审志气正立非常童也及长恭孝清约学识有理义每独处幽闇之中容止赡望未尝倾邪虽侯家丰厚而晷尝布衣疏食躬亲垄亩诵咏不废欣然独得父母愍其如此欲加优饶而夙兴夜寐无蹔懈也父母起居尝馔虽诸兄亲馈而晷不离左右富春道动经江川父难于风波每行乘篮舆晷躬自扶侍所诣之处则于门外木下藩屏之闲隐息初不令主人知之兄尝笃疾经年晷躬自扶侍药石甘苦必经心目跋涉山水祈求恳至而闻人之善欣若有得闻人之恶惨若有失见人饥寒并周赡之乡里赠遗一无所受亲故有穷老者数人常往来告索人多厌慢之而晷见之欣敬逾甚寒则与同衾食则与同器或解衣推被以恤之时年饥谷贵有生刈其稻者晷见而避之须去而出既而自刈送与之乡邻感愧莫复侵犯司空何充为扬州檄晷为主簿司徒蔡谟辟为掾属并不就尚书张国明州土之望表荐公交车特召会卒时年三十八朝野嗟痛之【以晋书本传修】
　　　　　范平
字子安钱唐人其先铚侯馥避王莽之乱适吴因家焉平研览坟素遍该百氏姚信贺邵之徒皆从受业吴时举茂才累迁临海太守政有异能孙皓初谢病还家吴平太康中频召不起年六十九卒有诏追加谥号曰文正先生贺循勒碑纪其德行三子奭咸泉并以儒学至大官泉子蔚关内侯家世好学有书七千余卷远近来读者常百余人蔚为办衣食蔚子文才亦幼知名【以晋书本传修】
　　　　　褚陶
字季雅钱唐人弱不好弄少而聪慧清闲淡默以坟典自娱年十三作鸥鸟水硙二赋见者奇之陶尝谓所亲曰圣贤备在黄卷中舍此何求州郡辟不就吴平召补尚书郎张华见之谓陆机曰君兄弟龙跃云津顾彦先凤鸣朝阳谓东南之宝已尽不意复生褚生机曰公但未睹不鸣不跃者耳华曰故知延门之德不孤川岳之宝不匮矣迁九真太守转中尉年五十五卒【以晋书本传修】
　　　　　暨逊
字茂言余杭人仕晋为广昌长封关内侯以孝行着闻咸康五年旌表门闾有碑在余杭县西【以淳佑志修】
　　　　宋
　　　　　卜天与
余杭人父名祖宋武帝闻其干力召补队主从征伐封关中侯历二县令天与善射容貌严毅文帝使教皇子射元嘉中为广威将军领左细仗元凶劭之变仓卒旧将罗训徐牢皆望风屈谢天与不暇被甲执刀持弓疾呼左右出战徐牢曰殿下入汝欲何为天与骂曰只汝是贼手射劭于东堂几中逆徒击之臂断乃见杀孝武即位赠龙骧将军益州剌史谥曰壮侯子伯宗殿中将军明帝泰始初击南贼于赭圻战没次子伯兴官至南平昌太守直合领细仗队主升明元年与袁粲同谋死【以南史本传修】
　　　　　吴喜
临安人本名喜公太宗减为喜少知书领军将军沈演之使写起居注所写既毕闇诵略皆上口演之尝作逊表未奏失本喜经一见即写无所漏脱演之甚知之因此涉猎史汉颇见古今沈庆之征蛮启太祖请喜自随使命去来为世祖所知赏世祖以喜为主书稍见亲遇擢为诸王学官令左右尚方令河东太守殿中御史大明中黟歙二县有亡命数千人攻破县邑杀害官长豫章王子尚领精甲三千讨伐再往失利世祖遣喜将数十人至二县诱说群贼贼即日归降太宗初即位四方反叛东兵尢急喜请得精兵三百致死于东上大悦即简羽林勇士配之议者以喜刀笔主者不为将不可遣中书舍人巢尚之曰喜昔随沈庆之屡经军旅性既勇决又习战阵若任之必有成绩诸人纷纷皆是不别才耳喜孝武世见驱使常充使命性宽厚所至人并怀之及东讨百姓闻吴河东来便望风降散故喜所至克捷迁步兵校尉将军如故封竟陵县侯东土平定又率所领南讨迁辅国将军寻阳太守南贼退走喜追讨平定荆州迁前军将军泰始四年改封东兴县侯除右军将军淮陵太守假辅师将军兼太子左卫率五年转骁骑将军假号太守兼率如故其年虏寇豫州喜统诸军出讨大破虏于荆亭伪长社公遁走戍主帛乞奴归降军返复以本位兼左卫将军六年又率军向豫州拒索虏加节督豫州诸军事【以宋书南史本传修】
　　　　　范叔孙
钱唐人少而仁厚周穷济急里人疾病必躬往恤疗或贫无药饵饘粥资皆给之不吝全活甚众岁饥民多疾疫里有父母兄弟同时死者数家丧尸经日不收亲邻畏远莫敢营视叔孙悉备棺槥亲往殡瘗乡曲贵其义行莫有呼其名者宋孝建初除竟陵王国中军不就【以南史本传修】
　　　　齐
　　　　　顾欢
字景怡一字符平盐官人家贫父使驱田中雀欢作黄雀赋而归雀食过半父欲挞之见赋乃止乡中有学舍欢贫无以受业于舍壁后倚听无遗忘者及长笃志好学母年老躬耕诵书夜则然松节或然糠自照闻吴兴东迁邵元之能传五经文句假为书师从之受业同郡顾顗之临县见而异之遣诸子与游欢年二十余更从豫章雷次宗谘元儒诸义母亡水浆不入口六七日庐于墓次遂隐遁不仕于剡天台山开馆聚徒受业者常近百人欢早孤每读诗至哀哀父母辄执书恸泣学者由是废蓼莪篇太祖辅政悦欢风教召为扬州主簿遣中使迎欢及践阼乃至称山谷臣顾欢上表其略曰臣闻举网提纲振裘持领纲领既理毛目自张道德纲也物势目也是以汤武得势师道则祚延秦项忽道任势则身戮谨删撰老氏献治纲一卷伏愿稽古百王斟酌时用不以刍荛弃言则率土之赐臣志静幽深无与荣势自足云霞不须禄养请从此退欢东归上赐尘尾素琴永明元年召欢为太学博士同郡顾黯为散骑郎黯有隐操与欢俱不就召欢事黄老道解阴阳书为数术多效验有病邪者问欢欢曰家有何书荅曰惟有孝经而已欢曰可取仲尼居置病人枕边恭敬之自差也后病者果愈人问其故荅曰善禳恶正胜邪此病者所以差也将终赋诗云精气因天行游魂随物变克死日卒于剡山归葬木连理出墓侧县令江山图表状世祖诏欢诸子撰欢文议三十卷【以南齐书南史本传修】
　　　　　宋广之
字处深钱唐人善清言初顾欢着三名论以正四本之失尚书刘澄临川王常侍宋广之并立论难与之往复而广之才理尤精诣【以南史顾欢传修】
　　　　　褚伯玉
字符璩钱塘人高祖含始平太守父逿征虏参军伯玉少有隐操寡嗜欲往剡居瀑布山三十余年隔绝人物王僧达为吴郡苦礼致之伯玉不得已停郡信宿纔交数言而退宁朔将军丘珍孙与僧达书曰闻褚先生出居贵馆此子灭景云栖不事王侯自非折节好贤何以致之昔文举栖冶城安道入昌门于兹而三焉却粒之士餐霞之人乃可暂致不宜久羁望其返策之日蹔纡清尘亦愿助为譬说僧达荅曰褚先生从白云游旧矣古之逸人或留虑儿女或使华阴成巿而此子索然为朋松石介于孤峰绝岭者积数十载近故要其来此冀尉曰夜比谈讨芝桂借访荔萝若已窥烟液临沧洲矣君欲见之辄当申譬宋孝建二年散骑常侍乐询行风俗表荐伯玉加召聘本州岛议曹从事不就齐高帝即位手诏吴会二郡以礼迎遣又辞疾上不欲违其志敕于剡白石山立太平馆居之建元元年卒年八十六【以南齐书南史本传修】
　　　　　杜京产
字景齐钱唐人四世祖子恭有道术祖运为刘毅卫军参军父道鞠州从事京产少恬静闭意荥宦颇涉文义专修黄老会稽孔觊清刚有峻节一见而为款交郡召主簿州辟从事称疾去除奉朝请不就与同郡顾欢同契始宁东山开舍授学建元中武陵王晔为会稽太祖遣儒士刘瓛入东为晔讲说晔故往与游曰杜生当今之台尚也京产请瓛至山舍讲书倾资供待子栖躬自屣履为瓛生徒下食其礼贤如此孔稚珪周颙谢蘥并致书以通殷懃永明十年稚珪及光禄大夫陆澄祠部尚书虞悰太子右率沈约司徒右长史张融表荐京产曰窃见吴郡杜京产洁静为心谦虚成性通和发于天挺敏达表于自然学遍元儒博通史子流连文艺沈吟道奥泰始之朝挂冠辞世遁舍家业隐于太平葺宇穷岩采芝幽涧耦耕自足薪歌有余确尔不群淡然寡欲麻衣藿食二十余载虽古之志士何以加之谓宜释巾幽谷结组登朝则嵒谷含欢薜萝起抃矣不报建武初以员外散骑侍郎召京产曰庄生持钓岂为白璧所回辞疾不就【以南齐书南史本传修】
　　　　　杜栖
字孟山京产子张融与京产相友每相造言论栖常在侧融指栖曰昔陈太丘之召元方方之为劣栖出京师从儒士刘瓛受学善清言能弹琴饮酒名儒贵游多敬待之中书郎周颙与京产书曰贤子学业清标后来之秀刺史豫章王闻其名辟议曹从事仍转西曹佐竟陵王子良数致礼接国子祭酒何嗣治礼又重栖以为学士掌婚冠仪以父老归养怡情垄亩栖肥壮及京产疾旬日闲便皮骨自支京产亡水浆不入口七日晨夕不罢哭不食盐菜每营买祭奠身自看视号泣不自持朔望节岁绝而复续吐血数升时何嗣谢朏并隐东山遗书晓譬诫以毁灭至祥禫暮梦见其父恸哭而绝初何点见栖叹曰卿风韵如此虽获嘉誉不永年矣卒时年三十六【以南齐书本传及南史杜京产传修】
　　　　　朱谦之
字处光钱唐人父昭之以学解称于乡里谦之年数岁所生母亡昭之假葬田侧为族人朱幼方燎火所焚同产姊密语之谦之虽小便哀戚如持丧年长不娶永明中手刃杀幼方诣狱自系县令申灵勉表上别驾孔稚珪兼记室刘琎司徒左西掾张融笺与刺史豫章王曰礼开报仇之典以申孝义之情法断相杀之条以表权时之制谦之既申私礼又明公法今杀之则成罪人宥之即为孝子杀一罪人未足弘宪活一孝子实广风德豫章王言之世祖时吴郡太守王慈太常张绪尚书陆澄并表论其事世祖嘉其义虑相复报乃遣谦之随曹虎西行将发幼方子恽于津阳门伺杀谦之谦之兄选之又刺杀恽有司以闻世祖曰此皆义事不可问悉赦之吴兴沈觊闻而叹曰弟死于孝兄珣于义孝友之节萃此一门【以南齐书孝义传修】
　　　　　吕道惠
余杭人学徒常有百数范述曾之师也【以梁书范述曾传修　述曾幼师道惠晚始见梁则道惠非梁人也当附齐】
　　　　梁
　　　　　范元琰
