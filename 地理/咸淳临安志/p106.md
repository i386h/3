<!-- { "loadSidebar": true } -->
在府治西　淳佑六年赵安抚（上与下心）重建【考　祖宗时诸郡皆有都厅　宣和三年怀安军奏尚书省公相厅改作都厅内外都厅并行禁止欲将本军都厅以佥厅为名从之命诸路依此今帅府复有都厅不知何始】 
题咏【东坡诗并序　熙宁中轼通守此郡除夜直都厅囚系皆满日莫不得返舍因题一诗于壁今二十年矣衰病之余复忝郡寄再经除夜庭事萧然三圄皆空盖同僚之力非拙朽所致因和前篇呈公济子侔二通守　前诗　除日当早归官事乃见留执笔对之泣哀此系中囚小人营糇粮堕网不知羞我亦恋薄禄因循失归休不须论贤愚均是为食谋谁能蹔纵遣闵默愧前修　今和　山川不改旧岁月逝肯留百年一俯仰五胜更王囚同僚比岑范德业前人羞坐令老钝守啸诺得少休却思二十年出处非人谋齿发付天公阙坏不可修○景定五年守吴侍郎革和并序　淳佑己酉革备员杭倅　景定癸亥叨恩假守皆获踵坡公遗躅企高风于二百载之上俛焉孳孳大惧弗蔇乃十有二月三圄适空方有感于公除夕二诗而北倅赵君崇鐖忽携真迹来示喜不自制镵石以寿其传因借韵二首庸寓平昔景慕之万一坡仙不可见见此手泽留恻恻父母心念彼圜扉囚浩穰谅难理钩距乃所羞承乏事偶同自省凛勿休拊卷想哀矜应与古人谋可但琼琚词绝妙惊杨修　至宝在天地当为天地留解后不收拾荆玉泣楚囚我来拜公祠秋菊以为羞得此侑一觞永歌弗能休愿言托翠（王民）更作不朽谋辽哉百世下高风超前修○右府治有石刻】 
当直司
在府治中门内东
记文【徐愿撰重建直司记　国朝之制开封府推判官班六品亚尚书郎非（昜□）历久者不轻畀　中兴驻跸钱塘典京邑者视开封尹而两使职官犹调铨曹　嘉定己卯岁归其选于庙堂幕府始增重矣惟赞画之任于郡事无不与闻剖析民讼其一也凡以讼造庭有必待阅实而后白者悉寘犴狴宁无滞淹于是别为讯鞫之所幕府实主之虽也郡皆然而众大之区五方杂袭情伪万端吏奸捷出而乘之意所轩轾足变白黑莅讯鞫者精神微不及则枉直易位视他郡尢难焉虽然要在求诸心而已此心至明意动斯昏不动于意如水之止两造在前一以心听中无私主是非自公直笔而书无所回挠虽老奸巨猾亦将缩手慑服奚其难太府少卿赵公立夫以精明练达之才兼领神皋期年庶政毕张凡公宇咸次第缮葺顾所谓当直司者隘陋敧倾不度不饬必至阤陊捐钱二百万撤而新之棼橑高骧户牖显敞周旋其闲者视不壅气不烦繇是平直明清生焉亦拟笔之一助也宾筵诸君喜是役之成以愿尝充员幕下属记其事不得辞愿闻君子能使所居官大在职业之修举非徒栋宇之宏壮也无忝厥官则无愧此屋不然美哉轮奂于政何补今天府政平讼理幕属亦皆以称职闻居之无愧矣故乐为识之且以诏来者绍定己丑十二月一日】 
教授东厅
在学之南
教授西厅
在学之西并　淳佑二年赵安抚（上与下心）重建
记文【杨诚斋万里记题名郡有学学有博士所以育英崇化劢相文治其不轻而重也昭矣自　祖　宗以来贵之淛水以西杭为大都督府必名儒胜流乃得教授其闲　中兴时巡乘舆驻跸今为天邑四方之士雾集辟雍而临安亦置学官俾颛掌其郡弟子员之政令清淑郁积家文雅而人英茂圆冠方屦鼓笈乡校号小贤阑凡为之师长匪进士高等若胶序解褐弗田廾厥官不则从下土来声闻于　朝始擢以拜盖所以囿人材俟拔取非他郡博士拟异时贵重莫望成均乏使则选所表以假之芸阁睨贤则揠其储而升之七十余年得人为多有知政事者有运枢极者有践台斗者有持风宪者有掌丝纶者至于穆穆布列前后森如也于虖其盛矣哉若夫道德之崇高功烈之辉赫声名之不泯文章之有传所以自重于而身增重于而国俾　宋作古咸五登三者焕焉可述则又在此而不在彼也于虖又盛矣哉　庆元丁巳教授杨君范张君元观移书谂予曰厅壁故无记前人氏名皆逸弗垂非阙欤初命裒之繇绍兴迄于今凡得五十人将刻诸金石执事尝拜是官盍为我记之予谢曰予野人也安得与诸任齿　隆兴甲申予尝得是官而竟弗果居是官终身恨之终身羡之虽然弗身是官获文是厅有荣耀焉其弗身之也奚以恨其获文之也奚以羡则不敢辞乃为之记杨君三山人以上舍释褐张君盱江人以科级世家皆一时名能文进士有德行道艺方遐其骞者也戊午秋七月中元日】 
佥书判官厅
在府治后定安桥西　咸淳四年安抚潜说友重建有芙蓉堂
观察判官厅
节度推官厅
并在府前近民坊
观察推官厅
在佥判厅西
府院
在府治西
左司理院
在府治东
右司理院
在府治西
司户参军厅
在□□□
司法参军厅
在□□□
城南厢厅
在嘉会门外
记文【郑湜作厅壁记自秦郡天下太守掌理其郡内史掌治京师汉更内史为京兆尹大抵其佐吏丞尉外有掾有督邮督邮功曹之极任河东大郡二十一县田延年为太守分两部以督邮尹翁归部汾南闳孺部汾北诛锄豪强奸邪不敢发又有东西南北中五部号五部督邮孙宝为京兆辟掾侯文东部督邮敕曰今日鹰隼始击当顺天气取奸恶以成严霜之诛然则浩穰之地豪强奸恶为良民害诛锄之义有不容已分部从事大郡犹尔况京师乎唐都河南 本朝为别都有左右军巡使判官掌凡风火盗贼及推鞫之事左掌水北右掌水南待制刘公安世尝为之开封都城则有加焉或以光禄寺丞兼左军巡事或命翰林学士枢密直学士各举左右厢授事判官一员　熙宁三年始以京朝官曾历通判知县者四人分治京城四庙凡民有讼事轻者得以决遣从开封府之请首辟蔡公确为干当京城左右厢公事人犹仍旧称故史谓公自巡官为监察御史后至宰相继又以开淘渠堑属都水监救应火烛属巡检司惟检覆钞（划去戈改荅）打量定验支散凡奔走之役归之两使臣　中兴驻跸临安　绍兴十一年先从开封例城外南北厢置主管公事所又于城内左右厢增二员分减在城词讼寻罢惟城外如故自是以来七八十年闲为此官者率更倅贰宰字方在选去而登华近者亦有其人最著者纔四三年范公处义为殿中侍御史至秘书监王公相知临安府至太府卿外分守符者往往皆是又幸今治平中外绥靖众大之区编户日繁南厢四十万视北厢为倍民安生乐业讼衰止无俟乎诛锄里闾晏然歌笑之声相闻有承平京师之遗风焉如湜材下亦得以滥吹于此惟知尽心（翏力）力无负于其职之所当为乃无毫发可以自见犹冀更满求自放于山林之闲与田夫野老游想望都门之盛而夸诩之以为美谈亦可乐也厅壁未有题名访诸故牍得自高公某而下至今凡三十有八人刻诸石使来者得以继列云　嘉定十一年六月五日○程珌作续记　真宗皇帝尝谓宰臣曰闾里细民（上自下幸）止笞者当即处断毋令淹系卓哉　圣明之见大哉　帝王之谟也盖京师众且大茫洋烟海氓蚩蚩小不忍轻诣有司未有不寻悔者悔则己絷莫说矣　明主端拱穆清心运四海俯灼穷阎之情旁（上下言）吏治之弊故开封分厢者四非欲其易治欤粤自　东幸于今百年钱塘版籍百倍往昔南北二厢设于关外而分任之地皆六七十里顾南厢所统尢为延袤北至艮山南氐南荡五方杂居永陆互巿　国家封疆万里多在西南若衣冠之朝　紫宸琛贡之入太府皆休车弭担于江皋用是人滋众事滋伙凡讼于厢庭者率系缧数日吏属餍乃得去今姚君之临莅也蚤受昼省夜决要不踰宿吏不得铢两索涂称巷快谓昔罕闻盖姚君尝为雕邑赋迫上州急汤火尚从容以集矧厢亡赋惟讼乌得不风斤承蜩乎初江漘舟如鳞率名占强宗官不得使逮君悉籍之俾之番休役且需涉者免淹滞人谓刚不吐斯其有焉日既闲讼稍清睠言壁记老梓且溢乃易石载之而属记于予予为疏其张官初指以告后之登名斯石者姚君以儒名家以能称吏刃铦而不伤削吏而垕本故形见若是他日事益暇则又辟廨门新系室摧者整漏者密且筑堂窿然扁以清风顷颓塌杂巿尘今始知为官府佥谓君为　中兴此官首嘻世之以营缮为作新者末也使得推此道以硕其施其又可量邪　宝庆丙戌七月上澣】 
城北厢厅
在北关门外
咸淳临安志卷之五十四
　志〔三十九〕
　　官寺三
　　　诸县官厅
　　　　钱塘县
县治旧在钱塘门里三十步【今　景灵宫车马门里是也去本州岛旧治九里】 后徙于纪家桥之西北以华严寺故基建去府治四里楼参政钥为壁记
昼帘堂
勤清轩
记文【钱塘古都会繁富甲于东南　高宗南巡驻跸于兹历　三朝五十余年矣民物百倍于旧附郭二邑事体寖重他郡邑莫敢望　绍兴二十七年有　旨钱塘仁和比开封祥符两赤县中书择才授任秩满许以升擢于是选任又重仁和乃钱塘之分故钱塘尢重焉旧治在钱塘门内寻入　景灵宫禁（上竹下御）乃以华严僧坊故基为之在国庠之西南邑巨事丛才者或病之　绍熙二年宋君价始至兴滞拨烦坐以无事首作夫子庙以崇儒风建狴狱以清囚系因又裒汇前任人名氏将刻石以记县既甚古搜考史牒自宋元嘉中刘道真至吴越罗隐凡得十人　国朝张君房而下抵今凡三十九人具载岁月亡者缺之使后有考焉君实景文公四世孙风流未远儒雅饰吏敏于从政故其施设知所先后如此钥与君素有姻好喜君之优于仕也为之记始末又告之曰壁记不可无也然县令去民最亲贤否不可得欺彼卓太傅元鲁山诸公着于民心千载犹不忘盖有不待碑而后传者君尚勉之】 
丞厅在县衙东　嘉熙四年徙簿廨西主簿厅在县衙西
尉司在钱塘门外　隆兴癸未尉施温舒建　嘉泰三年尉高不倚修华庚记　宝庆元年尉余天任重建袁肃记
