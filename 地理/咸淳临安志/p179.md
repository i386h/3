<!-- { "loadSidebar": true } -->
二十六年七月辛亥户部尚书兼权知临安府韩仲通言安抚司回易库昨将官钱责借油铺并置米铺以收利息又居民日用蔬菜果实之类近因牙侩陈献置团拘卖克除牙钱太多致细民难于买卖又本府买扑税钱并新添河渡所纳钱物不多因此邀阻往来之人欲乞并行住罢从之三事皆曹泳所创及是因星变而罢
三十年三月丁亥诏临安府在城自　绍兴二十一年以后官司续置到房廊赁钱并减三分之一
钱塘人喜杀日屠百鹅予自湖上夜归屠者之门百鹅皆号声振衢路若有所诉鹅能警盗亦能却蛇其粪杀蛇蜀人园池养鹅蛇即远去有二能而不能免死又有祈雨之厄悲夫安得人如逸少乎【东坡仇池笔记】 
王师征越败于临安裨将刘宣伤重卧于死人中至夜有官吏数人持簿遍阅死者至宣乃扶起曰此汉非是引出数十步置道左明日贼退乃得归【唐余录】 
国朝始置诸州通判尝与知州争权有钱昆者杭人嗜蟹尝求外郡　上问其所欲昆曰但得有螃蟹无通判处则可矣【欢公归田录】 
王文穆罢相知杭州陈从易学士送诗云千重浪里平安过百尺竿头稳下来【侯鲭录】 
钱氏时有还乡和尚每唱云还乡寂寂杳无踪不挂征帆水陆通踏得故乡田地稳更无南北与西东或问其说曰明年大家都去果有纳土之应
郑向知杭州王景为浙漕互有论列而景死郑往哭之尽哀或曰龙图素恶端公今何恸哭也范拯曰龙图待哭斯人久矣【张师正倦游杂录】
咸淳临安志卷之九十〔阙文〕
　　　志〔七十五〕
　　　　纪遗二 
　　　　　纪事〔二〕
(内文阙)
咸淳临安志卷之九十一
  志〔七十六〕
　　纪遗三
　　　纪事〔三〕
(佚文)
杭有西湖而颍亦有西湖皆为游赏之胜而东坡连守二州其初得颍也有颍人在坐云内翰但只消游湖中便可以了郡事盖言其讼简也秦少章因作一绝献之云十里荷花菡萏初我公所至有西湖欲将公事湖中了见说官闲事亦无后东坡到颍有谢执政启亦云入参两禁每玷北扉之荣出典二邦辄为西湖之长【王直方】 
白乐天初到杭州令访牡丹会开元寺惠澄近自都下得之时花初开徐凝自富春来谒公先题牡丹云惟有数包红（仆去扑改巾）在含芳只待舍人来【古今诗话】 
郎基在颍川不置木枕裴潜在兖州不敢胡床居官清操要当如是白药天在杭州取天竺片石受代携归故其诗曰三年为刺史饮冰复食檗惟向天竺山取得两片石此抵直千金无乃伤清白
白药天九日思杭州诗云笙歌委曲声延耳金翠动摇光照身苏子瞻有怀钱塘诗云剩着新番眉倒晕未应泣别脸消红黎元耆旧何遽忘之也徐考其集白送杭州姚使君思旧游云闾里固宜勤抚恤楼台亦要数跻攀苏亦云细雨晴时一百六画桡鼍鼓莫违民是未尝无意于民庶也然白又云故妓数人凭问讯新诗两首倩流传坡又有云休惊岁岁年年貌且对朝朝暮暮人大抵淫乐之语多于抚养之语耳夫子称未见好德如好色而伤之曰已矣乎二公未能免俗余人不必言【工凡石溪】 
山谷云欧阳公极赏林和靖梅诗云疏影横斜水清浅暗香浮动月黄昏之句而不知和靖别有咏梅一联云雪后园林纔半树水边篱落忽横枝似胜前句不知文忠何缘弃此而赏彼文章大概亦如女色好恶止系于人苕溪渔隐曰王直方又爱和靖云池水倒窥疏影动屋檐斜入一枝低以谓此句于前所称真可处伯仲之闲余观此句略无佳处直方何为喜之真所谓一解不如一解也【渔隐丛话】 
林逋字君复居杭州西湖之孤山　真宗闻其名赐号和靖处士诏长吏岁时劳问逋工于画善为诗如曰草泥行郭索云木叫钩辀颇为士大夫所称又梅花诗云疏影横斜水清浅暗香浮动月黄昏评诗者谓前世咏梅者多矣未有此句也又其临终为句云茂陵他日求遗稿犹喜初无封禅书尢为人称诵自逋之卒湖山寂寥未有继者【归田录】 
又青箱杂记云林逋　景佑初尚无恙范文正公亦过其庐赠逋诗曰巢由不愿仕尧舜岂遗人又曰风俗因君厚文章到老醇其激赏如此【言行录】 
王冀公镇金陵以书致钱塘讲师遵式式将谒公过林逋逋以诗送云虎牙熊轼隐铃斋棠树阴阴长碧苔丞相望尊宾谒少清言应喜道人来【闲居诗话】 
杭妓胡楚龙靓皆有诗名胡云不见当时丁令威年来处处是相思若将幽恨同芳草却恐青青有尽时张子野老于杭多为官妓作词而不及靓靓献诗云天与群芳十样葩独分颜色不堪夸牡丹芍药人题遍自分身如鼓子花子野于是为作词也【后山诗话】 
所至驿舍旅邸留题壁闲亦多有可取者见李仲南丙言临安旅邸壁闲一绝云太一峰前是我家满床书籍旧生涯春城恋酒不归去老却碧桃无限花【庚溪诗话】 
罗隐与桐庐章鲁风齐名钱武肃崛起以鲁风善笔札召为表奏孔目官鲁风不就执之后以罗隐为钱塘令惧而受命因宴献诗云一个祢衡容不得思量黄祖谩英雄自是始厚之【古今诗话】 
郑毅夫守杭题僧文莹所居壁云西湖频送客绿波舟楫轻春入萝径静浪花翻远晴又云东飞江云北飞燕同寄青春不相见又题杭郡阁云雨影横残虹秋容阴映日寒江带暮流晚角穿云出峰藏翠如织宿鸟去无迹封书写所怀聊托荆门翼时颇讶其气象不远后解杭麾将赴青社以病泊舟楚州而卒其语已兆于先矣【玉壶清话】 
唐令狐相进李远为杭州宣宗曰闻李远有诗云长日惟消一局棋岂可使治郡哉对曰诗人之言不足为实也乃荐远廉察可任此正说诗者不以辞害志也【（上｛工凡｝下石）溪诗话】 
吴仁璧关右人中第入浙谒钱武肃殊礼之累辟入幕坚辞不就以诗谢云东门上相好知音数尽台前郭隗金累重虽然容食椹力微无计报焚林弊貂不称芙容幕衰朽仍惭玳瑁簪十里溪光一山月可堪从此负归心武肃复遣人请撰罗城记仁壁坚不从武肃怒沈于江吴人惜之
子野能为诗及乐府至老不衰居钱塘苏子瞻作倅时年已八十余视听不衰家犹蓄声妓子瞻尝赠以诗云诗人老去莺莺在公子归来燕燕忙盖全用张氏故事戏之【石林诗话】 
东坡云轼倅武林日梦　神宗召入禁中宫女围侍一红衣女童捧红（革华）一只命轼铭之觉而记其一联云寒女之丝铢积寸累天步所临云蒸雾起既毕进御上极叹其敏使宫女送出睇视裙带闲有六言诗一首云百迭猗猗风绉六铢縰縰云轻植立含风广殿微闻环佩摇声又云轼自蜀应举京师道过华清宫梦明皇令赋太真妃裙带诗乃前六言诗也觉而记之今书赠柯山潘大临邠老二说不同故并录之【渔隐丛话】 
熙宁六年任杭州通判时知州系知制诰陈襄字述古是年冬十月内一僧寺开牡丹数朵陈襄作诗四绝轼当和云一朵妖红翠欲流春光回照雪霜羞化工只欲呈新巧不放闲花得少休又云当时只道鹤林仙解遣秋花发杜鹃谁信诗能回造化直教霜（木卉）放春妍又云花开时节雨连风犹向霜林染烂红漏泄春光私一物此心未信出天工又云不愤清霜入小园故将诗律变寒暄使君欲见蓝关咏更请韩郎为染根此诗皆议讽当时执政大臣以比化工但欲出新意擘划令小民不得暂闲也【以下东坡乌台诗案】 
熙宁七年为通判杭州于正月二十七日游风水洞有本州岛节推李佖知轼到来在彼等候轼到乃留题于壁其卒章不合云世上小儿夸疾走如君相待今安有以讥世之小人多务急进也其诗即不曾写与李佖当年再游风水洞又云世事渐艰吾欲去永随二子脱讥谗意谓朝廷行新法后来世事日益艰难小人多务谗谤轼度斯时之不可以合又不可以容欲弃官隐居也
熙宁五年轼任通判杭州于十二月内与发运司勾当公事大理寺丞李（木巳）因猎出游孤山作诗四首内第二首有讥讽其意已在王诜项内声说　熙宁六年内游孤山诗寄王诜除无讥讽外有误随弓旌落尘土坐使鞭棰环呻呼以讥讽朝廷新法行后公事鞭棰之多也又曰追胥保伍罪及孥百日愁叹一日娱以讥讽朝廷盐法收坐同保妻子移乡法太急也又曰岁荒无术归亡逋鹄则易画虎难摸意取马援言画鹄不成犹类鹜画虎不成反类狗言岁既饥荒我欲出奇画赈济又恐朝廷不从乃似画虎不成反类狗也
熙宁六年因往诸县提点到临安县有知县大理寺丞苏舜举来本县界外太平寺相接轼与本人为同年自来相知本人见轼后言舜举数日前入州却被训狐押出轼问其故舜举言我擘划得人户供通家业役钞规例一本甚简前日将去呈本州岛诸官皆不以为然呈转运副使王庭老等不喜差急足押出城来轼取其规例看详委是简便因问训狐事舜举言自来闻人说一小话云燕以日出为旦日入为夕蝙蝠以日入为旦日出为夕争之不决诉于凤凰凤凰是百鸟之王至路次逢一禽谓燕不须往诉凤凰在假或云凤凰渴睡今不记其详却是训狐权摄舜举意以此讥笑王庭老等不知是非隔得一两日周邠李行中二人亦来临安与轼同游径山苏舜举亦来山中相见周邠作诗一首与轼即无讥讽轼次韵和答兼赠舜举云餔糟醉方熟洒面唤不醒奈何效燕蝠屡欲争晨暝其意以讥讽王庭老等如训狐不分别是非也
熙宁五年六月任杭州通判日寄周邠所作山村诗第三首云烟雨蒙蒙鸡犬声有生何处不安生但令黄犊无人佩布谷何劳也劝耕轼意言是时贩盐者多带刀杖故取前汉龚遂令人卖剑买牛卖刀买犊则自力耕不劳劝督也以讥讽朝廷盐法太峻不便也又第二首云老翁七十自腰镰惭愧春山笋蕨甜岂是闻韶解忘味迩来三月食无盐意山中之人饥贫无食纵老犹自采笋蕨充饥时盐法峻急僻远之人无盐食动经数月若古之圣人则能闻韶忘味山中小民岂能食淡而乐乎以讥讽盐法太急也第四首云杖藜裹饭去（上囱下心）（上囱下心）过眼青钱转手空赢得儿童语音好一年强半在城中意言百姓虽得青苗钱立便于城中浮费使却又言乡村之人一年两度夏秋税又数度请纳和预买钱今此更添青苗助役钱因此庄家子弟多在城中不着次第但学得城中语音而已以讥讽朝廷新法青苗助役不便也
开运盐河诗云居官不任事萧散羡长卿胡不归去来滞留愧渊明盐事星火急谁能恤农耕薨薨晓鼓动万指罗沟坑天雨助官政泫然淋衣缨人如鸭与猪投泥相溅惊下马荒堤上四顾但湖泓线路不容足又与牛羊争归田虽贱辱岂识泥中行寄语故山友谨勿厌藜羹是时卢秉提举盐事擘划开运盐河差夫千余人某于大雨中部役其河只为般盐既非农事而役农民秋田未了有妨农事又其河中闲有涌沙数里意言开得不便自叹泥雨劳苦羡司马长卿居官而不任事又愧陶渊明不早弃官归去也农事未休而役千余人故云盐事星火急谁能恤农耕又言百姓已劳苦不易天雨又助官政之劳民转致百姓疲弊役人在泥水中辛苦无异鸭与猪又言某亦在泥中与牛羊争路而行若归田岂识此哉故云寄语故山友谨不可厌藜羹而思仕宦以讥开运盐河不当又妨农事也
