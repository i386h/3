<!-- { "loadSidebar": true } -->
御书清净经一卷及洞天福地四大字以赐按真境录云宫有五洞交扃九峰回挹千岩万谷秀聚其中或泉飞彤厦之檐或云锁碧坛之角祥光神异兼木返于春枝抚掌泉灵更丹藏于翠箬诚姑射之令壤欤晋有郭文举手植三松于殿前时与猛兽游息其下　大中祥符闲陈文惠公尧佐领浙漕语道士冯德之曰尝梦游山中见仙人顾予有鼎鼐之称既大用遂造紫石大香鼎二置于洞前各为铭以表其异　元丰闲赵清献公抃再莅郡抗疏引年甲子秋八月忽促骑来游谓道士沈日益曰近于高斋梦入一山见宫阙巍峨有道士数人出迓询之曰洞霄宫觉而思之两典是郡未尝一游故冒暑而来今视其山势亭宇与梦中无异为留旬浃乃去自晋宋以来得道之士许迈而下凡二十有四人【详见　人物门】 
亭馆
（汀去丁改敕）玉馆　超然馆　税驾馆　翠蛟亭　飞玉亭　宜霜亭　聚僊亭
神异
无骨箬【峰之下多生绀箬昔许先生迈语弟子曰吾有金丹藏无骨箬下他日有缘者遇樵者采箬而归率不见所谓无骨者及爨则数得之】 
捣药禽【山多异禽其最异者仅有其一昼隐夜鸣莫得而见其音清亮彻旦不绝殊类杵药声】 
重荣木【宫外有栎木一本其大五围旧传唐咸通二年吴天师种久之枯悴　大中祥符五年忽尔重荣陈文惠图以　进】 
地涌泉【见后抚掌泉】 
五色云【见后祥光亭】 
铭记【陈文惠公二鼎铭其一曰炉之质刳中起烟人之体虚心养元不用之用自然之然炉兮人兮兹谓道焉二曰山之高兮巉巉出云洞之深兮幽幽宅真鸾鹤一瞬凫鹥百春安得而往葆光啬神○陆太史游撰洞霄宫记造化之初昆仑旁薄一气既分天积气于上地积块于下明为日月幽为鬼神聚为山岳海渎散为万物万物之至灵为人人之至灵为圣哲为僊真而道为天地万物之宗幽明巨细之统此虙羲黄帝老子所以握乾坤司变化也其书为易六十四卦道德五千言阴符度人西升生神之经列御寇庄周关尹喜之书其学者必谢去世俗练精积神栖于名山乔岳略与浮屠氏同而笃于父子之亲君臣之养与尧舜周公孔子遗书无异浮屠氏盖有弗及也临安府洞霄宫旧名天柱观在大涤洞天之下盖学黄老者之所庐其来久矣至我　宋遂与嵩山崇福独为天下宫观之首以宠辅相大臣之去位者亦有以提举洞霄超拜左相者则其地望之重殆与昭应景灵醴泉万寿太一神霄宝箓为比佗莫敢望在　真宗皇帝时始制诏改宫名　赐金宝牌又赐仁和县田十有五顷以奉斋醮悉除其租赋至政和闲宫以历岁久穿坏漫漶　徽宗皇帝降度牒三百命两浙转运司复兴葺之岁度童子一人为道士　建炎中又废于兵火　高宗皇帝中兴大业闻之当宁叹息乃　绍兴二十五年以　皇太后之命建　昊天殿钟经二阁表以崇闳缭以修庑费出　慈宁宫梓匠工役具以修内步军司中使临护犒赐狎至既不以命有司而山麓之民亦晏然不知有役一旦告成金碧之丽光照林谷钟磬之作声摩云霄见者疑其天降地涌而神运鬼输也司谓盛矣及　上脱屣万几颐神物表遂以乾道二年自　德寿宫行幸山中　驻跸累日敕太官进蔬膳亲御翰墨书度人经以赐自有天地即有此山殊尢之迹今乃创见　庆元六年九月葆光大师宫都监潘三华与知宫事高守中同知宫事水丘居仁以告游曰愿有纪以为无穷之传游以疾未能属稿同知宫事王思明及其徒李知柔踵至以请会游被　命紬史又不克成　嘉泰二年四月史成奏　御乃能叙载本未如此且作铭曰在　宋祥符帝锡帛书乃作昭应比隆河图　元丰景灵　列圣攸居　元佑上清以祝　帝储秘宇煌煌焕于天衢　徽祖神霄诞弥九区迨我　高皇省方东吴睠言天柱镇兹　行都警跸来临神明翊扶乃御　幄殿穆清齐居天日覆照雨露涵濡迄今遗民泣望属车　三圣嗣兴光照　圣谟千础之宫骞腾太虚杰阁鸿钟震于江湖肆作诵诗亿载不渝○曹侍郎叔远撰新铸钟记　圣天子握符御极敬天爱民遇雨旸稍愆祷于群望所至感格其灵绩最彰者则杭之大涤也是山居洞天三十有四为天柱福地距　行都三舍　御前崇奉有年矣宫宇宏壮独阙巨钟　使命络绎奏闻　上思所以揭虔表灵乃　绍定己丑寎月丁亥有　旨命铸仲秋己未告成夫山川流峙云气出没明神所以代化工而施利泽也霓栋横空鸿音彻汉　圣天子所以镇名山而昭丕贶也神有显功　上有垕报此殊庭盛事可无纪乎载考图籍唐大历中有神应钟台之黄岩因祷旱酬德乡人每以验晴雨经　建炎煨烬声弗逮初　开禧边帅毕再遇于淮泗获景灵旧钟漕臣黄荦求寘之大涤亦既舁止然物久则敝剥极宜复其革故鼎新必须时应数迩者　宸命既颁币出　内帑工择国良赐度牒以资其费融兼金以美其质众橐一鼓大器立就其形不侈不弇不厚不薄其声不石不播不柞不郁钟成楼亦加肆殆时数之偶欤近臣刘世亨承命庀事尽画宣劳图形以进　天颜闿怿猗欤盛哉　圣天子嘉惠名山与先朝　赐田临幸匹休于无穷矣夫形而上者谓之道形而下者谓之器钟器也而道寓焉傥能因器以求道则销去矿错保合粹和内明外寂力到功深穷邃径于华阳侍宸游于月殿服猛兽于岩前藏金丹于箬下自然山川呈瑞神物荐休凤鸣高冈龙蜕幽穴清泉沸井祥光烛天所谓人杰地灵岂昔有而今无耶无已则澄神寡欲体道修真庶几善人以多嘉祥自应雨可请旸可祈尚无负于　清朝钦崇之意乃若听考击于晨暮昭报称于熏修祝　圣寿而保皇图与洞天福地同其长久者又不待言谕也○吴宝学泳撰演教堂记盘古开辟宇宙天先成而地后定故都天之号柱于八极者三不周以北存而勿论可也惟灊山之东杭山之南积气温厚有双柱峙焉以其上通太微之室故曰洞天以其中伏三辰之根故曰天柱道家者流好言天与帝而不以地对盖维持主宰者在上地不过承之而已洞霄旧号天柱观而演教堂则又接天柱之乳而流出道德者也先是堂列大门外传者曰神营化造不类目巧之室殆未可知也后遭兵毁更创于正殿后　绍兴肇其迹　开禧奂其宇　端平又峻其基室虚而白楹广而闲雌霓抱梁阳马承楄堂之背迭石作巘曰聚仙亭翼步（木阎）而上曰方丈室耽耽乎广厦真可谈混元论黄虞矣矧惟我　高宗皇帝曾手书度人经以镇清真之场　孝宗皇帝御制古涧松诗以尊不老之道玉字扁于　宁考金钱锡于　慈皇今　主上又敕命冲妙师大明董集斯事　列圣修道崇教何其盛也堂甫成大明羽化而师孙处道与监宫大年及大钦述师之志综其本末求记于潼川吴泳泳曰汝知所谓堂者因教而有堂耶所谓教者因堂而有教耶向者堂弊教亦弊耶今者堂新教亦新耶吾与子言堂有成坏而教无新故僊圣之所重惟教耳然圣人以身教也真人以神听也以身教故不悦道之华以神听故不逐言之迹今营一亩之宫筑环堵之室既勤朴斲又涂塈茨轮焉奂焉惟欲其美而身有玉庐心有绛宫脾有黄室肺有皓庭面有赤宅耳有三门喉有十一楼两肩有紫户青房七窍有金关玉钥皆自己之堂也而不能媺也指三洞十二部为教母综五笥七十笈为道枢勃勃旋于珠口团团走于环中便以口之所授为演妙耳之所闻为证真而自有此山以来阴阳之浸昏晓之割日月之相斛云雷之相荡飘风暴雨卒敛于无雕烟缕霞复归于朴鸟啼而林幽则动中有静龙蛰而雾滃则寂中有感变通而为四序流形而为品物不宰之宰不神之神皆自然之教也而莫之悟也处道曰若尔吾记则历劫以至于今千圣之户庭荒矣虽然吾复为子通之老氏之学与佛者笼罩诞谩之说不同根以清净虚明行以慈俭忠孝其无为也无不为也近于易不争也莫之争也近于谟谷神之说近于虚受婴儿之喻近于若保修养而引年近于祈天永命真诰谓性与道合由道之体近于中庸王子谓壹气孔神于中夜存近于孟子若夫淮南原道之极至于和与性便父无丧子之忧兄无哭弟之哀童子不孤妇人不孀兽胎不殰鸟卵不殈则又吾孔门家法也作是堂已玉眸诜诜岂无望道而欲见者倘能味法如蜜调心如弦涤神识如镜为善无近名为学不躐等虽有拱璧驷马不能易吾进道之心则圣真在已不必问邻矣霞子妍之哉云孙莹之哉○洪忠文公咨夔撰檀越施田记洞霄距　行阙三舍而近翠华临幸旧德典领廷緌寺貂禜祷旁午望出璇台珍馆之右星冠羽衣来游来处常不翅数百千指九霞八景晴霏湿翠朝揽夕挹充然自得而主其徒者每皇皇惧无鞅数众之弗克澹唐中叶尝赐观庄田一所　国初钱氏籍以归有司　祥符中赐仁和田十有五顷除其租　绍兴刱通明殿于宫之东偏又岁有常饩以给斋祭　列圣涵育之恩至矣赐田中更多故仅存硗瘠岁入不足支数月都监宫事龚大明语其徒王思明王大年前是住山潘君三华尚能斥橐装买曹桥田以继粟吾徒可坐睨宽乡上腴大家腐陈（句去口改亡）彼有余补吾不足庶几我畴我耕我庾我积以裕我后之人怡声劝相坚力经度其志卒以酬畏垒既壤姑射且熟鼓腹升平稽首万寿欲与是山相为无穷来谂余为记夫道行乎天地之闲日用饮食何者非道先王以是生养天下一夫授田百亩于耜筑场有其时纠笠赵镈有其具坚好颖栗舂揄释烝有其成墙屋有桑疆畦有果蓏栅有鸡豚沼有鱼鳖身勤于所养心安于所止一毫无待于人此王道所以为盛也世降道裂始有食非其力者浮屠氏幻而辩能撼人以祸福塍陌绮错砵中云趋所在皆是而为老氏之学者大抵以清净无为为宗须于人者狭故其庐聚不能十佛之一虽名山藏室大洞殊庭号称海内之望亦往往微常产以自殖其教然也于其教清净无为之中而能谋长以殖其众可不谓难乎虽然乐与饵过客止道澹乎其无味视之不可见听之不可闻而用之不可既尔师之说然也继今不以口体为心害宜有进乎澹而无味者余家天目之阳去天柱为近闲尝分半席叩之施者生有祈死有荐其姓氏亩石并附见碑阴云】 
