<!-- { "loadSidebar": true } -->
　　　　　妙果院
在赤岸　淳熙闲移请今额
　　　　　宝庆院
在桐扣　嘉定闲移请今额
　　　　　佛日净慧寺
天福七年吴越王建为佛日院　大中祥符元年改今额
东坡题名【祖志入山之十三日述古赴南都率景山达原子中子瞻会别于此　熙宁七年八月十三日○右文忠公倅杭时送客至佛日山寺壁闲所题余年十五往来山中常与举上人游居其下后三十七年举欲（句去口改亡）县公勒之石余亦自蜀道东归因劝成之　淳熙丁酉嘉平日吴郡范成大书○佛日净慧禅寺在桐扣黄鹤峰下寺中有池池有渥洼泉东坡先生常赋五绝句所谓细泉幽咽走金沙者堂上留题今既百年而诗僧慧举乃谋入石可为好事矣桐扣以张华得名俗云同口非也　淳熙五年正月九日东里周必大书○元象备数知仁和之三月以公事过临平闻桐扣佛日寺有东坡先生留题肩与往观焉字在法堂东壁盖　熙宁七年先生倅杭日太守陈公自杭守宋先生与诸公会别于寺所题也先生其年三十九岁　熙宁甲寅距今　淳熙戊戌又百有五年堂宇日坏壁且摧剥字将阙蚀可为叹惜因命工摹勒而移之石庶几可以永其传云　淳熙五年三月十日奉议郎知仁和县事颍川韩元象题　邹忠公陈忠肃公题名绍圣丙子二月五日阙一字岘子履志完莹中明远坦然阙二字瞻礼怀禅师塔时赴南昌郡○淳佑己酉知县李从命寺僧模以入石跋云物境之胜因人而尢胜如东西二林得平原公上下两竺得眉山老皆与佳客同游复亲题名氏于碑岩之上好事抚拓以为雅玩焉是邑佛日精舍有　绍圣三年张子履所题版壁逮今犹存同与游者邹道乡陈了翁赵明远辈若夫邹陈之贤视前二公何慊哉主僧本倅指以示予因浼寿诸石子履名绶是年以朝奉大夫帅锺陵明远名士（日东）尝以清远军留后知南外宗正有词集行世坦然则未详为何人所缺三字岘字之上必去字尔】 
题咏【东坡熙宁六年七月五日自长安堰还来游留赠长老荣公诗五首陶令思归久未成远公不出但闻名山中只有苍髯叟数里萧萧管送迎　千株玉槊搀云立一穟珠旒落镜寒何处霜眉碧眼客结为三友冷相看　东麓云根露角牙细泉幽咽走金沙不堪土肉藏山骨未放苍龙浴渥洼　食罢茶瓯未要深清风一榻直千金腹摇鼻息庭花落还尽平生未足心　日射回廊午枕明水沈销昼碧烟横山人睡起无人见惟有飞蚊遶鬓鸣○杨次公自海上来留题并序云佛日山净慧道场瞻礼怀禅师塔时长老弼公即阿育王大觉禅师之嗣也予出山酌甘泉而别因留诗云佛日山前水行人甘露杯须知源派远直自四明来○司马才仲题清泠轩石冷苔生晕风高竹度凉道人何处去春色半沧浪○秦少游题五里乔松径千年古道场泉声与岚影收拾入僧房○范石湖成大自蜀还呈举老诗帆掠枫桥意欲飞西山云物欲依依回思客路岂非梦乍听乡音真是归旧事懒从五年少问故人稍觉坐中稀不须更说桑榆暖（禾亢）稻鲈鱼也自肥】
　　　　　永庆院
清泰二年吴越王建　建炎闲重建
　　　　　明觉院
天福三年吴越王建
　　　　　宝华院
乾道六年土人马宗浩舍宅为庵名庆庵　淳佑七年移请今额
　　　　　吉祥院
天福五年建旧额福臻　绍定四年移请今额
　　　　　广安广福院
天福八年文穆王建旧额庆安　熙宁元年改今额
　　　　　保江院
乾道闲建移请今额
　　　　　龙华廨院
绍兴闲建
　　　　　永清廨院
绍兴闲建寺有禹庙
咸淳临安志卷之八十二
　志〔六十七〕
　　寺观八
　　　尼院
　　　　城内外
　　　　　妙果院
旧为兴福庵　乾道八年移请在城妙果废院为额按旧志有妙果尼寺在金地山清泰二年钱氏建号金地寺　大中祥符元年改妙果
　　　　　华严净行寺
在府学后　淳熙闲建
　　　　　广恩院
在观桥普宁坊东　淳熙中建今为　秀王府香火院
　　　　　明因院
在报恩坊巷西旧为云隐庵　嘉泰元年移请今额
　　　　　上方院
在丰豫门北墙下旧为西竺庵　庆元五年移今额
　　　　　净胜寺
在钱湖门里祖师喜照于　建炎闲随
驾来此创庵名净居　绍定四年移请今额
理宗皇帝御书净居庵额以赐　淳佑十一年移额于西湖集贤堂后塔庵
　　　　　慧光院
在聚景园前　乾道闲张循王女孙真寂妙明惠懿大师自幼奉　敕为尼守
慈福宫香火遂建庵以居因佛指放光赐慧光为额至今住持皆张氏女
　　　　　宝林院
元系栖隐庵　庆元闲发地得石塔上有宝林院额尼僧道言于　淳佑九年重建因请名以宝林
　　　　　地藏寺
嘉泰二年建
　　　　　慈光寺
宝庆二年建三年充张府功德庵
　　　　　福全禅院
在慈云岭下　绍兴五年请昌化县废额未几毁嘉定十一年重建有圆通阁
记文【程中书珌作重建院记福全老禅寒碧如渊姓罗氏新安人故龙图阁学士吏部尚书汝楫之孙故通判福州颢之子受律六十年冰霜峻厉其徒有过面数不避里中敬惮之一日偕其徒请于子曰福全故空山也吾师岩室绍达　绍熙闲移额建焉无几辄毁又建之三门两庑则韬谷慧云继之然未有殿也吾与正严始作之农昌化民家子也与吾同此戒故同此果不幸化矣幸为吾记之予曰若之所以为寺为殿为诸佛像者何也曰吾祖也往者之住善法堂也其屋皆金银其器用琉璃玛瑙今吾弟子不能变化唯以杉松桐柏为村以桼丹铅黄为饰相与奉吾祖而事之耳予又曰然则事之者何也曰吾祖自炎刘乘白马入中土始建伽蓝是后役神功驱人力造塔八万兰若四万大寺四千鸣鱼撞钟十方响荅盖设像施化睹物悟心望吾祖之居詹吾祖之容庶几一世之人变热恼而为清凉脱轮回而超净界所以贵乎在在大海水处处须弥山也予曰善哉善哉受而祖之法如吾师者亦何病于法柰何法之不胜人也久矣吾欲焚之荡之使之空虚至于无空虚而无所容其人焉不亦善乎曰不然其法在则其人举其法废则其人亡人敝法耳非法罔人也予曰吾以若等为忘而祖之法也今乃未忘焉然而祖之所谓法者不以心乱性不以意生情无妄见无狂华无两舌无嫌妒无杀心常认光明毋令退转如其不然从无始际未灭无明虽名出家犹隔日翳此则沙门比丘尼之所同忌者至若身为女人气禀太阴若欲证佛功力更倍根尘既深缚脱有二使汝轮当出生入死所以若五戒若十戒若善信菩萨二十四戒若沙门二百五十戒独比丘尼至五百戒若能分别斯为第一知我出家从佛入道虽具戒律入三摩地心常散动未获无漏今从正摄心觉内明令我虚净犹如琉璃口相渐消鼻息全白以此妙香充满法界普令一切咸证妙相若能如是则杉柏皆金银丹桼皆众宝譬如得水不在月珠我性圆明如空行月于是如来阿难与罗汉众与人天龙众悉皆欢喜作礼而退乃书而授之以为记殿作于　嘉定十一年三月成于其年五月糜金钱三千缗施之者武节郎陈起宗其子训武郎陈遵宣城居士汪士隆西方念佛堂作于十六年主其役者无旦寸道鉴其年孟冬朔日记】
　　　　　上石龙永寿寺
在慈云岭下天福七年吴越王建旧名资贤　大中祥符元年改今额寺与石龙相接山石突出宛如龙首故名石崖之上刻
仁宗皇帝御制佛牙赞【见御制门】 　咸淳元年改为尼寺
　　　　　妙净寺
在候潮门外　乾道初尼宗普卓庵于此久之其徒妙懃请今额为寺　嘉定庚辰毁
恭淑皇后倡诸邸第捐赀重建　宝佑后智信极力增创由内及外总为屋三百楹其弟智鉴相与经营之有观音阁曰潮音
宁宗皇帝御书有华严阁口华严法界
理宗皇帝御书
　　　　　清修寺
在崇新门外右军寨前　绍兴闲尼善辩蒙
显肃皇后建仍赐额
　　　　　定觉院
在保安门外
　　　　　大德尼寺
元系东京崇夏大德院扈
驾南渡　绍熙五年建改请今额
　　　　　辩利尼院
淳熙八年建元系崇庆庵　嘉泰元年移请今额
　　　　　明因尼寺
在临平镇　崇宁中尼妙湛大师觉成于此立庵祷雨感应　崇宁四年赐今额
宁宗皇帝御书守内真除外妄修觉慧悟真如十二字
恭圣仁烈皇后书众生自度佛不能度欲正其心先诚其意无视无听抱神以静罪从心生还从心灭三十二字并揭于华严宝阁
　　　　　广慈尼院
在永和乡中和四年建元系慈孝院　治平二年改今额
　　　　　安福尼院
宝佑元年尼普隆创系钱湖门里净居子院五年请今额
　　　　　开化寺
在南山　嘉泰三年妙智大师慧信开山请今额
宁宗皇帝御书寂庵二字　咸淳四年　旨充　皇女润国公主攒所
　　　　　九曲真觉院
乾道元年建元系隐静庵　庆元四年移请今额
　　　　　极乐院
在清化路口元系尼僧德懃　嘉定二年刱小庵　淳佑五年移请今额
　　　　　南禅资福院
在鲍家田尼惠果开山　绍熙元年移请今额　景定五年更创佛殿
记文【安著作刘撰建殿记　高宗皇帝驻跸钱塘西有湖为群山囿浸成福地旧浮图尢崇益无艺极至盈数百区有鲍家田最幽阻阒寂以演佛之说为宜自仁师者从开封来唯兹卓庵遵其徒其地犹未寺也　绍熙初有果师见谓克增光者会南禅敕赐资福寺以承嗣不任废乃益自厉祈其额焉主比丘戒墉惠户洁净以乐宫掖向之无嫌碍　嘉定壬午　恭圣仁烈皇后洒翰锡之是名圆庵山门与额对映于是鲍田寺声洞远迩缘法充斥而殿屋未扬厥惟弗称今师德深喟曰殿以栖像将妥之心远甚独早夜贬穑累铢寸而图之敛卷不迹权贵之门力役不强耕作之夫负大木砻密石者不督而程若出神授殿落成独□余记余曰是谓求福田利益者欤柰何中人十家之产也尔佛岂愿费白日伤货财者则曰吾仲尼未尝厌厥居陋而百世道益光明宜乎恶于异端深辄瞠若谓君自孔氏则右其教独如今之儒冠秩纔下大夫腴田丰屋徒以益过子孙未闻守环堵而能栋孔子堂者惟讥吾殿也则工余掩袂称穷无以诎俛而第其言以为记　又施田记中国有佛氏非其教□借不深非是宜宅幽奥之阻绝湫嚣之聚可耳□迩都会便游观非其所也非其教是自背所师非其所是自失所尚吾党何是之取余独有悟者自　国朝驻跸钱塘王气浮于耳目湖山南北诸峰随人意以若媚四序景色易蛊诸欲非斋心理窟萍视俗浮往往胥而游游而悦与桑濮哇俚相醉以富不知复有静中趣也万有一生而静者苟亦知之则见田衣笠首之侣柴立不自胜釜尘不聊生亦且曰寂以自苦未究厥道徒疢厥体于是静者浸移于动此关于王城雄都之习俗常在法制劝惩维持之外今　丞相鲁国公深洞流情期于默返所性不徇浅议俾有以安其徒施舍既遍寰宇于湖山浮屠尢弗计而南禅资福寺拜公赐其一也盖为田三百亩尼籍以归先是比丘尼德深实主此剎悉力以买尹山之田时使以辟寺址之圃可禾可蔬视昔稍裕然徒日集日惧不给今滋饱无匮营卫无威障于其佛之教殆庶乎有游而蹐焉知醉梦软红之不如也于是公之赐始大】
　　　　　普明院
在清修院北　开禧元年请今额
　　　　　正福院
在西马塍　绍定三年重建
　　　　　太平千佛寺
元符元年尼僧思景建旧名千佛　治平四年改太平
　　　　　安和寺
