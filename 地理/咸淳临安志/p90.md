<!-- { "loadSidebar": true } -->
班孟坚表汉百官其前叙次职分如左右内史京兆尹左冯翊右扶风以至太守二千石建置沿革之繇具是矣而表止于内史三辅官氏迁免太守弗及也讵不谓京师非郡国比书法宜尔邪或曰临安视汉三辅自　中兴始前是为守者何以得书曰固之表为一代作今之志为一郡作弗得而略也然则为守者皆以事系人又何以特详曰嬴刘而降悉本史传中兴以来金匮之藏尚秘也固所书一百二十余人有传者什三表其人于此而着其事于彼今诸所载耳目可睹记者独不班班见乎虽然时有古今事有详略而是非之实昭昭然着于此心之灵有不随方册存亡者呜呼是可以观矣叙秩官
　　　封爵考
淳佑志牧守止载钱唐侯朱隽且谓其它封国若富春于潜之类并见郡县升革此不载今按汉制封爵有二等曰王曰侯王则掌治其国有内史以治国民自景武以后惟得食租税不预政事成帝时又省内史更令相治民如郡太守侯则专以赏功劳大者食县小者食乡亭所食国令长皆名相主治民但纳租于侯以户数为限合是而观则如钱唐侯之类不过宠以爵秩厚以租赋实未尝莅其地治其民得列于牧守也【全琮孙德尝封钱唐侯周鲂尝为钱唐侯相盖汉制之书】 晋氏之初封建诸国略同汉制如岳如晏皆尝王吴合用汉荆吴例其它以县与乡亭封侯者既于民无关亦于事无考法不当书书之则亦不胜书也【如前所载孙全二人皆淳佑志所无】 故悉得以略余见内史考
　　　内史考
汉以王国内史治民实为郡守之职杭属荆吴内史合见于表惜氏名无传自濞以后国遂为郡至晋复以封诸王仍改太守为内史职官志所谓诸王国以内史掌太守之任是也故今一据正史凡为内史者悉纂入牧守以补前志之阙然晋世子弟封吴者不过二王晏自太康之末讫怀愍终凡二十余年其以内史见于纪传者仅顾秘一人岳一岁即它徙其时内史亦仅庾冰而已顾庾之外史不绝书而以王封吴者并无所考始尝疑之反复纪传参稽旁证然后知晋自置内史以后常与太守通称不必尽有王而后有内史故作史者亦复互文具见如西晋之顾秘纪书为吴兴内史传则书吴兴太守均起义军讨石冰一事也东晋之王珣纪书为吴郡太守传则书吴国内史均迁为尚书仆射一时也诸如此类甚众则是晋制又有不尽与汉合者乃若汉省内史而以相治民盖绥和以后之制东汉因之班史于循吏传序概以刺史守相为言且引仲舒相江都与京兆内史弘宽并论固东汉人也习见当时侯相事故云尔因并着其说
　　　都尉考
汉因秦旧郡置守尉监守掌治民秩二千石尉佐守典武职秩比二千石景帝中二年更名守为太守尉为都尉是时守尉之职判然不侔淳佑志乃以会稽都尉任延礼高年兴教化宜为牧守之祖固不害其为善善之意惜未深考汉制耳武帝时尝以吾丘寿王为东郡都尉不复置太守赐玺书有谓任四千石之重师古曰兼总二任故云盖都尉或有太守事自前汉已然惜延传轶之其后明帝时宰（上旦下黾）以会稽都尉三国时朱治以吴郡都尉皆行太守事宋百官志谓汉末及三国多以诸郡都尉为郡殆有考于此故今止载任延以下三人而后此都尉史不明载行守事者皆弗录
　　　吴吴兴二郡考
晋宋齐梁不置郡钱唐令富阳令盐官令新城令并隶吴郡余杭令临安令于潜令并隶吴兴郡此淳佑志所书也其意盖以吴郡为今平江吴兴为今安吉皆非杭境故二郡牧守皆阙弗着窃谓不然牧守有所治县有所统县以所治言之则吴之治吴吴兴之治乌程似与今之杭无与以所统言之则钱唐等四县之隶吴余杭等三县之隶吴兴实同此牧守也所治得书所统不得书则未置吴郡以前亦会稽所统旧志尚以会稽西部都尉任延为牧守之祖而吴郡吴兴太守反外之于它郡可不可欤必谓都尉治在钱唐所以列于本郡则考之汉志会稽凡两都尉西部治钱唐南部治回浦延传但书拜会稽都尉安知其必为西部耶志者乃直书西部以迁就其说尢不可也沈约志宋州郡有云地理参差由名号骤易境土屡分一郡一县亟有离合寻校推求未易精悉诚哉是言然郡之分合虽不同县之隶属犹可考盖郡之牧守即县之所事长吏也傥专以今之平江为吴郡安吉为吴兴而谓非今之杭则是当时牧守教条不及于钱唐余杭等七邑岂理也哉又尝考之自陈后主置钱塘郡随文帝废郡置杭州炀帝又改杭州为余杭郡然后旧隶二吴之邑始专属杭而吴之为苏吴兴之为湖亦于此时相先后而置杭与二吴遂各为封境非四代时比矣故今所志凡四代闲守二吴者其名氏事迹以七县尝隶属故悉据正史网罗放失详着于篇庶览者无遗憾焉
　　　古今郡守表〔秦至吴〕
舜咨十有二牧扬州居其一杭隶焉三代之世当因而不改但名氏皆无传史称夏少康封庶子于会稽以奉禹祀披草莱而邑犹未通于上国至鲁定公时其后曰句践始见春秋传虽称越子经止书于越亦未得列于诸侯也若其疆域则有可考证已见郡县沿革今所表断自秦分郡置守始【九江志亦用此例】 
(世纪)秦【 初置守掌治其郡】  　 　 
(世纪)二世 (名氏)殷通【 汉书项籍传会稽假守通晋灼曰楚汉春秋云姓殷】 　 
(世纪)汉高祖 (沿革)荆内史 (名氏)【 名氏不传】(沿革) 吴内史【名氏不传】 　 
(世纪)景帝 (沿革)更名太守【 中二年】   　 　 
(世纪)武帝 (名氏)严助  (事迹)【 会稽吴人以中大夫谕意南越还上问所欲拜为会稽太守数年不闻问赐书曰制诏会稽太守君厌承明之庐劳侍从之事怀故土出为郡吏会稽东接于海南近诸越北枕大江闲者阔焉久不闻问具以春秋对毋以苏秦从横助恐上书谢愿奉三年计最诏许因留侍中】(名氏) 朱买臣 (事迹)【吴人邑子严助贵幸荐之拜为中大夫是时东越数反复拜会稽太守上谓曰富贵不归故乡如衣绣夜行今子何如买臣顿首谢诏买臣到郡治楼船备粮食水战具须诏书到军与俱进将兵与韩说等俱击破东越有功召入为主爵都尉】 　 
(世纪)东汉光武 (名氏)任延 (事迹)【南阳苑人年十九为会稽都尉迎官惊其壮及到静泊无为唯先遗馈礼祠延陵季子时天下新定道路未通避乱江南者皆未还中土会稽颇称多士延到皆聘请高行如董子仪严子陵等敬待以师友之礼掾吏贫者辄分奉禄以赈给之省诸卒令耕公田以周穷急每时行悬辄使慰勉孝子就餐饭之吴有龙丘苌者隐居太末志不降辱王莽时连辟不到掾吏白请召之延曰龙丘先生躬德履义有原宪伯夷之风都尉扫洒其门犹惧辱焉召之不可遣功曹奉谒修书记致医药吏使相望于道积一岁苌乃乘辇诣府门愿得先死备录延辞让再三遂署议曹祭酒苌寻病卒延自临殡不朝三日是以郡中贤士大夫争往宦焉建武初延上书愿乞骸骨】 
(世纪)明帝 (名氏) 第五伦 (事迹)【京兆长陵人建武二十九年拜会稽太守躬自斩刍养马妻执炊爨受俸裁留一月粮余皆贱贸与民之贫赢者会稽俗多淫祀好卜筮民常以牛祭神百姓财产以之困匮前后郡将莫敢禁伦移书属县晓告百姓其巫祝有依托鬼神诈怖愚民皆案论之有妄屠牛者吏辄行罚百姓以安永平五年坐法召老小攀车叩马啼呼相随日裁行数里不得前伦乃伪止亭舍阴乘船去众知复追之及诣廷尉吏民上书守阙者千余人会帝录囚徒得免归田里】 (名氏) 尹兴 (事迹)【为会稽太守岁荒民饥使户曹史陆续于都亭赋民饘粥见陆续传】 (名氏) 宰（上旦下黾）(事迹)【为会稽郡都尉行太守事尝以微过收吴县狱吏主簿锺离意争谏甚切旦黾怒欲案之功曹彭修拜曰自非贤君安得忠臣今庆明府为贤君主簿为忠臣遂原意 ｛见彭修传｝ 】 
(世纪)章帝 (名氏) 庆鸿 (事迹)【为会稽太守有异迹】 
(世纪)和帝 (名氏) 张坝 (事迹)【蜀郡成都人永元中为会稽太守表用郡人处士顾奉公孙松等其余有业行者皆见擢用郡中争厉志节习经者以千数道路但闻诵声霸始到越贼未解郡界不宁乃移书开购明用信赏贼遂束手归附不烦士卒之力童谣曰弃我戟捐我矛盗贼尽吏皆休三年谓掾吏曰太守起自孤生致位郡守盖日中则移月满则亏老氏有言知足不辱遂上病后召四迁为侍中】 (名氏) 马棱 (事迹)【扶风茂陵人自丹阳太守转会稽太守治有声】
(世纪)献帝 (名氏) 芮祉 (事迹)【自九江太守转吴郡太守所至有声潘浚传注】 (名氏) 许贡 (事迹)【为吴郡太守时孙策方起贡上表汉帝谓策骁雄类项籍宜以贵宠召还若寘于外必为世患策候吏得表以示策策遂杀贡】(名氏) 朱治  (事迹)【为吴郡都尉治从钱唐欲进到吴吴郡太守许贡拒之于由拳治与战大破之遂入郡领太守事】 (名氏) 盛宪 (事迹)【器量雄伟迁吴郡太守以病去官{会稽典录}】(名氏) 僮和 (事迹)【为吴郡太守】 
(世纪)三国吴 (名氏) 全琮 (事迹)【吴郡钱塘人也黄武七年丹杨吴会山民复为寇贼攻没属县权分三郡险地为东安郡琮领太守治富春至明赏罚招诱降附得万余人召还经过钱唐修祭坟墓麾幢节盖耀于旧里请会邑人知旧宗族六亲施散惠与本土以为荣】(名氏) 滕胤 (事迹)【北海剧人也自丹杨徙吴郡太守每听讼断罪察言观色务尽情理人有穷冤悲苦之言对之流涕】
咸淳临安志卷之四十四
　志〔二十九〕
  　秩官二
　　　古今郡守表〔晋宋〕
(世纪)晋武帝 (沿革) 吴国内史【 太康十年改诸王国相为内史如太守之任以后或称太守或称内史】 
(世纪)惠帝 (名氏) 顾秘 (事迹)【众之父太安二年以吴兴内史起义军讨石冰惠纪】 
(世纪)东晋元帝 (名氏) 周（王己）(事迹)【义兴阳羡人元帝初吴兴钱璯反来寇（王己）县（王己）率合乡里义众讨璯斩之帝嘉其勋以（王己）行建威将军吴兴太守封乌程县侯吴兴寇乱之后百姓饥馑盗贼公行（王己）甚有威惠百姓敬爱之期年之闲境内宁谧】 (名氏) 邓攸 (事迹)【平阳襄陵人元帝时吴郡阙守人多欲之帝以授攸攸载米之郡俸禄无所受唯饮吴水而巳时郡中大饥攸表振贷未报乃辄开仓救之台遣散骑常侍桓彝虞（马斐）慰劳饥人观听善不乃劾攸以擅出谷俄有诏原之攸在郡刑政清明百姓欢悦为中兴良守后称疾去职郡常有送迎钱数百万攸去郡不受一钱百姓数千人留牵攸船不得进攸乃小停夜中发去吴人歌之曰紞如打五鼓鸡鸣天欲曙邓侯挽不留谢令推不去百姓诣台乞留一岁不听拜侍中】 　 
(世纪)明帝 (名氏) 孔愉 (事迹)【会稽山阴人为吴兴太守沈充反弃官还京师】 (名氏) 陶回 (事迹)【丹杨人迁征虏将军吴兴太守时人饥毂贵三吴尢甚诏欲听相鬻卖以拯一时之急回上疏曰当今天下不普荒俭惟独东土谷价偏贵便相鬻卖声必远流北贼闻此将窥疆场如愚臣意不如开仓廪以振之乃不待报辄便开仓及割府郡军资数万斛米以救乏绝山是一境获全既而下诏并敕会稽吴郡依回振恤二郡赖之在郡四年召拜倾军将军】 
