<!-- { "loadSidebar": true } -->
北至余杭县末界南独松铺共一十一铺接连安吉县界
西至临安于潜县下巿门铺共一十三铺
市门铺
北至末界千秋岭共六铺接连宁国府界
西至昌化县末界昱岭铺共一十一铺接连徽州界
已上铺兵柒伯参拾参人
咸淳临安志卷之五十六
　志〔四十一〕
　　文事
　　　叙 
古者天子自治畿内故畿内有王宫国都比闾党术之教而无侯国之学汉置三辅于京师学校自辟廱外无闻焉非阙与
国家运应文明教养法加备开封得立学以守臣领之宁不以承流宣化仪倡四方然后为首善哉
中兴因杭之旧为京庠
先皇帝垂意表章揭以
奎画恩施遂得视太武二学　国有大赉许俓试南宫岁校艺之优者三百三十人上之礼部率三十取一以补监学弟子员远方俊乂负笈来游春秋二选至万计彬彬盛矣三岁大比尢号称得人窃尝恭考
高宗皇帝绍兴二年正月
车驾至自越方崎岖跋履靡所厎定而求士之急甚于渴饥三月即　讲殿临轩　亲擢杭人张公九成以冠多士夫人文化成之机一转移闲而追琢其章金玉其相为文王作兴已如彼况百四十年泳游菁莪之泽者乎叙文事
　　　府学
旧有　先圣庙在通越门外　宣和中本路廉访使降 御书殿榜曰大成之殿有阁曰稽古以奉
御书其后迁徙不常　绍兴元年始以凌家桥西慧安寺故基建士犹病其湫隘　嘉定九年教授袁肃黄灏以告于府上之　朝拓而大之略仿成均规制杨文元公简为记　淳佑六年
理宗皇帝赐　御书二扁十一年赵安抚（上与下心）又一新之且增学廪养弟子员二百人　咸淳七年安抚潜说友买民地议增辟八年安抚吴益踵成之
大成殿
在学之西
理守皇帝御书扁
养源堂
理宗皇帝御书扁
御书阁
在
先贤祠堂
东【八行崔公　谏院钱公　和靖处士林公　太师文忠张公　知制诰谢公】 
西【濂溪先生周元公　明道先生程纯公　伊川先生程正公　横渠先生张献公　康节先生邵公　涑水先生司马文正公　晦庵先生朱文公　东莱先生吕成公　象山先生陆文安公】 
斋舍
旧学有六经斋十二【经德　进德　炳文　兑习　颐正　贲文　蒙养　时升　益朋　履信　复古　宾贤】 
绍兴重建为斋六【升俊　经德　敦厚　弥新　贲文　富文】 
今斋八【安抚吴益又增其二今为斋十】 
【进德　兴能　登俊　宾贤　持正　崇礼　致道　尚志　率性　养心】 
小学
斋一在登俊斋之侧
记文郡守陈密学劝学文【襄尝谓学校之设非以教人为辞章取利禄而已必将风之德行道艺之术使人陶成君子之器而以兴治美俗也杭东南之会藩也其山川清丽人物秀颖宜有美才生于其闲然自建学以来弦歌之声萧然士之卓然有称于时者盖鲜反不迨于支郡何也岂非濒海之民罕传圣人之学习俗浮薄趋利而逐末顾虽有良子弟或沦于工商释老之业曾不知师儒之道尊而仁义之术胜也襄之至是邦也固当以教育为先务而必欲学者首明周官三物之要使有以自得于心而形于事业然后可以言仕此所谓学之序也虽然自以为愚蔽弗明而力不足且知其任责不逮思得明诚笃行之士相与讲议其道而推行之】 陈密学荐教授（划去戈改荅）子【新制已前尝选请到本州岛进士吴师仁在学充教授体访得本人履行淳正器识高远尝肄业太学名闻搢绅应举不第退归田里甘贫守道专治诚明义理之学而不为异端之说自充教授以来夙夜孜孜诲诱不倦曾未数月学者翕然向风知所劝激使之久处必能成就人才美厚风俗伏望　圣慈特特赐收采令充本州岛州学教授】 东坡谒庙祝文【轼以诸生误蒙选擢昔自太史通守是邦今由禁林出使浙右莅事之始祇见儒宫圣神临之敢忘夙学】 
杨文元公学记【嘉定九年京庠典教袁肃黄灏顾瞻　先圣之宫与夫讲学之所庳陋不足使人兴敬以助教养矧　行都四会观仰大化本根告于帅请于　朝　朝旨惠然从请明年孟春经始越壮月告成阐基崇宇万目具瞻自昔到今几于百年始克鼎新大备属简识其事以发挥　先圣垂教之大旨启佑后学简行年七十有八日夜兢兢一无所知曷以称塞钦惟舜曰道心非心外复有道道特无所不通之称孔子语子思曰心之精神是谓圣圣亦无所不通之名人皆有此心未尝不圣未尝不精神无体质无际畔无所不在无所不通易曰范围天地果足以范围之也中庸曰发育万物果皆此心之所发育也百姓日用此心之妙而不自知孩提之童无不知爱其亲及长无不知敬其兄爱亲曰孝敬兄曰弟以此心事君曰忠以此心事长曰顺以此心与朋友交日信其敬曰礼其和曰乐其觉曰知故曰知及之所觉至于纯明曰仁此心直而不支离曰德其闲有义所当行不可移夺曰义名谓纷纷如耳目鼻口手足之不同而一人也如根干枝叶华实之不同而一木也此心之虚明广大无所不通如此而孔子曰学而时习之谓其时而习又曰思而不学则殆何也此心本无过动于意斯有过意动于声色故有过意动于货利故有过意动于物我故有过千失万过皆由意动而生故孔子每戒学者毋意毋必毋固毋我意态无越斯四者故每止绝学者门弟子欲记其言不胜其记故总而记之曰绝四吁本心虽明故习尚熟微蔽尚有日至之外犹有违意动故也月至之外犹有违意动故也颜子三月不违三月而往微动微违不远而复不动如故纯明如故孔子莞尔而笑喜也非动乎意也曰野哉由也怒也非动乎意也哭颜渊至于恸哀也非动乎意也日用平常变化云为喜怒哀乐如四时之错行如日月之代明如镜中万象实虚明而无所有夫是之谓时习而说之学夫是之谓孔子为之不厌之学】 周司业端朝修学增廪记【都邑有学辑四方之遗俊号曰外雍非他郡国比也太学（目氐）古乐正教养已备都邑具体也毋己多乎昔者周都丰镐王化流行自上而下既系之周南召公食畿采为方伯明教以正俗下国化之又系之召南夫国有太学而方伯无承流宣化之倡是有周南无召南而可乎自秦汉内史分治不复知古方伯之谊至其事权日益繁重狱讼弹压外无所訾省奚暇于学 中兴建上庠重广游学之路京府亦命教立师顾田入素狭生员用稀堇堇余百数绝少以均来得旁拟太学月帑岁囷不可望而土著自居都养充足且不得与近辅郡学比上养尊而下就简数年闲为尹尝议此矣未及裕也　绍定四年四明余公以户部侍郎行大尹事剔棼为平转剧为整始莅政首趋学宫舍奠如礼会诸生于论堂询其丰约逸烦之故未几遂颁公藏斥绝产通万缗买田赡士俾食无拘员庖有增膳油油翼翼惟课业是程于是教授季君睎颜叶君应辅实纪其政而诸生咸愿伐石以永余公之德盖自昔仁义礼乐之教寄于上制于公侯牧伯公侯牧伯务贵其士而士则务贵其身所以纪伦类而通道德也非居且食之谓也建国设官文法吏治之外上有庙堂之论次有文馆之聚中有学校之教不以通功易事而诵习游息其闲日用饮食体察警省以见义理之复欲择善者相观而善未成材者觌德而成所以致用而不穷之道也学校下不与百执有司列而上与庙堂等然则岂曰养之而已乎今公以雾隐之旧惟养不给是谋将秬秠厥成以观其会通而二君精敷典学迎受善意以迪其士声熏气炙被于百城人节俭正直如召南羔羊之行斯则都邑流化之方也余惧世俗不察徒见招徕滋广廪稍益丰概之曰养士养士故为叙其所以然之故而命教者考焉】 
赵安抚（上与下心）恭跋　御书【淳佑改元之六年圣天子赐　御书府学及养源堂扁臣既钦率诸生奉而揭之又刊之石立之学宫表风厉也惟　国家垂意学校数百年闲茂异辈出风谊廪廪时方更化将益大丰芑菁莪之泽爰自太武宗三学施及京泮崇奖惟一及　缉熙燕闲　亲洒宸翰以宠锡之半水象璜虽差等　天子之学而建首善自京师始实同一源　奎画陆离分辉下贲恩施甚厚岂直焜耀凡目为诸生荣哉昔鲁僖能修泮宫诗人颂之不过侯国事耳夫子至班诸商周之什而况　圣天子所以新美是学者乎然其诗曰思乐泮水薄采其芹育材之茂然也又曰济济多士克广德心则黉序之相与周旋揖逊可观矣臣待罪内史不能明鲁僖之德奉宣洪化为承流光大惧弗足塞职诸生藏修于斯其预知所率厉益广其德心而无俾鲁多士专美是惟上不负　天子下不负所学其尚钦念之哉○又恭跋　圣天子嘉惠兹学臣既序其凡矣惟养源名堂实取诸荀卿子臣请因圣翰之颁而妄演其说盖源即心之谓而万善之所浑涵者也故养之则存舍之则亡苟得其养则灵明虚静天地湛如苟失其养则随物而流人欲滥觞矣可不谨哉然自秦汉以来世无善教学者往往颠迷其性而操守失沈痼其习而趋向谬权术功利捷出乘之反复万端先生仁义道德之泽不泯者几希今诸生幸得遭遇其时上有　明君师为之兴起目击道存盍相与疏瀹而心沈潜游夏之渊涵泳舒向之海玩志说于兑泽酌时中于蒙泉要使礼坊不踰性湍毋决是源常有所养而无害然后功用精深吾心之正流行于日用平施之闲而无所慊斯不亦　圣天子所望于诸生者乎棫朴之诗曰追琢其章金玉其相美文王作人之辞也臣肤末不足以写之咏歌抑愿率诸生相与讲明乎此以仰承　九重之德意　帝若曰俞哉臣敢不拜手对扬　休命】 奏请【苏文忠公轼奏乞赐杭州州学书板状伏见本州岛州学见管生员二百余人及入学参假之流日益不已盖见　朝廷尊用儒术更定贡举条法渐复　祖宗之旧人人慕义学者日众若学粮不继使至者无归稍稍引去甚非　朝廷乐育之意前知州熊本曾奏乞用废罢巿易务书板赐与州学印赁收钱以助学粮或乞卖与州学限十年还钱今蒙指挥只限五年见今转运司差官重行估价约一千三百余贯若依限送纳即州学岁纳二百六十贯五年之闲深为不易学者旦夕阙食而望利于五年之后何补于事而朝廷岁得二百六十贯如江海之中增损涓滴了无所觉徒使一方士民以谓　朝廷既已捐利与民废罢巿易所放欠负动以百万计农商小民尚蒙　圣泽莫知纪极而独于此饥寒儒素之士惜毫未之费犹欲以此追收巿易之息流传四方为损不少此乃有司出纳之吝而非　朝廷宽大之政也臣以侍从备位守臣怀有所见不敢不尽伏望　圣慈特出　宸断尽以巿易书板赐与州学更不估价收钱所贵稍服士心以全国体谨录奏闻伏候敕旨贴黄臣勘会巿易务元造书板用钱一千九百五十一贯四百六十九文自今日已前所收净利已计一千八百九十九贯九百五十七文今若赐与州学除已收净利外只是实破官本六十一贯五百一十二文伏望详酌施行】
　　　县学
　　　　钱塘县
旧附京庠　嘉熙四年以丞廨改造斋六曰友善辨志教行教信教文教忠吴泳为记
