<!-- { "loadSidebar": true } -->
贬观文殿学士礼部侍郎知寿州孙沔为检校工部尚书宁国军节度副使初台谏交论沔淫纵不法事诏按其实而使者奏沔在杭州尝从萧山民郑旻市纱旻高其直沔以为恨会旻贸纱有隐而不税者事觉沔取其家簿记积计不税者几万端配隶旻它州州人许明有大珠百妻弟边珣以钱三万三千强市之沔爱明所藏郭虔晖画鹰图明不以献初明父祷水仙大王庙生明故幼名大王儿沔即捕案明僭称王取其画鹰图刺配之及沔罢去明诣提点刑狱断一臂自讼乃得释悦州人金氏女白昼使卒舆致乱之有赵氏女许嫁莘旦沔见西湖上令吏戒莘姥绝昏弗许又使官妓戒赵姥赵姥以莘姥为解沔闻有僧与莘氏私者得从晓并莘母鞫为奸寘之法遂取赵女至州宅与饮食卧起所刺配以百数及罢盗其案去后有诉冤者多以无案不能自解【嘉佑四年】 
龙图阁学士右谏议大夫祖无择责授检校工部尚书忠正军节度副使无择坐知杭州日贷官钱及借公使酒并乘船过制与部民接坐及听造景羔羊应岩等曲法请求辅坐主公使阿徇无择法寺奏已会去年十一月德音内无择羔羊应岩皆特断余如法寺所奏　嘉佑中无择与王安石同知制诰时词臣许受润笔物安石因辞一人之馈不获义不受以其物置舍人院梁上安石以母忧去无择取为本院公用安石闻而恶之以为不廉安石既当国无择遂得罪【熙宁三年　韩驹南窗杂抄云祖无择知杭州坐法制勘郑獬往代自开封府移知至郡上疏曰臣过秀州见赤地千里蝗蝻蔽天私怪其故已而见就逮者累累道路不绝问之皆坐无择事追证也无择官谏议大夫职龙图阁学士乃以坐法就逮臣不为无择惜而为圣朝惜也按无择与官妓薛希涛通然闻希涛榜笞至死事卒无实至于给致仕官张先酒醋历子及治亭榭不支瓦木价钱则皆州郡常事且今参政王安石前知江宁蔡襄前知福州皆尝缮营矣岂尽出于家财若所坐止此则愿少宽其狱或更他罪则臣请从坐乃诏无择追一官勒停　驹所云獬自开封移杭州误也獬自翰林出守在二年五月癸未又云无择追一官勒停皆失实】 
诏江淮发遣湖北运司体量殿中丞直史馆苏轼居丧服除往复贾贩及令天章阁待制李师中供（木片）照验见轼妄冒差借兵卒事实以闻侍御史知杂事谢景温劾奏故也景温与王安石连姻安石实使之穷治卒无所得轼不敢自明久之乞补外
上批出与知州差遣中书不可拟令通判颍州
上又批出改通判杭州【同上年　载通判杭州不得其时基志云知杂御史诬奏公过失公未尝以一言自辨乞外任避之通判杭州然轼自此留京师几一岁明年夏末秋初乃出都由陈州赴杭州按轼有与其兄书云六月除杭州倅乃明年事今因谢景温劾奏遂附见】 
赐米三万石开苏杭州运河浅淀【元丰三年】 
龙图阁学士新知杭州苏轼言窃闻臣僚缴进蔡确诗言涉谤讟此事所系国体至重欲望　皇帝陛下降敕追确根勘然后　太皇太后内出　手诏勿问则　二圣仁孝之道实为两得　宣仁心善轼言而不能用轼出郊未发遣内侍赐龙茶银合用前执政恩例所以慰劳甚厚【元佑四年】 
侍御史贾易言苏轼在杭州务以暴横立威故决配税户颜章兄弟皆无罪之人今则渐蒙贷免矣既而专为姑息以邀小人之誉兼设欺弊以窃忠荩之名如累年灾伤不过一二分轼则张大其言以甚于　熙宁七八年之患彼年饥馑疾疫人之死亡者十有五六岂有更甚于此者又尝建言以兴修水利者皆为虚妄无实而自为奏请浚治西湖乞赐度牒卖钱雇役闻亦不免科借居民什器畚锸之类虐使捍江厢卒筑为长堤于湖中以事游观于公私并无利害监司畏其强无敢触其锋者况敢检按其不法耶云云宣谕曰贾易排击人太深须与责降大防对曰易诚过当若欲定迭不若两罢为便可之【元佑六年】 
建炎元年八月戊午杭州军乱初　上之立也遣勤王兵还诸道杭兵才三百其将得童贯下胜捷军残兵与之俱军校陈通等见杭州富实甲东南因谋为变会军士以衣粮不足有怨言结约已定而两浙转运判官顾彦成行部未返需其还杀之至是彦成归宿于城外夜三鼓军士百余人纵火杀士曹参军及副将白均等十二人翌旦执守臣龙图阁直学士叶梦得诣金紫光禄大夫致仕薛昂家杀两浙转运判官吴昉彦成闻乱亟奔湖州军士见昂数梦得不给衣粮之罪昂论遣之众乃推通等七人为首释梦得而囚之逼昂权领州事浙东安抚使翟汝文闻变自将七千人屯西兴且奏请浙西兵受其节制　戊辰江南经制司遣干办公事宣教郎鲍贻逊将福建枪杖手二千五百往杭州讨叛兵　壬申延康殿学士知镇江府两浙西路兵马钤辖赵子崧言杭州军变遣京畿第二将刘俊往捕又命御营统制辛道宗将西兵二千讨之　丙子浙东安抚使翟汝文以兵七千渡江先是杭贼陈通等绐汝文来受降汝文至城下贼不听命汝文复还越州于是通等尽刺城中强壮为军有众数万　庚辰诏赐杭州黄榜招谕作过军民若能率众归降当赦其罪一切不问仍审量事状情理命以官资若敢抗拒仍旧为恶则掩杀正贼外父母妻子并行处斩如大兵会合已到城下即令来改过出降放罪推赏指挥更不施行仍令监司召募土豪自率乡兵会合讨荡亦许先次借补官职　建炎后以黄榜招安叛兵自此始　九月辛丑杭贼夜劫直秘阁两浙路提点刑狱公事周格寨杀之提刑司所统苏秀兵遂入杭与贼合时格所部淮南兵不肯从尽为浙兵所害贼复以金帛遣人诱诸郡不逞使据城相应浙东安抚使翟汝文虑变生肘腋遂引兵还越州贼势愈炽　十月甲子初两浙提点刑狱周格既死直龙图阁知秀州赵叔近权提刑司事招杭贼陈通降之贼闻枪杖手屯秀州界其兵精遂听命是日叔近以素队数十人入城通等犹不解甲叔近与通等相见置酒推心腹待之使皆驯伏以待朝廷授官之命城中稍定　丁卯御营使司都统制王渊为捉杀杭州盗贼制置使仍赐银帛万匹两为军费　十一月丁酉诏江淮发运司干办公事鲍贻逊以福建枪杖手移屯江宁给事中刘（王玉）言杭寇猖獗今已数月翟汝文之师既无功于前高士瞳之兵又溃散于后惟贻逊之师屹然不动盖杭卒匪茹颇有窥浙西之心所以未敢大肆者以枪杖手为之捍蔽也群寇之说欲遣散枪杖手乃就招安赵叔近已令退舍而寇犹未降则其说果可信乎愿且令在杭州同共讨捕候至钱塘荡平然后遣屯江宁或令归福建皆未晚也　十二月庚申御营使司都统制王渊入杭州初渊至秀州下令治兵十日乃行杭贼陈通等闻之为备稍缓及是渊与统制官张俊驰至城下传呼秀州赵龙图来通出不意遂出迎渊慰劳之后二日乃谕以朝廷遣赐告身令通等祗受通等皆喜渊俊入州治命军士分守诸门通等三百余人立于谯门之外渊召其首三十人至庭下遽执之通呼曰已受招安何为乃尔渊曰我受诏讨贼不知其它遂执其余党于门外悉要斩之凡百八十余人百姓皆相贺俊取杭州甲妓张秾以归　二年正月己亥龙图阁直学士叶梦得落职提举江州太平观坐守杭州军变故也先是言者论显谟阁学士知越州翟汝文总兵临城不肯会战诏令分析汝文言自杭贼作乱首提孤军与贼鏖战而诸将悉为宪臣所制除鲍贻逊枪杖手在城下与臣相闻外无单车一介以为犄角不知使臣与谁会合兼前后请讨贼奏牍具在焉可诬也诏降汝文为显谟阁直学士【以下系年要录】 
三年十二月癸未元颜宗弼自安吉进兵过独松岭叹曰南朝可谓无人若以羸兵数百守此吾岂能遽度哉知余杭县曾（上旦下心）知是金人乃与丞徐聿成率父老具香花迎拜（上旦下心）巩孙也时尉杨汝为在径山寺请监寺僧为统领官率强壮以拒金主僧梵仁从之乙酉元颜宗弼犯临安府钱塘令朱跸率迎□逆战伤甚犹叱左右负已击贼守臣浙西同安抚使康允之未知为金人遣将迎敌于湖州市得二级允之视之曰金人也遂弃城遁保赭山时直显谟阁刘诲自楚州赴召在城中军民推之以守己丑金人陷临安府初元颜宗弼既围城遣前知和州李俦入城招谕俦与权府事刘诲善至是削发左衽而来二人执手而言俦欷歔不能止有倡言诲欲以城降金者军民因杀诲是晚城陷钱塘令朱跸在天竺山亦遇害后赠诲直龙图阁四年二月丙戌金人自临安退兵初元颜宗弼留临安闻浙西制置使韩世忠自江阴趋镇江恐邀其后是月庚辰宗弼敛兵于吴山七宝山遂纵火三日夜烟焰不绝癸未火息甲申纵兵大掠且束装丙戌退军以卤掠辎重不可遵陆乃出苏秀取塘岸路行先是武功大夫成州团练使陆渐迎降宗弼以为临安府兵马钤辖渐劝宗弼括金银焚临安因从军北去
绍兴元年二月辛巳礼部尚书兼侍读秦桧参知政事龙图阁待制孙觌时知临安府以启贺桧有曰尽室航海复还中州四方传闻感涕交下汉苏武节旄尽落止得属国唐杜甫麻鞋入见乃拜拾遗未有如公独参大政桧以为讥已始大怒之
五月戊申临安府节度推官史祺孙言两淛扑买坊场一千三百三十四处为净利钱约八十四万缗今未卖者五百有奇乞募进纳补官之家投买从之
二年正月乙卯诏临安诸门权勿税柴薪油面等物
戊午三衙奏定临安府左右厢巡为百有十五铺用卒六百七十三人三衙及本府兵各居其半
己未诏修临安城之颓圯者以修内司所集湖秀等五州役卒就筑之
四月癸未诏临安府令马步军司分左右厢巡警照管
七月乙酉诏自今临安府遗火止令马步军司及府兵救扑仍预给色号佗军非奉　御前处分者毋得擅出营
十一月壬申秘阁修撰知临安府宋辉言本府酒税课利乞依扬州例权免分拨诸司应副本府支使竣　移跸日如旧从之
四年正月癸酉诏临安府四至州郡犯罪合配之人毋得配本府俟　回銮日如旧
三月甲戌徽猷阁待制知临安府梁汝嘉请死事之家无人受恩泽者许换给度牒从之度牒直二百千承信郎一资易十四道佗视此为差
八月乙未诏以余饥县南上下湖地置孳生牧马监命临安府守臣兼提举每马五百匹为一监牡一而牝四之岁产驹三分毙二分以上皆有赏罚
六年二月癸亥诏临安府民闲僦舍钱不以多寡并三分中减一分白地钱减四分之一
绍兴十三年五月乙亥中书舍人兼侍读杨愿请仿唐干元及　国朝故事诏天下置放生池祝　圣寿工部郎中林乂又请以临安府西湖为放生池从之既而　上恐其妨民谕辅臣旧有者令复之不然则否乂尢溪人也
七月丙寅　上谓秦桧曰朕尝与卿言候国用足日蠲赋以宽民力若一概除之又恐用或不足浙西驻跸之久民供不易临安尢甚本路三等下户与蠲一料庶贫民被实赐也
十七年七月乙丑诏临安府更置库造祠祭法酒旧取水于西湖　上以军民环居渠流浑浊乃命别酝焉
二十三年四月甲戌　上谓大臣曰近令临安府收捕破落户编置外州本为民闲除害而所谓小火下者乃为人诉其恐吓取钱妄有供具甚非为民除害之本意可令有司子细根治务得其实先是行在有号破落户者巧于正昼通衢窃取人所带之物秦桧得其姓名悉奏分遣外州拘之　上恐因而扰人故有是谕
