<!-- { "loadSidebar": true } -->
在礼部贡院西梁大同二年邑人鲍侃舍宅为寺旧名发心唐正观中改众善神龙元年改中兴三年改龙兴　本朝大中祥符初改赐今额旧传寺基广袤九里有奇　南渡初斥为军器所留西南隅建寺余地多为民居东有诸天千佛二阁为本寺子院大铁塔一大青石塔二【在军器所作院】 小石塔二【一在寺门内一在居民家】 大锅一【阔一丈二尺在祥符酒库】 旧志又有法华塔【端拱元年僧文定建咸平二年赐名】 戒坛院观音像唐龙兴寺碑大觉禅师塔钱王九百九十眼井今存者无几
题咏【东坡上元祥符寺观灯诗纱笼擎烛迎门入银叶烧香见客邀金鼎转丹光吐夜宝珠穿蚁闹连朝波翻焰里元相激鱼舞汤中不畏焦明日酒醒空想像清吟半逐梦魂消　又祥符上元僧可久房寂无灯火云门前歌鼓分朋一室清风冷欲冰不把琉璃闲照佛始知无尽本无灯○曾南丰上元游祥符寺云月明如昼露华浓锦帐名郎笑语同金地夜寒消美酒玉人春困倚东风红云灯火浮沧海碧水楼台浸远空白发蹉跎欢意少强颜犹入少年丛】
　　　　千顷广化院
在木子巷北开平元年吴越王钱氏建旧名千顷　大中祥符九年改赐今额　中兴后为临安府祝　圣道场所　庆元六年僧善彬建张真君行祠
六观堂【僧了性作性精于医善草书东坡尝为作六观堂老人草书歌】 
垂慈堂【了性所居室守赵清献公名之仍为作诗叙其疗疾济人之功】 
慈化大师塔铭【即了性】 
右皆不存
题咏【东坡草书歌物生有象乃有滋梦幻无根成斯须方其梦时了非无泡影一失俯仰殊清露未晞电已徂此灭灭尽乃真吾云如死灰实不枯逢场作戏三昧俱化身为医忘其躯草书非学聊自娱落笔已唤周越奴苍鼠奋髯饮松腴剡藤玉版开雪肤游龙天飞万人呼莫作羞涩羊氏姝○参寥子千顷廨院观司马才仲遗墨蒙蒙春雨暗村桥竹里禽啼婆饼焦度谷倦闻车轧轧穿林愁听马萧萧细窥陈迹僧坊静默想风流鄙吝消浮魄沈魂今已矣无人为作楚词招】
　　　　净住院
在观桥北后梁宣帝时建旧名慈光钱氏改今额南渡初以其地为礼部贡院寺分为三一曰净住宝阁律院一曰净住教院一曰净住大院旧有丈六弥陀宝阁
　　　　开宝仁王寺
在七宝山先是东京开宝寺有仁王院僧慧照大师法晔随　驾南渡　绍兴五年奏请权建于七宝山主　大内祈禳事如故典　绍熙三年始赐敕额　嘉泰甲子　绍定辛卯一再毁僧祖仁重建　端平元年　尚方铸钟以赐　淳佑元年　御书寺额以赐三年赐田三顷　景定五年又毁太傅平章贾魏公施度牒给省札市材重造
记文【程直院公许撰重建寺记仁王院旧隶东京开宝寺　艺祖皇帝六龙御天沙门智曮奉敕兴刱奕叶纂绍至慧照大师法晔领徒从　高宗大驾　南渡奏疏　行阙请即钱塘七宝山改建主　大内祈禳事如故典　制曰可五传而为文坦　嘉泰岁甲子以民居火延毁坦议起废而未暇也绵十有七祀易四主僧逮及祖仁　坦嫡传得次补念先志未就慨然以肯堂自任不数年浸复旧观再燎于　绍定辛卯之季秋瓦砾堆阜诸比丘众托身靡所祖仁仰天而泣吁曰凡囿形数成坏有时惟大愿力历劫无尽矧兹梵剎肇　开宝朝以心传心同一悲济河沙可算虚空可量而此至仁不可胜用誓以坚忍期复厥初申祝帝图配天其永　今皇帝嗣履大宝祗畏于天显民碞躬宝俭慈　内帑羡储丝粟靡耗有以祖仁所发弘誓转而上闻　帝若曰嘻兹惟我　祖受佛心印贻后之人忽而弗图宁不忝厥绍亟命司藏辇畀金币为之经始豪贵风动（口十）相其成古石佛像观音台殿宏丽与三门鼎立相望云堂丈室庖湢帑廪馔僧之所作务之寮缭绕周回纤悉毕具万石龙（上竹下虡）架以层楼晨昏镗鞳则　端平元年尚方之制作也六字飞白揭之前荣奎壁焜耀则　淳佑元年宸翰之贲饰也三顷上腴择之余杭香积属餍则三年上命之颁赉也清净檀施佛所护念乃若经律论钞覆以宝藏运以飙轮金碧庄严天龙围绕俨然双林一会未散无非　宫闱锡予及近侍之臣捐金喜舍出纳具图籍可覆考也祖仁殚劳土木幸汔于成介灵隐禅者宗礼谒直学士院臣公许曰仁王名寺加以　开宝　绍熙诏旨与　圣天子藻翰罔不惟　皇祖是宪匪但为宗门龙光而已子执铅椠直禁林盍为之记期以尘露增益海岳臣稽首拜手作礼称赞昔在觉皇住灵鹫峰为波斯匿等说菩萨摩诃萨现诸王身化导之事住百佛剎修百法门等而上之为千为万为亿为百亿千亿万亿为百万微尘数百万亿阿僧祇微尘数乃至不可说不可议从初一地至后一地自所行处及佛行处修证具有阶降化利各有多寡然以甚深般若波罗蜜多照见一切法皆如则随所应现利乐有情最初发心与正觉无相殆未可以差别观也然则佩法王印位天王位为天下一切众生之所依怙非佛菩萨本所誓愿畴克担荷赞宁僧录对　艺祖言见在佛不拜过去佛岂亦有见于此乎梵语释迦牟尼华译曰能仁繇今观之唐末五闰豺狼恣雎生齿凋耗　大圣人者作扬仁风扫其荒秽洒甘雨苏其疲瘵揭慧日烁其幽昏然后天统以正地维以张人极以立恻隐一念施及无穷历三百年销眚厉却魔怨系人心□国步莫非此念之推也岂若萧梁李唐诸君规规乎因果报应名相有为者比哉大梁夷门住气郁积安知嗜杀之丑虏不为我驱除六飞吉行言旋故都奠九鼎于中州复宏规于　开宝梯航万国仁寿八荒尽十方世界同一道场无有一众生非我眷属顾瞻吴会岌立宝峰以智眼观奚别远近可使职方氏擅会稽维扬之镇岂惟奉高宫闻山呼万岁者三先佛世尊住三昧定证我所说真实不诬于是祖仁偕其徒侣弹指赞叹欢喜无量请以斯文伐石摹刻昭示未来】
　　　　天长净心寺
在砖街巷南晋天福四年钱氏建旧名天长　大中祥符元年改赐今额寺址故广袤其徒流水相授支派漫演　中兴析其地太半为军寨寺口就荒茀　咸淳元年主僧宝月大师惟福重建佛殿栖钟之楼方丈之室咸一新之
　　　　智圣院
天福二年钱氏建旧名众安　治平二年改今额南渡后秀邸以其地建家庙僧众分居今处
　　　　永福院
嘉定中移请旧额　淳佑中主僧祖圆重建今为嗣秀王香火院
　　　　净戒院
在太一宫道院之北龙德二年钱氏建旧名青莲大中祥符九年改赐今额　绍兴二十年建祚德庙乃以其秋二仲祠祭属焉
　　　　吉祥院
在文思院东　干德三年光禄大夫检校睦州刺史薛温舍地建寺　南渡初斥为文思院军头司惟小寺仅存旧传寺地广袤最多牡丹名人巨公皆所游赏具见题咏
题咏【蔡端明探花诗花未全开月未圆看花俟月思依然明知花月无情物若使多情更可怜○苏公诗人老簪花不自羞花应羞上老人头醉归扶路人应笑十里珠帘半上钩　又吉祥花将落而述古期不至今岁东风巧翦裁含情只待使君来对花无语花应恨直恐明年便不开　又述古期明日同至因用前韵同赋仙衣不用翦刀裁国色初酣卯酒来太守问花花有语为君零落为君开　又惜花吉祥寺中锦千堆前年赏花真盛哉道人劝我清明来腰鼓百面如春雷打彻凉州花自开沙河塘上插花回醉倒不觉吴儿咍岂知如今双鬓摧城西古寺没蒿莱有僧闭门手自栽千枝万叶巧翦裁就中一丛何所似玛瑙盘盛金缕杯而我食菜方清斋对花不饮花应猜夜来雨雹如李梅红残绿暗吁可哀　又自跋云钱塘吉祥寺花为第一壬子清明赏会最盛金盘彩篮以献于座者五十三人夜归沙河塘上观者如山尔后无复继也今年诸家园圃花亦极盛而龙兴僧房一丛亦奇但衰病牢落自无以发兴耳昨日雨雹如此花之存者有几可为叹惜也　又冬至日游吉祥寺井底微阳回未回萧萧寒雨湿枯荄何人更似苏夫子不是花时肯独来　后十余日复至云东君意浅着寒梅千朵深红未暇裁安得道人殷七七不论时节遣花开　又吉祥寺僧求阁名一首过眼荣□电与风久长那得似花红上人宴□观空阁观色观空色即空】
　　　　广慧院
干德元年薛温舍宅□□名报国罗汉院　大中祥符初改赐今额
　　　　普慧院
在余杭门里旧名安仁　治平二年改今额　淳熙七年重建
　　　　翔鸾院
在余杭门里后唐清泰元年钱氏建旧名普光　天圣闲重修　治平二年改赐今额　建炎三年毁惟佛殿存其后次第兴建　咸淳三年始告备
　　　　普照院
在艮山门里元武亭天福八年钱氏建旧名报国千佛院　大中祥符六年改赐今额　淳熙三年重建
　　　　妙慧院
开运元年钱氏建旧名华藏　治平六年改赐今额　中兴后以其地为　御园徙今处
　　　　七宝院
在盐桥东旧在七宝山正明七年钱氏建旧名上方多福　大中祥符初改赐旧有六游堂【元佑中名贤游者六人逸其名氏】 临辉阁【王冀公钦若有诗】
　　　　圣果寺
在包家山旧在凤皇山之右钱氏建有介亭排衙石石衕【事见本门】 　中兴后以其地为殿前司寺徙今处
崇圣塔【在凤凰山绝顶七级高二十余丈晦夜常放光明　景佑初僧慧然建　庆历初郡守郑戬奏赐号崇圣塔】 
石佛【梁开平四年钱氏镌弥陀观音势至三佛于石上蒋之奇诗曰岿然三石佛若在嘉州岸】 
题咏【王荆公游圣果寺诗登高见山水身在水中央下视楼台处空多树木苍浮云连海气落日动湖光偶坐吹横笛残声入富阳○唐僧处默留题圣果院路自中峰上盘回出薛萝到江吴地尽隔岸越山多古木丛青霭遥天浸白波下方城郭近钟磬杂笙歌　又僧题万松岭上一闲屋僧占半闲云半闲向晓白云行雨去回头却羡老僧闲】
　　　　梵天寺
干德中钱氏建旧名南塔　治平中改赐今额　中兴后仅存小寺今地近有塔幢者皆故基也
释迦真身舍利塔【吴越备史云钱武肃王于明州育王寺迎释迦舍利建塔于城南　显德五年火　开宝元年忠懿王重造钱氏纳土舍利入京置在开宝寺】 
金银书大藏经【吴越忠懿王建大藏经五千四十八卷碧纸银书每至佛号则以金书牙签银轴制甚庄严】 
灵鳗井【一曰圣井详见井门】 
题咏【梵天寺僧志诠小诗云落日寒蝉鸣独归林下寺柴扉夜未掩片月随行屦惟闻犬吠声又入青萝去东坡一见为和其后曰但闻烟外钟不见烟中寺幽人行未巳草露湿芒屦惟应山头月夜夜照来去　又东坡寒食游南塔寺寂照堂云城南钟鼓清新端为投荒洗瘴尘总是镜空堂上客谁为寂照境中人红稀扫去风惊晓绿叶成阴雨洗春记取明年作寒食杏花曾与此翁邻】
　　　　广严院
在　御厨南营里后唐清泰元年钱氏建于七宝山旧额瑞隆　治平二年改赐今额　中兴后分寺基为　御厨营　景定初主首惟一重建
