<!-- { "loadSidebar": true } -->
【守臣潜说友恭书曰臣说友恭惟　皇帝陛下昭受上帝命子育兆姓克绥厥猷乃临御之六年春王正月　京师以狱空闻凡厥旄倪蹈咏　仁圣咸曰好生德洽兹用不犯干有司自时中乂以及于万邦自今以始至于千万岁皇乎懿哉天以阳长养万物之道也臣幸得待罪尹正宣鬯　皇风　治朝清明　上备响荅蒙赖休泽仅获逭于放纷而何力之有　玺书于焕嘉匪其能大惧不克胜荷以陨越于下臣愚窃以为　圣德之盛虽不自居至忱之着有不可掩若昔周书立政一篇始陈庶言庶狱庶谨而终独曰勿误庶狱重之至也厥后迄至囹圄空虚则亦惟成王之德与周公之功有司牧夫奚与焉矧周告太平适当　今日而其效丕应若此作周匹休于斯为盛臣何幸身亲见之若夫　明道开封之治臣于琳何能为役敢不夙夜祗若　休命且载诸不朽以告来者曰兹惟圣天子措刑第一诏】
又〔咸淳六年正月〕
我国家以忠厚立国汪汪乎丕天之大律
列圣继厥理罔不敬于庶狱庶谨永惟京师四方之本浩穰于三辅尢为剧民轻犯法狴户滋丰于是开封尹有以圉告空者常制诏宠褒之焉以风厉天下然而不娄见也　朕承　先帝休德不忘元元乃者元日深诏执事惟恐有冤失职者卿以经术自辅其政能艾决其所滞是能应予钦谨之意去年奏上系无留文矣今又复然章闻于听　朕甚嘉之卿自尹正神皋居多善状如代输民租修复酒政壹是廉之推也夫吏廉则法平政所蓄也使郡邑之闲皆如辇毂吾民其庶几乎
【守臣潜说友恭书曰臣说友恭惟　皇帝陛下仁洽道丰克肖天　祖　宗之德乃月正元日皇极之敷言用训于郡邑长吏钦恤一意尢恳恳焉臣属典京师实倡万国大惧亡以称塞　上命窃惟古者四郊之狱王令三公会其期汉三辅辞讼者率至公府方今乾坤轩豁民气无所湫底　黄屋清问上台听成咸庶中正放之四海而准臣幸得亲承　圣化谨厥攸司戒百石吏毋敢妄系留人于是圄告空如昔岁先民有言曰此　上德所格非尹之功臣独何人洊被　褒宠夫廉平循吏之懿也抑亦臣子之职分也窃窥　诏旨或者托是以风于有位若　先帝训廉谨刑之意云尔敬刻之琬琰永配二铭以彰谟烈之盛庶其夙夜祗　命无斁】
又〔咸淳六年七月〕
朕寅念
先帝在宥四十一年壹是以仁厚诞保受命民深诏有司之牧夫俾勿误于庶狱京师众大之地狱讼素号繁滋而　嘉熙　淳佑闲狱以空告者比岁迭见夷考其时前后尹正实二人焉卿以通务之儒弹压辇下比及二年囹圄空虚至于再至于三敻掩前闻矣夫刑狱不能无也惟片言以折则狱可空惟明谨不留则狱可空卿发擿敏剖决平不戒以孚民信之矣狱之屡空也固宜　朕惟王畿四方之本褒诏数下非徒旌汝也盖将使庶邦劝于　朕钦恤之意
【守臣潜说友恭书曰臣说友恭惟　皇帝陛下祗承　先帝休德数　敕有司务行宽大而禁苛暴以为中都官狱天下圭表庶乎屡空则犹有成康之遗风焉在易旅受之以巽且上顺道而下顺命巽之象也旅明谨不留盖率繇此而臣禀卬大和莫克宜究不自意期年之内申命重嘉宠之实非鄙臣所能堪称抑臣伏读　明诏及于勿误庶狱之旨若稽周公诸书此最后作夫不有洛诰焉有立政继自今长我王国至于万年永保民盛哉铄乎越不可载已】
又〔咸淳七年正月〕
朕闻在唐虞时则画象而民不犯在成周时则虚圄而刑不用盖比屋可封人有士行治日多而历年久　朕甚慕之卿自尹神皋三年于兹狱以空告者四发擿精而慝罔伏剖决敏而系不淹　朕心用贶抑尝观古之人命司徒敬敷五教正月则施教法于邦国都鄙凡厥庶民乂于棐彝靡有抵法冒禁之事刑期无刑辟以止辟直易易尔　朕乃者命卿贰版部即古司徒职也倡九牧以阜民典京师而首善继自今将使天下断狱稀少岂但娄岁狱空独见于　辇下庶丕（心）于　朕志
【守臣潜说友恭书曰恭惟　皇帝陛下至德溥大与天同流先春而后秋笃近而举远古者六乡之狱在国中乡士旬而职听于朝昭其重也然其治迄至囹圄空虚则以先王之教仁渐义摩又有师保万民者为之乡老使之日迁善远罪而不知始自邦国达于都鄙若司徒所施特教之粗焉者尔今　明辟哲辅比隆成周而宣究非材适逢盛际用能于三年之闲四以无系留告亦惟化成习美之效　至圣不居推之臣下辄加赐　奎画以劳之臣狎被　宠恩大惧弗克胜荷敢因　诏旨稽诸周官推本措刑之盛使天下知风之自云】
咸淳临安志卷之四十二
　志〔二十七〕
　　御制
　　　叙 
帝王之文与词人才士不同前所载汉高武二诏大抵出于二君所自为故简质明白一见而决盖不特诏令然也霸心未忘而大风之歌作悔心将萌而秋风之辞着率此类耳吴国非丰沛之旧会稽无河东之祠土壤奥僻山川寂寥昭回之光衣被弗及岂自知有
今日之遭乎故今兹所编断自我
宋　开国而后以赐王钦若出守诗为首是诗也
真宗皇帝恤黎元之心也
南渡而后以中和堂望越诗为首是诗也
高宗皇帝复土宇之志也
圣圣相继吐辞为经二风之作方斯陋矣倬彼云汉为章于天凡在编者皆杭故也若灏灏噩噩之全则有
御府之储太史之录在叙　御制
　　　太宗皇帝
　　　　戒石铭
尔俸尔禄民膏民脂下民易虐上天难欺
　　　真宗皇帝
　　　　文臣七条
一曰清心谓平心待物则物自正　二曰奉公谓公直洁己则民自服　三曰修德谓以德化人不专猛威　四曰责实谓专求实效勿竞虚誉　五曰明察谓勤察民情勿使赋役不均刑罚不中　六曰劝课谓劝谕下民勤于孝弟之行农桑之务　七曰革弊谓求民疾苦而厘革之
　　　　赐守臣王钦若诗
早自外朝登近侍克符昌运振嘉名一参黄阁推良画再陟鸿枢显至荣该博古今常献纳勤劳夙夜每专精石渠撰述多文备月观封崇大礼成宰府调元心匪懈真宫兼职望弥清龙楼进秩恩尢异熊轼为藩任不轻二浙奥区期惠化三吴佳致悦高情重重山水舟中见处处壶浆陌上迎既肃迩遐安外域更分宵旰抚黎氓予衷侧席方毘倚伫有甘棠播颂声
　　　仁宗皇帝
　　　　赐守臣梅挚诗
地有湖山美东南第一州剖符宣政化持橐辍才流暂出论思列遥分旰仄忧循良勤抚俗来暮听歌讴
　　　　佛牙赞
旧志于上石龙寺载有
仁宗皇帝佛牙赞刻石（厝去昔改圭）上而不着其辞今视之乃唐律一首　绍圣元年永寿院僧惟性所刊不知何从得此本观者当自知之兹不敢录
　　　高宗皇帝
　　　　中和堂诗
六龙转淮海万骑临吴津王者本无外驾言苏远民瞻彼草木秀感此疮痍新登堂望稽山怀哉夏禹勤神功既盛大后世蒙其仁愿同越句践焦思先吾身艰难务遵养圣贤有屈伸高风动君子属意种蠡臣　孟夏壬戌来登斯堂远瞩稽山思夏后之功俯瞰涛江怀子胥之烈赋古诗一首
【守臣宋辉刻石谨书曰臣仰惟　今皇帝即位以来属时多艰巡行方岳抚慰斯民而图所以恢复大业肃清中原神功圣武且将追配前王贻休后世建炎三年岁在己酉移　跸钱塘尝以万机之暇登高望远赋为此诗前瞻稽山而追怀夏禹之功远思句践而属意种蠡之臣忧民图治感念疮痍之意粲然见于篇什之中　宸奎　睿画辉映日月传闻四远民争诵之伏观　今皇帝圣德日跻克俭克勤虚怀听言刻意愿治而躬行寅畏天命之实禁网不苛赋敛不烦而大敷子惠斯民之政凡注措施设虽非臣愚浅陋所能测知然臣承乏　辇毂之下日睹政化之行而退诵　云汉之章盖无一不合者是宜镵之斯石以示方来臣谨拜手稽首而识其后】
　　　　中和堂御笔〔同年月〕
斯堂伟特之观无愧上都熏风南来我意虽快愿与庶人共之
【守臣宋辉谨书曰臣闻王者以天下为心乃能慰天下之望居九重之安则当念斯民有流离不获其所者享万方之奉则当念斯民有饥寒不乐其生者凡出入起居动静食息能举斯心以加诸彼则天下无愁痛叹息之心斯民有爱戴享上之诚而邦基王乐可以传永久而益固矣孟子曰乐以天下忧以天下然而不王者未之有也信哉斯言臣仰惟　今皇帝厉精图治宵旰不遑乃者按　跸钱塘尝以暇日登堂望远感熏风之来而思与庶人共之　宸画具在昭若日星荡荡乎此尧舜三王与我　圣祖　圣宗所以惠保斯民之至意也臣窃观比年以来发政施仁轻敛薄赋布宽大之泽下勤恤之令凡可以惠安元元者宁屈己为之而登临观览之际犹不忘庶人之念顾惟仁风德意所以快斯民之望者可谓至矣然忧勤爱民之心臣恐后世有不得而知者谨刻之石示将来庶使万世而下诵其言者皆知歌咏盛德而见　天王之用心此亦臣子之职也】
　　　　净明院易安斋梅岩诗并序〔绍兴二十五年〕
谒款泰坛因过易安斋爱其去城不远岩石幽邃得天成自然之趣为赋梅岩云　怪石苍岩映翠霞梅梢疏瘦正横斜得因祀事来寻胜试探春风第一花
　　　孝宗皇帝
　　　　潜邸恭和高宗皇帝净明院梅岩诗
秀色环亭拥霁霞修筠冰艳数枝斜东君欲奉
天颜喜故遣融和放早花
　　　　赐灵隐住持德光诗
大暑流金石寒风结冻云梅花香度远自有一枝春
　　　　又赐颂
欲言心佛难分别俱是精微无（石）通跳出千重縳不住天涯海角任西风
　　　　宸翰
禅师所奏菩萨十地乃是修行渐次从凡入圣夫复何疑方知脚踏实处十二时中曾无闲断以至圆熟杂染纯净俱成障碍任作止灭脱此禅病当如禅师之言常挥剑刃卓起脊梁发心精进犹恐退堕每思到此兢兢业业未尝敢忘今俗人乃有以禅为虚空以语为戏论其不知道也如此兹事至大岂在笔下可穷也聊叙所得耳
　　　　圣问
释迦佛入山修道六年而成所成者何事请师明说
【德光回奏臣伏蒙　陛下亲洒　宸翰问释迦佛入山修道六年而成所成者何事请师明说臣自顾庸昧不足以仰副大问臣谨对云将谓　陛下忘却】
　　　　上天竺大士赞〔并序〕
观音大士以所谓普门示现神通力故应迹于杭之天竺山其来尚矣朕每有祈祷随念感应曰雨曰旸不愆晷刻是有助于冲人者也因为作赞曰猗欤大士本自圆通示有言说为世之宗明照无二等观以慈随感随应妙不可思
　　　　赐兴福慧光大师若讷顶相赞
道本尊严体常清净通佛法僧明戒慧定三乘独超六根自正龙天所卫丛林所证丹青虽工岂传妙性顶相端如众人咸敬
　　　　宸翰三
此虚妄心若无六尘则不能有　前次已说身心安和药病何在近又得圆觉之旨幻化者烦恼也觉性者解脱也如绳缚体当求脱去言对除也本无所缚于脱何有此佛法也　经中说六十二处十八界不尽其妙理否色声香味不执于离觉性妙明湛然常住
　　　　赐圆觉寺僧德信诗
古寺春山青更妍长松修竹翠含烟汲泉拟欲增茶兴暂就僧房借榻眠
坐久方知春昼长静中心地自清凉人人圆觉何曾觉但见尘劳尽日狂
　　　宁宗皇帝
　　　　光宗皇帝尹临安判押案牍序
仰惟
