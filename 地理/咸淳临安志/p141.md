<!-- { "loadSidebar": true } -->
在县北十里祥符旧志云明府尝宰是邑百姓德之为立祠堂岁旱祷即应祠下有泉水遇旱不竭
通圣侯庙
在县南十五里旧名宋明王庙五代末县令陆仁璋因祈祷有应申请封为通圣侯
护邑侯庙
在县北十五里每遇水旱祷之多应州县申请封护邑侯
祠山行宫
在通济桥西
五显王行祠
在永宁寺后
　　　　新城县
城隍庙
在县郭
东岳行庙
在县西半里
广利庙
在县北五里地名松溪神姓朱讳彻字仲□仕晋为分水令与郭文为友既卒溪中忽有（革华）泝洄而上者数四居人异之乃即（革华）之所止立庙吴越钱氏封为安境通灵侯　政和四年赐额广利　宣和三年封威显侯
灵休庙灵佑庙
在县治按神张氏范氏睦寇窃发二神俱阴庇是邑　宣和三年以江浙淮南等路宣抚使之请赐庙额张曰灵休范曰灵佑
灵惠忠烈侯庙
在县一里塔山唐许远庙也远新城人【详见人物门】 乾道三年知县景秉申请于　朝赐额灵惠封忠烈侯
周侯庙
在太平乡一十三里地名渌渚　淳佑闲　敕赐辅德庙为额封翊应侯后加宣灵
五通庙
在县之西
杜太师庙
在县西一里按神讳棱为吴越钱王行军司马梁光化二年敕许立祠岁久废坏僧智澄为重立于护国院
潘将军庙
在祥禽乡换塘本吴越钱氏之将
萧将军庙
石府君庙
在广陵乡
版村陈女仙庙
鸡鸣山福民侯祠
苦竹崇福侯祠
杜泽济民侯祠
后村富民侯祠
下泊应瑞侯祠
上汪压境侯祠
凌村保民侯祠
丫港积善侯祠
马鞍山安民侯祠
百丈山兴庆侯祠
汪赖普庆侯祠
张员外祠
白石府君祠
在南新乡
罗明府君祠
牢山府君祠
在新安乡
葛泰山祠
在广陵乡
朱明府君祠
里笋章明府祠
在宁善乡
已上神祠自萧将军而下皆莫详始末以乡民祈祷所趋姑存之
　　　　盐官县
城隍庙
在县东
许国公庙
在县西半里梁大同二年建【县志云　　雍熙四年建】 后增祀张中丞亦号双庙　大观二年赐雎阳庙额协忠封许远忠义侯张巡忠烈侯南霁云忠壮侯贾贲忠济侯雷万春忠勇侯　绍兴八年盐官令胡兟与邑人礼部侍郎张九成援以请于　朝并增祀南霁云雷万春姚誾　绍许之皆赐上公爵今谓之五国公庙前后邑令修崇惟谨　咸淳三年令吴由始以十月十六日率邑官寓士祭于庙识公尽节之日也邑人杨均作侑祭乐歌迎神辞
歌辞【迎神　月维良兮日既望雁凄凄兮靡草黄洁膋俎兮芬桂觞导迎生气兮雎之阳龙媒躞蹀兮元云翔伫想五公兮下瑶堂僾知在兮旷祀举肃雍赞列兮罗簪裳奠币　许国公　至德元祀兮王正锡之弓履兮干于宋城负君恩兮称兵奋雌鲵兮雄鲸夺吾峙以资叛兮士靡半菽而呼癸庚彼伯仲以视予兮吾求急于宁陵嗟血战以百数兮救一绝而垒倾全本根于江淮兮固有死而实生抚干斗之庚申兮招神爽于千龄庙食故乡兮垂休炳灵　张国公　有烈真源兮雍丘起事哭元庙以讨逆兮设帝像而诛贰流雎横溃兮吾惟其砥乘（碟去木改王）雅讯兮故人欲死椎牛臡妾兮泪士如洗甲食裹疮兮战百胜而攻不已人畜尽烹兮兵余其几西向拜启兮臣力竭矣生不全城兮为厉为鬼英概不泯兮于千万世　姚国公　烈烈东平相之裔历尉而守从知己孤墉相守誓以死潞府元戎泽其子血食雎祠绘凌烟哀兮荣兮其两至　南国公　挺忠壮兮顿丘义有合兮身留冒围铁兮乞师对宴乐兮心忧徒示信兮啮指莫之救兮虔刘固将死兮不屈渠违公兮作羞灵连蜷兮于荐豕羌朔吹兮飕飗　雷国公　俨忠勇兮在唐守雍丘兮毅以强六弩着面兮日不逃将军令肃兮敌心降压骑四百兮走披猖城隳身殒兮鸿毛轻千载庙祀兮休有烈光　三献词霜天晓角　初献　丹楹转月金绣纷幢钺勋在有唐宗社人千载仰英烈　维辰嗟尽节故里昭虔揭灵御雝雝来下歆初荐豕俎羞洁　亚献　当年宋壁血拥河流赤全护东南形胜百易万五神力人心同奋激立此生民极哀角载歌霜晓（奭斗）琼（酉齐）圣容怿　终献　忠忱谊愊对越如丹赤缅想遗风余烈犹身见古颜色　惟馨非黍稷穆穆歆明德簟滟芳彝须醉回云旞佑乡国　送神　祼献终礼纪具灵禗禗回霄驭人祗分福祉聚】 
东岳行祠
在县东南二里
朝宗王庙
在县西南七十里
白马王土地庙
在县北二里旧云金人犯境见田野闲白马甚众竟不敢入
皋苏将军庙
在县东八十二里金牛山下相传皋苏二将逐黄巢死之因祠焉　绍兴十年岁旱祷雨应　敕赐福济庙额
乌龙大王庙
在县东八十二里金牛山下　绍兴十一年祷雨应　敕以崇佑为额
徐偃王庙
在县西十七里
西楚霸王庙
在县西三十二里
秦王庙
在县东一十八里
骠骑苏将军庙
在县东南四十五里
翁使君庙
在县南二里
阎少卿庙
在县西南六十里
　　　　昌化县
城隍庙
在县西北一里
东岳行祠
旧在县南过溪二里后并入上清宫　开禧二年刱
祠山行祠
在县东南二百步上清宫之西　绍熙二年令张任刱
灵山行祠
在县东南上清宫之东即徐偃王祠衢人有客唐山者始像而祠之　庆元闲令赵谅因为建庙谅亦衢人
灵显五侯庙
在县东五里溪桥上路转山回林木蓊郁挹湍流依峭壁庙貌甚伟威灵茂着焉
伍子胥庙
在县南二十五里览川
澞溪庙
在县东北一十五里盛村旧传其神子胥之族
柯相公庙
在县西七里西晚村旧传为钱氏将
平葛西庙
在县西四里
高乐庙
在县西二十里
杜王庙
在县西八里
萧王庙
在县西九十里
珋相庙【珋音留县有珋相山】 
在县东南一十五里
沙幕庙
在县南一十里
惠山庙
在县南一十五里
柜村庙
在县西一十七里
上博庙
在县东南一十九里
官杜庙
在县南三十里
姜公庙
在县南四十五里
龙池庙
在县西六十里
百丈庙
在县北二十五里
湍口庙
在县南四十里
泥皛湖庙
在县东南五里
朕公庙
在县南三十里有石塘村后有山盘踞平妥而极大朕公城在其上城基回环如带及有造军器之所历历可辨有拾得石镞金刃者天阴晦或闻戈甲鼓笛声朕公者旧传为钱氏将出战回未及故城死于赤石遂葬其地
咸淳临安志卷之七十五
　志〔六十〕
　　寺观一
　　　叙 
今浮屠老氏之宫遍天下而在钱唐为尢众二氏之教莫盛于钱唐而学浮屠者为尢众合京城内外暨诸邑寺以百计者九而羽士之庐不能什一说者曰清虚寂灭之尚而土木丹雘之贵离世绝俗之高而荣华富厚之羡偭其本统而骛于末流二氏殆无以大相过而遂家笃于君臣之义严尊卑等上下则为浮屠学者不及焉夫惮于检而乐于纵乃人情也窃以谓不然君臣尊卑上下之分非人之所为天之所设也彼二氏者岂能外吾圣人之道而自立哉特其所从入之异路故为其徒者必服其教服其教者不得不世守其说守其说则不能自遁于其名要之尊君亲　上之心则一也今寺若观率以得列
御前为重而其奉
三宫元命以祈
千万寿则晨烟夕灯鼓螺钟磬梵呗之音步虚之声隐入霄汉而散落林谷者相望不绝也斯亦勤已呜呼彼于吾儒尊　君亲　上之说概尝有闻否哉叙寺观
　　　宫观〔城内外〕
　　　　天庆观
在宰执府后唐时为紫极宫梁开平二年改真圣观【有记钱武肃王立文多阙轶】 大中祥符二年　诏诸郡建天庆观尝以元真观为之　天禧三年郡守王钦若以朝谒差远奏徙天庆观额于此　绍兴二十六年有　旨重修　赐田五百亩除其赋　绍定四年毁有　旨重建　御书天庆之观四大字以赐　咸淳六年又增拨官田二百亩给之观内有
真宗皇帝御制赐守臣王钦若诗
高宗皇帝御书老子道德经石刻
记文【天锡大宝命于我有　宋　二后受之外薄四海悉主悉臣　真宗皇帝袭休绍明澶渊既捷以敉宁武图功沾濡浸润亿兆褆福稽古礼文之事煟然勃兴乃　大中祥符纪元之明年诏天下郡邑并建道观一锡名天庆于以崇清静而洽醇熙陟降左右不显亦临积厚流光美祥来假五载冬闰诞颁　明指诸天庆观悉严奉　圣祖天尊大帝像设卓哉皇乎生民尊祖之丕范顺天立教之宏规也夫天者群物之祖圣人继天测灵昭德揭虔明有本也日月所照霜露所队凡有血气心知之性莫不尊亲其所以辨上下定民志之意微矣惟钱唐左江右湖天庆奠址负吴山南乡　中兴驻跸隆上都而观万国岁时尹漕帅属朝谒如　令州县吏一命以上肃拜而后敢即事遇　诞节内而宫省外而台府归美报上者必于是事隆体特严视　景灵非他郡比　绍定辛卯秋尘居畚绠不戒爰暨兹宇　皇帝惕怀惟天惟祖　宗发祥储祉之地敢懈钦崇首斥内帑金帛祠牒更刱之自　宫掖邸第至都人士罔不捐赀佐役明年春　圣祖殿成藏室承东斋庐延西重门洞开迓云车风马之灵秘宇巍拥妥元龟朱蛇之神于时住持观事臣陈永灏经工化材实敏实勤　上闻而嘉之申以锡赉为钱万缗俾迄其事又明年三境列真之庭始克备荥温秘宝有待而启号登　淳佑内出天庆之观四大字以落之金扁璇题奎壁辉绚穹伟渊靓阳曜阴藏穆穆焉天下之壮观矣自三代衰王教熄异端乘之以祸福诱怵愚俗宫室绀碧几遍天下其于大伦大法蔑如也畴若建殊庭祗灵贶溯僊源于厥初明天历之有属使凡为臣子者拜俯其下虽在四方万里外拱极朝宗之心油然以生而况首善之地不已重乎初　上之御极也眷焉东顾虹流隩区将筑天基瑞应宫及是仍命永灏往营之未几珍台闲馆对峙淛河之上　圣祖　神孙景光相宣于万斯年益章章矣昔在炎汉肇基丰沛班彪着论阐明王命序帝尧之苗裔表神武之证应显德丰功流泽后世四七再造珍符有开奸雄怛威疆宇遄复铺观　圣代跨轶两都彼唐开紫极崇真元之奉讵可同日语哉于戏据坤灵之首仿太紫之形与天命人心相维于无穷故曰　天子建极以顺成天庆垂万世之基也　淳佑二年夏四月甲子朝奉郎行秘书郎兼吴益王府教授臣卢壮父记】
　　　　报恩光孝观
在报恩坊清泰四年钱氏建旧号开元宫　国朝 　景德四年改景德观　崇宁二年改崇宁万寿观赐盐官县田一千亩　政和三年改天宁万寿观建
徽宗皇帝本命殿　绍兴七年改报恩广孝观十三年改赐今额专以追崇
徽宗皇帝香火　绍定三年得　旨蠲其赋　咸淳四年重建镇楼云堂两庑
　　　　元真观
在礼部贡院西唐中宗景龙二年建遂以景龙名【旧志作景隆恐误】 后唐改中兴观钱氏改钱明宫【相传钱武肃患目祷而愈遂改今贡院桥下小石碣纪为钱明宫】 国朝雍熙二年改元真观　大中祥符二年为天庆观　天禧三年守王右相钦若奏徙天庆额于真圣观而复元真之旧赐田凡五百亩
　　　　水府净鉴观
在候潮门外清水闸东旧在嘉会门外桐木园世传五季马自然修炼于此龙德三年钱氏号水府院　国朝天圣四年　诏定天下名山洞府二十钱塘江水府居其一岁投龙简　政和改净鉴院七年增水府字仍岁度道士一人　建炎闲徙今处　乾道四年周安抚淙建水府扶桑大帝殿　嘉定七年道士江师隆辟地重建
