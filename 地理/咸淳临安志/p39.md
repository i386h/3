<!-- { "loadSidebar": true } -->
朕于菁莪乐育之仁丰培滋久登膴仕着体声多由此途出数年以前闲有聚为朋曹堕窳败业而不能退然自充者岂作人之道犹有阙乎时学官以更定学法来上稍示规益本为一二蹈于匪彝者设也迩来涵濡德义莫不自待以厚　朕甚嘉之前是所定之法独于进取一途尚狭未足以快飞跃之适今从其厚用着为令尔诸生其益务自修以副　朕崇尚作成之美意敬听毋忽国子祭酒臣江万里恭跋【臣闻天地之于植物栽者培之自拱把合抱以至于耸壑昂霄无不能尽其材者此天地成物也　本朝　列圣开设雍庠士出此途蔚为时栋光明硕大与国无穷所用得于所养如鹤鸣子和声与响随设遇缓急之机否臧之决油然忠爱不能自己于中而平时自淑身心不使有一毫出于规矩尺度之外教养之功于斯为盛恭惟　皇帝陛下以造化施生之仁续　祖　宗新美之泽祥风时雨披拂涵濡与舜帝之欲并生文王之有德有造壹是隆厚肆念我多士比年体承爱教隆指重厚自将宜有以崇而厉之　奎札天颁着为功令广升秀以示旌淑涂辙夷易安安而进可坐销于躁竞用养成于贵肆蕲我多士亦孔之厚臣夙列佩衿兹叨领袖大惧弗克奉宣谨帅其属拜手稽首紬绎　帝训而扬言曰乾坤宗子视均气同体之秀即其家之秀子弟不啻琪林珍木欲其茁于庭阶精神风采维乔维条所以瑞　我家而昌气脉也既销其蠹加溉其根爱护涵养一称乾坤崇广之造此　本朝所以收人物之报者固有相之道焉金玉厥躬不忍怙家庭之宽厚而自律愈严洋洋飞跃之中斋栗一心如临父母此弟子所以荅扬　慈训而报万分也同志勉之惟谨敬勒精琰恭书下方】
　　　　　御书朱熹白鹿洞学规
父子有亲【学规不具录】 国子祭酒臣张磻恭跋【臣等恭惟皇帝陛下天资超古　圣学探微事关人伦之常首务修饬道出圣传之正必示表章乃　淳佑七（社去土改异）三月丙辰　内出　御书白鹿书堂揭示　赐国子监首之以五教之日而所以学之之序其别亦有五继之以笃行之事而所以行之之要其别则有三　宸章钩画之妙烂乎下饰先儒标次之旨阐之益明臣等拜手端诵作而叹曰皇乎哉　上圣扶植纲常开迪后学之丕矩也载惟白鹿洞之始有闻于　皇朝也驿赐九经昉于　太平兴国　先圣塑像助于　咸平书堂得名昉于　皇佑前之明起后之孙琛或侈旌嘉儒学之宠或擅士子来游之盛然学之端绪方启道之本统未章迨先儒朱熹阐教是堂其学务于明诚两进敬义偕立于是研覃道体缉叙圣言要使学者讲明义理先于修其身用以推诸人汇列昈分关抽钥启圣贤诲人之方至是乃厎明备无复遗憾然条贯虽竟统会固存旌别宣明不能无待　陛下探赜道妙垂意化原知斯人逸居无教虽尧舜不能不忧知穷理数条乃孔字所传恪物致知之心法知笃行三要皆圣贤教人以择善固执修身治人之大端举其纲而目张振其领而裘挈是庸显设藩饰于以风动教化以其开迹于偏方者施之乎同轨同文之远以其在下而教明者极之于在　上而道行然则是学也　熙陵发之真皇　仁祖昌之而笃近举远致广大而尽精微则不得不归之　陛下也昔汉有见善明用心刚如董仲舒能立正谊明道之言武帝幸与同时乃不能表其言而显其人虽复黜百家尊孔氏而纲要之未明政亦奚补曷若 陛下今日之举教诏以示之指归挈提而导之从入规范昭揭体用具明于作君作师之道真不可尚已臣等扑蹈欣赞之余谨请勒之翠（王民）期与多士服膺请事以钦承　圣天子尊德乐道垂世立教之意】
　　　　监学官题官
在堂之左右长乐刘季裴记余杭虞似良书【乾道二年夏四月监学题名成始题名也两学俱隶于监祭酒秩四品司业六品常择威重有行实者为之掌凡监学之教令与其政治其属博士专掌鼓箧孙业之事国之公卿大夫士之子弟与夫四方之选士学焉正录佐博士以施教典稽其功绪纠其德行考其才艺书其如法者识其不如法者以达于博士博士以闻于祭酒司业而升黜之故均谓之学官监有丞以洽簿书令财赋其次有簿凡监之小事听焉此其大略也今夫有职必有事由国子监而上秩高而选精则职事愈繁故语职优事简往往必反曰学官学官无他吏责惟专以传道授业论古今成败考诸儒同异为事群居侃侃如在洙泗此固可乐也季裴职在东胶敢志其所始太学成于绍兴十三年武学成于二十六年凡任祭酒者八人司业二十人国子太学武学博士合四十有六人丞十有八人簿十六人正录武学谕五十四人先是筦书库为者凡十人今不复置皆以年月先后为之序庶来者得以次列云】
　　　　学官位
在崇化堂之后东西为祭酒司业位两庑则国子太武学博士国子太学正录武谕位凡十登科题名列于楹闲国子祭酒高文虎记进士【高宗皇帝受天葆命系隆　我宋干旋雷动　驻跸东南维　建隆肇基　八圣（帛系）统凡所以储大器业振励豪英昌乎登刖盛乎维持者率根之庠校精于教育首　诏行在所兴太学选师儒置弟子员旋饬　銮舆　谒先圣　幸两斋　御崇化堂　命学官讲周易泰卦于是天下学者靡然向风　明圣相承授受一道关诸训迪诚有加焉昔者建武中天人心戴汉思有以济大业而系尧绪者皆以为投戈讲艺临雍授经之自　本朝之盛视汉东都何愧而东都士多至人三万范晔所传若岑晊何颙符融井丹服虔高彪梁鸿孔僖以下仅十余人记录之阙系乎体者如此由　绍兴以来五六十年士之入太学以万计而擢科第者千有七百八十六人如云如川方兴未艾勿有刊勒以诏来者宁止如汉史氏阙然莫订抑何以表章　列圣广延众俊兴建太平之明验大效乃仿蜀左右生故事为太学登科记此国子录吴君仁杰之志也文虎以二年元日蒙恩拜少司成越二十五日诏参详南宫时预典贡举以下奉　诏若曰期得器识浑厚议论正平之士副异时公卿大夫选惟赖协意悉心精加衡鉴网罗实才毋使浮夸轻躁者冒吾名器文虎窃自思念学校之养士科举之得人与立国之道表里经纬至于刊诸圣谟形之戒敕则士亦盍自省矣盖国家闲暇广于缉熙时方艰难勇于经济此学之所由兴而士当侈于归美故荒嬉精勤之戒韩愈以诲诸生以公灭私之言周官以告多士今位乎监学隶于斋舍者相与守此则题名之作岂特美人才众多而已诗曰丰水有芑武王岂不仕诒厥孙谋以燕翼子凡我有志尚其勉之　庆元三年二月二十三日】 
国子录吴仁杰记释褐【国家取士之制其选之愈艰则所得愈精举今所遴选而甚重者惟大科异等若制举若宏博之科若南宫进士之首冠与夫胪句所传上之三人者是已　神宗皇帝设三舍以造士于是又有上舍生优选出焉非长才秀民国士天下士不在此选故一旦崭然自奋于尘滓奥渫之中其道德之章闻声望之振起莫不光明隽伟表表人上其仁也至于横翔捷出驰清骛华都卿相之位极文儒之选而天下不以为过惟其素所蕴蓄与其所自植立者有以大镇服之也凡三岁大比拔进士之尢者大都不过四人宏博之科多不过五人虽闲缺不取亦时时有之惟制举不常有而上舍优选亦不常有方其徕天下之英而群试之有司求十百于千万然后得入太学又谨察其行艺之可者而升之必内舍最优之人中上舍而占优等然后得为两优其跻攀分寸累而弗队者不一二败于垂成者皆是也盖自　元丰至　元佑始得一人焉曰林自又自　元佑至崇宁得一人焉曰张相按　元丰初令上舍生上等中选者取　旨推恩不与他等故或以阶（目氐）匠监丞而参宾幙或以初品京秩而官学省皆异恩也虽方正茂异反不及焉所以重　天子之学抑以其行艺之素月积季累选之艰得之精而然与夫国之养士犹山之养才也楩柟豫章干云之奇材自拱把而至于寻抱其养之也至矣其成之也不易则其待之也不轻恩施之美固其所也　乾道纪元之三年岁在豕韦太学之立两星终矣　绍兴天子骏惠先烈作成人材以遗圣子神孙百年之用者其效始见是岁太学以上舍优选闻有　旨推恩如　崇宁二年故事祭酒博士而下即崇化堂集诸生冠带立东西序奉　诏黄赐之释褐搢笏稽首谢　恩于庭下一时歆艳其荣繇是两学之士益淬厉修饬以趋　上意纔八置闰而踵相蹑者七人得士之盛前此未有可书也已四明高公以西垣北国之重下兼大司成既合进士上舍科级题名镵之石谓两优之选科级之巨擘也复科别其人而碑之娄书特书以侈一时之盛且以厉学者命仁杰识其事以不能辞公不可则退而执笔纪其大较如此　庆元三年四月五日】
　　　　前庑
举录直学位各二学谕位八教谕立一国子祭酒郑起潜记题名【网必有纲丝必有纪太学群天下之英而前廊帅之亦纲纪之意也举录二员与正录通治其事学谕以下隶焉学谕八员敷经训命课题长谕以下隶焉诸生书行艺于籍季终以其可选者考于学谕又十日考于举录而后上于博士直学二员司出入之禁周知来学之数而察其踰矩者十五以下入小学则置教谕一员以教之斯其大凡也　建炎驻跸吴会　绍兴十三年立太学今一百有二年为举录者一百一十有四人学谕四百九十有八人直学一百四十有九人教谕四十有八人登巍科都显位前后相望事业伟然而碑题未立来者无所考乃命举录刘实甫范处义鸠工砻石萃其名氏州里序其后先大书深刻列于崇化堂之左夫自补弟子员而阶舍级升前廊涉历深矣必业精行成资望俱重始称其职近制考其满岁者上之部录其年劳所以劝也未仕而不苟他日之事业占焉继自今居此位者于前有光是所望也　淳佑四年甲辰岁春正月既望】
　　　　斋舍
始建学为斋十曰服膺禔身习是守约存心允蹈养正持志率履诚意【今改明善】 续增七斋曰观化贯道务木果行崇信【今改笃信】 时中循理皆米友仁书扁　绍兴二十七年周绾为祭酒又请增置三斋曰节性经德立礼张孝祥书扁斋各有楼揭题名于东西壁厅之左右为东西序对列位次后为炉亭又各有亭宇揭以嘉名
服膺
得善　　仰高　　登瀛
禔身
猗绿　　斗光　　绿光
习是
龙首　　桂荣　　云津
守约
云端
存心
斗魁　　延桂
允蹈
丛桂　　龙云
养正
龙津
高宗皇帝幸学之明日降　诏曰　朕以兵革之后创建太学特为　临幸至养正持志二斋详观诸生砚席之游诚嘉多士文学之集所幸二斋长论已免解人特与免省未免解人与免解其学生并与免将来文解一次
持志
云阶
幸学诏书同养正中大夫周直方记斋壁【宋受天命五纬躔奎人文化成国以儒寿帝学更建时惟　中兴　大辂鸣銮 圣皇莅止乃睠持志贲如濡如丰芑之仁涵育数世弼从魁杰声光烨然噫盛矣夫今左丞相郑公以至公大忠冠位台宰盖兼有甘盘傅说之美端平相业厥惟懋哉舍选收科实于此焉出绿幕旧游九鼎大吕重矣百年壁记石久而泐爰用改为以诏来者诗不云乎高山仰止景行行止凡我同志载瞻载咏毋但诩明经之青紫侈稽古之印绶焜耀时人之耳目而已其益弘道德充气节学颜之学志伊之志以溯公之盛心趾美嗣芳如川方至大书娄书将不一书兹固　邦家之光非直斋序之荣也尚克勉旃　端平二年十月旦】 
节性
龙光　　众绿
率履
龙魁　　泰轩　　和至
