<!-- { "loadSidebar": true } -->
在部门内之北主管官虞似良记题名并书【士自一命以上至于公卿凡除授告命必繇院以给之则居是职者为甚重而不轻矣故谨其付给而守其戒令视它司为严唐制百官告身分掌于其所部文则吏部掌之武则兵部掌之宗戚命妇司封掌之考校勋绩司勋掌之　国初悉因唐旧置院于右掖门之左凡吏兵封勋四司之告举集诸此　淳化五年始专置局命中书舍人一员提举而以朝官一员判局事于是职任踰重　元丰改制乃以文武官告身悉隶吏部而以蕃官隶兵部　崇宁大观或置或不大抵废则皆归吏部右选　政和复置院仍差主管官二员　中兴以来因仍不改然自　绍兴至今四十余年中闲官吏殆无有记之者名氏到罢漫不可见事之因循苟且岂特此哉似良不才承乏是官思有以纪会同僚魏君相与讨究自薛僊而下得五十五人勒诸石庶使来者尚有考也　乾道七年十月既望】
　　　诸司诸军粮料院
在漾沙坑以七官宅废屋更为之【几再徙】 殿中侍御史谢谔记诸司题名【国初承旧制有粮料院使太平兴国五年正月分粮料诸司马军步军为三院　雍熙四年四月改用使臣　端拱二年又改用京朝官　元丰末并马军步军为诸军与诸司为二院事物纪原所戴如此在今诸司诸军各二员皆以干办为名诸军一员分差建康诸司军三员在临安如诸司则分左右两厅各有铜方圆二印昨　渡江之后　行在以瑞石山观音院旧基为官舍入门而右即诸军少西则左厅中而东向则右厅吏舍则近门列之北为诸司南为诸军有架阁库二在诸军吏舍之西屋皆依山其势稍高二三君子与谔相先后为诸司者谓凡官居皆有题名而此独阙遂买石建之夫下干禄以代耕上制禄以驭臣随其职之繁简而为之别必有所谓适得其平者唯清廉介特之士必能见得思义夙夜匪解常恐禄浮于事故禄虽少而绰绰然常若有余傥惟不然则背公徇私恶劳好逸故禄虽多而咄咄然常若不足且怨夫不我增者有之诸司官掌禄者也固可以于此而察夫六窠之中其必有见亦人材之一助以报　上也　淳熙十三年十一月庚辰朔】 
又记诸军题名【国家重六院之选　圣上九切留意率用治县之有效或经荐举亦有尝剖守符所以在此位者皆不敢不念其所以为重而其满其未满视监察御史与寺监簿有阙多加采择旧尝有因之即持节者盖阶是以试而无所不之则非徒选之重而任之亦然其员几十三粮料审计有八分诸司诸军皆以干办为名诸军粮料有两员其一分差建康其一在　行在所瑞石山与诸司同门而居诸司既有题名独此未建察院福唐黄谦自此迁者也乃合前后任议成兹事夫诸司与诸军仰　上之禄均也而国以兵为固兵以食为要其给也尢不可以不严设官本旨欲其专心致意焉唯不差其度则当有投醪之均挟纩之盛所以推　上之恩而使柳营玉帐昼夜忘劳是为举能其官而基夫将来不一之用者姓名并于此乎考所以不可不书　淳熙十五年九月甲午朔】
　　　诸司诸军审计司
在保民坊内旧马军司教场【凡再徙】 监察御史吴博古记诸司题名【审计非古官也而原于古古者凡官府皆有要会而财用稍食之会尢详　国初以三司使总邦计司各有院以乘中外泉谷出入之政盖会计之府也然案牍丛委典者不能遍察而奸容焉　淳化三年始用户部使樊如古奏剔其冗籍复别为院置官颛领之以听稍食之要贰置院之初特掌骑兵徒兵给受之数犹不及诸司也　元丰三年合步骑两院为一遂以其一主诸司自　宫禁朝廷下至斗食佐史凡赋禄者以式法审其名数而稽其辟名者唯郊赐给已乃审禄有疑子则诏以法凡四方之计籍上于大农则逆其会凡有司议调度会赋出则诹焉设员二曰左右听分案六史八人然夷考县官禄赐之费月长岁滋如江河下流愈远愈阔其浸淫未易堤障也自　至道末岁给中都官吏不过十数万缗　熙宁月四万今又倍之百司吏禄又靡耗特甚盖居兵费四之一岂据券涉笔者曾无救于经费抑端本澄源不在有司欤然粮审为大农关纽傥据会要而观则幸穿必有蹊蠹藏必有穴损益本末盖可睹已院故无记前人名氏不传三山林君湜建安周君晔断自　南渡绪次官簿镵之石亦不苟于其职矣故为书职掌大略于其端以谂来者院旧曰专勾　中兴避　御嫌名更今名云　淳熙十四年九月既望】 
又记诸军题名【秋九月诸司审计司作题名属余为之记江阴吕君棐庐陵孙君逢吉造余曰两院皆君昔所莅宁独遗其一耶敢继以请余观旧事自　淳化（帛系）蕝之始以三班掌事后稍更用京朝官　中兴选任尢宠善职者俓登郎省将使指近比非试邑有闻者不在选中台有阙属于焉是择士脱州县登朝于焉问津其轻重视昔何如而官是者昧昧不见姓名于后宁非阙欤诸君搜补阙遗而余陈朽亦牵联得书宁非幸欤顾并征余文将为两院重兹幸也宁非辱欤余曩尝阅军簿会兵费窃喟然叹曰本邦维财蠹财维兵观本与蠹相盛衰盍即是焉观之试挈一岁审放之最钱以缗计粮以斛计帛以匹计纩以两计者百二十有四亿仅足以澹　中都之兵列戍三垂者不预焉秦汉以来虽或连兵旷岁费不儗此今櫜弓柔远期与天下休养而无涯之费如故民力安得不屈耶惟　九重俭慈不以一毫妨经费曰民与兵是恤是图是以民无怨咨曰县官所以征取于我者凡以卫我也兵无觖望曰县官所以衣食我者极此固不薄于我也然欲使兵绝虚籍国不徒费士得全廪师以不饥则任职者可不闵民力之不易念军赋之难支悉意审核以佐公家之万一乎沿革本末大略与诸司同兹不复书姑以所尝更者书以为后遗是年十月四日】
　　　榷货务都茶场
在通江桥东监场吕宗孟记提辖官题名【山泽之贡盛于东南者莫过于茶盐盐筴昉于齐衍于汉而茶税起于唐利日益滋法日益详县官因以佐大农宽舆赋遂为经常之制　国朝初循唐旧以九路之漕自达于淮回则转盐诸郡流而庾之茶有六榷务十三场有贴财之法搭息之令事久而议者进说乃解弦更张之由是尽行钞引以便商利民蕃货长财法有适于时而更于昔者唯其宜也自钞引之法行委所专于　上都课衍而事繁官曹之选于斯为重故所居官不唯簿书期会之谨出纳奇骡之察而疏源浚流禁溢窒漏因革损益轻重低昂以时请之以时施之期以阜通商贾懋迁货币集此浩繁之课是岂循循委琐徒以尸官者可倚办也哉先是课入不立额唯视旧岁为等差　乾道六（社去土改异）始昈分有定数岁总为钱二百四十万万　行都受藏之所为数八十万万于建康者一百二十万万于镇江者四十万万外府之藏皆自行都分置会而一之盖系于此则为官择人其选尢重　皇上循名核实藩饰显设以激厉群下于事功之域而货府之官量器能而处兼文武而用岁成则褒进材优则超擢升班列（木片）守符峨冠相望至有就除风宪官者兹可见其选已近岁以訾入之俭于数补乏赡用趣办登期正唯其官实图利之然则官是官者盍思靖其齐一夙夜匪解将以材谞绩用自致庸副　朝廷之选今之登载托始于　龙飞之年所以阐扬选抡风厉之美意诏今与后之人率勉竭于所职故审订莅官之名氏品秩而序次其先后伐石以志之庶几异日有足证者尚论往昔则岁月深远漫不可考官僚增损亦不能详兹故略之淳熙十二年八月】
　　　杂买务杂卖场
在通江桥东提辖汪泳记题名【唐制宫市至　国初为市买司　太平兴国四年置务常乐坊更名杂买奉　禁中买卖而平其直废于　至道复于　咸平　景德四年始于利仁坊置杂卖场寻徙（上宗下山）明门外凡内外币余之物掌受而粥之　熙宁八年并于市易务数月而复从三司请也大氐免民行役官自龢市则归之买务斥其币余以利公私则归之卖场董以外府而地官总焉盖详于　元丰官制之颁至给其实直非所阙勿市鉴唐世扰民之患以京朝官内侍三班参主之则发于　仁祖皇佑之诏降出物帛估直以付左帑市以见缗疏内束门积弊而除之则见于蔡忠惠尹京之请张官设局意盖深矣粤自　南渡随　行在所　绍兴四年合局于天庆坊其视旧典小加更革凡　宫禁月料　朝省纸札文思院之制造和剂局之修合一取盈焉左帑所受封桩所积编估以时其直打套以籍其数而就旧焉六年　诏置提辖官总其事属货入岁俭而征儥寖广汲汲图办日弗暇给前人名氏所未逮书　庆元改元泳适庀职同寮相与语曰百司皆有题名此独阙可乎考自始置得三十有二人岁月莫能尽识虑其久益遗忘用勒坚（王民）其垂芳馨位通显盖不可一二数然非公尔忘私食焉不怠者莫之有闻一臧否之传使人起敬起戒乃喟然曰嗟乎乘田委吏圣人不敢旷出内之吝明训森严官虽卑惟竭尽乃职足以观远是岂无蠹弊可以剔抉利病可以疏陈与吾侪盍亦勉之后之视今犹今之视昔也斯石之立匪徒具文庶几朝夕有所警览云二年九月望日】
　　　文思院
在北桥之东　绍兴三年三月工部请仿　京师旧制监官分两界上界造金银珠玉下界造铜铁竹木杂料　隆兴二年用左司叶颙请两界监官厅廨舍毋得与本院邻墙皆以防弊欺也太常寺簿张贵谟记提辖官题名【皇朝　太平兴国三年置文思院掌金银犀玉工巧之制彩绘衣壮钿之饰若舆辇法物器物之用以京朝官四人充监官内侍三班充使副及监门领作卅二又有额外一十作至　熙宁九年东西坊杂料凡三千余作悉并焉自是职务既繁历时寖久积弊滋多而关防之法益严　咸平诏内东门验凿色号　景德诏左藏库拣阅销镕　天圣诏皇城司差人搜检出入听人告匠作入外料及诸奸弊盖其势积而至此伏自　渡江之后虽事力小变宿弊萌生转料之名始于　绍兴至　淳熙亏陷官缗钱以万计银两以千计监临窃取工食缗钱月以百计事发因偿多不及五分之一其时建议固有乞罢转料及亲事官者迩来上下相蒙吏不自爱至有以身而获戾者矣提辖林端阳复亲目其弊不得已首论三事得请于　朝一置都历以防其转料之欺二复亲事官而夺其监视之权三乞监官两界通签以绝独员自肆之私考之札牍粲然可见凡簿书朱墨闲数十年奸欺蠹弊之根穴一洗而尽吾固喜端阳居官任事其才识通明加此哉院旧无题名今考之积案自　绍兴丁丑得康公杉而下及院官到罢岁月刊诸乐石并于上方纪其事之因革大略云　绍兴癸丑七月】 
　　　左藏库
在清湖桥西　绍兴二十三年以韩世忠所献
