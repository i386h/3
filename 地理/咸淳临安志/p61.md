<!-- { "loadSidebar": true } -->
在县西南二十四里高一百丈周回四十里旧传有休村李波提庄在山侧波提尝养一戎犬守庄犬死瘗于山旁故名戎山相传唐干封二年波提耕于山顶得碎石青黄色以示铜工工曰矿也烹之可得铜于是百姓竞取之然得铜者（甚少）因不复采
　　　　　舟枕山
在县西北二十五里高一百七十六丈周回一十里山顶有石穴古老云禹治水维舟之所东坡诗云看山识禹功盖谓是也相传其山或有铜矿唐文明元年有得矿者告于官将置监先令百姓同采年余竟无所得遂寝唐地理志余杭有铜恐此类
　　　　　岑山
在县南一十五里高三十五丈周回四里按余杭土风记云吴步兵校尉诸葛起字岑世居山旁宗族蕃盛皆葬于此因号岑山
　　　　　断山
在县西南一十四里高二十丈周回五里其山无冈砻相接故名俗呼为禫山
　　　　　仇山
在县西北一十五里一百六十步高三十五丈周回五里旧有仇山庙因名又谓之白鹿山耆老云晋宋阳太守严昆【一作晁】 葬于此山尝有白鹿夹坟左右州剌史孔严以为异表闻于朝因以名山墓前石柱刻云故宁朔将军严公神道【今不存】 十道四蕃志云清岩山一曰鹿山
　　　　　安乐山
在县东二里高一百五十步周回五里耆老云钱氏之子于此筑庵养疾而愈故号安乐
　　　　　顾望岘
在县西南三十四里高一百四十步周回五里按土风记云秦始皇至此弃舟登陆往会稽登山顾望因名
　　　　　阿姥堆【本字庙讳】 
在县西五里高六十丈周回一里按葛洪神仙传云王方平过蔡经家以千钱与余杭老姥巿酒得五斗许又父老云晋初有裴氏姥居此采众花酝酒凡士之贫者贳与之经数年忽有三人至姥所饮酒数斗不醉姥怪之谓姥曰余非常士姥当仙去故来相命因授药数粒姥饵之忽不知所在今堆上花草犹存阴雨时或闻酒香故名阿姥堆荆公送僧惠思归钱塘诗渌净堂前湖水渌归时正复有荷花花前若见余杭姥为道仙人忆酒家盖谓此也名见九域志
　　　　　望牛堆
在南湖之闲其状隐若隆阜然湖渐湮塞今存无几
　　　　　石灰堆
在县东南三里杉木森茂今宝轮寺以此为向山
咸淳临安志卷之二十五
　志〔十〕
　　山川四
　　　山〔四〕
　　　　临安县
　　　　　天目山
在县西五十里高三千九百丈周八百里有三十六洞为仙灵所居每岁秋率一日风雨晦冥俗云山神与江神会　淳佑八年祷雨应赵安抚（上与下心）奏请封东天目龙王为灵佑公赐庙额曰惠泽【山有东西两目西天目属于潜已详载当互考】 
石屏
在县西五十里按旧志云昔秦始皇于西天目山剖石为桥此其遗也
黄石室
在县西五十里旧志云昔人建道观于天目东峰故址尚存相传有大钟坠水中
　　　　　径山
在县北去县五十里径山事状云山乃天目之东北峰有径路通天目故谓之径山奇胜特异五峰周抱中有平地人迹不到代宗时有吴郡昆山朱氏子贡礼部道由丹徒至鹤林寺马素禅师异之遂祝发名法钦【即国一禅师】 大悟宗旨久之辞出游方请示所止素曰汝乘流而行遇径即止钦至山下问途于樵者对曰此乃径坞师记素语遂自东北而登适见苫草以覆置罘乃即其下默坐值大雪经旬不食猎师见而慕之折弓归敬为结草庵钦曰吾将深隐是山猎者言此神龙所据愿毋往钦意愈确乃陟重冈之西至高峰之北临岩穴中据石床而坐俄有素衣老人拜于前云我龙也自师至此吾属五百皆不安息当挈归天目山愿以此地为立锡之所乃导钦南行至五峰之闲指大湫曰我去后湫当涸矣其中一穴愿勿堙塞言讫不见顷之云雾晦冥风雨终夕及明旦视之已为平陆仅存水一穴今龙井是也北峰之阳有草庵云神龙所造今庵基草木不生【案径山记开山之始其事涉怪诸如此类皆存其旧不敢削也然观天台天童诸山其初皆有方外异人为之通道而蛇龙魑魅之所居始为人境其事大率类此无足怪也】
　　　　　　记文 
【 蔡端明襄游径山记临安县之北鄙直四十里有径山在焉山有佛祠号曰承天祠有碑籀述载本初唐崔元翰之文归登书之石今传于时云始至山之阳东西之径二自其西壁绝襟绕轿行少休松桧交错盘郁蒙翳寻丈之闲独闻语声跻棱层披翠蒨尽十里许下视来径青虬蜿蜒抟岩腾霄且及其巅峡束洞隐几不容并行已而丙括一区平盈坦壑四面五峰如手竖指一峰南绝卓为巨擘屋盖高下在掌中矣峰闲小井或云故龙湫也龙亡湫在岁率常一来雷雨暝曀而乡人祠焉者憧憧然环山多杰木丝杉翠桱千千万万若神官苍士联幢植葆骈邻倚徙沈毅而有待者导溜周舍锵然璆然若銮行佩趋而中节者由西峰之北数百步矻然巨石屏张笏立上下左右可再十尺划而三之若川字隶文曰喝石岩其传甚神并岩被谷修竹茂密尝以契刀刻竹两节闲成　景佑三年十二月十五日字云尔由束径而往坎窞为池游鱼旷空其西径东折蹴南峰领脰之闲平地砥然盈亩而半偃松一本其高丈其荫四之横柯不竦如芝孤生松下石泓激泉成沸甘白可爱即之煮茶凡茶出北苑第品之无上者最难其水而此宜之偃松之南一目千里吴江之涛可挹越岫之桂可搴云驳霭褰状类互出若古图画虫蠹断裂无有边幅而隐显之物尚可名指群山属联呈露冈脊矫矫翦翦咸自意气若小说百端欲圣智之亢而不知其下也临观久之魁博通幽之思生焉古人有言曰登高能赋可为大夫旨乎哉予于斯见之矣曷止大未之为也大凡言之天邻地绝山回物静在处神巧举可人意虽穷冬阒寂未睹夫春葩之荣熏风之凉秋气之清然取于予者犹在也既归无几何而曩所历者重钩复结无一见焉追而言之若觉而言梦使人悄怆而不知其自也同游者建安黄瑊君度岳阳朱师（上直下心）宗哲又君度之侄子常子美甥杜沂皆从游其前与谋而后以事己之者朱宗哲之兄师道希圣杜沂之父叔元君懿揭阳卢几举之三人莆阳蔡襄一与之善惜乎不及俱也书所经见往贻之人一通尝刻竹两节闲之十字其游之年月日也】
　　　　　　题咏 
【 东坡游山诗众峰来自天目山势若骏马奔平川中涂勒破千里足金鞍玉（革登）相回旋人言山住水亦住下有万古蛟龙渊道人天眼识王气结茅宴坐荒山巅精诚贯山石为裂天女下试颜如莲寒窗暖足来朴握夜砵咒水降蜿蜒雪眉老人来叩门愿为弟子长参禅迩来废兴三百载奔走吴会输金钱飞楼涌殿压山破朝钟暮鼓惊龙眠睛空偶见浮海蜃落日下数投林鸢有生共处覆载内扰扰膏火同烹煎近来愈觉世路隘每到宽处差安便嗟予老矣百事废却寻旧学心茫然问龙乞水归洗眼欲看细字销残年　又与周长官李秀才游径山次韵少年饮红裙酒尽推不去呼来径山下试与洗尘雾痴马惜鄣泥临流不肯渡独有汝南君从我无朝暮肯将红尘脚暂着白云屦嗟我与世人何异笑百步功名一破甑弃置何用顾更凭陶靖节往问征夫路龙亦恋故居百年尚来去至今雨雹夜殿闇风缠雾而我弃乡国大江忘北渡便欲此山前筑室安迟暮又恐太幽独岁晚霜入屦同游得李生仄足随蹇步孔明不自爱临老起三顾吾归便却扫谁踏门前路又再游诗老人登山汗如濯到山困睡呼不觉觉来五鼓日三等始信孤云天一握平生未省陟艰险两足惯曾行荦确含晖亭上望东溟凌霄峰头挹南岳共爱丝杉翠丝乱谁见玉芝红玉琢白云何事自来往明月长圆无晦朔冢上鸡鸣犹忆钦山前凤舞远征璞雪窗驯兔元不死烟岭孤猿苦难捉从来白足傲死生不怕黄巾把刀槊榻上双痕凛然在剑头一吠谁能角嗟我昏顽晚闻道与世龃龉空多学灵水先除眼界花清诗为洗心源浊骚人屡欲逃竞病禅老但喜闻剥啄此生更得几回来从今有暇无辞数　又寄澄慧大师渊诗我昔曾为径山客至今诗笔余山色师住此山三十年妙语应须得山骨溪城六月水云蒸飞蚊猛捷如花鹰羡师方丈冰雪冷兰膏不动长明灯山中故人知我至争来问信今何似为言百事不如人两眼犹能看细字　和杨次公惠径山龙井水漏尽鸡号厌夜行年来小器溢瓶罂弃官纵未归东海罢郡犹堪作水衡幻色将空眼先暗胜游无碍脚殊轻空烦远致龙渊水宁复临池似伯英】 
【 ○颍滨和东坡游山诗去年渡江爱吴山忽忘蜀道轻秦川钱塘后到山最胜下枕湖水相萦旋坐疑吴会无复有扁舟屡出凌涛渊今秋复入径山寺势压众岭皆迷颠连峰沓嶂不知数重重相挹如青莲散为云雾翳星斗聚作潭井藏蜿蜒钦公未到人迹绝千里受记来安禅荒榛野草置茅屋坐令海贾投金钱至今传法破烦恼饱食过客宜安眠解装投锡不复去纷纷四合飞乌鸢或言此处犹未远海上人少无烦煎天台鴈荡最深处水秀石瘦尤清便青山独往无不可论说好丑徒纷然终当直去无远近藤（革奚）竹杖聊穷年】 
【 ○晁无咎径山诗盘崖绕壑步步高仆痛马乏游人劳五峰崛起干云霄众山奔走争来朝我行直欲犯星杓意彻绝顶纔山腰松闲鸟语如我招仰见白塔当林梢担携下上若桔槔路穷飞楼郁岧峣钦翁未来蔽菅茅山精木怪讙游遨（上鹿下君）驰虺窜狌鼯跳灵景晦昧何山昭忽然飞锡从江皋探穷不惮东峰遥曲腰丈人白丝袍再拜辞前风雹飘三百年来响钟铙闽商海贾输金刀直拦横牖山周遭晨参夜讽声嘈嘈碧杉紫柏罗旌旄客来六月忘炎歊明月庵前醉松醪白云峰顶瞰吴郊鹅毛一点钱塘潮钱王宫阙如累巢临之股栗精魄超归不得寐心摇摇含辉孤亭立峣崤此地览景尢难逃五更月落禽嘲嘲阳乌欲上海光烧晦明变化不终朝倏阴忽晴状莫描夜阑灯青雨飘萧偶坐两客论幻泡探元穷妙窥寂寥破除世事无丝毫不柰诗思犹强豪归时日没红霞消荒崖老木山蝉号○参寥子游径山怀司马才仲柔桑蔽野麦初齐布谷催耕雨一犁略彴时横溪上下蔷薇闲发水东西重寻胜处追前赏无复斯人手共携回首春风增感概（帛系）（帛系）黄鸟更悲啼】
　　　　　功臣山
在县南一里本名大官山唐昭宗诏改钱镠所居太官山为功臣山
　　　　　衣锦山
旧名石镜山在县南一里高二十六丈周二百六十步太平寰宇记云山之东峰有石镜径二尺七寸其光如镜钱镠幼时游此顾其形服冕旒如王者状其后昭宗改镠所居营曰衣锦营寻又升为衣锦城宴故老山林皆覆以锦号其幼所尝戏大木曰衣锦将军
题咏【东坡赋将军木云阿坚泽畔菰蒲节元德墙头羽葆桑不会世闲闲草木与人何事管兴亡　石照云山鸡舞破半岩云菱叶开残野水春应笑武都山下土枉教明月殉佳人○金华王竹寮执礼赋将军木并序钱王微时尝避难此木下后贵显封为将军木云　脱急曾闻匿异人论功仅得号将军长身已逐云烟去赖有孙枝记旧勋】
　　　　　华石山
在县西二里高二十五丈有洞穴在水中深不可测按研神记云秦时神人移来镇此
　　　　　金钱山
在县南九里高六十丈周二十里本名金容山梁天监元年僧智度居此山忽有神人出见言姓金氏名求愿舍此地为精舍僧如其言造寺因呼金钱山
　　　　　垂溜山【一本作流】 
在县西南一十二里高九十丈周一十四里晋书许迈传言余杭郡垂溜山近延陵之茅山是洞庭西门潜通五岳陈安世茅季伟常所游处于是立精舍往来茅岭之洞室
　　　　　临安山
