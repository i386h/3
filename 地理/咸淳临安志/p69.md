<!-- { "loadSidebar": true } -->
江挟海潮为杭人患其来已久白乐天刺郡日尝为文祷于江神然人力未及施也至梁开平四年八月钱武肃始筑捍海塘在候潮通江门之外潮水昼夜冲激版筑不就因命强弩数百以射涛头【据吴越备史】 又致祷于胥山祠仍为诗一章函钥置海门山【诗云为报龙王及水府钱江借取筑钱城】 既而潮水避钱塘东击西陵遂造竹落积巨石植以大木堤岸既成久之乃为城邑聚落凡今之平陆皆昔时江也潮水冲突不常堤岸属坏　大中祥符五年郡守戚纶与两浙转运使陈尧佐申请遣使自京师部埽匠壕寨赴州以埽岸易柱石之制虽免水患而众颇非其变法七年　诏江淮发运使李溥同内供奉官卢守懃按视复依钱氏立木积石之制仍令守懃专掌其事是时水方大溢九年郡守马亮祷于子胥祠下明日潮为之却又涨横沙数里堤遂以成　景佑中堤复坏两浙转运使张夏作石堤十二里因置捍江兵士五指挥专采石修塘随损随治杭人德之作庙堤上今昭贶庙是也【详见祠庙门】 庆历初夏六月大风驱潮堤再坏郡守杨偕转运使田瑜协力筑堤二千二百丈有丁宝臣记　绍兴十年以两浙转运副使张汇之请招填捍江军额二十二年吏部尚书林大鼐建言乞选择谙晓之士专置一司询故老究利病脉络而后兴工且言罗剎江滨旧有三浮图唐末神僧刱以镇潮脉名六和塔积年不修又吴山英烈王庙烬于回禄乞灵无地乞付有司营葺从之自是百余年闲屡修屡坏　嘉熙戊戌秋潮山海门捣月塘头日朘月削民庐僧舍坍四十里己亥六月诏赵与欢除端明殿学士知临安府任责修筑与欢奏先于傍近筑土塘为救急之术然后于内筑石塘又奏近观潮势忽睹异物非龙非鱼什什伍伍鼓鬣扬鬐欲望　奏告上帝或施强弩火炮以绝其妖又奏目役殿步司官兵五千五百余人并募夫工及修江司军兵三千余人已贴立石仓夹植桩笆版木昼夜运土填筑自水陆寺之下江家桥之上近江港口筑坝一南北长一百五十丈自团围头石塘近江筑捺水塘一长六百丈自六和塔以东一带石堤添新补废四百余丈越三月毕工水复其故祝文【白乐天祷江神文滔滔大江南国之纪安波则为利洚流则为害故我上帝命神司之今属潮涛失常奔激西北水无知也如有凭焉浸淫郊（廛□）坏败庐舍人坠垫溺吁天无辜居易祇奉玺书兴利除害守上守水职与神同是用简物致诚躬自虔祷庶俾水反归壑谷迁为陵土不骞崩人无荡析敢以醴币羊豕沈奠于江惟神裁之无忝祀典】
记文【丁宝臣作石开记曰江介吴越闲杭据其右而地势下生聚数十万庐舍隐粼号天下最盛而岁苦海潮为患于夏秋尢暴常与堤平城中望堤不百数浩其势反在高仰处不幸一壅而溃其犹决由而注于井沛然可御哉故其病于民也数矣初　景佑中水灾转运使张公伯起善为捍御之策谓故堤率薪土杂治不一二岁辄坏虽勤缮完辛不足恃而重劳吾民乃作石堤袤一十三里自是民赖以安后七年夏六月大风驱潮昼夜不落势益湍怒若将吞于城也堤之土石啮去殆半然犹足以支其危时知府翰林杨公偕转运使田公瑜急督人徒负土以置断防卒免垫溺已而老幼泣且言曰水为败比前岁甚微张公之仁吾其鱼矣二公遂相与议四筑条上方略约工四十万计及籍吏之可使者以驿闻　诏以堤事付之兼命通判屯田钱君尚余君贯兵马都监合门祇候杜君正平分董其役发江淮南二浙福建之兵调十县丁壮合五千人辇石于山畚土于上持臿节杵之役相属于数十里之外方苦盛寒无一告劳者是岁冬十二月新堤成用人之力三十万减元调度一十万费又乘其羡赢益蓄护治之备其由二公经画中节众僚夙夜（口十）力之效欤堤长二千二百丈崇五仞广四丈自龙山距官浦二千丈修旧而成增石五版为十三级自卸香亭下创为二百丈石坚土厚相为胶固纲存则方下外强而内实形势安可恃而无恐矣最坚□激处更为竹落实以小石布其下及圆折其岸势务以分杀水怒大率究前之谋所未尽者益以新意而为之也于是邦人相贺于道以为区处资蓄今日可为久安计呜呼自有天地来何尝世无祸菑惟君子能左右吾民思患而预防之使其虽有而不能为害则幸矣是堤也由伯起克开厥初二公克大厥终合而成绩以□万世之利后之为政者其念前人之勤俾勿坏则斯民无穷之赐也春秋之义有志于民者志之某预见本末不敢无纪云】 
题咏【白乐天诗早潮纔落晚潮来一月周流六十回不独光阴朝复暮杭州老去被潮催○刘中山诗八月涛声吼地来头高数丈触山回须臾却入海门去卷起沙堆作雪堆○范文正公诗何处潮偏盛钱塘无与俦谁能问天意独此见涛头海浦吞来尽江城打欲浮势雄驱岛屿声怒战貔貅万迭云纔起千寻练不收长风方破浪一气自横秋高岸惊先裂群源怯倒流腾凌大鲸化浩荡六鳌游北客观犹惧吴儿弄弗忧子胥忠义者无覆巨川舟　把酒问东溟潮从何代生宁非天吐纳长逐月亏盈暴怒中秋势雄豪半夜声堂堂云阵合屹屹雪山行海面雷霆聚江心瀑布横巨帆连地震群楫望风迎踊若蛟龙奔如雨雹惊来知千古信回见百川平破浪功难敌驱山力可并伍胥神不泯凭此发威名○蔡端明诗地卷天回出海东人间何事可争雄千年浪说鸱夷怒一信全疑渤澥空寂静最宜闻夜枕峥嵘须待驾秋风寻思物理真难测随月亏圆亦未通】 
【 ○东坡中秋看潮五绝定知玉兔十分圆已作霜风九月寒寄语重门休上钥夜潮留向月中看　万人鼓噪慑吴侬犹似浮江老阿童欲识潮头高几许越山浑在浪花中　江边身世两悠悠久与沧波共白头造物亦知人易老故教江水更西流吴儿生长狎涛澜冒利轻生不自怜泉海若知明主意应教波浪变桑田　江神河伯两醢鸡海若东来气吐霓安得夫差水犀手三千强弩射潮低　节录试院戏作八月十八潮壮观天下无（昆乌）鹏水击三千里组练长驱十万夫红旗青盖互明灭黑沙白浪相吞屠　八月十八日观潮南歌子二首海上乘槎侣仙人萼绿华飞升元不用丹砂住在潮头来处渺天涯雷辊夫差国云翻海若家坐中安得弄琴牙写取余声归向水仙夸　苒苒中秋过萧萧两鬓华寓身化世一尘沙笑看潮来潮去了生涯方士三山路渔人一叶家早知身世两聱牙好伴骑鲸公子赋雄夸　瑞鹧鸪碧山影里小红旗侬是江南踏浪儿拍手欲嘲山简醉齐声争唱浪婆词西兴渡口帆初落渔浦山头日未敧侬欲送潮歌底曲樽前还唱使君诗　江神子凤凰山下雨初晴水风清晚霞明一朵芙蓉开过尚盈盈何处飞来双白鹭如有意慕娉婷忽闻江上弄哀筝苦含情遣谁听烟敛云收依约是湘灵欲待曲终寻问取人不见数峰青】 
【 ○杨巨源送章孝标归杭州诗曾过灵隐江边寺独宿东楼看海门潮色银河铺碧落日光金柱出红盆○郑毅夫观潮诗云怒涛沃日为之阴下有蛟龙不测深若比人闲恶风浪长江风浪本无心○李泰伯忆钱塘江诗云昔年乘醉举归帆隐隐前山日半衔好是满江涵反照水仙齐着淡红衫○林和靖秋江写望苍茫沙觜鹭鸶眠片水无痕浸碧天最爱芦花经雨后一篷烟火饭渔船○叶水心渡浙江晚霞销尽月明钩万顷无风一水浮长怕舟师深击楫自今洄洑起中流○高菊（石间）渡钱塘小立晴江上潮生落照边晚花低映水春草暗迷烟燕子飞官驿群鸥引客船关情南浦别相对独依然　看弄潮回弄罢江潮晚入城红旗飐飐白旗轻不因会吃翻头浪争得天街鼓乐迎】 
【 ○周紫芝观潮分韵三首人生如微尘同一霄壤闲可笑蠛蠓眼但窥瓮中天钱塘俯沧海八月壮涛澜始疑是练横旋作万马翻海门屹中开方壶忽当前不知何巨鳌为我戴三山银光射杰阁玉笋垂朱栏须臾击飞雪喷薄上帘颜相看各惊顾日暮殊未还那知在空蒙但怪毛发寒平生云梦（匈□）始信宇宙宽安得凌云手大笔如修掾尽挽卷天浪参差入毫端 烈风惊洪涛浩荡吹海立迅雷忽翻空掩耳嗟不及汉兵百万骑已夺秦关入击石惊倒流势若三峡急沧波忽喧豗众目俱骇栗人言海潮来昔为子胥屈谁当语冯夷四海今已一王春会涂山白玉执万笏江河及乔岳祠祀已咸秩海神会当知万岁拱帝室　神州古都会有美东南邦壮哉八月涛卷地奔长江惊涛裂巨石洪锺殷朝撞万瓦响飞雹千艘碎艂艭滟滪不足数况乃峡与泷翩翩坐中客才器俱无双九牛可逆拽五鼎乃独扛诗成咄嗟顷恶语徒喧哤○朱静佳钱塘江极浦无高树苍茫只远空潮来江水黑日出海门红两岸东西浙千帆来去风中原山色外残梦逐归鸿】
　　　海
　　　　海门
在仁和县东北六十五里有山曰赭山与龛山【隶绍兴府】 对势潮水出其闲郭璞地记所谓海门一点巽山小又曰海门笔架峰峦起指此也
　　　　盐官县海
在县东南一十里
咸淳临安志卷之三十二
　志〔十七〕
　　山川十一
　　　湖【上】 
　　　　西湖
在郡西旧名钱塘湖源出于武林泉周回三十里自唐及
国朝号游观胜地　中兴以来衣冠之集舟车之舍民物阜蕃宫室巨丽尢非昔比先是城中以斥卤苦于无水唐刺史李邺侯泌引湖水入城为六井以便民汲刺史白文公居易又筑堤捍湖锺泄其水溉田千顷自为石记然岁久浚治不时往往湮塞钱氏始置撩湖兵士千人　国朝大中祥符初郡守王济增置斗门以白公旧记刻石湖上
天禧四年郡守王钦若奏以为祝　圣放生池禁采捕　庆历初守郑戬发属县丁数万人尽辟豪族僧寺规占之地
