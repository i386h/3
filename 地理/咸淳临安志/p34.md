<!-- { "loadSidebar": true } -->
理宗皇帝内出　御札曰朕惟　我朝褒表功德具有彝典如赵普有翊戴之元勋则　赐第宅于　建隆文彦博有弼亮之伟绩则　赐家庙于　至和今丞相贾似道忠贯日月身佩安危涤除妖氛再造　王室其元勋伟绩不在赵普彦博下宜　赐第宅家庙令有司条具以闻公屡辞　诏书下者屡公辞益力乃赐　御札曰卿茂建元勋超轶千古　社稷宗庙亦嘉赖之第宅家庙之赐犹未足以竟　朕褒尚之意今卿免椟屡陈乃以劳民重费其体国一念及此益用敬叹特从所请仍以　集芳园为　赐可令封桩库支拨缗钱百万展拓规模就建家庙逐雅志也盖公旧有别墅在园之南故以　赐焉公又辞　上复　亲札勉谕曰赐卿邸第家庙　朕之初意也以卿执谦过甚力控逊椟朕不得已有苑囿缗钱之赐卿乃复以给降之伙而有未安厥心之语卿盍思曩者妖氛未息天下大势何如也自卿建此不世之殊勋民赖之而保其居　朕赖之而保其国今虽竭公帑之储犹未足以酬卿之万一缗钱百万尚奚足惜耶卿宜祗服休命毋复赘词公犹恳避竟弗许于是奉常已讨论礼制上于　朝乃按旧典作新庙五室同宇飨以四孟月祭器皆　尚方所赐凡典领官吏埽洒军兵与花果月颁之隶版曹及京兆府者悉如在　京诸　赐庙之仪资政杨栋撰庙碑【宋有天下治出于一　君劝臣承率本至孝动天地感鬼神穆穆明明并受多助是以履危而安遇险而平滔天之害禹成厥功寇贼奸宄皋讨有罪至于迓续上帝之休建立社稷之策培桐梓集麟凤驱魑魅翦樲棘泛泛国航盘石维之晔晔皇舆九轨驭之物来而神为之谋事至而人与之会莫知所以然者皆至德大顺之应也　景定三年正月　诏赐今太傅平章军国重事魏国贾公忠贯日月身佩安危涤除妖氛再造　王室勋绩不在赵普文彦博下宜　赐第宅家庙令有司条具以闻公以劳民费财辞而　天笔下者十数公固辞遂　命赐　集芳园及缗钱百万建庙公又辞　天笔有曰卿盍思曩者妖氛未息天下大势何如今民保其居　朕保其国顾无以酬卿耳百万缗何足惜耶　天命谆勤不敢不拜乃卜　赐园正基治位为门再重为宫五室五代祖太师居中左二室高祖太师祖太师魏国公居之右二室曾祖太师魏国公皇考太师忠肃魏郡王居之皆以妣配东西序为祀堂以祀旁亲祭器在东房名讳爵里谱系在西房庖库在中门外大抵皆颂台所定是岁四月庙成祖考安乐　天子有庆庙以崇德　赐以报功上悦下顺休明之典也先是凶憸当柄政斁备弛实启戎心　宝佑六年冬鞑空国南寇蒙酋入蜀守将望风以城降恭惟　理宗皇帝圣明独断将尽付公以兵事明年改元　开庆遂　命公自枢密使两淮宣抚大使知扬詶依旧枢密使除京西湖南北四川宣抚大使提举两淮兵甲总领湖广江西京西财赋知江陵府寻节制江西二广公受　诏即日趋荆州辞府事进夷陵麾军赴蜀断贼梁于麻堆解重围于合江蒙酋毙吴蜀通护烈初与蒙酋期并入云南之寇会合而东乃乘沿江隙偷舟罗洑拥众夜渡公自荆疾驰拒守汉鄂身当百万师昼夜死战百余日四面斩杀寇却走既全汉鄂又遣师剿贼于湘潭寇重兵犹驻鄂下流以俟南来之众江阃遣将觇寇而舟覆师败寇势复张垒于白鹿矶浮梁断江东西隔绝烽燧达甘臬时凶憸虽斥而其丑聚污合渎乱中外土堕民解无足凭者　朝廷创宣阃于洪联络九江倚以扞蔽既而屯将遇敌溃败寇益深入焚掠江西诸郡京城大震此　天笔所谓天下大势何如之时也于是　天子飞　亲札谕公可移军九江公读　诏泣下饬制臣谨守武昌独携数百兵从闲路夜穿寇胁寇自江西回适与之遇阨险疾击斩其酋揜其众以行谓江州远贼径渡黄冈出寇之东　上拜公特进右丞相枢密使茂国公至是七阅月矣顾下流诸将制于洪阃事不统一公东望拜相命以右相勒兵泝水而上寇谓公在鄂旗鼓忽自东来骇汗颠踣遂大破其垒歼之无一得还寇由是大惩不敢窥江今十年矣此　天笔所谓再造　王室勋绩不下赵文二公者也夫狂寇积数十年猾夏之志谋深气盛卒然遇之如山裂海翻变异不测而公独挥天戈西撑南击及巨狡横冲则亲冒锋镝攀棘拔险斡奇飞渡求一生于百死中岂不知爱其身哉战阵无勇非孝也　圣祖　神宗威灵在天乃祖乃父竭忠尽孝不知有身继其志服其事者在此立此心也目中已无寇矣　理考念功劳勤之礼备至兹斥灵囿开珍府城閟宫昭先烈皆所以彰明公志若昔帝王知教孝之光无所不通也感神与征苗同一至諴力沟洫与孝鬼神同一无闲臣告君以七世之庙君命臣以世世享德盘告聱牙无非上帝先王暨乃父祖馨享之事褒赏申伯曰寝庙既成咏歌中兴曰缵戎祖考盖幽显一源君臣一体祖孙一气几动于彼诚动于此神应之妙非上智不足知之公既入相首建议立　皇储以尊　宗庙系四海心于是旌别淑慝登用贤俊拔去憸邪斥绝苞苴宫府内肃户牖外绸皇纲一振　景定五年奉　皇太子即位垂绅正笏以安天下四方无虞年谷顺成钟磬鼎彝郊格庙享春秋祭祀达于黎烝王通有言美哉公旦之为周也曰必使我子孙相承而宗祀不绝也深乎深乎安家者所以宁天下也存我者所以厚苍生也程纯公谓通有格言非荀扬所及其以是欤家　国匹休人已俱立仁也孝之至也作庙之七年庭有碑而辞未立公以命栋夫风动四方允赖万世禹皋之功大矣其必帝舜申之今斯人安居暇食以奉其先孰不乐此功而仰舜之盛德乃系之诗以声于朝其辞曰天作高山稽山之东两两而比神秀有锺是应泰阶是生元辅匪今斯锺厥有宗祖维周诸姬世德可推辟雍名流遂昌大之作牧参井悍将盘错万里身危能折其角开厥元帅护我淮甸声被齐鲁招携察变终老北门遗德余威生寇有惮死寇无归惟孝有忠代代所授手整堪舆前烈是究　先皇神圣远料穷漠　九天专命世臣付托狂鞑谋我殆数十年一旦披猖齐入三边奉辞往御震电轰雷天戈所挥蒙毙江开护烈凶狡隙罅觑巧揖揖渔艘苛征避挠江北有洑偷渡犬鼠初凑汉鄂百万其旅顺流赴危一以当千公何壮哉叱（口宅）笞鞭麾军南指衡岳湘潭刲胡无血犹带领岚寇却且遁睨江洪阃内惊京师杀气猛很公怒而起剑屦不俟草坪无路赤壁无舣先有　帝敕下流办贼公拜稽首捐躯臣职跃出其东寇骇旗幢瞻前忽后莫测神踪厥角如摧弗赦吁哀以快吾事以惩厥魁捷书夜奏　天子断谟　帝曰俞哉汝功永孚江湖淮广酣寝甘饴　社稷再安　宗庙埙篪天清地宁　一人以怿　君臣相敕无忘今日何以报功庙宅是营若昔赵文亦有　国勋我有灵囿北山之麓其木虬龙其水莹玉匪我与尔高皇嘉喜　中兴以来功孰汝比爰作閟宫断度寻尺太常所定桷楹孔硕赫赫官仪五庙帝师翼翼承祀圭衮委蛇相武翊成执竞访落国正法度边停钲柝惟彼憸人载薅载芟惟此良士实播实函气郁和熏上际于天大雅无拂春秋有年黎稷馨止辩章受祉　邦家之光与　宋千（社去土改异）子子孙孙载尝楅衡勿替永年熙我颂声】 直学士院刘克庄撰祭器款识【维　景定三年正月乙丑　诏太傅丞相贾公似道奕世勋劳再造　王室其　赐家庙于　行都乃作俎豆俾奉时荐万子孙永宝之】 园当湖山最佳处亭则清胜蟠翠雪香倚绣挹露玉蕊石则翠岩皆
高宗皇帝御扁至是
理宗皇帝又赐六大字曰西湖一曲曰奇勋公遂增筑二堂奉而揭之奇勋之右曰秋壑一曲之左曰容堂亦皆　天笔也又因集芳之旧稍加营葺以侈　君赐其尢为奇观者曰无边风月敻出林杪可以覛江曰见天地心近而湖山远而胥涛越岫咸献状于楹檐之下初阳台正临其上因筑精舍纪葛僊故迹而熙然台苍崖如削则刻　赐园岁月焉【景定三年正月八日贾似道蒙　上恩赐家庙第宅于　行都辞勿获因　集芳园邻旧居就　赐给缗钱使营葺焉用谨钦承子子孙孙其毋忘忠报】 此其大凡余不悉纪
今上即位之三年公上相印引去　诏拜太师镇东军节度使侍　经筵未几复相公勉就职再阅岁引去弥切　上莫能夺拜辩章许就居赐第以示优礼乃建节楼于容堂之北又名其西之堂曰遂初喜遂便养初志也堂颜则
圣上所赐于是
三朝云汉之章昭回相望盛矣哉　集芳之名不敢袭旧而更曰后乐云
题咏【平章贾魏公庚子归葛岭旧居诗罢官归旧宅山水得频过息影堤边树清心湖面波劳无功可纪顽有命相磨见说连朝雨田家正翦禾　咸淳三年生日口号君恩犹使居湖曲年未为高柰病何做却潞公官职了较来谢事不争多】
　　官宇
　　　宰执府
左丞相府
右丞相府
枢密知院府
参知政事府
同知枢密府
签书枢密府
在　太庙北大渠口　绍兴二十六年　诏两浙转运司建三执政府又即都省北建左右丞相府后聚建于今处
　　　侍从宅
在都亭驿东　景定四年创为厅十有二又有堂曰进思
理宗皇帝御书刻石堂中吏部尚书陈昉恭跋【臣等恭惟　国家驻跸吴会东南旗盖运应　中兴太紫圆方侔天作制承平百年官府寺第固已粲乎隐隐各得其所矣爰自　绍兴给降　御前钱造府以居执政　乾道辟怀远驿基以处台谏而从臣休舍未有攸居　国史无述焉　景定四年秋从官宅始成其明年夏权礼部尚书臣子才因经厦从容奏陈臣等蒙　恩获尘侍从幸得比屋而居又规其南隙地筑堂三楹欲为自公退食之余修进思尽忠之事臣敢昧死请　宸翰赐进思二大字示臣子（立宁）瞻秉心宣猷永诏无极奏函朝入天笔夕颁　奎章圣藻日月并明璇题云榻丹雘无色诸臣拜手稽首仰瞻　神文相与言曰思之时义大矣哉皋陶禹之在虞延其赞赞曰思孜孜曰思周公兼三王施四事孟轲氏两以思言之荀林父霸国之臣也其进思尽忠则仲尼取而列之经以为万世臣子事君之大训凡士自一命以上莫不职思其忧而侍从者论思献纳之臣也先正司马文正公光因辞副枢论国事而曰臣未受命则犹从臣也于事无所不可言者古之为从臣盖如此彼有便文自营而谓君子思不出其位者偷也以乐慆忧而谓天下何思何虑者妄也若夫憧憧往来朋从尔思而所营不过乎患得失之闲则其于为人贤不肖又何如哉诗曰倬彼云汉为章于天于昭　皇文丕天之大律也又曰上帝临汝毋贰尔心论思之臣其勉之】
　　　台谏宅
在油车巷为厅五又有厅为会茶议事之所
　　　省院官宅
在开元宫前
　　　百官宅
卿监郎官宅
在俞家园　咸淳七年创
七官宅
在郭婆井
五官宅
在仁美坊
三官宅
在潘阆巷
十官宅
在旧睦亲坊
咸淳临安志卷之十一
　行在所录
　　学校
　　　诸王宫大小学
　　　宗学
在睦亲坊按　国朝宗子分为六宅宅各有学学皆有官　中兴后惟睦亲一宅　绍兴四年始置诸王宫大小学教授各一员专以训迪南班子弟隆兴闲省其一　嘉定九年始改宫学为宗学即其地更创凡在属籍者皆以三载一试补弟子员如太学法改教授为博士又置谕一员隶宗正寺十四年四月因臣寮之请复存教授一员与博士谕轮莅讲课若沂府诸近属则别置教授为清望官兼职不在此列宗学扁
理宗皇帝御书
大成殿
御书阁
旧在明伦堂之上　咸淳六年守臣潜说友奉朝旨重建而别创明伦堂于阁之前
明伦堂
　　　　立教堂
