<!-- { "loadSidebar": true } -->
在溪南旧县西二里六十五步塘高一丈四尺上广一丈五尺下广二丈五尺周回三十四里一百八十一步旧志云按舆地志后汉熹平二年县令陈浑修堤防开湖灌溉县境公私田一千余顷所利七千余户岁久塘圮唐宝历中县令归珧重修百姓祠之立石为记旧有归府君庙是也唐地理志亦云余杭南五里有上湖西二里有下湖归珧宰余杭筑甬道西北大路高广径直百余里行旅无山水之患　国朝以来县令主簿并以管干塘岸入衔任满无损者有赏故随时修筑　熙宁中因水冲激其岸渐低　绍兴中县令李元弼率民筑增三尺州又差捍江兵士及濠寨官助之塘漏则以稿为箔捍护得免者屡矣南湖之塞最为本邑利害父老传云　庆历以前岁调夫开湖其后不复修治遂致堙塞又南湖东南岳庙之侧有石棂桥五亩塍二处皆陈王遗迹父老云昔湖深水低则引两湖之水由此入安乐乡其塍上下各阔丈余后湖堙塞钦德昭德两乡之民侵湖成田梅月连雨必苦大浸欲其快于流泄于是塍与桥毁弗修　宣和中知县江衣失躬访利害绍复前绩民赖其赐县丞成无玷尝作水利记以纪其功又作五亩塍铭刻之凤凰山石　绍熙甲寅畿漕黄黼重修　庆元丙辰正月讫事徐安国为之记
　　　　　　记铭水利记 
【 曰苕水发源天目经两郡六邑以入于具区六邑者二当天目之麓山隘地高水经三邑处其下流水势奔放不可为力余杭界其闲襟带山川地势平彻当苕水之冲流洪岁常一再至久雨或数至倏忽弥漫高处二丈许然不三日辄平其为患虽亟除而难测以御也故堤防之设比他为重使是邑也无堤防则野不可耕邑不可居横流大肆为旁郡害故余杭之人视水如寇盗堤防如城郭旁郡视余杭为捍蔽如精兵所聚控扼之地也东汉熹平中陈公为是邑始筑两湖以为水之并溪者曰南下湖环三十四里并山者曰南上湖环三十二里洪流从高赴卑其势悍甚得所谓石门函者则折而汇于湖既就宽平其暴必杀溪流纡余徐引而东湖之水泄于南渠河河流而东接东溪五福渠之水以入于吴兴其派别而北者为黄母港十二里与苕溪会于其会处节以石埭曰西函溪流方涨则闭以固东乡之田俟其稍落则启函以走渠港之潦下田亟干水不储浸若旱暵亦启函以灌溉膏腴千顷余无水旱号为沃壤衣食万室出赋输无虑万斛而计其为旁利又倍蓰也其为塘岸规模甚工得周官善防之意历年寖远溪湖皆高堤堰倾圮水或逆行漂没庐舍西函既自疏罅守者贪赂窃启以渡舟水因大至官趣救目前遽塞之以弭患自函之塞十岁九潦民日益困土脉沮洳殆成弃地今大夫江公以　宣和四年夏来临此民属兵火之余视民瘠甚为之恻然思所以振之者遍诹耆旧得溪湖利病甚详民以厌患于堤防来告大夫曰民固困吾不忍若厉然用若请也是将永逸之报幸朝廷宽恩无他赋役备豫于暇日不亦善乎乃以是年冬度工赋事民驩趋之始于西函次五亩塍次缘湖之岸当溪之冲者曰紫阳滩尹家塘次护郊之堤曰中隔塘次缘溪之岸当西函之左右者西踰明星渎东接庙湾之塘次上湖可泄者渠河受水处曰石棂桥次缘溪之岸当石门函之左曰闲林塘南岸皆全矣凡北岸之塘与南对修由西门之外曰五里塘西山之横陇当溪之冲者曰龟塘及东乡之外尽十四坝之防一皆圆治于是决渠之岸无偏强之患其下流远郡与钱塘接境之田犬牙绮错而塘在吾邑者曰庙湾曰许家坝曰茭荡曰塘口曰蜃潭曰化湾与其西岸石濑曹桥之闲十余坝之岸亦皆增葺凡堤防之设西函巨为最大夫躬劝相抚循之以讫役雪霜风雨往来暴露车殆马烦徒御疲剧而大夫践履泥涂临视指顾蚤莫不懈忘疲与痯民知其为我劳也亦忘其劳尝大雪与民约日霁而来民莫肯去凡函之制因其利而颇加以巧思安以养勇不动之心期以悠久不息之诚应于人而验于物工师殚其技役夫敏其力坚厚精密岩岩山峙经始十二月甲寅落成于明年三月己巳其高七仞其袤一百三十丈两涯横敞其中启闭处小狭从狭度敞相去寻有半加肤寸焉故石之工九百七十役庸万有六千三百用缗钱四十三万皆函下之氓计亩乐输足用无赢不愆于素函成远迩纵观愕眙叹服诸儒为文若诗以纪颂之自余堤防由东塘而上分委邑佐董之各因其地之民故役不告劳而功并集由庙湾而下则因其塘长而语之靡不听令并力以趋洎成如期其南岸利害虽皆与西函为表里而西涵最为要会夫南湖之利自汉迄今邑人思咏陈公时节奉祠之不少衰然沙土与涨水俱至水去而淤比岁益甚父老指湖中若覆篑者言儿时见此隐然隆阜也今欲就平矣盖适会其极时非并下流郡邑之力不可浚治此未易议也湖日塞则堤不得不增若五亩塍者他时盖为巨防今不尽复水无可趋啮中隔塘且为城邑病故今五亩塍之制其高下仅可隐人其长止四百九十五尺其北田岸渐高属于山足者凡五百尺下于塍尺许皆空不筑湖水过五尺则般塍北空处以流过六尺则般塍以流水之留塍下止五尺溪流平则五尺之水复自石门函还纳于溪而湖水般塍者势缓不为东郡及南渠河病后民因湖之塞稍耕其地利水之速去也故堤防有盗决者往时湖与溪皆有塘长官免差科俾专缮治既而役之如皁隶然又常以假人民厌苦之罢去既久禁戒寖弛隳者弗增阙者弗茨蚁蛀鼠穿獭龟之穴漫而不訾者水至则溃今稍复增置塘长而蠲其役又于五亩塍举条令为约束以绝盗决之弊民之蒙惠无穷也呜呼是举也修积年之废坠惟远虑明断主之以恻怛济之以勤敏卒能变弃地为膏壤易榛芜为多稼化饥馑为丰年销惊畏而甘寝斯民安静乐业耕则有获养老慈幼仁及闾里风气清夷疾疠不作德大夫之赐固昭矣然功之所被及于旁郡而旁郡之人不知德盖利愈博则名愈晦我道然也俗吏苟偷岁月莫肯以民事经意语民事则目为迂阔闻公之风采不少愧乎欲知时之治否当视循吏之用否孝宣光武号为中兴故良二千石多在甘露闲而建武诏书重赏卓茂擢为太傅今考公之行事可以知　宣和之治矣甘露建武诚不足多也然则尊荣显宠其可辞乎无玷承公命直书其事俾后有考故于功利及物者特书之并政有过人之善者颂之陈公名禅祠有王号不知封爵所始　宣和五年四月朔记石遭兵火不存今流传民闲按东汉陈禅木传不为余杭令唐地里志宝历中令归珧因汉令陈浑故迹置则塘之利始于陈浑明矣今以浑为禅当是传写之误　熙宁中县令扈大亮作庙记亦不载其名】
　　　　　　五亩塍铭 
【 曰汤汤苕水发于天目两湖灌输岁堙为陆涨流时至云日荡沃旁合百源汇于由是势溢以倾怒涛奔蹙高卑之际岁维板筑拓基五亩随润北属水溢乃流如概诸斛蓄泄得宜高下成熟自塍之壤岁亡半菽茂宰因民无废不复虑始云难劝趋则速既坚既厚旁郡蒙福咨尔后人嘉绩思续南湖之阳凤凰之麓石林峥嵘惊湍回曲勒此铭诗尚识陵谷】
　　　　　　重修塘记 
【 曰　绍熙五年秋八月霖潦不止洪发天目诸山倏忽水高二丈许冲决塘岸百余所漂没室屋千五百余家流尸散入旁邑多稼化为腐草　新天子嗣位视民如伤遣使旁午适侍御黄公黼弭节畿漕奉承德意掩骸赈饥悼湖塘之废重为三州六邑之害锐意兴复力请于上取弃地于马监发陈粟于丰储出钱币于漕库关器用于殿司揆时庀徒悉募饥民羸者以畚壮者以筑日役数千人所活甚众填筑败岸帮广旧堤列木以杆基编竹以篑土增高既隆于旧横敞复袤于前环视上下两湖数十里闲如连冈之隐起坚壁之横亘邑既籍定民可耕殖复以溪塘环绕一邑补治如初独闲林塘附湖当溪水之冲随筑随隳乃去其激水之平陆以实败岸之罅隙沿旧堤帮筑其址益厚（帛系）五十余丈工以夫计二十万四千二百二十有四钱以缗计二万八千二百九十有二米以硕计六千六百一十有六经始以是年十月九日至　庆元二年正月二十四日迄事邑令周章董工役簿吕大勋主钱谷丞郑昌时徐寿卿尉胡辅之佐其事漕属李耆明叶时坚护之始终尽瘁焉】
　　　　　南湖中港
沙溪港　石门港　金湖港　鳝鱼港　西山港　湖田港　吉都港　到进港　（鱼占）鱼港　万家港　沿塘港　泥孔港　曹家港　李家港　闻家坑　岱子坑　下清坑　铁步坑　新港○老婆阙港
【父老云或遇淫雨湖水泛滥遂由五亩塍侧流入安乐不可尽塞欲尽免水患惟在开湖而已据水利碑云非并下流郡县之力不可浚治功力既广前后为政者不敢遽议议亦不可行湖内旧有望牛堆数处又有湖港湖堰之类今隐然而存者堆一二而已曰港曰坑曰堰皆堙没不可尽辨　淳熙二年上司要见本县南湖壅遏利害县中中明以马监障固收草其后上司令钦德乡招德乡开撩为港以泄南湖水势寻亦不能行】
　　　　临安县
　　　　　金鲜湖
在德义乡俗传有龙
　　　　于潜县
　　　　　观湖
在县南二十里
　　　　富阳县
　　　　　阳陂湖
在县北十里二十六步周十六里六十四步可溉田万亩唐地里志正观十二年县令郝其开南六十步有堤登封元年县令李浚所筑东自海西至于苋浦以捍水患正元七年县令郑早又增修之
　　　　　涌泉湖
在县西二十五里阔二十余丈长四百步泉水涌出可溉田数百顷
　　　　盐官县
　　　　　竹浦湖
在县东北六十里周六里
　　　　　高湖
在县东北一十七里东西二十八里南北一里三步
　　　　　谷湖
在县东北四十六里周四里
　　　　　建宁湖
在县西北二十五里东西一十里南北六里吴建兴中开因名建兴湖【旧志误作建宁】 
已上四湖今皆废
咸淳临安志卷之三十五
　志〔二十〕
　　山川十四
　　　河
　　　　城内
　　　　　茅山河
东自保安水门向西过榷货务桥转北过茅山并蒲桥至梅家桥【德寿宫之东元有茅山河因展拓宫基填塞积渐民户包占惟存去水大沟至蒲桥修内司营填塞所不及者故道尚存自后军东桥至梅家桥河】
　　　　　盐桥运河
南自碧波亭州桥通江桥与保安水门里横河过望仙桥直北至梅家桥出天宗水门一派自仁和仓后葛家桥天水院桥　淳佑仓前出余杭门水门
　　　　　巿河【俗呼小河】 
东自清冷桥西流至南瓦横河口转北由金波桥巧儿桥直北至仁和仓桥转东与茅山河水合由天水院桥转北过便桥出余杭门水门
　　　　　清湖河
西自府治前净因桥过闸转北由楼店务桥至转运司桥转东由渡子桥与涌金池水合流至金文库与三桥水相合由军将桥至清湖桥投北由右灰桥至众安桥又投北与巿河相合入鹅鸭桥转西一派自洗麸桥至纪家桥转北由车桥至便桥出余杭门
