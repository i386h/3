<!-- { "loadSidebar": true } -->
先皇帝以是传之　予一人以是学之佛时仔肩示我显德行惟师傅大臣暨厥儒硕益交修予俾　予克迈乃训亦克昭于有乂　咸淳三年太傅平章军国重事魏国公臣贾似道以赴经筵进十箴【臣闻　帝王之盛必有兢业之戒诗书所述每寓箴谏之辞盖持盈思冲圣人之德忧治危明忠臣之义恭惟　陛下作其　即位以来罔不惟德之行臣知　陛下可与为帝可与为王然高明光大在与日以俱新出入起居必无往而不敬无疆惟休亦无疆惟恤于乎戒哉臣幸得出入　经帏亲承　帝学每于入侍常恐肤陋不足补报重惟辩章之官岂当久任会且致为臣而归则忧爱之怀益无所措兹缘处劳逸之闲得研覃之暇因参稽经传博考往昔窃伏念扬雄执戟之卑犹有十二箴之讽德裕赋政于外且进丹扆六箴之作矧备咨访之末辄不自揆撰成古箴十首心为一身之主道为一心之主作存道心德胜则性合于气作尊德性以位为忧不以天下为乐作思艰难以一人治天下不以天下奉一人作崇节俭枢机所发荣辱之主作谨言动豪牦之差千里之谬作审万微巧言如簧小雅刺之作察迩言繁缨假人春秋讥之作惜公器酣酒为色荒之戒作戒彝酒左道乃乱政之门作屏异端一缕血忠因辞述意　陛下不以其愚克永观省是臣区区追　先帝之遇而报　陛下之心也涓尘助成于沧岱萤耀增辉于太阳斐然成章不知所裁惟　圣明留意谨列十箴于左存道心　民主于君君主于心本心有主外物莫侵穹壤中闲惟道最大此道此心其大无外寂然不动紧我之天操之则存为圣为贤彼昏罔觉欲动情胜何以保之主一之敬　尊德性天命之性有贵于己相古先民平时顾諟履祗以兴受侮以夷性无不善习是远而喜怒之中常察于未发而中节和斯为贵惟谨故重惟惰乃轻惟德胜气乃性其情　思艰难　艺祖肇图沐雨栉风　太宗缵之耆定伐功　中兴闲关维我　高宗　孝宗受之勤于天衷君哉　穆考再造人极媲彼父菑其垦其辟嗣有令绪身克艰难思之又思罔或不艰　崇节俭　大学有云食寡用舒不节之嗟将焉取余一台末耳以费而惜一裤几何非功者啬毋曰我贵膳服惟　王母曰我富凡赐无常利臣导奢幸人蛊嗜惟　圣克俭节以有制　谨言动　王言作命　君举必书枢机荣辱可不谨诸观听攸关莫严于　朝起居生吝亦孔之昭风霆语默天地动静一失其则为世所病外禁躁妄内斯静专颐之箴之我韦我弦　审万微　万事万虑出天入尘莫微乎微其中有神秋毫差忒驷追莫反弗畏入畏先患防患勿以细故曾是弗忧勿以小善曾是弗修履霜坚冰而于六月书不云乎兢兢业业　察迩言　易戒左腹诗畏长舌小信是固小忠是结有言逊志必求诸非诬善之人则游其辞日浸月润惟肤易入□百蹊千捷捷缉缉一语或雠谗贼之门舜何人哉犹察迩言　惜公器　唐宗有言为天下主曾不以我而私一府惟其无私能成其私贵伤于宠如饱婴儿天此其职神此其器神轻则损天亵则弃赤芾三百作刺维鹈反其在笥谨之惜之　戒彝酒　酒乱其德亦自腐肠乃恶厥旨在昔夏王商饮长夜靡靡倾国汉骛浮锺祸稔于色舞宫酣室二者相因毋腆兹酒以恫乃身此身罔小民之主矣保兹清明　万寿　天子屏异端　莫赫匪天莫神匪民　君位其闲天人一身德能动天福在养人奇衣牙污宫周礼斯败曾谓唐君溺于讽呗名曰福应厥应乌在彼何人期而缁而黄厥有正符师式帝王】 有　诏褒嘉曰　朕惟古者师道之教训傅傅之德义是以熏陶涵养日进月新顾惟冲菲夙夜兢兢常恐羞
先帝之休德实赖师傅切劘规正陈善格非庶几日闻儆戒之言辅其不逮师相以元勋硕德粹学鸿文表仪庙堂领袖旃厦忠言嘉猷沃于朕心若无逸立政之书周公所以诲成王者惟日望之十箴来上肃容披诵正大渊奥表里六经凡正心修身闲邪存忱克已复礼端本澄源所以防见闻之非节嗜好之过存畏惧之心者至矣尽矣仰惟　先帝求哲辅后之意师相忠忱对越在天而渊源纲领根极理要岂六箴五规所能及先儒程颐谓辅养君德莫备于周公可谓万世法今于师相见之尊其所闻行其所知　朕曷敢不勉谨当书绅佩服列为屏障以代韦弦犹恐寡昧未足以进于帝王之盛更冀师相时惠药石之言终始扶翼俾万年其永观是为冲人至望睠言忠荩载用褒嘉
　　　　勤政殿
今上皇帝咸淳二年即　进食殿改建
　　　　嘉明殿
今上皇帝咸淳二年即　东宫绎己堂改建
　　　　钦先孝思殿
绍兴十五年建循　东都旧制以奉
祖　宗神御
咸淳临安志卷之二
　行在所录〔二〕
　　宫阙二
　　　祖宗诸阁
太祖皇帝
太宗皇帝龙图阁
真宗皇帝天章阁
仁宗皇帝宝文阁
神宗皇帝显谟阁
哲宗皇帝徽猷阁
徽宗皇帝敷文阁
绍兴十年五月　诏曰恭惟
徽宗皇帝躬天纵之睿资辅以日就之圣学因而制治修礼乐恢学校发挥典坟缉熙治具
宸章奎画发为号令着在简编者焕乎若三辰之文丽天垂光贲饰群物所以诒谋立教作则万世殆与诗书相表里将加裒辑崇建层阁以严宝藏用传示于永久其阁恭以敷文为名祗遹旧章宜置学士直学士待制直阁以次列职备西清之咨访为儒学之华宠其着于令
高宗皇帝焕章阁
淳熙十五年十月置　诏曰朕仰惟
高宗皇帝恢广运之德懋中兴之功耆定群方鼎新百度制礼作乐治具毕张寝兵措刑仁风大播盖自缉熙之学见乎经纬之文扩斯道于精微之传观众妙于尊明之养凡敷言之是训暨肆笔之成书煟有洪辉卓为丕宪方加裒辑将谨宝藏载稽帝世之隆无越尧章之焕因揭名于层宇仍列职于清厢庶克奉承用诒永久其阁恭以焕章为名置学士直学士待制直阁式循故实以待贤才其俾攸司具着于令
孝宗皇帝华文阁
庆元二年五月置　诏曰朕惟
孝宗皇帝睿阐圣图粹昭王度经纬天地道存浑噩之书鼓舞雷风仁荡温纯之命写之琬琰炳若丹青太微三光之庭丕阐凤巢之势上帝群玉之府邃通龙纪之联宝典谟训诰之垂黻礼乐刑政之用华协尧章之焕文光舜哲之明并辑鸿徽孔严燕翼其阁恭以华文为名置学士待制直阁茂遵邦宪宠陟儒英庸饬攸司其刊诸令
光宗皇帝宝谟阁
嘉泰元年十一月置　诏曰朕惟昔在
光宗皇帝□□□□日新圣学发于号令雷风彰鼓舞之神焕乎文章云汉丽昭回之饰钩画凛鸾龙之飞动光芒灿珠璧以陆离宜在袭藏式严安奉龟书阐瑞交辉东壁之珍虹彩凝祥寅上西清之御宝列羲图之秘谟新禹命之承冠以美名揭于层宇肃万灵之拥护揜群玉之菁华其阁恭以宝谟为名置学士直学士待制直阁以待鸿儒以昭燕翼着于甲令副在有司
宁宗皇帝宝章阁
宝庆二年十月置　诏曰朕仰惟
宁宗皇帝挺仁圣之资躬粹纯之行就将熙缉德共日新涧懿聪明动与天合粤从更化尢谨修攘舆地寖归赏功班庆发为谟训欢均迩遐所谓诏令见德化之成玺书明万里之外者殆兼其盛经不云乎惟天之命于穆不已天之所以为天也文王之德之纯文王之所以为文也纯亦不已我宁考之文盖本诸此宜其经纬自然轨范万世河图琬琰光耀宝镇也朕方将钦裒　睿制昭奉严储宜揭鸿名以隆燕翼其阁恭以宝章为名仍置学士直学士待制直阁以才德之宜称者为之着诸令甲式永昭回
理宗皇帝显文阁
咸淳元年六月置　诏曰朕惟
理宗皇帝在宥四十一年垂休亿万余载日务缉熙之学天开经纬之文泝道统于洙泗之前崇理学于伊濂之后铿锵韶濩之作昭回云汉之章自惟冲人获承　先训凡厥心传之要得于面命之余尧曰大哉彰焕乎其有之美文所为也形于乎不显之诗宝阁初成奎文具列用体中庸之垂教以昭下武之继文其阁恭以显文为名置学士直学士待制直阁等官以待儒英式彰鸿烈着在令典用饬攸司
谨按
祖　宗诸阁皆以藏　御制　御书图籍宝瑞等惟　天章阁自　东京时以奉
列圣御容　中兴以来　驾所幸处必择地
宋奉恭称曰　天章阁神御　绍兴二十四年十一月始讨论制度重建　天章一阁而诸阁所藏皆在其中自　龙图至　显文之阁凡二十四字合为一扁【中兴后　天章阁不以除官盖不特天字非臣下称呼亦以　神御所在不可与他阁例言也】 【见岳珂愧郯录】
　　　北宫
　　　　德寿宫
在望仙桥东
高宗皇帝将倦勤即秦桧旧第筑新宫　绍兴三十二年六月戊辰　诏以　德寿为名乙亥内出　御札曰朕宅帝位三十有六载荷天之灵　宗庙之福边事敉宁国威益振惟
祖　宗传序之重兢兢焉惧不克任忧勤万几弗遑暇佚思欲释去重负以介寿臧蔽自　朕心亟决大计　皇太子贤圣仁孝闻于天下周知世故久系民心其从东宫付以社稷惟天所相非　朕敢私　皇太子可即　皇帝位朕称
太上皇帝退处　德寿宫　皇后称
太上皇后应军国事并听
皇帝处分　朕以澹泊为心颐神养志岂不乐哉尚赖文武忠良同德合谋永厎于治丙子行内禅礼毕遂移　仗居焉　德寿宫　德寿殿二扁皆
孝宗皇帝恭书　康寿殿尝产金芝
太上皇帝御制赞并序曰　康寿殿产金芝一本发于左栋烨然荣茂若彰怀冲履正之德因图而赞之律身以道既济则亨冲和锺芝十有二茎煌煌竞秀结液蟠英益茂德本天开地成太上雅爱湖上之胜恐数　跸烦民凿大池
宫内引水注之迭石为山象飞来峰有堂名冷泉
孝宗皇帝尝赋诗曰山中秀色何佳哉一峰独立名飞来参差翠麓俨如画石骨苍润神所开忽闻彷像来　宫囿指顾已惊成列岫规模绝似灵隐前面势恍疑天竺后孰云人力非自然千岩万壑藏云烟上有峥嵘倚空之翠壁下有潺湲漱玉之飞泉一堂虚敞临清沼密荫交加森羽葆山头草木四时春阅尽岁寒长不老
圣心仁智情优闲壶中天地非人闲蓬莱方丈渺空阔岂若坐对三神山日长雅趣超尘俗散步逍遥快心目山光水色无尽时长将挹向杯中渌
太上御跋曰　吾儿自幼岐嶷进德修业如云升川增一日千里岂特义方之训师保之功盖生知夙成有不由言传而自得者　吾比就宽闲之地迭石为山引湖为泉作小亭于其旁用为娱老之具且俾　吾儿万几之暇时来游豫父　子杯酒相属挹山光而听泉流濯喧埃而发清兴恍若徜徉乎灵隐天竺之闲其乐可胜既哉　吾儿乃肆笔成章形容尽美虽吟咏之作　帝王之余事然造语用意高出百世之上非巨儒积力可窥其粗亦有以见天纵之多能览之欣然老眼为之增明矣有楼名聚远
太上亲题其额仍大书苏轼赖有高楼能聚远一时收拾付闲人之句于屏闲　禁（上竹下御）四面东则香远【梅堂】 清深【竹堂】 站台梅坡松菊三径【菊芙蓉竹】 清妍【酴（酉縻）】 清新【木犀】 芙蓉冈南则载忻【大堂乃御宴处】 射厅临赋【荷花】 灿锦【金林禽】 至乐【池上】 半绽红【郁李】 清旷【木犀】 泻碧【金鱼池】 西则冷香【古梅】 文杏馆静乐【牡丹】 浣溪【大楼子海棠】 北则绛华【椤木亭】 俯翠【茅香】 春桃又有亭曰盘松尝
御制赞曰天锡瑞木得自嵚岑枝蟠数万干不倍寻怒腾龙势静奏琴音凌寒郁茂当暑阴森封以腴壤洒以碧浔越千万年以慰我心
　　　　重华宫
即　德寿宫
