<!-- { "loadSidebar": true } -->
赐第为之有东西库东则弊帛絁紬之属西则金银泉券丝纩之属太府寺丞郑公显记提辖官题名【左藏掌受四方财赋之入以待邦国之经费其原盖起于周职内主赋入职岁主赋出而邦布之入出则外府又主之皆其职也汉更隶大农少府颇与周异至晋始置左右藏分建东西库于是职掌益密然以太府少卿知出纳于左长庆门之东帑官殆不得职非古制也　国初左藏止一库置使领焉率居以清望官　太平兴国　淳化闲或裂为三或增为六旋以名物汇而四之　大中祥符以来并为南北两库　政和六（社去土改异）修建新宇始复以东西库名焉盖至于今用之　中兴驻跸临安草刱于　和宁门之东北隅迫隘不足以受天下之灌输　绍兴癸酉实徙今地二帑对峙其东币帛絁紬之属在焉其西金银泉券丝纩之属在焉大氐　国家用度多靡于澹兵四蜀湖广江淮之赋类归四总领所以饷诸屯其送京者殆亡几唯闽淛悉输焉东西库岁入以端计者率百四十万以缗计者率一千万给遣称是而大军居十之七　宫禁百司禄赐裁三之闲有非泛浩繁之费则请于　朝往往出内帑封桩以补所阙监官凡五人分帑而治旧以京朝官为之今唯才是用故四选通得入辖官一人掌凡库之政令初　绍兴闲择丞若簿之隶于计曹者兼领之　乾道辛卯始颛置今皆　朝廷遴柬以备职事官之阙其选亦不轻已先是监辖各有题名规抚庳陋岁久题识旦溢陈君宏规纠帑事始与同官识易新刻访穹石混载而区别之实谓宜称公显适佐司府每以职事造焉诸君以记为请其敢辞嗟夫官无崇卑皆可以行志会计当出内吝吾圣人所不废也近世忠献韩公尝居是官不惟不鄙夷之且益加意焉奏复传宣合同一司以相防察罢内臣监受纲运以革稽留之弊盖贤者及物之心所至辄发见　三朝相业未必不繇此基之也诸君深惟国计之重与夫民力之（艰去艮改喜）给受之际敬之重之思如韩公所以善其职者异日登显美垂芳馨当与北石俱不朽矣敢以是告焉　绍熙改元八月望日】
　　　封桩上库
在三省大门内【左司提领赵必愿记掾属题名略曰封桩库肇于　孝皇之世　淳熙六年八月　玉音对辅臣谓刱此备缓急者是也　嘉定七年又分户部所掌钱物隶本所于是有上下库之别上库窠名则曰折帛曰总制曰增盐曰三分盐袋曰增额曰不排办人使下库窠名则曰煮酒曰酒息曰营田曰盐场曰芦柴曰坍江曰沙田额曰五厘关子为数至伙中因文移缓弊罅多诸郡纲额亏焉　绍定六年八月提领左司陈公宗仁援安边所比乞置掾属一员干办公事既丞郡者则曰主管】
　　　封桩下库
在左藏库中门内
　　　安边太平库
在封桩下库南
咸淳临安志卷之九
　行在所录〔九〕
　　监当诸局
　　　车辂院
在嘉会门外为库四曰玉辂曰金根车曰金象曰革木各一又有小库藏太平等车　咸淳二年　圣上初郊　诏修五辂院之库屋皆一新之
　　　制造　御前军器所
在礼部贡院之西　中兴初置提举官以内侍或合门领之事得专达　绍兴五年春始隶工部　诏日轮郎官与军器监官视其役
孝宗皇帝初年复以内省都知李绰为提举未几用台臣请仍隶工部　乾道四年六月隶步军司其后又以知合门事为提点　景定三年改隶殿前司凡奏请文移部若监悉不预惟干办公事以下得受举而监长书其到替月日于历　绍兴闲工匠以二千杂役兵以五百为额今惟工匠七百余人殿司又自以所隶作匠附益之每季上所制器于　内库
万全三指挥东西两作坊营
在所之东北
　　　编估打套局
在左藏库门内
　　　惠民和剂局
在太府寺内之右制药以给惠民局与暑腊药之备　宣赐者
　　　太平惠民局
局凡五　绍兴五年置从户部侍郎王俣之请也
南局
在三省前
西局
在众安桥北
北局
在市西坊南
南外局
在浙江亭
北外局
在北郭【外二局以各处税官兼领】
　　　省仓上界
在天水院桥北即　中兴初之南仓　绍兴十一年诏以省仓上界为名【中下界同】 仓凡三易　嘉熙闲徙今处为敖八受浙右米以供内人宰执百官亲王宗室内侍及给皇城班直与吏之役于省部者
　　　省仓中界
在东青门外菜市塘　乾道三年刱为丰储仓五年易为中界敖凡三十有七以下止平籴仓皆受浙右苗纲经常和籴公田桩积等米以供　朝廷科支及大农　宣限给饷凡诸军诸司三学与百司雇募诸局工役等皆给焉
　　　省仓下界
在东仓铺刱于　绍兴八年旧址极广袤　景定三年　朝廷给缗钱更修乃析三之二建敖屋八十而垣其余废屋地于外
　　　丰储仓
在仁和县侧仓桥东　绍兴初徙仁和县治以其址为北省仓　乾道五年更今名　景定四年以公田租浩瀚诸仓不足以受乃　诏即丰储增创刑部尚书兼检正洪焘莅其役　咸淳二年八月成为敖百厅事刻
孝宗皇帝御书匪懈二大字为扁著作佐郎林应炎为记【国家中兴仿汉籴三辅以给　中都列置诸仓于城内外岁受诸郡粟其在仁和县东三面距河则丰储仓也仓自　绍兴闲置　乾道以丰储名更　嘉定尝一修治初置仓时议储百万斛备水旱佐军粮自顷和籴法行岁增造楮为籴本楮日轻籴之入日少计城内外廥积仅足支三月斯仓呺然大耳　景定壬戌太傅大丞相枢使魏国公为　先皇帝言图救楮莫如免籴图免籴莫如买公田公田蹔费永宁之图也　诏行之浙右年为娄丰租入益裕江淮之大军转般陈陈相因　京师之　端平　淳佑平籴等仓无所于容向蓄纔三月今不啻三年耕之蓄矣越明年增创丰储仓命领庾事陈公昉军计赵嗣（上一吉下二吉）农丞吴益董其役检正尚书洪焘匠丞国材继之撤旧址布新规墙其外三百七十四丈崇广仓门为三闲翼以势墙入门东园亭西吏舍其旁两便门对峙由东便门入敖从六列南负墙北负河横各一列杈子敖附焉由西便门入敖从三列南负墙一列北负河柳司祠在焉由仓门折行五十余步为正厅右敖并监门厅后敖凡二列左敖对右为一列夹正厅旁曰钱库曰筹斗库曰纲解房厅后有退公亭两旁有合子又其后有园设石假山植竹成行缭之墙四百尺墙北开门又为敖横三列势相向背其面墙大者为主敖环一仓数之敖百杈子敖二敖前为循廊多不可楹数过道有廊为闲亦五十经纬以阶用石万段宣泄以沟甃其底凡百丈将即功洪公犹虑累土为墙非坚久计语匠丞夷去改筑甓上石下灰斮其闲仓于是宏壮周密为城内外冠　咸淳二年八月八日落成奉　孝宗皇帝御扁匪懈二字于听事用肃廪人是役也费缗钱八十三万八百有奇米百四千洪公谓三山林应炎曰兹役重大子为我识岁月应炎适执笔隶太史凡　国大兴役皆得书何敢辞然尝拜观　国史　光尧置仓初意盖取户部岁终供亿余粟储其中时军旅之后犹能节缩为此今边虞嘉靖经费有式每闻大司农至春夏交常借拨省仓以澹用昔辍有余以为仓今剜仓以补不足何耶毋乃几食县官以靡谷者多耶后元宫女纔十余安得太仓不红腐武宣而后三服官岁费数巨万三工官费五千万虽有三辅公田犹捧土塞河海然则仓储之丰啬又关　上用之丰俭云】
　　　丰储西仓
在余杭门外佐家桥北　淳熙七年刱为敖五十有九
　　　端平仓
在余杭门外德胜桥东　端平元年浙漕赵（上与下心）创以储漕籴　嘉熙三年归之大农莅以京局官而领于宰士如它仓　淳佑十二年　咸淳五年皆重修有水榭扁曰介然盖取太仓箴语而并箴刻石其中为敖五十有六
　　　淳佑仓
在余杭门内斜桥南　淳佑九年临安守赵（上与下心）创以储米之籴于帅司者建置次第皆如端平仓其后　朝廷拨支赈粜及付农寺以给诸军诸司　景定三年　诏给缗钱重修为敖百
　　　平籴仓
在仙林寺东　淳佑闲临安守赵（上与下心）创以储临安之籴今　朝廷大农米皆八焉
　　　咸淳仓
在东青门内后军寨北　咸淳四年　朝廷议建廪增贮公田岁入之米乃捐钱买琼华废团益以内酒库柴炭屋地命临安守潜说友创建凡为敖百为闲五百有二为米六百万石吏部侍郎兼直学士院冯梦得为记【宋有天下以来壹是以务农重谷为元元系命自京徂荒粒民是斛时有船仓税仓折中仓之名　太宗皇帝太平兴国七年至斥故迎春苑为富国仓　圣圣其承臧粟衍益其虑深远矣　今天子即祚之五年有司言寰内岁比数登　行在所诸仓皆盈不增庾积新者将靡所储胥于是太傅平章魏国公请以琼华园废地官予其直增刱如　太平故事　制曰可其赐楮二百万命守臣潜说友莅其役岁十有一月鸠工越明年六月成　诏以　咸淳名之仓之督吏来谓史官冯梦得曰盖闻圣人积不涸之仓王者用无穷之府所从来尚矣汉太仓在长安城南为楹百二十耳陈陈之粟着牒犹或称之斯事体大可无纪乎梦得窃惟古者委积之法至周而甚详周之氏于仓者我知之矣所掌粟入以待邦用藏之于有余而颁之于不足凡以为民而已方田同井井九百亩一夫授田百亩其中为公田当是时乡遂畿也其法贡都鄙甸也其法助耕则通力而作收则计亩而分外之一豪不取也夫是以民有常产官有常赋邦有常用以时藏余谓之称数藉令年有不艾赤子扶扶亦皆有常饩恃此以不恐甫田之诗曰我取其陈食我农人自古有年于乎其仁哉自农田不井薮泽肆既使民蒿然千余年于此矣昔在　先帝既再造我区夏斯民欣若更生平旦（目氐）朝深念异时岁下郡国籴官办于楮与吏并缘为奸日载其怨每与魏公共论兹事以为泉源之浑浑丘山之暴暴也是维放（上弗下心）周官法度之遗焉其可繇是买淛水西六州公田蠲和籴停造楮时人始而□中而疑久而厌然以服呜呼难与虑始者民也不能什利者法也今岁不籴楮不造民不加赋皆得以自有其有而粟之积于谷下者已六百万斛隶外司农者不与焉我积我仓如京如坻念兹在兹永言孝思我神后在天之灵其相吾民嘉气娄应用成兹康年不已怿乎　陛下图匮于丰防俭于逸以克知于稼之难地宁天清五谷睦熟含嘉表瑞常满习祥是仓之作名以咸淳志时也民曰　天子之德而天子曰　先帝之心继自今厥谷惟修厥菑惟播利用厚生之功将万世而下实嘉赖之凡仓敖百敖之闲五百有二规置崇巨甍宇齐平卓乎诸仓弗及已仓前旧有河凿而广之以便船粟亘以石梁亦名曰　咸淳云若夫屋村墙形木功土事之概乃图而着之矣】
　　　草料场
在天水院桥西受畿内所输稻麦豆以给骐骥院良马院与三衙诸府之马　淳佑九年重修敖十有二
　　　合同场
在过军桥下
　　　会子库
在本务　绍兴三十一年　诏临安府置会子务隶都茶场悉视川钱法行之用户部侍郎兼知临安府钱端礼之请也中经省并以榷务门官兼领绍定三年复五年因毁重建以都司官提领工匠凡二百四人日印则取纸于左帑而以会归之自咸淳以来　朝廷措置住造钱关止于元年之五月十八界止于三年之三月
　　　造会纸局
在赤山之湖滨先是造纸于徽州既又于成都　乾道四年三月以蜀远纸弗给　诏即临安府置局从提领官权兵部侍郎陈弥作之请也始局在九曲池后徙今处又有安溪局　咸淳二年九月并归焉亦领以都司工徒无定额今在者一千二百人　咸淳五年之二月有　旨住役
