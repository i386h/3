<!-- { "loadSidebar": true } -->
朕观书契以来人极茂建圣贤大训布在方策其言治国平天下之道无出于六经而求之六经之要一日不可违者其惟天道乎大概易明其理书正其事诗通其情周典备其礼春秋志其变记礼则杂纪焉者也人主知天之当敬视六经格言如金科玉条罔敢踰越则逸德鲜矣仰惟　祖　宗丕灵承　帝事抚有方夏　列圣垂谟无一息不以敬天为心　国史登载难以殚举然未有不本于六经之旨　朕以寡昧寅奉燕诒（上目目下心）弗克钦若眷命万几之暇稽式古典爰以已意凡其关于天道之大而有以启寅畏之衷者每经表而出之裒列成编目之曰　敬天图庶几朝夕观览对越鉴临以自警省云尔○易六十四卦大象之义各有攸属自出治而言则谓之后自定位而言则谓之上自创法而言则谓之先王自继体而言则谓之大人余则总而谓之君子皆主于人君而言也卦必有象象必有义体而行之人君能与造化同流者其以此耳然他卦大象皆着本卦之名惟干独不称干而止曰天行健而以自强不息归之君子呜呼此天德也人君实以之君即干干即天也人君动静语默政化云为无一而非干以至先天而天弗违后天而奉天时皆此物也而其要则自闲邪存诚始然则求敬天于易岂不尢邃于五经欤○若昔先王盛时君臣上下相与儆戒兢业于敬天一言最为深切着明皆聚此书今可考也曰天无亲曰天难谌曰天明畏曰天命不易凡所以推言天命靡常之理言言至到何凛乎其严耶惟人君深知天命之靡常而能疾敬厥德则可以祈天永命无疆惟休矣不然则不敬厥德乃早坠厥命岂不甚可畏哉今所纂辑取于书者尢详噫肆予曷敢不敬○诗者动天地感鬼神所以通幽微之情而穷交际之理者至矣方商周盛时上而卿大夫士近而侍御臣仆下而比闾族党无不知天道而识天象忧深思远指事引类未尝为迫切之词骇异之语也方其神祇祖考燕衎和乐而隐然戒惧之意寓焉我将之诗是也方其旱暵为虐遇（裁去衣改火）而惧而恻然哀矜之情发焉云汉之诗是也至于陟降左右缉熙敬止之类则又非可以浅近观也端居而诵澡心以思玩味而紬绎之其不曰上帝临女无贰尔心乎○河汾王通尝谓如有用我则执周礼以往且重发周礼敌天命之叹盖其为书大纲小纪详法略则粲然靡所不载玉帛牲器之用车旗冕服之制豆笾罍爵之陈锺鼓匏管之奏品节度数必加详焉至于象纬之考察眚灾之抑损亦莫不隶之司存而不敢慢凡所以接三才之奥通幽明之理也圣人于此岂徒从事于文物典章之饰于外者而已乎要必有为之本者矣不然则周礼特一书耳又安能敌天命而与之并存哉○春秋二百四十二年所书辰星风电之变水旱霜雹之（裁去衣改火）螽螟或虫蝝之害靡不毕备而于日食之书尢详且密传者闲未免傅以列国证应之说遂使后之星翁历家分诿于所主方域以启时君之玩心此则非春秋本指也春秋一统之书也方诸侯专恣王室既卑麟笔褒贬岂独以礼乐征伐关于人事者属之周而天变之特书娄书皆系之王至于书王必曰天王其所望于周者甚深固曰诸侯虽无周而天命未改承天从事周之人主不可不任其责也以周之无政而圣人犹拳拳焉南面而治天下者其可忽诸○记礼一经冠之以毋不敬之辞所谓礼仪三百威仪三千待其人然后行者惟以敬之一字而已或谓月令出于吕不韦之手未免滞而不通然奉时承天之义虽细微必谨言固不可以人废也至若中庸大学之书一则曰维天之命于穆不已再则曰惟命不于常援诗书以明义理之正而其本则俱切切于谨独之训诚之不可揜必戒于不睹不闻诚之毋自欺必严于所视所指二书之旨深矣可不惧哉
右敬天图
端平改元春三月庚子斋居恭默夜梦一真人峨冠佩玉略似
艺祖色黧而貌和亟延　朕殿上授之坐亲承面命　圣谟洋洋敬听无斁俄而梦觉越三日宗臣善来以旧藏　昌陵御容捧进一瞻　天日之表如梦中真人无毫发异乃知在天之灵将启佑我后与龄锡祉用昭眷命厥惟休哉岂　朕之不德所克负荷以灵承帝宠敢不祇若休命夙夜兢业期于扬
我祖之烈光因述古律二十韵纪实以诏后世用传不朽云○文祖膺天命　开基本至仁治隆三代主福锡万邦臣礼乐崇儒术诗书教武勋如天常覆焘薄海悉尊亲历数恢千载皇猷塞万春眇躬承　大统令德媿　前人凛凛如承祭孳孳每问津精思形寤寐幽契动威神陟降徕　天步将迎荷　圣恩矢辞踰训子侍坐匪同宾仁政因微扣宏摹乃历陈治当先法祖德勿谓无邻几务惟中道规恢必有伦诵言犹在耳取则敬书绅想象更三昼希奇遇一真居然天所赉俨若梦中身施祉垂孙子遗思浃士民　睟容瞻日月　彩仗上穹旻所愿新其德毋忘诲尔谆昭哉传百世燕翼永持循
右　端平纪梦诗并序右丞相臣游侣等恭跋【臣等恭惟　太祖皇帝以神武不杀取五季分裂浊乱之天下而清壹之功成治定不私　神器而传之　太宗此尧舜以来未有之懿也帝怀明德本支百世盖十传而得　孝皇是气数之一还也又三传而得我　皇帝陛下是气数之再还也于是　僊源双派大庆始均焉家嫡正体大顺始成焉此非　太祖之心亦非我 皇上之心乃天人之心也　宝　绍之闲谦逊遵养　端平亲政如日方升　太祖在天监我　有道曾孙必有不能恝然忘情者故庚子之梦神交而命即尧舜相授受之旨而　圣作之伟妙契疾书即汤武铭盘席之意臣等肃容伏读有以见　圣祖　神孙传心之妙信非三代帝王以下所及也大哉之问它不遑及而仁政为首显哉之谟谆谆历陈而中道为要中也者好恶党偏之俱泯荡平正直之是遵　大祖令洞开诸门皆端直通豁无壅蔽谓左右曰此如我心少有斜曲人皆见之观此中之体也推而达之仁覆天下矣盖中之外别有仁而道之外别有政也　皇情睿思领会微言　奎画云章发挥　祖训彼有作大风歌者特雄心之所感何有于道作秋风辞者乃逸志之所形何关于政岂足以方今日之事哉乐石既镌　诏臣等措辞其下臣等敢复推述气数之所以还精神之所以接心法之所以同者昭示来叶云】 
淳佑甲辰腊月壬申夕梦
高宗皇帝于　殿上峨冠被服若天尊然拱侍从容言貌悦怿我　皇祖所以眷属之意深矣恭述古风一章纪实以昭在天之灵俾世世万子孙其无斁○淳佑四（社去土改异）冬是月昏娄中甫亲丙夜枕有感清明躬梦至一别殿修梁抗雄虹仙真儵来下尊严赡　帝容云冠高岌嶪霞佩锵玲珑秉执粲玉斧舒徐坐其东从官五六辈言称我
高宗瞿然起敬畏再拜前致恭温辞曲劳问宛与家人同忽觉手进食臣托擎金龙笑谓持得起喜色春融融食余即就赐捧视飧有饛眷焉寓深意词简可类充俾思付托重庸茂持守功　渊谟在紬绎俨立方祇庸丰隆俄先路笙鹤旋殷空羽仗矗轻举佳气垂郁葱寐觉肃中盥涉笔识所从缅怀　端平梦艺祖临绛宫徽言固典听纪咏愧不工皆于更化日精神潜感通　创业　中兴盛启佑斯无穷凉菲念厥绍统业当系隆奸佞终屏黜贤俊俱登崇所冀在廷彦协赞同和衷摭实以自儆矢辞成古风
右　淳佑纪梦诗并序右丞相臣游侣等恭跋【臣等仰惟　皇帝陛下英资冠古圣度如天　临御寖久而阅理滋多听断至明而藏用尢密乃　淳佑四（社去土改异）十月丁亥　御笔逐朋奸者四人十二月己巳寝大臣夺情之命越翼日庚午　制拜二相朝野相贺越二日壬申乃梦　高宗皇帝圣容有怿嘉　重器之得托赏　神孙之能持嘻亦异矣于是　皇情载震　帝歌爰作陆离　天藻摹神交之妙昭回　云章发言外之蕴臣等拜手伏读作而颂曰天人相与之际岂远乎哉用　人焉而合乎天下之心斯合乎　祖　宗在天之心矣舍一人焉而合乎天下之心斯合乎祖　宗在天之心矣洪惟我　高宗嘘赤烬以兴　中天之业挈　神器而还昌陵之裔固期　子孙是保永世无斁有茅其奸椓我　王度我　先神后固谓斯何人事一返正而　神心亦欣豫理之当然无足怪者昔汉武帝感车千秋之梦而罪江充以为高庙神灵使公教我岂若我　皇上英断风霆匪待诏教矢言金石爰播声诗有曰奸佞终屏黜贤俊俱登崇所冀在廷彦协赞同和衷臣等无状不足以上称登崇而和衷之　训则敬闻　命矣至于屏黜奸佞知终终之此盛帝去邪勿疑之事也此忠臣愿君思终之说也在天之神灵实闻此言群臣敢在下风臣等拜舞赞诵之余请勒诸翠（王民）以传耀无极敬百拜书于下方】
　　国史院
在右文殿东提举厅在殿西
　　　道山堂
在秘阁之后
高宗皇帝御书杜甫山水歌于屏仍　诏将作监米友仁书扁　景定四年
理宗皇帝复锡以　奎画少监臣林希逸谨书【臣恭惟　高宗皇帝应兴邦启圣之期直保大定功之始作新基命搜举国容睇东壁于珠躔稽西昆于琼笈乃　绍兴甲子肇植宏规　殿曰右文承以秘阁皆　宸笔大书以焕耀之　昭回之光上映日月于今六甲再环矣我　皇帝陛下神圣文武缉熙光明宏济时艰中　休命敕天之歌喜起致祥之治肃和戒告攸备增饰废故木天轮奂粲然一新臣以庸备数少令作而念曰于皇邃宇翚跋层联　殿阁有严厥名惟赫有堂中峙翼翼峨峨旧额虽存佥曰未称叨陪　经厦躐越　奏闻曲荷　圣俞乃二月戊寅　赐臣以　御书道山堂三大字　星钩日珥洛纬河经众体浑融八法严备能由天纵意在笔前　圣祖　神孙心画授受龙腾凤跃辉烛人闲臣对扬　天体百拜稽首涓兹吉旦虔奉揭安群工百僚眙（目咢）欣舞愚臣窃谓图书之府大雅不群本上应于干文何取名于藏室岂伊储才待用之地譬彼烟霞缥缈之居盖唐以弘文登选学士世所歆羡北之瀛洲当时诸贤大则着绩弥纶小亦流芳典籍姓名千载犹如列仙敬宗何人失身一语闻者鄙诮为此馆羞然则美之以为名欲其居之以自省也棫朴之诗曰倬彼河汉为章于天说者曰嘉植之贲于下犹天文之粲于上也又曰追琢其章金玉其相说者曰追琢者上作成之也金玉者下自贵重也今　宸章表绚明正星河士游其闲敢不企瞻华扁金玉其身以副　圣天子寿考作人纲纪四方之意哉臣既状其事乞登信史谨摹而碣之述而美之于以垂无穷而耀无极乎尔】 
