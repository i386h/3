<!-- { "loadSidebar": true } -->
记文【玉畿首善天下有辟雍有頖宫皆所以尊教治达邦法也钱塘在五代时斗僻一方其国俭其民碞船车楫马轻死好剑率以武力竞虽袭封君长缘饰儒术置择能贤以笼络吴中之士汔未有闻人我　艺祖皇帝迅扫区夏挈钱塘舆地尽归职方　列圣丕承陶以诗书风之礼义而后贤良方正之士兴焉然学犹未暇建也　庆历以来　诏天下郡县皆立学两浙路独杭与苏越得置郡博士增弟子员如县无校官则命令佐主学事至是江以南彬彬多文学之士矣然附郭之邑犹未置也　六龙渡江　驻跸于此戎事纔息崇礼考文内兴太学外设庠序大抵皆视开封而钱塘为邑至　绍兴闲令助建夫子庙简肃李公祥识之正朔款谒春秋奠祀则有其地矣而黉宇尚阙无以为属民读法莅士校比之所顷赵侯与欢来尹京兆喟然作曰临安赤县二先忠宪宰仁和已建其一岂斯邑亦有社有民而不知教耶乃景冈相基诹日庀徒于县之东得丞旧寺徙他所遂建学其上命宰与杰巩耕及簿正王梦得相其役越三年有成宫雍雍在左庙肃肃在右廷殖殖在中门皋如也殿邃如也明伦堂旷如也池疏为二斋列为六宿直之庐公养之廪靡不严备像设礼器稍不应图法则又仿京校取正焉士于是可以藏修游息已是役也簿正实始终之则贻书潼川吴泳愿有述泳谢曰春秋不书修頖宫之义何敢书则又曰今遍州县皆先民记矣泳既不得辞乃以得诸圣贤者而谂多士昔毕命之训殷士曰虽收放心闲之惟艰不由古训于何其训孟子亦曰学问之道无他求其放心而已矣圣贤设教千条万目只要人将已放之心敛而归诸已而学者（惶去皇改牟）（惶去皇改牟）然率驰骛于外因物有迁而失其本心者多矣矧囿众太之区哉利欲之熏心也奇巧之荡心也纷华之悦心也淫乐慝礼之接心也宫室妻妾之动心也一旦昼之闲知诱物化牛羊之濯鸡犬之放其所存仁义之良盖无几矣资质敏慧者不过竞习科举而亢志于高明者又不免蘧庐孔孟而归宿老释也然则何以长善救失而新美其俗哉毕命所谓收有德义之训焉孟子所谓求有学问之道焉非必取成于心尊奉其精神屏除其意见绝学捐书不稽古不论业而径以为是也为语邑之秀民更请择斯二者】
　　　　仁和县
旧附京庠　绍兴三年县令孙廷直于县治东建文宣王庙　嘉定五年姚师虎筑屋庙左八年赵公希言创学斋四曰教文教行教忠教信　嘉熙四年公之子与欢尹京兆遂迁簿廨以广学舍立三贤祠【褚文公无量　许睢阳远　崔八行先生贡】 　淳佑九年令李从重建
　　　　余杭县
国初有　先圣庙　景德三年令章得一重建庙学自为记　绍兴五年令范仲将徙于法善寺基
记文【古之教者家有塾党有庠术有序国有学盖所以尊师道而崇儒术厚风俗而正人伦也周秦汉魏晋宋齐梁唐而下旋及　圣朝历数千百年其闲尊戴夫子之道者未有若唐室暨　圣朝之最盛也加王者之衮冕建都邑之祠宇春秋仲月行释菜之礼唐室之旧典也郡邑祠宇咸建讲堂召通经者展函丈之仪　圣朝之新制也前古未封之命唐室封之矣唐室未行之制　圣朝行之矣有以见夫子之道尊而益显远而益大是知自生民以来未有如夫子者也得一　景德中由廷尉寺授余杭令时知府薛大谏以掖垣润色词臣改谏省论思近职辍甘泉之侍从临吴会之藩宣政若神明民之父母以为礼不可废教所由兴式严阙里之祠以劝互乡之俗昔文翁之典蜀郡也茫宁之牧豫章也皆大设学校克立政绩景仰薛侯之教化蔚有先贤风采今观鲁庙之建置雅合国庠制度傥自郡至于属邑自属邑至于乡党咸能遵奉薛侯之化则千里之内弦诵之声相闻十室之闲忠信之者立有又何必卫多君子而鲁称善人者乎得一夙夜在公鞅掌从事方萌肯建之意会　天王降修讲堂之诏是邑也钱氏纳土疆于　圣朝　圣朝振声教于遐俗　太平兴国中始识尊师之礼是时宰邑者彻城隍之神于它所塑　先圣之像于其中庭户喧卑几筵牢落风雨不庇两楹之飞栋仅存藜蒿并兴数仞之萧墙顿毁得一与寮寀等谋复旧贯别新儒宫役公仆以输材就镇城而卜（上水下土）未克全缮尚多阙如邑人进士丁文举服勤于兹黾勉不怠率好事之同道出囊金以助成剞劂圬墁朴斲丹雘工善其事人无告劳端然　圣容俨若南面侍坐者入室升堂之子图壁者从行好学之流冠冕采绘之等威簠簋方圆之规矩悉取则于郡城焉高门有闶中堂豁如斋庄有室以挈诚也筦库有掌以藏用也必有庖厨具（食善）羞也必有皁枥安仆乘也射不主皮取中鹄而为胜智者乐水每观鱼而纵乐辟场圃以立亭戺凿池沼而瞰厦屋十旬之内厥功告成是役也上以遵　明天子之号令次以奉贤太守之政化下以移一邑之风俗邑中之人有能自强不息观寸阴而是竞师逸功倍期九年而人成异时醇儒秀民蝉联鱼贯升名乡老预贤能之荐书较艺春官擢将相之科级然后佐佑神化辅赞太平宁不由　明君新制贤侯异政贱子遵奉行之使然也具题岁月于左以示来者】
　　　　临安县
学在县西一百步　咸平三年建后徙于县城南绍兴十六年令王传重建孙尚书觌为记　宝佑二年令王橚重修　嘉定三年令家之巽建师善堂
记文【三代之学尚矣自京师至于党庠遂序皆有学自幼壮至于老自天子至于公卿大夫士皆不可一日而去于学养老劳农乡社饮酒论狱受成献馘之事一皆出于学而贤能之书考言选艺之政又皆兴于学当是时也王道大洽人文化成士有常心家无殊俗自朝廷之上以至四方万里闺门侧陋之隐君子宿道向方小人修慝徙义武夫好德贱妾知命牛羊之牧不践行苇有一不善如见怪焉固己不容于其闲而弦诵之音洋洋然所谓比屋可封者周道衰学校废时君世主惟钱谷甲兵之问而不及于俎豆于是谋夫说客击剑扛鼎鸡鸣狗盗之徒皆得以靡衣玉食馆于上而王者之迹息矣闲有豪杰特起之士虽无文王犹兴而卓然自立于一世者道虽不明乎天下必明乎己道虽不行乎天下必行乎妻子孝弟者人子事亲之常道也卿大夫得一人焉以为独行而表其闾忠义者人臣事君之大谊也太史氏得一人焉以为奇节而列于传唐有阳城隐于中条山而远近化其德争讼者不于有司而赴于门太宗以一旅定天下而房杜王魏之勋独出于王通之弟子嗟夫三代之王同四海于一堂之上人人有士君子之行而世衰道微仅得一二于千万人之中可悲也已临安府临安县旧有学在令治所东南隅自三舍罢废再更方腊之乱扫地尽矣而县以春秋释菜着于令盖尝改寓西郭佛舍之保锦院为学帅其属以祀孔子　绍兴十四年　诏天下州县皆立学左朝请郎知县事王侯传字庆长相其宫湫隘破露上无盖障旁无师生之庐不足以称　天子隆儒重道教养多士之意乃议徙故地少西屋而垣之一邑之豪欲进子弟于学者相与图之恐不及于是门闼靖深殿寝崇邃讲艺之堂栖士之舍庖湢库庾皆具又命工更塑　先圣先师之像与凡从祀者十人巍冠盛服配食侑坐凛然如生侯乃涓日斋戒属邑民之秀者陈牲币三献之礼礼成父老聚观太息以为未尝有也乃为书抵故人孙某曰县之新学成为我记之临安东南一大县在大山谷中桑麻丝枲之富自足而无贫民惟侯好学知方不务出奇以立声威而以教化礼义为世标表有古畿吏之迹俗恬杀牛更数十令峻笞扑严赏捕莫能禁侯至遂徙业人死则习用浮图法举而燔之侯教以丧死葬埋之制其俗大变及是奉　诏修起学宫士民向化兴于行谊彬彬然比齐鲁焉凡为屋若干楹经始于　诏下之十二月而落成于明年九月之望余闻之士非怀居也而环堵之不庇士非谋食也而藜藿之不充于以求道岂不难哉故自一亩之宫进居庙堂论道之地自一箪之食起从九鼎大烹之享皆上之人所以养贤之具夫食焉而怠其事虽圬者不敢一日舍墁而嬉况承学之士蒙被教养之泽而忽焉不省哉居相群出相友镌磨考炼以充其材穷为匹夫化一乡达为公卿化天下无媿于中而已】
　　　　于潜县
学旧在县南二里　崇宁闲迁县北攀龙坊　绍兴丙寅令何佾重修　嘉泰甲子令胡卫建藏书阁　宝庆初方熙重建　咸淳五年令李仲熊重修
记文【洪忠文公撰登科续题名记　上科诏再颁之岁冬十月己未邑令池阳程君焘修鹿鸣故事于宣化堂诸生作而言曰潜士登科有题名自　庆元　龙飞始阅三十年石且溢矣表先达以厉后进盍续诸令曰唯唯凤凰鸣矣于彼高冈地之得也梧桐生矣于彼朝阳时之得也时与地莫难乎兼得士生王国得其地矣云风感召得其时矣其地得其时又得观光利宾策名奉常以阶显庸顾不谓荣乎抑涵负穹博择精守固出可以为邦家之光万民之望然后荣名氏之书志荣也乡校群居藏修余鄛相与摩挲题刻历订平生非其研席之游从则家庭之诏语畴贤畴不若类荃茅而品椒椴其荣也可不惧乎知所以惧则荣至矣此贤大夫期属方来之意也】
　　　　富阳县
学在县东唐武德七年建中毁于盗　绍熙十七年令徐端辅重建作稽古阁　淳熙乙巳簿叶延年重修　嘉定壬申令程珌癸未令李弥高前后治新之
　　　　新城县
学在县东三十步唐长寿中置　乾道四年重修徙学门西面崤峰
　　　　盐官县
学在县东二里记云故有学在县治西　绍兴五年令刁廱撤故老氏宫材即旧址建学胡珵记　淳熙四年令魏伯恂广之凿池造桥十年令陈申重建戟门等　嘉泰四年令沈纺复新之锺必万记　宝佑二年令施濆创屋五闲藏书
