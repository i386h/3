<!-- { "loadSidebar": true } -->
圣安寿仁太上皇帝道高乎两仪仁周乎四海克勤克俭声律身度以茂夏禹之绩之德之纯仪刑作孚以显文王之谟专务化民躬行元默则盛美冠乎孝文厉精为治总核名实则丰规齐于宣帝事同典谟之载政炳方册之传乃乐退闲载光巽（□亶）粤在　乾道之盛深简　圣父之知爰命　储宫尹治京邑班轮宣化式慰于都人双龙刻符增辉于邦典治以简乐为本教以宽靖为先析滞纾冤咸归 宸断立政施惠独运　渊谟龙凤之笔以焕其文河洛之珍以昭其瑞秘在天府积有岁华臣猥以眇躬仰承大统惕思付托靡敢康宁申诏臣工肆严汇缉悉以判押纪诸简编为卷七十有一忠厚之摹宽大之旨罔不具着猗欤盛哉臣窃惟　皇家膺受天命圣作明述固结于民心德厚仁深继崇于尹正
太宗以神武智勇垂宪于前
章圣以吉文叡聪敷猷于后
肆惟
上皇光于
祖武尝即　行阙雄启南衙裕民厚俗之有经御众牧人之有叙讼欲其省刑欲其平虚圄以清犴尘捐赋以养基本庭无留诤府无宿囚仁声鬯于黄图睿渥流于赤县放之遐迩达之华戎日月所临舟车所至肇自端尹迄于倦勤凡利于民率由此道顾今邃阁之上宝柙所储
祖德
宗功灿垂乎简牍　奎文壁画光丽乎缣缃是皆揆叙之精登奉之肃也臣继志述事以宝大训稽经诹律以诏无穷庶几圣人之言炳若丹青帝王之制坦然明白彼其辨南阳之牍垂凤诺之笺仰视闳深莫克参俪是庸阐绎益谨遵承以侈
慈极厚民之休以昭　有宋燕天之泽书曰临下以简御众以宽好生之德洽于民心判押之旨尽在是矣臣敢不勉
　　　理宗皇帝
　　　　昌化县进嘉禾嘉粟赐贾丞相诗
禋礼甫庆成而昌邑以嘉禾嘉粟来进阴阳和而休瑞应此一德感通之验也因成一诗以赐　一德交孚（口十）两仪嘉禾嘉粟献珍奇祥呈属邑信非偶瑞应明禋若有期周纪唐封生秀颖汉歌郊庙产灵芝何如近在王畿内庆典珍符萃一时
【右丞相臣贾似道恭和臣恭睹法宫储祉畿邑荐嘉黍稷非馨由一纯之所格稼穑维宝虽六穗以犹祥矧遇熙成敢忘善颂詹　宸奎之俯逮乃　圣制之肆颁帝庸作歌允协惟时几之懿臣能归美敢陈俾晋谷之私臣谨谨恭和成二首仰渎圣聪下情无任忻抃之至紫檀昭事匪多仪畿邑嘉生各效奇天地中闲皆景铄神人和处即昌期　祥符内苑歌嘉谷　景佑前楹赋瑞芝臣昉臣随俱被赐微生何幸际明时　神祇来格凤来仪应陋歌麟问木奇前席慊非如贾谊亲祠知不羡安期丰穰（口十）气宜书瑞泰茹清朝即产芝稼穑艰难　宸虑切天彰盛德萃斯时○守臣吴革刻石恭书　景定四年秋九月辛卯　皇帝蒇祀于明堂景铄孔昭熙事用成越翼日壬辰昌化县以所产瑞禾瑞粟来献　御制诗赐宰臣乃赓载歌有虞明良之盛复见今日四方万里传诵鼓舞咸曰时当禋祀宿阴汛扫霄堮澄霁既验之天气之和黍馨穑宝（口十）气嘉生复形于地产之异非　圣君贤相克享天心曷济登兹臣叨守畿邦且与闻民部稼省之事亲逢兹瑞敢拜手稽首对扬天休窃尝伏读国史　皇佑三年眉州上瑞麦图　仁宗皇帝有曰　朕尝禁四方献瑞兹得西川秀麦图可谓真瑞矣真之为言盖以养人之本在是而非他瑞所能儗也今物产之瑞不形之他品而形之谷粟不出于他所而出于畿甸不见于他时而见于禋祀之成天意固有在矣视前代以芝草麒麟宝鼎天马被之声歌荐于郊庙者曷若兹瑞之为真哉恭惟　皇帝陛下以至忱格上帝以至仁育群生干符坤珍骈示期应皆所以丕彰　圣德臣恭睹一德交孚之句方且推之宰臣不自有其美宰臣恭和亦以稼穑艰难宸虑切为言下下成政归美报　上而更相儆戒之意实寓焉益知　圣贤相逢所以寿生民之命（帛系）　宗社无疆之福者未尝以休证之来而自泰也是用斋祓摹写　御诗次暨宰臣和篇刻之乐石以昭示万世云】
　　　　训守臣十二条
厉公廉　施惠爱　勤决遣　通民情　戒科扰　平物价　绝馈遗　节浮费　修火政　抑强御　禁（金丕）销　革侈靡　右十二条守而勿失律己治人必务忠实毋急近功日谨一日式资汝能以重京室
【守臣赵立夫恭书曰臣仰惟　皇帝陛下总揽权纲虑周万务发舒典训董治群工乃端月十有九日命臣再行内史事越九日辛酉躬御　奎画焕着干文诏臣以当谨守者十有二条臣省循庸缪已试罔功时异事殊政懵端绪宸聪四达洞烛厥理　云章下锡至教具该昭然若发蒙矣爰自　中兴驻跸殆越百年辇下服勤不知其几　龙光蒙被俶见于今臣何人斯获兹荣异凛对　天威大惧亡以称　明诏窃惟天启神圣犹垂法象君迪臣工可无诲言是以尧有羲和之命舜有群牧之咨暨于成周以君陈尹正则有命以毕公保厘则有册申申其训前后一辙在昔帝王曷兹多诰盖不戒视成非君师之所安也　皇上祖尧述舜遵周轨而重商邑不以臣不肖既复使之又丁宁之右疏其目左提厥纲若曰律己治人必务忠实夫不欺之谓忠无妄之谓实真奉行十二条之纲领也臣虽不敏惟既厥心又曰毋急近功日谨一日虽衔勒不弛而鞭棰用宽若虑其以迫促害忠实者　圣度涵洪与天同宇如此顾犹有一毫不忠不实以隳大猷以干大戾则臣岂敢拜手稽首钦承　明命日监在兹永矢弗渝诗云惠此京师以绥四国是赐也森严简重文俪六经飞动腾骧书参八法抑非微臣所敢私敬刻之琬琰布之天下用永宝于万世】
　　　　天竺广大灵感观音殿记
朕闻有感必有应有应复有感感从心起则应从心得非自外求也方佛在耆阇崛山时观世音菩萨摩顶受记合掌作誓言愿以慈悲心救度河沙众生受诸苦恼凡火坑波涛之难刀锯杻械之难恶兽蝮蛇之难一切困厄可怖可愕惟能一念归敬则以变化力游戏三昧现帝释身现梵王身现长者身现宰官身慧日慈云甘露法雨转热恼而清凉变急难而安乐随其音声种种解脱是岂有他故哉佛以如来心济度人以如来心信向心心相感念念相应则佛即是心心即是佛普门示现皆在灵台方寸中我闻补（施去方改）山宛在海中（上鸟下山）是为菩萨现化之地距杭之天竺一潮耳故神通威力每于天竺见之按后晋天福四年僧道翊结庐天竺山得夜明木刻为宝相至钱氏忠懿王俶夜梦白衣始刱寺以妥其像我　朝天圣初僧铣梦像行山中曰吾欲憩此乃谋更刱而挹乳窦翼以白云狮子峰一殿中居众山环拱烟云缥缈中时闻钟磬声恍然天宫化城寻赐名灵感观音院
南渡圣圣相承崇信尢笃凡所祷祈如响斯荅　绍兴有车驾临幸之宠　干淳中有宝玩　御赞之赐亦尝亲枉　翠华腆有锡子大书扁额以旌之　庆元　嘉定闲永充教寺有旨蠲免租役又有　旨是岂佞佛者哉所以荅景贶也　朕以凉德嗣丕基历年于兹海禹宁乂繄我佛力曰雨曰旸有请必应其所以福生民寿王国者至矣顷尝赐像与赞及心经秉炉昭示尊奉之意甲寅秋合宫宗祀假庙之旦云族族有雨意心香潜祷灵应随格阴霾划劙旸光开霁荐鬯之夕天宇不尘星月明烂神采宴娭熙事用集　朕以何因缘获此嘉应亦惟此心有以感之尔心者何仁是也且佛法自汉永平流行中国今几千百年矣而大士灵异独于我　朝为最验盖我
祖　宗以不妄杀为旦誓以不苛敛为家法以爱养百姓为根本恻隐之仁与佛心一真观清净观悲观及慈观大士之所以能灭诸有苦者仁也我祖　宗之所以垂裕后昆者亦仁也佛外无心心外无佛感应之机其在昆欤若夫建创之岁月制度之崇庳皆略不载惟述灵异之迹云
　　　　仙林寺钟铭
大块嚂嘘震薄盖舆眷此洪钟以实出虚栾铣其角十分其鼓岂有铸鼎牧金遗禹博大阐绎厚薄和钧上开天阃下彻地垠乃警聋瞶乃割昏晓咨尔有闻孰不心皎以为有声匪钟不鸣以为无声如雷如霆作镇梵宫法音无际巩我神皋万有千岁
　　　　六和塔真圣观真武赞 
【 见　行在所录佑圣观不重载少师侍读郑清之恭书云臣恭惟　皇帝陛下严恭寅畏惟典神天如鼓应桴有祷斯格真武圣灵于国家福佑最显　禁中尊奉端自前朝　陛下加以徽称赞以　天笔海内莫不知所敬仰臣于龙山真圣观因睹鉴义江师隆所藏真武圣像神采雄毅意非吴道子不能作遂俾刻石洎摹本上进蒙御书圣制赞于上方于以传示万世与国同休　淳佑六年七月】
　　　　上天竺大士赞
神通至妙兮隐显莫测功德无边兮应感奚速时和岁丰兮佑我生民兵寝刑错兮康此王国
　　　　灵隐千佛赞
一佛不二千佛奚别如处处水现在在月无去无来不生不灭梅花开时前村深雪
　　　今上皇帝
　　　　牧民训
惟天生民惟君司牧都鄙盈区分划九服乃建州伯此惟与宅民吾同胞咨尔保息
朕兹念兹用简畀尔思昔　艺祖紫云一誓睠焉牧养言如天地尔念哉悉尔心祗祗兢兢乃惠乃康惟廉惟不惟尔典常视民如身视郡如家视属县如子是可以为民父母矣勉旃俞往各勤我班瑞之分命
　　　　字民训
昔在
先帝字民是训元元之命系于县令肆
朕承保亦以命汝凡厥有生皆吾赤子父母于子胡忍弗仁尔康斯明尔敬斯勤其率自尔中公乃视听其简孚尔众衡乃令政兹猷告于尔志其使我民孝悌力田庶几虖三代之醇四善三最治状以闻　我朝彝典尚旌尔庸钦哉
【守臣潜说友恭书曰臣恭惟　皇帝陛下道德风烈同符　艺祖方春和时惧郡国奉　吾诏不虔也乃若稽　紫云楼之誓阐为大训以告于有司之牧夫　羲画　尧文日月千古臣幸得遭遇先万国拜贶于庭窃伏惟念民天民牧天牧也天不言而托之君是彝是训于帝其训其严乎凡我友邦冢君曷敢不祗若休命抑古者咨牧以食为先维时娄丰太平初登甸服之内吏不得缘籴以艾民力且将十年门关委积之待施惠者墉如也夫盖天子所自治之国三公为老之六乡其郊固如此守臣因得蒙赖用不愆于求刍而畿内大夫钧被嘉泽如　皇佑闲诏令尽管牧地卫士毋敢牟其稼而字民之志行焉臣恭睹　圣明述作之盛于此尢加之意其或字民者之不钦则亦牧民者之责也　训有之视属县如子可不谨诸刻是　丕谟媲彼戒石相在尔室具严　天威其克永省罔攸斁】
　　　　牧民铭
天生烝民皆吾同胞痛痒切身勿瘠民膏凡而戚忻系命尔曹惟既厥心毋惮尔劳缪以千里根于差毫
　　　　字民铭
莅事必公拊民必惠迩者有训亦既切至咨尔令长守以勿坠宣朕实意斯为恺悌
【守臣潜说友恭书曰臣恭惟皇帝陛下茂德　上仁洽于烝庶　诏书数下犹惧吏不究宣乃作为　宝训猷告尔大都小伯是牧是字钦厥攸司亦既垂日星而流风霆矣　天道至教变化无穷且制二铭以申　巽命训书也铭诗也诗感发情性入人也深风化莫近焉元老大臣务在辅善义扬德音表请布之天下　制曰可臣愚幸获以牧夫躬被宸贶拜手恭诵大哉　王言一哉　王心有取先正西铭之旨夫厚其同胞以事其父母宗子之懿家相之良也越我臣仆奔奏柰何弗敬矧周公述三宅之事谆复致意于牧而曰协于厥邑用丕式四方对扬　休命宜自臣始臣敢不夙夜祗服厥　铭刻在丹府其永无泐琬琰云乎哉】
咸淳临安志卷之四十三
　志〔二十八〕
  　秩官一
　　　叙
