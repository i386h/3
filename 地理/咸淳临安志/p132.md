<!-- { "loadSidebar": true } -->
字强父富阳人　开禧元年试礼部第二为江西运干真德秀曹彦约荐之　嘉定十四年除吏部架阁　绍定元年累迁著作佐郎轮对言山东之旅名曰忠义实则桀黠资以备边而备之者甚于边明年兼权兵部郎官又言虎卧垣墙防奸御变宁过毋不及时李全叛形已露人莫敢言宗勉独累疏及之寻改兼侍右郎官四年知台州时洪水荡析悉力抚绥台人德之明年直秘阁知婺州六年冬召未赴　端平元年进宝章阁因任寻召除尚左郎中兼右司寻兼左司面陈救楮之策愿自乘舆宫掖下至百司庶府核（□几）蠹节浮泛岁省十万则十万之楮可捐省百万则百万之楮可捐久而钱楮相当则赢缩之柄自不在楮擢监察御史时谋出师汴洛宗勉言愿爱日力以修内治合人谋以严边防毋以近利妨远图毋以虚名受实害谍报鞑欲入寇复传寇退宗勉言有余则密不足则张扬声大举者未必果来卷甲敛藏者未必果静进左司谏明年春兼侍讲四月除殿中侍御史时史嵩之就鄂建阃宗勉言淮西当南北之交乞别除鄂守令嵩之移司齐安又率合台奏乞分上流淮西淮东为三帅而以江淮大帅总之以公私之财分给四处招募强壮大为扞御之图七月除工部侍郎兼给事中仍兼侍讲复上疏言忧勤不可移于宴安劘切不可销于便佞九月除谏议大夫兼侍读屡言边事使臣王楫宜早遣其回　嘉熙元年二月除端明殿学士同签书枢密院事八月进签书时王楫复来督府主和宗勉言国书不类夷语实有可疑督府职在督战当扫除边郡之哨马焚荡淮河之贼舟不可以和之一字横于胸中二年进参知政事三年拜左丞相兼枢密使守法度抑侥幸不私亲党一时善类如袁甫郭磊卿程公许王万辈皆聚朝廷尢乐闻谠言身居台辅家若贫儒十二月甲子薨于位诏以光禄大夫致仕赠少师谥文清【以国史本传修】

咸淳临安志卷之六十八
　志〔五十三〕
　　人物九
　　　后妃
　　　　国朝
　　　　　章懿皇后李氏
杭州人曾祖应已祖延嗣钱氏时为婺州金华主簿父仁德左班殿直
后性庄重寡言入宫事
真宗皇帝初为司寝梦以裾承日而生
仁宗皇帝封崇阳县君进才人为婉仪
仁宗即位进顺容初
章献太后以
仁宗为己子而
后不敢言中外亦未知也　明道元年二月丁卯进位宸妃是日薨年四十六赠三代曾祖及祖为光禄卿父为崇州防御使母董氏为高平郡太君二年追册为
皇太后谥　章懿葬　永定陵赠三代祔别庙升祔　太庙【以东都事略长编修】
　　　　列女
　　　　　孙破虏吴夫人
本吴人徙钱塘孙坚闻其才貌娶之生四男一女初夫人孕而梦月入怀既而生策及权在孕而又梦日入其怀以告坚坚曰日月者阴阳之精极贵之象吾子孙其兴乎策尝以会稽功曹魏腾迕意将杀之夫人乃倚大井而谓策曰汝新造江南方当优贤礼士舍过录功魏功曹在公尽规汝今日杀之则明日人皆叛汝吾不忍见祸之及当先投此井中耳策大惊遽释腾夫人智略权谲类如此及权少年统业夫人助治军国甚有补益建安七年操下书责权质任子权将周瑜诣夫人前定议瑜曰今将军承父兄余资六郡之众兵精粮多将士用命铸山煮海境内富饶人不思乱泛舟举帆朝发夕到士风劲勇所向无敌有何逼迫而欲送质夫人曰公瑾议是也公瑾与伯符同年小一月耳我视之如子也汝其兄事之遂不送质临薨引见张昭等属以后事【以三国志本传及注孙策传周瑜传注通鉴修】
　　　　　徐琨母孙氏
富春人孙坚之妹坚与琨父真相亲故以妹妻焉琨随坚与策征讨详在琨传琨击张英于当利口而船少欲驻军更求孙氏时在军中谓琨曰恐州家多发水军来逆人则不利矣如何可驻邪宜伐芦苇以为泭佐船渡军琨具启策策即行之众悉济遂破英琨生女是为吴主权徐夫人【以三国志吴主权徐夫人传修】
　　　　　孙翊妻徐氏
翊领丹阳太守时妫览戴员亲近边鸿等数为翊所困常欲叛逆徐氏颇晓卜翊语徐明日欲为长吏作主人卿试卜之徐言卦不佳可须异日翊以长吏来久宜速遣乃大请宾客翊出入常持刀时空手送客鸿从后斫翊迸走入山徐氏募追捕中宿乃得览员归罪杀鸿诸将皆知览员所为而力不能讨览悉取翊嫔妾欲复取徐徐恐逆之则见害乃绐之曰乞须晦日设祭除服潜语翊旧将孙高傅婴等图之至期设祭哭毕乃除服熏香沐浴更于他室施帷帐览密使觇视无复疑意徐呼高婴与诸婢罗住户内使人报处已除凶即吉惟府君命览盛意入徐出户拜览适得一拜徐便大呼二君可起高婴俱出共得杀览余人即就外杀员徐乃复襄绖奉览员首以祭翊墓【以三国志孙翊传及孙韶传注修】
　　　　　虞潭母孙氏
富春人孙权族孙女也适潭父忠恭顺正和甚有妇德及忠亡遗孤藐尔孙氏虽少誓不改节躬自抚养劬劳备至性聪敏识鉴过人潭始自幼童便训以忠义故得声望允洽为朝廷所称永嘉末潭为南康太守值杜弢叛率众讨之孙氏勉潭以必死之义倾其赀产以馈战士潭遂克捷及苏峻乱潭守吴兴假节征峻孙氏戒之曰吾闻忠臣出孝子之门汝当舍生取义勿以吾老为累也仍尽发其家僮令随潭助战贸其所服环佩以为军资时会稽内史王舒遣子允之为督护孙氏又谓潭曰王府君遣儿征汝何为独不潭即以子楚为督护与允之合势其忧国如此拜武昌侯太夫人加金章紫绶潭立养堂于家王导以下皆就拜谒咸和末卒年九十五成帝遣使吊祭谥曰定夫人【以晋书列女传修】
　　　　　孙晷妻虞氏
晷居富春闻会稽虞喜隐居海嵎有高世之风钦慕其德娉喜弟预女为妻今虞氏是也喜戒虞氏弃华尚素与晷同志晷性至孝虞氏克相其德舅姑起居尝馔不离左右躬薪水井臼之劳欣然自得晷笃学容止未尝倾倚虞氏端庄靖默相敬如宾习俗竞事奢丽虞氏多御练葛不为时世妆或讶之虞氏曰从吾所好柰何欲相效耶时人号为梁鸿夫妇【以晋书孙晷传及淳佑志修】
　　　　　孝妇严氏
夫孝明失其姓严氏事舅姑以孝闻晋咸康五年火时孝明父丧在家未葬而孝明适出严氏仰天号哭火为之灭郡以表闻诏旌门闾碣旧在余杭县东一十三里【以淳熙余杭图经修】
　　　　　冯孝女
唐穆宗时人居钱唐少孤无兄弟母子相依及长不嫁以养母多病益笃思肉食因刲股为糜以进后母死号恸呕血哀毁骨立既葬募人结草庐墓下日焚香蔬食剌臂血书佛经仍舍宅为寺以荐母长庆三年守以事闻诏赐束帛仍赐寺额曰报恩竟不嫁死今钱唐显有孝女南北两乡又有孝女墓在寺后山古城头【以淳佑志修】
　　　　　节妇何氏
唐末于潜莫氏之妇夫死年犹盛誓不嫁养姑至孝礼敬饬备黄巢乱后群盗啸聚山谷邻里皆奔徙何氏以姑羸疾卧不可俱行抱姑涕泣贼夜至号恸丐贼曰吾数年寡居以有姑耳今姑老且病不忍去愿贷姑死吾死不恨贼舍其姑掠何氏去至巢穴将污之杀他妇女植刃使惧何氏诡请栉沐更衣贼许使人伺之须臾具妆泽举止言儿自如伺者懈遂解襦自经贼惊视已死义而瘗之【以淳佑志修】
　　　　　吴越国恭懿太夫人吴氏
名汉月钱塘人中直指挥使珂女也幼以婉淑奉文穆王元瓘性慈惠而节俭颇尚黄老学居常布练而已每闻王决事有及重刑者常嚬蹙以仁恕为言诸吴每有迁授皆峻阻之及其入对多加训励有过失必面责之故诸吴终夫人之世不甚骄恣敕封吴越国顺德太夫人周广顺二年薨年四十谥恭懿实忠懿王俶之母【以吴越备史修】
　　　　　吴越忠懿王妃孙氏
名太真钱塘人性端谨而聪慧每延接姻亲洎诸宗属皆尽恩礼好学读书通毛诗鲁论之义性严重而无浸渍之说其下畏而爱之尚俭约居常非受参谒宴会未尝为盛饰俶之征毗陵也孙氏居国城遣内侍抚问诸将及从征将帅之家中外禀畏如奉王焉汉干佑二年承制拜夫人周显德末敕封吴越国贤德夫人　国初进封贤德顺睦夫人至　开宝九年随俶入觐敕封吴越国王妃　制曰以尔贤明有素令淑流芳俪我元臣开于列国推心倾戴金石无渝抗志荡平烟尘共扫望云展礼尽室偕来鱼轩趋象魏之朝翟衣见珩璜之节以前古未行之典为　大朝特出之恩是年得病于途薨年四十五【以吴越备史修】
　　　　　孝妇盛氏
昌化县民章钦子妇事舅姑恭谨躬纺绩烹饪以养钦妻何氏性急盛氏怡声下气伺颜色终日侍立无惰容处娣姒敬顺和睦亦皆化之姑病贫无医药资且乞甘旨盛氏鬻簪珥裙襦共费姑病剧盛氏闻人言病者餔人肝则愈乃闭阁援刀刳胁取肝为常膳以进长姒潘氏亦刲股焉姑食而愈时　政和六年七月权知州事转运使刘既济上其事　诏旌表门闾【以国史乾道志淳佑志修】
　　　　　凌大渊妻刘氏
刘氏于潜县九里人及（□幵）许嫁同里进士凌大渊已请期而凌卒刘氏闻之号恸告其父母曰儿闻女子以一志为良以死生不易为节儿已许凌君今不幸早世固吾夫也儿将易服奔丧誓守柏舟不更二也其父母曰汝犹木方芽又未尝身践其庭何遽若此刘氏泣曰诺人微物死犹不废况以身许人而背之乎有死而已父母惧而从之于是麤衰赴夫家临柩伏哭尽哀退修妇道终丧乞兄公之子以养为之娶妇至于抱孙白首不易其志宝佑闲县令吕沆闻而嘉之为表其居曰烈女坊里人赵景纬为作诗以刻诸路备词多不载【以赵景纬所作传赞修传本作烈女刘氏凡未嫁曰女既嫁曰妇刘氏女也宜本其从夫之志题曰凌大渊妻刘氏】
咸淳临安志卷之六十九
　志〔五十四〕
　　人物十
　　　方外〔方士〕
　　　　蔡经
吴人也吴记云织田有蔡经宅杭州余杭县故基存焉吴天玺二年有神仙四人自称曰东方朔等往来经所居孙皓将亡四人预以告经遂蛇蜕而往【升仙年代与神仙传小异】 又有沽酒阿母亦在县界王方平麻姑尝宴于经家取阿母酒和天上酒以饮也【神仙传拾遗　按颜鲁公麻姑坛记王方平过括苍蔡经家今台之仙居括苍洞之阳有经故宅为隐真宫是也此云宅在余杭与颜记不合岂仙家居无常所而各记之耶】
　　　　郭文
字文举步檐入余杭大涤山穷谷无人之地倚木覆苫而居亦无壁障时猛兽害人文独宿十余年无害常着鹿裘葛巾不饮酒食肉区种菽麦采竹叶木实贸盐以自供或酬下价者亦即与之尝有猛兽张口向文文视其口中有横骨乃以手探去之猛兽明旦致一鹿于室前余杭令顾扬与葛洪共造之而携与俱归扬赠以韦裤褶不纳辞归扬遣置室中文亦无言韦衣乃至烂于户内竟不服用王导闻其名遣人迎之文不就船车荷檐徒行导置之西园朝士咸往观之颓然踑踞傍若无人温峤问曰猛兽害人人之所畏先生独不畏耶文曰人无害兽之心则兽亦不害人居导园七年未尝出入后忽逃归临安结庐山中临安令万宠迎置县中及苏峻反破余杭而临安独全人皆异之葛洪庾阐并为作传赞颂其美【以晋书本传修】
　　　　葛洪
字稚川自号抱朴子以儒学知名博闻深洽江左绝伦著述篇章富于班马尢好神仙导养之法于余杭山见何幼道郭文举目击而已各无所言【以晋书本传修】
　　　　许迈
