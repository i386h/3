<!-- { "loadSidebar": true } -->
记文【李直院壁撰先王之世神人异方不相参混俗无妖淫民用又安故曰以道莅天下者其鬼不神夫圣人谨于幽明之分也如此然而民事之所关祈报禳禬苟可以措吾力者则又靡不极其至焉社稷山川日月风雨寒暑水旱先啬司啬下至表畷防庸猫虎之属莫不有祀大抵皆民事也后之有国者所以敷政流化调和阴阳销伏灾沴之具虽未必如古然而祭祀之礼为民而设无大废阙甚者一遇涔旱之变则人鬼之祠老佛之宫与夫神龙之所宅有司奔走用事罔敢弗虔此虽非先王之故而其皇皇为民之意犹可见也钱唐今为驻跸之地　天子在上万神效职而西湖柳洲有所谓五龙王祠者吐灵垂贶其来最久雨旸致祷无有差忒载之祀典纪之图经可考不诬曩更兵火祠失其所寓诸柳洲慧明寺　庆元六年十一月有　旨赐庙名曰会灵京兆尹太府卿王君补之买地寺旁规以立祠祠未立王君去今户部尚书赵公师睪廾继之慨然叹曰此民事吾事也其可遂已抡材选工命通判府事郑擢东南第三将刘公杰实董司之踰两月告成堂宇蠲饬像设尊严都人耸瞻神意昭荅时　开禧元年六月十九日先是五月旁死魄公以雨祷立应已而父老状言既雨之三日湖山昼冥有二物如大木乘风扬波直湖心而东蜿蜒柳洲茭蒲闲视之乃黄黑蛇二长可四五丈是日复有蛇见祠所雷雨大作兼旬日乃止岁以有秋嘻亦异矣公言诸　朝乞加神封号　制曰可则语壁曰祠吾立之子记之余惟鬼神之道君子所难言今夫能隐能显者龙能云能雨者龙龙之为物灵矣（左月右上勿下口）然而应幡然而作其龙之所自为邪抑固有主之者邪谓龙之所自为则像貌之立命秩之加非所施于龙也谓有主之者存则封爵之书所谓五龙之神皆龙也非有主之者也若是者予皆不得而知至于曰雨而雨曰旸而旸民事之所关国典之所载虽千万年敬事无斁是则予之所知也公材迈伦所至治有异等再为京兆尹名与汉赵张埒初公为扬州尝建龙祠九曲池　天子锡庙名进王号视今举适相似然君子谓公可谓知所敬矣其事神也周可谓知所爱矣其为民也切李壁记并书】
　　　　龙井惠济庙
在风篁岭上　绍兴十八年赐庙额累封为嘉应广济孚惠王　咸淳五年安抚潜说友更创祠宇旁有德威亭【即旧龙井亭东坡书扁】
　　　　南高峰龙王祠
在荣国寺后砵盂潭累封为孚应昭顺侯庙废已久 咸淳五年七月安抚潜说友以久晴祷潭上觉微雨沾衣顷之甘澍如倾乃即故址为创庙以荅灵贶
　　　　玉泉龙王庙
在净空院　嘉泰初赐庙额曰灵泉　嘉定初改仁惠　嘉熙四年又改神运　淳佑八年赵安抚（上与下心）重建庙　咸淳三年　太傅平章贾魏公又捐钱葺而新之神始封嘉应公后加曰溥泽【详见玉泉及净空院】
咸淳临安志卷之七十二
　志〔五十七〕
  　祠祀二
　　　节义
　　　　旌忠庙
在丰乐桥俗曰三圣庙按神一姓高名永能绥州人一姓景名思谊晋州人一姓程名博古河南府人【程氏子孙今有居饶州者】 元丰五年同为统军力战于银川挺身抗虏以没始庙食于凤翔府和尚原　宣和闲方腊寇睦讨捕者祷于神凯还奏闻始封侯　中兴初屡以助顺讨贼功赐庙曰旌忠加封六字王　嘉泰初以平潮着灵加至八字一曰忠烈灵应孚泽昭佑一曰忠显昭应孚济广佑一曰忠惠顺应孚佑善利庙旧在清冷桥北　绍兴十九年杨殿帅存中请以旌忠赐为观额后因　德寿宫开拓徙建今处即觉苑寺废址也自　嘉泰辛酉至　淳佑壬子观凡三毁惟庙岿然独存
记文【黄尚书由撰建观记旌忠观者为　元丰三忠臣作也　皇朝承命稽古诹经凡施德于民御灾捍患死则祀之示褒也凤翔故有庙今移于　行在所谨按　高宗会要杭之庙食隶祠官者凡十三而四在畿内曰忠清祚德神应通惠而旌忠不与岂阙文哉钩考图牒三神之祠　绍兴壬子则为庙己巳则为观其事倡于循王张俊其费成于和王杨存中此建置之本末也三神世系以国史详之高讳永能绥州人景讳思谊晋州人程讳博古河南人率隶尺籍　元丰五祀有事于银川自谋臣不良以轻误国合蕃汉十余将西行兵几十万高佐中军景佐后军程处偏列方寇薄城下其锋叵当是时三君同日出战然奇机秘画沮于首事之昏躁盛心劲气绌于大势之退挠九月己卯虏亟吾攻时中军曲珍惧见颜色计且未有所出也程曰愿当前不济则敢以死战即挺身从数百骑力摧其坚以没是月戊戌虏众甚迫许从和议初遣吕文思复谋遣曲珍未决景曰愿请行不从则誓以死争及驰见虏酋辞不为屈竟被囚而杀之若十月丙寅王师疲曳城援孤绝势岌甚矣高曰吾自结发大小百余战未尝败辱今事至此天也因易弊衣奋战旋挂弦绝吭死之原其死虽不同大致一于忠而已事闻　朝韪其节赉恤休洽寻复庙而祀之夫生为忠义死为明神激烈沈雄昭贯日月而凛然独存者讵以在亡闲之耶　宣和中方腊寇睦诏加收捕奉命者请祷寇即销殄于是肇封高为感圣侯景为顺圣侯程为惠圣侯　建炎中魔贼俶优辛侯企宗以偏师讨之次于信上遥仲恳启恍若有见贼既就执于是增封曰感圣顺正曰惠圣顺应曰顺圣威远　绍兴初大业甫济帝念列神之功议所以尊显之者礼寺第其绩首以三人为最于是升封王爵曰威烈曰威显曰威惠厥后兀朮拥众窥全蜀时张公浚吴公玠总兵凤翔直与对垒事亟置祠以祷一日云豗昼暝凤翔雨微沾而敌壁乃有大风扬拔之异敌骑惊遁我师乘之大胜凯入二公合辞以闻遂增封曰忠烈灵应曰忠显昭应曰忠惠顺应绍兴末阜陵复土龙輴安济　敕议褒典又封增曰忠烈灵应昭佑曰忠显昭应孚佑曰忠惠顺应孚济至　嘉泰初崇陵迄事会越之士民以灵应来上则又封曰忠烈灵应孚泽昭佑曰忠显昭庆孚济广佑曰忠惠顺应孚佑善利惟尔三神克保于我　国家而累圣崇报既都显册以彰灵德又化血食而为净供其所以宠贲显融之者至矣哉初观之立也实在清冷桥北隆兴受禅　上欲斥庙垣之地广养亲之宫乃撤浮屠觉苑寺易之　嘉泰辛酉春都城不戒于火一夕宫馆荡为游埃主观陈元直适会其坏也慨悼成绩且不敢以事艰费穰废繇是奋力先斥厥储初得太师韩王请于　朝赐内帑钱五百万已而循和二王复与巨室之所向慕者益以金币佐其役始事于是年之夏历三岁而克就总为屋四百楹巍殿修廊台门杰阁云斋琳馆下至于庖湢毕具土木之费为钱七千万有奇规模视前益侈观成有访古者曰祀有庙自夏始也道有观自唐始也合庙于观孰为始乎尝考　熙宁中吴越不祀守杭赵抃特为之请乃以龙山祠为观而赐名表忠此庙为观之由也然归觐之义与勤王不同备恪之功与死事自异彼祠宇芜秽犹加修辑矧而潜德容可后乎今六合承平百神受职户口蕃庶海岳晏清念褒德报功固已无违于礼而默赞阴佑则惟尔有神虽日尊严既见显异宜有文字以昭无穷故为纪其颠末而系之以铭铭曰莫爱于生生或可弃莫畏于死死或莫避猗欤三神凛然同志戮力守城膏身夷裔沉沉英爽与生不二骘相循和遏攘寇怼大勋既集灵应益异乃侈王封以崇庙祀比更郁攸莽为牧地凭乃阴威作其圮坠峨峨新宫隆隆曩制有雕其桷有（坏去土改王）其丽春秋奉尝中外瞻跂诏尔铭诗于千百世】
　　　　灵卫庙
在钱塘门侧　建炎三年十二月乙酉元颜宗弼犯境守臣康允之退保赭山钱塘县令朱跸率民兵逆战伤甚犹叱左右负以击贼己丑遂遇害时尉曹十将金胜祝威亦以力战殁乡民瘗二人于钱塘门外因为立祠其后祠者相踵曰古柳林曰澄寂寺后曰精进寺侧皆严奉惟谨　淳佑十年赐庙额曰灵卫　景定二年洪安抚焘为请封爵诏侯二神曰忠佐忠佑　咸淳四年漕使又以士民之请上于　朝乃封朱令为显忠侯诰曰神生为烈士殁为明灵宜也矧曰死于王事可不表而出之　建炎初金人犯杭汝时宰钱塘鸠土丁邀击之设奇疑敌民得逃死身中流矢犹能扶伤尾袭奋勇直前竟以战殁功烈如此而爵命未加非阙典欤民不能忘合辞请于部使者遂彻予闻深用嘉叹肇锡侯封仍贲显号以旌尔尊主庇民之功第庙则附于灵卫于礼未便安抚潜说友见议改建庙设朱令像而坐二神于两庑云
记文【太尉姓金讳胜姓祝讳威昔同为钱塘尉曹十将总首　建炎己酉十二月兀朮侵犯王略闯兵于杭权守安自强拉州民避寇赭山城无御备钱唐宰苕溪朱跸鸠乡丁仅二千趣余杭路邀击兀朮前队民非素练耳目不熟钲帜宰陷阵而殁两太尉集凋兵还据葛岭编竹覆泥为涂以愚贼越翼日敌骑飙至（足虒）□而踣仆者鳞迭巨刃奋斸横尸山委军声大振兀朮褫魄辟易数舍退遁赤山执居民为乡导得由南壁而入两太尉犹力护西隅以寡制众战久力疲竟殁王事兀朮遂趋越矣乡民感其忠节其马革骈茔近郊乃今杨府云洞之右因立祠于死节之所今钱唐门侧是也血食一境已踰百祀四时赛祭远近翕集居者蒙其佑病者祷而痊无疫疠无火菑无横虣神所赐也(云云)三山郑文子撰】
　　　　忠勇庙
在九里松神系亲卫大夫果州团练使御营宿卫前军统制张（王己）　绍兴三十二年从张子盖解海州围（王己）用命战殁　旨赠容州观察使建庙海州其后又　诏别建庙于临安府行春桥本寨之侧
　　　　昭节庙
在保民坊庙巷东三班按二神一姓乔名亢字伯仁一姓陆名轨字仲模其先襄汉人同为殿侍在周曰东第三班初
艺祖皇帝受禅　圣驾自宣佑门入守者拒弗纳乃自栘门入既受朝贺顾近侍问适栘门守者为谁奏曰散直班　旨降充下班又问宣佑守者曰东第三班即令宣引时本班之众知天命有归皆引义自陨　上大惊趣驾亲幸命侍卫马步军排陈使党彦进将数十人往救得不死者二人即乔陆也召见诘其故曰臣止事一主所以乞死　上慰劳再三曰汝等皆忠孝遂仍其班不废且赐名长入祗候从其请　驾所幸为前引仍以青红二色帛为帽饰满三年授保义郎二神既受　旨各复自尽　上悯之厚加赠恤听本班庙祀　南渡初吴山居民不戒于火殿帅杨存中观绯绿二旗现空中上书乔陆二字火浸息人益神之
孝宗皇帝尝宣问本班宿房以黄罗幞门限何所始左右备奏其故　上嘉叹焉　宝佑乙卯有旨赐庙额曰昭节自　景定庚申迄甲子凡三加封今乔为忠义威福英惠陆为忠烈威德英佑皆侯爵
