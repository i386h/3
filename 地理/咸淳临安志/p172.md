<!-- { "loadSidebar": true } -->
记文【郑丞相清之作石壁云洲记曰韩潮州生平诋佛海上从大颠语藩拔级夷旷然忘儒墨畦径苏端明文章风局轩豁宇宙至钱唐逢辩才师意所领会如印印泥二公龙骞凤翥未易迫近乃独于邂逅之蹔弃其所挟待释子以莫逆交则知五经之外六合之表别自有人也余夏杪来自成均寓龙丘万君举之室一日逋暑相与寻并山佛庐遂至所谓慈照寺者有庞眉老衲肃客入西至石壁下丈室中修檐蔽日曲池横前风蒲水漪意熊萧爽小定毛发洒淅如穷秋露晓坐水边篱落闲执热快濯未暇别语余与君举据胡床熟寝既而黑云压浮屠上雨四面至师笑曰寒暑一变可起矣余竦然异之试叩其意横贯直骛援引旁午纚纚可听少焉雨霁月影移数弓暮钟东西起对语未倦俗累暑氛洒然俱失余始知有世外味为之留再宿而归师临分戏余曰来暑去凉何以报我余周视其身如焦谷石女无一可以荅师之意者请以子墨客卿助作佛事因取退之家彼吴洲云之句扁其室曰云洲而纪其颠末韩苏方神游八极安知不闲至人闲乎苟见余文以为非是则大颠辩才可并按也亦以发千载之一笑云时嘉定丙子闰七月也】 
题咏【郑丞相赠云洲老师诗嘉定丙子斗插申秋灰出管纔半旬我来适值蒸暑节烛龙吐焰扶桑滨炎官流汗走踯躅金乌啄火焚空旻湿云拥岫呼不出火云糊天挂赫日脑脂盖眼壮士眠谁挽天河洗蒸郁友人万君家龙丘追凉共作招提游入门指点到丈室中有石壁清且幽半月泓澄锁寒绿气象凄切涵清秋凛然便觉肌骨爽恍疑石罅蟠蛟虬老师宴坐圆觉场一笑对客双胡床雀芽新试蟹眼汤未到舌本先生凉悬河倒流挥玉麈果然惊出蛟龙舞须臾雾裹浮图尖地墨天昏作风雨吻端造化转寒燠约束商羊上天去云开月明众峰出指向岩前石应语归来为乏琼瑶报清梦安排几番到池角土花生碧草逗晓檐前干鹊噪我承佛敕为行词可拜云洲老师号】
　　　　　普熏院
在县西五十里旧为香积院同光二年建　治平二年改今额
　　　　　普向院
在县西五十里旧为回源院正明四年建　治平二年改今额寺有多宝佛塔
记文【知贵池县周焘撰多宝佛塔记道潜书记曰杭州南新普向院僧月言少喜技巧得刻雕三昧稍长为僧键其智不得发　元佑二年春三月始造木塔于院之西偏而成于四年冬十月既成龙井辩才法师为全书法华经龙女偈置塔之中而塔以阁覆之塔之终始悉出于言手而工无与焉盖言之初尝谓院之有浮屠犹人之眉目不可一日去之而南新地小院且无塔欲为之而未能一日叹曰昔多宝佛于法华会中地涌宝塔为一大事而昧者徒知为佛神通能出示现而不知夫一耳目口鼻之妙能使百千万亿具足成就发扬之巧者未尝异也佛以地涌而吾以手化以为非幻则两俱不实以为幻出则本出非幻乃相地择木而经营之运斤风旋迎刃中绳袖手睥睨四旁无人而人不能测其意于是舍其朴而与人游焉起居周旋雍容有余而未尝以语晓人故虽其徒有不知者阅两岁有赢月而塔出矣其崇三十有四赤为层七趾广六赤重甍累瓦枅栌柢梧错出交映蹲兽宝网飞仙摇铎出入上下如动如响中为佛菩萨如其教意其下为海须弥山鱼龙神鬼出于海中皆涂以金彩眩夺人目然后观者知言之塔磅礡于胸中也久矣平居休佚调伏悦乐则发而出之为佛菩萨悲愍之相勇猛不退刚决难制则为鬼神威武之变涕唾濡湿住不动之地欣荣慕乐之意见于葩华飞摇之闲心算交错会于起伏盘纠之势高广大小光祥开阖一应于言之频伸欠呿之中而人不知也后之至者款户而入形不自名而人能名之千变万状安徐决骤怳惚如神而适与意会佛菩萨鬼神一出而所谓言则亦不能自得也呜呼亦庶几佛之所谓善巧者欤非耶言与塔子皆未尝接而参寥师为予道之其本末如此且求予记云元佑八年二月一日】
　　　　　资圣院
在县西北三十五里旧为大安院清泰元年建　天圣七年改今额
　　　　　宝林院
在县西四十里旧为上林院中和闲建　治平二年改今额
　　　　　瑞相院
在县西七十里旧为灵瑞院同光二年建　治平二年改今额
　　　　　正觉院
在县西六十里旧为龙门院　建隆元年建　治平二年改今额
　　　　　明寂院
在县西七十里旧为灵岩院　干德四年建　治平二年改今额
　　　　　集福院
在县西五十里旧为福春院广顺二年建　治平二年改今额
　　　　　普照院
在县东北十五里旧为普光院天福七年建　治平二年改今额
题咏【许广渊留题云乱峰环合处中见古精庐万事尽不到数僧闲有余岭云时聚散松竹昼清虚自辨一泉后多来长者车○邑令李淛云青山遶屋蓝光重流水冲阶碧藓滋独坐午窗谁晤语鹧鸪声里竹阴移】
　　　　　崇恩报福院
在县南二十里　绍兴五年改今额
　　　　　妙慈院【以下系尼寺】 
在护国院之北旧为北禅院大中三年建　治平二年改今额
　　　　　梵严院
在县西六十五里旧为建兴院天成三年建　治平二年改今额
　　　　　宝相院
在县西七十五里旧为石佛院天成五年建　治平二年改今额
　　　　　持戒院
在县西六十里旧为净名院　建隆三年建　治平二年改今额
　　　　　清修院
在县西四十里旧为净安院天福八年建　治平二年改今额
　　　　　法门寺
在县南十五里望仙村旧名净土咸通十一年建【元系空惠尼寺在花浦因水泛坍江遂移今地】 　祥符元年改今额
　　　　　通灵塔
在县北二里祥禽乡地名官塘口塔后即灵休灵佑庙
　　　　　多宝塔
在县西六十里南新乡地名回源即普向院也亦名金塔
　　　　盐官县
　　　　　安国禅寺
在县西北二百五十步唐开元元年建名镇国海昌会昌五年废大中四年复置名齐丰　祥符元年改今额　熙宁七年僧居则建大悲阁苏文忠公题梁明年为之记藏殿后有唐会昌石经幢二寺门东有咸通石幢一在殿下者二无岁月字画类唐人悟空禅师塔前有古桧　宣和闲朱（面力）移以去
记文【东坡作大悲阁记羊豕以为羞五味以为和秫稻以为酒（麦曲）糪以作之天下之所同也其材同其水火之齐均其寒暖燥湿之候一也而二人为之则美恶不齐岂其所以美者不可以数取欤然古之为方者未尝遗数也能者即数以得妙不能者循数以得其略其出一也有不能而精粗见焉人见其二也则求精于数外而弃迹以逐妙曰我知酒食之所以美也而略其分齐舍其度数以为不在是也而一以意造则其不为人之所呕弃者寡矣今吾学者之病亦然天文地理音乐律历宫庙服器冠婚丧纪之法春秋之所去取礼之所可刑之所禁历代之所以废兴与其人之贤不肖此学者之所宜尽力也曰是皆不足学学其不可传于书而载于口者子夏曰日知其所亡月无忘其所能可谓好学也已古之学者其所亡与其所能皆可以一二数而日月见也如今世之学其所亡者果何物而所能者果何事邪孔子曰吾尝终日不食终夜不寝以思无益不如学也由是观之废学而徒思者孔子之所禁而今世之所上也岂惟吾学者至于为佛者亦然斋戒持律讲诵其书而崇饰塔庙此佛之所以日夜教人者也而其徒或者以为斋戒持律不如无心讲诵其书不如无言崇饰塔庙不如无为则饱食游嬉而已矣是为大以欺佛者也杭州盐官安国寺僧居则自九岁出家十年而得恶疾且死自誓于佛愿持律终身且造千手千眼观世音像而诵其名千万声病已而力不给则缩衣节口三十余年铢积寸絫以迄于成其高九仞为大屋四重以居之而求文以为记余尝以斯语告东南之士矣盖仅有从者独喜则之勤苦从事于有为笃志守节老而不衰异夫为大以欺佛者故为记之且以风吾党之士云】 
题咏【东坡悟空禅师塔已将民界等微尘空里浮华梦里身岂为龙颜更分别只应天眼识天人自注云宣宗微时师知其非凡人　又题塔前双桧当年双桧是双童相对无言老更恭庭雪到腰埋不死如今化作两苍龙　又题僧爽白鸡断尾雄鸡本畏烹年来听法伴修行还应却置莲花漏老怯风霜恐不鸣　又题云古邑居民半海涛师来基筑便能高千金用尽身无事坐看香烟绕白毫】
　　　　　庆善寺
在县西南二百步天监七年士人弘灵度因井中有光三日不止舍宅为寺地滨海遂以观海为名会昌五年废　大中祥符元年改今额有千佛阁门外有唐大中闲石经幢有窦思永撰铜僧伽像记葛蘩撰天台教院记不载
题咏【王竞题圆照堂诗佛心开晦暝觉性极融明实相自然见客尘何处生铜瓶秋水净草坐月华清不必曹溪去穿云振锡行】
　　　　　廷恩院
在县西北旧系安国寺藏院　建炎四年移额重建
题咏【苏才翁留题云画堂三月初三日絮扑纱窗燕拂檐莲子数杯尝冷酒柘枝一曲试春衫阶临池面胜看镜屋映花丛当下帘谁倚南楼指新月玉钩素手两纤纤】
　　　　　普信院
在县北二里　建炎三年移额建常接待游僧故邑人止以接待名之
　　　　　常乐寺
在县南一里大同二年建旧名永兴　治平二年改今额
　　　　　惠明院
在县西　隆兴元年移额建
　　　　　荐福寺
在县西三十六里永明二年建旧名安善会昌五年废大中十三年重建　祥符元年改今额寺有第一代尚禅师塔
