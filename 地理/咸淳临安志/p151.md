<!-- { "loadSidebar": true } -->
记文【陈天麟撰佛殿记人之性本实而学佛者以性为空性者何伦理是也释氏明心见性谈空说妙绀其宇缁其衣离而父母舍而君臣而伦理之大终不容泯以此见实理无乎不在虽欲异于吾儒之教不可予初游法雨荆榛出于垣端不数年先讲师支倾补罅予材之未知敬也往来稍稔知其奉母以荅歌（□推）逻胎育之恩孝养备至檐头睦州鬼神合爪于是始知其为人因益信实理初未尝泯而真空不空果非异于吾之所谓教者矧兹寺三百余年芜废之久一旦殿宇煌煌然廊庑翼翼然窣堵亭亭然法鼓铿铿然钟梵之声时出于青岚白云之上予惊焉曰谁欤施者先曰吾有大功德尊天降赐僧牒公楮俾中贵人王孝先董役以成此段因缘吾朝于斯夕于斯焚修伽陀于斯于焉报恩以伸华祝予又以知孝亲者必爱君均一伦理之实而洋洋然盈天地闲凡有血气莫不尊亲空虚玄寂孰能违之昔罽宾王持一枝竹插于佛前曰建立精蓝竟佛云如是如是以是精蓝含容法界以是供养福越江沙　大檀越所施比一枝竹供养福德可思量不不可思量佛知一一法中具法界性一一剎中溥福德海法性不空福德性不空遍法界中无非实理如曰空虚是谓谤法惟兹寺更刱多阙尚冀檀那捐广大施愈增河沙不可说不可说阿庾多无量福德毋以罽宾枝竹自多寺晋天福六年建初名水心又改云龙后改法雨殿重建于　宝佑二祀制干陈巨川舍铸洪锺铁塔乃古婕妤孙氏造植于西偏后移值殿之中唐先讲师即今住山都正旧广果思公上足也思寂后寺并入慧因先公易地建幢斯所谓西没东涌南没北涌思不亡广果不废矣来谒记喜为书之】
　　　　　法相院
天福四年吴越王建旧名长耳相　大中祥符九年改今额
　　　　　法兴院
干德二年吴越王建旧名法明　治平二年改今额
　　　　　妙净院
乾道五年建
　　　　　保福院
干佑元年吴越王建旧名保庆　治平元年改今额
　　　　　净林广福院
庆元三年杨开府移请为庵额主僧可全创松关南泉芳桂为留憩之地
题咏【姜白石夔访全老诗并序　嘉泰壬戌上元日姜夔访全老于此观沈传师碑隆茂宗画赠诗二首深衣跨羸骖杳杳春山路入寺君未知闲看移桂树　沈碑含秀润隆画出神奇道人那得此老子乃耽之　斋后与全老铦朴翁聪自闻酌龙井而归赋诗二绝四人松下共盘桓研笔花壶石上安今昔兴怀同此味老仙留字在孱颜　年时六月海扬尘遥见青山起白云闻有高僧来诵咒岩前抛珓问龙君】
　　　　　无垢院
光化二年吴越王建旧名无着系无着禅师塔所　嘉定十四年移请今额院后有鸦鸡岩及仙人台【旧传有三人入寺游有南坞数同泉石西霞几迭烟云之句人以为仙云事载夷坚志】
　　　　　法空寺
显德五年吴越王建旧名资庆　大中祥符元年移额于今处
　　　　　地藏院
嘉泰二年建
　　　　　崇报显庆院
在放马场显德四年建旧额栖真　熙宁元年改赐寿圣　崇宁二年枢密章楶奏乞充功德院　绍定三年改充　皇子永王　祁王攒所
　　　　　龙井延恩衍庆院
在风篁岭　干佑二年居民凌霄募缘建造旧额报国看经院　熙宁中改寿圣院　绍兴三十一年改广福院　淳佑六年改今额有龙井　元丰二年辩才大师元净自天竺退休兹山始鼎新栋宇及游览之所有过溪亭【又曰二老】 德威亭归隐桥方圆庵寂室照阁赵清献公闲堂【在方圆庵东清献公既挂冠而辩才法师亦退居此山因以命名】 讷斋潮音堂涤心沼狮子峰萨埵石山川胜概一时呈露而二苏赵秦诸贤皆与辩才为方外交名章大篇照映泉石【旧记又有月林堂岩斋风玉轩不知何人所刱】 龙井古荒剎由是振显岂非以其人乎【互见龙井及风篁岭】 
