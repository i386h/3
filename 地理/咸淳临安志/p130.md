<!-- { "loadSidebar": true } -->
字秀颖临安人父中以承议郎知解州茂实登政和八年进士第　靖康元年以工部员外郎假工部侍郎副路允迪出使金时茂实兄祹通判代州已先陷金粘罕素重茂实乃迁之代州又自京师取其弟华实同居以慰其意茂实闻
渊圣皇帝将至乃自作哀词及篆　宋工部侍郎滕茂实墓九字裹以奉使黄旛以授其友人朔宁府明士曹董诜属以后事翌日
渊圣及郊茂实具冠帻号哭迎拜粘罕逼令胡服茂实力拒不从士民见者皆为泣下自是拘留以忧愤卒时　建炎二年八月也三年董诜自拔归张浚以为陕西转运判官诜乃录其哀词使其同归者罗钺来献其词曰滕茂实奉使无状不复返父母之邦得全臣节以死幸以所仗节旛裹其尸有篆字九葬于台寺下不必封植万一从请知死穷徼则为乞骸骨归悉如前祷自作哀词几于不达方之渊明则不可亦庶几少游之遗风也齑盐老书生谬列王都官索米了无补从事敢辞难殊邻败盟好仗节来榆关城守久不下川途望漫漫俭辈果不惜一往何当还牧羊困苏武假道拘张骞流离念窘束坐阅四序迁同来悉言归我独留塞垣呼天曾不闻痛甚伤肺肝相逢有兄弟悼叹安得欢金人自南归得志鞍马闲波澜卷大厦一木乃求安世事宁有此聊发我所存爵禄非所慕金珠敢怀贪纵或违我心渠不汗我颜昔燕破齐土群臣望风奔王蠋独守节燕人有甘言经首自绝脰感概今昔闻未尝食齐禄徙以世为民况我禄数世一死何足论远或死江梅近或死朝昏殓我不须衣裹尸有黄旛题作宋臣墓篆字当深刊我妻尚少艾儿女当童颜四海无置锥飘流倍悲酸谁当给衣食使不厄饥寒岁时一酹我犹足尉我魂我魂自悠悠异乡寄沈冤他时风雨夜草木号空山至是凌亦以其事上于朝诏宣付史馆特褒录之　绍兴二年二月赠龙图阁直学士官其家三人后谥忠节【以实录附传国史忠义传系年录修】
　　　　　史徽
字洵美【一字东美】 盐官人勤苦力学登　崇宁五年进士第累迁太常博士时飨太庙以宦者押祭徽建议罢之进户部郎官出为京西运判
徽宗下诏罪己罢西城所徽悉焚其租籍进右司郎中以疾致仕
高宗即位复起为司农少卿　建炎三年与黄锷扈　驾至江口俱遇害后特赠左太中大夫右文殿修撰子龟年均年岑年龟年岑年皆至员郎均年与龟年之子骕亦皆入仕【以实录附传及海昌图经修】
　　　　　沈晦
字符用翰林学士文通之孙博览强记善缀文宣和元年第一人及第时将赴京师过天长梦身骑大鹏抟风而上因作大鹏赋以纪其事及廷试策问象数人艰于对惟晦该通赡洽
天子览而异之遂擢居首选焉未几以著作佐郎随肃王使金颇历艰苦后除给事中命随寝历守数郡进徽猷阁直学士卒晦胆气过人而脱略法度虽累致人言其当官而行才具亦不可掩云【以实录附传系年录分定录修】
咸淳临安志卷之六十七
　志〔五十二〕
　　人物八
　　　列传〔六〕
　　　　国朝
　　　　　张九成
字子韶盐官人性颖悟八岁默诵六经十四乡贡辟雍游京师从杨时学权贵托人致币曰从吾游当荐之馆阁九成笑曰王良尚羞与嬖奚乘吾可为贵游客耶　绍兴二年将策士诏考官直言者置高等九成对策谓祸乱之作天所以开圣人上及
两宫忠愤激烈下及阉寺无所顾避
高宗感动擢置第一杨时遗九成书曰廷对自中兴以来未之有非刚大之气不为得丧回屈不能为签判镇东军究心视事吏不能欺尝大书屋壁曰此身苟一日之闲百姓罹无涯之苦民冒鹾禁提刑张宗臣观望左相逮捕数十人九成力争不从投劾而归赵鼎荐之召入着庭时樊光远首南宫汪应辰魁大对　上语九成曰殿省举首皆卿门人对曰臣不敢以利禄之说诱其徒惟知讲明经术庶尽忠孝除浙东提刑力辞陈公辅劾其矫饰诏与小郡又辞乃与祠未几召除宗正少卿迁礼部侍郎寻兼侍讲进读春秋因论日食曰日食之变本于恶气恶气之萌本于恶念上触于天则日月薄蚀五星失序下触于地则菑及五谷怪妖迭见中触于人则为兵为火札瘥并至愿　陛下正心术以格天　上耸然曰当为卿戒之　上问易牛微事耳孟子谓是心足以王朕窃疑之九成曰不忍一牛仁心着见王道之端倪推此心以往则华夏蛮貊根荄鳞介皆在　陛下仁政岂非王道乎　上谓近臣曰朕于九成所得甚多兼权刑部侍郎先是刑部断死囚不以请自九成莅职情轻免死者甚众一日法寺以大辟成案上九成阅始末得其情因请覆实囚果诬服者理官抵罪朝论欲以平反为赏九成曰致人以罚而已幸赏岂士大夫所为固辞　上问和议九成曰敌情多诈不可不察桧甚恶之九成以赵鼎党求去　上命除待制出守未几谪守邵州何铸言其附赵鼎落职丁父忧服除詹大方论其谤讪谪居南安军凡十四年谈经自乐因自号横浦居士桧死以秘撰起知温州去倍输罢柑宴蠲丧葬沽酒民至感泣以目疾丐祠　绍兴己卯卒　上嗟悼复敷文阁待制官其子若弟四人学者称为无垢先生有尚书中庸大学孝经语孟说无垢语录行于世
理宗以九成有明道之功特赠太师追封崇国公谥文忠【以国史本传中兴系年录中兴编年纲目绍兴正论小传无垢语录淳佑志修】
　　　　　凌景夏
字季文余杭人　绍兴二年对策第二吕颐浩称其词胜张九成任绍兴府观察推官帅綦崇礼荐于上六年擢秘书省正字八年迁著作佐郎九年景夏与馆职胡珵朱松张广常明范如圭等六人其奏封事言和议非便秦桧憾之十年除工部员外郎桧罢兵斥景夏知外郡及闲居凡十余年二十五年桧死二十六年除军器监寻除起居舍人兼权给事中景夏言　绍兴二十一年诏临安府见推排等第依在京例与免今有司乃以和买役钱难以减放止与西北流寓人蠲除土著人户反成偏重夫土著流寓皆 陛下赤子德泽之施实先京师契勘两县在城营运浮财物力所输和买绢数止二千六百余疋望依已降指挥并与蠲免庶使德泽无偏诏令有信户部看详如其请迁中书舍人未几直龙图知抚州二十八年知襄阳府二十九年知鼎州奏免程昌禹所增蔡州官兵衣粮六万四千余缗诏减四分之一徙宣州三十年加集英殿修撰三十一年除吏部侍郎景夏言　庆历三年编定勋臣凡二百四家逮　建中靖国元年续编一百一十六家许子孙陈乞恩泽臣窃谓　崇观以来至　陛下即位经涉艰难卫社稷捍牧圉者略而未编亦一阙也望检会崇观以后勋业着于　国史者接续编定以劝忠烈事下吏部后不行十月扈从　亲征三十二年奏论吏部七司有法有例法可按籍而视例则散于案牍之中匿于胥吏之手官有去来不能遽知故索例而不获虽有强明健决之才不复敢议臣愚以为吏部七司宜制例册凡经取　旨或堂白者每一事已命郎官画时拟定长贰书之于册以为例每半年则上于尚书用印给下如此则前后予决悉在有司之目猾吏无所措巧铨综渐以平允诏吏部措置申省【以绍兴正论小传戊午谠议中兴系年录中兴编年纲目修】
　　　　　樊光远
字茂实钱塘人少从张九成学　绍兴五年南省奏名第一八年除秘书正字九年光远上疏言臣窃观今日士大夫之论莫不以金人诡诈为可忧臣独曰诡诈不足忧而信实深可惧也臣愿　陛下勿以得地为喜而常以为耻勿以甘言为悦而常以为忧勿罪忠谠以养敢言之气勿喜迎合以开滥进之门勿尽民力宜爱惜之以固根本勿沮士气宜耸动之以备缓急十年八月秦桧将遂休兵罢为阆州教授二十六年召为秘书丞俄特引对光远言顷年大臣挟权修怨不平其心台谏之所排击法寺之所锻炼告讦之所中伤其闲又有因责降而死者夫尝与闻朝廷之政亲陪甘泉之班矣及子而无一命之禄宜圣心之所深悯望明诏有司凡曾任执政侍从死于责降而子孙未有官者许令自陈与复官职录其子孙　上曰甚善当令看详检举　上又曰朕与卿不相见今几年光远曰臣得外任逮今十有六年　上曰朕所以令卿上殿欲除卿察官光远顿首辞于是遂除监察御史二十七年迁工部员外郎寻请补外知兴化军二十八年除福建路提点刑狱二十九年十月徙知严州时三衙诱略近郡平民为军三十年光远奏乞禁止今后遇有阙额均下诸州军招填诏三衙自今止以见管兵为额光远又言本州岛岁输御炉炭七万四千五百斤而不偿民闲之直　上亟为罢之【以中兴小传修】
　　　　　郎晔
事同里张九成尝编横浦日新录虽从　淳熙十四年特奏得官然甚以儒学知名【以横浦日新录海昌图经修】
　　　　　郭知运
字次张盐官人幼刻志问学弱冠登　绍兴进士甲科时相强与为姻知运弗乐讫停昏焉仕至荆门守倦求禄仕自号息庵老人卜居双庙之西尝题诗于庙云唐祚中不振孽胡恣奸骄君德弗克终治乱在一朝渠魁睥神器四海俱动摇向来为厉阶其迹已冰消中兴功孰盛张许冠百僚堂堂二公烈千古名不凋义胆极华岳忠肝齐斗杓平生慕节义卜居祠匪遥丹青就湮郁古屋风萧萧英灵如可问激懦讨惛妖知运有文集四十卷名猥稿云【以中兴登科小录海昌图经修】
　　　　　施德操【扬子平附】 
字彦执盐官人学有本末主孟子以排释氏曰绝人伦漫等级弃礼乐仁义不用为能躐造空无此其胜处概之以道尚自颠倒后先况又饰荒幻报应诳愚取资则尢为世蠹因着为论以晓未悟实有强立不惑之见杨子平同县人名犯
今上皇帝御名子平其字也安贫乐道不妄取予谨独之操闇室犹康庄也二人身塞而誉不宏然里人向慕与张九成等　淳熙四年县令魏伯恂祠九成于学以德操子平佐号三先生【以刑部侍郎程大昌所撰盐官县学三先生祠堂记修】
　　　　　关注
字子东世为钱塘人登　绍兴五年进士第尝教授湖州与胡爰之孙涤裒爰遗书得易解中庸义藏之学官又录爰言行为一帙汪藻为之序称注之意在于美风俗新人材官至太学博士卒注自号香岩居士有关博士集二十卷【以汪浮溪文集陈直斋书录解题修】
　　　　　姚兴
旧名叔兴新城姚村人有勇力善武艺为统制官隶王权　绍兴三十一年元颜亮入寇兵至和州尉子桥兴以一军三千人力战权置酒仙宗山上拥群刀斧自卫殊不援兴兴杀敌敷百以援不至而没　朝廷为之立祠以表其忠
宁宗朝复加追赠制曰烈士徇国未尝计身后之荣人主褒忠盖将为天下之劝矧予名将着节　先朝兹览从列之抗章追想壮猷而兴慨肆颁显渥用发幽光故右武大夫建康府破敌军统制赠袭庆军节度使姚兴可特赠开府仪同三司【以中兴编年纲目彭百用治迹统类及新城续图经修】
　　　　　杨由义
