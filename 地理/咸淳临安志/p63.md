<!-- { "loadSidebar": true } -->
记文洪氏可庵【俞侍郎烈记曰临安天目山之西麓有逸民洪载字彦积自号耐翁以力农起衣食廑廑给爱泉石若嗜欲相攸紫薇岩之左得佳山峭壁棱层圭角冒土欲出荔藓碧润班班呈露翁放杖太息曰是必有异呼奴具畚臿厉斤斧翦薙榛翳辇除土砾则峰峦效奇直如立笋平若截肪岑锐巘迭争见姿态既有端绪则锐意欲成之凑岁俭饥鸠旁近村民用一钱移担上以漫治凹下灌栵蔽翳既芟除之泉脉欲流复酾导之则平衍清深嵌岩宛曲各有奇状于是名其石之翼然欲升者曰飞云峭然凝（立宁）者曰玉笋窈然清深命曰药洞呀然深启名曰经龛山有峭立石壁而有形屃赑蹲负其下者曰金鳌泉眼流珠溅沫不为旱潦增损命曰灵泉辟微径上飞云顶筑亭其巅名曰盘云取乐天牛氏石记盘坳秀出如灵邱鲜云之意岩石之下小筑数椽扁曰可庵翁燕游藏息之地也庵之东数步曰长春坞西瞰清池曰含晖径直前依山植桃数十百株方春和时霞锦灿烂名曰小桃源稍西则为归藏之茔始翁得此地神怡意适谓是已足吾心计当生死此中坐而对石则眼恍然明困而支石则意洒然醒客或扣门管领登山击鲜醉醲必极其酣适然后已闻客誉石之辞则喜津津见颜面每疑其嗜好之异其中必有自得而人不能言者昔白乐天谓石无声无文无臭无味而奇章公待之如宾友亲之如贤哲重之如宝玉意其趋向之偏亦如人之嗜好咸酸非澹适和平之正王涯别墅有流泉佳木而重墙复壁顾不能庇书画卒赤其宗嗜尢物而锢之其近祸乃如此独翁清不近名锢不近祸今亡矣竟葬其下其道机转物能与此石俱存亡者欤诣吾庐请记不已者翁之孙咨夔以儒学登第且试学官中其科今分教饶学与余交好遂为之纪其颠末如此】 　洪忠文公山房【魏文靖公记曰　宝庆元年吾友洪舜俞自考功郎言事罢归于潜读书天目山下宝福僧寺寺靓深舜俞合新故书得万有三千卷藏之闻复合下如李氏庐山故事而移书于靖属余记之余少诵苏文忠公山房记谓秦汉以来作者益众书益多学者益以苟简又谓近岁巿人转相摹刻书日传万纸而士皆束书不观游谈无根呜呼斯言也所以开警后学不为不切至矣而士之病今未之有瘳也无亦圣远言湮愈传而愈失时异事改愈变而愈下学士大夫读之而不知其味行之而不见其端则亦舍之云尔且古之学者始乎礼乐射御书数盖比物知类求仁入德皆本诸此今礼慝乐淫射御数有其名无其义六书之法惟小篆仅存而莫知好之为士者十名九舛不暇问也五三六经之所传如仁义中诚性命天道鬼神变化此致知格物之要也今往往善柔为仁果敢为义依违以为中钝鲁以为诚气质以为性六物以为命元虚以为天道也冥漠以为鬼神也有无以为变化也甚则以察为知以荡为情以贪为欲以反经为权以捷给为才以谲诈为术圣贤之言炳如日星而师异指殊其流弊乃尔若夫先王之制又在所当讲而风气既降名称亦（言为）有一事而数说一物而数名学者亦莫之质也井牧居民之良法也而邱乘卒伍之不合则参以管仲穰苴之法封建经国之大务也而百里五百里之不合则托诸历代之异制宾兴之法自遂以降自王畿以外无文则约诸乡遂之数郊王禘祫大事也或以郊丘为二或以禘祫为一庙学明堂先务也或以为异所而殊制或以为一庙而八名七世之庙常典也而殷六庙周二祧或亲尽而毁或宗无常数莫知折衷三年之丧达礼也而有谓君大夫士庐服异等又有谓君卒哭而除皆莫敢以为非大抵始去籍于周末大壤于秦觖望于汉而尽覆于五胡之乱二千年闲凭私臆决罔闻于行帝号官仪承秦舛矣郊祧庙室踵汉误矣衣冠乐律杂胡制矣学校养不宾之士科举取投牒之人资格用自陈之吏剌平人以为军而听其坐食髡农夫以规利而纵其自奉授田无限而豪夺武断以相尚也出泉输租而重科覆折以相蒙也呜呼生斯世也为斯民也而读圣贤之书以求帝王之法使其心晓然见之且无所于用也况众言淆乱始以春秋战国之坏制衷以秦汉晋魏之杂仪终以郑王诸儒之臆说学者之耳目肺肠为其所摇惑而不得以自信于是根本不立而异端得以乘之利禄得以移之文词得以溺之则有口道六经而心是佛老笃信而实践者矣则有心是圣学而辑为文词随世以就功名者矣六经之书孔孟未及行也今二千年矣而犹莫之行也余长而有闻晚益多惧舜俞以藏书属记愿以所惧者相与切磋究之呜呼其亦以余言为过矣乎】 
题咏天目山【平斋洪公招隐三首云气敛兮天目之颠涛江线横兮海门溅溅扶桑子半兮阳乌翩可俯而掬兮咽以天井无声之泉子其隐乎吾与子兮拾荃　云气冒兮天目之趾迭湫歕薄兮洞石齿齿列缺正昼兮睡蛟起可仰而扰兮浴以天河倒流之水子其隐乎吾与子兮采芷 云气吐兮天目之腹乳潭沉沉兮鸭潭煜煜徐五朝往而暮来兮双碧鹿可挽而舞兮侑以天风步虚之曲子其隐乎吾与子兮莳菊】 雷神宅【东坡赠唐道人诗已外浮名更外身区区雷雨若为神山头只作婴儿语无限人闲失箸人】 新妇石【白乐天有新妇石诗堂堂不语望夫君四畔无家石作邻蝉鬓一梳千岁髻蛾眉长扫万年春雪为轻粉凭风拂霞作胭脂使日匀莫道面前无宝鉴月来山下照夫人】 望江石【徐凝有诗登岩背山阿立石秋风里隐见浙江涛一尺东沟水】 山房【洪公用子有韵门巷萧然雀可罗藏山万卷自研磨懒寻玉女登西岳甘伴金僊坐补陀书带草长尘虑少砵昙花放道缘多酒肴问字如相过引道松闲不用呵　又荅景扬朝家久设礼为罗小寄禅窗共讲磨红锦障泥飞騕褭黄金宝校琢盘陀冰齑荐饭乡风古雪汁烹茶雅道多领取单传心法去会将佛祖一时呵　再用韵烟霏深处万山罗闲里工夫岁月磨上采纬书干凿度下搜杂志薛廷陀手披不厌熏沈水心悟何妨涉贝多若问尊经阁中事南丰作记也须呵】
　　　　　岝（上山下咢）山
在县西二里旧志云岝（上山下咢）者山之高峻貌也峭耸清绝下浸碧溪旁环翠巘遥望天目为醒心豁目杰特之观东面有石壁高五十丈腰有路可通车马见于林樾掩映闲南北有路登山如径叶丞相衡为令日有名作小飞来之句山颠有旷轩在崇寿院县治内外山川之秀廛里之富尽在目击闲旧名昌黎馆邑人以令韩瓘为政明允名轩以寓去思又有双溪迭嶂山南中路旧有怀谢亭久废世传谢安曾游晋史言安往来临安当亦尝至此山之北有石塔三旁有古松偃覆如盖塔北有跨虚亭亭下崖壁数丈有仙人坛殆类凿成正在石壁险绝处山下出泉乳色而味清有亭覆之名清白泉前瞰浮溪石桥雄跨其上名赵公桥
题咏【平斋洪癸送人游山诗骤暖揠芳意薄游烘软尘乱山云气晓啼鸟杏花春人物少催老物华新换陈一声（金呈）尔瑟沂水绿鳞鳞】
　　　　　浪山
在县西南三十五里上有三池相接在高崖绝壁闲其水奔流如瀑神龙所宅因祠焉今赐名灵惠庙每县之西南隅云滃然而兴稚耋必哗曰浪山雨来矣山后有柯相公潭旧志云柯相公自歙泛舟而下溺于此每阴翳或闻丝竹声起潭中浪与山连故名浪山亦名波山有柯相公祠
　　　　　西菩山
在县西十三里尝现菩萨像因以名山九锁交陈双峰对峙明智寺在焉寺前半里许有亭曰转山取东坡路转山腰之句
　　　　　东山
在县圃东二百余步有白云庵绝顶有山翁亭
记文白云庵【县令王日益记曰去县治余百步有山横亘于左上旧有庵曰白云屋数闲西向以僧主之僧亡而守者弗虔一夕而烬惟钟楼独存余来为县之明年鸠财更刱且南其户仰顾山翁俯瞰东圃岝山咢桃源拱揖敷映而井邑廛里之绸缪尽在其下余朝而登望炊烟前后之出没则曰吾民庶几有一饱之适欤退而食为之廾夕而登睹灯火远近之明灭则曰吾民庶几有室家之乐欤退而寝为之安民情舒戚吏治臧否皆不逃于目击之顷则是役也岂徒为游观具哉若夫月上山椒寒光逼人风在木杪琴笙自韵与夫云独留而悠曳雨半霁而空蒙则又当属诸登高能赋之流而余则谢未暇】
　　　　　观山
在县西北二里有东岳行祠许游炼丹井
　　　　　甲子山
在县西北三里上有烽候亭
　　　　　青山
在县西二里县学正对此峰
　　　　　眉山
在县北三十里有开化院
　　　　　响山
在县北一十六里
　　　　　马鞍山
在县北二十里
　　　　　金楼山
在县南二十九里地里志一名霞山
　　　　　独角山
在县西南三十里有梵安寺何滕墓在焉
　　　　　生僊山
在县南三十里天师张道陵生于此山之西因以名之今集真观即其宅基旧名生僊观山下有炼丹井尚存
　　　　　浮玉山
在县北七里妙乐院山上有石可浮故名浮玉
　　　　　石柱山
在县东五里上有石天然成柱高二丈围一丈古篆十数字
　　　　　南阳山
在县东南一里有广惠行祠无极宫在其左
　　　　　桃源山
在县东二里有许游观
　　　　　凤山
在县南一里傍有道院
　　　　　鹤山
在县东与石柱山相接地出桃味极甘美
　　　　　金鹅山
在县南一里有寂照寺
　　　　　地风山
在县南七里风多自石穴中起
　　　　　阿顶山
在县东一十五里旧志云绝顶有越王城
　　　　　牢山
在县南三十五里上有龙池
　　　　　丁岘山
在县南三十五里
　　　　　武勇山
在县南四十七里有常乐寺佛图澄所刱相传云澄尝与乡人习武于此考之晋史石勒之乱沙门遇害者甚众澄投勒大将军郭黑略家亦知兵者也今乡人岁以上巳迎引尚存习武之遗意
　　　　　马头山
在县南四十五里状如马头上有福兴禅寺
　　　　　阎湖山
在县南五十里上有龙池阔数丈深不可测虽旱不竭有祷必应每风雨阴云出焉
　　　　　白山
在县南五十三里崖高三十余丈下临深潭上有浮石纯白山前有庙俗呼为白沙庙或患气疾浮肿捣石煅服之即愈
　　　　　流襄山
在县南五十里旧志云因尧时洪水为名
　　　　　凿山
在县西七里亦岩岭之类
　　　　　良梅山
在县南八十二里
　　　　　阅武山
在县北五十里千秋岭泗洲庵后吴越王钱氏置寨以御江南李氏因以名焉
咸淳临安志卷之二十七
　志〔十二〕
　　山川六
　　　山〔六〕
　　　　富阳县
　　　　　赤松子山
在县东九里高一百五十丈周回四十里一百步赤松子驾鹤时憩此因得名其形孤圆望之如华盖又名华盖山一曰赤亭山又曰鸡笼山
题咏【谢灵运诗宵济鱼浦潭旦及富春郭定山缅云雾赤亭无淹薄溯流触惊急临圻阻参错亮乏伯昏分险过吕梁壑洊至宜便习兼山贵止托平生协幽期沦踬困微弱久露干禄请始果远游诺宿心渐申写万事俱零落怀抱既昭旷外物徒龙蠖○丘希范诗渔潭雾未开赤亭风已扬棹歌发中流鸣鞞响沓障村童忽相聚野老时一望诡怪石异像崭绝峰殊状森森荒树齐淅淅寒沙涨藤垂岛易陟崖倾屿难傍信是永幽栖岂徒暂清旷坐啸昔有委卧治今可尚】
　　　　　西岩山
在县之北三十里岩有洞洞口有池早晚与潮应石有葛仙翁足指前有炼丹鼎山下有石扣之铿然人号石鼓世传有僧坐于岩前一日葛仙翁求其地炼丹僧遂退西岩仙翁丹成上升僧亦仙去今号日升里
