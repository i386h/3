<!-- { "loadSidebar": true } -->
在合溪亭之后十余步藕池从其前可径一里开禧二年令章伯奋建取韩诗平铺红蕖盖明镜之语
芳洲亭
在双溪亭南岸之中洲
倦飞亭
在芳洲之左取坡诗倦飞不拟控扶摇之语
芎笋亭
在芳洲之右取坡诗溪笋瘦野芎苗之句
右三亭　开禧元年令章伯奋建
清晖亭
在水南道院东旧名步虚令钱孜易今名中废　淳佑七年令赵希（仃去丁改胥）重建
卷雪台
在中洲南岸南屏之麓　淳熙六年令钱孜建
滴翠亭
在南屏山　淳熙六年令钱孜建
许由亭
在晚溪去县西九里旁有箕山下有洗耳滩又桥名白牛管名许由旧传巢许曾隐于此卞令图经以许远游尝居此山下遂有此名盖得之矣【详见山类】 
桃竹轩
题咏【参寥子道潜题王悦道桃竹轩余杭门西山迤逦岌岌千峰插天起穷幽摘胜过三邑随处云林皆可喜迩来杖策到君家始觉溪山逢骨髓争流万壑会目前竞秀千（上山下品）对窗几丹枫洗雨秋霁余白鸟出没岚光里主人韵胜无尘埃翠竹红桃相闲栽良辰樽俎凭谁共月友云朋自往来】 
衔翠轩
题咏【叶三锡峡川盛氏衔翠轩诗平生丘壑心漫浪不羁束青山亦解意四时共追逐朝翠空蒙时北窗梦清熟昼寂庭户凉坐课黄卷读此心与山违对面若掩日孱颜俨如故心境两不触宴坐搜万象剖璞出苍玉木末流夕晖窗户影摇绿相对两青眼悠然一笑足此意陶潜知不然问玉局】 
滴翠楼
序文【程内翰珌作堪村徐氏滴翠楼序季登筑楼萧御史名而诗之今三十年自余杭至新安达康庐九江又繇九江以达于湖湘梁益凡贤士大夫驰轻车道唐山者莫不登楼赋诗而后去故名章俊语鸿音逸韵烂若编贝前编既盈嗣以今集且属仆叙之顾仆低头受束缚三年坐簿书朱墨丛中望滴翠不三十里寸旌漂摇双蹻不随坐想主人角巾鹿裘朝夕其上云轻篆籀风动丝桐山雨溪涸尽颛几席未尝不临风自愧也今乃欲仆吐尘土语置诸右简点浣清景得不为山君所不受乎尚幸四月受代而归酌双溪之水洗灈尘容登滴翠之楼读满编之诗平招山色俯挹溪澜联岚含辉浮空泛景以游乎无倪未知季登能延客否庆元五年上元后三日新安程珌序】 
题咏【浔阳萧御史之敏诗并叙乾道五年三月十八日过堪村逆旅主人肃客甚恭问之徐其姓季登其字也饮予小楼之上且求楼名于予子曰乱山滴翠衣裘湿此东坡昌化之诗也请以滴翠名之可乎季登曰唯唯赋两绝以志之云一溪流水漾残春上有高楼碧瓦新溪路昼阴元不雨却愁空翠染衣巾　我爱东坡句法遒治平双涧昔经游曾吟滴翠衣裘湿请借佳名牓画楼】 
静观堂
萧源章氏山庄
题咏【章诩首夏静观堂书怀杖策下层岭来憩云外庄檐低绕颓垣澹泊在一堂山高户牖虚风清长夏凉翳翳动林影潋潋浮溪光心远与世隔独有文史香汲井资咽（汀去丁改敕）莳药助体强园中橘为奴沼内芰堪裳苍官青不老篱下明秋芳陶情在庶物养性归琴觞矫首起遐观是中有濠梁○番昜李达可静观堂诗君不见通都荡荡开九逵肩摩毂击人争驰危楼百尺独高卧下看胶扰无休时又不见沧江茫茫与天远轻舟出没风涛险此时着身平地人遥怜棹夫惊破胆静中有味知者希红尘拔脚与世违世人颠倒堕醉梦我独坐照全天机荣名弗羡计非拙浮利勿争痴更绝骋巧不若拙有余役智何如痴且愚高堂县镜收赴影对此令人发深省】 
藏春坞
题咏【宋佽云老徐氏藏春坞诗屏翳除繁少放宽礼园书圃种仍昆未愁百卉空台榭长引春风到酒樽　底用黄钟律管吹闲萌剩卉日相随尚平缘累早敕断荷插伯伦真我师坞乃其菟裘　身名漂泊客灯前过眼花枝一梦还争似不知门外事抱孙携子阅芳妍】
　　古迹
　　　叙
由今日视前日皆古也况数百年以往之迹乎春秋内外传所载以地则晋有有莘之虚卫有昆吾之观郑有大庭氏之库以物则夏后氏之璜在宋甲父之鼎在徐肃谨氏之楛矢在陈盖存古以示后之人固广记备言之一端也今诸所载凡耆旧所传闻简策所著记虽不必皆可考证亦因其故而存之庶无旧闻放失之恨云叙古迹
　　　屋宅 
风渚
郡国志云防风氏所封有金鹅山【考晋地理志武康县注云故防风氏国隋地理志云余杭县有金鹅山二者不同未知孰是】 
吴庆忌宅
故老云丰储仓即其故基前有池是庆忌磨剑处【余见祥异门】 
晋郭文宅
在新城县晏元献舆地志云灵耀寺即郭文故居
唐凌准宅
在县西五十步
唐褚无量故居
在盐官县
唐罗隐宅
在新城县东五里
　　　木石
岑石
元在浙江长一丈四尺南北面广六尺西尺六寸越绝书云秦始皇尝取此石刻丈六于越东山
秦王缆船石
在西湖大佛头【详见石门】 
秦王磨剑石
在盐官县东六十里审山之巅
范蠡塘
在盐官县西三十五里
晋冯氏井
在仁和县皋亭山冯氏于所居发土有古井得石砖八十有四有刻文曰咸和八年十月丁丑朔十日冯氏作皆篆文
陈朝柏
见孤山
隋朝桧
见天竺重荣桧
唐朝杉
在洞霄宫外凡二耆老传云唐昭宗景福二年闾丘先生自天台山以盂移植于此围二丈高三十余丈叶虽凋减而枝益坚或图之以为屏障
唐朝栎
见洞霄宫
　　　器物
古钟
在秘书省道山堂下
宋鼎
唐钟
并见　行在录三茅观
大锅
在净慈寺祯明二年三月造
粟山石杵
太平寰宇记粟山有石杵刻云黄武二年岁在戊午八月三日凡十二字【考之吴志黄武二年岁在癸卯后此十五年赤乌元年方是戊午今此刻磨灭不存必记之误】 
袁公松门
灵隐寺路九里松唐刺史袁仁敬所植左右各三行相去八九尺门扁吴说书
高宗皇帝尝欲易以　御画不果但以金饰其字【详见纪遗】
咸淳临安志卷之八十七
　志〔七十二〕
　　冢墓
　　　叙
夏后皋之墓见于晚周女娲氏之坟唐天宝中尚在也夫陵谷变迁高深易位彼何能久若是哉闻之曰墟墓之闲不施哀而人哀此恻隐之真忠厚之至历古今通上下而一心者也故刍牧有禁耕发有律式祭以致其敬封修以笃其恩充类至虽蓬颗之不蔽虆櫑之不掩吾视之有弗忍况明君贤臣烈士之所藏其能久也固宜然则志也者非托焉以记久耶志为杭作非杭人何以得书司马牛宋人也避其家之难违之之吴又违之之鲁卒于郭门之外葬于丘舆左氏特详其事说者以为录其卒葬所在愍贤者之失所也呜呼宇宙亦大矣人以眇然之躯生死于其闲固有与之并生而羞道之者司马氏崎岖死于道路窆于他邦而时人贤之君子愍焉秉彝好德之同心犹不于此概见乎叙冢墓
　　　先贤墓
　　　　汉孙锺墓
在富阳阳平山孙坚之祖锺性至孝种瓜为业忽有三少年诣锺乞瓜谓锺曰此山下可作冢当出天子君可下山百步许顾见我去即可葬也锺去三十步便反顾见三人并成白鹤飞去锺死即葬其地冢上数有光怪云气五色上属天衍数里人由是知孙氏必兴【孙氏坟墓在富阳者又有孙贲孙瑶墓并在县西南孙皓子希祖墓在县南】
　　　　汉于潜侯何滕墓
在于潜县南二十里独角山
　　　　吴富春侯郭成墓
在富阳樟岩
　　　　吴选曹尚书暨艳墓
在余杭县南由拳山之东
　　　　吴给事骁骑大将军新丰侯暨惠景墓
在余杭县东北八里董舍村
　　　　晋郭文墓
见九域志在临安县西南一十五里
　　　　晋常山太守御史尚书俞归墓
在余杭县西北三十五里地联舟枕山
　　　　晋何史君墓
淳熙八年骆忠翊嗣业创祠山别庙于于潜县东一里南阳山获古冢陶砖上有太康五年甲辰何史君墓十字
　　　　宋景侯吴喜墓
在余杭县西北仇山一里
　　　　宋侍中王裕之墓
在余杭县东二十五里按宋书王裕之字敬弘琅邪临沂人尝为吴兴太守旧居余杭县薨于所居之舍亭山
　　　　陈强陵侯陈法明墓
在余杭县南一十三里唐苑山中
　　　　唐章成缅墓
在于潜县南七十里长安乡兑口村
　　　　唐杜牧墓
在南山东南与佛日山夹境名杜牧坞有数古冢
　　　　唐徐凝墓
在新城县桐岘乡
　　　　唐马自然墓
在盐官县
　　　　梁太师吴敬忠墓
在于潜县南五里丰国乡东村
　　　　梁太保饶京墓
在昌化县金山乡首源林木蓊郁百尺合抱有犯者必为异物所怖京本青州淄水人梁末为镇海军紫溪镇遏使龙德元年制赠太保
　　　　吴越武肃王墓
在临安县城北十三步
　　　　吴越文穆王墓
在龙山之南原和凝撰神道碑
　　　　吴越忠献王墓
在龙山之南原太常卿张昭撰神道碑
　　　　吴越孝献世子墓
在天竺前山
　　　　吴越忠懿王贤德顺睦妃孙氏墓
在石人岭下
　　　　吴越王妃仰氏墓
在龙井山放马场
按表忠观碑载钱氏墓在钱唐者二十有六在临安者十有一今不可悉考矣
　　　　吴越太尉开府仪同三司正显薛公墓
在灵石山冢前生紫藤遍遶三峰之上其后三世孙昂仕　国朝至尚书左丞葬于天竺山妙法院
　　　　吴越太师杜棱墓
在新城县北三里官塘子建徽墓在县西十里袁村
　　　　吴越给事罗隐墓
在钱唐县定山乡居山里又昌化澞溪之杨村俗号罗公墓弯盖其祖墓
　　　客墓
　　　　和靖林处士墓
在孤山所居侧【详见孤山】
　　　　知杭州胡侍郎则墓
在西湖龙井广福院之麓范文正公作墓志铭
　　　　周都尉邠墓　周待制邦彦墓
并在南荡山子孙今居定山之北乡
　　　　强文宪公渊明墓
在西溪之钦贤乡
　　　　刘少宰正夫墓
在石姥山岭之西北真珠坞
　　　　元少师绛墓
在南荡山
　　　　章枢密楶墓
在宝石山
　　　　太师张文忠公横浦先生墓
在盐官县
　　　　陈寺丞刚中墓
在龙井山风篁岭沙盆坞公福州闽清人慷慨挺特有志事功　建炎二年李易榜登第　绍兴戊午任太府寺丞应诏上封事主议恢复忤秦桧意同年编修官胡铨以鲠切得罪贬新州作启贺其行有云屈膝请和知庙堂御侮之无策张胆论事喜枢庭经远之有人遂与张九成等七人同谪送吏部差知虔州安远县士论惜之有诗云同日七人俱去国何时万里许还家公至县适有岭寇之扰究心招抚感瘴而殁其妻子扶柩抵临安得地葬焉其后湘中着　绍兴正论载公出处甚详朱文公周益公皆有跋语
　　　　仪王墓
在西湖显明寺王讳仲湜生也有紫光照室及娩则肉块刃剖遂得婴儿　靖康时六军欲推王而立之杖剑以却晓其徒曰自有真主其徒犹未退则欲自伏剑死六军遂与王约以踰月而真主不出则王当即大位王阳许而阴实款其期未几
高宗皇帝即位于应天王闲关而南　上屡嘉叹之主祭濮王尝自赞其容曰　熙宁六载岁在癸丑月当夏五二十有九余乃始生濮祖之后性比山麋貌同野叟随圆就方以无若有惟忠惟孝不污不苟皓月清风良朋益友湛然灵台确乎不朽盖自叙其推戴事也尝游天竺有山禽忽惊起冲落半岩花之句子孙视诸邸为蕃衍盖为善之报云
　　　　浙西提刑周龙图格墓
在独角门步司前军寨公处州人为直秘阁浙西提刑　建炎元年讨叛卒陈通与子肇丕俱遇害　朝廷嘉其死节赠中大夫直龙图阁敕葬此地其子祔焉
　　　　周殿撰杞墓
