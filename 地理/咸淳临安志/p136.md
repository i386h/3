<!-- { "loadSidebar": true } -->
题咏【曹既明胥山庙诗贯弓执矢一亡臣未洗昭关客路尘道上乞飧逢漂女江边款渡得渔人致君岂请初无术卖国由来别有因文种墓空山胁冷怒潮朝夕怨江滨　闲关欲雪父兄雠底用平生锡盖侯冤骨未沈吴月晓征魂初返楚云秋西施正倚承恩貌范蠡将移去国舟尚向松陵亲却敌稿砧依旧在层楼　堂堂武烈与文英引剑呼天气未平身后端知司祸福生前直欲就功名胥山未尽吴侬意郢水犹伤楚客情井里满前灵宇壮长江千古带高情】
　　　　吴越钱武肃王庙
在钱湖门外方家峪宝藏寺之左钱氏五王皆祠焉【前有丰碑螭首龟趺极高大虽已驳蚀然细扪之若未尝刻字者今在陈寺房廊之墙阴山后有井颇大栏甃甚古名乌龙井土人至今名此地为钱王大庙云】
　　　　吴越钱文穆王庙
吴越备史云天福七年十二月以龙山武功堂为文穆王庙
　　　山川诸神
　　　　平济庙
在浙江庙子湾　乾道初周安抚淙以　上旨修筑江岸遂建庙　诏赐额曰平济　庆元四年封助顺侯累封至　咸淳三年为显烈广顺王庙尝颓圮　端平三年俞存义孙应辰捐金倡率撤而新之视前增壮
　　　　顺济庙
国朝会要云浙江里民冯氏祠　绍兴三十年赐顺济庙额　庆元庚申封灵佑公　绍定闲重建庙封英烈王　嘉定十七年封次子为助宁侯　绍定六年加助灵佐顺侯
记文【嘉泰二年两浙路转运司主管帐司李长民撰浙江之潮盖天地闲壮伟绝特之观其江自南荡之湾距海门百余里水浩渺无际殆天造是险以示东南形势自　乘舆驻跸城郭宫阙日以壮丽为四方之极山川之神莫不奔走以佑我王室其浙江有若顺济庙冯公揭灵兹土功效尢炳炳着见享有宠命也固宜乃者　庆元庚申　崇陵复土　朝廷致祷于神又命两浙转运副使沈公作宾更新祠宇以祈阴助雰雾顿收晴景晏温水怪伏藏波平如席益彰神感应之速不啻枹鼓旋有　诏册神自侯爵为灵佑公而漕司实命其属梁大亮李长民相与即故祠规度之仍俾长民独视其役既增治廷坛改作门观两序肆施藻绘于塑像经始以是年十月晦越月廿有二日讫功材植工役总之縻钱三百万有奇方告成长民周视祠宇慨然独念畴昔曾未有纪述而公之孙崇之进之亦以为言于是私愿因今命磨片石以登载神之威德乃即崇之进之所录行实质以都人所传闻而次第之谨按公姓冯讳俊字德明世钱塘人生于　熙宁甲寅六月十四日娶郭氏生三子天资刚直幼孤事母孝年十有八梦帝遣神易其肺腑云将有徽命旦寤胸怀豁然开明生不习文艺至是于书传大义以及字画骤皆通晓有扣以祸福莫不前知足未尝履阈人或遇之江海上　元佑年中一日有舟渡江值大风涛分必死公即现形其闲自言名氏叱（口宅）之顷骇浪怗息又尝就寝竟日乃寤家视其呕吐皆海错异物怪而问之则云适宴于龙宫　大观三年十一月己未忽语人上帝命司江涛事不得辞越三日不疾而终年三十有六先期旬日于清水闸所居西偏自营兆域既殁灵异尢伙人即所居祠之而次子松年亦以济人拯物着灵远近今二孙则幼子椿年所生于是子孙世奉庙事不惟商贾舟舶之所依怙而环王畿千里之内水旱有扣亟蒙丕荅浙江之中流有沙碛能为舟害自　显仁太后及　三朝衣冠之藏俱在禹会发引之日有司致祷其沙即平用是洊膺褒典至今又从官给费易故而新之以妥神灵其绩效彰灼赐爵受封则具有　绍兴以来　朝廷锡命在惟昔苏文忠公轼于颍上张龙公祠碑叙述为详铭诗首言至人变化不私其躬地行为人天飞为龙长民窃诵其语载考行实愧无斯笔为神形容姑识其概庶来者有考岂特尉其子孙之志云尔】
　　　　英显通应公庙
在庙子头　宝佑元年江潮冲啮神显灵迹塘岸堵安二年十二月加封英显通应公
　　　　汤村龙王堂
政和二年汤村沙岸为潮水所冲州县立龙王祠以祷之六年奏请增广庙祠【详具顺济宫】
　　　　善顺庙
在白塔岭旧传民闲建小祠保舟楫往来号平波神祠　嘉定十七年易祠为庙　咸淳元年　诏赐善顺为额
　　　　昭应庙
在白塔岭　绍兴闲建旧传钱塘顺济龙王　咸淳元年　诏赐昭应庙为额
　　　　孚应庙
在磨刀坑龙山渡　乾道三年九月建旧传水府龙王　咸淳元年　诏赐孚应庙
　　　　广顺庙
在龙山旧传镇江龙王小祠　咸淳元年　诏赐广顺庙为额
　　　　惠顺庙
在江塘　嘉定五年二月江潮冲啮石塘帅漕建庙以祷　咸淳二年　旨赐惠顺庙为额四年七月
寿和圣福皇太后降钱重建
　　　　顺济龙王庙
在汤村镇　政和五年郡守李偃以汤村岩门白石等处江潮侵啮奏请同两浙运使刘既济措置用石版砌岸因建庙　绍兴十四年重修累封灵应昭应嘉应三王
　　　　嘉泽庙
旧在钱塘门外二里号钱塘湖龙君钱氏表请封广润龙王
国朝累封为渊灵溥济侯庙始梁大同中　乾道五年周安抚淙以祷雨应重建　淳佑八年赵安抚（上与下心）又建且亭其前之井扁曰寒泉　宝佑闲马安抚光祖更创　咸淳五年安抚潜说友又葺而新之
记文【吴越王建庙碑盖闻四灵表瑞则龙神功济于生民百谷熟成则水旱事关于阴骘而况浙阳重镇自古吴都襟带溪湖接连江海赋舆甚广田亩至多须资灌溉之功用泰耕桑之业钱唐湖者西临灵隐东枕府城澄千顷之波澜承诸山之源派梁大同中胡子尝置唐咸通年刺史崔彦曾重修凿石为门蒸沙起岸自予翊扶圣运移建节旄旧日湖堤尽改为城宇澄滓有同于镜水济时每及于生灵一郭军民尽承甘润逐年开割淼汉泓迂长居一丈之深淫不竭亢阳之失度其中菰莲郁茂水族孳繁蒸黎实赖以畋渔河道常资于灌注壮金城之一面不异汤池润绿野之万家常如甘泽固有神龙居止水府司存降景佑于生灵兴旱涸之风雨原其自编祀典积有岁年虽陈奠酹之规未施展敬之所况钱唐湖龙君与洞庭龙君青草龙君雁行之序各通天波风云岁岁之去来阴骘常施于万派古之典籍曾靡记焉日月滋深元无祠庙盖为古来藩侯牧守不能建立殿堂予统吴越山河绾天下兵柄前后累申祈祷皆致感通既荷阴功合崇祠宇昨乃特于湖际选定基垧刱兴土木之功建立栾栌之构至于殿庭廊庑门坎阶墀悉亲起规模指挥擘划俱臻壮丽以称精严然后慎选良工塑装神像威容赫奕冠剑森森陈将僚侍卫之仪列钟鼓豆笾之位以至车轝仆马帐幄盘筵祭器爨厨无不臻备馨香荐献不阙四时况镜水清流烟波浩渺其湖周百余里源派数千余川济物于人功能及众亦无龙君之庙貌予遂与钱唐龙君一时建立殿堂同表奏闻乞加懿号果蒙天泽并降徽章其所奉敕旨具录如后敕钱唐重地会稽名邦垂古今不朽之基系生聚无疆之福有兹旧迹特刱新规岂曰神谋实因心匠盖水土受天之职庇民之功岁时罔阙于牲牢祈祷必观于肸蛮得一方之义化致两境之安康钱镠普扇仁风久施异政至灭所切遂致感通其钱唐湖龙王庙宜赐号广润龙王镜湖龙王庙宜赐号赞禹龙王牒至准敕旨若夫人唯神赞神实人依信冥阳共理之言乃幽显相须之义今者式严庙号永受烝尝四时之殷荐不亏万姓之祷祠无缺神其受大朝之宠千古之光辉常镇吴邦预销灾沴必使原田肥沃克昌广润之名谷稼丰登更表土龙之德今则严禋已立邃宇咸周聊记岁年刻于琬琰后来观者其鉴之哉时正明二年岁丙子正月丙辰朔十五日庚午建立天下兵马都元帅淮南镇海镇东等军节度使尚父守尚书令吴越王　镠○凡阙字皆磨灭不可认】
　　　　水仙王庙
在西湖第三桥北　宝庆乙酉袁安抚韶建自为记今在崇真道院
记文【子自承乏内史雨旸襘祷数诣所云水仙王庙者庙有坛壝闲于是斩牲沥酒以起龙蛰穹碑植宇下龟趺隆然摩挲刻文则吴越钱武肃所著其额曰钱唐广润龙王庙东偏有堂列三贤像乾道中郡太守周君淙建退而质诸临安志成周君手且言广润龙君祠即水仙王庙按钱唐水仙王事始见于苏文忠公诗公诗石本今有自书其左方曰今西湖有水仙王庙仙之庙于湖公出守时盖无恙后莫知庙所在　六龙南渡杭为帝所络孤山筑殊庭得不废者惟和靖墓他皆一扫刮绝去荒基老屋漫不见踪迹庙之废未必不于此故赵君夔注苏公诗考验无所得乃序梦中语诿以茫昧使龙君之祠是赵复奚所疑哉彼龙君祠与普安佛庐邻距葛岭占北岩之阿视湖邈焉牵联迁就因附祀三贤而祝号以（言为）好事者又从而井其旁名荐菊以即苏公句赘矣子既更三贤祠而水仙庙未有所厘正于是废酒垆刱焉地据湖堤右湖光拍堤平挹千顷仙峨冠佩玉乘风载云方羊于水月倒景之中仙有灵宜不宜邪昔湘旁黄陵有庙自秦汉迄晋释辞乱真王逸以为湘君者自其水神而湘夫人乃舜二妃郭璞则又以为天帝二女至昌黎韩公始正娥皇为湘君而湘夫人则女英也异哉水仙之事果相似乎嗟乎自苏公去杭今百三十有七年水仙有庙名存实亡子何人乃适有感是孰使之然邪或曰事废兴存乎数其又信然耶庙经始于　宝庆乙酉冬明年春落成因记其所以又作楚语以展仙之灵其辞曰桂水阔兮仙宫今何为兮山之中羌时俗兮改错寄嘉名兮土龙卜中洲兮芷闾仙归兮故居旗夫容兮兰枻诏冯夷兮先驱杜蘅纷兮旅庭酌寒泉兮秋英福帝郊兮尘清终万古兮扬灵】
　　　　会灵庙
在涌金门外即柳洲五龙王庙中毁寓惠明寺　庆元六年祷雨应　赐庙额曰会灵王安抚补之买地寺旁未鸠工而去　开禧元年赵安抚师（上睪下廾）　淳佑七年赵安抚（上与下心）先后创建　咸淳五年安抚潜说友又更新之
