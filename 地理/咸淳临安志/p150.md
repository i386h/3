<!-- { "loadSidebar": true } -->
记文【倪文节公思撰重建佛殿记繇雷峰之阴并湖而行余里许有院曰净相背负山麓面瞰平湖松竹森蔚景趣幽雅庭有杜鹃花数本特盛东坡先生所为赋诗也始余在学馆遇胜日或休沐时时游焉盖院占湖山之胜而处地最僻又距城闉不远此余所以乐数往也当是时院之堂宇虽备而佛殿自　建炎毁于兵未克修建主僧师雅指其基谓余曰吾当募众助而鼎新之期以某年成果成也君为我记之言若无甚难者虽嘉其志许之然意其役费巨未必果如期能成也自是数年余娄膺迁擢事绪滋多无须臾闲不至净相者已久去年春师雅忽造门曰曩所欲建殿今成矣许我记文敢请余疑其成之敏则往观焉轮奂一新丹雘炳焕中塑像七又图画其两旁皆极严丽顾问所以能办此者则曰吾立志既定坚忍不移隆暑祁寒不辞劳丐谒檀施不惮烦锱铢而累之日月而积之是以役费虽巨而终获如吾志余又以（□几）未暇寘思迁延踰年师雅时一造门辄伸前请最后请尢坚余益信其真能有志也人苟有志其何事不立余于此有感焉夫以余昔所尝游之地又嘉师雅之志而有感且重于食言合是三者记虽欲不作得乎院始于周显德闲钱忠懿王所刱号瑞相院至　太平兴国三年改今额　宣和中大本禅师尝敷法席　隆兴初右街僧录彦观维持其徒甲乙相嗣三世而至师雅师雅永嘉人禀质纯实多与士大夫游有足嘉者殿成于　绍熙元年三月记之刻则二年二月也○龚颐正书东坡杜鹃花诗贻主僧跋云苏文忠公赋此诗逮今百余年虽菩提寺去此不远未知孰是然此花老干萧疏亦意当时物公在颍为诗有醉翁行乐处草木亦堪敬故余于此亦云且书以贻净相院主僧绍原】 
题咏【许参政及之娱客轩诗妙景非声亦非色非色不应容粉饰东坡妙用去虚空大地山河等儿剧简斋有句添蛇足雨抹晴妆要娱客皇妃塔边净相寺破屋荆榛十年事雅师办得一片心化出宝坊全体备杰阁巍巍尊大士我已名之无尽意更拈蛇足扁东偏与师饷客为客地东坡仙去可无诗客来了此一段奇未雨未晴还举似非鬼非仙竟是谁○袁参政说友一段奇轩诗清诗冷阁更佳名一段家风太瘦生东老悬知有余乐西湖今可问前盟年来倍觉青山好老去休惊白发更欲识个中无尽意挑包急急看吾行○许参政及之和云一段奇中无尽意西湖风月契三生只今扁榜成佳话他日寻诗有旧盟得失鸡豚随日了去来凫雁逐时更痴儿尚欠梅花句已拟长歌出塞行○傅公伯寿云门外红尘走利名庵中白发任浮生羡师法窟能深入猒我诗坛已娄盟渺渺水光帘万里离离梅影雪三更何人荐取真消息试鼓瑶琴一再行○张公抑云云山烂漫本难名收拾闲情付此生出处自知无上策往来聊欲试同盟门多贤辙人便静琴锁师堂岁几更六月岸巾来借榻频游应不禁船行○陈止斋傅良云齐年兄弟更齐名商略行藏共此生自昔从君瞻马首如今输我与鸥盟读书松竹交千载曳履星辰数五更为问塞翁谁得失请无一话到留行】
　　　　　宝德院
法慧禅师开山杨和王存中舍地刱建请今额充三衙建散
圣节道场
　　　　　正觉寺
在省马院内　干德二年钱氏建旧额罗汉院太平兴国元年改赐今额
　　　　　超化院
在省马院内显德六年钱氏建塔幢见存
　　　　　兴教寺
在南屏山　开宝五年吴越王建旧名善庆　太平兴国中改今额【详见南屏山】 旧有齐云亭清旷楼米元章琴台今皆废
题咏【东坡访南屏臻师诗我识南屏金鲫鱼重来抚槛散斋余还从旧社得心印似省前生觅手书葑合平湖久芜没人经丰岁尚凋疏谁怜寂寞高常侍老去狂歌忆孟诸○杨诚斋题清旷楼诗清旷楼中夕眺闲落晖残雨两生寒楼中看尽南山了更看西湖与北山】
　　　　　广果寺
在惠因桥北　开宝八年钱忠懿王建旧额香龛　大中祥符中改今额有古佛殿　绍圣二年造　绍兴闲分省试于两浙以惠因为大试院广果为别试院惠因藏殿柱刻尚存旧志有虚悦轩栖凤轩山龛罗汉
　　　　　六通慈德院
在长耳相巷里　干佑二年吴越王建旧名惠德塔 治平二年改今额　嘉泰四年充皇子保宁军节度使攒所
　　　　　法因院
长兴四年吴越文穆王建旧额报慈　大中祥符元年改今额古屋犹存殿内有古铁塔钱王古井其水至甘遇旱不竭　嘉定十三年充　景献太子攒所
　　　　　宝林院
开宝六年钱邓王建旧额总持　治平二年改今额　乾道三年充　庄文太子攒所香火院有可赋轩
题咏【张于湖孝祥诗风光猎猎上乌巾不那西湖烂漫春借我绳床对修竹为君一洗软红尘】
　　　　　修吉寺
天成二年吴越王建旧额瑞龙　大中祥符元年
改赐额今
安穆皇后
成恭皇后
慈懿皇后
恭淑皇后攒宫皆在其地寺内有西湖奇观
　　　　　南高峰荣国寺
天福闲建元系塔院奉白龙王祠　宝佑五年福王捐施重修请富阳废寺额　咸淳六年安抚潜说友创造华光宝阁门庑斋堂亭台等屋一切整备且拓径以便登陟又买官田二百亩为僧供有五显祠
　　　　　广教院
在南山方家峪口　太平兴国二年钱邓王建旧额香剎　治平二年改今额有小南屏山
　　　　　南山昭庆寺
长兴三年吴越王建
　　　　　惠照院
天成三年吴越王建旧名天王　大中祥符元年改今额　绍兴二年
旨充　朝廷祭祀斋宫别于西南隅建院
　　　　　正济院
干德二年吴越王建旧名普门　大中祥符元年改赐今额
　　　　　永庆禅院
庆元三年建
　　　　　延长真如院
正观元年建旧名延长　治平二年改今额
　　　　　净梵院
广运中吴越王建旧名瑞峰　大中祥符元年改今额
　　　　　清修院
广顺三年吴越王建旧额烟霞　治平二年改今额有烟霞洞大如屋窈深莫见其极后晋开运元年僧弥洪遇异人指示其处中有石刻罗汉六尊钱氏别刻十二尊足成之洞有岩曰象鼻有石垂下若手曰佛手岩
　　　　　满觉院
天福四年建旧额圆兴　治平二年改今额
　　　　　水乐净化院
在烟霞岭下开运闲吴越王建名曰西关净化禅院后废额徙于南山石坞
孝宗皇帝以其地赐李因重建佛宇发土中得钱氏时寺记龛置岩石闲　咸淳三年今　太傅平章魏国公修复水乐胜概乃为葺治寺宇还其院额之旧云【详见水乐洞】 
记文【大璞未雕性寂则无其执我淳源既泮性生邃有于成身是以四相盛衰三界纷扰本师世雄哀其颠坠悯彼轮回巨釭而烛幽运广筏而济溺立善福皆为方便之门举手低头尽是可归之路净化院者即鉴诸道者之所建也道者永嘉人受业于仙峰护国灵应禅院弥年苦节早岁勤身着头陀麤弊之衣修菩萨利乐之行逢缘必作随处立功建濠河津要之桥梁修府郭壅狭之歧路蚤临潭庙中之灵宇宵奉园穹前之净池其于运力供僧重言化俗苟有一善利于人乐无不为乃曰国土民安君王信向足云水烟霞之众（缶瓦）囊杯锡之游其闲或有幻相无情尘缘将尽百衲之衣何直周身之具奚求爰寻佛言备得教旨且西土苾刍苾刍尼下至优婆塞优婆夷送往之礼名以阇维阇维之文实火化也弃余灰于远水免遗骨于他山牢无烦人置不有地即具以上事达于庙朝刱佛祠于湖山思祈为功德主上曰六度门中尝闻喜舍八福田内屡建津梁勤王早立于大勋奉佛素崇于至信闻是善也忻然在怀遂奏敕与请置其所乃于镇西关之右延寿山之阳郛郭匪遥柴水甚便命开基址式建僧居　圣上允俞锡名净化阁绀之道兴于此焉繇是芸阁勋臣香闺贵戚府郭君子闿阓信人发心无难舍之财集事有易成之力像设毕备舍宇一周香灯含昼夜之辉钟磬续晨昏之韵仍于院侧立此力坛或愿阇维不计来众资其事用给以薪蒸利济之门无大于此将欲纪录不朽刊勒坚（王民）海阔山高莫并有为之福毫枯笔竭难书无尽之功时开运三年岁在丙午二月十日记】
　　　　　崇教院
开运二年吴越王建旧额荐福　大中祥符六年改今额院东有真珠泉
　　　　　广法院
在赤山开宝七年建　庆历中重修有清旷亭后废　淳熙四年开府郑氏请以为庵额　嘉熙四年充　皇子齐王攒宫功德院
　　　　　大仁院
广运中吴越王建旧为石屋　宣和三年改今额有洞曰石屋镌石作罗汉诸佛像山顶有石庵天成团圆如凿高丈余一名天然庵洞崖彷佛有东坡题名传云党禁时镌去　咸淳二年创建观音诸天宝阁
太傅平章贾魏公游山题名【咸淳三年九月二十八日贾似道领客东元嘉史有之廖莹中黄公绍王庭来游子德生诸孙蕃世侍】 
记文【陈侍郎宜中撰佛阁记南山大仁院广运中吴越王钱氏建有洞曰石屋因即为名　元佑二年改今额洞屋豁辟衍迤凡二丈六尺曩有大知识人镌洞石作罗汉七百余尊士民瞻向历岁浸久晶采阤剥貌像漫漶嘉定闲训武方公俊卜竁瑞峰即院对山也日与主砵僧文纬者游睠言石屋南山胜境不踵前芳林惭涧愧遂鸠工计匠补阙振废由是庄严相貌芒张彩纷过者见者咸以顿还旧观生欢喜心既而岩罅滴溜滋润蒸郁公蚤夜关心议建宝阁于洞之顶薙榛辟址穿崖引流度材孔良将命斤斧而倏不起有子武经大明怆先志未遂与母安人黄氏谋如家事乃撙费节用鼎创阁宇凡若干楹则　嘉熙丁酉之夏也轮奂崔嵬如在碧落不增历级佛地难攀又命僧普照募缘以竟其事则　淳佑乙巳之秋也二役既毕诸佛尊严石屋若辟而宏南山若增而高烟霞松竹若鼓舞而导迎遂为一方伟观是不特训武佳城在目武经汲汲于继志述事之孝且劝施乐成为大众作福田利益而已不专焉是不为可书乎】
　　　　　惠因院
天成二年吴越王建　元丰八年高丽国王子僧统义天入贡因请从净源法师学贤首教　诏许之遂竟其学以归　元佑二年以金书晋译华严五十卷唐则天时译八十卷德宗朝译四十卷共三部附海舟舍入院　元符二年又施金建华严大阁以崇奉之【按本寺题梁云　元符二年建而吕惠卿所撰阁记乃云　建中靖国元年建今从旧志】 
宁宗皇帝御书华严经阁四字及易庵二字赐寂照法师清雅　宝庆闲建
宁庙神御殿及楞严祝　圣期谶堂续充　皇姑成国公主攒所　淳佑十二年有　旨并以广果院归焉
题咏【曹既明有怀湖山留题湖山平生亲松竹亦瓜葛深期说情话跬步成契阔岂无朝夕思或以尘累夺何当淡相从长年席不割】
　　　　　法雨院
天福六年建旧名水心续改云龙　大中祥符元年改今额三年佛心禅师刱法堂　淳佑十二年重刱佛殿钟楼僧堂廊庑移立铁塔于法堂前
赵清献公题名【资政殿大学士太子少保致仕赵阅道谒法雨禅老己未二月二十三日志此】 
