<!-- { "loadSidebar": true } -->
僧遵式月桂峰诗序云相传月中桂子尝坠此峰生成大树其华白其实丹一说　天圣中天降灵实于此山状如珠玑识者曰此月中桂子也宋之问诗曰桂子月中落白居易诗云宿因月桂落
　　　　　　莲华峰
钱塘记云峰顶有孤石可四十围顶上四开状似千叶莲花
　　　　　　武林泉
西汉晋地理志皆云钱塘有武林山武林水所山东入于海晏元献公舆地志云武林山钱塘泉出焉顾夷吾山川记云自南徂东临浙江一派谓之灵隐浦
　　　　　　石门涧
陆羽二寺记云南有巉岩旧有卧龙石横涧中慈云法师种松于此
　　　　　　连岩栈伏龙栈
过石门涧之南为连岩栈今废伏龙者又连岩栈之次也陆羽二寺记云皆灵隐山泉涧中怪石之状
　　　　　　青林岩
顾夷吾山川记曰灵隐山有林岩龙洞其上皆槠桂凌冬不凋故其林常青
　　　　　　理公岩
在天竺山灵鹫院之右陆羽记云昔慧理宴息于下后有僧于岩上周回镌小罗汉佛菩萨像慈云法师所谓访慧理之禅岩吊客儿之山馆是也近主僧行果殆作阁道属之岩中以祠理公
　　　　　　合涧桥
灵山之阴北涧之阳即灵隐寺灵山之南南涧之阳即天竺寺二涧流水号钱源泉遶寺峰南北而下至峰前合为一涧有桥号为合涧桥
　　　　　　呼猿洞
陆羽云宋僧智一善啸有哀松之韵尝养猿于山闲临涧长啸众猿毕集谓之猿父又遵式白猿峰诗序云西天僧慧理蓄白猿于灵隐寺诗云引水穿廊走呼猿遶槛跳涧侧有饭猿台寺僧旧施食于此
　　　　　　岩石室龙泓洞
在天竺山灵鹫院理公岩之北晏元献公云在灵隐山下吴赤乌二年葛仙翁于此得道舆地志曰有石洞彻浙江下过萧山有采石乳者入其洞闻波浪声后有人就洞两畔凿住世罗汉十六尊王随寄慈云法师诗云丹井经台接岩洞或云龙泓洞即寿圣院龙井非也
　　　　　　炼丹井烹茗井
晏元献公舆地志天竺山下有葛仙翁炼丹井今在下天竺寺藏院又云灵隐山有白少傅烹茗井
　　　　　　葛坞朱墅
晏元献公舆地志葛坞在灵隐山吴方士葛孝先所居也陆羽寺记云晋葛洪亦曾居此朱墅者梁隐士盐官朱世卿之别墅
　　　　　　女儿山玉女岩
太平寰宇记灵隐山南一石状似人形两髻分明俗谓之女儿山顾野王地志云灵隐山南有玉女岩【旧志载东坡玉女洞调水符事并诗于此今考本集公有注云中兴寺有玉女洞洞中有飞泉甚甘又留题仙游潭诗自叙云仙游潭中兴寺东有玉女洞洞南有马融读书石室赵夔注在终南山非杭境甚明盖前志见有玉女字偶同故误引耳今删去】
　　　　　　醴泉
陆羽寺记大历六年忽出醴泉酌之疗疾又有卧犀泉
　　　　　　暖泉
一名涡渚东屿见陆羽二寺记
　　　　　　冷泉亭【以下并亭馆】 
在飞来峰下唐剌史河南元藇建剌史白居易记刻石亭上　政和中僧惠云又于前作小亭郡守毛友命去之见后诗序
　　　　　　壑雷
在冷泉亭侧赵安抚（上与下心）创
　　　　　　候仙亭
守韩仆射皋建久废赵安抚（上与下心）更造
　　　　　　虚白亭
守相里君造
　　　　　　见山亭
守卢给事元辅建
　　　　　　观风亭
唐庶子河东裴常棣造乐天记云五亭相望如指之列
　　　　　　袁君亭
陆羽记云剌史袁仁敬造
　　　　　　紫微亭
守紫微舍人唐询暇日至灵隐山顾访胜概后建亭于此因以名之
　　　　　　翠微亭
绍兴十三年韩蕲王世忠于此建亭后废 乾道五年周安抚淙重建
　　　　　　石桥亭
在武林山中路近翻经台
　　　　　　月桂亭
在月桂峰下
　　　　　　梦谢亭
晏公舆地志晋谢灵运会稽人其家不宜子乃寄养于钱塘杜明师明师夜梦东南有贤人相访翌旦灵运至故号梦谢亭陆羽记云一名客儿亭在灵隐山闲卢刺史元辅灵隐寺诗云长松晋家树绝顶客儿亭
　　　　　　丹灶堂
陆羽记云葛洪炼丹之所
　　　　　　隐居堂
晏公舆地志云陆玮字文该纳禄隐居于灵隐山闲涧南造隐居堂陆羽二寺记云后汉陆文该学易于隐居堂图淮南王刘安及九师之像于屋壁东西又名九师堂
　　　　　　许迈思真堂
陆羽二寺记云许迈字远游一名映详具方外门
右自虚白亭以下并废以前贤遗迹姑仍旧志
　　　　　　记文冷泉亭 
【 白乐天撰云东南山水余杭郡为最就郡言灵隐寺为尢出寺观冷泉亭为甲亭在山下水中央寺西南隅高不倍寻广不累丈而撮奇得要地搜胜概物无遁形春之日吾爱其草熏熏木欣欣可以导和纳粹畅人血气夏之日吾爱其泉渟渟风泠泠可以蠲烦析酲起人心情山树为盖岩石为屏云从栋生水与阶平坐而翫之者可濯足于床下卧而狎之者可垂钓于枕上矧又潺湲洁澈粹冷柔滑若俗士若道人眼耳之尘心舌之垢不待盥涤见辄除去潜利阴益可胜言哉斯所以最余杭而甲灵隐也杭自郡城抵四封丛山复湖易为形胜先是领郡者有相里君造虚白亭有韩仆射皋作候仙亭有裴庶子常棣作观风亭有卢给事元辅作见山亭及右司郎中河南元藇最后作此亭于是五亭相望如指之列可谓佳境殚矣能事毕矣后来者虽有敏心巧目无所加焉故吾继之述而不作】
　　　　　　题咏飞来峰
【僧慧洪诗意行忽出门欲留聊植杖云闲飞来峰岿然眉睫上气势欲翔舞秀色无千嶂万物皆我造何从有来往大千等毫末古今归俯仰心知目所见皆即自幻妄如窥镜中容容岂它人像颇怪胡阿师乃作去来想此意果是非一笑声辄放但复临冷泉举手弄清涨　又登飞来峰飞来山上千寻塔闻说鸡鸣见日升不畏浮云遮望眼自缘身在最高层○郭祥正诗谁从天竺国分得一峰来占尽湖山秀最宜烟雨闲○梅询诗竺慧指此峰飞来自灵鹫猿鸟曾未知烟岚尚依旧兴亡谩千古天地岂关纽祇恐舟壑移他年却西走○建安朱继芳诗元是西天住飞来莫去休未凭仙佛国好似帝王州彼树亦如寄吾生应更浮白猿呼不应松露滴猕猴】 莲华峰【郡守卢元辅诗远客偏寻月桂子老人不记石莲花○梅询诗巨石如芙蕖天然匪雕饰盘礡峰顶筵婵娟秋江侧涉川试谁探作砺当自惜坐与荣落同正心未尝易○徐寅游灵隐天竺诗石和云雾莲花气月过楼台桂子馨】 理公岩【郭祥正诗晋代胡僧理开山第一人欲寻岩下迹猿鸟送余春】 呼猿洞【梅询诗古涧飞白猿寂历不知处风激石上泉僧疑月中树微茫认松雪髣佛横樵路写望增尔思苍苍柰烟雾】 
【○杨蟠诗青松愁绝涧日夜白猿吟掌握多相就安知世上心○张履信诗飞来何处峰木杪夜千尺愁猿唤不（言）月色同一白】 龙泓洞【梅询诗矫矫渊下龙潜神在灵府云卧虽有时泥沙可长处阴崖寒气腥峭壁烟痕古何当救旱暵奋起为霖雨】 炼丹井【梅询诗仙翁道未成栖神在岩石酌彼山下泉穷年炼金液洞阴春始绿苔甃秋涵碧缅摹不可期凭栏望凫舄○圆法师诗仙去遗踪在泠泠翠岳边冷光涵碧甃暗脉泄寒泉月映冰壶浅秋澄古鉴圆羽人居止近闲汲灌芝田】 葛坞朱墅【郭祥正诗二葛既成仙犹存炼丹处有时化鹤来徘徊不知去梁固衰微后征君隐逸时至今风味在试听野猿悲】 冷泉亭【东坡呈唐林夫诗灵隐寺前天竺后两涧春淙一灵鹫不知水从何处来跳波赴壑如奔雷无情有意两莫测肯向冷泉亭下相萦迥我在钱塘六百日山中暂来不暖席今君欲依灵隐居葛衣草屦随僧蔬能与冷泉作主一百日不用二十四考书中书○梅询诗古窦鸣幽泉苍崖结虚宇六月期客游披襟苦徂暑开窗弄清浅吹鬓疑风雨不见白使君烟萝为谁语】 
【 ○守毛宝文友诗并序昔人以为冷泉未极其妙因加小亭其上然泠然水光滃然山翠以故去者过半予以谓不必加工但去其尢赘者斯善也如明镜中而加缋画非不美好所以为清明者逝矣拂拭菑翳旧观复还诗云面山取势俯山中亭外安亭自蔽蒙眼界已通无碍物（匈□）中陡觉有真空试寻橹响惊时变(洞中事)却听猿唬与旧同(白猿事)万事须臾成坏里我来阅世一初终○曹既明诗朱檐日转轩窗冷碧嶂云低草树香山影倒沈波底月夜阑相对泻寒光○张履信诗水石一栏千僧归四山静携琴谱涧泉月浸夜深冷】 
【○盘隐陆垕看放水诗泉声飞出闸委折绿阴闲此地原无暑多时不入山草攲疑石坠水定见鱼还难得同龟鹤游吟半日闲○周紫芝放闸诗二首呼猿洞口水潺潺忽卷奔流下九天乞得少陵三峡句为君题作倒流泉　万里西兴浦口潮浪花真似海门高谁将一夜山中雨唤作沧江八月涛○徐涓诗畏日炎炎烁太虚倚栏冰雪冷生肤百川万壑非无水洗得人闲热恼无】 候仙亭【乐天醉题蹇步垂朱绶华缨映白须何因驻衰老只有且欢娱酒兴还应在诗情可便无登山与临水犹未要人扶　又同诸客醉作谢安山下空携妓柳恽洲边只赋诗争及湖亭今日会嘲花咏水赠蛾眉】 见山亭【张无尽商英诗帘卷疏烟醉眼开浮云飞尽见崔嵬苦嗟霖雨遮藏久深谢晴风引致来丹桂有时明月满旧山无路白猿哀禅僧指我真空理心火茫然一夜灰】 袁君亭【郭功父诗民乐袁公惠开亭古道边能将九里碧长与万人传】 翠微亭【张履信诗朝朝乌北出夜夜乌南归所谋在一食所息在一枝人生竟何得与乌同此机身世忽过虑泉石良自怡月上飞来峰更谁登翠微】
　　　　　孤山
在西湖中稍西一屿耸立旁无联附为湖山胜绝处旧有智果观音院玛瑙宝胜院报恩院广化寺中兴　诏它徙而即其地建延祥观　淳佑十二年又分建西太一宫【详见　行在录】
　　　　　　柏堂
陈文帝天嘉二年建广化寺寺有当时所植二柏其一已枯东坡作孤山二咏序云柏二株其一为人所薪山下老人自为儿时见其枯矣然坚悍如金石愈于未枯者僧志诠作堂于其侧名曰柏堂堂与白居易竹阁相连属余作二诗记之堂久废今基在西太一宫有
孝宗皇帝御书轼诗刻石覆以小亭
　　　　　　白公竹阁
旧在广化寺柏堂之后有小阁多植竹白公每偃息其闲仍有诗遂以名今与寺俱徙
　　　　　　和靖林处士庐
有巢居阁今基并在西太一宫
　　　　　　处士墓
绍兴有　旨徙僧庐惟处士林逋墓　诏勿迁
咸淳四年大风拔木祠几毁官为重建是年　太傅平章魏国贾公领客来游视蓁莽中有石隐起命搜取视之则　熙宁七年福唐陈襄等九人竹阁题名也兴怀昔贤乃屏之植祠下又命金华王庭书和靖先生墓五字刻石立墓前在今西太一宫北偏【又见冢墓门】
　　　　　　金沙井
旧在广化寺白乐天尝酌此泉甘美可爱视其地沙光灿如金拨以杖皆黑今在延祥观
　　　　　　码瑙坡
旧在宝胜寺地有碎石如码瑙故以名有圆法师陶器坟今在西太一宫
　　　　　　六一泉
旧在报恩院详见后东坡铭
　　　　　　东坡庵
东坡既名六一泉又于泉之后凿岩筑室自名曰东坡庵今不存【据傅牧西湖古迹事实】
　　　　　　闲泉
在码瑙坡圆法师诗闲泉澄极顶自注云闲泉在码瑙院
　　　　　　仆夫泉
在码瑙坡侧圆法师凿池得泉有诗云新泉号仆夫
　　　　　　四照阁
在山巅今不存
　　　　　　西阁
又名弥勒阁有石塔七层今不存
