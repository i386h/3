<!-- { "loadSidebar": true } -->
题咏【吴珩诗山腰小径细于绳山鸟关关喜弄晴黄菊有情留客醉白云无事伴人行野流合处堪分字草药拈来□问名回首渡头诗思逸渔舟一笛晚风清】
　　　　　澄寂院
在县南二十八里旧名石室　开宝三年建后有盘陀石其大如屋容二十人名不疑庵庵后有虎威岩　治平二年改今额
题咏【詹觉不疑庵诗巨石势欲压僧居常晏然应余女娲炼不受祖龙鞭促膝无余地蒙头莫问禅圣凡归一致荆棘肯生田】
　　　　　普向院
在县南五十里旧名回向广顺六年吴越王建院后有佛迹山始猎者见神人双迹于雪中因名佛迹 治平二年改今额
题咏【郑君平诗地胜开金剎公余一访寻泉倾洗石面云出罩台心谷鸟趋禅座山神听梵音清风行号令不许有尘侵】
　　　　　法会院
在县南三十里旧名龙华干化五年建有水陆池池中有会圣亭　治平二年赐今额
题咏【吴珩诗地占金山胜泉分银汉流杉篁能护翠猿鹤似惊秋只恨登临晚宁辞取次游列峰饶远秀不惜上层楼】
          龙井广福院
在县西北二十里上元二年建山有龙湫石壁峭立飞泉喷薄前有石坛为祷祭所　绍兴三十二年赐今额
　　　　　百丈广福院
在县西二十里旧名宝胜　开宝七年建　熙宁元年改寿圣院　绍兴三十二年改今额
　　　　　净严院【以下系尼寺】 
在县西四里旧名永安　治平二年改今额
　　　　　明因院
在县东二十里旧名泥郎院　建隆元年建　治平二年改今额
　　　　　福全院
在县东北五里天福二年建钱氏立院额
　　　　　清修院
在县南四里旧名招贤天福二年建　治平二年改今额
咸淳临安志卷之八十六
  志〔七十一〕
　　园亭
　　　叙
登临游观之娱末耳虽然隆　上都而观万国是亦有系焉昔人有言天下之治乱候于洛阳之盛衰洛阳之盛衰候于园囿之兴废夫善觇人国者乃或于是得之所谓不知其形视其景非邪然园囿一也有藏歌贮舞流连光景者有旷志怡神蜉蝣尘外者有澄想遐观运量宇宙而游特其寄焉者嘻使园囿常兴而无废天下常治而无乱非后天下之乐而乐其谁能叙园亭
　　　园
　　　　水月园
在大佛头之西　绍兴中
高宗皇帝拨赐杨和王存中　御书水月二字后复献于　御前
孝宗皇帝拨赐嗣秀王伯圭中有水月堂俯瞰平湖前列万柳燕游者多集焉
题咏【范石湖雨中集水月诗献之今年不堪暑天亦相怜病良苦明便中秋法合凉夜半行云晓行雨蕲州竹簟清如冰饥蚊倔强犹飞鸣下床早喜衣裳健出门更觉山川明曳屐扶藜寻水月不惜垂垂巾角折竹闲松下已凄然却要芳樽生暖热】
　　　　梅庄园
在西马塍韩蕲王园广一百三十亩堂曰乐静曰清风及竹轩皆
高宗皇帝御书又有澄绿堂水阁梅坡芙蓉堆及四时花木各有亭
　　　　水竹院落
在西林桥南　太傅平章贾魏公别野先是
理宗皇帝御书二阁扁赐公其一曰　奎文之阁公遂择胜地敞层宇以荷
上赐阁之下为堂曰秋水观则
今上皇帝宸画也圃于湖西者大率多幽窈之趣若俯浩荡眇空碧非穿林越磴意不得骋而快也兹堂枕湖漘左挟孤山右带苏堤皆若却立屏侍不敢迫近波光万顷与阑槛相直无少障碍凤皇诸山举头参前又有道院舫亭等杰然为登览最其一曰懋德大勋之阁则揭于山阴里第云
　　　　真珠园
在雷峰北张循王园内有真珠泉故以名有高寒堂
　　　　秀埜园
在葛岭水仙王庙西刘鄜王园有四并堂
　　　　云洞
在钱塘门外古柳林杨和王园直抵北关最为广袤洞筑土为之中通往来其上为楼又有堂曰万景天全群山环列洞之旁为崇山峻岭有亭曰紫翠闲尢可远眺桂亭曰芳所荷亭曰天机云锦皆号胜处
　　　　北园
在天水院桥　福王府园
　　　　胜景园
在长桥南旧名南园
慈福以赐韩侂冑后复归　御前
理宗皇帝拨赐　福王　御书胜景二字为扁
　　　　择胜园
在钱塘门外九曲墙下　绍定三年秀王府刱有
理宗皇帝御书择胜爱闲二扁今徙置它所
　　　　新园
在钱塘门外酒库侧秀王府园
　　　　隐秀园
在钱塘门外城北刘鄜王园
　　　　环碧园
在丰豫门外柳洲寺侧杨郡王府园
　　　　挹秀园
在葛岭水仙王庙前杨府驸马园
　　　　谢府新园
在惠照斋宫西旧为中常侍甘氏园今属谢府有道院村庄四面堂水阁等
　　　　总宜园
在断桥路口中贵张氏园
外有滨湖亭宇系官司创建者并载西湖门兹不复出
　　　亭
　　　　余杭
鉴亭
在县南百步外下瞰大溪清流如鉴因名
部伍亭
在县东北二里旧志云吴将凌统家余杭县于本邑募乡兵置部伍于此亭
鳌亭
晏元献公舆地志云在县南五里唐正元初县令卢鹏建以为游赏之地在南湖中山上故曰鳌　祥符志云亦名南亭
嗥亭
在县南五里晋郭文居大涤山常出肆货药伏虎于此归晚则虎嗥故曰嗥亭　祥符志云即鳌亭声之伪尔今山下涧石苍翠奇怪流水潺湲
放龟亭
旧在县南五里其地居山带湖巨石丛起有类龟形唐正元中令卢鹏刱号放龟亭
　　　　临安
瑞亭
在县治之南二里
中和亭
在县治东南二里
东亭
在县治之东三里
西亭
在县治之西五里
青亭
在县治之东一十八里
章村亭
在县治西南一十五里
马溪亭
在县治东北五里
丁岘亭
在县治之东七里
北湖亭
在县治之东三里
东风亭
在县治西北三里
环锦亭
邑人俞氏山园
题咏【赵公善卞诗百世垂芳在一经茂林修竹读书声园池日涉皆成趣景物天然分外清聊复垂纶藏渭钓等闲释耒起莘耕知君自有真良贵岂羡斯亭锦得名○赵南塘汝谈诗与子乡邻信有年故王遗事到今传爽鸠邑改风烟在散骑园分水竹偏高架插书供夜读满堂成彩敌春妍相如可是区区者戏笔题桥亦偶然　枌社交阴旧有缘蹇驴那得到亭前青山谢傅携樽地白水钱王守冢田尚友诗书廑暇日养亲豚韭乐丰年异时驷马荣归里虚左相迎更可贤】 
迎晖亭
在县北一十里宝林院山南遥见浙江
题咏【邑令巩丰诗我来将值日午时千峰照耀碧玻璃集贤村落俯列屋宝林树木呈幽姿　人言可比双径雄妙处乃在阿堵中崇冈展障屹亭左似约老眼专窥东　日出乌鸟飞日入牛羊下再游当与夸父期不用山僧远迎迓】 
豁然亭
在县北二十里福胜院之北山
题咏【太守赵仲藏因游径山登亭远望诗千骑踏青霜东游古道场云笼山骨秀风引水声长晓日依稀暖寒花取次香后随吹管急空谷荅宫商】 
锦野亭
在西山
奎照亭
在县东七里
空飞亭
在九仙山眉山王橚建
海风江月亭
在九仙山瀑布前邑令家之巽建
三休亭
在玲珑山
　　　于潜
　　　　野翁亭
熙宁闲令刁（王寿）建东坡为赋诗云山翁不出山溪翁长在溪不如野翁来往溪山闲后遂增刱三翁亭前挹岝（上山下咢）下临浮溪为一邑绝景　淳熙初令赵师密更新之
题咏【东坡于潜令野翁亭山翁不出山溪翁长在溪不如野翁来往溪山闲上友麋鹿下凫鹥问翁何所乐三年不去烦推挤翁言此闲亦有乐非丝非竹非蛾眉山人醉后铁冠落溪女笑时银栉低我来观政问风谣皆云吠犬足生牦但恐此翁一旦舍此去长使山人索寞溪女啼】 
山翁亭
在县圃左东山白云庵侧令张大猷建令胡卫易山巅临秀亭为之
溪翁亭
淳熙初令张大猷立亭于县西北之潘洲亭废不复治　嘉泰元年令晁百谈徙于县北三里后渚桥之东后令胡卫得旧卢瑢正中所书亭扁立于潘洲新亭上遂还旧观
双溪亭
潜之潘洲正在二水合流之中令胡卫筑亭其上扁曰双溪
欸乃亭
在野翁亭北今废
潺湲亭
在县城【见旧志】 
清白泉亭
令邵文炳经营浮溪桥之始散步溪岸俯视山麓有泉溜泠然色青味甘因筑亭于上且以名其酒
此君轩
在县斋轩旧在寂照寺名绿筠东坡倅杭行县
题诗　隆兴初徙县治衮绣堂之东　宝庆初避　御嫌名易以此名【记见县治　　坡诗见寂照寺】
　　　　富阳
望仙亭
在县西南二百步后更名春山伟观
近天亭
权县赵师耀建参政楼公钥书扁
折柳亭
在县西今废
知津亭
令吕昭亮建今废
入觐亭
在观山东　嘉定癸酉令程珌建
　　　　新城
春波亭
在登平桥之东　端平元年令陈旼建
憩节亭
在景德观之北　端平元年令陈旼建
陈氏园
题咏【晁无咎诗二首山园芙蓉开寂寞岁云晚公来无与同念我百里远寒（风炎）吹空林白日下重巘兴尽还独归挑灯古囊满　读公栖鸦诗岁月伤晼晚公胡不念世蜡屐行避远羇鸟翔别林归云抱孤巘我才不及古叹息襟泪满○东坡次韵云荒凉废圃秋寂历幽花晚山城已穷僻况与城相远我来亦何事徙倚望云巘不见苦吟人清樽为谁满○许广渊诗今日青芜满当年碧瓦稠轩楹无寸木池沼有残丘过客嗟啼鸟居人竟牧牛子孙谁秀颖念祖力重修】 
七贤乡唐氏林亭
有识春亭四并亭寿岂堂
题咏【孙郎中邦诗华屋耽耽野外居茂林清荫遶门闾移花植果心无事抱子弄孙欢有余闲过西畴观刈获懒寻南郭命申车问君为圃嗟予晚便拟归休学二疏】
　　　　盐官
绿绕堂
张横浦名取一水绕田之句
　　　　昌化
荐菊亭
循双溪而上数百步溪侧有洼其泉甘洁东坡常酌以试茶后人号为东坡泉　开禧二年令章伯奋作小亭其左曰荐菊盖取坡诗一盏寒泉荐秋菊之义也
寻源亭
在象贤庵之上数十步
合溪亭
溪之上下皆分流湍激于其中合处横亘里许平阔深静　开禧元年令章伯奋建
记文【令章伯奋记双溪与县治相直流浅湍激市居丛杂无幽闲旷远之意每凭栏望上流阔处无数百步欲一到未暇也一日有客自远来与语意合遂骈舟至其处水流无声绿净可烛须眉极目平远正在双涧上下之闲面双峰背武隆野航渔舟日夕往来云烟牧抹顷刻异态舟行容与近一里许石绀白色平铺水底日光下澈波影内见金绿映漾若织女浪沫□平流徐行散点若残雪不销者久之直后夹以莲荡屈曲横亘十数亩或水暴涨巨鱼自溪泝流而入掉尾鼓鬣以万计若争赴龙门而变化渡溪登南屏山岩壁峭立古木自石出枝干瘦硬盘屈冬少霜雕之叶幽静奇绝之观闲见层出不可名状而前人未有收拾品题之者抑山水显晦自有时乎于是自双溪取径傍东坡泉登荐菊亭由象贤庵跨二桥沿流而入芟翳规址作亭其上榜以合溪或谓唐昌山水之胜萃于此矣亭成父老聚观士女龢会咸曰令君遗我以无穷之胜稔我以去后之思而不与我久同其乐也余闻而愧之因自叹曰岘山因羊叔子而名著后世见之为堕泪兰亭非王右军则修竹激湍遂湮没而无闻山川亭榭未有不资人而彰者余每临文太息即是邑有二事而尢有感于余心焉去县三十里有滩曰洗耳桥曰白牛山曰箕山问其人则曰巢许尝隐于是故因以得名双溪旧有亭得东坡诗而山水为之增明斯亭亦赖以不朽余贪恋微禄无巢许之高操拙疏多奇又无东坡之才名今合溪之名既以余辱后必得如东坡者品题之而后名始重故书以示后人】 
镜红亭
