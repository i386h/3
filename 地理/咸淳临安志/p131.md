<!-- { "loadSidebar": true } -->
字宜之父奉直　建炎初以正将扈跸寓杭兀朮犯杭奉直御敌由义将母及妹避地海昌敌卒至母曰汝父必死国难我当死妇节携女沈运河由义被执累日而逸领漕荐不第馆于诸公之门吏部朱松尝延请以诲其子熹后以父恩补右阶监赡军南库　隆兴初卢仲贤使金辱　命由义请行以合门祗候密院干官充奉使金国通问审议官金折之使拜由义誓死不屈全节而归有　旨换通直郎词曰黑肱之为子木先冀获成言之信郑众不对单于拜盖其自誓之坚后官至刑部侍郎转朝奉大夫卒于盐官私第朱熹欲铭其墓尝曰忠义大节夷夏称叹会熹卒不果子九鼎字叔镇以父任入官帅襄漕夔有善政后易利漕帅天汉金劫大散关九鼎疾驱驻河池县复大散关又复皁郊杀伪元帅元颜阿璘后金忿兵再至九鼎死守清野原除太府少卿总领蜀赋时都统吴政战没麾下兵溃金据汉中捣大安军九鼎檄张威何进剿敌于三泉匹马不返会蜀有新帅首招溃卒至鸡公岭复叛帅挟印兵以遁有劝九鼎遁者荅曰九鼎有职守不可去贼至遂遇害后宣阃戮叛卒奏九鼎以死守职乞厚加恤典以劝尽忠有　旨赠五官至朝议大夫又于所该恩泽外特官其子三人【以海昌图经所载家纪修】
　　　　　俞烈
字若晦杭之临安人祖彻与张九成凌景夏齐名贡辟廱弗果行烈少警敏　淳熙八年试礼部第一十五年以太学录转对论浙西围田为运河及民田之害乞精选郎官与漕臣按视开复
孝宗曰如此则是受水之地狭当如卿言遣官相视迁太学博士
光宗即位转对乞酌　咸平　元佑之制日轮讲读官内直以备访问又论三省批送文字文移回复为胥吏请求之资乞操纵伸缩权在朝廷无为旧例束缚　绍熙改元进国子博士　庆元三年为秘书郎年余出守嘉兴上供及额即止恐贻后害不肯增缗钱以受最赏六年为司封郎官论民闲义役官司不得干预乞下敕令所公共详定寻借户部尚书差充接送金国吊祭使除起居舍人明年二月护金使元颜充绝江充曰好个大堑烈曰此谓天堑国信往来幸无风耳充曰舟大何恐烈曰江流湍迅舟大不足恃也词未既风起涛惊舟为俯仰金使皇惧寻充报谢使　嘉泰四年除秘书监寻除中书舍人论驳不挠永州祁阳县旧有韩两府祖墓有邻近于其墓禁内伐竹十五竿以盖墓篷法司先引律盗人墓木者杖一百继以观望侂冑嫌于太轻辄引持杖窃盗法烈驳奏忤侂冑论去家居五年　嘉定初知庆元府镇以清静移知镇江府时淮民流移充斥多方拯救孩提弃掷募为鞠养至春民思归业厚为津遣郡有大夹冈小夹冈乃漕运路雨余泥深牵夫失足辄堕数十尺下烈为甓之始无陷溺岁旱河涩烈命车江不入里河舟行无留权吏部侍郎乞浚练湖通漕广溉兼中书舍人未尝惩往事少屈勋戚滥恩貂珰伏罚宫掖夤缘干请多格不行寻兼侍读真除吏侍进读通鉴至唐景龙中斜封墨敕因言中宗不用太宗制度不由中书审覆门下审读人主当以为戒又读
孝宗圣政至郊祀不买象事拱而言　淳熙以前郊祀必用象
孝宗超然远览以为大礼初不系此唤回买象使臣可谓达礼之本矣以六年卒宫号盘隐居士有盘隐诗编掖垣制草奏议北征等集【以程珌所撰俞侍郎行状修】
　　　　　余古
钱塘人
光宗初罢遗补官近臣罕进言者　绍熙二年五月古以布衣上书曰恭惟
皇帝陛下春秋鼎盛自即位以来星见再周当思付托之重朝夕勉惟求治之道乃或不然闲者侧闻宴游无度声乐不绝昼之不足继之以夜宫女进献不时伶人出入无节宦官侵夺权政随加宠赐或至超迁　内中宫殿已历　三朝何陋之有奚用更建楼台接于云汉月榭风亭不辍作深为　陛下不取也自古宦官败国备载方册今上而三省下而百司皆在此曹号令之下盖自副将而至殿步帅各为高价但如其价则有特除此为害之大者良由公卿持禄保位备员全身如汉之石庆唐之苏味道满朝皆小人也　陛下果能以汉文帝为法唐庄宗为戒即乞昭示诏旨严下约束除太常乐工立定员数凡俳优抵戏皆放而为民美女丽人自今无献宴开以时酒进有数宦官不得干预朝政佞幸悉去忠良并进　陛下求不垂拱以高揖羲皇亦不可得也问安视膳之余宫庭燕闲讲读经史颐神养性享名教不穷之乐固嵩岳无涯之寿岂不休哉　帝览书震怒始议特　旨编管言者救之乃送秀州听读【以朝野杂记修】
　　　　　赵巩
字子固钱塘人登　乾道八年进士第尝奉命使金金主问皇帝清问下民赋非所作乎叹服其文学子从游者甚众号西林先生　庆元禁伪学巩以秘阁修撰知扬詶入党籍云【以国史及淳佑志修】
　　　　　俞灏
字商卿世居杭父徙乌程登　绍熙四年第仕东淮宣抚丘（上宗下山）令佐毕再遇救山阳灏料敌必窥采石请回军石梁河以遏其锋敌捣虚不入而遁再遇知扬州荡平胡海多灏计划再遇欲诛胁从者救活甚众　开禧议开边政府密引灏言轻脱寡谋之人不可信赵良嗣张觉往辙可鉴历麾节皆有声　宝庆二年致仕筑室九里松买舟西湖会意处竟日忘返以诗词自适号青松居士有集【以洪平斋所撰行状修】
　　　　　洪咨夔
字舜俞于潜人父钺号谷隐有诗名咨夔风骨颀秀为文典丽该洽登　嘉泰二年进士第继中教官调饶州教授应博学宏词科有司奇其文时相恶人以科目自致报罢遂从崔与之帅淮镇蜀以直谅风议闻知龙州龙产砂汞不取铢两毁邓艾祠改祠武侯
理宗即位除秘书郎迁金部陈朝廷四轻之弊且言济邸之变非　陛下本心时相恶之移考功以李知孝论镌罢咨夔出蜀时得书数千卷藏萧寺父子考论讽诵学益闳肆　绍定六年冬
理宗始亲政召为礼部郎官入对言帝王运英明之略莫先于养英明之气　上问今日之务何急咨夔奏当进君子退小人开忱心布公道又问近日事体如何咨夔言进擢收召未免混淆若大受用皇极之道精择用春秋之法则两尽矣又问在外人物咨夔言崔与之全德之老可为朝廷重真德秀魏了翁当聚之本朝翌日　御笔除监察御史即上疏言中书积弊四事凡清议所不与者率论去之　端平改元乞降诏求言又奏圣学之所当讲明者六又乞宽民力条具其目皆剔括宿弊恳恳力言北伐议起咨夔奏乞厚东南之根本制西北之枝叶时京阃以金灭函献其酋守绪骨将告太庙献俘受馘咨夔奏谓其酋自焚拨寒灰认残骼孰识其真惟当告　九庙以　祖宗德泽统绪灵长坐阅大雠之灭不可以俘获为夸又乞守靖定缓经营一意备守除殿中侍御史王定自都司除察将摇善类咨夔劾之定左迁咨夔擢中书舍人益振职缴回三留守两帅垣之命兼吏部侍郎兼同修国史二年同真德秀知贡举多得博洽端亮之士兼直学士院时故相之党有予祠者咨夔指其为蔡卞命遂寝兼侍读又兼给事中上疏谓比年徇私成习以一公铄万私惟　陛下尔而好乐营缮亲厚近属保护旧臣未能无系累又乞为济邸立后三年除给事中升侍读仍兼内制时有自诡和鞑除刑书者咨夔缴驳之乃出献缉熙箴　上叹其忠以病丐闲拜翰林学士知制诰兼侍读兼修国史除端明殿学士领内祠仍史读六月薨转四官遗表闻　御笔咨夔鲠亮忠悫有助亲政特与执政恩例又赠两官谥忠文咨夔研穷经史驰骛艺文蔚为近世词宗自号平斋有两汉诏令三十卷（上□下手）抄一百卷春秋说三卷外内制及赋诗文三十二卷奏议三卷子勋焘熹皆能绍其家学勋字伯鲁以锁厅登淳佑四年进士第少为崔与之魏了翁所知仕至兵部尚书尝为词臣发明　先皇与　子之意人称其有父气骨赠端明殿学士谥文靖【以实录附传平斋文集淳佑志及勋谥议修】
　　　　　赵汝谈
字履常
太宗皇帝八世孙居余杭登　淳熙十一年进士甲科周必大见其文异之赵汝愚定大策多与参订独庙议请从朱熹捐节钺与韩侂冑俾居外汝愚不以为然未几汝愚去国汝谈与弟汝（言当）昌言侂冑之非于是并罹党祸斥出国门依祖墓以居者累载因得肆志于学问词章除太社令侂冑开边汝谈愤形辞色一日登坛读祝大呼侂冑及陈自强名自强甚不堪汝谈不为动以李壁荐召试馆职叶适谓二十年馆职策无此简切除正字以言去得祠通判嘉兴府改知无为军时金人内变有　旨献料敌备边二策改湖北提举时捄荒全活甚众又以赵蕃黄干刘宰应诏士论韪之除温州改知西外宗正蒙国贡宝玉称贺表用却走马以粪为讽时相不悦语同列曰赵西宗天下秀才宜为文字官惜不少屈除江西提举
理宗即位贺表力寓劝戒真德秀目为谏书除江西运判以言去家居八年注易诗书三礼语孟荀子庄子通鉴杜诗一字不入修门　端平更化以礼部郎召兼学士院权直制词尔雅深厚尽洗纤弱之习除秘书少监兼权直学士院时议北伐汝谈力以毋轻试为言三京收复独有忧色进思无邪毋不敬箴除宗正少卿兼权直学士院又兼崇政殿说书时真德秀除翰林学士知制诰与汝谈并当制号二妙除吏部侍郎升侍讲兼直学士院以言去提举崇禧观除集英殿修撰知婺州抵郡四月以疾丐祠除权礼部侍郎兼直学士院力辞兼直除侍讲又除兼直五辞除给事中权刑部尚书　嘉熙元年八月辛丑卒官汝谈生　干　淳闲亲炙当世大儒初见朱熹订疑义十数条首质大学旁及群经熹嗟异称赏蔡元定愿为忘年交又与吕祖俭柴中行项安世辅广切瑳故问学沉着仕进恬然在温陵又与陈孔硕黄干交好为密杨长孺时帅闽亦使来问政为文有西汉风其瑰琦精妙又如琅玕瑶碧然模仿者辄不逮子崇豫继卒至孙必海始请谥　景定四年谥文懿【以赵汝腾所撰行状及谥议修】
　　　　　赵汝（言当）
字蹈中汝谈之弟以祖荫补承务郎韩侂冑逐赵汝愚时汝（言当）监左藏库上书乞留汝愚斩侂冑由是侂冑使其党再攻汝愚以汝（言当）兄弟为言首坐是废斥者十年后登　嘉定元年进士第除太社令累迁司农丞知漳州迁湖北仓改湖南易江西除宪迁湖南漕除江东宪辞除直秘阁广东经略又辞仍旧职知温州以十六年夏卒于郡除直焕章阁致仕初侂冑得权汝（言当）首明其为贼屡濒于死事定反罹猜忌自号懒庵然将旨江湖威声耸动襄帅赵方尝力荐倚为代　嘉定兵端再起获黄掴阿鲁荅羁于潭州汝（言当）时将漕欲存金以藩鞑厚遇之黄掴吐实曰我国若相蒙古纲好　大朝而专备鞑可保无虞以二蜡弹献汝（言当）未能白其策而死于温黄掴在潭闻之亦死其规画之不遂者如此汝（言当）颖悟英特与汝谈齐名称二赵叶适谓其韩篇杜笔高出于时盖兼言之也然汝谈为己诗不进反推汝（言当）晚爱韦苏州诗其在潭以诗寄适识者谓如高渐离击筑过巿后挽适有古调朱弦外长谣碧水阴之句世推其工二子崇陶崇龚盖以刘陶刘龚命名云【以叶水心文集王象祖所撰行状王梦龙所撰蹈中诗集序赵汝谈跋修】
　　　　　李宗勉
