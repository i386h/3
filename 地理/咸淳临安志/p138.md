<!-- { "loadSidebar": true } -->
记文【天下之忠一也事人而忠于人则事我也必忠于我未有失节于人可望其能尽节于我者此武王之所以释箕子而汉高帝之所以戮丁公也金百死而不变水万折而东流臣事君以忠夷险一节要不过尽其职分所当然耳在人欲其纳我而能拒我在我欲其拒人安得不旌其拒我者乎旌其拒我正将以教天下之忠也孝已爱其亲天下欲以为子君独不愿得忠臣邪我　艺祖皇帝神圣慈武膺受天命于时东班殿侍守职有严帝心嘉之既践位召至慰拊皆不敢自全其生所存惟乔与陆受誓而退寻亦效死当华夏蛮貊罔不率俾之时而独不食周粟视仓卒出制书于袖中者其为人相去何如也忿疾异已人之常情我　艺祖方且旌忠显节洊锡徽称至名其班曰长入祇候盖将使熊罴之士不二心之臣视我表励皆知舍生取义之为忠抑以侍御仆从不可一日而无正人也圣人绝识伟度固非常情所可测识不宁惟是韩通临难不苟厚葬而赠之中书令卫融不忍忘旧释罪而擢以太府卿神谟睿略所以扶植纲常更立人纪呜呼远哉乔陆二人生负忠节死为明神自　国初庙食迨今三百余祀凛凛如生卫国救焚庇民隤社忠烈之为灵昭昭也乃　宝佑乙卯奉　圣天子明命赐昭节庙为额上　以承烈祖创业垂统之盛心下以贻宗社无疆之休庆翼翼庙貌过者必式凡百有位其懋敬之哉乔侯讳亢陆侯讳轨都人士与班众请纪灵迹于庙敬叙颠末而系之诗使歌以祀焉其辞曰人戴　艺祖如归尧天之历数不可逃拥登宝位加黄袍万神欢唱五岳朝日月出矣爝火消华夷臣服无昏妖谁与抗节崧岱高东班殿侍陆与乔帝命来前宥尔曹折箭为誓加宠褒退即效死凄焄蒿英气直上干云霄虎豹控阨天关牢庙貌血食匪一朝新锡显额节愈昭椒浆桂酒兮兰肴忠魂不待翦纸招追风逐电天马骄卫戟在手弓在腰宴娭来鉴沼沚毛感召（口十）气延祥（风炎）　国祚庙祀同逍遥洪穮撰】
　　　　显功庙
在钱唐门外保叔塔下神姓岳名仲琚家于霍山为临安府吏　建炎初金人犯境神输家财募勇士三百人推钱唐尉曹十将金祝二人为首领【事具灵卫庙】 迎敌死战阖境以安里人怀其功即四圣延祥观祠事之号保稷山王　嘉定初更建庙今处咸淳四年耆老以神未有褒表告于　太傅平章魏国贾公乃为　奏闻　旨赐庙显功侯以忠翊制词曰　朕惟　六飞南渡举百二山河无一人敌王所忾每念为之怃然尔神克奋孤忠输财募死士得二将率众三百卒夺金酋南下之盛气而一境赖以安存今经百有余年二将已都显号而神独无以旌其灵可乎哉进锡通侯宜在以劳定国之典庙故庳狭至是增筑加崇敞云
记文【咸淳四年冬十有二月西湖宝岭显功庙成始里人以侯　建炎闲毁家鸠旅能力捍患社而稷之于山之下曰保稷山王云今　太傅平章魏公赐第距庙里许父老言侯之福一方旧矣而封爵未加庙貌弗称于是众吁于　公公曰此义士也具以闻　制曰可其赐庙曰显功神封忠翊侯民侈　上赐相与大其宇殿故一室更敞前荣中肖侯像旁立仪卫翼以两庑由扶栏而上为门四楹过者肃然起敬曰孰乂我民惟侯之功孰旌侯忠惟我　魏公惟侯之灵永食兹土乃被石以纪尚俾来世知庙所始用敬事于侯德与　宋无极侯岳氏钱唐人其忠烈事在临安志中越明年春正月望日记】
　　　仕贤
　　　　灵惠庙
在城北江涨桥镇界旧志神姓陈名顼字行嵩会稽人仕东晋尝使虏羁留三年仗节不屈拔剑斫臂复命于朝历青扬荆广四州刺史食邑钱塘海盐盐官三县葬于皋亭山因庙焉庙记云梁大同二年封兴善王又改封崇善　国朝　绍兴十九年赐灵惠庙为额　庆元六年以祷雨验封福顺侯累封至　嘉熙四年为慈佑公又累至　淳佑十二年为慈佑福善昭应公　宝佑六年遂列王爵【又有行祠在江涨桥镇及董家巷】 
记文【皇帝驻跸于临安之十有二年冬临安府耆老陈德诚等状于有司曰化度寺有皋亭神祠自隋以来事之至今不绝旱干水溢有祷必应郡民事无巨细皆请于神应若影响　朝廷岁时降香祈请不异他祠而封爵无加庙额未立盖阙典也有司以闻明年秋　诏用奉常议以灵惠名其庙远近鼓舞愿刻诸石侈大神休以昭　天子之宠命寺僧行蕴以其记来请某不得辞谨按神姓陈氏讳某字行嵩会稽人也事东晋历青扬荆广四州刺史以武功食钱唐海盐盐官三邑见于李宗谔之图经者如此梁大同二年敕封兴善王后改封崇善王而失其时代岁月见于桑衍之图经者如此隋僧真观讲于众安寺夜梦神求受净戒仍舍庙屋五闲为佛殿见于高僧传者又如此尔后遂寝血食专供伊蒲塞馔见于白居易之祝辞者又如此神尝使虏留三年乃断左臂求还遂以胡服报命居丧哀毁过制既卒人嘉其忠且孝立庙于皋亭山之西南而祠之闻于耆旧之传者如此神既事僧真观愿护伽蓝始建庙寺中惟化度寺在唐为重云更曰承云　本朝皇佑中始改今名疑即隋之众安寺也闻于耆旧之传者又如此考之礼经圣人之制祭祀非有功烈于民者不在祀典而神生则勤于国死则为国家民物御捍灾患其功烈宜祭祀故当　中兴尽毁淫祀之际独以众请庙得赐额载在祀典与百神受职呜呼天子之所以爱民而礼神者至矣神之所以承　天子之宠命而福斯民者宜如何哉抑尝闻汉朱邑故为桐乡吏其民爱之死葬桐乡西郭外民共为立祠岁时祠祭夫邑特县小吏民且不忘况神有武功忠孝昭著宜其举邑祠之至四十余所又闻蜀将关某庙食玉泉山尝受戒于僧智顗后祭绝荤茹福及荆南神之依向释氏亦无以异也虽然碑版载神之事为多而怪诞不经适足以诬神今特摭其可书者以信于天下后世云鲍黉记】 
祝文【去秋愆阳今夏少雨实忧灾沴重困杭人居易忝奉诏条愧无政术既逢愆序不敢宁居一昨祷伍相神祈城隍祠灵虽应期雨未沾足是用撰日祗事改请于神恭闻明神禀灵于阴祗资善于释氏聪明正直洁靖慈仁旡幽不通有感必应今请斋心虔告神其鉴之若四封之闲五日之内雨泽沛足稼穑滋稔敢不增修像设重荐馨香歌舞鼓钟备物以报如此则不独人之福亦惟神之光若寂寥自居肸蛮无应长吏虔诚而不荅下民颙望而不知坐观田农使至枯悴如此则不独人之困亦惟神之羞惟神裁之敬以俟命长庆二年七月白文公】
　　　　嘉泽庙
在涌金门西井城下神姓李名泌字长源唐相国邺侯也德宗兴元闲守杭有风绩郡地苦斥卤民日汲咸水侯为凿六井引西湖水入城中始得饮清泉郡人德之为立祠　景定五年　敕以嘉泽为额　咸淳五年安抚潜说友拓地重建
　　　　白文公祠
见西湖门三贤堂
　　　　显应庙
在风篁岭龙井衍庆寺侧神姓胡名则婺之永康人　天圣丙寅　明道癸酉尝再守杭有惠政在郡时独无潮患以兵部侍郎致仕葬钱唐龙井山中　建炎闲方寇猖獗聚永康方岩山贼夜梦紫袍金带神人现赤帜于空中随就剿灭　朝廷褒嘉为建庙封显灵侯自后累加封其龙井坟赐显应墓神之赫灵着于方岩此不悉载
　　　　昭贶庙
在候潮门外浑水闸东故司封郎官张夏祠也【会要作工部员外郎】 夏雍丘人　景佑中为两浙漕使江潮为患故堤率用薪土潮水冲击每缮修不过三岁辄坏重劳民力夏始作石堤延袤十余里人感其功　庆历二年立祠堤上　嘉佑六年褒赠太常少卿　政和二年封宁江侯后改安济公　赐昭贶庙额　绍兴十二年以后累封至　庆元四年锡以王爵又累封至今为灵济显佑威烈安顺王　淳佑八年重建庙【又有安济庙在荐桥门外马婆巷　宣和闲建】
　　　　苏文忠公祠
见西湖门三贤堂
　　　寓贤
　　　　许箕公由以下三十四贤祠
见西湖先贤堂
　　　　潘逍遥祠
在潘阆巷即所居宅
咸淳临安志卷之七十三
　志〔五十八〕
　　祠祀三
　　　古神祠
　　　　大禹祠
在钱湖门内
　　　　周赧王庙
在钱塘县崇化乡观山【见余杭高冈福善王庙】
　　　　防风氏庙
在廉德乡朱奥村【父老相传乡民祈求田蚕之所不知何代所立按郡县志防风氏吴金鹅山隋志载金鹅山在今余杭县国语载吴伐越堕会稽获骨大可专车吴使人问于孔子孔子谓昔禹致群臣于会稽之山防风氏后至禹戮之其骨节专车】
　　　　中将军庙
在临平斗门桥北三十步【乡民祈求田蚕古祠父老相传为楚申明父白公作乱楚王命明伐之白公杀其父后人为立祠】
　　　　汉留侯祠
在吴山　端平元年万殿帅文胜重建
　　　　汉萧相国祠
在定民坊　一在艮山门外　赐额灵护
　　　　周绛侯庙
在临平镇晋建武元年侯裔孙卓卜居临平乡之大姓俞氏因即其地祠侯　建炎金人犯境乡民环庙为栅以守敌仰视旌旗蔽空书曰汉绛侯周勃皆罗拜遁去自是灵异着闻雨旸蝗疫有祷必应　朝廷下其事奉常见议封爵
　　　　显忠庙
在长生老人桥西俗名霍使君庙　绍兴闲建初吴主孙皓疾有神降于庭自言为汉霍光求立祠于金山之咸塘以扞水患见于吴越王所纪　宣和闲赐今额　绍兴初加封忠烈顺济昭应王
　　　　福德衍庆真君庙
在肇元乡升平里地名吴下世传为吴吕蒙
　　　　曹王庙
在长乐乡像光湖南金奥村相传为曹子建
　　　土俗诸祠
　　　　显应庙
在府治即净因寺土地也　宝佑五年　赐庙额曰显应　咸淳元年封正佑侯五年安抚潜说友请于　朝加封安福
　　　　翼灵庙
在府治相传为永福镇安王　咸淳三年洪安抚焘重建庙五年潜安抚说友请于　朝以翼灵为额
　　　　旌忠庙
在天庆坊神一姓赵名廷翰一姓马名仁瑀系殿前指挥使左右班
艺祖皇帝开基翊卫有功廷翰领彰国军节度使卒赠侍中仁瑀为朔州观察使知瀛州卒赠河中军节度使庙食于杭莫知所自始　景定五年两浙运司以耆老之请上于　朝得赐额曰旌忠
　　　　金华将军庙
在丰豫门内涌金池前神姓曹名杲真定人仕后唐为金华令时郡兵叛神以计平之吴越王嘉其功就擢婺守　国初钱氏来朝委以国事尝即城隅浚三池曰涌金邦人德之为立祠池上　嘉泰辛酉京城灾反风垂应境内无虞耆老以神赫灵而庙弗称乃合力更筑　咸淳初李安抚芾又撤而大之且以钱氏涌金池三大字石刻立于庙之右偏
　　　　广福庙
在盐桥神姓蒋世为杭人生　建炎闲乐赈施每秋成籴谷预储贵则贱粜如元贾岁歉或捐以予饥者死之日嘱其二弟曰须存仁心力行好事里人相与祠其像以报人心所趋灵应如响祈卜者肩相摩　咸淳初赐庙额曰广福六年安抚潜说友请于　朝封神及其二弟皆列侯曰孚顺孚惠孚佑
　　　　三将军庙
在潘阆巷
　　　　嘉应公祠
在百戏巷【今秀义坊】
　　　　通应侯祠
在开道坊钱氏时建
　　　　护国天王堂【白马神祠附】 
在寿域坊口旧传有力士遇大蛟拔剑断其首土人因置石天王像以镇之庙元在　太庙室南四孟　朝献并　大礼　驾宿太庙率降香祈祷　景定五年毁移创粮料院故基
　　　　玉僊堂
在大隐坊内　咸淳六年安抚潜说友重建
　　　　石姥祠
旧志据晏元献舆地志云芳林乡有石姥祠
　　　　吴客三真君祠
在石榴园　乾道九年曹善应建庙系唐葛周三真君　宝庆闲毁
