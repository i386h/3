<!-- { "loadSidebar": true } -->
在县西百步瑞应坊内　政和二年令韩瓘修
　　　　富阳县
在县西一里二百步
记文【陈震撰百里地（目氐）子男得与彻侯通祀社稷有土有民必相原隰立坛壝示民以本春秋以祈以报齐齐其敬神依人而行故物无疵疠岁月平康上矣富春距县廨一里二百步旧有社稷坛四面平埜县令吕公昭亮始作亭绕以墙先是里正掌之漫无訾省旁穴土而版筑之覆以茨弗克御霖潦辄圮牧蓄得以为囿祭之日往遇雨则执事于亭下亭湫隘荐祼兴俯不度类亡具甚县大且剧吏拨烦不给岁时熟视漫为故常民忘其本始不可以训祀滋不虔神罔时歆岁仍不登乃丙子夏六月淫潦至垣复于土坛则尽夷水既退今令曾公至祠下顾瞻惕息属僚佐曰古者牺牲既成粢盛既洁祭祀以时然有旱干水溢则咎社稷今反是凶年将谁尢亟其新之则吾民未可以劳于以剔冗蠹会赢余经工度土相方辨位列为坛陛如礼若风雷雨附其坛于旁甃以砖主以石不屋所以受气也周（上一下巾）以垣悉瓦之齐明之日省牲之夕风雨不可无盖障会邑人更里祠给公帑易其财规为屋广狭中度宏敞轩豁巍然中峙向之亭化而为门旁达大逵表以外门揭以扁榜回环周密极其崇严洞洞属属如神在焉凡役于公者给庸巿于私者如其贾民不知有役也越十月甲子告成邑之耆耋杂然来观相与曰吾侪畴昔所见不称岂知善人之本于是乎在哉其自今兹是祷是祠岁无灾沴家有积仓舍是焉依始公之至适岁五月输赋亟甚请于州缓之既行施及旁县方民病于溺具舟（楫戈）载糗粻损米之价官偿其直籍水潦之田上其簿得蠲税为石者五千有奇大兴学校之废阙简民之秀者而自教之户乏藏镪官质其物不入息修明义役之法俾勿坏又为之道沟术缮津梁邑之西有桥最大（罕去干改木）年几颓公劝富室易之佐其费不以属吏人用不扰东走京事滨江多险且泥淖荦确负载惴栗尽护以石栏砌之得无恐曾未及期利民之事悉举其大社稷之祠系民事又大公方志于民其修废也固宜噫其知本矣推是以往庇民事业当又益大岂直一邑而已哉公名治凤字君辉晋江人大丞相鲁宣靖公之孙今宫宾枢相之弟其源流有自云】
　　　　新城县
在县西半里
　　　　盐官县
旧在县北二里今徙于县北一里半　政和二年令欧阳珣修筑
记文【欧阳珣记古者建国设都先立社稷其意以谓民非谷不食谷非土不生立其五土五稷之神而祀之示不忘本也考之成周司徒宗伯之官或设其壝或掌其礼其事可谓至详而临祀之时令执事者又有封人之职故每岁春秋祈报俎豆一设神必顾歆丰年之屡盖出于此仰惟　国家自扫除妖氛长民之官皆得修社稷之祀肆及主上聪明睿智灼见遐迩尚虑海邦山邑小大之吏务在于簿书期会罔知严祀以称吾重本事神之意故乃者　诏书增崇社稷之制列为图以颁焉盐官虽穷隘僻左而旧坛具存荒秽不治　诏下之日鸠工度材即其旧而新之社坛居其左稷坛居其右就社稷之左右别为坛祀雷雨风师则用之而又设燎坛于其东建斋厅于其北直北为一门自门之左右皆立垣墉以为卫居无事时则扃其门而钥之前祭之日执事者造而启焉其它陛级之数广狭之度率按图而为之稽诸礼经若合符契自是岁时献荐之吏升降俯仰莫不祗肃呜呼韪哉夫先王之典礼莫重于祭祀而祭祀之所先莫重于社稷且社稷坛壝苟简于数千百年而缮修于今日岂非典礼之行自有时耶　明天子承治定之余慨然以礼文为意故其制作有及于此古人云礼莫大于圣王斯言信哉】
　　　　昌化县
在县东一百五十步
咸淳临安志卷之十九
　志〔四〕
　　疆域四
　　　厢界
　　　　在城九厢
　　　　　宫城厢
东至嘉会门　禁城角
西至中军小寨门接连右四厢界
南至八盘岭接连左一南厢界
北至便门铺军巡铺城角
　　　　　左一南厢
东自大隐坊玉仙堂接左一北厢吴山新铺
西向架子营至钱湖门以北沿城接左一北厢祝大夫铺
南自小红门子至青平山铺接连右一厢州门上铺
北自龙舌头西塔儿头接左一北厢西一铺
　　　　　左一北厢
东至巿西坊　御街系坝西铺接连左二厢界
西至丰豫门竹园新铺接连左三厢界
南至朝天门城基系吴山新铺接连右一厢界北至清波门沿城一带系祝大夫铺接连左一南厢界
　　　　　左二厢
东自巿西坊以北　御街一带直至观桥中心为界
西自小新庄桥东岸直至三桥子河中心为界
南自三桥子中心直至巿西坊为界
北自观桥中心以北直至三桥子为界
　　　　　左三厢
东至三桥西堍转北沿河直至结缚桥豆腐巷口接连左二厢界
西至涌金门军巡铺以北沿城直至余杭门头
南至三桥西堍以西直至涌金门军巡铺前河中心接连左一北厢界
北至吊桥中心接连右二厢界
　　　　　右一厢
东至荐桥接连右四厢
西至上生寺接连左一南厢
南至和宁门
北至朝天门城接连右二厢
　　　　　右二厢
东至古城基接连右三厢界
西至　御街中心接连左一北厢左二厢界
南至朝天门接连右一厢界
北至吊桥堍下接连右三厢界
　　　　　右三厢
东至崇新门以北沿城一带直至艮山门
西至荐桥西堍以北直至葛家桥
南至荐桥中心直至崇新门接连右四厢界
北至艮山门以西直至天宗水门接连右二厢
　　　　　右四厢
东至　禁城角接连右一厢界
西至望仙桥中心接连右一厢界
南至中军小寨门接连宫城厢界
北至荐桥中心接连右三厢界
据　国朝会要　绍兴二十六年闰十月十七日守臣荣薿言本府城内虽有兵官七员分厢领事而兵官多昧文法徇私容情乞照城外亦置左右厢官两员以京朝官亲民资序人充所有兵官乞减罢三员存留四员止令分地巡警从之明年六月侍御史周方崇言其不便请行废罢其城内词讼令本府自行理断自是分厢置兵官如故从吏部注大小使臣
　　　　城南北左右厢
城南左厢公事所在嘉会门外洋泮桥东
东至钱塘江
西至　禁城
南至铁井栏
北至艮山门
城北右厢公事所在余杭门外江涨桥东
东至东新桥
西至余杭西
南至慈云岭
北至北新桥
绍兴十一年五月十日守臣俞俟奏请府城之外南北相距三十里人烟繁盛各比一邑乞于江涨桥浙江置城南北左右厢差亲民资序京朝官主管本厢公事杖六十以下罪听决
旨依此建置之始也至　绍兴二十六年闰十月十七日用守臣荣薿之请城内亦置左右厢而城南北遂至阙官未几又因侍御史周方崇之请废罢在城两厢其城南北如故详见在城厢
　　　　城外四壁
　　　　　东壁
东至螺蛳桥接连茶槽界南土门铺地分
西至崇新门外南北两　禁城为界
南至众惠桥接连南壁清水闸铺地分
北至无星桥接连仁和尉司界
　　　　　南壁
东至磨刀坑沿江至中教场北为界
西至双塔儿姥岭子嘉会门北候潮门为界
南至磨刀坑至双塔儿寨门中心为界
北至众惠桥北以下直至江塘茶槽为界
　　　　　西壁
东至慈云岭顶接连城南厢界
西至惠因桥接连钱塘尉司界
南至双塔儿中接连城南厢界
北至钱塘门水沟接连钱塘尉司界
　　　　　北壁
东至东新桥一带为界
西至余杭西一带为界
南至余杭门九曲角子门南城下为界
北至北新桥赵府上船亭高桥为界
右东南壁公事隶城南厢西北壁公事隶城
北厢其警捕之事则本府差总辖任之
　　　　城东西厢
城东厢都巡检使司在崇新门外马婆旧铺
东至螺蛳桥
西至　禁城
南至候潮门
北至保德门
城西厢都巡检使司在钱粮司岭上
东至慈云岭顶接连城南厢界
西至惠因桥接连钱塘尉司界
南至双塔儿寨前接连城南厢界
北至钱塘门真珠河水口接连钱塘尉司界
右　乾道三年四月二十日臣寮奏请城东西户口繁伙警逻稀疏【时城西闵将仕家被劫遂有此奏】 乞置巡检使二员措置盗贼仍各差军兵从之其地分东隶南厢西隶北厢
　　　　在城两县界分
　　　　　钱塘县
南城界　　　　　西城界
温泉界　　　　　中路南上分界
中路南下分界　　中路北界
外河界　　　　　内界
西湖门南界　　　西湖门北界
三教门界　　　　吴山北界
西一界　　　　　西二界
东一界　　　　　东二界
东西一下分界　　净因寺界
三桥南界　　　　三桥北界
坝北界　　　　　开道坊界
中棚界　　　　　井亭桥北界
桥南界　　　　　桥北界
后杭界　　　　　木子东界
木子西界　　　　西庄界
　　　　　仁和县
中濠南界　　　　众安东界
小新营界　　　　东营界
妙慈界　　　　　沙河东界
坝东界　　　　　中濠北界
永新桥界　　　　仁和界
西营界
　　　　城外两县界分
　　　　　钱塘县
余杭门界在县北至县一里半
钱塘门界在县西至县半里
丰豫门界在县南至县三里半
钱湖门界在县南至县四里半
嘉会门界在县南至县一十三里
候潮门界在县南至县一十二里
　　　　　仁和县
外海塘界在县东南去县一十四里
教场界在县南去县一十二里
教场南界在县南去县一十三里
教场北界在县东南去县一十里
外沙南界在县南去县九里
外沙北界在县东南去县八里
候潮门界在县南去县二十三里
保德门界在县东去县五里
　　　坊巷
　　　　府城
　　　　　左一南厢
大隐坊【都酒务西新房廊巷口相对徽宗朝处士徐奭居此因名】 
宋荣坊【泰和坊相对】 
怀庆坊【秘书省相对】 
和丰坊【天井坊相对】 
已上并在清河坊内南首一带
　　　　　左一北厢
吴山坊【俗呼吴山井巷】 
清河坊【宗阳宫御路对】 
融和坊【俗呼灌肺岭巷】 
新街【融和坊北】 
太平坊【通和坊相对】 
巿南坊【太平坊北俗呼巾子巷】 
巿西坊【俗呼坝头又曰三桥街今为巿曹】 已上并在　御街西首一带
南新街【清河坊里御史台对】 
康裕坊【御史台西俗呼八作司巷】 
后巿街【吴山北坊相对】 
吴山北坊【后巿街对】 
泰和坊【安荣坊相对俗呼糯米仓巷】 
天井坊【天井巷旧名通浙坊稍西为龙舌头】 
中和坊【楼店务巷旧名净因坊】 
仁美坊【俗呼石板巷在通判北厅东】 
近民坊【府治东山左司理院前出河下】 
流福坊【府治前西】 
丰豫坊【凌家桥西府学在此坊内】 
美化坊【府学西入巷】
　　　　　左二厢
修义坊【巿西坊北俗呼菱椒巷】 
富乐坊【修义坊北俗呼卖马巷】 
众乐坊【富乐坊北俗呼虎跑泉巷】 
教睦坊【银瓮中酒库南俗呼狗儿山巷】 
积善坊【银瓮中酒库北俗呼上百戏巷】 
秀义坊【积善坊北俗呼下百戏巷】 
寿安坊【羲和坊对俗呼官巷】 
修文坊【官巷北即旧将作监巷】 
里仁坊【修文坊北俗呼陶家巷】 
保信坊【里仁坊北俗呼翦刀股巷】 
定民坊【戒民坊相对俗呼中棚巷】 
睦亲坊【定民坊相对俗呼宗学巷】 
纯礼坊【俗呼后洋街巷】 
