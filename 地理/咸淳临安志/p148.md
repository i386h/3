<!-- { "loadSidebar": true } -->
记文【曾旼院记余杭郡南走四十里有山曰云泉其寺曰恩德考之于传则是山者晋葛稚川之旧居也考之于诗则是寺者唐白杭州之旧游也稚川翁弃尘俗如弊屣而与仙圣俪游杭州君以文章有时名而以俗人自愧则是山之所以为闻山者二子发之也　元丰建元之仲夏予与昭武虞君用晦暨阳刘君季朴自郡联镳来访是山依半坠之朽崖以行盘垂圮之峻岭而下蹈落潮之沙涉溢涧之水步枯彴憩荒馆凡经日而后至焉则其来之勤也可知矣及瞻其山则虽苍翠孱颜然无与他山异也行其寺则虽栋宇轮奂然亦与他寺等也而山有二穴焉一破山骨面天如突习习清风孰嘘而出一在山麓下芘如屋泠泠清泉源源相续则是山之胜在此二穴而已方是时也火云流空炎辉方酷居以烦愠行以暍毒而予三人方披襟乎风岩（左上水下廾右页）面乎水谷侧耳以聆风之清声拭鼻以纳风之芳馥玩水之清浅而濯缨激水之潺湲而置足盖不知夫天地之有时燠也东南营营杭为大城水陆所会舟纵车横陌中之尘常鼓而不尽渠中之流无时而暂清而是山也盘石不动群峰无声松竹转白日之清音禽鸟依茂林而和鸣音迹既远恬无所惊盖不知夫城市之有纷争也而今日之客仕隐相半仕者畏简书居者顾舍馆于是乎喟然相与而叹则惜其去之之速而不但忘其来之之勤乃相谓曰是山之胜如前所言游者之适也然以久生为羡者知有稚川翁之利而已以爱闲为高者知有杭州君之名而已其游皆未免乎适人之适者多矣寥寥岁年之闲其趣与予三人者合有不知其几何人也则予之三人者虽须臾之适而其岁月可以无记乎乃起而属笔于予又曰向之所谓不知夫天地之时燠者是山所独也所谓不知夫城市之有纷争则凡山之所同而是山亦与有焉耳今日之来其趣尽于此欤又不然先民以为观水有术则是风岩水谷独无观乎夫积不胜以为大胜者风也以天下之至柔驰骋天下之至坚者水也故是风是水之所当出虽山之坚石之顽其能御哉今日之观仕者体此以御时之消息居者体此而循理以出处岂特适视听身意于须臾而已哉则经日之来鞭辔之困亦又以为无负矣乃握笔而记之】 
题咏【许刺史浑诗楼台横复重犹有半岩空萝洞浅深水竹房高下风晴天疏雨外秋树断云中未尽平生志孤帆又向东○祖无择诗恩德传名久慈严赐号新楼台甚半阙风水忆长春客有披襟者时无洗耳人清音发钟磬翠色混松筠住合登仙籍来宜出俗尘经年嗟倥偬半日喜逡巡席上诗情逸樽中酒味醇（上囱下心）（上囱下心）又归去自愧使君身○余并见风水洞】
　　　　　真空院
开运三年吴越王建旧名云岫　熙宁元年改今额
　　　　　宝相院
天福九年吴越王建
　　　　　大智院
建隆三年吴越王建旧名灵智　治平二年改今额
　　　　　法宝院
天福中吴越王建旧名华严　大中祥符元年改今额
　　　　　常乐院
在范村坞　干德三年吴越王建
　　　　　崇觉报亲院
大观三年少宰刘正夫请为功德院改赐今额
　　　　　法华院
干德元年吴越王建旧名灵溪　治平二年改今额
　　　　　法性院
干德五年吴越王建旧名弥陀　大中祥符中改今额
　　　　　明性院
开宝元年吴越王建旧系涌泉庵　治平二年改今额
　　　　　真际院
干德四年吴越王建旧为静虑庵又曰定慧庵大中祥符元年改今额寺有五云山及天井
　　　　　保寿院
开宝七年吴越王建旧名万寿　治平二年改今额　绍定乙未重建
记文【赵直院汝谈作寺记出临安城而南沿江西行十余里又支行逗入山崦五里峰峦错峙前后环立如屏障复重保寿院于是在焉院山源发天目龙行骑奔派为五云又别为保寿之山鞍旋（革登）回至是始就坦迤四旁诸山联络围绕如拱如顾如与左右辅翼皆秀媚可爱此保寿山之大略也院刱始不可考惟额乃　治平二年所赐夫以此山之胜建为宝坊净剎宜其粥鱼斋鼓倾动一方而香火寂寥人迹罕到大雄氏之宫鞠为藜藿鼪鼯之墟院僧或浮寄他舍数议兴复阒无应者永嘉薛君始徙籍钱塘疏通而喜施僧闻亟见具以复院告属君有悼亡之悲乃捐钱二百万俾议兴葺且以资其室人金氏冥福材苇既集斤鈇丛辏阅月堂庭略具然力殚粟乏不绩于成乃议鬻寺旁闲地君复高其估酬之为葬金氏之地凡院之田若山估而入于豪家者皆按其籍赀复之而归诸寺由是倾者毕支败者毕葺级之阙者廉以正涂之榛者甓以广屋之废不存者宇而增壮凡丹黝彩垩之漫剥黯闇者一鲜明之始称其为佛菩萨仙释之庐然予闻瞿昙之学本以苦空寂嘿离物观心以求所谓圆觉了义视其身如梦幻泡影犹且不顾而况土木色相变灭俄倾又幻之尢者于释氏何有然世奉佛者必高敞宏丽如仙宫化人之居而后已岂象法之传欲人先敬信而后可与入道不如是不足以起其敬信欤今薛君又以是资福于是室夫福岂由外铄得非欲因一念之精致其敬悫以求着存使幽爽不昧而后福为可致欤然则庄严梵呗虽非所以求福而一念之精由是以积则所谓福者盖不离乎庄严梵呗此佛之徒所以极其严丽与薛君之乐于施舍者其意固出于此欤薛君名梦桂常预进士举以文字游诸公多爱重者故予记寺之兴并及之寺之僧干缘者曰圆曰源其兴役以乙未十月迄工于丙申之三月】
　　　　　栖真院
干德五年吴越王建旧名云栖　治平二年改今额
　　　　　保圣院
开宝三年吴越王建旧名报国　大中祥符中改今额
　　　　　布金院
开宝三年吴越王建旧名天柱　治平二年改今额
　　　　　悟空院
建隆元年吴越王建旧名龙门　治平二年改今额　建炎毁于兵　淳熙十二年重建
　　　　　隆庆院
淳佑元年建
　　　　　惠泉院
广顺三年吴越王建旧名灵惠　治平二年改今额
　　　　　广福院
开运三年吴越王建旧名宝福　熙宁元年改寿圣宝福　绍兴三十年改今额旧志有渊堂喷月泉
　　　　　集福院
建隆元年建
　　　　　安定院
建隆三年吴越王建旧名广福　治平二年改今额　建炎四年改刱
　　　　　定明院
建隆三年吴越王建旧名界石　治平二年改今额
　　　　　澄寂院
清泰二年建旧名龙池　治平二年改今额自方家峪至慈云岭
　　　　　褒亲崇寿寺
在凤皇山后　绍兴十八年建十九年　赐褒亲崇寿额为刘贵妃家功德院有凤凰泉瑞应泉松云亭观音洞笔架池
题咏【吴钢诗云坳径石（齿查）齖梅枝碍竹斜旧封妃子墓残照觉王家亭砌旋风叶岩流出洞花饱参尘世味得似野僧茶】
　　　　　西莲瑞相院
显德元年吴越王建旧名西莲以本院尝产青莲华又有观间现瑞至今尚存身不惹尘钱氏造宝幢二于殿前　绍熙闲贵妃黄氏葬焉
　　　　　广慈院
干德四年吴越王建旧名广福　治平二年改今额
　　　　　宝藏院
长兴元年吴越王建有武肃王祠及碑后有古井俗名乌龙井【今五王皆祠焉】
　　　　　宁亲广福院
绍熙三年拨宝藏院前地建旧名报恩广福为淑妃陈氏香火院　绍熙四年正月改今额
　　　　　广严院
天福二年建旧名妙严　治平二年赐今额
　　　　　广恩院
开禧二年八月建赐今额
　　　　　净教院
乾道中僧如净建赐今额充贵妃蔡氏攒所
　　　　　安福禅院
淳熙四年内侍陈子常请充香火院
　　　　　西林法惠院
干德元年吴越忠懿王建旧名兴庆　大中祥符中改今额
记文【秦少游雪斋记雪斋者杭州法惠院言师之所居室之东轩也始言师开此轩汲水以为池累石以为小山又洒粉于峰峦草木之上以象飞雪之集州倅太史苏公过而爱之以为事虽类儿戏而意趣湛妙有可以发人佳兴者为名曰雪斋而去后四年公为彭城复命郡从事毕君景儒篆其名并自作诗以记之于是雪斋之名浸有闻于时士大夫喜幽寻乐胜选者过杭而不至则以为恨焉杭大州也外带涛江涨海之险内抱湖山竹林之胜其俗工巧羞质朴而尚靡丽事佛为最勤故佛宫室棋布于境中者殆千有余区其登览从游之地不可胜记然独不至雪斋则人以为恨何也苏公之才高于天下斥其弃余以为词章字画者亦皆妙绝一时读而翫之使人超然有孤举远擢之意是斋虽褊小无足取称于人而公所书诗实在其壁士大夫过杭而不能一至其地以寓目焉是岂所谓喜幽寻而乐胜选者哉以为恨焉宜矣昔李约得萧子云飞白大书萧字持归东洛遂号所寘亭为萧斋余谓后之君子将有闻雪斋之风不可得而见者矣岂特为今日之贵耶言师名法言字无择泊然潇洒人也盖能作雪斋从苏太史游则不问可知其为人　元丰三年四月十五日记】 
题咏【东坡雪斋诗君不见峨眉山西雪千里北望成都如井底春风百日吹不消五月行人如冻蚁纷纷市人争夺中谁信言公似赞公人闲热恼无处洗故向西斋作雪峰我梦扁舟适吴越长廊净院灯如月开门不见人与牛惟见空庭满山雪】
咸淳临安志卷之七十八
　志〔六十三〕
　　寺观四
　　　寺院〔城外二〕
　　　　自南山净慈至龙井
　　　　　报恩光孝禅寺【即净慈】 
显德元年建号慧日永明院
太宗皇帝赐寿宁院额　绍兴十九年改今额中毁
孝宗皇帝赐金讫成之既而　翠华临幸　嘉泰四年又毁　朝廷仍给钱重建　嘉定十三年始成闳胜甲湖山独病远汲　绍定四年主僧法熏于佛殿前凿双井　淳佑十年建千佛阁
理宗皇帝御书华严法界正遍之阁八大字　景定五年有　旨增赐田寺有慧日阁五百罗汉堂　正明二年大铁锅旧有慧日峰法华台铜迦毗罗神像铜深沙神像皆不存
