<!-- { "loadSidebar": true } -->
【守臣赵（上与下心）恭跋曰　皇帝御极十有八年肇新化弦恢疏宪网中外臣民洗心觌德臣（上与下心）待罪京兆未尽三月讼牒稀简狴犴空虚具遵故实以闻　天洒云章星临衮字言足以示信明足以尽情考古证今有奖有戒臣（上与下心）拜手伏读引谊深思于以知化育之妙根本圣心之仁也夫言出于心无乎不信明发于心自无遁情心诚求之不中不远之谓也恭惟祖　宗以仁立国敬狱明刑德洋恩普而尢加意于首善之区　皇帝陛下公恕传心忠厚流化刑书钦恤洞达渊衷善贷涵洪发端畿甸盖自临政以来内史所治凡再以虚囹告臣（上与下心）承乏未几听讼粗谨有司不犯庶狱遽清圣仁一心应若桴鼓臣（上与下心）何力之有焉抑臣（上与下心）闻之狱者民之司命也民者国之命也命脉所系保养甚难推不忍之心轸不获之虑仁术所充仁闻兹广昭天漏泉则既有其本矣必也抚摩瘝恫济登富庶闾里乐生海隅从欲讼销刑错日引月长则四方牧守之责而商邑实居先焉臣（上与下心）是以大惧用模　圣训勒诸琬琰神文划然朝夕观省嘉与函生共陶至化服我　天子显命以永无斁臣（上与下心）不胜拳拳】
又〔淳佑十一年正月〕
京师四方之极地大而事难简民众而争易繁狴犴之清自昔所罕在西京有以廉明治京兆称者仅能使游徼狱吏不敢妄系留人而止而卿典神皋十年乃屡以空圄告岂非慈信之孚民用不犯稽听之审折狱惟良乃卿素所长故无讼之效掩于前闻耶方春始和草木群生欣欣有自乐意于时览奏允怿　朕心一札之颁姑申嘉奖未足以扬卿美最也
【守臣赵（上与下心）恭跋曰臣（上与下心）钦闻皋陶称舜曰好生之德洽于民心用不犯于有司夫民之所以迁善远罪实圣人务德之效非有司折狱之功也故成王祗勤令德而尹正成周者获遂其止辟之心孝宣任德不纯其久典京兆者未免于系治之过德刑之效其要可睹矣恭惟　皇帝陛下简宽忠厚远辈虞周综核厉精无取严峻哀矜臬事钦恤有铭一遇阴阳稍愆必申饬攸司得无桁杨滞蔓以干和气丁宁恳恻畴敢弗承二十七八年闲京师以圄空闻四矣臣（上与下心）非才待罪　辇毂十期于此亦幸再见疏决之清兹维我　后之德臣（上与下心）何力之有乃蒙　睿渥宠以　褒纶　天语灿于春华　皇心融于阳泽臣（上与下心）敢不拜手稽首推广大赐以对扬　丕显休命而臣（上与下心）又闻之民乐其生则自爱民知自爱则无讼安逸富寿孰无此情役简刑清脉绍相贯是以圣明在上修己以敬视民如伤养其力而和其心民其忍有司之犯乎广好生之仁成自爱之俗将见星沈贯索草鞠圜扉姑于甸畿达于海内矣臣（上与下心）愿乞身归伏田里与黄童白（上室去至中火下又）歌咏　圣化愿奖励之训曷敢私宝谨摹载乐石昭示无穷使承流首善咸知慈信之孚稽听　之审以副陛下措刑之治也元元幸甚】
　　　　　戒饬三衙诸阃〔端平二年八月〕
朕仰惟　艺祖皇帝立国以仁维国以义抚民驭军恩威不相揜用能赋民养军而民不惮整军卫民而军不怨经制一定国势尊安慨慕风烈常惧弗逮闲者惠阳建安京口高沙之军蠢为不静以骇民听虽怙终必戮迄伸邦宪而事非获已痛切朕躬夫三纲五常之理在人未始泯绝彼其忘平时抚养之恩背理捐生而以卫民者厉民岂尽本心哉有司奉令不虔故其病于掊克而饥寒之不免困于力役而休息之无期郁悒于阻遏而赴愬之无所殆非一日亦惟　朕之不明有以致之诗不云乎祈父予王之爪牙胡转予于恤内而三衙外而列阃暨诸军主兵官其各体至意上下交饬训礼示信威以儆其玩而恩以恤其私使人人自爱相安于纪律而国势张时惟汝嘉狃故必罚朕不敢赦
【守臣颜颐仲恭跋曰臣仰惟　皇帝陛下更新圣化总揽威权抚民驭兵恪守家法乃者戎行失律斧钺肆加国法伸而大分明天威振而群动息然且谦冲恳恻诞布　纶言引咎责躬不忍归过于下臣待罪京邑跪捧玺书九拜十行感涕横集惟昔人主所恃以立国者曰民与兵而已民不安其生其责在上不在下兵不安其分其责在下不在上责在上仁以恤之责在下义以裁之百姓有过在予一人士不用命则拏戮汝其来古矣敬观　国史具载圣谟粤自　艺祖开基　太宗混一　真宗仁宗继体守文虽太平极盛之时其闲岂无动容变色之警独 淳化中李顺以穷民扰蜀剿平之余罪己有诏若　咸平至　庆历闲刘旰王均韦贵王则辈皆以武夫悍卒干纪乱常迄就诛锄毋烦申谕盖民之与兵其事不同　前圣　后圣处置各异今　陛下既以　真宗　仁宗所以待兵者裁之于前乃复以　太宗所以待民者恤之于后躬自厚而薄责于人可谓仁之至义之尽也天地之德父毋之恩宜如何报哉昔祈父职废诗人讥之祈父掌封圻甲兵爪牙不恤谁执其咎　明诏及此盖欲以京都为诸夏倡也臣敢不佩服训辞朝夕砥砺誓同乐石永保无磷凡中外介冑之士拜手观省自今以始既敬既戒其武之服岂止守城郭封疆为不二心之臣而已哉】
　　　　　书家语赐守臣〔嘉熙四年〕
孔子曰政宽则民慢慢则□之以猛猛则民残残则施之以宽宽以济猛猛以济宽宽猛相济政是以和诗云民亦劳止汔可小康惠此中国以绥四方施之以宽也毋纵诡随以谨无良式遏寇虐憯不畏明□之以猛也柔远能迩以定我王平之以和也又曰不竞不絿不刚不柔布政优优百禄是遒和之至也
【守臣赵与欢恭跋曰　嘉熙四年十月二十有八日　皇帝陛下亲洒宸札援家语正论解孔子所善郑子产之语　赐臣与欢仍　宣谕曰　朕尝观郑子产之为政在乎宽猛相济卿必有取于斯就书以赐臣敢不夙夜对□　圣训盖自　端平丙申岁明禋后三日臣始被　命承乏天府至是凡三尹矣臣窃谓立政动化莫尚于中和推而行之守臣责也昔王褒为益州剌史有中和乐职宣布诗以发扬大汉风化　国朝孙沔赵抃守杭或以名堂或以赋咏慨想前猷俱得于宽猛相济之义臣心窃有契焉载惟子产之政固非姑息以为宽亦非苛虐以为猛者其相国而以礼其捄世而铸刑书使都鄙有章庐井有伍是岂姑息之为至于存乡校以师善焚载书以安众用乘车以济人又岂苛虐者所能哉尝语太叔惟有德能以宽服民其次莫如猛太叔继之不忍猛而以宽迨其多盗杀之乃止凡前日不忍者至是而忍焉臣是以知非猛无以遂其宽而猛非子产之本心也先儒叶适谓其弛张予夺虽有芒锷不可犯而委曲从物以待其定乃子产政体也然则太叔之不忍无亦舆人一年而诵者欤太叔之所悔舆人之三年而诵者欤孔子又尝称子产有君子之道而断之以养民也惠使民也义则其察之亦审矣使子产而亲见孔子所以增益其德政将不止是夫以同时之贤如太叔犹未能尽知其心惟孔子之圣虽不同时而能善之又阅数千载而　陛下揭之以为训　陛下之心视孔子之心一也臣昔诵先圣之语今也亲见　圣人而师之顾非幸欤敬摹　宸札勒之坚（王民）不竞不絿不刚不柔布政优优百禄是遒和之至也臣愿广中和之大化抑俾来者咸遵　圣训云】
　　　　　圣节戒敕烹宰〔淳佑八年〕
朕惟诞节放生祝寿乃臣子忠爱锡宴食品自有彝式如闻州军县镇缘此广务烹宰殊失好生之意今宜戒敕不得多杀物命一如　景佑三年诏书务令遵守仍于所在放生池刻石
【守臣赵（上与下心）恭跋曰臣恭惟　皇帝陛下继天立极德遍埏垓与物为春恩被动植乃者特以　流虹诞节亲洒宸奎戒饬藩方毋广烹宰十行一札雷厉风飞万类群生海涵春育大哉　王言德至渥也臣叨守京邑职在布宣首拜　云章欢呼忭舞臣窃惟帝王一心越宇宙而同阙键历千载而如一日心者何仁是也仁者天地生物之心人得之以为心凡有此心均有此仁特其梏于气禀之偏物欲之私不能广而充之耳惟夫帝王此心与天地一清明纯粹一毫不杂流动充满宇宙皆春尧仁如天舜德好生禹之懋德而鸟兽咸若成汤之网周文之沼皆是物也于皇　我朝以仁立国　列圣传心上贯三五一以神武不杀为务逮我　仁祖心德浑然善推所为举斯加彼器玩戒龟筒之取禁馔彻羔羊之供宴锡　干元诏蠲丰腆四十二年之治仁道大成布濩流行端由心始继继不绝以迨今日　陛下实缉续熙广之臣恭想　圣衷恻隐　天语将形此时此心真见同宇之内含生之伦（虫端）蝡肖翘跂行喙息莫不自吾仁生意中来渊乎懿哉　陛下此心即　祖　宗之心尧舜禹汤文之心天地之心也是心也可以回世运可以续天眷可以开太平兹乃　宗社万亿斯年无疆之休臣敢不恪遵　圣训仰体　仁慈遍告畿邦俾承明式臣已载新堂宇祗奉　皇文中拱德生前揭泳飞　奎画昭回金碧交映乃百拜稽首敬与都民登诸乐石以彰天地施生之德以衍　国家盛美之传使岁岁祝尧后天罔极顾不韪欤】
　　　　今上皇帝
　　　　　蠲岁贡〔景定五年十一月时未改元〕
京师诸夏根本民气宜纾
先帝罢诸行厚之使勿困也尝云帅漕两司既无科抑难应供需他日必有复为民病者除祖例内库窠名外合蠲近例岁贡以补助其乏阙然后可以责其不病民事惜未行所当继志以副先帝培护根本之意
【守臣赵与山言恭书曰臣闻发政施仁文王是也继志述事武王其达孝矣乎以文王为父武王为之子可谓圣继圣明继明矣然文谟之显显于丕承之烈此下武之所以美武王也恭惟　先皇临御九有踰四十年厚泽深仁庶几　仁祖犹虑科抑重困斯民申饬攸司悉行蠲免端原正木意实有在　嗣天子龙飞之始奉先思孝仁意流行涣发　德音停省贡式独存惟正之供　诏旨春温信令雷厉实亿万生灵无边之福岂止为本根培植之地而已　真宗皇帝咸平二年宰臣述　登极以来宽恩请　宣付史馆　上曰　先帝方欲行之　朕成先志尔　孝宗皇帝绍兴三十二年赐　御札戒京兆守臣以京邑风化所先久闻循例掊取民闲务结私惠自今供馈营办一切停免　圣谟洋洋此家法也昭哉嗣服绳其　祖武于万斯年受天之佑敬拜手载赓是诗以赞　改元维新之治刻之翠（王民）以寿方来】
　　　　　奖谕狱空〔咸淳五年正月〕
刑期于无刑讼必也无讼凡为爽鸠氏者之所难也尔奋繇学馆尹正神皋乃月正元日能于地大物众之区而奏囹空之效岂其得夫无讼之旨用以成我无刑之治惟乃之休则予以怿　明道闲程琳尹开封岁中十狱空者四五今尔能以三狱而空傥复能一岁常空罔俾程琳专美于前矣尚其式敬以长我王国则予一人益汝嘉
