<!-- { "loadSidebar": true } -->
朕获承　祖　宗右文之绪祗遹燕谋日奉慈极万几余闲博求载籍推迹道统之传自伏羲迄于孟子凡达而在上其道行穷而在下其教明采其大指各为之赞虽未能探赜精微姑以寓尊其所闻之意云尔○伏牺　继天立极为百王先法度肇建道德纯全八卦成文三坟不传无言而化至治自然○尧　大哉帝尧盛德巍巍垂衣而治光被华夷圣神文武四岳是咨揖逊之典万世仰之○舜　于皇圣德至孝尽伦所以为大乐善取人惟精惟一帝心之纯垂拱无为尧道是循○禹　克勤于邦烝民乃粒历数在躬厥中允执恶酒好言九功由立不伐不矜振古莫及○汤　顺天应人本乎仁义以质继忠匪曰求异盘铭一德桑林六事人纪肇修垂千万世○文王　道被南国首正人伦仁政一施必先穷民翼翼小心秉兹德纯丕显文谟万邦仪刑○武王　受天眷命继志前人遐迩悦服偃武修文惟贤是宝法度彰明建用皇极爰叙彝伦○周公　美哉公旦翼辅成周施兼四事才艺俱优制礼作乐惠泽敷流有大勋劳宗社延休○孔子　圣哉尼父秉德在躬应聘列国道大莫容六艺既作文教聿崇今古日月万代所宗○颜子　学冠孔门德行科首闻一知十若虚实有乐道箪瓢不易所守步趋圣师瞠若其后○曾子　守约博施反躬三省孝为德先禄仕不忍圣道正传意会神领一唯忠恕门人深警○子思　闲居请问世业克昌可离非道孜孜力行发挥中庸体用有常八德枢要治道权衡○孟子　生禀淑质教被三迁博通儒术气养浩然深造自得亚圣之贤高揖孔氏独得其传【绍定三年　圣制　淳佑祗谒先圣就　赐国子监宣示诸生】
　　　　　咸淳三年　幸学诏
朕惟　我朝以人文化天下
艺祖肇基于首善之地独先　幸临实开　我宋奎明之运　列圣率循业益大以光　先皇帝在宥　临雍讲论表章正学菁莪乐育于斯为盛　朕以凉菲获承丕绪永惟天地万物之始　宗庙国家之本学校教化之原有天下者莫先焉乃者　初见　郊　庙罔不顾歆惟　元圣立教与天地并人极攸建万世是师隆礼致敬其曷敢后爰以孟春　谒款　原庙之翌日　躬拜舍菜于太学礼成俾儒臣执经敷绎中庸之义方领短步委蛇乎其中甚称　朕所以崇向之意夫学以明人伦也其为目有五而为孝为忠乃伦所由起牖于天衷率于秉彝圣人作经壹是皆以此为准士惟先立乎其大者而辅之以文则措诸事业有余地矣诗不云乎追琢其章金玉其相又不云乎蔼蔼王多吉士维君子使　朕将培养以为无穷之用子大夫尚勉之哉右丞相臣贾似道等恭跋【臣等恭惟皇帝陛下敬　天尊　祖崇学右文乃　咸淳三年正月己丑朔　祗见于南郊戊申　临辟雍　谒　元圣永惟　先帝御制十三赞道统之传具有次第爰洒　奎画升侑曾子子思与颜孟并先汉设学以来千五百年之阙典于是大备猗欤休哉明大原之授受示后学之指归昭昭乎揭日月而行万世也已乃　御崇化堂命臣宜中讲中庸冠带搢绅誾誾秋秋洗视浴听于是诞敷纶言具训尔士　帝意若曰学所以明人伦而伦实起于孝忠士先立乎其大而大可措诸事业臣等端笏跪读拜手稽首而言曰仁亲亲为大义尊贤为大立爱立敬圣人人伦之至也陛下资兼帝王学贯体用繇亲亲之等而仁民爱物繇尊贤之推而敬大臣体群臣夫既有以立天下之大本矣将见立之斯立人知孝于亲而父子之大伦立人知忠于君而君臣之大伦立自是而达之五者之大伦无一不立则措之事业皆可大之业也大哉　王言世为天下则矣臣等对扬　休命大惧无以布宣德意谨摹勒寿诸翠（王民）以诏永久】
　　　　光尧石经之阁
孝宗皇帝御书扁　淳熙四年　诏临安府守臣赵磻老建阁奉安石经以墨本寘阁上
御书石经
易诗书左氏春秋礼记五篇【中庸大学学记儒行经解】 论语孟子
　　　　　御制　宣圣七十二贤赞并序【绍兴二十六年十二月臣寮言望　诏有司奉安石刻于国子监为不朽之传仍造碑本遍赐州府军监学校用彰右文之化从之】 
