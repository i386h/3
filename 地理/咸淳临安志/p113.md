<!-- { "loadSidebar": true } -->
记文【胡珵记杭为东南都会水陆物产之饶甲天下阻山带江人物闲出而盐官邑其穷处地并海民逐鱼盐为生列肆负贩冠带之俗微矣自国家承平百七十余年闲士而仕于　朝纔一二人何其鲜也儒有张先生九成者郡人遭乱避地实始来居而以其徒讲学焉未几类试有司居第一擢进士第　廷中又居第一而其徒辄第二邑人惊叹时丹阳刁廱令盐官为治尚简靖察奸不苛狱讼为衰息民既信化思所以作兴善其俗者召父老庭下令之曰彼张先生亦人耳一旦及其徒俱成名赫然岂它道哉稽古之力也矧是邑古不无闻人褚无量苗裔至今大家而睢阳太守许远庙食固在也曾谓我　宋无一人焉起邑中窃为父老不取且　天子以万户黔首举属之令固求有以善之苟应簿书期会催科劝课负弩矢媚部使者要一胥吏任职可也四方君子将何以观政我其乡校是兴俾若县子弟得相率肄业其中不亦可乎民叩头谢惟令君命县故有学在县治西金人之退也有司建官府务一切辇取其材改作堂居焉像设风雨吏玩弗疚盖五年于兹邑有废老子祠昔以奉狂道士号葆真宫者廱叹曰嫚神诬民吾不忍也命毁之籍其门材相地筮日乃七月甲戌就县故学基以营焉诸生驩趋更出力佐工役调不敛其民一钱顷之会礼部试群进士于是第一人张先生徒也盖师弟子更以儒学成名显一时三年之闲磊落相望邑人益以知令君不我欺而学之不可已信也遂以十月丙午学成殿屋六楹堂四楹门四楹斋馆廊庑庖湢之舍咸在工既讫功涓辰奉安栋宇崇崇像设巍巍币牲絜羞笾豆秩序拜揖降登礼备无阙吏民观瞻俗用丕变诸生咸愿刻石纪事以示来者廱乃条具本末书抵张先生请记于是晋陵胡珵其友也张光生方以太史氏列职东观于珵为同舍郎顾而属之记辞不获命则拱手言曰请考论先生之学以舜为之君而契为司徒书则曰百姓不亲五品不逊汝敷五教在宽而已尔三代之学也孟子曰夏曰校商曰序周曰庠三代共之皆所以明人伦而已尔五品者何君臣父子夫妇长幼朋友之节也为其不逊也舜则有教焉人伦者何君臣父子夫妇长幼朋友之节也为其不明也三代之王有学焉然则五品苟逊矣舜将何求人伦苟明矣三代之王亦何求而于斯知所以学而自得焉则存乎其人而已矣虽舜与三王不得与于斯矣夫以不孝者位中司而创为学法不忠于君者位宰相而布其法于天下人将焉取师滥觞于　元丰稽天于　崇宁　大观海内学者靡然同波六经之道诞张士无特操而谄诈不学成风矣始诳其　上曰三代洋洋哉不亦异乎夫学者之道夫妇之愚与知焉至也圣人且有所不知焉夫妇之不肖能行焉至也圣人且有所不能焉如是焉以基之如是焉以居之而终焉而不知所以然非一朝一夕之故也学而进斯大矣远矣欲知张先生之学之传斯其本矣于收科第取青紫殆其末也欤百里之地果无有人焉乎哉吾不可以不告○锺必万记　国朝崇尚人文　诏天下郡县立学视三代则有光矣盐官学旧在县治西　绍兴中始徙于东偏凡五十六年或葺或否若传舍然良可叹也吴兴沈君纺为县之明年特因其旧而一新之属余为记以诏多士余窃自念齿发如许学不加进朝夕自警且不暇其何以语夫人然自宦游与夫往来于此余二十年矣士之扣门者日益众况今求田问舍欲老于海昌之上则杖履游从亦有责善之义焉故不辞嗟夫自命乡论秀之制坏而不复士病于科举盖非一日而今之世为尢甚父兄之训子弟朋友之相讲论朝夕之所从事于文辞者惟利禄之是计耳抑不思上之人拳拳教养所望于尔多士者果如此哉圣贤立教所望于天下后世者果何在哉昔者吾夫子不过栖栖一旅人耳讲道洙泗固无爵禄可以动学者之心而群弟子或自齐往或自宋往或自卫往或自他国往不惮其山川之远道路之劳而所慕有甚于爵禄意者日渐月化莫非道德性命之蕴必有出于言意之表及观耳提面命则皆孝弟忠信之实举不离于日用之常然后知圣人之所以教人学者之所以用力盖在此而不在彼也虽然事亲从兄处已待人莫非事也而所谓道德性命之蕴有外于是乎人惟行之而不着习矣而不察终身由之而不知此所以有待于学矣学以致其知又贵于行其所知也千里之行盖自足下始足迹不出户庭而谓乘风驾云可至千里有是理哉况夫求之有道得之有命通穷得丧举不足以动其心而后可以言修身身修而后可以言事君治民士方未用利禄横于心及其既用谓无既得患失之心信乎学者盍亦无歆羡乎其外而当用力乎其内事亲有不足于孝事长有不足于敬欤推是类而日察之力行之由知至而知终由穷理而尽性至命如是而后为不负上之人所以教养成就之意堂名数易沈君取旧名明伦揭之可谓知教人之本矣学比旧气象殊胜主其役者某】
　　　　昌化县
先圣庙在县东一百步　熙宁中建自是至　淳熙凡六迁　乾道八年令卞圜始增广略具学制淳熙七年令钱孜始改卜故饶氏园重建庙学陈居仁记
记文【杭为古都会自　六蜚时巡曰　行在肇新府名其地望为尢重昌化盖支邑施德自近始宜其教明俗成俊秀辈出衣冠相望然僻在岩谷闲其俗第知服勤穑事且尽力于桑麻自唐武德迨于　我朝曾未有蹑儒科登仕籍者岂天之降才尔殊哉繄长民者之责也夫兵食可去而信不可去饩羊非所爱而礼所必爱教之木如学校顾可置而不省也　淳熙四祀钱君被命宰斯邑始至诣学谒　先圣败屋数楹莫庇风雨像设且浸以颓剥其心惕焉顾以民未见孚役未易兴姑舍是乃洗手奉职清省狱讼撙理财用期年而政克有成民安乐而歌舞之君欣然顾谓寮佐曰吾始至是邑见民之务本力田是知常产常心之为可贵虽未读书固可驱而之善吾之政不少事严察而服从劝趋捷于影响吾惟学是崇则风移俗变可跂而待幸帑有余材不至屈吾民力顾何惮而不为乃以暇时鸠材僝工撤旧屋而一新之经始于己亥仲夏落成于仲冬民不知役役不淹时展敬有殿驾设有堂肄业有斋藏书司膳有庖有库百里稚耋争快先睹更相与言曰令君所以惠顾我辈者厚矣既足我以衣食又教我以孝弟其可不图维报所者哉繇是口诵　先圣之书耳濡目染　先圣之教长长幼幼趋善如不及缿筩既省而讼庭为空教化之移人如是哉政固多术矣或以惠利宽和为行或以发奸擿伏为神剸剧拨烦以举职亟疾苛察以立威类可以能名而掠近效要非得人心之深者至于扶立教道如文翁之于蜀常衮之于闽韦景骏之于肥乡则流芳垂疬久且见思临人之君子盍亦视所适从哉噫十步有茂草三人有我师孰谓近在畿甸而儒服者几无焉是不以远且大者望之也今钱君烛照是理龟抵以决课以近效则讼简刑清风流令行异时髦俊猬兴超取显美有闻　天朝而文物彬然如邹鲁未占有孚矣然则我有子弟钱君教之邑人之歌令君如郑人之歌国侨者将亘千祀其不泯余嘉其为政之知所本不区区徼誉于一时殆非俗吏之所能为者乃特书以诏后之人君名孜嘉禾人也】
　　　贡院
在钱塘门外王家桥　淳熙十二年守张侍郎枃建旧制三岁解七人　崇宁三舍法岁贡七人　宣和五年复科举三岁解十四人【已上皆据旧志但东坡所序送进士诗云　熙宁五年贡者九人与此不同当考】 　绍兴二十六年增西北流寓解额三人　端平元年增为十九人　宝佑三年增二人　景定五年增一人共二十二人
诗文【陈密学襄宴贡士诗登彼公堂燕贡士也因以勉之登彼公堂维水汤汤鴽子燕湑其言有章登彼公堂有松有柏君子燕湑其仪孔特登波公堂维山崔嵬君子燕湑其志不回登彼公堂鸿飞戾止君子燕湑其维不已○东坡送进士诗序右登彼公堂四章章四句太守陈公述古之词也苏子曰士之求仕也志于得也仕而不志于得者伪也苟志于得而不以其道视时上下而变其学曰吾期得而已矣则凡可以得者无不为也而可乎昔者齐景公田招虞人以旌不至孔子善之曰招虞人以皮冠夫旌与皮冠于义未有损益也然且不可而况使之弃其所学而学非其道欤　熙宁五年钱塘之士贡于礼部者九人十月乙酉燕于中和堂公作是诗以勉之曰流而不返者水也不以时迁者松柏也言水而及松柏于其动者欲其难进也万世不移者山也时飞时止者鸿鴈也言山而及鸿鴈于其静者欲其及时也公之于士也可谓周矣诗曰无言不（酉寿）无德不报二三子何以报公乎　监试呈诸试官诗我本山中人寒苦盗寸廪文词虽少作勉强非天禀既得旋废忘懒惰今十稔麻衣如再着墨水真可饮每闻科　诏下白汗如流渖此邦东南会多士敢题品刍荛尽兰荪香不数葵荏贫家见珠贝眩晃自难审缅怀　嘉佑初文格变已甚千金碎全璧百衲收寸锦调和椒桂酽咀嚼沙砾碜广眉成半额学步归踔踸维时老宗伯气压群儿凛蛟龙不世出鱼鲔初惊淰至音久乃信知味犹食椹至今天下士微管几左衽谓当千载后石室祠高眹尔来又一变此学初谁谂权衡破旧法刍豢笑凡饪高言追卫乐篆刻鄙曹沈先生周孔出弟子渊骞寝却顾老钝躯顽朴谢镌锓诸君况才杰容我懒且噤聊欲废书眠秋涛舂午枕　试院煎茶诗蟹眼已过鱼眼生飕飕欲作松风鸣蒙茸出磨细珠落眩转遶瓯飞雪轻银缾泻汤夸第二未识古人煎水意君不见昔时李生好客手自煎贵从活火发新泉又不见今时潞公煎茶学西蜀定州花瓷琢红玉我今贫病常苦饥分无玉（上夗下皿）捧蛾眉且学公家作茗饮砖鉴石铫行相随不用撑肠拄腹文字五千卷但愿一瓯常及睡足日高时　催试官考较诗八月十五夜月色随处好不择茅檐与巿楼况我官居似蓬岛凤咮堂前野橘香剑潭桥畔秋荷老八月十八潮壮观天下无（昆鸟）鹏水击三千里组练长躯十万夫红旗青盖互明灭黑沙白浪相吞屠人生会合古难必此景此行那两得愿君闻此添蜡烛门外白袍如立鹄　八月十七日复登望海楼与试官五人复留五首楼上烟云怪不来楼前飞纸落成堆非关文字须重看却被江山未放回　眼昏烛暗细行斜考阅精强外已夸明日失杯君莫怪早知安足不成蛇　乱山遮晓拥千层睡美初凉撼不（言）昨夜酒行君屡叹定知归梦到吴兴　天台桂子为谁香倦听空阶夜点凉赖有明朝看潮在万人空巷新妆　秋花不见眼花红身在孤舟兀兀中细雨作寒知有意未教金菊出蒿蓬】
