<!-- { "loadSidebar": true } -->
在宫之北
理宗皇帝御书扁
　　　龙翔宫
在后市街
理宗皇帝潜邸旧　魏惠宪王府改为　沂靖惠王府　淳佑四年建道宫　赐名　龙翔以奉　感生帝大门曰　龙翔之宫中门曰　昭符之门殿曰　正阳之殿仍下礼官讨论祀典【淳佑六年七月内礼寺官奏窃考周制祀昊天上帝大裘而冕祀五帝亦如之先儒六天之说盖昉于此又礼曰王者禘其祖之所自出以其祖配之释者谓先祈其所由生谓郊祭天地王者先祖皆感太微五帝之精以生郑元据春秋纬说苍则灵威仰赤则赤熛怒黄则含枢纽白则白招矩黑则（口十）光纪此五帝之神名也皆用岁正月郊祭之盖特尊焉此感生帝之说所由起也谨按　中兴礼书　绍兴十八年十一月一日臣僚言窃开感生帝之说尚矣自周公制礼推稷祖以配天故经曰郊祀后稷以配天郑康成以谓祀感生而以后稷配其说若曰天之五帝递王四时王者之兴必感其一以生故于夏正之月祭所生帝于南郊而以祖配之周运木德而感于灵威仰乃尊祖后稷以配苍龙之精后世以周祀感帝苍箓延长子孙有则百之咏卜世过三十之期皆配天之效也　我朝火德题运赤熛怒实为　感生帝　祖　宗以来崇奉尢谨　祥符大观或至　亲祠故猗兰孕秀子孙众多龟鼎之祚与天无极欲望　明诏有司升为上祀于是礼官乞如所请遇上辛日祀　感生帝并依　国朝旧制大祀礼例差三献官等行礼备牲牢礼料用十二笾豆设祭歌宫架乐舞受誓戒于望祭斋宫行事内牲牢依见今祀天地礼例用羊豕有　诏从之切惟　圣朝火德开统世祀　感生实奉　赤帝其来已久见今正月上辛差官望祭已系大祀之数所有仪像服色制度有灵休殿庑下画像可遵今　朝廷既别立闲馆专奉灵斿若用道家之言则有斋醮之法若领于祠官则当依见行礼例施行朝议以为　龙翔宫崇奉　感生帝既属羽流合用斋醮之法其正月上辛日望祭自如其旧　旨从之】 宫门之左曰　福庆殿以待　车驾款谒咸淳二年改为
理宗皇帝神御殿即　宫禁迎　玉殿圣像奉安其中正阳之后为醮殿【旧膺庆殿】 
南真馆
在宫之西门曰南真之馆中门曰启晨之门正殿曰三境储祥以奉
三清后殿曰　申佑以奉
今上皇帝元命又西曰　顺福殿以奉
寿和圣福皇太后元命又有奉南斗曰寿元之殿十一曜曰景纬之殿钟楼曰和应之楼经楼曰凝真之章藏殿曰琅函宝藏小位次以备　车驾燕坐曰仙源羽士之室曰澄虚提点官之舍曰泉石自宫门而次今揭扁十有四皆
今上皇帝御书馆有斋曰履和颐正全真
　　　宗阳宫
在三圣庙桥东　绍兴闲望气者以其地有郁葱之祥已而前后环建　王邸既绍开
两朝复为
今上皇帝毓　圣之所天瑞地符益大章显　咸淳四年四月　诏筑宫　赐名　宗阳门曰　宗阳之宫曰开明之门中为无极妙道之殿以奉　三清东为　顺福之殿以奉
寿和圣福皇太后元命三清之后为虚皇之殿直北为门曰真应之门中为　毓瑞之殿以奉　感生帝【咸淳七年二月芝生殿之右楹本宫图以　进有　旨草木之瑞莫如禾麦芝固瑞矣非所尚也】 后为　申佑之殿以奉
今上皇帝元命又为通真之殿以奉佑圣自开明以内左则玉籁之楼景纬之殿寿元之殿右则蕊简之楼琼章宝书北辰之殿规制大抵视　龙翔宫常以　原飨回跸行　款谒礼有　降辇殿曰福临之殿门曰　福临殿门　进膳殿曰　端拱后有轩曰劲霜松桧森立有　御圃为堂二曰志敬曰清风植四时花果竹木亭二曰丹丘曰元圃亭之北累石凿池堂其上前曰垂福后曰清境凡所揭华扁皆
圣上御书【知仁和县臣郭应酉撰上梁文　圣人继天立极瑞已兆于　初潜　上帝储祉垂恩事莫严于昭受若稽旧典爰作殊庭以（帛系）亿万年之基以隆　九五位之福载惟　肇建之始则　应天兴圣首彰　庆源粤从　南渡以来则　佑圣开元益昌　景运兹　祖　宗之丕则示帝王之正符恭惟　皇帝陛下保合太和缉熙纯嘏皇极平康正直以为　天下之王诸侯朝觐讴歌咸曰　吾君之子飞龙利见遹骏有声蒙润泽者必溯其源受庇荫者必推其本宜平坊内宅犹有于神光明远楼前圃尚存于燕射此大明之所自照而众阳之所共宗地接　重华锺　有道曾孙之庆天生　上智见佑我　烈考之心是用申旧章以　命有司建　嘉名而昭丕应移材灵囿斥费水衡作新宫千柱而人不知体　元佑俭慈之意祚　洪图万叶而功不朽法　祥符严洁之诚赫穹昊之鉴临俨群仙之环拱　真人在御仰　来和天尊之居列纬衣光俯紫微垣星之坐上永凝于　眷命下丕荅于舆瞻爰历灵辰用兴巍架伸兹善颂相彼欢谣　抛梁东海门天阔日瞳瞳　万龄耆寿朝　慈殿　百世僊源毓震宫西蜀道平夷太白低　忠益潜藩多王气元和圣德寿天齐　南风宣九译　圣恩覃国阳自展　郊坛敬始信　离明一德参　北历历众星皆拱极万里神州在望中车书混一干戈息　上　敬天一念台新创　流虹绕电荅休符甘雨和风酬景贶　下　河清毓庆扶　宗社　九韶乐奏凤来仪万井年丰麟在野伏愿上梁之后　社稷尊安乾坤喜荅右　文母以介繁祉锡　皇帝以登太平松乔游于斯庭长上　汉宫之寿郏鄏卜过其历益（帛系）周鼎之年】 
介真馆
在宫之西门曰介真之馆堂曰大范曰观复曰灌妙斋曰会真曰澄妙曰常净亦皆揭以　奎藻
　　　四圣延祥观
在孤山旧名四圣堂四圣者道经云紫微北极大帝之四将曰天蓬天猷翊圣真武先是
显仁皇太后绘像事甚谨
高宗皇帝以　康邸北使将行有见四金甲人执弓剑以卫者　绍兴十四年　慈宁殿斥费即今地建观凡古佛剎如宝胜报恩智果广化之在此山者皆它徙十五年　内出神像奉安【斲以沈香】 二十年　诏复东都延祥旧名殿曰北极四圣之殿门曰会真之门又三清殿曰金阙寥阳法堂曰通真皇帝元命阁曰清宁皆
理宗皇帝御书藏殿曰琼章宝藏
孝宗皇帝御书　庆元四年起居郎张贵谟为观记【灵应启　圣记所纪　太宗建北极四圣观于京城则左右领二元帅若翊圣真武二真君是也记中摭四圣护国福民事甚详如　艺祖建报恩护圣阁　太宗立家堂元真殿　真宗以明化为宁安宫　仁宗于内庭为神报祠皆以四圣之威灵应验如此伏自　靖康之变岁在丁未　显仁太后北狩佩平日所绘四圣像以行至　绍兴十有一年　南归因与韦渊语及北方尝梦见所谓四圣者复止见二人问之云二送　圣君还　南朝二留卫　圣母曹勋被　徽宗密旨持　二太后书达南京乞　太后密语一二以为信　大王奉使时我与邢夫人相送小僮见　大王后有人带甲执戈者四众无所睹我独悟事四圣甚谨此必神佑可以此言之既归遂于　禁中造沈香像同所绘像奉安于　慈宁宫越二年委韦渊就西湖择地建四圣殿两庑三门成即　降赐　慈宁所奉圣像于殿至戊辰　显仁以　慈宁宫屋三闲两庑立醮堂于殿北庚午复在　京延祥观命道录彭德淳主观事置道士二十一人拨望湖堂广化等寺归观别建寺以安僧徒又以智果观音院充本观道院建殿以奉　三清四帝至　绍熙五年甲寅　孝宗增刱钟楼及本观所造轮藏为屋几三百楹徒众日增合食不翅千指　朝廷积赐缗钱以千计田亩以万计观址周围七百余丈考之图经即孤山也一山蟠踞湖波回环增卑改筑缭以周墙其屋与地相为高下崇（木阎）四注堂殿中峙棂楯蠲疏馆舍清靓九天方袍之士委蛇乎其中真成云气仙灵之宫矣观东有通谷穹岫捣垣居水如蓬陼壶梁草木茂接果华四时吐芳而扬烈西则阴林暗霭山行杳窱如西厢清静之居一泉沥液清而易挹昭时令日供酌献奉精向自足交神塞明以徼福无穷如灵效益着增光在昔则启　圣所记可信不诬矣】 
瀛屿
在观之西旧有凉堂在　御圃　累朝皆尝　临幸
理宗皇帝书其颜曰瀛屿　淳佑十二年建以为西太乙宫遂更创新堂于此而奉
御扁其上
御圃
六一泉【详见临安志】 
覆以石亭揭以
御扁前为堂【即旧报恩院之观音殿】 
香月
亭在山椒环植梅花仍大书林逋诗一联刻于屏【疏影横斜水清浅暗香浮动月黄昏】 
挹翠
瞰湖为堂尽挹西北诸山之胜
清新
面山而宅其麓在挹翠之后
右四扁及屏皆
缉熙殿宸翰
香莲亭
射圃
金沙井
瑞真道馆【即延祥观门】
　　　宁寿观
在七宝山本三茅堂　绍兴二十年因　东都旧名 赐观额殿曰太元奉茅君像
徽宗皇帝御画也有
徽宗皇帝
钦宗皇帝
高宗皇帝神御殿【徽庙　钦庙神御元在　禁中高庙元在聚景园皆迎奉于此】 有　累朝所赐　御书则
高宗皇帝黄庭度人经
宁宗皇帝道纪堂字
理宗皇帝养生论又有　绍兴赐古器玩三种皆希世之珍其一宋鼎【鼎高尺有九寸广尺有咫两耳旁出而曲上三足皆具牛首鼎外周环如篆籀腹内铭四十有一字传者谓宋孝武帝孝建元年八月作牛鼎以祀太室其铭曰惟甲午八月丙寅帝若稽古肇作宋器审厥象作牛鼎格于位室从用飨亿宁神休惟帝时保万世其永赖】 今以焚香殿中其二唐钟本唐澄清观旧物【绍兴闲有金声震于太湖渔者莫能致湖滨寺观争以舟迎独澄清观迎之钟凌波而上一引即入于舟丙辰九月二十四日戊午常州澄清观女冠王玉仙所造河东薛泚为之铭曰上德愿而铸洪钟仙圣佑而人天从霜朝闻兮窈窕月夜听而邕容莲花生而腰净顶衔绕于盘龙响上闻于天外声下彻于九重庶长空于鬼狱魔屏迹而潜踪】 　尚方出金帛度牒易以赐今　禁中每听钟声以为寝兴食息之节其三褚遂良书小字阴符经　景定庚申今太傅平章军国重事魏国公贾似道以江汉功成八相
理宗皇帝赐　内府金币百巨万直固辞续有　旨就观宣索阴符经以　赐观之外曰东山为殿以奉
今上皇帝
