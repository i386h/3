<!-- { "loadSidebar": true } -->
题咏【杨次公十三诗风篁岭云微风摇琅玕萧瑟岭上道万帚扫晴空纤尘不可到　龙井云岩下一泓泉窈奥莫可测有时灵气生散作人闲泽　归隐桥云道人从此归影不入（廛□）市端坐笑浮云往来太多事　涤心沼云纵有狂风生未尝险浪起何当招世人来此鉴清泚　狮子峰云岩风壮威猛晴雪隐哮吼无心露爪牙百兽自奔走　萨埵石云解虎锡常闲饲虎石常在忘躯度有情清风几千载　潮音堂云潮来音普闻潮平音亦歇孰若此山堂潮音未尝绝　讷斋云天道竟何言四序自流转乃知毘耶离默然真大辩　冲泉云不汲泉不盈愈汲泉愈清湛然有常德随器利群生　寂室云白云隔尘喧虚室太岑寂寒尽春自来鹙啼报消息　照阁云幽人无适莫乘兴登高阁夜月锁云林春花绣岩壑　闲堂云赵公归休年访师翠微闲始知浮世上白日两人闲方圆庵云地方不中矩天圆不中规方圆庵里叟高趣有谁知○赵清献公诗并序予　元丰己未仲春甲寅以守杭得请归田出游南山宿龙井佛祠今岁甲子六月朔旦复来六年于兹矣老僧辩才登龙泓亭烹小龙茶以迓子因作四句云湖山深处梵王家半纪重来两鬓华珍重老师迎意厚龙泓亭上点龙茶○辩才次云南极星临释子家杳然十里祝青华公年自尔增仙籍几度龙泓诗贡茶　辩才与东坡道潜钱勰倡和诗元净云暇政去旌旆杖策访林丘人惟尚求旧况悲蒲柳秋云谷一临照声光千载留轩眉狮子峰洗眼苍龙湫路穿乱石脚亭蔽重冈头湖山一目尽万象掌中浮煮茗款道论奠爵致龙优过溪虽犯戒兹意亦风流自惟日老病当期赡养游顺公归庙堂用尉天下忧○东坡云日月转双毂古今同一丘惟此鹤骨老凛然不知秋去住两无碍天人争挽留去如龙出山雷雨卷潭湫来如珠还浦鱼鳖争骈头此生蹔寄寓常恐名实浮我比陶令愧师为远公优送我还过溪溪水当逆流聊使此山人永记二老游大千在掌握宁有离别忧○又道潜云远公吾家杰道妙非壶丘德倾龙象侣（兀去一改白）盖江湖秋平生经纶学不为名相留滔滔若悬瀑下注万丈湫昔年谢讲事众挽不转头刳心老岩穴百念本不浮东南望多士唯见此老优翰林天下公方外实辈流旌旗虎溪路竟日泉石游众生病未巳师意可忘忧○又钱勰云幻泡昧空色真梦迷黄丘宦学类狂走尔来三十秋齿发非他时岁月不我留古剎插乱石蛰龙蟠霞湫天人大导师驻锡今白头安住善护念晚节非沈浮昔尝谓出处未用相劣优权实分二乘股肱均九流今知搅搅者讵得逍遥游从兹许礼足尚可治幽忧○颍滨与辩才唱和诗并序辙自绩溪蒙恩召还将自宣城沿大江以归家兄子瞻以书告曰不如道歙溪由钱塘一观老兄遗迹辙用其言既至吴中迫于水涸不能久留十月八日游上天竺子瞻昔与辩才师相好今隔南山不见乃作三小诗寄之其诗曰我兄教我过东吴遗迹山闲无处无谁信拏舟趁冬闸俗缘深重道心麤山色青冥叶未红湖光凝碧晓无风行穷上下两天竺望断南山龙井龙井水中藏东海鱼侧盆翻雨洗凡夫隔山欲共公相见莫道从来一滴无○元净云春去春来冬复冬几思虚论未缘逢歙溪道赏兄遗迹勿少龙泓一老龙○参寥辩才少游倡和诗东坡跋附　参寥云猿鸟投林已寂然芭蕉雨过小楼前云依绝壁中闲破月自遥峰缺处圆照坐不须红蜡炬可人惟有蕙炉烟校雠御府图书客畴昔还如此夜禅○元净和云岩栖木食已皤然交旧何人尉眼前素与昼公心印合每思秦子性珠圆当时步月来幽谷拄杖穿云冒夕烟台阁山林况无异故应文墨未离禅○东坡云辩才作此诗时年八十一矣平生初不学作诗如风吹水自成文理而参寥与吾辈诗乃如巧人织绣耳○秦少游和云遥闻只履去翛然诗翰纔收数月前沧海尽头人灭度乱山深处塔孤圆忆登夜阁天连雁同看秋崖月破烟尚有众生未成佛肯超欲界入诸禅○佛印辩才倡和诗愿海谈诃五十年舌根功德绽红莲身归龙井庵中老法是天台意外传珠网交罗真净土香云（香分）馥似诸天因思永远东林社未复相逢岂偶然○辩才和云久仰真风扬四海今朝邂逅欲生莲法灯晃耀皆蒙照佛印灵玄孰可传诸子丛林禅里老十方尘剎上中天烁迦罗眼周三际豁破群迷量廓然○钱龙图勰诗辩才天人师一意演说法犹如一雨倾药草皆萌达瓮盎及湖海各现天一月以是度众生报身随数灭旧龛留香灯想象瞻华发应供无时穷龙渊莫之竭○米元章诗竹径随泉上山云触石生宝楼弹指处的的是分明○辩才十题风篁岭云风篁荫修岭挺节含虚心悠悠往还客孰不聆清音　龙井亭云虚亭乱石闲中有潜虬府澄湛源莫穷旱岁为霖雨　归隐桥云谢讲竺峰寺归隐新此桥院幽结林表身老寄烟霄　潮音堂云真说无所示真听无所闻海潮山外过妙响入深云　冲泉云物外老余生泉发幽岩里自可给瓶孟不羡沧溟水　讷斋云忆昔毘耶老杜口有谁听还闻寂寂里其辩过雷霆 寂室云心寂寂自绝此意焉思说寒云散空亭独有月照雪　照阁云高峰衔皎月深壑泻飞湍谁来白云里与汝凭栏看　狮子峰云独尔群山里人称狮子峰无心自哮吼显晦烟云中萨埵石云巨石妙掌平兀然半青嶂钦哉昔道人饲虎兹岩上　少游跋云辩才法师谢天竺讲事退休于龙井山寿圣院凡堂室斋阁山峰水泉皆名以新意复作诗继之号龙井十题其言清警发人之妙思信非世闲音也　元丰二年八月高邮秦观为写遗其徒怀楚刻于石】
　　　　　崇恩演福禅寺
在小麦岭积庆山　淳佑八年充　惠顺贵妃贾氏攒所赐今额为教院　景定三年　周汉国端孝公主祔焉　咸淳四年有　旨改禅院　太傅平章魏公施赀增造五年
圣上御书六大字为扁且益赐平江田为亩五千除其科役苾刍来驻锡多坚苦有梵行一日堂僧曰绍祖者环薪自火趺坐俨然烟焰中探怀出偈付大众云为我持别　平章国公偈曰灵山一别几经春今日重来喜见君佛法一肩担荷却黄鹤楼前第一尊化讫舍利迸流遂塔于寺之西偏
记文【冯尚书梦得撰寺记恭惟皇上　圣性仁孝思皇继述政教肃穆神天亿宁繇即祚以来亦既六载凡可以厚伦纪发幽潸咸用其极其诸布善因资冥福惟礼制人情之中以承先志焉粤先皇帝在宥以戊中年六月诏有司备礼葬惠顺贵妃贾氏于积庆山之原盖是山自天目蜿蜒逦迤清淑磅礡面金钟腋龙井并湖诸峰势若拱揖乃建宝坊　赐名崇恩演福教寺越十四年壬戌周汉国端孝公主薨　公主　妃所出也遂祔于右尔来若干年矣若稽旧刻锡之上腴资荐　惠顺甚备惟　端孝未果辍赐　上心慊然及是益以吴门田五千亩蠲其科繇以崇　先帝割爱遣育之意始改教为禅　宸奎昭回烨填龙象时　太傅平章魏国公发大施舍建无量福海薝卜林易丈室而东堂庑寮位内外焕列种种严备最上殊胜法筵请众延领十方弘誓圆成将迈南北两山开阐无遮续续未艾以广　上恩命僧可湘主寺事一日杖锡来谒记合众言曰尔时韦提希娑竭龙女现身净妙住无垢世界普发人天我今承旨掌大总持即无垢圆与佛三世毫剎相涵名义（左月右上勿下口）合端的福缘无有际断如是故摄末归本由渐而顿愿演诸法一妙音周遍现界夫佛广说经法以众生希望烦恼不一故为彼异解令离心意识无上菩提义则不堕今摘叶寻枝纷籍诸境利根蹉过钝根难入如嚼铁橛不知毗纽我无一切心何用一切法今大善知识具大力量成就善慧希有功德饶益化利欢喜毕具会同诸智同一性故无为实相由顿而圆可无宣示以永勿坠梦得学自孔氏无外闻见惟方寸心不殊三昧诸学佛者悟无无法是大圆觉如水中月不出不入无所于名强名曰禅大和尚自毗婆尸祖祖相传迦叶微笑不是罔人至南能法嗣厥徒万亿今予大善知识自佛地来照见正觉汝往摄大众满体精神方能点勘譬如落种一旦触发如桶底脱得无生息是法界性自相应当证上乘如是我闻从上训典儒道释一理儒门广大平实为善具足性义汝诸佛祖偈言在明真谛唯无所住而生其心即佛心印归哉是为记】
　　　　　旌德显庆寺
在小麦岭　嘉定初
恭圣仁烈皇太后建充　后宅功德院
宁宗皇帝御书扁
理宗皇帝益买田以赐凡三千亩有奇
圣上为尽复其赋今以奉
恭圣仁烈皇太后神御有清壑亭靖云亭
太傅平章贾魏公留题【咸淳三年九月二十四日贾似道因展先墓为泉石一来客束元嘉廖莹中俞昕黄公绍王庭子德生诸孙蕃世僧法照智印祖印文（王向）】
　　　　　积庆教忠寺
在小麦岭　端平元年金枢密渊刱建
理宗皇帝御书积庆山及藏书阁六字以赐又赐寺额曰积庆教忠寺有君子泉【在寺之前曩以岁旱居民乏水父老因凿泉得古碑曰君子泉】 天一泉【在寺之左陇下清泠而甘】 平鼎山【在外门之左】
咸淳临安志卷之七十九
　志〔六十四〕
　　寺观五
　　　寺院〔城外三〕
　　　　自涌金门外至钱湖门
　　　　　灵芝崇福寺
在涌金门外　太平兴国元年建本吴越王故苑芝生其闲舍以为寺遂号灵芝　大中祥符初赐今额　元符初律师元照重修　建炎初毁于兵惟师塔存　绍兴闲析其址为显应观　乾道闲始次第兴创　绍熙元年四月二年三月五月
孝宗皇帝数　临幸御小车至斋堂饭僧坐方丈良久命主僧法光就寺日施食月给　内帑钱光遂面湖创堂扁曰依光中设
御座又塑千手眼观音像作水陆大斋所于寺之西偏　绍定闲　朝廷给田七百亩　咸淳二年太傅平章贾魏公为蠲和役又捐钱创云会堂而命金华王庭书其扁有浮碧轩及东坡二石刻旧有夜讲亭日观堂皆废施食台惟基存湖中
