<!-- { "loadSidebar": true } -->
一在南高峰顶荣国寺岁久颓弊　景定闲太傅平章贾魏公捐赀葺而新之　咸淳六年安抚潜说友即庙后拓地创华光楼旁为射亭为角抵台又辟山径而夷之以便登陟是岁都人瓣香致敬者咸趋焉
一在北高卫为景德灵隐禅寺塔庙　嘉定六年重建　咸淳七年毁见议经营
一在钱塘门外九曲城下　绍兴闲建
一在钱塘县调露乡灵感寺　端平二年建
一在候潮门外瓶场湾
一在候潮门外椤木教场之侧　端平三年重建
一在钱塘县徐村新石塘旧有小祠　淳佑九年江潮冲激里人乞灵其下遂相与治新之
　　　　顺济圣妃庙
在艮山门外考之庙记神本莆田林氏女数着灵异祠于莆之圣堆　宣和五年赐顺济庙额自　绍兴二十六年封灵惠夫人　绍熙三年改封灵惠妃　庆元四年加助顺敕曰古以女神列祀典者若湘水之二妃北阪之陈宝西宫之少女南岳之夫人以至丁妇滕姑亦皆庙食夫生不出于闺门而死乃祠于百世此其义烈有过人者矣灵惠妃宅于白湖福此闽粤雨旸稍愆靡所不应朕惟望舒耀魄其名月妃川祗静波其名江妃尔之封爵既曰妃矣增锡美号被之纶涣崇大褒显凡以为民尚体异恩以永厥祀累封至　嘉熙三年为灵惠助顺嘉应英烈艮山有祠自商份感梦始　开禧　宝庆一再创建　又有别祠在候潮门外萧公桥
记文【丁伯桂作庙记神莆阳湄洲林氏女少能言人祸福殁庙祀之号通贤神女或曰龙女也莆宁海有堆　元佑丙寅夜现光气环堆之人一夕同梦曰我湄州神女也宜馆我于是有祠曰圣堆　宣和壬寅给事路公允迪载书使高丽中流震风八舟沈溺独公所乘神降于樯获安济明年奏于　朝锡庙额曰顺济　绍兴丙子以郊典封灵惠夫人逾年江口又有祠祠立二年海寇凭陵效灵空中风揜而去州上厥事加封昭应其年白湖童邵一夕梦神指为祠处丞相正献陈公俊卿闻之乃以地券奉神立祠于是白湖又有祠时疫神降且曰去潮丈许脉有甘泉我为郡民续命于天饮斯泉者立痊掘泥坎甘泉涌出请者络绎朝饮夕愈甃为井号圣泉郡以闻加封崇福越十有九载福兴都巡检使姜特立捕寇舟遥祷响应上其事加封善利　淳熙甲辰民菑葛侯郛祷之丁未旱朱侯端学祷之庚戌夏旱赵侯彦励祷之随祷随荅累其状闻于　两朝易爵以妃号惠灵庆元戊午瓯闽列郡苦雨莆三邑有请于神获开霁岁事以丰朝家调发闽禺舟师平大奚寇神着厥灵雾瘴四塞我明彼晦一扫而灭　开禧丙寅金寇淮甸郡遣戍兵载神香火以行一战花黡镇再战紫金山三战解合肥之围神以身现云中着旗帜军士勇张凯奏以还莆之水市朔风弥旬南舟不至神为反风人免艰食海寇入境将掠乡井神为胶舟悉就擒获积此灵贶郡国部使者陆续奏闻　庆元四年加助顺之号　嘉定元年加显卫之号十年加英烈之号威德无穷典实有限不极不止神虽莆神所福遍宇内故凡潮迎汐送以神为心回南簸北以神为信边防里捍以神为命商贩者不问食货之低昂惟神之听莆人户祠之若乡若里悉有祠所谓湄州圣堆白湖江口特其大者尔神之祠不独盛于莆闽广江浙淮甸皆祠也京畿艮山之祠旧传监丞商公份尉崇德日感梦而建祠临江浒前有石桥经久摧剥一日里人取凉于桥坐者满地忽有白马自庙突而出人悉骇散桥随圮无一陷者人知神之为也　开禧年闲始建殿阁地褊且陋观瞻未称岁在丁亥某调郡　陛辞偶叨留行因白夕郎陈公卓割（冰去水改食）钱为倡贻书乡之持麾节者咸遣助乡之士友与都人知敬神者竭力效奔走不避寒暑随丰俭捐金钱次冬首役移旧殿阁前架正殿越春殿成又次年门楼廊庑成塑绘丹雘几案帘帷栏楯轩槛闻者争施中外辉映规抚粗备云云戊子之夏后殿雷震电掣龙爪西楹而翔莆白湖祠亦告斯瑞且同其时又一夕鼓作雷声轰轰而鸣岂非先兆欤祠成乡人合词谂某为述颠末姑取前后金石所纪神绩者编次之庶来者有考云】
　　　　广灵庙
在石塘坝　景定四年九月潮坏江塘里中耆老因立东岳温太尉庙请于　朝赐广灵为额　咸淳五年有　旨封正佑侯余自李将军以下九神皆锡侯爵李孚佑钱灵佑刘显佑杨顺佑康安佑张广佑岳协佑孟昭佑韦威佑
　　　　梓潼帝君庙
在吴山承天观　端平三年建
咸淳临安志卷之七十四
　志〔五十九〕
　　祠祀四
　　　诸县神祀
　　　　钱塘县
城隍土地安邑侯庙
在县治东庑
　　　　仁和县
城隍庙
在县治之东
　　　　余杭县
城隍庙
在
商冈福善王庙
在县东北一十五里旧志载故老之言云周赧王庙也唐大历二年县西海塘坏邑人大恐走钱塘县崇化乡观山祷于赧王祠下水为绝流于是立庙
太平灵卫王庙
在县治神姓陈名浑尝为令详见庙记
记文【熙宁癸丑余杭令扈大亮撰王自东汉熹平闲尝宰是邑百姓为之立祠后唐长兴中封太平灵卫王盖余杭为大溪横截而众山之水合流其中每遇淫雨天目之源一决则湍悍奔溢势不可御邑人患之王以溪南大野其地污下足以潴水于是筑塘环遶凡三十余里号曰南湖即湖之西北凿石门以通大溪锺泄其水遂亡垫溺之患而又徙置县治葺城池造舟梁置堰开壕至今赖其赐吏民有祷于庙无不响应　治平末县令齐君虽新其庙貌然无以纪其实大亮书此于石以久其传焉又有段主簿从祠其旁父老相传云当时同开湖筑塘者】 
诸葛使君庙
在县南一十四里断山【断一作潭】 下　祥符旧志云县人诸葛琮有贤德后汉时为河闲太守居断山卒葬其旁降神于巫能兴云致雨邑人庙而祠之唐正观二年建干化五年封永昌侯
仇王庙
旧志云在县北一十五里仇山庙城周回七里约高一十丈有洗马池灵鸡堆养马场　绍兴二年县令张承嗣重建庙
祝文【尝闻神者所以司土地守山川驱禽兽福生人也余杭县自去年冬逮今秋虎暴者非一神其知之乎人死者非一神其念之乎居易与师儒猥居牧宰惭无政化不能使渡江出境是用虔告于神惟神庙居血食非人不立则人神之主也兽神之属也今纵其属残其主于神何利焉于人何辜焉若一酹之后神其有知即能辉灵申威服猛禁暴是人之福幸亦神之昭昭若人告不闻兽害不去是无神也人何望哉呜呼正直聪明盍鉴于此长庆二年八月白文公】 
罗平王庙
在县北八十里止戈乡浮里村
　　　　临安县
城隍霸国侯王庙
在县北【吴育春卿载钱尚父杀一小史后见梦因封为属国侯永为临安土地详见后】 
吴越武肃王庙
在县东后唐长兴四年建一在县西
保庆王庙
在县南二里后唐同光二年置
安国兴圣王庙
在县南五里梁干化三年置
灵圣王庙
在县东二十里后唐同光二年置
灵静王庙
在县东二十里后唐同光二年置
灵济王庙
在县北十五里晋开运二年置
降福侯庙
在县东二十里光化二年置
宁阳庙
在县东南二十里唐光启三年置
安惠侯庙
在县东北一十五里
庆爱侯庙
在县西南二十里
崇宁侯庙
在县西二十里
廉贞侯庙
在县东五里干化三年置
施善王庙【一木作归善侯】 
在县东南一十里
怀柔王庙
在县北三十里唐咸通十四年置
功臣山兴国王庙
在县南五里
衣锦山霸业王庙
在县南五里
东天目开济山王庙
在县西三十里
西天目普惠王庙
在县西四十里
永定王庙
在县西北三里唐咸通十四年置旧志云本东晋虞府君也干宁二年吴越武肃王奏乞追赠敕封济安侯梁干化三年加封永定王
永兴王庙
在县西北三里
五柳山王庙
在县东北五里唐同光三年置
钱明王庙
在县西南一十八里长兴元年置
广庆王庙
在县西北五里梁正明六年置
护国侯祠
在县西三里
华石侯庙
在县西南三里
柴府君庙
在县南一十里
蜀山骆府君庙
在县南二里
俞府君庙
在县东南三里
乌支大王庙
在县南八里
蔡明经庙
在县东二十里后唐同光三年置
义成王庙
在县东北一里后唐同光三年置
五通祠
在县西五里
颜堂庙
在县西一十五里
石大郎庙
在县东二十里
花府君庙
在县东北二十里
陈府君庙
在县东北一十里
前乌府君庙
在县北七里
朗石水府君庙
在县南三十里
秦山陈府君庙
在县东五里
许明府君庙
在县西二十五里
高陆府君庙
在县北二十五里
胡博士庙
在县东南一十五里
灵山饱府君庙
在县西五里
罗宅孔三官庙
在县西五里
杨府君庙
在县西三十里
叶府君庙
在县西北三十五里
赵府君庙
在县西北三十里
保宁侯庙
在县西二十里咸通五年置
朱府君庙
在县西一十八里
积庆王庙
在县南三十五里　开庆元年建
彭祖庙
在县东北一十里
灵泽庙
在径山能仁寺去县五十里即唐国一禅师开山时所现龙神也每岁雨旸愆期邑人祷之多应　绍兴八年赐灵泽庙额累封为显应孚佑昭济龙王
钱王太庙
在县东
题咏【金华王竹寮执礼游钱王太庙　数闲老屋半攲颓宗祏虽存没草莱尚有遗民呼太庙可堪游鹿上荒台花开陌路空余恨麦被陵陂不尽哀三节还乡平日志化为杜宇定归来】
　　　　于潜县
城隍庙
旧在白云庵下　隆兴初叶衡宰邑徙于县西酒务之侧【徐县尉尹保义有捍御方寇金虏之功因绘像祠于庙庑名曰全节】 
昭应庙
在县北四十五里旧志云天目龙王祠也　崇宁三年赐昭应庙额　政和三年封渊源侯累封至今为广佑灵济昭应孚惠王
普惠大王庙
在县北四十五里梁干化五年吴越奏封西天目山神云天目山众圣其居百药所出自臣讨伐凶徒之时皆降阴兵佑助乞依神庙例封山王
灵惠庙
在县西南三十五里系浪山龙祠　绍熙四年令邵文炳具述灵应　嘉泰元年　敕赐今额
徐偃王庙
在县西十五里一在县南三十里元和姓纂载偃王之后居于潜为杭望族有偃王祠皆徐氏所建
任府君庙
在县南三十五里一在县南门外按梁任昉字彦升尝为新安太守为政清省吏民便之百姓立祠于潜新安旧皆隶丹阳故皆有祠
虞将军庙
在县北二十一里
柯相公庙
在县西南三十五里
东岳别庙
在县西北三里观山
祠山别庙
在县东一里南阳山
三贤祠
在县西一里野翁亭之右刁王寿毛国华为令有德政东坡倅杭行县至潜皆为赋诗一云三年吠犬足生牦一云蝗自识人人不识道其实也　庆元初令赵彦倓立苏刁祠名二贤堂至　开禧二年令胡卫增毛长官像改曰三贤堂以春秋上丁遣学职祭之
二贤祠
在月池北　嘉泰三年令晁百谈以前令叶丞相衡尝为民除无名钱邵中书文炳减山乡折米之直因民之思立是祠
　　　　富阳县
城隍庙
在县治东
严先生祠
在观山　淳佑乙巳令李迪建有堂曰耕春
东岳行祠
在县东北一里
灵惠庙
在县西一里一百二十步按郭氏家谱云侯名成字符礼仕吴为黄门侍郎封永兴富春二县侯后人因为立祠封昭福侯祈祷多应　嘉熙四年敕以灵惠为额封英济侯
赤松子庙
在县东一十里晏元献公舆地志赤松子得道驾鹤尝停于华盖山有庙水旱祷多应【赤松子神农时两师也尝至昆仑山止西王母石室中随风雨上下】 
张明府庙
