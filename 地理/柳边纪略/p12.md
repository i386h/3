<!-- { "loadSidebar": true } -->
　　辽以东皆产鹰而宁古塔尤多设鹰把势十八名 【以流人子弟或奴仆为之兼衙门行杖】 每年十月后即打鹰总以得海东青为主海东青者鹰品之最贵者也纯白为上白而杂他毛者次之灰色者又次之既得尽十一月即止不则更打若至十二月二十日不得不复更打矣得海东青后杂他鹰遣官送内务府或朝廷遣大人自取之送鹰后得海东青满汉人不敢畜必进梅勒章京若色纯白梅勒章京亦不敢畜必送内务府矣凡鹰生山谷林樾间率有常处善打鹰者以物为记岁岁往无不遇惟得差不易耳视其出入之所系长绳张大网昼夜伏草莽中伺之人不得行行则惊去 
　　宁古塔温饱之家好打马吊少年者尤甚吊牌筹马皆致自京师穷极工巧凡赌不以银而以核桃红枣猪羊之类 
　　满洲有大宴会主家男女必更迭起舞大率举一袖于额反一袖于背盘旋作势曰莽势 【隋文帝所谓常作用兵意也隋书勿吉传隋文帝时宴勿吉于前使者与其徒皆起舞曲折多战鬬容上顾谓侍臣曰天地乃有此物常作用兵意何其甚也】 中一人歌众皆以空齐二字和之谓之曰空齐 【金志所谓鸬鹧鸪声者近是】 犹之汉人之歌舞盖以此为寿也每宴客坐客南炕主人先送烟次献乳茶名曰奶子茶次注酒于爵承以盘客年差长主长跪以一手进之客受而饮不为礼饮毕乃起客年稍长于主则亦跪而饮饮毕客坐主乃起客年小于主则主立而酌客客跪而饮饮毕起而坐与席少年欲酌同饮者与主客献酬等妇女出酌客亦然是以不沾唇则已沾唇则不可辞盖妇女多跪而不起非一爵可已又客或惧醉而辞则主不呼妇女出出则万无不醉者矣凡饮酒时不食饮已乃设油布于前名曰划单即古之食单也进特牲以解手刀割而食之食已尽赐客奴奴席地坐叩头对主食不避牛鱼鲟鱼也头略似牛微与南方有别然土人直呼为鲟惟中土人或谓之为牛耳重数百斤或千斤混同黑龙两江虎儿哈河皆有之最不易得得之则羣聚而脔食之演繁露载契丹主达鲁河钓牛鱼以占岁海陵集称与金兰酒并赐使臣 【周麟之海陵集云有梁大使者先朝内侍官也入馆传旨赐金兰酒二瓶银鱼牛鱼二盘又云牛鱼出浑同江其大如牛】 二老堂杂志亦云一尾之直与牛同 【周必大二老堂杂志云周枢密麟之充金哀谢使金主爱之享以所钓牛鱼非旧例也枢密糟其首归献于朝同馆王龟龄目为鱼头公】 则牛鱼在辽金时已贵重矣然其味犹在鲫鱼下鲫鱼大者三斤小者若滦鲫 【滦鲫率重一斤中土之贵品也】 鲜美不可名状若牛鱼徒肥耳不甚鲜也塞外凡鱼皆肥美余去时于棉花街市一鲢鱼重十斤 【价银二钱】 十五人食之不尽余欲更市一尾进吾父同行者曰宁古塔鱼更佳何市为及至果然盖宁古塔城临虎儿哈河冰开后无贵贱大小以捕鱼为乐或钓或网或以叉或以鎗每出必车载而归不须买也惟冬月凿冰则捕者少好逸者乃买耳 
　　康熙丙寅年沙儿虎旧城 【去宁古塔四十里】 掘一铜章传送礼部大若州印面篆合重浑谋克印六字背左一行楷书如面文右一行刻大同二年少府监造八字按大同辽世宗年号而谋克则世传金爵也 【金三百户置长曰谋克十谋克置长曰猛安】 金观斯印则金 【金：余】 未建国号为辽属国时已有斯爵而后特广之耳 

　　柳边纪略卷三 

　　●柳边纪略卷四 

　　山阴耕夫杨宾 
　　康熙钱行至船厂而止与顺治及明钱大小并用船厂东至宁古塔则但知用银银椎匾若书帕色足九六七以下便不用昔周胡峤北征记曰辽上京西楼 【按辽史西楼在祖州州隶上京临潢府】 交易无钱而用布则今之用银已异于用布时矣 【历代银不专用明初民间或私用太祖立禁甚严至正统元年胡濚因浙东闽广无漕而仓有百年之蓄变通改折每石折银二钱五分自此以后遂通行天下而银禁废矣】 然按金食货志章宗承安三年命西京北京临潢辽东等路钱一贯以上俱用银钞宝货不许用钱一贯以下听民便又宋崇宁钱往往掘地得之则金时业已用钱矣安知数年后不流行船厂以东耶 
　　宁古塔交易银数不计奇零如至两则不计分厘至百十则不计钱分食用之物索于所有之家无勿与直一两以上者偿之不则称谢而已若有而匿不与人或与而不尽则人皆鄙之矣 
　　汉人之以罪至者虽与汉军不同然每与汉军为伍在满洲与异齐满洲则总呼为汉人汉军亦不以此自别盖与京师汉军有截然不同者矣 【池北偶谈云本朝制以八旗辽东人号为汉军直省人为汉人元时则以契丹高丽女直竹因歹竹亦歹未里阔歹竹温渤海八种为汉人中国为南人】 
　　北海唐祭于洛州宋明祭于益州顺治康熙间祭于河南济源县后以都察院副都御史徐元瑛言改祭于混同江 
　　北镇医巫闾山在辽东广宁县辽太祖陵在广宁县中屯卫有大事遣一官致祭 
　　俗尚齿不序贵贱呼年老者曰马法马法者汉言爷爷也呼年长者阿哥新岁卑幼见尊长必长跪叩首尊长者坐而受之不为礼首必四叩至三则跪而昂首若听命者然尊长者以好语祝之乃一叩而起否则不起也然亦无不祝者少者至老者家虽宾必隅坐随行出遇老者于途必鞠躬垂手而问曰赛音 【金史作塞痕误】 赛音者汉言好也若乘马必下俟老者过老者命之乘乃敢避而乘宴会必子弟进食行酒不以奴仆客受之亦不酢往来无内外妻妾不相避年长者之妻呼为嫂少者妻呼婶子若弟妇 
　　婚姻择门第相当者先求年老为媒将允则男之母径至女家视其女与之簪珥布帛女家无他辞男子父乃率其子至女之姻戚家叩头姻戚家亦无他辞乃率其子侄羣至女家叩头金志所谓男下女礼者是也女家受而不辞辞则犹未允也既允之后然后下茶请筵席此男家事也女家惟赔送耳结婚多在十岁内过期则以为晚上元夜好事者辄扮秧歌秧歌者以童子扮三四妇女又三四人扮参军各持尺许两圆木戛击相对舞而扮一持伞镫卖膏药者前导傍以锣鼓和之舞毕乃歌歌毕更舞达旦乃已 
　　十六日满洲妇女羣步平沙曰走百病或连袂打滚曰脱晦气入夜尤多 
　　正二月内有女之家多架木打秋千曰打油千 
　　岁除必贴红纸春联联贵四六岁易新句或与旧稍同则不乐 
　　十月人皆臂鹰走狗逐捕禽兽名曰打围 【张舜民使辽录云北人打围一岁间各有处所正月钓鱼海上于水底钓大鱼二三月放鹘号海东青打雁四五月打麋鹿六七月于凉淀坐夏八九月打虎豹之类自此至岁终如南人趁时耕种也】 按定旗分 【按会典　镶黄旗围猎山曰哈代上涧坿曰威谆河曰河尔法氲曰加色曰叶炕厄岭曰沂澈涨泥河曰献岭曰果罗河曰一马呼港曰得弗口曰交河　正黄旗围猎山曰喀普赤蓝曰勒克得弗口曰朱北　正白旗围猎山曰沂澈涨泥河曰科罗河曰复涨泥河曰吉当阿河岸曰蒙古谷曰打起曰朱扯滚　正红镶红二旗围猎山曰觉罗打阳阿曰边米牙呼曰会肥一蓝木曰黑林曰过而名冈曰呼浑曰肥得里曰都什黑曰梅黑河曰勒夫峰曰色黑骊达马纳曰会肥围屯　镶白旗围猎山曰喀普赤蓝曰木单焉泰曰上涧峯曰色勒五鲁库曰江都库峯曰火把峰曰浑济你什哈河　正蓝旗围猎山曰吉当阿河西岸曰围黑夸蓝曰一吞河曰昂巴西伯曰纳亲河曰叶黑一蓝木黑林　镶蓝旗围猎山曰书民乌力汗曰马打堪冈曰色朱棱曰酸焉瓦色】 不拘平原山谷圈占一处名曰围场无论人数多寡必分两翼由远而近渐次相逼名曰合围或日一合再合 【扈从东巡日录云我朝行围八旗各以章京主之分左右翼驰山谷间名曰围场惟视蓝旗所向以为分合有断续不整者即以军法治之章京服色亦随本旗惟御前侍卫及内大臣得穿黄褶行围之法以镶黄旗大纛居中为首圣驾在大纛之前按辔徐行两翼门纛相遇则立而不动以俟后队渐次逼近谓之合围缇骑环山旌旄耀野狐兔麋鹿散走围中或皇上亲射或皇太子射之亲王大臣近侍非得旨不敢在围中发一矢兽有出围者方许扈从诸人捕之亭午就山阳张黄幄尚食一日凡两合围】 所得禽兽必饷亲友善打围者一冬得雉常一二千不善者有终岁不得一者矣 
　　满人病轻服药而重跳 【音条】 神亦有无病而跳神者富贵家或月一跳或季一跳至岁终则无有弗跳者未跳之先树丈余细木于墙院南隅置斗其上谓之曰竿 【按会典堂子祭仪每年三月初一日九月初一日俱立竿致祭亲王郡王贝勒每家各祭三竿具子镇国公辅国公每家各祭二竿镇国辅国奉国将军每家各祭一竿不祭者听其无爵宗室不祭　凡致祭日期初一日皇上祭初二日礼亲王府初三日郑亲王初四日睿亲王初五日肃亲王初六日英郡王初七日豫郡王初八日额尔克楚赫虎儿贝勒初九日罗罗浑贝勒初十日额勒浑贝勒十一日饶余贝勒　康熙二年定亲王立竿祭旗第一康亲王第二显亲王第三庄亲王第四安亲王第五裕亲王第六简亲王　四年定郡王立竿祭期第一温郡王第二惠郡王第三信郡王第四平郡王第五顺承郡王此定期内若遇皇上致祭则应祭之家停祭　贝子公等依次致祭凡祭三竿之家于定期内各祭一竿过十一日后再各祭二竿或致祭日有两三家同祀神者仍依次俟应先祭之家祭毕次祭之家方祭如亲王贝勒于定期致祭之日有事不得祭预期知会礼部令次祭之家致祭其有事者随便补祭　每年三月初一日俱立竿皇上亲往致祭是日卤簿大驾全设内掌仪司官设皇上行礼坐褥于堂子正殿内一前圆殿一上具礼服于正殿圆殿神前行一跪三叩头礼诸王大臣俱排立不随行礼祭毕上在丹陛上西傍正坐公以上亦在丹陛上分翼排坐进祭物饮祭酒毕作乐还宫】 祭时着肉斗中必有鸦来啄食之谓为神享跳神者或用女巫或以冡妇以铃系臀后摇之作声而手击鼓鼓以单牛皮冒铁圈有环数枚在柄且击且摇其声索索然而口致颂祷之词词不可辨祷毕跳跃旋转有老虎回回诸名色供祭者猪肉及飞石黑阿峯飞石黑阿峯者黏谷米糕也色黄如玉质腻糁以豆粉蘸以蜜跳毕以此徧馈邻里亲族而肉则拉人于家食之以尽为度不尽则以为不祥 
　　宁古塔烧酒曰汤子酒 【祁奕喜风俗记作满洲烧酒】 斤银四分黄酒斤银三分然烧酒家为之不须沽惟黄酒多沽饮耳油皆苏子所打斗得油八九斤扈从东巡日录所谓妈龙腻盟者是也气颇触鼻品在菜油下然菜油至自奉天不常有穅镫俗名虾棚以米穅和水顺手黏麻秸 【逆手黏则不可燃】 晒干长三尺余插架上 【以三歧木为架凿空其端横穅镫于中可进退】 或木牌 【削木牌凿数眼于上悬之梁下用与架同】 燃之光与烛等而省费然中土人多用油镫 
　　自昔器皿如盆盎椀盏之类皆刳木为之数年来多易以磁惟水缸槽盆犹以木 
　　扒犂土人曰法喇以木为之犂而有架车而无轮辕长而软雪中运木者也驾以牛 
　　烟囱多以完木之自然中虚者为之久之碎裂则护以泥或藤缚之土人呼为摩呼郎 
