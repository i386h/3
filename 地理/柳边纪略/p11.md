<!-- { "loadSidebar": true } -->
　　宁远州人曰明总兵李如松入朝赐宴陪宴官某问辽东产何物如松曰产好李某曰不知心若何曰赤心 【如松宁远伯李成梁之子父子兄弟俱为辽东名将今镶蓝旗李氏如李辉祖李鈵李林隆皆其后人也】 
　　开原县城中有浮图一土人云有镜二十四着顶上 
　　奉天多邓将军庙将军名佐明成化间人按四镇三关志邓佐者定辽前卫指挥使也善骑射有胆力巡抚王翱令署都指挥事成化三年春随总兵施英按奉集堡遇敌二千余佐率五百骑败之复追至树遮里峻山峭壁中鏖战忽有一校策马退走众遂溃乃下马步战久之知不可为遂自刎报未至辽人见佐乘白马挟弓鼓吹而回佐家亦闻鼓吹声守臣上其事立祠辽阳都御史吴祯为撰碑记抚顺境外部落凡有疫疠祷之立应至今满洲跳神皆祠之 【或曰京师堂子所祀者亦将军云　按会典每年元旦皇上率亲王以下副都统以上及外藩诣堂子上香行三跪九叩头礼每月朔亲王以下贝子以上派一人供献四月初八日内府并王贝勒一人依次备供斋戒是日不祈祷不祭不理刑名康熙十二年定祭堂子汉堂官不随往】 
　　宁古塔地不计亩而计晌晌者尽一日所种之谓也约当浙江田四亩零 【金食货志量田以营造尺五尺为步阔一步长二百四十步为亩】 一夫种二十晌晌收谷自一石至二石以土之厚薄为等杀谷凡十种曰稗子曰小麦曰大麦曰粟 【小米也】 曰秫 【黏谷也用以造酒】 曰黍 【大黄米也作??易亦可为酒】 曰稷 【糜子米也宜酒亦可为饭】 曰高粱 【蜀黍也】 曰荞麦曰穬麦 【铃铛麦也】 而以稗子为最非富贵家不可得地之佳者晌价五两稗子谷石五两小麦石三两大麦石二两五钱粟秫黍稷高粱荞麦石各二两穬麦石一两三钱凡一石可当通州仓二石五斗此己巳庚午间粮价也 
　　陈敬尹为余言曰我于顺治十二年流宁古塔尚无汉人满洲富者缉麻为寒衣捣麻为絮贫者衣狍鹿皮不知有布帛有之自予始予曾以疋布易稗子谷三石五斗有拨什库某得予一白布缝衣元旦服之人皆羡焉今居宁古塔者衣食粗足则皆服绸缎天寒披重羊裘或猞猁狲狼皮打呼 【皮长外套也】 惟贫者乃服布而敬尹则至今犹布袍或着一羊皮缎套耳 
　　宁古塔宴会以十二簋为率小吃之数亦如之争强鬬胜务以南方难致之物为贵一席之费大约直三四金满洲则例用特牲或猪或羊或鹅其费更甚 
　　宁古塔多业农贾贾者三十六其在东关者三十有二土著者十市布帛杂货流寓者二十二市饮食在西关者四土著皆市布帛杂货农则无算而奴为多其俗贵富而贱贫贵老而贱少贵汉而贱满何也凡东西关之贾者皆汉人满洲官兵贫衣食皆向熟贾赊取俟月饷到乃偿直是以平居礼貌必极恭敬否则恐贾者之莫与也况贾者皆流人中之尊显而儒雅者与将军辈皆等夷交年老者且弟视将军辈况下此者乎居人无冻馁者冻馁则羣敛布絮粮食以与之夜户多无关惟大门设木栅或横木为限防牛马逸出也比年来正二月间走山者或盗马因设堆子巡警他时牛马猪鸡之类无失者失十余日或月余必复得 
　　宁古塔满洲呼有爵而流者曰哈番哈番者汉言官也而遇监生生员亦以哈番呼之盖俗原以文人为贵文人富则学为贾 【陈敬尹周长卿】 贫而通满语则代人贾所谓掌柜者也 【钱德维】 贫而不通满语则为人师 【师者胡子有李召林吴英人王建侯李某彭某】 师终岁之获多者二三十金少者十数金而已掌柜可得三四十金 
　　宁古塔有七庙曰关帝庙在城东三里马王附其后道人扬州蔡森生守之年已七十九矣曰西庙在城西三里吉陵倚其后虎儿哈河流其前中有铜观音一高八九寸蓝旗章京某所舍也某云阿机人钓而得之江以为神杀牛猪鸡鹅必祭而以血涂其口余以一牛强易之识者皆指为宋物又莲花石承柱二亦自地中出者庚午二月初六日僧寮火观音殿以救免余为僧作引募修西行时已得六十金矣僧名净金温州人秋笳集所称净公者是也弟子二一名雪苍一名宁远曰既济庙在城西北百步祀龙王火神僧名天然李其姓河南诸生也甲寅乙卯间以逆党为阿机奴妻年少绝色主者呼之装烟不应自缢死天然遂下发为僧余父怜之为梅勒章京言属守庙庙额余所书也曰三官庙在城东北百步道人朱一翁故南昌王后也年七十二曰子孙娘娘庙在三官庙东朱一翁兼守之曰城隍庙在城东南一里直隶刘典史建因自守之居人薄守者多不往曰土地庙在城东里许河南王姓尼守之人呼为王姑子朔望往七庙者执香而已烛不易得也西庙东吉陵下净公植花木数千本春夏间满汉男女载酒征歌无虚日文人多赋诗以纪其盛 
　　己巳七月余家童黑子随爱浑牛彔章京崔尚信江行一日结伴八人驾威弧将登岸围猎波浪作威弧覆同伴刘拨什库等三人死黑子等五人以救免先是尚信乌喇起行之夕梦吏持文书一函露封令尚信投爱浑将军尚信探视之朱书不可辨以问吏吏曰无他取多洪拉发三人耳尚信疑畏者久之至是乃恍然盖死者皆多洪拉发人也 
　　席百北有鹿大若橐驼名康大罕角可为指决槽若线者价三四十两 
　　海豹皮出东北海中 【唐开元中新罗国与果下马同贡者也】 长三四尺阔二尺许短毛淡绿色有黑点京师人误指为海龙皮染黑作帽海龙皮大与海豹等毛稍长纯灰色京师人又指为海獭皮者也 
　　红姑娘一名红娘子状若弹丸色红可爱味甜酸子若鱼子八九月间熟草本有蔀若秋葵蕊而淡红烹汤亦可饮 
　　大发哈鱼一作打法哈子若梧桐子色正红噉之鲜水耳其皮色淡黄若文锦可为衣为裳为履为袜为线本产阿机各喀喇而走山及宁古塔之贫者多服用之 
　　楛木长三四寸色黑或黄或微白有文理非铁非石可以削铁而每破于石居人多得之虎儿哈河相传肃慎氏矢以此为之好事者藏之家非斗粟疋布不可得按楛矢自肃慎氐至今凡五贡中国 【周时贡魏常道乡公景元未又贡晋元帝初又贡成帝时通于石季龙四年方达后魏太和十二年遣使又贡】 而勿吉室韦之俗皆以此为兵器或曰楛矢或曰石镞或曰楛砮历代史传言之娓娓 【魏书勿吉传箭长尺二寸以石为镞北史勿吉传自沸涅以东皆石镞唐书室韦传器有角弓楛矢黑水靺鞨传其矢石镞长二寸盖楛砮遗法】 今余之所见直楛耳无有所为镞与砮也不知镞与砮又何以为之也 
　　盐南北朝时有产于树者有产于池者金时速频以东食海盐上京胡里改等路食肇州盐 【按哈剌八都鲁传至元三十年世祖谓哈剌八都鲁曰乃颜故地曰阿八剌忽者产鱼吾今立城而以元速憨哈纳思乞里吉思三部人居之名其城曰肇州又元史地理志附肇州于广宁府后其地应在盛京界内】 今则运自奉天或高丽国坚类长芦盐斧砍之乃碎宁古塔盐斤二分五厘船厂盐斤一分二厘祁弈喜风俗记出沈阳者斤八分出高丽者斤六分盖康熙初价犹贵不似今之贱也 
　　桃花水草本状若杨梅而无核色红味甘质轻脆过手即败矣五六月间遍地皆是居人择最多处设账房或棚子醵分载酒男女各为羣争采食之明日又移他处食尽乃已又有法佛哈米孙乌什哈者味甜酸可食皆中土所无者也若苹婆果桃李枣栗柑橘之类非中土人驰送不可得瓜往时绝少今李召林学种各色俱有然价甚贵荸荠淀子中 【平地为淀子】 亦生人不知食黄精极多贱者乃食之蘑菇猴头鸡腿之外尚有数种然状莫大于猴头味莫鲜于鸡腿鸡腿蘑菇篱落间皆有之往吴汉槎还病且死谓予曰余宁古塔所居篱下产蘑菇今思此作汤何可得予时窃笑之以为蘑菇所在皆有何宁古塔也及予省觐东行乃知宁古塔蘑菇为中土所无而汉槎旧居篱下所产又宁古塔所无者今此屋属河南李闻远而蘑菇已尽数年来数祁家马槽下者为第一矣 【祁家者祁弈喜妾所居也】 
　　护腊革履也絮毛子草于中可御寒毛子草细若线三棱微有刺生淀子中拔之颇触手以木椎数十下则软于绵矣一名护腊草土人语云辽东三件宝貂鼠人参护腊草余谓参貂富贵者之宝也护腊草贫贱者之宝也有护腊草则贫贱者生无参貂则富贵者死 
　　塔子头 【扈从东巡日录作塔儿头非或名和尚头】 苗长尺许若麦门冬草春绿夏青秋白冬则土人以火燎之焦而黑矣根紫色细若线纠结成团坚如木石大者抱小者握自相联络参差立泥淖中马行其上春夏最难一失足陷隙际不能起秋冬冰坚则如陆地然和尚头仍不与冰等也土人有取以为枕者玩之绝可爱余欲携其一示好事者以马力不胜而止 
　　松塔松子蔀也状若塔故名大者高尺许打松子者入阿机中伐木取之木大塔多者取未尽辄满车往时不甚贵近取者多百里内伐松木且尽非裹粮行数日不可得价乃数倍于前己巳庚午间银六钱买一大斗然食者少不甚买也余初至日食一升三四日后唇焦舌燥不敢食矣 
　　榛高二三尺草也而似木经霜后子落可拾干可为薪否则入野烧春夏间复生品素贱己巳秋独少价遂与松子等 
　　桦皮桦木皮也桦木徧山皆是状类白杨春夏间剥其皮入污泥中谓之曰糟糟数日乃出而曝之地白而花成形者为贵金史所谓酱瓣是也 【按金史舆服志酱瓣桦者谓桦皮斑文色殷紫如酱中豆瓣也金人佩刀皆以酱瓣桦为□口又北史钵室韦用桦皮盖屋】 拉发北数十里特设桦皮厂有章京 【按会典设采桦皮六品官一员】 有笔帖式有打桦皮人每岁打桦皮入内务府而辽东桦皮遂有市于京师者矣 【按会典康熙二十六年以前间一年取宁古塔桦皮九千斤】 边外驿站相去远近不一或百里或百余里或七八十里然所谓七八十里者三九月间亦必走马竟日乃得到 【宋王沂公所谓但以马行记日约其里数者也】 行稍迟或冬月日短发不早鲜有不露宿者 【土人谓之打野营】 露宿必傍山依树近水草年少而贱者持斧伐木燎火自卫或聚石为灶出铜锅作粥人持一木椀啜之雨雪至无从避披裘冻坐而已每站设笔帖式一 【俗呼帮识】 拨什库一 【俗呼千总】 庄头一小头一壮丁不为限大抵业农贾小头者役于拨什库者也庄头者管壮丁者也拨什库专司应付笔帖式登记档案以体统言之笔帖式有印若尊于拨什库而派军马草料则不敢侵其权是以一站之人惟拨什库是畏前此每站居人多者数百家少者数十家今爱浑将军尽拨壮丁为水手工匠而山东西与京东之流寓者 【周胡峤记曰辽上京西楼交易中国人并汾幽蓟为多】 奉天将军又复驱之入关存者不过十余家而站废矣 
　　十年前行柳条边外者率不裹粮遇人居直入其室主者则尽所有出享或日暮让南炕宿客而自卧西北炕马则煮豆麦剉草饲之客去不受一钱他时过之或以针线荷包赠则又煮乳猪鹅鸡以进盖是时俗固厚而过客亦不若今日之多也今则走山者以万计踪迹诡秘仓卒一饭或一宿再宿必厚报之而居者非云贵流人则山东西贾客类皆巧于计利于是乎非裹粮不可行矣然宿则犹让炕炊则犹樵苏饭则犹助瓜菜尚非中土所能及也 
