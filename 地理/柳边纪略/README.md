<!-- { "loadSidebar": true } -->
柳边纪略　　（清）杨宾 撰 

　　●目录 

　　自序 
　　卷一 
　　卷二 
　　卷三 
　　卷四 
　　卷五 

　　●柳边纪略自序 

　　中原土地之入郡县者山川方域物产风俗皆有文以书之书而不能尽与所不及书者则征之逸民遗老所谓献也文献备而郡县之志成若乃不入郡县之地虽声教已通中原之人偶一至焉皆出九死一生呻吟愁苦之余谁复留一字以传若冷山之松漠纪闻五国城之南烬纪闻英宗北狩之革书亦绝无而仅有然南烬所载道里方域与金史不同又极诋朱后前辈多言其伪而松漠革书所记亦甚寥寥不足比于郡县志以无文献助之也宁古塔在五国城冷山之间明时隶奴儿干都司今则与盛京唇齿然弥望无庐舍行数日不见一人康熙初先子坐张魏之狱徙于此余年十三奉先大母于江浙间丧葬讫年已四十矣然后出塞惟日有白云亲舍之思而又阴风朔霰皲瘃其肌肤耳鼻手指一触辄堕地入阿稽则万木蔽天山魈怪乌叫嚎应答丧人胆断冰古雪胶树石不受马蹄马蹶而仆者再触石破颅血流数升而死死半日乃复苏苏久之犹不知在人世间方是时辽阳松杏大小凌河诸战场南北关木叶老边混同呼里改诸阨塞皆跋涉于呻吟愁苦之中及至喜极而悲日侍两亲供三十年子职于数月之间尚何心求宁古塔之文献而书之哉迨后先子即世归葬中原回念耳目所闻见有宜书者卫所之设虽自成宣英三朝然中原无往者传闻多不详如长白山在宁古塔南旧图皆画于北山半一潭周三十里弱而明一统志则云八十里如此舛谬者甚多一宜书先子谪居久变其国俗不异于管宁王烈之居东宁古塔人至今思之二宜书边外不设郡县无志又无他纪载而余适过之三宜书文字虽无而余所遇老兵宿将其言有可采者又先子至其地在三十年前所见三十年前之老兵宿将是即其地之献也而余亦得闻其言于先子四宜书泉甘土肥物产如参貂非中国有楛矢自孔子后谁复能辨之地又在辽东三卫外可城郭非他羁縻者比五宜书夫地在异国好事者犹将书之况有此五宜书余安敢不书此柳边纪略所以作也柳边者插柳条为边犹古之种榆为塞而以之名其书者以柳边为宁古塔境也若黑龙江则附宁古塔者也亦得书奉天则补其志之缺者也亦牵连书之虽其山川建置风俗灾祥率多未备不敢比于中原郡县志或以其出自呻吟愁苦之余而附于洪忠宣松漠纪闻后斯幸矣大瓢山人杨宾 

　　●柳边纪略卷一 

　　山阴耕夫杨宾撰 
　　自古边塞种榆故曰榆塞今辽东皆插柳条为边高者三四尺低者一二尺若中土之竹篱而掘壕于其外人呼为柳条边又曰条子边条子边西自长城起东至船厂止北自威远堡门起南至凤皇山止 【按明时辽镇边墙西北自长城蓟镇界铁场堡起至东北开原之永宁堡止共六十八堡边长一千二百四十八里东北自开原之镇北堡起至东南凤皇城堡止共二十六堡边长五百二十里而今之兴京船厂则皆明时边外地也】 
　　设边门二十一坐 【坐：座】 曰凤皇城门曰爱哈门曰兴京边门曰加木禅门曰英额门曰威远堡门曰发库门曰彰武台门曰白土厂门曰清河门曰九官台门曰松岭子门曰长岭山门曰新台门曰黑山口门曰高台堡门曰平川营门曰布儿德库苏把儿汉门曰黑儿苏门曰易屯门曰发忒哈门此盛京志所载者也而会典则又称西自长城起东至喇林山止设边门十四座曰名水堂门曰宽邦门曰碾盘沟门曰新台门曰松岭门曰九官台门曰清河门曰白土厂门曰章古台门曰法库门曰布尔都库苏巴尔汉门曰黑尔苏门曰衣屯门曰法忒汉门北自威远堡门起曰威远门曰英额口门曰因登门曰咸厂门曰叆阳门曰凤皇城门凡六门共二十门较之京志则少门一而不同者九盖志纂于康熙初而会典成于康熙二十六年是会典在后矣当以会典为正 【按明时辽镇设关十辽阳城东南百八十里通鲜 【脱朝字】 者曰连山关叆阳城北三里曰镇朔关沈阳城东北抚顺城东二十建 【脱里字】 州互市者曰抚顺关开原城东六十里靖安堡地方曰广顺关开原城东七十里彝人互市者曰镇北关开原城西六十里庆云堡地方曰新安关广宁城东北七十里彝人互市者曰镇远关广宁城北八里曰分水岭关金州城南一百二十里通海运者曰旅顺口关海州城西南七十里海运船由此入辽河者曰梁房口关设沿边冲要堡一百有三曰铁场曰永安曰背阴障曰三山营曰平川营曰瑞昌曰高台曰三道沟曰新兴营曰锦川营曰黑庄窠曰仙灵寺曰小团山曰兴水县曰白塔峪曰寨儿山曰灰山曰松山寺曰沙河儿曰长岭曰椵木冲曰大兴曰大福曰大镇曰大胜曰大茂曰大定曰大安曰大康曰大平曰大宁曰大静曰大清曰镇夷曰镇边曰镇静曰镇安曰镇远曰镇宁曰镇武曰西兴曰西宁曰平洋桥曰东昌曰东胜曰长静曰长宁曰长定曰长安曰长胜曰长勇曰长营曰静远曰平虏营曰上榆林曰十方寺曰丁字泊曰宋家泊曰曾迟曰镇西曰彭家湾曰平定曰定远曰庆云曰古城曰镇彝曰清阳曰永宁曰镇北曰威远曰静安曰松山曰柴河曰抚安曰白家冲曰三岔儿曰曾安曰东州曰散羊峪曰马根单曰一堵墙曰清河曰嵰场曰张其哈曰双堆儿曰洒马吉曰叆阳曰宽佃子曰长岭曰散等曰长佃子曰刘官寨曰汤站曰凤皇城曰青台峪曰镇东曰镇彝曰甜水站曰黄骨岛曰归服堡曰红嘴曰望海窝曰镇远】 海 【海：每】 门设苏喇章京一员笔帖式一员披甲十名 
　　盛京城周九里三百三十二步明洪武二十一年指挥闵忠因旧址筑四门大清天聪五年增高一丈拓大三百步周共十里二百七十二步康熙十九年筑关墙周围三十二里四十八步高七尺五寸门改为八大东曰抚近小东曰内治大南曰德胜小南曰天佑大西曰怀远小西曰外攘大北曰福胜小北曰地载外书满文内书汉文不似今之满汉左右书也城中有钟鼓二楼百货集其下 
　　皇城在南门内规模虽小金碧亦可观中宫曰清宁宫东宫曰关睢宫西宫曰麟趾宫次东宫曰衍庆宫次西宫曰永福宫楼曰翔凤阁曰飞龙正殿曰崇政殿大门曰大清门东曰东翊门西曰西翊门大殿曰笃恭殿东坊曰文德西坊曰武功 【江南道士苗焦冥君稷守之时年八十余矣】 殿左有圆殿一正中脊高二丈基高尺许大如高之半左右小圆殿各五基与地等脊高丈许大亦半之太祖率诸贝勒受朝贺处也 
　　盛京西六十里有土墙基号曰老边疑即明朝失辽阳后边墙 
　　东北柳条边内外设将军三曰盛京将军曰宁古塔将军曰爱浑将军 【即黑龙江将军】 府尹一曰奉天府尹盛京将军奉天府尹所属东至兴京西至山海关永平府界南至海北至发忒哈门柳条边东北至威远堡门设京二曰兴京 【周秦属肃慎氏汉晋属挹娄隋属高丽唐初置燕州后为渤海大彝震所据改属定理府辽金属渖州明属建州右卫在边外名黑图阿喇城大清发祥地天聪八年改为天眷兴京】 曰盛京 【禹贡属青州虞营州地商属肃慎氏周属朝鲜秦辽东郡汉辽东乐浪玄菟三郡地明帝末为乌桓鲜卑所据献帝初平三年属公孙度辽东郡地初平末属曹操晋改辽东郡为国领县八后魏仍为辽东郡隋没于高句丽唐高宗平高句丽置安东大都护府玄宗时属渤海郡王大祚策渤海郡地后十二世孙彝震僭号建定渖二州属定理府辽属东京昭德军金属东京显德军元初为渖州后改沈阳路属辽阳行中书省明洪武二十年建沈阳中卫大清天聪八年改为天眷盛京顺治元年裁卫所设驻防官兵】 
　　府二曰奉天府 【即盛京顺治十四年设】 曰锦州府 【禹贡属冀州虞夏属幽州商属孤竹国周属燕秦辽西地汉无虑望平县地属辽东郡幽州刺史领之晋慕容氏西乐郡唐柳城县属营州辽金锦川临海军隶中京大定府元省军县名止称锦州隶大宁路明洪武二十六年建广宁中左屯卫大清康熙三年改锦州为锦县康熙四年乃置锦州府】 
　　州三曰辽阳州 【周朝鲜界战国燕地秦汉属辽东郡东汉改辽阳县属玄菟郡魏属辽东郡晋属襄平隋属高句丽唐辽州属安东大都护渤海改属东平郡辽初建东平郡号南京后改为东京辽阳府金东京元辽阳行中书省明洪武四年置定辽都卫辽东卫八年改定辽都卫为辽东都指挥使司十年改辽东卫为定辽后卫升前千户所为定辽前卫左千户所为定辽左卫十七年建定远中卫十九年建东宁卫永乐七年建自在州大清顺治元年裁诸卫十年置辽阳府辽阳县十四年除辽阳府名康熙四年改县为州属奉天府】 曰宁远州 【商孤竹国地周属燕秦属辽西郡汉海阳县地属辽西郡晋慕容皝置集宁县唐瑞州辽隰州平海军海阳县地属来州金海阳海滨二县地属瑞州元瑞州地属大宁路明初本广宁卫地宣德三年分置宁远卫大清顺治元年裁卫康熙三年置宁远州属锦州府】 曰金州 【周秦朝鲜界本辰韩地汉属玄菟郡晋属高句丽唐初置金州统之后渤海属杉卢郡辽复州化成县后改金州属苏州安复军元初属盖州路后并入辽阳路明洪武四年置金州卫而中左所则在旅顺大清顺治元年裁卫所十年复为金州属锦州府】 
　　县七曰承德 【奉天府附郭】 曰海城 【周秦属朝鲜本古南沃沮国汉初属玄菟郡后改属乐浪都尉东汉置都尉仍封沃沮为侯国魏属平州晋属高丽隋属高丽为沙卑城唐李绩平高丽改置盖州以统之渤海大氐以为南京南海府辽海州南海军隶东京金澄州隶东京元属辽阳路明洪武九年置海州卫大清顺治元年裁卫十年置海城县属奉天府】 曰盖平 【周属朝鲜本辰韩地秦燕人卫满所据汉属玄菟郡魏属平州晋属高丽隋盖牟县唐盖州属安东都护渤海大氐改为辰州辽辰州奉国军隶东京金盖州奉国军隶东京元初置盖州路后并入辽阳路明洪武九年置盖州卫大清顺治元年裁卫康熙四年置盖平县属奉天府】 曰开原 【周秦肃慎氏地汉晋隋属扶余国唐渤海扶余府辽属龙州黄龙府隶东京金属隆州利涉军隶上京会宁府元初设开原南京二万户府治黄龙府至元二十三年改开原路洪明武十一年建辽海卫二十二年建三万卫永乐七年建安乐州大清顺治元年裁卫康熙四年置开原县属奉天府】 曰铁岭 【周秦肃慎氏地汉晋挹娄地隋越喜国地唐渤海改为富州属怀远府辽银州富国军金新兴县隶咸平府元省县隶如故明洪武二十一年建铁岭卫大清顺治元年裁卫康熙四年置铁岭县属奉天府】 曰锦 【锦州府附郭】 曰广宁 【周初朝鲜界后属燕秦属辽西郡汉东南为无虑望平二县地属辽东郡西北□县地属辽西郡东汉属鸟桓晋属平州隋属高丽唐置巫闾守尉都护府辽东南为县州奉先军属东京西北为宜州崇义军属中京金置广宁府又义州崇义军元置广宁府路义州因之属大宁路明洪武二十五年封建辽王置广宁护卫二十六年改为广宁卫又置广宁前屯卫广宁右屯卫二十七年又置广宁中护卫二十八年置广宁左右护卫永乐中徙封辽王于湖广改中护卫为广宁中卫左护卫为广宁左卫右护卫为广宁右卫大清顺治元年悉裁卫所康熙三年置广宁县属锦州府】 
