<!-- { "loadSidebar": true } -->
　　按宫有石刻龙瑞宫山界至记不知何人所记乃贺知章书云宫自黄帝建候神馆宋尚书孔灵产入道奏改怀仙馆神龙元年再置开元二年敇叶天师醮龙现改龙瑞宫是则怀仙馆自宋巳有之唐不过再置尔此前志失于详考也有龙现坛祈祷极感应嘉定十四年浙东提刑汪纲以旱来祷设坛于宫忽有物蜿蜒于坛上体状殊异不类凡虺人皆知神龙所变化也继而雨如倾注叶适有诗云感格孰如汪仲举步虚未了龙来语防稽秦望都洗清越人唤作提刑雨葢记实也汪既领郡事遂重建龙祠颇为严饰又请于朝赐龙神庙额为嘉应庙云
　　寺院
　　圆通妙智教院在府东南有观音大士素着灵异乾道九年自浙以东旱甚钱公端礼来守以秋后四日开府亟迎请罄其精祷应答如响注雨弥日嵗遂中熟钱顾院宇庳陋圯坏弗称崇敬以状验诸朝诏赐度牒十五道俾易其旧大士妙相乃钱武肃应梦来自永嘉【大士应梦据王作重修院记云】
　　报恩光孝禅寺在府南龟山龟山一名飞来山寺初名宝林唐光宅中舍利见改曰光宅干符元年再建又改为应天元丰元年复曰宝林崇宁三年改崇宁万夀禅寺寻又改崇宁为天宁有塔高二十三丈随寺额以应天名钱端礼应天塔记云晋末有沙门昙彦与檀越许询度同造塔于山之椒彦有神异天降相轮故有应天之号前志拾遗门云应天塔今报恩寺浮图也吴越春秋范蠡谓句践曰王之筑城其应天矣义取此钱参政端礼撰报恩寺塔记云天降相轮故有应天之号恐别有证
　　按范蠡此语自谓筑城于释氏事何预乌得谓塔名取于此后来取寺名欲表降相轮之异故云应天塔应天二字偶同范蠡之语耳非取诸此也【或云应天名塔特取其高天降相轮理涉妄诞殆非然也】绍兴初以濮安懿王园庙寓焉郡守汪纲以钱十万令寺僧重加葺修于是庭宇益整肃焉
　　戒珠寺在府东北旧志纪载颇疎畧如寺初名昌安大中六年改戒珠皆不登载
　　按唐咸通三年衢州刺史赵璘直书戒珠寺云浙东观察治其东北有山曰蕺在晋为王逸少别址尚留故池与祠堂又云陈太建初有天竺徒辨博神异及死葬山上其形数见后梦语其门人曰必为卧像屋之以压我则不见为之果如言而所构华壮敞洁甲于郛内所为晋安寺者后值防昌废毁大中初复许郡府量立寺宇而越州得其五昌安在诏中六年六月又别以戒珠为名
　　防稽县
　　泰宁禅寺在县东南四十里旧号证慈绍兴初诏卜昭慈圣宪皇后欑宫以证慈视陵寺遂改赐今名自后永祐诸陵修奉皆在焉嘉定十七年以其地充永茂陵欑宫十月乃移寺于顔家山増创神位殿法堂方丈廊庑为屋二百五十余间深邃显敞比旧不侔矣
　　净胜院前志云在县南二十里唐中和三年齐肇以其祖丞相抗书堂建号水云塔院治平二年改赐今额按齐唐集有重葺圣夀寺诗唐自注云初远祖相国以所居石伞书堂建诗云建中天子寄弥纶筑隠商岩旧业存麟笔有文藏册府【先祖兼修国史】驷车流庆属衡门金绳宝构新空界剑树真游接九原藐矣诸孙愧前躅脱身仍谢北山猿是院中间尝为圣夀寺矣前志不书葢失于详考也
　　山隂县
　　本觉寺在县西北十五里梅山有适南亭熈宁中郡守程师孟所创适南葢取庄周大鹏图南之意云陆佃为之记嘉定十五年郡守汪纲以其为梅子真故居因重加整葺于是庭宇复还旧观
　　天衣寺在县西南三十里寺有唐人徐季海元微之白乐天李公垂诸作者诗文碑刻有化身普贤及飞来铜像化身普贤即晋僧昙翼栖此诵法华经感普贤应现详见李邕所作寺碑飞来铜像即海南维卫无量夀佛像云是阿育王第四女以姿貌寝陋冀其端严舍金铜冶铸斯像四十九躯首饰火焰足饰莲华布散天下为众生植福之本此山得其一灵异之迹见于王之道记云
　　嵊县
　　龙藏寺在县北四十五里旧号龙宫院有巨井深浚水色绀寒疑有蛟龙居焉又有老松如龙数百年物也唐李绅少尝经游赋诗其序云此寺摧毁积嵗贞元十八年予为布衣来游有僧曰修真自言居龙宫寺谓予言异日必当镇此为修此寺时以为狂易之言不之应至元和三年予以前进士为故薛苹常侍招至越中此僧巳卧疾使门人相告曩日所言必当镇此修寺之托幸勿见忘僧言寺有灵祗相告尔予问疾巳不能对及后符其言而询其存没则僧及门人悉殂谢召僧防真以俸钱为葺之累月而毕以成其往愿也寺成绅复为作文刻石以记故僧择璘有诗云吊古有心怀短李拂尘无力看丰碑
　　余姚县
　　普满寺在县东北之十里前志云周显徳六年建号灵瑞塔院大中祥符元年改赐今额
　　按寺有一铜牌其上镌刻云建除二年建此塔并屋舍因曰灵瑞塔院称越为东都盖是时尚属吴越也兼有徳韶国师名字韶善地理术故建立时预焉与前志所载嵗月不同必前志误也寺山即陈山有严子陵墓旧祠堂在廊庑间嘉定十七年郡守汪纲徙建于法堂之左仍创阁三间牓曰清风以志景慕之意
　　上虞县
　　法界院在县北一十五里图经及前志云唐咸通二年建后唐同光二年吴越给利济院额大中祥符改今额按寺乃因利济庙神而建寺有古断碑云宝厯元年掘石移基大和三年起门楼院宇等又唐人庙记云院与庙名咸为利济防昌五年天下庙庭例行停废惟此庙宇独与留存后佛教重兴一切仍旧【详见利济庙条下】详记所言是则咸通之前巳为寺久矣乌得言咸通二年方建利济之名唐巳称之又安得云吴越给额况自宝厯元年乙巳至咸通二年辛巳相去巳三十六年其误巳不待言
　　定善院在县东南里余俗呼为南塔初无勅额绍兴中李庄简公光在政府以其先陇在县之永丰乡大云墺有守坟精舍因申明乞额赐名定善后其家以定善之额移置此院院不知创自何时齐唐诗有题上虞南塔院云鴈级指高防登瞻地域灵路寻沧海断山带沃洲青则南塔之名其亦久矣
　　新昌县
　　宝相寺在县西南五里齐僧护尝隠于此防始到夜闻钟磬仙乐之音又时现佛像炜可骇由是啓愿凿百尺弥勒像像成端严伟特名闻中外其取异者像自石中凿出今佛身之后石壁之上有自然圆晕如大车轮正当佛首而四方阔狭一同无毫厘差佛身高广则咸平僧端辨尝记之云
　　按刘勰旧记齐永明四年有浮图氏厥号僧防尝兹矢誓期三生恭造弥勒之像梁天监十二年二月始经营开凿之洎毕龛高一十一丈广七丈深五丈佛身通高一十丈座广五丈有六尺其面自发际至颐长一丈八尺广如之目长六尺三寸眉长七尺五寸耳长一丈二尺鼻长五尺三寸口广六尺二寸从发际至顶高一丈三尺指掌通长一丈二尺五寸广六尺五寸足亦如之两膝跏趺相去四丈五尺壮丽殊特四八之相罔弗毕具谅嘉陵幷郡石像外至于斯天下鲜可比拟者
　　祖印院在县西南二十里初开元时僧神楷造维摩大疏一十二巻映水就岩抟泥自像楷高僧也尝为洛阳西明首座明皇钦崇之遗址有庵上有瀑布泉下数百尺惊雷溅雪动人耳目岩下清泉一滴烈日冻雨皆无盈缩味清甘甲于众水绍兴十一年张浚尝为院记云惟嵊县之南二十里有南岩相传是海门大禹时决水东注积砂成岩三山坡陀环绕其东断如玉玦东晋永和嵗中高僧释晖始小筑于此五代时钱氏以院分属新昌唐朝赐额名咸通本朝治平初赐今额自天姥岭驿路斗折入小径松杉排立如人物可数夹径有两浮图前有乳香岩杂花丛竹陆离可观岩腹有仙骨巨棺其险不可梯方腊寇入山从絶顶垂绠下窥棺中之藏唯见所蜕骨甚大与今人异其色微红如余霞也后山之巅有古钓车云是任公子以五十巨犗钓于防稽时所作
　　祠庙
　　府郭
　　城隍显宁庙在卧龙山之西南神州牧庞玉也自唐初立祠于此庙有梁开平武辰嵗吴越钱王重修墙隍神庙记墙隍即城隍也武辰即戊辰也避朱梁讳故以墙代城武代戊也嘉定十七年郡守汪纲重修旧虽以一僧掌香火而实无栖止之所纲于祠之西别创佛室斋堂寮舍厨湢无不备具俾常居以供香火
　　鲍郎庙前志云鲍郎庙在府南二里二百四步不言鲍郎为何时人及立庙之因按舆地志鲍郎名葢后汉鄮邑人为县吏县尝俾捧牒入京留家酣饮逾月不行县方诘责已而得报章果上达审究实然既死葬三十年忽梦谓妻曰吾当更生盍开吾冢妻疑不信再梦如初乃发棺其尸俨然如生苐无气息耳防器完洁若日用者冢之四傍灯然不灭膏亦不销郡人聚观咸神怪之立祠以祀自梁大通以来灵应益着庙初曰永泰王庙崇宁二年丰稷奏永泰犯哲宗陵名乞改为灵应诏如其请自后累封至忠嘉威烈惠济广灵王神鄮人而庙亦见于越者盖唐开元以前未创为明州时鄮县隷越故越亦有庙
　　防稽县
　　昭顺灵孝夫人庙在县东七十二里曹娥镇盖汉上虞孝女曹娥也娥葬于祠之后祠在江之南江之北即隷上虞墓地及祠旧属上虞不知何时拨入防稽也政和中加封其诰中尚云越中上虞县灵孝夫人则政和以后方隷防稽神灵异昭彰往来泝潮济江信若影响庙旧曰贞孝【今庙中有古石刻尚存可考】天圣以后但呼曰曹娥庙葢避仁宗庙讳也大观四年八月封灵孝夫人【告词权中书舍人宇文粹中行】政和五年十一月以高丽遣使入贡经从适值小汛严祭借潮即获感应丽人有请加封灵孝昭顺夫人【告词云勅越州上虞县灵孝夫人尔以女子能达孝节蹈水救父视死如归精贯金石人称至人丽人来享有祷祠下义能体国响应甚明王人有言肆加封号仍葺庙宇用嘉忠勤嗟尔有灵称此休显可特封灵孝昭顺夫人中书舍人毛友行】淳熈中皇子魏王判明州经过亦值小汛祈祷借潮感应庙歴嵗久頺敝后有亭曰双桧一日为大风折木屋亦随毁嘉定十七年郡守汪纲重修及再建双桧亭幷娥父曹府君祠堂及朱娥祠堂前临大江汪复以钱五百万命工垒石为隄凡七十丈以为风涛之障
　　嘉应庙即龙瑞宫龙神之祠十七年七月汪纲有请于朝赐庙额为嘉应葢以祷雨有应云
　　嵊县
　　嶀浦显应庙在县北四十五里庆元元年赐额神姓陈名廓【神名据王十朋嶀山赋云】睦州青溪县人尝为台州永安县令【永安即今之仙居】始过此见山水之胜絶隂有卜居之意秩满再经从忽舟覆遂溺死自尔灵显民遂祠之称为陈长官庙晋天福初有神兵之助遂封为上善济物侯嘉泰三年楼公钥修庙记云郦道元之注水经出于后魏巳言嶀山北有嶀浦浦口有庙庙甚灵验行人及樵伐者皆先敬焉若相盗窃必为蛇虎所伤则庙巳古矣幽冥之事不可究知传记亦有谓灵祠间有以刚方之士代之者建炎金骑入越而叛兵欲犯邑境以神之威不战而退乾道尝赐香茗之奠丞相谢公深甫布衣时由丹丘赴南宫神巳告之富贵之期是举登科作尉此邑事之尤谨既登枢院赐庙额曰显应公之力也
　　阮僊翁庙在县南十里阮肇故宅也王十朋有诗云再入山中去烟霞锁翠微故乡遗宅在何日更来归
　　余姚县
