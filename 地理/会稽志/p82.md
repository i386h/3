<!-- { "loadSidebar": true } -->
　　答曰序固言之钱塘潮头沙潬所激诸家之论尽废今子欲详之乎尝试与子于一沟之内观之引水满沟则其水必平进于沟之半累碎石而为龃龉从上流倾水势必经龃龉而半写于下水之激涌无怪也燕公所谓潬者水中沙也钱塘海内之潬亘二百里夫水盈科而后进潮长未及潬则钱塘之江尚空空也及既长而冒之自潬斗泻入江又江沙之涨或东或西无常地潮为沙岸所排助其激涌震天动地峩峩而来水之理也曷足怪乎愚所谓龃龉者犹之潬耳故钱塘潮候率迟于定海者定海平进而钱塘必俟登潬而后至于江其初来也从浙江亭望之仅若一线非潮小也【阙】　远所见微耳渐近则渐大非潮大也所见渐近则渐大固宜及夫潮退则或由潬中低处或从潬两尾滔滔以至于海葢潬中高而两头渐低高处适当钱塘之冲其东稍低处乃当钱清曹娥二江所入之口钱清江口潬最低潮头甚小曹娥江口潬稍高于钱清故潮头差大是説也习于海道者莫不知之子欲详燕公之説愚不得而详之也
　　或问前人之论或是或非既闻命矣敢问子之説何如答曰愚不敏何足以语此物格知至粗尝学焉欲知潮之为物必先识天地之间有元气有隂阳元气犹太极也絪緼两间希微而不可见隂与阳则生乎元气者也本之而生亦能为之病焉【详答在后】何者为病常旸常雨是也当隂阳二气之极则元气不能胜【详答在后】子欲知之幸反覆其问
　　问者曰子所言元气隂阳二气与乎潮者何也
　　答曰夫水天地之血也元气有升降气之升降血亦随之故一日之间潮汛再至一月之间为大汛者亦再一嵗之间为大汛者二十四元气一嵗间升降为节气者亦二十四潮二十四汛随之此不易之理也
　　问者曰潮之随元气升降也子何以知之
　　答曰察于吾身而知之也一身之中有元气有隂阳元气葢所受以生者既生矣则血为荣气为卫血为隂气为阳周一身而不可见者元气元气之运周流于脉络而血乃随之一日之潮凡再进退一身之血随气而进昼夜未尝息也攷之素问用鍼之法常以日加之宿上从房至毕十四宿水下五十刻半日之度也从昴至心十四宿水下五十刻终日之度也从房至毕为阳从昴至心为隂阳主昼隂主夜灵枢经曰水下一刻人气在太阳二刻在少阳三刻在阳明四刻在隂分水下不止气行亦尔又难经脉候人一日一夜凡一万三千五百息脉行五十度为一周漏水下百刻荣卫行阳二十五度行隂亦二十五度故五十度复防于太隂寸口注云人气始自中焦注手太隂行其经络计二十四亦复来防于太隂此是脉之大防始终各计二十五度以此推之人气一昼夜之间行隂行阳各二十五度潮一昼夜随元气升降者审矣
　　问者曰子言一嵗二十四气潮随之为二十四大汛者其畧具矣然朔望为大汛之候而节气十有五日一易散诸一月之中不专在乎朔望潮何为而不随之答曰元气一昼夜小升降故一日之间潮凡再至一月之间大升降故十五日而易一节以律管候气验之管之长短不同某气至则某管应元气升降有小有大审矣天地之数竒而不齐者也故月有小尽大尽嵗有一闰再闰潮之为大汛也随大小尽与闰亦未尝差焉验潮之大小莫若钱塘与西兴也虽以朔望为大汛之候然晦前二三日望前一二日潮葢有登闸者或朔日二日三日四日不登闸至五日而始大或十五十六十七十八十九二十不登闸至二十一而始大西兴之闸稍低于钱塘或至二十三日潮亦登此无它节气参差不齐则潮亦为之进退如前所云或搀前在二十九三十及十四十五或落后在初四初五十九二十二十一其大槩固如是也
　　问者曰子言二十四汛随二十四气详且明矣或有非时而潮忽大当汛而潮忽小者何也
　　答曰愚测之审矣非朔望正汛而大或当汛而反小葢适遇巨风风顺则推之而来后浪拥前故忽大而且久不退风逆则抑之而退前浪遏后故骤小而且久不进耳【癸未九月二十七八间东北大风庆元城外沿江平地潮丈二尺余河水为咸卤所杂鱼悉浮此其验也前史所记海溢入非由巨风盖天地之变元气之病者是也】
　　问者曰潮一昼夜小升降则三百六十之昼夜大小一律可也今夏之日昼潮小夜潮大冬之日昼潮大夜潮小俗所谓潮畏热畏寒是耶非乎
　　答曰潮畏热畏寒虽出俗説实确论也愚固言之矣隂阳生乎元气至其极也元气有不胜焉夏为极阳日昱乎昼阳气特盛元气虽升而为至阳所迫气不得伸故潮亦不得而遂格之于物以火爨鼎水半于鼎火气既升水从而涌此元气升而潮进之象也于鼎之上置铁炙牀炽炭其上则涌水为火所脇而复下此潮当进而元气为至阳所廹而不遂也冬为极隂日既西没隂气特盛元气为至隂所薄而潮不遂正与夏同亦犹鼎水方涌以疎箔覆鼎置巨冰其上冰气严沍涌水复下均一理耳畏热畏寒俗説是矣特不能推其理耳
　　问者曰子言夏昼冬夜元气为至阳极隂所胜潮不得遂者是矣敢问夏夜冬昼潮能大者何也
　　答曰夏昼阳极元气为阳所胜冬夜隂极元气为隂所胜故潮小夏夜日既没阳气少衰冬昼日既出隂气少敛元气得伸故潮得遂而稍大此甚易见验之于身夏之日阳特盛荣血得行【素问谓血淖液是也】故面与身多红而泽气则喘促咽塞呵之而无所覩气阳也为至阳所胜故不能自伸犹潮之畏热而小也日既入阳渐杀【去声】人气少舒犹潮至夏夜而能大也冬之夜隂特盛荣血稍缩【素问谓血凝泣泣如水中居雪】故指面皱而肌革燥人呵气则油然而出皆可以见血隂也为至隂所胜其不能伸犹潮之畏寒而小也日既出人血少舒犹潮之至冬昼而能大者皆一理耳
　　问者曰夏昼潮当小而能稍大夜当大而反小冬昼潮当大而反小夜当小而反大何也
　　答曰此乃隂阳之气错缪颠倒夏当南风以阳方助至阳故元气为至阳所廹而潮小或者北风起以隂方气从所胜而来阳为之辟易故潮遂能稍大夏夜潮宜大也乃与昼日同其微者三伏中或阳气酷烈融而不收隂不足以御之故潮亦从而小冬或冰雪不解涸隂沍寒故昼日宜大而反小冬夜宜小而反大者冬当北风以隂方助至隂故元气为至隂所薄而潮小或者风从南至以阳方气从所胜而来隂为之辟易故潮亦能稍大此乃隂阳之变元气之病耳
　　问者曰元气升降四时则均何独八月潮特大咏歌游翫特盛此时何也
　　答曰何独八月二月之潮亦甚大也何者极隂极阳故冬夏之潮有小有大二月八月月望前后隂阳之气适中元气得伸潮得遂其大也固宜钱塘风俗喜游二月花时竞集湖山间非独不暇观潮而天色尚寒弄潮儿难以久狎于水故是月之潮无所称道八月乍凉而天色犹热弄潮儿得尽其技人情久厌城居故空巷出观以此独称八月潮大耳【吴地志亦载二月八月潮时大其説极是】
　　问者曰潮之为义既闻其详请赋其畧如何
　　答曰唯唯
　　吾闻三才之道相与并立未有天地是谓太极太极之分为隂为阳离一而三极固自如所谓元气犹太极之一也人之生也禀乎血为隂而气为阳元气无形而非出入之息也天地虽大具于吾身气之所至血亦随之水者天地之血海为水之所归元气升降而水有进退故潮者元气之升而血之溢也人之血气分昼夜而行隂阳潮亦昼夜再至信斯理之必也元气有大升降一嵗之中为节候者二十四潮之汛亦二十四此灼然之明验而非出于臆也人之血冬为极寒所薄故指皱而皮毛枯人之气夏为至阳所铄故呵之而无所覩犹夫夏潮小于昼冬潮小于夜元气为隂阳所胜则不得伸而潮亦莫能遂其余也今夫爨鼎而汤涌爨者元气而涌者潮湿火置冰于鼎之上则涌者复下潮之畏热畏寒夫又何足怪也凡百川之接于海潮之进也皆缓独钱塘之为江势汹涌而湍悍江之接于海也既广外复隔于沙潬【徒旦切】潮冒潬而斗写为天下之伟观观夫潮之将来先【去声】以清风渺一线于天末旋隠隠而龙龙忽玉城之嵯峨浮贝阙而珠宫尔若鹏徙又类鼇抃荡潏冲突倏忽千变震万鼓而霆碎扫犀象于一战既胆防而心折亦神凄而目已而潮平迤逦东去探造化而黙识考物理而顿悟宁曰怪神岂籍人力皆一气之自然纷众论之辟易笑祖龙之囘渡凛气詟而怵惕怅吴儿之浮诞谓强弩之可射暴秦东游欲厌王气武穆捍堤万世之利乃今日之驻跸发天地之竒秘朝见曰朝暮见曰夕表臣子之至敬实取象于潮汐【俗呼汐曰泽】俨皇居之壮丽来玉帛于万国郁葱□而佳哉绵宗社而千亿谓余不信请观于潮亦足以知中兴之可冀而识天地之阖辟也
　　潮赜既出亲旧书来问闰年多两汛与节气二十四不相应愚答之曰前问答中谓天地之数竒而不齐月有大小尽嵗有一再闰潮之为大汛随大小尽与闰亦未尝差节候参差不齐故潮信亦有搀先落后之异此数句特举其畧不曽细细条析故未免致疑耳今以壬午癸未甲申三年一闰考之壬午正月一日雨水次年癸未次甲申置闰在甲申八月是年十二月十九却是乙酉正月立春节壬午少了一个节气甲申年尾却多了次年节气十二日三年虽是多一个闰而节气只是七十二个逓相乗除均摊其间葢节气自合均在三百六十六日内虽大畧十五日一易然壬午年五个节气十六日一易一个节气十四日一易癸未年五个节气十六日一易甲申年六个节气十六日一易三年中展了十六日缩了一日【若不展填不得本身所余六日】更増十八个小尽添得一个闰月折除外只多两日今以甲申本年论之虽是十三个月有二十六汛前八月二十九秋分闰月十五寒露九月一日霜降节气只是十五日潮未尝不同之葢天地之数不齐节气赢缩全在巧歴运用若谓闰月多两汛则甲申年头占癸未大寒八日年尾占乙酉立春十二日谓之闰年多两节气可乎况年有闰潮亦有闰何以言之一日两潮一月六十潮人知其如是而巳一潮逓差四刻【俗谓一潮差五里】两潮占十二时八刻以一月十五日一汛按钱塘余姚潮候初一午时日潮数至十五日子时夜潮只有二十九潮葢初六日日潮申末夜潮五更后初七日日潮寅时晚潮酉时所谓日潮寅时即是初六夜五更之潮在此处逓互趱欠一潮以一月计之欠两潮一年欠二十四潮五年欠百二十潮正当再闰两个月折得恰好以此益知潮与节候未尝有纤毫差但今人晓厯法者少愚亦只能言其大槩耳今当于赋中非出于臆也之下増入年之有闰潮亦有之计一月不尽之潮积于五年之再闰攷节气之赢缩葢未尝不相入也然后潮之情变无余蕴矣













　　防稽续志卷七
　　钦定四库全书
　　防稽续志卷八　　　　　宋　张淏　撰
　　越问【孙因】
　　越问序
