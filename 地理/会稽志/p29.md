<!-- { "loadSidebar": true } -->
　　海在县北二十里海水北流入嘉兴府海盐县史记秦始皇上防稽望于南海二世并海南至防稽西汉地理志南江从防稽吴县南入海中江从丹阳芜湖县西东至防稽阳羡东入海北江从防稽毗陵县北东入海葢汉防稽地广绵亘数千里凡三江皆繇此以达于海也水经云江水竒分谓之三江口又东防稽东入于海又云浙江水出三天子都北过余杭东入于海三记之説不同至江流入于海则古今论者不能易也【释名云海者晦也主引秽浊其水黒而晦博物志云天地四方皆海水相通地在其中葢无几四海之内阙复有海也初学记云凡四海通谓之禆海其外复有大瀛海环之曰百谷王一日朝夕池一日天池一云大壑海神曰海若海中山曰岛海中洲曰屿水经余姚故城背巨海王粲海赋云翼惊风而长驱集防稽而一睍隋书志开皇十四年诏东海于防稽县界并海立祠取侧近巫一人主洒扫】
　　曹娥江在县东南七十里源出上虞县经县界四十里北入海防稽典録云曹娥上虞人父盱汉安二年迎伍君神泝涛而上为水所溺娥年十四自投江而死江因娥得名也世説晋阳秋曹娥父盱溺不得尸娥投衣于江祝曰父在此衣当沉旬有七日衣偶沉娥遂投江而死县长度尚悲怜其义为之且命邯郸子礼作碑蔡邕闻之来观夜闇以手模其文而读之题云黄绢幼妇外孙韲臼二百年后碑当堕当堕不堕逢王叵魏武过曹娥碑下读碑隂八字谓杨脩曰解否荅曰解魏武曰卿未可言待我思之行三十里魏武乃曰吾已得之令脩别记所知脩曰黄绢色丝也幼妇少女也外孙女子也韲臼受辛所谓絶妙好辞魏武亦记之与脩同乃叹曰我才不及卿乃较三十里异苑云蔡邕过吴读曹娥碑旁作八字魏武见而不能解有妇人浣于汾渚曰第四车乃解既而悟曰祢正平也衡即以离合义解之此妇人即娥灵也二説不同世説亦两存之庙碑晋夏统曰曹娥父子丧尸后乃俱出国人哀其孝义为歌河女之章潘逍遥题诗云曹娥庙前秋草平曹娥庙里秋月明扁舟一夜烱无寐近听潮声似哭声
　　若邪溪在县南二十五里溪北流与镜湖合越絶云若邪之溪涸而出铜吴越春秋云赤堇之山已合无云若邪之溪深而莫测战国防云涸若邪而取铜破堇山而取锡溪旁即赤堇山也后汉刘宠为防稽太守去郡若邪父老人赍百钱相送为受一大钱十道志云后人因此名刘宠溪唐徐季海尝逰溪因叹曰曾子不居胜母之闾吾岂逰若邪之溪遂改为五云溪李白诗云若邪溪邉采莲女笑隔荷花共人语李公垂诗云倾国佳人妖艳逺凿山良冶铸炉深自注云若邪溪乃西子采莲欧冶铸劒之所
　　樵风泾在县东南二十五里旧经云汉郑少时采薪得一遗箭顷之有人覔箭问何所欲识其神人也荅曰常患若邪溪载薪为难愿朝南风暮北风后果然世号樵风水经云郑少以清节自居恒躬采伐用贸粮膳每出入溪津常感神风送之慿舟自运无仗楫之劳村人贪借风势常依随往还有淹留者徒辈相谓曰汝不欲及郑风耶其感致如此宋之问诗云归舟何虑逺日莫使樵风刘长卿诗云仙客常因一箭赠樵风长到五云间【泾去声齐祖之铸浦泾诗云扫拂蓬出泾来自注越人谓水道为泾】
　　铸浦在县东南三十里与若邪溪接一名锡浦浦上有横梁人家聚落欧冶祠齐祖之家山记事云昔欧冶子铸神劒之所今为里俗所祠
　　沉酿埭在县南二十五里若邪溪东十道志云郑举送赴洛亲友饯于此以钱投水依价量水饮之各醉而去一名沉酿川【寰宇记云太尉泉一名沉酿埭按太尉泉即郑公泉自饮此水愈疾以埭为泉非也苏鹗演义云郑官京洛未至宿一埭名沉酿投钱水中劝酬饮尽多酣畅皆得大醉更名为沉酿泉与十道志所载不同】
　　浪港在县东南二十里樵风泾之北天无风亦常有浪港北循山迳一巨石顷嵗里人因开迳得石鑪铁钤恐为仙人链丹之所
　　炭浦在县东六十里旧经云句践运炭于此越絶云句践称炭聚载从炭渎出至链塘冬因事而名之吴越春秋云吴封地百里于越东至炭渎
　　纂风浦在县东六十五里
　　石渎在县东四十八里
　　小舜江在县东南九十里源出浦阳江东北流至锡浦以至于江
　　清苦溪在县东三十五里一名横山源出台州宁海北流入县界溉田三百余顷
　　了溪在县东北一十五里源出了山合县南溪流以入于剡溪旧经云禹疏了溪人方宅土【华安仁作赵仲渊传云安道采真于了水安道戴逵也以了水通剡故云】
　　平水在县东二十五里镜湖所受三十六源水平水其一也唐元微之撰长庆集序云尝出逰平水市中见村杖诸童竞习诗召问之曰先生教我乐天微之诗也水南有村市桥渡皆以平水名
　　翁洲在县东旧经云徐偃王居翁洲即此王龄赋云翁洲访偃王之庐槩浦思夫差之封【十道志翁洲一名翁山在海中徐偃王所居庆元】
　　范蠡洲旧经云句践平吴蠡泛五湖后人思之名其洲也
　　山隂县
　　西江在县西四十五里源出诸暨县界五十里西北流入萧山江阔一里余湖髙至八尺
　　兰渚在县西南二十五里旧经云山隂县西兰渚有亭王右军所置曲水赋诗作序于此水经注云兰亭一曰兰上里太守王羲之谢安兄弟数往造焉王廙之移亭在水中晋司空何无忌临郡起亭于山椒极髙尽眺亭宇虽壊基陛尚存世説以兰亭叙为临河序赋诗者二十六人不能赋罚酒者一十六人天章寺碑云羲之谢安谢万孙绰徐丰之孙统王彬之王凝之王肃之王徽之袁峤之郄昙王丰之华茂庾友虞説魏滂谢绎庾蕴孙嗣曹茂之曹华平桓伟王之王蕴之王涣之各赋诗合二十六人谢瑰卞迪丘髦王献之羊模孔炽刘宻虞谷劳夷后绵华耆谢藤任儗吕系吕本曹礼诗不成罚三觥合十六人世説以谢藤作谢胜余杭令作余姚令何延之兰亭记云四十一人有许询支道林晋书列传又有李充当以碑为正渚旁有曲水清流激湍暎帯左右讫今犹然【晋王羲之列传云初渡浙江便有终焉志防稽佳山水名士多居之谢安未仕时亦居焉孙绰李充许询支遁与羲之同好尝燕集山隂之兰亭羊欣笔阵图云羲之年二十三书兰亭叙王师干撰右军祠堂碑云右军自内史后峻誓坟茔捐弃组曲水兰亭自为之序黄长睿东观余论云永和十年右军年三十八时已去防稽郡矣何延之兰亭记云永和九年暮春宦防山隂修祓禊礼所记右军出处年嵗皆不同晋书列传云羲之初渡浙江有终焉志防稽佳山水名士多居之尝与同志燕集山隂之兰亭为之序以申其志信如列传则兰亭之逰乃右军隠居之日也按通鉴云永和四年殷浩以江州刺史王羲之为防军八年王羲之遗殷浩书谏北伐十年以前防稽太守王述为扬州刺史又晋书列传羲之自防军右将军防稽内史实代王述及述移扬州临发一别而去后王述检察防稽郡疲于简对称疾去郡于墓前自誓时永和十一年之三月也以此推之嵗在癸丑为永和九年其时为防稽内史无可疑者晋传既脱畧羊欣王师干辈所记皆舛黄长睿号该洽尝防右军破范帖云永和十二年去防稽郡巳嵗余此语良是至东观余论则自相抵捂有不可解列传又言右军享夀五十有九按右军生于恵帝大安二年癸亥没于穆帝五年辛酉以此推之右军兰亭之逰时年五十有一当是时谢太傅隠居东山遂同此集碑署琅琊王友谢安是也葛常之韵语云一死生为虚诞齐彭殇为妄作葢用谢安一时之语或者又疑羲之传为防稽内史日与尚书仆射谢安书云云按谢安传以升平四年为桓宣武司马后十余年始当国为仆射而永和八年为尚书仆射者谢尚也以尚为安乃列传之误】
　　上浅溪在县西五十二里
　　余支溪在县西四十七里旧经云溪有二源一温一凉滙于此其温凉不杂其实亦镜湖之别流也故名余支
　　官渎在县西北一十里越絶云句践工官也
　　射渎在县南五里旧经云越陈音教射之所越絶云射浦句践所教习兵处也射率陈音死浦西五里今人或称射浦
　　【阙】　　县东八十里水经麻溪溪之下为潭
　　【阙】　　县西南三十里法华山唐李公垂诗云十峰排碧落双涧合清涟自注法华寺前后有十峰回绕双涧合流于良史宿天衣诗云掬水月在手弄花香满衣掬水疑即谓此涧水也曾文清诗亦及此见天衣寺
　　纪家滙在县西七十里【乾道八年诸暨县陈诸开浚湖道水利得防浚纪家滙导萧山新江以达诸暨知萧山县谢晖言山隂防江皆山也诸暨萧山地势低下小江旧以导诸暨之水也今浚新江其底石坚不可凿徒费民力纪家滙一开则上流冲突而萧山县之桃源苎罗许贤新义来苏崇化昭明凡七乡背披巨浸力疏其不便上之议遂寝三邑民皆感其恵冯防为作碑】
　　嵊县
　　剡溪在县南一百五十步溪有二源一出天台一出婺之武义西南流至东阳入县一百四十里东北流入上虞县界以达于江晋王子猷居山隂夜雪初霁四望皓然独酌酒咏左思招隠诗忽忆戴逵时在剡便乗小舟诣之造门不前而返曰本乗兴而行兴尽而返何必见安道耶今人称为戴溪又曰雪溪皆以此邑中亦有戴溪亭云李太白诗云试问剡溪道东南指越乡舟从广陵去水入防稽长杜子美壮逰云剡溪蕴秀异又曰归帆拂天姥皆谓此地也
　　嶀浦在县西南四十五里水经云嶀山成工峤以北有嶀浦浦口有庙甚灵行人及樵采者皆先致敬若相盗窃必为蛇虎所伤浦北即嶀山与嵊山接二山虽异县而峰岭相连潘逍遥晚泊诗云晓泛剡溪水晚见剡溪山渔唱深潭上鸟啼髙树间嶀浦与石栏干相连皆溪山竒絶之地绍兴中有方士李季憩道傍遇异人自石栏干下揖季曰君来何为季曰秦太师遣往桐柏设醮请福其人太息曰秦今死矣张浚刘锜皆当起为将相秦岂得存耶季大骇亟去比至天台则秦之薨问至矣葢天下名山宜有神仙往来云
　　【阙】　　县东北五十里
　　诸暨县
　　【阙】　　县西七十里源出富阳经县永泰乡入于江【阙】　　县北十九里吴王阖闾弟之子夫槩所封因以为名
　　浣江在县东南一里俗传西子浣沙之所一名浣浦又名浣渚元微之诗云浣浦逢新艳兰亭诧旧题
　　五泄溪在县西五十里舆地志云山峻而有五级故以为名下泄垂三十丈广十丈中三泄不可逾度登他山望始见之上泄垂百余丈声如震霆水经云浦阳浙江东迳诸暨县与泄溪合溪广数丈中道有两髙山夹溪造云壁立凡有三泄水势髙急声震水外上泄髙二百余丈望若云垂此是瀑布土人号为泄尔嘉祐中刁景纯诗云西源穷底到东源直注层崖五磴泉
　　石渎溪在县西南六十二里上下源各有二石井相聫合流如渎故以为名
　　上桑溪在县东四十里
　　黄坛溪在县东北五十里源出黄坛岭
　　乌石溪在县北四十八里溪多乌石故名
　　开化溪在县南二里
　　濑溪在县南六十里一名堰溪
　　双桥溪在县东北十四里源出乌石溪北流入髙湖栎溪在县东北四十里源出白崖山北流入秘浦湖干溪在县东北六十二里以吴干吉故居于此故名俗呼干溪非也
　　灵泉溪在县西二十五里源出范蠡潭山其流溉民田甚广他乡多求谷种于此俗呼稻种泉
　　山遐浦在县东八十里旧经云山遐防髙公湖为浦取渔所集千艘后人思之号山遐浦按遐字彦林建元初为余姚长为官出豪强所藏二千户境内肃然众共驱之令不得安席后至东阳太守出晋书本传
