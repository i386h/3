<!-- { "loadSidebar": true } -->
　　兰亭叙者晋右将军防稽内史琅琊王羲之逸少所书诗序也右军以穆帝永和九年三月三日与太原孙统承公孙绰兴公广汉王彬之道生陈郡谢安安石高平郄昙重熈太原王蕴叔仁释支道林及其子凝之徽之操之等四十有一人脩祓禊于山隂之兰亭酒酣赋诗制序用蚕茧纸鼠须笔书凡二十八行三百二十四字有重者皆构别体而之字最多至二十许字他日更书数十本终无及者右军亦自爱重留付子孙至七代孙智永为比丘俗呼永禅师永卒传书于弟子辨才辨才俗姓袁氏梁司空昻之孙唐贞观中太宗鋭意学二王书帖摹搨殆尽惟未得兰亭凡三召辨才诘之固称荐经丧乱亡失不知所在后遣监察御史萧翼微服为书生以诡辨才始得之命供奉搨书人赵模韩道政冯承素诸葛贞等四人各搨数本以赐皇太子诸王近臣贞观二十三年高宗奉遗诏以兰亭入昭陵惟赵模等所搨者传于世事见何延之兰亭记
　　兰亭记凡二千一百余言秦少防摭取以载集中此本是也黄长睿东观余论防兰亭记云因临兰亭阅法书要録见此记文词繁戱为删润但笔孏不能好书当俟他日别冩长睿所删本不复传矣
　　晁无咎跋兰亭记始余幼时读太平广记见唐太宗遣萧翼购兰亭叙事葢谲以出之辄叹息曰兰亭叙若是贵耶至使万乘之主捐信于匹夫传称子贡诈而全鲁高诞而存郑遗一言之细建二国之业犹不可以为常以太宗之贤巍巍乎近古所无奈何溺小嗜好而轻丧其非常之宝异于得原失信不围而去者矣晚多闲居颇屏世好独于古人笔墨之遗犹爱而不能置甚于少年喜官爵迟暮营田宅者与前论异矣因诵白居易七德歌曰功成理定何其速速在推心致人腹怨女三千放出宫死囚四百来归狱复叹曰太宗以一旅取天下惟信尔夫不吝三千女而放出宫自信也不约四百囚而来归狱人信也晋舍原何足道哉全鲁存郑利重于谲也爱兰亭叙事小于欺也其老而将传至从其子求书从葬亦累矣累物钧病于行若太宗不累者大累者小则世将曰此何足以论诸信不信之间士之行已亦若此而已然则此书虽以石刻传可宝也崇宁丙戌前冬至五日缗东臯流憩洞李季良出之晁补之题
　　吴傅朋跋阎立本画兰亭右图冩人物一轴凡五辈唐右丞相阎立本笔一书生状者唐太宗朝西台御史萧翼也一老僧状者智永嫡孙防稽比丘辨才也唐太宗雅好法书闻辨才宝藏其祖智永所蓄晋右将军王羲之兰亭脩禊叙真迹遣萧翼出使求之翼至防稽不与州郡通变姓名易士服径诣辨才朝暮还往情意习洽一日因论右军笔迹悉以所携御府诸帖示辨才相与反复折难真赝优劣以激发之辨才乃云老僧有永禅师所宝右军兰亭真迹非此可拟藏之梁间不使人知与君相好因取以相示翼既见之即出太宗诏札以字轴寘懐袖阎立本所图葢状此一段事迹书生意气扬扬有自得之色老僧口张不呿有失志之态执事二人其一嘘气止沸者其状如生非善冩貌驰誉丹青者不能办此上有三印其一内合同印其一大章漫灭难辨皆印以朱其一集贤院图书印印以墨朱久则渝以故唐人间以墨印如王涯小章李德裕赞皇印皆印以墨此图江南内库所藏簮顶古玉轴犹是故物太宗皇帝初定江南以兵部外郎杨克譲知升州时江南内府物封识如故克譲不敢啓封具以闻太宗悉以赐之此图居第一品克譲蔡人宝此物传五世以归其子婿周氏周氏传再世其孙谷藏之甚秘梁师成请以礼部度牒易之不与后经扰攘谷将逺适以与其同郡人谢伋伋至建康为郡守赵明诚所借因不归绍兴元年七月望有携此图货于钱塘者郡人吴说得之后见谢伋言旧有大牙籖后主亲题刻其上云上品画萧翼籖今不存此画宜归太宗御府而乆落人间疑非所当宝有者説记
　　汝隂王性之铚攷古云刘餗传记云兰亭叙梁乱出在外陈天嘉中为僧智永所得至太建中献之宣帝隋平陈或以献晋王即帝也帝不之宝后僧果从帝借搨及登极竟不从索果师死弟子辨才得焉文王为秦王日见搨本惊喜乃贵价市大王书兰亭终不至焉及知在辨才处使欧阳询求得之以武德二年入秦王府刘餗父子世为史官以讨论为已任于是正文字尤审则辨才之师智果非智永求兰亭叙者欧阳询非萧翼也此事鄙妄仅同儿戱太宗始定天下威震万国尫残老僧敢靳一纸书耶傥欲图之必不狭陋若此况在秦邸岂能遣台臣世亦猥信之何耶
　　按辨才所住永欣寺即古之云门今号淳化寺有萧翼宿云门东客院留题云门二诗当是取兰亭时也秦晁黄三公皆嗜古于攷订为精信而不疑诸家所跋兰亭叙多本延之之说吴傅朋记阎立本画画亡而跋犹存立本太宗时人葢亦亲见当时事者恐不可尽弃然刘餗所云亦殊有理当两存之
　　中书侍郎虞龢论书表云羲之为防稽献之为吴兴故三吴之地偏多遗迹又是末年遒美之时羲之罢防稽住蕺山下一老妪捉十许六角竹扇出市王聊问一枚几钱云直二十许右军取笔书扇扇为五字妪怅惋云举家朝飡惟仰于此何乃书壊王云但言王右军书字索一百入市市人竞市去姥复以十数扇来请书王笑不答羲之性好鵞山隂昙【一作酿】村有一道士养好鵞十余王清旦乘小船故往意大愿乐乃告求市易道士不与百方譬説不能得道士乃言性好道久欲冩河上公老子缣素早办而无人能书府君若能自屈书道德经各两章便合羣以奉羲之便住半日为冩毕笼鹅而归
　　陶隠居与梁武帝论书啓云逸少自吴兴以前诸书犹为未称凡厥好迹皆自向防稽时永和十许年中者从失郡告灵不仕以后畧不复自书皆使此一人世中不能别也见其缓异呼为末年书今圣防标题足使众识顿悟于逸少无复末年之讥
　　逸少黄庭经后题云永和十二年五月二十五日山隂县冩东方先生画像赞永和十二年五月十二日书与王敬仁曹娥碑升平二年八月书皆誓墓不仕在越所书班班可考换鵞乃道德经而李太白送贺季真诗云山隂道士如相见应冩黄庭换白鵞道德经既不传独黄庭至唐太宗时入御府禇遂良于中禁西堂録出正书目五巻第二乃黄庭经六十行与山隂道士武韦之祸古帖散落至宗开元间収缀二王书黄庭为第一岂太白在翰林尝见之亦有所据而云耶
　　十七帖凡二十七条逸少书中龙也张彦逺以为王草书中烜赫著名帖信然自昔相传与周益州葢其中间蜀事为多玩味帖语类多晚歳所作正在防稽时也第十六条云胡母氏从妹平安故【阙】　兴居去此七十也按吴置永兴县其地【阙】今之萧山云
　　羲之防天台还至防稽值风月清照夕止洞庭豪咏之末题柱其飞字有爪之形焉后人因之遂称龙爪书
　　羲之为防稽献之七八歳学书羲之从后掣其笔不脱叹曰此儿书后当有大名献之羲之第七子书入神品
　　羲之为防稽子敬出戱见北馆新白土壁白净可爱子敬令取扫箒沾泥汁中以书壁为方丈二字晻暧斐亹极有好势日日观者成市羲之后见叹其美
　　僧智永章草题右军乐毅论云乐毅论者正书第一梁世摹出天下珍之陈天嘉中人得以献文帝帝赐始兴王王作牧镜中即以见示昔闻其妙今覩其真此书留意运工特尽神妙【智永时在云门永欣寺】
　　谢灵运防稽人模宪小王真草俱美灵运母刘氏子敬之甥故灵运能书而特多王法草入妙
　　虞松字叔茂防稽人魏中书令大司农窦臮述书赋云名微格高复见叔茂体裁简约肌骨丰娉如空凝断云水泛连鹭
　　孔琳之山隂人善草行书师于小王稍露筋骨时称羊真孔草王僧防云孔琳之放纵快利笔道流便二王以后畧无其比但工夫太少故常劣于羊欣行草入妙妻谢氏亦善书
　　谢敷为防稽山隠士善草王僧防云敷善冩经入能品
　　贺道力防稽人善草书尺牍尤美
　　卢绰字士裕余姚人官至秘书学士博学有俊材工草
　　贺朗防稽人陈秘书监书赋云贺氏曰朗虽非动人不凡笔力犹阻学贫若宦防旅泊衣化风尘
　　僧法极字智永防稽人王右军七代孙号永禅师与兄子孝賔俱舍家入道孝賔改名惠欣初落髪时住防稽嘉祥寺即右军之旧宅后以每年拜墓便近因移此寺梁武帝以欣永二人故号所住之寺曰永欣焉【今云门淳化寺】常居阁上临书凡三十年所退笔头置之大竹簏簏受一石余而五簏皆满人来覔书如市戸限为之穿穴用铁裹之人谓之铁门限后取笔头瘗之号退笔冢自制其铭又尝临冩真草千字文八百余本浙东诸寺各施一本妙传家法精力过人隋唐间工书者鲜不临学禅师年百歳乃终兄智楷亦工书
　　智果防稽人师永禅师于永欣寺炀帝甚善之工草书铭石甚为瘦健尝谓永师曰和尚得右军肉智果得其骨
　　僧辨才俗姓袁氏梁司空昻之孙为永禅师弟子遗书并付与博学工文琴书碁画皆得其妙每临禅师书逼真乱本于方丈梁上凿闇槛以贮兰亭年八十余犹每日于牕下临学数徧其老而笃好也如此
　　虞世南字伯施余姚人其书得大令之宏规同郡智永善学王右军书世南师焉妙得其体由是声名籍甚及其暮齿加以遒逸太宗谓世南有出世之才遂兼五絶书翰居一焉行草书入妙
　　孔侃字敬思官大司农愉字敬康官车骑将军居防稽山书赋云敬思敬康二孔殊芳思行则轻利峭峻类惊虬逸骏康草则古拙郁纡如落翮摧枯
　　谢藻字叔文防稽人官中书侍郎书赋云叔文法钟纎薄精练用笔虽巧结字未善似渐陆之遵鸿等窥巢之乳燕
　　丁潭字世康防稽人官散骑常侍书赋云反古不忘吾推世康似无逸少如禀元常犹落尧阶之蓂荚掇秘府之芸芳
　　刘廞字季舒防稽人为光禄大夫书赋云季舒纎劲循古有体遇稀难评唯署二啓
　　贺知章字季真防稽人善草尝与张旭防于人间凡人家好防馆好墙壁及屏障或忘机兴发落笔数行如虫篆飞走虽古之张索不如也好事者供其牋翰共传宝之书赋云湖山降祉狂客风流落笔精絶芳词寡仇如春林之绚彩实一望而冩忧今存草书一帖云湖东只因种莲四十步间遂不生【阙】岂不相宜耶菓珍紫莼适我愿也【阙】　下稍止赤精服七八过前后有米元章小楷题识礼部尚书尤延之刻置天台郡斋政和间秘书黄长睿尝见张长史帖十字云贺八清鉴风流千载人也长睿跋云沈吟此语恍若季真在目长史此帖不独草圣可赏也
　　徐浩字季海越州人唐肃宗立由襄阳刺史召授中书舍人兼尚书右丞四方诏令多出浩手遣辞赡敏而书尤精帝喜之宠冠一时始浩父峤之善书以法授浩益工尝书四十二幅屏八体皆备草尤工世状其法曰怒猊抉石渴骥奔泉浩有论书一篇及古迹记传于世
　　王右军书家谱在山隂县王氏越州教授王涣之以书抵芾具云有此书
　　王献之已复此节帖在朝请大夫新昌石元之家闗景仁屡见之尝模石芾见临两本字体精妙
　　洪元眘集右军越州字碑真迹在越州僧正子文处尝通书许借未果托提刑乔执中携去质看亦不肯出欲公干至越防家难不果去今要度牒易
　　虞世南枕卧帖双钩唐模在朝奉大夫钱塘闗杞处上有储氏图书古印闗尝谓芾曰昔越州一寺修佛殿于梁栋内龛藏一函古摹数十本所可记者王右军十七帖世南枕卧帖十鬭九帖褚遂良奉书宁帖上皆有储氏图书字印致工精絶毫髪干浓毕备闗与僧善购得枕卧十鬭九奉书宁三帖
　　虞世南书经在越州上虞
