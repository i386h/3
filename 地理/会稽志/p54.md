<!-- { "loadSidebar": true } -->
　　竹本出会稽所谓会稽之竹箭者葢二物也戴凯之竹谱曰竹之别类有六十一焉盖总而言之也今会稽之产曰早筀曰晚筀曰黄筀曰緜筀曰箭箭之别名曰篠箭为矢材故亦谓矢为箭尔雅曰防箭萌音徒哀反周礼有箈菹笋菹郑康成云竹萌曰笋箭萌曰箈音迨曰防竹曰慈竹酉阳杂爼云防竹笋未成时竹堪为弩弦慈竹夏月经雨滴汁下地生蓐似鹿角色白食之巳痢曰水竹曰桃枝竹作篾殊韧堪织簟书云篾席黼纯孔安国云篾桃枝竹也曰石竹桃枝石竹小而宻人家多植之以当篱援谢灵运山居赋云水竹依水生甚细宻吴中以为宅援然水竹大者围数寸其细宻乃不能如桃枝石竹也曰黄苦曰青苦曰白苦曰紫苦是四苦亦出山居赋曰顿地苦坚中可以为矛曰掉颡苦节疎曰湘簟苦曰油苦曰石班曰乌末曰淡竹曰刼竹今会稽煮以为纸者皆此竹也苦竹亦可为纸但堪作防钱耳曰湘班曰金竹【一名闪竹】曰角竹曰紫竹曰油竹曰木竹坚中曰方竹曰公孙竹髙不盈尺可为几案之玩篠之叶曰箬凡此非土产则不録尔雅曰莽数节桃枝四寸有节防坚中简筡中一疏一数一虚一实亦以见竹之类不一也黄鲁直以为竹种类至多而着为书如竹谱之类皆不详欲作竹史一书竟不果成山海经曰竹六十年易根易根必花实而枯死实落土复生六年而成疃了作穗似小麦竹花曰复死曰防【丈九切】唐末陇西民饥相食是年忽山中竹皆放花结子色红而纎舂治作饭香美珍于秔稻民相挈就食如市或杂荤肉食之辄中毒呕有毙者自此竹皆立枯政宣间越州竹生花徐州柏生花太师蔡京贺表云独挺嵗寒之节诞敷朝艶之容百蕚匀红耀鹤栖之旧七枝竞翠伫凤实以来仪议者谓竹生花则实而枯非可贺也竹性亦喜东南引生故古之种法云斸取东南引根于园角西北种之乆之自当满园语曰西家种竹东家治地言其滋引而生来也汉书曰齐鲁千亩桑渭川千亩竹此其人皆与千户侯等
　　荇尔雅曰莕接余亦或谓之鳬葵故防稽人亦谓之荇菜丛生水中茎如钗股叶在茎端随水浅深陆机尔雅疏云接余上青下白鬻其白茎以苦酒浸之脆美可案酒
　　苹韩诗曰沈者曰苹浮者曰藻盖藻萍类也似槐叶生道旁浅水中与藻杂至秋则紫今会稽谓之马藻亦呼紫薸
　　藻水草之有文者生乎水下而不能出水之上孔子曰管仲镂簋而朱纮山节而藻棁説者以为藻取其文盖藻非特为取其文亦以禳火今屋上覆橑谓之藻井取象于此风俗通曰殿堂宫室象东井形刻作荷菱所以厌火与此同义
　　海藻尔雅曰海薻如水藻而大似髪黒色生深海中陈藏器本草以为尔雅所谓纶似纶组似组东海有之正为二藻也善疗瘤瘿夫颈处险而瘿今汝洛间多焉而浙右闽广山岭重阻人鲜病之者按本草海藻昆布青苔紫菜皆疗瘤瘿结气被海之邦食此故能疗之也蔆一名芰屈到嗜芰即此是也亦名薢茩説文云楚谓之芰秦谓之薢茩越人谓小者为刺菱大者为腰菱今俗但言菱芰诸草木书亦不分别惟武陵记云四角三角曰芰两角曰菱其花紫色昼合宵放随月转移犹葵之随日也越中所产进罗文菱最大即所谓腰菱也虞蓼此即蓼之生水泽者也诗曰其鏄斯赵以薅荼蓼荼陆草也蓼水草也以薅荼蓼则髙下无所不治且因暑雨化之则草不复生而地美盖非特去草之害亦以醲其田畴故荼蓼朽止于是黍稷茂止也月令季夏烧薙行水利以杀草如以热汤可以粪田畴可以美土疆此之谓也诗曰未堪家多难予又集于蓼蓼言辛苦也吴越春秋曰越王念复吴怨卧则切之以蓼冬则抱氷夏则附火其刻志如此
　　芡叶似荷而大生而有芒刺越人云荷华日舒夜敛芡花昼合宵放此隂阳之异也方言曰北燕谓之防青徐淮泗之间谓之芡南楚江淮之间谓之鸡头或谓之雁头周官笾人加笾之实菱芡栗脯所谓笾豆之实水陆之品也今山隂梅市之鸡头最盛有一户种及十八里者然亦有数等小白皮最佳大白皮中白皮其皮颇坚难齧黄嫩又太輭皆不逮也其柄又可为葅甚美越人谓之藕梗其实芡柄耳
　　苹一名蓱无根而浮常与水平故曰苹也会稽谓之薸言无定性漂流随风而巳周官萍氏掌水禁郑氏云以不沈溺取名盖使之防酒谨酒也月令季春日萍始生旧説萍善滋生一夜七子一曰萍浮于流水则不生于止水则一夕生九子故谓之九子萍淮南子曰夫萍树根于水木树根于土天地之性也世説杨华入水化为浮萍不知信否
　　水仙本名雅蒜元祐间始盛得名黄鲁直张文潜皆极称之鲁直初以为可比梅故曰乞与江梅定等差既而曰但枝不及梅耳故又曰只比江梅无好枝今山隂此花有两种一曰水仙一曰金盏银台金盏银台香既差减格韵亦稍下故徐师川水仙诗曰金盏银台何足比也园丁以为此花六月并根取出悬之当风八月复种之则多花或曰多粪之花自多又曰但勿移三四年数灌溉之而巳不必他法也
　　荷总名也华叶等名具众义故以不知为问谓之荷也昔人正名百物有是哉故曰万物有成理而不説郭璞以为芙渠一名芙蓉按説文未发为菡巳发为芙蓉芙蓉华之号也盖亦通曰芙蕖毛诗传云荷芙蕖也其华菡説文以为其华曰芙蓉其秀曰菡其实曰连莲之茂者曰华今其的中有青为薏皆倒生两芽一成芰荷一藕荷也又生一芽为华蕅荷帖水生蕅者也芰荷无蕅巻荷也与华偶生出乎水上亭亭如繖是亦谓之伎荷【薏音意伎立也】山隂荷最盛其别曰大红荷小红荷绯荷白莲青莲黄莲干叶红莲千叶白莲大红荷多藕小红荷多实白莲藕最甘脆多液千叶莲皆不实但以为翫耳出偏门至三山多白莲出三江门至梅山多红莲夏夜香风率一二十里不絶非尘境也而游者多以昼故不尽知
　　藕尔雅曰其本蔤其根藕盖茎下白蒻在中者曰蔤藕偶生又善耕泥引长故藕之文从耦名之亦曰藕赵辟公杂记曰藕能移鲤能飞龙能守越人皆六七月间藕最佳谓之花下藕又特出罗文在禹庙前他皆不逮其梢纎细者可和芥为菹甚美
　　芹诗曰觱沸槛泉言采其芹水菜也一名水英尔雅谓之楚葵列子以为客有献芹者乡豪取而尝之蜇于口惨于腹也芹实嘉蔬今和芥或以醯酱和之为菹絶妙列御冦之言殆出北方未尝食芹者尔越城白马山产芹最美
　　莼字一作莼泮宫曰思乐泮水薄采其茆茆即莼也乆食大宜人合鲋鱼食之佳尤宜老人叶如荇菜而紫茎大如箸柔滑可羮齐民要术云莼性易生水深则茎肥而叶少小浅则叶多而茎瘦陆士衡云吴中有千里莼羮但未下盐防尔然萧山湘湖之莼特珍柔滑而腴方春小舟采莼者满湖中山隂故多莼然莫及湘湖者或云温病起者勿食犯之辄死
　　蘜尔雅曰蘜治蘠今之秋华鞠也月令季秋云蘜有黄华曰有者非其有之时也春秋传曰有者不宜有也周官后蚕服鞠衣鞠衣色黄象鞠鞠盖华于隂中其华则又中之色也故鸟兽草木之名孔子欲学者之多识而记礼者以为衣服在身而不知其名为罔也防稽昌安门内朱通直庄有佳菊数十种
　　刘寄奴治金疮其详见宋武帝纪此其得名之始也本草总云生江南中禹锡注云出越州日华子主治心腹痛止霍乱暴下今乡民每腹痛辄煮饮其汁亦多騐马兠铃本草日华子注云越州七八月采
　　玉芝出陶宴岭一名鬼臼一名山荷叶一名唐婆镜花色正红生叶下故又名羞天花其根一嵗生一臼取其臼以麫如馄饨皮裹炊熟吞之日三枚可以辟谷令人精神旺而力不衰盖仙药也本草注云亦出会稽一名九臼
　　忍冬一名老翁须一名金银藤一名毛藤一名鹭鸶藤一名鸳鸯藤出秦望山鵞鼻山三山及镜湖中水涯香如荼蘼茉莉之属亦可植园圃轩槛为架承之治疽疮解百毒有竒效医家类能言之故不详载
　　蕨尔雅曰蕨虌初生无叶可食状如大雀拳足黄鲁直诗云蕨芽新长小儿拳盖此意齐鲁曰虌广雅曰蕨紫藄非也尔雅曰藄月尔郭璞注云藄即紫藄也似蕨可食郭注亦非也今会稽山间有一种似蕨而毛紫色土人谓之蕨藄亦谓之毛蕨乃不可食乡人但以藏茧及借杨梅取其性疎而不浥也蕨青而藄紫故曰紫藄也今防稽人以蕨配笋为茹尤珍美东坡诗云惭愧春山笋蕨甜是也
　　大蓼一名马蓼茎大而赤生水泽中髙丈余説文云茏天蘥也诗曰山有扶苏隰有荷华山有桥松隰有游龙盖一名游龙桥髙也游纵也以纵故谓之龙上耸曰桥山海经曰其上多乔木而郑读曰槁误矣山隂池泽所在有之
　　葛性柔韧蔓生可衣女事之烦缛者故葛覃引以为赋盖知稼穑之艰难则可以为王矣知女功之勤劳则可以为王后矣夫礼后织紞今乃亲葛事如此者盖王后亲蚕以劝女功之正事亲葛以劝女功之余事丝麻者本事也□葛者余事也葛所以为絺绤也今五云门外有葛山焉吴越録曰越王种葛于此其民歌曰尝胆不苦味如饴令我采葛以作丝是也
　　蕺蕺山所产最多叶似荞麦肥地亦能蔓生茎紫赤色多生山谷隂处吴越春秋云越王嗜蕺尝采于此故以山名本草云闗中谓之葅菜齐民要术亦有蕺葅法然生撷之少有臭凶年民斸其根食之谚曰丰年恶尔臭荒年頼尔救
　　菰菜菰蒋草也江南呼为茭草秣马甚肥尔雅云出隧蘧蔬郭璞注云似土菌生菰草中今江东啖之音同氍防盖一名出隧也张揖云氍防毛席取其音同本草注云生江东池泽菰葑上如菌葑是菰根嵗乆浮在水上者葑越人读如讽刺之讽暴干可供然烧吕氏春秋曰菜之美者越路之菌是也今谓之茭首盖茭心生台至秋如小儿臂其白如藕而软美异常每年移根濯洗极洁种之则无黒脉经年不种则黒脉生矣本草名菰首乃知俗谓之茭首亦有所本
　　昌蒲今防稽有一种叶有脊如剑谓之雁荡昌蒲生石上节疎宻当不止一寸九节也今人多以拳石或沙中种之为几案之翫陶贞白言真昌蒲古人谓之兰荪四月五月亦作小厘花也今东间溪侧又有名溪荪者根形色极似石上昌蒲而叶正如蒲无脊俗亦呼为昌蒲误矣此物但能辟蚤虱不堪服食即今之水昌蒲一名白昌一名昌阳韩退之云訾医师以昌阳引年是也此物种之易茂但须嵗一移种则根大不然渐小周礼朝事之豆有昌本靡臡説者谓昌本昌蒲根切之四寸为菹左传飨有昌歜白黒形盐服氏云昌歜昌本之菹然四寸切之恐非溪荪之根不如是之大则通谓之菖蒲可也香草之类大率多异名所谓茝即今之白芷是也蕙即零陵是也芸今七里香是也叶类豌豆作小丛生其花极芬香经秋叶间防白如粉汗辟蠧殊騐蒲萄盛于西北防稽有浆水马脑二种味亦佳魏武有言末夏涉秋尚有余暑酒醉宿酲掩露而食甘而不饴酸而不酢庾信言北地园种户植接防连架今会稽虽富有此果然俗乃谓不利主人果成主多徙去故居室忌种之又俗谓梓芭蕉皆不利主民庐了无一本惟士大夫园宅及僧寺乃时有之
　　凌霄花天下凌霄藤必依大树独西都富郑公园归政堂前一株不附他木而生髙三四丈嵗着花数百晁以道寄季申诗云故园多谢凌霄木直到丹霄上上头盖指此也今山隂最多有一嵗三着花者
　　三白草出镜湖泽畔初生不白入夏叶端方白农人之以莳田三叶白苖毕秀矣
