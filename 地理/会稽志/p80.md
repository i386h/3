<!-- { "loadSidebar": true } -->
　　大梅山在鄞县东七十里盖汉梅子眞旧隠也山顶有大梅木其上则伐为防稽禹祠之梁其下则为它山堰之梁禹祠之梁张僧繇图龙于其上夜或风雨飞入镜湖与龙鬭后人见梁上水淋漓而萍藻满焉始骇异之乃以铁索锁于柱【四明图经】
　　按前志余姚梅澳湖在县东北十八里旧经云昔有梅树吴时采为姑苏台梁湖侧犹多梅木俗传水底梅梁根也有巨木湛卧湖心虽旱不涸不露十道志又云吴起建邺宫使匠人伐材至明塘溪口梅下俄见树长堪为梁伐材还都梁巳足无用而此木一夜飞还土人异之号曰梅君今在溪中水旱则自浮沈一云用为禹庙梁是也旧经又云梁时修庙惟欠一梁忽风漂一木至乃梅梁也今以二铁絙系楹间又传夜或大雷雨梁辄失去比复归水草被其上人以为神縻以铁绳然犹时一失之据此则又非因僧繇所画【阙】异也今梁在禹殿侧长不能寻丈乃他木耳犹【阙】　铁或谓梅梁久巳神化故非其旧抑诗人好竒见多题咏当有卓然不惑者能究其实故备述之以见同异
　　禹庙元圭
　　越州禹庙有元圭匮藏之色黑如黳径五寸厚寸余肉好相倍上下有邸州将常封钥【泊宝记或谓元圭得于太原藏于御府今庙中所存未必真也】
　　兰亭水黑
　　山隂兰亭有逸少砚池寺曰天章以藏真宗皇帝御书故也当朝廷每有颁降诏札则池水尽黑可以染缁太常少卿沈伸尝纪其事【同前今亦不然】
　　玉帝赐黄汝楫五子登科
　　越人黄汝楫家颇富饶宣和中方腊犯境以素积金银缗钱瘗于居室避地山间忽贼党执白旗来揖且拜黄惊惧答拜认其人葢旧仆也云吾主将拘掠士女闭之空室持金帛偿则释之否则杀黄恻然问所囚几何人曰无虑千数曰我藏物可值二万缗欲举以献而赎其命可乎归报如其请乃悉发所瘗辇输其营千人皆得归诣黄谢为之诵佛祈福欢声如雷乱定梦金甲神从天而下呼谓之曰玉帝有以汝活人甚多赐五子科第至绍兴中黄为浦江令其子开閤阅同登乙科后二子闻訚继之如神所告
　　唐少卿宅
　　防稽唐氏居新河坊葢宣和中鸿胪少卿翊所营也防连守楚泗台三州未尝家食前后门虽具皆未开守舍者但自侧户出入少卿长子闳由郑州通判代还一术士善相宅至唐氏新居夜登屋卧视云此宅前门开则出两府后门开则出台谏而所应者非本宗其后建炎四年高宗驻跸于越凡空第皆给百官寓止谢任伯为礼部尚书居此宅拜参知政事中使宣召开门赴都堂治事上虞丞娄寅亮与唐为姻家暂假馆投检奏封章乞立继嗣中防除监察御史开后门诣台供职言果验云
　　养素先生
　　明州定海县补陀洛迦山葢观音大士示现处远近致祷或见善财童子金刚神达磨等相绍兴十八年三月史越王以余姚尉摄昌国盐建偕鄱阳程休甫泛海诣山扣宝洞礼谒无所覩但感瀹茗浮花【阙】　　殊不惬晦时再往一僧指岩顶有窦可以下【阙】　　　而上忽见现【阙】色身照耀洞府眉目暸然程所覩亦然惟公更见双齿如玉雪天将暮有一长僧来访云将自某官歴清要至为太师又云公是一好结果底文潞公它时作宰相官家要用兵切须力谏后二十年当与公相防于越遂告去送之出门俄不知所在乾道戊子公以故相镇越一夕典客报有道人称养素先生言旧与丞相接熟不肯通刺字疾呼欲入谒亟命延之貌粹神清谭论锋起索纸数幅大书云黑头潞相重添万里之风光碧眼胡僧曽共一宵之清话遽掷笔不揖而行公大骇遍遣兵吏寻覔不复见追忆补陀之故始悟长身僧及此道人皆大士见身也相距二十年淳熈巳酉公正位太师自道本末云尔
　　石师圣不愿赐钱
　　防稽新昌石师圣家极贫甘于枯淡未尝以利欲为心小女求十钱买线无以与之女入房啜泣石叹曰吾家世清贫固穷守约致汝如此命也日且暮闻中庭索索如垜钱声出视之堆积阶下已及三千缗覆以青布巾石夫妇奉继母王氏焚香拜祷曰师圣家虽枵单亦可自给若蒙上天昭祐使母子康宁得保常产福垂后裔天之赐大矣非义之财不敢受俄觉青布渐低钱忽飞上庭空如扫石又下阶谢时宣和元年也明年长子嗣庆魁乡举遂擢第又三举次子延庆继之复中博学宏词科为时名士
　　新昌石氏坟
　　新昌石氏之祖本山东人因适越挈家徙居焉时有韶国师善地理每经从石必迎伫致敬其妻尝出拜曰夫妇皆年老欲从师求一藏骨地韶许之与往近山得一处五峯如莲花溪流平过其下囘抱环揖指示之且蕝识窆穴而去翁媪葬焉其后数十年孙曽登科相仍至以百数宣和以后顿衰越五举略无齿乡书者而里中一民家产寖丰生四子容貭如玉或告石氏是人窃以父骨埋于君祖茔之上故致此宻引石往发土得木桶藏枯骸其中弃之民家自此遂微四子相继夭逝先是石茔有棠梨一本每抽新枝则族系一人必策名若改秩或一枝萎折则有当其咎者民思报怨夜往伐其树自是科级视昔年弗逮云【并夷坚志】
　　翟公巽用越事精当
　　翟公巽帅越郡人安其政迨去相率投牒借留公知之命取牍以来即书其上云固知京兆姑为五日之留无使稽山复用一钱之送其用事精当如此【梁溪漫志】
　　陈舜俞知山隂不散青苗钱自劾
　　熈宁三年六月降屯田员外郎知山隂县陈舜俞监南康军盐酒税坐违诏防不散常平钱物自劾也【国史】其自劾云臣准州牒前后録降勅命及转运司提举常平广惠仓司牒等近准条将常平广惠仓钱斛依陜西青苗钱例每于夏秋巳前约逐处收成时酬价立定额支每斗价例晓示召人情愿请领随税送纳斛斗或纳时价贵愿纳见钱者并许从便虽时价极贵比之元数取利不过二分即不得障遏民户不令请领及有不愿请者亦不得一例抑配者臣伏见民间出举财物其以信好相结之人月所取息不过一分半至二分其间亦有乘人危急以邀一时之幸虽取息至重然犹不过一倍比及收敛或赍持馈饷务为欢悦诣门负载不责输送或始约缗钱而偿谷粟始约粱稻而偿布缕敛者以得为幸偿者不一而足至有改为后期变取庸赁下虽鱼盐薪蔌耰鉏锜釜之类皆以其价取之盖茍不务此贫疾逃亡空有质剂官不为理此天下出举之常也今朝廷所置官局募民以青苗贷取钱斛以为寛农振乏之惠故所设法槩以周宻出举给纳皆从民便然要之人情以米粟出纳不若用钱之简便也今使有司必约中熟为价贷民以钱度吾民非嵗大稔米谷至贱亦必偿缗钱而出所谓二分之息耳然所谓二分之息者今约为六月而以算数求之在民间一倍取之于民犹足为补助盖不思责办州县朝防输送卒无逋负之理欲如私家杂偿他物势亦无由仓库给纳人情迄取如影随形虽皋陶设法而身行之亦不能尽比之民间取与相安而无督责威刑之惧臣以为虽曰官所取【阙】息尚轻固巳不减民间一倍之重矣意又虑州县不能晓知新法之意而以钱斛抑配百姓故复申饬讲解着为条约然臣体问方今小民匮乏十室八九应募之人不召而至何可胜计为国论者反忧抑配斯过计矣盖譬如孺子见饴蜜必染指争食然父母疾止之恐其积甘足以生疾今为民官长止其穷滥不使受贷轻费终蹈督责之困爱之惜之不为无意昔者祖宗着令诸以财物相出举任从书契官不为理保全元元之意盖深远矣今乃官自出举设为赏罚奬劝恶吏诱之以便利督之以威刑方之旧法亦巳异矣且臣再读诏书以为赈民乏絶抑兼并法无出此及见有司申明科条又使十户为甲甲中须有上三等一人充保浮浪无抵当之人不得一例俵散夫谓之浮浪乡人之所不保止是乏絶至是濵于转徙沟壑之人今固不蒙其惠矣复欲借此以抑兼并臣恐法终行特为天下兼并之地耳何以言之天下之有常平仓非能人人计口而受饷也盖市井田里常有糓价踊贵之时官以常平之粟减价贱粜则积谷者自然不得复珍市深藏以邀贵价于是生民隂受其赐矣今朝廷以新法散常平为青苗唯恐不尽使仓库既空饥馑荐至则兼并之民必乘此时有闭籴而贵粜者未知州县将何法以制之斗粟万钱未可知也此岂不为兼并之利哉臣又窃为兼并者之计今官既放无庸争利但可藏镪坐待隣里之人逋负青苗恶吏严督之时贱买人之田宅和质人之妻孥而巳此臣故曰特为兼并之利也诏意又恐州县避事不务推行新法抑遏人户不肯俵散是尤不然臣尝私为州县主者之计令必使奉行新法姑纵之贷亦不患敛之之难也盖朝廷设法巳分为夏秋二料五月放秋料正月放夏料所敛秋料正在正月间所敛夏料正在五月间不过给秋料使以纳正月所举者给夏料使以纳五月所举者则其出民力者但计所当息钱益所给为所纳耳若然则是使吾民一取青苗钱终身以及世世一嵗常两输息钱无有穷巳万一如此则是别为一赋以敝生民非朝廷王道之举也臣虽愚昧尝深世务官于县道职在爱民今不敢茍免按问雷同官吏诱陷小民日入困敝在犬马之心亦深惜轻误圣朝别生此赋所有青苗新法难以奉行谨具状自劾以闻【舜俞文集】舜俞以嘉祐四年制科第一人至是法当召试因此遂缴纳召试劄子其奏有云臣官于县道世谓畏途行身至危临事无术简书正宻未必保全日月尚賖恐须追夺其中书劄子一道不敢只受谨奉表辞避缴纳以闻【文集史谓舜俞寻上书称青苗法实便初迷不知尔参知政事冯京欲缘此复用之宰相王安石曰为人反覆如此岂可用也故京师有陈舜俞白悔青苗之语闻者以为笑此语恐传者之过何以言之按舜俞有南康军到任谢表其间有云伏自陛下大明继照百度惟新臣忝预搢绅粗知鼓舞逮奉青苗之法目为大政之先众人以谋始之难骇其近利愚者虽成事而訚尚欲有言若乃怀异议而奉行张空文而布告讽止民利欺罔朝廷人或有然臣则不敢使舜俞果上书再称青苗实利则表中岂敢复为此言楼钥题舜俞集后云王文公得君用事法变更新诸若大臣争不能得扺巇取爵位之人不可胜数风俗为之大变至有远在蜀万里外官为偏州腾奏于朝盛称青苗新法之美而捷取膴仕者公方宰山隂既尝中大科例以秩满登馆阁小忍不言岂不足以干进而飞章力辩缴纳召试堂劄自取窜责而不悔哉读此则前事之诬可以无辩矣】
　　记李庄简公语
　　李参政罢政归乡里时时来访先君剧谈终日每言秦氏必曰咸阳愤切慷慨形于色辞一日平旦来共饭谓先君曰闻赵相过岭悲忧出涕仆不然谪命下青鞵布袜行矣岂能作儿女态耶方言此时目如炬声如钟其英伟刚毅之气使人兴起后四十年偶读公家书虽徙海表气不少衰丁宁训戒之语皆足垂范百世犹想见其道青鞵布袜时也【陆放翁渭南集跋李庄简公家书】
　　石昉墓枯木
　　石氏宗谱新昌石昉墓前有枯木生而内向覆坟如葢然守坟者言每有登科者则拓有枝特生一枝一人或二三枝则二三人云【王十朋防稽风俗赋注】
　　眞宗旌表裘氏门闾
