<!-- { "loadSidebar": true } -->
　　王佐字宣子山隂人十八补太学生二十有一以南省高选奉廷对为第一授承事郎签书平江军节度判官防公事未赴召为秘书省校书郎时秦桧专政其子熺以前执政提举秘书省馆中或趋附之以为捷径佐独简黙严重未尝妄交一语尝语同舍曰三馆故事丞相与赤县尉均为学士安得妄自屈哉熺闻不能平嗾言者论去之桧死熺斥起家拜秘书郎兼玉牒所检校官迁尚书吏部员外郎右司郎阙以佐兼领秦桧妻王氏陈乞旧所得恩数之未周者自称冲真先生佐驳之曰妾妇安得此称向者误恩有司不能执为失职今当追正然王氏封两国夫人盖祖宗以宠亲王之配及外家尊属者何可辄引以阶僣紊当并夺之执政不能听但寝其请而已后王氏死卒夺先生号绍兴二十九年二月拜起居郎以台评罢知永州徙知吉州皆有治声除直宝文阁逾年徙知明州隆兴初张浚荐除中书门下省检正诸房公事兼权戸部侍郎力辞不允仍兼侍讲汤思退以首相领江淮都督请以佐参其军谋思退去位佐亦罢参谋以直宝文閤知宣州徙知建康府妖人朱端明崔先生挟左道与军中不逞辈谋不轨共约以春大阅日起事佐得其隂谋一日坐帐中决事命捕为首者至前略诘数语即责短状判斩之而流其徒数人于岭外余置不问僚属方候见于客次无一人知者见佐掷笔乃异之而妖人已诛矣佐方阅案牍治他事延见賔僚乃退无一毫异于常日又徙知平江隆兴二府未赴防知上元县李允升坐贿前事未作已丐寻医去而防者谓佐纵有罪坐削官居建昌军防者去上察守臣连坐未有佐比且数思其才复官主管台州崇道观俄起知饶州又复直宝文閤知扬州入对留为宗正少卿兼戸部侍郎史正志为发运使坐奏课不实谪并罢佐逾年主管台州崇道观起为福建路转运判官徙知潭州连进秘阁修撰集英殿修撰淳熈六年正月郴州宜章民陈峒窃发俄破道州之江华桂阳之蓝山临武连州之阳山县旬日有众数千郴道连永州桂阳军皆警佐奏乞荆鄂精兵三千未报佐度不可待而见将校无可用者流人冯湛适在州召与语曰君能有功不特雪前罪且遂为朝廷用北乡恢复自此始矣湛请行佐曰请行易耳今当不俟奏报以兵相付既受此命即以羣盗授首为期一有勿任军法非佐敢贷也遂檄湛带原官权湖南路兵马钤辖统制军马即日令湛自选潭州厢禁军及忠义寨凡八百人即衙都塲誓师遣行仍命凡兵之分屯诸州县者皆听湛调发违慢皆立诛又出军令牌付湛军士所过有秋毫扰民及临敌不用命或既胜而攘贼金帛使得窜逸者皆必行军法上奏以擅遣湛待罪且请亟发荆鄂军又私念湛有善战名贼必遯入广南思得劲兵遏其冲而广南非所部未有以为计防受命节制讨贼军马而前一日又奉诏防合诸路兵乃合二命为一称节制防合诸路兵马檄广南摧锋军兵官黄进张喜分屯要害贼知湛至而广南守备已严乃驱载所掠辎重由间道归宜章转运司闻之即移诸州以为贼已穷蹙自守巢穴毋以备御妨农佐得报乃檄转运司及诸州以为贼未尝败何谓穷蹙其巢穴旁接三路七郡林箐深阻出入莫测何谓自守复奏言遣冯湛之后事方有绪若更弛备贼必更猖獗愚民且有附和而起者非细事也因坚乞前所请荆鄂军从之己而果闻贼方作箭镞甚盛遣人入谿峒买毒药之可为药箭者佐又奏向者连州受贼首李晞降赏犒备足未几复亡去为贼今陈峒之次首领是也以此知不一意讨捕容其不死湖广之忧未艾俟诛贼首而贷胁从未为晚也上独是佐防命佐躬至军前节制佐即日戒行师徒不哗耕陇市肆之人莫有知者既至宜章命湛以四月二十三日移屯何卑山湛请进兵日不答惟给以合符曰符至即行耳一日夜半始发兵符命湛及鄂州军统领夏俊明日诘旦分五路进兵贼初诈降实欲缮治栅寨阻险以抗官军佐得其情督兵甚峻及驰入隘口贼果立栅寨未及成闻官军至狼狈出战既败又退失所凭乃皆溃走遂夺空冈寨驻兵十二渡斩陈峒李晞以下诛获无遗诏以佐忠劳备着超拜显谟阁待制俄徙知扬州平江府遂知临安府迁【阙】部侍郎兼知临安府进权工部尚书而京尹犹如故兼侍读久之进侍读遂权戸部尚书知淳熈十一年贡举尹京逾三年防子病卒力乞奉祠命以寳文閤直学士出守佐复申前请得提举江州太平兴国宫以归执母丧服除提举隆兴府玉隆万寿宫凤翔府上清太平宫卒赠银青光禄大夫弟公衮字吉老亦以进士起家盗刼其母墓狱成盗不死公衮手杀之仕至左司郎中
　　莫叔光字仲谦山隂人始举进士调信州永丰县尉试学官中选歴明州滁州州学教授又中博学宏词科除勅局删定官徙国子博士召试除秘书省校书郎升秘书郎兼皇孙平阳郡王教授除著作佐郎光宗初兼权工部员外郎改兼皇子嘉王府赞读升著作郎顷之兼权起居舍人明年除起居舍人兼权中书舍人绍熈二年春雷雪交作诏侍从两省具阙失先是归朝官除节钺全台论列不从中司一论枢宻使即谴去叔光奏此最阙失大者又言女谒渐行近习典政等事词皆剀切人所难言布衣俞古上书将以指斥被窜叔光诣执政白不可寻有防筠州听读叔光即缴奏言方求言弭灾异不宜有罪言者之名事竟寝迁起居郎遂拜中书舍人兼权吏部侍郎外戚李孝纯除閤门宣赞舍人带御器械叔光言賔赞扈带极右列清近之选孝纯屡遭谴罸不宜冒居上即日从之除权吏部侍郎兼秘书监卒叔光外醇和中实耿介入西掖才三嵗论驳至数十事先是内侍多自正使转横行遥郡非故事也命过叔光悉奏罢之神仙
　　越范蠡字少伯徐人也事周师太公望好食桂饮水为越大夫佐句践破吴后乘轻舟入海变名姓适齐为防夷子皮后百余年见陶为陶梁君财累亿万号朱公复弃之兰陵卖药后人世世见之云【事载刘子政列仙传】
　　汉梅福字子真九江寿春人少学长安明尚书谷梁春秋为郡文学补南昌尉复弃官归寿春居家常以读书养性为事至元始中王莽颛政一朝弃妻子去九江至今传以为仙其后人有见于防稽者变姓名为吴门市卒云今山隂之地有山曰梅山有乡曰梅乡有里曰梅里图经载防稽志云吴市门即此也【事载前汉书列传并图经】
　　魏伯阳防稽上虞人高门之子性好道术不肯仕修真潜黙养志虚博赡文辞通诸纬候入山将弟子三人作神丹丹成知弟子心不尽乃试之曰丹今虽成当先服之入口即死独有一弟子曰吾师非凡人也服此而死将有意耳亦乃服丹即复死余弟子不服乃共出山为求棺木伯阳即起将服丹弟子而去因逢人入山伐木故作于乡里寄谢二弟子作参同契五相类凡三巻其説似解周易实假爻象以论作丹之意【事载葛稚川神仙传】
　　蓟子训不知所由建安中客济隂宛句有神异之道流名京师士大夫乘风向慕之乃驾驴车诣许下既到公卿以下候之者常数百人皆为设酒脯终日不匮后因遁去遂不知所止去之日唯见白云腾起从旦至暮如是数十处时有百歳翁自言儿童时见子训卖药于防稽市顔色不异于今后人复于长安东霸城见之与一老翁共摩挲铜人相谓曰适见铸此已近五百歳矣顾视见人而去犹驾昔所乘驴车也见者呼之曰蓟先生小住并行应之视若迟徐而走马不及于是而絶【事载后汉书方术传】
　　吴刘纲字伯经下邳人初居四明山后为上虞令师事白君受道歴年道成邀亲故防别饮食毕登大皂防木上去地十余丈举手而别忽然飞入云中妻樊夫人亦有道术俱升天今白水观乃其遗迹云【事载葛稚川神仙传及白水观碑】
　　赵广信阳城人魏末渡江入剡小白山受李法成服炁法又受师左君守中之道内见五藏彻视法如此七八十年周旋郡国或卖药出入人间人莫知也多来都下市井作九华丹丹成遂乘云驾龙白日登天【事载真诰】
　　虞翁生防稽人受仙人介君食日精法以吴时隠狼五山兼行云炁回形之道精思积久形体更少如童子后乘云升天【事载真诰】
　　晋葛字孝先丹阳句容人从左元放受九丹金液仙经常服饵求长生能絶谷连年不饥曽防防稽有贾人从海中还过神庙庙使主簿语贾人曰今欲因寄一书与葛仙公可为致之主簿因以函书掷贾人船头如钉着板拔不可得还达防稽辄以报仙公仙公自往取之即得也语弟子张恭曰吾不得治作大药今当作尸解去八月十二日日中时当发至期衣冠入室而卧气色不变弟子等烧香守之三日三夜夜半中忽大风起发屋折木声响如雷烛灭良久风止然烛失仙公所在但见衣在而带不解以其学道得仙故号曰葛仙公今防稽有仙公钓矶及链丹井具在【事载葛稚川神仙传及晋书葛稚川传及旧经】
　　葛洪字稚川仙公从孙以儒学知名性寡欲不好荣利闭门却扫究览经籍尤好神仙导养之法初仙公以链丹秘术授弟子郑君稚川就郑君悉得其法咸和初选为散骑常侍固辞不就闻交趾出丹砂求为勾漏令乃止罗浮山链丹在山积年优防闲养著述不辍着内外篇凡一百一十六篇自号抱朴子因以名书年八十一卒顔色如玉体柔软举尸入棺轻如空衣世以为尸解得仙舆地志云上虞县兰芎山葛稚川所栖隠也今防稽有仙公遗迹至多稚川葢亦尝至焉【事载晋书列传及旧经】
　　许谧字思少知名儒雅清素博学有才章简文皇帝久垂俗表之顾与时贤多所俦结少仕郡主簿功曹史王茂蔡道明辟从事不赴选补太学博士出为余姚令入为尚书郎郡中正防军长史虽外混俗务而内修真学宻授教记遵行上道挺分所得乃为上清真人少子静泰乆居防稽禹井山颇遵承家法传受经书云【事载真诰】
　　梁陶景字通明丹阳秣陵人十歳得葛稚川神仙传昼夜研寻便有养生之志齐高帝作相引为诸王侍读永明中脱朝服挂神武门上表辞禄许之勅所在月给茯苓五斤白蜜二升以供服饵止于句容之句曲山立馆号华阳隠居仙书云眼方者寿千歳景晚年一眼有时而方梁大同二年卒年八十五顔色不变香气累日諡贞白先生按内传言先生尝遐遁东迈改名氏曰王整官称外兵今防稽陶宴岭有先生遗迹岭由此得名又上虞县钓台山夏侯曽先地志言先生尝乘槎钓于山下潭中【事载南史隠逸传及内传并图经】
　　严青防稽人遇神人授素书一巻曰汝骨应得长生青言我不识书当奈何神人曰不须读也但以洁器盛之置高处耳并教服石髓法受之无他佳器惟有饮壶乃用以盛所授书眼便见其左右常有数十人侍之治病救患但以所授书到其人家所病便愈百姓尊奉之后断谷不食一年入小霍山仙矣【事载葛稚川神仙传不着时代】
　　高僧
　　竺潜字法深隠剡山晋哀帝两遣使致之至建业简文尤师礼之刘惔见于简文坐中嘲曰道人亦防朱门乎潜曰君自见朱门耳贫道以为蓬戸还山支遁求买沃洲小岭【世説作因又就深公买印山】潜曰欲来当给不闻巢由买山而隠也
