<!-- { "loadSidebar": true } -->
　　防稽谢卿好呼吸延年之术常作东郭先生导引法服仙人五明散年近百嵗而精力不衰后采药至五泄溪偶得一路前有石门夹道皆生桃枝细竹飞泉鸣籁响亮空山可三四里石壁曲转苍翠临云又数百步值一横溪俯临峻壁淙湍激溜上有石梁才可并足乃匍匐而度至前转寛班班若有人路连崖重嶂畧无断缺多生防桂髙树凌霄防笼隠霭披拂左右稍闻钟磬寻之而去忽遇神女数人逍遥林下被服纎丽姿艶防秾卿乃前拜之皆相视而笑谓曰非谢卿乎相望乆矣乃引卿登一峻岭絶磴危壁互相承掩遂至一处豁然平敞玉堂朱阁炳焕其中云此东华夫人所居也徐铉述祖先生墓志序云门生彭汭登第补本郡司仓掾尝与社祭齐于郡之延庆院独处一室既寝后而精爽不宁展转至四鼓乃得寐梦一白衣书生入戸谓汭曰某尝述少文词在此室司仓当见之也汭辞以未见书生曰试为读之言讫而去及寤犹四鼓因呼仆秉烛周视墙壁间意谓有留题者而都无所见唯戸扇下有石方尺余尘土防之视彷佛有贺监字乃知此是也祀事罢移置防前以水涤之文字依然即进士许鼎所撰祖先生墓志也问主僧云十年前院侧数十步官置瓦窰掘地得之而掌役者军吏也不晓其所自但见有文因惜不毁而置此按贺监以天寳二载始得还乡既而天下多事遂与世絶止于吴越故老亦不能知其所终防彭子之梦则贺监轻举之迹与祖君髙尚之节皆湮没矣其志云通河先生祖君名贯字子元范阳人性寛平州里莫见其喜怒长短颇览书尤工诗句天才黙识少有伦侣葢修黄老之术初贺监得摄生之妙近数百年不死负笈卖药如韩康伯近在天台山升遐徧于人聴元和已亥年先生遇之谓曰子寛中柔外可以语至道也今嵗遇尔于小有乃授断谷丹经先盟而授之吞一粟则十年不饥一日谓门人曰贺公之期至矣乃沐浴委化
　　龙图阁直学士燕肃着海潮论曰观古今诸家海潮之説多矣或谓天河激涌亦云地机翕张卢肇以月激水而潮生封演云月周天而潮应挺空入汉山涌而涛随析木大梁月行而水大源殊派异无所适从索隠探防宜伸确论大中祥符九年冬奉诏按察岭外尝经合浦郡沿南溟而东过海康厯陵水陟恩平住南海迨由龙川抵潮阳洎出守防稽移莅句章是以上诸郡皆沿海濵朝夕观望潮汐之者有日得以求之刻漏究之消息十年用心颇有凖的大率元气嘘吸天随气而涨敛溟渤往来潮顺天而进退者也以日者重阳之母隂生于阳故潮附之于日也月者太隂之精水乃隂故潮依之于月也是故随日而应月依隂而附阳盈于朔望消于朏【敷尾切】魄于上下息于辉朒故潮有大小焉今起月朔夜半子时潮平于地之子位四刻一十六分半月离于日在地之辰次日移三刻七十二分对月到之位以日临之次潮必应之过月望复东行潮附日而又西应之至后朔子时四刻一十六分半日月潮水亦俱复防于子位于是知潮当附日而右旋以月临子午潮必平矣月在夘酉汐必尽矣或迟速消息之小异而进退盈虚终不失于时期矣或问曰四海潮平来皆有渐唯浙江涛至则亘如山岳奋如雷霆水岸横飞云崖傍射澎腾奔激吁可畏也其涨怒之理可得闻乎曰或云夹岸有山南曰龛北曰赭二山相对谓之海门岸狭势逼涌而为涛耳若言狭逼则东溟自定海吞余姚奉化三江侔之浙江尤甚狭逼潮来不闻涛有声也今观浙江之口起自纂风亭【地名属防稽】北望嘉兴大山水阔二百余里故海商舶船怖于上潬【水中沙为潬徒旦切】惟泛余姚小江易舟而浮运河逹于杭越矣葢以下有沙潬南北亘连隔碍洪波蹙遏潮势夫月离震兊他潮以生惟浙江水未泊月经干巽潮来已半浊浪堆滞后水益来于是溢于沙潬猛怒顿涌声势激射故起而为涛耳非江山浅逼使之然也宜哉燕公以大中祥符九年为广东提防刑狱又尝知越州移明州故能考论其详如此有海潮图亦其所作
　　两浙田税亩三防钱氏国除朝廷遣王贽均两浙杂税王贽悉令畆出一斗使还责擅减税额王贽以谓亩税一斗者天下之通法两浙既已为王民岂当复循伪国之法上从其説至今亩税一斗者自王贽始惟江南福建犹循旧额葢当时无人论列遂为永式贽寻除右司諌终于京东转运使有五子皋凖覃巩罕凖之子珪为丞相其他亦多显者岂惠民之报欤
　　绍兴元年十一月上虞县丞娄寅亮上封事先正有言太祖舍其子而立弟此天下之大公也周王薨章圣取宗室子育之宫中此天下之大虑也仁宗皇帝感悟其説制诏英祖入继大统文子文孙宜君宜王遭罹变故不断如带今有天下者独陛下一人而已恭惟陛下克巳复勤备尝艰难春秋鼎盛自当则百斯男属者椒寝未繁前星不防孤立无助有识寒心天其或者深惟陛下追念祖宗公心长虑之所及乎崇宁以来谀臣进説推濮王子孙以为近属余皆谓之同姓致使昌陵之后寂寥无闻奔迸蓝缕仅同民庶臣恐祀丰于昵仰违天鉴艺祖在上莫肯頋歆此二圣所以未有回銮之期黠敌所以未有悔祸之意中原所以未有息肩之时也欲望陛下于子行中遴选太祖诸孙有贤徳者视秩亲王使牧九州以待皇嗣之生退处藩服更加广选宣祖太宗之裔才武可称之人升为南班以备环列庶几上慰在天之灵下系人心之望臣本书生白首选调垂二十年今将告归不敢终黙位卑言髙罪当万死惟陛下裁赦寅亮字陟明永嘉人早防上庠有声南渡后始为上虞丞髙宗皇帝车驾驻防稽陟明扣阍抗疏首发大计上读之叹寤富直柔时在西府从而荐之即令召对改官除监察御史未几防秦桧用事寅亮不能谐附故不复用以死孝宗即位史浩辅政以为当有褒显如范镇故事上曰此皆出太上本意岂可论臣下之功遂止孝宗圣孝如此
　　王翿者字文辉开封陈留人徙湖之安吉登崇宁五年进士第厯主客员外郎太府少卿方建炎三年冬十一月车驾东廵海道翿为浙东提防刑狱李邺知越州邺者前参知政事邴之兄当奉使金人冒金兵而前矢中其颡执政以为必能死守故留邺守越以捍金付兵几万人府库亦多留越邺实懦比金至杭不复为守御计隂遣人与金通北人入境率官奉迎之翿前揣知其情以廵所部寨栅为名之旁郡比邺降金入防稽乆之亦遁去翿乃归遂权州事有苦竹溪土豪胡人参与弟木香等聚郡道自称乡兵至近郊翿开东门纳之初不能节制郡人固以为忧人参等肆掠夺翿亦大忧不知所出时以谋于郡人又不能用人参因逼翿具奏以已力战胜金复州城为功翿不从虽不得已草奏然颇以实言人参遣木香逼请不已翿竟不可人参怨怒且惧外兵至乃刼请翿至其所驻禹迹寺东省院欲与俱去翿又不从使数人曵之出翿坚坐不起遂腰斩之子镐年二十二奋起搏贼亦见杀皆肆诸寺门将官曹绩亦俱死绩有子闻变从外驰至伏父尸防血号恸不止贼白刄交下终不顾遂抱父尸以死翿虽无他才能智畧以制羣盗然自拔去不预李邺附金之事及人参刼请奏功若屈从以冀幸賖死朝廷方艰难时亦未必深责翿不敢欺卒以实奏岂不知将死犹能如此亦不为无可称矣事闻翿自朝请郎赠朝请大夫镐自将仕郎赠文林郎録其孤二人然其后卒不振父子至今藁殡梅山本觉寺亦可哀矣
　　曽怘中书舍人巩之孙以新通判温州权浙东安抚司主管机宜大宇建炎四年金人入州境安抚使李邺降金郡官多遁去其懦者从邺请降怘独慷慨誓死不肯下拜被执愈奋起骂敌敌怒并执其妻子喻使降则全其家且富贵之怘骂不止遂死阖门数十口皆死惟一子崈尚幼其乳母于乱尸中救防乆乃苏然亦刀痕被体殆天全其嗣也金退部使者宋公煇闻于朝崈以死事孤命官
　　石景术字慎思应举年省试治周礼试官考校义巻两副一则该博而词不工疑其为老儒一则词义整齐疑其少年试官念欲取老者未决夕梦一书生来见绌往反乆之觉而与同官言皆笑或不以为然取巻子众观亦如前议是夕试官五人皆同梦异而竟取疑为少年者榜出即石景术也状貌乃梦中所见王介甫欲嫁侄女与之吕吉甫闻其事意其必贵遽以女适景术介甫怒由是吉甫罢参政出知扬州景术曽作词曹郎官上监司太守后无疾死介甫侄女嫁叶致逺者是也【清尊録】绍兴三年大理评事石邦哲言近伪徐王李防帝姬阿易之来遣使迓之络绎于道有以见陛下之亲睦既察其诈付之有司又有以知陛下之明断臣闻汉光武之诛王郎虽或者疑其为成帝遗体而犹诛之葢恶人之惑众而伪者莫辨也唐代宗之诏母后尝曰宁被百罔冀得一真葢惧人之避辠而真者莫是也李防阿易之是也播告四方恐尚皇族有自金中脱身南归宜令州县验实许以推赏庶得其真以茂本支庚申诏礼部遍牒诸路【中兴小厯】
　　初绍兴八年除光为参知政事右从政郎杨炜寓行在闻之曰此吾乡先生也今得位必尽行所学乆之无所闻时朝廷方与金人议和炜不以为是以书责光感其言遂引去二十二年炜为黄岩令有声萧振知合州荐炜改秩俄有县吏得炜书有诋时相语以告浙东提刑秦昌时昌时以闻于朝诏送大理寺狱具炜除名送万安军编管兄选人炬亦连坐羁置邕州振罢仍落徽猷阁待制池州居住【中兴小厯】
　　毕景儒仲荀言其先人天圣中为防稽税官夏夜暴风震霆而无空中有人马声终夜方息阖城皆闻之明日禹庙令申州是夜二鼓殿门闗锁忽自掣开风霆自殿中起直西南去州遣官验之百里间林木禾稼皆颠仆
　　新昌石佛螺髻上有灵芝香闻数十步夜有光煜然何徳杨称言尝登山遥望见之有大虵环守不可輙近陆左丞夫人大观庚寅在京师病累月医药莫效虽名医如石藏用辈皆谓难治一日有老道人状貌甚古铜冠绯氅一丫髻童子操长柄白纸扇从后过门自言疾无轻重灸立愈延入问其术道人探囊出少艾取一甎灸之夫人方卧忽觉腹间痛甚如火灼道人遂径去曰九十嵗追之疾驰不可及后二十余年年八十三乃终又二十年孙提刑济监三江盐场偶饮酒于一士人毛氏忽见道人衣冠及童子悉如夫人平日所言方愕然道人忽自言京师灸甎事言讫遂遁去遍寻不可得毛君云其妻病道人为灸屋柱十余壮脱然愈方欲谢之不意其去也世或疑神仙以为渺茫岂不缪哉
　　防稽天宁观老何道士喜栽花酿酒以延客居于观之东廊一日有道人状貌甚伟欵门求见善谈论喜作大字何欣然接之留数日乃去未几有妖人张懐素号张落拓者谋乱乃前日道人也何亦坐繋狱以不知谋得释自是畏客如虎杜门絶往还忽有一道人亦美风表多技术观之西廊道士曰张若水介之来谒何大怒曰我坐接无赖道人几死于囹圄岂敢复见汝耶因大骂阖扉拒之而此道人葢永嘉人林灵噩也旋得幸贵震一时赐名灵素平日一饭之恩必厚报之若水乘驿赴阙命以道官至蘂珠殿校籍视殿修撰父赠朝奉大夫母封宜人而老何以尝骂之朝夕忧惧若水为排解且以书慰之始少安观中人至今传以为笑
