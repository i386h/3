<!-- { "loadSidebar": true } -->
　　是年十二月，奉上谕：“前经降旨，令有漕省分各督抚酌量采买米石运通接济。本日据湖南巡抚阿保林奏到，该省接奉谕旨后，现在采买二十万石，拟于帮船内搭运五万石。其余十五万石，雇用民船，分为三批，派员押运。并据奏称‘此次受雇民船过关时，可否免其纳料’等语。民船过关，例应交纳船料。但此受雇装载官米，与揽载客货不同。现在水脚银两，据该抚奏称‘尚欲于官使之外，酌为增贴’。若令完纳船料，该船户等仍不免竭蹙。此等情形，亦非特湖南一省为然。着传谕各该省管关巡抚及各监督，所有此次采办米石各省分，如系雇用民船装运赴通者，于经出各关有应纳船料地方，均着加恩，免其完纳，无任吏胥等稍有勒掯滋扰。将此各谕令知之。钦此。” 
　　十年四月，准江苏奉漕督行准户部咨：“嗣后，达部结册填写年月小日，文内接扣盖骑缝印。” 
　　是年七月，监督李奏准：“近年黄水间有淤浅，全漕驳送，在在需船，筹款增造驳船一百五十只，挽济漕运兼运河工物料，免碍商船。并请于监督现支养廉五千两内，每年捐银一千五百两。又请于前项解交内务府充公五千两内，每年扣借出一千两，作为造船之费。仍请照上次捐造驳船之例，先在关库盈余项下拨发银二万五千两，交河库成造。自本年为始，于逐任监督现支养廉数目内及前项节省解交内务府充公银内，分作十年，将盈余项下，先行归款；其扣借内务府积至一万两之项，仍请于逐任监督现支养廉内，再分作六年半归款。并声明近年豆载商船，不能由闸口顺流而下，均从老坝口盘坝来关。今既添造驳船济运，请免封徐、邳一带民船。又寻常四百石船只，应请照前江督书奏五百石大船之例，一并免其封雇。” 

　　续纂令甲 
　　嘉庆十六年十月三十日，两江督院百片奏：“再，奴才审办淮关缺额之案，虽已查核详明，并无侵蚀情弊。但查该关税务，全仗北来豆船。而各商由河南等处贩买南来从洪湖行走者，俱应由运河下达淮关纳税。奴才访查洪湖南畔有清河、盱眙连界之二山子地方，可以径过蒋家坝坝下，由观音寺一带小河入高宝湖，即从邵伯出口仍入运河；又有山阳县属之周家桥草泽河归岔河镇，亦为入高宝湖之路。因思各商船南下贸易，虽于此路有盘坝之艰，而程途较为近捷。恐有奸牙勾引绕越正关，各商惟利是趋，希图漏税，亦未可定。随饬接署关务之盐巡道朱尔赓额密委妥员，前赴邵伯聚总之所，查点豆船。若该处多于淮关，即系由别途偷漏。兹据复称，挨查该处行店账簿内所载豆船，亦复稀少，核与淮关数目，大略相符。奴才伏思，关榷勾稽不嫌周密，既有蒋家坝等处可以偷越，亦难保其必无透漏，自应预为防范。应请于清河、盱眙连界之二山子地方及山阳县属之岔河，设立稽查税口二处，以防绕越。又，淮关各路例禁，亦恐日久玩生。奴才现咨会新任监督元逐细查明，由奴才会同江、安两省抚臣，出示申明，委员查办，以冀税课日有增盈。是否有当，优乞皇上训示。谨奏。”于嘉庆十六年十一月十四日，奉到硃批：“实心办理，必有起色。勉之。钦此。”恭录咨会，钦遵办理。等因。到关，遵即相量二处形势，于二山子、岔河最冲之处设口稽巡。所有二处房租、经费，仍由淮关例给经费内酌拨，毋庸另议开销。等因。抄录原奏，绘图贴说呈报户部，旋经部复：“应如所呈办理。”仍札行该监督，将分派丁役稽查及经费项下匀给房租、经费银两之处，报部查核。 
　　嘉庆二十年九月十三日，准户部札知：“为片奏事，贵州司案呈内阁，抄出两江总督百奏‘南来之南货、绸缎等项，访知近来商贾每从六合、江浦等处起旱北上，偷越淮、扬两关正税，现在移行淮、扬管关之员派拨丁役就近巡查，仍严饬六合、江浦等县一体严禁’一摺。嘉庆二十年八月初三日，奉硃批：‘览。钦此。’钦遵于本月初八日抄出，到部相应抄录原奏，行文江苏巡抚并札行淮安关监督，遵照办理，可也。计单一纸：‘奴才百跪奏：再，查淮关偷漏之税。北来豆粮，固当稽查严禁。其南来之南货、绸缎等项，虽非淮关大宗，而一经绕越，则不独有损于淮关正税，即扬关课额亦被隐漏。奴才前经访知，近来商贾每从六合、江浦等处起旱北上，只纳涧关一处之征，遂偷越淮、扬两关正税，殊与定例有违。查六合、江浦等县额设骡行本来无多，不准增设，缘大宗额货难以供其雇用，每至待运须时，势不能不由船载经由淮、扬北上。从前立法本为甚善，但法久弊生，诚恐各该处添设私行，广集骡头，串通偷漏，实于淮、扬关税大有妨碍。当经札司查明，六合县额设骡驴行口八户，江浦县浦口额设骡行四十二户，尚无新添私设情事。查定例，大宗船货不准盘山绕越，惟小贩准其盘山行走。第商贾惟利是图，诚难保其不将一大宗改为数小宗，勾串六合、浦口行户盘路北上，在商贩既希图便易，而奸牙勾串，避重就轻，亦恐势所不免，不可不随时查禁。奴才现在移行淮、扬管关之员，不时派拨丁役，就近赴京口、浦口一带巡查，仍严饬六合、江浦等县一体严禁。如有奸徒于额设牙行之外私行添设，勾串大宗船货违例盘陆北上，致漏各关正税，即行严拿究治。庶稽查益较周密，而淮关税额不为无益，扬关亦兼收其利矣。合将办理缘由，附片陈明，伏乞睿鉴。谨奏。’嘉庆二十年八月初三日，奉硃批：‘览。钦此。’” 
　　嘉庆二十一年正月初六日，准江苏抚院张咨：“为钦奉上谕事。嘉庆二十年十月初二日，准爵督部堂百咨：嘉庆二十年九月二十七日，承准兵部火递到军机大臣字寄两江总督、三等男百，江苏巡抚张：嘉庆二十年九月二十一日，奉上谕：‘各省关税正额、盈余，皆系久经酌定数目，相沿征解。各关每届期满奏报征收银两，大约不甚相悬，间有缺额，次年得有羡余仍可补足原额，即江南之西新河关、扬关、凤阳、芜湖等关，亦莫不然。惟淮关、浒墅两关，十余年以来，历报短缺，为数甚多，竟有积重难返之势。岁丰岁歉，皆不足额，殊不可解。该两关监督已非一任，或因缺额降革，或因赔项不能完缴，呈报家产尽绝，欠项垒垒，年复一年，殊属不成事体。淮、扬、苏州为著名繁富之地，从前司榷税者皆有盈无绌。若谓米船客货近年皆裹足不前，揆之情理，必无此事；如谓两关监督悉皆昧良侵蚀，亦未必尽然。关税为国用攸关，该两关如此疲敝，不可不设法整顿。着百、张就近确查淮关、浒墅两关近年短缺情形，其受病之由实在何处？应如何量为调剂？会同悉心妥议具奏。若有侵蚀弊端，由驿严参，勿稍欺饰，将此谕令知之。钦此。’遵旨寄信前来恭录，咨请钦遵，等因到本部院，准此。”查此案已经会同爵督部堂酌拟八条，恭摺复奏，并分别咨行，查禁在案。兹准前因，相应咨明，查照施行。是年正月初九日，准户部札知：为遵旨议奏事。贵州司案呈内阁，抄出两江总督百、江苏巡抚张复奏：查明淮安、浒墅两关近年征收盈余亏短情形，量为调剂，酌拟八条，以期商通课裕一摺。嘉庆二十年十二月初一日，奉硃批：“户部议奏。钦此。”钦遵于本月初四日抄出到部。 
　　一据奏称，淮关分口如仲庄、周闸、草湾、永丰、茶庵、流均、轧东、长山、白洋、新河、后湖、庙湾等处共十三口，均归入大关额内，向以豆饼为大宗。豆饼出产之处，自豫东、徐州而来者谓之“西河”，自东省运河而来者谓之“北河”，自凤、颍、洪湖而来者谓之“南河”。豫东有收，则商贩辐辏，岁歉则商贩稀少，此系一定情形。比年来，河道多故，东、豫歉收，淮关缺额之由节经臣百历次具奏。本年河道畅顺，御黄坝亦不堵闭，关税征收可望日有起色。惟小口为分稽之处，大关为总汇之区，欲使大关无亏，必须小口加紧，务使客商便于大关之投纳，惮于小口之稽查，始为有益。查近年监督因关税短缺，俱注意办理大关，因而书役、家丁不无多派，虽臣等查明，尚无弊混，惟关上多派一人即多一人食用，丁役自谋之念总重于为□□心。臣等已札致该监督元，令将大关丁役择其诚干可用者酌留，其余冗役概行裁撤。仍设法招徕商贩，并于到关纳税之时备加体恤，不使留难阻滞。至于各小口则严密稽核，不使蠹胥奸棍包庇透漏。庶各商近悦远来，以赴大关为便捷，以绕别路为艰难，则税课自能逐渐充裕矣。 
　　一据奏称，海关归于淮关报销总计。查海州、沭阳、赣榆一路黄豆，每从青口航海对渡松江之刘河粜卖，归贩南路杂货，仍由青口而入转运东省售卖。于乾隆五年咨奉部议严禁，止许赣榆一县之豆石就近对渡，但日久弊生，海、沭奸民惟利是趋，难免影射绕越，此路若不禁遏，非特淮关课税有碍，即应赴苏、扬纳税之物亦多从此偷漏。臣等已严饬海州、沭阳文武员弁轮赴青口稽查，并咨明淮关监督派役前往巡察，凡应赴淮关投税之豆饼等货，概不许从青口行走绕由海运。 
　　一据奏称，南来之绸缎、茶叶、布匹、纸张、杂货，从前由淮、扬连樯北贩，每年收税亦有十分中之二三，近年南来载货船只每从镇江运出江口，改由六合、江浦陆路北上，只纳临淮涧关一处之税，偷越扬关、淮关两处正税。臣等复严饬江宁藩司，饬查浦口行帖，不准额外多开，勾串大宗货物违例盘陆北上。仍出示晓谕苏城一带商民人等，不得将大宗货物改为小宗，透漏淮、扬两关税额，自取查出倍罚之累。 
　　一据奏称，凤阳、颍州一带所出饼、豆，向由洪泽湖载运南来完纳淮税，名为“南河货载”。近来径走临淮关，抄路南下，不来淮安投纳者，殊属违例巧避。臣等已咨明淮关监督遴派妥实丁役渡河巡查，并札饬凤庐道查明，如有应赴淮关纳税之货，概行押令赴淮投纳，以杜奸商巧越漏税之弊。 
　　一据奏称，重运粮船抵关，恐其藉端逗留误运，是以随到随放，向不签查。惟于受兑之时，该监督预咨江苏粮道，饬委运弁赉带印票，按每船准带土宜货物一百五十石之数，于照内填明所置货物，给发该丁，持赴本关巡查处所，挂号验装，不准客货偷上粮船，逾额多装。无如丁舵人等往往于照票之外，勾串牙行，揽装客货，影射出关。一经该关照例稽查，该帮丁等不服盘验。嗣后，应由臣等预期咨明漕督，严饬粮道责成帮弁严禁，丁舵人等不许包揽客货，偷漏税银。一经查出，官参丁处，不少宽贷。以期税务有裨。 
　　一据奏称，浒墅关严禁太湖各港、黄田港添设巡船，福山港挑挖积沙。 
