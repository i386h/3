<!-- { "loadSidebar": true } -->
　　为晓谕招徕事。照得鸭嘴、梭、划等船，空、重过关，例输三关钱粮。查近年以来，过淮寥寥，皆因历任未经宽恤，致令商船裹足。今本部奉命榷淮，志甦商困，所有鸭嘴、梭、划船只，旧例应输三关钱粮者，今概从宽恤。其船准报剥单，货物照石，随到随放，并无阻滞。尔等各宜及时揽运来淮，上输国课，下遂经营，毋得观望不前，自失生计，有负本部恤商之至意。 

　　宽减米价鄂喜 

　　为宽减米价以恤商民事。照得淮郡三城内外，烟火数十万家，全赖外来之米以资民生。今秋阴雨连绵，米价寖长，而过关米船寥寥无几。细查从前虽经减恤，而南北客商未获周知。本府莅任以来，念切民瘼，正在出示招徕。今据牙行谢开泰等公呈前来，合再给示前往产米各地，遍谕各商：嗣后，在于淮城一铺卸卖食米，仍照减则征收。每石向纳五分者，止纳钞银三分，该商等务须踊跃前来。至客商既沾减税之益，于粜卖时亦须递为平减，使闾阎共沾惠泽。倘耑利自封，亦非本府宽恤之婆心也。 

　　查办米船伊拉齐 

　　为详请免收等事。乾隆六年十一月初一日，准江苏抚部院咨开：据苏州布政司详称，窃照地方歉收，有藉商米接济，于乾隆三年钦奉上谕，免收米税。如情形孔急，奏请需时者，一面奏明，一面停其输税。永著为令。钦遵在案。今淮、徐、海三府、州属并江、扬、镇江府属，夏秋两次被灾，米价腾贵，应请咨明各院暨各关监督，所有接济灾邑米船，由地方官给与印票，到关放行等情，到院。据此，查商贾灾邑发卖，经由关隘，固得免税放行，即回船载有他物，亦有止征货税、免纳船料之例。除经一并声明具奏，一面饬遵外，相应咨会，烦请查照一体办理等因，到关。准此，合行出示晓谕。为此示仰米贩客商船户人等知悉：嗣后，尔等运往歉收地方米船，随时给照，免税放行。所给之照，听其随便回空缴销，地方官不必钤盖印信。若此县贩运者多，米粮充足，不妨转售邻邑。尔商获贸易之利，无守候之累，务须踊跃争先，仰体皇仁，慎毋观望。 

　　豆税复征倭赫 

　　为再行明白晓谕事。照得米豆等税，接准部文，钦奉谕旨，照旧征收，于初八日出示开征，停收船料在案。尔商船只一经抵关，即将应纳钞银预为齐备，然后赴楼请查，亲身挨次投纳。倘有不法丁役扦查货物，暗勒使费，以少作多，或钱粮房重戥称收，或各书算需索填票、销号、核算等项钱文，均许尔等即在大楼委员处禀究，或在辕喊禀，以凭立拿追给，尽法重处。至钞户居停，并非官设，久经禁革。倘此种不法之徒，复萌故智，仍然包揽吓诈，尔等立即喊禀，以凭发县究治。若尔等贪图小利，勾串钞户，贿通丁役，减漏钱粮，本府当关查验得实，定即一同发县治罪。尔等背井离乡，经营生理，切勿无知，身罹法网。今开征之始，再行晓谕，悉宜凛遵，毋违。 

　　船单扣限伊拉齐 

　　为晓谕事。照得淮安关船单，向例十二个月期满另行报换。惟新任视事不论纳单日期，俱各饬换新单。盖因从前系各清各任，今既扣足一年报销，所有前项未满船单，应俟扣足十二月限满，再行报换。合亟出示晓谕。为此示仰船户人等知悉：如有从前报单未满十二个月者，概行执验过关，俟扣足原限，再行缴换报纳。如有不法人役，藉端掯勒需索，许该船户即行禀明，以凭立拿重究。该船户亦不得执满限之单，希冀侥幸，致干未便。 

　　再行饬禁据实并报富贵 

　　为再行饬禁事。照得本关部恭奉恩命，督理淮榷，业经一载。自莅任以来，惟仰体皇仁加惠商民之意，除应征正税货物，悉照题定则例收纳外，至于稽查客货，不许胥役人等需索分毫。以及刁蹬留难，滋事久经，遍示晓谕在案。但恐日久玩生，或有愍不畏法之徒阳奉阴违，亦未可定。合再出示饬禁。为此示仰商贩巡役人等知悉：嗣后，货船到口，照例报纳，正税于加一火耗之外，不许多收分文。其经过稽查口岸，验明货船，务须随到随放，不得片刻留停。倘有不法守口人役，借端需索，刁蹬留难，滋累客贩，许该商民赴辕喊禀，以凭立拿重处，断不宽贷。至该商应完货税，亦必据实开报，不得听信船户脚夫营私巧避，希图减报。察出，定行按律究惩。本关部法在必行，各宜凛遵。 

　　酌定分数限期转运货税方体浴 

　　为再行申明转运之条，以杜影射以重税课事。照得清江、淮城、湖嘴、板闸等处卸卖货物，向经定有转运之例，总以按照商单，量其货物之多寡，定限日之远近。货数止许转运三分之一，限期至远亦不过百日为止。许其执单赴口验明盖印，至大关验明，准其转运。所以体恤商贩，酌其成本，于矜全优恤之中，仍寓防奸剔弊之意。讵今日久玩生，各该商贩竟有不论何项货物，不问数之多寡，限之远近，肆行转运，藉纳商单，转为影射之据。各关口人役，既不遵照向例奉行，客贩得以贿嘱，更生绕越偷漏之弊。查清江转运各货，如到淮城，必由清江口查验发票扑戳；淮城转运清江，必由下一铺，湖嘴转运清江，必由上一铺发票扑戳，至大关查验。但其转运之数，统以三分之一为准。如已逾三分之一定数，及已满日期，并不应转运之货，概不准其转运。除谕饬各该口遵照查办外，合再出示申明晓谕。为此示仰商贩人等知悉：嗣后，凡有转运货物，悉照后开酌定石数、日期，总以三分之一，发票赴口，查验盖印，准其转运。倘有已逾三分之一定数外，仍行发票，并敢有违定限，及将不准转运之货，勾通关口各书役，肆行搬运，希冀偷漏影射，一经查出，除将货物入官外，仍一并从重究治，断不宽贷。各宜凛遵。 

　　裁禁跟役国栋 

　　为晓谕事。照得各关口家人雇人使用，势所难免。然每人止须雇觅朴诚老实者一二人，即可敷用。何得滥雇多人，致滋糜费，甚且别生事端。今访得淮关口，向有一种跟役，皆系游手好闲之徒，百计钻营，辗转汲引。该家人等一时碍于颜面，遂为收用，甚至有一人而收用十余人者。若辈到关，无所事事，不惟徒耗口食，抑且从中作弊，朋比分肥，殊干法纪。合亟示禁。为此示谕该家人等：嗣后，使用之人不得过两名。如有前项无籍跟役，立即遵谕遣去。倘敢不遵示禁，仍然滥用多人，一经查出，即将该家人一并驱逐，决不宽贷。 

　　严禁包揽亏课累商伊龄阿 

　　为严禁晓谕以肃榷政事。照得商贩挟资贸易，原图稍觅蝇头。输课过关，利在遄行无滞。该商贩于产地置货，自有确数，理应据实开报，以凭扦查输税。其应完钱粮，亦须照例核数，易银交兑，毋庸倩讬代报，致滋包揽侵扣之弊。本关部莅任以来，深悉各口类有不法棍徒盘踞兜收，哄诱商贩，串同丁役，减报侵渔，病商亏课，莫此为甚。除密行查拿严究外，合行出示严禁。为此示仰南北商贩并丁役人等知悉：嗣后，凡有货船抵关，务须按照货载，据实开报。以凭照则科算输纳，毋得丝毫欺隐。该关役亦须随到随查，秉公扦量，毋许扰累。至该口地棍人等，各宜洗心敛迹。倘敢仍蹈前辙，包揽亏课，贻害商民，一经察出，定即严拿究治，决不轻贷。各宜凛遵。 

　　晓谕转河货物应报钱粮 

　　为晓谕事。照得南北客贩置买货物，在于淮城、湖嘴等处起卸销售。既经完纳大关钱粮并商税之后，该铺户若将此项货物转售他处卸卖，除由旱道发往淮城本镇乡村分销者，例不重征外，如系装往盐城、阜宁、下河等处去者，则有流均、轧东等口稽查；装往安东等处去者，则有草湾、永丰等口稽查；装往王营等处去者，则有外河等口稽查。货已出境，例应报纳转河钱粮，始准给票放行。票内明白开注淮城河下认买字样，至上一铺系稽查口岸，向不征收钱粮。凡有出境货物，例应由该口查明给帖，具报大关完纳转河钱粮，以便各该口验票放行。此历来办理成规，久经遵行，无异者也。兹于本月初六日，有佃湖李客买吴义生店桐油麻（钱）［线］、恒足店香油、曹隆兴店表心火纸等物；又十八日有佃湖崔客买协成店香油三小篓，本地油烛八箩；又二十三日有安东谷客买朱永泰店表心火纸三十余块。俱系报往安东去，并经上一铺给帖，令赴大关报纳钱粮，原系遵照成例办理。乃该贩等遽以一货两经报税为辞，希冀免报，退有后言。此殆未明淮地货物出境，例应报纳转河钱粮之故。而各该铺户等贸易有年，岂尚昧昧不知？合再明白出示晓谕。为此示谕上下一铺各铺户守口丁役人等知悉：嗣后，凡有北来货物在各该铺转运南去，与南来货物由各该铺转发下河、安东、王营等处去者，俱系转卖出境之货，务各遵照成规，报纳转河钱粮，毋得妄生浮议，希图隐漏，致干咎戾，不贷。 

　　续纂文告 

　　移行 

　　咨呈江督苏抚文全德 

　　为呈咨请委员领解关课以重钱粮事。案照淮关首、二两季解部关课，向佥书吏一人管解，咨请火牌应付，相沿已久。惟查定例，饷银十万两以上，委同知、通判管解；五万两以上，委州同、州判管解；五万两以下，委县丞、杂职管解。其试用未经得缺及暂行委署之员，概不得轻委。现在各省各衙门一切解部及协济各省银两，俱一律遵循办理。今淮关应解本年首、二两季关课等银，计有七万七千余两之多。历来相沿，并不咨请委员，止佥书吏管解，有失慎重之义，亦与按银数分别委员之定例未符。且现值运河水势未平，各省饷鞘改由陆运，人多夫众，尤非书吏一人所能弹压照料。设有失误，干咎匪细。似应随时调剂。所有此次解部饷银，应行援例，一体委员督同书吏管解，以昭慎重。相应备文呈请贵部堂、院俯赐援例饬司，一体遴委妥员，饬令赴关领解，以重钱粮，实为公便。其委员路费，经费项下原有应支之款，无庸另筹。至所解饷银到部弹兑，仍照本关之例，责成随解书办经理。合并声明。 

　　行山阳县文董椿 

