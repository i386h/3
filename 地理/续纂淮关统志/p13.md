<!-- { "loadSidebar": true } -->
　　是年四月，奉上谕：“国家设立榷税，定其则例，详其考核。凡以崇本抑末，载诸《会典》，著为常经，由来已久。其米豆各项，向因商人贩贱鬻贵，是以照则征收。第思小民朝饔夕飧，惟谷是赖，非他货物可比。关口征纳米税，虽每石所收无几，商人借口额课，势必高抬价值，是取之商者仍出之民也。朕御极以来，直省关税屡次加恩减免，又恐榷吏额外浮收，刊立科条，多方训饬。每遇地方歉收，天津、临清、浒墅、芜湖等关口商贩米船给票放行，免其上税，皆以为民食计也。但念特恩间一举行，未能普遍。夫以养民之物，而榷之税转以病民，非朕己饥己溺之怀也。今特降谕旨，将直省各关口所有经过米豆应输额税悉行宽免，永著为例。俾米谷流通，民食充裕。懋迁有无者不得藉以居奇，小民升斗之给不致有食贵之虞。以昭朕惠恤黎元之至意。至各关有征收商税者，有征船料者，有商税船料并征者，今既蠲免米税，其船料一项若不分晰明确，著为条规，恐致混淆滋弊。应如何办理之处，着交部详查妥议具奏。钦此。” 
　　是年，监督伊拉齐奏：“查火耗，原以资经费之用。从前议定共需银六万五千余两，内有办公银两并随解、饭食、添平、布鞘等项居多，原非尽系书役工饭杂费支销。上年加意节省，止用银四万五千二百余两，至随解、饭银、添平、鞘布应视征收税银之多寡，则所费亦随之盈缩，是以不能预为定数。再，养廉一项，前监督唐英任内于乾隆元年原定银二万两。前奉上谕，胥役工食不足，管关官员养廉太丰，亦可通融分给。当议于养廉内节省银六千一百七十九两零，又节省银三千八百二十两零，俱经通融分给役食以及纸张杂项之费，净支养廉银一万两。当此冲繁之地，需用实多。业已较前减去一半，无可再为节省。至书役人等缘关务事简，遵又酌汰五十三名。一切工食除前经四折外，今再议八折给发，核减去三千九十六两零，每年役食房租捐款杂费等项通共尚需银一万九百四十四两零。现在，火耗不敷，盈余无征，所有前项经费按月支给，按事给办，不便迟延悬待，应请于实征银内动支，俟年满造册报部核销，庶于公务无误。再，户部尚书臣海望奏准：‘每年存留办公银一万两。今部议内开，如无盈余可动，将动用何项之处奏明动用，报明内务府核销。’查存公银两，原备公事之用，不便临时奏请，今既无盈余，理合预行奏明，于实征银内存留办公银一万两以备传办公事之用，报明内务府核销。嗣后税课充裕，仍于盈余项下支用。至淮关解部银两，向例分作四季起解，今所征税银除本地解发外，所余无多，应请照宿迁关之例，每年两次解部。若汇总起解，兵役即多，易于照料，诸凡妥便。除分晰呈明户部外，合并奏明。” 
　　是年十一月，监督伊拉齐因经费不敷，奏准：“征收三厘饭食。凡货物二十石者，每石收色银三厘。如二十石以内，概行免收。” 
　　九年，奉部札饬：“淮仓项下酒曲、绢、粉等税一款，先经前监督唐英题请蠲免，当即驳令仍旧征收。嗣于八年前监督又会同督抚据情题免，复经本部以此项税银系该仓私自免征，随即题明行令征收。其从前私免银两，奉旨免赔。该监督自应感戴劝输，何得以供办拮据为词？应遵照原题，作速开征，据实造报查核。当于本年六月十一日复行开征，饬税大使与商税一体遵解。” 
　　十年四月，监督倭赫奏准：“宿迁关通船一载之例，累商弊混，应改照按担签查见数征收，将通船一载之例，永行禁止。” 
　　十年七月，漕运总督题准：“回空粮船所带土宜六十石，不必拘定梨枣。酌以桃柿零星等物与梨枣税额相仿者，通融携带，一体免税。” 
　　十一年闰三月，奉上谕：“朕前加恩宽免米豆税，原欲使百姓实受其益。嗣因免税之后，米粮价值并未稍减。经朕降旨各该督抚，令其确查据实奏闻。而各该督抚不过以并无情弊一语复奏，朕亦未曾究诘。今览户部所奏，该监督等俱将免过米豆税银以抵盈余之数，可知从前各督抚查奏必有不尽确实之处。或胥吏作奸，于米船携带他货混作米豆蠲除，又或偷漏影射，舞弊营私。朕留心体察势所必有，岂有损国家之正赋以饱胥吏之私橐。而该督抚与监督皆膜外视之，有是理乎？着传谕伊等，务须悉心查察，核实办理。如有前项情弊，断无久不败露之事。经朕访闻，该监督必加以重究。而不据实查察之督抚，亦决不宽恕也。钦此。” 
　　十二年八月，监督倭赫奏准：“庙湾口捕鱼船税，各县船户离关窎远，催输不便。援照地丁钱粮之例，令所（豁）［辖］盐城、阜宁、海州、赣榆并东省日照五州、县就近设柜征收，按季解关汇报。” 
　　是年十二月，部议淮安关收税缺额一摺，奉旨：“关税设有定额，缺少例应赔补。若一人兼管两关者，此关额征有余，准其抵补彼关之不足。再有短少，令其赔补。该部查核各关均照此办理。钦此。” 
　　十三年五月，户部议复：“淮安关米豆免税船只所纳正单、分单之课，请照宿关船契船钞之例，改为淮关船契船钞，就各船梁头确数九折折准尺寸，每尺船契银二钱五分、船钞银三钱三分。其未满二百石者，悉照宿关渡船并小契半钞、大契半钞例，按石照则分别征收，以昭画一。”奉旨：“依议。” 
　　是年十一月，奉上谕：“朕降旨蠲免米豆税银，本以食为民天，关税优免，则市价可平，是以不惜千万正课为小民谋饔飧宽裕计。当时内外臣工，屡有以但利商贾、无益民生为言者，概未允准。朕意欲试行数年，果否与民有裨，再行酌量。乃数年免税，而米豆之价不惟不减，而昂贵时或有加。明系奸商不知免税之恩，专利自封，转以有限之帑项肥三倍之橐囊，无裨闾阎，允宜仍复原额。且地方偶有偏灾，即将该处关口应征米豆额加恩宽免，则舟古舶闻风云集，市价日平，驵侩不得居奇，穷黎均沾实惠。转得操权自上，朕意不为军需起见也。如既复之后，奸商借端长价，弋利妨民，该地方官即严行查察究处。至淮安关宽免米税后，倭赫奏准加征船料，今既仍征米税，所有船料仍循旧例行。各该监督及地方官即明悉出示晓谕，毋令胥役阳奉阴违，致滋弊窦。钦此。” 
　　十四年十一月，奉旨：“各关报解钱粮，嗣后正额有缺者，仍照定例处分，其赢余成数视雍正十三年，短少者该部按所定分数议处，永著为例。” 
　　十五年六月，户部奏准：“各关管理税务比较日期，凡接任征收者无论两任三任，俱令扣足一年为满。其管关一年零数日者，将一年赢余奏报，零月归于下届，统俟扣足一年再行汇奏，以昭画一。” 
　　十六年五月，接奉部咨：“改铸印信领到，钦定新铸清篆关防开用。” 
　　十七年正月，奉部行：“查乾隆六年征税，稽查各口岸册报不符。等因。经前监督高恒查明，下一铺口征收零星钱粮，系历任酌量便商之举。二井一口，即当日天妃，并非二井之外，仍有天妃。阜邑新河即串场河，因乾隆五年挑浚，货船走漏，分役巡查。新沟分查之板沟，因黄河水涨，船可通行，以防偷漏。清沟，乃轧东口分查绕越之所。再，下一铺之杨家庙，海关之匣子港，宿关之骆马湖、六塘口，草湾之二坝，周闸之高良涧、龙王庙，新河之孙家塘，外河之中渡、西滩、水沟，仲庄口之清河县，或支河汊港，汛水涨发，可通舟楫，或陆路僻道，驮载货物绕越走漏。又如洪泽湖之蒋家坝，坐落盱眙县地方，现经凤阳关奏设稽查口岸，而洪泽湖米豆船只，间在该坝起剥盘运南下，冀避淮关税课，又不得不于附近之周闸口派役密查。是以历任均系因地制宜，循照办理，商民相安，由来已久，并无另设口岸、遗漏等事。当即造具现设口岸清册，出具印结，咨送两江督院，转咨户部汇题。”于十九年二月奉旨：“依议。” 
　　是年四月，奉办理军机处行知：“各关奏报征税摺内，如有应须部核者，则于摺尾声明‘请旨饬部察核’字样；若系随时奏明税务情形之摺，则声明‘除扣足一年汇奏外，谨将现征数目缮摺具奏’等字样。至于地方雨水等事，与税务并无关涉，自应另摺呈报，不得叙入税务摺内。” 
　　十九年正月，部议：“淮安关监督高恒奏高堰堤工运石船只，先经江苏巡抚咨行给照免料，应如该监督所请转咨苏抚，饬令补纳。”四月十四日，奉旨：“高堰工程紧急，各船更番递运，无误工需。加以石质粗重，挽载维艰。着加恩免其追缴，以示优恤，该部即遵谕行。” 
　　是年，户部通行：“各关税额盈余，前以雍正十三年成数比较，今经本部于本年正月议，以照上届短少无几者，即行随奏核结，毋庸再行驳查；至较上届大相悬殊者，令该监督将该关本年情形据实奏报。乃各关仍有将雍正十三年成数入奏者，办理殊不画一，应再通行各关遵照。” 
　　二十一年正月，奉上谕：“上年江、浙二省歉收，屡经降旨，截漕赈恤，令该督抚多方抚绥。惟是该省收成既歉，米粮市价自必昂贵，全赖商贩流通，源源粜卖以资接济。所有江、浙二省各关口征收米豆额课，俱作加恩暂令免征，以广招徕，至秋收后照例输纳。务期商贩辐辏，市价平减，俾小民无贵食之虞。该部遵谕速行。钦此。” 
　　二十二年七月，奉旨：“河南各属成灾，着将江南、江西、山东、湖北等省商贩米麦、杂粮船只，系往豫省粜卖者，照乾隆四年例加恩免征粮税，俟明年麦熟停止。” 
　　是年十二月，奉旨：“湖北拨运米石船只回空过关者，着加恩免征船料，以示优恤。” 
　　二十三年三月，奉旨：“九江关监督尤拔世以江西、湖南、四川拨运米石接济豫省灾黎，其回空船只应否援照湖北拨运例一体免料，着豁免。钦此。” 
　　二十四年八月，监察御史李兆鹏奏准：“严禁丝货出海，通行各督抚移咨各关，转行沿海地方官弁，严行查禁。” 
　　二十六年正月，部议复准：“漕督杨锡绂奏回空粮船准带土宜六十石，请以麦豆瓜果等物通融办理。等因。查近年京师麦正歉收，除将麦子一项不准携带抵算外，其余黄豆、瓜果等物应如该督所请，抵数免征。” 
