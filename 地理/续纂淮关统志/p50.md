<!-- { "loadSidebar": true } -->
　　当门峭壁隔尘市，揽秀堂名浑忘暑气侵。月榭花台联旧雨，松涛竹韵和新吟。始疑仙窟人难到，今喜名园路可寻。劳攘半生聊借憩，宦情稍淡即山林。 

　　高轩恰似野人居，鹄立苍苔池跃鱼。半壁斜阳堪入画，一林修竹好藏书。狂歌不惜金樽满，幽意长从永簟舒。暮卷朝飞帘影静，此心哪得不凌虚。 

　　江上山间无尽藏，一丘一壑亦相忘。天将夜雨催诗猛，人爱新晴涤砚忙。心远自知鱼鸟乐，地偏还觉水云凉。欲携琴鹤摅堆抱，登眺消磨夏日长。 

　　淮阴侯祠德保 

　　曾于古岭奠公坟，山西灵石县有岭曰“韩侯”，上有侯墓，余于乾隆戊辰经过，尝有诗句。故里初来访旧闻。胯下有人驱壮士，冢旁何处葬将军。□赞言侯令其母冢旁可置万家。假王生死权萧相，震主功勋失后君。飒爽英姿遗恨在，灵祠日暮吊寒云。 

　　胯下桥□□□ 

　　惆怅王孙感遇情，当年落魄此经行。输他市井儿童笑，博得龙且项羽轻。地故淮南余楚俗，事殊圯上有桥名。旧闻哪复游人问，斜日苍凉下古城。 

　　新建观音庵何器 

　　平湖十里积泥沙，梵宇重修慧日斜。为与众生抒陷溺，特垂甘露润桑麻。莲花可爱空陈迹，宝筏同登认故家。稽首香岩禅谛妙，优昙重观一枝花。 

　　何烈女祠丁毓璨 

　　崇祠瞻拜式幽贞，松柏森森绕墓横。三尺土中人似玉，千余年久气如生。门楣衰薄冰心苦，剑血模糊帝鉴明。遥忆洗冤新雨泽，风歌多露逊凄清。 

　　钵池山登藏经楼金科 

　　古寺嵯峨古道通，经楼高矗半天中。簷前山草迷幽径，窗外湖光接太空。蹑足但知云路近，放怀期于日华融。妙香此际闻多少，短偈［褐］徒老问远公。 

　　明 

　　韩侯钓台何希范 

　　去楚宁无识，登坛信有才。道旁一片石，何似子陵台！ 

　　国朝 

　　暮经钵池山丁淮 

　　风细翠烟轻，四周湖水平。夕阳清磬响，柳外晚啼莺。 

　　明 

　　雪后与友人望山子湖丁潍 

　　江城雪尽冷初消，湖上冰开水面遥。闲与故人看霁景，春风缓步度三桥。 

　　桥外垂杨渐吐丝，新街两岸景舒迟。剧怜一派通源水，问道源头总未知。 

　　国朝此后为清人所作，原书缺标“国朝”二字，于此补上。 

　　筑书室颜曰“缄言慎行”，因以自箴伊龄阿 

　　如囊可括，如瓶可守。哲者期期，是非何剖。本无机心，焉用枢纽？鉴彼金人，于以无咎。缄言 

　　非徒精进，抑日退之。捷足先登，不如履夷。马逸而蹶，半在骋驰。敬哉敬哉，永言三思。慎行 

　　重建榷署 

　　为慎稽征地，营成数月工。湖平新势阔，水去旧基崇。藉手君王德，奏请借廉兴工。宁夸堂构工。翚飞欣有觉，不敢陋公宫。 

　　望影良非易，营营心力殚。才栽花烂漫，渐报竹平安。台望沧波远，心筹管榷难。落成燕饮者，相与颂斯干。 

　　怡园 

　　小园如画里，奇石倚烟霞。径曲偏宜雨，苔深不爱花。久安知镇静，特立绝喧哗。两度来游此，相期未有涯。 

　　壬辰九月调任淮关，追维先君旧任此地，步武未能，犹幸岁报无亏，勉为藏拙，谨纪七律四首 

　　玺书飞下古江洲，楚尾还移楚水头。诹吉牵车行已戒，饯筵遮道尚板留。五年好伴匡峰别，千里平波江上秋。使节星驰初莅止，一湾新月映淮流。 

　　治谱相传号若神，何如手泽是前人。循途黾勉承先志，肯构深惭步后尘。幸值圣时多岁稔，差堪藉手报输均。追维往昔难为继，不负君恩不负亲。 

　　淮河分界水潺潺，锁钥咽喉第一关。漂母祠高谁卓识，淮阴城古乐投闲。常看岁燕秋南北，漫学江鸥日往还。盈绌睿思时堇虑，榷输刘晏莫辞艰。 

　　忆昔深冬塞外驰，朔风凛烈向人吹。而今北顾离乡久，相习南来与俗宜。邨近朱陈欣合志，幕罗温石共敲诗。星霜使节瓜期候，又奉纶音许再期。 

　　甲午秋八月十九日，老坝口黄水漫溢，板闸被淹，榷署水深丈余，猝不及防，家人妇子仓惶奔避。闾阎老弱，道路徬徨，情形甚为悽恻。念库贮所在，当以身徇，结筏以守，于风雨巨浪中草章入告。越旬日，水退，而署没于淤泥中八九尺矣。署后有山子湖，周围四十余里，水退悉成陆地。爰鸠工庀材，因高筑堵，数月始还旧规，聊志以诗 

　　雨骤风颠鼓浪高，黄河奔迅疾于涛。一声漫溢连天至，万户流离动地号。官舍沧桑宁暇惜，死生气数复何逃。祗缘长府身为系，未敢轻离独夜舠。 

　　幕下仓惶散莫留，亲书奏草达宸旒。初陈未悉闾阎象，清问频殷帷幄筹。鸿雁不堪真目击，槖囊奚忍为家谋。相将结筏聊栖止，却是乘槎海上俦。 

　　闻道沿河扰攘多，又传山左动么麽。妖魔。巡行镇静聊为策，夹路徬徨可奈何？幸喜匪徒旋就网，欣看龙口合平波！相逢尽诉生全事，赈诏初颁亿兆歌。 

　　水到高檐可泛舟，水平积土已成丘。剪除未是标新计，畚插难为作旧谋。千顷明湖堪濯足，一宵精卫已填流。且欣帑贮安无恙，又报从宽纶绋稠。是岁额课报缺，特恩准销。 

　　朝倚晴云暮拥霞，结茅小筑似僧家。漫云广厦千间庇，差胜洪涛八月槎。惊到定时转自畏，心从难后不生奢。还怜黎庶多飘泊，暑雨祈寒仰屋嗟。 

　　草草经营旧地宽，因高筑堵不须删。怜无荷芰千波叠，喜得桑田十亩闲。重集朋侪归聚首，移栽新竹未成斑。而今榷署期完固，时复追思一动颜。 

　　重修榷署落成得楼宇有序附刊 

　　署修于雍正二年，已失旧址，近复连年水溢，地狭材朽，露积堪虞。拟捐廉俸修整，请于天子，得旨。计值雇民夫，众咸乐从，计日而成。诗以落之用纪圣明昭鉴，俾垂永久之至意也。 

　　江天形胜接芳州，建置于今已卅秋。钜敢怀安图逸豫，祗缘典守重咨诹。钦承圣主容经始，且喜斯民乐与谋。真是恩光悬照远，从今风月水明楼。 

　　近水凭山百尺楼，自来岚翠不须谋。江分九派流终古，剑插双峰锷暂收。俸有可捐因集事，名无从市谨持筹。遥看圣世农功溥，秋稼如云满近洲。 

　　和乐斋主人寓园四首元韵 

　　闻道豪情胜瘐楼，眼前风物任遨游。传来佳句清芬远，谱出名园乐事幽。绕屋奇花争吐艳，隔林好鸟镇相求。漫夸扫迳频延客，兴到何须问去留。 

　　棐几湘帘夏簟清，高斋不让俗尘侵。朝看树色消烦署，夜听泉声动好吟。流水弯环通九曲，小山重叠拟千寻。人生最是闲难得，珍重题诗继竹林。 

　　为爱林泉更卜居，天机飞跃信鸢鱼。诗豪到处堪留句，学富于今好著书。风雨对床佳客醉，烟霞满眼逸情舒。自惭未与山阴会，着意追摹境尚虚。 

　　不将荣悴问行藏，消尽尘襟万虑忘。壮志肯随青鬓改，闲心应笑白云忙。樽邀皓月千觞满，曲奏薰风一院凉。如此消遥缘底事，苍生霖雨望偏长。 

　　板闸被水歌 

　　黄河东走扼清吭，处处长堤固平壤。一宵风雨怒鸣号，汛滥高于堤十丈。时当甲午秋八月，老坝口传水漭漭。朝来雨急风转颠，汩汩银涛声震盪。河伯翱翔策马来，阳侯骄舞盘涡上。山子湖周四十里，灌之顷刻满盆盎。摧坚破厚如枯朽，剩壁颓垣犹倔强。板闸万烟乱飞蓬，榷署高楼平如掌。天心降灾欲何之，况是多金储国帑。挥手从人各奔避，余命死职非为枉。结伐甘与波沉浮，孑然宛在水泱泱。库藏四十余万缗，坚持旬日得依仗。环顾群黎最可怜，呼号仓猝莫知往。寻爷觅子乱窜逐，手携白发背负襁。或起升屋熊鸱蹲，或见缘木猿猱象。抱柱岂真待符女，济川哪得棹兰桨？不及接淅虚烟炊，空有终宵勤绩纺。吁嗟生理付鱼鳖，何处随狙拾栗橡。河下惊闻鼠窃多，山左又传潢池党。圣朝功令明且严，尔辈何敢触文纲！业经流离甚颠沛，哪堪仓惶复扰攘。水中草奏不及筹，初达民情未明朗。清问频颁天语来，发赈宽租帝德广。此时补苴赖相臣，飞骑巡行切痛痒。老幼计口沽升斗，还集安定全熙穰。月余始得龙口合，喜看波平愁淤长。明湖千顷成陆地，大厦积土深肮脏。家人相见道余生，只庆生全莫怏怏。荡然所有非一人，千门万户愁殊曩。但幸民生无失业，小臣家倾何足想！ 

　　续纂艺文 

　　赋 

　　淮堤霜月赋以晚秋淮水新月人家为韵汪枚 

　　繄白露之既凝，维丹林其未偃。山容净而烟气浮，云影苍而天光远。洞庭叶脱，舞青女之翩跹；江上风清，降素娥而婉娩。当兹霜月之交浓，更眺淮隄于既晚。观夫长川带薄，一曲清流。广覆绿杨之岸，旁通芦荻之洲。萧萧苇舍，落落渔舟。在水一方，客据垂纶之渚；残星数点，人倚长笛之楼。孤飞汀鹭，闲集沙鸥。地迥而长天不夜，物寂而满目皆秋。尔乃琼英正积，宝镜如揩。无声湿地，有影投怀。一片清光，堪拟贝阙；如许夜色，绝胜天街。楚户砧鸣，瀣沆宵飞于碧落；小山桂茂，金波夜涌于清淮。于是策杖行吟，呼朋莅止。将挟仙以遨游，眺娟娟其未已。赋悲秋于一时，共辉光而万里。抚伯奇之操，而韵发清商；诵窈窕之章，而怀兴彼美。飞盖应骋乎西园，研词直抽乎东鄙。盻雁阵兮冲寒，望楼台兮浸水。当是时也，驰寥廓，历通津，朔云路，接苍旻。朗如行玉，丽若铺银。疏林疑积雪，广陌绝飞尘。野寺寒钟，惊闻午夜；隔篱庞犬，稳卧花茵。岂风景之依稀似旧，觉辋川之图画如新。至若草验荣枯，蟾窥盈缺，叹华发之星星，嗟兔走与乌越。孰若驰情高朗，雾拨云披；览胜清幽，珠光玉孛。羡造物之无尽藏，任取携而用不竭。板桥人迹，地无在而非花；沙岸澄清，霜亦疑而是月。吾因思夫少陵巫峡，白傅江滨，元辉庭牖，张翰鲈莼。或临风而悲悼，或感物以逡巡。以是斗柄宵澄，心同冰洁；秋容易老，调寄阳春。倚啸长干，或听数声之欸乃；狂呼水畔，时烹三寸之游鳞。寻枚皋之故宅，吊漂母于荒堙。伴鱼虾而作侣，结焦木以成邻。羡中央之宛在，惟溯洄于伊人。噫嘻！苍苍兮蒹葭，泠泠兮霜华，皎皎兮月白，历历兮晴沙。悬冰壶以高映，照碧玉以无瑕。时徘徊于斗牛之侧，或浮乘于河汉之槎。干青云以直上，赋白雪于天家。 

　　淮水赋 

