<!-- { "loadSidebar": true } -->
　　翁公祠在板闸镇堡房之右。康熙十五年，里人为前监督翁英建，日久倾圮。乾隆三十八年，公孙嘉谟任漕运总督，据地藏庵住持僧人禀请重修，特捐资命役鸠工，整饬如旧，并置有香火田亩。 
　　烈女祠在通源寺右。明正德五年，淮安府推官马骙为泗州何烈女建。事详《烈女祠碑记》。国朝乾隆甲午，河溢祠倾，物随波散，而女像则或浮或沉，不离墓所。余因僧人悦贤□，与通源寺并募重修，捐资为助。 
　　漂母祠旧在淮城西门内。明都御史王暐记。成化初，迁西门外，即今建驿馆地，淮安知府陈文烛记。后移韩侯钓台侧。国朝康熙二十三年，山阳知县王命选捐修。雍正十一年，淮安知府朱奎扬复修。乾隆五年，知府李暲委训导汪克绍、绅士童维祺重修，改造船舫，修葺亭台，并封树陈节妇墓。墓在祠侧。遂为山阳胜境。 
　　鲍烈女祠在南锁坝下一铺口北。旌表明故贞女鲍氏，旧迹久湮。国朝康熙年间，庠生许常宪请于山阳令徐恕，清查基址，依墓建祠。乾隆元年，新安程锺捐资重修，有记。 
　　双烈祠河北西里。与淮城府署东首祠，同为烈女何氏、烈妇徐氏建。 
　　陈公祠清江浦运河南岸。明正统六年，为平江伯陈恭襄公瑄建，祭酒吴节为之记。 
　　韩母墓旧志云：在淮阴县西四十里。《清河县志》云：在韩信城下半里许，与漂母墓相对，俗呼为“东西冢”。今不可考。 
　　漂母墓旧志云：在淮阴县北。按：张华注《淮阴侯传》曰：漂母冢在泗口南。唐崔国辅《漂母岸》诗云：“泗水入淮处，南边古岸存。”又云：“茫茫水中渚 ，上有一孤墩。”与张华“泗口南岸”之说相符。《清河志》云：漂母冢，即今泰山墩。盖因墩近韩城而臆断之也。其说未可为据。 
　　枚皋墓旧志云：在淮阴县。今失其处。按：皋初居梁，后入长安，上书武帝，拜为中郎。持节使单于，不知何时又复归老淮阴。旧志相仍，姑存之。 
　　叶淇墓明太子太保户部尚书。墓在移风闸西岸。有神道碑、祠宇。 
　　杨理墓明刑部侍郎。墓在钵池山之阳。 
　　孔椿墓在乌沙河。见其妻谢氏《节烈》及其子金《孝行》各传内。 
　　何烈女墓关署东新路北。明淮安府推官马骙依墓建祠塑像，有记。［乾隆］三十九年，河溢祠倾，窑沟、板闸新街一带，湖岸淤平，独女墓周围，似有漩窝，捧墓而出。今墓与祠俱修葺一新。 
　　陈节妇墓在漂母祠内。墓前有井，碑碣见存。传即节妇死处。 
　　鲍烈女墓郡城南门外运河东岸。今建坊立祠，衡阳丁元正有记。 


　　续纂淮关统志 卷十三人物 
　　淮安文献丛刻 

　　淮关统志卷之十三人物列女附 

　　《记》云：“入里必式”。解之者曰，所谓“不诬十室”也。《关志》为榷政而设，原不必记及人物。然而地灵人杰，何处无才？表彰潜德，遗美可惜。板闸虽蕞尔乡隅，司榷者多及瓜而代，固不能广稽博采，搜罗罔遗。而目见耳闻，凡属关之邻近左右，实有政事文章，忠孝节义，卓卓可传者，不得不略举一二，以志景仰之诚，且于邑乘亦不无小补云。志《人物》。 

　　明 

　　丁钰山阳人。居淮北镇，授徒乡塾，有范希文先忧后乐之志。文庙渡淮，献《十二策》。宣庙时，以人才征授监察御史，奉命抄广右豪族。珏潜往，廉其实，一举扑灭之。奸臣纪纲窃权乱政，珏率诸御史廷劾之，纪纲伏诛，改给事中。后以直言不屈，谪戍云南。 

　　杨旻字克彰，板闸人。性至孝，父早逝，哀毁骨立，母慰解之，即收泪和颜以悦母，而哀不替。母病，昼夜未尝安寝。母殁，哀号顿仆，水浆不入口者数日。及葬，庐墓于侧，晨夕奉盥濯如生时。哀痛之声，闻者感动。有司以其事上闻，旌其门。后以子理贵，累封工部侍郎，祀乡贤。 

　　叶淇字本清，板闸镇人。明景泰甲戌进士，拜监察御史。成化初，用荐超升广西按察司佥事，抚定南丹土职，督捕南宁荔浦诸贼，迁陕西副使，领岷州兵备。又抚定松、潘，剿平洮州各贼，擢河南按察使。拜都察院左佥都御史，巡抚山西。值岁歉民饥，发廪赈粟，全活甚众。弘治初，召为户部侍郎，进尚书，加太子少保。直亮有执，廷议每取决焉。后以疾乞归，卒赠太子太保，葬移风闸。 

　　叶贽字从礼，淇从子。天顺甲申进士，历刑部主事员外郎，知嘉兴府，再知台州。当官内和外严，人不敢干以私。成化中，岁饥，属邑多盗，官兵莫敢撄。贽亲往抚谕，赈贷有差，贼遂散。丁内艰，去职。服阙后，知广信，累升江西布政司［使］，平瑞州盗邓达八等有功，升都察院右副都御史，总督南京粮储，进工、刑二部侍郎。致仕，卒祀乡贤。 

　　杨理字贯之，孝子旻之子。明成化丙戌进士，历官刑科都给事中。参驳详允，凡所举奏，不务急刻。充宣宁王府册封副使，不受馈赍。同考礼部时，称得人。寻迁大理寺左丞，详谳平恕，一无冤滥。进都察院右副都御史，巡抚河南。岁饥，河大决，汴城几垫，乃增筑汴堤，水不为害。湖广饥民流入（庐）［卢］氏、永宁，将抅乱，躬往抚谕，发银、谷赈之。有司请俟奏报，曰：“事在不测，俟奏报，民死，且尽去为盗。如以为罪，某当之！”比敕至，悉如所议，全活不可胜记。升工部右侍郎。年六十卒，遣官谕祭葬。墓在钵池山之侧。 
　　刘麒字文祯，板闸人。积学工文，有声黉序，终岁闭户，孜孜不倦。晚筑高卧轩，吟诵其间。搜探古今，以资著述，故诗文重一时。性尤慈惠，凡有禆桑梓之务，知无不为。尝于家园后置义地一区，乡之贫无葬所者，多沾其德焉。弟麟，字文祥，亦郡庠生。能文好义，略与兄同。 

　　叶恩字永锡，淇再从孙。嘉靖庚戌进士，授榆次知县，调归安。不畏强御，浙民号曰“铁面”，擢河南道御史。时国戚宦官，恃宠骄恣。有茅某以不法闻，章七上，必论如律然后已。宦官隐蔽群盗，抚、按不敢言，抗章论奏，根株殆尽。又劾浙督李天宠失误军机，诏逮问。直声振一时，为忌者所中，以巡江差致仕归。子允武，字健庵，邑廪生，时有文入武闱之例，中万历癸巳武会元，未仕。 

　　孔金父椿，母谢氏。椿死，遗腹生金。幼有孝行。母被大贾杜言逼娶，投河死，金屡讼不胜。言以贿谋毙金，金乞食走阙下，击登闻［鼓］具奏，不得达。复走归乌沙河，于父椿墓所结庐，哀哭，昼夜不辍声。里人刘清等上其事，太守张守约异之，召邻里、媒氏并置对，吐实，拟言斩。未几，张卒，言夤缘得脱，金复号讼不休，被箠无完肤。抚、按理旧牍，仍坐言斩，死狱中，金涕泣终身。推官曹于汴署郡事，聘为乡饮宾，殁祀乡贤。长子良，克继父志，朝夕孝养。母丧，哀毁庐墓，一如其父。次子忠，于母死葬毕，扫棘上食，涕泣祠像前。及父殁，行事悉循其父。万历年间，并以孝行旌表。 

　　丁珍字君聘，号时斋，河北人。弱冠游郡庠，才名日炽。所学经史百氏，靡弗究览。父早卒，弟妹幼，提携婚嫁，未尝告瘁。居平勇于为义，乡先辈尝历指其事，为诗诵之。 

　　刘一炤字天烛，号带湖，天启年间庠生。志行高卓，见义勇为。板闸镇后山子诸湖，时多异涨，屡为民患。乃启当事，筑三城坝以障之。又开解阜洞，以时宣泄之。皆捐厚资，任劳勩，卒底于成。 

　　沃士彦字蜚南，明崇祯庚午贡生。其先世以武功显，至士彦，折节读书，遂成名儒。凡经史子集、天官地志、医卜种植之书，无不读。尤邃于《三礼》，凡典物仪制，亹亹辨晰，悉有指归。子起龙，字荀伯，副榜贡生；起凤，字仪仲，恩贡生。所学皆深探渊微，不趋时径，士林交称之。 

　　万寿祺字年少，崇祯庚午举人。本籍徐州，因避邳、徐之乱，流寓山阳。初卜居于（蔡）［菜］市桥西山子湖滨，晚年又结庐于清江之南村，名隰西草堂。常被僧服，自称沙门慧寿，而饮酒食肉如故也。工诗文，善书画，百工技艺，无不通晓。一时遗民故老过淮者，莫不枉道草堂，流连竟日。卒殡南村。 

　　胡从中字师虞，明崇祯壬午举人。为人内和外介。尝避迹乡里，不以仕进为荣。其诗磅薄纵横有真气，书法绝类苏长公，长笺短扎遍满人间，人皆宝而藏之。晚年筑舍钵池山侧，绕屋种楝，颜曰“楝居”，即以自号。年八十余卒。 

　　丁璋窑沟人。任顺天府通判，精敏慈惠，士民仰戴。旧传淮、大卫军运漕抵通，多以缺额获罪，缧系部狱，璋稔知转输艰苦，代为陈情，户部奏准苏豁，卫人感激，勒石树坊，以彰其德。今尚有京兆坊遗迹。 
　　国朝 

　　靳应昇字璧星，号茶坡，河北镇人，顺治戊子岁贡生。博学工文，尤长于诗。与同里张虞山、闫再彭日夕倡和，一时称为“三诗人”。 

　　朱文蔚字豹一，板闸人。由监生历任山东胶州府通判，才猷敏达，府事有不决者，上宪辄委令剖断。文蔚治理繁剧，实能佐本府所不逮。 

　　刘宫字峻升。颖敏过人，于书无所不读，而择言尤雅，于古人精义所在，独得指归。为文别开生面，一洗浓溽之习，诗尤深细和雅。每一篇出，骚坛耆宿莫不避席倾倒。生三子，皆遵奉庭训，以文章显。长子广，字豫庵。淹雅博洽，誉重儒林。早岁补增广生员，屡试南宫未售，乃闭户著书。暇则伸纸挥毫，临摹右军法帖。故诗字为一时之冠。季子庶，官至府同知。 

　　高维巗字鲁瞻，板闸人。敦尚节义，望重乡评。历仕青州府通判，著有贤声。以子梦龙贵，貤封中宪大夫。 

　　周宪字度千，号莲漪，板闸人。康熙壬午举人，丙戌进士。事亲克孝。家贫，必洁甘旨以进。苦志下帷，工制举义，乡、会墨出，天下传颂之。授广东兴宁县知县。岁大旱，精禋以祷，天立雨，开仓哺饥者，多所全活。境故多盗，廉得其魁，捕置之法，境内肃清。丁内艰归，卒于家。 

　　朱申板闸人。康熙甲子岁贡生，文名素著，屡踬南宫，时人多惜之。晚年闭户授徒，手不释卷。 

　　程垲字爽林。弟嗣立，字风衣。其先世自歙迁淮，相继游安东庠。垲登乙酉贤书，嗣立由廪膳贡成均。皆好学，工诗文，嗣立尤精书画。今乌沙河伏龙洞侧有菰蒲曲，即其读书别业，所称曲江楼此处误。《淮安府志》、《山阳县志》均指曲江楼在萧湖。处也。 

　　何焕如板闸人，康熙辛卯举人。天姿颖异，博洽淹通。有问难者，引经据史，答之如数家珍。公车屡上，终未成进士，惜哉。 

