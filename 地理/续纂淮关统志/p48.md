<!-- { "loadSidebar": true } -->
　　板闸爱莲亭，久为榷关使者别墅，外人少问津者。辛卯夏，王子澄观、周子有光导余一游。越明年壬辰，关使已更代，游者不之禁，二子复邀余游其亭焉。肩舆径往通源寺，少憩，刺小舟循杯渡桥北，菱荡苇滩，数折然后至。是日也，火云流天，欲作雨势，不果。开窗列坐，荷香从水面来，馥郁袭人。一切竹几木榻、茶铛酒榼之具，随意位置，境界清凉，尘埃绝远。昔人题句云“五六月间无暑气，二三更后有渔歌。”其信然矣。余昔来此，但见张锦幕，铺绣茵，如行署然，坐移时便去。窃喜屐齿重经，而亭之真趣始出矣。《钵池山志》作“也”。回忆去年同游者焦君越江、高君曙林。焦君乞休归故里，而余与高君尚为五斗米羁滞，则又不禁抚景徘徊，感慨系之矣。且是亭，向望之如海上仙山，不可径到，今忽为余熟游之地，固主人之贤而好客，而亦以见天下事，其与人远近离合，固若有数存于其中者，类如斯耶？夕阳乱影，晚风在林，客有思归者，相与登舟而去。 
　　挑浚泄水河碑记丁玉衡 

　　古之所谓大臣者，于斯民利害之兴除，岂有遗绩哉！心体国是而无不周，仁济苍生而靡弗遍。是故迹之所至，神之所运，耳目之所及，时地之所宜，膏雨沛于□车，祥风嘘于借筹。被其福者，莫不饮食祝而寤寐思。兹幸于我榷宪伊公大人遇之矣。自乾隆三十七年奉命来淮，专司榷政。非惟惠泽之及于贾舶者与淮水同流，清望之著于河干者与钵山并峙，而其轸念民生，拯我陷溺，奠我室家，曲赐矜全于始终，则浚通泄水河之德为尤茂。粤稽三十九年秋八月，黄河溢岸，板闸当冲。公于倥偬卫库之余，起沟中而（祍）［衽］席。凡所为抑洪波，戢奸宄，奠民居，平道路，神力婆心，业兼施而并至。复念三街水道，向以山子湖为总汇。自淤停沙积，地换沧桑，当年注水之区混焉莫辨，一遇霪雨，时倾汪洋，闾巷居民之患依然。爰绘水塘故迹为一图，将谋浚筑，以垂永久。适以节钺南迁，吾等瞻云莫及。今幸福曜重临，德心克广，吾等俯呈疾苦，我公倍切恫瘝，乃捐清（奉）［俸］千有余两，鸠工度地，大浚兹河，饬头役董其成，而以时巡视其间，劝功而课绩焉。河自百子堂、三元宫起，历关署后观音庵桥，迤逦东下，中瀹徐家桥一带支沟，萦洄出魁星楼外，南引回施庵、翁公祠诸塘水，历通源寺，过篆香楼，并向东北抵刘家窑止。更于尾闾处，建立石洞。水大则开洞放水，出盐河，汇达鱼滨河，以入于海。统计河长千有七百余丈，口阔三丈五尺，底阔一丈五尺，深七尺有差。自四月初六日兴工，越五十日报竣。由是以往，支流曲港，环注周通。即或时雨连绵，而下游疏畅，积潦无虞。迴视昔日之忧倾圮而在泥涂者，景象之相去何如耶？夫治水之事，非治税者司也；惠民之政，非惠商者责也。而殚心竭力永利赖于斯民者，仁心为质。为国保民，司牧之所未遑，正大臣之所廑念也。《书》有之：“若济巨川，用汝作舟楫。”如我公者，于济川舟楫之材何愧焉？河水洋洋，湛恩在望。笔者事于石而勒之，可以知利之所由兴而害之所由去云。 

　　艺文下 

　　诗 

　　明 

　　夏日坐抚薰台王其勤 

　　退食临高台，台高意亦豁。长淮没云鸟，低树侵檐闼。永日漫弹棋，凉飚细飞葛。嗟哉樊野间，暨彼遐遗末。挥汗复淋漓，热中翻惨怛。望穷霄汉端，谁为理饥渴？ 

　　新葺岁寒馆有作 

　　署旧构延宾堂，径僻在东南隅，因废居焉。余葺之，复依双柏为门，题曰“岁寒馆”。有作。 

　　别地开宾馆，朔风冷四座。凄其庭畔草，飘折成僵卧。羡尔两株柏，亭亭独负荷。叶持严籁战，枝惹白云破。对彼惬贞赏，因之恒自课。鹤酣盘桓下，仙谪箕踞坐。乐只君子心，岁寒良不挫。 
　　国朝 

　　何烈女张迨 

　　有明弘治间，盱眙何氏子。生小勤女红，奉母供甘旨。母老目双盲，惟女朝夕倚。蓦来强暴奴，忽瞷如云美。□谋蓄已深，耽耽成虎视。诡言托丝萝，婚嫁在桑梓。□□太龙钟，莫之辨臧否。草草许结褵，亦谓可依耳。□年佳妇归，佳儿竟亡是。女也泣声吞，旦夕遭鞭箠。年饥假父悲，挈女出乡里。淮阴豪猾多，僦屋淮阴市。迫女桑间行，女乃蹶然起。披发赴比邻，历历陈端委。白刃自刺喉，顷刻就义死。三日貌如生，贞心合青史。奸人骇急奔，匿名复他徙。奇烈莫代伸，盆冤谁讼理。三年旱魃灾，赤地呼庚癸。父老始悟知，琴堂诉原始。冠盖集长堤，苹蘩奠荒垒。霎时雷雨兴，滂沱众惊喜。神异食报宜，建祠良有以。人生天壤间，所重廉与耻。秽名千载遗，欢娱一弹指。卓哉金铁肠，不受娥眉累。迢迢三百年，艳称犹未已。古苔报墓门，清风咽淮水。凭吊谒丛祠，挥毫落素纸。 

　　夏日访乐斋于程氏寓园漫赋郑基 

　　我家山水窟，乐事渺莫追。廿年太辜负，梅花同荔支。昨岁投淮上，寒风吹鬓丝。尘鞅迫朝暮，遑问亭与池。今夏喜事简，一酬达人期。达人曲江老，翩跹海鹤姿。本抱栋梁志，而萦岩谷思。选地寄芳躅，名园借一枝。主人有丘壑，相见胸中奇。十亩开罨画，天趣忘人为。垒石窄通径，栽花繁蔽墀。古藤纵盘郁，乔木森纷披。阶砌滴苍翠，溪塘漾涟漪。结构甫完美，王事劳奔驰。胜地访佳客，风月相追随。幽赏集群彦，对景赋新诗。一唱更百和，光怪炫陆离。我适来游此，谈笑熏兰芝。趣得形骸略，拜石同米痴。长歌复长啸，盘礴帽从欹。元何日易夕，归鸟飞参差。致语山中客，良足惜佳时。富贵定相逼，宁得久栖迟。江天正炎暑，急待霖雨施。古来称大隐，原不处茅茨。 

　　回施庵寓楼丁玉衡 

　　古寺有高楼，巍然镇灵鹫。天涯一散人，居此旦复昼。虚窗对水开，老树迎堤秀。西北近重关，东南俯斥堠。落日过轻舠，欸乃声急溜。于此豁幽情，倚栏听涛吼。皎皎风月清，萧萧雷雨骤。悲喜两萦怀，起伏无终究。世事自古今，登临何先后。长往发清吟，白云杳楚岫。 
　　韩侯垂钓处英廉 

　　淮水东岸三尺上，旧是韩侯垂钓处。千载愁魂无处归，阴雨啾啾鬼夜语。刘季机深侯独强，侯虽不反身亦亡。侯身已亡侯心苦，一饭未（亡）［忘］河边姆。 

　　明 

　　望淮亭杨时秀 

　　清淮晚寥廓，徙倚送明眸。湖鸟云间下，渔舟草上浮。竹林通野径，烟树隔江楼。豪兴何能禁，携樽欲浪游。 

　　望淮亭韩孟魁 

　　淮水悠悠去，蒲帆逐逐来。江天余俯仰，云日共徘徊。芳草连春坞，垂杨对酒杯。罗浮何处是，倦鸟未知回。 

　　望淮亭马麟 

　　极目三洲远，浮空万顷来。水流自今昔，吾意独徘徊。披豁宁违性，登临数举杯。白云天外远，尽日不知回。 

　　望淮亭黄日敬 

　　小阁凭高起，长淮入望来。际天遥映带，绕廓自迂徊。津树低吟席，帆风送酒杯。先猷应未远，落日首重回。 

　　望淮亭喻冲 

　　良会从天假，高台几去来。望淮应缱绻，赓韵愧徘徊。宦辙辉家谱，蒲香泛客杯。斜阳新酿尽，豪兴不知回。 

　　望淮亭周尚宗 

　　亭阁层高起，观澜登望来。水天相掩映，云物与徘徊。消热凭风雨，宽怀仗酒杯。官闲庆无事，兴尽乐忘回。 

　　和望淮亭韵二首殷登瀛 

　　江色晴空望，洪涛入楚来。云帆各去住，沙鸟自徘徊。弄水时联句，临风数举杯。抚然念斯世，淳古几时回。 

　　其二 

　　地坼涛澎湃，天空鸟去来。经年供玩赏，竟日足徘徊。夜月丹砂灶，春风绿蚁杯。然方外兴，欲学道人回。 

　　暮春望淮亭写怀袁亮 

　　春暮喜登台，风和特地来。乾坤开睥睨，江海望徘徊。柳色青分座，芹香绿泛杯。十年思献赋，极目意迟回。 

　　初夏望淮亭怀友李爵 

　　坐爱清和景，流光荡日来。亭虚容眺览，地远纵徘徊。鸡黍人千里，莺花酒百杯。此情如可约，讌笑不知回。 

　　春日有感次望淮亭韵庄起元 

　　翠霭云间合，黄河天上来。鱼龙惊出没，风月足徘徊。草色侵台砌，湖光入酒杯。登临有余兴，日夕未言回。 

　　又 

　　小阁何年起，乘闲此一来。芳菲曾啸傲，牢落独徘徊。骚客多遗咏，劳臣怯举怀。寄言同调者，否极泰旋回。 

　　望淮亭和韵 

　　散步淮亭畔，苍茫注远眸。桅樯云外见，凫雁水中浮。皓月吹胡笛，清风送庾楼。古今一相接，谁与续清游。 

　　秋日登台 
　　登台凝远眺，景物满江关。飞棹凌清浦，悬河入草湾。月笼丛桂树，风振八公山。吏隐惭何补，唯便尽日闲。 
　　秋日登台何思赞 

　　春霁危亭晓，登临兴倍清。波光明四野，帆影动双城。正喜长流旧，还忻尽亩青。日长公事静，北望可胜情。 

　　九日登亭殷登瀛 

　　爽气重阳令，轻风万斛舟。日凝烟润野，云护水明楼。恋阙心如醉，思亲鬓欲秋。无端还自解，天地一浮鸥。 

　　秋兴 

　　飞水重城外，荒村乱水中。照葵将午日，吹葛未凉风。云汉高窥鸟，江淮数画熊。钜儒寻禹迹，须勒济川功。时徐、沛疏河，望其功成也。 

　　早秋李得阳 

　　江天才一雨，水国易为秋。高柳新飔动，空簷宿暑收。望乡频入梦，经国暗生愁。独纵闲亭眺，苍苍兰杜洲。 
　　雪霁 

　　寥廓空天霁，寒江出楚城。酒随风力歇，诗入雪华清。病与民艰共，慵添吏隐成。一官栖息在，空复草堂情。 

　　津楼 

　　津楼一以眺，阡陌半为河。宿水村烟少，秋风乡思多。江声初落木，池色欲凋荷。澹泊虚屏里，惟余楚客歌。 

　　有所思 

　　金天方秉肃，玉露自凋垂。草色连朝减，砧声傍晚移。孤臣心变铁，久客鬓成丝。好制淮南赋，秋风有所思。 

　　过淮关感旧兼谢李贵吾丈张步云 

　　他年曾寄迹，此日复停舟。缱绻逢知己，登临忆旧游。山光仍积翠，河水亦迁流。惆怅长吟罢，苍茫云正愁。 

　　其二 

　　潘郎丝入鬓，故老雪盈头。过眼流光迅，伤心往事休。亭园如识主，花木几经秋。今古同成梦，风前（谩）［漫］结愁。 

　　国朝 

　　望淮亭纳凉唱和杜琳 

　　炎景尘如雾，亭高得暂凉。半簷疏雨疾，一榻晚风长。画舫云边出，新荷槛外香。唱酬多好友，忘却宦途忙。 

　　何烈女 

　　香闺何卓荦，誓死乐全贞。溅血宁膏剑，修眉不向人。断碑沦废草，孤 冢泣荒燐。应共淮扬水，高风亘古振。 
　　淮上远望杜湑 

