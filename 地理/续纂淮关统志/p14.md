<!-- { "loadSidebar": true } -->
　　二十七年四月，户部复准：“两江总督尹继善奏包关漏税一摺。查货物均有则例，原无偷漏，惟有讨关陋习，凡本省、邻省大员与该关熟悉有不查径过者，又有各省贡船亦不查验，以致船多揽载漏报。嗣后，无论何人过关，如有应税货物、应纳船料一体输纳，不得仍沿讨关陋习；其装载贡物船只应将贡物开单用印，知会关口查验。如有官员违例过关及贡船私揽客货者，该监督严行查办。” 
　　二十八年，监督普福奏：“奉户部议复，江督尹继善奏请，将各关陋规曾否革除及有无留关充用归公款项，并从前已奏未奏之处，逐一据实查核。就关口情形，分别应留应革，开具数目清单，会同督抚酌核具奏。等因。查淮安关向有三厘饭食一项，于乾隆十四年七月内，初任淮关见《事宜册》内开列。即经查询书役人等，据称历任相循，以为添补经费不敷之用，嗣于乾隆七年奏过。随又细查经费内淮、宿、海三关书役工食等项，原定准支银一万八千九百余两。乾隆元年因火耗不敷，经费须动盈余添给，议请将书役裁减，工食八折给发。又于乾隆七年奉旨恩免米豆税课，钱粮短少，人役可减。经伊拉齐奏请将人役工食再行八折裁减八千余两。遇米豆复征，未经补给，公费实有不敷。若将三厘饭食除去，仍复议八折工食，不独有亏正盈帑项，且恐若辈利心无厌，稔知商贾久已输服之项，仍不免暗中撞骗，别生弊端。况关前运河系南北冲途，载船停泊有碍行船，必须多用人役分头签查核算，始得刻期验放。于是年九月内恭摺奏明，以此留办一切公务及添补淮、宿、海三关各书役工食等用，迄今各任照办，商贾相安，公事有济。又有罚倍一项，向例每货百石扦多五石者，只令补报正税；多十石以上者，除补足正税外，仍罚一倍，多二罚二，多三罚三，以示警戒，历年以来商贾咸知警惕，不致漏报过多。是淮关饭食、罚倍二项久经奏明，以资办公，与别关现应分别去留议请加增者不同。今又复会同督抚臣就淮、宿、海各关口现在情形确加酌核，应仍循旧办理，此外并无应留应革陋规。惟是在关胥役众多，立法虽已严明，察弊不可稍懈，分应益加谨慎，时刻留心，务期关弊肃清。如有愍不畏法之徒胆敢格外需索，扰累商贩，定即严究，不敢稍宽。若失于查察，别经发觉，应听督抚臣严参治罪。所有前项奏定章程及历年办理成案，谨会同两江督臣尹继善、抚臣庄有恭具摺恭奏。等因。”于乾隆二十八年三月，奉到硃批：“该部知道。钦此。” 
　　是年七月，先大夫莅任后，查得海关庙湾等口设在阜宁县境内，额征税银三千八百四十两，岁有盈余。缘上年五月内，河工宣泄内地之水，于串场河之上岗、草堰等闸下新开海河一道，直达射阳湖口之通洋港出海，南北货船不无从此越漏。业经前监督普福委员查看，新开海河运行船只自海口至串场河南计程不过七十里，较之射阳湖一路由关口转入串场河迂回二三百里，路既便捷，商贩争趋，势难禁阻，必得于新开海河总汇之小关子地方设口稽巡，庶免偷漏。但该处离关窎远，若押令商贩仍赴阜宁关口投税，往返需时，殊不便商。因即咨明督抚，仍照淮关分口稽征之例，分拨阜宁关口人役，携带《则例》、丈尺，前往该处扦查货数，征收钞税及桅封、船单钱粮，仍归本口报解。惟是未经目击该处实在情形，究属悬揣，因复亲往阜宁详细履勘，新开海河实易越漏海关之税，若不因时制宜，分口稽查，必致有亏额课。其小关子地方实属扼要之所，必须照普福分拨人役驻守，就近稽征，无可疑议。惟是该处并无民居，现今巡查人役尚系雇船泊岸住宿，殊非经久之道，自应并照淮关各分口之例，亟为修建关房，以资栖止，以卫税课。随又札商两江总督臣尹继善、抚臣庄有恭，意见相同，除即饬知阜宁县遵照，并委协办笔帖式前往相度地势，建设关房外，理合具摺奏闻。等因。奉硃批：“知道了。钦此。” 
　　二十九年五月，军机大臣复准：“各关起解钱粮，俱一体填给勘合火牌、兵牌。所有水脚银两，除鞘箍、口袋、绳索等费及解员等至京饭食、住宿并回省路费等银，应令各该省督抚并该督酌核情形，确实定数外，其每年节省若干，即由该处奏明，照盐政高恒节省水脚之例，解交内务府查收，并令分晰报部查核。” 
　　三十年，奉部复准：“苏省各关解京钱粮改由水路，将来第三季届满起解之时，正值隆冬，水涸河冻阻滞，应比照龙江关例一体改作两季解部，则解饷俱在春、秋二季，舟行无阻。其押解官吏照旧办理部科饭食银两，照例四季批解。” 
　　三十一年十月，奉部札知：“闽海关题定起解钱粮，每千两添平十五两之数，各关应按照办理。至淮安等关随解饭食向来亦支添平银两，应饬即于本年首季起，将库饭添平删除报解。其正额盈余添平一项，向例支解加平银十五两二钱二分五厘，较闽海关题定之数计多银二钱二分五厘，亦应于首季起按数删除。” 
　　三十二年正月，部议复准：“删减银、米等项零星尾数，凡银以厘为断，其不及一厘之零数应请折中归减，在五毫以上者作为一厘，不及五毫者悉行减除。至如征解关税等项，条目虽多琐碎，不免时有零星撒尾，但每款各有成数，总不难删繁就简，应令嗣后于总数之下一体遵照归减。” 
　　三十四年，奉部札知：“硝磺船只过关照例征收税钞。” 
　　三十七年四月，刑部议复：“江督高晋、苏抚萨载会奏，审拟淮安关书役揽税包收、侵用银两，按律治罪。并酌议，嗣后凡有客货到口，即令该监督查明应纳钱粮，随时投纳，以免滋弊。” 
　　是年十二月，奉上谕：“据户部议奏，乾隆三十七年，凤阳征收盈余银两，较上届短少七万一千三百余两，又淮安关盈余银两短少九万八千五百余两，均请交高晋派员确查，据实具奏，各摺俱依议行矣。盈余非关税额征，每年盈缩，原不能画一，然亦当约计不相上下，岂竟致多寡悬殊，自不可不彻底清厘，以期核实防弊。但历年以来俱视上届为比较，非特少者易于见绌，即多者亦恐岁日加增，伊于何底。从前曾经降旨，盈余悉以雍正十三年为准，因其时正当诸弊肃静，丰约适得其平，是以用为成则，如果较核相仿，尚在情理之中。今凤阳关短少数目，虽较上年骤减七万余两，而较雍正十三年计多银二万六千两，今数尚胜于前。至淮关短少数目，比上年短少之年又短至九万余两，即较之雍正十三年，亦短至六万余两之多，其间必有别故。该监督等每以过关船只稀少为词，不知舟古舶流通往来不绝，即或间有多寡，亦断无一年之内商贩裹足不前至于此极？其中必因监督屡更，有乘机收多报少及影射侵渔情弊，希图藉词朦混。尤当切实严查，使之水落石出。着高晋即将淮安关、凤阳关二处究系因何亏短各情由，派委明干大员，严密访查。务得实在真情，据实具奏，毋得任其少有欺饰。钦此。” 
　　三十九年二月，准江、安藩司咨：“奉苏抚题准，淮安府裁汰大军仓大使一缺，改设板闸巡检一员，在于淮安关一带巡缉地棍、酗酒、打降，并巡察河干，匪船偷漏等事移关查照。” 
　　是年十一月，奉旨：“本年淮安关盈余短少，户部议驳行查，原属照例办理。但此次淮关税银短绌，实因八月间外河老坝口黄水漫溢堤工，冲淹板闸一带，以致商货船只过关稀少，系属实在情形，且伊龄阿平日办事亦尚小心妥协，即着准其核销，毋庸再为行查。钦此。” 
　　是年，淮安关署被水淹没，房屋率多倾圮，若不急为修整，不但难以栖止，而关库所在岁收数十万钱粮实难防守。当经查明，关署前甬壁一座，鼓楼二间，大门三间，二门三间，大堂三间，两耳库房各三间，关帝祠、文武二帝祠各三间，财神、土地祠各三间，各书役班房、征收钱粮房共四十二间，宅门一座，东西配房各三间，二堂三间，正房五间，两厢房各三间，游廊各三间，书房十间，办事书房及厨房、下房等项共房五十五间，以上通共计房一百六十三间，外围墙一百三十余丈，俱经过水。除坍塌房六十余间、围墙一百余丈外，其余房屋亦多柱木歪斜，瓦片颓落，更兼黄土淤垫六七尺至八九尺不等，此项房间必须筑打地基，重新一律修整，庶几钱粮要地得昭慎重，以垂永久。随即率领书算人等详细踏勘。关署基址本属洼下，其房间、墙垣应就现淤基地普下丁桩，另行修建，务使房间、墙垣完整坚固，其所需木石、砖瓦、铁钉、灰斤、架木、丁桩、麻刀以及夫役人工工饭等项，除旧料检选应用外，估需银五千余两，奏请于本年提存办公银一万两内借支银五千两办理兴修，每年于监督养廉内扣存银一千两，分作五年清款，于年终解缴杂项银两之便，一同解缴。等因。于乾隆三十九年九月二十日具奏。十月初九日，奉到硃批：“知道了。钦此。” 
　　四十一年，奉旨：“各关课额比较数目仍以雍正十三年为定例。” 
　　四十二年八月，钦奉恩旨：“各关税课盈缩率由于年岁丰歉，固难免参差不齐，而通计三年即可得其大概，若多寡不甚悬殊，原可无庸过于拘泥，此法最为平允。嗣后，各关征收盈余数目较上届短少者，俱着与再上两年复行比较。如能较前无缺，即可核准。若比上三年均有短少，再责令管关之员赔补，彼亦无辞。所有雍正十三年为准之例，嗣后不必行。钦此。” 

　　续纂令甲 
　　四十年，淮、宿两关缺额，监督伊赔银二万一千九百三十八两零，监督寅亦按股分赔，余免。 
　　四十一年，准江南河督咨：“嗣后各省铜船到关，将过关日期呈明工部钱法堂，并咨江南河院。” 
　　四十二年四月，奉部札知：“嗣后报解关税，照例出具文批，交管解员役报科，俟部批实收掣获，仍送科磨对。” 
　　是年，饬谕各商照例报纳转河钱粮。详载《文告》。 
　　四十四年六月，准苏藩咨：“送匠铺硝磺定税原卷。先是各衙门咨到，一应案卷，于乾隆三十九年被黄水淹没无存，经前监督伊咨报各衙门抄取。” 
　　是年，颁到户部《各省钱粮则例》四十本。 
　　四十五年三月，准江督咨：“奉兵部复准，凡织造、关、部、司衙门起解饷鞘，一切动用勘合等差，由按察使刊刷总理驿牌，俟移填、勘合之时，将牌一并附送，听该衙门查照。勘合字号及马、夫等项数目，先一日填发首站递传知照，并听自行随时专案呈部备查。” 
　　是年，严禁关役滋扰应试士子。 
