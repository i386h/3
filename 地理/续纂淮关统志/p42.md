<!-- { "loadSidebar": true } -->
　　桃源故城即今桃源县治。按：《金史》云：泗州有淮滨县。宣宗兴定二年，以宿迁之桃园镇置城，旋于元光二年废为镇。至元十四年复置，曰桃园县。后乃讹曰“桃源”。 
　　桃源古洞县治东三义庙内。阴雨连绵，庭深积潦。宋建炎三年，浮出一石碣，其文曰：“无为大道，天知人情。无为窈冥，神见人形。心言意语，鬼闻人声。犯禁满盈，地收人魂。”三十六字。 
　　古城有二。按旧志云：一在桃源县治西北六十里。相传晋石崇出镇下邳时所筑。一在宿迁县治运河西三里，相传为项羽所筑。 
　　伍员里在宿迁县北七十里桃沟崖。 
　　项羽里在宿迁县治北一里梧桐巷。 

　　寺观附仅志板闸、窑沟、满浦、淮北诸坊、镇及黄、淮、运河堤壖之显见者，余不概载。 
　　景慧禅寺关署西北六里许，钵池山之阳，背淮面湖，境最清旷。相传建自宋季，至明正统戊午年重建。国朝乾隆癸未年，先大夫司榷时，复经捐资修整。甲午，河溢被淤。 
　　百子堂板闸镇西，运河北岸。明万历癸已年，榷使李秩建。国朝乾隆四年，前监督三保重建。 
　　龙王庙百子堂东。乾隆二十六年，前监督普福重建。 
　　元天宫板闸镇后西街。明隆庆庚午年，榷使殷登瀛重建。国朝康熙二十七年，前监督柰马代捐俸修葺，供奉龙亭。每逢令节朔望及一切朝贺之期，诣宫行礼，定为章程，至今无异。 
　　城隍庙板闸镇后西街元天宫之左。乾隆十六年，前监督普福建。 
　　观音寺板闸镇南街。明洪熙元年敕建。 
　　大王庙在大关楼后。明万历己未年，段起麟建。旧《关志》载：王，姓谢讳绪，宋会稽［郡］学生员，居钱塘之安溪，晋太傅安石公之裔也。素有壮志。会宋鼎将移，不果仕，隐于金龙山巅，建白云亭，以诗自娱。甲戌秋月，大雨，天目，山崩，居民旁皇［徬徨］，王会众泣曰：“天目为临安之主山，今崩，宋其危乎？”未几，宋鼎移。王日夜涕泣，誓死以报。一日，忽赋一律，与其徒永诀，且曰：“异日黄水逆流，是予报仇日也！”遂赴水死。人咸异之，即举尸葬于金龙山麓。后明太祖与元将蛮子海牙战于吕梁，明兵大溃，太祖忽见空中有二将，身披甲，手执鞭，拥黄河北流，元众大败。是夜，太祖梦一儒生入告曰：“吾宋时会稽学生员谢绪是也，行四。会宋灭，尽节，赴苕溪死，葬于金龙山，抱恨九泉。今特为拥河北流相助，以伸平生志。其两人，则幽冥结义兄弟楠、木二神。”太祖惊醒，即封为金龙四大王，主管黄河。至今显赫。沿河庙祀不一，天妃闸最为灵异，各处皆有碑记。 
　　三元宫板闸镇南街。明万历己未年，榷使庄起元建。后正殿火毁。乾隆十七年，前监督普福捐资复建。又，河北西里亦有三官殿。 
　　清净庵板闸镇南街。顺治九年建。又，河北西里亦有清净庵，乾隆十四年，僧人嵩晓募建。 
　　回施庵板闸镇运河此岸。雍正十年，前监督年希尧建。并置香火田三顷零。 
　　观音庵板闸镇运河南岸，大关楼对过。康熙甲午年，前监督党古礼建。乾隆甲午年，住持僧募化重修，并增关帝大殿，置有香火田一顷四亩零，坐落戴家湾河西地方，每年包租米六十八石，印契交明住持心智收领。该僧领结并录底契，印发柬房备案。 
　　福缘庵板闸镇运河南岸。康熙十六年，前监督鄂愷建。乾隆癸未年，先大夫捐资修葺。 
　　新建观音庵即爱莲亭旧址。向有院田二十亩，为淮关香火。乾隆甲午春，契买民人刘湘芝田八十亩。后黄河老坝漫口，湖亭淤成平地，而观音像存焉。余徇僧人佛悟之请，因捐资重建此庵。续置田亩，于戊戌年二月，契买民人陈永昌田七十七亩零，通计田一顷七十七亩零，界在本庵四面毗连，印契俱交住持收领，并将该僧领结及照录契纸，印发柬房备案。 
　　火星庙板闸镇东街。明正德年徐云洞建。 
　　关帝庙在火星庙左。 
　　文昌阁旧在魁星楼外。乾隆己巳年，移于关帝庙左。楼阁巍峨，一时称盛。二十七年，与关帝庙、火星庙同被火毁。今俱复建。 
　　魁星楼东街路口。行人出入，俱由楼下往来。不知建于何年，明崇祯丁丑年修。国朝乾隆丙寅年重建。朝西额曰“大魁天下”，朝东额曰“愿出于途”。 
　　如意庵出魁星楼东南数十步。本系草庵，乾隆元年，改为瓦苫。十七年，经风雨塌卸，僧人实德募修，前监督高恒复建。 
　　篆香楼在关署东北二里许。明嘉靖辛亥年，淮水夹岸，大病挽输，督府患之，命有司祷于淮神，因作巨楼镇压其地，而大川以宁。户部广西司主事江阴沈奎有《建篆香楼后堂序》。国朝乾隆年间，每岁四月十八日，凡板闸、淮北各坊、镇有香会者，俱集于此，称为一时之盛。 
　　通源寺在关署东新路北。即古大悲庵。创始于宋。至前明，吏科都谏胡应嘉延僧圆慧鼎建。万历五年，淮安知府邵元哲改名通源寺。慧二世孙如安重修。刑部周三锡建妙法堂，立十方常住。知府宋祖舜、大参高登龙置田，供佛斋僧，有记。乾隆甲午，河溢被冲，祠倾像坏。四十二年，住持僧悦贤募化重修，余亦捐资相助，殿宇增新。 
　　关帝庙本通源寺东庑有帝像一尊。乾隆三十三年，里人许成琪、王恕等倡议合镇捐资，并僧悦贤募建正殿，别［开］山门于寺左。里人张迨为之记。 
　　西来庵在新路南通源寺东数十武。不知建于何年，疑即通源下院。庵后有普同塔，即通源寺住持僧果达所建。新安孙绥有碑铭，今字迹多剥蚀，不可考。以时记之，与作《通源寺十方常览记》不远。故知西来楼殿亦通源属也。今庵、寺久分为二，河溢后，各就颓败。乾隆丙申年，住持僧静持募化重修，余亦捐资助之。 
　　吉祥律院旧名上真观。在通湖庄。明万历年建。前僧侣贤主席力为振兴，并于本庵东北隅置设孤台，每日放焰口一台，超度孤魂。六年之久，风雨不辍。 
　　东岳庙在窑沟头、吉祥院东。明嘉靖年建。国朝乾隆癸未，先大夫捐资助建后楼。 
　　普应庵在乌沙河东岸。明嘉靖年建，天启四年重修，置院田六十亩。现有壁记。国朝乾隆癸未年，先大夫增修殿宇六间、厨房三间。 
　　祖堂寺在乌沙河普应庵东。创建于唐，国朝康熙年间重修。 
　　闻思寺在西湖嘴。宋僧人兰盂创建，名大悲庵。清规法律，甚属森严。国朝康熙四十四年，圣祖南巡，敕改今额。 
　　佑济禅寺即湖心寺，亦曰“十方禅院”，在湖嘴西岸，背堤面湖。明万历十八年建，二十九年工部尚书刘干重修。崇祯十一年总漕朱大典、国朝顺治十三年总漕蔡士英俱增修。康熙四十四年，圣主南巡，敕改今额。 
　　净土庵在湖嘴西岸。明崇祯九年，杭州府推官黄端伯建。 
　　青莲庵在湖嘴对岸水中央。长堤环绕，万柳掩映，称为胜境。明礼部尚书董其昌尝往来觞咏于此，书赠匾额。又，河北西里青莲庵，在宋家棚坊。 
　　泰山殿在小舟庄南运河东岸。乾隆丁酉年，住持僧募捐重建。 
　　大关帝庙在淮城西门漂母祠北。 
　　普济堂在淮城西门外运河东岸。乾隆八年，休宁候选知县程锺捐建。 
　　罗汉堂在南锁坝运河西岸。明崇祯六年建。 
　　湛真寺在河北东里于家坝之南。旧名绍隆寺。康熙二十五年，僧益轮改建，海宁俞兆晟有记。康熙四十四年，圣祖南巡，益轮率其首座灯岱同觐天颜，敕赐今额，并宸翰御书，供奉寺内。置有香火田亩。 
　　古火星庙河北东里湛真寺后。 
　　文昌阁河北西里。乾隆四十一年，淮北监掣同知张永贵倡修，接任同知张辅继成之，本镇生员丁玉衡有记。 
　　北极宫河北西里。宋崇宁四年，道衲丁如玉始建，供奉水神。明正德七年，太原监生阎天锡捐修。国朝康熙五十七年，僧人惟和募化十方重修。 
　　净名寺河北东里。建于宋元丰年间。殿宇楹廊，颇称整肃。正殿有巨钟，叩之声达数里，关署中尝闻之。国朝康熙四十八年，淮守姚陶捐资重修。前有东辉和尚骑牛托钵而去，后有子怀和尚开堂说法，著有语录传世。今寺渐圮，钟亦剥蚀不可用。住持僧普立募化重修，钟亦重置。自乾隆甲午，河溢被冲，又复颓败矣。 
　　白衣庵河北西里。康熙年间建。乾隆四年，僧人素可募修。 
　　海会寺在清河县界运河南岸。明成化年建，前监督普福重修。 
　　三义阁在清江闸下馆驿之南。即关帝庙。 
　　慈云寺在清江闸南岸。明万历四十三年建。国朝雍正十三年，前监督年希尧奉旨动帑兴修，置香火田三十八顷五十八亩有零，坐落阜宁县陈家浦，现有关部印牌，详开四至，给予住持收执。乾隆四年，颁赐龙藏全部供奉。又，二十六年，僧人实宗呈领外河石马头新淤滩地二顷五十亩三分有零，经清河县令姚某详请升科，每顷输租银五钱，给照执据。又，前明故僧性安募买三铺田一顷二十余亩。自僧月照改住海神庙，即将此田带去。后经淮守姜顺蛟断，将此田各分一半，山阳知县屠尚元为之立碑。慈云寺分田系东一分［份］，计六十三亩。 
　　觉津寺旧名檀度寺，在清江浦河北岸。明乡人杨汉舍宅，沙门祖亨创建。后人因系古刹，众姓相继募化，官民交助，增拓丛林，淮海道宋统殷有记。康熙四十四年，圣祖南巡，敕赐今额。 
　　棲芦庵旧名折芦庵，在清江浦运河南岸。康熙四十四年，圣祖南巡，改名棲芦。 
　　诞登寺去关署西北十五里钵池山后。旧名洪福寺，宋淳祐年建。圣祖南巡，敕改今额。雍正十一年，命住持僧万清重修。 
　　弘济祠清江浦工部前。明弘治年间建。 
　　仓神祠清江浦户部仓北。明天启年间建。 
　　灵应祠清江浦户部前。明嘉靖年间建。 
　　海神庙清江浦运河北岸。今改名留云院。 
　　玄帝山清江浦运河南岸。明正统己丑年建。 
　　禹王庙本在高堰湖堤。乾隆三十二年，两江总督大学士高晋、总河李弘移建于玄帝山右。 
　　惠济祠即河口奶奶庙。乾隆十六年，奉旨着两淮盐院吉庆动用商捐银两，交前监督普福，并委淮扬道吴嗣爵协同监修。二十一年，圣驾南巡，又谕令前监督高恒重修。叠赐御书诗文联匾，勒石建亭，金碧辉映，高峙雄观。每逢上阅河上，进香礼拜，灵慈有感，永庆安澜。 

　　祠墓附 
　　德公祠康熙十八年，里人为前榷使德明建。今在关楼后大王庙内。 
　　图公书院板闸镇大关楼南运河东岸。康熙四十四年，里人为前监督图兰建。嗣于乾隆癸酉年重修。今又倾圮矣。 
