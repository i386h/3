<!-- { "loadSidebar": true } -->
　　为请禁绕越之弊以足税额事。为照设关征税，南北往来货物，俱有一定经由之路。所以各处关口，亦有一定税额。此国家立法征课之本意也。若商贩任情绕越，巧为逃避，则是故违（功）［公］令，亏绌国帑。法在必惩，难容曲宥。查淮关设于运河口地方，为南北往来扼要之区。凡自西北豫、东两省南下之货，及南河安徽凤、颍往南货载，俱应由淮关南下，所以向定额税二十余万。雍正年间，盈余至二十三万。如有亏短，例干议处着赔。今本关自上年十月十二日接征起，至今八个月，较比上年月日已短绌五万余两。若较雍正十三年，已绌至八万有奇。国课攸关，所系匪细。即经专差丁役，前往各路查访绕道走漏之处。兹据覆称，凤阳涧溪口有奸牙猾贩，由崎岖山路安设站铺，包装包卸，由盱眙往南至河稍桥、古城镇至三岔河、镇市至浦口马头下江，不由洪泽湖至淮，以避淮关之路。又由河稍桥至涧溪、自来桥到来安县至施官集，亦至三岔河。又由自来桥至白塔镇，系盱眙县地方，至竹镇，亦达三岔河，俱可下江。又自盱眙东行由汊（江）［涧］至天长县马头下江。亦有由支河到仪征下江而去。俱被绕越淮关。其安徽凤、颍南来杂货，本亦由洪泽湖过淮，今被奸牙勾引，亦俱由各处马头盘山往北。又固始等县与凤、颍接壤，棉花、药材等货，亦由该处潜越，实系淮关之漏巵等情。据此，查涧溪原系凤阳口岸，有峻岭阻隔，不通大道。前因奸牙勾串商贩盘山逾越，于康熙年间，即经各前任咨请督、抚两院，通行示禁有案。今奸牙竟敢开出山径，设立站铺，勾串商贩盘山绕越，有自浦口下江，亦有自天长下江，或由六合支河直达仪征下江。各处皆有船埠马头，货载络绎。其凤、颍等属与豫省接壤，西河之钉铁、棉花、矾碱等货，亦由涧溪盘山往南，实为淮关之漏巵。若不请严行示禁，必致额税大亏，国课攸关，难容缄默。相应呈请阁督部堂俯赐即饬各该地方官，严禁奸牙，毋许勾串客贩，盘山绕越，规避淮关税课。倘有不遵，照例惩治。一切转运货物，俱由正道而行。则额课可以无亏，而奸牙猾贩亦可以知儆矣。 

　　咨呈总漕部院文伊龄阿 

　　为咨会事。乾隆四十二年七月十四日，准贵部院咨开，据镇江府禀称，窃照江、浙各帮漕船经由徒阳运河，每虞淤浅，是以按年分别勘估挑浚。然必俟各帮回空受兑之船全数过竣后，始可筑坝兴挑。若回空稍迟，则为期促迫。应请严饬帮弁督令旗丁行抵淮、扬二关，除例带土宜外，若有多装货物，例应按则完税。向来总俟通帮货物查毕税银完足，然后放行，不无守候。应请帮船到关查明货物，如有应完税银，着留各本船丁舵在关交纳，将帮船先为放行，庶免迟滞等情。拟合咨会，请烦查酌，可否转饬守关员役，俟各帮空船一经抵关，即赐随到随查，随即催令开行。如有应完税银，酌留丁舵数名在关交纳，毋任全帮株守迟误，仍祈见覆等因。准此，案查每年各帮回空漕船于进口下闸时，据投帮丁花名到关，本关即饬预派丁役，一俟该船抵关，逐船扦查。除例免土宜外，如有应税货物，即令照则输纳，催令开行。虽在昏暮夜半，亦必启关饬放，不许逗遛。关上历年稽催办理，均无延误。惟查各帮回空漕船所载货物，或系丁舵携带，或向客贩揽装。若于该船放关之后，仅留丁舵，恐致客货无着，钱粮难以征收。将来惟有再行严饬本关员役，一俟帮船抵关，即刻扦查。如有应税货物，立饬报纳开行，不许片刻稽滞，致误漕限。并请贵部院转饬押运员弁并催漕汛弁，一体查照催儧，毋任藉延。似此则漕务、关税均有裨益矣。 

　　行海州文 

　　为绕越有凭等事。乾隆四十二年十月十八日，据该州莞渎镇民人王大德呈称，身于乾隆四十年曾将奸牙勾包棍贩绕越汛官，护送出洋等情节，冒昧呈首，原图裕课利民，不意（返）［反］遭陷害，致入囹圄。后蒙释放，而其害未除，含冤难瞑。今查响水口有大伊山镇人吴公盛，并住海州之陆云峰等六家，朋充写船行包载出口。身已于九月二十六日在双港地方获得驳船二只，一名唐明远，一名周永盛，舵工何万国，客系海州沈姓。更见卞家堡泊有豆船数十只，现未开行。似此船载分明绕越属实，若不叩查究禁，则海、赣、沭、安之货尽从洋去，必致赋额有亏。身情愿协差查拿，以见虚实等情。据此，查海、沭、赣、安等处，出产豆麦杂粮，有并不经由淮关设口地方往来售卖者，向听民便，从无概令赴关纳税之例。即或果有奸牙，勾串南下货物绕越偷漏情事，本关部早已照例稽察，不容轻纵，何烦局外民人协差查拿？且查该民人前因拦截客载，讹诈多事，曾经该州查讯，收禁责惩。何得不知改悔，仍复肆行妄渎，并牵扯旧案多人，希图拖累泄忿，刁顽已极。除批饬该犯速宜安分，毋干重究外，第响水口与卞家堡，均系出洋要道，该处果否实有奸牙，勾诱南下大载货船，绕越出海，抑或止系本地零星出产杂粮往来销售，一任棍徒巧借关税名目，任意讹索滋事，殊干未便。合行饬知，为此牌仰该州官吏即便遵照确查，有无本应来关输税之货，竟为奸牙勾串出海，据实具报察夺。如系本地运行土产，亦不得任听棍徒滋事，扰累商民，毋违须牌。 

　　示谕 

　　禁扰行铺杜琳 

　　为晓谕事。照得本部钦奉敕简榷理淮关，本部性甘淡薄，所有日用一应薪水等物，俱发现银，照依时价平买，并无短少丝毫。诚恐买办人役，借倚本部名色，在外赊取行铺货物，或扣克短少价值，俱未可定。合行出示晓谕。为此示仰行铺人等知悉：嗣后如有前项等弊，许即指名具禀本部，以凭立拿严究枷示，决不姑宥。特示。 

　　通行棹船 

　　为晓谕事。照得桥船之设，原系随时启闭，以杜偷漏货物。今查淮河一线，上自清江，下自淮城，小船往来，若俟开关，不无等候，合行晓谕。为此示仰士民人等知悉：凡南北往来乘座小棹船只，如果止装人载，即于小关桥内往来，关役验明，无货即过。如有货物，着令自报钱粮。需索分文，察出重究不贷。 

　　戒饬家人 

　　为晓谕事。照得本部家法素严，一应僮仆，无不兢兢守法，犹恐在外赌博宿娼，酗酒生事，赊骗酒食财物，俱未可定。合行晓谕。为此示仰商民人等知悉：凡有前项事情，许即扭禀本部，以凭立毙杖下。尔民慎勿畏惧容隐。如果禀报得实，定行优赏。 

　　清查冗役 

　　为清查冗役事。照得衙门人役，自有定例，岂容滥冒？本部莅任以来，矢志清厘，合行查察。为此示谕本关各役知悉：如有前任内犯事革出，及已经报宪裁汰者，不许改名易姓，复入衙门。其现在人役，限三日内，各具花名，汇册呈递，伺候本部亲点，酌留差遣。如有隐占钻充，指称关役名目，在外招摇，一经察出，定行严惩不贷。 

　　严禁白棍 

　　为严禁白棍以肃关政事。照得本部新膺简命，莅任淮榷，惟以惠商爱民为心。一切应税货物，自当照例征输。其淮地驴驼肩负，不过零星食粟，任其往来，并无羁阻。近访有等白棍假冒巡役，肆意索诈，鱼肉乡愚，殊干法纪。除一面访拿严究外，合行示仰商贩人等知悉：嗣后驴驼肩负零星食粟，本部宽尔输税，任其往来。倘有前项棍徒假冒索诈，或被鸣禀，或经访闻，定行严拿，立毙杖下，决不姑贷。慎之。 

　　严禁钻刺讨关 

　　为严禁钻刺讨关以裕国课事。照得淮关额课，全赖南北商艘输纳钞税。近有无籍棍徒，在于河口里外地方，哄诱商贾。凡有货船到淮，或勾引各衙门假借批牌，或串通各执要捏称己物，钻谋讨关，希图侵蚀分肥。相习成风，殊干法纪。本部素性愚直，不趋权要。况敕书开载，不许王公大人倚势讨关。煌煌天语，炳如星日，敢不凛遵。且尔商贾，听其愚诱，钻谋情面，希图省减，未免胆怯心惶，日担惊畏。及本部不准情面，照例批纳，而讨关者又借言货物原多，更加索取。况一切火耗陋规宿弊，久经禁革。尔等皆当仰体本部宽恤商贾至意。凡有货船竟赴关输纳，既无羁滞，又无惊恐。除一面密访拿究外，合行出示严禁。为此示仰商船人等知悉：嗣后，如有前项棍徒勾引，说合讨关，本部定行按法拿究，详解内部。在奸棍希图蚀课，自干受法，尔商贾携资贸易，毫无所省，反受拖累，噬脐何及？法在必行，各宜凛遵。 

　　严禁包揽 

　　为严禁包揽国课以疏商路事。照得本部承乏淮关，兢兢夙夜。窃念国赋之盈亏，视商船之多寡。商贾之通塞，在利弊之兴厘。在商携资觅利，食风宿水，抛离乡井，跋涉道路，阅历如许艰辛，止为蝇头之计。乃关津为利之薮，实亦为蠹之丛。凡有商船到关，即有不法棍徒簧言揽诱，或称打点，或称线索。将多报少，以细作粗。一入彀中，视为奇货，茕茕孤旅，莫敢谁何。更有白棍假冒巡役，凡到隘口，勒索饭钱，不知是真是假，居然为虎为狐，任其侵渔，弱肉强食。更设常例、尖嘴、过关名色，通同蠹役，指诈肥囊。嗟嗟商船，不知几许剥削，始得过关。本部加意兴厘，立除积习。除已往不究外，合即示禁。为此示仰商船人等知悉：嗣后，尔等到关，即行自填货数，照实开报，当堂交兑，亲注红单，点名过关，并无旁阻。倘有不法棍徒，不自敛戢，仍肆鸱张，指称使用常例、尖嘴、过关、饭食诸名色，索诈分文，并无本部给发腰牌，混扰商船者，许即喊禀。轻则立毙杖下，重则通详四院，照依光棍律论，决不稍假。尔商民亦不得以不肖自处，漏报偷关。一经察出，定行重究。三尺具在，毋视泛文，各宜凛遵。 

　　晓谕宽商 

　　为晓谕宽商以足民食事。照得本部自莅任以来，无刻不以国计民生为念。稔知今岁淮郡苦被水淹，惟藉外来米谷以足民间食用。查进口过关钱粮则例，轻重不一。若不从宽减免，诚恐商贩晨星，以致民间鲜食。本部虽钱粮有亏，断不忍以一己之功名，令百姓嗷嗷也。为此示仰商民船户人等知悉：嗣后，凡系进口饭米，在于清江里河卸卖及过关赴运淮城一铺卸卖者，从前报纳五分，今一概宽减，每石止纳三分。尔商宜速运卖，以足民食。其有过四关南下，仍照则例投纳，毋得捏报欺隐，有负本部宽恤之至意。 

　　晓谕招徕哈代 

