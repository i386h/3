<!-- { "loadSidebar": true } -->
　　何坦字履平，板闸人。康熙癸巳，由本籍河南中式举人。姿干英伟，志在四方。获售后，不图仕进，遨游汧、渭之间，所过必有题咏。晚年归里，与同辈饮酒赋诗，具有荦荦不羁之概。 

　　高梦龙字荀伯，板闸人。青州别驾维岩长子。初任西安布政使司理问，内迁户部员外，升陕西巩昌知府。到任后，裁冗役，兴大利，除夙弊，清查各州县，薪水皆自备。时西藏用兵，奉委押解军饷数十万，旋委解兵丁羊皮手套数十骡，又委解骆驼、马数百匹。异域遐荒，风沙扑面，梦龙与胥牧共甘苦。故出藏三次，皆无错误。递奉大将军保奏军功一等，升凉庄道，又调临洮、西宁诸处兵备道。丁内艰，服阙。补陕西驿盐道，升西宁按察使，卒于官。弟履谦，字遵六，候选州同，亦以能文著。 

　　刘庶字允众，板闸镇人。食饩顺天，工诗字。充桐板馆纂修《古今图书集成》，议叙授直隶商州洛南知县。清慎勤敏，案无滞牍。历任八载，题升延安同知。缘缺改，借补直隶邠州，二载病归。后补湖北施南府同知，调黄州府同知。岁余卒于任。 

　　朱于宣字惠方，号菘山，板闸镇人。由教习授封邱知县，捐俸资修学校，劝农课桑，期年大治。封邑地值昂贵，贫者棺骸至无厝所，乃置漏泽园数十亩于西门外，掩骼无算，民至今思之。又，前令未结命案十余件，于宣虚怀廉察，悉得其实，百姓仰若神明。嗣升北河同知，署开封府事。 

　　杨继善字述斋，板闸人。由岁贡生任贵池县训导。文思敏锐，一题必成文数首，各出其奇。在任时，课士有方，仿经义治事规条，人庆得师焉。 

　　田兴助字九一，号耕者，板闸人。幼工词翰，有神童之誉。缘家贫亲老，乃弃儒，谋升斗，以资孝养。亲殁，竭力营葬，家益困。顾性好施予，有以危亡告者，虽厨不举火，亦解衣质物济之。里有公事，必奋勉倡率。如迁建文昌阁，修理邵公桥、陈公新路，皆历历脍炙人口。生四子：孝思、弟怡、信惇、礼恭，督课甚严，虽一夕不稍纵。及弟怡成进士，为邑宰，则岁取禄俸之半为冬夏茶汤费。施济之事，殆至老不衰云。 

　　丁潍字密州，号鉴湖，河北镇人。雍正壬子举人，乾隆己未进士，授福建长汀县。时值山水暴发，淹没民田，饥馑在望。甫下车，即请于府，开两仓，分日平粜赈济。后府仓失日，饥民大哗，复捐俸亲诣安抚，民攀舆膜拜呼父母。于士林尤多保护，有脱缧绁而致青云者。后坐沽名议去。去之日，士民泣送百里外，望舟遥拜者不绝。 

　　丁淮字桐岩，号问渠，一字蕴劬，河北人。至性深醇，七龄失怙恃，缞麻哭踊，昼夜不辍声。每时祭，伏泣不能起，闻者哀之。稍长，就外傅。归侍兄，布席煮茗，相随诵读，依依不去。后兄析居，宅于菜市桥，间日必往省视。兄殁，诸侄势日落，复遘水患，仍归于淮。淮屋庐湫隘，乃扫室西数椽居之。于亲族尤多惠泽，乡人高其行，多感悟焉。生平邃于《史》、《汉》，数奇不遇，仅贡太学。子三人：玉衡、毓灿、毓琛，皆邑诸生。 

　　田弟怡字仲吹，号篪谷，板闸镇人。乾隆庚午举人，辛未进士。幼颖慧。父以家贫弃儒，训之特切。弟怡受命益自励，为文出入古大家，抝折遒逸。授徒涟水，每岁时归省，虽风雨不息也。生平持身狷介，登第后，足迹不至公庭。遇有里中义举，则必率先首创。当事者钦其品望，往往造庐殷请，以重事烦董率，弟怡慨任不辞。后知山东清平县事。到任后，平反大狱，一时服其廉明。清邑民怠于学，弟怡捐创义塾，弦歌之化，被于县境。并著《训士语》四则，启发周至。在任八月，正拟成《治清十要》为上宪陈之。会闻讣，感伤致疾，出署，寓于义塾，未两月而卒。 

　　邹士麟字仁圃，河北人。由宗人府供事任黄梅县县丞。吏治娴习，佐理从容，而立身廉介，尤为上宪所嘉许。后署黄梅县事，旋以疾归。 

　　杨澄源字秀涵，板闸人。以州同管理黄河南岸主簿。具倜傥才，承办工程，不辞劳瘁。事竣，据实报销，人称廉介。惜未得展其大用。 

　　杨基远字立堂，板闸人。由吏员授宣化县典史，小心供职。于囹圄中，上遵国法，下恤民情。而操守谨饬，尤微员中所不可多得者。 

　　张迨字南州，板闸人。读书十行并下，嗜古旷达，不屑为俗下文字。善饮，酒酣，辄放笔为诗，洋洋洒洒，数千言立就。时或据案高歌，自成格调。历游南北，所至多题咏，浑灏流转，具不可羁勒之概。所著手迹甚多，半经水没，又早卒未梓，今仅存一二，良可惜云。 

　　王卫板闸镇圬人也。为人轻财尚义，有昌黎所传王承福之风。乾隆四十一年岁暮，卒业归，于路获遗金十余两，徘徊市上不去，众异而询之，亦不言。日暮，见有仓皇而来、持楮帛祷于市之土地祠者，询得其情，出金还之。其人见其圬而贫也，义之，欲分金为谢，卫不顾而去。 

　　释如安字心怡。幼颖异，涉猎儒书，兼工锺、王，善吟咏。弱冠，弃儒业，祝发大悲庵，师古灯和尚，参禅理，究内典。已而，远游四方，礼名山，住少室，三十年还淮。郡守邵元哲更庵名为通源寺，刑部郎周三锡为建妙法堂。郡守宋祖舜、乡人高登龙为置常住田，接僧众。忽于新秋辟谷五旬，端坐示寂，葬于寺之东，以所著诗文《印心录》藏于龛。 

　　释传悟号雪庄，河北里人。幼事南安老人，诗画与童求、柴村齐名。闻黄山之胜，因往游焉，遍历前后海。值雪大作七日，厚十余尺，僵卧土神祠中，众僧扫径出之，得不死，因即其地剥木皮结棚以居。远近闻而异之，争致薪米，为构精舍，不处，终栖皮棚中，人因号为“皮棚和尚”。康熙中，召至京。终日酣睡，与人不交一言。诸贵臣往候，皆以睡辞。问其长，曰：“善睡。”众皆嗤之。逾月，放还山。 

　　道郭乾泗字羲一，河北人。丰神朗映，珊珊有仙骨。工诗画，弹琴角弈，皆极精妙。尤善书，笔力得淳化神髓。时有李半仙者，异人也。百余龄，步健如飞。郭师事之，深得玄解。时当事欲以其名上闻，乃亡去。后二十年返，住持于古火星庙中。年八十余，无疾终。 

　　按：淮安钞关设自前明宣德四年，则是编所载，断应自明始。而耳目所及，人数无多，未便再分门类，因只就其时代之先后而次第之。并附释道，亦以备人物云尔。 

　　列女附 

　　丁氏丁儒女，金应试妻。嫁未期年，夫殁，翁姑令其改适，氏不从。以翁无余子，废簪珥为翁置妾袁氏。姑癖妬，氏尝泣谏。及翁殁，得遗腹子应彩。姑亦殁，袁尚年少，能相与死守。所居河北，有大盗过其里，相戒曰：“毋惊贤母”。比部周某给匾旌之。 

　　何氏本泗州人。父早死，母贫病无以自存。有北通州人，绐母求为介妇，母不知而许之。年十六，归其家，寻徙居淮安之满浦坊。诱以为娼，氏泣不从。越数日，留一贾人，逼之，氏不胜忿，仰天大泣，以刀自刎，血流满地，其家悉避去。都宪张敷华按其人不得，以礼葬之。时天久旱，或言何氏冤未雪，郡守杨逊祭之，果大雨。后推官马骙建祠，表墓额曰“贞烈”，著在祀典，每年清明致祭。墓在板闸新街通源寺西。乾隆三十九年，水坏民居，贞祠就圮。烈女颇著灵异。今徇僧人悦贤之请，重为修建，详载在《祠墓》。 

　　谢氏谢雩女，孔椿妻。年十九适椿，明年椿卒，生遗腹子金。姻戚劝之嫁，遂自断其发。盐贾杜言强娶之，遂投淮水死，尸逆水上行至乌沙河烈女祠前止焉，去椿墓不远。时仲夏，逾旬，颜色如生。及金长，始白母冤，推官曹于汴立祠祀之，兼记以文。 

　　徐氏农家女，质性纯洁。年十九，归大河卫军申日进。三月，进以挽漕如京师，溺死于河。氏传闻，即昼夜哀哭，数日粒米不入口。后有人自京师寄还其夫之衣，知为真死。私念幼且无子，守亦无望，乃窃衣夫之衣而袭以常服，投河死。时人闻之，无不酸鼻。时都宪滕公昭以“贞烈”闻而未下，郡侯杨昶载其事于郡志。学政莆田黄公如金，以表励风俗为己任，都宪沁水李公瀚告之，以为与何烈女齐名，因并祀之，颜其额曰“双烈”，推官马骙为之记。祠二：一在府治东数十步，今废；一在河北西里。详《祠墓》。 

　　赵氏高九万妻。夫殁，年二十六岁，守节七十年卒。知县徐恕赠“松节筠操”额。 

　　杨氏张大经妻。夫殁，年二十八岁，柏舟自矢。翁姑年皆八十余，氏承颜养志，甘旨不缺。抚遗腹子，严慈兼至，俾克成立。守节五十五年终。乾隆三年，旌表建坊板闸。 

　　秦氏刘希友妻。夫殁，年二十九岁，守节五十三年。乾隆三年旌表。 

　　张氏监生李睿妻。夫故，年二十九岁，守节四十五岁，寿七十三卒。乾隆四年旌表。 

　　时氏邸士玙妻。夫殁，年二十九岁，守节二十八年。乾隆六年旌表，建坊河北。 

　　朱氏周念祖妻。夫殁，年二十七岁，守节四十五年。乾隆七年旌表。 

　　朱氏监生周延士妻。夫故，年二十六岁，守节抚孤。至乾隆十二年旌表，建坊板闸东街。 

　　杨氏张是妻。夫殁，年三十岁，守节五十四年。乾隆十三年旌表，建坊河北。 

　　陈氏陈大任女，丁泰妻。夫殁，年二十八岁，守节二十八年。乾隆十三年请旌，建坊板闸。 

　　金氏毛天声妻。夫殁，年二十四岁，抚子尚炯成立，复亡，以侄伦为嗣，苦节五十三年终。 

　　侯氏（仪凤）［移风］闸民刘龙妻。夫殁，年二十八岁，家贫守节，六十一岁病终。 

　　齐氏许字费朝元，未嫁而元卒。氏闻，縗服赴丧次，不肯复归。纺绩奉孀姑，抚育嗣子，守贞十八年，乾隆五年病终。婢名才女，随侍守贞不嫁，现今六十七岁。 

　　王氏王邦贤女。雍正四年，许字席大朋，未婚而大朋病殁。氏闻讣哀号，矢志守贞，誓不他适。现今年七十二岁。 

　　黄氏叶大本妻。刲股救姑，夫病，复刲股疗之，昼夜辛勤，衣带不解者三年。夫殁，年二十八岁。家贫抚孤，备尝艰苦，守节四十五年终。 

　　丁氏周叔士妻。夫故，年二十九岁。家贫，勉力抚孤，历尽艰辛，卒俾成立。苦节三十余年。苏抚吴给匾旌表。 

　　李氏周逵妻。夫殁，年二十六岁。抚孤成立，守节三十余年。榷使给匾旌表。 

　　何氏丁慎妻。夫殁，年十九年。哀痛不欲生，族人怜而保护之，伯氏守一嗣以次子芳，家贫，苦志守节三十九年终。 

