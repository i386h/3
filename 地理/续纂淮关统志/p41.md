<!-- { "loadSidebar": true } -->
　　晓谕民船装载料物遵纳契钞 

　　两江总督部堂百、督理淮安关部元，为严禁闯关，遵例报纳契钞船单，以重国课事。照得各关征税，应有一定成规，难容苛纵。如河工岁运木石、苇柴各项料物，均关紧要。凡雇装民船，除官物例不征税外，其淮关船单、宿关船钞船契、庙湾口桅封，例由船户报纳正项钱粮，向无宽免之条。讵前有宿南厅办运碎石船只，又宿北厅差押西河船三只装运苇柴，行抵宿关，不候查验，扬帆经过。并据宿北孙丞禀，恳免税给照放行前来。当经本部堂批查，关口系钱粮重地，定例森严。即各省贡物均行报税，而龙衣船只，亦仍交纳船钞。该丞借称装运荡料名目，纵容家人违例闯关，并不听候查验，亦不完纳船钞。即使料系官物，邀免报税，独未思民船向来过关，皆由船户报纳契钞，何以该船户胆敢不遵定例？显有该丞家人包揽情弊，辄又捏词渎禀，殊属不合。除此饬将各船户发交宿迁县责处示儆，并将应纳船钞，限三日内全行补缴具报，并录批咨会河部院，一体严饬。及札饬各厅遵照去后，诚恐厅汛差役船户人等未获周知，合再出示严禁。为此示仰各厅营汛弁家人差役船户人等知悉：嗣后，凡装运河工一切料物行抵各关，务须执持河督部堂印照请验。所装料物，如果相符，随令免税过关，以济工需。如有多出，以及夹带应税货物查出，照例究办。其装载民船，该船户务即遵例分别报纳船契、船钞、船单。倘再仍前抗违不遵，定将承办员弁严究参办。关口员役，如敢例外苛求，任意留难，有误工需，亦即指实具禀，以便严提究办，断不稍宽。各宜凛遵，毋得自罗法网。慎切。特示。 


　　淮安文献丛刻续纂淮关统志 卷十二古迹 

　　淮关统志卷之十二古迹 

　　寺观祠墓附 

　　搜奇揽胜，固达人所不废。而鲜识寡闻，亦吾侪所深耻。淮、徐素多名迹，司榷者日守一隅，稽察税务，何暇遍历周知而悉数之？今第就见闻所及，择其有可考据者，撮举一二，附于关志之末，亦聊以免固陋之诮云尔。志《古迹》。 

　　淮阴故城山阳县治西北五十里。《水经注》云：淮水东流，经淮阴故城，韩信尝钓于此。按：秦置九江郡，淮阴县隶焉。城宜在彼时所筑。晋永和间，祖逖、刘隗、郗鉴、荀羡辈，皆握重兵屯此，始废为淮阴镇。今考其地，在河口天妃闸东南。 
　　山阳故城在今县治南。晋安帝义熙间，即射阳县之地，置山阳县，则筑城，宜在此时。考从前建置，先淮阴，次射阳，又次山阳。淮阴城在今县治西，射阳城在今县治东，而故城实在今县治之南。 
　　射陂《前汉书志》：广陵王胥子南利侯宝有罪，其相胜之奏夺王射陂草田，以赋贫民。张晏注曰：射水之陂，在射阳县。又《宝应县志》云：白水塘在县治西八十五里，旧名白水陂，一曰射陂。按：山阳、宝应，皆古射阳地。白水塘，即今高堰以东，山、宝二县运河西岸地。明《一统志》以射阳湖为射陂，非是。射水在南，湖与县皆在其北，故曰射阳。 
　　甘罗城山阳旧志云：在淮阴县治北。今属清河界，去河口马头司里许。相传为秦甘罗筑。雨后常于土中得小钱，其篆文不可识。或云宝应有甘罗庙，此或其葬处也。按：《史记》，甘罗为甘茂之孙，下蔡人，始皇初年为卿。始皇二十六年，始并天下，置郡县。当甘罗用事时，淮阴尚属楚地，何缘筑城？宋徐仲车《登淮阴古城》诗序云：“以《传》考之，所谓甘罗城者，非也。谓之淮阴故城，可也。”其言必有所据。以旧说相沿，故仍存之。 
　　韩信城山阳旧志云：与淮阴故城相近。《寰宇记》曰：信封侯时筑。按：信由楚王降封淮阴侯，称病未就国，何由筑城？况汉去今数千年，河、淮迁徙，遗址尽湮，又何从实指其所耶？ 
　　韩侯钓台旧《关志》载：在满浦坊，汉时建。今有石碑一座。按：《山阳志辨讹》云《史记·淮阴侯传》载：“信尝钓于城下”。“城下”，乃古淮阴城也，去今淮城五十余里，县废城圮。信所游历处，如淮阴市、胯下桥及韩母、漂母诸冢，尽湮于水，久无遗迹可考。今淮城北门外漕河堤壖，有韩侯钓台，乃明万历中淮守刘大文追建，是以唐、宋、元人皆无咏钓台诗，至明《潘中丞集》中始见。可知创造未久，焉得漫指为汉时建耶？ 
　　胯下桥去淮阴故城半里许。即韩信未遇时，为少年所辱处。今久湮废，不可考。 
　　南昌亭在淮阴故县。即韩信微时，从亭长寄食处。元陈孚诗云：“泊舟公路浦，始见南昌亭。”其时或尚存，今无可考矣。 
　　千金亭在淮阴故县西。韩信微时，常钓于此。漂母饭信，信贵，报以千金。后人因筑亭于其处。 
　　漂母岸在淮阴故城南。为母浣布之所。唐崔国辅有诗。 
　　三亭俱在淮阴故县。韩亭在故县南，枚亭在故县北，步亭在故县西。以韩信、枚皋、步骘得名。宋晁端彦有诗云：“韩枚步骘建三亭，为显当时将相名。”是也！ 
　　枚皋宅在淮阴故县。按：《山阳县志辨伪》云：城西北三里湖嘴，俗称枚皋故里。《史记》载，乘在梁娶皋母为小妻，及乘东归，皋母不肯随，分皋数千钱，留与母居。年十七，事梁孝王。及至长安，武帝善之，拜为郎。即是皋为乘子，未（常）［尝］至淮阴。即有故里，亦属乘不属皋。而乘有故里，亦当在淮阴，不在今山阳县。土人以赵承祐有“家在枚皋旧宅边”之句，遂以名其里。其实诗人寄兴之词，原不必实有所据也。 
　　钵池山丹井在关署西北五里许。冈阜盘旋八九里，形如钵盂。周灵王太子晋，字子乔，炼丹于此，故有丹台、丹井。相传台下旧有七井，后只存道旁一井。及乔仙去，井水日变三色，其味甘美异常。今丹台微有残基，而丹井已渺不可考矣！ 
　　袁浦在淮阴故县西二里。郦道元《水经注》云：淮阴县城西二里，有公路浦，昔袁术自九江东奔袁谭，路出兹浦而得名。非清江浦也。 
　　杜康桥在山阳县治东北古淮岸。有刘伶台。桥与台近，不知始于何时。 
　　刘伶台《山阳县［志］辨伪》云：郡东十里有刘伶台，在古淮堤上，前祠后墓。祠祀刘伶，以杜康配。堤南数里，有杜康桥。按《晋书》：伶，沛国人。墓不当在山阳，意其逃名醉乡，踪迹或在河内山阳，此地遂因而附会之耳。至伶与康，时地迥异，配食一堂，殆以酒作之合欤？唐许浑有“刘伶台下稻花晚”之句，则其由来已久。《光州志》载：刘伶台，天下凡十有三处。浙江《嘉兴志》亦有之。 
　　洪泽馆洪泽未汇为湖时，有洪泽镇，自淮阴达濠泗官路也。上有洪泽馆，为过客停骖之所。又有洪泽村、洪泽桥。市廛栉比，商旅辐辏。唐皇甫冉有《洪泽馆》诗。 
　　赵嘏竹轩嘏《忆山阳》诗云：“家在枚皋旧宅边，竹轩晴与楚坡［波］连”。今无可考。然诗中有“芰荷杨柳”、“烟岛夕阳”，当在湖村河渚间也。 
　　转搬仓在运河西岸。唐时漕运，凡江淮运米，暂储此仓，转运关、陕。北有运河堰，周世宗始置满浦关，以通水路。 
　　山阳湾昔淮水东流，过清口，经甘罗城，达清江浦，至相家湾，趋柳浦湾，迤逦纡折，即古山阳湾也。一名山阳渡，一名山阳津。水最湍急。宋淮南转运使乔维岳别开运道，以避山阳湾之险。自黄河北徙，其险遂平。今柳浦等处陆地，皆昔之巨浸也。 
　　西湖故迹即管家湖，在山阳旧城望云门外。旧隔仁济桥为南、北二湖。宋嘉定时，安抚使应纯之尝于此建水教亭，教习舟师。由城西水门，小舟可入。自运道改，而湖与城隔矣。然烟艇渔榔，可骋游目者尚在。淮郡旧志云：逮永济河开，两湖积水难泄，多浸民田。天启年间，山阳令孙肇兴开洞口以泄之，西湖遂涸为田。今运河西岸，自西门以北，历湖嘴至板闸，皆西湖故迹也。 
　　白果塔淮城东南泾河、蔡家桥一带，地多墩阜。相传未有塔时，大雾三日，雾开塔见，本细末大，形如白果，土人以为仙迹。 
　　屯船坞即山阳联城内地。古无联城，如马路池、陆家池等处，皆粮艘屯积处。既筑城，乃悬空二水门，以便船桅出入，故号其门曰“天衢”。今桃花营，皆昔日歌楼舞馆。 
　　跃龙池在清江浦常盈仓前。以明武宗捕鱼濡水，故得是名。 
　　招隐亭在西湖嘴运河西岸。明隆庆间，沔阳陈文烛为淮郡守时，有五岳山人郭次甫隐焦山，公延之，建庵筑亭，为次甫觞咏地。亭前烟波浩渺，杨柳芙蕖，为一时胜境，后渐就颓败。国朝顺治年间，山阳张铨部新标复加修葺，与同郡胡从中、程涞诸人，赋诗纪胜。今又圮废矣！ 
　　爱莲亭在关署后山子湖心。四围皆莲，亭居其中。康熙五十三年，前监督党古礼建。内供大士像，相传有僧自云台负来者。碧水红阑，宜晴宜雨，不独夏日可恣游赏也。向为淮关香火院，有湖田二十亩零。乾隆甲午，河溢老坝，湖尽淤平，亭台俱没。余于丙申年改建为观音庵，有记。 
　　沙冈盐城县治西北。盐邑境内无山，唯沙冈一带，南抵冈门镇，北距海，延及阜宁，递起递伏五六十里。 
　　石人头出土高四尺五寸，在盐城县北六十里，离海岸止里许。 
　　庙湾城详见《乡镇》卷内。 
　　云梯关阜宁县北。有数大套，叠若云梯，河、湖诸流，皆从此出海。昔为重镇，筑墩十座，卫指挥领兵防守，旁多屯地。 
　　清河故城在大清河口。宋咸淳九年，淮东制置司［使］李庭芝筑。元泰定初，因河决，迁治于河南岸甘罗故城。至元十五年，因兵乱，复筑土城，仍移河北，即今之所谓旧县也。明末，再迁于甘罗城，不久复归故治。今于乾隆二十六年，迁于清江闸南岸一里许。而黄河北岸陶家庄西之旧县土城，渐就倾废矣！ 
　　泰山墩去河口马头镇二里许。土人因墩下有东岳祠，故名为泰山墩。从陂泽中突兀一丘，远望之如浮翠焉。淮郡以此山为盱、泗来龙至此，局［扃］锁两河之口，为郡城龙脉所关。 
　　老子山淮郡东南一百里。属清河县。世传老子炼丹于此。山西有仙人洞，深二丈许，下临淮水，四壁如削。 
　　涟水三城安东县治有大城、东城，二所相连，只隔一壕。又有西城，稍远百余步。各有城壕。俱宋嘉熙四年，知州萧均所筑。按：《宋史》载：“李璮以涟水三城来归”。即此。 
　　金城故县安东县治北。唐时置。按：《唐书·地理志》“泗州临淮郡”下注云：武德四年，始以涟水县置涟州，并置金城县。贞观元年，州废，省金城县。此当是武德四年所置也。《九域志》云：“涟水县有金城镇”。即故县。 
