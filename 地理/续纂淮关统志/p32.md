<!-- { "loadSidebar": true } -->
　　池亭草园一所旧志云：在望淮亭、中正堂之东，员外陈长□修葺。主事杜学大题曰“小隐亭”。日久倾废，其址基改建住房。今不可考。 
　　译清处平房三间，在穿堂东。 
　　更楼一座辕门外东首，明主事任甲第建。 
　　圈门四座明主事王显宗建。 
　　匾坊一座在关之东。旧志云：外即新路。今亦废。 
　　溪濠旧在官署后。明主事李爵令员役蒋林、孙继先、周楠、田德等重浚深阔，以防奸宄。今废。 
　　通利沟署基最卑，每遇阴雨，则堂奥皆为池沼，水数日不去。前监督杜琳沿东墙外开一巨沟，使水达署后归于山子湖中。沟成，不特官舍有宁居，而民间街衢亦鲜泥泞之患，因名之曰“通利”。今沟经重浚，非其旧矣。 
　　护衙堤一名月牙堤。旧志云：衙宇居民，水溢时成巨浸，为患已久。员外李秩白漕抚，捐俸令员役许从学、许先、杨林董率筑堤四百三十一丈。建三坊，曰“万代瞻仰”，曰“一方保障”，曰“惠安斯民”。且设三墩，永以为赖。至顺治年，主事汤有庆修筑，主事德明又捐俸数百金修之。今三坊无存，而牙堤亦不可考。 
　　砖堤署墙后屡被水淹，前监督杜琳捐俸三百金，命乡约许奋龙置买桩木下万年桩，用大城砖数万块筑堤。在月牙堤之内，堤上有亭一座，并立有石碑，记堤工也。 
　　涵洞杜志云：钵池山南北两湖多民田，堤成后，每遇时雨，皆为巨浸。主事李爵建置涵洞，甃以砖石，以时启闭，水有蓄泄，民得垦田。今淤废。 
　　习仪公所署西有元天宫，为习仪之所，圮坏日久。员外李秩修建堂殿一新。主事杜琳复修。 
　　龙亭旧无仪仗，主事杜学大创、为黄幌、扇盖，诸服御具备，前监督杜琳重整饬之，存元天宫。 
　　乡约所在署东火星庙。主事杜学大立，朔望集民会讲。 
　　养蒙馆社学，久废，员外李秩重建。在衙署西首，门楼一座，匾曰“三物宾兴”。社学三间。今不可考。 
　　东西榜房十间主事杜学大重修，久废。 
　　公署四围墙垣旧志云：东西广十九丈有奇，南北长二十七丈有奇。今署经重建，丈尺迥非旧制矣。 
　　墙后委官厅主事黄日敬建，久废。 
　　署北柳坞旧志云：旧有草亭，为潦水淹没，渐变成湖。大约月牙堤以内是也。今废。 
　　西北蛙池旧志云：约有十余亩。亦俱变成湖矣。 
　　竹居、濯缨二亭俱明榷使陈复升建，久废。有记，载《艺文》。 
　　按：旧志所载榷署形势、房间，或兴或废，至详且晰。兼以地处卑洼，多方培筑，其思所以彰体制、壮观瞻者至矣。厥后远历八九十年，增损改易，莫可考据，而规模犹是也。迨甲午河溢，湮没殆尽。水退泥淤，基址增高，重建匪易。仰蒙圣恩准借办公银五千两，庀材鸠工，尅日告成。现已焕然改观，迥非旧制。而前此之历任经营，今日之借帑一新，俱不可泯也。故特备载之。 

　　新建 
　　南向甬壁牌坊一座匾额仍“楚水司储”之旧。 
　　东西辕门牌坊二座周围栅栏。 
　　旗杆台二座鼓亭二座 
　　石狮子二座大门三间 
　　土神祠三间对面戏台一座 
　　头役班房四间。 
　　以上大门内东。 
　　关帝殿三间对面戏台一座 
　　健快班房二间。 
　　以上大门内西。 
　　二门三间文武二帝祠三间 
　　季报房二间杂行房一间 
　　亲填房一间单房一间 
　　围宿兵丁房一间皂甲班房二间 
　　宿关房三间。 
　　以上二门内东。 
　　钱粮房三间过道一间 
　　柬房三间厂房一间 
　　商税房一间经制科房十二间 
　　海关房三间厨房二间 
　　以上二门内西。 
　　大堂三间上谕匾曰“厘革宿弊”、“廉谨自持”。又匾二，仍用旧题“清慎□勤”、“公平正大”字。联二，仍用赵之琰、刘大川句。 
　　修理公署碑一座记，载《艺文》。 
　　库房三间宅门一座 
　　东西配房各三间 
　　二堂三间匾曰“为臣不易”。联曰“元以官行其义，不以利冒其官”。 
　　内宅门三间正房五间 
　　楼房十一间耳房四间 
　　东西西厢房各三间游廊各三间 
　　办事内书房三十七间西厅五间 
　　怡园古人勤政焦劳，莫不有憩息游宴之地，所以节劳逸、衎志虑也。关署经黄水湮圮后，重新修葺，而独无游观之所，可乎？爰觅峭石，选工匠，即于厅院内外，点缀峰峦，竹林杂树，交映纵横。额曰“怡园”，并镌“石林苍翠”四字于石。公务之暇，亦聊藉以旷览怡悦耳。志有五言律诗一首，附载《艺文》之末。 
　　厢房六间耳房二间 
　　后门二间平台三间 
　　客厅五间后厅五间 
　　耳房二间石山一座 
　　四围墙垣东西两围各长五十五丈五尺，后围长三十七丈，各高一丈六尺。 
　　濠沟仍在署东墙外，较昔稍长。 
　　署外官厅三间，大门一间在辕门西。 
　　马快班房三间，大门一间与官厅毗连。 
　　圈门一座在马快班房右。东额曰“俗厚”，西额曰“风淳”。 
　　禀事上下楼房四间在辕门西。 
　　舍人班房三间与禀事班房毗连。 
　　军夜班房三间在辕门外南首。 
　　近署续置民房、基地，一切契纸，附录于后。 
　　乾隆三十九年十月 
　　一、契买周冠瓦楼门面三间，坐落关署东首，价银六十两。 
　　一、契买柳永年瓦房门面二间，坐落关署西首，价银二十两。 
　　一、契买龚执揆基地一块，坐落关署西首，东长二丈二尺五寸，西二丈九寸，南一丈六尺三寸，北一丈六尺三寸，价银二十八两。 
　　一、契买郑洪柱基地一块，坐落关署西首，东至官巷，西至吕姓墙滴水界，南至街边，北至吕姓房滴水界，价银四十五两。 
　　乾隆四十二年正月 
　　一、契买谷麟苍草楼房十一间，随房地一块，坐落大关楼东首，价银二百两。 
　　一、契买刘珠阳田一块，坐落人庆三乡关署后，现浚为池，计田十亩一分有零，价银二十两。 
　　附 
　　委员公寓在大关楼后。 
　　税课大使署在府城北门大街。 
　　板闸镇巡检司暂寓回施庵。 
　　护库千总署在太平桥侧。大门三间，大堂三间，住房三间，厨房二间。 
　　义塾在本镇南街。大门一间，书馆三间。 

　　续纂公署 
　　文津书院 
　　窃查书院之设，始自乾隆元年，蜗寄唐公创设讲席于爱莲亭。嗣于嘉庆三年，阿厚庵莅任，整肃颓风，观光问俗，遴聘主讲，振作人才。仍侨居于翁公祠。生员、童生按月分期，各试课二次，取定内课生员二十名，每名月给膏火银一两二钱。外课四十名，每名月给膏火银一两。附课者，并无膏火，以备试衡黜拔。又童生，按月亦分期试课二次，取定内课二十名，每名月给膏火银一两。外课四十名，每名月给膏火银八钱。附课者，不领膏火，备补优劣。凡生童试取前五名者，酌另奖赏，以鼓奋志。其山长束修、薪水、膏火等项，俱自为捐廉支给，专令本镇巡检监院。嗣于嘉庆十年，经李公讳如枚者，以抡才励士，为皇家首重之条，自应郑重，岂可假祠宇以处长？遂捐俸采购署东南魁星阁外地址，建造书院一所。其讲堂、廊庑，已镌图志首，不复冗载，仍额“文津”。余自辛未孟冬衔命督斯榷政，屈经五载。适值水决岁荒，滑邑小丑跳梁，接年商贾有羁，课赋短绌，积至数十万。邀恩分限赔缴，夙夜焦思，设法招徕。公政之暇，尤未尝废弛旧典。惟撙节清俸，延师按期试课。订内课生员二十名，外课三十名；内课童生十名，外课二十名。附课均无定额。其经费一切悉照旧捐给。书塾一区，在署南大街。召集本镇无力从师蒙童，试取是镇贫生，择其品学正驯者教读。缘学堂屋少位多，且地方辽广，烟户丛繁，一值阴雨，道途泥泞，童稚赴馆维艰。遂广选蒙师八人，分馆八堂，在于翁公祠、回施庵、元天宫、爱莲亭及河南福缘庵等处。既就四方受业蒙童之便，复拯失馆寒儒薪水之需。每一蒙师，月给修脯银三两。八馆统订蒙童八十名，每名月给膏火银三钱。附读者并无膏火，以待递补。此项亦系捐廉支给。以上所列内、外课之生童，并义学之师徒，月给膏火。现载名数，原无一定之规。总视年岁之丰稔，增减之处，全赖当事者为之。 
　　与善堂 
　　创自嘉庆八年，榷使德假观音庵右院为是堂。捐施棺具，以恤贫民。嗣经接任李捐买义地，合旧有乾隆五十九年价置东街新路之旁义地十五亩五分，又嘉庆六年契买百子堂后地三十余亩，悉为堂内义冢之区，印契附卷。余于嘉庆十六年冬，督淮榷政之余，惟念斯堂实称善举，若久假庵舍年深，恐致疏怠。立志积俸，于次年令巡捕官卢廷桂附近署廨，购得南街民房一所改建。是堂正楼上下六间，上供观世音菩萨、孚佑帝君、文昌帝君。耳楼群房统计五十三间，四围坚筑墙垣，炯然一新。计费银一千三百两。印契附卷。仍令原董事韩煦万、许润泉二人，在堂监造棺木、修合普渡。凡观音膏药，以济贫民暴露之需，灾病之苦，终年计费无多，陆续捐廉给发。该二董事自愿苦行，经理与中，毫不染指。盖谓从善入流，非市井不肖者等也。每岁清明之际，董事亲带堂使履勘僻壤之处，遇有无主孤坟，暴露枮骨，即为之掩补。 
　　又有民人葛寿海者，坚志清修，四方劝惜字纸，募建焚炉一座，广送惜字篾篓，并于街衢市口悬挂盛纸小木柜，以备行人捡积。日逐收取，漂刷洁净，积而焚之。其灰烬或沉于大川，或埋于净土。并于堂侧价买取租田地三十五亩，以抵修炉、添置篓柜及雇人拾取字纸等费。余诚恐经费不敷，于二十年春捐廉纹银五百两，交董事生息，以供堂内香供各项之需。拟将此项筹购膏腴田亩，获租济用，以垂永久。 

　　续纂淮关统志  卷十经费 

　　淮关统志卷之十经费 

　　征解款目附 

　　国家设官分职，禄有常经。而一夫一役之微，亦必核其事之繁简，酌给工食，以资办公。此经费之不可少也。淮关兼并宿海，幅员辽廓，需人众多，经费未免浩繁。款目不分，既恐奉行罔据，而量入为出，尤当究所由来。故先冠以征收解发各款，汇为一编。庶几条分缕晰，一目了然，永遵乎出入之经，而衷于一也。志《经费》。 

　　淮安关征收款目 
　　关项下： 
　　过关大票货数至一百五十石以外者。 
　　照票货数自一石至一百四十九石者。 
　　水驼船装绸缎布匹。 
　　各口报到大票上一铺等各口，查报货数至一百五十石以外者。 
