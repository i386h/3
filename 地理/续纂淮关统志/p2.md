<!-- { "loadSidebar": true } -->
　　爵猥以谫庸，叨承淮榷，上期裕国，下欲通商，夙夜图维，负乘是惧。至则惟恪守成规，于先年额料，毫不敢加益，以为船商病。但旧额船钞，岁计不下一万二千。后缘题请条例，约束方严，而各官亦自淬励，增至银二万六千有奇，更加一倍有余矣。夫船料既不可增，而总计料数殊倍畴昔。夫岂有他术哉？一则存恤商船，以通往来，则钞不加而自增；一则厘革奸弊，以稽隐漏，则钞自足而不耗。如斯而已。夫钱者，泉也，如泉之流行而无所壅也。惟存恤船商，以浚其源；复厘革奸弊，以防其流。而裕国通商，庶几两得之。斯则《志》之义也。 

　　适予当瓜期将代，谨拾志之残缺者。编摩之间，以因革事宜并《艺文》可续者，辑于各项之后。意者诸君子之所欲为，而时有不及焉，自予为之。然及予之所欲为，而犹弗及悉为者，则又俟于后之君子得为而为之者。有此志在也。 

　　呜呼！算及舟车，非国家之得已也。九边调度，费用寖广，司农且告匮，不得已旋革旋复，势也。于不得已之中，而寓宽假之意，俾钞有常额，商有常怀，斯得《志》之义也。不然，则兹《志》也，文具而已，将焉用之？谨序，以为同志者采焉。 

　　旧志淮关小录 

　　主事杜学大道伯四川 

　　《淮关志》成有年矣。万历戊戌，余以不佞承乏兹土。取而阅之，大都具备，而独于《舆地》、《廨舍》无图，《勅书》、《令甲》无考。且居民逼近辕门，至如寝室越远，出入维艰。于是，翻为刊正，节繁缮修，为宽简居。屏树如异，插以厢房，为辕门，左曰“惠商柔远”，右曰“计国子民”，西曰“北望燕云”，东曰“南瞻魏阙”。范金为钟，铭曰：“以觉晨昏，声闻于天。为镇淮关，亿万斯年”。伐石为碑，题曰“淮海雄关”，为亭曰“小隐”，诗以识之，曰：“时有野亭趣，日无薄领来。邻砧声断续，渔棹听迂回。谋拙惭何补，政闲初放杯。柳阴池上钓，机息紫云迴。”为联对以自警，曰：“商人即吾人，减一分霑一分之赐，恩自朝廷；国事如家事，詧一弊祛一弊之奸，惠流行旅”。曰：“灌输系国家之命脉，中正是供；毫厘乃闾里之膏脂，征求无扰”。曰：“佐公家难已之役，三尺凛如；体上帝好生之心，一宽蔼若”。曰：“宽以莅关，宽则商毋从奸以渔百姓；简以行敬，简则己毋阔略，以驰官常。”曰：“隐税律，有明条，尔无负国；榷舟官，有常赋，下不病民。”为居曰“宽简”。宽简曷居？居自杜子；宽简曷说，说自杜子。杜子乌乎居？盖淮关公署，创自蜀东夏公，犁然备矣。杜子以坐中堂，不便新创，为宽简居，在望淮亭之右，额曰“淮清流润”。左右藩（蔑）［篾］，上覆以茅，迤后为退食，前屏以罘罳；寝室前树以左右二屏，而左厢则撤旧屋而新之。中正堂则左右二甬道，甓以砖石。从事者两行进，毋得从中。庶乎规制森严，堂扃奥秘，且从望淮亭而出入，传呼甚便，衙制亦尊。此杜子宽简之所由以居也。居从蔑从茅，简意斯在，得其说而存之。则宽以为关，简以应冗，淮关其庶几乎。为龙亭、仪仗、锦幌、云盖诸服御具备；为禁约数款，为讲乡约廉，关民之不孝者而置之理。百废粗兴，略有条理。工植取之岁修租米，不以劳民。嗟嗟！后之人葺而修之，庶此棲之不朽也。鄙意类若此，于是揭数语勒篇首，而《志》则仍旧云。 

　　旧刻《淮关志略》序 

　　刑部主事、理刑河中张甲征 

　　戊戌之秋，西蜀两沂杜公来董淮关之政，与余邂逅，称莫逆焉。无何，手一编示余，曰：“此前政马公所为《志略》，吾增修而附益之者，子盍序诸。”余曰：“公之为此《志》也，其指谓何？”公曰：“吾甚有恶夫世之无恒者也。盖逆旅，此生也；传舍，此官也。矧兹榷关之使，匝岁辄更，坐席未温，业已及瓜矣。逆旅、传舍之云，莫此为甚。故率苟且终岁之计，而于所谓商若民者，直秦、越视之耳。吾之来也，岂惟故事是循，亦将图经久而树后楷也。故有取于马公之《志》，而犹惜其未备，阙者为补之，断者为续之。而吾所措置，及《秦记》大司农诸便宜事，咸类附之。令继自今者，可考镜焉。稽既往之得失，则龟鉴示吾前；俟将来之是非，则衮钺随吾后。吾持是心以厘是政，若世之无恒者所为，吾知免夫。”余曰：“善哉！公亦观之《易》乎？在《易》：上震下巽曰‘恒’。而夫子赞之曰：‘天地之道，恒久而不已也’。夫震之象雷，而巽之象风。雷、风之用，斯须间耳。乃化机鼓动，万古常然。此天地之所恒久也。公之瓜期，曾不越岁，亦雷、风斯须之用也。而能揭官常于有永，贻美利于无穷，视彼持逆旅、传舍之说者，心相万矣。恒德，其肖天地乎！”公惠洽商民，庶几古所称杜母者。其惠政大端载编中，兹不具论云。然马公亦蜀人，实创斯《志》，至公而集其成。要之，两公者，皆蜀之良也，蜀之光也。 

　　《淮关统志》自叙 

　　杜琳 

　　余自癸亥冬奉命由江浙海滨帆风，道过淮阳。其时，冰凝木落，驿路匆忙。虽未及细详其疾苦，而闾阎苍凉，川途落寞，已大非当年景色，心窃异之。及南郡事竣，渡江而北，以次将历朐山，时已甲子春暮。榷关马公讳士贞者，访余于旅舍，备述榷务艰难之况，抵掌至夜半，甚而泣下。时同事副都宪呀公、少司空金公辈，莫不闻而嗟叹之。 

　　昨秋，榷使届期，荷蒙睿眷，特简是任。余小臣，身殿计曹空，历年所碌碌，无所裨益，方日以素餐自惧。顾此繁剧，其何能胜任而无愧乎？而乃湛恩汪濊，又不得畏难以诿谢，惭惶跼蹐，每切前车之恐。然窃谓竭尽心力，虽津梁疲敝，或不终至于颠踬也。自下车以来，阅历备细，始知凋敝之故，由来已久，非一时浅见所得治者。 

　　盖关市之设，非可以束缚驰骤也。上之人必慈祥宽厚，通羁旅，厘顽谗，声称遐迩，则人物归之，繦至而辐辏。其或诋严网密，捐弃旧章，则上下相遁，胥吏舞文。为商贾者，惟恐遁迹之不远，亦何财币之得入乎？况淮自三关归并以后，赋额既重。而漕渠一线，春则运舟相阻，秋则涨水为患。加以西设凤关，东开海禁，向之鼓棹而来者，皆纷出他途于不可问。今即加以宽恤，与以便安，犹或徘徊而顾虑，其可深文酷烈，峻剥苛求，使民之闻之皆裹足而不前乎？比年来，额赋匮乏，良有以也。 

　　余洗心剔虑，仰承皇上恤商爱民之至意。数月间，方略教导，禁奸止邪，不啻舌敝耳聋，而川途萧瑟依旧，梯航未集，吏胥之舞弊未尽熄，商贾之悦服未尽遍。意者制欲随时，今于因革之宜有未尽合欤！爰不揣鄙拙，自公之暇，准今酌古，笔为成书。虽朴率无文，贻讥大雅，而其中赋法之源流，（讥）［稽］征之利弊。后之莅至者，展卷豁然，自不为胥（隶）［吏］所蒙，尤冀加以鸿裁，力行善政于久远，将见熙熙攘攘毕出于途，而朝廷有丰裕之庆，道路有歌颂之声。使隆盛之规，自今复观焉。此余之志也夫。 

　　《淮关统志》序 

　　长白伊龄阿 

　　政令之成，凡所以为国家计者，必谨守定规，仰副主德。我朝深仁厚泽，浃洽群生，设关津以惠商旅。其于条例模范，无不钜细毕陈。而阜财解愠之休，又存乎司榷者之宽严互济。 

　　阿奉简命督理关务，早夜图维，思期报称。复念先大夫旧莅章程，至今相隔数任，未免有久而变迁，应行酌定，以复旧制之处。苟能尽职，即所以慰先大夫于九原也。凡属因循流弊，留心体察，裕国恤商，冀全两美。 

　　粤考《周礼》，凡货之不出于关者，举其货，罚其人。司关之职，煌煌有典矣。旧有《关志》，历经数手，非不详且尽也。但日久漫患，而其规则之随时变易者，未尽条备。夫令不出于划一，则舞弊易生；事不极其详悉，则规为不久。爰访延儒宿，详考旧典，增益新规，定为一十四卷。分门别类，首列《图考》，如画沙聚米，一览而见也；次《建置》，如梓材堂构，悉数而知也；次《川原》，相地势也；次《乡镇》，度途轨也；次《关口》，扼要所也；次《令甲》及《则例》，典要所存也；历任榷使，次记之；《公署》，又次记之，重其任，壮其观也；再次之以《经费》，量入为出也；又次之以《文告》，俾法制昭晰也；次及《古迹》，因胜地也；次及《人物》者，所谓地灵人杰也；终之以《艺文》，有典有则，风雅赓续，而榷政大备矣。夫郡邑之有志，所以表劝惩；关榷之有志，所以昭法守。其体则殊，而其用则一。上下千有余年，举凡有利于商而无亏国课者一览焉，而是则是效，则法守之所在，即劝惩之所在也。 

　　昔先大夫莅斯任，蒙主上深眷，四载勤劳，擘画周至，迄今遗爱犹存。阿再莅斯任，自维凉薄不能嗣续前型，有忝厥职，乃成《淮关统志》，用付剞劂。刊成，遂述其梗略，以俟后之督是关者知原原本本，有始有末。胥吏不能起弊端，商民不敢行黠诈。是为序。时乾隆四十三年。 

　　《淮关统志》序 

　　关榷之志之简于郡县者，以风土之责在郡县也。续志之异于修志者，以规模仍乎前而继述列于后也。余是乘之续，始于乙丑春而成于冬，盖敢言续而未敢言修也。余幼随先中丞任，由山左历江右，见所莅之地，莫不整躬率物，兴利除弊。于郡邑各志，咸随时修辑。任方伯时，曾摄篆九江，惠商恤旅，洵能囊怀民物，不苛不阿。先德克绍，余用是惴惴未敢忘。厥后备员内府，趋直禁廷。甲子春季京察一等引见，蒙恩记名，以关差道府用。孟冬中旬，恭膺简命，督理淮关。莅任之始，详绎关志，条例规模，巨细毕举。窃维榷政，其要在于存恤商船，剔厘弊窦，宽猛相济，赏罚适中。余夙夜图维，殚竭心力，仰体皇上恤商爱民之至意，恪守前使旧章，谨遵先人庭训。视事匝岁，课额丰盈，商情踊跃，幸勉陨越焉。 

　　惟《关志》自前榷使伊少司空于乾隆戊戌年纂修以来，迄今将及三十载。其中《古迹》、《川原》，尚无容增损；而《文告》、《则例》，则有随时之变通；《人物》、《艺文》亦备后来之宏富，固有不能不增订者。余于公余之暇，搜罗各条。凡有关榷务者，删繁就简，续于旧志各门之后。孟冬报满，荷蒙皇上天恩留任。正欲力加参考，季冬复荷恩纶，简命巡视长芦，羝有期，率以告竣。计斯乘之成，时日既促，搜访未深，挂漏之愆，自知不免。后之同志者，倘借丘陵以为泰岳，由是博辑而引申之，其足以成余志之未逮者，余窃于斯乘乐观其美备焉。是为叙。 

　　嘉庆丙寅正月上元后三日襄平李如枚撰 

