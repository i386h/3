<!-- { "loadSidebar": true } -->
续纂淮关统志　　（明）马麟 纂修　（清）元成 续纂 


　　续纂淮关统志·序 
　　补修《淮关统志》序 

　　《淮关统志》十四卷。乃前明榷使马公元冈所创始，嗣经我朝杜、伊、李、元诸君重修、续纂。税务沿革、例制掌故，无不赅备。余于光绪庚辰秋奉命来淮。公余之暇，检查此书，讵毁于庚申捻乱。幸版未全失，所缺无多。赖幕中萧幼芸先生处藏有旧本，校对无讹，洵属完璧，得以赞襄其事。即令司事毛宗鹏同书吏刘邦干等，付诸手民，照旧补刊，所需工价，捐廉给发。两阅月，方始蒇事，顿复旧观，庶免日久湮没。惟溯自嘉庆丙子续纂之后，迄今六十余年，所存档案悉毁于兵。自辛酉以后卷牍，其中有裨于榷政者，有堪垂令典者，以及河道变迁，今昔异同，均关紧要。仍拟采辑搜讨，分门续纂。奈余瓜期已届，政事冗繁，未克如愿。惟冀后之监斯榷者，以成余之未逮，是所幸甚。时光绪辛巳秋八月。长白征麟谨序。 

　　《续纂淮关统志》序 

　　关榷之设也，由来久矣。盖以充国之用，不得不借民之力，用筹之商贾转运之间，量于百中抽取一二，相地设榷，酌定税则，明彰木榜，科纳无偏，于稽征之中仍寓宽恤之意。古今因之，责在司榷。凡莅斯任者，须存经国体民之心，通商卫课，剔弊厘奸，以重职守。此无他术，惟有正己而已矣。孔子曰：“其身正，不令而行；其身不正，虽令不从。”盖未有不能正己而能正人者也。果能谨身节用，明以照下，义以处事，猛以惩奸，宽以恤众，赏罚公平，不贪不酷，法令森严，慈祥爱物，则上行下效，大法小廉，吏役畏服，商民爱戴，上无苛政，下不生奸，关政肃清，税课自然充裕矣。此则论其常也。而各处之风俗情形相沿，既有不同，又在司榷者因地制宜，未可一律而视。若夫时之变迁，或偶值年收歉薄，货载稀疏，或偶因道路阻滞，运转艰难，遂致有亏缺税课之道焉。此则非守榷者之所能力挽者也。虽然，典守者不得辞其责。国赋有定额，缺则难免其咎。故不幸而值此，则亦惟尽人事以听天命而已。 

　　成赋性庸愚，才识浅陋。乃于嘉庆十六年重蒙恩纶，简放来淮，督理榷务。夙夜冰兢，陨越是惧，孜孜勤政，五载于兹，经历艰难，倍尝辛苦。到任时，即有王营减坝、李家楼漫溢之患，继则有豫、东二省连年荒旱之灾。加之以十八年滑县邪教滋扰，又继之以睢工漫口，黄水断流。此三年内，频遭变异，货贩稀疏，淮、宿二关，税课屡亏。凡四载，积短至六十余万。当是时也，实不禁心胆俱落。每年关期扣满结算，将所征数目据实陈情具奏，屡蒙圣明鉴原，赦免重罪，量予镌级留任，宽以分限赔缴。成展转思维，仰苛鸿恩，实属昊天罔极，五中感愧，悚惧弥深。自知命蹇福薄，适逢其会，每思报称维难，益加激励愤勉，劳心竭力，昕夕靡宁。直至二十年，幸赖圣主洪福，豫、东二省丰稔，黄、运两河安澜，货贩较前涌盛，税课赖以丰足，斯心始得宁贴。 

　　成到任时，见淮关设有《统志》一部，乃前明榷使马元冈讳麟者所纂缉也，续成于后任榷使喻子讳希学之手。后来历任关部因之，逐年续纂。其中分门别类，条分缕晰，备载甚详，皆本关所属关榷大小分口、司隶事宜、守榷规制、税则条例，以及近关乡镇名目、形势、人物、艺文，悉有所考叙。至前任榷使李公讳如枚者，复加纂缉，旋去任。所历及于今，越十余年矣。其间不免又有因革增减之处，自当检查考订续辑，以归现行之用，聊备省览。用是于政余之暇，检查李公去任以后至成历任各年案件，凡有因革损益应续入者，亟命司事之人录出，逐件分门别款，详续于后。仍望后之莅斯任者拾览而校正之，以补其缺陋云。 

　　嘉庆二十一年秋七月上浣静庵元成撰 

　　旧志自叙 

　　员外马麟子振四川 

　　《淮关志》，潘南窗旧有刻矣。麟复志之者，时易事殊，不能无损益于其间也。麟尝读《易》矣，巽上震下，其名曰“益”。盖损乾之初九而为巽，益坤之初六而为震，有裕民之道焉。艮上兑下，其名曰“损”。盖损乾之九三而为兑，益坤之上六而为艮，有裕国之道焉。噫！损上益下则曰益，言其当益也，不如是则终于否而已；损下益上则曰损，言其不当损也，不如是斯其所以为泰乎？此文王洞见万世之经权，而盈虚消息与时偕行者也。是故《周礼》以九职任万民，九赋敛财贿，而又以九式均节财用。盖非任则无以裕民，非敛则无以裕国，而非节则或取之无度，任之不终矣。是故周以九州之民养千八百国之君，而八百年不匮者，用此道也。 

　　我国家揆法章程，惟任惟敛，一准之《周礼》。百年之间，更变不常。而莅此关者，罔弗祗若良法美意，日异月新，岁有其人，非无不可易之常道以彝宪也。去籍而恶害己者率多泯之，非所称服而传者，皆其可为己地者也。是故《淮关志》所由作也。酌之旧志，访之父老，体之人情，通之时宜，其目有八，其意则一而已矣。夫通商柔远，王政之一，而典章经制，实相因者也，故受之以《建置》；法度攸司，交政有所，政以之成，礼于是具焉，故受之以《公署》；变通张弛，融会错综，体民经国，为政在人，故受之以《部使》；王釐尔成，纶綍画一，有经有权，当时之体要也，故受之以《榷政》；先王制无用之物，以有用之财，九府轻重，王政莫先焉，故受之以《圜法》；先王经纶之迹，灿然可观，而考制度，审宪章，又司市之事也，故受以《稽古》；服役劳力，势不可缓，而陈殷置辅之外，兼需百职事之人，又役民者所尝知也，故次之以《职役》；地以文胜，文以人传，其始也惟因文以纪事，而其终也或因言以求心矣，故受之以《艺文》云。 

　　旧《淮关志》叙 

　　主事喻希学 

　　喻子曰：《淮关志》命稿于元冈马子。去之日，梓行未逮也。余奉檄时往咨旧政，元冈既次第教之矣，因出手录一编，欲余毕是业。且曰：“此非定稿，久束之高阁。其可行者，率多未备。可存，可去，可增，可损，一惟求其可传。若挂形迹，岐尔我，非相托意也。”余应之曰：“唯！”夫元冈去关三年矣，而犹惓惓《关志》，且谦虚无我，悉以委之，学独不能因以成之乎？乃不揣固陋，以意去存增损，谬成一集。自知无补元冈之托，而亦未谋之梓也。复托诸北潭熊子，再加笔削。讹者正，繁者删，阙者补，有失叙者叙之，乃敢释然梓矣。原志之目八，今仍列为八卷：曰《建置》、《公署》、《部使》、《圜法》、《职役》、《艺文》六者，皆仍其旧也；曰《榷政》，则并入《建置》下；曰《稽古》，则并入各项小序，实非有所增损。特改二目，曰《事例》，曰《则例》云。 

　　《淮关志》后序 

　　熊汝达 

　　元冈马子，先有事于淮关，悯《关志》为旧阙典，尝属稿而未遑叙正也。去三年，思与同志者共成休美焉。敏斋喻子其人也，乃授之。喻子亦毅然任之弗诿，芟烦辑要，参以发明，亦损益可知也。余时承乏，自漕刑来莅兹土，于喻子为四都友，不见鄙弃，即以元冈马子之所托者托之余。余作为叹曰：食货有《志》，尚矣。《关志》一书，所以纪榷政而善利权，为后来者式，信不可以已也。唯先后二君子乎意制相新，略备一家言。嘻！可以考厥成矣！顾迟迟畀诸梓者，岂诚有所待哉！让述作之专，求明信之实，君子有也。虽然二君子相继事者也，有专政，有成劳，实见实闻，片言足征，授受宜也。余何人也，而敢越尊俎以议史事邪？《诗》曰：“我虽异事，及尔同寮。”既受命而次第之，爰述其所以。 

　　《淮关志》后序 

　　四明万表 

　　淮关榷舟，初未有志。近有之，而亦未备。今则草创于元冈马子，增损裁定于敏斋喻子，润饰于北潭熊子，而志始成矣。志成，而制置之详，输榷之则，廉约之规，剔历之迹，纪述之文，居然可考也。 

　　夫国有经费，岁赋不足，而佐以商舟之榷，非得已也。若又从而锱求铢校以取盈焉，岂士君子体国子民之心哉？是故执事会计，必以其政谨节宣，惠存乎其人，得其人而政斯举矣。故曰理财之道，必先用人。喻子公廉平恕，正己格物，不烦其令，而下不敢缘法以为奸。是以榷政肃然，商民戴之，颂载于道。余适督漕兹土，尝饫闻焉。嘻！其果不在人乎，其果不在人乎？由是而知喻子之《关志》为可传也已。 

　　抑惟榷关税输钞，初行钞法以便民用，寻征折银非制，然用为有资。今征钱钞者，仍旧制也。论者以边境骚动兵兴之废，司徒每每告匮。诸关税之入，曾未足支，乃复訾校镪币，置之无用，非计也。且钱钞之法，卒未能通以便民，而展转干没，适又归于贩家估客，抑独何哉？或曰饩羊存礼，榷絜利用，非所宜言。惟当国计者，知所取裁矣。并叙诸末云。 

　　《淮关志》后序 

　　喻冲 

　　榷政久矣，非我国家始有也。厚本抑末，经国体民，于是乎见理财之道焉。审权平价，国裕民安，匪人则弊滋矣，于是乎见用人之道焉。方今明良励精，司言者疏允，期以得人，昭是道也。 

　　淮安，东南商舟之会。榷钞之法，南户部司之。敏斋历试著迹，大司徒慎取委，而来从斯政，廉平公恕，聿新厘正，奸罔弗照，弊罔弗革，国赋称足而颂声作矣。瓜期将代，有终如始。乃于躬行之余，取元冈马子未刻之《志》，参互考订，类分序次，又润色于熊子北潭以成之。领末规制，巨细备纪，所以昭往鉴来，岂徒《志》哉？即其《志》而知其政。民有恒怀，国恒足矣。《书》云：“惟善为宝”。《诗》云：“思皇多士，生此王国。”榷政之在盛世不可无也，何议焉？予与敏斋同第、同游，今复同官。据见闻之实，而喜政之布诸《志》也。因赘言之。 

　　旧志《重修淮关志》序 

　　主事李爵 

　　按《淮关志》，其来已久，更相成于马、喻、熊三贤之手。自《建置》以至《艺文》，其目有八。其事核，其词直，信以传信者在兹矣。重修者何？补其所未备也。盖时不相沿，不得不因时以尽利；法久则弊，不得不通变以宜民。如舟之通塞在江河，今江河变迁异矣。民之情伪日滋，又若江河日趋，莫之纪极。是以因时变通，则《志》亦因之以辅辑可也。 

