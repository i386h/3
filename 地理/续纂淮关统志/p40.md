<!-- { "loadSidebar": true } -->
　　为准咨严禁事。嘉庆六年六月初六日，准江苏抚院岳咨，据署江宁藩司复议，赣榆县文生吴昌善呈请弛禁海口，准将豆饼、豆油、醃腊并南来竹木、纸布等项，由海贩运等缘由，遵批查明例案，所有孙陞司议请，将海运之处，既属有更成例，且于关税海防，均有未便，似难照行。查小民趋利若鹜，鲜知利害。与其将来影射滋弊，惩之异日，似不如乘弊端未起，杜其目前。况于乾隆五年，前督宪奏开青口，亦止准黄豆出海贩运。其余豆饼、豆油、醃腊、杂货并竹木、纸张、布匹等类一切货物，原有内河可通，均未准其一体海运。此时自应仍循其旧，止将黄豆一项准其由青口出海，此外豆油、豆饼、醃腊、竹木、纸张、布匹并一切杂货，概行禁止，不准由青口出海贩运。庶各关税课无碍，而于定制亦免纷更等，情到本部院。据此，咨会查照，转饬该州、县示禁：如有豆饼等项仍敢违例由海贩运者，立即查拿究办，毋任偷漏，等因。到关。准此，查违例货物由青口出入海运，历经督抚、部院及各前关部出示严禁，毋许绕越航海在案。兹准前因，除饬各该州、县严行示禁并密差访查外，合亟出示严禁。为此示仰该商贩人等知悉：尔等携资贸易，冀觅蝇头，更当保守生计。如系赣榆一县黄豆，准其由青口海运。凡应由内河货物，照前运行赴关输税往南。如敢违禁海运，一经拿获，或被首告，定即咨明，严行究办。至牙棍人等，亦当敛迹安分。倘敢怙恶不悛，复蹈前辙，一被查获，亦干重究。各宜自顾身家，毋得自罗法网。凛之，慎之。切切。特示。 

　　甄别书院祥绍 

　　为示期甄别事。照得典重抡材，功资角艺。道尊淮北，允称后学津梁；泽衍江南，素仰先民文物。枚皋宅畔，不少握珠抱玉之才；赵嘏楼头，岂无弄月嘲风之雅？近则芝田毓秀，草遍发乎科名；杏苑搴芳，花且开夫及第。此地灵人杰，信而有征也。本关部客腊下车，经春督课，情殷乐育，意切薰陶。藉凤里以衡文，惭无玉尺；设虎皮而听讲，示有金科。看立雪以来，曾经四月；溯观风之始，已隔三年。兹者宗匠来临，楚州聚试。沙披璞琢，群欣藻鉴之公；凤举鹰扬，共斗鸿文之富。吉人髦士，固已尽入网罗矣。第食饩者，尤必扩登贤之路；采芹者，不徒循选秀之阶。以及畏有后生，造多小子，胥赖仿成均之旧制，严考校之新规。本关部定于四月二十五日甄别生员，二十七日甄别童生。先三日至监院处报名，届期齐集书院听点，以候扃试。多士曾游学海，再萃文坛。所贵摭孔、郑遗言，析程、朱精义。钩玄提要，务归风雅之宗；发藻摛华，莫蹈雷同之习。诗争清丽，勿沾剩馥残膏；律贵谨严，须辨双声叠韵。各宜奋勉，以俟评衡。毋负本关部遴拔真才之至意。 

　　捐俸施棺德庆 

　　为捐俸施棺拯亡恤苦事。照得邵棠郇忝，深仁远沛于西周；寇竹羊碑，遗爱上追乎东里。稽诸往籍，历历非诬。质之予心，怦怦有动。本关部职司关榷，志切民依。缘念板闸镇，地本一偏，人多四处，每见贫民病殁，或寝地而无棺，且有游子惨亡，谁募资而裹箔，尸遗白骨，雨洒风吹，肉瘞黄沙，蛆咀虺啮。此过客所为惨目，仁人所为拊膺者也。况圣天子屡下掩埋之诏，予小臣岂无恻隐之心？爰省俸资，议成善举，遂遴匠氏载庀杉材。度地开工，制不拘乎七寸；择人董事，费何计夫千金。白镪成千，归冥或堪有备；青蚨数百，肩棺不患无人。钉给四枚，作孱魄阖棺之具；土封三尺，为孤儿扫墓之墟。惠不可以虚縻，用总求乎实落。甫经草创，略具规条。嗣议精详，冀垂永久。自此巽申之后，求者可含泪而来；亦无艮止之期，施者须廉情以予。从此肤无亲土，存殁兼安。鬼不为灾，官民两利。总期得所，不致无依。第愿本靡穷，力终有竭。百千莫计，畛域宜分。本镇外未克博施，尚有望于乐善之君子云。 

　　建贤孝贞节祠 

　　为建祠奉祀贤孝贞节以敦风化事。照得妇人以从一而终，女子以守贞为义。化石合梓，心同扇上粉书；咏燕弹筝，义协歌中黄鹄。床血与足血并重，截发偕封发相垂。在昔固多劓耳断指割臂之贤，即今宁乏织席茹蘗饮冰之志。赋《柏舟》而誓之，死以靡他；讬井水而明无，生之可恋。此皆比节松筠，堪光闺閤者也。本关部来临淮榷，阅视三街。观节孝之有坊，知旌扬之有自。然而地属偏隅，事难备举。虽有扬名彤管，必多略美穷乡。叹冰霜之历尽，半生苦节可贞；悯姓氏之无闻，一世芳名莫表。本关部职非守土，意切观风。远仿全淮节孝之祠，近查烈女立祀之案，仰厥贞姬，重兹孝妇。爰拟立祠于清风岭，敢同致祭于景行门。用是自捐廉俸，备饬工材，选地于新路街头，建屋于何氏祠畔。凡有贤孝节烈之媛，无论请旌与未之家，许即立位其中，备书其事。本关部分春秋为时祭，淮关支以荐禋。庶使纲常日振，叹巾帼有完人；名节可风，知馨香之至意。本关部曾祖母吴太夫人，二十五岁守节，时大父年未及一岁，迨三十年而受旌，后渐食报于子孙，今获加荣于诰命。慨兹风节所关，用以推诚出此。为此出示谕本镇及所属居民人等知悉：当即据实投呈，以便查访。切勿视为虚文，有负本关部维持风化意也。 

　　续修关志李如枚 

　　为续修关志事。照得淮安关旧有志书，所以纪风土而详规制者，由来备矣。但时有今昔之殊，事有因革之异。古人谓三十年为一世，诚有见于变通因革，不必后先之尽如一辙也。我国家久道化成，隆文郅治，彬彬郁郁，薄海称隆。有官司者，安可因陋就简，不思所以润色而章明之哉？查《淮安关志》，前于康熙二十五年司榷杜公手订，嗣于乾隆四十二年榷使伊公重加纂辑。其间章程、制度、风土、人文，条理秩如，足备淮水榷乘。惟是传之于今，几三十稔。裕课通商之法，节次加详；兴利除弊之条，近年更夥。他如形移势易，异俗殊风，以及士夫之文章彪炳，闾阎之节义昭彰，必更有待于损益者。本关部恭膺简命，来莅淮干。公余有暇，检阅志书。自四十二年之后，凡二十七年间，经制缺如。若不及今纂次，日久或遗。除汇齐淮、宿、海三关卷宗修明校订外，合出示晓谕附在关治士民人等知悉：如藏有古今遗迹，以及奇节卓行，一切诗文，足以矜式浮靡，有关志乘者，即检点搜辑投呈，以便采取入志。为尔士民发潜德之光，传流风之韵。尔等务宜循名核实，察行考言，俾登竹帛而无惭，斯贻来兹而共式。特示。 

　　钱随市价 

　　为客税易换关纹，严禁昂价，以便商民事。照得关库兑收银两，均系一律足色关纹。其银非官准开设银铺，不许倾化。商贩纳税，必得易换关纹，始可兑交。近访得有一等不法银匠，冀图渔利，高昂时价，勒扰客贩，实干禁令。除已往不究外，合亟晓谕严禁。为此示仰商贩及银铺人等知悉：嗣后，商贩完纳货税，或携制钱，或系色银，赴铺易换洁白足色关纹。该银铺务按时价，照依向例正耗解部之平，易换交兑，毋许任意高昂。倘或仍前勒扰，再经访闻，或被首告，定即提辕，严加究办。该商贩亦不得搀用低潮色银，及短少底串，强行易换。关部言出法随，决不轻贷。各宜自惜身家，毋贻后悔。凛之，慎之。特示。 

　　权准武家墩过坝 

　　为晓谕变通运行以纾商困事。照得南河货载，行至太平河，湖水通畅，即可进口下闸，来关输税。南行最为便捷。近值太平河尾黄水淤垫，舟楫不通。现经总河部堂饬委兴挑引河，未能即时开放。该商贩先后运货过湖船只，均泊武家墩上下一带，候水运行往南变售。本关部奉命司榷，时以恤商裕课为念。见尔等久泊河干，不免守候之苦。前据清江铺户吴永盛由南河运来茶叶，又客贩振兴由青阳贩来盐、鱼，因河道淤阻，呈请由武家墩起旱过坝，至三闸之下，装船往南。当查武家墩至三闸以下相距数里，向例原不准在此过坝。但经差查禀覆，该贩等愿用牛车盘运，地属坦途，并无绕越。本关部因念该贩等被阻情实，因时制宜，榷为变通。准如所请，用纾商困。诚恐各商未复周知，合亟出示晓谕。为此示仰商贩船户人等知悉：凡由南河前来货载，不能直达内河者，准尔由武家墩起旱过坝，至二闸下船来关输税，往南销售。倘有地棍拦阻讹索，以及行脚人等多索费用情事，许尔等赴辕喊禀，以凭立拿重究。如该贩罔知法纪，私行过坝，潜由武家墩小河越运往南，一经查获，亦即严拘究治，断不稍宽。各宜凛遵毋违。特示。 

　　续纂文告 

　　移行 

　　准两江督院咨覆 

　　为咨覆事准贵关咨。河工岁运木石、苇柴各项料物，均关紧要。凡系雇装民船，除官物例不征税外，其契、钞二项，系出自船户应征正项钱粮。兹宿南厅办运碎石船只，又宿北厅差押西河船三只，装苇柴行抵宿关，不俟查验，扬帆过关，实于钱粮有关甚巨。请饬厅迅令各船分别报纳契、钞钱粮，咨请鉴照等因。准此，查前据宿北同知孙丞禀，本月十八日有运到柴船二只，经卑职派令挽至皂河工交卸，经过宿关，曾差人持印信手本赴关呈请验放。讵放行后，关上复将该二船追回，声称工料芦子，例有税钞，何得抗不遵纳，应行究治等语。旋将船户拿送宿迁县管押。伏思官荡柴束以及官办工料，例不纳税，众所共知，非如贩户渔利者可比，何得藉口苛求？若似此刁难，不放前进，紧要工程，乏料储备，六汛踵临，所系非浅。今复将无辜之人，送县管押。窃恐各船闻风裹足，视为畏途，未运柴束，无船揽装，势必久贮荡中，不免霉变，亏额误公。仰恳迅赐移咨淮宿关部，给发执照，俾得验放，源源到工，免完税钞，等情，前来。当经本部堂查：关口系钱粮重地，定例森严。即各省贡物，均行报税。而龙衣船只，亦仍交纳船钞。该丞并非初登仕版之人，岂于例案茫然未晓，乃藉称装运荡料名目，纵容家人违例闯关？并不听候查验，亦不完纳船钞。即使料系官物，邀免报税，独未思民船向来过关，皆由船户纳税，何以该船户胆敢不遵定例？显有该丞家人包揽情弊，辄又捏词渎禀，殊属不合。除批饬将各船户发交宿迁县责处示儆，并将应纳船钞银，三日内全行补缴具报。嗣后，倘再有前项情事，以致透漏关税，恐该丞不能辞失察之咎。并录批咨会河部院，一体严饬，遵照在案。今准前因，除札饬各厅，凡雇民船装运料物，经过淮、宿两关，饬令各船户务遵定例，分别报纳契钞钱粮。倘再仍前抗违透漏，以致关税报销短缺，定即严究参办外，相应咨覆。为此合咨贵关，烦请查照，会衔出示施行。 

　　示谕 

