<!-- { "loadSidebar": true } -->
　　远眺舒胸眼，夕阳倚槛前。鸟飞横近浦，霞落映遥天。暝色迷村树，喧声到客船。思乡频举首，新月一（湾）［弯］悬。 

　　己未首春唐英 

　　将去淮阴，过韩侯钓台、漂母祠有作。 

　　残碣荒祠在，春风吊古深。垂纶原钓楚，饭客早挥金。巾帼尘中眼，英雄胯下心。三年何处问，长啸去淮阴。 

　　赠景会寺上人高梦龙 

　　下马逢枯衲，松堂静不关。七旬人正健，终岁坐帷闲。砌草经秋老，篱花为两删。偶来谈定息，山外水云环。 

　　赠景会寺上人高履谦 

　　信步来精舍，终年得几闲。片时茶熟候，半榻竹阴间。清浅溪头水，高低屋角山。出门尘扑面，回首忆禅关。 

　　过爱莲亭刘宫 

　　寺幽思再至，高岸冷风斜。湖阔春生水，庭寒夕歛花。物情闲自见，游兴老逾赊。景色无殊昔，相观意趣加。 

　　景会寺秋日田兴助 

　　寥寥人事外，寂寂寺楼中。阶草荣枯异，秋云淡宕同。凉生一夜雨，梦醒半窗风。不是忘情境，须知境本空。 

　　爱莲亭张坦 

　　水国开精舍，清机处处流。鱼知庄子乐，鹤爱远公幽。古岸新苔滑，斜阳老树秋。莲心尘不染，坐对近芳洲。 
　　鹤江刘丈招游爱莲亭孙畊 

　　招提开水阁，翠幙漾清溪。日落窗犹（厂）［敞］，花飞鸟乱啼。晚风依岸起，野雾入林迷。不惜今霄醉，诗成即席题。 

　　重憩回施精舍田弟怡 

　　再入招提境，栖迟忆旧时。摊书寻午睡，趺坐息游思。足懒随阶绿，帘虚任月移。何当驰远道，劳攘涉沙堤。 

　　炼丹台怀古刘振初 

　　旧迹寻丹灶，仙踪不复初。一从王子去，千古洞门虚。枯井尘沙掩，荒台瓦砾余。徘徊夕照里，衰飒起欷歔。 

　　淮关怀古吴霦 

　　凭眺关梁迹，三洲胜景全。凫钟鸣海日，鱼钥锁淮天。漂母千年德，韩侯终古贤。（蹰）［踟］躇思未已，漠漠望云烟。 

　　淮关怀古陆九馨 

　　胜地关津重，铜符扼要坚。荆州茅并集，鄗上黍来先。英荡飞龙节，风云护贝泉。圣朝□□政，行旅遍讴传。 

　　新街雪后野望金培 

　　为爱晴光好，冲寒出涧阿。天连山一色，风旋水无波。玉种溪田厚，花攒秃树多。自怜身住处，一片白云窝。 

　　渔艇返棹八景之一陈时宜 

　　夕阳人影乱，薄暮觅归舟。杯泛青溪里，歌传古渡头。波光和月涌，渔火杂星流。用订同人约，他时续胜游。 
　　春晚过爱莲亭吴进 

　　禅居自寂静，况复绕清流。花润非关雨，亭寒不待秋。疏钟鸣碧殿，孤鸟宿芳洲。归棹迟迟发，言乘素月游。 

　　过通源寺 

　　露重晓光浓，清香满院中。殿高先见日，林密细含风。瀹茗留幽客，传灯忆远公。关津门外近，水长见船篷。 

　　韩侯钓台金坦 

　　钓台何所在，千古枕淮流。汉主多芳饵，王孙但直钩。云雷方渭水，风雨愧羊裘。残碣孤城外，空标位列侯。 

　　漂母祠 

　　亭长妻无识，刘家后寡恩。千秋重漂母，只眼饭王孙。高谊须眉愧，明禋俎豆存。当年若受报，此事不堪论。 

　　雨霁西来庵散步金门诏 

　　返照收残雨，琳宫薄暮寒。到来心目爽，行处水云宽。雾重千丝柳，香清九畹兰。莫嫌清冷甚，林外鸟般般。 

　　钵山晚眺王步浚 

　　（只）［咫］尺佳山近，来游第几重。残霞飞隔浦，落日照回峰。苔滑溪边路，云深寺里钟。会须多蜡屐，踏处便支筇。 

　　新建观音庵丁毓琛 

　　荷渚香风渺，莲台湛露深。重开瞻佛地，不尽利人心。曲径通般若，长廊绕梵音。甘棠遗迹近，一样荷慈阴。 

　　钵山晚眺周于汤 

　　山高望不极，落日散氤氲。荒碣千重黛，遥天一角云。鸟声归薄暮，人影立斜曛。渐晚还延伫，林端笙鹤闻。 

　　游钵池山朱善正 

　　翘首云烟外，登临坐翠微。萧条存古寺，冷落见村扉。地僻仙常住，林疏鸟乱飞。相逢唯野衲，谈笑任天机。 

　　炼丹台怀古张广绪 

　　昔日丹成地，今余此旧台。琅函留胜迹，金籙秘仙荄。鹤表千年事，鹃啼中夜哀。瑶笙云外响，疑是降真来。 

　　何烈女刘广 

　　两间钟正气，植义乃坤贞，不受一淄累，敢将三尺撄。郁淹沉烈魄，昭格佐神明，冤白天垂雨，身捐貌若生。阐幽封墓表，勒石撰文旌，祭典春秋荐，馨香享祀诚。千年祠宇奉，一举柏松萦，莲叶台升座，湖波鉴照清。闻琴访旧迹，除草吊荒茔，彩栋崇新建，鸿章奖令名。芳徽传没世，女史载嘉评。云际铿仙珮，冰魂上玉京。 

　　爱莲亭即事朱嶷 

　　浩渺平湖水，环中旧有亭。波光摇月牖，莲影动风屏。鸟狎知亲客，鱼潜听讲经。纳凉依曲槛，乘兴驾游舲。岸火疏林透，行云古调停。晚来谁佐读，灼灼照窗萤。 

　　明 

　　淮上泊舟唐顺之 

　　枫林望尽见苍山，桐柏飞流入楚关。潮散海门孤岛出，月明渡口数帆还。客梦只惊青琐远，沧波长羡白鸥闲。闻道淮南多桂树，朝来杖策一相攀。 
　　登甘罗城张元弼 

　　河淮映带古冈平，底事甘罗尚有名。弱岁能持秦使节，片言曾折赵连城。沙中钱出丹文篆，墙角碑横绿字生。愧我波臣来此地，临风凭吊若为情。 

　　南浦月王允 

　　向晚城南霁景开，波心涌出玉盘来。一天秋色摇书舫，满地寒光晃钓台。神女弄珠无定影，湘灵敲瑟有余哀。绝胜赤壁吹箫处，愧乏东坡作赋才。 

　　春霄拨闷殷登瀛 

　　晴窗检点月华明，淮海轻风入夜清。鼓角三更天籁寂，云山万里梦魂惊。冲寒宁以重裘却，拚老从教短发生。抚枕悠悠浑不寐，晓来扪得此心平。 

　　写怀 

　　江城梅雨侧寒时，风入高林舞醉枝。烟水微茫蛙鼓静，海天寥阔雁书迟。壮游拟效涓埃报，独坐难禁屺岵思。碧草迷人归不得，望云空有泪如丝。 

　　淮南 

　　淮南为客惯经秋，两渡西风识敝裘。剑气阑残青□泽，节旄零落白萍洲。百年觉透三禅乘，万事慵归一钓舟。已向渊明赋归去，不须王粲共登楼。 

　　浴心台李得阳 

　　江干寥廓耸平台，极目中天万象开。云入斗牛浮海去，水从星宿霹空来。高低烟树依吟几，远近风樯集酒杯。每得公余舒一啸，顿令心地洗尘埃。 

　　别署张步云 

　　使节分来远帝城，精庐别结午风清。莲抽澄沼香无染，竹拂幽窗静有声。欹枕伏时乡梦绕，沧浪濯处宦情轻。悠悠吏隐惭何补，满院葵心镇日倾。 

　　秋日漫兴李爵 

　　长淮入望兴偏赊，落雁平原带晚霞。帆挂客樯秋水阔，钓归渔艇夕阳斜。湖涵一色天光碧，月浸三洲海气华。极目长安应有路，问津何处泛星槎。 

　　春日登台漫兴庄起元 

　　登台一望春水生，漠漠烟波动客情。平野雨余芳草绿，长江云外片帆轻。湖涵月色连天静，风递花香入座清。几度凭栏观不尽，仙凫飞处是神京。 

　　又 

　　俯视江皋百丈堤，沿堤芳草日凄凄。春含万树心如醉，风入千帆望欲迷。淮海水连银汉逈，钵池山绕暮云低。凭栏把酒聊舒兴，敢附骚人浪品题。 

　　国朝 

　　钵池丹井杜琳 

　　山老泉枯石甃痕，丹台犹傍绿芜存。烟开楚市连城远，沙撼秦淮隔浦喧。鹤驭多年归洞府，辘轳终古冷荒村。恩波曾少涓埃报，汗漫云霞未敢论。 

　　韩侯钓台 

　　淮阴古道绝尘埃，留得王孙旧钓台。柳外残堤潆野涨，沙边废垒入莓苔。功高空恋诸侯贵，身死长余万古哀。犹幸多情遗片石，令人凭吊几徘徊。 

　　漂母遗迹 

　　一饭情高亘古今，珊珊巾帼倍难寻。投竿早识无双士，进食宁存望报心。轶事已忘秦岁月，遗客犹佩汉衣襟。只怜冷落荒祠旧，还与诗人属细吟。 

　　袁浦千帆 

　　洪波湍急溯遥天，江北江南万里船。鹢首输将过廪粟，鲛人入贡载蛮烟。云开沙外樯乌绕，风转林梢翠羽悬。极目浦边多胜概，不须公路问当年。 

　　山字渔艇 

　　纬萧瑟瑟水纹凉，几处渔簑挂夕阳。芦荻傍山飞宿鹭，樯桅隔岸笑鸣榔。霏微雾色迎秋淡，隐约菱歌入夜长。宫舍消闲频眺望，起予幽思在沧浪。 

　　花巷晓市 

　　曲巷深深一径斜，画楼高馆亦堪夸。溪头白舫添鲛客，门外青帘是酒家。人语雾边寻晓店，屐声雨后乱春沙。淮阴自古多遗市，不省年来只卖花。 

　　新街夜月 

　　野旷堤平兴自饶，最宜凉月此逍遥。凄迷古寺离城树，寂寞荒村唤客桡。吟处几番携蜡屐，醉时不觉过溪桥。天涯秋思常盈抱，又听飞鸿度泬寥。 

　　景会禅灯 

　　山寺幽闲屿色横，一灯长共暮淮清。云深细路依仙井，烟咽寒流听梵声。木榻月来僧入定，石莎雨后鹤常耕。尘劳未得频过从，署阁遥看佛火明。 

　　重午底慎堂成宴集 

　　卜筑初完得宴如，况逢令节集华裾。飞觞分户留诗史，既禀倾囊只俸余。容我疏慵惭会计，赖他清旷护储胥。异时梁栋能无恙，底慎终怀畏简书。 

　　钵池山张国英 

　　一溪云抱半藩松，仙子何年许再逢。丹剩药苗残月护，泉余沙液落霞封。遥天不断飞归鹤，古寺时闻日午钟。着意寻山山隐约，远帆错认是前峰。 

　　榷使唐潘阳夫子会课春风亭，詠 
　　红白荷杨其禄 

　　清随冶萼点疏霞，十里頳云护若耶。浥露艳生歌管席，凌波香送小姑楂。鱼啣倒影红衣动，风卷明妆绿扇遮。谓是亭亭翻绮丽，横拖宫锦碧池斜。 

　　拂拂清风泛水滨，高枝唯染露华新。香生别院人如玉，波静中宵月似银。仙侣洞中千岁种，太华峰顶十分春。灵源为濯脂痕净，细袖摇舟妬素贞。 

　　波若庵晚眺方体浴 

　　云峰掩映亚峨嵋，湖上清幽处处奇。落日啣山凝暮霭，轻风拂槛曳游丝。澄波荡漾新荷动，远树苍茫归鸟迟。乘兴招提闲眺晚，窗前明月照花枝。 

　　雨中过爱莲亭 

　　日落阴浓湖上寒，濛濛细雨暗遥峦。荒村岸外云初合，野寺岩边钟已残。鹜宿蒲丛沙印浅，鱼游荇藻水波宽。扁舟携客寻幽处，风起花飞觉袂单。 

　　乙未夏五暂憩程吾庐副使寓园作张永贵 

　　枚皋旧里起高楼，景物依稀记夙游。明月光添清涧满，好云晴护小亭幽。少陵佳句同赓和，时杨虎臣宫、霜桥林玉珂同，用少陵游何将军山林诗韵。摩诘真图独许求。属王雨亭补图。看竹漫嫌偕野客，主人情重且勾留。 

