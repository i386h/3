<!-- { "loadSidebar": true } -->
　　论曰：闻之《礼》：女嫁有期而婿死，则往吊其丧，既葬而除服，士庶人之丧葬不逾月，葬而遂除。以朱成为妇，故不以妇礼责之。圣人制礼，盖不欲以难能之事率天下，而自来奇节卓行，往往伸其志于常礼之外，又岂圣人所禁哉。余征张贞女事，见其姑姐间以贞烈著者四人，何严气正性之独萃一门欤！故其天性然哉，抑濡染渐积非一朝夕之故矣。 

　　康烈女赞武进程景伊谥文恭 

　　呜呼，欷嘘！锺吾康姑，淑质窈窕，书史探讨，贞烈皎洁，伦常昭揭。未壮而死曰夭，而死非限于大造；已嫁而死曰妇，而死尚在乎未偶。志坚金石，旌褒典录。非妇也，而尽其性天，乃夭也，而胜彼永年。故蔡实不寿非其侣，康则未女称有女。美矣哉，夫何哀。 

　　康烈女輓诗序山阴张煌曾笠城 

　　尝闻锺吾邑乘，女德节烈，指不胜屈。岂其地马陵峙北，灵杰控南，淮黄两河，环绕左右，山川之秀，磅礴郁积，有以钟其灵者耶？虽然妇人以节烈著，往往而有女子以贞烈称者，恒鲜礼未庙见之。妇死归葬，女氏之党谓其不成妇也。诸未成妇之女子，其夫死何以殉为？故邑乘所载，若前代何氏、刘氏及国朝王氏，数百年间贞女一、烈女二，无多见也。女子守节称贞，女子殉节称烈，彼岂若妇人有夫妇之谊、夫妇之情哉？盖难之尤难者也。乾隆十有九年，蔡氏子曰哲，聘妻康女之自经也。考其事，实则有异乎？邑乘所录者，何者？何女？为管逵聘定继室，有孤可抚，过门全贞，无论矣。刘鏊之女闻其夫死，哀毁不食，扶柩葬归而缢；王女知其夫马达死，晨夕号泣，自誓身殉，防范少疏而缢。是二女子者，皆未为夫也。妇而为夫也死者，与康女之烈同。而康女夫死，母兄秘不使知，侍婢语泄，若不介意，俾家人不及防范，其用意与王异，残灯搦管，恳挚绸缪，惟母弟是恋，语不涉私，其用情与刘异；封药分钗，周详婉曲，而后之死，又与二女有似。愤激者异其意，以为义当死而死，不知其他也者。夫人气奋于（创）［仓］猝，而难更发于人之所共知。事虽独知，每易隳於转念。若康女者，其慷慨而复从容，仁至而又义尽，迥越寻常者哉！今死几二十余年矣。 

　　纶恩既锡坊表，矗天荣也，何如奚俟余言？余也旅寓锺吾，其胞弟纯元、胞侄永佩，相与往来。集其当日缙绅大人先生投赠挽诗若干首，行将付梓，以传后世，白余序之。呜呼！人谁不在伦常之中，虽诵诗读书者，昧之人畴，无秉彝恒性之良，乃贪生畏死者丧之，一女子也，不昧其天良，无惭于伦理，皎皎皜皜，如日在天，非造物者之独钟其灵而能之乎？余敬之，慕之。书此，以俟后之君子修志乘者采焉。谨序。时乾隆四十六年。 

　　新建文津书院碑记李如枚 

　　先中丞起家邑宰，至句宣江右，咸携予往。所任之地，无不建设书院，亲事讲求。南昌友教书院，即先中丞捐廉所建，至今生徒林立，称极盛焉，此余之所能记忆者。其时，予即潜以先中丞之志为志。乙未旋都，兼直咸安宫景山，日与诸官生相接。仰见首善之区，艺林毓秀，钦羡弥深。客冬衔命来榷，询得淮之凤里有文津书院，首榷使阿厚庵所立。然始则借宇于翁公家祠，继以来学者众，又假爱莲亭为课士之地。予履视之，窃以文津书院有其名，尚无其实，述而成立，是则予之任也。旋相于里之巽方，得地一亩。清流西来，环绕而东。南望淮阴，气象苍郁。本年二月鸠工庀材，七阅月而成。规模宏敞，讲堂号舍悉备。于讲堂后建正宇三楹，奉至圣之位，使诸生课期得以瞻拜。盖文津书院至是始有其地焉。关务本无斯文之责，然国家培植人才，即海澨遐陬，无远弗届。有官守者，自宜仰体圣世作人之至意。通商之余，继以劝学。书院既建，予用是继往开来，循名责实。诸生自当黜浮华，厉实行，切磋琢磨，以相与有成。异日咸得聘为国桢，羽仪廊庙。则不负予为国储才，绍述先中丞之隐愿也，岂不幸哉！至前榷使唐俊公所设训蒙义学，限年十五出学。孤寒之士不能远就外传，未免中道而弃。今，翁公家祠、爱莲书塾、唐公义学，分文、经、蒙三馆，俾诸童循序渐进，是又予曲培幼学之苦心也。为期迫促，经营未备。后来者，倘是予之意，增广而扩充之，则尤予之所企望者焉。 

　　爱莲亭记 

　　山子湖旧有爱莲亭，前监督党古礼所建。乾隆甲午河溢，后湖淤，亭亦废没。丙申，伊精一来榷，即其址改建为观音庵。后文津书院肄业之士亦借为课地焉。予之莅斯任也，既捐簾另建文津书院，易爱莲亭为里塾，设文、经、蒙三馆，额曰：“爱莲书塾”，存其迹也。夫境地之变迁，世所恒有，后人往往于名胜之地寻其遗迹，俯仰留连。无他，爱古之情勃发于不自已也。况乎“爱莲”旧址即此，犹存曲港蒹葭，轻舠可泊。其名存，其地亦藉以存。必谓亭榭非昔，喟然殊观。是又予之所不知者。 

　　诗 

　　钓台怀古汪枚 

　　秦失其鹿天下争，卖缯屠狗都纷纷。王孙城下独垂钓，淮水依稀似渭滨。无双国士谁能识？辱食晨炊心恻恻。进饭应怜漂母言，感激翻然仗剑出。碌碌楚汉名未彰，辞汉更欲投何方？追亡若无萧相国，定把纶竿归故乡。坛下忽拜谩骂主，生平奇策方尽吐。定秦虏魏破赵齐，虎视耽耽已无楚。鼎足而立利两存，解推忍负汉王恩。垓下进兵功已毕，比肩羞与绛灌伦。自恃功高无与耦，不知兔死应烹狗。此日真成无所归，英雄竟死儿女手。千载空留旧钓矶，功成终不同磻溪。 

　　过韩侯钓台山阳朱于宣 

　　韩侯不得志，甘辱屠沽子。丈夫须真主，两君悬生死。背贵不可言，长揖谢蒯通。胡乃游云梦，鸟尽藏良弓。秋风吹浮云，长陵没夕照。鼓楫钓台下，河声流浩浩。 

　　留别文津书院诸生长白阿克当阿 

　　为届瓜期返帝廷，临岐骊曲致丁宁。葵迎旭日心原赤，坐对春风眼自青。偶到讲堂叨问字，久亲案牍愧穷经。鹏程莫道云泥隔，看取芳名上玉屏。未尽人才珊网收，时平岂必士封侯？廉如李勉思前辈，歌比汪伦感去舟。小别生徒成缱绻，急趋君命敢迟留？恩伦叠沛原同沐，报我明年鹗荐秋。 

　　遥和怡庵榷使爱莲亭原韵 

　　石交崇正谊，礼贤协挚爱。润色始成美，道气亘千载。文运光斗牛，恢宏纫兰佩。古迹山子湖，淮流环翠黛。亭圮变梵刹，净土无窒碍。仆昔整废基，育才开讲诲。太白本名贤，增创众钦戴。两地存旧名，德意尤慷慨。通经异蒙养，童冠各遂队。懿哉慰夙心，同怀志有在。且闻棠荫茂，榷政咸俾乂。我离淮七稔，隙车踰历块。廻首仰嘉猷，扶轮越流辈。 

　　乙丑五月河口防汛感怀二首铁保 

　　河湖异涨胜当年，愁绝东南半壁天。淮水怒排沙堰险，海潮倒拥铁门坚。奇功毕竟输先达，赤手谁能障百川。欲访耆英筹至策，嘉谟端藉老人传。 

　　河腹如山去路屯，淮扬咫尺浪花掀。欲垂远计培高堰，首建新猷沦海门。稍喜盐河初引溜，那堪苦两又倾盆。无聊且备川江米，留济穷黎感圣心。 

　　次和梅庵制府防汛感怀之作吉纶 

　　军储计独滞今年，日日云帆望楚天。自以勋名愧刘晏，敢将辛苦让韦坚。艰难刍粟飞千里，浩渺江淮列六川。恤济有条宜三复，勉从金石藉公传。制府持漕节时，立调剂二十二条，余为跋，而嵌诸堂壁。 

　　万里涛廻白马屯，压城帆影势腾掀。欣闻入海筹沙脊，直导全河下禹门。流沦及时劳樏輴，堤防从古陋盂盆。定知暑雨无咨怨，泽国看黎尽戴恩。 
　　乙丑六月将督运北上留别二律叠用冶亭制府防汛感怀韵 

　　握手严关又一年，望中燕树接吴天。交成知己头多白，酒到离筵戒忍坚。入耳声歌情似蜡，关心岁月去如川。春明定有人相问，袖里新诗好遍传。 

　　长河溜急万艘屯，扼险频惊巨浪掀。春浦轻帎看甓社，秋风黄叶指津门。惯经水驿舟浮宅，省识晴波月涌盆。惜别前途还自励，无才何以答纶恩。 

　　和怡庵榷使咏玉兰辛夷二律原韵 

　　名花省识旧溪山，节署初开幸跻攀。惊有秋香传邃谷，何来玉树感苍颜。春风佩冷歌才罢，别浦舟卢人未还。缥缈苕华看不足，满庭烟雨有无间。 

　　缤纷交暎有留夷，慨想当年并植时。色比春棠千载爱，臭分兰语一樽移。挥将彩笔凌云健，写出芳情到眼奇。况与邺侯成旧雨，花开岁岁我来斯。 

　　梅雨吟 

　　孤城筑向水，四月披羊裘。北人喜睛苦阴雨，那堪日日闻斑鸠。鸠声行喜仍复愁，江云漏日雨如旒。开卷当突莓苔浮，蜗游床脚人眠湫。薰风洋洋日杲杲，何时解此客抱恼。枇杷如金樱如枣，梅子不黄青亦好，陇麦屯云获宜早。 

　　和怡庵榷使咏金带围排律一首 

　　宝带南金重，阳春老愈奇。天开元辅兆，花诩盛朝仪。品并羊脂贵，围依蟒袭宜。芬芳攒细芯，灿烂匝琼资。只合纱笼却，何当笏缙之。酒酣诗就日，人杰地灵时。正色环千叶，骈柣应四夔。韶光思一系，雨露共彤墀。 

　　和怡庵榷使咏怡园诗二首 

　　岂有襄阳癖，磨苔仔细看。断碑开石径，遗迹出河干。棠荫春仍在，鸿泥爪未寒。应知后来者，心事契同官。 

　　其二 

　　天涯诸弟隔，杜老涕先荧。即此悲风木，年来别户庭。园名增感旧，蝌字尚留青。况我零丁客，摩娑赋鹡鸰。 

　　和止斋漕帅梅雨吟原韵德清徐端心如 

　　泽国天多寒，夏日常披裘。雨滛滛兮苦未止，直恐雁户民无鸠。我行淮壖心更愁，丝丝雨脚随旗旒。波光浩渺云根浮，其下大小藏龙湫。凄风吹练白杲杲，须为众生拔忧恼。此中扪之赤应枣，关尹子心应枣。老晴日望天公好，万口传君诗句早。 

　　和怡庵榷使咏怡园二律 

　　叔度来何暮，林花始灿然。走藤就芟削，题字露雕镌。前定知今日，为欢忆昔年。望云兼梦草，愀绪转相牵。 

　　其二 

　　嘉荫无凡树，嘤鸣多逸禽。我来偕啸咏，身拟在山林。奇可瑯环记，诗真正始音。劳劳堤畔客，一乍涤尘襟。 

　　梅雨吟和止斋漕帅兼柬禹山歙黄承增心益 

　　春衣贳已久，况乃鷫鸘裘。梅霖不止寒顿峭，瓶空空卜单双鸠。一夫寒饿不足愁，一喜上可陈垂旒。峨舸大艑今飞浮，渡头之水深如湫时河口水长粮艘畅行。寄声王俭及庚杲。檐香碧雪花放枣。戟门无事詠觞好，我欲过从祝晴早。 

　　和怡庵榷使爱莲亭天长程虞卿禹山 

