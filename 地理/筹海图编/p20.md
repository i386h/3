<!-- { "loadSidebar": true } -->
　　八月常州贼遁出海总兵卢镗等追击大败之【贼掠江隂无锡为官兵所败遁出海洋胡公命镗等追败之沉其舟数十俘斩三百五十有竒】
　　三十八年四月贼据崇明三沙七月遁往扬州【贼舟为风所击登三片沙总兵卢镗与把总杨尚英迎击之沉其三舟俘斩百余既而欲突入内地为官兵所截遁过三沙镗等复攻败之总督胡公恐其滋蔓檄副使熊桴副总兵刘显与镗协攻之通政唐公顺之适至乃帅官兵渡海而东与贼相持者月余官兵屡进挠之贼屡败舟尽燬贼穷促死拒值提督陈公锭告病而去兵饷不继遂辍围而西与胡公议复遣兵往击且檄沿海严为之备贼造小舟数十乘风雨从北面遁往江北官兵追之弗及】











　　淮
　　嘉靖三十四年四月贼犯海门知县赵卿败之
　　【时贼首徐海屯松江之柘林知官兵将捣其巢故分掠江北卿败之斩首一百五十】
　　五月叅将乔基等击贼于吕四塲败之
　　【基与都指挥张恒通州同知印寀统兵夹击贼大溃败俘斩一百六十】
　　三十五年四月百户戚继爵与贼战于狼山死之都指挥张恒千户罗大爵百户曾沂御贼于扬州死之
　　【时贼一从州入一从新港入一従通州入】
　　贼攻州
　　贼攻扬州府同知朱裒等死之
　　【贼攻小东门甚急官兵用佛狼机殪贼数人贼乃退去裒与千户贾勇应袭男恩率兵出城御贼死焉髙邮卫经厯晏鋭为贼虏去】
　　五月无为州同知齐恩与贼战于圌山之北江中死之
　　【恩率兵与贼大战乘胜逐北悮入伏中力战而死父子兄弟叔侄同时遇害者七人　详见遇难狥节考】
　　副使马慎追贼于狼山败之
　　【贼遁出江慎追败之既而福山把总邓城又追败之沉其舟十一是年犯江北之贼凡五而庙湾之贼尤剧副总兵卢镗将刘显上舍人彭志显屡进攻之贼遂败遁】
　　三十六年四月
　　五月贼犯扬州府总兵卢镗等大败之
　　【贼入海子内为东兵所败至湾头镗等复败之斩首一百七十余】
　　贼入寳应县
　　【先是州东门及州俱有堡贼至扬州不得掠乃从髙邮至宝应宝应素无城焚掠殆尽】
　　贼犯天长都指挥沃田把总岳君宠与战死之六月副使于徳昌叅将王元伯刘显击泗州贼破之【时贼掠泗州为官兵所败徳昌等防击之显身先士卒杀衣红贼首一人羣倭大乱元伯督兵乘之贼大溃败追及于舟所水兵复自下应之贼死者无筭既而贼遁出海总兵刘显败之于安东千户汪时中又败之于庙湾匣子港贼竟遁去】
　　三十八年四月贼犯如臯官兵击之
　　【时贼新至官兵首挫其锋斩首一百六十】
　　贼犯卢家塲千户汪时中击却之
　　【贼从大河口吕四塲登者以千计据卢家塲时中与把总张大义合兵围之大义意欲困之且待诸兵齐至然后进击时中奋然曰我等既受倭任坐视贼之肆虐民之荼毒而不肯前何也大义固沮之遂与有隙时中单骑提双刀突入贼营斩贼数人贼大惊异相頋错莫敢谁何似有嗼羡其勇而欲収用之意时中绕贼营后贼追之部兵往救贼大败走为之丧气】
　　官兵进捣庙湾贼巢大破之
　　【详见大防考】
　　叅将胡宗义与贼战于海安兵溃千户赵世勲镇抚韩死之贼寻为副使刘景韶所灭
　　【时海安故有毛葫芦营毛兵素贪宗义新任无纪毛兵为贼所饵而败官兵皆溃世勲与死于阵提督李公遂檄副使刘景韶率邉兵逐之贼大败奔张家庄官兵围之因纵火攻焉贼奔新洲官兵复追败之俘斩尽絶约三百五十有竒其别支之在曺家庄者亦为景韶所败奔潘家庄景韶复斩絶之】
　　七月副使刘景韶叅将丘陞击贼于旧塲败之【三沙遁至之贼也既而贼遁仲家庄官兵围困是夜漏下三鼓贼乘雨溃围而走官兵复追败之斩首三百余贼遁七灶河】
　　八月副总兵刘显曹克新等败贼于白驹塲
　　【贼既为刘景韶所败遁白驹塲官兵围之四面逸出复为官兵敌退囘守其巣显身先陷阵贼死者百余乗夜遁大海沙洲显复陷阵攻败之贼溃走走则防沙途中官兵又败之俘斩千余　余见大防考】
　　贼遁出了角嘴副使熊桴败之
　　【贼为刘显等所窘将遁出海总督胡公预檄苏松兵备副使熊桴率舟师设伏海上至是贼逸官兵败之总兵卢镗又追败之】









　　直事宜
　　【直东濵巨海北亘长淮中贯大江江南则为苏松常镇诸郡江北则为淮诸郡其势不能以相接也故各有巡抚之设在苏松四府有防海防江二者之责在淮二府有防海防江防淮三者之责以其均之为直也合为一巻】
　　江南诸郡
　　松江自金山卫至南滙所官军各分信地各有定额【按金山卫以西守御独树江门二营旧制各设官军四十名又贴守兵共一百名金山卫以东守御金山营胡家港堡蔡庙港堡旧制各设官军四十名又贴守军共三百五十二名已上正守军人系金山卫查拨贴守军系太仓镇海二卫嘉兴千户所调发】毎歳二月上班十月掣班青衬以东各洪港旧制系南滙官军把守今查修复海塘须照旧分派但太仓镇海嘉兴同有倭患贴守官军似难调发相应于金山青村适中如柘林地方南滙吴淞江适中如七八团地方添设陆路把总二员各领精兵一千如募到狼兵邳兵之类若兵数不敷就于沿海招募义勇照依客兵支给口粮各官兵即于柘林七八团暂借民居劄营随路有警相机策应不许潜住卫所城中各设守御官军悉听钤辖此松江海防设备之大畧也若沿海港口金山以东有翁家港蔡庙港柘林漴缺等处南滙以北有四五六七八九团洪口川沙洼清水洼等处皆宜设船防守按旧制金山卫所造船各有定额【左右前后所毎百户所造出海哨船四只共计八十只青南二所毎百户所造出海哨船四只共计八十只】俱就各卫所派拨巡军在海巡逻正统间因海患宁谧或以船为虚费题准以江船易马而哨船之制遂废矣今议设船只一马之资不足以备一船之用官军穷苦又难陪貱合令毎马二疋造船一只再于卫所查有地租公费银两与松江府库军前银内相兼辏数毎船量贴银十两金山卫总委一官督造其各船应用器械火器合于原议太仓置造军器内给发听用就防各卫所知水军人操习水战布列港口各分信地如倭贼突至而纵容其停泊者服以上刑则自无规避之患矣此松江海港设备之大畧也夫沿海设备固为上策万一外守不固则黄浦一带又为苏松险要守浦乃所以守门户犹有愈于守城也今呉淞江口即为黄浦口子既经设备而吴松江所亦设兵一枝以防深入矣而至于上海之髙仓渡沈庄塘周浦闸港闵行华亭之叶谢曺泾张堰等处贼一等岸抢船渡浦甚易除松江府先后打造双塔船鹰船各发上海华亭各召募水兵分布沿浦各港巡逻把截又华上二县各募乡兵防守城池有警调至浦邉协守但前项兵夫官无専职则事难青成而沿浦二百里之逺本府巡捕官一人势难管摄合令清军同知一员带管华亭乡兵水兵自丰泾以至闵行皆其信地再设巡捕同知一员住劄上海専管该县乡兵水兵自闵行以至嘉定界首皆其信地无事率兵操演有事统兵防守盖同知名位稍尊威令可行又科甲之左迁外补与举行之才望陞迁者皆得为之庶济实用若止设通判则为官非乐就而下亦玩视恐不能振作而有为也此松江内地设备之大畧也然倭舶之来乘风渡海势难聨络毎至海外大山必停泊候齐然后深入照得羊山为本府所属为定海呉淞江二总兵兵船防哨之处以地里适均故也本府所造之船数本不多仅可以支把港之用此但可以言守而不可以言战须得福船苍山各数十只沙耆民船二三百只毎至风汛时月分泊港口各住信地更番出至羊山往来逰击昼夜不絶外则为定海呉淞江防哨兵船之羽翼内则为海港把守兵船之捍卫遇有海贼齐力奋击将见贼船防散而少我兵船防合而众盛衰之气势既分则胜负之分数自判得海防之上策矣抑犹未也查得沿海民灶原有采捕鱼虾小船并不过海通畨且人船惯习不畏风涛合行示谕沿海有船之家赴府报名给与照身牌面无事听其在海生理遇警随同兵船追剿此则官兵无造船募兵之费而民灶有得鱼捕盗之益此松江海洋设备之大畧也
　　已上都御史方公亷前任松江府呈
　　苏州沿海一带险隘甚多举其大者则常熟有福山港白茒塘太仓有刘家河七丫港嘉定有呉淞江黄窑港皆贼之通衢而东吴之门户此则所谓一府之险要长洲则湖浩荡吴江则莺湖相属吴县则太湖交通皆贼之径道而腹里之闗隘此则所谓一县之险要以言其次则福山以西有三丈浦斜桥以东有许浦金泾刘家河以北有新塘浪港茜泾吴松江以南有宝山以东有老鹳嘴均之所谓险要而少次焉者况海濵数百里一望平坦非有山风险阻为之扼塞皆可以泊船登岸要害无邉兵力有限而防御之计当先其大者以海邉惟福山为最以腹里惟胜墩为最故刘家河呉松江福山港舟师防守不可单弱白口七了港黄窑港俱当预设战舰庶与各港相为掎角又如贼自东南而来必由寳山吴松江宜发船一防泊于吴家沙以堵截之贼自东北而来必由三沙刘家河宜发船一防泊于营前沙以堵截之把总游兵船只往来策应而三丈浦新塘老鹳嘴等处亦得以聨络而并制则苏之外防或可无忧矣至于风汛时月呉松水兵统发胜墪平望以防嘉兴突犯之冦呉县水兵统发太湖以防蠡里突犯之冦长洲团结水兵统发周庄以防泖湖突犯之冦本府相度缓急发遣水陆之兵以为应援则苏之内防或可无忧矣然福山港刘家河吴淞江各该把总之官统领兵船在洋堵截似为有备但贼船之来聨防接舰乘风驾潮万一不能尽行邀击或有一二泊浅阁岸则水兵束手旁观任其焚刼无可奈何而把总官亦且以为非所事事矣合于常熟县分拨兵勇一千名屯驻福山港五百名屯驻白茆塘太仓州分拨勇兵一千名屯驻刘家河大镇二卫原练杆子军兵五百名屯驻七了港嘉定县分拨勇兵一千名屯驻吴淞江五百名屯驻黄窑俱听各该把总选官分领相机调度贼在外洋则水兵击之贼若登岸则陆兵堵之彼此夹攻逺迩互应各该州县量为声援如此则贼亦疑畏而不敢犯矣至于腹里如昆山县分拨兵夫三百名屯驻清洋江三百名屯驻千墩吴江县分拨兵夫五百名屯驻胜墩各张声势以助军威各该领兵官听其调遣不许退避万一贼势重大未易为功则各枝之兵又宜聴府州县掌印官调囬守城庶事体专一可以责成兵势聨络不致孤悬矣
　　己上副使温景葵前任苏州府议
　　主事唐枢云松江有海防道佥事住劄上海苏州有兵备道副使住劄太仓则常熟江隂地方自福山白茅奚浦诸港进泊头山可直趋无锡武进此处颇为空缺应援不及故更设一兵备辖至镇江一带住劄江隂贼入海口即为逰击若深入大江即从腹里抵京口截御
　　都御史唐顺之云自来御倭之策无人不言御之于海则易御之于陆则难是以海上防哨防剿事例甚严所以图难于易也浒山去乍浦金山吴淞江三处各是一潮道里适均系防哨所在
