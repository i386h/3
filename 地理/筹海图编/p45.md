<!-- { "loadSidebar": true } -->
　　【此言设险远洋不如守近洋为穏便】
　　都指挥戴冲霄云浙洋诸山沈家门居定海之东相去二潮乃宁绍之外戸也陈钱马迹大衢洋山尤为窎远乃沈家门之外藩也外藩设而门戸固门戸固而后堂室安故有识者咸欲设险于陈钱四山以扼来冦以愚观之沈家门水寨乃信国公之所设其才识髙远人所素让岂见不及此故舍远而就近哉必其身亲相视四山太远悬海中难于声援不若沈家门与定海哨报易及策应易施熟思审计夫是之处耳不然大海渺茫风潮难犯水兵官可借以躱闪万一四山失备致冦直捣追咎无及反致悮矣不若守之近海易于综覈太祖之所以聴从信国或者在于此耶太祖神明先见毫髪不爽信国公若有疎谬肯遽聴信之而已乎
　　【此説与谭副使所论相似而推原旧制当守尤为有见】
　　知府严中云外洋御冦岂不是上策但在将官有难于奉行者何也海中无风之时絶少一有风色天气即昏面对不相见矣须十分晴明方能了远岁在已未风大作四百战船一齐覆没利害如此将官出哨岂敢远浮大洋必寻岙内收泊令一二小舟行探耳若迎风而上遇敌归报贼使顺风瞬息数百里报至贼亦至矣若顺风而去遇敌归报甚难甚难况遇贼被杀将官不知此常事也故谓海战为可恃者必其未常亲至海洋者也若见海洋自知此説之难行而以固海岸为不易之定策矣
　　【此説以固海岸为上策与唐荆川以固海岸为第二义不同】
　　又云海防不设险于海岸而设险于海中山沙犹论北方边务者不可但守近边须远守于边墙之外其见同也昔者俞子俊尝因修外边费财甚多其后边墙反易坏而难守何也离内地太远照顾之力自有所不迨也且如北边之制每城垜相去六尺一军守之积而至于六百丈之远不过守以千人而已虏来攻城动以数万计六百丈之间只此千人如何相策应而御乎此与水兵哨船出海太远声援不及备御甚难同一义也国初信国公不肯设险于险之外岂其智不及此哉可以悟矣
　　【此见与谭副使王知州相似】
　　海道副使谭纶又云今之谈海事者往往谓御之于陆不若御之于海其实大海茫茫却从何处御起自有海患以来未有水兵能尽殱之于海者亦未有能逆之使复回者不登于此必登于彼即十得其一二彼亦视为不幸而遇风者耳侥幸之心固自在也若陆战一胜即可尽殱贼乃兴惧不复犯我此水战陆战功用相殊而将官则力主海战为是者以海战易于躱闪陆战则瞬息生死势不两立且万目共覩不能作弊当事者宜坐照之勿堕将官术中自失长算可也
　　【此言与荆川之见不合然将官闪避情弊洞烛无遗矣】
　　宁波生员陈可愿云吾昔使日本经歴海中诸山注意观之陈钱乃孤山突出极东大洋水深不可下椗又无岙可泊惟小渔舟荡浆至此即以舟拖阁滩涂采捕后仍拖下水而囘欲以此为期会之地恐不便也马迹大衢洋山则不然盖马迹有小潭可以泊舟但有龙窟不可放炮遇敌难战此山虽在陈钱之西离大衢尚远贼舟西来一过陈钱即是马迹以此为会哨之地可也大衢与长涂相对其西有礁无岙不可以泊舟且亦有龙窟宜避之其东面有衢东岙者可容广福船四十只但水震荡不宁舟泊于此久则易坏不如以大舟藏于长涂之北而以哨舟泊于衢东岙遇警举号招广福船之岂非长久之计乎但大衢在北长涂在南相离不过半潮之远潮从东西行两山束防其势甚疾哨船战船遇潮来与落时皆难横渡俟潮平然后可行策应亦有不便者
　　御海洋之策有言其可行者有言其不可行者将以何者为定乎常亲至海上而知之向来定海奉象一带贫民以海为生荡小舟至陈钱下八山取殻肉紫菜者不啻万计每岁倭舶入冦五岛开洋东北风五六昼夜至陈钱下八分防以犯闽浙直此辈恒先遇之有被杀者有被掳为乡导者因此诸山旷远萧条无居民守御贼得以深入此御海洋之议所由建也国初以来从来无人发此然事理虽长而未经试练嗣后将官遵而行之或谓其间有不便者何也离内地太远声援不及接济不便风潮有顺逆舶有便否蛟龙之警触礁之险设伏击刺之难将官之命危于磊卵无惑其争执为难行也然自御海洋之法立而倭至必预知为备亦甚易非若乙卯以前倭舶岸人犹未觉其为冦也茍因将官之不欲而遂已之是因咽而废食也乌可哉如愚见哨贼于远洋而不常厥居击贼于近洋而勿使近岸是之谓善体立法之意而悠久可行矣
　　固海岸
　　通政唐顺之云贼至不能御之于海则海岸之守为紧闗第二义贼新至饥疲巢穴未成击之犹易延入内地纵尽殱之所损多矣然自来沿海戍守莫不以拥城观望幸贼空过谓可免罪而不顾内地之残破内地戌守亦幸贼所不到而不肯策应沿海今却不然宜分定沿海保防内地内地策应沿海地方沿海力战损兵折将宜坐内地不能策应之罪内地残破沿海幸完宜坐沿海纵贼之罪又如同是一様沿海地方贼由宁绍登岸宁绍却不残破而残破温台贼由温台登岸温台却不残破而残破宁绍自来则坐地方残破者之罪今却不然宜并坐贼所从入其沿海文武将吏有能连次鏖战抵遏贼锋阻贼下船不得登岸深入者虽无首级以竒功论一准平倭事例如此则人知谨于海岸之守不敢幸贼空过以觊免门戸常扄堂岙自安矣
　　【此言沿海之兵与内地之兵宜相策应】
　　主事唐枢云国初汤信国经理海防北起乍浦南迄蒲门萦纡二千余里设九衞及诸所诸巡司总有百城又营寨烽堠彼此联络援应接济血脉贯通谷都司集侍郎嗣为葺润巳甚周密至今絶好能任事者只图自守其城其附近地方有事及乡村杀掠坐视不理殊非立法本意
　　【此言与唐荆川所见脗合】
　　太常寺卿魏校云晋溪在三边欲分军守边邃庵闻而讶之使人往问晋溪答曰三边数千里欲一一守之虽尽天下之兵不能也只是择要害处为朔部素所出入之路把截则可耳晋溪威令素行凡遇有警众军争相救援无不擒获边境稍安
　　【此言北边设险之法愚谓海防亦然则兵不费而冦可遏】
　　镇抚蔡汝兰云环海兵船之设其法不为不善其备不为不周矣迩年倭冦往来兵船未收全功者必有説焉夫茫茫巨洋极目无际虽于要害之处联舰设备而疾风怒涛不时亦必择善地而停泊焉岂得扬帆起椗常出洋口而能尽阻贼船之不入尽遏贼船之不归哉但能于大数内打得分数中几分耳必欲其尽收全功以为经久不易之图在于水陆夹攻尽之矣夫倭冦之发防犯我也毎徒止备一月行粮而飘泊二月者有之毎船可载百徒而满载二百者有之及其抵岸困惫莫甚使得焚舟登陆夺险鼓势养鋭蓄精然后出我兵以临之近者十日远者一月方得与贼相望反主为客转佚为劳岂能得志于彼哉为今之计宜于春汛小汛先期一月将各道兵士督发各海口要害之处如在嘉湖者出三闗在绍兴者出龛山出临山出观海出三江在宁波者出定海出昌国出象山在台州者出海门出新河出松门在温州者出楚门出盘石出金乡等处安营操练与兵船相表里以为防守万全之计设或贼船潜入海口则水兵星罗于其外陆兵云布于其内其将至也击其困惫既至也击其先登既登也击其无备以疲惫仓遑之贼而当我养盛豫备之兵一鼓成擒可不血刅而收其全功矣春汛之期不过三月将终四月将半小汛之期不过九月将终十月将半过此则非风汛所利而倭警不必防矣今宜于毎年三月九月初将各道统兵官分与信地令其督领部兵出沿海兵船停泊之处守营操练防守贼至即击春汛至五月终小汛至十月终方令撤兵归道严立限期通行浙直广福提督总叅衙门永为遵守则防御周而贼无返棹先声播而贼无伺志矣
　　谨了探
　　兵备副使凌云翼云哨探者兵之耳目也哨探既真则先事有备今沿海守把官员遇贼初至皆不闻知及已近岸仓遑失措甚则我船亦有被掳以为贼资者今后把总官务要督同各哨官员多置蜈蚣梭船精选熟知水性之人远出外洋分投哨探如有声息先来传报其附近各港官兵一闻警急随合防约防截击大洋庶可获制胜之功如贼从某官某信地登岸把守官不先期传报附近官兵闻报不即时策应以致深入腹里贻害地方聴本道查实指名叅究坐以失悮重罪其有与贼相拒众寡不敌者原情另处庶人心兢惕海防可固矣予按哨探与间谍不同间谍者使人于敌中设法离其腹心觇其虚实之谓也哨探者将欲进兵预分遣人装作田夫渔樵之类于兵所经行险阨路口宵行昼伏窥辑于我兵将到之前夕某处有伏某处无伏逐路预报兵得以安心前进也此惟极其机警熟知道路之人方可任使乃将之腹心所托兵之安危所系也非平日恩信相孚者不可
　　勤会哨
　　广福浙三省大海相连地画有限若分界以守则孤围受敌势弱而危戢捕之谋能不有赖于相须乎曽考入番罪犯多系广福浙三省之人通伙流刼南风汛则勾引夷船由广东而上达于漳泉蔓延于兴福北风汛则勾引夷船由浙江而下达于福宁蔓延于兴泉四方无赖又从而接济之向导之若欲调兵捕攻东则窜西攻南则遁北急则潜移外境不能以穷追缓则旋复合防有难于卒殄此夷船与草撇船之大势也又有一种奸徒见本处禁严勾引外省在福建者则于广东之髙潮等处造船浙江之宁绍等处置货纠党入番在浙江广东者则于福建之漳泉等处造船置货纠党入番此三省之通弊也故福建捕之而广浙不捕不可也广浙捕之而福建不捕亦不可也必严令各官于连界处会哨如在福建者下则哨至大城千戸所与广东之兵会上则哨至松门千戸所与浙江之兵会在浙江者下则哨至流江等处与烽火之兵防在广东者上则哨至南澚等处与铜山之兵防遇有倭患互为声援协谋防捕贼势岂有不孤穷而海患岂有不戢宁者哉
　　福建五寨烽火门水寨设于福宁州地方以所辖官井沙埕罗浮为南北中三哨其后官井洋添设水寨则又以罗江古镇分为二哨是在烽火官井当会哨者有五小埕水寨设于福州府连江县地方以所辖闽安镇北茭焦山等七巡司为南北中三哨是在小埕寨当会哨者有三
　　南日水寨设于兴化府莆田县地方以所辖冲心莆禧崇武等所司为三哨而文澚港哨则近添设于平海之后是在南日当会哨者有四
　　浯防水寨设于泉州府同安县地方上自围头以至南日下自井尾以抵铜山大约当防哨者有二
　　铜山水寨设于漳州府漳浦县地方北自金山以接浯屿南自梅岭以达广东大约当防哨者有二
　　由南而哨北则铜山防之浯屿浯屿防之南日南日防之小埕小埕防之烽火而北来者无不备矣
