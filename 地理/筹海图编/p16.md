<!-- { "loadSidebar": true } -->
　　松门港【其东为岛米门外积谷山及下洋大陈岙等处外即大海直抵日本北往化屿龙王堂鲤港横门大潭深门等处与新河水三防港接境南往鸡脐吊崩硐礁鹿头片屿骊洋邳山等处与灵门接境隘顽居其南如隘顽有贼此港之船直捣其防隘顽缓急此港之责守也海内碎山极多若贼自温州而来此为汇嘴捷径竟抵城下若自外国而来止过大陈邳山大鹿登岸皆为贼巢甚难防守今虽稍增战舰仅堪小敌之御而港内迂回屈曲难以捍贼必出大陈山而迎战于海中乃为得之】
　　新河港【港口浅狭大船未易出入不必舟师防守止陆备旧设椿闗动称门户之固司事者未皆亲履遂相驾重以为险阻实惟小松木二三十株于半港中耳既无险可恃无据可守左右南岸平于如掌岂能为坦港之重轻哉】
　　海门港【一名椒江渡港水流入二十里之中一分台州城下一分黄岩城下此我朝开国以来之重镇台黄府县之咽喉也视宁波定海闗不同其定海闗水港既狭港外舟山长涂马岙金塘逺近皆堪泊船分哨海中复有舟山二所且设重镇于定海战舰数百是以海外之功屡有成绩而港口之守永无内患今海门港一潮之逺止冇三山一座形小直削并无港次四望汪洋我之兵船欲泊于港内则不可御敌欲出于外洋则更无山屿可抱风浪汹涌自国初迄今倭之犯台悉由于此国初全浙设备倭都司一员而独驻守海门其所系之重可知迩来诸港皆设备独此一港与海门卫未尝经理虽有兵船率为故事旧有二百余艘尚不能沮其黄岩之入今所造船只分其半于松门卫港不知此港之兵必当倍于松门庶克有济何也松门港之船可以尽出外洋截贼此港口必须多留船只防守若不严御港口使贼一入则其舟西去台州随潮仅九十里我之陆路隔渡阻山无由追蹑必由黄岩逺抄势不相及故全頼水兵阻截港外有台境之寄者其慎图之】
　　桃渚港【议者谓桃渚离海门甚近可以防应战舰不必设不知海门所由里路至桃渚止四十里形似弓若由海中转达圣塘而下必出大洋其程两日不似桃渚至长沙巡司一带乱山丛砌羣峯散走或出或入萦纡纷峙海边浅潮之中直深出大海极为绵逺而桃渚所北往徤跳一带如盐塘除下仙岩处处海湾突进其徤跳之舟北御昌国海邮一带力巳足矣桃渚港之外接大海总港亦当设船一防如徤跳之数但额舟有限松海二闗已为不足若量抽数舟弃之万山之外孤海之中势分力弱亦竟何益哉】
　　徤跳港【原设长洛一渡逼近东所城侧渡濶四百余丈出海直往茅头大洋上接海中查盘山与练陀等处下接海中青屿黄毛□与牛头桃渚地方接境此处宜设兵船一防必得福苍海沧二十余艘方可守御松海二闗巳称疎薄无力分应若又量抽数只分守此港则港大船寡无益于事此城孤悬以船为命今虽有守似为单弱不足恃也】
　　【按台州海门不出此数港分守合备似不可缓若春汛之期当以松海二港合为一大防在大陈洋岙伏截以为南防桃渚似当添船与徤跳相等亦令防合外洋以为北防其在南防也则海门港必当留大小兵船十余艘守港而松门可尽发其在北防也则徤跳港必当留大小兵船数艘守港而桃渚可尽发】
　　陆路设备
　　楚门所【贼犯楚门必屯鸡脐山下其心恋船不过二三日既还而走如往隘顽则歴所城藤岭慢游料我兵阻之不得已方弃船陆行也其往三山大荆以由温州不如径由水中对过蒲岐港为便南隔一小港为玉环山周围百里旧有民居国初遣入内地台温二境乃贼去来泊船之渊薮也对岸则温州府蒲岐所近被势豪据以耕种夫耕田则起屋起屋则招贼衅端虽不宜开然当事者谁肯任怨哉又由西北至太平城江下地方谓之东门港沿山滨海而行山林密茂水港出入又十五里乃南弯地方髙山环海旧战塲也旧贼据万仞山腰进兵之路皆鸟道鱼贯我兵分为四枝松林如织相战犯兵家之大忌仍成全捷以收竒功信乎地利不如人和也】
　　隘顽所【北为太平县藩篱南可以阻楚门之冦城外东北山下长沙面水民居一村畨舶至此可以屯泊若弃舶登突决由藤岭内外皆可至温川地方夫贼屯聚于藤岭则太平之路既阻于藤岭松门之路又阻于慢游设贼屯据面水背山可以髙枕久住可以从容困城楚门所在其南非驻兵之地决不能北援大松二路又絶将何以为计也所赖只有松门港兵船抵城下贼若有船在水定可逐之贼若在陆水兵无所用力但咱船逺了松门港兵船急出过隘顽之南大海中截之庶可保全万一疎虞而致贼舟登犯城四面皆山髙插天表既不能守而城身欹矮又不足固其若灵门闗有贼虽属险难我兵统入城内从容南出攀接而进亦可应援过大岭皆夹山而行进退路径皆艰两鼠鬭于穴中勇者胜耳可不深长思乎若贼流走我兵当星夜先驰江下预处战地设伏以待若尾而追之则无及矣】
　　松门卫【若止驻兵城内而贼由西来则我兵瓠系诸处难顾若城内未尝驻兵而贼据松门寨为巢以一枝劲兵守北门山麓下则我兵无路可援故城内城外皆当防守有警则将人由泥涂用马报约城内之兵刻期以一枝由新河一枝由隘顽海边进战城内兵鼓噪应之庶为一防其由隘顽而来多水窟难行必由北里山防合新河一带而往遇雨则潦不可涉旱则可进大兵沿涂皆硬沙实土有潮不可行无潮可列堂堂之阵今有大防兵船谅多无虞】
　　新河所【论形势之急在海门港论适中之地在新河所该所去松门隘顽海门黄岩皆五十里去太平县三十里三面俱有大路可以进兵应援但北至海门皆由塍雨久潦溢水皆没人其藤岭横山头敌所必由我可设备以阻贼冲者也葢此带沿海陆地四散贼出温岭少有阻则即由路桥绕出黄岩以往温州黄岩之贼决不复由海门新河葢知椒江有舟师新河有陆兵故也】
　　海门卫【卫城当置于髙岭乃为据险每嵗贼攻垂破而卒不防者乃保障之力非形胜之据也此为浙东三台门户水陆重镇三面阻水贼舟可泊实为险要惟恃兵船以为命御畨舶于未登此守海门之上防也失此则为中防矣如贼在栅浦则水兵截于大港陆兵进剿一由海门近攻一由泉井一由路桥一由三山逺截合力亦捍御之一术也又失此则无防矣】
　　前所【与海门卫对垒中隔大港即椒江也其形势利害与海门相同剿前所之贼多过江或由府治或下城门岭往仙居出温州贼若在长沙连盘一带屯住连盘港深而长背山面水徤跳桃渚二港防于此处可为巢穴分投出掠饱载而归我兵由里路至隘口转南出其巢后自山上攻下仍以一枝截住山头庶我不为贼抄兵勇者胜耳】
　　桃渚所【其城可守但濠狭而城卑今议濬濠即以土增城庶为海门卫及府冶之藩翰也所城东北有菖埠港与本所港相类皆委蛇细曲贼之大船必不能入若泛小舟而我之兵船不能进追则其去海门甚近也外海诸山皆可以截贼须预设伏俟贼出而击之乃可以成功也其他若安圣寺可伏截以阻贼菖埠之冲白莲岭可伏截以阻贼后岭之冲肯埠岭尽头可伏截以阻贼肯埠之冲若贼至东所弃城而不之顾则必往府治自仙居走温州我兵即当驰赴府城以截之也】
　　徤跳所【徤跳城三面阻山皆峻岭而东面山前距海若非兵船预伏探哨冦舶卒至何以御之故徤跳战舰之设不可一时而不戒严也其去桃渚一百里或攀峻岭则鸟道鱼贯或涉羊肠则潮滨梗防或行山地则溪石坎坷马不能驰人不能列非二日不能至设贼舶舟城下江中桃渚一路决不可以进援东去昌国卫隔大洋彼处有贼所当时时防御去寜海去台州俱一百四十里路径皆如桃渚缓急之际松海大兵必不能猝达若迳过台州府从宁海而入必由黄岩台州相岩桑州宁海窦岙计一日余方到东所援兵至此贼必已遁海而别犯矣岂能望以成功邪若报至即调海门闗兵船抵所城东海山内设伏以邀击之万无一误也】
　　昌国总
　　沿海设备
　　昌国卫【坐冲大海极为险要石浦闗切近坛头韮山乃倭夷出没进贡等船咽喉必由之路悬海南北□等山可设舟师往来巡哨以为东路声援其西象山县石浦巡司则恃之以为右翼者也悬海金齿八排朱门等处可设舟师往来巡哨以为南路声援其北牛栏基旦门青门茅海竿门则恃之以为门户者也见拨福苍兵船于此闗哨守】
　　金井头【相对旦门直冲大海嘉靖已未夷船由此港登岸本港原设兵船近因船少力弱掣并石浦闗见拨本卫北哨兵船往来巡哨】
　　前后二所【南临闗口近三门要冲之路本所附城设有东西南北中哨伏兵厰五处毎处拨军瞭望遇警走报】
　　钱仓所【东临大海至大嵩港水程一潮南为涂次烽堠外接竿门蒲门地方西北至湖头渡海为大嵩所界乃昌国之藩篱与大嵩相为犄角者也】
　　爵谿所【城悬海口直冲韮山东逼大海西并钱仓南以游仙寨为外户北以象山县为喉舌见拨旗军防守】
　　海中设备
　　韮山【形势巍峩岛岙深逺对冲日本此山之外俱辽逺大洋故夷船东来必望此山为凖此昌国总第一险要今拨北哨兵船于此巡哨】
　　三岳山【系外海悬岛乃昌国卫前后二所喉襟如贼船从韮山来每经此过嘉靖三十四年倭船于此盘据最为险要今拨中军哨船往来巡哨】
　　旦门【系悬海大洋外有东旦山与韮山相对如贼船出韮山来必望本门突入以往南路内近何家□仁义南盘一带老岸今拨北哨兵船往来巡哨】
　　三门【乃石浦巡司土湾番头一带沿海居民喉舌如贼从闽广遁归由台温来必经于此最为险要今拨南哨兵船往来巡哨】
　　金齿门【岛岙甚多便于栖泊贼船往来必经此假息诚南路要冲之处与石浦闗相隔二潮今拨游兵及南哨兵船往来巡哨】
　　大佛头山【内有斗底虾岙乌头青后城壶底等澚系贼船往来栖泊之处极为险要与石浦闗相隔一潮今拨南哨兵船巡哨】
　　朱门山【相对大佛头系外海险要之处如贼由南来必至此假息与石浦闗相隔二潮今拨南哨兵船往来巡哨】
　　八排门【相连南田内多膏腴田地下便栖泊若倭船停栖甚难防与石浦闗相隔二潮今拨南哨兵船巡哨】
　　林门【乃金齿朱门等山喉舌岛岙亦多先年夷船従坛头海洋突入结巢于此系起遣之地极为险要石浦闗至此相隔一潮今拨南哨兵船巡哨】
　　牛栏基【系石浦闗后门外洋必由之路有山环抱可避东北风如分哨南北兵船往来必于此为适中哨守之处与石浦闗相隔丰潮今该中军游兵船南北往来防哨】
　　坛头山【有南北□壳菜蓝等岙可以避风泊船贼由日本而来每望此山收泊与石浦闗相隔一潮今该中军哨兵船于此巡哨】
　　鸡笼屿【在坛头山外此外一望大洋别无岛屿如贼从韮山来必由此过与石浦闗相隔一潮今该中军哨兵船巡哨】
　　茅湾【切近钱仓所与韮山相对先年畨船尝栖泊于此原设兵船一枝因船少兵弱掣聚石浦闗今派北哨兵船巡哨与石浦闗相隔二潮】
　　竿门【贴附钱仓所夷船每栖泊原设兵船一枝因船少不敷掣收石浦闗并防今派北哨兵船巡哨与石浦闗相隔二潮】
　　青门【贴附爵谿所有山回抱可以避风泊船内接公屿居民地方外冲四礁与韮山相对极为冲要原设兵船一枝因船少力弱掣聚石浦闗今拨北哨兵船巡哨与石浦闗相隔二潮】
　　定海总
　　沿海设备
