<!-- { "loadSidebar": true } -->
　　一山东闗系大要尤在海运予考元时海运故道南自福建梅花所起北自太仓刘家河起迄于直沽迢迢五千余里永乐以来防通河成海运遂废运者皆由漕河所以避开洋之险也然海险莫甚于成山以东白蓬头等处危礁乱矶湍流伏沙不可胜纪非熟识水洪则不敢行宗伯席书云海运一失人不复生河运有失尚幸不死以生易死轻重昭然是海运之罢端为山东之海险也以愚观之漕河自王家闸以北至于徳州千有余里乃国家咽喉命脉其通其塞所系匪轻况黄河渐徙而南或冲而北易为漕患及今承平修复海运以备不虞岂非国家之大计哉今上初年庙堂尝议及此或建议欲于胶州凿山濬土以达海仓以避洋险山东抚巡病其烦难而止惜小害大可慨也夫防通河也胶莱新河也登莱海险也皆山东所辖之处今之论山东海患者但知备倭而不知备运愚故及之【其法详见大学衍义补海道经等书】
　　【附録太仓生员毛希秉云洪武永乐间海运江南粟以给辽东北京从太仓刘家河过崇明三沙放洋至直沽交卸南北货物往来近海居民甚得其利而无盐盗之害自海道絶而沙民争鱼盐之利往往仇杀拒捕矣今黄河日徙于南漕运渐有难行之势莫若讲求海运召募沿海鱼人灶丁盐徒畨客寻认海洪以开运道如广东船能至漳州漳州船能至宁波宁波船能至崇明崇明船能至通泰海州自此以北岂无识认之人故老相崇明至海州风顺无需一日海州至登州六百里转过登莱环抱千余里从利津至直沽亦六百里近故尝考之元史至元三十年千户殷明畧开海运新道自浙西至直沽不过旬日又濬山东胶莱新河直达天津以避迤东海道之险今未通者仅五里耳且漕船大者三四百石海船大者八九千石漕运一年毎三石致一海运一月不两石而致一其便利较然也所忧者风涛之害耳然闻南洋通畨海舶専在琉球大食诸国往来而海岛州县常年度海未见有覆溺之患宜兼漳船蜈蚣船制度而酌其中冇风则帆无风则楫打造有法处置得宜何忧费人之说尝观沙船载芦山船载竹者如浮筏然故鲜漂弱议仿刳朩为舟之制上留一窍出纳米粮悉以油灰黏缝附于海舟两旁万一漂失米无沉湿人有搭救庶为万全之策若夫料浅占风之法定盘望星之规放洋泊舟之处详载大学衍义补山东通志海道经采试有效即令崇明各沙大户及沿海巨室自备人船海运许载私货囬盐以偿其劳连年有功者量授以官则不惟公私两便而海盗亦可以不作矣或曰海运通则漕河塞京官家室未免舍舟而车孰若安流之为利邪督运者或不得人而应募之夫鲜则将仍旧定派里甲军余轮运而泣送悲迎之害兴又胡以善其后乎愚曰不然自迁都北平以来东南财力竭矣今复海运则田耗可以量减运卒得以少休江西湖广江东之粟仍从漕运惟浙东西苏松常闽广贡赋则从海运斯固并行而不害矣】
　　【又云客难曰漕运费财海运费人古今以为确论故罢海而漕今且百三十年矣子欲复之岂非知惜财而不惜人者邪子曰不然天下事利多害少者为之害多而利少者弗为也朱子非仁人与何为防诸海运闽广之米于浙东我太祖非仁君与何为诏令海运江南之粟于辽左亦以道近而省民也矧今防通河常弗利漕船不行可不为之所乎果曰费人请以耳目之闻见者徴之近如苏之崇明县西至太仓二百余里南至宁波北至海州各千余里捕鱼贩盐赍文应役公私往来者无日庶之又如宁波东南有茶山牛头山玉环山逋民衣食器用不能不仰于内地彼此往来者无日无之近闻宁波势家毎至漳州贩木顾白船往来海中并无覆溺之患逺如广之琼崖儋万其至省城也风顺则半月风阻则一月甚至浮海三月者有之他如南洋西洋诸国其隔闽广也近则数千里逺则数万里通畨海舶无日无之使其下海必遭漂没人亦何苦舍生而求死哉况东洋有山可依有港可泊南北不过三千里往来不过二十日非若南洋西洋一望无际舟行而再不可止也海运何难之有哉客曰海运果不费人何为永乐十三年防通河成罢海运万民歌舞且为开漕河者立生祠其故何哉予曰以不教民战是谓弃之欲人出死力弗与同其利自古未有能济者也元人海运召募两浙富户素习海涛者而以沙民朱清张瑄罗壁为之使且禁网踈濶能与同其利自至元二十九年至天厯二年六十余年间海运不废总其所失米数盖曽不能以十一我朝迁都北京后议行海运编定里甲矣年轮差夹带私盐者没入之且置以法焉况造船多不如武督运多不得人故乡人数逢其害咸以为弗便漕运通而军七民三之例定宜乎民之歌舞而颂徳也若打造有法处置得宜何忧乎费人邪区区之议非欲驱民于死也亦曰因民之利而利之耳朝廷诚下诏江南有能寻复元人海运故道者当银万两授以某官海道既通复下诏曰有能自备人船海运者毎运米万石给与耗米月粮四千仍许私货囘盐永不抽税仍严私自下海之禁毋得浸其利人谁不愿运乎但当自募畨客灶丁盐徒及傍海大户惯习海涛者听其所欲不可强定腹里军民不习水性之人以败乃事斯可久行而无害矣客曰虽惯下海素习水性者汪洋浩浩舟覆可以得生予曰海洋虽大有洲有岛専募下海善没之人而又多置脚船尽备浮筏虽遭风波亦可以幸免况又变通船制以为万全之策乎客曰丘文庄欲照例工部造船军夫运粮而子乃欲召募漳人沙民及沿海大戸自备人船者何居曰从来公事不如私事之勤劳官物不如民物之坚厚尝间漳船费银万两莫若召工估价而寛给海运大户自造免私货之税以备修理军夫不习水性素怯海涛岂可强所不能而驱之以冐险邪行丘之议是陷赤子于汤火也从吾之説是蛮夷水防皆将为我用也岂但不为中国良民害哉客曰丘议一如畨舶之制斯亦善矣而子欲兼蜈蚣船者何哉曰海行甚连而遅者守风故也如大食国在漳州东南毎歳通畨者必候冬初西北风盛而去夏初东南风盛而来所谓海舟无风不可动也惟佛郎机国蜈蚣船底尖面濶两旁列楫数十其行如飞而无倾覆之患故兼二船之长则除风暴作狂风怒号外有无顺逆皆可行矣况海中昼夜两潮顺流鼓楫一日何尝不数百里哉客曰丘议毎艘运米八百石许载私货二百石而子乃云海运大者八九千丘议运军私货三十税一客商附载者如常例而子乃许税货囘盐永不抽税何大小多寡之悬絶邪子曰取海运者载重而行疾也故漳船能容人三千货倍之盖不止于万斛也漕运正米四百万公私费米八百万今海运止给耗米月粮一百六十万歳省六百四十万矣而又欲税其私货毋乃遗大较细计近而忘逺乎葢闻辽东天井之国百货难出登莱苦盐之地物产不多而登辽隔海甚近风顺半日可达太祖旧制歳运登莱花布以给辽军辽阳之货亦得载于山东彼此军民交受其利既而捕巡官军假公济私报称官船不许私载之律往往搜捕攘夺故海船不敢入港逺泊大洋潜以小舟私渡数被风涛损失官费脩造咸议其不便遂奏折银陆运海道既絶辽东生儒大比赴山东非迂过北京以来不啻五千余里劳费不赀士民俱困此可以为鉴矣客曰通畨海船毎放一艘出年例得二三千两畨货进港船戸分其半人犹冐禁为之利多故也今海运既给耗米月粮而又容载私货囘盐且不征其税毋乃貊道不可行于中国乎予曰异哉言与计小利则大事不成故沛公间楚赵王备邉宋祖任将与夫刘晏造船虞集垦地皆有得于夫子之计而成功其为国家之利甚大故区区之见不但弗征其税而已海船能载万石者止运六千许以四分载私货囘船悉聴带盐附载而严私自下海之禁盖恐侵其利也将使官民富饶乐于海运自出方畧以备不虞不至漂失万一有之即如漕船亦间有遇风而连数幇损壊者岂能保其万无一失之理哉所失之利甚少所得之利甚多后世因占小便宜而失大便宜者众矣可不戒哉客喜再拜曰不啚海运之利若是也沙民富而海之盐盗息矣解纲省而农之田耗减矣运卒休而卫之行伍实矣南北货通而物价不至于涌贵官民船便而漕河不至于挤塞水战习而足以制东南之夷民力寛而足以备西北之狄若更省漕卒十万以兴北方之地利积余粟数年以减南方之纲运军民冨庶上下安乐】

<史部,地理类,边防之属,筹海图编,卷七>
<史部,地理类,边防之属,筹海图编,卷七>
<史部,地理类,边防之属,筹海图编,卷七>
<史部,地理类,边防之属,筹海图编,卷七>
<史部,地理类,边防之属,筹海图编,卷七>
<史部,地理类,边防之属,筹海图编,卷七>
<史部,地理类,边防之属,筹海图编,卷七>
<史部,地理类,边防之属,筹海图编,卷七>
<史部,地理类,边防之属,筹海图编,卷七>
　　辽东兵防官考
　　【辽东兵防之设始于永乐己亥广宁伯刘江至为精宻自望海埚之防而倭不敢犯者盖百六十年矣墩堡闗隘日就废弛一旦有变宁不张皇矣乎安不忘危今日之急务也愚故详録之以俟当道者修复焉亦爱礼存羊之意云尔】
　　提督军务巡抚都御史
　　镇守总兵官
　　分巡辽东东宁道佥事
　　分守辽海东宁道叅议
　　广宁叅将
　　游击将军
　　靉阳守备
　　备御都指挥【金复一　广寜前屯一　海盖一义州一　广宁右屯一　广宁城一】沿海卫所
　　广宁前屯卫
　　中右所
　　中前所
　　中后所
　　广宁所屯卫
　　中左所
　　广宁左屯卫
　　广宁右屯卫
　　中左所
　　金州卫
　　复州卫
　　盖州卫
　　义州卫
　　沿海闗城墩台
　　广宁前屯卫
　　闗一【山海】
　　墪九【觉华岛　龙宫岛　连海岛　泰洋岛桃花岛　望天岛　欢喜岭　大旺庄
　　庆春山】
　　堡二十　　　【广积　　树林　　海山永丰　　海濵　　兴安
　　古城　　泰新　　老军　　海泉杏林　　三山　　锡安　　新安长安　　城南　　积粮庆春　　永安　　安家】
　　广宁中左二屯卫
　　墪三【望海　　孤山岳家】
　　堡十六　　　【嘉和　　乐安　　富有顺阳　　长丰　　顺宁
　　时和　　仁和　　得安　　永丰兴穑　　广盈　　丰稔　　西杏福宁南阳】
　　广宁右屯卫
　　闗一【三岔】
　　堡五【东海　　枯菱河　常丰枯树　　女直】
　　金州卫【守墪堡官军一千七百二十六员名】
　　城四【望海埚　旅顺南城伯母山　旅顺北城】
　　墪三十六　　【石门　　萧家岛　老鹳嘴大黑山　海清岛　孛兰店双庙　　鴈岛　　铁山　　小沙河岛石洞山　马椎岛　莲花岛　大沙河岛黄谷岛　长沙嘴　青山岛　鴈练岛卢家岛　花里岛　杏园岛　七兰山野鸡岛　沙河岛　鹤儿岛　磨盘山岛山岛　和尚岛　红崖岛　鞍山罗家岛　黄家岛　太平岛兎儿岛　盐塲岛　南门岛】
　　台一【三王山】
　　堡四【三淮　　新寨黄骨岛　刘家寨　红嘴】
　　复州卫【守墪堡官军六百四十七员名】
　　城二【魏霸山城得利瀛城】
　　墪九【龙王山　万滩岛　中岛　　张生岛松山　　北青海　塔山　　石家岛
　　骆驼山】
　　堡四【富川　　临溪杨官寨　奕古驿】
　　盖州卫【守墪堡官军二千四百六十四员名】
