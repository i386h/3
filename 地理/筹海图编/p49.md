<!-- { "loadSidebar": true } -->
　　一警报紧急城中居民近城者不宜堆积稻草芦苇恐防城外火箭飞入在内柴堆亦易发火故宜禁谕少则收藏多则远置隙地为便倘城中偶有失火去处城上讹言贼入警乱为害不细平日有司分定坊隅编立保长小甲名色各分信地多备水桶藤斗铁钩麻搭竹梯斧锯毎一坊隅火起即以本坊火甲捄之不得乱攘守城兵夫各顾垜口就使本家失火不许离次若系本坊火甲捄援不力致有延蔓及不系本坊居民乗机抢火者查出一体以军法处治如此缓急有备防守无虞此在平日素讲而预备可也
　　一城门多备水缸水桶一以济渇次备火攻楼橹城门当路间设火器品窖蒺痢以防冲突若贼囊土束薪填堑登城者此无别法惟鸟铳并发人不敢近此无庸虑然亦在临时计策之
　　一城包山者峻处城垣宜增培髙厚或内立一敌台瞰外以便瞭望运发矢石城峻处贼不敢近则城中虚实不得窥测而平城易于防守矣若绕山筑城势若仰盂贼凭髙窥见城内更当尽驱老弱为兵多用鲜明器械旗帜虚张声势使贼不敢易此不得已之策又在临期应变何如耳难以悬谕也
　　一城外民居近城者如贼势重大将逼城下须用拆燬不然贼将借为遮栏且登城尤便于云梯是不当姑息若水门柴米出入所须尤急但要视势缓急委官严加盘诘不致疎虞可矣一槩闭絶适以自困此守城者所深戒也若城中无水宜多穿井无米者宜多预备或劝富戸积粟许其乗时取利官弗为禁或官移币金先期买米以备缓急至于鸟鎗火药灯笼油烛之类边海衞所县分贼毎登犯者尤当早为计处庶为有备
　　一城外沿濠拦马墙此不可不坚筑用髙六七尺内多留穴空以便窥伺更容放鸟铳毎城一面另募敢死士百人各执鸟铳利器潜布在内贼夜攻城必渡濠逾墙而入使内有备不必喧嚷俟半铳击之近墙手刅之城上城下俱不得传呼呌喊使贼不知伏兵故轻犯而多败马墙有备城上更无虞矣【此详言守城事宜】
　　松江府同知罗拱辰云频年贼来野获多得是以无攻城之志今各镇刼掠迁移己尽如其再来宁不垂涎于城哉切照各城虽有濠河之险必须附城濠边挑起淤土离城脚丈余临隄围筑五尺髙墙使贼虽或渡濠难抵城下此古人羊马城之制也况不时出竒兵数十人于城下得此遮蔽可以藏伏窥视如贼近对濠我兵即于墙内潜发火器使彼不知我兵在城下者多寡有无所谓有有无无虚虚实实者此也且四乡逃难男女得此可以暂容其身既有此墙只须谨闭城门俟贼到城方去吊桥亦不为晚况贼畏城上铳炮决不敢近毎敌台左右各置小吊车四五架以便兵上下及逃难者吊人之法妇女随即吊上若系男子须审其声音贯址方许吊入其城无敌台则不能眺远顾下何以言守必贴城增筑毎座相去五六百步或七八百步或二三百步各随城势曲直以为远近台下须离濠水丈余有近濠水者钉品字桩朩百余根于水中髙出水面尺许防其楼船临冲我也各城楼设游兵二队毎队约兵二十五名左右往来巡警毎垜派兵一名专守之其敌台上垜口毎垜用兵三名选择精勇者倾身外望以背向里远近彼此互相顾视其守之法最禁諠哗庶临敌不乱又必将各台编以字号分以信地别以号旗金鼓响器之类日则观旗色夜则闻号声各将字号大书垜墙使各熟认各分信地俱以敌台为准如天字号敌台左边向地字号敌台管垜若干地字号敌台右边向天字号敌台管垜若干两台中分信地如天字号该管四十垜以一十为一号第一号十垜用红旗用鼓则大书日观红旗夜聴鼓声八字于垜墙第二号十垜用黄旗用锣则大书日观黄旗夜聴锣声八字于垜墙第三号十垜用青旗用喇叭则大书日观青旗夜聴喇叭八字于垜墙第四号十垜用白旗用朩梆则大书日观白旗夜聴梆声八字于垜墙其余敌台垜口皆然如贼日犯天字第一号信垜城下该管台上摇红旗而该垜亦防红旗夜犯天字第一号信垜城下该管台上起鼓而该垜亦擂鼓信守兵夫一齐戒严俟击左右城楼各游兵到彼应援而两边附近敌台相向防为催击其余台垜官兵非信地者不许乱动各门虽无警亦加戒严不许擅离应援恐贼声东击西乗虚而上庶防守严备而静治不乱矣又虑贼攻日久我兵疲倦必更番休息又恐乗怠而入须于垜外盖出浮棚毎扇约濶三四尺或长七八尺环城架设其法或朩或竹毎根比棚濶三四尺以一半横出垜外一半敛入垜内其外阁浮棚棚上压以砖石天晴加石灰数包于上其内用绳缚坠石虚悬若贼加梯棚上则棚软不能胜梯缚石将坠击城下而墙内守垜者且自警觉若贼置梯棚下而上登其棚触首移动而乱石又坠矣若欲再加严固沿城垜上坚架柰何朩其制竖立架朩二根机闗横挑朩各一根上阁一朩谓之柰何朩朩上错综钉以竹签其朩之轻重与挑朩相称贼来攀援则其朩自然下击人旣不能攀驾又不能放脱也敌至城下我兵轻动其朩坠下又可击之此棚朩易于成造费又不多今各县城低难守相应速制至于夜间守城灯烛费多且皆髙悬垜上是使贼得视我我不得便视贼利在彼矣必造铁火毬中燃柴朩则柴朩之价比油烛相去倍蓰况火光散远比灯相去十倍毎垜口二十个或三十个止该用火毬一枚挑出垜外坠于城半则火光在下我视在上其光不悖我得以见贼而贼不能见我其利在我矣又如制造纸糊圆炮今制者不过震响而已无益也因此旧物而变为新制待糊成纸殻之时中含小铁刺菱二三十枚地火鼠一二十枚入药于内然后紧糊其口毎炮一枚开药线眼四处贼近城下时燃之炮一响而炮中刺菱自然布散其中火鼠飞走贼被焚身必走而刺菱又伤其足城上且击之矣若城中一时火发恐奸细为内应或居民失慎守城兵夫未免惊疑往救家宅必弃所守请先出示禁谕庶免疎虞各乡村镇蓄积米谷之类须于冬末春初尽迁入城则村野既清城郭又固贼不得食则饥攻城不下则劳饥且劳必思去矣我出兵以要击之有不胜乎
　　【此亦详言守城事宜与唐叅议互有异同】
　　主事唐枢云守城之法近日东南全不知此女墙不可太髙厚堵空之欲如圭首斜鋭所以便外了便俯瞰城上传箭不敲梆所以便聴闻守者必更番所以养精力陟降有号头夜有火昼有旗所以一众伍违犯有决罚所以定心志风雨露日有遮避所以安体力火器石块灰油悬槌铁蒺藜诸物毕备所以供急用须叅酌定规遍谕各城守习
　　【此言守城之法】
　　兵部尚书胡世宁云城门可去土塞止于门扇中当胸开凿五孔以五弓弩守之贼不能近矣
　　又云战卒不睡恐贼夜乗其疲而窃入焉不若昼令轮班休息
　　又云箭将尽不宜乱放有号才放发
　　又云无先闭门以示贼怯而使属邑被残
　　又云僧徒多善少陵棍法宜收进城内毋为贼用
　　【此言守城当戒者五】
　　举人王文禄云海冦之来我兵俱守城中城外之民弃之而不复顾不敢出一兵以挠之冦反多疑诚恐我兵出城与敌佯以数冦为攻城之势以缀遏我兵使不能出乃得深入内地横行而无阻是皆我兵不知攻守互应之法也自古用兵非执于一攻之中有守守之中有攻攻而无守则为无根守而无攻则为无榦且一城之中不下数万家若定守之而不外攻围困日久食尽兵罢冦虽不攻而我亦自溃矣安用其守乎凡冦攻城不过数次甚急扞御已过冦亦必怠乗其怠而悬兵夜出负炮偷营冦亦挠乱自救之不暇而何暇攻我若狷焉定守冦知我兵虚实并力夹攻旷日不解而援兵不至则我坐守以待毙无益也昔者已已北狩也先南侵攻围京城精兵皆出城外石亨于谦督兵于城北孙堂江渊督兵于城西毎攻也先营杀伤相半也先退去若使文臣谦渊无谋武臣亨堂无勇皆守城中不亦危哉而大事去矣惟其知攻守之一道故攻不忘守而守不忘攻是以克济时艰也
　　【此言守城必须时出兵以攻敌】
　　镇抚卢【阙】云守城之法断不可毎垜口一人守之止许三垜口用一人垜口之下用灰瓶五七个大石子三五百滚朩擂石皆设备凡守城切不可用贫民预用乡士夫举监生员吏承义官与各有产之家或弟男子侄或家人各带器械编成队伍急则上城缓则敛于教操练则各自为战各自为守不惟可省有司钱粮而亦不致贫民怨咨矣
　　【此言派城夫之法】
　　吴郡生员沈栻云凡冦贼未至城下则城守之夫昼夜不辍者似为赘设宜于昼日止令保长甲长在城俟有冦警约鸣金鼓为号聚集人夫料不误事俾人夫得在家作业酉时方使之乗城其夜间守城亦有法夫人之常情未有能终夜不寝者若使终夜不寝疲惫困倦勇如闗张亦不能操戈赴敌矣是徒自弊其民而无益于用也愚谓夜间城夫宜用五人为伍之法凡城垜口必取大石块方五尺髙称之于五人中止令一人登而击柝站立旣髙得以俯瞰城下其余四人聴之休息俟一更彻捱次番换是名虽终夜之守实则一更之劳劳逸有节彼将励精任役不敢偷安矣如有偷安者巡更官吏痛责记仍罚之达旦不得番代则彼虽昏愚必不肯任竟夕之劳而易一时之安也五垜之间其地甚近一有冦警休息四人呼之即应何误事之有
　　【此言城夫昼夜更番之法】
　　吴郡生员苏献可云倭冦生发大戸有馈饷之烦小民有调遣之役实为民穷财尽柰何城上管夫之官索要常例有银者则老弱不计防缺不究无银则百般刁蹬小民旣劳其力而又费其财苦楚何似至于府县吏胥皂甲贿赂尤甚或报大戸或拘铺戸莫不卖放其九而拘认其一拘认者固当其费而卖放者亦损其财官府之所用者有限而吏隶之所取者无穷人民瘠而官吏肥可哀也已
　　【此言守城须禁官吏刻剥之苦】
　　又云地方有事之秋所赖者富家而已今富家往往变产迁徙地方若富者尽去贫者仅存其谁与守必将各图里甲人等取具执结不容逃散是亦保城之大端也
　　【此言守城须寛縻富家若逼走之则城空虚矣为有司者所当深念也】
　　御史邵惟中奏称要转行督抚二臣严令该府州县衞所出示晓谕沿海居民各将妻女财货粮米及时搬运入城僦居存贮仍留壮丁在家防守并将当年粮长人等预令将应办粮石收送城仓以听运兑如有积粟数多不搬入城者则官为扣粜给偿时价即贮附近屯兵衞堡以充军饷支用此权宜之术民必乐从事宁之日仍复旧业则城中积粟万余财货充盈贼外无所掠而我内有所资矣
　　【此篇专言积聚不当留在城外以资盗贼】
