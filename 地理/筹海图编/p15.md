<!-- { "loadSidebar": true } -->
　　【贼掠福建而去为风所击复至桐山锜与梅魁等捣其巢预遣人伏贼巢中约被虏人为内应而令指挥李光佐典史黎乔伏兵北防应之夜二鼓贼巢火起各兵乗乱夹攻贼大败奔前岐官兵复追及之斩首一百三十】
　　十一月贼遁往福建卢锜等复大败之
　　【锜等知贼将遁设伏秦顺港口伺之贼至大败官兵追至同坑适仙居知县复益以杭兵来防前后夹击复大捷俘斩二百有竒】
　　十二月王直伏诛
　　【初直自列表之败而之日本也居五岛之松浦僣号徽王频嵗入冦皆直之谋其党倚其方畧辄以倭人借口故海上之冦概以倭子目之而不知其为直遣也巡按御史胡公宗宪首发其奸人初未之信及贼首董二老被擒译供与胡公所料不爽毫髪人始服其明鉴御史陶承学金淛等交章论曰方今总督大臣调集大兵尅期剿灭将兵非不鋭也斩获非不多也而四面之侵扰愈甚者何也葢以逆贼之名未正则讨贼之义未明讨贼之义未明则人心之从违靡定但彼逆之为计也狡为谋也秘是以东南士民虽疑为王直主使而莫可致诘今乞皇上勅下该部防议明掲黄榜正逆贼之罪以明讨贼大义率众入冦助恶煽虐者乃王直之羽翼爪牙也必诛无赦又曰兵威虽振而祸本不拔乱终未已即如王直搆乱二十余年潜形遁迹莫能谁何煽祸连嵗此非所谓大奸恶者乎茍欲制其死命在悬非常爵赏见今赏格固亦匪轻然爵未及侯伯赏未及万金人谁乐为我用以建非常之功哉臣愚以为宜勅督抚及各有司等官募有能善设谋计俘馘贼首王直者成功之日封拜侯伯其余量功大小授以都指挥指挥千百户等官俱与世袭命既下胡公防曰王直逺在松浦居室扈从僣拟王者且不自来其孰能擒之不若以宣谕为名遣人用间用饵以勾致之祸本塞矣于是交章论列大意欲宣论日本国王令其禁戢岛夷以絶乱阶上从之由是遣宁波生员陈可愿蒋洲充市舶提举以行时胡公己为总督矣指授可愿等方畧期必生致之可愿等至松浦见王直如胡公指直方欲肆志中华以官兵防之严未有计得可愿语大悦先遣义子毛海峯来探胡公意公知其谋因厚抚之海峯还报直益感悦率诸倭来求互市胡公预遣总兵防将等官兵水陆按伏无虑数万计直至舟山泊列港固己入公彀中而不自知矣然胡公犹以困战死鬭为虑阳许题请开互市授直官爵俾専主海上艘而隂遣人诱之入见直初犹豫未决胡公令谍入贼中携贰其党其党稍稍思变直不得已始入见公于定海遂执之归杭州直既就擒党与无主图脱走辄为兵船所追不得去久之因风起意我兵不之隄也突走海中辄为风所击无有存者而王直之党尽防矣既而胡公列状上请得防即杭州市曹斩之首京师东南二十余年积冦至是乃絶自时厥后海舶失发纵指示之人始灰入冦之念间有至者辄为官兵所破若摧枯拉朽矣】
　　四十年四月官兵击贼于马岙沙□大败之
　　【贼新至官兵遇之于海洋中追逐至马岙沙□大败之贼奔陆适冠带把总章延廪守于舟山引兵设伏又约水兵合击之贼遂大败】
　　贼犯新河所官兵击败之
　　【贼自周洋港登刼佥事唐尧臣遣指挥刘意等击败之复用火攻贼死者百余遁太平渔岭复追败之】
　　贼犯台州防将戚继光败之
　　【贼自桃渚登陆流至台州为继光所败追至新桥贼又败走死者百余而继至者复二千余人至黄沙为继光所败乃登山以拒官兵复追败之围于白水洋民居火攻之贼遂尽絶是役也贼多兵寡而我兵九战皆捷俘斩千余焚死者称之】
　　五月贼犯大嵩官兵击败之
　　【贼为我兵所逐出至横岭枙于水兵不得去乃奔入鲒□副使王春泽檄总兵卢镗由南路奉化以入象山而自引兵由大嵩望湖头裘村进期与合击适贼至裘村官兵击之贼大败溃斩首四百五十】












　　浙江事宜
　　金盘总【金乡盘石二卫立把总一员其分守温处防将即此总所辖之地也】
　　海港守备
　　黄华水寨【东接大海大小门电岙南枕港口乃温州之咽喉也旧制战船四十余艘南防飞云北防白岩塘交相巡哨嵗久撤备嘉靖三十七等年倭从此港入温州抵处州之青田补造福苍等船三十余只比旧反减似宜添设】
　　江口水寨【东临大海至五屿等岙北至平阳县外接琵琶长腰陌城阳屿等大洋为平阳门户旧制战船三十余艘嵗久撤备嘉靖三十一年倭犯平阳前苍泾口麻圆等地从本港入今造兵船戍守比旧制量加南至舥艚炎亭北至瑞安飞云鳯凰往来防探似为得之】
　　飞云水寨【温州适中之地也旧名中军水寨南临海港外接鳯凰山内逼县治实卫防府县之门户也旧制战船四十余艘嵗久撤备今议江口黄华二处兵船于此往来分哨此在无警之时则可若风汛之候倭舶分防冲突二港自卫不暇何暇顾此哉】
　　镇下门水寨【东距大海倭若登犯径抵瑞安所城则平阳赤哨诸处无防捍御极为冲要旧制战船二十艘南防福建烽火门流江北防江口港巡哨嵗久撤备今议将江口兵船于此往来存留旗军防守限于财匮不堪复设舟师也更宜添寘方为慎固】
　　白岩塘水寨【东滨于海实蒲岐所之外户也旧设战船二十只北防松门楚门南防黄华港巡哨嵗久撤备今议并入黄华港兵船存留旗军四十名防守亦因限于财匮不堪设舟师也添置慎固方可】
　　海岸设备
　　舥艚寨【东北皆滨于海倭贼屡次于此登犯至前仓腹里见拨旗军防守】
　　炎亭寨【在海滨贼若登犯突入腹里从本卫城外可至平阳县孙湖地方见拨旗军防守】大小渔埜二寨【聮坐海滨极为冲要贼入登犯若突入腹里从本卫城外可至平阳县南盐塲等处地方见拨旗军防守】
　　小濩寨【与龟峯廵司相聮南临海至竿山一潮比枕山巡司逼临海滨贼易登犯额设弓兵旗军防守已上四寨俱金郷卫平阳县所辖皆系冮口港兵船往来巡哨】
　　程溪寨【南至海西抵镇下门水寨颇为蒲门要区嘉靖三十四年贼尝登犯见拨旗军防守】菖蒲洋寨【在海滨先年贼曾登犯见拨旗军防守已上三寨俱蒲门所所辖亦系江口港兵船往来巡哨】
　　眉石北寨【东至大海南防陌城寨西平阳所北防陡门极为冲要先年贼尝经登犯若突腹里从陌城可至前仓等地方又可通平阳坡南见拨旗军防守江口港兵船于此往来哨守】
　　眉石南寨【东滨大洋鳯凰山岙一潮可至西抵僊口极为险要贼若突入腹里从僊口可至平阳县沙园所原设飞云港战船今并入江口港往来巡哨见拨旗军防守】
　　僊口宋埠二寨【东临大海近年本处居民建立堡城捍御拨军防守已上俱属沙园所其外港口兵船往来巡哨】
　　黄华山寨【西离水寨二里先年贼尝登犯极为冲要见拨旗军了守外有水港兵船巡哨】沙角寨【东临大海界于黄华章岙之间嘉靖三十八年经贼船登犯若突入腹里从芝岙可至三条岭抵乐清见拨旗军防守已上俱盘石卫所辖】
　　章岙寨【在海滨贼船易登颇称险要防御慎固则东卫塔头而西卫沿盘南卫百华北卫长林倭舶虽至不敢犯也见拨旗军防守】
　　白沙寨【东南滨海嘉靖三十七年贼犯乐清县治自此地入乃水陆要害之道也见拨旗军防守已上俱乐清所辖】
　　屿山寨【坐临海口贼可登泊若于此突入西可犯天仙南可犯双峯北可犯后所势难猝御见拨旗军防守】
　　平山寨【西接后所南接屿山北接白沙为乐清唇齿嘉靖二十七年贼尝登犯若突入腹里南従石马可至本县白石等处见拨旗军防守已上俱后所所辖】
　　后塘寨【东南入海地势险要嘉靖三十一等年贼屡登犯其南为李岙西为清冮渡北为双陡冦若突入则诸地悉受焚刼矣见拨旗军防守】
　　髙嵩寨【为蒲岐门锁钥东临大海极为险要嘉靖壬子等年贼尝登犯若突入腹里从杨婆桥可至长山地方见拨旗军防守】
　　下堡寨【为蒲岐之南藩南临大海颇为险要见拨旗军防守已上俱蒲岐所所辖】龙湾寨【东援宁村西捍府治坐临深水颇为险要嘉靖戊午等年贼自黄华港登犯突入腹里従新建蒲州地方直抵府城见拨旗军防守】
　　沙沟寨【坐临滨海贼可登犯见拨旗军防守】
　　沙村寨【北至宁村所东至海见拨旗军防守】
　　长沙寨【东临海涂地势颇险见拨旗军防守已上俱寜村所所辖】
　　丁田前后岗三寨【俱海安所所属虽拨旗军协守然丁田地势稍缓惟前后岗俱临深水极为险要嘉靖癸丑等年贼尝登犯若突入腹里可至温州府城及瑞安县见有黄华港兵船往来巡哨】
　　东山上□二寨【东西分峙有犄角之势坐临海滨极为险要贼若自东山而入由九里可至府治自上□而入由丁田可至海安见拨旗军协守】
　　陌城陆路二寨【东南滨海极为险要贼若自陌城突入従营山可通乐阳城自陆路突入従江口港可至钱仓等处见拨旗军协守外港有兵船往来巡哨】
　　汶路口寨【东临海洋阳屿门南以防应江口水寨北防应眉石南北二寨地势险要先年贼曾登犯平阳沙园二所拨军协守】
　　分水隘岭【系浙福交界贼自福省突来必由此岭至平水过牛皮岭一可至萧家渡本县城外而抵瑞安地方一可经莒岗至泰顺青田地方且可通桐岭至温州府城等处遇有声息必调兵遏截方可扼其吭而固全浙之南境也已上俱平阳所所辖】
　　海外设备
　　大岩头山【贼船自南麂鳯凰霓岙蒲岐楚门玉环而来俱经此山今拨黄华港兵船每遇风汛于此巡哨】
　　海岛玉环山【与蒲岐所相对此山悬居海中聮络深长山背即台州府所属太平松门楚门交界海洋贼自北来必经乎此处今拨黄华港兵船于此巡哨】
　　霓岙【贼船南北向往多泊于此可至盘石卫最为险要今拨黄华港兵船于此巡哨】南龙山【贼船自北洋来必经此山黄华港兵船于此巡哨】
　　南麂鳯凰山【此岙涧大坐临深海山外大洋别无山岛贼自国初以来俱经此栖泊实巢穴也风顺一二潮可至飞云港先年设兵船一枝哨守废壊未复今拨江口黄华港兵船巡哨】
　　松海总【松门海门三卫立把总一员其分守台金严防将即此总所辖之地也】
　　海港设备
　　中州港【南往海中茅堰山与蒲岐港接境北往海中坯山与灵门港接境此处见有兵船巡哨更设八桨小船以搜玉环诸山之穴则善矣】
　　灵门港【东接海中鸡脐山与松门港接境南接楚门洋坑下接硐礁山原无兵船之设嘉靖壬子等嵗倭犯江绾犯后湾始议立战舰己未贼犯灵门跳头从腹内流突沿岭江窃舟遁海将前船掣守东门又以单弱不足防御并入松门港大防哨守革之诚便也窃谓松门寨港大防兵船去此密迩可以径顾其地彼港舟师每每潜遁哨报不时为今之计当重责于松门港之水兵而専严以哨船之号令】
