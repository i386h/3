<!-- { "loadSidebar": true } -->
　　嘉靖三十三年三月镇抚彭应时与贼战于乍浦死之【应时山隂人以儒生中武科授本卫镇抚都御史王公忬知其材檄使练士防贼首萧显为防将卢镗所攻自松江走入浙境王公令应时截之于海塘至乍浦贼掩至乃奋鬬身被数创犹督战不已遂死于阵应时性聪敏能诗文材力兵技冠絶一时而尤精于骑射其练兵也善抚士卒人乐为之用及其死也人皆惜之】
　　三十四年正月贼犯归安县双林乡烈女严氏死之【严氏讳四英桂林知府凤之从女也冦入乡伤其父掳四英以行至跳街桥四英投溺焉山隂徐渭为之立传】
　　二月贼犯湖州乌镇杀畧数千人生员钱钦妇茅氏死之
　　【贼人突入钦妇茅氏与姑引舟卒遇之贼业已掳姑并欲及妇妇时怀姙巳九月又携一防男随舟中呼曰吾母子三人俱死矣即手抱男沈河而死贼愤之复抽刃剖其腹路人闻之无不流涕者时御史防其事于朝勅有司为之立祠】
　　筹海图编巻十
<史部,地理类,边防之属,筹海图编>
　　钦定四库全书
　　筹海图编目録
　　经略一
　　叙冦原
　　除内逆
　　定庙谟
　　择将材【御将附】
　　实军伍
　　选士卒
　　恤军属
　　精教练
　　足兵饷
　　清屯种
　　汰冗食
　　慎募调【客兵附】
　　集众谋
　　收圗籍
　　定武畧
　　鼓军气
　　公赏罚
　　禁妄杀
　　处首级
　　恤伤残









　　钦定四库全书
　　筹海图编巻十一
　　明　胡宗宪　撰
　　经略一
　　叙冦原
　　主事唐枢云天下学未大明人心不正以致有是诸同志欲为得为能为宜再订印功夫先従天下人心上倭冦灭尽然后天人合发以定万化之机
　　【此言人心乃治乱之原凡论御冦者皆详于治法而略于治人惟此推究本源度越羣见似迂而实切故首列之】
　　御海防要云为民御乱莫若絶斯民从乱之心今之海冦动计数万皆托言倭奴而其实出于日本者不下数千其余则皆中国之赤子无赖者入而附之耳大略福之漳郡居其大半而宁绍往往亦间有之夫岂尽为倭也倭有时可使之无遗种而其杂以土人也则吾之攻杀者有限而民之附益者无穷几何而有宁日哉故愚以为今之当事者当一面督兵截杀以治其流一面重抚百姓以治其本钱粮非上供至者悉与奏免而一切军门用度皆奏请无碍官物以充之无令尽责诸民而其不容或已者则严为防计使吏胥粮里人等无有指一科十之弊则斯民不惟身得安生而其心且有父母孔迩之懐固将可杀而不可使之为乱矣今日郊野之间皆嚣然丧其乐生之志夫民不乐生其又将何所不至哉此今日不可不为之计者也
　　兵部尚书胡世宁云自古盗贼起于民穷民穷由于赋役之繁重官吏之贪酷而官吏贪酷又其致盗之大本也盖使官吏循良则部檄虽有征敛而亦为之周旋善处民之被害亦轻官吏贪酷则朝廷虽有寛恩善政而亦被其停废尅削民之受祸不减故盗贼之兴多由贪吏而亦最恨贪吏观方腊之乱所杀官吏备极惨毒此其验也故自古明君良臣平日既以选用良吏为弭盗之本临难亦以委用良吏收平盗之功唐太宗尝言去奢省费轻徭薄赋选用廉吏使民衣食有余则自不为盗而龚遂之治渤海贾琮之平交趾皆是道也近时盗贼所在充斥实由昔日权奸政及守令乘机侵尅之所致今朝廷累下恩诏悉更旧弊而盗贼犹未革心者惟以平日贪庸之吏扬扬犹在民上而其一二离职者则又归作富翁而坐享吾民之膏血或反陞要职而更为贪吏之营窟故无以服盗贼之心而散其胁从之党为今计者宜简命风力宪臣出询民瘼而凡旧日贪官暴吏不拘见任去官悉皆重按其罪以快吾民之愤穷追其以代吾民之赋而又选用循良之吏委以便宜寛其文法仿龚遂贾琮故事使得推诚布徳散其徒党而一二渠魁及奸民乘间生乱稔恶难宥者轻则就委守令设法擒捕重则选委将帅调兵剿除则盗贼平而患永絶矣计不出此而欲因循荏苒袭用旧人行旧政吾恐盗贼难保其不至于滋蔓也
　　主事唐枢云备倭之法防海之禁斤斤明于国初然冦未尝絶何也夷夏有无之互以通也承平日久市舶之官势胜流职于是为私通之计自天顺末以来安之而海上亦无盗警凡商于海者武具而力齐虽有小冦无所容于其间嘉靖初市舶罢流臣严其私请商市渐阻浙江海道副使傅钥申禁于六年张一厚申禁于十七年六年之有禁而胡都御史琏出十七年之禁流延而有浙江巡按杨九泽之疏乃有朱都御史纨之出视抚设而盗愈不已何也冦与商同是人也市通则冦转而为商市禁则商转而为冦始之禁禁商后之禁禁冦冦势盛于嘉靖二十年后是时居有定处隠泊宫前澳南纪澳双屿澳而已又人有定伙名酋不上六七许栋李光头就擒张月湖蔡未山死陈思眄为王直所杀王万山陈太公曹老又皆不闻矣又况入有定时登岸虏人致其巢责令以赀赎后乃盘据内地随在成居而恶少继发徐明山者三十二年前之椫诠约步遨于浙之西东而莫之识也当夫壬子前盗形已具沿海有司为禁益严内外商物不得潜为出入内地人素与交识者因负其赀而不偿夫然后壬子之变作矣
　　【此言海冦之患其始由于流官严禁海商其后成于内地奸民负商赀本】
　　都御史章焕云倭夷安从至哉有首乱有胁从有导引明乎此而后贼可理也故外贼易见内贼难知今以海外蛮夷而深入内境道路之纡曲民间之虚实官府之动静纎息必知者谁为之也又其始至千人四布无一知者及鸣号而须臾毕集贼固善匿匿之谁也此东南之大变也夫吾民重困欲为盗久矣然时有见执之患自贼间入而为之用进有望外之获退无盗贼之形海濵无关隘阻诘柔艪轻舟往来甚捷此贼之由通也与贼连衡与良民杂居贼未至皆良民也贼至则良民去奸民留贼去又皆良民也此祸之所以难测也兵入其地以为居民询贼情问道路悉为所误当此时以为奸民戮之然有良民也以为良民舎之然有奸民也故兵多惑乱而妄行故倭夷有由入也乱贼有由炽也兵行有由误也良民有由扰也城郭有由惊也奸萌有由自也故奸党不消则贼患不止故安攘之计莫要于安反侧夫反侧之初良民也横征暴敛追之耳故奸民不可以形治也治倭冦以兵治反侧以诚故内贼为急外贼次之政事为急甲兵次之诚得良吏而分治之行寛大布恩信问疾苦时拊循明示不校反侧者囘心矣此龚遂所以治渤海之盗也且今良民安居而乐业彼将反本而呼天捐亲戚背乡井冒危险岂其情哉是散贼党而伐贼谋也倭夷安从入哉故良吏优于良将善政优于善战不然兴师百万能驱倭夷不能驱奸民奸民在贼可以复入师不可久留是行奸民之计也且天下宁独倭夷可为乱哉故反侧为要夫反侧者反间之因也敌情所由得也善致之则为我用不善致之则为贼用此尤兵家之要防乎防乎不可以尽言者也
　　太守严中云海商原不为盗然海盗从海商起何也许二王直辈通畨渡海常防刼夺募岛夷之骁悍而善战者蓄于舟中泊于双屿列表濵海之民以小舟装载货物接济交易夷人欺其单弱杀而夺之接济者不敢自往聚数舟以为卫其归也许二辈遣倭一二十人持刃送之倭人还舟遇船即刼遇人即杀至其本国道中国刼夺之易遂起各岛歆慕之心而入冦之祸不可遏矣【此言海商初无纠倭入冦之念因防他盗渐至乎此其后遂即真大受倭患矣】
　　都督万表云向来海上渔船出近洋打鱼樵柴无敢过海通番近因海禁渐弛勾引畨船纷然往来海上各认所主承揽货物装载或五十艘或百余艘或羣各党分泊各港又各用三板草撇脚船不可胜计在于沿海兼行刼掠乱斯生矣自后日本暹罗诸国无处不到又诱带日本岛倭奴借其强悍以为防翼许二住双屿港此海上宿冦最称强者后被朱都御史遣将官领福兵破其巢穴焚其舟舰擒杀殆半就双屿港筑截许二逸去王直原在许二部下管柜素有沉机勇略人多服之乃领其余党改住烈港渐次并杀同贼陈思盻柴徳美等船伍遂至富强以所部船多乃令毛海峯徐碧溪徐元亮分领之因而海上畨船出入关无盘阻而兴贩之徒纷错于苏杭近地人民自有餽时鲜餽酒米献子女者自陷黄岩屠霩而其志益骄其后四散刼掠不于余姚则于观海不于乐清则于瑞安凡通畨之家则不相犯人竞趋之杭城歇客之家贪其厚利任其堆货且为之打防防送如铜钱用以铸铳铅以为弹硝以为火药铁以制刀鎗皮以制甲及布帛丝绵油麻酒米等物【此言海冦起于中国邉海奸民违禁取利初通西畨后及日本为冦心腹毛海峯徐碧溪徐元亮者乃其魁首而许二王直又魁中之尤也殱厥渠魁非防之至要而功之无上者欤】
　　海道副使谭纶云片板不许下海禁革双桅大船乃屡朝明例以销祸未萌意至深逺奈何沿海灶丁假以采办私造大船违禁下海始则取鱼继则接济甚则通畨十数年来富商大贾侔利交通畨船满海间有朱秋崖任事之臣力行禁捕而大家灶戸浮议横生不曰小民无以聊生则曰国课必致亏损加之监鹾宪臣偏防灶戸过抑边官摘拾小愆节次论劾海道备倭勘斥相继遂至避祸迁就海禁愈隳养成大祸莫有敢言者往年倭冦刼掳渔船逼为党羽既得其船以张声势又驱其人以为向导苏松之冦半皆胁从捕获有尤多灶戸必须申明严禁仍乞特勅巡盐御史钤束灶戸止于额设海边塲荡采办煎盐遵照节题事例小船编号朝出暮入循涂载卤不许造大船入洋采捕招惹倭夷仍立连坐之法以稽私出之弊如有纵容下海为盗者运司塲官并得坐罪
　　【此言渔戸灶丁但当用小船不当容其打造大船通畨引冦】
　　除内逆
　　兵部尚书杨博题云倭贼入冦多因我民为之勾引盖逋逃不归则祸本未拔东南无息肩之期合行督抚诸臣多方招徕务使不轨之徒以次归正
　　又题云蠢尔倭奴敢肆流刼者皆缘我之内逆为之乡导也倭奴非内逆无以逞狼贪之志内逆非倭奴无以遂鼠窃之谋必须禁捕内逆方可消除外冦合行督抚诸臣责令军卫有司将沿海居民逐一清查造册在官稽其生理时加约束敢有仍前不悛从倭为逆许令同里之人赴官告首即于犯人名下追银三十两充赏本犯从重处治拔本塞源此为要务也
　　定庙谟
