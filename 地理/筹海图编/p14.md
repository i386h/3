<!-- { "loadSidebar": true } -->
　　【徐海陈东攻围桐乡势甚危迫总督胡公新受命引乡兵千余驻敌楼防守杭州无他兵可遣援者乃与中书罗龙文谋曰方今徴兵未集而阮提督久困孤城万一有失损国威多矣今欲用间用饵以纾时艰而无可使者奈何龙文曰我世受国恩愿以死报请往説之公曰君京官也而无朝命往且不测况与贼素无一面之识谁则信之适陈可愿自松浦回以王直义子毛烈通事童华夏正朱尚礼邵岳等欵定海闗称报效胡公喜曰吾事济矣乃留毛烈于舟山而亟召童华等来见因厚抚之华等感悦胡公察其可使乃推诚与之计华遣朱尚礼持书往説海海故畏公威名欲解去而恶无名得书大喜欲与华面议龙文因请监督以行胡公从之遂偕诣海所宣布朝廷威徳因劝树功以图显荣海固唯唯而隂与华曰吾固愿为报効而费倭人金且数万奈何华曰此易事耳胡公豁达大度尔能与之立功富贵可望也岂直数万金而巳邪海大悦遂以降劵付龙文等还报即日解桐乡围而去既而下硖石逼塘栖华亟驰问进兵之故海曰以倭人金无所偿耳华曰若然是挟兵以要重赏也兹岂效顺之义胡公一怒我亦不能为若谋矣尔第出海须军门有厚赏持以偿倭未为晚也海惧从之即退屯李港华恐其反覆难保因索其弟洪来质云】
　　副使刘焘遣指挥王彦忠等败贼于斜塘
　　【贼有复自松江来者屯斜塘风泾玉带等处势甚滋蔓焘令彦忠等逐之贼大败复由横浦东去】
　　六月官兵进击僊居之贼平之
　　【贼据僊居胡公咨阮公往救之又檄副使许东望知府谭纶总兵卢镗等从东路进贼闻大兵至乃走防桥彭溪官兵围于林同知家指挥伍惟员犯其前锋俘斩三百死水火者不计余贼六十人遁往天台复为乡兵所杀而福建流贼遂无孑遗矣】
　　应袭管懋充中书罗龙文诱擒贼首叶明陈东等【徐海既解桐乡围而去与陈东叶明分屯吕港新塲旋复合于乍浦城南党与甚盛督察赵公数趋进兵总督胡公曰今众寡不敌进兵岂为胜筭且海所以退去者贪吾饵也若进兵而胜固是美事不胜当奈何今日之事法当先抚而后剿以金数万勾至其心遣谍离其党与剪其羽翼而后徐为之图万全之计也于是遣龙文童华等行间适麻叶伪为胡公虎符潜出硖石掳祝氏妇胡公怒复遣华等往语海曰尔一心欲投降而陈东麻叶反复不常恐为尔累非我所以曲全尔命之意海犹豫未决龙文曰彼二人者已密启赵公约缚尔生致之矣海大怒乃诱麻叶至管懋充舟所缚送军门复约龙文以舟载货阳与贸易童华以金二百与倭人之桀黠者诱东偕来至舟所即执之以归海自此势孤以至于亡】
　　八月官兵败贼于夏葢山三江海洋
　　【既而又战于金塘马墓之间复大败之俘斩二百三十余人】
　　兵部郎中郭仁副使刘焘擒贼于秦驻山
　　【时谍报秦驻山支岭之上有羣倭栖之其舟为触礁所破不能长往仁与焘时驻乍浦即欲遣兵击之将士皆云穷冦据险难以仰攻乃计令兵士挟降倭一人往説之许其送付徐海其党五十余人悉弃兵而来因次第缚之】
　　官兵败贼于乍浦
　　【详见大捷考】
　　贼首徐海乞降
　　【陈东党既为官兵所破海内不自安隂修战备为死鬭之计胡公知之复令罗龙文童华等往慰之且讽使入见海犹豫未决龙文宿其营安寝如家海以足蹑之觉曰此虎狼之穴何酣睡若此邪龙文曰我为尔百口且不顾况此身邪今尔乃心持两端何也海曰闻赵必欲杀我恐公不能救龙文曰赵公初意如此今也则否海曰焉知非诱我而执之邪华曰胡赵二公欲为尔题请封爵使尔専提一旅之师捍海上冦若不入见彼何所据以正请也海曰蹈不测之险奈何龙文曰我京官也且胡公姻戚尔第入见我则质尔营中万无一失矣海始首肯华既驰报军门军门许之为之期日谍使复数四给既定海犹虑中变先期而至入见胡赵阮三公及巡按赵公孔昭于平湖城中受犒而出谓龙文等曰鉴诸军门之貌吾祸终不免叹息者久之】
　　既而复叛据沈家庄总督侍郎胡公宗宪率官兵讨平之
　　【时官兵四集军威甚盛海侦知之隂收陈东叶明余党谋拒自全胡公复遣华往解之每迎谓曰吾以尔言结怨诸倭今军门既受吾降而复徴兵渐逼非为我而谁邪叱左右缚华将杀之华大笑不止海曰尔尚何言华曰吾笑尔不识人以忠为奸使吾枉死尔海曰何谓也华曰陈叶二党尚多且心迹不一今阳为附尔实为豫让之计军门恐尔入其彀中故遣我相闻官兵壁近郊者防其变也尔何不悟邪海曰然则如之何华曰今沈庄有东西二所尔曷不分其党各自爲巢而密约官兵杀之尔后患絶矣海深然之卒用其防由是二党互相猜疑胡公知之遂部署大兵进捣其巢是时贼壁甚坚据敌楼以拒四面皆挂白布觇我我不得觇贼也诸将以佛郎机攻之畏矢石不敢近七月弗克胡公怒命都指挥戴冲霄攻之冲霄率兵士逼贼垒立于矢石之下燬其西南正西敌楼各一座贼失据冲霄及把总杨永昌等督永保等兵大进捣巢于半日之间实冲霄燬敌楼之功也海既败殁其党散走一支据定海丘家洋阮公与总兵俞大猷卢镗合兵围之贼溃走逾桃花岭渡宁奚歴鄞奉化宁海与官兵战于台州两头门把总指挥范阙死焉贼突走温州至福宁得舟而遁一支自直出海为大猷兵所灭一支自浙江出海为镗兵所灭其得脱走者突登慈谿县伏龙山阮公率官兵灭之由是贼无生还者矣】
　　总督胡公宗宪佯纵贼酋辛五郎出洋命总兵卢镗擒之
　　【详见大捷考】
　　副使许东望击贼于马墓福山洋败之
　　【贼酋二曪表及从贼七十余皆就擒】
　　九月百户郎官追贼于临海两头门死之
　　副使王询总兵俞大猷击舟山贼平之
　　【俘斩一百五十余】
　　十二月官兵进捣谢浦贼巢平之
　　【先是贼据呉家山官兵自秋及冬屡攻弗克胡公命把总张四维以麻阳兵当嵗除夜袭破之俘斩无□是年两浙之贼数逾二万皆次第就擒而谢浦之冦即舟山之余孽云】
　　三十六年四月贼犯定海闗应袭百户俞宪章死之贼亦败遁
　　【贼舟漂至沈家门副使王询总兵俞大猷令把总张四维诱降五十三人至定海闗适别防贼杀宪章恐其中变悉斩之而移兵击新至者贼败宵遁】
　　十一月贼首王直欵定海闗要互市总督胡公诱擒之
　　【王直拥倭称降志在互市总督胡公檄总兵卢镗驻中中所授以成筭必欲生致之镗殚心竭力抚循备至直犹豫未决计无所出胡公复遣生员方大忠往説之与把总刘朝恩陈光祖指挥夏正通判呉成器等偕行镗以城外倭刄森列虑变不肯啓钥朝恩曰若是是益疑贼也不若以礼谕之以诚招之保无他虞镗従之朝恩等驰至贼所直见皆单骑伏迎道左大忠反复开谕直曰公等皆督府亲信轻身临辱直小人也敢不惟命遂聴大忠计见镗于城中诱至定海而执之夏正以此不得还详见遇难徇节考】
　　三十七年二月贼酋毛烈据舟山之岑港
　　【王直既就擒毛烈等欲为之报仇不肯还岛而据岑港分踪出掠官兵屡攻之弗克】
　　都指挥戴冲霄等擒王直谢和余党头目陈秀山等【秀山王信郭乔恕等直部下酋项松呉九等十五名和部下酋也】
　　贼攻乐清县城
　　【贼舟入石马港者甚众即进县城副使袁祖庚防将张鈇逐之至和尚岙与太平流冦合兵五千余人金盘指挥刘茂朱廷錀千户周宾百户李爵刘深与战而死郷宦佥事王徳良医王沛督乡兵御贼亦死之】
　　四月贼攻台州府
　　【贼众二千余人临海岛朱门刼松门寨冦台州象山桃渚又有继至之贼与合为一攻府城佥事李三畏知府谭纶率兵剿之至隘顽所海滨大败之】
　　温州贼过太平县典史叶宗与战死之
　　攻宁海县
　　攻温州官兵讨平之
　　【时台州贼复合乐清贼攻温州府总督胡公遣防将戚继光追之及于盘石馆大败之贼遁出巷防将张鈇预奉胡公方畧舣舟师江滨以待斩首百余焚其舟数十贼死者无筭先是贼分刼象山宁海僊居知府谭纶悉擒斩之戚继光又追及于海洋贼遂全防】
　　八月官兵进剿舟山贼巢平之
　　【详见大捷纪】
　　三十八年三月贼巢象山何家□副使谭纶讨平之【贼自何家□登犯者三百余据险为巢树朩营以自固总督胡公檄副使谭纶剿之纶与总兵俞大猷计曰堠者报贼甚多而今登犯者止于三百其尝我乎乃令大猷率舟师备之于海而自率陆兵往御之至定海即欲进兵将士请曰兵士逺来乞休三日而战纶曰贼数不及三百久掠不去者葢谓我无兵耳今闻大兵四集不走且严为备宜出其不意急击之乃进兵至马冈贼继至者五百自金井头而来至近纶即移兵先击之前锋既接纶分兵从中冲之贼遂大败追至落头斩级以百计贼避入山中竟宵遁焉翼日纶率军进捣何家□贼巢贼殊死战纶遣竒兵从间道出贼后击破之贼溃入舟中因纵火焚之俘斩畧尽】
　　贼攻桃渚所
　　攻楚门所
　　【贼千余自泥湖礁而来】
　　贼犯乐清防将张鈇败绩千户胡鳯等死之
　　【贼自梅岙刼次日至窑岙鈇迎败之乗胜进攻贼伏麦田中官兵入其伏遂溃千户胡鳯朱璠百户姚宪皆死焉】
　　贼犯定海把总陈其可与战败绩武生蔡启元死之【贼自丘家洋入犯为防将戚继光所败至奉化之蒋家舗副使谭纶遣其可击之其可违纶节制乗胜逐北为贼所乗遂溃败啓元死焉】
　　贼攻松门卫
　　【贼攻夏公岙入犯即日攻城既栅浦贾子为巢皆去卫不逺数里】
　　四月贼攻乐清县
　　【贼自石马港入者二十张鈇射死其酋二人贼党溃奔舟】
　　桃渚围解
　　【时贼攻所城甚急几至防殁总督军门檄谭纶往应之纶至入所城与戚继光合攻之俘斩颇众贼遁菖埠依山为固官兵又进攻之复大捷贼遂并入栅浦败巢】
　　防将张鈇败贼于白沙岭
　　【贼自松海登陆及太平遁至之冦合踪至白沙岭鈇预设伏以待贼至入伏正兵方合伏兵继起大败之贼遁出海去】
　　五月栅浦贼夜袭松门卫城副使谭纶等击破之【纶既破桃渚之贼即囘军向松门击栅浦贼既入卫城以守城卒久而疲且风雨昼暝恐贼乗官兵初至来攻城乃令诸偏禆悉军通衢以备巷战而令戚继光军分配城守诸偏禆皆窃笑之夜漏下四鼓果有贼数百袭西门先登者且三十辈杀城卒火城馆守者纷纷堕城走章延廪陈其可督兵大战斩数贼贼乃退遁纶与继光尾贼后计贼必出金清闸凿二舟塞之贼果至起塞时纶驻新河所城偃旗示弱诈为新河老人遗书于贼约馈千缗令勿攻城贼信之乃不起塞明日继光军出璧牛桥诱贼贼果悉众往纶尽鋭兵出南门复遣人搜贼伏悉走之贼依舟以拒官兵攻之沈其二舟贼大败奔陆复大败乃弃辎重越过南岸官兵追之及于南湾岭贼复据滨海髙山分五部以拒官兵蔡汝兰等进捣其巢先令竒兵间道夺其巅以拊其背张左右翼以贯其中游兵复四面环攻之贼遂大败斩首三百生擒数十百人贼溃围奔乐清黄华据舟出海而去】
　　副使刘存徳防将张鈇进捣海游贼巢平之
　　【先是存徳鈇预令把总任锦等设伏石所庄港口而自督兵进剿之贼知大兵将至即遁出洋伏兵击败之追至猫头洋又败之进至青门洋又败之沈其舟数十俘斩数百余贼改屯海游官兵击斩尽絶】
　　九月福宁贼流至桐山指挥卢锜等败之
