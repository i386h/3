<!-- { "loadSidebar": true } -->
　　禁妄杀
　　兵备副使凌云翼云赏功罚罪劝惩系焉今各领兵官员既不能奋勇运谋为地方保障往往将被掳逃回或穷乡避难之民杀以报功故行路者若非成羣不敢独行是不能御贼而反为民贼矣又从而赏之诚可痛恨今后报首级止一颗二颗者听本道查访果有对敌实迹方转送纪验其或诈冒无据者即鞠究明白坐以抵命至于指称奸细杀以为功者犹为易见盖谓之奸细必至一二人假装吾民或探听消息或潜为内应既巳觉露可缚而致之非临阵血战者比也何至斩首级哉以后奸细止许生擒不许杀害违者一体抵罪盖天理人心昭然难冺而欲欺昧以求灭贼未有能济者也御史徐栻云自古命将出征师还奏凯取魁首以为大戮后世缘此遂尚首功故首级不明非惟功赏不实亦多戕害人命西北边功正患坐此流也故我祖宗深鉴兹弊惟海外诸蛮如倭之类得论首级以其种类别而真伪易辨耳近者斩获倭冦得比照流贼事例已该兵部题奉钦依无容别议但臣恐贪冒成风功次失实则未免贻诬杀冒功之害也是可不严为之防乎臣愿我皇上勅下该部议行海防巡抚都御史以后凡遇海上报捷即便详加勘验果系皮肉缩有血防刀痕者方为真正首级顶心□门无发又非刀剃者方为真正倭头得以首级论功奏请陞赏其有中国勾引之人虽系有发须在大伙贼内对阵擒斩者方许比照从贼生擒例议赏如有诬杀平民妄冒功次者悉从巡按御史叅究坐罪则庻乎首级申明而慎军功重民命胥得之矣伏惟圣裁
　　处首级
　　都御史唐顺之云鸟铳手不许割首级亦不暇割首级论赏与余军照数分级假如百人为率或鸟铳手十名余军九十名鸟铳手居余军十分之一或余军内得一首级该银三十两则鸟铳手得银亦十分之一共分银三两或鸟铳手五十名余军五十名鸟铳手居余军二分之一余军得一首级则鸟铳手亦得银二分之一共分银一十五两人数搭得多寡分银数多寡率照此例筭
　　恤伤残
　　巡抚都御史彭巡按御史孙等议云优恤军属律有正条隠蔽杀伤例有明禁今后各道并军卫有司部下军兵俱要従实开报阵亡官员给银三十两奏请陞级他乡客死者仍给关文阵亡民兵一名给银五两官军一名给银三两被伤军兵伤重者一两伤轻者五钱被杀民人未埋者五钱已埋者三钱被伤未痊者一钱房烧尽絶十口以上者三两十口以下者一两五钱老小无依者五钱壮丁砍去芦苇者应纳盐课官为处补俱从兵备道呈请查给若有隠蔽不报者从重究治督粮道仍将近者议免太仓嘉定上海崇明四州县荒芜田粮及民运白糙粮米议改折色数目出榜谕众通知务俾民有实惠



　　筹海图编巻十一
<史部,地理类,边防之属,筹海图编>
　　钦定四库全书
　　筹海图编目录
　　经略二
　　御海洋
　　固海岸
　　勤会哨
　　谨了探
　　重隣援
　　散贼党
　　慎招抚
　　择守令
　　拯民穷
　　严城守
　　筑城堡
　　广团结
　　行保甲
　　降宣谕　【用间谍附】
　　通贡道
　　开互市













　　钦定四库全书
　　筹海图编巻十二
　　明　胡宗宪　撰
　　经略二
　　御海洋
　　予按防海之制谓之海防则必宜防之于海犹江防者必防之于江此定论也国初沿海每衞各造大青及风尖八浆等船一百余只出海指挥统率官军更畨出洋哨守海门诸岛皆有烽墩可为停泊其后弛出洋之令列船港次浙东于定海浙西于乍浦苏州于吴淞江口及刘家河夫乍浦之地海滩浅阁无山岙避风之处前月把总周易等所领战船被贼烧燬仅遗十余只近又报为飓风击碎不若海中洋山殿前窝集反可泊船也吴淞江口及刘家河出海纡回又非泊船防海处所议者欲分畨乍浦之船以守海上洋山苏淞之船以守马迹定海之船以守大衢则三山品峙哨守相联可扼来冦而又其外陈钱诸岛尤为贼冲三路之要兵部原题副总兵俞大猷统领战船驻劄海上防贼截杀则如陈钱乃其所当屯泊而提督军门及海道等官毎于风汛时月相叅巡察有警则我大船火器冲截贼入使不得越过各岛则彼毒无所施衅孽不作而内地安堵矣
　　【此言哨船当泊于外洋山岛】
　　又云直与浙江名虽异地而实则一家若不设官总理则彼此自分门戸贼一入内地随风南北可以互犯故必共守陈钱分守马迹等三道而后贼无遁情兵可夹击必得总兵官正副二员分驻金山临山要会之地先守陈钱以春秋分任更畨出入而叅将分画三道马迹等三山各督信地则人易为守而守无弗力矣
　　【此言总叅当分任哨责】
　　通政唐顺之云御倭上策自来无人不言御之于海而竟罕有能御之于海者何也文臣无下海者则将领畏避潮险不肯出洋将领不肯出洋而责之小校水卒则亦躱泊近港不肯远哨是以贼惟不来来则登岸残破地方则陆将重罪而水将旁观矣臣窃观崇明诸沙舟山诸山各相连络是造物者特设此险以迂海贼入冦之路以蔽吴淞江定海内地港口也国初设县置衞最有深意而沈家门分哨之制至今可考合无春汛紧急时月苏松兵备暂驻崇明宁绍兵备或海道内推择一人暂驻舟山而总兵副总兵常居海中严督各总分定海面南北会哨昼夜扬帆环转不絶其远哨必至洋山马迹
　　【此言海中远哨近哨】
　　又云国初防海规画至为精密百年以来海烽久息人情怠弛因而隳废国初海岛便近去处皆设水寨以据险伺敌后来将士惮于过海水寨之名虽在而皆是海岛移置海岸闻老将言双屿列港峿屿诸岛近时海贼据以为巢者皆是言国初水寨故处向使我常据之贼安得而巢之今宜查出国初海防所在一一脩复及查沿海衞所原设出哨海船额数系军三民七成造者照数徴价贴助打造福船之用
　　【此言水寒哨船旧制当复】
　　兵部尚书杨博云平倭长策不欲鏖战于海上直欲邀击于海中比之制御北狄守大边而不守次边者事体相同诚得先发制人之意国初更畨出洋之制极为尽善至于列船港次犹之弃门戸而守堂室浸失初意宜复祖宗出洋之制
　　【此言旧制原御冦于海中】
　　南京工部尚书马坤等题乞聚船于马迹山以为诸路水军老营仍于扬山设水营以扼贼入乍浦川沙洼由吴淞江口入苏松之路于大衢山设水营以遏贼入宁波台温之路专设海上总兵特造出海大舰如古拏飞舰飞虎舰戈船楼船将军之制仍大申出洋之令脩复大青风尖八浆等船以便行使
　　【此见与御冦远洋大同小异】
　　在京各衙门会议云倭奴长技利于陆我兵长技利于水歴查连年用师凡得捷俱在海战利害较然明矣海中陈钱大衢马迹山诸岛为贼南犯必由之路先该督察侍郎条陈会议海防长策首列此条今又该南京工部尚书马坤左通政何云鴈题相同合咨新任总督令总兵官速集太仓崇明嘉定上海沙兵及福苍东莞等船分为二哨专守山马迹又将绍兴温台捕鱼及下八山采捕福苍东莞等船分为二哨专守普陀大衢其陈钱山为浙直分路之始所宜更畨共守
　　【此言御冦远洋之策为是】
　　略云诸将海战而胜者常十一其内地战败者常十八何勇于海而怯于内也其故有四士卒入海人无还心皆殊死战无所逃难一也洪艟巨舰易以凌贼势便二也毒药火器且战且焚三也贼载水而饮开口待卤势不能持久四也而其后不能御贼者亦有四犯不测之险以命愽贼而常赏不酬劳其怠心一也海中无人易以为解二也旣不能赏易于姑息将不能驱三也海波不常或利或否四也议者皆言益修战具反言四失守马迹殿前诸山以控吴守大衢诸山以衞越守陈钱诸岛以制贼往来之冲夹击互救三道鼎峙贼不足防矣
　　【此言海战利弊】
　　南京兵部尚书张时彻云今之水战止能要击去贼而于来者未能遏其烽夫来贼鋭而去贼惰击惰易而攻鋭难人情所习知也然击来贼者譬之扑火于方然之始火灭则栋宇可以无虞击去贼者收燎于旣烬之后此其利害则有间矣自海上用师击来贼者仅一二见而要去贼者亦不过文其纵贼不追之罪耳今若以击来贼之赏优于追去贼之赏以纵来贼之诛严于纵去贼之诛而当事者同心僇力急如救焚尽遏海外方来之冦则边鄙又何不宁耶
　　【此言海战以击来贼为竒功】
　　总兵俞大猷云倭贼自彼岛入冦遇正东风径由茶山入江以犯直则江内正兵之船可以御之遇东北风必由下八山陈钱里西倒球干邪清水马迹蒲岙丁兴长途衢山山普陀马墓等岙经过然后北犯南直西南犯浙江请于浙江共设楼船二百只苍船一百只分伏于前项海岙往来巡探攻捕名之曰游兵而远遏之于大洋之外
　　【此言当设哨船于浙直外洋】
　　又云大洋以外欲就诸山随处结营随班分哨常得胜势似足以赖然万里风涛不可端倪白日隂霾几如黒夜故有相遇而不可击亦有未必相遇者
　　【此言外洋御贼之难】
　　主事黄元恭云或者曰我兵长于水战短于陆战而倭奴则长于陆短于水故御之莫要于海中陈钱马迹大衢殿前扬山当倭奴往来之冲诚设总兵官驻陈钱叅将三员分驻马迹大衢殿前洋山常川督哨御其来而邀其去贼殆尽殱而鱼矣愚窃谓其策甚善而难行盖海栖经月必有风巉崕剑峰难于椗泊癸丑春叅将俞大猷围王直于马迹蛟龙惊炮而起几至覆没师旋贼逸乙卯秋浙直会兵大衢前殿邀贼归路疾风暴雨大作飘没舟师以千万计是亦乗危幸功者也夫大海无际何独称四山为贼出之冲葢航海者必昼行夜止依山宿泊自倭东南而来望中惟此四山相去各一二日程始至陈钱必泊次泊马迹次泊大衢次泊殿前洋山若驿驻跸然固非若子午谷东西莫适必由隘中行者贼诚知山有兵东西南北何所不适虽失所依泊然与犯戎兵之必死宁冒风涛之不测且闻长老云起椗扬帆舍山泊而适大洋此避风之妙术而岂谓必死地哉知戎地而不避有生途而不趋贼必不然矣然则御其来而邀其去不可为欤曰依此四山但严会哨应援之令潜师伺之万无不中若设官显驻是示趋避之标耳故是策也宜潜不宜露宜邀其归不宜伺其来盖归路可计日候风信故也
　　【此言陈钱诸山但可设伏以撃去贼】
　　副使茅坤云方其海冦之舳舻相望必由通海之门戸而入于苏松之吴淞江刘家港之类是也古人云守险者必先设险于险之外守之其所谓海战之重兵如各叅将所提闽广募兵之类当设战舰备火攻而谨斥堠以迎击于淞海之上贼未泊岸则当夹水而阵以遮击之贼旣及岸则当随其贼艘所泊之处而直捣之此则海上格鬭之兵也将之最猛兵之最精者可以当之
　　【此言当御冦于海中将近港岸之处与陈钱马迹远攻之説异】
　　御海策云备倭之术不过守御二者而已未闻泛舟大海远征岛夷虽以元世祖之威伯顔孛朩儿之勇艨冲千里旌旗蔽空一遇作万人皆为鱼鳖此其明验也而况沙石起伏洲渚驱阻风候向背潮汐髙下波涛汹涌至到浅深彼皆素所谙练以我之迷而蹈彼之危能为必胜哉
　　【此与前説相反】
　　海道副使谭纶云陈钱马迹洋山在内海之外止可出哨不能设守盖恐粮饷易匮声援莫及不如荆川备倭之説为善且自来水寨设在沈家门遇有缓急战守兼得耳
