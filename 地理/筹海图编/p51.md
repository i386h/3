<!-- { "loadSidebar": true } -->
　　一姑苏城垜九千七百九十新増敌台大约不过一千毎一城垜用一人守之通计城夫一万一千人派夫照依先任温公之法大戸五名中戸不过二名下戸用二人三人朋充一名实为情法兼尽今长吴二县除仕宦举监生员外通将居民合二万二千人之数分作两班城夫虽有两班口粮止用一班上城之日第一班直一昼夜至次早第二班人夫更替及今闲时先就居民近住城垜处写定班名于各城垜上贼在百里外先用保长甲长到城看守俟贼近城五十里保长唤集散夫上城其法以百人为率常以五十人分立一百垜口看守将身向外观望五十人食息便厠则二垜常有一人看守至夜间亦用五十人立一百垜口看守五十人睡至半夜代换后半夜巡城官生至则五十人起而交代此劳逸适均之法也
　　一城上各敌楼毎处派定举人一人或监生一人各带家丁生员二人不拘家丁有无专在上歇宿督视本处垜口城夫昼夜防守若各该地方有贼攀援上城坐名申呈宪院提问亦不许科扰保甲长人等
　　一指挥六员毎员派定一门白昼各行巡视以整齐保甲长散夫人等站立观望及防不测之变其官生六人毎人派定一门给与巡视虎头牌面上写遇夜各行巡视信地站立人等至交界处方囘循环不息官生毎人给马一疋
　　一各城楼及对城外冲要之处各置佛榔机一座随用装火器二人带火药一桶备急用其城楼下预置合用火器锋利器械弓矢及坚固防牌使贼临城随取随足官防库中置放石灰油烛火药等项备用若库中封识不尽更用沿近居民空房一二间封锁亦可须差官一员常时看取给发
　　一保长毎人青衣装束各带腰刀一把号旗一面其散夫各备长柄鎗刀一把又带铁锥一个或斧头一把任从其便如缺一件即加重责毎三垜备明灯一碗灯架先置城垜外可照城足其灯毎一保长给与二十三碗毎日着一县佐次第分派本日一夜之灯与保长毎保长派好烛一百八十九枝任其分散丁夫以备一夜之用若保长有弊许丁夫口告罚烛一夜其合用煎油煎粪锅灶等项毎保长一名预给铁锅二只行灶二只水缸四只酒瓶二百个檑朩二根备用如有警急再行分派物料至于暑雨合备细密坚厚篛笠簔衣毎保长一名给与百付分散丁夫穿用遇夜合备草荐等项毎保长一名给与草荐二十五条大小竹一百根芦蓆一百领以作盖棚歇息城夫之用
　　一打牲船上弩矢百发百中此船吴淞江阳城湖陈湖太湖水乡多有之着各区图报举入城不许容隠其人官府照养兵口粮给与工食计名分派城上紧要去处有功仍加重赏
　　一城外濠内周围空地多有居民占造房屋贼若攻城必先渡濠顿住城足城足有屋贼可隠身城上矢石难施且贼登屋可以发火器矢石攻城前任巡按御史孙下令焚燬实万不得已也不二三年愚民贪昧又行盖屋若姑息之是将在城数万之命而为侥幸之图也今后贼将入境务要拆卸如不从者临时照前院法无悔
　　【此虽苏州一府守城条件但区处得宜综理周密录之以为他郡守城者式】
　　予按从来城守攻破者十一袭破者十九袭破之説有二其一是伏奸细于城中放火守城者奔救则敌乗间而登其二是暗约奸细上城照防疎虞处用云梯登至垜口挥刀杀人守者惊散贼从此上故守城之法须设兵一枝专司救火不许守垜者下城守垜者各持一斧分班专视城足凡贼登城多在下半夜乗人疲倦故也亦多在黎明守者散班故也把守之严贼岂能袭我乎所苦者盘诘奸细甚难盖奸细乃本地之民贼拘其家属刼其内应吾乌从而觉之今之诘者多在城门内使贼假装吾民从此击杀门岂能遽阖乎又或闭城太早止通一二门出入人愈众则诘愈难不若大开各门门外盘诘而兵衞设于门下方善
　　筑城堡
　　策略云守必以战而守城必以野自法有陷城之诛而未严残野之罸贼至茍负孤城而弃其四境烟焰相望号声相闻所至萧条有不忍见闻者又安望其援乎故李牧备边先收保而不失不能收保是资贼也后将军炖煌先在乗队列阵校联不絶贼不敢犯使疏而可犯是自敝也愚以为略仿墩堡之制使民各聚为市市列为堡约其道里之中使势可相及毎贼至则墪堡固守而郡县急趋而助之而又特严其法使四境残其者与失城同罪则人各为战地各为守贼入而无所得其势自困矣
　　都御史章焕云北边城堡相望凡以防冲突备侵掠也南方之畜侈于北边风帆之力疾于马足茍无城堡贼何畏而不来民何恃而不散且夫贼势之炽凡以乡民奔窜奸民惑乱助其声也有城堡则居者守逃者归耕者敛且远近按堵什伍相保奸民无所容无奸民则无乡导何以能深入居民不散田野不芜赋税不乏根本之要也及今秋冬宜令诸乡大者为城小者为堡而聚民其中城堡罗列贼必不敢越境而内侵东南世世之利也或曰公私俱竭如冗费何夫军兴不止费且不赀民散不复赋将何出城堡所以省军需足国计者也何谓费也昔皇祖尝命汤和视海上择要地筑数十城以备倭使治倭有他策也圣虑当先之矣今安用纷纷为也又云贼远来人持数日之粮未达岸多苦饥者贼之死命制于数歩之内矣徒以海滨廪藏露积故贼至而掩据之因粮以为食因财以为用故奸人为之党而竆民为之役所向无前乗人不备如使蓄积收敛而野无所掠此贼坐困之道也不数日乃成擒耳故议守者莫要于城堡城堡相望远近相倚少则不能攻城多则所掠不足供所食贼不能持久破之必矣夫贼不能宿饱则不能深入不能深入则不能多获不能多获则来者无利而闻风者不来内地可不烦兵而守矣愚闻倭夷挥刅成风天性好鬭诚难与争锋独其久饥乃为易制迩者我师三捷皆乗其饥剖腹视之类多青草御冦之要可知也
　　副使茅坤云近闻嘉善平湖萧山诸县已皆缮城然而桐乡崇德尚未闻议及者此特邑而已至于市镇如湖归安之双林菱湖琏市乌程之乌镇南浔所环人烟小者数千家大者万家即其所聚当亦不下中州郡县之饶者并当按其市居之田宅积贮而量其力之大小为之均其费之多寡各列丈尺而筑之有司特为之约束期防钩考布算以责其成功而已而其材不必借入于官入于官则多出没之弊其他敌楼城门并水寨之属非民间可以例辨者官粮借库贮以助之至于钜姓势族而野处田间者或二三家或五七家或一二十家所愿随便筑堡者亦听近闻甘肃诸边总督杨公尝遍行之虽有数万控而下亦不敢窥数家之堡而仰攻何者彼不过利之而已一攻堡则其内伏火器下石非击杀数十百人必不能下彼所得不足以偿其所失故仆窃以为吴越之间凡近海一二百里者并当令着姓居民遍为列堡而守可也
　　兵部尚书胡世宁云择人而守之重其权而久其任使得为万全久远之策可也或举地利不如人和之説及惩秦之灭亡而筑城劳民为病者是不然夫自古王公设险以守其国使倚将和卒练一时善战之功而不为设险守国长久之计智者不为也况戎狄长于野战短于攻城而我中国之人毎与之反故吾乗城拒敌是用所长而乗其所短且以土石而蔽血肉也若无险可恃而专以战为守是勉所短而校其所长且以血肉而代土石也仁者将孰从乎况筑城虽劳而为之以渐则亦不至如秦之害人矣孟子之言为专恃地利而不恤人者发也秦之政乱由其暴虐之极非专由筑城也其筑城之卒数十万余而南戌五岭乃五十万余骊山阿房之役又各七十万余是其劳民致怨岂专在筑城哉后世惩秦之失而忘古设险之制是因噎而废食也
　　【此篇本为北边而设其实海防亦然故录之】
　　广团结
　　城外团结法愚尝广询博访宜以二十家为一团除租房单丁外毎一团令养客兵一名毎家各设器械一件出人丁一丁以为团兵凡二团四十余家各出银一钱造一巷门门上盖一更铺铺内置鼓一面锣一面铁铳三口香盘一方就四十家毎夜轮人夫二名守之居常无事止鸣金鼓巡更一有冦警则本处即连放三铳四十团兵各执器械追截诸团皆应之其所养山东兵官严立法不许擅离本团骚扰团尸毎日有暇即教习本处团兵军门复时时委官查省之责成之众既以势分而不得为非团兵之布列者又以联络而相为友助况一团有贼诸团应之四郊之外固有随地皆城随民皆兵而大城屯守之卒将有不必用者矣
　　行保甲
　　兵部尚书王守仁云本院近行十家牌谕诚亦弭盗安民之良法而今之有司槩以虚文抵塞莫肯实心举行虽巳造册缴报而尚不知其间所属何意所处地方该道仍要用心督责整理诚使此法一行则不待调发而处处皆兵不待屯聚而家家皆兵不待蓄养而人人皆兵矣工部尚书马坤等题欲将土著之人各就一乡编入保甲尽归团练五人为伍十人为甲五十人为保上下联络委各府州县佐贰官贤能者不时就其一乡团兵阅其武艺又因而稽其人丁如有潜入贼中勾引或探聴者坐罪若有隠弊互相连坐
　　副使谭纶云连年倭患皆为私通贸易而起浙人多诈窃买丝绵水银生铜药材一切通番之货抵广变卖复易广货归浙本谓交通而巧立名曰走广不此之禁则履霜之渐驯至坚冰欲行究诘则奸宄之雄弥缝百端徒滋扰耳为今之计莫若称此议练乡兵之时立为保甲之法委所辖各府佐贰官公同属县掌印官省约舆从亲诘地方不问腹里沿海与城郭乡镇去处官吏生徒举监之家务逐戸挨查毎十家编为一牌牌内分十直格皆以巷道为准如是东巷门起则于牌格内左甲尾下填注东巷门字样从西顺挨一赵甲二钱乙三孙丙四李丁五周戊六吴已七郑庚八王辛九冯壬十陈癸各填注人丁生理明白即于右甲头下填注褚子姓名是为第一甲其第二甲牌格内左甲尾下填注陈癸姓名亦从顺一褚子二衞丑至十家止三牌四牌亦依次联络挨填如一巷之内人家已编十牌外有零者即将大家中人丁烟多者报足编之如村镇无巷道者亦依村镇编之就于本名下坐定日期毎一家轮值三日第一家轮初一十一二十一日第二家即初二十二二十二日以次填注按日于本家门首悬挂仍毎一牌年轮一名为甲长管领九家毎十牌年轮一名为保长领百家其中若有远出不归或私收丝绵火药等物假名走广潜往通番或逋逃海外久不还乡者许牌内值日之人抱牌赴首官为拏究敢有隠不觉举一家有犯十家连坐毋容姑息其有原犯通番但逃囘自首免罪编完之日府县仍将牌毎甲一样再填一张类钉成册存留在官巡捕官时加查考一体稽察若有假公济私乗此害人从重惩治如此庶通番之党自消而地方之不逞亦可以禁絶矣
　　太仓生员毛希秉云凡海贼一起陆地贼乗机窃发假海贼之名以纵暴地方不能抗御惟保甲可以除之如太仓初编保甲陆地贼无所容身逃缢擒首散亡略尽尝有海贼廿人夜刼城南十八都时其家潜报保甲总甲及有船者预待贼出追之且击且行逐至海口天明贼之器械尽矣把港百戸陈璋鼓率人船直追半洋擒囘送道又十五都沿江地方白昼有海贼上岸打刼适潮落舟阁被保长尽数擒获此皆从来未见之事而保甲之功大矣今法久人玩乃复罢宜修饬以保地方但不可使之迎送受词以生事耳
　　降宣谕
