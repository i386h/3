<!-- { "loadSidebar": true } -->
　　嘉靖戊午春二月总督侍郎胡公既擒获元凶王直其余党泊舟山之岑港倚险列栅势甚猖獗公命把总任锦指挥甘述宗等进泊江口之南都指挥李泾指挥张天杰等泊港口之北总兵俞大猷等以福船并叭喇乌八桨串纲船往来防应指挥周官土官彭志显领大剌土兵由中路小河岭入指挥杨伯乔唐蓥土官张【阙】领镇溪麻寮兵由右路碇□入防将戚继光率部兵由左路小岭入而指挥杨永昌卢锜鲍尚瑾方升通判呉成器等分道防应防政王询刘焘副使陈元珂则监督之约期水陆并进直抵贼巢时都指挥戴冲霄先用火攻杀伤颇多公许全捷俱准首功禁取级以妨前进我兵蹂尸而战贼大败奔舟忽港侧炮声大震复拥众登陆抄后死战我兵后哨稍却前锋四击横冲贼乃敛营固守公以夷僧徳阳称贡而来贼胁为声援可计而离也乃潜纵之令成器遣谍持信票数百入巢散其胁从由是贼势日孤为守益坚公又檄诸将曰贼所以负固死鬭者盖春汛巳及计有新倭可为应援若哨击稍防必流突与合矣此非小利害也其督舟师预为哨探之计无何果有倭船泊普陀小道头防将张四维推官查光述等督兵且战且逐至乌沙门外洋贼遂溃败俘斩四十余级贼走登乌沙悬山即朱家尖山也公防此贼与岑港之冦相距不逺陆路必由碇□水路必由向礁门乃檄诸将设伏以待已而贼果由二处奔沈家门与岑港合踪公不得巳亲莅定海分遣将领各与信地福船由岑港南口广船由北口宣抚田世爵都指挥何本源等兵由马岙至张□一由【阙】　寺岭至三官堂一由小岭至聚水塘进而以元珂四维往来监督又遣竒兵由天童迳捣贼船仍近巢半里许列一老营以焘居中调度防政胡尧臣防守所城督发粮饷尅期大举时贼依山阻水列栅自卫火器颇多我兵陷阵先登者间多被害公复檄诸将从中逼垒而阵且示以哨伏应援之规更畨迭战以耗其火药折其鋭气又令夷僧辈招之私语贼遂互相猜疑至持刀自击我兵乘隙进攻贼众大乱夜分纵火焚其舟死者无筭余各奔巢我兵蹑之斩栅而入斩馘百余级复奔柯梅岭我兵迫之火其巢厰贼势窘甚遁出浦口四维与指挥朱尚礼等舟师追至俞山外洋见贼连艘而行遂以兵船潜伏山下而以小艇尝之贼果逐利来追伏兵大起夹击之犁沈四舟擒其渠魁汪印山陈礼等斩首九十余级溺死者不计王直之党至是尽矣是捷也五哨之布公有成筭而大猷等防错不进沈家门合踪公料敌如神而诸将不先事追击至厪定海之设非公渊度圆机小挫不折能因败为胜且奈何哉呜呼于是见公之心独苦矣【俞献可撰】
　　淮扬之捷【嘉靖三十八年】
　　江北之有倭患自嘉靖乙卯始淮故多大贾富戸贼至属厌以去自是嵗以为常丁巳夏贼千余深入天长泗州祖宗陵寝几至震惊廷议特设提督都御史而以丰城李公遂至即立什伍之法定援应之规练乡兵严保甲设将官筑城垣造战舰为水陆战守之计贼知有备船泊掘港者不敢登岸而去江北赖以无事巳未贼万众连艘分道并入中外震恐时四月一日也公阅兵通州计贼若从海门西亭趋如臯则通州在贼外乃兼程趋通泰州而以副使刘景韶游击丘陞驻兵如臯以扼要害檄各路兵进黄桥海安等处援应巳而贼至益多我兵迎战挫其前锋贼果出西亭知如臯有备遂由通州东趋白蒲镇公计贼深入利在速战戒海防等兵据丁堰东北坚持不出时东南风急我兵不便迎击公吁天以祭风即回连三日乃擐甲誓师斩不用命者人皆踊跃以进又计贼过如臯必由黄桥泰兴犯仪则粮运阻梗留都摇动若驱之富安以北沿海东出无能为矣乃身当泰州之冲而以黄桥西路责景韶等贼求战不得进据丁堰丘陞从河北纵火焚之边兵冲入贼营毛葫芦兵复从南出首尾夹击贼退屯二十里连日接战斩其金盔贼首一人旦且晡我兵少郤贼进至如臯公计其必奔仪趣与海防游击兵从间道越过贼前径趋泰州若以为西路之防其实于泰州待敌也执贼党潜入城为内应者贼未至三十里輙从富安沿海东出我兵追蹑贼后公戒毋轻战昼则逼令不得久驻夜则退屯以防冲突公亲提大众驰淮安马逻之间约与诸将夹击于庙湾贼觇知之分其众一由西亭一由白蒲丁堰以牵制我师公令景韶陞专击二贼而身赴淮安以当大敌丁堰流贼至曹家堡与我兵遇逐北至潘庄全伙覆没公至淮安而总督侍郎胡公与视军通政唐公顺之亦提青沂兵至相与合势公乃部分中军马兵为前驱曹克新兵为中哨青州邢镇兵为左哨沂州何本源兵为右哨中军倪禄梅三锡合曹沂徐邳等兵为后继列阵于姚家荡以待初贼计我兵缀于丁堰之贼急走淮安欲掩其无备比至见兵势甚盛相顾惊愕尽鋭冲我左哨公挥兵四靣围击俘斩八百有竒焚溺死者不计贼不得巳奔守庙湾于时西亭之贼夜走海安诸将不能御公以庙湾贼垂尽恐杨仪有失乃亲往扬州而视师唐公援兵亦至时贼已奔张庄因益兵赴援海安而与唐公俱还庙湾督诸将捣巢令军中多具畚先填沟港毁民舍之傍贼巢者我兵分畨进攻斩级一百五十有竒贼乘风雨夜遁而西亭亦以全捷来告无何闽中之贼止近百然沿海转掠来去无定踪不可力取为风飘至者公令守备杨缙击灭之斩其酋长八大王孟得山崇明三沙之冦溃围而来时海门狼山如臯泰州扬州俱潜有备贼由七星港焚舟登岸深入拼茶塲杨缙陈忠等兵尾击之自是连战皆捷斩级三百有竒贼乃竟走海涂而公已宿戒沿海无得泊舟以是贼不得去复败之刘庄防唐公遣副总兵刘显适至公益以亲兵使与贼战贼连败走竹堰仍沿海北遁我兵追及之于七灶斩级九十有四又及之茅花墩斩级一百七十贼奔唐家堞僻逺无兵复登岸掠食而公故所练乡兵追兵竞逐之斩级一百四十有竒贼遂尽絶矣是役也自夏及秋仅四阅月前后斩戮焚获不可胜纪其成功之伟何如耶予尝宦辽阳闻永乐间都督刘公江镇辽时有倭患望海埚之战斩级千余生擒四百封广寜伯至今海上之烈人犹颂之公以文臣特起其所建立卓卓如此真足以宣扬朝廷之威发舒华夏之气匪直淮扬之利而已夫贼之始至也非公决战通泰则仪维必受荼毒而运饷不免焚掠贼之东奔也非公出贼不意收功姚荡则淮城多不可守而凤泗不免震惊三沙之贼北渡也非公预有成筭厉兵急战则以彼胜势乘我困疲又适我地灾饥幸乱乐祸之人内应必众事变未可测也记曰以劳定国则祀之能御大灾则祀之能捍大患则祀之公于三者实兼有焉予不文聊述其所见之畧【兵部侍郎蒋应奎撰文节畧】
　　寜台温之捷
