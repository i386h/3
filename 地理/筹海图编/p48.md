<!-- { "loadSidebar": true } -->
　　唐节度使杜佑守城法在相机以应敌扇栈必涂泥【城门扇及门上木栈皆以泥涂之厚可三五寸备火】楼橹必芘篱【上建候楼以板为之跳出为橹芘篱战格于女墙去跳出防墙去三尺内着横括防端安辖以荆栁编长一丈濶五尺悬防端用遮矢石】桥有转闗【一梁为桥梁端着横括去其桥转人马不得渡皆倾水中】堞有积石【毎一城堞积石百块大小随事或积长木如标状皆以备抛】乂竿【竿如鎗刄为两岐用之又合为飞梯或两旁曲刀以钩搭】连棒【如打禾连枷状用打女墙外土城敌人】布幔【椱布为之以弱竿悬挂于女墙七八尺四折抛石之势则矢石不复及墙】水弩【以黄连疑桑柘为弩弓长一丈二尺径七寸两稍三寸绞居疑张之大矢自副一发声如雷　吼败阵之卒疑】行炉【融铁汁鑪也舁行于城上以洒敌人】游火【以铁筐盛火加脂腊铁鏁悬缒城下烧穴中孔城之人】灰眯【灰□糠粃因风于城上掷之以眯敌人目因以铁汁洒之】松明【积松明烧之夜以铁鏁缒城下巡城照敌人防其乗城而上】燕尾炬【缚苇草为炬尾分为两岐如燕尾状仍以油腊灌之加火纵城坠下便骑朩驴而烧之】鹿角鎗【斩朩及竹如角状为鎗或交对突突槎牙女栅状髙一丈或五尺大小不等以绳或藤篾缚而联之列于城下以拒敌今九边用之为擡营名鹿作柞】朩栅【无城垒去处乃建立朩为之方圆髙下随事深埋朩根重复弥缝其阙内重短为阁道外柱朩重长出四尺为女墙皆泥涂之内七尺又立阁道内柱上布板朩为栈立防筹栅上悬门拥墙濠堑拒马以守】铁菱【状如铁蒺藜要路中置之以刺人马】陷马坑【长五尺濶一尺深三寸坑中埋鹿角鎗竹签其坑似亚字相连状似钩鏁以草及细尘覆其上军城营垒要路皆设之】拒马鎗【以朩径二尺长短随事十字凿孔纵横安鎗长一丈锐其端可以塞城门巷要路人马不得奔驰近日九边制两头裹铁中施横棍长七尺五寸毎七寸七分凿二孔用铁鎗五扞以小棍五杆交界之连以铁索令游军伏其前后】烽台【于髙山四顾险絶处置之无山亦于孤回平地置下筑羊马城髙下任便常以三五为准台髙五丈下濶二丈上濶一丈形圆上建圆屋覆之屋径濶一丈六尺一面跳出三尺以板为上覆下栈屋上置突灶三所台下亦置三所并以石灰饰其表里复置柴笼三所流火绳三条在台则近上下用屈膝梯上收下乗屋四壁开觑贼孔及安视火筒置旗一口鼓一面弩二张抛力垒朩停水瓮干粮麻蕴火钻火箭蒿茭狼粪牛粪毎晨及夜平安举一火闻警戒举二火见烟尘举三火见贼烧柴笼及毎晨及夜平安火不来即烽子为贼所捉一烽六人五人为烽子递如更刻观视动静一人烽率知文书符牒转牒】马铺【毎铺相去三十里于要路山谷间收马二疋与游奕计防有事警急烟尘入境即奔驰报探】游奕【于军中选骁果谙山川泉井者充常与烽铺上河计防交陴日夕逻候于停障之外捉生问事其军中虚实举用勿令游奕人知副使子将亚久军行人取善骑射者兼令人枕空胡禄卧有人马行三十里外东西南北皆响见于胡禄中名曰地聴则先防备】城池接近蛮冦者不可不豫备也至于攻蛮冦破营寨则有火攻水攻二法焉火攻者火兵【以骁骑夜衔枚缚马口人负束薪麻蕴怀火直赴敌一时举火营中警乱急而乗之静而勿攻凡火攻皆因天时□旱舍茅竹积蕙粮军营于结草宿莽之中因风而焚也】又有火战【以艾煴火置瓢中瓢间四孔系瓢于野猪獐鹿项下击其尾端向敌营而纵之奔入草中瓢败火发】火禽【以胡桃剖分空中实艾火开两孔复合系野鸡项针其尾而纵之奔草中器败火发也】火盗【遣人暗伏与敌人同者夜窃号遂便怀火偷入营焚其积聚火发必乱而出】火弩【以臂张弩射及三百步者以瓢盛火符矢端以数百张中夜齐射敌营刍草积聚】火箭【以小瓢盛油冠矢端射城楼橹板朩上瓢败油散因烧矢　镟内中射油散处火立燃复以油瓢翼之则楼橹尽焚】火杏【磨杏子中空以艾实之系雀足上加火薄暮羣放飞入城垒上栖宿其聚庐舍须臾火发】毒药烟毬【毬重五斤用硫黄一十五两草乌头五两焰硝一斤十四两巴荳五两狼毒五两桐油二斤半小油二两半木炭末五两沥清二两半砒礵二两黄蜡一两竹茹一两一分麻茹一两一分捣合为毬贯之以麻绳一条长一丈二尺重斤半为弦子更以故纸一十二两半麻皮十两沥清二两半黄蜡二两半黄丹一两二分炭末半斤捣合涂傅于外若有气薫人则口鼻血出二物并以炮放之害攻城者】烟火药毬【即烟火架上所用作四方架缀毬其中遇风势便用火攻以小艇先潜使人架于敌舟上防着疾囘驶艇敌随之则敌舟尽焚矣】水攻者以水【因地而成势为原髙于城而斜小可以遏而止可以决下流故平水可以灌安邑汾水可以浸平阳先设水平可以漂城灌军沈营杀将而照版度竿亦不可无也】水平【槽长二尺四寸两头及中间凿为三池池横濶一寸八分长一寸深二寸二分分开相去一尺五分中间有通水渠濶二分深一寸三分池各置浮水朩濶狭微小施巨厚二分上建立齿髙八分濶一寸七分厚一分槽下置转开脚髙下与服等以水注之三池浮朩齐起眇目视之齿齐平则为天下准或十步一里乃至数百里目力所及置板度竿亦白绳计其尺寸则髙下丈尺分寸可知】照版【形如方扇长四尺下二尺黒上二尺白濶三尺柄长一尺大可握】度竿【长二丈刻作二百寸千分毎寸内小刻其分随向远近髙下立竿以照版映之眇目视三浮朩齿及照版又以度竿上尺寸为髙下递而往尺寸相承则山峒沟涧水源髙下深浅可以分寸而度】
　　【此古人守城之具以其详悉故采之以为式】
　　凡贼围城必须选募勇敢夜斫其营或夜举铳炮使贼警其围自解
　　【此言解围之法】
　　一凡贼可结巢去处如松江柘林陶宅等地方必谕令居民尽行搬移入城房屋拆卸务使贼难栖止【此言清野之法诚与城守相兼】
　　一大兵进攻贼巢城内不无空虚恐堕诱敌奸计或贼出我之背乗虚来袭吁则危矣必须严加防守仍拨人把截往来要路
　　【此言备贼乗虚来袭之道严城守者不可不知】
　　海道副使谭纶云自来城守攻破者少袭破者多此严夜巡诘奸细为第一要事也
　　【此总言城守要法其诘奸细之规详具于后】
　　一城守之器佛郎机发熕鸟嘴铳床子弩旋风炮最利弓弩次之到用刀斧是最下策矣然亦不可不备也
　　一凡城有敌台者最好守若无敌台架橹起望台亦善或皆未备则用絮被挑悬出垜外五尺以蔽矢石庶临敌无失耳
　　一凡敌在城外不独当为守具亦当为修城之具如朩石灰砖之料与匠皆不可不备也
　　一守城用烛不如用松明一松明可代十灯也【已上四项俱言守城之具当预为备者】
　　一凡遇勍敌则须在城外为三面垒屯兵拒守与城中为犄角势至为上策敌筑甬道架云梯以攻我或穴地道以袭我则又当随事有应免至临时仓皇无措也
　　【此言遇大敌攻城则城守之法又不可拘于常格】
　　一凡敌夜袭我多在五更悉众攻我多在黎明出我不意也
　　一凡敌环而攻我至旷日持久计内乏薪刍则佯退数舍夜则还袭之或伏贼杂为采薪者入城为内应此皆不可不知也
　　一凡敌用云楼攻我必先驱吾人负土填濠我即当为之备矣
　　一敌毎掳吾人絷其父母妻子使为间谍内应此最难辨识当事者须严察之
　　【巳上四项俱料敌攻城必用之计守城者所必严为之备者也】
　　一凡诘奸须立朩栅在濠之外百歩陈兵守衞而诘之城门之下又严兵以待之遇警则闭今人闻警辄将城门尽开或止开一门或日开二次而诘奸又在城门之内外避难之人一拥而入又孰从而诘具辨之
　　【此言诘奸细之法】
　　一凡敌在城外攻我不得须悬重赏选敢死士时出竒扰之或焚其资重攻具待其走而邀击之乃为得策也
　　【此言守城者当知攻贼之法】
　　叅议唐爰云
　　一守城之法毎垜口五个为一伍置朩牌牌上写赵甲钱乙孙丙李丁周戊毎夜一人守一更四人穏卧毎更置一小旗上写更分夜巡兵姓名在上如赵甲为一更钱乙为二更之类巡更者执持在手只瞭望五垜口城下有无奸细一有贼至呌醒同伍四人执持灰瓶石块器械攻打如此庶使五垜不过数步之内易于瞭望一人巡更四人休息精力不疲缓急有备余垜照此式若毎垜口原编二人牌上备开十人毎更止用二人瞭望尤为加慎酌行之
　　一守城各垜兵夫勤惰不一不可不稽察使人人防名更更喧嚷则守垜者不能睡卧精神困疲非计也城小以城门为限如自东门至南门南门至西门西门至北门毎门用巡逻兵十名毎更分二名巡视垜口不许呌喝摇打梆铃止挑灯巡视若有轮更守垜兵夫熟睡不行瞭望者则暗掣更旗明早禀治仍唤醒防守不得警扰擅自责打卖法并究五垜之内灯火防灭即记轮更之人并治城夫自东门某窝铺至某窝铺巡逻周而复始毎更二人稽查均照前式
　　一设巡逻之役又恐疎虞误事毎门另选职官一员各与以马给以更牌更箭如东门巡至南门时值二更东门巡警官将一更箭交付南门城楼上官验收南门官随付二更牌与东门官为号彼此各收次早送总巡官处查考若各官将牌箭私换不亲巡警者查出以军法重治其巡警官先察巡逻十人为先次查各垜口偶有睡熟失了者许即责治执其更旗次早连巡逻人并送总巡官处究治巡警官止许巡视亦不得呼喝防名摇打梆铃以警扰守垜之人此周围夜巡之大略也若城有衞所者衞官有司分门巡警不必另选职官马各自备尤便
　　一城上白日止张旗号非寇临城不许乡夫上城以疲其力临晚登埤俱要雨具器械绕城不许喧嚷屏去铃析若无人者使寇不知城上虚实且城上不哗城外有警庶可传报以便策应各门另设游兵五十人各持利器鸟铳俟有警胁力御敌仍先示约凡遇夜间贼集众攻门方许放火箭三枝再紧发铳三个十分紧急鸣锣三通原派本门游兵一面御敌总管另带枝兵应援一门有警各门坚闭固守不得轻动以防声东击西之患尤禁垜兵警扰离次至于疾风暴雨半夜黎明人易懈弛困倦贼毎乗间登城此当严加申谕可也
　　一守城之具甚多急用惟灰瓶石块为便俟围久势急因时出竒又当措备城上灯笼毎五垜口止用灯一盏用新纸油者方明亮灯上用一油纸盖以防雨盖上仍压以一小瓦片以防风毎灯制一挑竿索悬城下离地七尺庶使贼抵城下我能照见我了垜口贼不见我换烛即轮更之人不许误事若官府给烛五人轮管使兵夫自备恐旷日持久所费不给未免误事油烛官处为便不当靳小费可也
　　一守城官兵至城边向内射放箭铳城上不得喧嚷俟贼近城令惯熟铳手善射者乗便打射务要巧发竒中得毙贼人一二其余自退更不知我兵伎俩虚实毋得一槩乱发以穷矢药若四面云梯攻围当并力齐御又难拘泥
　　一闲杂人等不许无故上城垜口窥视扰乱军伍且防城外矢石误中旁人趋避不便惊惑众心倘有奸细亦难防闲相应严禁如贼向城射箭放铳守城官军各带绵被或用牌盾取便掩挂垜口露隙瞭望以防矢石
