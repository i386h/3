<!-- { "loadSidebar": true } -->
　　定海卫【南临港口定海关有靖海营团兵操守招寳髙耸海口极为要害山巅筑威逺城屯劄军兵使有犄角之势其隔江南岸自甬东巡司竺山等堠接连后所碶头烽火相望遇警驰报】
　　小浃港【内通东江出穿山宁波极为险要昔为海贼孙恩所据迩倭贼亦曾登此近打椿数层泛期拨船防守似亦未为慎固宜更密之】
　　后千户所【东南为霩所南为大嵩所北为碶头烽堠坐临黄﨑港先年贼船由﨑头海洋突入本港最为险要每堠拨军瞭望】
　　黄﨑港【东至舟山中中中左二所水程计一潮北至金塘山水程半潮最为险要见有兵船往来巡哨舟师单弱似未足以遏贼之冲也】
　　大谢山【离后所城二里南临黄﨑港北由犬猫海洋至金塘鹿山最居险要乃先年起遣地方也内设黄﨑西山等七堠拨军了报又该中军哨兵船往来巡逻】
　　霩所【滨海对双屿港先年贼尝登犯极为孤险春汛时月添拨官兵协守又该大嵩港兵船往来巡哨】
　　梅山港【东至﨑头大洋南至双屿港俱约半潮双屿港先年为贼巢今填塞矣西至大嵩港计一潮北五里至三塔烽堠最为险要今拨大嵩港兵船及本所军船哨守】
　　大嵩所【东连霩南接钱仓以大嵩港舟师为命】
　　大嵩港【对峙韮山直冲外海先年贼由此犯所城突慈岙地方极为险要今拨战船巡哨】
　　海外设备
　　舟山螺峯巡司【虽有官署之设而巡检弓兵俱散处民居螺头岙与螺峯烽堠离城十五里贼易登犯须迁居民入城则可】
　　鹿头烽堠【近海民少势孤常被贼登犯须迁入而后可】
　　岑江巡司【乃冲要海口也贼累登刼见今居民虽筑墙自卫亦被贼壊近又自葺理终难备御须为慎固之计可遏贼冲】
　　天同岙【居民百余家气势颇壮但力不支内有紫皮岙居民千数若协力出守彼此可以无事内又有鹿夫善射曾胜倭冦宜令悉力防御】
　　碇齿隘【与外港相对居民势孤累被登刼其原守军余又已取囘必迁居民入内地则可】竒岙烽堠【即大沙地方贼常于此登舶原有隘己废二岙居民大户约有千数合力出守方可恃也】
　　郎家碶【西碶寨相连又小沙居民殷庶有隘军共守但地势散濶难以设备贼尝登刼以碶头海塘筑堡协守则可】
　　袁家碶【即沙岙地方原有马岙千户所军民并逃民约计二千若迁入城以合其势庶可相接济也】
　　山江烽堠【与沙岙相连有隘军防守贼尝登犯军己取囘须迁居民入袁家碶等处则可】岱山巡司【与于碶堠寨相连居民自筑垣防守贼尝登犯该司居隆教寺内亦为虚应须并力捍御则可】
　　吊屿【因近海口每被登刼须与小展居民协守则可】
　　沈家门寨【原系水操之地冇军防守近皆取囘畨船去来皆泊于此内有赵岙南岙芦花岙大岙去寨三五里向者居民筑墙大岭阻截总路近贼径由水路或门道而入累被刼掠更须慎御庶克有济】
　　临观总【临山观海二卫设一把总分守宁绍防将即此总所辖之地也】
　　海岸设备
　　三江所【海滨地势梢缓然海上有警则去省城八十里烽火之通于此攸寄】
　　沥海所【东卫临山西捍黄家堰有蛏浦等堠拨军瞭望】
　　临山卫【坐当冲要东接三山西抵沥海设烽堠者十拨军瞭望】
　　三山所【界于临观之间西以声援临山东以防应观海者也拨军瞭望】
　　观海卫【西有三山为右翼东有龙山为左翼居中调度聮络应援烽堠七处每堠拨军瞭望】龙山所【北对金山苏州大洋东对烈港况伏龙山独临海际去所仅十里乃贼船往来必由之路临观一总之咽喉也封守慎固省城安枕而卧矣】
　　金家岙【丘家洋连界东对烈港海洋北望洋山三姑大洋嘉靖丁已倭舶盘据本岙及丘家洋月余为我兵所捷若突腹里由鴈门岭鳯浦湖一带至慈谿县直抵寜波内地极为险要今拨烈港兵船哨守】
　　海港设备
　　三江港【港口深濶外通大洋甚为险要贼船若自宋家溇突入腹里従陡门一带海塘可至绍兴地方越港而北为浙西赭山乃省城第一闗锁也】
　　蛏浦港【北对浙西石墩南至绍兴府城通连大海极为险要嘉靖三十二年贼船泊西汇嘴登犯若突腹里由沿江塘路至百官梁湖直抵上虞县兵船哨守不可一日少缓】
　　临山港【切近卫城直冲大海倭舶屡犯见设舟师屯守西哨浙西澉乍二浦东哨观海龙山如遇临观海洋有警驰报烈港兵船合防截剿】
　　泗门港【为余姚县东北之喉襟越港而北为浙西澉浦最为隘要嘉靖丙辰倭舶由东北烈表突犯本境今拨本卫兵船巡哨】
　　胜山港【港深而广倭舶可乗潮以入嘉靖丙辰由此登犯三山所官兵敌退之近议筑塞港口又建墩台于山上】
　　古窑港【为慈谿之咽喉北对乍浦东哨观龙西连平石极险之处嘉靖三十五年贼船盘据突犯慈谿地方今拨兵船巡哨】
　　金墩浦【为定海慈谿相界之地北连大海西连伏龙山此处坐临海涂贼船自东北而来必由此系泊嘉靖已未贼曾登犯见拨军船往来巡哨】
　　烈港【所系甚大葢贼船之入临观也非由澉乍则由烈港诚临观之门户甚为险要先年议设三江蛏浦临山胜山古窑五港以卫临观后因各港沙硬水浅难泊而止今议派临观把总兵船改调烈港出哨临观一带地方】
　　海宁总【海宁卫立把总一员其分守嘉湖防将即此总所辖之地也】
　　海岸设备
　　海宁演武场【枕海曾经倭泊实为险要旧设陆路厰倭据为巢厰毁今拨旗军哨守】澉浦镇巡司【外与秦驻山大步门相连山湾潮浚贼船曾泊此可通内地宋停村紫云等处接近屿城此卫南之冲也今派龙王塘兵船巡守】
　　海口巡司【此处海滩沙污船只难泊迤北乍浦相连内有白马庙八团圩民丛集递年倭冦突犯将向南北必先住此观望虚实其地内通嘉兴平湖嘉善等处乃卫北之冲要也今拨龙王塘兵船巡哨】
　　南海口【操备厰离海半里与东海口陆路厰俱为冲要】
　　金家湾【此处潮深山僻递年贼船登泊若犯腹里直抵平湖沿海则侵乍浦直抵海盐实为险要今拨西海口兵船巡哨】
　　梁庄寨【倭冦屡登为巢实为险要】
　　赭山寨【东南逼大海面对萧山与钱塘江口相连先年倭尝突犯实为险要】
　　石墩山寨【东南倚海山下有一小港外通大洋递年倭冦登据为巢船泊港内极为险要原设寨军防守后掣囘所城止于石墩烽堠拨军瞭望】
　　鳯凰山寨【南临大海坐对膺冲门倭尝犯此实为险要】
　　黄湾寨【东与澉浦接界南对大洋北通腹里硖石地方昔年倭冦屯据为巢实为险要】
　　海港设备
　　东闗外龙王塘【外即大洋直对浙东临观等处迤南半洋中有白塔山贼船可泊贼若登岸向南则侵澉浦往西则侵腹里天宁寺水陆通衢直抵嘉兴实本卫之咽喉沿海之首冲也近议立为闗隘今委官兵出哨西海口九王门澉浦等处】
　　黄道庙港【南滨海与临观相峙倭冦登犯极为冲要】
　　西海口【南通大洋北近平湖系折西之咽喉平湖之门户也本港海涂高硬潮水长涸不一船难系泊恐倭船来潮突进则我之兵船髙阁闗系匪轻当踏勘开濬建立水闸将各兵船浮泊活水遇警出剿此第一预防之计也今拨兵船出哨滩许金山青村一带海洋与呉淞江兵船相防】
　　一国初定海之外秀岱兰剑金塘五山争利内相仇杀外连倭夷嵗为边患信国公经畧海上起遣其民尽入内地不容得业乃清野之防也赵工侍近奏令民开种以给幕租若兴此利金塘一山即可垦田数万亩嵗入米几万石玉环诸山计之每嵗可得米几十万石大为海防之助但其患二故当道屡议屡止其一是倭人借以为粮结巢于此兵费反多其一是大家争佃秋粮难征且无益于小民以愚计之须丈量为屯田召民耕种输赋军门耕者塔棚厰而居不挈妻孥不得卖买逐嵗更始如大家放租之法则官民两利而争夺之患免矣官差石工伐山造堡海洋有警小民避入贼知堡中无子女财帛自无结巢之念矣
　　一台州沿海近涨滩涂长数十里濶十里若做范蠡围田之法令民耕种外设海塘一条以捍咸潮俾不得伤稻每嵗起科以给幕租可得若干万石
　　一浙江寺田甚多势豪吞占动以千万亩计若每千亩抽其二百亩以给幕租每嵗可得米几万石
　　主事唐枢云杭州居腹里之地而以钱塘港海门为分户南岸为宁绍北为松嘉极西尽底为杭东临大海若战舰严守闻警即出把截贼难直捣
　　副使茅坤云浙江所幕客兵当量缓急以为声援防应则可尔恐不得为常而沿海郡县所自部署勒习以为嵗戍之兵必于土著之兵择其膂力猛悍之士若杭嘉湖贩盐处州矿徒并一切亡命者为之大约杭州三千嘉兴三千而湖温台宁绍亦各一二千量多寡以差其费当括十一郡县民壮弓兵之属而通计之腹里郡县则减去其半或三分之二特量留什之二三以给城库刑狱之役而已其余并籍其费以归于官令各兵备道亲为按歴州县或择诸州县长吏破常格而募之且各州县民壮弓兵之所食故额人七两二钱然其民间所私相转雇募一倍再倍者有之追呼道涂之费尤不可算约者请量为每名额征一十五两籍二人之所食而募二人其数可三十金
　　把总指挥蔡汝兰云东南自倭变以来议者不少然于台州独无説焉何也夫台州辽处海滨诚四寨之国南有桃岙金竹北有桑洲桐岩西有闗山卫墅叠嶂层冈重闗鸟道真一大可御之险而且南去盘石楚门仅百五十里东南去松门仅百里东去海门仅八十里设或倭奴弃舟登陆皆可卒至城下自海门而上者则一潮直达实一时难御之变也三面阻山一面濒海孤悬于数百里之外救援接济所难卒至者惟此耳曩者戚防将驻兵桃渚而倭奴屯聚桑洲遣输粮银经月不至孤危之势诚可畏也今宜于台州専立督饷方面积聚粮饷训练兵士以为重镇而且西控温处金衢北卫宁绍权非遥制而威可近饬也如是则粮饷无临时输运之难而士卒有先时设备之佚以至出海兵船卫所官军悉知警备而防御益固矣夫督饷既立则粮饷聚粮饷聚则兵士充兵士充则训练精如是则先声足以破其胆而防御足以杜其衅冲突足以挫其锋行之三年而海不波矣此督饷所当议也近虽添设兵备防将然于粮饷无禆虽增兵亦何益哉
　　总兵俞大猷云自潭岸山以北以西之海水浅沙硬大船误阁则破壊且无避风安岙兵船至彼如遇夜必须当洋下碇碇不能坚每被急流飘去或夜半发风则尤危然多赖天幸非安计然则宜如何曰钱塘江乌嘴头浦内船兵一枝不可无余则练陆兵精卒一枝以待而严龛赭哨探逺谍焉庶救仓猝或曰贼舟何能至此曰贼用单桅小舟径抵山边阁干登刼故必用陆兵追捕方不走脱若以兵船必髙大方能胜贼如与贼舟等则胜负未可必也今言御贼于海也易要非通论海本辽濶舟行全借大风与潮人力能几风顺而重则不问潮候逆顺皆可行若风轻而潮逆甚难夏秋之间西北风起不日必有极大西北风也操舟者见此风候须急收安岙兵船在海海舟遇晚俱要酌量收舶安岙以防夜半发风至追贼亦要预计今晚收舶何岙若一意前追遇夜风起悔无及矣
