<!-- { "loadSidebar": true } -->
　　漓山人曰复湖之事殆难言哉田既负郭又便引水公赋所入已有定额兴大役以市众怨不免移此摊彼偿所损赋其山虽润其民则顇所谓玩细娯而不图大患者得无近之耶于李公时为沮洳萑苇之区穿泉筑室植菱芰于其中且答民劳兼畅羇思时哉时哉南宋时季神州化为异域北马牧于江壖兹何时也洒新亭之泪犹以为耻况可慕钱塘之湖穷财力于此哉臣主同乐鲜有竞志尤之效矣乱何济乎及至咸淳甲戌宋歴告讫近在两嵗无问愚智戸知其然乃章时发李兴龙隠纪游则曰时和嵗丰与尧民共击壌于西湖登千山憇云户又曰旷望幽寻景趣两得何其酣昏若此甚也冲梯未及桂兴先委城而遁马公塈义激代之死守不国之忧而祸是乐其罪乌可数哉善乎蟋蟀之诗曰今我不乐日月其除言行乐贵及时也又曰无已太康职思其居言好乐当无荒也余窃诵是以为议复湖者规焉
　　中隐山
　　山去西城四五里至则小溪浅碧可践而过循麓入岩岩有三重其下附地者最为广平上渐束削然戴履纯石莹然朗浄无复下方埃之状陟第三重倚牖而望若游目天表暝烟归鸟似从下飞侯山返照入岩转光风自西来薄岩拂树与东麓僧庵钟磬相和炊烟缕缕起丛薄间遥闻余响微似犬吠僧云此去木林不远木林即其旁地名居人颇众中隠一作钟隠土人曰佛子岩以宋乾道间建有福縁寺为僧祖华所居故名之寺废巳久惟东小庵其地陿阸不足骋目乃三岩下镌有张公洞三大篆书又其先有称吕公岩各具尔时所为序记中之吕之张不知谁属乃中隠则其昔名焉
　　虞衡志云佛子岩亦名钟隠岩去城十里号最逺一山崒起莽苍中山腰有上中下三洞最广中洞明敞髙百许丈上洞差窄一小寺就洞中结架因石屋为堂室
　　诗
　　宋吕愿忠滴防田緑水转山樊　翠羣峰列巨杉洞外僧蓝侵斗汉涧边人迹隔仙凡深深云谷春常在寂寂松扉夜不缄此处得名爰自我要须题作吕公岩
　　假守吕叔恭逰中隠岩无名洞坐客鄱阳朱国辅云此洞未有名因公而题欲名曰吕公岩予未敢披襟而刘子思陈朝彦皆曰甚当戯书五十六字镵于石壁间绍兴甲戌季春七日
　　又　坎止流行但信縁峤南风景异山川偶因乘兴穿山腹始悟壶中别有天
　　假守睢阳吕愿忠叔恭机宜祥符刘襄子思通守鄱阳朱良弼国辅经属建安陈廷杰朝彦因祈晴设伊蒲塞馔于西山寺饭巳乘兴游中隠岩不期而集叹岩窦之奇恍然别是一山川留题以记胜逰叔恭之子大钧侍绍兴甲戌季春七日
　　张维题张公洞　年来行乐与民同探穴追踪太史公幽洞初开名易着苍崖新刻句难工风驱俗驾松扉外云鎻仙丹石室中付与山僧司管钥勿教胜地草蒙茙
　　文
　　宋张维张公洞记　环桂之郊岩洞二十有一皆人迹所至者独佛岩之下有洞焉虚明而邃幽过之者弗顾岂逰人慕佛岩而来穷其足力兴尽则汲汲而去虽欲一顾有所不暇耶抑视之如苦李以为不足嗜耶乾道元年予承乏按刑尝同张使君紫薇公幽寻得之相语曰斯洞蔽于今日吾人始发盍亭于洞前俾来游者指为张公洞可乎明年使君去予实继之又明年治中从事因人心之去思也于是大书以表之十二月乙夘延平张维记同里曹总书
　　题名
　　元丰二年八月十八日刘宜父曽公冕苗永孺僧绍简逰
　　括苍管定夫莆阳方孚若长乐陈肤仲嘉定癸酉先重阳一日来游
　　诗境癸酉三月三日游　诗境即方孚若之别号萧子敬向伯大王德强吕叔举钟德元张圣泳钟长卿王必大端平丙申下元前二日来游
　　长沙钟春伯豫章范旂叟端平丙申嵗十月既望前三日同游
　　临川罗愚淳祐辛丑中伏日约曹伯虎聂世用梁价魏牧杨羲仲赵时颂陈哙汪知防翁崇椢观稼西郊至吕公岩泛舟览湖山之胜覩石湖南轩诸贤题字时雨初霁凉风先秋穑事可期因志其喜
　　陈铎叔振周子荣景仁范得舆民载赵孟藡君启淳祐辛亥前立春二日同游
　　岩有篆书张公洞三字
　　漓山人曰余观福縁寺记见三四先政丹青重岩藻黼众壑不遗余力矣其畧曰府判汪公新兴精宇经畧戸部吕公建三门斋厅大帅紫薇张公剏山亭于岩右经畧徽猷张公植寿松五百余本以荫岩居诸所増餙一何盛也之数公者岂直徼福于浮屠氏哉无亦以虚岩沓出丽若重楼近桂四野可俯而窥为西郊登眺之最其时山僧若祖华之属颇任住持即是记撰者日登书者惠通虽于文义不甚娴雅然差愈后来目不识书口不持诵彼教所谓白蹋者士大夫庸奴遇之尔谁其任以住山哉往见庐山纪事江都桑君乔于其名刹多慨诸僧不追先轨致胜地因之榛莽吁岂独庐阜为然哉余于吾桂诸山亦云





　　桂胜巻三
　　钦定四库全书
　　桂胜巻四
　　明　张鸣凤　撰
　　清秀山
　　从西清门下濠石道上西臯入夹山口縁山行一里许有塘曰清岩出其上初名新后仍塘名曰清最后加以秀云环桂诸山本以孤峭标秀而是山则冈连陇凑盘纡岪郁长可一里余独以岩门下瞰塘水山泽通气清彩映发如其名焉一入岩门则有两岩东西对辟上出山半其迥朗亦适相敌北郭诸山近在东牖可招而至其西则阳江北来倚岩可望批崖越壑其流汨防过下庄居者前水波寛缓山渐深土渐衍似村坞可居者然去是山不甚逺向南行三四里出夹山潜洞隠山蹲踞其口顷行山中见众山环合江出其里爱其邃丽以为近郭希有且幸秋霁一得纵目世顾莫之问然亦以山隔在西北一隅不惟逰者少所命驾即举名亦罔识所在矣
　　诗
　　宋张荘　山甫遄归有诏期省耕聊复耀幢麾翠岑恰似千旗宻緑野何妨万马驰雕鹗精神元老贵鼎彛功业太平时自惟晚进诚天幸偶附台毎处随
　　龙图阁直学士经畧王公若愚与提防刑狱刘子至提举学事唐梦傅大张旌斾观稼近郊烹今嵗建芽于此遂过傲云诸阁大观元年五月十六日权发遣转运副使公事张荘正民题
　　吕愿忠　爽垲虚明小洞天巉岩垂乳锋铦薫风习习来三面夏雨萧萧欠一檐指顾羣山劳应接徘徊归骑纵观瞻门前緑水澄净底处应须是谷帘郡守吕叔恭以甲戌季春七日游中隠岩山水膏肓之兴未巳后两日再拉机宜刘子思监州朱国辅经属陈朝彦同至新洞所见愈竒真所谓倒飡甘蔗聊书五十六字
　　方信孺　寻徧洞天三十六苍霛独閟此岩扉旋除野草开新径遮莫寒藤刺客衣嵗月偶同题壁字烟霞似不放人归把茒欲作开山主巳落瞿昙第二机嘉定甲戌六月六日始游清秀岩吕叔恭得此岩亦甲戌嵗刻石犹可攷莆田方信孺孚若
　　张自明　甲子循环各一时又逢青犬防岩扉金墉城鎻瑶池苑苍玉楼铺锦地衣万里西风生木末数声湘竹呌云归明朝天上秋期近问讯河边织女机嘉定甲戌嵗立秋前二日旴江张自明诚子来逰奉次诗境诗翁扉字韵黄冠邹次洪方袍清一同来
　　文
　　唐铎开岩小记　桂林多胜致其废于榛棘者十八九斯洞以逺尤不获葺吕公一赏居民争出力以新之楼阁岿然不日而就幽竒隽发应接不暇骤改观于游人殆非偶然之遇也靖康改元七月朔临桂令唐铎谨题
　　题名
　　杜唐臣张通夫王诚中张通甫董君佐侄嵇圣程圣钦元符三年八月旦同逰
　　欲骑日月超然之韵端臣独题
　　公辅公宻大观庚寅清明前六日游男叔侍
　　明叔仲明仁仲子源靖康改元五月同游洎初冬九日明叔仲明子源同晋卿再来时仁仲以母忧归乡衡阳太守裴梦贶祖涂前一日魏彦济陈景渊同逰自新洞过龙隠酌八桂堂徧览胜槩为赆甲寅二月十有二日
　　张仲钦郭道深张安国同逰朱元顺清岩丙戌季夏清秀岩三大字真书旁小书士美二字
　　漓山人曰岩居盖有朱元顺云是时张安国帅桂年壮气盛少所屈意乃纡驺入谷亲与其客造朱所栖至勒之石岂桂乏蜚遯之士朱独髙举希慕遗风安国遂从而礼异之于以风部内乎了达之牒乃判府汪公圣锡所给且称了达有苦行岩刻具在然君子来游独于元顺多追叹之非遇张紫薇谁将干旄在西之郊下从幽人游哉厥后辰山有刘升之氏盖闻是风而兴起者惜朱无所有可表见后世观唐令开岩记所指吕公本吕源当靖康之年方乃谓吕叔恭以甲戌得之岂其未见唐记哉叔恭大节殊无足观方于时号为砥砺名行者不为是山移文追数而反引之以为己荣或吕既隔世而公议遂暂弭未可知也不然以方矫矫而慕彼碌碌生平自许何如哉余于是窃有异焉
　　虞山
　　出自北城山起东隅漓水漾其左黄潭萦其后下有洞曰韶音入洞面潭水石清漪其地一名为皇泽湾洞南平原舜祠在焉前则古松数十株樛枝宻叶交撑互拥圆若轩盖长若旌幢彷佛有驾苍虬翼翠凤逺巡南表之状于后则重巘上盘平障倒列又若负扆南向黄潭本漓小支疑即宋王祖道相城之北穿为长池引潭灌注用作癸水范方继踵鸠工増缮或为渠或为闸名曰朝宗使东接漓江西达隠山之湖其曰癸水以方隅所直故云山左侧临漓处枕麓特髙上有亭曰南薫倚槛东睇尧山积翠与波澹淡倐有风至前掠松林后戛潭壑鸟鸣其间诸响迭臻笙镛璆石如奏有韶于是山之下不但延眺称秀旷也巳
　　风土记云舜祠在虞山之下有澄潭号黄潭古老相承言舜南巡曾逰此潭今毎遇嵗旱张旗震鼓请雨多应
　　诗
　　唐宋之问桂州黄潭舜祠　虞世巡百越相传葬九疑精灵逰此地祠树日光辉禋祭忽羣望丹青图二妃神来兽率舞仙去凤还飞日暝山气落江空潭霭防帝乡三万里乗彼白云归
　　宋朱睎顔　曽按薫天一方扫除民愠变清凉遗音凛凛犹闻耳不独当年味可忘
　　方信孺　西风搅桂树落日明枫林防子怀归期予悲渺登临虞山一何髙湘水一何深英皇仅枯冢寂寞薫兮琴我欲奏古曲俗耳更哇淫古器不可见聊作相思吟相思长相思相思无古今一歌众鸟听再歌万籁音推手君勿歌有酒且孤斟落落此时意寥寥千载心五毋庸绝四海谁知音
　　文
　　唐张九龄祭舜庙文　维某月朔日中散大夫使持节都督桂州诸军事守桂州刺史兼当管经畧使岭南道按察使摄御史中丞借紫金鱼袋上柱国曲江县开国男张九龄敢昭告于大舜之灵惟神以大孝而崇德以大圣而奋庸以至公而有天下以至均而一海内故不以荒服之外不以黄屋之尊巡守而来殂落于此勤倦之造永结于黎庶惠怀之尊长存于寿宫载祀虽遐威灵如在今圣朝绍兴至道慜兹逺人爰遣使臣按理边俗惟神幽鉴愿表防诚若私僻为谋公忠有替明鉴是殛俾无逺图如悉心在公惟力是视当福而不福为善者惧矣今至止之日辄诣陈诚伏惟神道聪明亮斯钦到愿俯垂冥祐俾输力明时尚飨
