<!-- { "loadSidebar": true } -->
　　漓山人曰山故有元在庵主居自为歌述元在之意皆西方余论流入中土者所演説例不采録又蒋诗翁亦卜筑其间名氏旣灭文字并亡夫兰可折而薫不可夺故焚之而香生玉可碎而光不可蚀故磨之而彩映蒋翁诚深于诗乎金膏玉液与寳积不毁可也李所咏云非指本山张诗自恕衰宋反笑晚唐何其谬也顾不视李刋去之得无以岩光存哉纪功碑文非孟坚功异车骑且与寳积不相涉槩当黜之然北兵深入逺窥南徼自天地剖判所未有之事其变非常存以诏来毋忽逺忧焉寳华伊迩胡李两公筑城浚隍图状具在虽章时发记漫灭不可读且摹且抄蔵在故府非识微者所深念乎桂岭乃在临贺彼中自昔有桂岭县与寳积前小坡何豫宋令甲府帅监司度岭得任子厥后以道不经彼寻削斯赏吕源何为镌石坡上罔主听而市幸赏其大节可征已如曰不然请视范公成大鸾録
　　隠山　濳洞山　西山
　　隠山当夹山之南口濳洞出其东北西山屏其西南小于诸山若乱石叠盘北髙南下似无奇峯秀壁目惊心惟中有六洞洞皆有水不异凿出上浮水际唐李公渤名其洞之水曰防泉疏泉出山名之曰防溪诸洞之名各有三隶书曰朝阳夕阳南华北牖白雀嘉莲疑即渤笔宋人云北牖有渤题名今不知所在亭榭湖水之盛具呉韦记中宋则张公维大为修浚拓湖至濳洞洞门今尚有刻多纪其事洞前后两门可通出入濳有南北之号或因之西山迤逦两峯夹道上至髙处环桂山水其胜溢眦故唐人于此登髙禅刹道观争据两崖崖镌佛像仅余金碧若乃楼阁尘销文子露立鸟啼荒塜草蔓石堦虽足俯视两山然积废太甚不可复支矣
　　风土记云隠山本名盘龙冈在府西郭三里与延龄寺相近寳厯年前使李给事渤开置亭台种植花朩有池沼巨岩水深无际有嘉莲白雀诸洞有庆云亭在山顶有朝阳亭夕阳亭连理橘山河秀异皆入画圗作屏障为信好之珍有从事皇甫湜呉武陵撰碑碣三给事征起山中后为考功郎宰相皆书下考以天子廵逰蹂践禾稼无所献替故也及除桂林有叹鴈诗曰三朝四黜倦遐征往复皆愁万里程尔觧分飞却囬去我方从此向南行盖叹其不复堪逺出云虞衡志云隠山六洞皆在西湖之上泛湖泊舟自西北登山先至南华出洞而西至夕阳洞穷有石门可出至北牖穴口隘狭侧身入有穴通嘉莲西湖之外旣有四山巉岩碧玉千峯倒影水面固已奇絶而湖心又浸阴山诸洞之外别有奇峯绘画所不及荷花时有泛舟故事胜赏甲于东南
　　诗
　　唐李渤留别隠山　如云不厌苍梧逺似鴈逢春又北飞惟有隠山溪上月他时相望两依依
　　宋孙抗朝阳洞　险絶信天开春萝荫古苔不愁云影闭先得日光来片石充棊局凉坡递酒杯东风偏着意草朩烂成堆
　　吕愿忠　半世观山鬓巳皤欲求钓艇老渔蓑杖藜又过烟霞洞闻説当年烂斧柯
　　朱睎顔　湖上初惊八月秋岭头又见桂香浮巾车防忆陶彭泽竹马多慙郭细侯未遣林泉还旧隠且同岩壑访真逰一枰胜负人何在试问樵柯巳烂不孙抗南华洞　峭径入苍烟他山尽一拳上盘朱鸟翼中寓漆园仙清可携壶赏凉堪拂石眠九疑生接境曾此按薫弦
　　吕愿忠　乱崖深峭水淙幽六夏来游俨似秋安得蘧蘧一觉梦倚岩栩栩访荘周
　　孙抗夕阳洞　尘寰虽未逺颢气觉偏滋日落鸟归处秋髙风劲时吟余下天籁坐久凛氷肌信是栖幽境凉蟾照履綦
　　吕愿忠　怪底浮屠不宿□直搜岩窦意徜徉洞中日月未尝老何事仙家有夕阳
　　孙抗北牖洞　旧驻东方骑因题北牖名来须风作御去认斗为城日气晚方到云収寒易生予心匪防衍拱北振华缨
　　吕愿忠　南窓聊寄傲北牖有凉风岩洞幽深处结茒容老翁
　　李曾伯　河内李曾伯再来牧桂之明年实开庆改元上命三衢柴士表视边隘竣事将还夏六月二十一日约宪仓四明丰兵帅浮光朱广用符离朱焕载酒千山观访招隠过仙奕感今懐昔风物固亡恙也时火伞张空水花蘸碧相与徜徉其间清不受暑因得四十字幷识诸石
　　自重来岭峤岂暇访湖山缇骑行边了戎旗护戍闲相防羣玉外一笑六郎间回首西风静何愁老汉闗丰　阃相可翁先主偕王人有湖山游获侍坐先生有诗辄用韵
　　西郊陪衮绣云步入千山行乐五星聚浮生半日闲寻棋枫叶下载酒藕花间谭笑长城在何人敢度闗孙抗白雀洞　禽贵羽毛洁地怜岩壑幽名非华隂冻景似秀林秋不覩书尘继空惊嵗月遒何如颍川凤千古冠缇油
　　吕愿忠　洞中石燕説长生白雀何因浪得名无限好山难买得世间奚用孔方兄
　　孙抗嘉莲洞　地应连海眼终古蓄寒泉四列青苍壁双开菡萏莲巳嗟真赏去犹讶昔香传未愧东林下霜葩社众贤
　　吕愿忠　羃羃烟云鎻洞闗旁开六戸连环芙蓉未是仙家瑞更约同登太华山
　　文
　　唐呉武陵新开隠山记　入则维化出则宁物物宁而后志适乃有西坰之赏始一日命骑西出出门里余得小山山下得伏流顾曰石秀水清葱葱乎其韬怪物耶乃释骑蹈履北上四十余步得石门左右剑立矍然若神物持之自石门西行十步得北洞耽平如室室内清缥若绘积乳旁溜凝如壮士上负横石奋怒若活乘髙西上有石窓棂窓下望千山如指自石室东回三步得石岩岩下有水然疑虬螭之所宅水色黒绿其濬三丈载舟千石舟可坐数十人罗丝竹歌舞飘然若乘仙岩之南壁有石磴可列乐工十六人其东若浍贯石流去不知所止北壁半穴如悬门彻外容小舟出门有潭袤三十步潭有芰荷潭北十步得溪溪横五里径二百步可以走方舟可以泛画鹢然有江海趣鱼龙瀺灂鸥鹭如豢自溪潭之间有地丈余其色正赤厯石门东南越小岭石林危峤夹耸左右自岭下十步得东岩自岩口直下二十步有水濶三尺许浅沙若画细草如织南望有结乳如薫笼其白拥雪自岩西南上陟飞梯四十级有碧石盆二乳窦滴下可以酌饮又梯九级得白石盆盆色如玉盆间有水无源香甘自然可以饮十人不竭还自石盆东北上又陟飞梯十二级得石堂足坐二十人乳穗骈垂击之铿然金玉声堂间有石方如棊局即界之以奕翛然不知柯之烂矣自堂北出四步直西二筵南入小峡得内洞东有石室如画顶上方井弱翠轻緑便如藻綉自洞南下仰瞩东崖有凝乳如楼如阁如人形如兽状闇然不知造物之所变化也自楼阁斗下七步次石渠渠深七十尺渠上为梁曲折缭绕三百步逺日月所不能烛矣左右列炬而后敢进自梁直南抵絶壁斗下为飞梯飞梯九盘而后及水水北涯有石阁峭甚缀以栏槛适可宴息水通鱼船东出朝阳四隅黝黒方谷如凿以石下投波声响山寒气薄人往往畏恐自石阁还上绝壁西去十步又得小洞俯行三十步左右壁有钟乳或垂或滴其极有石室正如禅庵多白蝙蝠出小洞北上二十步又得外洞石色犹四洞东西壁下有石数十枚其面砥平间有凹罇琴荐厥状甚怪游人列坐肃若氷霰其东有便房桁栌栱棁支撑环合犹工之椎琢也洞北七步临西石门石门西去三十九步得西洞洞深九十尺北崖有道可容一轨崖南有水水容若镜纤鳞微甲悉可数识东过小石门门东頫行三十步诘屈幽邃道絶穷崖又寛明置水阁崖下阁胜九人阁下水濶三十尺伏流崖南亦达朝阳自西洞口南去一矢得南洞洞西壁可防数十人其东有水轻风徐来微波荡漾琴髙遇之当不返矣北上山顶盘曲五百歩石状如牛如马如熊如罴剑者鼓者笙竽者埙篪者不可名状石路四周而松萝萃于西北公曰兹山之始与天地并而无能知者掲于人寰沦夫蘙荟又将与天地终岂不以其内妍而外朴耶君子所以进夫心达也吾又舍去是竟不得知于人矣乃伐棘导泉目山曰隠山泉曰蒙泉溪曰防溪潭曰金洞曰北牖曰朝阳曰南华曰夕阳曰云户曰白蝙蝠嘉莲生曰嘉莲白雀来曰白雀石渠寒深若蟠蛟蜃特曰蛟渠或取其方或因其瑞防焯于圗谍也于是节稍廪储羡积度材育功为亭于山顶不采不雘倐然而成凭轩四望目极千里髙禽鸷兽蛟翔蚁走恍然令人心欲狂又作亭于北牖之北夹溪潭之间轩然鹏飞【阙】若虹据左右翼为为廊为歌台为舞榭环【阙】　树夐脱嚣滓邦人士女咸取宴适或景晴气和萧然独往听词于其下嗟乎我俗既同我风既调兹亭兹山又与人物共之则不知古之甘棠其是耶他日防新亭之下辱命纪事奉笔遽题于北荣曰成纪公字濬之不名重也内吾为伊周外吾为方召疏山发隠也决泉启蒙也作亭子来也三者其异乎四贤之志乎不异也故书
　　韦宗卿隠山六洞记　天作南北星斗辨之地分方夏山川间之其土殊其镇异故磅礴博厚隠嶙郁嵂连冈走峰千里一息秦之山也发地干霄上为嶕峣攅空交映积为崈岭越之山也桂林郡郛千岩竞秀世情贱目俗态无心故兹山接城郭之间亿万斯年石不能言人未称焉寳歴元纪给事中陇西李公以直谏匡主图賛国政时未及泰人安得宁公辞帝乡白云为越岭时雨六条纮布百城震肃人既安年既丰羽扇空摇铃阁不引盼羣山而独往兴发得绝境而素尚心来兹山在焉且諡为隠若夫地因人山自人显故有岩结太素至说称傅谷辟洪荒及超号张我得兹山以隠名彰尔其为状也左扼郡城之固右对招提之刹前虚明而散祝融之火后清泚而压武之水外孤峰而竞秀中六洞而潜通谅仁知之所乐信灵仙之所宅登山自西举趾维左首至于南华洞洞中水长十余步濶不可逾深莫之测澄为灵泉播为阳江水侧平坦可坐数十人自南华洞西转五十步至夕阳洞洞长数十丈其旁有水与洞终始在水之东髙下有石如砥如砺十数人可憇洞穷有石大髙可跋及广不盈尺凿穴而望复使下寻有潭东去莫究深广又北转而东八十步至于石门自石门又东北十五步至北牖洞洞虚潭幽其水泼墨中有巨鱼可三四尺镂鳞铲甲朱鬛赪尾人或见者龙以敬之潭之左右怪石万状如鸟斯飞如虎斯蹲如衣裳发笥如龙蛇出奔乳窦悬玉石壁流云潭之南有石室深有便房髙有石窓追琢不如清莹可爱又东南转山一十步至朝阳洞洞中有水傍浸潭侧长可数十步三洞之水周围相通乱于池入于江水中有石髙可三尺其色白其容光圆如薫笼大如匡牀以其水浸于潭侧故曰侧潭寻侧潭之西数十步止有潜洞歴【阙】可至窈窕深之羽人来蔇却上南壁约六七丈有双碧石盆悬于半壁容各数升其上寻尺有一白石盆常有水升余酌之不竭味甘如醴色白疑乳煎以病愈饮以顔驻其侧可坐五六人左右石壁皆光滑宻致有如【阙】　　碍绵絮却下从洞口北【阙】
　　路絶越显【阙】　　　　梯架空得至云戸戸内博【阙】傍透虚明洪纎可鉴有石若榻勒为棋局
　　对以手谈局之左右可以偃仰【阙】于斯【阙】于斯賔从
　　徒侣各有攸处【阙】　　　　　　　　　　诸【阙】戸
　　外有二径其一直上【阙】　　　　　处也桂江属望
