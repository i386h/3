<!-- { "loadSidebar": true } -->
　　船之制，虽修短广隘不可律齐，其集众材而始成，一也。譬诸人百海橦窍，一不备则残。船之器不下百数，一不备则废。称工秩材，典司者将于是乎稽之，不容以琐而略也。犹医之于人，察百骸、洞九窍，不容以小而遗也。语曰：“室先基，船先底。”言工有始也。底有正、（大船拾叁路，小者递减，每路长短广狭，视船大小而隆杀之。）有帮，（初则为帮，左右各壹路。）辅之以栈。栈必侧之，为拖泥、为出水、为中、为完口、为出脚，（平铺完口之上者。）皆栈名也。（每栈左右各壹路，惟渔船无出脚、无中栈。）儿船必崇其尾，故有插找。（用板尖，其—端插于各栈之尽处也。）中虚则不固，故托之以梁。梁必衡之，如屋梁也。（分仓者，曰座梁。大船拾柒，小者递减。前曰提头、次曰龙口，次曰头桅者三、次曰马口、曰桅面、曰落脚、曰官仓者二、曰靠背、曰房仓者三、曰断水、曰灶门。而又有挽脚梁、线梁、挑梁、累梁者，皆横于船面者也。过梁、弯梁、一字梁、喜鹊梁者，皆架于船楼者也。）左右有康，前后有楼。（大船有长楼，其前为卷楼，左右窗桶，直连稍亭，皆施花板。小船则唯官楼而已。）里口在下，侧口在上。（里口在■〈厂外敢内〉堂之里，以承水枧、锁伏。侧口侧于上，以承楼柱窗桶者。）锁伏本同，而随在异称。（船面横板，以蔽仓口，曰锁伏。在孟头者曰孟头锁伏。其余仙桥、长楼、中路、后仓等效此。）罗框虽设，而因船以杀。（完口之上又侧壹口为罗框，上平壹板曰平盘，黄船、座船乃有之。）拿狮、伏狮，其用殊也。（首尾横大木曰伏狮，两边侧木曰拿狮，以拿伏狮也。）火搬、仙桥，其实一也。（大桅前之楼曰仙桥，下置灶，又名火柜。）头有车罗，以用武也。尾有门机。以示文也。（贰百料战船，以木纵横架于头，如车厢，使用技者倚以为固，座船尾一字梁下，斗装花板，曰门机。）桅面梁、桅夹、桅柏、桅拴、（以小木横贯桅夹之下。）桅点、（船面上以小木斜撑桅腰以为固。）桅饼、（桅顶上乎置之，以护朽也。）桅哨竿、（饼上再加哨杆。）桅箍、（铁为之。）桅纬、抱桅，（皆索也。）皆因桅而设者也。舵巾、（稍上横大板以贯舵者。）舵杆、舵牙、（插于杆以推移。）舵搭脑（承舵板者。）舵板、舵夹、舵盘、舵关、（即关门棒。）舵箍、（铁为之。）舵吊（索也。）皆因舵而制者也。夫桅、舵二者，船之要也，可不至详与。于是有仙人椿、（立于船尾上墙尽处。）仙人掌、（又名七星板，以贯蓬脚，使不乱也。）将军柱、（以系缆者。）草鞋底、（关稍两端各压壹板。）琵琶栏、净瓶柱。有鼠桥、（官楼下梁木也。）鹳嘴、（门牵也。）虾须（贰百料船车罗下，左右各壹板，挑出船前，如虾之须。）象鼻、（座船头下之木。）狗脑、（黄座船左右■〈厂外敢内〉堂之上，再加浪槽板，故用小木侧于平盘之内，以承浪，槽板曰狗脑。）羊头。（又名玲当，又曰抢车，置于桅首，以贯索拽蓬者。）有荷叶、葫芦、宝珠（稍亭上之顶，黄船则用金涂之。）绶带、（长楼左右短槅间以柱，壹柱壹带。）云头、云角、（俱刻镂为之，黄船用。）女墙、土墙。（利便船左右各列短板为街，曰女墙。黄坐船稍上左右侧板，曰土墙。）有天蓬、（楼顶板。）海漫、（船面上用长板满覆之。）护腮、（左右栈板尽处各横板护之。）裙板，则皆因象以成名。有顺水、（肆百料战座船床木外架梁，两端各侧长板如罗框者。）顺擦、（黄座船头左右各架板以防擦，如车罗然。）推水、（叁板船头博浪板直起，故名。）披水。（船左右各垂板以便使风。）有磨旗、（顺水板上立柱，柱端复架长板。）麻力、（黄座船仓内，左右各以板铺满侧口之下。）平基、（桥船上有之。）马踏、（大脚跳也。）千斤、（挑出左右以摇橹者。）当家、（大船头面上横挑，是也。）押伏，（押锁伏者。）护损。（战座船挑梁两端用之。）有铺头、铺稍、开头、关稍。有招杆、撑槁、箍头、照面。（俱枋名。）有水橛、水戗、（橛以止船，戗以开船。）水牌、（船上记物件者。）水枧。（锁伏下过水者。）有地平、地脚、（挨地平者。）车关、车耳、（大船稍上起舵者也，以圆木长叁尺许横之，曰车关。两端承之以车耳。）日晒、（楼上铺板。）雨■〈日羽，上中下〉，（左右蔽雨板也。）则皆因用以定号。橹、桨异名而同用。（摇者曰橹，木为梭、为印，藤为箍，铁为脚，钚为丁公，索为绷；划者曰桨，栗木为把，又名八尺，楠木为扇，榆木为椿，皮条为束。）跳板异用而共名。（脚跳板、橹跳板。）金鼓以令众，唯预备船有金，而战船独缺。旗帜以发号，唯肆百料船为多，而黄船独少。（预备黄船，大小黄旗叁，余黄船则壹而已。战座船，大黄旗带之外，有五方旗、放铳旗、发放旗、催橹旗共贰拾壹面，贰百料船共柒面。）此其损益之宜，沿袭之故，有不可得而知者。乃若水殿檐帷，等威以尊。（黄船稍亭为殿形，上施窍珠云角，楼之左右俱有青幕。）龙笛黾鼓，雅乐以且。（刻龙头于笛首，系以红绉。大鼓之外，复有仗鼓，）椅卓床仗，致用以周。（每船有连椅贰、膳卓贰、屏床壹、御杖贰。）釜灶盒桶，膳羞以慎。（铁釜灶各贰，膳桶肆，又浴桶之类，无不毕具。）泥金朱彩，物色以章。（用器俱朱红，花板、云头、宝珠之类俱泥金，以上皆预备船，余黄船无之。）他如蓬筐系缆，（俱以竹为之。）钩管、钉钨、锾钗、拴铰、（俱以铁为之。）雕銮车旋，油漆垩涂，凡此类者，更仆数之，未易终也。典司者一或懵焉，何以稽其工叙，秩其稍食，几其货贿，而禁其奇邪也哉？《考工记》亦《周礼》之遣也，读其所以察车者，轮轵轸幞，尺度纤举，揉直杼侔，必当于用。虽良工莫逾焉。岂圣人之昧大体而斤斤若此哉？称工秩材，冬官之事守也。近世学者崇艺文，蔑世务，勾稽磨勘，辄目为俗吏，矧工作末技乎？是篇之着，委琐不遗，非敢远迹古人，庶几广镜将来尔矣。

　　○图式

　　△总图二

　　凡量船旧用营造尺，近虽照兵部尺量木，而船书未改，匠作亦沿故习，参错难考。今悉从新尺，比售每尺长五分。锯板厚薄不一，不能悉载，每船举其底板最厚者，余可类推。

　　（预备船，底厚伍寸。大黄船，底厚贰寸贰分。小黄船，底厚贰寸一分。战座船底，肆百料者厚贰寸捌分。贰百料者厚贰寸贰分。壹百伍拾料者厚壹于陆分。壹百料者厚壹寸陆分。轻浅利便船，底厚贰寸。肆百料巡座船，底厚贰士陆分。贰百料沙船，底厚壹寸玖分。摆搭浮桥船，底厚贰寸。—颗印巡船，底厚贰寸。哨船，底厚壹寸伍分。划船，底厚壹寸伍分。）

　　△预备大黄船

　　（船面白头至稍，七丈玖尺叁寸。船底白头至无板处伍丈贰尺肆寸无板虚稍贰丈贰寸。头阔玖尺，深伍尺肆寸。中阔壹丈伍尺，深陆尺贰寸。稍阔壹丈肆寸，深柒尺贰寸。）

　　《南船纪》曰“船之数十，而式一也。将不嫌于无别乎？尝闻龙舆凤辇，制有等威，数有隆杀，是或议礼诸司之未及也。有能请定二船而尊其制，一如丹驾之仪，副其二，以备修理，其它悉从会典。所谓大小有制者而杀之，则名分严而朝廷尊，上下辨而民志定矣！”

　　按：预备者，备巡幸也。故停泊通州，番轮修造，俾供御恒不乏焉。然自都燕以来百九十年，未尝一御，岂非鉴楚泽之荒唐，惩邗沟之侈逸，不为乘危之举，以劳民伤财也哉！虽然“明堂不毁，路马必式”，董修造之役者，毋以其不用而忽之也。

　　△大黄船

　　（船面自头至稍，捌丈肆寸。船底自头至无板处，伍丈肆尺壹寸。无板虚稍壹丈陆寸。头阔壹丈壹尺伍寸，深伍尺叁寸。中阔壹丈肆尺肆寸，深伍尺叁寸。稍阔壹丈叁寸，深陆尺柒寸。）

　　按：大黄船专充本部及内官御用各监器贡之用，与兵部快船相兼差拨，岁有常数，往返不绝。窃谓一器之价有限，岁运之费不赀。修造船只之费、装盛箱柜之费、拽送夫役之费、起车纲脚之费，计一器至京而，费且数倍矣。近岁，大司马王公建议减省进贡快船，皇上慨然行之。损上益下，恩至渥也。方今司农告诎，有能献计将岁运之器，就京师监局成造，则供御不缺，而民力所省多矣，又安知不足以动宸衷之轸念乎！

　　△小黄船（扁浅船同。）

　　（船面自头至稍，柒丈玖尺伍寸。船底白头至无板处伍丈肆尺伍寸。无板虚稍壹丈伍寸。头阔壹丈壹尺柒寸，深伍尺贰寸。中阔壹丈伍尺，深伍尺贰寸。稍阔壹丈伍寸，深陆尺伍寸。）

　　夫既谓之黄船矣，而何取于小？何取于扁浅乎？利于行之疾也！时鲜之贡，以荐宗庙，是圣天子之所以广孝思、示不匮也，其可忽诸！

　　按：是船俱自九十五料始，至二百料止。视大黄船不过半之，料以递减，制宜递隘。迩因从旗甲之便，就于原泊坞内修造。本部估给工料，遗匠往役，不复稽其尺度，遂使利于私载者渐为加广。厥制一定，莫敢损益。不惟工料视昔有加，而所谓扁、浅、轻、速之意果安在哉？

　　△肆百料战座船

　　（船面自头至稍，捌丈玖尺伍寸。船底自头至无板处陆丈伍寸。无板虚稍壹丈叁尺伍寸。前阔壹丈贰尺捌寸，深肆尺玖寸。中阔壹丈陆尺伍寸，深陆尺。稍阔壹丈贰尺玖寸，深柒尺。）

　　《南船纪》曰：“战船曰座，即边营陆寨之帅幕也。号令之所以整齐者是，经略之所以指示者是，威灵之所以震耀者是，窥伺之所以寝息者是，规制其可以简陋乎哉！是故桅标大纛，屯营以准；稍翼方亭，远敌以觇；龄胧中敞，帷幄以尊；膳雉外周，矢石以捍；胪枝齿列，驰骤以腾；浪板掌铺，奔突以便；弩穴矛窗，攻击以利。要其律式，迨楼船之轨范，与夫楼船之为器也。大而雄，坚而利，用之驱浪乘飙，正犹沧溟鲸运波涛、驾旋转之威，霄汉鹏搏风云、鼓扶摇之势，有不战而先夺人之心者矣。此自古迄今所不能改与。稽其尺度，颇为适宜，过此恐难为驭。善阵者毋令越其制云。”

　　按：我圣祖尝谓陈友谅乘尾大不掉之舟，以自取败。而彭蠡之战，六舟飘摇，势若游龙，卒以克敌。战舰之不贵大亦明矣。而乃有肆百料者何与？夫主将贵持重，非持重则敌得而窥其际；偏裨贵敏疾，不敏疾则不能赴功。故所乘之舟，亦各有宜也。不然，则斯船也独非国初之遗制耶！

　　△贰百料战船

