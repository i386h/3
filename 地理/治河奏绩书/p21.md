<!-- { "loadSidebar": true } -->
　　汉书西域志曰河有二源一岀葱岭一出于阗合流东注蒲昌海其水不流潜行地下南出于积石山海经亦云然余按之意谓积石而西河有伏流至积石始见禹之自积石职是故欤及观元学士潘昻霄河源记与临川朱思本所志皆云河源出自火敦脑儿译言星宿海其地在昆仑西南二千余里由昆仑迤东北又约二千里至积石二家之言俱不及伏流较西域志为可信惜其图邈焉不方舆诸书言河源者类本元史即有图俱以意为之无确证也明潘中丞印川公所刋两河全图其云星宿海者亦出于遥拟且黄漕并列未免牵合以至北平近逼潼闗太行竟峙河畔令观者更为茫然迨余游学河署靳文襄公延吾友周竹冈绘河图分黄漕而为二巻其黄河图始于龙门以及于海竹冈沿流厯览得形势极真图成进
　　御其粉本余尝熟悉之苐龙门而上尚未知河形若何也迩年余客甘肃幕府见全陜舆图复四往宁夏一出庄浪塞经中卫渡河者十余次每循河浒必登眺审度于是积石东之河形亦畧具于胸臆而河源究难问也嵗甲申四月
　　天子命侍臣拉席使西域访河源出湟中塞三阅月而返湟中别乗苏心逸遣画工从行及其还也绘图呈抚军意与使者复命之图无异此真河源真本矣苏别乗之书曰厯番帐七十七处计途程三千三百里虽经厯部落未得其详然览图中所标志已可约畧其槩余因举元季潘朱二家之言较之其源出星宿海而中无伏流説相符合若所经陂泽山川今之畨名与元史逈异且絶无所谓昆畚山者岂今昔之畨名亦有不同欤大都域外之人尽逐水草居鲜定在又无载籍世山川之名随时讹原无足恠惟于图形为可信耳何也积石至底柱自禹迄今河形不迁域外之流尚细又多峦岫夹峙亘古以来其无变易也必矣余既获河源真本思积石以东余夙有考订因彚为一图似可补从前所未备也呜呼东西万余里欲约其形寻尺之中何异管窥天蠡测海哉或者如李成之寸马豆人虽不得须眉尽致而神情未尝不肖耳此图位置不能悉按方里然考订再四谅亦不甚径庭夫周竹冈之画及全陜方舆并河源使者所访此三图者皆不易见之本余得彚而约之使大河全图展巻燎然亦可谓竒觏矣当今天子神圣明于治河屡定方畧将永奏平成之绩又遣使探访河源因西域各部莫不向化遂得穷原探本报命甚速想
　　内府河图必有善本更不知若何精确也独是草莽之士欲广其闻见奚由得窥中秘耶余为此图聊以备有志博雅者之叅考云尔康熙四十有四年歳在乙酉二月留野张霭生书














<史部,地理类,河渠之属,治河奏绩书__河防述言,河防述言>
<史部,地理类,河渠之属,治河奏绩书__河防述言,河防述言>
<史部,地理类,河渠之属,治河奏绩书__河防述言,河防述言>
<史部,地理类,河渠之属,治河奏绩书__河防述言,河防述言>
<史部,地理类,河渠之属,治河奏绩书__河防述言,河防述言>
<史部,地理类,河渠之属,治河奏绩书__河防述言,河防述言>
<史部,地理类,河渠之属,治河奏绩书__河防述言,河防述言>








　　河性第一
　　靳大司马抚军皖江擢总督河道问于陈子曰比来河决数处浊流泛滥故道淤为平陆国患阻漕民苦垫溺河害于今亦大矣治之数年防効岂河终不可治乎余不敏兹奉督河之命敢不竭力荒度子盍为我筹之陈子曰河之形有古今之异河之性无古今之殊水无殊性故治之无殊理千古治水者莫神禹若也千古知治水之道者莫孟子若也孟子曰禹之治水水之道也传曰顺水之性也又曰禹之行水行其所无事也所恶于智者为其凿也防哉言乎洵深得治水之至理者乎潢尝观人世万端或可骋机巧或可事矫揉或可任粉饰犹得掩耳目于一时袭虚名于后世若水之性一定而不可移而黄水之性尤奔注而不可遏挟沙而不可停且至与淮合流之区絶无山陵阻峙更防漫而不可约束是机巧于此无所骋矫揉于此无所事粉饰于此无所任惟有顺其性而利之之一法耳故孟子云行所无事诚为千古治水之至言为千古神禹之知己也大司马曰疏防排决无非事也而曰行所无事何也陈子曰所谓行者疏瀹排决是也所谓无事者因其欲下而下之因其欲潴而潴之因其欲分而分之因其欲合而合之因其欲直注而直注之因其欲纡洄而纡洄之一顺水之性而不参之以人意焉是之谓无事也大司马曰水今横决矣岂可竟顺其横决之性而遂谓之治之乎陈子曰不然今河之横决非河之本性也犹人之拘于气禀蔽于习俗以至荡佚为非而曰其性本恶也岂其然哉夫河之所以决者皆由黄水暴涨下流壅滞不得遂其就下之性故旁流溢出致开决口及决口既开旁流分势则正流愈缓正流缓则沙因以停沙停淤浅则就下之性愈不得遂而旁决之势益横矣若曰河性喜决此岂知河之性者哉大司马曰然则河之性若河陈子曰约而言之则曰就下分而言之则避逆而趋顺也避壅而趋疏也避逺而趋近也避险阻而趋坦易也涨则气聚聚不能泄则其性乃怒分则气衰衰不能激则其性又沉流迅则性能挟沙土而俱行势集则性能怀山陵而驾上土能制之即缕岸可抑其狂风能助之遇惊飚益张其势故御之得其道则利无穷若御之失其道则害莫可测善治水者先须曲体其性情而或疏或蓄或束或泄或分或合而俱得其自然之宜虽有所事究归于无事也宋神宗曰后世以水事治水故常有碍以道治水无违其性可也此与孟子之言似有合焉至所云能顺水所向迁徙城邑以避之此犹未知水性而不明顺之之道也水之性岂必欲向城邑耶水之所向輙徙而避之匪常法也如徐州而上三门以下土松地濶则寛其途以让之而水性以安徐州而下城邑逼近于河所宜严其防范束流刷沙以趋于海而河性亦以安然则寛之束之皆所以顺之耳孔子系易曰天道亏盈而益谦地道变盈而流谦夫水丽于地者也其道之变迁必由于盈而流利必归于谦也盈也者涨也塞也谦也者虚也下也故水无不下也孟子论水深得于孔子之易道者也故善治水者惟于盈而防其变于谦而其流水自得其性矣水果为厉于世者耶大司马曰善子既深知水性其亟为我图之
　　审势第二
　　靳大司马问于陈子曰子言治河必顺水性其要何先陈子曰必也其度势乎今者诸患并作若不先度大势之轻重缓急而务其重者急者犹欲振衣而不知所挈也虽然重与急之患又非即于患处治之也必推其所以致患之处而亟图之是非熟审焉不为功如有患在下而所以致患者在上则势在上也当溯其源而塞之则在下之患方息譬如足病只知疗足而不探其足病之所由来虽投药百剂勿效也不独勿效病且増剧谚云下流处塞水缺愈塞愈大此之谓也又有患在上而所以致患者在下则势在下也当疏其流以泄之则在上之患自定譬如困贼于围中而不开一面以分其志以缓其愤则将激其必死之心一旦溃围而出不可收拾矣故上流应泄者先须于下流疏之此又釡底去薪之法也由是观之非厯覧而规度焉则地势之高下不可得而知水势之来去不可得而明施功之次第亦不可得而定也潢请为公防渉险阻上下数百里一一审度庶纲克举而筹画乃可施尔大司马曰两河形势载籍可攷绘图可稽奚事亲厯为陈子曰今昔之患河虽同而被患之地不同今昔治河之理虽同而弭患之防亦有不同故善法古者惟法其意而已若欲攷载籍以治之何异按图索骥刻舟求剑耶大司马曰然是固当亲厯也而子言治河之理今昔无殊则审势之説亦有所昉乎子其为我详言之陈子曰禹贡首言随山刋木奠高山大川非审势而何至乗四载尤先事厯览之徴也周礼考工记曰沟必因水势防必因地势善沟者水瀬之善防者水滛之训诂之家众矣先軰惟以王昭禹注为得防其説曰沟所水不因水势则其流易壅防所以止水不因地势则其土易崩故为沟者必因水势之曲直则其流斯无壅矣为防者必因地势之高下则其土斯无崩矣是善沟者必瀬齧之而无所壅以其因水势故也善防者必滛液之而无所决以其因地势故也又按説文滛者浸滛随理也徐氏曰随其脉理而浸渍也凡此者何莫非揆度情势以治水之谓与惟是势之为言亦不一矣有全体之势有一节之势论全体之势识贵彻始终见贵周逺近宁损小以图大母拯一方而悮全局宁忍暂而谋久毋利一时而遗虑于他年地有高卑有险易土有淤松有燥湿其应凿应筑可行可止必究其致患之故以为探本之谋必得易于施功之法以成夫为下因川之计是皆举全势而审度之者也若论一节之势如水弱必束之使其势急如水强必防之使其势平水势停缓宜引之使直水势猛疾必纡之使寛水势冲射而难遏必筑上流以逼之使之潆洄水势荡涤而可用即合其流以之使之洗刷此皆因势之説又随时随地而酌之者也茍不知势用力多而成功难若审势以行水则事半而功倍如孙膑之救赵庖丁之解牛均是法也治水者尤不可不神明其意焉大司马曰余闻子言不异读书十年也于是治装与陈子遍阅黄淮形势及诸冲决要害因条列筹河十疏次第上之
　　估计第三
