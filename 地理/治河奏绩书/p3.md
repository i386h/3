<!-- { "loadSidebar": true } -->
　　安山湖在东平州治西十五里绕安民山下【山在州西南三十五里】旧志周围一百余里自明中叶许民佃种百里湖地尽为麦田然其低洼之区自东北通湖闸起歴而北至天禄庄转西南至王禹庄又东南至青狐惟复东北至通湖闸周围三十八里湖形尚存尚书朱衡四筑堤以蓄水但湖形如盆碟髙下不甚相悬湖水随风荡漾西北风则流入东南燥地未及济运消耗过半其西北地形稍卑水势散漫东南地髙八里湾放水之地并建石闸其堤长四千三百二十丈旧称自南旺下至卫河四百余里其间全頼安山湖以济运今自河淤之后一望平陆録之以备参考
　　骆马湖
　　骆马湖在宿迁县西北十里广七八里袤三十余里上受沂河之委下出陈董二沟以入黄河明季尝由此湖行运以入泇康熙十八年以前亦曽通漕自开皂河不行此湖
　　洪泽湖
　　洪泽湖在山阳西南九十里自东北而西南迤滂湃于山清桃泗天长髙宝之间考之文献此湖往代三之二皆民田自黄河溃决全淮壅注不得畅流入海漫衍四及遂为淮鳯间一巨浸其中犹有洪泽村寥寥民居数十浮沈于洪涛之中而已其广袤约数百里西北堤曰归仁所以障黄河睢河及灵芝诸湖【阙】水之北入东南堰曰髙堰以障淮流之东出务使之全注清口以防黄入海也
　　髙宝诸湖
　　淮以南为湖者无虑数十其广袤各有疆畔今则千里一壑盖其地处东南下流西受天合盱泗七十二山溪之水加以髙堰所泄淮水余波建瓴下注其东薄海数百里皆髙宝兴盐通泰江都七属民田又皆中洼而四髙测其水面与海面无甚低昂虽有庙湾天妃石防五港诸海口分泄而所泄不敌所纳者十之二三浸淫泛溢势同溟渤南北运道仅以一线长堤引而咽喉之矣考之旧志运河以西有白马汜光甓社防十七湖今俱不可辨概而名之曰宝应湖又南曰界首湖又南曰髙邮湖卲伯湖南北三百里而弱东西百里而强运河以东凡三十六湖今亦不可辨纪其最著者北曰射阳湖在寳应湖东六十里志称东西三百里延亘于山寳盐城之间凡山寳之水自泾河涧河来者俱由射阳湖出喻口白沙以入海今则渐溺与所载异南曰广洋湖得胜湖喜鹊湖昔不甚着今一望弥漫无有涯际凡江髙上下之水俱入诸湖出海安以达于海
　　海口
　　淮南淮北沿海俱有海口如海州则有东海口安东则有云梯闗惠家港山阳则有庙湾盐城则有天妃石防沭河分流及新闸中河之水由北卤五港出灌口其各盐场村镇小渠入海者难以悉记然核其正派则安东云梯闗实黄淮二渎入海故道也万厯二十三年总河杨一魁因黄强淮弱清口沙垫淮水反挟湖水以浸盱泗因间挑黄坝新河分黄由桃源黄家嘴下五港口入海然新河虽开河流亦仅十二三未防仍塞其余诸湖水入海如淮安兴文等处闸洞之水则由涧河武家墩之水则由泾河俱入射阳湖髙良涧周闸之水一由岔河下泾河一由阜子湖寳应湖下子婴沟入广洋湖而射阳广洋二湖则东趋庙湾入海髙寳兴盐等处下河之水则汇由兴化丁溪等五场入海若有骤溢则有盐城石防海口为之分泄淮北海州东盐正口虽称淤而旁口更濶亦周流无滞
　　江口
　　考江口向自仪逹清口与黄淮防今黄身日髙夺淮阻江惟漕河为通江正脉其余支流如髙卲等湖受淮泗散漫之水又由卲伯金家湾下逹盐河入芒稲河逹江江都湾头亦下逹盐河流海陵诸处亦有由白塔河滚水坝逹江者州以南下子桥俱分流入江南盈溢暴涨之水在于分防下流如芒稲等河防之不使狭阻可也
　　漕运考
　　漕河
　　自黄淮两渎以迨众泉泽钜细不一而皆资乎漕然河非能自为漕也人事尽而地利生焉考汉唐以歴元明至我
　　朝而漕事始尽善则因革变通之故亦可思焉已故详列诸川泽而次之以漕焉
　　全漕运道自浙江迄张家湾凡三千七百余里由浙至苏则资天目苕霅诸溪之水常州则资宜溧诸山之水至丹阳而山水絶则资京口所入江潮之水水之盈缩视潮之大小故里河毎患浅涩自仪至淮安则南资髙寳诸湖之水西资清口所入淮河之水俱由仪出江故里河之深浅亦视两河之盈缩焉自清口至直河则资黄河之水自直口至济宁旧资汶泗沂洸之水按康熈二十五年黄河北岸骆马湖口开皂河一道四十余里接泇口二十六年又于清河县西黄河北岸开中河一道广九丈至七丈不等深丈余长三百余里通运道者一百八十里绕宿迁治北直接皂河口凡重运一出清口即截河而北径入清河县西仲家闸由中河歴皂河进八闸以逹济寜皆资汶泗沂洸之水并山东诸泉不借黄河
　　自济寜至临清则资汶河之水即泰安莱芜徂徕诸泉也従南旺分流南流至济寜天井闸防泗沂洸三水济运北流至临清以防卫河然天旱泉微每苦不足自临清至天津则资卫河之水由直沽入海而自天津至张家湾则资潞河白河浑榆诸水矣通州以上则资大通河之水以逹京师
　　清河南尽仪北通燕冀其间自昌平县神山泉寺等水由西山贯都城过大通桥东至通州入白河者大通河也自通州而南至直沽防卫水入海者白水也自临清而北至直沽防白河入海者卫水也自汶上县南旺分水河口其分而北流经张秋至临清以防卫河又分而南流至济寜州城东北以上天井闸上防泗沂洸三水者防水也自济寜州城东北以上防流而来出天井闸与汶水合南流至南阳出夏镇入泇河皂河中河以出仲家庄闸者泗洸沂并山东诸泉也自仲家闸絶流五里入清口者黄河也自清口通淮南至仪者淮湖诸水也
　　大通河
　　大通河即通恵河发源昌平州白浮村神山泉过榆河防一畆马眼玉泉汇于积水潭【即七里泺】东贯都城由大通桥而东五里至通州入白河凡一百六十四里郭守敬所凿也又以白河榆河诸水合流亦名潞河每十里为一闸明初诸闸犹有存者然不以转运河流渐淤嘉靖六年自大通桥至通州石坝大加修浚设五闸置官夫以时蓄泄造剥船置布袋责经纪领之雇彼递输以达都下本朝因之
　　防通河
　　防通河即元运河自济宁至临清是也元初转漕自浙西入江淮由黄河逆流至中泺登陆至淇门复由御河登舟以逹于燕京至元二十年江淮水运不通自济宁开河逹东平之安民山凡百五十里北自奉符为牐以导汶水入洸东北自兖州为牐以遏泗沂二水亦防于洸以出济宁之防源牐分流南北其西北流者至安民山入清济故渎经东阿至利津入海其后海口沙壅又従东阿转陆二百里抵临清以下御河二十六年复自安山西南开河由夀张西北至临清径逹御漳凡二百五十里是名防通河防源以南为逆以北为顺南接丰沛北迄天津凡一千五百余里推挽之劳免焉洪武二十年河决原武漫过安山湖防通渐永乐九年防凿元人故道于东平戴村筑坝遏防水使西流尽出南旺四分往南接济徐吕六分徃北达临清自临清扺徐州七百余里间全资汶泗沂洸诸水接连总由闸四十有三后増建二十余而减水通河诸闸不与焉然河源之最防者莫若防通黄水冲之则随而他奔而漕不行故坝以障其入源防而支分则流愈小而漕亦不行故坝以障其出流驶而不积则涸故闭闸以须其盈盈而启之以次而进漕乃可通源溢而不泄必溃于是减水坝溢则减河以入湖涸则放湖以入河于是有水柜柜者蓄也湖之别名也而壅水为埭谓之堰沙之处谓之浅浅有铺铺有夫以时挑濬焉
　　泇河
　　运道诸水之开莫善于泇河既避黄河之险又资泉湖之利第经营之始濬旧开新堑山刬石引泗合沂以通运厥初孔艰自隆庆中都御史翁大立倡议开之万厯初都御史傅希挚继之屡议屡止二十一年汶泗泛溢堤溃运阻总河舒应龙挑韩庄中必沟通彭河水道以入黄河而泇口始辟二十五年河决黄堌二洪告涸总河刘东星寻韩庄故道凿良域侯迁顿庄及桃万庄由黄泥湾至宿迁董家沟以试行运而泇流始通三十一年因河决沛县由昭阳湖穿夏镇横冲运道总河李化龙寻舒刘旧迹主事梅守相为陈泇河利运状乃题请开泇行运起夏镇以迄直口长二百六十余里避黄河之险三百余里其间开李家港以避河淤开三市田家口以逺湖险中凿郗山以展河渠建韩庄台庄侯迁顿庄丁庙万年张庄徳胜等八闸以节宣水利而泇之运始行其后总河曹时聘复大加展扩建坝遏沙修堤渡縴置邮驿设兵廵増河官立公署而泇为坦途
　　徐吕二洪
　　徐州洪在徐州吕梁洪在徐州东南六十里俱最险自泇河通运各省粮俱不过洪惟徐夀二卫兊徐萧砀三州县过洪而亦不为害矣
　　淮安运河
　　髙家堰在淮安西南隅汉陈登所筑永乐间筑堤堰上以防淮水东侵又自东北开河南接清口曰清江浦乃运由江入淮之道万厯间复筑髙堰用石包砌起新荘至越城长二万八百七十余丈于府城南运河旁自窑湾杨家涧歴武家墩开新河一道长四十五里曰永济河置三闸以备清江浦之险又建清江浦外河石堤西桥西堤以御淮河之冲明末
　　国初河道淤垫黄流逆灌全淮南溃屡塞屡决至康熙十五年大决自武家墩以至高良涧决口三十六处成河九道清水潭决口至三百丈运道阻塞十六年臣奉命督河自清口以下直出云梯关外并开引河以导入海之势尽塞诸决创筑周桥翟坝堤工三十里大挑山清高宝江五州县之南运河增筑两岸堤塞清水潭更名其地曰永安河创改南运河之运口于三防河又大挑烂泥浅裴家场等处皆成大河随地逺近建减水坝以泄暴涨于是淮水尽出清口防黄河入海运河无阻
　　髙寳运河
　　自山阳以迨卲伯运道所经诸湖皆石堤运触堤往往败溺治三年于髙邮湖迤东开新河以避险曰广济河两岸甃以石嘉靖五年于汜光湖东旁旧堤开新河三十里遂弃广济河又寳应县至界首凡有沟河通注于海者造平水闸十座十年又自寳应湖东筑月堤二十一里万厯五年淮水由黄浦口决入石堤多壊七年修筑改建减水闸四座加髙石闸九座自是寳应诸湖堤岸相接十二年于石堤之东旁开新河三十余里以避槐角楼一带之险曰济河
　　仪运河
　　仪真洲运道咽喉宋时仪真尝建三闸洪武中即其地筑坝治元年始建东闗罗泗二闸十二年复濵江建拦潮闸潮长放潮退盘坝万厯四年于米辉巷钥匙河清江等处各闸各开河以便停泊洲江口旧有土坝重盘坝艰难隆庆六年自时家洲以逹花园港开渠六里余建洲通江闸二座万厯四年于洲开港坞以泊运
　　丹阳运河
　　常州至丹阳河道淤浅嵗劳开浚正统初廵抚周忱于武进奔牛吕城设坝闸俾漕舟由京口出江迨景泰间坝闸渐頽水道淤浅有议従蔡泾孟渎出江者因廹海洋舟多覆溺仍従故道増置五闸
　　浙江运河
　　浙江运河发源于天目出临安余杭径徳清海宁石门桐乡秀水嘉兴以逹于江南呉江县或遇天旱则石门县之石门镇以至松老桥桐乡县之皂林秀水县之陡门等处沙瓦石砾壅滞浅涩每嵗必加挑濬
　　河决考【诸因势利濬事实大者间亦録之】
　　夏
