<!-- { "loadSidebar": true } -->
在府东南三里三十四步唐干符二年张希刘审言共舍宅置号镜水院开宝七年改明心院又赐今额佛屋户上有题舍钱人姓名墨高去木一分许盖岁久摧剥风雨木朽而字以墨覆故独不动世传华州西溪有亭盖杜子美诗所谓郑县亭子者杜诗书板上墨字挺起尢高盖此类也
　　　　福果院
在府东南三里三十四步
右隶会稽
　　　会稽县
　　　　大善寺
在府东一里二百一十步梁天监三年民黄元宝舍地钱氏女未嫁而死遗言以奁中资建寺僧澄贯主其役未期年而成赐名大善屋栋有题字云天监三年岁次甲申十二月庚子朔八日丁未唐开元二十六年改名开元后唐长兴元年吴越武肃王别创今开元乃复大善旧名建炎中
大驾巡幸以州治为　行宫而守臣寓治于大善及移跸临安乃复以　行宫赐守臣为治所然岁时内人及使命朝攒陵犹馆于大善干道中蓬莱馆成乃止独太常少卿按行陵下寓馆焉庆元三年十一月寺僧不戒于火一夕煨烬惟罗汉天王堂浴院经院库堂仅存【寺有塔亦俱焚或发其塔中地得石刻乃越州龙兴寺宋太始元年唐大中元年造塔大宋淳化三年十一月火焚塔寺俱尽景德元年重建石刻中闲多断阙不可尽读案龙兴寺与今龙兴桥相近或谓提举廨舍是也疑龙兴塔既焚后人取废塔所葬舍利佛骨益以他舍利葬于大善塔耳以栋上字观之则大善自建寺以来未尝有被焚之事亦未尝名龙兴也】
　　　　报恩光孝禅寺
在府南二里二百二十二步宋元徽元年制法华经维摩经疏僧遗教等与法师惠基于宝林山下【即山亦名飞来山】建宝林寺时有皮道与舍宅连山造寺山之巅有石岫岫有灵鳗祷雨多应□有巨人迹锡杖痕会昌毁废干符元年重建因改为应天寺晋末沙门昙彦与许询玄度同造砖木二塔未成询亡久之岳阳王将至彦预告门人许玄度来也岳阳亦早承志公密示至州即入寺寻访彦望而曰许玄度来何暮昔日浮图今如故王曰弟子姓萧名（上下言）师何故以许玄度呼之彦曰未达宿命焉得知之遂握手命入室席地王忽悟前日造塔之事宛若今日由是塔益加壮丽崇宁三年八月诏改崇宁万寿禅寺三月八日又改崇宁为天宁每岁天宁节郡寮祝圣于此绍兴七年改报恩广孝禅寺俄又改广孝为光孝专奉
徽宗皇帝香火盖以本　天宁祝圣之地也旧有长老滋须者有高行会改当十钱为当五郡守召须及能仁长老密告之且曰闻二寺方大兴造有未还瓦木工匠之直而蓄当十钱多归可急偿之明日文字一出皆大折阅矣二人既归能仁呼知事僧告以将赴它郡之请凡有负者皆即日偿之于是出千余缗与之抵夜乃毕得者皆喜明旦遣侍僧问天宁则曰长老归自郡斋即以疾告闭方丈门熟睡至今犹未起也及令下须始以当五之数偿负能仁乃大愧服
　　　　大能仁禅寺
在府南二里一百四步本晋许询舍宅号祗园寺后废至吴越王时观察钱仪复建号圆觉寺咸平六年从知州事兵部员外郎康戬之请用承天节名改赐承天寺政和七年上后土号曰承天效法厚德光大后土皇地祇　诏天下承天僧寺皆改为能仁寺盖避后土号也是岁　　　诏建神霄玉清万寿宫以僧寺壮丽富瞻者改建而越以能仁为之石刻　御制宫碑奉安法堂上作朱漆楼阁严护正殿左奉长生大君右奉青华帝君侍立真人各二人侧殿奉韩君丈人又绘左右仙伯及从官于两序殿柱以金龙络之殿庭为醮坛殿门立二十四戟【用（金俞）石头钻金龙躔朱漆杆其杆上青下绿彩画云鹤蛟龙仍缀五色带五条每带缀一铜铃通长一丈二尺八寸】殿上设威仪【金钺玉斧五明扇九天宝盖神境锦伞飞空霓旌真境十绝灵旛朝天朱幢仙境绛节紫金垂云如意尺十种各二】筑亭行符水名仁济亭讲堂名道纪堂经藏名云章宝室赀产名道业天宁天应天符宁贶元成节各设醮醮多至千二百位自　京师降青词朱表御香守阍及洒扫用禁军文书八疾置守臣虽前二府但称管句百步内禁杂户及屠肆街衢责地分人扫除车檐及庖厨宴集音乐采捕刑狱之具皆有禁道士知宫副知宫皆降敕差名曰长贰气焰熏灼监司守臣通书启送迎交谒如等夷方是时泗守叶默建昌守陈并秀守蔡峦皆为神霄道士所讼得罪至流窜岁用名香朱丹币帛酒醴华果不胜数纸札尢多一取以千计皆池表歙表之类不许以他所产充数犹退易不巳遇特设斋道士衬钱自三十千至三百率无虚月
靖康内禅始稍减削　建炎中兴　赦书遂命神霄复为僧寺迁像设于天庆观而能仁寺复故州又有能仁院故郡人谓能仁寺为大能仁寺云
　　　　戒珠寺
在府东北六里四十七步蕺山之南本晋右将军王羲之故宅或曰其别业也门外有二池曰鹅池墨池其为寺不知所始陈太建二年有僧定光来寓寺中耳过其顶擎银像长立不卧寺之中为卧佛殿有所谓十大弟子者哀泣其□或候气或扪足而佛之父母亦在焉僧惠迪言方政和闲道家盛时有道士诘僧曰寺院乃祝寿之地乃为此状何也当闻于州毁之有僧出曰比见道宫进
天宁节祝　圣疏首列道德经若干卷经中乃云上将军居右言以丧礼处之死而不亡者寿强梁者不得其死死之徒十有三以其求生之厚是以轻死民至老死不相往来如此类皆何等语汝乃殊不避何也道士掩耳而去寺有上方院熙宁中郡守程公师孟与法云长老重喜来游喜能诗乃拟程公体坐上立成曰行到寺中寺坐观山外山程公大喜又有竹堂雪轩宇泰阁皆一郡登览之胜李参政汉老有雪轩诗曰四山环绕翠岧峣想见凌晨雪未消八万四千修月手不知何处琢琼瑶人推绝唱宇泰绍兴中为士子肄业之地常十余人策名巍科者相踵盖山川之秀有以相之寺南百步有题扇桥盖卖扇老姥所居云
　　　　光相寺
在府西北三里三百七步后汉太守沈勋公宅东晋义熙二年宅有瑞光遂舍为寺安帝赐光相额给事中傅公崧卿退居北海里第去寺最近数杖屦过之
　　　　能仁院
在府西北三里三百三十七步开宝六年观察使钱仪建太平兴国二年吴越给地藏院额大中祥符元年改承天政和七年五月改赐今额
　　　　广教院
在府西六里二百二十七步蕺山东麓院后山壁刻字有曰唐景福元年岁在壬子准敕建节度使相国陇西公生祠堂其年十二月十六日兴功开山建立盖董昌生祠也昌败祠废后唐天成四年吴越王钱镠梦神人求祠宇或言祠本古天王院有鱼池因建天王院大中祥符元年七月改通教院天圣初避
章献明肃皇后父名又改今额建炎末与开元寺同时废于火绍兴中院僧惠迪募缘再建佛殿西北隅山壁有陆少师题名石刻云卢骏元王源之吴廷瞻曹季明沈咏道孙元礼陈志行陆元钧自戒珠寺雪轩过竹堂登上方寻径到此政和八年三月二十八日元钧题卢公名天骥西安人以儒学进名重当世后避天字改名襄字赞元终于吏部侍郎时为浙东提点刑狱少师时为淮西提举常平咏道名时升为部酒官有文学卢公遇之如交友游览必与俱后以子贵赠至太师吴国公
　　　　妙明院
在府北三里一百七步开宝五年镇海军都指挥使陈志建吴越给光赞般若院额大中祥符元年七月改今额佛殿东南有八角石井旧尝有大珠夜风雨晦冥辄出照殿上及廊庑尽明或浚而索之弗得建炎兵乱有北客来居坠小儿死焉珠遂绝不出院本甚广今非复旧址矣
　　　　观音教院
在府西北三里一百二十七步干道九年有沈安中者舍所居请于府移会稽县界圆通妙智教院旧额建
右隶山阴
　　　会稽县
　　　　泰宁寺
在县东南四十里周显德二年建初号化城院又改为证道院建中靖国元年太师陆佃既拜尚书左丞请以为功德院改赐名证慈米芾书额寺门外筑亭曰庆显绍兴初
诏卜
昭慈圣献太后攒宫遂以证慈视陵寺而议者谓
昭慈将归祔
永泰陵因赐名泰宁禅寺其后
永佑
永思
永阜
永崇四陵修奉皆在其地故泰宁益加崇葺云
　　　　淳化寺
在县南三十里中书令王子敬所居也义熙三年有五色祥云见安帝诏建云门寺会昌毁废大中六年观察使李褒奏再建号大中拯迷寺淳化五年十一月改今额寺有弥陀道场杭僧元照书额门外有桥亭名丽句亭刻唐以来名士诗最多先唐时云门止有此一寺今裂而为四雍熙者忏堂也显圣者看经院也寿圣者老宿所栖庵也或谓云门寺本面东主秦望而对陶宴等山如列屏障会昌废寺后止存一小殿面南未毁遂因附益以为寺非复旧址而旧址乃多犁以为田绍兴中淮僧广勤为雍熙副院尝因牛足陷得小铜维卫佛像于田中盖古云门寺地也凡寺额冠以大中者舍大中祥符外皆唐宣宗时所复会昌废寺
　　　　雍熙院
在县南三十一里一十步初僧重曜于云门拯迷寺之西建忏堂号净名庵开宝五年观察使钱仪【俶之弟】广之为大乘永兴禅院【忏堂在今佛殿后法堂前当时观音像犹在】雍熙二年十月改赐今额绍兴元年六月赐故尚书左丞陆公为功德院【陆氏功德院本在证慈至是证慈改为泰宁奉　攒宫乃改　赐是院时方立法应　赐功德院者不　许用有　敕额寺院惟雍熙　特赐】院有吴越忠懿王在国时所贻书石刻其一曰报云门山净名庵长老重曜今差人赍到白乳茶三十斤棱瓷香炉一只衙香五斤金花合盛重五十两仍支见钱一百千文足陌可亲入忏保安遣此示谕不具押字付其一曰报越国云门山净名庵长老重曜昨据节度使钱仪申所请为官中入忏保安事具悉师心镜绝尘衣珠无类修释氏务三之训得净名不二之宗洎挂锡宝坊栖真玉笥节使素钦于景行远有来闻国家因罄于精诚遂可其请况奇峰正耸炎景斯烦非坐非行颇劳精进倾心引领尢媿忠勤今则再赐到乳茶三十斤乳香三十斤至可领也夏热想得平安好故兹告谕想宜知之不具押字付长老重曜此亦可略见钱氏下书境内之体钱氏自周世宗及
宋兴之后盖务尊戴中朝然其书犹不能无窃拟书诏之意故具载之院额钱惟治所书院前桥亭曰好泉亭亭扁盖陆少师所题取范文正公诗林无恶兽住岩有好泉来之句又有牧庵朝阳亭及范丞相纯仁兄弟章枢密楶曾舍人巩晁侍读说之江少卿纬廉博士布题名钱氏据旧史虽封吴越国王然初不言会稽别称越国于此见之史魏公家有当时金书法华经称钱仪为判会稽府则又有会稽府之称矣吴越□史又云逊王移居东府似又称东府也
　　　　显圣院
在县南三十里周显德二年于拯迷寺石壁峰前建看经院干德六年赐号云门寺至道二年九月改今额院后有王子敬笔仓实一眢井有经藏甚灵异中闲院尝无主僧者久之郡牧毁其法堂以修园馆然经藏犹如故今院复小葺绝无产业僧童赖经藏以给云
　　　　广福院
在县南四十里晋天福六年建初名上庵熙宁三年六月以治平　德音赐寿圣院额隆兴元年例改今额云门四寺相比广福最在其上小而秀邃可喜傍又有云泉云峰庵皆幽胜
　　　　大禹寺
在县南一十二里梁大同十一年建会昌五年毁废明年重建寺自唐以来为名剎西偏有泉名菲饮有亭覆之绍兴中王编修钰题名大字刻泉上
　　　　天华院
在县东六十里周广顺二年建号无碍浴院至道二年十一月赐名天华院吕文靖公有贺家湖上天华寺一一轩窗向水开之句今院乃在小市去湖差远不称此诗疑尝移建云
　　　　东山寿宁院
