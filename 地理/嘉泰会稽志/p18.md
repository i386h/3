<!-- { "loadSidebar": true } -->
宫陵园庙营缮等费及南班宗室忠顺官等俸皆仰以给当以时办至于起发降本七万贯当不能足盖高额实无所收而七万余贯蠲减不尽虽岁以闻于
朝未报也
案宣和三年发运使经制两浙东西财赋陈遘乞于东南诸州权添卖酒卖糟并典卖田宅税契钱并添收楼店务白地三分钱官员添给头子钱并充经制及建炎初总制使翁彦国乞将诸州酒税牙契官钱分隶入总制司而发运判官霍蠡请置一云户部郎官黄敦书请置未详绍兴十年诏委逐州通判专一主管经总制钱如监司州县擅行兑借拘截取拨侵移互用不以赦降原减【先是正钱一贯收头子钱一十五文并直达纲头子钱一十五文既而增收头子钱一十二文凡四十三文以二十八文五厘为经制钱七文为总制钱五文五分为移用钱一文九分五厘为州公使钱五分为提刑司公使钱干道中又增头子钱一十三文皆入总制此其所谓分隶之数也】
　杂贡
会稽于禹贡属扬州贡金三品瑶琨筱簜齿革羽毛惟木厥篚织贝厥包橘柚周官职方氏实为东南巨镇其利金锡竹箭班固志地理考迹诗书推表山川以缀禹贡周官春秋下及战国秦汉而土贡杂物无所登载至唐颇多若编文纱宝花纹等罗白编交梭十样花纹等绫轻容生縠花纱吴绢丹砂石蜜橘葛粉瓷器纸笔
皇朝务从蠲省以祥符图经元丰九域志参考之承平之久虽微有增益然以匹贡者为绫二十排花纱十轻容纱五表纸千张瓷器五十事今贡轻容纱五疋越绫十疋而巳当汉建武时光武因陆闳所著越布单衣敕会稽郡尝献此殆所谓锡贡非故常也
会稽志卷第六
　陵寝
绍兴元年四月十四日奉
隆佑皇太后遗诰敛以常服不得用金玉宝贝权宜就近择地攒殡候军事宁息归葬园陵所制梓宫取周吾身勿拘旧制以为它日迁奉之便此　攒宫之始也以是月十七日大殓遂治　攒宫李回为总护使胡直孺为桥道顿递使故事
皇太后又尝垂帘当以相臣为山陵使是时范宗尹当轴而止用执政为总护使它官亦不□置者以　攒宫故比　陵寝少异也【自是用此为故事故不详录】自四月至六月甫三十五日而　攒宫告成盖议者谓它日归祔
泰陵则山陵之制始当毕讲今皆当略于是总护使首辞所赐银绢桥道顿递使亦辞而乞受其半章谊在台中劾之桥道顿递使遂亦尽辞而公使钱每料纔支三百贯不得过三料盖不及千缗比故例省费几四十万贯方是时上距
钦圣宪肃皇后山陵巳三十余年中更变故图籍无存者而朝士多新进亦鲜能知于是以新江东转运副使曾纡尝为
钦圣山陵使司官属命为两浙转运副使专修奉攒宫使臣张宗吏人朱扆皆自言尝经
钦圣山陵差使省记当时施行次第亦命服役　攒宫卜地在越州会稽县然道路桥梁之类皆命越州所管八县分地修营至绍兴十三年六月
徽宗皇帝
显肃皇后
宪节皇后灵驾自
行在发引初隆佑攒宫称
昭慈圣献皇后攒宫至是以不可□称
帝后尊号
诏以
永佑陵攒宫为称【其后　永恩陵　永阜陵永崇陵并用此为故事】而
攒宫自
祖宗时有殿攒启攒之名皆用（歹赞）字至
显仁皇太后祔
永佑陵攒宫始并以攒字易之起居郎熊克着中兴小历云先是有持阴阳家说欲广　攒宫禁域为二十里有墓在其闲者皆当徙去浙东帅臣王师心力言其不可时监察御史任文荐奉诏监掩　（歹赞）宫就令按视于是获免者七百六十有奇又荐献之物旧取于民师心请以上供钱给其直从之
　　濮王园庙
濮安懿王在
英宗皇帝时以茔为园即园立庙俾　王子孙世袭濮国自主祭祀行之　累朝绍兴中以濮邸宗室有在远未集　行在者故久阙嗣王止以见在行高者为主奉　濮安懿王祠事久之乃复除嗣王　濮园既阻绝庙祏寓会稽之天宁寺【今为报恩光孝寺】盖以
英祖初诏有立庙京师之戒故止寓会稽当时讲求亦详矣十三年主奉祠事贺王士（上大下云）请即光孝之法堂为庙而辟寺西隅南向为庙门如旧制置卫甚谨其香火官吏出入繇别门园令一人以濮邸诸王孙充嗣　　濮王奉朝请岁以春秋来荐献亦循旧制也
　　大禹陵
禹巡守江南上苗山会计诸侯死而葬焉犹舜陟方而死遂葬苍梧圣人所以送终事最简易非若汉世人主豫自起陵也刘向书云禹葬会稽不改其列谓不改林木百物之列也苗山自禹葬后更名会稽是山之东有陇隐若剑脊西向而下下有窆石或云此正葬处疑未敢信然檀弓注天子六繂四碑所以下棺则窆石者固碑之制度至其数不同或繇繁简异宜或世代悠远所存止此皆不可知也窆石之左是为禹庙背湖而南向然则古之宫庙固有依王陇而立者案皇览禹冢在会稽山自先秦古书帝王墓皆不称陵而陵之名实自汉始旧经云禹陵在会稽县南一十三里
　祠庙
　　府城
城隍显宁庙在子城内卧龙山之西南自昔纪载皆云神姓庞讳【玉】案唐书忠义传实庞坚四世祖也京兆泾阳人魁梧有力明兵法仕隋为监门直合李密据洛口寖逼东都王以关中锐兵属王世充击之百战不衄炀帝崩乃率万骑归唐时唐室新造诸将起于行伍高祖以王隋之旧臣久宿卫习朝廷制度拜领军武卫二大将军俾为诸将模矱秦王尢所亲倚常从征伐薛举寇泾州拔高（土庶）举死子仁杲势益张秦王命梁实营浅水原贼将宗罗（目侯）攻之甚力王于是奋击士卒殊死战秦王以劲兵捣其背罗（目侯）大败遂擒仁杲平陇西寻为越州总管威望甚着盗不敢犯其境武德二年召还巴山獠叛除梁州都督悉讨平之【越州题名记与新唐书所载先后不同详见马万顷所述王传】召为监门大将军卒太宗为辍朝赠工部尚书幽州都督初王镇越惠泽在民既卒邦人追怀之祠以为城隍神梁开平二年吴越武肃王上其事封崇福侯【五代会要作开平元年】绍兴元年
诏以驻跸会稽踰年妖祲不作　行殿载宁城隍崇福侯庙赐额显宁封昭佑公三十年显仁皇后灵驾渡江无虞加号忠顺干道五年加号孚应八年加号显惠淳熙三年封忠应王后又加号昭顺灵济孚佑郡人奉祀甚谨以九月十二日为神生目享荐尢盛
护国旌忠庙在子城内自昔陕西出兵祈祷三圣必
获显应当睦寇作是邦得三圣阴佑遂建庙绍兴元年宣抚处置使张浚奏据吴玠陈请乞于凤翔府和尚原立三圣庙赐额旌忠封忠烈灵应王忠显昭应王忠惠顺应王所至庙祀一用是额
崇善王庙在府衙蓬莱阁西
五通庙在子城内
吴越武肃王庙在府南四里三百二十六步本甚闳壮岁久堕圯今仅余四楹有巨碑旧在庑下今乃立荒园中皮光业之词也具载唐长兴七年吴越王弃宫馆后二年嗣王建庙于越案长兴后唐明宗年号止于四年而崩历闵帝清泰帝凡三年而晋高祖即位改元天福若不数闵帝清泰则七年乃天福元年刘恕吴越纪年称天福元年七月乙卯立武肃王庙于东府今考之碑与纪年虽不同其实皆岁丁酉清泰废闵帝为鄂王晋祖追贬清泰为庶人皆削其年号而天福改元以其年十一月则十一月以前皆长兴七年矣汉高祖削晋出帝开运之号称天福十二年亦用此比也然武肃王实以壬辰岁薨文穆王袭位壬辰盖长兴三年不得云长兴七年吴越王弃宫馆后二年嗣王建庙于越也案五代史及刘恕纪年开皇纪吴越□史皆言武肃王以三年薨则碑为误然碑当时立光业为其国丞相亦不应误谬至此盖皆不可知光业日休子绍兴中王裔孙（上下言）叔广言庙中神像虽从者及伶人皆坐示不可迁也
旌忠庙在府南三里二百六十六步建炎四年十一月
高宗皇帝自建康　东巡会稽大臣吕颐洁等建议请　移跸四明会虏报踵至遂行命李邺守会稽邺尝使虏至是畏死不能守遂降虏大酋兀朮在钱塘遣其下号琶八太师者为伪知州而檄邺为伪同知日同视事于府出则并马而行郡士民多怀忠愤然莫敢先发初
大驾之行诏百司分半扈从而亲兵辇官长入祗候亦止以三千人从行有卫士唐琦者不得在行中琦开封人资忠勇自誓与虏偕死以报　国会琶八邺俱出乃怀巨砖欲邀击杀之复疑从骑众恐不克成功顾视道傍有小阁乃趣上适俯见二人马即奋砖击之不中中其伞从骑群至遂执以归琶八邺其坐问故琦大骂不绝曰吾欲碎汝脑作
赵官家鬼琶八气折曰大金兵数百万汝杀我一人何益琦曰汝敢来为此州主故欲杀汝又顾邺曰我请官一石五斗米尚不肯负国汝受　国恩何如所为乃尔岂人类耶虏亟命引出害之骂犹不止
大驾再幸会稽帅傅崧卿为立庙且以其事闻请庙额未报会崧卿以疾请支郡
诏移婺州乃作文祭之其辞甚壮读者凛然增忠义之气其词曰乙巳之冬虏大入塞
太上皇内禅幸浙明年正月虏兵径犯京师议和于城下而还是冬再犯京师明年春
二圣出狩朔漠五月
今天子即位于宋又明年冬虏深入渡淮己酉二月遂犯扬州
天子幸杭其冬虏分两道寇江浙其一由武昌渡江犯洪州六宫百司卫从
隆佑后迁于虔以避之虏自洪进兵西南至浏阳西北至建昌抚其一由历阳渡破建康陷太平广德进破杭渡钱塘江入越陷明
天子前自越幸明自明航海幸温今年二月虏始舍明越而西复陷秀陷平江达于镇江并山凿河通道建康卒以其众若所掠吴越之人济江而北裴回于淮南至于今去否所不得知也呜呼虏内侵六年　国家之难生民之祸至此极矣前世未有也士大夫畏避至不敢诵言虏为贼其能为吾
宋伏节死难者与有几侯以卫士武人生不知书遇乱愤发顾不能爱其死狙击虏酋慢骂降帅至死犹不绝口其义岂惟今之人所希见古书传所载何以尚兹呜呼伟哉崧卿时治兵在衢方道路梗绝□郡县行事往往不相闻知惟侯之事谍者争相传以为美谈至一日十许告闻者相与叹惜有为流涕者或恨不与之偕死巳而崧卿守越凡在越之人类能言之参考既审亟以其事闻
天子愍嘉之　诏议追褒而邦之人复相与请建祠宇以旌侯之忠以劝来者乃作今庙方须其成请额于　朝且记其事于石未及而崧卿既以病免矣于其行日姑以不腆之酒礼于像貌之前而致告焉后帅陈汝锡复以为言　诏赐额曰旌忠隆兴中帅吴芾增葺属其客陈泽作修庙记今在庙中
东岳行宫在府东南四里一百六十二步
保宁王庙在府东南四里二百八十六步
助海侯庙在府西北三里三百一十六步
越王庙在府西北二里
兴武侯庙在府西北四里一百三十七步
鲍郎庙在府南二里二百四步
愍孝庙在府东北二百七十九步孝子蔡定父革以佣书自给惟定一子命为进士建炎元年革以事逮捕系狱年七十当赎吏持不可定祈哀太守愿以身代不报会大雨雪定叹曰生无益于亲当以死继万一有司怜而释之因自撰墓铭并诉牒一道寘诸怀服巾纻趋府桥下自湛而死太守翟公汝文闻之亟命出其父且给（上车下口）以葬定死后七年太守王公绚始克请于　朝赐庙额曰愍孝
　　会稽县
城隍庙在县东五步
舜庙在县东南一百里述异记云会稽山有虞舜巡守台下有望陵祠
禹庙在县东南一十二里越绝书云少康立祠于禹陵所梁时修庙唯欠一梁俄风雨大至湖中得一木取以为梁即梅梁也夜或大雷雨梁辄失去比复归水草被其上人以为神縻以大铁绳然犹时一失之政和四年
