<!-- { "loadSidebar": true } -->
曾（上古下心）中书舍人巩之孙以新通判温州权浙东安抚司主管机宜文字建炎四年金虏入州境安抚使李邺降虏郡官多遁去其懦者从邺请降（上古下心）独慷慨誓死不肯下拜被执愈奋起骂虏虏怒并执其妻子喻使降则全其家且富贵之（上古下心）骂不止遂死阖门数十口皆死惟一子崇尚幼其乳母于乱尸中救护久乃苏然亦刀痕被体殆天全其嗣也虏退部使者宋公辉闻于　朝崇以死事孤命官
石景术字慎思应举年省试治周礼试官考校义卷两副一则该博而词不工疑其为老儒一则词义整齐疑其少年试官念欲取老者未决夕梦一书生来见绌往反久之觉而与同官言皆笑或不以为然取卷子众观亦如前议是夕试官五人皆同梦异而竟取疑为少年者榜出即石景术也状貌乃梦中所见王介甫欲嫁侄女与之吕吉甫闻其事意其必贵遽以女适景术介甫怒由是吉甫罢参政出知扬州景术曾作祠曹郎官止监司太守后无疾死介甫侄女嫁叶致远者是也【清尊录】
绍兴三年大理评事石邦哲言近伪徐王李勃帝姬阿易之来遣吏迓之络绎于道有以见　陛下之亲睦既察其诈付之有司又有以知　陛下之明断臣闻汉光武之诛王郎虽或者疑其为成帝遗体而犹诛之盖恶人之惑众而伪者莫辨也唐代宗之诏母后尝曰宁被百罔冀得一真盖惧人之避罪而真者莫至也李勃阿易之事已播告四方尚恐　皇族有自虏中脱身南归宜令州县验实许以推赏庶得其真以茂本支庚申　诏礼部遍牒诸路【中兴小历】
初绍兴八年除光为参知政事右从政郎杨炜寓行在闻之曰此吾乡先生也今得位必尽行所学久之无所闻时　朝廷方与金人议和炜不以为是以书责光感其言遂引去二十二年炜为黄岩令有声萧振知合州荐炜改秩俄有县吏得炜书有诋时相语以告浙东提刑秦昌时昌时以闻于　朝诏送大理寺狱具炜除名送万安军编管兄选人炬亦连坐羁置邕州振罢仍落徽猷阁待制池州居住【中兴小历】
毕景儒仲荀言其先人天圣中为会稽税官夏夜暴风震霆而无雨空中有人马声终夜方息阖城皆闻之明日禹庙令申州是夜二鼓殿门关锁忽有掣开风霆自殿中起直西南去州遣官验之百里闲林木禾稼皆颠仆
新昌石佛螺髻上有灵芝香闻数十步夜有光煜然何德扬戴言尝登山遥望见之有大蛇环守不可辄近
陆左丞夫人大观庚寅在京师病累月医药莫效虽名医如石藏用辈皆谓难治一日有老道人状貌甚古铜冠绯氅一了髻童子操长柄白纸扇从后过门自言疾无轻重灸立愈延入问其术道人探囊出少艾取一砖灸之夫人方卧忽觉腹闲痛甚如火灼道人遂径去曰九十岁追之疾驰不可及后二十余年年八十三乃终又二十年孙提刑济监三江盐场偶饮酒于一士人毛氏忽见道人衣冠及童子悉如夫人平日所言方愕然道人忽自言京师灸砖事言讫迁遁去遍寻不可得毛君云其妻病道人为灸屋柱十余壮脱然愈方欲谢之不意其去也世或疑神仙以为渺茫岂不谬哉
会稽天宁观老何道士喜栽花酿酒以延客居于观之东廊一日有道人状貌甚伟款门求见善谈论喜作大字何欣然接之留数日乃去未几有妖人张怀素号张落托者谋乱乃前日道人也何亦坐系狱以不知谋得释自是畏客如虎杜门绝往还忽有一道人亦美风表多技术观之西廊道士曰张若水介之来谒何大怒曰我坐接无赖道人几死于囹圄岂敢复见汝耶因大骂阖扉拒之而此道人盖永嘉人林灵噩也旋得幸贵震一时赐名灵素平日一饭之恩必厚报之若水乘驿赴　阙命以道官至蕊珠殿校籍视殿修撰父赠朝奉大夫母封宜人而老何以尝骂之朝夕忧惧若水为挥解且以书慰之始少安观中人至今传以为笑
老叶道人龙舒人不食五味年八十七八平生未尝有疾居会稽舜山天将寒必增屋瓦补墙壁使极完固下帷投帘多储薪炭杜门终日及春乃出弟子曰小道人极愿悫尝归淮南省亲至七月望日邻有住庵僧召老叶饭饭已亟辞归问其故则曰小道人约今日归矣僧笑曰相去二三千里岂能必如约哉叶曰不然此子平日未尝妄也僧乃送之归及门小道人已弛担矣客每访之拱揖甚谨然不肯多语或默作意欲叩其所得纔入门即引入卧内烧香具道其遇师本未若先知者亦异矣夫
石道叟公辙乡里名士有朱夷行希言殁于东都朱兄通直昌言字达可闻赴告质产迎其丧不足则贷于闾里未办方忧不知所为而道叟已送柩在门矣于是道叟为太学诸生夷行病疫远客无亲党在都道叟独谒医为治疗既不起则空其囊为具棺敛买舟载之归初道叟未四十得眼疾至是舟行遇大热疾遂剧几丧明夜梦夷行如平生曰目疾奈何有尔朱先生药其效如神觉而异之明日至京口岸滨有二人者自相语曰尔朱何义也公忆昨梦即叩之其人曰前小衖中有卖尔朱先生眼药者不知所谓聊复谕之耳道叟因相与访求之不百步已至其处款门求药出百许贴皆细如芥子问其直曰贴须三钱尔因尽买之服未数日瞳人如着冰舟行至东则视瞻已清明复初矣其后年八十手自校书灯下作牛毛小楷如年少书生岂冥报欤道叟绍兴初以特奏名第一人赐同进士出身仕至大宗正司主管宗室财用云
王性之读书真能五行俱下往往它人纔三四行性之已尽一纸后生有投贽者且观且卷俄顷即置之以此人疑其轻薄遂多谤毁其实工拙皆能记也既卒秦熹方恃其父气焰熏灼手书移郡将欲取其所藏书且许以官其子长子仲信名廉清苦学有守号泣拒之曰愿守此书以死不愿官也郡将以祸福诱胁之皆不听熹亦不能夺而止
郑鼎之字从革事亲至孝建炎庚戌虏入会稽鼎之父七十余卧病不能避去家人奔散鼎之独衣冠侍父煮粥药进之贼至即泣诉曰老父病革不能去乞全余命贼亦为歔欷舍去至者数辈乃相戒勿入孝子门父子卒皆无恙
王公衮母墓为盗所发有司薄其罪公衮手斩盗首诣州自言兄佐请纳所居官以赎其罪时王侍御十朋为签幕赋诗以美之云臣子大节孝与忠父母仇雠天不同贤哉会稽王孝子感概有古烈士风松楸一夕盗破冢亲获鼠辈闻之公有司守法贷其命孝子衔恨无终穷谁谓书生胆如许儿若尪羸中甚武手斩凶人提髑髅请死申冤诣公府君不见齐襄内行世所羞春秋贤之缘复雠又不见子胥鞭尸报父怨太史为之作佳传君今枕戈志已伸更须移孝为忠臣它年当作傅介子誓斩楼兰雪　国耻
翟参政汝文守会稽以擅放逋赋自显谟阁学士降为直学士谢表曰敢若秦人坐视越人之瘠既安刘氏固知晁氏之危一时皆传诵之
綦内相崇礼自会稽奉祠去谢表曰杂宫锦于渔蓑敢忘君赐话玉堂于茅舍更觉身荣秩满再奉祠又表谢曰欲挂衣冠尚低回于末路未先犬马傥邂逅于初心皆杰作也
兰亭之会自右军谢安而次四十一人至唐大历中朱迪吕谓吴均等三十七人经兰亭故地联句有赏是文辞会欢同癸丑年之句东坡和陶诗云再游兰亭默数永和必有此事【丛语】
梁王籍字文海天监中为湘东王咨议参军随府会稽郡至若耶溪赋诗云蝉噪林逾静鸟鸣山更幽刘孺见之击节不能巳巳王荆公以为两句意同乃晋以后人病别取古句风定花犹落对之信为奇绝也唐窦庠作于阗锺歌送灵彻上人归越序云灵嘉寺锺案越中记此锺本于阗国寺锺因风雨失锺所在有天竺僧过于阗识此锺于越灵嘉寺至今锁在寺楼灵嘉寺今福庆寺是也诗云海中有国倾神功烹金化成九乳锺精气激射声冲销融护持海底诸鱼龙声有感神无方连天云水无津梁不知飞在灵嘉寺一国之人皆若狂东南之美天下传瑰文万状无雕镌有灵飞动不敢悬锁在危楼五百年有时清秋日正中繁霜满地天无风一声洞澈八音尽万籁悄然星汉空徒言凡质千钧重一夫之力能振动大鸣小鸣须在君不击不考终不闻高僧访古稽山曲终日赏之言不足手提文锋百炼成恐刜此锺无一声
高骈寄越僧诗云轻坚笻竹杖一枝有九节寄与沃洲僧闲步青山月至今笻杖以九节为贵
戴叔伦赠秦系诗云北人归欲尽犹自寓萧山闭户不曾出诗名满世闲系居萧山今不知其地矣近时徐师川过上蓝庄诗云诗名空复满世闲白髯萧萧今老矣用叔伦语也
越人俚语谓久不得见者曰恰似菖蒲花难见面按施肩吾诗有古相思词云十访九不见甚于菖蒲花则俚语亦久矣
越渔者杨父一女绝色为诗不过两句或问胡不终篇荅曰无奈情思缠绕至两句即思迷不继有谢生求娶焉父曰吾女宜配公卿谢曰谚云少女少郎相乐不忘少女老翁苦乐不同且安有少年公卿耶翁曰吾女词多两句子能续之称其意则妻矣示其篇曰珠帘半床月青竹满林风谢续曰何事今宵景无人解与同女曰天生吾夫遂偶之后七年春日杨忽题曰春尽花随尽其如自是花谢曰何故为不祥句杨曰吾不久于人闲矣谢续曰从来说花意不过此容华杨郎瞑目而逝后一年江上烟光溶曳见杨立于江中曰吾本水仙谪居人闲后傥思之即复谪下不得为仙矣
三乡题云予家本若耶溪东与闺中同志者纫兰佩蕙趋幽闲人境不得已从人不幸良人巳失邈然无依命笔聊书绝句名姓二九子为父后玉无瑕弁无首荆山石往往有以笔墨非女子之事名姓故隐而不书诗曰昔逐良人西入关良人身殁妾东还谢娘卫女不相待为雨为云归旧山李舒解曰二九十八也十加八木字子为父后木下子李字玉无瑕去其点也弁无首存其廾也王下廾弄字也荆山石往往有者荆石多韫玉当是姓李名弄玉也
萧山王兵部丝尝发地得小青石版甚薄上刻诗三首八分小字甚工妙诗云摇漾越江春相将采自苹归时不觉夜出浦月随人又曰家寄征河岸征人久远游不如潮有信每日到沙头又曰乘晓南湖去参差波浪痕前洲在何处孤悢与谁论不知何人诗也唐默字存中会稽人博极群书文辞高古陆农师列为上客为临川法掾游从甚久每爱其诗曰茅屋不闻雪纸窗宜读书又曰山林误采枪旗信却怪枝头雪未消祷雨云下僚应有随车喜遥见枝头少女风送高彦应云莫似君家三十五时来不寄一行书皆奇句也【出渔隐丛话】
越州应天释希圆姑苏人所居琅邪山山下有井井有鳗（鱼黎）鱼水有盈缩与江潮相应甚多灵怪按尔雅山有穴为岫徐季海诗云孤岫形在乃不成语盖谢玄晖云窗中列远岫已误用此字季海承误耳按楚词云收恢台之孟夏恢大也台即胎也言夏气大而育物季海诗云高阁无恢炱直言无暑气耳似不合古语尔雅云夏为长嬴长嬴即恢台也若言高阁无长嬴可乎能奴登切兽名熊属足似尘鹿绝有力故有绝人之才者谓之能能奴来切三足鳖也今于来字韵中用法士多瑰能乃是僧似鳖耳然魏晋人作诗多如此借韵至李杜韩退之无复此病耳壮大壮之壮牡牝牡之牡诗中规模称牡哉必壮字误书尔魏晋人用字亦多如此盖取字势易工不复问字之根源如古人书槁桥直直皆不成字
僧宗昂住会稽能仁寺有故相寓寺中已而复相宗昂被　敕住持郎官马子约题诗法堂壁上曰十年衰病卧林泉鹓鹭群飞竞刺天黄纸除书犹到汝固知清世不遗贤
