<!-- { "loadSidebar": true } -->
字子敬少有盛名而高迈不羁虽闲居终日容止不怠风流为一时之冠工草隶善丹青七八岁时学书羲之密从后掣其笔不得叹曰此儿后当复有大名献之尝从山阴道上行语人曰山川自相映发使人应接不暇若秋冬之际尢难为怀仕至中书令谥曰宪
　　宋孙处
字季高会稽永兴人以字行武帝征孙恩季高乐从及平建邺封新番县五等侯卢循之难武帝谓季高曰此贼行破非卿不能倾其巢窟季高率众三千泛海袭番禺拔之循父嘏长史孙建之等轻舟奔始兴季高分遣振武将军沈田子等讨平始兴及南康临贺始安岭表诸郡循于左里奔还袭广州季高又破走之卒追赠南海太守封侯官县侯武帝念季高功表称所赠未优重赠交州剌史
　　孔綝之
字彦綝山阴人强正有志力钦宗庙讳玄辅政为太尉以为西门台祭酒玄议欲废钱用谷帛又议复肉刑綝议以为宜且依旧玄好人附悦而綝之不能顺旨是以不见知宋永初中为御史中丞奏敕尚书令徐羡之亏违典宪羡之领扬州刺史弟璩之为其中从事羡之使解释綝之綝之不许曰我触忤宰相政当罪止一身汝少不应从坐自是百寮震肃莫敢犯禁武帝甚嘉之行经兰台亲临幸焉
　　虞愿
字士恭会稽余姚人元嘉中为湘东王国常侍及明帝立以愿儒吏学涉兼藩国旧恩意遇甚厚除太常丞迁通直散骑侍郎帝以故宅起湘宫寺极奢侈新安太守巢尚之罢郡还见帝帝曰卿至湘宫寺未朕起此寺是大功德愿在侧曰陛下起寺百姓卖儿鬻妇何谓功德帝大怒使人驰曳下殿愿徐去无异容帝好围棋棋甚拙与第一品王杭对弈杭饶借帝曰皇帝飞棋臣不能断帝以为信然愿曰尧以此教丹朱非人主所宜好也迁兼中书郎除后军将军褚彦回常诣愿愿不在见其床上积尘成寸有书数帙叹曰虞君之清至此令人扫地拂床而去
　　齐虞玩之
字茂瑶会稽余姚人仕宋为乌程令路太后外亲朱仁弥犯罪玩之依法案之太后怨诉孝武坐免官元徽中为尚书右丞齐高帝镇东府朝廷致敬玩之为少府犹蹑屐造席高帝取屐亲视之讹黑斜锐（艼去丁改奚）断以芒接之帝因咨嗟赐以新屐玩之不受帝问其故答曰今日之赐恩华俱重但蓍簪獘席复不可遗迁黄门郎及帝即位玩之表言便宜多见采纳上表告退许之玩之于人物好臧否孔逖王俭恨之至是东归俭不出送朝廷无祖饯者中丞刘休与亲知书曰虞公散发海隅同古人之美而东都之送殊不霭霭归家数年卒
　　虞悰
字景豫会稽余姚人少以孝闻仕宋位黄门郎明帝诛山阳王休佑至葬日寒雪厚三尺故人无至者惟悰一人来赴齐武帝时为太子中庶子迁祠部尚书领右军明帝立悰称疾不陪位帝使尚书令王晏赍废立事示悰以悰旧人引参佐命悰谓晏曰主上圣明公卿戮力宁假朽老以(太宗庙讳)赞惟新乎因恸不自胜朝议欲纠之仆射徐孝嗣曰此亦古之遗直众议乃止
　　孔逖
字世远会稽山阴人好典故学与王俭至交升明中为齐台尚书仪曹郎屡箴阙礼多见信纳上谓王俭曰逖真所谓仪曹不忝厥职也俭为宰相逖常谋议幄帐每及选用颇失物情俭从容启上曰臣有孔逖犹陛下之有臣永明中为太子家令卒
　　孔琇之
会稽山阴人有吏能仕为尚书左丞廷尉卿出为临海太守明帝辅政防□诸蕃致密旨于上佐使便宜从事以琇之为晋熙王冠军长史行郢州事欲令杀晋熙琇之辞不许欲自引决友人陆闲谏之琇之不从遂不食而死
　　孔稚珪
字德璋会稽山阴人少涉学有美誉齐高帝为骠骑取为记室参军与江淹对掌辞笔历黄门郎御史中丞建武初为南郡太守征侍中不行留本任稚珪风韵清疏好文咏与外兄张融情趣相得又与琅邪王思远庐江何点点弟(太祖庙讳)并款交不乐世务居宅盛营山水凭几独酌傍无杂事门庭之内草莱不翦中有蛙鸣或问之稚珪曰我以此当两部鼓吹王晏尝鸣鼓吹候之闻群蛙鸣曰此殊聒人耳稚珪曰我听鼓吹殆不及此晏甚有媿色
　　梁孔休源
字庆绪会稽山阴人梁台初建为太学博士武帝尝问吏部尚书徐勉求有学艺解朝仪者勉曰孔休源识见清通详练故事自晋宋起居注诵略上口帝亦素闻之即日除尚书仪曹郎迁御史中丞正色直绳无所回避百寮惮之历都官尚书金紫光禄大夫车驾临幸尝以军国事委之昭明太子薨有敕夜召休源入宴居殿参定谋议立晋安王纲为皇太子自公卿珥貂插笔奏决于前休源怡然无愧及卒帝流涕顾谢举曰休源居职清忠方欲共康政道奄至殒殁朕甚痛之举曰此人清介强直臣亦为陛下惜谥曰贞子
　　陈虞荔
字山披会稽余姚人九岁随从伯阐候太常陆倕倕问五经十事荔对无遗及长博览坟籍善属文梁武帝于城西置士林馆用为士林学士迁通直散骑侍郎兼中书舍人时左右之任多参权轴内外机务互有带掌唯荔与顾协泊然静退但以文交见知侯景之乱荔率亲属入台陈文帝时为太子中庶子领大著作初荔母随荔入台卒于台内寻而城陷情礼不申由是终身蔬食布衣不听音乐文帝深器之常引左右朝夕顾访荔性沈密凡所献替莫有见其际者
　　虞寄
字次安对策高第起家梁宜城王国左常侍大同中尝骤雨殿前往往有杂色宝珠寄因上瑞雨颂武帝谓寄兄荔曰此颂典裁清拔卿之士龙也将何如擢用寄闻之叹曰以申击壤之情尔岂负名求仕者乎乃闭门称疾侯景之乱寄随兄荔入台陈宝应据闽中寄至晋安为宝应所得陈武帝除寄中书侍郎宝应不遣欲引为僚属固辞获免及宝应结留异潜有逆谋寄微知其意每陈逆顺之理度不可谏乃为居士服以拒绝之自称东山虞寄宝应既禽宾客微有交涉皆诛惟寄以先识免文帝敕寄还朝衡阳王出合用为掌书记帝曰所以屈卿游蕃非止文翰乃令以师表相事也后除东中郎建安王咨议寄辞疾不堪陪列有疑议就决之
　　唐虞世南
余姚人受学于吴顾野王十余年精思不懈父荔卒陈文帝召为建安王法曹时叔寄陷于陈宝应世南虽服除仍衣布饭蔬寄还乃释布噉肉陈灭与世基入隋俱名重当时议者方晋二陆大业中累至秘书郎十年不徙唐兴秦王引为府参军记室中舍王践祚拜弘文馆学士迁太子右庶子固辞改秘书监世南抗烈论议持正太宗尝曰朕与世南商略古今有一言失未尝不怅恨其恳诚乃如此帝每称其五绝一曰性行二曰忠直三曰博学四曰文词五曰书翰致仕授银青光禄大夫弘文馆学士如故卒年八十一诏陪葬昭陵赠礼部尚书谥曰文懿后帝为诗一篇述古兴亡既而叹曰锺子期死伯牙不复鼓琴朕此诗将何所示敕褚遂良即其灵坐焚之后数岁梦进谠言若平生翌日下制厚恤其家
　　贺知章
字季真越州永兴人性旷夷善谭说与族姑子陆象先善象先尝谓人曰季真清谭风流吾一日不见则鄙吝生矣证圣初擢进士超群拔类科累迁太常博士迁礼部侍郎兼集贤院学士一日并谢宰相源干曜曰贺公两命之荣足为光宠玄宗自为赞赐之迁太子右庶子充侍读徙工部肃宗为太子知章迁宾客授秘书监知章晚节尢诞放敖嬉里巷自号四明狂客及秘书外监天宝初病梦游帝居数日寤乃请为道士还乡里以宅为千秋观有诏赐镜湖剡川一曲既行帝赐诗皇太子百官饯送擢其子僧子为会稽郡司马赐绯鱼使侍养幼子亦听为道士卒年八十六
　　罗（王向）
越州会稽人宝应初诣阙上书授太常寺太祝曹王皋领江西荆襄节度使常署幕府累迁副使皋卒军乱劫府库（王向）取首恶十余人斩以徇环棘廷中俾投所劫库物一日皆满乃贳余党召为奉天令中官出入系道吏缘以犯禁（王向）榜笞之虽死不置自是屏息擢庐州剌史民闲病者舍医药祷淫祀（王向）下令止之修学宫政教简易有芝草白雀淮南节度使杜佑上治状赐金紫服再迁京兆尹请减平籴半以常赋充之人赖其利以老病求解徙太子宾客累封襄阳县男卒谥曰夷
　经学
　　汉赵晔
字长君会稽山阴人少尝为县吏奉檄迎督邮晔耻于厮役遂弃车马去到犍为资中诣杜抚受韩诗究竟其术积二十年绝问不还家为发丧制服晔卒业乃归州召补从事不就举有道卒于家晔着吴越春秋诗细历神渊蔡邕至会稽读诗细而叹息以为文于论衡邕还京师传之学者咸诵习焉
　　吴虞翻
字仲翔会稽余姚人辟召不就翻闻曹公辟曰盗跖欲以余才污良家耶遂拒不受翻与少府孔融书并示以所注易融答书曰睹吾子之治易乃知东南之美者非徒会稽之竹箭也张纮又与融书曰虞仲翔前颇为论者所侵美宝为质雕摩益光后翻以论议忤孙权远徙交州虽处罪放而讲学不倦门徒常数百人又为老子论语国语训注皆传于世
　　阚泽
字德润会稽山阴人孙权称尊号以泽为尚书嘉禾中为中书令加侍中赤乌五年拜太子太傅领中书如故每朝廷大议经典所疑辄谘访之以儒学勤劳封都乡侯虞翻称泽曰阚生矫杰盖蜀之杨雄又曰阚子儒术德行亦今之仲舒也
　　征崇
字子和隐于会稽治易春秋左氏传兼善内术本姓李遭乱更姓遂躬耕以求其志好尚者从学所教不过数人辄止欲令其业必有成也
　　晋杨方
字公回会稽人少好学有异才初为郡铃下威仪公事之暇辄读五经内史诸葛恢见而奇之时虞喜兄弟以儒学立名雅爱方为之延誉恢尝遣方为文荐郡功曹主簿虞预美之送示贺循循报曰不图伟才如此其文甚有奇分若出胸臆自是一国所推司徒王导辟为掾转东安太守在郡积年着五经钩深及吴越春秋并杂文皆行于世
　　谢沉
字行思会稽山阴人博学多识综练经史郡命主簿功曹察孝廉内史何充引为参军母老去职不交人事耕耘之暇研精坟籍康帝即位朝议疑七庙迭毁征为太学博士以质疑滞除尚书度支郎何充庾冰共称沉乃迁著作郎沉着毛诗汉书外传及他诗赋文论其学在虞预之右
　　梁贺玚
字德琏会稽山阴人齐时举明经为太学博士梁天监中初开五馆以玚兼五经博士别诏为皇太子定礼撰五经义时武帝方创定礼乐玚所建议多见施行寻领五经博士所著礼易讲疏等数百篇卒于官
　　贺琛
字国宝伯父玚授经业尢精三礼年将三十便事讲授初玚于乡里受徒四方问业者三千人天监中亡至是咸复集焉武帝召见补王国侍郎累迁尚书左丞诏撰新谥法便即施用加员外散骑常侍每进见帝与语尝移晷刻省中语曰上殿不下有贺雅玚容止闲雅故时人呼之后为光禄大夫卒所撰三礼讲疏五经滞义及诸仪注凡百余篇
　　孔子袪
会稽山阴人少孤好学耕耘樵采常怀书自随明古文尚书为兼国子助教迁西省学士助贺琛撰录累迁中书通事舍人武帝撰五经讲疏及孔子正言子袪尝考阅群书以为义证又自撰注尚书及尚书义后加散骑侍郎卒官
　　虞僧诞
会稽余姚人为国子助教以左氏讲授听者常数百人时博士崔灵恩先习左传服解不为江东所行乃改说杜义每文句常申服难杜僧诞最精杜学作申杜难服以答灵恩世并传焉
　　孔佥
会稽山阴人少师事何太祖庙讳通五经尤明三礼孝经论语生徒数百人三为五经博士太清乱卒于家子淑玄亦以文学官至太学博士兄子元素善三礼有盛名
　　孔子云
会稽人师事吴兴沈峻峻始为国子助教吏部郎陆倕言于仆射徐勉以为周官一书群经源本学绝不传巳历年世惟峻独精宜即用其人使专此学勉于是奏峻专立五经博士于馆讲授子云实传峻业官亦至五经博士焉
