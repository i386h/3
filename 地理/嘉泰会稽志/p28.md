<!-- { "loadSidebar": true } -->
在县东南一十五里旧经云山上有石篑壁立千云升者累梯而至十道志石匮山一名宛委一名玉笥有悬崖之险亦名天柱山昔禹治水歌功未成乃斋于此得金简玉字因知山河体势水经云玉笥竹林云门天柱精舍并疏山为基筑林栽宇割涧延流尽泉石之好太平御览云会稽石匮山上有金简玉字之书夏禹发之得百川之理山下有栖神馆唐改为怀仙馆今为龙瑞宫道书云阳明洞天一云极玄太玄之天山巅有飞来石其下葛仙翁丹井山南叶天师龙见坛【太史公上会稽探禹穴史记注云禹至会稽因葬焉上有孔穴民云禹入此穴自旧经诸书皆以禹穴系之会稽宛委山里人以阳明洞为禹穴今无所考惟唐郑鲂书禹穴二大字符微之铭而鲂序之然昌黎送惠师云尝闻禹穴奇东去穿瓯闽越俗不好古流传失其真则禹穴不可定名久矣旧经引遁甲开山图云禹治水至会稽宿衡岭宛委之神奏玉匮书十二卷禹开宛委山得赤珪如日碧珪如月各长一尺二寸吴越春秋引黄帝中经云东南天柱曰宛委赤帝在阙其岩之岩承以文玉覆以盘石其书金简玉字编以白银皆瑑其文及禹巡衡岳血白马而祭之梦见赤绣衣男子自称玄夷使者闻帝使文命于斯故来候之倚歌覆釜之山顾谓禹曰欲得我神书者斋于黄帝皇岳之下三月庚子登宛委山发金简之书案金简玉字得通治水之理上说不经姑录之】
　　　射的山
在县南一十五里旧经云山西石室乃仙人射堂也东峰上有射的遥望山壁有白点如射侯土人常以占谷贵贱语曰射的白米斛百射的玄米斛千其石室深可二丈遥望类师子口俗谓之师子岩太平御览云射的山半石室之东高岩临潭有石的岫形甚圆明视之如镜唐李白诗云仙人居射的道士住山阴
　　　白鹤山
在县南一十五里一名箭羽山孔灵符会稽记云射的山西南水中有白鹤山此鹤尝为仙人取箭会刮壤寻索遂成此山汉郑弘少贫贱采薪为业尝于山中得一遗箭羽镞异常心怪之顷之有人觅箭弘以还之后遂得朝南风暮北风也【郑弘南北风事见樵风泾注】
　　　石帆山
在县东一十五里旧经引夏侯曾先地志云射的山北石壁高数十丈中央少纡状如张帆下有文石如鹞一名石帆十道志云山遥望如张帆临水谢惠连泛南湖至石帆诗云涟漪繁波绿参差层峰峙南湖即今镜湖也宋之问诗云石帆来海上天镜出湖中
　　　赤堇山
在县东三十里旧经云瓯冶子为越王铸剑之所越绝云赤堇之山破而出锡若耶之溪涸而出铜吴越春秋薛烛曰赤堇之山巳合无云文选张景阳七命云耶溪之铤赤山之精赤山即此一名铸浦山
　　　若蕡山
在县东十二里旧经云秦皇东游于此供刍草俗呼遶门山
　　　宝山
在县东南三十里一名上皋山今攒宫山也东接紫云山昔有龙憩山上紫云乘之旁联锡山产锡之所南抵下皋富盛山西北接龙尾若蕡诸山山崦有赵家（山奥）一名赵乐（山奥）西塘里城今禁围内
陵兆所宅乃其地也山巅号白鹿尖新妇尖鸡笼山五峰岭其对案曰梅李尖自宝山东七里有巨石中圆窍深可一尺广可四尺号凤凰窠昔凤生双雏从此翔去今山下有上凰村下凰村亦名凤林方勺泊宅编云会稽山为东南巨镇周回六十里下瞰镜湖有山横抱如几案案外尖峰曰梅李尖地理家谓之笔案当勺所著在宣和建炎中尚未卜
宫陵也矧十余里闲憩龙雏凤产锡蓄宝实储庆锡羡于　今日岂偶也哉【自龙尾山五峰岭青山等名皆旧经所不着上皋山即宝山也龚颐正稽古录绍兴府　攒宫号宝山是也】
　　　紫云山
在县东南五十里旧经云昔有游龙憩此山中常有紫云起故以为名
　　　富盛山
在县东四十里
　　　下皋山
在县东三十里
　　　锡山
在县东五十里旧经云越王采锡于此【旧传山出铅银或坯凿取之忽山啸摧压数十丈今迹存焉其后里人无敢采者此山去宝山不远意宝山之名或取此】
　　　白鹿山
在县东南二十九里越绝云在犬亭山南
　　　若耶山
在县东南四十四里旧经云葛玄学道于此山晋谢敷传后还南山若耶中宋何(太祖庙讳)居若耶山山发洪水树石漂拔其室独存山下有潭潭上有石号葛仙石【旧经云葛玄所隐桐凡化成白鹿三足共行两头各更食十道志云葛玄于此山升仙所服白桐凡化为两头鹿一头食草一头望人】
　　　何山
在县东南四十七里即何(太祖庙讳)所居
　　　鸡山
在县东南五十里俗称鸡笼山越绝云鸡山在锡山之南句践蓄鸡于此将伐吴以食士也
　　　鹤鸣山
在县东南五十七里郡国志云山上时有鹤鸣
　　　洞浦山
在县东南二十四里旧经云即湖南龙尾山西南之趾
　　　陶宴岭
在县东南四十四里旧经云陶弘景隐于此山有巨石高数丈传云昔为任公钓矶
　　　日铸岭
在县东南五十五里地产茶最佳欧阳文忠归田录草茶盛于两浙两浙之品日铸第一黄氏青箱记云日铸茶江南第一华初平云日铸山茗天真清烈有类龙焙昔瓯冶子铸五剑采金铜之精于山下时溪涸而无云千载之远佳气不泄蒸于草芽发为英荣淳味幽香为人资养也
　　　葛山
在县东一十里越绝云句践罢吴种葛使越女治葛布献吴王夫差也吴越春秋云句践种葛于此采葛人歌曰尝胆不苦味若饴令我采葛以作丝
　　　铜牛山
在县东南五十八里夏侯曾先志云射的山南铜牛山即越王铸冶处【旧经云昔铜牛见于灵汜桥人逐之奔入此山掘地视之悉铜屑也又云旧有黄牛于此山噉草樵人见之谓是民家所牧或驱之失所在太平御览云事出孔晔会稽志】
　　　（山豪）山
在县东七十里旧经云汉骆夫人学道于此升仙有石室石井丹灶存焉（山豪）音豪【上虞县（山豪）山名同今两存之】
　　　云门山
在县南三十里旧经云晋义熙二年中书令王子敬居此有五色祥云见诏建寺号云门今为淳化雍熙显圣广福唐孟东野诗云碧嶂几千绕清源万余流蓬瀛若仿佛四野多泛浮杜子美诗云若耶溪云门寺青鞋布袜从此始山有谢敷宅何公井好泉亭王子敬山亭永禅师临书阁
　　　土城山
在县东六里吴越春秋越王使相者求美女于国中得之苎罗山鬻薪之女西施郑旦饰以罗縠教以行步习于土城教于都巷三年学服而献吴王旧经引州僚记云越王作土城以贮西施即此山下有浣沙石
　　　犬亭山
在县东南三十里旧经云越王畜犬猎南山白鹿即此越绝云句践畜犬猎南山白鹿欲得献吴故曰犬山其高为犬亭
　　　称山
在县东北六十里旧经云越王称炭铸剑于此越绝云句践时采锡于山为炭称炭聚载从炭渎练塘各因事名之俗呼称心山
　　　郑弘山
在县东南三十里弘仕后汉为太尉
　　　鹿池山
在县东南八里镜湖中旧经云山中昔有白鹿故名一云越王养鹿于此俗呼鹿墅山
　　　刻石山
在县西南七十里一名鹅鼻山自诸暨入会稽此山为最高晋王彪之会稽刻石山诗云隆山嵯峨崇峦嶕峣傍觌沧洲仰拂玄霄文命远会风淳道辽秦皇遐巡迈兹英豪宅灵基阿铭迹峻峤盖秦皇刻石颂德宜在此山姚令威丛语云自秦望行小径至一山俗名鹅鼻山顶有石如一屋插碑其中文皆为风雨所剥隐约就碑可见阙画如禹庙没字碑之类不知此石果岑石欤或云大篆小篆皆不可考事见碑类【丛语又云鹅鼻山险绝人罕至者得一采药引之方至山西北属山阴界】
　　　太平山
在县东南七十八里晋谢敷隐居太平山中十余年以母老还南山若耶中【太平山有三一在会稽一在余姚一在上虞上虞之太平山一名伞山惟余姚之山最着谢敷所隐属会稽或上虞未详今系于此从旧经也】
　　　储山
在县东南一百四十里周处风土记云越王供储在此又云张瑶种田立廥仓于山□□名之俗称粟山
　　　六山
在县北一十四里一名句践山越绝书云句践铸剑铜不铄埋之东（土反）其上生马棰句践遣使者种六山饰治为马棰献吴王即此地【旧经云唐天宝六年改为句践山今从越绝曰六山】
　　　脊山
在县南四十三里
　　　姥山
在县东南一十五里山南二里又有姥岭
　　　大白山
在县东南七十五里
　　　小白山
在县东南八十里
　　　茅岘
在县东南一十五里茅君隐于此一名玉笥出美玉其形如笥山阳一峰状如香炉又谓之香炉峰【茅岘与会稽山接旧经会稽山一名苗山亦名茅山疑只此山然旧经茅岘有香炉峰盖会稽山之别峰也今因之】
　　　稷山
在县东五十三里旧经秽山一名稷山越王种菜于此后汉谢夷吾为秽乡啬夫即此越绝云稷山句践斋戒台也十道志云一名棕山【隋书会稽郡有稷山重山会稽山盖稷山山之著者】
　　　干山
旧经云山南有许询宅十道志许询宅侧许公岩之南有落星石
　　　阴山
旧经云秦始皇移在会稽山之北有阴山之称
　　　横山
在县东三十四里旧经云山有草茎赤叶青人死覆之更活寰宇记载同一云神异经东方朔云
　　　少微山
在县东一十二里职方郎齐公唐居也顾内翰临序职方集云鉴湖东北有山岿然公亲率箕畚栽培其上而辟其下为寝疏泉为沼植花卉果蔬为圃与湖之西南会稽山禹祠相望为山水奇伟之观自名其山曰少微山
　　　方干岛
在县东南五里唐方干别墅也干咸通中居越中有诗云沙边贾客喧渔市岛上潜夫醉笋庄郑谷题方干别墅云野岫分开径渔家并掩扉今镜湖中小山是巳
　　　尚书坞
在县东南三十三里寰宇记云孔稚圭之山园也稚圭字德璋会稽人仕宋为都官尚书
　　　谷来岭
十道志云舜耕于此天降嘉谷之处岭以此名
　　　剌涪山
在云门南山不甚高而登其上则见云门陶宴诸山林立在下又山顶有池大旱不涸
　　山阴县
　　　涂山
在县西北四十五里旧经云禹会万国之所案史记国语禹会诸侯于会稽执玉帛者万国防风氏后至禹诛之史载仲尼之言曰越人得其骨节专车书曰禹娶于涂山注涂山国名左传禹会诸侯于涂山杜预注在寿春县东北说者云今濠州也苏鹗演义云涂山有四一会稽二渝州巴南旧江州三濠州四当涂县又引文字音义云嵞山音涂涂古国名既为古国禹娶之宜矣自越绝等书皆云禹娶于会稽涂山应劭曰在永兴北永兴今萧山县也吴越春秋又兼载涂山之歌其说不经大氐渝濠宣越之涂山皆有禹迹盖禹之浚川虽尝遍历海内其会诸侯于会稽则信而有征至娶妇处则好事者傅会于此非其实也又柳子厚山铭东坡庙诗乃在渝濠非此之谓
　　　侯山
在县西四里旧经云南湖侯山迥在湖中俗名九里山盖昔时去县之数也孔愉少栖此山后官至车骑封侯论者以愉致侯之兆见于此晋孔愉传愉山阴人为会稽内史在郡三年乃营山阴湖南侯山下数亩地为宅草屋数闲便弃官居之山有孔太守庙
　　　兰渚山
在县西南二十七里王右军修禊序云此地有崇山峻岭茂林修竹
　　　陈音山
