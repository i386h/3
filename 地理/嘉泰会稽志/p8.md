<!-- { "loadSidebar": true } -->
府治据卧龙山之东麓是为镇东军节度【唐志越州旧号义胜军后改为威胜军干宁三年曰镇东军】即子城之东以为军门榜曰镇东军【吴郎中说书参政王公绹立居府治之东东向大河即旧经所谓箪醪河也】桥曰府桥桥之北曰惠风亭【今为公库酒肆】直惠风亭北曰东亭今曰蓬莱馆【古以为饯客之地唐人如宋考功辈有东亭诗史魏公改筑因更今名然邦人犹谓之府东亭】由军门而西百二十三步折而北曰谯门【榜赐大都督绍兴府亦吴郎中说书王文公皇佑中于此题东望诗云越山长青水长白越人长家山水国建炎二年翟公巽始制漏器篆铭其上】直谯门曰仪门【或云其下即谢夷吾墓夷吾知时将乱戒子孙悬棺葬焉】直仪门曰设厅【绍兴元年九月　高宗驻跸会稽以州治为　行宫会当郊祀之岁乃行明堂大礼即以设厅为明堂前期下　诏有曰朕将来宗祀明堂遵用皇佑二年四月　诏书合祭天地并配　祖宗盖以　太祖　太宗配　上帝一时绵蕝之仪实在此地焉旧经云晋太元中谢輶为郡守掘郡厅柱下深八尺得古铜罍可容数斗封题作越王字甚分明是今隶书輶以范蠡厌胜之术遂埋之今不识处厅西壁有颜鲁公书康希铣断碑王荆公集吴长文新得颜鲁公坏碑诗云鲁公之书既绝伦岁久更为时所珍王平甫诗云吴卿获此喜惊坐朝昏把玩过明珠是也】设厅之后曰蓬莱阁【元微之州宅诗云我是玉皇香案吏谪居犹得小蓬莱蓬莱之名取此故钱公辅诗云蓬莱谪居香案吏此语昔自微之始后人慷慨慕前修高阁雄名由此起程给事公辟为守时秦少游犹未第来客焉数登蓬莱赋诗有次公辟韵云林声摵摵动秋风共蹑丹梯上卧龙路隔西陵三两水门临南镇一千峰湖吞碧落诗争发塔涌青冥画几重非是登高能赋客可怜猿鹤自相容张伯玉州宅诗序云越守王工部至和中新葺蓬莱阁成画图来乞诗工部乃王逵也】设厅之东为便厅【元微之夸州宅诗云四面常时对屏障一家终日在楼台又云绕郭烟岚新雨后满山楼阁上灯初】便厅之后曰使宅【建炎四年　车驾再幸越州以州宅充　行宫绍兴元年移跸临安赐行宫充本府治所】使宅之前曰清思堂【张伯玉清思堂昼坐诗云白云无事不肯去幽鸟有时还自来熙宁闲赵清献公亦有题清思堂诗今堂乃建于便厅重屋之后略无所见以前人题咏考之恐非今处】便厅之东曰青隐轩【政和闲王公仲岩作】直青隐轩之北曰招山阁阁之下曰棣萼堂【洪内翰迈所名且自为记初内翰兄文惠公尝守越取纶告中语名之】阁之东为复道以陟山麓曰采菊少北有亭曰晚对便厅之东少下为府佥厅【唐崔元翰判曹食堂壁记云越号中府连帅监六郡督诸军设官之制剧曹皆二人纪纲之职亦分为两以统其事食堂之制陋而不称太子少师皇甫公来临是邦始更而广之后二岁1s史大夫崔公又为之□食器增食物云案题名越帅皇甫温崔昭也盖大历九年至十一年】仪门之外两廊为吏舍仪门之西南向列署五为安抚司佥厅【唐吴蜕镇东军监军使院记曰元帅彭城王平难帝命兼而镇之上将军汝南周公监护之乃命军吏揆日经始累月工毕重门列楹显敞丰博东厢西序窈窕深邃越城之中称为一绝时天复元年辛酉】为设厨为省马院为甲仗库为公使钱库公使钱库之西北为公使酒库厅之两廊为复屋曰走马阁东廊为使宅之便门西廊曰架阁库西廊之西曰军资库直军资库北曰清白堂【范文正公清白堂记府署据卧龙山南足北上有蓬莱阁阁之西有凉堂堂之西有岩岩之下获废井泉清而色白渊然丈余引不可竭因署其堂曰清白堂又建亭其侧曰清白亭时康定元年二月也绍兴初　高宗回跸越州　昭慈圣献皇后崩于西殿西殿即今清白堂也】清白堂之西曰贤牧堂【以记考之当是清白亭之故址越人即以建范文正公祠堂者也其后史文惠公以赵清献公并祀至方侍郎滋又以丞相朱忠靖公赵忠简公参政张公守内翰翟公汝文配焉】贤牧堂之西北曰极览亭【淳熙七年参政李公彦颖建】极览亭西南曰白凉馆白凉馆西南曰城隍庙由蓬莱阁而北少西焉经井仪堂故址【钱公辅有井仪堂记】登卧龙山绝顶曰望海亭【沈立越州图序云剌史之居蓬莱阁望海亭东斋西园皆燕乐之最者旧经飞翼楼在州西三里高一十五丈范蠡所筑以压强吴也今望海亭即其遗址飞翼一作龙翼舆地志云重山有大夫种墓后潮水穴山失其尸今山西缺处是也故元微之望海亭诗云嵌空古墓失文种窟兀怪石疑防风是也刀约记云祥符末州将高公绅植五桂于亭前易其名曰五桂后四十五年予假守访旧迹亭与桂俱废乃广故基纵横增四丈余而亭始葺以元微之尝有此亭诗复名曰望海时嘉佑辛丑仲冬既望】由蓬莱阁而西曰崇善王庙【卧龙山神祠也梁贞明三年吴越武肃王奏立】直使宅之北曰望僊亭【绍熙甲寅赵侍郎不流所建南依岩石北望梅山及海际诸山望僊者以梅福尝隐故名之】使宅之东北曰观风堂【曹徽猷泳所建】由观风堂而北少东焉曰观德亭【王尚书希吕所建习射于此始曰堵如王给事信为守书今额改焉或云即越王台故址旧经云越王台在种山东北唐李公垂诗云越王台上少晴烟窦巩诗云鹧鸪飞上越王台】由观德亭而西历桃蹊梅坞出使宅之北南走城隍庙下为西园便门
　西园
府西园之新盖自乐安蒋公堂初景佑三年冬公实始来数月政成郡以无事乃辟金山神祠作正俗亭【以淫祀斥其神即其祠以建亭】既又为曲水阁【凿渠引湖水入屈折萦纡激为湍流阁踞其上】有流觞亭茂林亭【并取永和兰亭故事】后六年而向公传式来是时有渌波亭【此亭前所未见始见于向公诗】又于城上起望湖楼【案向公渌波亭诗云城上兴崇高宗庙讳林端露半梯注云园枕郡城予因建楼其上以望湖山也】闲又有清旷亭【见郡人齐唐记耆旧云在城边】自是以后扁榜位置更易不常莫得尽考而西园如故也今西园有飞盖堂【不详其始旧榜云宣和书学博士徐兢书】堂后有池曰王公池【池繇太守王逵而名园故有池方钱氏有国时分守子弟穷极僭假有后庭棹讴凫鴈之乐实起于池中其后稍堙于是王公之来因浚城隍始复辟之泓渟澄涵皎若坠镜自是为奇观矣】池北有亭曰漾月堂之前四亭对峙史文惠公所建者【冬瑞春荣秋芳夏荫】直堂之南为桥桥外有亭曰水竹循桥而西有数径诘屈相通于竹丛乱石闲得立石如里堠者二及其上所纪亭宇亦皆史公所建者茂林乡兰亭里东流杯岩西右军祠南修竹坞北敷荣门佳山乡鹅池里东清真轩西崇峻庵南骋怀亭北曲水曲水之东栏楯相接若阁道者曰惠风阁繇惠风历清真西南登城亭曰列翠列翠以北曰华星亦城上亭多无扁不具载盖今园燕休则飞盖堂最胜觞咏曲水最胜登览之胜则列翠矣
会稽志卷第二
　王
越之为国始于夏后帝少康之时封庶子于会稽以奉守禹之祀至春秋定公时越始见于经哀公时越始来初吴楚皆僭自王而越亦称王允常句践之时越益大与吴楚争衡北伐齐晋又六世乃为楚所灭秦并天下裂为郡县至汉高帝时以闽君摇为越王王闽越故地而以会稽等郡封刘贾为荆王贾既死无后汉复立刘濞为吴王兼有会稽之地濞反诛国除为郡历后汉至三国时孙策孙权皆尝封会稽侯孙氏之有江左实本于此东晋咸和二年封琅邪王昱为会稽王兴宁元年复封昱为琅邪王食会稽宣城如旧而封昱子昌明为会稽王昱即帝位是为简文帝其后昌明又为储嗣而会稽之为王国犹不废故内史领郡事而置邸建康孝武太元六年作新宫帝移居会稽王邸是也太元十七年乃徙封琅邪王道子为会稽王义熙元年封临川王子修之为会稽王宋受禅罢会稽郡府而会稽复为郡齐梁因之至陈后主乃封第八子庄为会稽王魏至周齐皆遥封故不录隋开皇元年文帝封子秀为越王未几徙封于蜀炀帝大业中封元德太子昭之子侗为越王江左承西晋诸王开国并以户数相差为大小三品陈武帝受命自永定迄于贞明唯衡阳王昌特加殊礼命至五千户自余大国不过二千户小国则千户隋唐以下封建之制寖废不复唐有天下太宗封子泰为越王后徙封魏而封幼子贞为越王肃宗封子系为越王天复二年五月以镇东等军节度浙东西道观察处置等使守侍中彭城王钱镠为越王天佑元年改封吴王梁开平元年进封吴越王龙德三年加封吴越国王宠以古列国之礼后唐同光二年复申前命同光三年始受封册建国焉天成四年又以两镇节钺及杭州越州大都督府长史移授其世子元瓘以示优崇长兴三年三月王镠卒谥曰武肃子王元瓘立晋天福六年九月王元瓘卒谥曰文穆子王佐立汉开运四年六月王佐卒谥曰忠献弟王倧立未几何进思废王倧与群臣迎立其弟俶干佑元年王俶立是为忠懿王周显德四年四月亦尝追封世宗长子宗谊为越王
皇朝开宝二年申命俶为吴越国王而命俶子惟浚为杭州越州大都督镇海镇东等军节度使太平兴国三年四月俶朝京师五月乙酉表献所部十三州八十七县诏以俶为守太师尚书令兼中书令淮海国王唐季中原多故征伐自诸侯出故有天下兵马大元帅之名巳而藩镇割据僭叛相仍唯钱氏守藩称臣三世五主有国百年中更五代迄于
本朝职贡未尝少缺彼善于此犹为有足言者故历叙其本末云
本朝端拱元年四月诏改封冀王元份为越王嘉佑四年十二月追封豫王昕为越王
英宗皇帝即位追封吴王德昭为越王
徽宗皇帝命皇弟偲为太傅凤翔山南西道节度使凤翔牧兼兴元牧兼神霄玉清万寿宫使越王至
钦宗即位授皇叔太师永兴成德军节度使雍州牧兼真定牧越王越州奏牍公移于知州前列越王衔下书在京二字虽扈从北狩犹仍其故至绍兴十年以后方省去
　都尉
