<!-- { "loadSidebar": true } -->
都尉汉秩二千石与太守等吾丘寿王为东郡都尉不复置太守武帝赐之玺书曰任四千石之重是也越绝外传汉文帝前九年会稽并故鄣太守治故鄣都尉治山阴旧经云文帝九年山阴为都尉治盖本于此然案汉制国置中尉郡置都尉当文帝时吴会稽皆吴王濞封国汉固不当为置太守都尉又汉纪景帝中二年秋七月始更郡守为太守郡尉为都尉则文帝时其官称亦未应有太守都尉之号也汉书地理志云西部都尉治钱唐又越绝外传汉文帝前十六年太守治吴郡都尉治钱唐故旧经云山阴都尉徙治钱唐而不及太守徙治事通典云今金华县汉乌伤县地后汉未分为长山县二汉置西部都尉然则西部固屡徙矣班固汉人不载西部徙治本未而越绝外传独载之详如此何也又旧经云元鼎五年又立东部都尉治冶案武帝纪元鼎六年秋东越王余善反杀汉将吏遣横海将军韩说等出会稽会楼船将军杨仆等击之元封元年东越杀王余善降诏曰东越险阻反复为后世患迁其民于江淮闲遂虚其地两粤传功臣表皆云元封元年始平东越其承误如此通典云东部今临海是也三国志太平二年二月以会稽东部为临海郡案朱育云东部都尉治冶阳朔元年又徙治鄞或有寇害复徙治句章然则东部亦屡徙矣又案西汉书地理志会稽郡南部都尉治回浦两粤传汉五年立无诸为闽越王主闽故地都冶颜师古云即候官县是也汉徙其人江淮闲有遁逃山谷闲者颇出立为冶县地属会稽郡后汉改为候官都尉后复分冶地为会稽东南二部尉【东部治临海南部治建安】旧经乃不载会稽南部都尉盖疏略也后汉纪顺帝阳嘉元年海贼曾旌寇会稽杀句章鄞鄮三县长攻会稽东部都尉案汉百官志建武六年省诸郡都尉并职太守无都试之役古今注曰建武六年八月省都尉官应劭曰每有剧贼郡临时置都尉事讫罢之又省关都尉唯边郡往往置都尉及属国都尉稍有分县治民比郡都尉佐太守掌武职甲卒至此乃有分县治民案建安十二年分东候官之地为建安县以属南部都尉此殆是也又安帝永初四年初置长安雍二营都尉官注云扶风都尉居雍虎牙都尉居长安献帝即位省扶风都尉钦宗庙讳帝永寿元年初置泰山琅邪都尉官注二郡寇贼不息故置延熹五年罢琅邪都尉官八年罢泰山都尉官皆事讫罢之如应注云如属国边郡都尉其废置亦书之甚详盖阳嘉元年会稽东部都尉亦临事乃置事讫罢之初平中全柔以董卓之乱弃官东归诏即拜为会稽东部都尉三国志芮良张纮辈皆尝为会稽东部都尉亦以兵兴后置也通典所载二汉置西部都尉理乌伤后汉改冶县为候官都尉又分冶为东南二部凡此皆不常置故其治亦往往屡徙至隋大业二年诏复置都尉官大业七年敕都尉鹰扬与郡县相知追捕群盗后此往往不复见云
　内史
内史本周官其见于春秋者庄公三十二年周内史过僖公十六年周内史叔兴见于传文公元年天王使叔服来会葬见于经传曰王使内史叔服来会葬之类是也秦因之掌治京师秦又置中尉掌徼循京师汉皆因之而不革高帝初置诸侯王地既广大且至千里得自治其国有太傅辅王内史治国民中尉掌武职丞相统众官群卿大夫都官如汉朝汉为置丞相其御史大夫以下皆自置吴楚七国反景帝惩之令诸侯王不得复治国改丞相曰相省御史大夫廷尉少府宗正博士官损谒者郎中令太仆以下员秩武帝改汉内史为京兆尹中尉为执金吾故王国内史中尉如故员职皆朝廷为署不得自置成帝绥和元年又省内史更令相治民如郡太守中尉如郡都尉皆秩二千石其绍封削绌者中尉内史官属皆以率减晋元帝渡江乃沿后汉郡国之制建会稽以为国复前汉之旧置内史以治国民王留京师而内史实行郡太守事受察于扬州刺史其后会稽内史地望寖重故王述自前会稽内史擢为扬州刺史而皇子道子为琅邪王领会稽内史事宋初元二年正月乃罢会稽郡府而内史复为太守
　太守
会稽自秦置守汉因之其后更守为太守尉为都尉或以都尉行太守事在汉末三国时亦有以丞功曹行郡事者东晋改为内史至宋乃复为太守焉隋为总管复又改都督唐初亦沿隋制久之乃为浙东观察使
皇朝为知越州事
中兴初升州为绍兴府则又称知绍兴府事今掇秦汉太守以下姓名及行事之显者着于篇
秦殷通二世元年会稽假守
汉严助会稽吴人武帝时拜会稽太守数年不闻问赐书曰制诏会稽太守君厌承明之庐劳侍从之事怀故土出为郡吏会稽东接于海南近诸越北枕大江闲者阔焉久不闻问具以春秋对母以苏秦从横助恐上书谢愿奉三年计最
朱买臣字翁子吴人武帝时邑子严助贵幸荐为中大夫东越数反复拜会稽太守上曰富贵不归故乡如衣绣夜行今子何如买臣顿首谢诏买臣到郡治楼船□粮食水战具须诏书到军与俱进初买臣免待诏常从会稽守邸者寄居饭食及拜太守买臣衣故衣怀其印绶步归郡邸直上计时会稽吏方相与群饮买臣入室中守邸与共食食且饱少见其绶守邸怪之前引其绶视其印会稽太守章也守邸惊出语上计掾吏皆醉大呼曰妄诞耳其故人素轻买臣者入内视之还走疾呼曰实然坐中惊骇白守丞相推排陈列中庭拜谒买臣徐出户有顷长安厩吏乘驷马车来迎遂乘传去将兵与韩说等俱击破东越有功入为主爵都尉
任延字长孙南阳宛人更始元年拜会稽都尉时年十九迎官惊其壮及到静泊无为唯先遣馈礼祠延陵季子时天下新定道路未通避乱江南者皆未还中土会稽颇称多士延到皆聘请高行如董子仪严子陵等敬待以师友之礼掾吏贫者辄分奉禄以赈给之省诸卒令耕公田以周穷急每时行县辄使慰勉孝子就餐饭之吴有龙丘苌者隐居太末志不降辱王莽时连辟不到掾吏白请召之延曰龙丘先生躬德履义有原宪伯夷之节都尉扫洒其门犹惧辱焉召之不可遣功曹奉谒修书记致医药吏使相望于道积一岁苌乃乘辇诣府门愿得先死□录延辞让再三遂署议曹祭酒苌寻病卒延自临殡不朝三日是以郡中贤士大夫争往宦焉
第五伦字伯鱼京兆长陵人建武二十九年拜会稽太守躬自斩刍养马妻执炊爨受俸裁留一月粮余皆贱贸与民之贫羸者会稽俗多淫祀好卜筮民常以牛祭神百姓财产以之困匮伦移书属县巫祝有依托鬼神诈怖愚民案论之有妄屠牛者吏辄行罚百姓以安永平五年坐法征老小攀车叩马啼呼相随日裁行数里伦乃伪止亭舍阴乘船去及诣廷尉吏民上书守阙者千余人
庆鸿洛阳人慷慨有义节位至会稽太守所在有异迹
张霸字伯饶蜀郡成都人永元中为会稽太守表用郡人处士顾奉公孙松等并有名称其余有业行者皆见擢用郡中争厉志节习经以千数道路但闻诵声霸始到越贼未解郡界不宁乃移书开购明用信赏贼遂束手归附不烦士卒之力童谣曰弃我戟捐我矛盗贼尽吏皆休
马棱扶风茂陵人和帝时转会稽太守治有声
马臻永和五年为太守创立镜湖在会稽山阴两县界筑塘蓄水水高丈余田又高海丈余若水少则泄湖灌田如水多则闭湖泄田中水入海所以无凶年其陂塘周回三百一十里都溉田九千余顷会稽记云创湖之始多淹冢宅有千余人怨诉臻遂被刑于市及遣使按覆总不见人籍皆是先死亡者然越人至今庙祀之
殷丹为会稽太守时郡有孝妇以诬见杀连旱二年丹到郡刑讼女祭妇墓天应时澍雨
成公浮为会稽太守久之征还京师
刘宠字祖荣东莱牟平人拜会稽太守山民愿朴乃有白首不入市井者颇为官吏所扰宠简除烦苛禁察非法郡中大化征为将作大匠山阴县有五六老叟庞霢皓发自若邪山谷闲出人赍百钱以送宠宠劳之曰父老何自苦对曰山谷鄙生未尝识郡朝他时吏发求民闲至夜不绝或狗吠竟夕民不得安自明府下车以来狗不夜吠民不见吏年老遭值圣明今闻当见弃去故自扶奉送宠曰吾政何能及公言邪勤苦父老为人选一大钱受之
陈业上虞人为会稽太守洁身清行志怀霜雪贞亮之信同操柳下遭汉中微委官弃禄遁迹黟歙以求其志高邈妙踪天下所闻故(钦宗庙讳)文遗之尺牍之书比竟三高
王朗会稽太守
孙策字伯符吴郡富春人建安二年诏策为骑都尉袭爵乌程侯领会稽太守
孙权字仲谋策之弟曹操表权为讨虏将军领会稽太守
顾雍字符叹吴郡吴人孙权领会稽太守不之郡以雍为丞行太守事讨除寇贼郡界宁静吏民归服
吴吾粲字孔休吴郡乌程人黄武元年迁会稽太守
淳于式为会稽太守孙权遣陆逊讨破丹阳贼帅遂部伍东三郡强者为兵嬴者补户得精卒数万人式表逊枉取民人愁扰所在逊诣都称式佳吏曰式意在养民是以白逊
濮阳兴字子元陈留人为会稽太守
楼玄字承先沛郡鄿人为会稽太守
滕(太祖庙讳)字承嗣北海剧人为会稽太守所在见称每听辞讼断罪法察言观色务尽情理
车浚天玺元年为会稽太守在公清忠值岁荒旱民无资粮表求振贷皓谓浚欲树私恩诛之
郭诞孙皓时为会稽太守
晋纪瞻字思远丹阳秣陵人愍帝时除会稽内史时有诈作大将军府符收诸暨令令巳受拘瞻觉其诈便破槛出之讯问使者果伏诈妄
诸葛恢字道明琅邪阳都人愍帝召为尚书郎元帝以经纬须才承制调为会稽太守临行帝置酒谓曰今之会稽昔之关中足食足兵在于良守以君有莅任之方是以相屈恢曰天下丧乱风俗陵迟宜尊五美屏四恶进忠实退浮华帝深纳焉太兴初以政绩第一诏曰会稽内史诸葛恢莅官三年政清人和为诸郡首宜进其位班以劝风教今增恢秩中二千石
周札字宣季义兴阳羡人迁右将军会稽内史
虞潭字思奥委会稽余姚人明帝诏为冠军将军领会稽内史征拜尚书【事见人物门】
何充字次道庐江灊人成帝时除建威将军会稽内史在郡甚有德政荐征士虞喜拔郡人谢奉魏顗等以为佐吏
孔愉字敬康会稽山阴人成帝时为镇军将军会稽内史加散骑常侍【事见人物门】
孔安国字安国愉之子再为会稽内史领军将军【事见人物门】
王舒字处明丞相导之从弟成帝时将征苏峻出舒为外援授抚军将军会稽内史秩中二千石舒上疏辞以父名音虽异而字同求换佗郡于是改会字为郐舒不得巳而行在郡二年而峻作逆假节都督行扬州刺史事庾冰奔舒舒率众俱渡浙江顾众顾扬等起义军以应舒峻闻乃赦庾亮诸弟以悦东军吴兴太守虞潭率所领屯乌苞亭不敢进舒遣子允之以精锐三千邀贼于武康破之斩首数百级贼悉委舟步走时临海新安诸山县并反应贼舒分兵讨平之陶侃立行台上舒监浙江东五郡军事贼平以功封彭泽县侯
王允之字深猷舒之子咸康中为卫将军会稽内史未到卒
王述字怀祖司徒浑之族穆帝时迁会稽内史莅政清肃终日无事
王愉字茂和述之子为会稽内史
王羲之字逸少司徒导之从子穆帝永和中为右军将军会稽内史【事见人物门】
王凝之羲之之子左将军会稽内史
江虨字思玄永和中为护军将军出补会稽内史加右军将军
郗愔简文帝辅政为辅国将军会稽内史迁都督徐兖青幽扬州诸军事领徐兖二州刺史转冠军将军帝践祚就加镇军都督浙江东五郡军事因居会稽
谢玄字幼度奕之子孝武帝时授散骑常侍左将军会稽内史时吴兴太守晋陵侯张玄之亦以才学显自吏部尚书与玄同年之郡而玄之名亚于玄时人称为南北二玄论者美之【事见人物门】
