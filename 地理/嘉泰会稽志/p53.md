<!-- { "loadSidebar": true } -->
宋中书侍郎虞龢论书表云羲之为会稽献之为吴兴故三吴之地偏多遗迹又是末年遒美之时羲之罢会稽住蕺山下一老妪捉十许六角竹扇出市王聊问一枚几钱云直二十许右军取笔书扇扇为五字妪大怅惋云举家朝餐唯仰于此何以书壤王云但言王右军书字索一百入市市人竞市去姥复以十数扇来请书王笑不答羲之性好鹅山阴昙（石襄）【一作酿】村有一道士养好鹅十余王清旦乘小船故往意大愿乐乃告求市易道士不与百方譬说不能得道士乃言性好道久欲写河上公老子缣素早办而无人能书府君若能自屈书道德经各两章便合群以奉羲之便住半日为写毕笼鹅而归
陶隐居与梁武帝论书启云逸少自吴兴以前诸书犹为未称凡厥好迹皆是向会稽时永和十许年中者从失郡告灵不仕以后略不复自书皆使此一人世中不能别也见其缓异呼为末年书今圣旨标显足使众识顿悟于逸少无复末年之讥
逸少黄庭经后题云永和十二年五月二十五日山阴县写东方先生画像赞永和十二年五月十二日书与王敬仁曹娥碑升平二年八月书皆誓墓不仕在越所书班班可考换鹅乃道德经而李太白送贺季真诗云山阴道士如相见应写黄庭换白鹅道德经既不传独黄庭至唐太宗时入御府褚遂良于禁中西堂录出正书目五卷第二乃黄庭经六十行与山阴道士武韦之祸古帖散落至玄宗开元闲收缀二王书黄庭为第一岂太白在翰林尝见之亦有所据而云耶
十七帖凡二十七条逸少书中龙也张彦远以为王草书中烜赫著名帖信然自昔相传与周益州盖其中闲蜀事为多玩味帖语类多晚岁所作正在会稽时也第十六条云胡母氏从妹平安故在永兴居去此七十也按吴置永兴县其地为今之萧山云
羲之游天台还至会稽值风月清照夕止洞庭毫咏之末题柱为一飞字有爪之形焉后人因之遂称龙爪书
羲之为会稽献之七八岁学书羲之从后掣其笔不脱叹曰此儿书后当有大名献之羲之第七子书入神品
羲之为会稽子敬出戏见北馆新白土壁白净可爱子敬令取埽帚沾泥汁中以书壁为方丈二字晻暧斐斖极有势好日日观者成市羲之后见叹其美
僧智永章草题右军乐毅论云乐毅论者正书第一梁世模出天下珍之陈天嘉中人得以献文帝帝赐始兴王王作牧镜中即以见示昔闻其妙今观其真此书留意运工特尽神妙【智永时在云门永欣寺】
谢灵运会稽人模宪小王真草俱美灵运母刘氏子敬之甥故灵运能书而特多王法隶草入妙
虞松字叔茂会稽人魏中书令大司农宝泉述书赋云名微格高复见叔茂体裁闲约肌骨丰嫮如空凝断云水泛连鹭
孔琳之山阴人善草行书师于小王稍露筋骨时称羊真孔草王僧虔云孔琳之放纵快利笔道流便二王以后略无其比但功夫太少故尝劣于羊欣隶行草入妙妻谢氏亦善书
谢敷为会稽山隐士善草隶王僧虔云谢敷善写经入能品
贺道力会稽人善草书尺牍尤美
虞绰字士裕余姚人官至秘书学士博学有俊材工草隶
贺朗会稽人陈秘书监书赋云贺氏曰朗虽非动人不凡笔力犹阻学贫若宦游旅泊衣化风尘
僧法极字智永会稽人王右军七代孙号永禅师与兄子孝宾俱舍家入道孝宾改名惠欣初落发时住会稽嘉祥寺即右军之旧宅后以每年拜墓便近因移此寺梁武帝以欣永二人故号所住之寺为永欣焉【今云门淳化寺】常居门上临书凡三十年所退笔头置之大竹簏簏受一石余而五簏皆满人来觅书如市户限为之穿穴用铁裹之人谓之铁门限后取笔头瘗之号退笔冢自制其铭又尝临写真草千字文八百余本浙东诸寺各施一本妙传家法精力过人隋唐闲工书者鲜不临学禅师年百岁乃终兄智楷亦工书
智果会稽人师永禅师于永欣寺炀帝甚善之工草书铭石甚为瘦健尝谓永师曰和尚得右军肉智果得其骨
僧辩才俗姓袁氏梁司空昂之玄孙为永禅师弟子遗书并付与博学工文琴书碁画皆得其妙每临禅师书逼真乱本于方丈梁上凿暗槛以贮兰亭年八十余犹每日于窗下临学数偏其老而笃好也如此
虞世南字伯施余姚人其书得大令之宏规同郡智永善学王右军书世南师焉妙得其体由是声名籍甚及其暮年加以遒逸太宗谓世南有出世之才遂兼五绝书翰居一焉隶行草书入妙孔侃字敬思官大司农愉字敬康官车骑将军会稽人书赋云敬思敬康二孔殊芳思行则轻利峻峭类惊虬逸骏康草则古质郁纡如落翮摧枯
谢藻字叔文会稽人官中书侍郎书赋云叔文法锺纤薄精练用笔虽巧结字未善似渐陆之遵鸿等窥巢之乳燕
丁潭字世康会稽人官散骑常侍书赋云反古不忘吾推世康似无逸少如禀元常犹落太阶之蓂荚掇秘府之芸芳
刘廞字季舒会稽人为光禄大夫书赋云季舒纤劲循古有礼遇稀难评唯署一启
贺知章字季真会稽人善隶草常与张旭游于人闲凡人家厅馆好墙壁及屏障忽忘机兴发落笔数行如虫篆飞走虽古之张索不如也好事者供其笺翰共传宝之书赋云湖山降祉狂客风流落笔精绝芳词寡仇如春林之绚彩寔一望而写忧今存草书一帖云湖东只因种莲四十步闲遂不生□岂不相宜耶果珍紫莼适我愿也知□下稍止赤精服七八过前后有米元章小楷题识礼部尚书尤延之刻置天台郡斋政和闲秘书郎黄长睿尝见张长史帖十字云贺八清鉴风流千载人也长睿跋云沉吟此语恍若季真在目长史此帖不独草圣可赏也
徐浩字季海越州人唐肃宗立繇襄州剌史召授中书舍人兼尚书右丞四方诏令多出浩手遣辞赡敏而书尤精帝喜之宠冠一时始浩父峤之善书以法授浩益工尝书四十二幅屏八体皆□草隶尤工世状其法曰怒猊抉石渴骥奔泉浩有论书一篇及古迹记传于世
王右军书家谱在山阴县王氏越州教授王涣之以书抵芾具云有此书
王献之巳复此节帖在朝请大夫新昌石元之家关景仁屡见之尝摸石芾见临两本字札精妙
洪元(高宗庙讳)集右军越州寺碑真迹在越州僧正子文处尝通书许借未果托提刑乔执中携去质看亦不肯出欲沿干至越会家难不果去今要度牒易
虞世南枕卧帖双钩唐摸在朝奉大夫钱唐关（木巳）处上有储氏图书古印关尝谓芾曰昔越州一寺修佛殿于梁栋内龛藏一函古摸数十本所可记者王右军十七帖世南枕卧帖十斗九帖褚遂良奉书宁帖上皆有储氏图书字印致功精绝毫发干浓毕□关与僧善购得枕卧十斗九奉书宁三帖
虞世南书经在越州上虞右自王右军书家谱以下五条见米礼部书史宝章待访录
颜鲁公与夫人帖一幅米元章书史云夫人当是其嫂在王诜家后有黄鲁直等跋帖破碎过半今在府城故司马泰州俨家
李阳冰小篆二十四大字在直华文阁陆公游家盖先少师所藏
李后主与徐铉帖在王编修铚家凡数纸所谓小字如聚针钉者
亚栖书在开元寺僧房亚栖笔法虽前辈或有异论然今阁下所刻淳熙古帖有之亦晚唐名迹也
　碑刻
秦颂德碑丞相李斯小篆史记始皇三十七年上会稽祭大禹望于南海立石刻颂德二世元年春行郡县至会稽尽刻始皇所立刻石石旁着大臣从者名以彰先世成功盛德其文曰皇帝休烈平一宇内德惠攸【板本作修】长三十有七年亲巡天下周览远方遂登会稽宣省习俗黔首斋庄群臣颂功本末事迹追首高明秦圣临国始定刑名显陈旧章初定法式审别职任以立(真宗庙讳)常六王专位贪戾傲猛率众邦【板本作自】强暴虐恣行负力而骄数动甲兵阴通闲使以事合从行为辟方内饰诈谋外来侵边遂起祸殃义威诛之殄熄暴悖乱贱灭亡圣德广密六合之中被泽无疆皇帝并宇兼听万事远近毕清运理群物考验事实各载其名贵贱并通若否陈前靡有隐情饬省宣义【徐广曰省一作非】有子而嫁信死不贞防隔内外禁止淫佚男女洁诚夫为寄豭杀之无罪男秉义程妻为逃嫁子不得母咸化廉清大治濯俗天下取风蒙被休经皆遵度轨利安敦勉莫不顺令黔首修洁人乐同则嘉保太平后敬奉法常治无极舆舟不倾从臣诵烈请刻此石光垂休铭
越绝云秦皇东游之会稽以正月甲戌到大越舍都亭取钱唐岑石长丈四尺南北面广六尺三寸东面广四尺西面广尺六寸刻于越东山上其道九曲去越二十一里水经云秦始皇登会稽山刻石纪功尚在山侧梁书竟陵王子良为会稽太守范云为主簿以山上有始皇石刻三句一韵多作二句读之并不得韵又有字皆不详云夜取史记读之明日登山读之如流张守节史记正义云会稽刻李斯书其字四寸画如小指圆镌今文字整顿是小篆也姚令威丛语云尝上会稽东山自秦望山之巅并黄茅无树木复自小径别至一山俗名鹅鼻山山顶有石如屋大插一碑于其中文皆为风土所剥隐约就碑可见缺画如禹庙没字碑之类不知此石果岑石欤非始皇之力不能插于石中此山险绝罕有至也绍兴二十八年王詹事(十朋)为签书判官莫舍人(济)教授府学梁寺丞(安世)为会稽尉用令威所记锐意搜抉三公各赋三十四韵以纪其事王公诗叙云秦颂德碑世传在秦望山莫知所在教授莫子齐好奇耆古搜古甚力有言在何山者莫以语十朋何山见图经在秦望东南疑其真秦望十朋语县尉梁次张劝其亲往梁慨然而行命工登山梁得之碑石仅存字磨灭巳尽墨片纸而还作诗具记始末因次其韵且记吾三人好事之癖永以示后人莫公诗叙云秦会稽石刻唐人如张守节司马贞皆尝援以证史记绍兴初舅氏姚令威删定登山吊古见碑石犹存后二十余年分教是邦以语签判王龄勉邑尉梁君求之则石巳缺字不可见矣以诗记其事龄既赓以济首发其端书以示济按会稽秦颂德碑凡二百九十六字视秦世泰山之罘诸刻独此碑字为最多
唐李嗣真云斯小篆之精古今妙绝秦望诸山及皇帝玉玺犹千钧强弩万硕洪钟岂徒学者之宗匠亦是传国之遗宝周越法书苑独载封禅碑数十字而巳至欧阳公赵德父集录天下金石遗文殆尽亦不复有秦望山碑姚令威纪鹅鼻山顶石屋所插一碑今石屋故在碑盖无有梁次张所摸片纸指为秦碑乃在何山其去鹅鼻尤为隔绝尽纪本未以俟后之君子
禹庙窆石遗字直宝文阁王顺伯复斋金石录定为汉刻
齐石佛像铭十八字曰齐永明六年太岁戊辰于吴郡敬造维卫尊像笔法亦工在会稽石佛妙相寺
桐柏山金庭馆碑沈约造（兀去一改白）珪之正书永元三年三月石巳亡系地云在嵊县东七十二里本观内据记称永泰中定居桐柏岭因地名建馆曰金庭馆命置道士十人而巳为之首盖道士自叙之言非约所撰其谓之造者疑如后世立碑之类尔今碑　本朝重刻
隋禹庙碑史陵所书张怀瓘书断称陵书高古褚遂良尝师焉赵德父金石录谓此碑文字磨灭隐隐可辨笔法精妙不减欧虞姚令威丛语名为禹庙没字碑吴兴施宿来佐此府命工椎拓刮摩垢蚀得二百二十有四字乃为碑谱刻寘祠下
唐虞世南碑访碑录云虞世南书系地云贞观二年立在会稽南二十里趺犹存碑巳亡矣
虞荷碑永兴公世南撰释某书贞观六年大【阙】大夫致仕其年卒于会稽县石不存
越州龙泉寺碑虞世南撰布衣董寻重书沙门好直篆额大周天授二年立大和八年再修建碑在余姚县今亡矣寺有重刻本
周密州司马康遂诚墓志行书小字无书撰人姓名则天长寿三年三月窆于离渚山
