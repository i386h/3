<!-- { "loadSidebar": true } -->
　　石壁精舍还湖中
谢灵运
昏旦变气候山水含清晖清晖能娱人游子憺忘归出谷日尚早入舟阳巳微林壑敛瞑色云霞收夕霏芰荷迭映蔚蒲稗相因依披拂趍南径愉悦偃东扉虑澹物自轻意惬理无违寄言摄生客试用此道推
　　于南山往北山径湖中瞻眺
朝旦发阳崖景落憩阴峰舍舟眺回渚停策倚茂松侧径既窈窕环洲亦玲珑俛视乔木眇仰聆大壑淙石横水分流林密蹊绝踪解作竟何感升长皆丰容初篁苞绿箨新蒲含紫茸海鸥戏春岸天鸡弄和风抚化心无厌览物眷弥重不惜去人远但恨莫与同孤游非情叹赏废理谁通
　　登临海峤初发强中作与从弟惠连可见羊何其之
杪秋寻远山山远行不近与子别山阿含酸赴修轸中流袂就判欲去情不忍顾望脰未悁汀曲舟巳隐隐汀绝望舟鹜棹逐惊流欲抑一生欢并奔千里游日落当栖薄系缆临江楼岂惟夕情敛忆尔共淹留淹留昔时欢复增今日叹兹情巳分虑况乃协悲端秋泉鸣北涧哀猿响南峦戚戚新别心凄凄久念攒攒念攻别心旦发清溪阴暝投剡中宿明登天姥岑高高入云霓还期那可寻傥遇浮丘公长绝子徽音
　　西陵遇风献康乐
谢惠连
我行指孟春春仲尚未发趣途远有期念离情无歇成装候良辰漾舟陶嘉月瞻涂意少悰还顾情多阙哲兄感仳别相送越垧林饮饯野亭馆分袂澄湖阴凄凄留子言眷眷浮客心回塘隐舻枻远望绝形音靡靡即长路戚戚抱遥悲悲遥但自弭路长当问谁行行道转远去去情弥迟昨发浦阳汭今宿浙江湄屯云蔽曾岭惊风涌飞流零雨润坟泽落雪洒林丘浮氛晦崖巘积素盛原畴曲汜薄停旅通川绝行舟临津不得济伫楫阻风波萧条洲渚际气色少谐和西瞻兴游叹东睇起凄歌积愤成疢痗无萱将如何
　　酬从弟惠连
谢灵运
寝瘵谢人徒灭迹入云峰岩壑寓耳目欢爱隔音容永绝赏心望长怀莫与同末路值令弟开颜披心胸心胸既云披意得咸在斯陵涧寻我室散帙问所知夕虑晓月流朝忌曛日驰悟对无厌歇聚散成分离分离别西川回景归东山别时悲巳甚别后情更延倾想迟嘉音果枉济江篇辛勤风波事款曲洲渚言洲渚既淹时风波子行迟务协华京想讵存空谷期犹复惠来章秖是搅余思傥若果归言共陶暮春时暮春虽未交仲春善游遨山桃发红萼野蕨渐紫苞嘤鸣巳悦豫幽居犹郁陶梦寐伫归舟释我吝与劳
　　还旧园作见颜范二中书
谢灵运
辞满岂多秩谢病不待年偶与张邴合久欲还东山圣灵昔回眷微尚不及宣何意冲飙激烈火纵炎烟焚玉发昆峰余燎遂见迁投沙理既迫如邛愿亦愆长与欢爱别永绝平生缘浮舟千仞壑总辔万寻巅流沬不足崄石林岂为艰闽中安可处日夜念归旋事踬两如直心惬三避贤托身青云上栖岩挹飞泉盛明荡氛昏贞休康屯邅殊方感成贷微物豫采甄感深操不固质弱易板缠曾是反昔园语往实款然曩基即先筑故池不更穿果木有旧行壤石无远延虽非休憩地聊取永日闲卫生自有经息阴谢所牵夫子照情素探怀授往篇
　　和谢监灵运
颜延年
弱植慕端操窘步惧先迷寡立非择方刻意藉穷栖伊昔遘多幸秉笔侍两闺虽惭丹雘施未谓玄素睽徒遭良时诐王道奄昏霾人神幽明绝朋好云雨乖吊屈汀洲浦谒帝苍山蹊倚岩听绪风攀林结留荑跂予闲衡峤曷月瞻秦稽皇圣昭天德丰泽振沈泥惜无雀雉化何用充海淮去国还故里幽门尌蓬藜采茨葺昔宇翦束开旧畦物谢时既晏年往志不偕亲仁敷情昵兴玩究辞凄芬馥歇兰若清越夺琳珪尽言非报章聊用布所怀
　　过始宁墅
谢灵运
束发怀耿介逐物遂推迁违志似如昨二纪及兹年缁磷谢清旷疲薾惭贞坚拙疾相倚薄还得静者便剖竹守沧海枉帆过旧山山行穷登顿水涉尽洄沿岩峭岭稠迭洲萦渚连绵白云抱幽石绿筱媚清涟葺宇临回江筑观基曾巅挥手告乡曲三载期归旋且为树枌槚无今孤愿言
　　道路忆山中
谢灵运
采菱调易急江南歌不缓楚人心昔绝越客肠今断断绝虽殊念俱为归虑款存乡尔思积忆山我愤懑追寻栖息时偃卧任纵诞得性非外求自已为谁藄不怨秋夕长恒苦夏日短濯流激浮湍息阴倚密竿故怀叵新欢含悲忘春暖凄凄明月吹恻恻广陵散殷勤诉危柱慷慨命促管
　　田南树园激流植援
樵隐俱在山由来事不同不同非一事养痾丘园中园中屏氛杂清旷招远风室倚北阜启扉面南江激涧代汲井插槿当列墉群木既罗户众山亦当囱靡迤趍下岫迢递瞰高峰寡欲不期劳即事罕人功唯开蒋生径永怀求羊踪赏心不可忘妙善冀皆同
　　泛南湖至石帆
谢灵运
轨息陆途初枻鼓以始涟漪繁波漾参差层峰跱萧迹野趣生逶迤白云起登陟苦跋涉（日辟）盼乐心耳即翫既有竭在兴兴无巳
　　游沈道士金庭馆
沈约
秦皇御宇宙汉帝恢武功欢娱人事尽情性犹未充锐意三山上托慕九霄中既表祈年观复立望仙宫宁为心好道直由意无穷曰余知止足是愿不须丰遇可淹留处便欲息微躬山嶂远重迭竹树近蒙笼开襟濯寒水解带临清风所累非外物为念在玄空朋来握石髓宾至驾轻鸿都令人径绝唯使云路通一举凌倒景无事适华嵩寄言赏心客岁暮尔来同
(以下阙文)
绍兴府
今刊会稽志一部二十卷
用印书纸八百幅　　古经纸一十幅
副叶纸二十幅　　　背古经纸平表一十幅
工墨钱八百文　　　每册装背　　文
右具如前
嘉泰二年五月　　日手分俞澄王思忠具
安抚使司校正书籍傅樨
皇明正德五年龙集庚午九月初吉重刊
