<!-- { "loadSidebar": true } -->
谢灵运好戴曲柄笠孔隐士谓曰卿欲希心高远何不能遗曲盖之貌【孔淳之鲁人隐上虞山巳见】谢曰将不畏影者未能忘怀【并世说】
太尉贾充问会稽夏统曰卿颇能作卿土地闲曲乎统曰先公惟寓稽山朝会万国授化鄙邦崩殂而葬恩泽云布圣化犹存百姓感咏遂作慕歌孝女曹娥年甫十四贞顺之德过越梁宋其父堕江不得尸娥仰天哀号中流悲叹便投水而死父子丧尸后乃俱出国人哀其孝义为歌河女之章伍子胥谏吴王言不纳用见戮投海国人痛其忠烈为作小海唱今欲歌之众人佥曰善于是以足叩船引声喉啭清激慷慨大风应至含水漱天云雨响集叱（口宅）讙呼雷电尽瞑集气长啸沙尘烟起王公以下皆恐止之乃巳
会稽郡贵重望计及望孝盛族出身不减秘着宋泰始七年太守蔡兴宗欲举山阴孔仲智子为望计郭原平次息为望孝仲智会土高门原平一邦至行欲以相敌会明帝别敕用人二选并寝【南史】
虞寄年数岁客有造其父遇寄于门嘲曰郎中姓虞必当无智寄应声曰文字不辨岂得非愚客大惭入谓其父此子非常人文举之对不是过也【南史】
隋炀帝幸汴时越土进耀花绫有纹突起特有光彩丝女乘樵风于石帆山下收野蚕茧缲之丝女夜梦神人告曰禹穴三千年一开汝所得野蛾茧即江淹书橐中壁鱼化之丝织为裳必有文彩既织成果有光彩人闲不敢服遂进之【南部烟花录】
越州秘色瓷器世言钱氏有国日作之臣庶不得辄用故云秘色按陆鲁望集越器云九秋风露越窑开夺得千峰翠色来好向中霄盛沆瀣共嵇中散斗遗杯乃知唐巳有秘色非钱氏为始今耀州陶器名曰越器
吴筠字贞节华阴人通经谊美文辞举进士不中去居南阳倚帝山天宝初召至京师南游天台观沧海与有名士相娱乐文辞传京师明皇遣使召见大同殿与语甚悦敕待诏翰林献玄纲论三篇帝常问道对曰深于道者无如老子五千言复问神仙治炼法对曰此野人事积岁月求之非人主宜留意未几渔阳事作乃复东入会稽剡中
唐陈阅会稽人以能写真人物子女等本道荐之玄宗开元中召入供奉每令写御容妙绝当时玄宗射猪鹿兔鹰等并按舞图真容皆受诏写貌又太清宫肃宗真容匪唯龙颜凤姿日角月宇之状而笔力遒润风彩英逸合符应瑞天假其能也国朝阎令公之后一人而巳今咸宜观天尊殿内画上仙图及当时供奉道士等真皆其踪也
李舟好事尝得村舍烟竹截以为笛坚如铁石以遗李谟谟吹笛天下第一自教坊请假至越州公私更宴以观其妙时州客举进士十人同会镜湖欲□李生相约各召一客会中有一人不遑他请其邻居有独孤生年老久处田野人事不知至是遂应命到会李生捧笛一发之后昏曀皆霁髣佛如有鬼神坐客赞叹独孤生乃无一言李生以为轻巳意甚忿之良久又作一曲无不赏骇独孤生又无言召者甚悔诮责之独孤生不荅但微笑李生曰公如此是轻薄为复是好手独孤生乃徐曰公安知仆不会坐客皆惊李生改容谢之独孤曰公试吹凉州至曲终独孤生曰亦能妙然声调杂夷乐□□有兹之沿乎李生大骇曰丈人神绝某亦不知本师实兹人也又曰第十三迭入水调足下知之乎李生曰某实不觉独孤生乃取吹之李生更有一笛拂拭以进独孤视之曰此都不堪用执者粗通耳乃换之曰此至入破必裂得无怪惜否李生曰不敢遂吹声发入云四座震栗至第十三迭歇示李生谬误之处敬伏将拜及入破笛遂败裂不复终曲李生再拜众散明旦李生并会客皆往候之至则唯茅舍尚在【见太平广记出逸史】
唐僖宗西幸之年有会稽山处士孙位随驾至蜀位有道术兼攻书画皆妙得笔精曾于应天寺门左壁画天王部从鬼神奇怪斯存笔势狂纵三十余年无有敌者景焕其先亦专书画尝与翰林欧阳学士炯乃忘形之友一日联骑同游兹寺偶画右壁天王以对之渤海复作歌行一篇有草书僧梦后至请书之于壁成都号为应天三绝
会稽谢玄卿好呼吸延年之术常作东郭先生导引法服仙人五明散年近百岁而精力不衰后采药至五泄溪偶得一路前有石门夹道皆生桃枝细竹飞泉鸣籁响亮空山可三四里石壁曲转苍翠临云又数百步值一横溪俯临峻壁淙湍激溜上有石梁纔可并足乃匍匐而度至前转宽斑斑若有人路连崖重嶂略无断缺多生（木□）桂高树凌霄蒙笼隐霭披拂左右稍闻钟磬寻之而去忽遇神女数人逍遥林下被服纤丽姿艳丰秾玄卿乃前拜之皆相视而笑谓曰非谢卿乎相望久矣乃引玄卿登一峻岭绝磴危壁互相承掩遂至一处豁然平敞玉堂朱阁炳焕其中云此东华夫人所居也
徐铉述祖先生墓志序云门生彭汭登第补本郡司仓掾尝与社祭斋于郡之延庆院独处一室既寝而精爽不宁展转至四鼓乃得寐梦一白衣书生入户谓汭曰某尝述少文词在此室司仓当见之也汭辞以未见书生曰试为读之言讫而去及寤犹四鼓因呼仆秉烛周视墙壁闲意谓有留题者而都无所见唯户扇下有石方尺余尘土蒙之视彷佛有贺监字乃知此是也祀事罢移置厅前以水涤之文字依然即进士许鼎所撰祖先生墓志也问主僧云十年前院侧数十步官置瓦窑掘地得之而掌役者军吏也不晓其所自但见有文因惜不毁而置此按贺监以天宝二载始得还乡既而天下多事遂与世绝止于吴越故老亦不能知其所终微彭子之梦则贺监轻举之迹与祖君高尚之节皆湮没矣其志云通和先生祖君名贯字子元范阳人性宽平州里莫见其喜怒长短颇览书尤工诗句天才默识少有伦似盖修黄老之术初贺监得摄生之妙近数百年不死负笈卖药如韩康伯近在天台山升遐遍于人听元和己亥年先生遇之谓曰子宽中柔外可以语至道也候今岁遇尔于小有乃授断谷丹经先盟而授之吞一粟则十年不饥一日谓门人曰贺公之期至矣乃沐浴委化
龙图阁直学士燕肃着海潮论曰观古今诸家海潮之说多矣或谓天河激涌亦云地机翕张卢肇以日激水而潮生封演云月周天而潮应挺空入汉山涌而涛随析木大梁月行而水大源殊派异无所适从索隐探微宜伸确论大中祥符九年冬奉　诏按察岭外尝经合浦郡沿南溟而东过海康历陵水涉恩平住南海迨由龙川抵潮阳洎出守会稽移莅句章是以上诸郡皆沿海滨朝夕观望潮汐之候者有日得以求之刻漏究之消息十年用心颇有准的大率元气嘘吸天随气而涨敛溟渤往来潮顺天而进退者也以日者众阳之母阴生于阳故潮附之于日也月者太阴之精水者阴类故潮依之于月也是故随日而应月依阴而附阳盈于朔望消于朏【敷尾切】魄虚于上下弦息于辉朒故潮有大小焉今起月朔夜半子时潮平于地之子位四刻一十六分半月离于日在地之辰次日移三刻七十二分对月到之位以日临之次潮必应之过月望复东行潮附日而又西应之至后朔子时四刻一十六分半日月潮水亦俱复会于子位于是知潮当附日而右旋以月临子午潮必平矣月在卯酉汐必尽矣或迟速消息之小异而进退盈虚终不失于时期矣或问曰四海潮平来皆有渐唯浙江涛至则亘如山岳奋如雷霆水岸横飞雪崖傍射澎腾奔激吁可畏也其涨怒之理可得闻乎曰或云夹岸有山南曰龛北曰赭二山相对谓之海门岸狭势逼涌而为涛耳若言狭逼则东溟自定海吞余姚奉化二江侔之浙江尤甚狭逼潮来不闻涛有声也今观浙江之口起自纂风亭【地名属会稽】北望嘉兴大山水阔二百余里故海商舶船怖于上潬【水中沙为潬徒旱切】惟泛余姚小江易舟而浮运河达于杭越矣盖以下有沙潬南北亘之隔碍洪波蹙遏潮势夫月离震兑他潮巳生惟浙江水未泊月经巽干潮来巳半浊浪推滞后水益来于是溢于沙潬猛怒顿涌声势激射故起而为涛耳非江山浅逼使之然也宜哉燕公以大中祥符九年为广东提点刑狱又尝知越州移明州故能考论其详如此有海潮图亦其所作两浙田税亩三斗钱氏国除　朝廷遣王方贽均两浙杂税方贽悉令亩出一斗使还责擅减税额方贽以谓亩税一斗者天下之通法两浙既巳为王民岂当复循伪国之法　上从其说至今亩税一斗者自方贽始唯江南福建犹循旧额盖当时无人论列遂为永式贽寻除右司谏终于京东转运使有五子皋准覃巩罕准之子珪为丞相其它亦多显者岂惠民之报欤
绍兴元年十一月上虞县丞娄寅亮上封事先正有言
太祖舍其子而立弟此天下之大公也周王薨
章圣取宗室子育之宫中此天下之大虑也
仁宗皇帝感悟其说制诏
英祖入继大统文子文孙宜君宜王遭罹变故不断如带今有天下者独　陛下一人而已恭惟　陛下克已忧勤□尝艰难春秋鼎盛自当则百斯男属者椒寝未繁前星不耀孤立无助有识寒心天其或者深惟　陛下追念
祖宗公心长虑之所及乎崇宁以来谀臣进说推
濮王子孙以为近属余皆谓之同姓致使
昌陵之后寂寥无闻奔迸蓝缕仅同民庶臣恐祀丰于昵仰违天鉴
艺祖在上莫肯顾歆此
二圣所以未有回銮之期黠虏所以未有悔祸之意中原所以未有息肩之时也欲望　陛下于子行中遴选
太祖诸孙有贤德者视秩亲王使牧九州岛以待　皇嗣之生退处藩服更加广选
宣祖
太宗之裔材武可称之人升为南班以□环列庶几上慰在天之灵下系人心之望臣本书生白首选调垂二十年今将告归不敢终默位卑言高罪当万死惟　陛下裁赦寅亮字陟明永嘉人早游上庠有声南渡后始为上虞丞
高宗皇帝车驾驻会稽陟明叩阍抗疏首发大计
上读之叹寤富直柔时在西府从而荐之即令召对改官除监察御史未几会秦桧用事寅亮不能谐附故不复用以死
孝宗即位史浩辅政以为当有褒显如范镇故事
上曰此皆出
太上本意岂可论臣下之功遂止
孝宗圣孝如此
王翿者字文辉开封陈留人徙湖之安吉登崇宁五年进士第历主客员外郎太府少卿方建炎三年冬十一月　车驾东巡海道翿为浙东提点刑狱李邺知越州邺者前参知政事邴之兄尝奉使金虏冒虏兵而前矢中其颡执政以为必能死守故留邺守越以捍虏付兵几万人府库亦多留越邺实懦比虏至杭不复为守御计阴遣人与虏通比虏入境率官奉迎之翿前揣知其情以巡所部寨栅为名之旁郡比邺降虏入会稽久之亦遁去翿乃归遂权州事有苦竹溪土豪胡人参与弟木香等聚群盗自称乡兵至近郊翿开东门纳之初不能节制郡人固以为忧人参等肆掠夺翿亦大忧不知所出时以谋于郡人又不能用人参因逼翿具奏以已力战胜虏复州城为功翿不从虽不得已草奏然颇以实言人参遣木香逼请不已翿竟不可人参怨怒且惧外兵至乃劫请翿至其所驻禹迹寺东省院欲与俱去翿又不从使数人曳之出翿坚坐不起遂腰斩之子镐年二十二奋起搏贼亦见杀皆肆诸寺门将官曹绩亦俱死绩有子闻变从外驰至伏父尸舐血号恸不止贼白刃交下终不顾遂抱父尸以死翿虽无他才能智略以制群盗然初自拔去不预李邺附虏之事及人参劫请奏功若屈从之既可赊死　朝廷方艰难时亦未必深责翿不敢欺卒以实奏岂不知将死犹能如此亦不为无可称矣事闻翿自朝请郎赠朝请大夫镐自将仕郎赠文林郎录其孤二人然其后卒不振父子至今槁殡梅山本觉寺亦可哀矣
