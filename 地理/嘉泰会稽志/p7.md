<!-- { "loadSidebar": true } -->
贡院在城西锦鳞坊卧龙之阴郡治之西北会稽东南会府而试士旧无定处太师史公浩得地于爽垲丞相蒋公芾继之锐欲鸠僝会奉祠去干道九年资政殿学士钱公端礼始克成之东西重庑为屋百楹考阅有厅宴止有房誊书糊名两舍对峙中门外门规制屹然选举盛观此邦自承平时所未见也既成乃合在官在泮之士赋诗燕饮以落之而礼部尚书胡公沂又为之记距今三十年矣闻之耆旧住舍法时郡学西北隅是为试所迨复科举更寓诸暨大雄寺城东延庆寺最后寓光相寺亡虑十数自贡院之新士皆乐其弘敞然近岁案几犹栉比盖会稽儒学日盛而试者亦寝多矣每举以名上礼部一十有九又用近制别取可补上庠者在岁辛酉所取至一百四十有八人云
　教场
教阅之法有二一曰营法二曰阵法所谓营法者六军营索四十有八前军赤后军黑左军青右军白左虞候黄右虞候绿经索五百尺围索二百尺街索五十尺定营工二十四人内十二人掌经索围索各一又十二人掌经索街索各一并以木杙自随子壕砦六人执随营索色旗一木椎一都壕砦一人掌营盘一椎一杙一黄天王旗一据营地中然后子壕砦乃分执其事设幙布车浚壕立栅所谓阵法者其别有六一曰方阵四鼓举白旗则为之二曰圜阵五鼓举黄旗则为之三曰曲阵一鼓举黑旗则为之四曰直阵三鼓举青旗则为之五曰锐阵一鼓举赤旗则为之六曰五阵互变视大将黄旗周麾则为之此教阅之大略也大将之誓辞则曰今与将士同习战阵明视旗麾审听金鼓出入分合坐作进退不如令者军有常刑自承平以来帅守入教场多帽带皁衫如古轻裘缓带之意亦或巾帻战袍犀玉束带略与将士同服以示临戎与常日不同各一说也然自副总管以下名位虽高皆持挺趋庭以军礼见尹龙图洙守平凉狄枢密青时为副部署平日相与甚厚惟教阅及出边则狄公一切以偏裨自处尹公或辞之狄公则曰今法所云一阶一级全归伏事之仪十字自祖宗以来着之孰敢忽哉苏端明轼守中山有王光祖者为副总管春大阅苏公常服坐帐中将吏则皆戎服奔走执事光祖自谓老将耻之称疾不至苏公召书吏将　奏劾之光祖震恐立出窃谓凡为元帅者当法苏公而亚将虽贵亦当以狄公为法以光祖为戒也
教场在府南五里一百五十步
　古城
古城在会稽县南三里舆地志云越王句践自吴还范蠡所筑既臣于吴故城北向街衢市邑悉在城北吴越春秋曰吴封地百里于越东至炭渎西止周宗南造于山北薄于海越王曰寡人欲筑城立郭分设里闾欲委属于相国于是范蠡乃观天文拟法于紫宫筑作小城周千一百二十步一圆三方西北立为飞翼之楼以象天门东南伏漏石窦以象地户陵门四达以象四【一作八】风外郭筑城而缺西北示服事吴也越绝云山阴大城者范蠡所治也大城周二十里七十二步不筑北面灭吴以后徙治姑胥台外传谓蠡筑陆门三水门三缺西北图经云城南近湖百许步会稽治山阴以来此城即为郡城其斋厅廊省门合相传是范蠡遗制有五官廨东斋督护阙黄合双木阙夹道阙楼内有筑土传云汉时载长安土所为阙北有雷门句践旧门也重阙二层
句践小城越绝云山阴城也周二里二百二十三步陆【一作木】门四水门一今仓库是宫台【一作室】处也周六百二十步柱长三丈五尺三寸【图经作高三丈三尺】溜高丈六【图经作二丈七尺】宫有百户高丈二尺五寸寰宇记故城句践小城山阴是也
东郭外南小城越绝云句践冰室去县三里【此下言县凡皆山阴】句践食于冰厨一曰冰室者所以□终也
阳里城越绝云范蠡城也西至水路水门一陆门二
北阳里城越绝云大夫种城也取土西山以筑之径百九十四步名为南安
会稽山上城越绝云句践与吴战大败栖其中乃以下为牧鱼池其利不租旧经越王城在县东南一十里句践为夫差所败以甲楯五千保于此城也十道志云城天门也天门当闭开必致虎尝观吴之胜越越虽大败犹以甲楯五千保险拒之故得不亡此与汉伐宛无异宛以得存者亦以中城不下故也岂独以纳赂请盟而得存哉及吴之亡也乃束手请如越之事吴者事越岂可得哉夫差非能存亡国句践亦非忍于灭吴各因其势而巳故表出之为后世守国者之戒
会稽山北城越绝云子胥浮兵以守城是也旧经吴王城在会稽县东一十里夫差围句践于会稽山伍员筑此城以屯兵
苦竹城越绝云句践伐吴还以封范蠡子其僻居径六十步因为民治田塘长千五百三十三步其冢名土山范蠡苦勤功笃故封其子于是去县十八里旧经在山阴县西南二十九里
侯城旧经云在会稽县东五十八里史记云夏后氏少康封子无余于越所都即此城也
越王城旧经云在县西南四十七里旧经越王墓在古城村今城虽不可考然地名犹曰古城也
故剡城在嵊县西十五里唐武德四年置嵊州及剡城县八年废
萧山越王城在县西九里夏侯曾先地志云吴王伐越次查浦越立城以守查吴作城于浦东以守越以越在山绝水乃赠之以盐越山顶有井深不可测广二丈余中多鱼乃取鲤一双以报吴吴知城中有水遂解军而去其山四□皆高隐然有城堑遗址其中坦平井泉湛然
西陵城在萧山县西一十二里皮光业吴越武肃王庙碑云渔浦鼋石翼张下营萧山西陵鳞次列砦则西陵即王屯兵之所今城基在明化寺之南居民犹有得其断砖遗甓者初武肃王既都钱塘僭名西都以为西陵非吉语遂改曰西兴云
嵩城在上虞县西北六十里其城断绝横亘数里乃古垒也晋史载安帝隆安闲孙恩自海攻上虞朝廷遣刘牢之袁崧筑扈渎垒沿海□恩嵩城之名当始于此
　佥厅
佥厅旧名都厅在仪门东南都厅盖幕职官联事合治之地帅藩则通判亦在焉在
祖宗时郡有签署【嘉佑末以　英宗嫌名改为签书】判官公事判官掌书记推官支使是为幕职日集于都厅录事司户司法司理参军是为曹官各有职业自　国初以来虽小有增损大概不越此崇宁四年始命州县仿尚书省六部为六案曰士案户案仪案兵案刑案工案而常平免役案知杂案开拆司皆如故政和三年因之遂行分曹建掾之法三京司录事一员司士曹事司户曹事司仪曹事司兵曹事司刑曹事司工曹事各一员五曹各置掾一员惟刑曹三员二员推鞫一员议法大藩至小郡军监以次减省凡十等最下六曹共止三员而司录及掾皆不置然天下增阙犹五百有奇吏额增三之一建炎元年始悉罢曹掾而幕职以下悉如
祖宗旧制吏额亦汰省复其故先是宣和三年怀安军奏今尚书省公相厅改作都厅内外都厅并行禁止欲将本军都厅以佥厅为名
诏从之且命诸路依此此佥厅得名之始也
　府廨
