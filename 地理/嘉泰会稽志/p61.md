<!-- { "loadSidebar": true } -->
虹漾村在上虞县西南载初乡有握登圣母祠东西各有二赤岸俗妄指以为舜生之祥
孟村在始宁以孟尝所居得名今仍多孟姓者
顾墅在上虞县江岸俗传宋顾欢开学之所今讹为故墅
西庄在上虞西南葛仙乡传云谢康乐之别墅也
安石渚世说刘尹为会稽叹曰我当泊安石渚下尔不敢复近思旷傍思旷阮裕也刘尹真长也
诸越汉严助传云会稽东接于海南近诸越北枕大江注谓越种非一故言诸越也春秋哀公十三年于越入吴杜预注云于越发语声也旧经云周敬王时越王夫镡子允常允常拓土始大称王春秋贬之号曰于越旧经未审何据当以杜注为是越绝别传云越故治今大越山阴南斗也又云禹到大越山上汉汲黯传奉使东越江总修心赋云喜南斗之分次肇东越之灵秘十道志越州乃东越之地也贾谊云百越晁错云杨越夏侯胜云骆越刘迁云千越并属支部越绝别传又云何谓越绝曰越者国之氏绝者绝也谓句践时也
橘园李公垂诗云园橘千株欲变金
石桥在五云寺前苏子美送张行之云五云寺下石桥边六月溪风洒面寒今正炎天君独往松闲寻我旧题看或云石桥即灵汜桥未详
白塔在会稽县东俗号八仙冢华氏考古云嵇叔夜过越宿传舍遇古伶官之魄得广陵散曲终自指其葬处穴今犹存
应天塔今报恩寺浮图也吴越春秋范蠡谓句践曰王之筑城其应天矣义取此钱参政端礼譔报恩寺塔记云天降相轮故有应天之号恐别有证
苦竹馆唐刘长卿晚行次苦竹馆诗云故驿花临道荒村竹映篱
太平馆南史褚伯玉居剡中齐高帝敕于剡白石山立太平馆居之孔珪从其授道为于馆侧立碑
黄合旧经云黄合故有铜漏王右军书陆机漏赋历代以为宝今不存
双阙旧经云城北门外双木阙夹道阙楼内有筑土汉时载长安土以为阙也
美人宫在府东六里周五百九十步旧经云句践游于美人谓此
文山水阁秦少游乐安公唱和序云文山水阁棹歌之诗公吏部蒋希鲁也
西寺世说许询王修克法师并往会稽西寺诵说未详何所俗以光相寺为西寺
瓜丘越有贺氏瓜丘王氏橘园胡氏梅山
永兴市宋刘亮全景文孙超之进次永兴市
山阴市梁郭世通尝于山阴市货物误得一千钱追还本主以半直与之委而去会稽太守孟觊察孝廉不就
西陵砦皮光业譔钱武肃庙碑云渔浦鼋石翼张下营萧山西陵鳞次列砦
五官廨一云五官省寰宇记云在州东二里旧经云五官省今清白堂南址也十道志云两厢梁是句践厅事用者梁宋闲以材为后堂梁俗传千载之木能止心痛服之多愈
剡源乡在嵊县旧传戴安道所居也今讹源为元非是
继锦乡在嵊县以史氏所居得名先是史屯田给登科至其侄中大安民子兵部侍郎叔轲继以科名显瑞室在若耶山何太祖庙讳所居也衡阳王元简守会稽时太祖庙讳筑室若耶山山发洪水漂拔树木此室独存元简令锺嵘作瑞室颂以旌美之辞甚典丽
石璧精舍十道志云上虞县石璧山南对小山方正如楼世号鼓吹楼谢灵运有石璧精舍诗
嶀山精舍水经云嶀山东北有太康湖晋车骑将军谢玄旧居湖中筑路趣山山中有三精舍
万卷堂在新昌县石溪乡先达石待旦始刱堂贮书又为义学三区号上中下书堂使学者迭升之人以此勉励成名者众傍又置议善阁占山水之胜【俗传旧有题名碑韩玉汝譔记杜祁公而下七十二人皆由此登科今无所考】
石氏山斋晏元献诗云书仙十阁壮儒宫灵越山川宝势雄
北馆王右军为会稽守子敬出戏见北馆新壁白净可爱取帚沾泥汁以书壁为方丈二字观者成市见太平广记
妙喜庵蒋希鲁序云闰公越之大士于鉴湖中得唐妙喜庵遗址结茅而居之昔剌史李逊记云云霞草树横在一目即其地也予遂以昔寺名其庵云
辨才香阁唐李褒题云门香阁院云香阁无尘雪后天齐祖之雍熙寺记云普公归老于辨才香阁香阁即雍熙之上方
嵊亭十道志云自剡至此溪流湍险商客往来皆以装束齐张稷为剡令至剡亭生子因名曰嵊
（金截）限僧坊在云门辨才禅师所居事见尚书故实华安仁有僧坊诗东坡诗都人踏破（金截）门限黄金白璧空堆床
光侯亭唐李讷尚书饯崔侍御于此
皇甫秀才山亭孟东野诗云嘉宾在何处置亭春山巅说者云秀才皇甫冉也
东武亭世传山自东武飞来也因以为名元微之醉题亭上云役役闲人事纷纷醉簿书工夫两衙尽留滞七年余李公垂诗云兰鹢对飞鱼棹急彩虹翻影海旗摇
海榴亭李公垂诗云海榴花早开繁蕊光照晴霞破碧烟
望云楼旧经云即句践游台也
杜鹃楼楼前植杜鹃花故名见李公垂诗注
披云楼齐祖之诗云元和文物盛群贤曾借蓬莱住列仙画入帘栊烟外寺鉴摇台榭水中天
满桂楼李公垂诗序云架楼州城西南临眺于外尽见湖山别开外扉通杜鹃楼不启重扃清夜开宴诗云为怜湖水通宵望不学樊杨却月楼
五云亭在卧龙山章伯镇所创有留题新建五云亭诗云卧龙东岭冠云霞亭面溪流对若耶
西亭旧经云在州西北五里
东亭在府桥东宋考功夜饮东亭诗云春泉鸣大壑皓月吐层岑
光风亭旧经云在城东北二百里
镜光亭旧经云在会稽县界
东斋旧经云汉王朗为会稽郡守子肃随在郡于东斋注易沈立越州图序云剌史之居东斋西园皆燕游之最
志省堂嘉佑五年沈起譔记云余自监察出通判会稽郡所居之署大亭钱氏建者予取废材隙功治而完之不逾月而告成
凉堂见范文正清白堂记
井仪堂钱伯通譔记云堂在蓬莱阁之上望海亭之下西楼其左西园其右成于嘉佑六年王人刁公景纯也
逍遥堂张伯玉寓兴诗云旌麾千骑长风月一堂深渌波亭向集贤传式诗一沼开芳鉴双桥亘采霓
知稼亭在萧山县景德中知县杜守一建傍有啸云庵今废
戴溪亭在嵊县王龄诗云剡水照人碧剡山随眼青吾来非雪兴惭上戴溪亭相传邑令姜仲开始建此亭改兴尽今复其故
临川亭在萧山县林枢密希诗云山川图写几时休再过萧山岁巳周客枕梦中南又北此身大似一虚舟
会景亭在萧山溪口寺范文正公题溪口云求取会稽藏拙处白云深处亦行春吴处厚诗云会景亭高石作层
虚懒亭在上虞县
怀谢轩在上虞县绍兴初邑令张彦声建李庄简公题诗云此日开轩怀谢傅直缘谈笑破符坚
三清木宝在禹祠告成观翟忠惠家传云公妙于刻塑授法工师于会稽告成观刻三清玉帝真武像神气虚闲如与人接郡人谓之木宝
浔阳公祠堂乃参政翟公也家传云邦人塑公像于龙瑞宫能仁寺以射弧之日修梵供户绘其像画史至摹本立直以售
孔郎祠晋孔愉也初愉隐新安山中改姓孙氏以稼穑为事信着邻里后忽舍去皆谓为神人为之立祠和旨楼西溪丛话云绍兴府轩亭临街酒楼翟公逊为郡日为和旨楼取西汉酒酤在官和旨便人也翟忠惠家传云富民诸葛氏即所居为楼岁久为物所凭公命辟楼为酒肆名曰和旨
梁武帝书堂在诸暨永福院之东华安仁诗云六龙未入雍州日曾负诗书卧白云谓此又山阴法华山亦有武帝遗迹云与惠举禅师同学也
金堂玉室晋许迈传迈尝遗王羲之书云自山阴南至临安多有金堂玉室仙人芝草左元放之徒汉末诸得道者皆在焉东坡九仙山诗云金室玉堂余汉士桃花流水失秦人又诗云若逢逸少问金台应与嵇康留石髓盖引用此事
侧理纸库小说王右军在会稽时(钦宗庙讳)温求侧理纸库中有五十万尽付之又百衲琴云王右军在会稽谢安乞笺纸库内有九万枚尽与之(钦宗庙讳)温云逸少不节【东坡云右军以纸五十万与钦宗庙讳温何足道此史官之陋而鲁直亦云尔何哉侧理库未详何所以右军守会稽时事故系之】
望陵祠苏鹗演义引述异记云会稽山有虞舜巡狩台下有望陵祠
圣母阁在山宝林寺钱逊王诗云有时风掣浪声到半夜月排山影来
紫阴院传灯录唐契真禅师到越州云门初住镜中紫阴院廉帅裴肃请归郭内句践城东觉(太祖庙讳)寺
智者院太平广记越州山阴县智者禅师院有一池师尝赎生放之有鼍常食其鱼师患之取鼍送向禹庙池中至夜复来师祝曰汝勿食我鱼则从汝师亡鼍亦不见
上省院在诸暨县杨次公诗云西轩一泓水莹净碧琉璃天人举目视中有鱼龙知不知后人因以琉璃名轩
西岩院在诸暨县西有丁令威丹井
迎山阁在上虞县
碧莲堂在诸暨县永庆院杨次公飞白书额三大字逍遥斋在诸暨县簿治吴处厚譔记并书
云水院齐祖之诗云独坐涧边听水落却来洞口看云生
蘸碧轩在镜湖上今亡其处齐祖之诗云飞栋新成蘸碧轩会稽山脚照湖边
稽亭唐诗人多用之谓会稽山阴之兰亭也宋之问三月三日云稽亭追往景雎苑胜前闻刘梦得送元晓归越云重迭稽亭路或云双林亦有稽亭盖名偶同尔
句余水经引谢康乐云山海经浮玉山在句余东五里便是句余县之东山乃应入海具区今在余姚鸟道山西北何由北望具区也郦道元注水经云郭氏于地理甚昧姑录之
水仙家唐人越中寒食云绿杨阴转画桥斜舟有笙歌岸有花尽日会稽山色里蓬莱清浅水仙家可见当时景物略与今同
笋庄方干越中诗云沙边贾客喧渔市岛上潜夫醉笋庄潜夫乃干自谓也又西岛言事云岁计有时添橡栗生涯一半在渔舟今人但谓之方干岛
白波潭方干陪五大夫泛镜湖云白波潭上鱼龙气红树林中鸡犬声
镜亭白乐天对月怀元微之诗云思远镜亭上光深书殿里
凝虚馆在上虞县石曼卿有寄题苏簿凝虚馆诗今废
会稽志卷第十九
　杂纪
顾长康从会稽还人问山川之美顾云千岩竞秀万壑争流草木蒙笼其上若云兴霞蔚
王逸少作会稽初至支道林在焉孙兴公谓王曰支道林拔新领异胸怀所及乃自佳卿欲见不王本自有一往俊气殊自轻之后孙与支共载往王许王都领域不与交言须臾支退后正值王当行车巳在门支语王曰君未可去贫道与君小语因论庄子逍遥游支作数千言才藻新奇花烂映发王遂披襟解带留连不能巳
孙绰赋遂初筑室畎川自言止足之分【绰遂初赋叙称经始东山建五亩之宅】斋前种一株松恒手自壅治之高世远时亦邻居【世远高柔字也】语孙曰松树子非不楚楚可怜但永无栋梁用耳孙曰枫柳虽合抱亦何所施
阮光禄在剡【裕字思旷巳见】曾有好车借者无不给有人葬母意欲借而不敢言阮后闻之叹曰吾有车而使人不敢借何以车为遂焚之
支道林许掾诸人共在会稽王斋头支为法师许为都讲【道林时讲维摩诘经】支通一义四座莫不厌心许送一难众人莫不忭舞但共嗟咏二家之美不辨其理之所在道壹道人【姓竺氏名德】好整饰音辞从都下还东山经吴中巳而会雪下未甚寒诸道人问在道所经壹公曰风霜固所不论乃先集其惨淡郊邑正是飘瞥林岫便巳皓然王修龄尝在东山甚贫乏陶胡奴为乌程令【王胡之字修龄琅邪临沂人廙之子胡奴陶范小字也】送一船米与之郄不肯取直荅语王修龄若饥自当就谢仁祖取食不须陶胡奴米戴安道既厉操东山而其兄欲建式遏之功谢太傅曰卿兄弟志业何其太殊戴曰下官不堪其忧家弟不改其乐
许玄度隐在永兴南幽冗中每致四方诸侯之遗或谓许曰尝闻箕山人似不尔耳许曰筐篚苞苴故当轻于天下之宝耳
郗超每闻欲高尚隐退者辄为办百万资并为造立居宇在剡为戴公起宅甚精整戴始往旧居与所亲书曰近至剡如官舍
