<!-- { "loadSidebar": true } -->
诏收葬枯骨凡寺观旅榇二十年无亲属及死人之不知姓名及乞丐或遗骸暴露者令州县命僧主之择高原不毛之土收葬名漏泽园周以墙栅庇以土地所宜易生之木人给地八尺方砖二刻元寄之所知月日乡里姓名者并刻之暴露者官给（上车下口）葬日给寓镪及祭奠酒食墓上立峰有子孙亲属而愿葬园中者许之给地九尺巳葬而愿改葬他所者亦听禁无故辄入及畜牧者又立法郡县官违戾者弛慢者失检察者皆置之法久之有司奉行颇过至有分为三园良贱有别又葬日及岁时设斋醮置吏卒护视守园僧以所葬多为最得度牒及紫衣遂有析骸以应数者久之始　诏裁损自军兴多故遂益弛中兴以来郡县或自以意广
朝廷惠泽至今为利建炎初翟参政汝文为守时亦收四郊暴骨葬园中知山阴县王朝议饎主之得骸千计内有异骨二皆相钩连自顶至踵无分寸脱落释氏谓之锁子骨是也亦可异矣与漏泽同时又有居养院以惠养鳏寡孤独安济坊以济疾病立法皆甚□居养院最侈至有为屋三十闲者初遇寒惟给纸衣及薪久之冬为火室给炭夏为凉棚什器饰以金漆茵被悉用毡帛妇人小儿置女使及乳母有司先给居养安济等用度而兵食顾在其后安济坊遍遣诸医疗视月给俸上医惮行乃共雇一俚医之无赖者冒名以往多给库钱治药吏肆为奸官稍检校则监司走马使者辄以沮败德政剌劾死于安济者相踵则又钓奇言端坐而化自言莫报 
上恩于是有封处士者妇人封邑号者巳而四方争上其事
朝廷悟其欺一切不报居养院人有与编民及卒伍讼虽理曲皆得直去人甚苦之至宣和初
徽宗皇帝察其獘乃　诏居养安济漏泽之法本以施惠困穷有司奉行失当资给过厚常平所入殆不能支穷民饱食暖衣犹有余峙而军旅之士廪食不继或致逋逃四方甚非为政之道可裁立中制自是居养安济之法寖废不举
绍熙五年少监李公大性来为提举浙东常平于会稽镇坞山阴洄涌塘傍各置义冢会稽尉徐次铎撰记大略云越之流风凡民有丧即议侨寄棺柩所积夙号墓园连岁不登继以疠疫而民不免于死亡公奉　命东来一意全活饥者振之以栗病者起之以药死者遗之以棺荒政举行毕力无倦复有意于埋胔掩骼之举命次铎走近郊枚数寄棺凡三千余下令申饬晓告使人人知有送死之义且曰其有徇浮图火化者助之缗钱姑从其私乃若无力归藏请于官给所费规画巳定复命次铎度地得二所其一镇坞广四十亩又其一洄涌塘傍十余亩由是义冢之规立矣两隅分峙男女以辨缭以周墙封其四围画图傅籍□录分藏闾里姓氏次第刻着申命缁黄以视墓室丘封广列尚为后图庶几有以继于此也自庆元改元夏汔于冬十月野处之棺官为覆藏者凡千二百九十有三据籍可考至是泽及枯骨矣自今不燎于原不沦于川不暴于野是则公拳拳之志也
会稽志卷第十四
　人物
会稽自汉魏晋唐衣冠人物最盛五代之乱钱氏有国私置丞相以下官惟此邦人士耻之多自抑退无为其国显仕者至
宋兴始相继而起今取汉以来公卿大夫略掇其事于篇其访求未□者尚俟它日
　　汉郑吉
会稽人以从军为郎吉为人强执习外国事宣帝时吉以侍郎田渠黎积谷因发诸国兵攻破车师迁卫司马使护鄯善以西南道神爵末匈奴乖乱日逐王先贤掸欲降汉使人与吉相闻吉发渠黎兹诸国五万人迎日逐王口万二千人小王将十二人随吉诣京师汉封日逐王为归德侯吉既破车师降日逐威震西域遂并护车师以西北道故号都护都护之置自吉始焉上嘉其功效乃下诏封吉为安远侯食邑千户吉于是中西域而立莫府治乌垒城汉之号令班西域矣始自张骞而成于郑吉语在西域传
　　严光
字子陵一名遵会稽余姚人少有高名与光武同游学及光武即位光乃变名姓隐身不见帝思其贤乃令以物色访之后齐国上言有一男子披羊裘钓泽中帝疑其光乃□安车玄纁遣使聘之三反而后至车驾即日幸其馆光卧不起帝即其卧所抚光腹曰咄咄子陵不可相助为理耶光眠不应良久乃张目熟视曰昔唐尧着德巢父洗耳士故有志何至相迫乎帝曰子陵我竟不能下汝耶于是升舆叹息而去复引光入论道旧故相对累日帝从容问光曰朕何如昔时对曰陛下差增于往因共偃卧光以足加帝腹上明日太史奏客星犯御坐甚急帝笑曰朕故人严子陵共卧耳除为谏议大夫不屈乃耕于富春山后人名其钓处为严子陵濑焉【严当作庄】
　　贺纯
字仲真会稽山阴人少为诸生博极群蓺十辟公府三举贤良方正五征皆不就复征拜议郎数陈灾异上便宜数百事多见省纳迁江夏太守永和中李固上疏曰陛下初登大位聘会稽贺纯策书嗟叹待以大夫之位是以岩穴幽人智术之士弹冠振衣乐欲为用四海欣然归服圣德
　　锺离意
字子阿会稽山阴人举孝廉辟大司徒府征为尚书时交址太守张恢坐臧千金诏班赐群臣意得珠玑而不拜赐帝问其故对曰此臧秽之宝诚不敢拜帝嗟叹曰清乎尚书之言乃更以库钱赐意转尚书仆射车驾数幸广成苑意以为从禽废政当车陈谏天子实时还宫永平中夏旱大起北宫意诣阙免冠上疏帝性褊察好以耳目隐发为明朝廷争为严切以避诛责唯意独敢谏争数封还诏书臣下过失辄救解之出为鲁相以爱利为化
　　王充
字仲任会稽上虞人少孤乡里称孝后受业太学师事扶风班彪好博览而不守章句家贫无书常游洛阳市肆阅所卖书一见辄能诵忆遂博通众流百家之言后归乡里屏居教授仕郡为功曹以数谏争不合去乃闭门潜思绝庆吊之礼着论衡八十五篇二十余万言蔡邕入吴始得之恒秘以为谈助王朗为会稽守又得其书许下称其才进或曰不见异人当得异书又时嫌蔡邕得异书或搜求其帐中果得论衡抱数卷去邕丁宁曰唯我与尔共之
　　孟尝
字伯周会稽上虞人其先三世为郡吏并仗节死难少修操行仕郡为户曹史有寡妇至孝养姑姑寿终夫女弟先怀嫌忌乃诬妇鸩其母尝言其枉状太守不为理尝谢病去妇竟冤死自是郡中连旱二年后太守殷舟问故尝曰昔东海孝妇感天致旱于公一言甘泽时降宜戮讼者以谢冤魂舟即从之刑讼女而祭妇墓天应澍雨后策孝廉迁合浦太守郡海出珠宰守采求不知纪极珠渐徙交址郡界于是行旅不至尝革易前敝去珠复还被征吏民攀车请之不得进乃夜遁去隐处穷泽士民慕其德就居止者百余家桓帝时尚书同郡杨乔上书荐尝安仁弘义耽乐道德清行出俗能干绝群而尝单身谢病躬耕陇次匿景藏采不扬华藻沉沦草莽好爵莫及廊庙之宝弃于沟渠竟不见用卒于家
　　魏朗
字少英会稽上虞人为兄报雠亡命陈国从博士郄仲信学春秋图纬又诣太学受五经京师长者李膺之徒争从之初辟司徒府迁彭城令时中官子弟为国相多行非法朗与更相奏幸臣忿疾欲中之会九真贼起乃共荐朗为九真都尉到官奖励吏兵讨破群贼斩首二千级桓帝美其功征拜议郎迁尚书屡陈便宜有所补益出为河内太守政称三河表会被党议免朗性矜严闭门整法度家人不见惰容以党事急征自杀著书数篇号魏子
　　黄昌
字圣真会稽余姚人本出孤微居近学宫数见诸生修庠序之礼遂就经学又晓习文法仕郡为决曹剌史行部见昌甚奇之辟从事后拜宛令政尚严猛好发奸伏皆称神明迁蜀太守讼者七百余人悉为断理宿恶大奸皆奔走他境后补大司农左转大中大夫
　　郑弘
字巨君会稽山阴人弘少为乡啬夫太守第五伦奇之召署督邮举孝廉弘师同郡河东太守焦贶楚王英谋反发觉引贶贶被收道亡妻子系诏狱诸生故人皆变名姓以逃其祸弘独髡头负鈇锧诣阙上章为贶讼罪显宗赦其家弘躬送贶丧及妻子还乡里拜驺令累迁尚书令弘前后所陈有补益王政者皆着之南宫以为故事出为平原相征拜侍中迁大司农为太尉奏尚书张林阿附侍中窦宪而素行臧秽又上洛阳令杨光宪之宾客在官贪残并不宜处位宪奏弘大臣漏泄密事诘让弘收上印绶弘自诣廷尉诏敕出之乞骸骨归未许病笃上书陈谢并言窦宪之短帝省章遣医占弘病临殁悉还赐物敕妻子褐巾布衣素棺殡殓以还乡里
　　朱隽
字公伟会稽上虞人以孝养致名乡闾敬之举孝廉除兰陵令政有异能平交址贼封都亭侯讨颍川南陈国黄巾贼悉平破之遣使持节拜右车骑将军振旅还京师为光禄大夫封钱塘侯关东兵起董卓议移都隽辄止卓卓虽惮之然贪其名重乃表拜太仆以自副隽被召不肯受拜因进曰国不宜迁必孤天下望成山东之结臣不见其可也有司诘曰召君受拜而君拒之不问徙事而君陈之何也隽曰副相国非臣所堪也迁都非计臣之所急也辞所不堪进臣所急臣之所宜也有司曰迁都之事初无此计也就有未露何所受闻隽曰相国董卓为臣说之臣闻之于相国有司不能屈朝廷称服焉后为太尉李傕郭汜相攻劫质天子公卿隽性刚即发病而卒
　　盛宪
字孝章会稽人举孝廉补尚书郎稍迁吴郡太守以疾去官孙策平定吴会诛其英豪宪素有高名策深忌之初宪与少府孔融善融忧其不免祸乃与曹公书曰岁月不居时节如流五十之年忽焉巳至公为始满融又过二海内知识零落殆尽惟会稽盛孝章尚存其人困于孙氏妻孥湮没单孑独立孤危愁苦若使忧能伤人此子不得复永年矣春秋传曰诸侯有相灭亡者钦宗庙讳公不能救则钦宗庙讳公耻之今孝章实丈夫之雄也天下谭士依以扬声而身不免于幽执命不期于旦夕是吾祖不当复论损益之友而朱穆所以绝交也公诚能驰一介之使加咫尺之书则孝章可致友道可弘也今之少年喜谤前辈或能讥平【皮柄反】孝章孝章要为有天下大名九牧之民所其称叹燕君市骏马之骨非欲以骋道里乃当以招捷足也惟公匡复汉室宗社将绝又能正之正之之术实须得贤珠玉无胫而自至者以人好之也况贤者之有足乎昭王筑台以尊郭隗隗虽小才而逢大遇竟能发明主之至心故乐毅自魏往剧辛自赵往邹衍自齐往向使郭隗倒县而王不解临溺而王不拯则士亦将高翔远引莫有北首燕路者矣凡所称引自公所知而复有云者欲公崇笃斯义也因表不悉由是征为骑都尉制命未至为策所害
　　吴贺齐
字公苗会稽山阴人守剡长县吏斯从轻侠为奸齐立斩之后太末丰浦民反转守太末长诛恶养善期月尽平领都尉事齐按兵建安立都尉府发属县兵受齐节度斩贼帅洪明等凡六千级名帅尽禽拜平东校尉迁威武中郎将讨黟歙贼有功为新都郡太守加偏将军吴郡余杭贼起齐讨破之豫章东部贼起众万余人齐诛其首恶迁奋武将军从权征合肥权为张辽掩袭几至危殆齐率兵迎权涕泣言曰今日之事几至祸败愿以此为终身诫权自前收其泪曰大惭谨以克心非但书诸绅也鄱阳尢突受曹公印绶为贼陵阳始安泾县皆应齐与陆逊讨破降之封山阴侯累迁后将军假节领徐州牧
　　丁览
字孝连山阴人清身立行用意不苟推财从弟以义让称仕郡至功曹守始平长为人精微洁净门无杂宾孙权深贵待之未及擢用会病卒甚见痛惜朱其门户览子固字子贱在襁褓中阚泽见而异之曰此儿后必至公辅固少丧父独与母居家贫守约色养致敬族弟孤弱与同寒温虞翻与固同僚书曰丁子贱塞渊好德堂高宗庙讳克举令德之后惟此君嘉耳历显位孙皓即位迁司徒皓悖虐固与陆凯孟宗同心忧国年七十六卒
　　朱育
