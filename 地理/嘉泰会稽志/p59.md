<!-- { "loadSidebar": true } -->
太一余粮按本草太一余粮及禹余粮一物而以精麤为名会稽王屋泽潞诸山皆有之嵊县了溪有余粮岭产禹余粮故得名
　纸
王右军为会稽内史谢公【一作桓温】就乞陟厘纸【一作侧厘】库内有九万枚【一作五十万】悉与之以此知会稽出纸尚矣剡之藤纸得名最旧其次苔笺然今独竹纸名天下它方效之莫能彷佛遂掩藤纸矣竹纸上品有三曰姚黄曰学士曰邵公【学士以太守直昭文馆陆公轸所制得名邵公以提刑邵公（龠虎）所制得名】三等皆又有名展手者其修如常而广倍之自王荆公好用小竹纸比今邵公样尤短小士大夫翕然效之建炎绍兴以前书简往来率多用焉后忽废书简而用札子札子必以楮纸故卖竹纸者稍不售惟工书者独喜之滑一也发墨色二也宜笔锋三也卷舒虽久墨终不渝四也性不蠹五也东坡先生自海外归与程德孺书云告为买杭州程奕笔百枚越州纸二千幅常使及展手各半汪圣锡尚书在成都集故家所藏东坡帖刻为十卷大抵竹纸居十七八米元章礼部著书史云予尝硾越州竹光透如金版在由拳上短截作轴入笈番覆一日数十纸学书前辈贵会稽竹纸于此可见会稽竹有宜为矢者其竹各箭自汉以来乃并谓矢为箭惟裔夷远域地不产竹或用柳或用楛为矢然彼人亦谓矢为箭则竹矢之着于天下可知又今乐部笙率以会稽卧龙山竹为贵汉蔡中郎得柯亭椽竹为笛亦会稽也会稽之竹其美如此今为纸者乃自是一种收于笋长未甚成竹时乃可用民家或赖以致饶唐舒元舆有悲剡藤文顾逋翁有剡纸歌近时光元章薛道祖曾文清皆有越州竹纸诗附于后【舒元舆悲剡藤文剡溪上绵四五百里多古藤株（木卉）逼土虽春入土脉他植发活独古藤气候不觉绝尽生意予以为本乎地者春到必动此藤亦本于地方春且死色遂问溪上人有道者云溪中多纸工万斧斩伐无时擘剥皮肌以给其业噫藤虽植物者温而荣寒而枯养而生残而死亦将似有命于天地闲今为纸工斩伐不得发生是天地气力为人中伤致一物疾疠之若此异日过数十百郡洎东雒西雍历见书文者皆以剡纸相夸予寤曩见剡藤之死职止由此此过固不在纸工且今九牧士人自专言能见文章户牖者其数与麻竹相多听其语其自安重皆不啻掘骊龙珠虽苟有晓寤者其伦甚寡不胜众者皆敛手无语胜众者果自谓天之文章归我遂轻傲圣人道使周南召南风骨入于折杨皇华中言偃卜子夏文学陷入于淫靡放荡中比肩握管动盈数千百人数千百人笔下动数千万言不知其为谬误日月以纵自然残藤命易甚桑叶波波踏踏未见止息如此则绮文妄言辈谁非书剡纸者邪工嗜利晓夜斩藤以鬻之虽举天下为剡溪犹不足以给况一剡溪者耶以此恐后之日不复有藤生于剡矣大抵人闲费用苟得着其理则不枉之道在则暴耗之过莫由横及于物物之资人亦有其时时其斩伐不为天阏予谓今之错为文者皆天阏剡溪藤之流也藤生有涯而错为文者无涯无涯之损物不直于剡藤而巳予所以取剡藤以寄其悲顾逋翁剡纸歌云门路上山阴雪中有玉人持玉节宛委山里禹余粮石中黄子黄金屑剡溪剡纸生剡藤喷水捣为蕉叶棱欲写金人金口偈寄与山阴山里僧手把山中紫罗笔思量点画龙蛇出正是垂头搨翼时不免向君求此物米元章越州竹纸诗越筠万杵如金版安用杭油与池茧高压巴郡乌丝栏平欺泽国清华练老无他物适心目天使残年司笔砚图书满室翰墨香刘薛何时眼中见薛道祖和书便莹滑如碑板古来精纸惟闻茧杵成剡竹光凌乱何用区区书素练细分浓淡可评墨副以溪岩难乏砚世闲此理谁复知千里同风未想见薛道祖咏笔砚闲物研滴须琉璃镇纸须金虎格笔须白玉研磨须墨古越竹滑如苔更加一万杵自封翰墨乡一书当千户曾文清公竹纸三绝句会稽竹箭东南美来伴陶泓住管城可惜不逢韩吏部相从但说楮先生会稽竹箭东南美化作经黄纸迭层旧日土毛无用处剡中老却一溪藤会稽竹箭东南美研席之闲见此君为问溪工底方法杀青书字有前闻】
　盐
盐会稽亭户煎盐法以海潮沃沙暴日中日将夕刮（卤兼）聚而苫之明日又沃而暴之如是五六日乃淋（卤兼）取卤然后试以莲子每用竹筒一枚长二寸取老硬石莲五枚纳卤筒中一二莲浮或俱不浮则卤薄不堪用谓之退卤莲子取其浮而直若三莲浮则卤将成四五莲浮则卤成可用谓之足莲卤或谓之头卤然石莲试以卤取最后升者为足莲足莲乃可验卤有无足莲者必借人巳验莲卤较莲之轻重为之然后为审【闽中之法以鸡子桃仁试之卤味重即正浮在上卤薄则二物侧浮与此相类】编竹为盘盘中为百耳以蔑悬之涂以石灰纔足受卤燃烈焰中卤不漏而盘不焦灼一盘可煎二十过淋下卤水或以它水杂之但识其旧痕以饭甑盖之于中（打去丁改穴）去面水至旧处元卤尽在所去者皆它水或以甑箄隔之亦可以他物则不可分矣孔融论云獘箄不能救盐池之卤意盖指此练化术云饮食过咸以饭箄竹数条炙之着其中则汁便淡盖未易以理推也元丰中卢秉提点两浙刑狱会
　日铸茶
日铸岭在会稽县东南五十五里岭下有僧寺名资寿其阳坡名油车朝暮常有日产茶绝奇故谓之日铸然茶之尤者顾渚蜀冈蒙顶皖山宝云皆见于唐以来记录或诗章中日铸有名颇晚吴越贡奉中朝土毛毕入亦不闻有日铸则日铸之出殆在吴越国除之后归田录云草茶盛于两浙两浙之品日注第一青箱记亦云越州日铸茶为江南第一范文正公汲清白堂西山泉以建溪日铸卧龙云门之品试之云甘液华滋悦人襟灵茶经余姚茶生瀑布岭昔号仙茗大者殊异与襄州同按今会稽产茶极多佳品惟卧龙一种得名亦盛几与日铸相亚卧龙者出卧龙山或谓茶种初亦出日铸盖有知茶者谓二山土脉相类及蓺成信亦佳品然日铸芽纤白而长其绝品长至三二寸不过十数株余虽不逮亦非他产所可望味甘软而永多啜宜人无停滞酸噎之患卧龙则芽差短色微紫黑类蒙顶紫笋味颇森严其涤烦破睡之功则虽日铸有不能及顾其品终在日铸下自顷二者皆或充包贡卧龙则易其名曰瑞龙盖自近岁始也其次则天衣山之丁堄茶陶宴岭之高坞茶【一曰金家隩茶】秦望山之小朵茶东土乡之鴈路茶会稽山之茶山茶兰亭之花坞茶诸暨之石笕茶余姚之化安瀑布茶此其梗概也其余犹不可殚举日铸它书及土人皆用此铸字蔡君谟东坡先生诗帖墨迹皆然惟欧阳公着归田录则书为日注疑公自有所据其后亦有书作注者盖自欧阳公始也
　布帛
葛之细者旧出葛山【属会稽】当句践时使国中红女织布以献于吴其歌曰尝胆不苦味若饴令我采葛以作丝弱于罗兮轻霏霏又曰葛之蔓兮舒长条为絺为绤纤且调当暑是服轻飘飘其精如此而后之葛布颇无闻者【梁刘孝绰有谢越布启曰比纳方绡既轻且丽珍迈龙水妙越岛夷考其所称非葛不足当也以其总称越布故不得强名之】今越人衣葛出自闽贾然则旧邦机杼或者久不传矣
苎之精者本出苎罗山【属诸暨】下有西子浣沙石盖俗所谓苎沙者于此浣之以故越苎最为得名夏侯开国吴都赋曰纤絺细越青笺白纻【旧经载诸暨三如有如丝之苎而郡国十道志苎或作莼疑必有一误故不载】而乐府因是有白纻歌词今外诸邑独暨阳尤能以苎为布虽不逮旧盖苎罗遗俗云
白迭布自一种杜子美诗所谓光明白（迭毛）巾者也晋令曰士卒百工毋得服越迭盖旧惟出于越今无之茧布尔雅云袍襺也礼记玉藻纩为襺缊为袍左氏传曰重襺衣裘其注释皆谓新绵今诸暨之俗纴缉茧绪纤如丝缕织之成匹盖状似絁而密缜过之虽名为布其实帛也古有茧纸盖以茧为之兰亭亦茧纸书也今非独无能制者亦不复见矣
山后布颇有名【一名皱布】亦出于诸暨县其初缉麻为缕织成而精好纤密盖亚于罗然颇须厚价故难售惟贵介之公子厌纨绮者独喜取之将制衣漱之以水顷刻成縠纹矣
强口布以麻为之出于剡机织殊麤而商人贩妇往往竞取以与吴人为市强口者去剡十五里其溪水尤绀澈可爱世传王谢诸人尝以雪后泛舟至此徘徊不能去曰虽寒强饮一口自是以名其地亦或有之昔曹公以酪示座中而羃其上书合字客莫敢发惟杨修即发而食之曰公令人一口也则一口亦魏晋人语或曰剡有强中故此曰强口
越罗最名于唐杜子美诗屡道之【缲丝行曰越罗蜀绵金粟尺后出塞曲曰越罗与楚练照耀舆台躯】而地理志所云越贡宝花罗者今尼院中宝街罗是也近时翻出新制如万寿藤七宝火齐珠双凤绶带纹皆隐起而肤理尤莹洁精致宝街不足言矣
绫今出于剡县昔所谓十样花纹者今不尽见惟樗蒱绫最盛樗蒱绫者以状如樗蒱子得名吴兴遂宁皆有之
剡出绉纱尤精其绝品以为暑中燕服如絓冰雪然虽剡之居人亦不能常得矣
縠始见于吴越春秋句践始得西施郑旦饰以罗縠是也以故锡贡旧有轻容生縠数十年来縠颇出于萧山县虽未臻绝妙然与吴中机工略相当矣
绢旧总称吴绢今出于诸暨者曰花山曰同山曰板桥其轻匀最宜春服邦人珍之或贩鬻颇至杭而止以故声价亦不远也
萧山纱以暑伏织者为上秋织者为下冬为尤下盖霜燥风烈则丝脆帛地不坚为衣易弊故卖纱者必曰此夏纱也
会稽志卷第十八
　拾遗
山川土宇志载之所不及然而不可佚也作拾遗
桂林山十道志谢灵运着山居赋处或云始宁之东山也一云余姚县有楙林山即此桂讹为楙未详
夫山越绝云夫山大冢句践庶子冢也
独山越绝云独山大冢句践自治以为冢也
马嗥山越绝云吴伐越逢大风车败失骑士堕死疋马啼嗥
麻林山越绝云一名多山句践伐吴种麻以为弓弦使齐人守之越谓齐人曰多故曰麻林多山以山下田封功臣
姑中山越绝云越铜官之山也越人谓之铜孤渎孤一曰姑长二百五十步
白鹿山越绝云在犬山之南
豕山越绝云鸡山豕山句践以蓄鸡豕将伐吴以食战士也在民山西洹江以东属越疑豕山在诸暨界太平御览有鸡豕山
土山越绝云苦竹城句践封范蠡子其僻居径六十步因为民治田塘长千五百三十三步其冢名土山范蠡勤苦功笃故封其子于此
秦伊山越绝云句践客秦伊善照音因名其冢为秦伊山十道志有秦林山疑即此山也
捧里山齐氏少微集云越之捧里山王孙群居于山谷以千数其魁曰洞主为盗与人剽掠无异居者弹射之王孙知害将及乃登一大树有小者跃而耳语洞主领之小者登木杪借其势一跃而出围人之后有顷火作围人散而救之王孙整众而归无可害
黄山水经剡县东簟山南有黄山白石山三山为县之秀
覆斗山水经覆斗山周五百里北连鼓吹山
大独山水经上虞县江外有渔浦湖湖有大独山小独山又有覆舟山
泽兰山水经在上虞县重岫迭岭参差入云
东箱山十道志云内有嵨山
蓼山见十道志
灵山十道志云山有石鼓
任岩山见十道志
连山华氏考古云连山萧山县西十二里秦始皇驱群山于江上置不用
钟山南史杜京产传永明中会稽钟山有人姓蔡隐山中养鼠数千头呼之即来遣之则去言语狂易时谓之谪仙不知所终
日门山南史杜京产于会稽日门山聚徒教授陶弘景太平山日门馆碑云高宗庙讳宇太平之东结架菁山之北意日门馆实在菁山太平山之闲也
龙头山水经云崖闲有石井
