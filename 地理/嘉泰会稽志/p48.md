<!-- { "loadSidebar": true } -->
字叔夜其先会稽上虞人恬静寡欲好老庄常修养性服食之事弹琴咏诗自足于怀着养生论所与神交者惟陈留阮嗣宗河内山巨源豫其流者河内向子期沛国刘伯伦嗣宗兄子仲容琅邪王浚冲遂为竹林之游世所谓竹林七贤也常采药游山泽会其得意忽焉忘反山巨源将去选官举康自代康乃与书告绝又撰上古以来高士为之传赞欲友其人于千载也
　　晋阮裕
字思旷陈留尉氏人居会稽剡县有肥遁之志有以问王逸少逸少曰此公近不惊宠辱虽古之沉冥何以过此刘真长曰我入东正当泊安石渚下耳不敢复近思旷傍在东山终日静默无所修综而物自宗焉裕孙万龄少知名家在剡县颇有素情宋永初末自侍中解职东归
　　谢敷
字庆绪会稽人性澄靖寡欲入太平山十余年辟命皆不就初月犯少微一名处士星占者以隐士当之谯国戴安道有美才时人忧之俄而敷死会稽人士以嘲吴人云吴中高士求死不得死
　　戴逵
字安道谯国人居会稽剡县性高洁常以礼度自处深以放达为非孝武帝时以散骑侍郎国子博士累召辞父疾不就郡县敦逼不巳乃逃于吴会稽内史谢幼度虑其远遁不　乃上疏请绝其召命帝许之逵复还剡后召之复不至
　　夏统
字仲御会稽永兴人尝诣洛市药会三月上巳王公巳下并至浮桥士女车服烛路统在船中曝药并不之顾太尉贾充怪而问之徐答曰会稽夏仲御也充耀以文武卤簿鼓吹车乘又使妓女匝绕其船统危坐如故若无所闻充等各散曰此吴儿木人石心也统归会稽不知所终
　　宋孔淳之
字彦深鲁人居剡性好山水每有所游必穷幽峻或旬日忘归尝遇沙门释法崇因留三载与戴颙王弘之王敬弘等共为人外之游会稽太守谢方明苦要之不能致使谓曰苟不入吾郡何为入吾郭淳之笑曰潜游者不识其水巢栖者不辨其林飞沉所至何问其主终不肯往茅室蓬户庭草芜径唯床上有数帙书元嘉初征为散骑侍郎乃逃于上虞界中家人莫知所在
　　戴颙
字仲若安道子也会稽剡县多名山故世居剡下与兄并受琴于父父没所传之声不忍复奏各造新弄兄制五部颙制十五部颙又制长弄一部并传于世桐庐县又多名山兄弟复其游之因留居止兄卒颙以桐庐僻远难以养疾乃出居吴下吴下士人共为筑室聚石引水植林开涧少时繁密有若自然乃述庄周大旨着逍遥论礼记中庸篇元嘉中召不就又止京口黄鹄山山北竹林精舍宋文帝每欲见之常谓黄门侍郎张敷曰吾东巡之日当宴戴公山下也
　　朱百年
会稽山阴人少有高情携妻孔氏入会稽南山以伐（艼去丁改上稚下木）采箬为业以（艼去丁改上稚下木）箬置道傍辄为行人所取明旦巳复如此人稍怪之积久方知是朱隐士所卖须者随其所堪多少留钱取（艼去丁改上稚下木）箬而去或遇寒雪（艼去丁改上稚下木）箬不售无以自资辄自榜船送妻还孔氏天晴迎之好饮酒颇言玄理时为诗咏有高胜之言隐迹避人唯与同县孔顗友善顗亦嗜酒相得辄酣对尽欢颜竣为东扬州饷百年米五百斛不受后卒山中蔡兴宗为会稽太守饷百年妻米百斛妻遣婢诣郡门奉辞固让时人美之以比梁鸿妻
　　王弘之
字方平家在会稽上虞兄敬弘为左仆射尝解貂裘与之即着以采药性好钓上虞江有一处名三石头弘之尝垂纶于此经过者不识之或问渔师得鱼卖否弘之曰亦自不得得亦不卖日夕载鱼入上虞郭经亲故门各以一两头置门内而去始宁沃川有佳山水弘之又依岩筑室谢灵运颜延之并相钦重灵运与庐陵王义真（月戋）曰会稽既丰山水是以江左嘉遁并多居之至若王弘之拂衣归耕踰历三纪孔淳之隐约穷岫自始迄今阮万龄辞事就闲纂戎先业既远同羲唐亦激贪厉竞若遣一个有以相存真可谓千载盛美也
　　孔佑
会稽山阴人敬康曾孙也至行通神隐于四明山尝见山谷中有数百斛钱视之如瓦石不异采樵者竞取入手即成沙砾曾有鹿中箭来投佑佑为之养创愈然后去太守王僧虔欲引为主簿不可屈佑子道徽与杜景齐友善少厉高行能世其家隐居南山终身不窥都邑齐豫章王嶷为扬州辟西曹书佐不至乡里宗慕之道徽兄子摠有操行遇饥寒不可得衣食县令丘仲孚荐之除竟陵王侍郎竟不至
　　齐杜京产
字景齐吴郡钱塘人少恬静绝意荣宦颇涉文义专修黄老会稽孔顗清刚有峻节一见而为款交与同郡顾欢同契始宁东山开舍授学刘瓛入东与之游曰杜生当今之台尚也又于会稽日门山聚徒教授建武初征员外散骑侍郎京产曰庄生持钓岂为白璧所回不就卒
　　褚伯玉
字符璩钱塘人少有隐操年十八父为之昏妇入前门伯玉从后门出遂往剡居瀑布山性耐寒暑三十余年隔绝人物王僧达为吴郡苦礼致之伯玉不得巳停郡信宿纔交数言而退宋孝建二年召聘不就齐高帝即位手诏吴会二郡以礼迎遣又辞疾上不欲违其志敕于剡白石山立太平馆舍之卒年八十六伯玉尝居一楼上仍葬楼所
  　梁何(太祖庙讳)
字子季庐江灊人仕齐至中书令卖园宅欲入东山拜表辞职不待报辄去有诏许之以会稽山多灵异往游焉居若邪山云门寺初(太祖庙讳)二兄求点并栖遁求先卒至是太祖庙讳又隐世号点为大山(太祖庙讳)为小山亦曰东山世谓何氏三高梁武帝践祚诏为特进不起有敕给白衣尚书禄固辞又敕山阴库钱月给五万不受乃敕何子朗孔寿等六人于东山受学(太祖庙讳)以若邪处势迫隘不容学徒遂迁秦望山山有飞泉乃起学舍即林成援因岩为堵别为小阁室寝处其中躬自启闭僮仆无得至者
　　唐秦系
字公绪越州会稽人北都留守薛兼训奏为右卫率府仓曹参军不就客泉州南安九日山大松百余结庐其上穴石为研注老子弥年不出剌史薛播数往见之岁时致羊酒未尝至城门张建封闻不可致请就加校书郎其后东度秣陵既卒南安人思之号其山为高士峰
　　张志和
字子同婺州金华人居江湖自称烟波钓徒著书号玄真子亦以自号兄鹤龄恐其遁世为筑室越州东郭茨以生草椽栋不施斤斧豹席（木□）屩每垂钓不设饵志不在鱼也观察使陈少游往见为终日留表其居曰玄真坊以门隘为买地大其闳号回轩巷志和善图山水或击鼓吹笛舐笔辄成尝撰渔歌宪宗图真求其歌不能致李文饶称志和隐而有名显而无事不穷不达严子陵之比云
　　孔述睿
越州山阴人梁侍中休源八世孙少与兄弟充符充让笃孝巳孤偕隐嵩山而述睿资嗜学大历中刘晏荐于代宗召累擢司勋员外郎史馆修撰述睿每一迁即至朝谢俄而辞疾归以为常德宗立拜谏议大夫并赐第宅固辞又乃改秘书少监以太子宾客还乡
　　方干
字雄飞新定人隐于会稽渔于镜湖萧然山水闲以诗自放咸通中太守王知其亢直荐之以谏官召不就而卒门人相与私谥曰元英先生
　贞妇烈女
　　汉曹娥【见祠庙门】
　　晋虞潭母孙氏【潭山阴人见人物门】
潭父忠亡遗孤藐尔孙氏虽少誓不改节躬自抚养劬劳□至潭始自幼童便训以忠义永嘉末潭为南康太守植杜弢叛逆孙氏勉潭以必死之义又倾赀产以馈战士潭遂克捷及苏峻乱潭守吴兴假节征峻孙氏戒之曰吾闻忠臣出孝子之门汝当舍生取义勿以吾老为累于时会稽内史王舒遣子允之为督护孙氏又谓潭曰府君遣儿征贼汝何独不潭即以子宠为督护与允之为合势拜武昌侯太夫人潭立养堂于家王导以下皆拜谒焉卒谥曰定夫人
　　张茂妻陆氏【茂会稽人见节义门】
茂为吴郡太守为沈充所害陆氏倾家产率茂部曲为先登以讨充充败陆诣阙为茂谢不克之责诏曰茂夫妻忠诚举门义烈遂追赠茂太仆
　　王凝之妻谢氏
字道韫聪识有才辩凝之为会稽内史孙恩之乱凝之及诸子巳被害道韫命婢肩舆抽刃出门乱兵稍至手杀数人乃被虏外孙刘涛时年数岁贼又欲害之道韫曰事在王门何关他族必其如此宁先见杀恩虽毒虐为之改容乃不害涛自尔嫠居会稽家中莫不严肃
　　孙晷妻虞氏
初征士虞喜【喜余姚人见人物门】隐居海隅有高世之风晷钦其德名闻喜弟预有女遂聘焉女弃华尚素与晷同志时人号为梁鸿夫妇
　　宋吴翼之母丁氏【翼之永兴人】
少丧夫不再行年荒分食以贻饿者同里左侨家露四丧无以葬丁为办冢椁以仁爱著称长妇王氏既寡亦执志不嫁州郡上言诏表门闾
　　齐屠氏女
居诸暨东洿里父失明母痼疾女昼樵采夜纺绩以供父母俱卒负土成坟乡里多欲娶之女以无兄弟誓守坟墓不嫁
　　梁张彪妻【见节义门】
会稽志卷第十五
　相辅
　　杜衍
字世昌山阴人也幼孤及长举进士为扬州观察推官知平遥县积迁至为户部副使进天章阁待制出知荆南府徙河北都转运使迁枢密直学士知天雄军召拜御史中丞会有　诏与三司使副择吏人能否有扬语于外曰衍奏请尽黜诸吏吏仅千余人诣衍第諠哗明日入对愿穷治即推吏首恶抵于罪衍出知永兴军迁龙图阁学士知并州又徙永兴以刑部侍郎同知枢密院事遂为吏部侍郎枢密使范仲淹尝出衍门下时为参知政事数争事
上前衍无愠色而仲淹益敬服之会契丹婿刘三嘏避罪来归边臣欲以官縻之谏官亦有请衍谓不可生事还之四年拜同中书门下平章事兼枢密使集贤殿大学士衍为相革獘事以修纲纪尤抑绝侥幸凡内降恩泽者一切不与每积至十数必面纳之由是侥幸寝不说衍善决大事初边将议欲大举以击夏人韩琦亦以为可举衍争以为不可兵后果不得出契丹与夏人争银瓮族大战黄河外而鴈门麟府皆警范仲淹使河东欲以兵从衍以为契丹必不来兵不可妄出后契丹卒不来其婿苏舜钦监进奏院祠神为御史劾奏又集贤校理王益柔作傲歌语涉指斥欲下御史按罪衍谓罗织狱今起都下矣执不可又谏官孙甫言丁度面求进用请属吏衍不为置对又范仲淹富弼偕出宣抚言者随攻之
仁宗欲罢二人而衍又执以为不可遂疑其朋党以尚书左丞出知兖州衍为相凡百日而罢去明年以太子少师致仕累迁太子太师封祁国公卒年八十赠司徒兼侍中谥曰正献
　　孙沔
字符规会稽人也中进士补赵州司理参军为人明敏果敢有材稍迁监察御史里行景佑元年
章献皇后服未除而礼官请用冬至日册后沔奏请俟祥禫别择日出知衡山县上书言时事以切直贬监衡州酒税移通判知处州迁监察御史又知楚州召为右正言迁提点两浙刑狱陕西转运使居两月即以天章阁待制为都转运使知庆州迁龙图阁直学士又迁枢密直学士知明州移知秦州
仁宗勉以边事对曰秦州不足忧　陛下当以南方为忧明日官军以败闻遂以沔为荆湖江西广南安抚使未几副狄青宣抚贼平迁给事中知杭州召兼枢密副使契丹使请观太庙乐沔折之曰庙乐皆歌咏
