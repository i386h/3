<!-- { "loadSidebar": true } -->
吾越面斗负溟其山镇曰会稽夏封无余秦汉置郡晋以为王国宋梁陈于郡置东扬州至隋改曰吴州大业初改越州寻复为郡唐末钱武肃王兼两藩节制时升为大都督府宋仍为越州南渡后升为绍兴府志成于通判施宿在嘉泰元年陆游为之序先是直龙图阁沈作宾为守刱始纂辑华文阁待制赵不迹宝文阁学士袁说友等相继为之而宿实始终其事用长安河南成都相台诸志例称会稽志后二十五年张淏以事物沿革今昔不同汇次嘉泰辛酉后事为会稽续志复于前志有所补正成于宝庆元年两书为宋志之最向所盛称顾世少传本见于著录者仅许氏鉴止水斋藏有原刻本明正德五年重刊本亦不多见即清嘉庆时采鞠轩本并散播寖稀及今不图后将沦亡甚可惧也爰与周君养庵取采鞠轩本影印流传比年各省风行修志是志体例足资取法固不独津逮越人源流可溯也夫读书与藏书异每竟一编贵具特识昔李越缦先生究心乡邦掌故于是志一再研索尝谓志中有氏族考关系乡里文献甚巨且以清流品别侨籍隐寓九品中正之法此意可师又谓志引会稽先贤录之陈业与三国志虞翻传注引会稽典录及水经渐水篇注之陈业并是一人后来府志于孝行引先贤传之陈业于隐逸引典录之陈业以为两人误矣阅会稽掇英集云唐太守题名记王奉慈永徽二年正月自潭州都督授五年拜秦州都督案此必是勃海王奉慈高祖兄蜀王湛之子也旧唐书陇西王博乂传言奉慈显庆中为原州都督薨谥曰敬时代正合惟史文从略止言其所终之官耳此记据宋时石刻误作王奉慈嘉泰志踵其误以后诸志遂皆从之老辈读书精审片辞足宝附缀于兹备后之修志者有所考焉中华民国十五年五月里人王家襄序
会稽志序
昔在夏禹会诸侯于会稽历三千岁而我
高宗皇帝御龙舟横涛江
应天顺动复禹之迹
驻跸弥年
定中兴之业群盗削平强虏退遁于是用唐幸梁州故事升州为府冠以纪元
大驾既西幸而府遂为股肱近藩称东诸侯之首地望盖视长安之陕洛汴都之陈许所命牧守皆领浙东安抚使其目丞相执政来与去而拜丞相执政者不可遽数而又
昭慈圣烈皇后及
永佑以来四陵攒殿相望于郁葱佳气中朝谒之使舻衔毂击中原未清今天下巨镇惟金陵与会稽耳荆扬梁益潭广皆莫敢望也则山川图谍宜其广载备书顾未暇及者绵数十年直龙图阁沈公作宾来为守慨然以为己任而通判府事施君宿发其端安抚司干办公事李君兼韩君茂卿为之助郡士冯景中陆子虡王度朱鼐永嘉邵持正等相与上参禹贡下考太史公及历代史金匮石室之藏旁及尔雅本草道释之书稗官野史所传神林鬼区幽怪慌惚之说秦汉晋唐以降金石刻歌诗赋咏残章断简靡有遗者若父老以口相传不见于文字者亦闲见层出积劳累月乃成沈公去为转运副使犹经营此书不巳华文阁待制赵公不迹宝文阁学士袁公说友继为守亦力成之而始终其事者施君也书虽本之图经图经出于
先朝非藩郡所可附益乃用长安河南成都相台之比名会稽志会稽为郡虽迁徙靡常而郡本以山得名又禹所巡也故卒以名之既成属游参订其概且为之序嘉泰元年十二月乙酉中大夫直华文阁致仕赐紫金鱼袋陆游序
会稽志卷第一
　越
越在唐虞时禹平水土制九州岛而越为扬州之域职方氏东南曰扬州其山镇曰会稽释云会稽在山阴旧经云涂山在山阴县西北禹会万国之所在左传哀公七年鲁大夫曰禹合诸侯于涂山执玉帛者万国杜预注云涂山在寿春东北说者遂疑涂山非会稽今涂山之名有四会稽寿春之外复有渝州之涂山杜子美赋禹庙诗者文字音义云嵞【音涂】山占国名夏禹娶之今之宣州当涂县也杜预独指寿春之涂山为禹合诸侯之地宜必有据然按史记夏本纪赞曰禹会诸侯江南计功而崩因葬焉命曰会稽会稽者会计也裴骃注引皇览曰禹冢在山阴会稽山上会稽山本名苗山在县南去县七里越传曰禹到大越上苗山大会计爵有德封有功更名苗山曰会稽家语孔子曰昔禹致群臣于会稽之山防风氏后至禹杀而戮之其骨专车封禅书曰禹封泰山禅会稽由是论之禹既合诸侯于会稽庸讵知鲁大夫所谓涂山非会稽与至夏后氏少康封庶子于会稽以奉守禹之祀文身断发披草莱而邑焉后二十余世至于允常允常之时与吴王阖闾战而相怨伐允常卒子句践立是为越王旧经云春秋贬之号为于越案春秋定公五年书于越入吴杜预曰于发声也西汉书云太伯初奔荆蛮荆蛮归之号曰句吴颜师古云句吴亦犹于越也太伯至德初无贬词特从其俗尔公羊云于越者未能以名通也谷梁范氏注云春秋即其所以自称者书之然窃有疑焉越于是时犹未预中国会盟未尝与中国通也经书于越入吴非越自称明矣岂书于经者乃吴王告同盟之词与哀公二十一年越人始来二十三年鲁始使越据此可知且以句践为君而种蠡为臣果未能以名通者乎定公十四年吴伐越越子句践御之陈于檇李句践患吴之整也使死士再禽焉不动使罪人三行属剑于颈而辞曰二军有治臣奸旗鼓不敏于君之行前不敢逃刑敢归死遂自刭也师属之目越子因而伐之大败之灵姑浮以戈击阖闾阖闾伤将指取其一屦还卒于陉去檇李七里夫差使人立于庭苟出入必谓巳曰夫差而忘越王之杀而父乎则对曰唯不敢忘三年乃报越哀公元年吴王夫差败越于夫椒报檇李之役也遂入越越子以甲楯五千保会稽使大夫种因吴太宰嚭以行成吴子将许之伍员曰句践能亲而务施施不失人亲不弃劳与我同壤而世为仇雠姬之衰也日可俟也介在蛮夷而长寇雠以是求伯必不行矣弗听三月越及吴平吴越春秋谓吴封地百里于越国语曰句践之地南至于句无【今诸暨有句无亭】北至于御儿【今嘉兴有御儿乡西汉功臣表两粤传有语儿侯】东至于鄞西至于姑蔑【今太末地也】广运百里句践乃与范蠡深谋二十余年竟灭吴报会稽之耻北渡兵于淮以临齐晋号令中国以尊周室致贡于周周元王使人赐句践胙命为伯诸侯毕贺乃徙都琅邪汉书地理志云琅邪越王句践尝治此起馆台有四时祠吴越春秋亦云越王于此起观台周七里以望东海句践卒子王鼫与立王鼫与卒子王不寿立王不寿卒子王翁立王翁卒子王翳立王翳逊国逃于巫山之穴越人熏而出之王翳逊国之贤君盖吴太伯之俦也王翳卒子王之侯立王之侯卒子王无疆立案此句践至无疆寔六世旧经云五世者误也王无疆时兴师北伐齐西伐楚与中国争疆当楚威王之时越北伐齐齐威王使人说越王于是越遂释齐而伐楚楚威王兴兵而伐之大败越杀王无疆尽取故吴地至浙江北破齐徐州而越以此散诸族子争立或为王或为君滨于江南海上服朝于楚后七世至闽君摇佐诸侯平秦汉高帝复以摇为越王以奉越后东越闽君皆其后也
　会稽郡
秦始皇二十五年大兴兵使王翦遂定荆江南地降越君置会稽郡治吴二十六年初并天下用廷尉李斯议分天下以为三十六郡郡置守尉监郡守掌治其郡有丞尉掌佐守典武职甲卒监御史掌监郡汉兴高皇帝六年以其地封刘贾为荆王黥布反荆王贾死之无后十二年封刘濞为吴王王三郡五十三城孝景帝四年吴王濞反诛乃复为会稽郡越绝外传曰汉孝景五年会稽属汉属汉者始并之也旧经云后复属江都国江都王建有罪国除乃更为郡案汉书地理志广陵国注江都易王非广陵厉王胥皆都此并得鄣郡而不得吴刘贡父云然则会稽不得云属江都也吴朱育以强记称且距汉未远仕本郡门下书佐太守濮阳兴问汉封诸侯事而育所对亦止言刘贾为荆王濞为吴王濞诛乃复为郡治于吴亦不及属江都事也前汉志领县二十六后汉顺帝永建四年分浙江以东十四县为会稽郡治山阴东晋为会稽国改太守为内史宋武帝永初二年罢会稽郡府复为会稽郡齐梁陈因之隋为吴州改越州寻罢州为会稽郡依汉制置太守以司隶剌史相统治唐武德四年为越州天宝元年复为会稽郡干元元年复改为越州
　越州
越州隋大业置古会稽郡也因国为名置剌史焉按汉武帝纪元封五年初置剌史部十三州颜师古曰汉旧仪云初分十三州假剌史印绶有常治所以秋分行部所察六条秩六百石于是乃复禹贡九州岛之名而增以周之幽并与汉所开之朔方交趾以为十三州也会稽自昔常隶扬州晋王羲之为会稽内史王述为扬州牧检校郡事羲之耻之求分会稽为越州不果遂称疾去郡誓墓终身不仕其后至隋而会稽卒为越州盖本于此宋齐梁陈会稽自为东扬州刺史不复受察于扬州虽寝异古制然犹未至尽废刺史之职或以刺史行太守事如曰东扬州剌史领会稽太守是也隋制旧有兵处刺史带诸军事以统之如曰都督会稽等郡诸军事是也或加使持节隋唐而降支郡皆称刺史但领一州而以州统县与他州等故又于此置总管府以统其属州隋文帝初平江南改曰吴州大业中遂改为越州寻罢州置郡以剌史十四人巡察畿外诸郡所察六条略如汉制唐武德四年复为越州置总管领州如故未久改总管为都督自是改更不常郡则曰太守州则曰剌史其实一也至干元元年遂为越州大抵越州其实与会稽郡同非复如汉十三州之重剌史亦非复古之部剌史但以总管都督踰制一道尔
　绍兴府
建炎三年十月庚申
车驾自杭州巡幸　御楼船渡浙江壬辰　幸越州四年四月癸未　御舟自温台回　驻跸越州明年正月一日改元绍兴越州官吏军民僧道上表乞
赐府额昔唐德宗以兴元元年巡幸梁州改梁州为兴元府于是　朝廷用兴元故事改越州为绍兴府初
车驾幸扬州　驻跸逾年又尝经郊祀然未尝建为府则绍兴　盖　特恩也
车驾既　移跸临安首命前参知政事资政殿学士
张守知府事故守谢到任表曰矧是肇新府号久驻跸声履句践之故栖厉尝胆枕戈之志想神禹之遗迹服卑宫菲食之劳又谢　赐行宫充本府治所表曰广厦千闲巳免震凌之患土阶三尺尚存简素之风皆言
上驻跸之久而宫室无所增葺也浙东提点刑狱曾（日奂）旧为史官见日历所书绍兴二年正月
车驾移跸临安闰四月戊戌
诏绍兴府
行宫复作府治
上曰时方艰难若不赐与则须别建赐之所以宽民力也州额初题越州大都督府既赐府额当题云绍兴大都督府而右朝奉大夫吴说乃题云大都督绍兴府议者或非之
　历代属州
