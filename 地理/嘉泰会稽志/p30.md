<!-- { "loadSidebar": true } -->
在县东四十三里舆地志云永兴县洛思山先是洛下人随朱隽来会稽三年不得返乃登山北顾而叹或云隽遭母丧止葬此山请洛下图墓师相地师去乡既久目极千里北望京洛号呼而绝因葬山顶故以为名寰宇记太平御览所载略同
　　　干姜山
在县西四十里旧经云山北有泉冬夏不竭清白于余水越王用此水造姜
　　　擫乌山
在县南二十里旧经引东方朔神异记此山是亚父割断萧山南岭将擫于乌江也江东以掷为擫
　　　航乌山
在县西四十七里旧经云句践之航也三百石长员卒七十人渡之一曰舸乌里
　　　连山
在县西一十二里旧经云连山长冈九里西北至定山秦始皇欲置石桥渡浙江石柱数十列于江际其傍别有小山号石井山
　　　吹楼山
在县东四十里一名楼山一名岵市山
　　　螺山
在县东二十里旧经云山似螺故名有会稽内史夏静墓
　　　菊山
在县西三里山多菊故名唐永泰中县令李萼尉丘丹登此山因名菊山
　　　茗山
在县西三里山多茗下有二塘
　　　临江山
在县东南二十里旧牛头山天宝中改此名谚云牛头苎罗一日三过谓舟行信宿犹经旧处也山南有石室
　　　去虎山
在县北五里山有猛虎常伤人一夕负子渡江西去县令杜守一以名其山时景德四年六月晦也
　　　三台山
在县南五十里山有台三所故名
　　　苎罗山
在县南三十里有西子庙【一在诸暨县今两存之】
　　　龛山
在县东五十里
　　　慈孤山
在县东四十里
　　　石岩山
在县西南一十五里
　　　东蜀山
在县东一十里
　　　西蜀山
在县南一十五里
　　　峡山
在县南六十里其山八面皆向江有鸡笼石石有红影略如鸡形故谚云金鸡影山也
　　　许元度岩
在县西南八十里晋许询所居也
　　余姚县
　　　秘图山
在县北六十七步旧经云上有石匮夏禹所藏灵秘图之所旧号方山天宝六年改今名上有严公堂高风阁皆以子陵而名【此山旧为寿圣观址县治在其南麓观既废于建炎兵火遂以弓手营地为广福观易之以广县治】
　　　四明山
在县南一百十里高二百一十丈周回二百一十里山四傍皆虚明玲珑如牖故名孙绰天台赋云涉海则有方丈蓬莱登陆则有四明天台今奉化鄮山皆此山之脉也唐皮日休诗云穴开自真宰四达见苍崖山有九题石窗过云云南云北鹿亭樊榭潺湲洞青棂子鞠侯是也日休与陆蒙俱有诗【山与上虞接旧经上虞县有四明山今因之】
　　　竹山
在县东南五里
　　　罗壁山
在县南一十八里旧经引孔晔记云山有虞国墅襟带山溪表里畴苑洛阳人来云岩囿天势具体金谷郗太宰遍游诸境栖情此地每至良辰携子弟游憩后以司空临郡遂卜居之
　　　悬泥山
在县北六十里孤峙海中其上多橘下有涌泉冬夏不竭
　　　灵绪山
在县西一里一名屿山孔晔记云山有三足白麂昔虞翻尝登此山望四郭诫子孙曰可留江北居后世禄位当过于我声名不及尔然相继代兴居江南必不昌今诸虞氏由此悉居江北也山巅有葛仙翁井及山腰有微泉未尝竭名龙泉在龙泉寺中王荆公少时隐居读书于此题二绝句说者谓其有公辅之器元章简公绛赴郡晚泊题云江上潮声送落晖江边倦客拂尘衣劳生俗事何时了不迭山云自在飞
　　　渚山
在县西三十里旧经云秦始皇饮马于此
　　　姚丘山
在县西北六十里旧经云舜母握登感虹生舜之地又引周处风土记以为证　三朝国史云余姚县有姚丘山
　　　虞山
在县西三十里旧经尝引太康地志云舜避丹朱于此与史不合
　　　吴女山
在县西三十八里周七十里旧名娥眉山天宝六载改今名
　　　坞山
在县西南一十二里旧经云支道林居剡每名辰远来坞山或问之答曰谢安石昔来见就辄移旬日今触情举目不觉欣想后病甚遂移来坞中僧史云支遁尝经余姚坞信宿弥日不去或问其意曰昔安石相从未尝不移旬今触情是愁耳乃移坞中永和元年闰四月四日没葬于坞中【支道林葬处今泯世说云永和元年支终于剡之石城山戴逵过其墓曰德音未远拱木巳积僧史载其语系之坞山未详姑两存之】
　　　太平山
在县东南七十里舆地志云余姚县有太平山山形似伞四角各生一种木不杂他木一角纯（木祭）一角纯梓一角纯槠一角纯榧有道士旧筑居山上秽身者来辄飞倒自非洁斋不敢至焉艺文类聚余姚江源出太平山东至陕江口入于海孔稚圭诗云阴涧落春荣寒岩留夏雪即此【太平山有三一在会稽一在上虞一在余姚而余姚之山最着谢敷居太平山不着何所但云会稽人故系之会稽然敷所居或恐即此梁杜京产居日门山陶弘景有太平山日门馆碑云吴郡杜征君拓字太平之东菁山之北爰以幽奇别就基址栖集有道多历世年盖京产所居日门亦太平山之别名也】
　　　大小黄山
在县东二里
　　　九里山
在县东九里
　　　西石头山
在县西二里社稷坛在其左
　　　童山
在县西三里
　　　大小雷山
在县南二十里
　　　殿山
在县南十五里
　　　屯山
在县北十五里
　　　松山
在县北二十五里
　　　柏山
在县北三十里
　　　霢山
在县北三十五里海中望之如修霢故名
　　　庙山
在县北五十里
　　　白山
在县东南五里
　　　化安山
在县东南二十里
　　　白水山
在县东南六十里
　　　历山
在县西北八十里旧经云在会稽县东南昔舜耕所也又云越有历山舜井象田者以舜之余族所封舜姚姓故曰余姚盖其子孙思舜故乡取像于此亦犹汉新丰之义盖此山虽非舜之耕所亦因舜而得名也王介甫历山赋序云余姚县人与季父争田予为直之将归闵然望历山而赋之历山在上虞界中案此山实属余姚介甫谓在上虞界中误矣【苏鹗演义云历山有四一河中二齐州三冀州四濮州雷泽又其二不闻又云耕之与渔宜皆在雷泽史记注云历山在河东渔泽今属山阴然则舜之所耕不在明矣演义云历山其二不闻岂此山乃其一耶梁江文通题历山诗云愁生白露日思起秋风年落叶下楚水别鹤噪吴田嶂气阴不极日色亏半天酒至情萧瑟凭尊还惘然文通会稽永兴人所题乃此山也】
　　　大兰山
在县东南八十里传云刘樊夫妇于此山仙去
　　　灵源山
在县西南三十里有泉曰灵源故名
　　　鸟胆山
在县西南四十里【山与上虞县接于上虞互见】
　　　风山
在县西北一十里广四十里十道志云山少木多石通于始宁及剡
　　　东明山
在县西南五十里
　　　白云山
在县西南六十里
　　　冶山
在县东北二里传云欧冶子铸剑之所【会稽县赤堇山铸浦皆传欧冶子铸剑处今并存之】
　　　陈山
在县东北一十五里有严子陵墓灵瑞塔山下泉名华清
　　　石匮山
在县东六十里传云禹藏书于此山有大石礧磈其形如匮【会稽县宛委山一名石匮山阴县西亦有石匮山今并存之】
　　　安山
在县东北一十里
　　　石人山
在县东北四十五里山下有洞
　　　破山
在县东北六十里一名三山
　　　屿山
在县东北三十里
　　　仙居山
在县东北六十里一名栲栳山
　　　圣山
在县西北二里一名打石山
　　　镆剑山
在县西北四十里
　　　乌山
在县西北二十里
　　　姜山
在县西北五十里袤十里山有五峰曰金鸡曰蛾霢曰积翠曰凌云曰白马山下有姜女泉精舍
　　　熨斗山
在县西北二十五里
　　　何山
在县西北四十里
　　上虞县
　　　伞山
在县南五里一名太平山旧经云形如伞也吴道士干吉筑馆于此山巅平衍有良畴数十顷横塘溉之无水旱【太平山有三一在会稽一在余姚一伞山亦名太平山旧经云此山在余姚县西南一百一十里验之的然】
　　　上申山
在县南四十里
　　　升相山
在县南三十五里山巅瀑布号白水
　　　兰穹山
在县西北二十五里一名兰风旧经云葛洪尝栖隐于此有石井丹灶山多石少木四望迢遥有形势自东西眺之则正方寰宇记云琅邪王弘之垂钓之地宋王弘之传性好钓上虞江有三石头弘之常垂纶于此人问得鱼卖否答曰钓自不得得亦不卖
　　　东山
在县西南四十五里晋太傅谢安所居也一名谢安山岿然特立于众峰闲拱揖蔽亏如鸾鹤飞舞其巅有谢公调马路白云明月二堂址千嶂林立下视沧海天水相接盖绝景也下山出微径为国庆寺乃太傅之故宅傍有蔷薇洞俗传太傅携妓女游宴之所又山西一里始宁园乃谢灵运别墅一曰西庄案谢安传云寓居会稽与王羲之许询支遁游出则渔猎山水入则言咏属文后虽受朝寄然东山之志始末不渝灵运传云父祖并葬始宁山中并有故宅及墅遂移籍会稽故其诗云偶与张邴合久欲还东山又云分离别西川回景归东山注谓会稽灵运之所居也盖太傅始居此及出镇新城欲造泛海之装自海道还东雅志未就而殁后卒葬焉今山西有太傅墓灵运自移籍会稽多在始宁其着山居赋云南北两居水通涯阻注云两居谓南北两处南山是开创卜居之处传云修营别业傍山带江尽幽居之美今山半有洗屐池东西二眺亭虽后人好事为之然旧园别墅迹不可泯又旧经云梁征士魏道微修道得仙于谢安山南史杜京产与顾欢开舍授学于东山下今距山一二里有杜浦顾墅【旧经云东山在县西北三十里非也东山因太傅而名者三一在临安山中案传云尝坐石室临浚谷悠然叹曰此与伯夷何远东坡诗云谢公含雅量世运属艰难独携缥缈人来上东西山今临安县东西岩石室存焉一在金陵案列传云及登台辅于土山营墅楼馆林竹甚盛每携中外子侄往来游集建康志云谢安故居会稽东山后入朝乃于此营筑以儗之山无岩石故名土山是二山虽太傅平生之所游历非故居之东山也惟始宁东山乃其故居其证明甚世说王羲之语刘惔曰若安石东山志立当与天下共推之注引续晋阳秋曰安石家于会稽上虞县优游山林六七年闲征召不至虽弹奏相属继以禁锢晏然不屑也自咸康初辟召不起高卧历年所以放情丘壑正在此山自东汉末析上虞之始宁乡为始宁县至东晋有上虞始宁二邑阳秋所载得其实矣王性之着东山记言东山之在会稽其证有七独不援此为说岂偶遗之耶然晋宋诸贤居会稽剡中例称东山阮裕居剡中有肥遁之志其在东山久之萧然无事尝内足于怀戴逵厉操东山王修龄在东山甚贫乏道一道人从都下还东山支遁好鹤住东（山卬）山宋何太祖庙讳以会稽山多灵异居若耶山云门世号太祖庙讳为小山亦曰东山又何子朗等六人于东山受学梁虞寄领会稽郡掾致书陈宝应自称东山虞寄然则会稽剡中若耶云门皆可称东山也今阮戴支赵遗迹在嵊县何太祖庙讳所居在云门东（山卬）山属新昌县凡山之处东皆可称东山但不若此山因太傅而着尔王性之记云安石与戴逵同寓此东山恐别有据大抵晋宋人指会稽剡中皆曰东如太傅传云栖迟东山又云海道还东是也】
　　　檀燕山
