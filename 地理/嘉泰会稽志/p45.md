<!-- { "loadSidebar": true } -->
山阴人少好奇字凡所特达依体像类造作异字千名以上仕郡门下书佐与太守濮阳兴问对行于世育后仕朝常在台阁为东观令遥拜清河太守加位侍中推刺占射文艺多通
　　虞汜
字世洪翻第四子生南海父卒还乡里永安初为散骑中常侍孙綝废幼主迎立琅邪王休休未至綝欲入宫图为不轨召百官会议皆惶怖失色唯唯汜对曰明公为国伊周处将相之任擅废立之威将上安宗庙下惠百姓大小踊跃自以伊霍复见今迎王未至而欲入宫如是群下摇荡众听疑惑非所以永终忠孝扬名后世也綝不怿竟立休以讨扶严功拜交州剌史冠□将军余姚侯
　　虞忠
字世方翻第五子贞固干事好识人物造吴郡陆机于童龀之年称上虞魏迁于无名之初终皆远致为着闻之士交同县王岐于孤宦之族仕进先至宜都太守忠乃代之晋征吴忠与夷道监陆宴宴弟中夏督景坚守不下城溃被害
　　锺离牧
字子干会稽山阴人汉鲁相意七世孙少与同郡谢赞吴郡顾潭齐名爰居永兴躬自垦田稻熟县民有识认之牧遂以与民县长闻之召民系狱牧为之请长曰君慕承宫自行义事仆为民主何得寝公宪而从君邪牧曰今以少稻而杀此民何心复留装还山阴长为释之民惭惧率妻子舂稻得米送还牧牧闭门不受输置道旁莫有取者从郎中补太子辅义都尉迁南海太守后以前将军假节领武陵太守卒官家无余财士民思之始兴太守羊行首与太常滕太祖庙讳书曰锺离子干吾昔知之不熟定见其在南海维恩部伍智勇分明加操行清纯有古人之风其见贵如此
　　晋贺循
字彦先会稽人父邵字兴伯孙皓时仕至中书令领太子太傅皓凶暴骄矜政事日獘邵上疏谏皓深恨之邵奉公贞正亲近所惮乃共谮邵后竟见杀循丁家祸流放海滨吴平乃还乡里节操高厉童龀不群言行举动必以礼让好学博闻尢善三礼举秀才除阳羡武康令顾荣陆机陆云表荐循久之召为太子舍人除吴国内史不就元皇帝为晋王以循为中书令固让不受转太常领太子太傅时朝廷初建动有疑议宗庙制度皆循所定朝野咨询为一时儒宗诸所著论并传于世
　　孔愉
字敬康会稽山阴人与同郡张茂伟康丁潭世康齐名时人号曰会稽三康建兴初召为丞相掾仍参丞相军事以讨华轶功封余不亭侯元帝为晋王使长兼中书郎于时刁协刘隗用事王导颇见疏远愉陈导忠贤有佐命之勋由是不合旨出为司徒左长史累迁侍中太常苏峻反愉朝服守宗庙峻平愉往石头诣温峤峤执手流涕曰天下丧乱忠孝道废能持古人之节岁寒不凋者惟君一人耳三迁尚书左仆射后以论议守正为导所衔累乞骸骨不许出为会稽内史在郡三年乃营山阴湖南侯山下数亩地为宅草屋数闲便弃官居之卒谥曰贞
　　虞潭
字思奥委会稽余姚人翻之孙也清贞有检操周旋征讨赐爵都亭东乡侯元帝时为宗正卿以疾告归会王含沈充等攻逼京都潭于本县招合宗人及郡中大姓共起义兵万数进赴国难至上虞明帝手诏潭为冠军将军领会稽内史潭即受命义众云集遣前锋过浙江追蹑而自次西陵为后继会充巳擒罢兵征拜尚书成帝即位以讨充功进爵零陵县侯苏峻反督三吴晋陵宣城义兴五郡军事与郄鉴王舒协同义举陶侃假潭节监扬州浙江西军率众并势东西犄角峻平转镇东将军吴国内史军荒饥馑潭出仓米振救又修沪渎以防海抄百姓赖之
　　丁潭
字世康会稽山阴人元帝时为尚书祠部郎琅邪王裒始受封帝欲引朝贤为其国上卿将用潭以问贺循循曰郎中令职望清重实宜审授潭清淳贞粹圣明所简才实宜之成帝时为散骑常侍苏峻作乱帝蒙尘于石头惟潭及锺雅刘超等随从不离帝侧峻诛赐爵永安伯累迁左光禄祭酒康帝即位乞骸骨诏以光禄还第卒谥曰简
　　虞喜
字仲宁会稽余姚人少立操行博学好古郡察孝廉举秀才司徒辟公交车征拜博士皆不就邑人贺循为司空先达贵显每诣喜信宿忘归自云不能测也太宁中以博士征复下诏征皆不行太常华歆举贤良会国有军事咸康初内史何充上疏曰臣闻二八举而四门穆十乱用而天下安伏见前贤良虞喜天挺贞素高尚邈世束修立德皓首不倦加以傍综广探博闻强识高枕柴门怡然自足宜使蒲轮纡衡以旌殊操诏曰浔阳翟汤会稽虞喜耽学守道操拟古人往虽征命而不降屈政道须贤宜纳诸廊庙其并以散骑常侍征又不起有司议祧庙不能决朝廷遣使就谘访焉
　　虞预
字叔宁征士喜之弟也少好学有文章太守庾琛纪瞻并以为主簿转功曹史察孝廉不行诸葛恢庾亮等荐预召为行参军除著作佐郎大兴中以寇贼未平上疏论为防之术宜得良将因言寿春无镇祖逖孤立前有劲虏后无系援宜加奖厉使不顾命累迁散骑常侍领著作以老归预雅好经史憎疾玄虚其论阮籍裸袒比之伊川被发所以胡虏遍中国过于衰周之时着晋书会稽典录等皆行于世诗赋碑诔论难数十篇
　　虞（马斐）
字思行潭之兄子也机干不及于潭而素行过之历吴兴太守金紫光禄大夫王导常谓（马斐）曰孔愉有公才而无公望丁潭有公望而无公才兼之者其在卿乎宦未达而丧时人惜之
　　孔群
字敬休有智局志尚不羁苏峻入石头时(太祖庙讳)术有宠于峻群与从兄愉同行于横塘遇之愉止与语群初不视术术怒欲刃之愉下车抱术曰吾弟发狂卿为我宥之乃免峻平王导保存术尝因众坐令术劝群酒以释憾群荅曰群非孔子厄同(太祖庙讳)人虽阳和布气鹰化为鸠至于识者犹憎其目导有愧色仕至中丞尝与亲旧书云今年田得七百石秫米不足了曲櫱事
　　孔坦
字君平愉从子也祖冲丹阳太守父侃大司农坦少方直有雅望善左氏传解属文元帝为晋王以坦为世子文学东宫建补太子舍人迁尚书郎归会稽久之除领军司马未赴召会王敦反与右卫将军虞潭俱在会稽起义而讨沈充迁尚书左丞吴兴太守封晋安男加建威将军卒赠光禄勋谥曰简
　　孔严
字彭祖少仕州郡历司徒掾尚书殿中郎殷浩临扬州请为别驾迁尚书左丞朝廷崇树浩以抗拟(钦宗庙讳)温温深为不平浩又引接荒人谋立功于阃外严言于浩曰当今时事艰难可谓百六之运而处任者所至不同所见各异人口云云无所不至顷来天时人情良可寒心愿深思廉蔺屈申之道平勃相和之义又观顷日降附之徒人面兽心贪而无亲难以义感浩深纳之哀帝时以候领尚书多所太祖庙讳益拜吴兴太守善于牧守甚得人和又甄赏才能之士论者美焉
　　孔汪
字德泽愉之子好学有志行孝武帝时位至侍中时茹千秋以佞媚见幸于会稽王道子汪屡言之于帝帝不纳迁尚书太常卿以不合意求出为假节都督交广二州诸军事征虏将军平越中郎将广州剌史甚有政绩为岭表所称
　　孔安国
字安国愉之子群从唯安国与汪少厉孤贫之操汪既以直亮称安国亦以儒素显孝武帝时甚蒙礼遇仕历侍中太常再为会稽内史领军将军安帝隆安中下诏曰领军将军孔安国贞顺清正出内播誉可以本官领东海王师必能导达津梁依仁游艺后历尚书左右仆射
　　孔沉
字德度有美名何充荐沉与王导曰文思通敏宜登宰门辟丞相司徒掾琅邪王文学并不就从兄坦以裘遗之辞不受坦曰晏平仲俭祀其先人豚肩不揜豆一狐裘数十年卿复何辞于是受而服之是时沉与魏顗虞球虞存谢奉并为四族之隽沉子廞位至吴兴太守廷尉廞子綝之以草书擅名又为吴兴太守侍中
　　谢奉
字弘道会稽山阴人祖端散骑常侍父凤丞相主簿奉历安南将军广州剌史吏部尚书后免官还东谢安赴钦宗庙讳公司马出西相遇破冈既当远别遂停三日共语安欲慰其失官奉辄引以它端虽信宿中途竟不言及此事安深恨在心未尽谓同舟曰谢奉故是奇士奉弟聘字弘远历侍中廷尉卿同郡孔严字彭祖有才学简文帝尝曰谢安南清令不如其弟学义不及孔严居然自胜
　　谢安
字安石少有重名初辟司徒府又除著作郎并以疾辞寓居会稽与王羲之及高阳许询桑门支遁游处出则渔弋山水入则言咏属文无处世意扬州剌史庾冰以安有重名必欲致之不得巳赴召月余告归复除尚书郎琅邪王友并不起吏部尚书范汪举安为吏部郎安以书拒绝之有司奏安被召历年不至禁锢终身遂栖迟东土安弟万为西中郎将总藩任之重安虽处衡门其名犹出万之右自然有公辅之望及万黜废安始有仕进之志时年巳四十余矣征西大将军钦宗庙讳温请为司马温与言生平欢笑竟日既出温问左右见我有如此客不征拜侍中迁吏部尚书中护军简文帝疾笃温上疏荐安宜受顾命诏安总中书事明帝始亲万几进安中书骠骑将军录尚书事符坚败以总统功进拜太保安虽受朝寄然东山之志始末不渝每形于言色及镇新城尽室而行造泛海之装欲须粗定经略自江道还东雅志未就而卒
　　谢玄
字幼度与从兄朗俱为叔父安所器重钦宗庙讳温辟为掾转征西将军符坚入寇朝廷求文武良将安以玄应举郗超叹曰玄必不负所举吾尝见其使才虽履屐闲亦得其任于是征拜建武将军监江北诸军事大破符坚遂经略旧都兖青司豫平加玄都督徐兖青司冀幽并七州军事会翟辽张愿反叛玄上疏送节尽求解所职又以疾辞移镇东阳转授散骑常侍左将军会稽内史玄既舆疾之郡卒葬于始宁初玄移镇东阳于道疾（艼去丁改马）上疏曰臣以常人忽蒙殊遇由恩厚忘躯甘死若生冀凭皇威以尘露报恩然后从亡叔臣安退身东山以道养寿岂谓经略不振自贻斯戾是以奉送章节待罪有司先疾既动便至委顿谨遣兼长史刘济重奉送节盖章传伏愿矜其所诉勿令微臣衔恨泉壤表十余上寝不报
　　王羲之
字逸少司徒导之从子也少有美誉朝廷公卿皆爱其才器为右军将军会稽内史羲之雅好服食养性不乐在京师初渡浙江便有终焉之志会稽有佳山水名士多居之谢安未仕时亦居焉孙绰李充许询支遁等皆以文义冠世并筑室东土与羲之同好尝与同志宴集于会稽山阴之兰亭羲之自为之序以申其志称病去郡于父母墓前自誓不仕羲之既去官与东土人士尽山水之游弋钓为娱又与道士许迈共修服食采药石不远千里遍游东中诸郡穷诸名山泛沧海叹曰我卒当以乐死羲之既优游无事与吏部郎谢万书曰古之辞世者或被发阳狂或污身秽迹可谓艰矣今仆坐而获逸遂其宿心其为庆幸岂非天赐顷东游还修植桑果今盛敷荣率诸子抱弱孙游观其闲有一味之甘割而分之以娱目前虽植德无殊邈犹欲教养子孙以敦厚退让或有轻薄庶令举策数马彷佛万石之风君谓此何如比当与安石东游山海斥行田视地利颐养闲暇衣食之余欲与亲知时共欢燕虽不能兴言高咏衔杯引满语田里所行故以为抚掌之资其为得意可胜言耶常依依陆贾班嗣杨王孙之处世甚欲希风数子老夫志愿尽于此也
　　王徽之
字子猷羲之第三子性卓荦不羁为大司马(钦宗庙讳)温参军又为车骑(钦宗庙讳)冲骑兵参军尝居山阴夜雪初霁月色清朗四望皓然独酌酒咏左思招隐诗忽忆戴逵逵时在剡便夜乘小舟访之经宿方至造门不前而反人问其故徽之曰本乘兴而行兴尽而返何必见安道耶后为黄门侍郎弃官东归
　　王献之
