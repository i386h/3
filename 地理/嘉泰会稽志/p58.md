<!-- { "loadSidebar": true } -->
春鱼似石首而小岁以仲春至岂以此故得名欤盐浥而干之名曰含肚见大业拾遗记越人馌耕以含肚（觠去角改鱼）为上馔佣耕者至有置不敢食包褁归为亲养者或不设则皆不乐
 
　　梅鱼
梅鱼小于春鱼而头大最先至一曰当名麋鱼以善烂得名
 
　　比目鱼
比目鱼一名鞋底鱼尔雅云东方有比目鱼焉不比不行其名谓之鲽【音牒】说文云音土盍反土人谓之箬鱼以其形似箬也上林赋一名魼音去鱼反注云比目鱼也状似牛脾细鳞紫色
 
　　鮆 
鮆尔雅云鮤鱴刀注云今之鮆鱼也亦呼为鱽鱼然有二种鱽鱼堪鲙亦曰刀鮆说文云饮而不食刀鱼也九江有之今当涂建业濒江所产甚美会稽谓之江鮆其小者谓之海鮆春时子多而肥为差胜耳
　　银鱼
银鱼浙河以北所产大如指此州所有仅如箸末然软美过之博物志谓吴余鲙鱼云是孙权食鲙弃其余水中化为鱼也樵风溪酒瓮山下闲有之甚大
 
　　乌（鱼则）
乌（鱼则）旧说乌（鱼则）有碇遇风则虬前一须下碇一名缆风鱼风波稍急即以须黏石为缆遇大鱼辄噀墨周其波以卫身害若小虾鱼过前即吐墨涎惹之南越志曰乌贼怀墨而知礼其肠名鱁（鱼夷）宋明帝好食蜜渍鱁（鱼夷）然古所谓糖蟹如何(太祖庙讳)嗜糖蟹锺岏谓蟹之将糖躁扰弥甚之类皆谓糟蟹耳当时语如此沈存中以为蜜渍鱁（鱼夷）之比又云北人嗜甘故鱼蟹加糖蜜皆非也好食蜜溃鱁（鱼夷）乃宋明帝岂北人耶今淮浙贡酒渍车螯柱谓之蜜丁曾子开有蜜丁诗然实未尝用蜜也蜜鱁（鱼夷）类此史官妄加渍字尔
 
　　水母
水母一名虾（虫宅）闽人直曰（虫宅）大小不等形如覆帽而无口眼今三江斗门海浦潮退人可拾取常有虾寄其上方其浮泛水上人欲捕之辄欻然而没乃是虾有所见耳越绝书曰海镜蟹为腹水母虾为目也然其性暖能巳河鱼之疾或以虾醋如鲙食之最宜亦物类相摄耳
 
　　蟹
蟹酉阳杂俎云蟹八月腹内有芒真稻芒也长寸许向东输与海神未输芒不可食烧其壳能致鼠会稽往岁有蟹菑小蟹无数相虬结大如三斗器随潮入浦散入濒海诸乡食稻为尽螟蝗之害不加于此国语云越王与范蠡谋吴曰今其稻蟹不遗种盖谓此也
 
　　虾
虾字书云长须虫也海中有虾须长二丈海虾捣泼生食以案酒殊俊快河虾壳强可烹食尔越人谓杜鹃曰社豹社豹啼时渔人卖小虾名社豹虾又有小虾大如糠核曰糠虾
 
　　虾蟆  
虾蟆背有黑点身小能跳接百虫善鸣与蟾蜍不类本草云虾蟆一名蟾蜍非也酉阳杂俎云鹳影抱虾蟆声抱今里俗闻其春鸣谓之聒子其子谓之科斗大尽先生前足小尽先生后足蟾蜍腹大背黑皮上多痱磊跳行舒迟其肪涂玉则软刻削如蜡本草所谓能合玉石者也今其一种似虾蟆而长踦瞋目如怒谓之蛙越王揖怒蛙而武士归之即此是也周礼蝈氏注云蝈今御所食蛙也汉书曰丞相擅减宗庙羔菟蛙此何等物而汉人以供玉食及宗庙之荐邪然则北人未尝不喜食之韩文公诗以为南烹恐或不然齐会稽孔稚珪不乐世务宅中草没人春日蛙鸣仆射王晏鸣笳鼓造之闻蛙声曰此殊聒人耳答曰我听卿鼓吹殆不及此晏有媿色又有竹蛙春中能升高而鸣吐白沬如斗大悬竹树闲沬中皆小黑子大抵蛙之属皆吐生也又有蛤蚧亦蛙之属或名半蛤本草云生岭南山谷及城墙或大树闲长四五寸尾与身等形如守宫一雄一雌常自呼其名曰蛤蚧最护惜其尾或见人欲取之多自啮断其尾首如虾蟆背有细鳞如蚕子土黄色今秦望诸暨山谷闲皆有之捕者必以月之上寅日不然则往往藏穴中不出
　鸟部
　　鹊
鹊淮南子曰太阴所建蛰虫首穴而处鹊巢向而为户又曰蛰虫鹊巢皆向天一盖鹊巢向天一而背岁也先儒以为鹊巢居而知风蚁穴居而知雨岁多风则去乔木巢旁枝故能高而不危也古谓七夕鹊上天河为桥虽未必然今山阴七夕鹊绝少见
　　鹳 
鹳禽经曰鹳俯鸣则阴仰鸣则晴拾遗记曰鹳能聚水巢上故人多聚鹳鸟以攘却火灾然往岁会稽市火相去尚远忽有熛焰如流星独焚仓西鹳巢鹳飞鸣空中竟不能救又不知何异也
　　鹅
鹅左氏曰郑翩愿为鹳其御愿为鹅旧说言江淮谓群鹳旋飞为鹳井则鹳善旋飞盘薄霄汉与鹅之成列正异故古人阵法或愿为鹅或愿为鹳也会稽戒珠兰亭有右军养鹅池存焉
 
　　鶌鸠
鶌鸠释鸟云鶌鸠鹘鸼今江东亦呼鹘鸼左传曰鹘鸠氏司事先儒云鹘鸠春来秋去故为司事一名鸣鸠月令所谓鸣鸠拂其羽者是也一名鷽鸠庄子所谓蜩与鷽鸠笑之者是也盖此似山鹊而小释鸟曰鷽山鹊也故此一名鷽鸠又其短尾青黑色多声故此一名鸣鸠也陆玑云鹘鸠一名斑鸠似鹁鸠而大鹁鸠灰色无绣项阴则屏逐其匹晴则呼之语曰天将雨鸠逐妇者是也斑鸠项有绣文斑然故曰斑鸠则与此鹘鸠全异玑之言非今此鸟喜朝鸣故一曰鹘嘲也凡鸟朝鸣曰嘲夜鸣曰（口夜）禽经曰林鸟以朝嘲水鸟以夜（口夜）（口夜）音夜字见龙龛手镜
 
　　鹈
鹈释鸟云鹈鴮鸅郭璞曰今之鹈鹕也好群飞沈水食鱼故名洿泽鹈形似鹗而大人足其鸣自呼颔下胡大如数升囊因以盛水贮鱼一名淘河一名洿泽会稽不常有有辄大水土人占之颇验
 
　　鹧鸪
鹧鸪自呼其名常向日而飞飞数随月盖若正月一飞而止畏霜露早晚稀出有时夜飞飞则以木叶自覆其背臆前有白圆点文多对啼志常南向不思北徂本草曰鹧鸪形似母鸡鸣云钩辀格磔会稽诸暨山闲颇多
 
　　鹭
鹭一名舂锄步于浅水好自低昂故曰舂锄也方言鹖鴠谓之独舂与此同意鹖鴠亦其鸣声如舂鹭色雪白顶上有丝毵毵然长尺余欲取鱼则弭之山阴濒水人家多畜之皆驯不去惟白露一日必笼之不然飞去
 
　　燕
燕之往来避社而嗛土不以戊巳（上竹下尔）口布翅枝尾齐人呼鳦盖取其鸣自呼故曰鳦也一名玄鸟盖取其色之玄故曰玄鸟也一名鷾鸸目之所不宜处不给视虽落其实弃之而走其畏人也而袭诸人闲此燕安之道也旧说紫胸轻小者谓之越燕胸斑黑声大者谓之胡燕胡燕土人谓之社鸥多巢村墟人家门外其为巢有极长者山阴人家每候燕多社前到但不入人屋尔必过玄鸟至之日乃入而营巢
 
　　黄鸟
黄鸟黄栗留也一名仓庚一名皇齐人谓之抟黍亦或谓之黄袍常葚熟时来啄桑闲亦应节趋时之鸟也凡诗言黄鸟者兴也言仓庚者赋也
 
　　斲木
斲木释鸟云鴷斲木郭璞曰口如锥长数寸常斲木食虫因名云此鸟有大有小有褐有斑褐者是雌斑者是雄又有青黑者头上有红毛生山中土人呼为山斲木大如鹊
 
　　鸭 
鸭鹜也尸子曰野鸭为凫家鸭为鹜不能飞翔如庶人守耕稼而巳周官庶人执鹜工商执鸡工商欲其知时又上之所畜也故执鸡庶人虽亦上之所畜欲其不散迁而巳故执鹜说苑曰鹜无佗心故庶人以为挚物类相感志云鸡鹜伏卵忌磨若闻砻磨之声则不生矣曲礼曰庶人之挚匹匹鹜也今雄鸡能鸣其雌不能鸣雌鹜能鸣其雄不能鸣
　　脊令
脊令释鸟曰（即鸟）鸰雝渠盖雀之属飞则鸣行则摇大如鴳长脚尾腹下白颈下黑如连钱故杜阳人谓之连钱会稽人呼为雪姑其色苍白似雪鸣则天当大雪极验
 
　　杜鹃
杜鹃一名子规一名怨鸟夜啼达旦血渍草木凡始鸣皆北向啼苦则倒悬于树说文所谓蜀王望帝化为子巂今谓之子规是也至今寄巢生子百鸟为哺其雏尚如君臣云尔雅曰巂周即此鸟也越人谓之谢豹顾况诗云绿树阴中谢豹啼又名射豹
 
　　戴胜
戴胜释鸟云鵖鴔戴鵀郭璞曰鵀即头上胜今亦呼为戴胜一名戴鵀头上有毛花成胜故曰戴胜也三月飞在桑闲盖蚕生之候月令所谓戴胜降于桑是也越人云降桑遇金日主谷贱
 
　　乌  
乌说文曰乌孝鸟也象形益州耆旧传曰张霸为会稽太守举贤劝讲一郡慕化道路但闻诵声野无遗寇民语曰城上乌呜哺父母府中诸吏皆孝子王子年拾遗录云越王入国有丹乌夹王而飞故句践起望乌台以纪其瑞燕乌释鸟曰燕白脰乌广雅云纯黑而反哺者谓之乌小而腹下白不反哺者谓之雅乌白项而群飞者谓之燕乌白脰乌也雅乌鷽也山阴又有一种名寒鸦比常鸦颇小岁十月自西北来其阵蔽天及春中乃去秦太虚乐府云寒鸦万点流水绕孤村不至越者殆不知也
　兽部
　　兔
兔口有缺吐而生子故谓之兔兔吐也旧说兔者明月之精视月而孕故楚辞曰顾兔在腹言顾兔居月之腹而天下之兔望焉于是感气礼曰兔曰明视其以此欤说文无免字以兔为免兔生自口出宜有留难吐而后免故字又通为免
　　獭 
獭似狐而小青黑色肤如伏翼水居食鱼自祭其先记曰獭祭鱼然后渔人入泽梁是也獭取鲤于水裔四方陈之进而弗食世谓之祭鱼山阴泽居亦时见之
　　羊
羊礼云羽鸟曰降四足曰渍曰渍者谓死相韭渍而善耗败也六畜之死皆善耗败而羊为甚礼曰羊曰柔毛柔毛谓其不疾瘯蠡也诗曰羊牛下来先羊后牛者羊性畏露晚出而早归常先于牛会稽往岁贩羊临安渡浙江置羊艎版下羊啮船茹舟漏而沉溺者甚众至今人以为戒
 
　　牛
牛诗曰尔牛来斯其耳湿湿湿湿言润泽也盖牛之为物病则耳燥安则温润而泽故古之视牛者以耳旧云牛相璧堂欲阔膺廷欲广豪筋欲就隽骨欲垂插颈欲高排肋欲密尾不用至地头不用多肉角欲得细身欲得圆眼欲得大口方易饲鼻广易牵倚欲如绊马行欲如羊形欲如卷悬蹄欲如八字乱睫好触龙颈突目好跳毛拳角冷有病毛少骨多有力歧胡有寿常有似鸣有黄戎右曰赞牛耳桃茢牛耳无窍以鼻听也盟者听于神人故执牛耳而正以不听为戒中州（火平）潼取酥酪以雍酥为冠今南方亦皆作而会稽者尤佳会稽诸邑又推诸暨为冠盖吴中酥虽绝多大抵味淡不可与会稽班也晋王武子指羊酥示陆士衡云卿江东何以敌此疑当时南方未有酥酪也
 
　　猫
猫鼠善害苗而猫能捕鼠去苗之害故字从苗记曰迎猫为其食田鼠也迎虎为食田豕也今海州猫最佳俗云海州猫曹州狗
 
　　猴 
猴吕子曰狗似玃玃似母猴母猴似人猴善候其字从侯白虎通曰侯候也楚人谓之沐猴旧云此兽无脾以行消食柳子厚云猿好践稼蔬所过狼籍山之小草木必陵挫折挠之会稽山闲陆种如豆麦胡麻莱服蔬果竹萌之类多为残毁天衣寺僧法聪令捕一老猴被以衣巾多为细缝使不可脱纵之使去老猴喜得脱跳趋其群群望而畏之皆舍去老猴趋之愈急相逐日行数十百里其害遂稍息
　药石部
　　紫石英
紫石英本草但云生太山山谷陶贞白云会稽诸暨石形色如石榴子掌禹锡云生太山或会稽十道志云谢敷少时游诸暨乌带山梦神语云当以千千万万相遗旦至主人林下有异色石乃紫石英主人云出此山敷遂往采掘得其穴所获甚多元和郡志亦云乌带山出紫石英或以为乌豆山或以为当读如乌竖或以为字当作笪未知孰是也今诸暨枫桥山闲每雷雨后民竞往采之然必祠神而后入山盖用谢敷故事但土豪为垄断民得石多归之它人未易得也自此至婺女地产紫石英甚多但不如诸暨之莹絜有光彩尔　都下及吴中药肆所卖紫石英皆此石也婺州双林寺辄谓之饭石以神其说
　　太一余粮 
