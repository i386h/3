<!-- { "loadSidebar": true } -->
　　唐孔若思
山阴人早孤母躬训教长以博学闻有遗以褚遂良书者纳一卷焉其人曰是书贵千金何取之廉答曰审尔此为多矣擢明经历库部郎中坐右置止水一石明止足意中宗初敬晖(钦宗庙讳)彦范当国以若思多识古今凡大政事必咨质而后行三迁礼部侍郎出为卫州剌史累封梁郡公子季诩擢制科终左补阙
　　康子元
会稽人开元初诏举能治易老庄者张说以闻累擢秘书少监兼集贤侍讲学士元宗东之泰山说引子元等商裁封禅仪及还徙宗正少卿以疾授秘书监致仕
　文章
　　晋孙绰
字兴公家于会稽与兄统皆博学善属文绰游放山水十有余年乃作遂初赋以致其意又尝着天台山赋辞致甚工初成以示友人范荣期曰卿试掷地当作金石声也内史王羲之引为右军长史迁散骑常侍大司马钦宗庙讳温欲经纬中国以河南粗平将移都洛阳朝廷畏温不敢为异绰乃上疏温不悦曰致意兴公何不寻君遂初赋知人家国事耶绰少以文才著称于是文士绰为其冠温王郗庾诸公之薨必须绰为文辞然后刊石焉
　　宋谢灵运
陈郡阳夏人移籍会稽少好学博览群书文章之美与颜延之为江左第一从叔混特加爱袭封康乐公性豪侈车服鲜丽世共宗之咸称谢康乐也累迁秘书丞出为临海太守郡有名山水灵运素所爱好遂肆意游遨遍历诸县所至辄为歌诗以致其意灵运父祖并葬始宁有故宅及墅遂修营旧业傍山带江尽幽居之美与隐士王弘之孔淳之等放荡为娱有终焉之志每一首诗至都下贵贱莫不竞写宿昔间士庶皆遍又作山居赋并自注以言其事文帝征为秘书监不起命光禄大夫范泰敦奖乃出使撰晋书粗立条例书竟不就灵运诗书皆兼独绝每文竟手自写之文帝称为二宝云
　　谢惠连
祖冲父方明三世皆居会稽惠连幼有奇才不为父方明所知族兄灵运加赏之自言每有篇章对惠连辄得佳语尝于永嘉西堂思诗竟日不就忽梦惠连即得池塘生春草大以为工及灵运自永嘉还始宁方明为会稽灵运造焉谓方明曰阿连才悟如此而专作常儿遇之惠连与东海何长瑜颍川荀雍太山羊璇之以文章赏会共为山泽之游灵运登临海峤初发疆中以诗与惠连曰可见羊何共和之也尝辟州主簿不就后为司徒彭城王法曹作雪赋以高丽见奇焉
　　隋虞绰
字士裕会稽余姚人博学有俊才尤工草隶陈左卫将军傅縡有盛名见绰词赋叹曰虞郎之文无以尚也仕陈为太学博士永阳王记室大业初为秘书学士奉诏撰长洲玉镜等书十余部绰所笔削帝未尝不称善累迁著作佐郎与虞世南庾自直蔡允恭等四人尝居禁中以文翰待诏从征辽东帝舍临海登见大鸟异之使绰为铭帝览而善之命有司勒于海上其词赋并行于世
　　唐贺德仁
越州山阴人与从兄德基皆以文词称时人为之语曰学行可师贺德基文质彬彬贺德仁兄弟八人时比汉荀氏始在陈为吴兴王友入隋杨素荐其才授豫章王记室高祖起兵为隐太子友迁中舍人以年耆不更吏职徙洗马为东宫学士贞观初迁赵王友卒有集二十卷藏于四库见艺文志
　　严维
字正文越州人为秘书郎大历中与郑概裴冕徐嶷王纲等宴其园宅联句赋诗世传浙东唱和维诗一卷及剡隐居朱放越僧灵澈诗集皆藏秘府先是神龙中越有贺朝万齐融与同郡贺知章俱以文词扬名上京朝官止山阴尉齐融昆山令惟知章最贵焉
　　吴融
越州山阴人祖翥有名大中时赐号文简先生融学自力富辞调龙纪初及进士第韦昭度讨蜀表掌书记累迁御史历翰林学士中书舍人昭宗反正御南阙群臣称贺融最先至于时左右叹骇帝有指授迭十许稿融跪作诏少选而成语当意详帝咨赏良厚进户部侍郎凤翔劫迁不得从去客閺乡召还迁承旨卒
　节义
　　汉戴就
字景成会稽上虞人仕郡仓曹掾扬州剌史欧阳参奏太守成公浮臧罪遣部从事薛安收就于钱塘狱幽囚考掠五毒参至就慷慨直辞颜色不变主者穷竭惨酷无复余方至卧就覆船下以马通熏之一夜二日皆谓巳死发船视之就方张眼骂曰何不益火而使灭绝主者以白安安呼见就谓曰太守罪秽狼籍受命考实君何故以骨肉拒扞邪就据地荅言太守剖符大臣当以死报国卿虽衔命固宜申断冤毒奈何诬枉忠良强相掠理令臣谤其君子证其父就考死之日当白于天如蒙生全亦手刃相裂安奇其壮节即解械表释郡事浮征还京师太守刘宠举就孝廉病卒
　　吴董袭
字符代余姚人长八尺武力过人曹公出濡须袭从孙权赴之权使袭督五楼船往濡须口夜卒暴风五楼船倾覆左右散走舸乞使袭出袭怒曰受将军任在此□贼何等委去也敢复言此者斩于是莫敢千其夜船败袭死权改服临殡供给甚厚
　　邵畴
字温伯会稽人为郡太守郭诞功曹孙皓时诞以不白妖言被收惶遽无以自明畴进曰畴今自在明府何忧遂诣吏吏上畴辞皓怒犹盛畴虑诞卒不免遂自杀以证之临亡置辞曰畴生长边陲不闲教道得以门资厕身本郡踰越侪类位极朝右不能赞扬盛化养之以福今妖祸横兴干国乱纪畴以噂沓之语本非事实虽家诵人咏不足有虑天下重器而匹夫横议疾其丑声不忍闻见欲含垢藏疾不彰之翰笔镇躁归静使之自息愚心勤勤每执斯旨故诞屈其所是默以见从此之为愆实由于畴谨不敢逃死归罪有司惟乞天鉴特垂清察吏收畴丧得辞以闻皓免诞大刑送赴建安作船畴亡时年四十皓嘉畴节义诏郡县图形庙堂
　　锺离徇
山阴人父牧徇领兵为将拜偏将军戌西陵与监军使者唐盛论地形势谓宜城信陵为建平援若不先城敌将先入盛不然徇计晋果遣将修信陵城晋军平吴徇领水军督临阵战死
　　晋张茂
字伟康会稽人少有志行为乡里所敬信初起义兵讨贼陈斌一郡用全元帝辟为掾属迁太子卫率出补吴国内史沈充反茂与三子并遇害茂弟盎为太守周札将军充讨札盎又死之赠茂太仆
　　孔祗
字承祖车骑将军愉之弟也太守周札命为功曹史札既为沈充所害故人宾吏莫敢近者祗冒刃号哭亲行殡礼送丧还义兴时人义之
　　梁王琳
字子珩会稽山阴人授都督广州刺史元帝为魏国所逼征琳赴援除湘州剌史师次长沙知魏巳平江陵乃为元帝举哀三军缟素大营楼舰以图义举陈武帝受梁禅乃移湘州军府就郢城带甲十万巡军而言曰此可为勤王之师矣温太真何有哉初魏克江陵永嘉王庄年甫七岁逃匿人家琳迎还湘中出质于齐请纳庄为梁王齐文宣遣兵援送册拜琳梁丞相遂奉庄纂梁祚于郢州琳兵东下为陈军所败复与庄同入齐齐孝昭遣琳出合肥鸠合义故更图进取淮南伧楚皆愿戮力陈将吴明彻寇齐齐遣琳与尉破胡等出援秦州破胡军败琳还至彭城齐令径赴寿阳并许召募明彻进兵围之城陷被杀哭者声如雷齐赠琳侍中谥曰忠武
　　张彪
亡命若耶山中临城公大连出牧东扬州以为中兵参军侯景将宋子仙攻下东扬州还入若耶山举义贞阳侯即位以为东扬州剌史陈文帝入会稽彪击走之沈泰申进等共叛彪彪遂与弟昆仑及妻杨氏还入若耶山一犬名黄苍在彪前后陈遣章昭达领兵购之并图其妻劫来黄苍便啮一人中喉死彪映火识之曰卿须我者但可取头誓不生见陈蒨谓妻杨呼为乡里曰我不忍令乡里落佗处今当先杀乡里然后就死杨引颈受刀不辞彪不下刀便相随下岭彪谓杨曰从此而诀若见沈泰申进等为语功名未立犹望鬼道相逢劫即杀彪并其弟首致于昭达遂称文帝教进兵迎杨杨便改啼为笑谓昭达殡彪既毕黄苍俯伏冢闲号叫不肯离杨还经彪宅谓昭达曰妇人本在容貌今辛苦日久谓暂过宅庄饰杨入屋遂割发毁面哀哭恸绝誓不更行文帝闻之叹息遂许为尼彪起于若耶兴于若耶终于若耶及妻犬皆为时所重异
　孝行
　　晋夏方
字文正会稽永兴人家遭疫疠父母伯叔群从死者十三人方年十四夜则号哭昼则负土十有七载葬送得毕因庐于墓侧种植松柏乌鸟猛兽驯扰其旁吴时拜仁义都尉累迁五官中郎将吴平除高山令百姓有罪应加捶挞辄涕泣向之小大莫敢犯焉
　　宋贾恩
会稽诸暨人少有至行母亡居丧过礼未葬为邻火所逼恩及妻柏氏号哭奔救邻近赴助棺榇得免恩柏俱见烧死有司奏改其里为孝义里追赠天水郡显亲都尉
　　郭世道
会稽永兴人生而失母父更娶世道事父及后母孝道淳□年十四又丧父居丧过礼殆不胜哀母亡负土成坟亲戚或共赙助微有所受葬毕佣赁还直仁厚之风行于乡党莫有呼其名者元嘉中大使散骑常侍袁愉表其淳行敕表门闾改所居独枫里为孝行焉
　　郭原平
字长泰世道子父抱笃疾弥年原平衣不解带跨积寒暑及亡哭踊恸绝数日方苏以为奉终之义情礼自申乃访邑中有营墓者助人运力经时展勤久乃闲练窀穸之事俭而当礼性无术学因心自然母终毁瘠弥甚仅乃免丧文帝崩原平号恸日食麦（鱼半）一枚如此五日人曰谁非王臣何独如此原平泣曰吾家见异先朝蒙褒赞之赏不能报恩私心感动耳太守蔡兴宗临郡深加叹异还都表其殊行举为太学博士会兴宗薨事不行
　　何子平
世居会稽少有殊行见称于乡里事母至孝竭身运力以给供养元嘉中除吴郡海虞令县禄惟以养母不及妻子人或疑其俭薄子平曰希禄本以养亲不在为巳母丧去官哀毁踰礼每至哭踊顿绝方苏大明末东土饥荒继以师旅八年不得营葬昼夜号哭擗踊不阙俄顷所居屋败不蔽雨日兄子伯兴采伐茅竹欲为葺治子平不肯曰我情事未申天地一罪人耳屋何宜覆子平居丧毁甚困瘠踰久及至免丧支体殆不相属幼持操检敦厉名行虽处闇室如接大宾学义坚明处之以默好退之士以此贵之
　　齐杜栖
字孟山自父京产居会稽日门山中栖善清言连辟从事书佐为国子学上父老归养栖肥皙长壮及京产病旬日闲便皮骨自支京产亡水浆不入口晨夜不罢哭朔望节岁绝而复续呕血数升何(太祖庙讳)谢朏并移书敦譬戒以毁灭至祥禫梦见其父恸哭而绝初(太祖庙讳)兄点见栖叹曰卿风韵如此虽获嘉誉不永年矣卒时年三十六当时咸叹惜焉
　　唐罗让
字景宣以文学蚤有誉举进士宏辞贤良方正皆高第为咸阳尉父丧几毁灭服除布衣粝饭不应辟署十余年淮南节度使李墉即所居敦请置幕府除监察御史位给事中累迁福建观察使兼御史中丞有仁惠名
　　丁兴
会稽人家近荒野野火沿烧兴母老病乃湿衣覆母以身障火身死母全
　　张万和
会稽诸暨人遭父母丧兄弟庐于墓侧二十余年有芝草生甘泉出万和终其子亦庐于墓所唐孝友传叙曰唐以孝悌名通朝廷者多闾巷剌草之民皆得书于史官诸暨张万和萧山李渭许伯会戴恭俞仅皆事亲居丧着至行者天子皆旌表门闾赐粟帛州县存问复租税有授以官者
　　许伯会
萧山人玄度十二世孙举孝廉上元中为衡阳博士遭父丧负土成坟不御絮帛尝滋味野火将逮茔树悲号于天俄而雨火灭岁旱泉涌庐前灵芝瑞兽生于墓侧
　　戴恭
字玄敬萧山人少居母丧十年庐于墓侧生芝草嘉禾
　　俞仅
萧山人一门四代兄弟十五人老幼八十余口并经术贞廉仅遭亲丧哀毁骨立为乡里所称观察使孟简书于图经以励风俗
　隐遁
　　魏嵇康
