<!-- { "loadSidebar": true } -->
祖宗有天下因周之制又尽收天下雄劲士卒列营京畿足以坐制四方矣又谓郡亦不可无□则为之制其别有禁军厢军禁军盖因梁周之名而厢军则因藩镇旧名厢者乃当时分军之名今内则龙神卫四厢及外郡有第几厢之类皆郡分耳禁军犹曰京师之兵而厢军则郡国所有虽衣粮有差降然皆选择及历岁久禁厢军皆郡自募【始犹自京师分遣壮卒为募士之准谓之兵样继易以木梃木策而兵样不至矣】于是禁军则教阅以□征戍厢军给役而巳禁军有退惰者降为厢军谓之落厢自熙宁后置将官而禁军又有系将不系将之别则禁军亦分为二矣初梁太祖令诸军悉黵面为细字各识军号五代至
本朝因之方募时先度人材次阅驰跃次试瞻视【初举手指问之而巳其后又刻木作手加白垩举以试之】然后黵面而给衣屦缗钱谓之招刺利物至今皆不改若或惜费罢募使军士子弟失职或至于溢额冗滥者皆非也
　禁军
雄节系将第一指挥营在第五厢秦望门熙宁二年置额五百人
威捷系将第二指挥营在第一厢都亭桥大观二年置额五百人
威果系将第念二指挥营在第四厢鲤鱼桥东宣和五年十一月宣置先是四年二月　诏增置戍将至是下江浙诸州各置威果全捷各两指挥隶侍卫步军司太守翟汝文置营于此额五百人
威果系将第念三指挥营在第三厢水沟坊南宣和五年置额五百人
全捷系将第四指挥营在第五厢秦望门宣和五年十一月置节镇两指挥以威果全捷为名余州一指挥处并以威果为名隶殿前司额五百人
全捷系将第五指挥营在第三厢水沟坊南额五百人
威果不系将五十四指挥营在第五厢卧龙坊宣和五年置额五百人
全捷不系将十三指挥营在第五厢秦望门宣和五年置额五百人
防守步军司指挥营在攒宫禁围外绍兴二年以后置
永佑陵二百五十五人
永思陵八十五人
永阜陵八十五人
永崇陵七十八人
　厢军
崇节第七指挥营在第五厢秦望门熙宁二年置额五百人
崇节第八指挥营在第一厢钱武肃庙东熙宁二年置额五百人
壮城指挥营在第一厢北善法寺侧熙宁元年诏江浙兵官选少壮厢军堪习武艺人充依例教阅量留重役以□使令宣和格壮城指挥帅府三百人节镇二百人余州一百人额四百人
牢城宁节第二指挥营在第一厢马坊桥东熙宁四年 诏攽厢军名额自骑射至牢城二百三十色额二百五十人
屯驻营在第五厢附威果营先系海州兵养老绍兴初屯驻额二十人
作院指挥熙宁六年置
剩员指挥
　堰营
都泗堰营在会稽县东额二十五人
曹娥堰营在会稽县东南
梁湖堰营在上虞县西额五十人
钱清南堰营在山阴县西
钱清北堰营在萧山县东额五十人
打竹索营在上虞县东
通明堰营在上虞县东额二十五人
西兴捍江营在萧山县西额二百人
　土军
三江寨属山阴县额一百八十二人
曹娥寨属会稽县额八十人
龛山寨属萧山县额一百三十二人
西兴寨属萧山县额一百三十二人
西兴都巡寨属萧山县额一百三十八人
渔浦寨属萧山县额四十八人
庙山寨属余姚县额一百人
三山寨属余姚县额一百人
霢山寨属余姚县额二百人
长乐寨属嵊县额二百人
管界寨属诸暨县额一百人
新林寨属萧山县额一百人
紫岩寨属诸暨县额一百人
　弓手
会稽县额九十五人
山阴县额九十五人
嵊县额九十八人
诸暨县额一百一十三人
萧山县额七十人
余姚县额一百人
上虞县额七十人
新昌县额六十七人
　仓
苗米仓在府衙东二百步
如坻仓在府衙东北一里熙宁十年程给事师孟建秦少游书牓今犹存焉淳熙四年修
支盐仓在府衙东二里
常平仓在府衙东二百步
夏麦仓在府衙南二百步
受纳糯米仓在西门外一里
　库务〔场局等〕
都税务在府衙东一里九十步
都酒务在府衙南一百二步
比较务在府衙南一百步
和旨库在府衙东二百六十步
激赏库在府衙东二里十步
公使库在府衙
军资库在府衙
甲仗库在府衙
架阁库在府衙设厅北
常平库在府衙西
茶盐库
经总制库在通判北厅
移用库在通判北厅
五分钱库在通判北厅
激赏钱库在府衙西
回易库在府城东北
醋库在府城东
造袋局在府东北
提举司惠民局在府东
汤浦纸局
新林纸局
枫桥纸局
三界纸局
合同场在
都物料场在府衙南子城内
受纳税场在府衙内
抽解竹木场在府桥
收籴糯米场在迎恩门外
受给场在府城东二十五里
排岸司在城南卧龙坊
浦阳府在城西四十里唐书志会稽有府一曰浦阳盖唐之兵府也今废
都作院在府衙南
省马上院在府衙西
省马下院在府衙西
潜火队在府衙西
　衢巷
府城【隶会稽山阴】
越城之中多古坊曲图经所载闲可考知曰千秋坊【以千秋亭名蔡邕得椽竹以为笛】曰礼逊坊【以陈嚣逊地名】曰解愠坊【以王右军书扇名】曰龙华坊【以古龙华寺名案江总修心赋梁太清二年尝避地此寺】曰元真坊【以张志和所居名案本传后更名回轩巷】曰澄波坊【以方干池名】经行其闲宛然犹故处也曰卧龙【以山名】曰锦鳞【以桥名】曰照水【以湖名】曰都赐【以埭名】曰义井【以井名】曰天长【以观名】曰贤良【以齐唐名】曰富民曰观仁曰清道曰德政此皆旧坊至今存者其它更易盖漫不可知矣案图经隶会稽坊二十隶山阴坊十有二厥后增益视旧三倍不可胜记乃若甘露坊【耆旧云古甘滂巷是】锺离坊【以锺离意所居名】竹园坊【以陈嚣竹园名】笔飞坊【以江淹所居名】虽复后出于古有取焉若日池坊月池坊【地皆钱武肃王所凿故坊以池名】因吴越而重也名之美者曰秦望【以门名】曰蕙兰【以桥名】曰杏花【以寺名】曰花市【以市名】淳熙乙未郡人詹君【骙】既冠多士德政坊始更名状元坊后二十一年而莫君【子纯】继之于是复立状元坊矣
剡县一十坊皆如旧经进德益咏礼义清河嘉会兆庆集贤通安丰安齐礼
诸暨县二十坊八如旧经九更名三创立招贤西施【以西子所游处名】范邻【以近范蠡坛名】永宁临津永寿安仁劝农【旧】制锦集货华缨浣溪彩织道山台辅使星芝山【更】相门神秀状元【创】
萧山县三坊皆如旧经清风【以许询宅名】招贤【以江淹宅名并见寰宇记】通阓
余姚县一十坊九如旧经一更名履仁清和待士崇礼训俗通德太平时清永宁【旧】双桂【更】
上虞县一十三坊皆如旧经尚德尊贤照位崇义恤孤纯孝好学属文农务廉贾思仁重义习古新昌县四坊皆如旧经康乐【以谢灵运所游止名】霸越千秋
太平
凡此诸县坊曲所以得名不能尽举若诸暨之西施范邻萧山之招贤清风新昌之康乐盖古迹尤着云
　馆驿
府城
蓬莱馆在卧龙山之左【史魏公建盖府东亭旧址高宗皇帝巡幸尝泊御舟于此吕颐浩奏事尝曰臣等昨夕宿提刑司在　御舟□数步即谓此也】东问津亭北通川亭皆临府东大河【即古箪醪河是】水光映发望之如图画舟车既届必有次舍焉而实一州佳观也子城东门有丰宜馆今为观察判官署城西迎恩门东五云门皆有亭以送迎
御香则繇
陵寝寓是也案图经唐观察使李绅尝于府东建候轩亭今废【袭明子葆光录称皮光业微时梦亭上偶人皆列拜觉而自负后果知东府事故老云翟忠惠公帅越亭尚亡恙公出有风罥其伞寘栏干上或谓亭神实为祟也公怒即日撤毁之今市人犹称轩亭】府东北有安轺驿是为轺亭亦废
　诸县
会稽县有东城驿在县东六十里今废馆二以待朝陵官属在县东三十五里有上马亭
山阴县有仁风驿在县北三里柯桥驿在县西二十五里钱清驿在县北五十里
剡县有访戴驿在县东南五十五步戴溪亭在县南二百十步
诸暨县有待宾驿在县西南六十步今废兴乐驿在县南五十里今废亭阔驿在县南二十里今废使华馆在县东百六十步枫桥驿在县东北五十里
萧山县有梦笔驿在县东北百三十步临川亭在县西北九十步萧山馆在县西北百二十步驻旌亭在县西一十二里日边驿在县西一十二里候春亭在县之东门渔浦驿在县南三十六里
余姚县有宁波驿在县西五十步今废津亭二在县北一里
上虞县有金罍驿在县东二百步池湖驿在县西南五十里之明亭在县东一里适越亭在县西一里
新昌县有南明驿在县西一百步天姥驿在县东南五十里
诸县亭驿兴废大略在是其闲岁月非有故实不复具书若戴溪亭梦笔驿一时风流皆可想见也
　邮置
周官行夫掌邦国传递注曰若今时乘传骑驿而使者也乘传骑驿而使必有顿止之次故传置驿因皆为次舍之名田儋传横至尸乡厩置张敖传要之置厕魏相传客诈止传文帝二年十一月诏曰太仆见马遗财足余皆给传置之类是也颜师古注去置者置传驿之所盖至唐而后谓顿止之次为驿也唐季五代以前犹以民给其役谓之递夫
皇朝建隆二年乃悉以军士充谓之铺兵而为之制非法不许辄入驿役铺兵与法所许而过其数者皆抵罪有急脚递马递步递三等元丰六年八月始用金字牌【牌用朱漆以金饰字靖康元年尝改用惟黄牌朱字　　高宗皇帝中兴乃复旧制】令急脚递传送
御前文字尤速于急递矣盖放古羽檄之意也稽留尺一罪至配流甚者上其罪能不废其事亦次第推赏绍兴五年诸军斥堠铺专承军书其刑赏亦如之三十二年十一月又放斥堠之法立摆铺递军书与他文书之最急者降此则步递也而谓之常程然步递亦有京递省递之别如令甲所云文书当递赴京者因谓之京递绍兴五年有
旨诸路机速文书许入
尚书省急递故又因谓之省递焉今州境属县八凡为铺四十三铺兵三百八十一人东南接明台婺西达于
行在所
　狱
府院在府衙南
司理院在府衙南
　市
照水坊市在城东南二百步
清道桥市在城西一里
大云桥东市在城南二里属会稽县
梅市在城西十五里属山阴县梅市乡乡有梅福里旧经云梅福传有人见福会稽变姓名为市门卒十道志云即梅福为监门处陆左丞适南亭记梅山少西有里曰梅市即此
古废市在都亭桥南礼逊坊旧经云蓟子训货药于此列仙传云蓟子训齐人卖药于会稽市时乘青骡往来忽然不见
大云桥西市在城北属山阴县
龙兴寺前市在城北二里傍有市门桥其北街曰市北街寺今废
驿地市在城北二里
江桥市在城北五里
　堰
　　会稽县
曹娥堰在县东南七十二里唐光启二年钱镠破韩公汶于曹娥埭与朱褒战进屯丰山后埭遂为堰治平中齐祖之撰曹娥重修廨宇记云自阳武之越堤开封之翟桥总为堰者二十七曹娥其一也
东郭堰在县东南三里
陶家堰在县东四十里
都泗堰在县东三里宋何(太祖庙讳)至都赐埭去郡三里因曰仆弃人事此埭之游于今绝矣梁江总言王父昔莅此邦卜居山阴都赐里都赐今作都泗【案江总言王父莅此邦乃江彪也事见别卷】
茅洋堰在县东三十里
矾江堰在县东二十二里俗作凡江
政平堰在县东十五里
王家堰在县东五十里
称浦堰在县东北三十里
杜浦堰在县东五十五里
董家堰在县东七里
严浦堰在县东北三十一里
