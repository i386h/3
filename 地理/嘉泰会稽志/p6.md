<!-- { "loadSidebar": true } -->
东至庆元府慈溪县界一百五十七里西至临安府钱塘县界一百三十八里南至台州天台县界二百九十五里北至海一百一里东西二百三十二里南北四百四十七里至东京二千四百七十里西京二千八百七十里
　城郭
筑城之法城身高四丈城阔五丈上敛二丈若城身高三丈五尺则址阔四丈三尺七寸上敛一丈七尺城外筑瓮城去大城十五步【瓮城圜一面包城高厚与大城之数相等】瓮城外凿壕去大城三十步上施钓桥凡为三壕第一重阔二十步深二丈水深四尺至七尺第二第三重递减五尺壕之内岸筑羊马城去大城五步高八尺址阔五尺上敛二尺自上三尺开箭窗外至壕垠留一步埋设鹿角大城上每三十步置马面敌楼各一座女墙相去各十步凡楼橹之法曰垂锺版曰拐子木曰伏兔子曰手杷腰楅曰鹰架曰踏空版曰扠柱版曰护柱版曰胡孙柱曰鄣水版曰马面曰梯曰马垠踏道曰娥眉砖踏道曰笆曰草椁曰牛革曰毡曰大小索曰铁鴈钩此其名数之大略也并塞控阨之地人人习知故其筑城也易为力而坚致可守内地既非临边又郡邑安固无寇盗之虞者久虽兴版筑或出草创故略书梗概欲在官者知城池之不可忽如此【刘忠显以其久在兵闲身履西陲要害之地至于城壁制度尤其所悉故在会稽修葺郡城虽用功不多而寇至可以无恐使他人为之虽有才智亦未必能也】
罗城周回二十四里步二百五十熙宁中郡守沈立为会稽图其叙如此而旧经云四十三里者非也厥今州城以步计之八千八百二十有八按度地法步三百六十是为一里举今步数总归于里亦二十有四余步百八十八较之图叙所损六十有二宣和初刘忠显治城御方寇尝稍缩其西南隅然则今所损步或者自是时也旧经有云城不为壕今城外故有壕但不甚深广尔皇佑中有　诏浚湟太守王逵始治其事旧经成于祥符不及知也城之四面高厚之数则旧经大略如之【旧经城东面高二丈四尺其厚三丈西面高二丈六尺其厚一丈八尺南面高二丈一尺其厚一丈八尺北面高二丈二尺其厚二丈六尺故老云后虽闲有堕圯寻复缮治旧址尚在不能甚圯损也】城门九东曰都赐门【有都赐埭门之名盖久矣见南史何(太祖庙讳)传】曰五云门东南曰东郭门【有东郭埭】曰稽山门正南曰殖利门【有南埭】西南曰西遍门【有陶家埭】曰常喜门【州城至此与子城会门在其上盖九门之一也】正西曰迎恩门北曰三江门凡城东南门有埭皆以护湖水使不入河西门因渠漕属于江以达行在所北门引众水入于海
　子城
旧经云子城周十里东面高二丈二尺厚四丈一尺南面高二丈五尺厚三丈九尺西北二面皆因重山以为城不为壕渐土嘉佑中刁约守越奏修子城记云城成高二十尺北因卧龙山环属于南西抵于堙尾凡长九千八百尺城之门有五熙宁中沈立为越州图序云杨素筑子城十里越绝书云越王臣于吴故城北向以东为右西为左小城周三里七十步陵门四水门一吴越春秋云小城周千一百二十步一圆三方西北飞翼楼以象天门东南伏漏石窦以象地户陵门四达以象八风又云城南近湖去湖百余步会稽治山阴以来此城即为郡城案今子城陵门亦四曰镇东军门曰秦望门曰常喜子城门曰酒务桥门水门亦一即酒务桥北水门是也其南秦望门去湖亦仅百步虽未必尽与古同然其大略不相远矣由秦望门而入直北曰莲花桥又北走即府治所也秦望门街之东曰雄节营曰五通庙曰酒务坊曰夏麦仓曰都酒务街之西曰第七营曰第四营曰车水桥巷曰提举司干办公事厅循城而西曰念三营繇酒务坊而东经丰宜馆【今为察判厅】三圣庙之前东走酒务桥门繇车水桥巷而西过桥之南有大池曰龙喷池池正方可三十亩池北曰佥判厅池西曰社坛自此西走踰大郎桥会于常喜门莲花桥北街之东曰司理院西曰卧龙坊繇卧龙坊而西数百步西南走威果营又数百步抵城隍庙路及西园南趋清冷桥出常喜门府治之南左曰提刑司干办公事厅曰作院右曰通判南厅【旧为判官厅熙宁闲张大山新建判官厅寿乐堂东坡先土为赋诗者即此是也其后至淳熙闲以旧通判南厅为武提刑治所故南厅遂徙于此】繇府治而右手诏亭下少西曰府院曰下马院繇府治而左颁春亭下东走即镇东军门街之北曰佥厅少东曰通判北厅【南丰曾先生倅越时有卧龙斋见于元丰类稿宣和闲禁臣庶称龙天君主等字或彻其扁堂亦寻废桂堂在便厅之南吴兴施宿所建今存袁尚书起岩书其扁又有绿橘亭亭记颜春公所书事见碑刻今亭与石皆不存】街南曰通判东厅【此即旧所谓通判南厅今为添差通判厅】
　学
宋兴学校之制皆因前代惟州郡自唐末五代丧乱学官尽废有司庙祭先圣而巳犹有废而不举者
仁宗皇帝天圣初赐兖州学田又命藩郡皆得立学其后列郡多亦有请悉可之稍增赐之田如兖州由是学校殆遍天下然法制犹未具也庆历中范仲淹辅政议兴学校本行实以取士于是宋祁等合议请士皆土著而教之于学校然后州县察其履行则学者修饬矣乃下　诏州若县皆立学本道使者选属部官为教授三年而代官不足取于乡里有学业者士须在学三百日乃听预秋赋凡隐匿丧服或尝犯刑或亏孝弟有状或两犯法经赎或为乡里害或假户籍或父祖犯十恶或工商杂类或尝为僧及道士皆不得与士齿有司方奉行会仲淹罢于是学校之令皆弛然州郡多自置学聘名儒主之若李觏孙复石介姜潜王令辈其尤著者也
神宗熙宁四年罢诗赋贴经墨义士各占治诗书易周礼礼记一经兼论语孟子义而论策如故然亦未遑学校也终
神宗一朝三舍之法止行于太学而巳崇宁初始议颁太学三舍之法于天下京师置辟雍诸路置提举学事州并置教授提学岁中遍行诸路通判岁中遍行诸县贡士皆给驿券然犹止以科举三分之一为贡士大观末始尽罢科举悉由学校升选辟雍□置长贰以下如太学引惠民河以为璧水植木森茂为舍千八百闲然当时议者以谓学制太严士失私养故相张商英以为利近不利远利富不利贫利少不利老又因　诏有司讲求元丰学法中书舍人蔡肇言于众中曰既行元丰安用辟雍肇虽以此被绌然议者皆然之至宣和三年始罢辟雍省其司成以下官天下舍法皆罢复科举取士然斋课以八日试经义十八日试论二十八日试策鼓之节昕三昏四讲五食六升堂七还斋八集九学门以昕鼓启昏鼓阖学之列职以学正举行学规学录佐正纠不如规者斋谕佐长导谕诸生及学规斋规行罚各五等今尚有遵行者若释奠之制则有六一曰时日【谓春秋上丁日】二曰斋戒【谓散斋三日致斋二日】三曰陈设【谓前三日设次前一日埽除之类】四曰省馔五曰行事六曰乐【请行事凝安之乐作三成止诣罍洗同安之乐作诣文宣王神位前明安之乐作洗爵毕再诣神位前成安之乐作】今尚不废惟乐多阙矣议者谓方三舍之法行士子无敢以秃巾短后之服行道上者遇长上无敢不避道拱揖者茶肆酒垆无敢辄游者市人不逞者醉者或凌嫚之士子皆避去无与较者则亦不可以为无补于教养惟痛禁元佑学术凡曾上书直言在籍者皆入自讼斋非自陈改过不许预舍选贤者至耻于入学又学规以谤讪朝政为第一等罚之首非古者不毁乡校之义天下至今叹息云
学在府南五里三十六步
教授直舍在学之东
　　县学
县学昔者所在或有之至庆历兴学始议州县皆立学而不果行崇宁中乃着为令凡县学以时选试取其尤者升州学为外舍生凡县学设学长一人视州学教授谕一人直学一人斋长斋谕名一人长诸生选特奏名进士无则选老成有经行者充生员大县五十人次县四十人小县三十人其教养选试之法同州学至宣和三年与州学舍法俱罢然至今天下县亦多有学而会稽诸邑为盛
会稽县
学在县南竹园巷
山阴县
学在县南柴场坊
嵊县
学在县西一百步旧经载至圣文宣王庙在县东南一百步学始创于县令晋陵丁【宝臣】实庆历八年也临川王平甫【安国】为记今不存独宝臣所撰碑及兴学五言尚在宣和中盗起焚毁建炎元年县令应【彬】建孔子殿后三年蜀郡范【仲将】始置廊庑又明年淄川姜【仲开】始大之汝阴王性之【铚】为之记干道癸巳今丞相谢公【深甫】尉剡时与主簿栝仓江【涛】增葺仍立诸生课试之法甚□有邑人周汝上记
诸暨县
学在县西淳熙六年知县李【文铸】建旧县西有夫子庙唐天宝中令郭密之迁于长山下晋天福庚子令赵【湜】移县东一里
皇朝景佑四年尉刘【述】重建庆历四年始
诏州县立学明年令寇【仲温】增造颇为全□李君以其地岁有水患故迁焉
萧山县
学在县南门外二十步【旧经在县西三十步】
余姚县
学在县东一里五十步元丰元年知县事黄【铸】立建炎兵毁惟学独全余【端礼】赵【子肃】赵【公豫】相继新之庆元五年施【宿】刱直舍为致齐考试之地筑墙垣作外门买田置书甚□有尚书楼公【钥】记
上虞县
学在县东南六十五步
新昌县
学在县东南
　社稷
社以句龙配稷以后稷配自　京师达于郡邑岁再祭春以春社秋以秋社前一月检举关所属前祭三日散斋【宿于正寝不吊丧不问疾不作乐不行刑不书狱不与秽恶】致斋一日【质明赴祠所凡祭外皆禁】前祭二日设行事执事官次牵牲诣祠所祭日丑前五刻设神位于坛上席以莞陈币篚笾豆俎簠簋罍洗牺尊象尊太尊山尊着尊壶尊皆加幂前祭一夕晡后省馔祭日丑前五刻行事官等各就次掌馔者实馔赞礼者引初献省视陈设乃各就次易祭服以次引二献行礼礼毕引初献饮福受胙还次亚献以下皆受胙再拜送神瘗币乃退此其大略也其详有司存焉方政和闲颁大晟乐于天下祭社稷皆有乐赞者请初献行礼则宁安之乐作八成止引诣坛盥洗则正安之乐作诣神位前则嘉安之乐作送神则宁安之乐复作一成止自建炎绍兴以后乐器多亡工亦不敢习矣三代之社所谓以松以柏以栗先儒以为立社各以所宜木案齐有社栎楚有枌榆社正与先儒之说合今会稽惟樟杨【杨木种多此一种名松杨】二木最寿且茂神祠梵宇及民庐往往有之或至数百年庇地数亩窃意社稷坛壝之傍皆当种蓻以合所宜木之意社在府城南二百九十步
　　诸县社稷
古者诸侯建国各有社稷虽曹滕邾莒五十里之国皆与齐晋等不独诸侯也有民人则有社稷矣故一邑之小亦有之鲁之费楚之丰皆邑之有社者也而国朝之制县社稷祠祭与郡等会稽八邑皆有社稷焉
会稽县
社在县南礼禋坊庆元二年知县事王【时会】重修有记
山阴县
社在县南柴场
嵊县
社在县北一百一十五步【旧经云在县西南一十五步】
诸暨县
社在县北旧社稷坛在县南三里政和闲令陈【瑞礼】依新式增筑坛五风云雷雨师附焉淳熙丙申令熊【克】别筑五坛于县西墉之外庆元四年令赵【彦权】始迁于此
萧山县
社在县西一百步【旧经在县南二百步】
余姚县
社在县西二里【旧在县南一里】
上虞县
社在县西一里二十五步【旧在县南四十步】
新昌县
社在县西南一里
　贡院
