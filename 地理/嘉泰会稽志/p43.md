<!-- { "loadSidebar": true } -->
严长史园林颇名于唐大历中有联句者六人其宅诗云落木秦山近衡门镜水通园诗云杖策山横绿野乘舟水入衡门皆维自句可以想见其处矣
方雄飞别墅在湖中其自为诗云寒山压镜心此处是家林今禹庙东有寒山或云即其故处是时有袁秀才林亭雄飞相近数过之故云经年此地为吟侣早起寻君日暮回也
皇甫秀才山亭孟东野尝赋之其诗云晴湖泻峰镜翠浪开萍藓【平声】往往唐人多因依镜湖以为胜趣惜其不尽传尔
小隐山园在郡城西南镜湖中四面皆水旧名侯山晋孔愉尝居焉皇佑中太守杨纮始与宾从往游游而惬焉问其主王氏山何名对曰有之非佳名也亭有名否则谢不敢乃使以其图来悉与之名山曰小隐之山堂曰小隐之堂池曰瑟瑟之池命其亭曰胜奕亭曰志归亭曰湖光亭曰翠麓亭又有探幽径撷芳径扪萝磴百花顶山之外有鉴中亭倒影亭皆杨公所自命名而通判军州事钱公辅又为刻石记之后且百年浸废弗理少师陆公宰尝得之以为别墅作赋归堂六友堂遐观堂秀发轩放台蜡屐亭明秀亭拄颊亭抚松亭会公改筑子城之东隅今惟赋归堂蜡屐亭存焉皆少师所扁也有卢赞元襄周秀实芭题诗最传于世
齐氏家园在城东少微山山甚小而近湖齐祖之分司东归遂家焉引流为沼艺花为圃山之上下有芳华亭修竹岩真珠泉石屋嘉遯亭樵风亭禹穴阁应星亭东山亭钓阁其自为家山十咏陶写景物语尢闲远今废为神祠无复旧观惟钓阁故基犹略可识尽湖山登览之胜
　古第宅
本朝会稽文献相望然往往不营第宅如杜丞相陆左丞顾内相陈中书方鼎贵时皆无尺掾之居傅给事归北海故庐以鹅换竹种之而巳未尝营葺李参政罢政归质新河小宅居之旋即弃去竟无一区所以示后人简俭之法至矣故今着于篇者概古事也
　　虞国宅
汉日南太守虞国宅旧经云案舆地志余姚县西二里有屿山山南有虞国宅国在日南爱及民物出有双鴈随轩秩满还家鴈与偕至宅今为百官仓
　　孟尝宅
汉合浦太守孟尝宅在上虞县南二十三步有孟宅桥又县东一里有还珠门取合浦还珠之意
　　陈嚣宅
汉太中大夫陈嚣宅在今礼逊坊长庆寺竹园巷之闲去会稽县东二里所嚣宅有大竹园至宋永徽中为寺犹号竹园寺初嚣与纪伯为邻伯窃嚣藩地以自益嚣见之不言益徙地与之伯惭惧亦归所侵地其中乃为大路鸿嘉二年太守周君刻石旌表号曰义里长檐路至今乡人犹号长檐街
　　江彪宅
江摠传云摠于会稽龙华寺制修心赋云晋护军将军彪昔莅此邦卜居山阴都阳里寺域则宅之旧基左江右湖面山背壑东西连跨南北纡萦寝处风云凭栖水月太平寰宇记云郭北有江桥即彪所居之地案晋书江虨传永和中尝为护军将军出补会稽内史疑即彪也
　　孔车骑宅
孔愉初以讨华轶功封余不亭侯授车骑将军及为会稽三年营山阴湖南侯山下数亩地为宅草屋数闲便弃官居之山初无名以愉来居故名侯山在县西南四里今为小隐山园别见
　　谢太傅宅
谢安本传云安寓居会稽与王羲之及高阳许询桑门支遁游处出则渔弋山水入则言咏属文相传以为今国庆寺乃太傅旧居世说注引晋阳秋谢安石家于会稽上虞县优游山林六七年闲征召不至太傅居东山实二十余年此云六七年者乃太傅未出时也
　　许征士宅
许询父旼从元帝过江迁会稽内史因居焉询隐居不仕召为朝议郎不就常登永兴县西山筑室其上萧然自致乃号其岫为萧山东晋咸和六年舍山阴永兴二宅为寺穆帝时名山阴旧宅曰祗园【今为能仁寺】永兴新宅曰崇化县西南四十里有慈云寺县西九十里有重兴院皆询尝所居也旧经云郡国志云会稽山南有许君宅又许君里在会稽县清风坊案皇甫冉诗云昔闻玄度宅门对会稽峰者谓山阴宅也王勃山亭序云永兴新郊许玄度之风月者谓永兴宅也
　　谢车骑宅
郦道元水经云嶀山东北太康湖晋车骑将军谢玄旧居所在右滨长江左傍连山平陵修通澄湖远镜于江曲起楼楼侧悉是桐梓森耸可爱居民号为桐亭楼楼两面临江尽升眺之处芦人渔子泛滥满焉湖中筑路东出趣山路甚平直山有三精舍高甍凌虚垂檐带空俯眺平湖杳然在下水陆宁宴江有琵琶圻临江有石床名钓鱼台
　　王右军宅
王羲之宅在山阴县东北六里旧传戒珠寺是也旧经云羲之别业有养鹅池洗砚池题扇桥存焉今寺有右军祠堂既谓之别业则疑宅不在是或云嵊县金庭观乃右军旧宅尝舍读书楼为观在县东南七十二里孝嘉乡今观之东庑有右军肖像及墨池养鹅池
　　王中令宅
王献之宅在会稽县南三十里旧经云晋义熙三年中书令王子敬居于此有五色祥云见安帝诏建云门寺
　　何骠骑宅
何充宅在会稽县东南七十里充尝为会稽内史居于此今福庆寺乃其旧宅云
　　郭伟宅
晋骠骑大将军郭伟宅在会稽县东南三里五十步大禹迹寺是也今尚为壮剎余地亦广可想见当时园第之盛
　　谢敷宅
谢敷宅在会稽县五云门外一里所或云在云门寺东与何太祖庙讳宅相近故唐僧灵一诗云春山子敬宅古木谢敷家又宋考功云门诗云樵径谢村北学井何岩东是也
　　戴安道宅
戴公旧居剡中郗超每闻欲高尚隐退者辄为办百万资并为造立居宇在剡为戴起宅甚精整戴始往旧居与所亲书曰近至剡如官舍事见世说
　　谢康乐宅
宋谢灵运宅在始宁山中与太傅宅当不甚远灵运本传云父祖并葬始宁有故宅及墅遂移籍会稽修营别业傍山带江尽幽居之美作山居赋以自见
　　孔稚珪宅
宋衡阳王萧钧传云孔稚珪家起园列植桐柳多营山泉殆穷真趣又本传云稚珪不乐世务居宅盛营山水凭几独酌傍无杂事门庭之内草菜不翦
　　江文通宅
梁金紫光禄大夫江淹宅太平寰宇记云江君里在招贤坊又萧山县东北一百三十步有江淹故宅今为觉苑寺寺前有梦笔驿亦以文通得名案文通城中巳有宅此殆别墅也
　　贺季真宅
唐贺秘监宅在会稽县东北三里八十步知章晚自号四明狂客天宝初请为道士还乡里诏许之以宅为千秋观又求周宫湖剡川一曲宅今天长观是
　　张玄真宅
玄真子张志和隐居在郡之东郭茨以生草椽栋不加斤斧唐大历中观察使陈少游往见为终日留表其居曰玄真坊以门隘为买地大其闳号曰回车巷其初门阻流水无梁少游为营之郡人号曰大夫桥
　　徐浩宅
徐浩宅在会稽县五云桥之东髣佛有遗趾存溪山奇丽过者犹属目焉
　　严维宅
严长史宅大历中郑概裴冕等联句赋诗与长史凡六人长史名维以诗著称其自句云落木秦山近衡门镜水通又皇甫冉宿长史宅诗亦云昔闻玄度宅门对会稽峰君住东湖上清风继旧踪以诗考之可想见其处也
　　施肩吾宅
施肩吾宅在山阴唐真人施君肩吾之故居也陈文惠公诗云幽居正想沧霞客夜久月寒珠露滴千年独鹤两三声飞下岩前一株柏
　　赵处士宅
本朝赵处士宅在会稽县东南照水坊华镇云赵万宗字仲渊养素丘壑德名上闻祥符中被召不赴献跛鳖传以自谕求为道士即其家赐羽衣以遂其志养鹤名丹砂尝有诗云斗悬金印心难动屏列春山眼暂开盖自述也
　古器物
五宝剑一曰纯钧二曰湛卢三曰胜邪四曰鱼肠五曰巨阙越绝云昔越王句践有宝剑五闻于天下今越有铸浦上灶下灶剑翁岭说者以为皆越王铸剑之地
古铜罂旧经云在州南三里舆地志云句践所藏晋太元中谢輶为郡守掘郡厅柱下深八尺得古铜罂可容数斗题作越王字文甚分明是今隶书余不可识輶以为范蠡猒胜之术遂埋之今不识其处
御史床寰宇记云在州东四里虞翻为吴长沙(钦宗庙讳)王礼待特设此床以表贤客翻仕汉至御史梁元帝玄览赋云御史之床犹在都护之门不修旧经五官省相传有虞翻床
黄合铜漏旧经云黄合有铜漏古制甚精王羲之书陆机漏赋镌刻于上历代以为宝今不复存
雷鼓舆地志云句践应门之上有大鼓名之为雷鼓以威于龙也【寰宇记吴作蛇门有蛇象而龙角】会稽记曰雷门上有大鼓阔二丈八尺声闻洛阳孙恩之乱军人斫破有双白鹤飞出后不鸣湘洲记云泉陵山有大石鼓云昔神鹤飞入会稽雷门中鼓因大鸣汉书王尊曰毋持布鼓过雷门
会稽徽命钟晋书郭璞传元帝为晋王使璞筮遇豫之暌璞曰会稽当出钟以告成功上有勒铭应在人家井泥中得之繇辞所谓先王以作乐崇德殷荐之上帝者也及帝即位太兴初会稽剡县人果于井中得一钟长七寸二分口径四寸半上有古文奇书十八字云会稽徽命余字时人莫识璞曰盖王者之作必有灵符塞天人之心与神物合契然后可以言受命矣观五铎启号于晋陵栈钟告成于会稽瑞不失类出皆以方岂不伟哉
柯亭笛蔡邕避难柯亭仰见椽竹知有奇音取之作笛
许承瓢真诰曰上虞吴昙收得许承一瓢赠褚伯玉伯玉亡后留付弟子朱僧标历代宝之可受一斛唐先天二年敕女真道士王妙行诣金庭观投龙囚持此瓢以进
神女墨汉王朗为会稽太守其子肃随在郡住东斋中夜有女子从地中出自称越王女与肃语尽夕将晓辞别赠墨一丸是时肃方注周易多有凝滞旦用此墨便觉才思开敏
石船石帆铁履铁屐郡国志涂山有石船长一丈云禹所乘者十道四蕃志圣姑从海中乘石舟张石兜帆至此遂立庙庙中有石船船侧掘得铁履一量寰宇记宋元嘉中有人于石船侧掘得铁屐一双会稽记云东海圣姑乘石船张石帆至二物见在庙中盖江北禹庙也
錞于寰宇记圣姑祠又有周时乐器名錞于铜为之形似钟而有颈映水用芒茎拂之则鸣
古珪青玉印寰宇记宋武修涂山禹庙得古珪梁初又得青玉印
白璧十道四蕃志宋孝武使任延修禹庙土中得白璧三十余枚明知万国所执梁初治庙穿得碎珪及璧百余片
金罍晋太康中上虞凿井得之井在县南一里今 天庆观东庑
驱山铎唐人于越溪获铎以问僧一行荅云此秦始皇驱山铎也
禹剑在禹祠殿几世言禹之所服寸刃出于韣外莹无铺涩而牢不可引孙冕诗云水剑还难问梅梁亦可疑钱倧诗云尘埃共锁梅梁在星斗仍分剑韣存
禹珪璋璧佩绍兴末得之庙殿前土中去土面财三二尺今在告成观珪二璋璧各一佩三观者多疑非古物或谓后世以奉神者其说近之
漏鼎漏壶漏盘漏权漏钲太守翟公汝文所制各有铭公之子大宗正丞耆年作鼎篆笔力奇古鼎云公巽父作牧命工浩范金作鼎于观肆命壶氏司漏时若昏明惟兹邦永用宝其无斁壶云惟建炎戊申三月癸丑公巽父作壶审漏节其永保盘云公巽父作坫司漏节其永保权云公巽父作金漏用衡石其永宝钲云建炎戊申六月癸亥作钲永宝
干道中上皋耕者得古砖有文曰五凤元年三月造以献府牧洪文惠公文惠命镌以为砚置案闲意甚爱之然所著隶释隶续皆不载岂以其篆体非隶字耶
淳熙癸卯岁三山陆氏凿渠泄水得古砖有铭曰永安五年七月四日造作又一砖曰太康十年七月造盖吴及西晋物也今藏陆氏
　漏泽园
漏泽园在县南七里初崇宁三年二月有
