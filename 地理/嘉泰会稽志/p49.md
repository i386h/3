<!-- { "loadSidebar": true } -->
祖宗功德使人如能留助吾祭乃可观使遂不敢复请张贵妃薨追册为皇后命沔读册故事正后翰林学士读册沔既位右府力辞之不从及至柩前乃曰此册臣沔读则可枢密副使读则不可置册而退时相取读之遂求罢职以资政殿学士知杭州迁大学士移知青州又迁观文殿学士知并州沔在杭治奸僧猾民不少贷怨谤纷起卒以御史弹奏责宁国军节度副使复光禄卿分司南京会恩除知濠州以礼部侍郎致仕韩琦作相荐之起为资政殿学士知河中府又以为观文殿学士知延州道卒年七十一赠兵部尚书谥威敏
　　陆佃
字农师山阴人受经于王安石熙宁三年应举入京适安石当国首问新政佃曰法非不善但推行不能如初意故反病民如青苗是也擢甲科授蔡州推官初置五路学官选为郓州教授召补国子监直讲王雱用事好进者至崇以师礼佃待之如平日以是在太学七年不徙官修定说文得入见
神宗方议大裘佃考礼以对　帝悦用为详定郊庙礼文官时同列皆侍从独以光禄丞居其闲加集贤校理崇政殿说书进讲周官帝称善始命先一夕进稿同修起居注官制行擢中书舍人给事中
哲宗立去安石之党士多讳变所从会安石死佃率诸主哭而祭之识者嘉其无向背迁吏部侍郎以修撰
神宗实录徙礼部数与史官范祖禹黄庭坚争辩大要多不肯诋安石庭坚曰如公言盖佞史也佃曰尽用君意岂非谤书乎以龙图阁待制知颍州徙知邓州江宁府甫至即省安石墓绍圣初治史罪落职知海州复集贤殿修撰移之蔡
徽宗即位复为吏部侍郎上疏曰人君践祚要在正始正始之道本于朝廷近时学士大夫相倾竞进以善求事为精神以能讦人为风采以忠厚为重迟以静退为卑弱相师成风莫之或止正而救之实在今日
神宗延登真儒立法制治而元佑之际悉肆纷更绍圣以来又皆称颂夫善续前人者不必因其所为否者赓之善者扬焉愿咨谋仁贤询考政事惟其当之为贵则大中之政也迁吏部尚书拜尚书右丞佃执政持论多近恕每欲参用人才尤恶奔竞尝曰天下多事则须不次用人苟安宁无事时人之才无以大相远但当以资历序进少迟缓之则士知自重矣又曰今天下之势如人大病向愈当以药饵辅养之须其安平苟为轻事改作是使之骑射也转左丞御史论吕希纯刘安世复职太骤请加镌抑且欲更惩元佑余党佃为　帝言丐勿穷治乃下诏申谕揭之朝堂谗者用是诋佃曰佃名在党籍不欲穷治正恐自及耳遂罢知亳州数月薨年六十一绍兴初追复资政殿学士佃著书二百余卷埤雅礼象诸书今传于世
　　陈过庭
字宾王山阴人中进士第政和中为祠部吏部右司员外郎使辽过庭初名扬庭辞日徽宗改命焉时或传辽王苦风痹又箭损一目过庭归证其妄且劝帝饬边□迁太常少卿起居舍人宣和二年进中书舍人纔七日迁礼部侍郎又迁御史中丞兼侍读睦寇窃发过庭言致寇者蔡京养寇者王黼窜二人则寇自平又朱勉父子本刑余小人交结权近窃取名器罪恶盈积宜昭正典刑以谢天下由是罢知蕲州旋责海州团练使黄州安置三年得自便
钦宗立以集英殿修撰起知潭州未行以兵部侍郎召在道除中丞初入见　帝谕以国家多难每事当悉意尽言于是节度使范讷丐归环卫过庭因言自崇宁以来建旄钺者多不由勋绩请除宗室及将帅立功者余并如讷例又乞辨　宣仁后诬谤姚古拥兵不援太原陈其可斩之罪七窜诸岭表进礼部尚书擢右丞中书侍郎议遣大臣使金人耿南仲以老聂昌以亲辞过庭曰主忧臣辱愿效死　帝固遣南仲昌及城陷过庭亦行因被留不还建炎初以资政殿大学士提举太平观四年六月薨于虏而明年赠开府仪同三司谥曰忠肃
　　李光
字泰发一字泰定上虞人少入太学登崇宁五年进士第调衢州开化县令知平江府常熟县朱勉方以花石得幸势焰熏灼光不为屈械系其奴勉怒监司为移光知吴江以避之光挺挺自若勉亦不能害也宣和二年召为太常博士五年迁司封员外郎因进对极论时事语及用事大臣黜知桂州阳朔县明年召为司勋员外郎迁符宝郎虏犯塞
徽宗巳有东幸意当国者不知计所出光慨然建白以谓为今之计惟传位东宫则虏气自沮
钦宗即位擢右司谏光首论宦官谭祯梁方平丧师辱国梁师成缔交蔡京王黼表里蒙蔽罪皆当诛迁侍御史极论蔡攸朱勉奸恶请正典刑有彗出寅艮闲议者谓夷狄灭亡之证光言春秋书灾异以戒人君不闻归之夷狄所论尤激切疏奏耿南仲力排之谪汀州监酒税建炎三年
高宗自临安移跸建康以宣为藩屏除知宣州光到郡乃缮城池聚兵粮集诸县之乡兵谓之义社南陵有水军叛光遣奇兵衔枚夜击之贼溃十一月金人夺马家渡南牧郡县皆不能支光独力修守□金人不敢入境四年巨盗戚方破宁国傅城下光设牙帐于南壁躬抚士卒贼分兵百道来攻光随宜应之凡被围二十八日援兵至解去除徽猷阁待制知临安府徙婺州入为吏部侍郎上疏乞车驾亲征渐图兴复进吏部尚书大将韩世清本苗傅党久驻宣城至擅发仓库招聚逋逃拒朝命不受光请先其未发除之授淮西招抚使亲受密指遂假道擒世清以归除端明殿学士知建康府大臣为都督有所施设光不以为是大臣方怙权不听光上疏辨论且请去徙知湖州平江府召为礼部尚书复以旧职知台州改温州又徙洪州以吏部尚书召遂除参知政事秦桧新得政藉光旧望以镇服中外时虏方通和桧欲稍彻淮甸武□光极言立国不可去兵桧以为害和议争于上前光毅然不挠因丐去章九上除资政殿学士知绍兴府桧嗾言者攻之改提举临安府洞霄宫安置藤州琼州昌化军绍兴二十五年内徙郴州二十八年桧死始以南郊赦恩复官听自便行至蕲州卒年八十三追复资政殿学士谥庄简初光过宋都从刘安世讲学得其精微故于死生祸福之际无所屈挠初在乡里闻赵鼎南迁颇戚戚谓乡人曰若光得谪命即日青鞋布袜行矣卒蹈其言及再涉瘴海处之怡然在琼寓居双泉苏轼所尝游也自号转物居士日讲周易一卦因着易传十卷行于世子孟博年二十四中绍兴五年进士第三人从光远谪卒于琼
　　姚宪
字令则父舜明仕至徽猷阁待制别见兄宏宽皆以博学知名宪以父任补承务郎监临安府粮料院秀州海盐县丞历衢州龙游宣州宣城县丞知临安府仁和县
车驾驻跸临安仁和为赤县事尤烦剧宪资敏强日未晡吏巳散去狱为之久无系囚秩满监进奏院知秀州秀之土豪钱安国居大泽中重湖深阻舍匿亡命为奸盗州县莫敢诘宪至部擒安国及其支党穷治置于法焚其巢穴州里遂安浙西大水苏常为甚宪请输粟万斛以赈之　上嘉其能赐敕书奖谕除提举浙西常平茶盐公事迁提点刑狱又以直秘阁知平江府时群盗毛鼎等出没海道为商贾居民之害名捕弗获　朝命专以属宪不数月悉禽之除两浙转运判官进直敷文阁知临安府再进直显谟阁人权户部侍郎改权工部侍郎兼临安府少尹兼权给事中真拜工部侍郎赐同进士出身为左谏议大夫御史中丞皆兼侍读自权工部侍郎至是皆不出一岁闲其超擢如此遂拜端明殿学士签书枢密院迁中大夫参知政事监修国史俄以端明殿学士提举江州太平兴国宫又落职南康军居住起提举江州太平兴国宫知太平州未行徙泉州复端明殿学士知江陵府卒年六十三其在江陵前帅颇厉威严治盗不少贷宪继其后尝语客曰故帅得贼辄杀不复穷竟奸盗屏迹自仆至获盗必付之有司在法当诛者初未尝辄贷一人而群盗巳稍出矣仆平居虽雏卵不敢妄杀今宁以疲软不胜任去安忍滥及无辜哉人以此益推其长者
　侍从
　　姚勉
字辉中山阴人举进士第历永康令重亲犹在父母每以荣其亲为言勉乃请纳禄以太子中允致仕遇郊封父母父母请回官封及勉祖父母特从之元佑初召为秘书丞太常丞右正言数日为左正言奏御史中丞赵君锡雷同俯仰无所建明迁起居舍人再迁起居郎试中书舍人改宝文阁待制国子祭酒请外以本职知明州绍圣初言者论其阿附吕大防范纯仁谪知信州论不巳落职以奉议郎主管杭州洞霄宫再贬水部员外郎分司南京卒勉以孝行着每省先墓素衣步出城门且行且霣涕至墓见者为之感动
　　顾临
字子敦会稽人中说书科为国子监直讲迁馆阁校勘同知太常礼院受诏编修经武要略临喜论兵
神宗召问兵学临对兵以仁义为本出权湖南转运判官提举常平广惠仓议事戾执政意罢去寻除同判武学进集贤校理开封府推官出知颍州入为吏部郎中秘书少监以直龙阁为河东转运使元佑二年擢给事中时军器少监蔡硕得罪临论其兄确失教确坐贬知安州朝廷事回河拜天章阁待制河北转运使知制诰苏轼等言临封驳论议有古人风宜留寘左右不报临至部请因河势回使东流复召为给事中迁刑兵吏部三侍郎兼侍读为翰林学士绍圣初以龙图阁学士知定州徙应天河南府中人梁惟简尝祗事　宣仁阁得罪过洛转运使郭茂恂徇时宰意劾临与宴集夺职知歙州寻斥饶州居住
徽宗即位追复元职临元佑未睹时事一变语待制姚勉曰安得还乡食煮鹅炙（鱼酋）乎巳而果俱贬人叹其先识
　　石公弼
字国佐新昌人举进士调卫州司法参军涟水丞知广德县召为宗正寺主簿入见言朝廷比日所为直词罕闻颂声交至未有为陛下廷争可否者愿崇忠正以销谗佞通谏争以除壅蔽
徽宗善之擢监察御史进殿中侍御史大观初除右正言迁左司谏公弼初名公辅改赐今名太史保章正朱汝楫冒俸得罪内侍失察者皆不坐公弼言是皆矫称诏旨安得勿论由是并寘罪迁侍御史言苏杭造作局盛请革技巧稍罢进奉帝纳之徙太常少卿起居郎遂拜御史中丞执政言　国朝未有由左史为中执法者帝曰公弼尝为御史矣水官赵霆开直河议巳而决坏巨鹿法当斩霆善交结但削一官犹为太府少卿公弼论为失刑乃出霆京西转运使遂劾蔡京罪恶昭著章数十上京罢相犹提举实录公弼复言京盘旋辇毂无去志愿持必断以销后悔竟谪京杭州公弼进兵部尚书兼侍读寻以枢密直学士知扬州改襄州京复辅政陷以深文责秀州团练副使台州安置遇赦还卒从弟公揆字道任
高宗时为侍御史极论枢密使秦桧朋比章亦十余上桧再相遂坐废终于家
　　傅墨卿
字国华山阴人以大父恩补太庙斋郎尝为蕲州蕲水扬州江都县尉历知池州寿春府入朝为库部驾部员外郎实录院修撰徙大理卿将作监擢起居舍人中书舍人遂拜翰林学士给事中宣和四年以礼部尚书持节册立高丽王楷有功还赐同进士出身进龙图阁学士靖康元年春为京城东壁守御使出知舒州提举杭州洞霄宫建炎中守正奉大夫致仕尝夺职至是追复墨卿比凡三至高丽初为书状官中为副最后为使其为使时所过郡县辄为守令道
上德意以宽宥为务罪囚及当死者多得减释官吏有责罚编置亦贷除之高丽至今有庙祠初墨卿尉江都往来山阳深为节孝处土徐积所知或问积所为知墨卿者曰方钦圣升遐楚之官吏寓客皆集服临郡庭下惟傅尉容称其服吾是以贤之
　　姚舜明
