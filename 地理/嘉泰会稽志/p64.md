<!-- { "loadSidebar": true } -->
义井在府东二里下为大井袤丈上设三井口以受汲覆以大亭遇旱岁不减尤宜染练义者盖以众所共汲为名今世俗置产以给族人曰义庄置学以教乡曲子弟曰义学设浆于道以饮行旅曰义浆辟地为丛冢以藏暴骨曰义冢东坡先生谪黄州取诸郡所饷酒者置一器中以觞客曰义樽近时州县众力共给役曰义役皆与众同之意又俚俗有义父母义子孙义兄弟衣加襕曰义襕以发作髻加首曰义髻此又不可晓也
云门僧彦强仲皎皆能诗强且死作诗云一闲茅屋元无主付与山头野火烧放笔而逝皎作送春长短句毕竟年年用着来何似休归去诗家多许之
云门僧行持高僧也初住雍熙退院结庵西谷有诗云快活有时无奈向遶庵长啸两三声其高逸如此云门云泉庵僧广勤字行之能诗廉宣仲布尝作墨梅赠之勤答以诗云笔端造化如东君着物不简亦不繁宣仲大称之以为非僧诗也
翟公巽参政守会稽日命工塑真武像既成熟视曰不似不似即日毁之别塑今告成观西庑小殿立像是也道士贺仲清在傍亲见之而不敢问
政和后道士有赐玉方符者其次则金方符长七寸阔四寸面为符背铸　御书曰赐某人奉以行教有违天律罪不汝贷结于当心每斋醮则服之会稽天宁万寿观有老道士卢浩真者尝被金符之赐予少时亲见之
会稽志卷第二十
　古诗文
会稽古文之传于世三代以前不可考越灭吴北与诸侯会盟周室归胙宜有诰命盟誓之文可传后世编简残阙亦无闻焉惟秦金石刻之在会稽者今具见太史公书断以为古文之首
　　秦德颂【文具碑刻门】
李斯
　　赐严助书
汉武帝
制诏会稽太守君厌承明之庐劳侍从之事怀故土出为郡吏会稽东接于海南近诸越北枕大江闲者阔焉久不闻问具以春秋对毋以苏秦纵横
　　曹娥碑
邯郸淳
孝女曹娥者上虞曹旴之女也其先与周同祖末冑荒沉爰兹适居旴能抚节按歌婆娑乐神汉安二年五月时迎伍君逆涛而上为水所淹不得其尸娥时年十四号慕思旴哀吟泽畔旬有七日遂自投江死经五日抱父尸出以汉安迄于永嘉青龙辛卯莫之有表度尚设祭诔之辞曰
伊惟孝女晔晔之姿偏其反而令色孔仪窈窕淑女巧笑倩兮宜其家室在洽之阳大礼未施嗟丧慈父彼苍伊何无父孰怙诉神告哀赴江永号视死如归是以眇然轻绝投入沙泥翩翩孝女载沉载浮或泊洲屿或在中流或趋湍濑或逐波涛千夫失声悼痛万余观者填道云集路衢泣泪掩涕惊动国都是以哀姜哭市（木巳）崩城隅或有刻面引镜剺耳用刀坐台待水抱柱而烧于戏孝女德茂此俦何者大国防礼自修岂况庶贱露屋草茅不扶自直不斲自雕越梁过宋比之有殊哀此贞厉千载不渝呜呼哀哉铭曰
名勒金石　　　质此乾坤　　　岁数历祀
立庙起坟　　　光于后土　　　显昭天人
生贱死贵　　　利之义门　　　何怅花落
飘零早分　　　葩艳窈窕　　　永世配神
若尧二女　　　为湘夫人　　　时效髣佛
以昭后昆
　　上巳日会兰亭曲水诗〔并序〕
王羲之
永和九年岁在癸丑暮春之初会于会稽山阴之兰亭修禊事也群贤毕至少长咸集此地有崇山峻岭茂林修竹又有清流激湍映带左右引以为流觞曲水列坐其次虽无丝竹管弦之盛一觞一咏亦足以畅叙幽情是日也天朗气清惠风和畅仰观宇宙之大俯察品类之盛所以游目骋怀极视听之娱信可乐也夫人之相与俯仰一世或取诸怀抱悟言一室之内或因寄所托放浪形骸之外虽趣舍万殊静躁不同当其欣于所遇暂得于巳快然自足曾不知老之将至及其所之既倦情随事迁感慨系之矣向之所欣俛仰之闲以为陈迹然不能不以之兴怀况修短随化终期于尽古人云死生亦大矣岂不痛哉每览昔人兴感之由若合一契未尝不临文嗟悼不能喻之于怀固知一死生为虚诞齐彭殇为妄作后之视今亦由今之视昔悲夫故列叙时人录其所述虽世殊事异所以兴怀其致一也后之览者亦将有感于斯文
　　　四言
代谢鳞次忽焉以周欣此暮春和气载柔咏彼舞雩异世同流乃携齐契散怀一丘
　　　五言
仰视碧天际俯瞰渌水滨寥闲无涯观寓目理自陈大矣造化功万殊莫不均群籁虽参差适我无非亲

　　　四言
谢安
伊昔先子有怀春游契兹言执寄傲林丘森森连岭茫茫原畴迥霄垂雾凝泉散流
　　　五言
相与欣嘉节率尔同褰裳薄云罗物景微风翼轻航醇醪陶丹府兀若游羲唐万殊混一象安复觉彭殇
　　　四言
谢万
肆眺崇阿寓目高林青萝翳岫修竹冠岑谷流清响条鼓鸣音玄崿吐润霏雾成阴
　　　五言
司冥卷阴旗句芒舒阳旌灵液被九区光风扇鲜荣碧林辉翠英红葩擢新茎翔禽抚翰游腾鳞跃清泠
　　　四言
孙绰
春咏登台亦有临流怀彼伐木肃此良俦修林阴沼旋濑萦丘穿池激湍连滥觞舟
　　　五言
流风拂狂渚亭云荫九皋莺羽吟修竹游鳞戏澜涛携笔落云藻微言剖纤毫时珍岂不甘忘味在闻韶
　　　四言
徐丰之
俯挥素波仰掇芳兰尚想嘉客希风永叹
　　　五言
清响拟丝竹班荆对绮（足□）零觞飞曲津欢然朱颜舒
　　　四言
孙统
茫茫大造万化齐轨罔悟云同竞异摽旨平勃运谟黄绮隐几凡我仰希期山期水
　　　五言
地主观山水仰寻幽人迹回沼激中逵疏竹闲修桐因流转轻觞冷风飘落松时禽吟长涧万籁吹连峰
　　　四言
王彬之
丹崖竦立葩藻映林渌水扬波载浮载沈
　　　五言
鲜葩映林薄游鳞戏清渠临川欣投钓得意岂在鱼
　　　四言
王凝之
庄浪濠津巢步颍湄冥心真寄千载同归
　　　五言
氤氲柔风扇熙怡和气淳驾言兴时游逍遥映通津
　　　四言
王肃之
在昔暇日味存林岭今我斯游神怡心静
　　　五言
嘉会欣时游豁尔畅心神吟咏曲水濑泳波转素鳞
　　　四言
散怀山水萧然忘羁秀薄粲颖疏松笼崖游羽扇霄鳞跃清池归目寄叹心冥二奇
　　　五言
先师有冥藏安用羁世罗未若保冲真齐契箕山阿
　　　四言
袁峤之
人亦有言意得则欢嘉宾既臻相与游盘微音送咏馥焉若兰苟齐一致遐想揭竿
　　　五言
四眺华林茂俯仰清川涣激泉流芳醪豁尔累心散遐想逸民轨遗音良可翫古人咏舞雩今也同斯叹
一十五人一篇成
　　　五言
郄昙
温风起东谷和气振柔条端坐兴远想薄言游近郊
　　　四言
王丰之
肆眄岩岫临泉濯趾感兴鱼鸟安兹幽跱
　　　四言
华茂
林荣其郁浪激其隈泛泛轻觞载欣载怀
　　　四言
庾友
驰心域表寥寥远迈理感则一冥然斯会
　　　五言
虞说
神散宇宙内形浪濠梁津寄畅须臾欢尚想味古人
　　　五言
谢绎
纵畅任所适回波萦游鳞千载同一朝沐浴陶清尘
　　　五言
庾蕴
仰想虚舟说俯叹世上宾朝荣虽云乐夕毙理自因
　　　五言
孙嗣
望岩怀逸许临流想奇庄谁云真风绝千载挹遗芳
　　　五言
曹茂之
时来谁不怀寄散山林闲尚想方外宾超超有余闲
　　　五言
曹华平
愿与达人游解结遨濠梁狂吟任所适浪流无何乡
　　　五言
(钦宗庙讳)伟
主人虽无怀应物寄有尚宣尼遨沂津萧然心神王数子各言志曾生发奇唱今我欣斯游愠情亦暂畅
　　　五言
王玄之
松竹挺岩崖幽涧激清流萧散肆情志酣觞豁滞忧
　　　五言
王蕴之
散豁情志畅尘缨忽以捐仰咏挹遗芳怡神味重渊
　　　五言
王涣之
去来悠悠子披褐良足钦超迹修独往真契齐古今
一十六人诗不成各罚酒三觥
谢瑰　卞迪　丘髦　王献之
羊模　孔炽　刘密　虞谷
劳夷　后绵　华耆　谢藤
任儗　吕系　吕本　曹礼
　　后序
孙绰
古人以水喻性有旨哉非以渟之则清淆之则浊耶故振辔于朝市则充诎之心生闲步于林野则寥落之意兴仰瞻羲唐邈然远矣近咏台阁顾探增怀聊于暧昧之中期乎莹拂之道暮春之始禊于南涧之滨高岭千寻长湖万顷乃藉芳草鉴清浏览卉物观鱼鸟具类同荣资生咸畅于是和以醇醪齐以达观快然兀矣焉复觉鹏鷃之二物哉耀灵促辔急景西迈乐与时去悲亦系之往复推移新故相换今日之迹明复陈矣原诗人之致兴谅咏歌之有由文多不载大略如此所赋诗亦裁而缀之如前四言五言焉
　　桐柏山金庭馆碑铭
沈约
夫生灵为贵有识斯同道天云及终天莫反故仙学之秘上圣攸尊启玉笈之幽文贻金坛之妙诀驻景蒙谷还光上枝吐吸烟霞变练丹液出没无方升降自巳下栖洞室上宾群帝睹灵岳之骤启见沧波之屡竭望玄州而骏驱指蓬山而永骛芝盖三重驾螭龙之蜿蜒云车万乘载旗旆之逶迤此盖栖灵五岳未暨夫三清者也若夫上玄奥远言象斯绝金简玉字之书玄霜绛雪之宝俗士所不能窥学徒不敢轻慕且禁誓严重志业艰劬自非天禀上才未易可拟自惟凡劣识鉴鲜方徒抱出俗之愿而无致远之力早尚幽栖屏弃情累留爱岩壑托分鱼鸟涂愈远而靡倦年既老而不衰高宗明皇帝以上圣之德结宗玄之念忘其菲薄曲赐提引末自夏汭固乞还山权憩汝南县境固非息心之地圣主缵历复蒙絷维永泰元年方遂初愿遂远出天台定居兹岭所憩之山实惟桐柏实灵圣之下都五县之余地仰出星河上参倒景高崖万沓邃涧千回因高建坛凭岩考室饬降神之宇置朝礼之地桐柏所在厥号金庭事昺灵图因以名馆圣上曲降幽情留信弥密置道士十人用祈嘉祉越以不才首膺斯任永弃人群窜景穷麓结恳志于玄都望霄容于云路仰宣国灵介兹景福延吉祥于清庙纳万寿于神躬又愿道无不怀泽无不至幽荒屈膝戎貊稽颡息鼓辍烽守在海外因此自勉兼遂微诚日久勤劬自强不巳翘心属念晚卧晨兴餐正阳于停午念孔神于中夜将三芝而延伫飞九丹而宴息乘凫轻举留舄忘归以兹丹款表之玄极无曰在上日鉴非远铭石灵馆以旌厥心其辞曰
道无不在若存若亡于惟上学理妙群方用之日损言则非常儵焉灵化羽衣霓裳九重峣屼三山璀璨日为车马芝成宫观虹旍拂月龙辀渐汉万春方华千龄始旦伊余菲薄窃慕隐沦寻师请道结友问津东采震泽西游汉滨依俙灵眷髣佛幽人帝明绍历惟皇纂位属心鼎湖脱屣神器降命凡底仰祈灵秘瞻彼高山兴言覆篑启基桐柏厥号金庭乔峰迥峭擘汉分星临云置墠驾岳开棂涧涂蹇产林圻葱青谁谓应远神道微密庆集宫闱祥流罕毕其久如地其恒如日寿同南山与天无卒更生变炼外示无功少君飞转密与神通因资假力轻举腾空庶凭嘉诱永济微躬
　　会稽山赞
郭璞
禹徂会稽爰朝群臣不虔是讨乃戮长人玉匮表夏玄石勒秦
　　太平山铭
孙绰
隗峨太平峻踰华霍秀岭樊缊奇峰挺崿上干翠霞下笼丹壑有士冥游默往奇托肃形枯林映心幽漠亦既觏止涣焉融滞悬栋翠微飞宇云际重峦蹇产回溪萦带被以青松洒以素籁流风伫芳翔云停蔼
　　祭禹庙文
谢惠运
谨遣左曹掾奉水土之羞前荐夏帝之灵咨圣继天载诞英徽克明克哲知章知微运此宏谟恤彼民忧身劳五岳形瘦九州岛呱呱弗顾虔虔是钦物贵尺璧我重寸阴乃锡玄圭以告成功虞数既改夏德乃隆临朝总政巡国观风淹留稽岭乃徂行宫恭司皇役敬属晖融神息略荐乃昭其忠
　　北山移文
孔稚圭
