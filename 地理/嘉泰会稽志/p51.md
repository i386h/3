<!-- { "loadSidebar": true } -->
诏以佐忠劳□着超拜显谟阁待制俄徙知扬州平江府遂知临安府进工部侍郎兼知临安府进权工部尚书而尹京犹如故兼侍讲久之进侍读遂权户部尚书知淳熙十一年贡举尹京逾三年会子病卒力乞奉祠命以宝文阁直学士出守佐复申前请得提举江州太平兴国宫以归执母丧服除提举隆兴府玉隆万寿宫凤翔府上清太平宫卒赠银青光禄大夫弟公衮字吉老亦以进士起家盗劫其母墓狱成盗不死公衮手杀之仕至左司郎中
　　莫叔光
字仲谦山阴人始举进士调信州永丰县尉试学官中选历明州滁州州学教授又中博学宏词科除敕局删定官徙国子博士召试除秘书省校书郎升秘书郎兼　　皇孙平阳郡王教授除著作佐郎
光宗初兼权工部员外郎改兼　皇子嘉王府赞读升著作郎顷之兼权起居舍人明年除起居舍人兼权中书舍人绍熙二年春雷雪交作　诏侍从两省具阙失先是归朝官除节钺全台论列不从中司一论枢密使即谴去叔光奏此最阙失大者又言女谒渐行近习与政等事辞皆剀切人所难言布衣俞古上书将以指斥被窜叔光诣执政白不可寻有　旨筠州听读叔光即缴奏方求言弭灾异不宜有罪言者之名事竟寝迁起居郎遂拜中书舍人兼权吏部侍郎外戚李孝纯除合门宣赞舍人带御器械叔光言宾赞扈带极右列清近之选孝纯屡遭谴罚不宜冒居
上即日从之除权吏部侍郎兼秘书监卒叔光外醇和中实耿介入西掖纔三岁论驳至数十事先是内侍多自正使转横行遥郡非故事也命过叔光悉奏罢之
　神仙
　　越范蠡
字少伯徐人也事周师太公望好食桂饮水为越大夫佐句践破吴后乘轻舟入海变名姓适齐为鸱夷子皮后百余年见陶为陶梁君财累亿万号朱公复弃之兰陵卖药后人世世识见之云【事载刘子政列仙传】
　　汉梅福
字子真九江寿春人少学长安明尚书谷梁春秋为郡文学补南昌尉后去官归寿春居家常以读书养性为事至元始中王莽颛政一朝弃妻子去九江至今传以为仙其后人有见于会稽者变名姓为吴市门卒云今山阴之地有山曰梅山有乡曰梅市有里曰梅里图经载会稽志云吴市门即此也【事载前汉书列传并图经】
　　魏伯阳
会稽上虞人高门之子性好道术不肯仕修真潜默养志虚玄博赡文词通诸纬候入山将弟子三人作神丹丹成知弟子心不尽乃试之曰丹今虽成当先服之入口即死独有一弟子曰吾师非凡人也服此而死将有意耳亦乃服丹即复死余弟子不服乃共出山为求棺木伯阳即起将服丹弟子而去因逢人入山伐木故作书于乡里寄谢二弟子作参同契五相类凡三卷其说似解周易实假爻象以论作丹之意【事载葛稚川神仙传】
　　蓟子训
不知所由建安中客济阴宛句有神异之道流名京师士大夫乘风向慕之乃驾驴车诣许下既到公卿以下候之者常数百人皆为设酒脯终日不匮后因遁去遂不知所止去之日唯见白云腾起从旦至暮如是数十处时有百岁翁自说童儿时见子训卖药于会稽市颜色不异于今后人复于长安东霸城见之与一老公共摩挲铜人相谓曰适见铸此巳近五百岁矣顾视见人而去犹驾昔所乘驴车也见者呼之曰蓟先生小住其行应之视若迟徐而走马不及于是而绝【事载后汉书方术传】
　　吴刘纲
字伯经下邳人初居四明山后为上虞令师事白君受道历年道成邀亲故会别饮食毕登大皂荚木上去地十余丈举手而别忽然飞入云中妻樊夫人亦有道术俱升天今白水观乃其遗迹云【事载葛稚川神仙传及白水观碑】
　　赵广信
阳城人魏末渡江入剡小白山受李法成服气法又受师左君守玄中之道内见五藏彻视法如此七八十年周旋郡国或卖药出入人闲人莫知也多来都下市井作九华丹丹成遂乘云驾龙白日登天【事载真诰】
　　虞翁生
会稽人受仙人介君食日精法以吴时隐狼伍山兼行云气回形之道精思积久形体更少如童子后乘云升天【事载真诰】
　　晋葛玄
字孝先丹阳句容人从左元放受九丹金液仙经常服饵求长生能绝谷连年不饥曾游会稽有贾人从海中还过神庙庙使主簿语贾人曰今欲因寄一书与葛仙公可为致之主簿因以书函掷贾人船头如钉着板拔不可得还达会稽辄以报仙公仙公自往取之即得也语弟子张恭曰吾不得治作大药今当作尸解去八月十二日日中时当发至期衣冠入室而卧气色不变弟子等烧香守之三日三夜夜半中忽大风起发屋折木声响如雷烛灭良久风止然烛失仙公所在但见衣在而带不解以其学道得仙故号曰葛仙公今会稽有仙公钓矶及炼丹井具在【事载葛稚川神仙传及晋书葛稚川传及旧经】
　　葛洪
字稚川仙公从孙以儒学知名性寡欲不好荣利闭门却扫究览经籍尤好神仙导养之法初仙公以炼丹秘术授弟子郑君稚川就郑君悉得其法咸和初选为散骑常侍固辞不就闻交址出丹砂求为句漏令乃止罗浮山炼丹在山积年优游闲养著述不辍着内外篇凡一百一十六篇自号抱朴子因以名书年八十一卒颜色如玉体柔软举尸入棺轻如空衣世以为尸解得仙舆地志云上虞县兰芎山葛稚川所栖隐也今会稽有仙公遗迹至多稚川盖亦尝至焉【事载晋书列传及旧经】
　　许谧
字思玄少知名儒雅清素博学有才章简文皇帝久垂俗表之顾与时贤多所俦结少仕郡主簿功曹史王茂弘蔡道明辟从事不赴选补太学博士出为余姚令入为尚书郎郡中正护军长史虽外混俗务而内修真学密授教记遵行上道挺分所得乃为上清真人少子静泰久居会稽禹井山颇遵承家法传受经书云【事载真诰】
　　梁陶弘景
字通明丹阳秣陵人十岁得葛稚川神仙传昼夜研寻便有养生之志齐高帝作相引为诸王侍读永明中脱朝服挂神武门上表辞禄许之敕所在月给茯苓五斤白密二升以供服饵止于句容之句曲山立馆号华阳隐居仙书云眼方者寿千岁弘景晚年一眼有时而方梁大同二年卒年八十五颜色不变香气累日谥贞白先生按内传言先生尝遐遁东迈改名氏曰王整官称外兵今会稽陶宴岭有先生遗迹岭由此得名又上虞县钓台上夏侯曾先地志言先生尝乘槎钓于山潭中【事载南史隐逸传及内传并图经】
　　严青
会稽人遇神人授素书一卷曰汝骨应得长生青言我不识书当奈何神人曰不须读也但以絜器盛之置高处耳并教服石髓法受之无他佳器惟有饮壶乃用以盛所授书即便见其左右常有数十人侍之治病救患但以所授书到其人家所病便愈百姓尊奉之后断谷不食一年入小霍山仙矣【事载葛稚川神仙传不着时代】
　高僧
　　竺潜
字法深隐剡山晋哀帝两遣使致之至建业简文尤师礼之刘惔见于简文坐中嘲曰道人亦游朱门乎潜曰君自见朱门耳贫道以为蓬户还山支遁求买沃州小岭【世说作因人就深公买印山】潜曰欲来当给不闻巢由买山而隐也
　　支遁
字道林入剡中谢安守吴兴以书抵遁曰山县闲静计不减剡幸副积想王羲之在会稽闻遁名见之乃定交遁还剡路由稽山羲之诣遁延住灵嘉寺入沃洲岭建精舍晚移石城山栖光寺至山阴讲维摩许询为都讲宾主之辨相寻无穷【世说又载诸人士及林法师并在会稽西寺讲王苟子在焉许掾便往西寺与王论理共决优劣】有遗马者受之有讥之者遁曰吾爱其神骏有饷鹤者曰冲天之物宁当为耳目之玩遂放之【世说云支公好鹤住剡东（山卯）山山去会稽二百里】尝经余姚坞曰谢安石相从至此未尝不移旬今触情是愁耳殁葬坞中
　　于法开
游石城住元华寺又移白山灵鹫寺与支公争色空义弟子法威最知名开尝使威出都当还山阴【世说作使过会稽】曰道林正讲小品将无往见之耶威曰诺既至遁方捉尘威致难攻之遁曰君乃受人寄载来耶
　　竺法崇
有律学精于法华经居剡之葛岘山茅茨涧饮孔淳之访之信宿不去神思倾豁
　　竺法旷
晋兴宁中东游禹穴放情山水至若邪爱孤潭欲就岩为庐孝武帝钦其为人迎至京师止长干寺以师事之
　　竺道壹
依止虎丘学徒蚁慕若邪山有白道猷者以诗寄之曰连峰数千里修林带平津云过远山翳风至梗荒榛茅茨隐不见鸡鸣知有人闲步践其径处处见遗薪始知百世下犹有上皇民壹得诗欣然往访猷信宿而归尝从都下还东山经吴中雪下未甚寒诸道人问在道所经壹公曰风霜固所不论乃先集其惨淡郊邑正自飘瞥林岫便巳皓然
　　释道慧
余姚人读远公传慕其为人游庐山卜居西林三年王式辨三相义慧诘难之词句焕显又就学猛公猛讲成实为张融所难使慧当之挫其锋气融大服褚澄谢超宗皆加敬焉
　　释慧基
自钱塘渡江栖会稽山阴法华寺学者千人元徽初即山建宝林寺启普贤忏法高士周颙刘瓛张融并抠衣问道
　　释昙斐
会稽剡人少弃家事慧基洞明方等深经善庄老儒墨之书游方考究经典疑义还乡居法华台寺学徒甚盛衡阳孝王元简庐江何(太祖庙讳)皆师事之张融周颙并从其游同时有沙门明庆者余姚人戒行明白多蕴藉
　　帛僧光
或曰昙光永和初至江东石城山下行数里坐石坎中梦种种恶三日见山神言移章安寒石山以宅施光光就树结庐久而成寺寺名隐岳
　　释弘明
会稽山阴人止云门寺诵法华经瓶水自满有童子自天而下供使虎无时入室自卧起尝有一小儿来听经明为说法俄不见又有山精来指笑明捉得以带系之久不得脱曰放我我不敢复来于是释之后住永兴昭玄寺又住柏林寺
　　释法慧
持律甚严隐禹穴天柱峰诵法华经足不履人闲者三十年为周颙所师礼王公贵人得一识面以为美谈
　　释昙翼
有卓行诵法华经隐秦望西北峰结庵号法华精舍涧饮三十年同游昙学者亦有奇操即秦望之地为庵号乐林精舍又有道敬者王右军之后有道学持律甚严
　　释僧护
会稽剡人住石城山隐岳寺寺北有青壁千余尺护每至其下辄闻管弦声或发光怪即发誓愿就青壁镌十丈佛像以齐建武中用工经年纔成面像护俄卧疾临终誓曰再生当就吾志
　　释僧佑
剡县石像佑授准式先是建安王闻始丰令陆咸剡溪之梦以僧护所造石像奏有诏佑董其事天监十五年告成旧说佑宣律师前身也
　　昙降法流二法师
辞恩爱弃妻子轻举入山外缘都绝鱼肉不入口粪扫必在体人见之绝叹而法师处之夷然
　　西京光宅寺慧忠国师
诸暨人自受六祖心印居南阳白崖山党子谷道行闻于帝里唐肃宗征赴京待以师礼谥大证禅师
　　大珠慧海禅师
姓朱氏依越州大云寺道智和尚受业初至江西参马祖于言下自识本心马祖览其顿悟入道要门论告众人越有大珠圆明光透无遮障处也
　　禹迹寺契真禅师
与沩山佑和尚同在百丈山禀受怀海大师宗旨得全心印后游罗浮有越人礼请师归浙东俄届雷门初住镜中紫阴院后住觉嗣寺北廊开元寺西廊两禅院大中初重兴龙兴寺大庆尼寺觉嗣寺皆师之力敕改觉嗣为大中禹迹寺令本道移师归禹迹聚徒北廊院寿九十七造塔于镜湖南岸赐号证明之塔谥大观禅师
　　清化全付禅师
抵宜春仰山礼南塔为涌和尚印可安福县为建禅苑聚徒本道上闻赐名清化后还故国吴越文穆王特加礼重晋天福二年钱氏戍将为师辟云峰山建院亦以清化为名
　　筠州洞山良价禅师
