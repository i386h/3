<!-- { "loadSidebar": true } -->
宝佑戊午四明袁择善从尹常之无锡剙先贤祠附庸于学历十九年时丁元二视庙貌不如故自虞君荐发出而教授生徒乃泛扫芜秽一撤而新已而增博喻师长之员会孙君桂发居之之二人者皆乡人也相与诹经订礼为之言曰必释奠于其国之先师无先师则与邻国合国有人焉何庸取诸其邻我杨文靖龟山先生虽非吾锡之人而寓居于郡者十有八载今城东精舍乃其讲学之地是即乡之先师也乡者先生标表是祠居中奠位曾谓土崩瓦解之势我兴受之然有不依形而立者参倚如见吾党小子忍倍此而更师乎喻工部玉泉先生尤文简遂初先生李肃简小山先生蒋忠文实斋先生何莫非吾锡之人而起家于邑者相望百有余岁今里中故宅尚有指为藏书之所非乡之先师与玉泉遂初实斋三先生已有秩祀而小山先生未及与享迎之致敬独可遗乎若夫广汉大儒非不同宗河洛景定间已繇此而升从祀然犹不敢先之绎而江西颛门之泒其师友父子视吾诸老先生之所学未能无顿渐之异伊欲借晋人将无同之说以复其位庸讵知不见几而作乎审厥象而仪图之盍亦知所变置乌虖职教者之能为是言是必有默契于心而无疑者抑虑夫斯道之无师无传复质之乡老蒋公应新以其规接前辈年几八旬其尚论人品具得之于耳闻目见真公曰如吾五先生则有可言者惟尧舜文武周公孔子孟氏所传之道至河南二程夫子而复传而龟山先生葢受学于二程夫子昔伊川自涪归独称杨谢长进使其学少变于凋落之余讵有是言哉慨思龟山载道东南士之游先生之门者甚众玉泉乃登其门而能续程夫子之道遂初不及登其门而从玉泉学亦能续程夫子之道小山实斋二公固不及登龟山之门又不及从玉泉之学因龟山玉泉二先生论孟中庸大学之遗言而皆能续程夫子之道故玉泉得之而主绍兴之正论遂初得之而为干淳之老儒小山得之而居庆元之学党实斋得之而号端平之善类自九京之莫作而国人之无所矜式也久矣不有君子其能国乎始吾学之祠诸贤吾见其居于位者与先生并果孰使之然哉近若潭之长沙有祠周元公先生而以胡子五峯张子南轩朱子晦庵为配者而鹤山魏公了翁因其修祠尝为之祀亦深嘉而乐道之今可法也曲礼曰羣居五人则长者必异席曷不即玉泉遂初小山实斋四先生而配我龟山先生乎讙曰然论定然后肖其貌是岁垂光大荒落卜六月丁亥展舍采之敬周服殷冠鱼雅就迣枚数先生之族子裔孙有涣乎无萃窃幸尤氏喻氏蒋氏文献之存辑冠者五六人奔走与祭是礼也救灭亡而扶坏烂岂曰小补之哉其初位次未定绘事未素栋方卧疾未兴虞君数四贻书俾识其事奈何不能守坟墓政惧夫无词以自白其先人何敢表先儒而厉后进辄谢不敏暨归梁溪泽中直落其成固以请自揆愚隘无能言之不出耻躬之不逮焘子侍侧语之曰二子之所云一老之所发挥是即记也吾奚以文为女其敬诵所闻告诸执事者虽然栋岂终无言耶夫祭不越望鲁可以祭泰山楚不可以祭河惟人亦然自生以来未有夫子然终汉之世其庙犹不出阙里永平二年诏郡县行乡饮始祀周公孔子亦未有作庙之文唐武德二年始命冑监立孔庙贞观四年始勑州县皆立孔庙出阙里徧祠夫子距今载六百五十年繇此观之其在诸子非其乡国而祭之僣也僣祭非古也不于其僣而于其古则搜遗默异凡今日之所是正者庶几解逐客之嘲栋不学妄论至此不能不为先生之罪人尚有余蕴吾牛饥姑止后学尤栋记
　　　　　重修淮海先生祠堂记
阙名
淮海先生秦少游建中靖国初卒藤归葬高邮致和中迁葬于常州无锡县惠山之原子孙因家焉墓故有亭刻建炎四年追赠龙图阁告并山谷送秦少章诗置之亭中秦氏仕不显诸孙贫窭墓四旁地皆豪右所得亭亦毁坏不存山谷诗石归邑好事者独赠碑荒芜榛杞中樵苏不禁墓祭几绝开禧丙寅永康应纯之以州判官摄邑事访问遗迹慨然兴念封殖其墓取旁近地还之率邑士大夫合钱建亭乃立赠碑且赎还诗石择秦氏诸孙知学者使肄学职得月给使具祭祀仓台黄公常守汤公皆助其凡废应君故从余学余自澄江召归道出无锡应君首及兹事且请余记之余嘉其志不待再请然行役未及作也至吴门会淮东漕孟良夫因论少游醉卧古藤阴下人谓卒于藤之谶也独未知一事少游墓后古松一株直干高耸有巨藤自墓宂中出周匝数四已乃施于松上葢覆其墓此真古藤阴下也松为人斫去藤芽暨今仅存尔良夫信忠孙惠山寺功德院也故知其事最悉应君来索记因并及之四月朔日永嘉 【阙】
　　　　　无锡州退学斋记
尤栋
锡常邑也士穷不离学岁大比视阖郡所荐率强半擢奉常第亦项背相望时哉时哉其结缨裹革者不可作枚卜生之徒今余几虞君君瑞职教喟然叹曰昔者所进将没世而不称乎周辙东人之杨之墨各于其党孟子辞而辟之孔道以明二三子何患于丧乎归而求之有余师力相学西隙地结庐可五十席筑亭伐石不陨其名使遗簪堕履岁时燕序而子若孙来者之所景慕落之日惟余未反屠肆君瑞走书寄所以斋额来审余辄谓斋固所以待先进之士政所以崇易退之风苟知进而不知退士何学拟之名退学何如君瑞曰名之必可言也请为我属笔噫难言也圣门四科之目非后之科目比吾夫子不能无所优劣至论进退大义则耻原宪德南容直史鱼而君子伯玉其严于春秋之法凡我同盟当相与不负好学苟不由其道而往者则吾问之曰先生学何之进士尤栋题蒋应新书
　　　　　华孝子故址记
高明
惠山寺之东偏当泉水之上有三贤祠按志书今祠址华孝子所居宅也初祠久废吴人王彬始复倡建既成则以三贤事刻诸石且曰初址实孝子故居孝子之事不以没而不着复砻其碑阴以记其事章善也按齐史孝子名宝晋义熙末始八岁父豪戍长安且行谓曰我还为汝冠后长安陷父殁宝奉命至七十不婚冠或问之不忍荅辄号恸弥日建元三年诏表其门闾凡史载孝子事若此葢自西晋以来尚玄虚贱名检教弛法斁波流风靡而孝子独能笃至行终始不渝其诚意恻怛可以贯金石于云霓若与宇宙日月同其久于此见天之降衷人之秉彝不以衷世末俗而有异也孝子晋人而志谓齐孝子者葢孝子生于晋长于宋没于齐当其一身而天下三易姓当时居朝廷有爵位者朝事司马氏夕事刘朝事刘夕事萧恬不以为恠而孝子奉父一言七十年余未甞斯须忘以至没身不替使当时朝廷有爵位者其奉君命恪官守亦咸若华氏子则晋不当为宋宋不当为齐而孝子宜不曰齐孝子也凡游于兹者憇幽林酌清泉临风览古怀三贤之高风慕孝子之至行其素有志者宜加奋励其未能者则澄思革心勉追遐躅是则某所以树碑之意云尔夫人性一耳有为者亦若是吾徒宜毋自怠
　　　　　薇山先生虞公墓志铭
韩性
薇山先生虞公既葬十有八年其嗣志道使使至山阴贻性书曰先人力学厉行期见于用维卒不施抱志而没不肖孤承乏官使蒙恩追秩承务郎常州路同知无锡州事惟是冢木盈把矣而刻石未立惧无以逭不孝愿为铭诗刻诸冢上以示无止性辞不获则诺而为铭公讳荐发字君瑞虞氏远有世绪居丹阳者尤称大族七世祖讳申行父其字为安定先生门人实生衢州府君讳浵以恩赠中奉大夫再世曰将仕郎讳柄娶于晋陵遂迁晋陵于公为曾祖祖讳伯夔考讳杲皆耆年隐德为善宋德佑中公避地无锡乐其土风居焉幼颖悟读书过目成诵未弱冠试乡校辄高等贾师宪为淮东阃拟试甚盛试者率多为卷以幸得公笑曰是罔利者非耶一卷可矣已而果中前列文声益着家公铉翁为郡守客之郡斋屡上吏部未几而科举革矣公益力学不倦性纯孝事亲葬祭尽礼与弟应酉极友爱自为师生待宗族尽婣睦之道族人有被掠于兵者有去从异教者公询访得之经理其田宅赖以不绝与人交和不苟同故旧有过不轻弃喜节义处约而好施人有急难周之惟恐后岁歉贵籴损其直与人富人稍稍效之平生口不言钱不以产业为意视贵势不以一毫挫也无锡学废士无所归强起公为师招诸生坐斋中讲说义理考论德业士闻风而至课试无虑数百士有田籍官俾给驿传公言于帅若宪诹律引谊其言恳恳诸使素重公从其请得免者且百家乡饮酒久废赞使邑长行之再龟山先生之来南也居于常者十八年公为祠堂奠龟山于中而列乡之先贤于左右岁时祠焉秦淮海之墓在惠山南为赵氏业公谕赵归其地于学为之封殖士论韪之为乡校官十余年廪禄皆辞不受而校官之所当为者举行无遗文风之盛它邑莫能及声誉闻于中外当路贻书于公将致公都下而行其法于它学公谢不往因遂辞学事则又贻书曰杭学者一省之望为杭学得贤师江左之士有所式矣公又力辞即遣使赉勑授兴国路儒学教授拜命不赴自是杜门谢所还往号薇山老人以见志学者称之为薇山先生延佑甲寅初行科举左丞许公董试江浙择试官必当世师表遣使致公公曰科举兴废吾道所系今取士本朱文公贡举私议吾游场屋时所愿行者不意莫年见之且所避者利禄也今幸无是遂应命试闱经疑问忠恕或引天地忠恕以对他试官曰地岂有忠恕耶乙其豦公晓之曰此非川流山峙之地不对且转语同列若此者黜公作色曰此程子之说君非寡陋者岂偶忘之耶吾无书自随君求程氏书密视之毋令人笑其陋也他试官始媿服公因尽阅余卷黜而复取者数人监试佟公伯起谢曰微公几误事公之学精而守固于此亦可少见矣素不喜佛老氏学不道机鬼神异之事暇日惟以诗书自娱每戒其子曰尔既仕当以职业自见谨勿藉手书尺求知也由是志道累任果有立文集杂着二十卷藏于家素康强少疾童颜苍髯如未始衰者一日忽晨起正衣冠步入正寝顾诸子曰今日三月十九日也颜色不异双眸烱然拱手避足而逝生于宋嘉熙己亥四月廿七日卒于延佑三年三月十九寿七十八以是年五月十九葬开元乡惠山之阳娶赵氏先公五十年卒追封恭人唐氏封晋陵县太君太君谨重修整处已待人皆足以为阃范后公十六年年九十而卒生宋嘉熙壬寅四月二十日卒于至顺二年十一月初四其年十二月十九合葬于公之墓子男三人志道承务郎嘉兴路嘉兴县尹致仕师道庆元路儒学正守道女二人孙男七人士弘早卒渊庆元路慈溪税务提领沆浚泂澄女十四人曾孙男女十二人甞试论之士患于无才有才矣患不知学学不足致用犹无学也足以致用而汲汲焉惟用之求不得则若有觖焉者有道之士不是为也公负颖异之才而加之学力故其成就有过人者卓然以经术行谊为东南学者所宗足以致用而用之不究从容进退皆适其宜可谓贤矣安定先生以体用之学教人公其有得于家传者欤引其家学久而弥长追荣锡爵人所共羡而公之志不若是止也夫学见于用者征其用用之不究者尚其志志之难言也久矣公之所望于后而后人之所当益勉者也予故反复论著而不敢畧也遂为之铭铭曰
　学成于已 　以用而彰 　譬彼导江 　其流洋洋 
　行父氏虞 　学于安定 　位不称名 　以鸿厥庆 
　其传七世 　是生先生 　束发亹亹 　祖训是承 
　跂彼修途 　有捷坐趍 　佩玉长裾 　独行徐徐 
　用之于乡 　乡人是怿 　行于胶庠 　衿佩是式 
　论议已悫 　操履弥坚 　索其绪余 　可知其全 
