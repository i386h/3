<!-- { "loadSidebar": true } -->
水之甘苦犹人之贤愚人生禀气清则贤浊则愚水流因地洁则甘秽则苦石脉至洁山泉悉甘而斯泉胜诸泉者以其感锡之气也苦井投黑锡于其中久而则甘查梅橙李和铅霜食之则美葢锡能变味致甘也兹山当周秦间大产铅锡岂非假其余味乎或云苟锡能致甘则山下诸泉味当一矣而独美者何也曰山一而源异也佗泉脉浅发于山表斯泉源深出于山骨故积霖而不溢久旱而不竭承平之代锡乃深藏故源深而得其液焉不然则何以滑于众泉重于诸水或云古时锡产东峰非泉脉矣惠山本也东峯枝也未有本亡而枝有者也利物之外尤资茗荈陆先生尝奇之美名始振夫食味别声人之常也甘辛爽口婴耋一致至若水之淡薄其味各别能于淡薄之中纪其优劣峻其等级非奇人不能臻乎妙亦犹金丝睦耳清浊易辨其或审兴衰察治乱非贤者罕极其奥审声之奥夔季而下世有能者别味之妙生民以来先生一人耳且夔季于乐听于心而不听于耳先生于水别于心而不别于口后之慕先生名悦水之味者又不别于口别于耳也噫别于耳者众矣非独水之难别也先生未生泉味非苦先生生后泉方有誉信乎蔡邕辨薪而爨伯乐顾骏而增价天下之山珠联栉比山中之泉丝棼发委先生不登之山未尝之泉多矣其间揖康洞而抗兰谷者有之不偶奇识滔滔于污潦之间惜夫且以无情之水遇至鉴汲引尚能纪名于简册分甘于郡国矧有道之士遇知己振发岂不能泽润生民道济天下焕令名于今古哉前所谓水犹贤者言非过也感物而动与泉作序
陆鸿渐品水二十味
江州庐山康王洞帘水第一
常州无锡县惠山石泉第二
蕲州兰溪石下水第三
硖州扇子硖下石窟泄水第四
苏州虎丘山水第五
江州庐山招贤寺下石桥潭水第六
扬州扬子江中冷水第七
洪州西山瀑布水第八
唐州桐栢县淮水源第九
江州庐山顶龙池水第十
润州丹阳县观音寺水第十一
扬州大明寺水第十二
汉江金州上流中冷水第十三
归州玉虚洞香溪水第十四
商州武关西谷水第十五 【其水温暖】 
苏州吴松江水第十六
台州天台西南峯瀑布水第十七 【亦呼十丈瀑布】 
彬州圆泉第十八
严州桐庐江严陵濑水第十九
雪水第二十
　　　　　惠山陆子泉亭记
孙觌
陆鸿渐着茶经别天下之水而惠山之品最高山距无锡县治之西五里而寺据山之麓苍崖翠阜水行隙间溢流为池如奏琴筑如鸾凤之音味甘寒最宜茶于是茗饮盛天下而缾罂负担之所出通四海矣建炎末羣盗啸其中洿坏之余龙渊一泉遂涸会今镇诸军节度使开府仪同三司信安郡王会稽尹孟公以丘墓所在疏请于朝追助冥福诏从之赐名旌忠荐福始命寺僧法皡主其院法皡气质不凡以有为法作佛事粪除灌莽疏治泉石会其徒数百筑堂居之积十年之勤大屋穹墉负崖四出而一山之胜复完泉旧有亭覆上岁久腐败又斥其赢彻而大之广深袤丈廓焉四达遂与泉称皡请余文记之余曰一亭无足言而余于皡独有感也建炎南渡天下州县残为盗区官吏寄民间藏钱廪粟分寓浮图老子之舍市门日旰无行迹游客暮夜无托宿之地藩垣缺坏野鸟入室如逃人家士大夫如寓公寄客屈指寄归日袭常蹈故相帅成风未有特立独行破苟且之俗奋然以功名自立于一世故积乱十六七年视今犹视昔也法皡者不惟精神过绝人而寺之废兴本末与古今诗人名章俊语刻留山中者皆能历历为余道之至其追营香火奉佛斋众兴颓起仆絜除垢秽于戎马蹂践之后又置屋泉上以待四方往来冠葢之游凡昔所有皆具可谓不欺其意者矣而吾党之士犹以不织不耕訾其徒姑置勿论议焉是宜淬砺其材振饬蛊坏以趍于成无以毁瓦画墁食其上其庶矣乎故书之寓一叹云绍兴十一年六月日晋陵孙觌记并书
　　　　　胶山窦乳泉记
翁挺
胶山在无锡县东去惠山四十里由芙蓉塘西南拔起平陆联绵迤逦高下十数而后峙为大陆有泉出其下曰为窦乳泉葢昔人以其色与味命之自梁天监时地为佛庐踞山北向而泉出寺背至唐咸通中浮图士谏改作今寺依东峯与惠山相望则泉居左庑之南水潦旱暵无所增损隆冬祁寒不凝不涸故其山虽不高泉虽不深而草木之泽烟云之气淑清秀润澒洞发越皆兹泉之所为也然而疏凿之初因陋就简决渠引溜不究其源阅岁既久瓴甓弗治滴乳渗漏沦入土壤建炎二年余罢尚书郎自建康归闽适闻本郡有寇留滞浙河因来避暑兹山日酌泉以饮病其湫隘谓住山益公能撤而新之当以金钱十万助其费益公雅有才智且感余之意以语其徒元凈庆殊乂冲三人者或愿出力于是坎其山入丈余得泉眼于嵌窦间屏故壤理缺甃而泉益清驶乃琢金石于包山为之池广袤四尺深三尺以蓄泉上结宇庇之榜曰蒙斋池之北泻为伏流五丈有奇以出于庭跨伏流为屋四楹属之庑有扉启闭之榜曰窦乳之门庭中始作大井再寻疏其棂槛使众汲葢数百千人之用常沛然而无穷事既成益公谓余曰寺有泉历数百载较其色味与惠泉相去不能以寸而名称蔑然公乃今发挥之当遂远闻信物之显晦亦有待乎余笑曰水之品题盛于唐而惠泉居天下第二人至于今莫敢易其说非以经陆子所目故耶自承平来茗饮逾侈惠山适当道傍声利木廹之徒往来临之又以缾罂瓮盎挈饷千里诸公贵人之家至以沃盥焉泉之德至此益贬矣今胶山所出冈阜接而脉理通固宜为之流亚独恨余迈往之迹介洁之名非陆子不能与之为重然山去郭一舍蹊遯阻而泾流陿邑居者欲游或累岁不能至况过客哉比之君子惠泉若进为于时故虽清而欲浼窦乳类夫远世俗而自藏者将愈僻而无闷以彼易此泉必难之而公显晦有待特以为言亦期之浅矣益公亦咲曰有是哉请着之泉上使游二山之间者有感于斯焉遂书以授之岁戊申冬十有一月癸丑
　　　　　一梅堂记
蒋重珍
宝庆丁亥皇上即位之四年也重珍试吏苕幕以病易鄞幕待次归治药石无宏榻之地解脱阃中簪珥得败屋一区扫洒扶持而居之癸巳春奉祠杜门痼疾弗瘳目昏耳聩老态具见乃于室之东南隅撤旧而新为堂一间两挟置药炉丹灶蒲团纸帐于其中将静坐养疴以苟旦暮之命屋卑地狭月余落成故旧有诮予者曰子其扫除一室之小者丈夫欤吾视子幼孤绳枢瓮牖所居不能容膝迁徙彷徨将母而行傍人篱落窃一椽之芘辄以为幸今破屋视昔巳过分矣而奚以堂为余竦然而悲曰是予之过也虽然吾岂以堂为乐哉独念吾家凋弊五十余年生意几绝其不肖误蒙宁庙亲擢未几叨被皇上召对名列班簿么微此身病废退休足矣足矣虽然此身父母之遗体也可不敬乎筑斯室也敬斯体也乃所以报亲也不然则安宅何在广居何在而顾区区于此堂哉自斯堂而成而可以求师也凡齿德俱尊者孝可及人者义理精熟者克忠克孝者博通经史者深识时务者吾于此下一风而问焉则身虽病而心不病矣自斯堂而成而可以合族也凡姿禀可教者好礼知耻者迁善远罪者小廉曲谨者贵不简傲者贫不卑屈者文艺自将者多识事物者吾于此因材而笃焉则身虽病而家不病矣自斯堂而成而可取友也凡能修而通者能言而践者卓荦之重者淳静而立者已知大体者能勤小物者虚心无我者善如已出者恶如无隐者相观为善者吾于此久交而敬焉则身虽病而道不病矣夫心不病则不敝家不病则不替道不病则不孤贫无憾也贱无憾也存顺事而没宁呜呼此岂忘其亲而事身哉堂之前有梅一株清圆茂密因以名堂无所取义示不改其旧也
　　　　　万竹亭记
蒋重珍
余已记一梅堂复为后圃开林为径縳亭东偏扁曰万竹亭有池池上有梅梅之外琅玕森然向亭而立如众贤盍簪挺挺其清也如三军成列懔懔其严也风清月明发挥高爽雨阴雾暗韬晦蒙密景物常变皆启人意余时命苍头扶掖病足自径而亭焉非日涉成趣之谓也非起居适安之谓也其所感慨深矣余生于淳熙末年时和岁丰田瑞安乐先君与诸父实居凤山贫不聊生故庐已属有力者然茅斋方池饱足幽趣前植古梅后列修竹藜杖野服日引儿侄从容其间故余平时清梦皆此时事尝刻之家传以写罔极之思矣今是亭之营本非求合而梅老竹茂浑然天成时异事殊心感情怆见先训遗风使余一刻之不能忘也是余之一游一息洞洞属属然如将见之也可不谨哉虽然园林之乐一也而其所以乐此者则有间焉葢先君诸公之乐此也安于贫而予之乐此也厄于病贫者循其理分之当然病者出于形体之偶然律之以原宪之言则大有媿矣先儒亦曰人多言安于贫贱皆是力屈才短不能营画若稍动得恐未肯安余之病废抑近是欤书置壁间因以自警
　　　　　通惠亭记
蒋瑎
彭城钱侯申仲世家于无锡既仕而归乃卜居于邑南漆塘山中聚书四万卷日取而读之探古圣贤之蕴以美其身于其暇日稍稍疏岩剔薮立台亭莳松竹为游观之适然是山无水率以罂瓶汲于湖以供朝夕之用仆奴颜汗肩頳陟降告劳绍兴三年春二月申仲行于其居之南爰有寒泉发于岩趾以杖导之如龙蛇蜿蜒盈科而后进酌而赏之清冽滑甘与惠山之泉无异于是甃以瓴甓洄为方池馈饍漱浣日用而不竭乃作亭于泉上名之曰通惠意其与惠山通山居之父老闻而观焉惊顾颜色且曰水之行地中一气耳兹山去惠山不百里则其泉脉灌输理或有之或曰不然吾与若居是山老身长子日以远汲为病今钱侯莅止而泉发于其居岂天藏神閟不轻付与有待而出耶众以其言为是乃相与歌曰泉何为兮效祉侯有德兮克君子挹彼注兹兮况羞馈祀永收勿慕兮自今以始又赓而歌曰孝友温良溢于文章钱侯之德兮演迤汪洋惠我无疆兹泉之泽兮德积而愈光泽久而弥昌世世其无斁兮于是宜兴蒋瑎闻而异之曰昔唐相李文饶既贵重其服御饮食必欲极四方之怪珍常喜饮惠山泉置驿以取水天下苦之有浮图人告曰长安昊天观井水与惠山泉通公试之信然遂罢水驿寥寥数百年间其事相为符望然以予观之惠山距长安数千里而远有高山大川之限是乌能相通哉特以其味似之耳今九垄漆塘相望密迩而申仲以隐德懿行蒙神之贶则泉为时发亦无足疑者因取父老之谣言且本其所以作亭之由而为之记
　　　　　橘中记
余永弼
江东计台从事曾当时谓子余子曰我于梁溪所居之旁辟小室周施纔丈尺非有增台杰观晧旰华敞之足言也而虚明静深似可人意日浩然其间诵书着文行歌坐啸客至则有棋有琴一觞一咏不知世之有所谓荣辱驩戚者室虽小滔乎其有余端不减商山之乐也榜曰橘中子为我记之予曰嘻子相家子也何自而知此乐哉夫极狗马之好骋游田之荒扬激楚之结风发阳阿之妙音宜子之所乐也而方且驰骛乎书林渔弋乎义圃好古博雅过于藜藿之士齐竽赵瑟晋束梁棃宜子之所乐也乃漫不屑意至于商鼎鲁钟昆吾之刻岐阳之鼓则耽玩研核恨不追轩颉而揖冰斯又侈之以诗书六艺之学先圣贤之德音以成其文故舂容乎大篇则高壮广厚辞正而体备寂寥乎短章则洁简疏越言峭而意美风雨交于笔札云霞散于翰牍穷情尽变虽长吉之阵马风樯嘉谟之孤峰绝岸不是过也异时必能发挥志业羽翼清朝畅淑声于不朽是无愧于四老矣此予所以乐为子记之若夫景物之胜登临之适尚冀相羊其间而赋焉隆兴甲申上巳日鄱阳余永弼记
　无锡县志卷四下
　　辞章第四
