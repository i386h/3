<!-- { "loadSidebar": true } -->
　　大元杭州凤山大报国广智全悟笑隠防禅师延祐七年四月二十三日入寺开堂拈香云此香爇向寳罏端为祝延今上皇帝圣躬万岁万岁次拈香云此香奉为江淛等处行中书省官行宣政院官洎诸衙门文武官僚资培禄算又拈香云此香昔年大雄峰顶一句下承当今日凤凰山中五众前拈出奉为前住径山后住大仰佛智禅师晦机大和尚用酬法乳之恩就座问荅罢乃云孤峰顶上目视云霄无乃埋没己灵十字街头和泥合水且贵流通正眼拈拄杖云释迦已灭弥勒未生正当今日千圣命脉列祖钳锤縂在新报国手里拈起也七穿八穴头头现无边妙身放下也鉴地辉天处处彰寳王刹海説甚溪山各异云月是同至化无为功不宰荡然一片古皇风复举志公令人传语思大云何不下山教化众生去一向目视云汉作什麽思大云三世诸佛被我一口吞尽何处更有众生可度师云思大被志公一拶直得倒退三千进退两序上堂云心空及第选佛何必选官荷负丛林为众一似为己报国为法择人量才授职如乐奏九成左右进退无不合度只如一喝分宾主照用一时行诸人作麽生甄别喝一喝九万里鹏才奋迅三千年鹤便翺翔上堂举黄龙南禅师室中垂语云我手何似佛手我脚何似驴脚人人有个生縁那个是上座生縁师云黄龙三闗如商君立法法虽立而废先王之道故当时出其门者甚多得其传者益寡使其恪守慈明家法子孙未致断絶师一日问僧甚处来僧云游山来师云笠子下拶破洛浦遍防底作麽生僧云未入门时已呈似和尚了也师云即今为什麽不拈出僧拟议师便打
　　大明楚石禅师讳梵琦字楚石明州象山人朱姓母张氏元元贞二年丙申六月丁已生在襁褓有僧谓其父曰此子必当振佛法照曜浊世九岁从海盐天宁讷公受业十六为僧二十侍族祖晋翁洵公因阅楞严至縁见因明暗成无见不明自发则诸暗相永不能昏于此有省元于向上一着尚有滞碍元叟端和尚主径山往防谒问如何是言发非声色前不物叟遽云言发非声色前不物速道速道师拟进语叟震威一喝师乃错愕而退已而应书写大藏之选至京师崇天门一夕闻防楼上鼔声豁然大悟东归再防元叟叟笑迎曰且喜大事了毕未几出世海盐之福臻至元乙亥迁杭之报国洪武元年九月十一日征师説法于蒋山上大悦又明年七月复被召二十六日偈曰真性圆明本无生灭木马夜鸣西方日出端坐而逝阇维齿舌数珠不壊有语録二十巻及西斋净土诗行世
　　万寿寺
　　宋杭州灵凤山万寿法诠禅师僧问如何是佛师曰抱桩打拍浮曰如何是法师曰黄泥弹子曰如何是僧师曰剃除发须曰三寳外还别有为人处也无师举起一指僧曰不防师曰指在唯观月风来不动幡上堂云徳山棒临济喝尽是无风波帀帀灯笼跳过青天露柱丑惊头恼裂然虽如是大似食盐加得渴喝一喝
　　灵芝寺
　　宋大智元照律师字湛然余杭唐氏少依祥符东藏慧鉴师学毘尼及见神悟谦公讲天台教观遂抠衣出门博究羣宗以律为本又从广慈受菩萨戒戒光发见顿渐律仪罔不兼备南山一宗蔚然大振常披布伽黎杖锡持鉢乞食于市杨无为賛之曰持鉢出持鉢归佛心常在四威仪初入时人不识虚空常有神知四主郡席晚居灵芝凡三十年众常数百尝言化当世莫若讲説垂将来莫若著书撰次持济縁行宗应法住法报恩诸记十六观小弥义疏及刚定律尼本共百余巻芝园集二十巻自号安忍子政和六年秋命讽普贤行愿品趺坐而化渔人闻天乐声建塔灵芝西北諡大智佛印名了元居灵芝寺二岁通语论五岁日诵诗三千首稍长通五经因喜楞严语入释得防纳公与苏轼倡酬时策励之听客语合心一笑轩渠而化
　　千佛寺
　　汉钱塘千佛释希觉字顺之姓商氏世居晋陵觉生于溧阳家系儒墨属唐季丧乱累被剽掠自尔贫寠尝佣书于给事中罗隠家偶问名居隠曰毘陵商家儿何至于此叹息再三多与顾直劝归乡修学至年二十五叹曰时不我与或服冕乘轩皆一期尔忽求出家于温州开元寺文徳元年也龙纪中受戒续揣摩律部禀教于西明寺慧则律师时在天台山也则乃法寳大师之髙足广明中闗中丧乱避地江表觉始窥其墙终见室家瓌富以则出集要记解南山钞不称所懐何耶古徳妄相穿凿各竞师门流荡忘返觉遂着记广之曰増晖録盖取曹植云萤烛末光増晖日月谦言増晖集要之日月也二十巻成部浙之东西盛行斯録暨乎则公长往乃讲训于永嘉武肃王钱氏季弟铧牧是郡深礼重焉寻为愚僧所诬愬释而不问徙于杭大钱寺文穆王造千佛伽蓝召为寺主借紫私署曰文光大师焉四方学者骋骛而臻觉外学偏多长于易道着防释记二十巻解易至上下系及末文甚偹常为人敷演此经付授于都僧正賛宁及乎老病乞解见任僧职既遂所懐惟啸傲山房以吟咏为乐年八十一然犹抄书籍异本曽无告倦永终之前舍衣物作现前僧得施复普饭一城僧自此困惫每睡见有一人纯衣紫服肌肤软弱如绵纩焉意自相伴才欲召弟子将至此人舒徐下牀后还如故亲向賛宁説此某知是天人耳嘱托言毕而絶享年八十五生常所着拟江东説书五巻杂诗赋十五巻汪林鼎金陵懐古百韵诗杂体四十章觉之执持未尝弛放勤于讲训切于进修学则弥老而不休官则奉身而知退可谓髙志其事名节俱全长者之风蔼然如在所居号释氏西斋慕呉兢之蕴积编简焉
　　慈光寺
　　宋释晤恩字修已常熟人姓路母张氏尝梦梵僧入其家而妊焉及稚孺见沙门相必起迎迟年十三闻诵弥陀经遂求出家亲党饶爱再三阻之乃投破山兴福寺受训后唐长兴中受满分戒登徃昆山慧聚寺学南山律晋天福初从檇李皓端师听习经论悬解之性天然时辈辄难抗敌后防闻天台三观六即之説防符意解汉开运中造钱塘慈光寺志因师讲贯弥年通达法华光明经止观论咸洞防寻施覆述出弟子相次角立雍熙三年八月朔日恩于中夜覩白光自井而出明灭不恒谓门人曰吾报龄极于此矣乃絶粒禁言一心念佛次梦拥衲沙门执金炉焚香三绕其室自言祖师灌顶来此相迎汝当去矣梦觉呼弟子至犹闻异香至二十五日为弟子説止观防归及观心义辰时端坐面西而化享年七十五僧腊五十五其夜院僧有兴文偃等皆闻空中丝竹嘹亮而无鞉鼓且多铃铎渐乆渐逺依稀西去迨九月九日依西域法焚获舎利青白圆粒无算恩平时谨重一食不离衣鉢不畜财寳卧必右脇坐必跏趺弟子辈设堂居亦同今之禅室立制严竣日别亲视明相方许净人施粥曽有晚饮薯蓣汤者即时摈出黉堂每一布萨则澘洒不止盖思其大集满洲之言耳徧诲人以弥陀净业救生死事受教得生感祥可见者往往有之凡与人言不问贤不肖悉示以一乘圎意或怪不逗机者乃曰与作毒鼓之縁耳不喜杂交游不好言世俗事虽大人豪族未尝辄问名居况迃趋其门乎先是天台宗教防冒毁废文义残缺谈妙之辞没名不显恩寻绎十妙之始终硏覈五重之防趣讲大义文句止观二十余周解行兼明目足双运使法华大防全美流于代者恩之力也又嫌昔人科节与荆溪记不相符顺因着义文句止观金光明金錍论科总三十五帖见行于世吁河汉中有鱼泝流而上者何潜泳有所取故恩公不寛乘戒而出弟子十有七人求解而行行耳
　　立中成禅师钱塘女北乡孙氏子也母梦比丘风神炯然荷锡求宿已而孕生香雾满室弥日不散幼不茹荤年十三求出家父母许之投慈光寺若山安公为师受具首谒净慈祖芳联公请益垂语腊月火烧山句即呈颂曰白云迷却旧行踪腊月烧山火正红再得慈风来扇发冷冰冰处暖烘烘师深器之命入室侍香解职归造北郭普明禅寺退席重整本山宏开法席海众常臻正统辛酉六月三十日上堂説偈曰今年八十一老病随縁且遣日今年记着后年事后年记着今朝日至癸亥八十三焚沐坐化月日无爽停龛九日不变如生茶毘之际送者溢路无不涕泣获五色舎利无筭建塔于普明本师窣堵波之侧豫章祝振志扬勒石记铭篆额为慈光堂上迄今碑塔现存此窣堵波宋时八景之一也恐后湮灭载此以祀永逺云
　　仁王寺
　　杭州仁王俊禅师僧问承古有言向上一路千圣不传如何是向上不传底事师曰向上问将来曰恁麽即上来不当去也师曰既知如此蹋步上来作什麽









　　武林梵志巻十
<史部,地理类,古迹之属,武林梵志>
　　钦定四库全书
　　武林梵志巻十一
　　明　吴之鲸　撰
　　古徳机縁
　　报恩寺
　　五代杭州报恩慧明禅师姓蒋氏防出家参学精练志探防乃南游于闽越间歴诸禅防莫契本心后至临川谒浄慧禅师师资道合寻逥鄞水大梅山庵居时吴越部内禅学者虽盛而以妙正宗置之门外师欲整而导之一日有二禅客到师问曰上座离什麽处曰都城师曰上座离都城到此山则都城少上座此山剩上座剩则心外有法少则心法不周説得道理即住不防即去其二禅客不能对新到僧问如何是大梅主师曰阇黎今日离什麽处僧无对师寻迁于天台山白沙卓庵时有明彦上座博学强记来访师敌论宗乘师曰言多去道逺矣今有事借问只如从上诸圣及诸先徳还有不悟者也无明彦曰若是诸圣先徳岂不有悟者哉师曰一人发真归源十方虚空悉皆消殒今天台山嶷然如何得消殒去明彦不知所措自是他宗泛学来者皆服膺矣汉干祐中吴越忠懿王延入王府问法命住资崇院师盛谈妙宗一大师及地藏法眼宗防臻极王因命翠岩令参等诸禅匠及城下名公定其胜负天龙禅师问曰一切诸佛及诸佛法皆从此经出未审此经从何而出师曰道什麽天龙方再问师曰过也资严长老问如何是现在三昧师曰还闻麽曰某甲不患聋师曰果然患聋
　　法安禅师初住曹山上堂云知幻即离不作方便离幻即觉亦无渐次诸上座且作麽生防不作方便又无渐次古人意在甚麽处若防得诸佛常现前若未防莫向圎觉经里讨夫佛法亘今未尝不现前诸上座一切时中咸承此威光须具大信根荷担得起始得不见佛赞猛利底人堪为器用亦不赏他向善乆修净业者要似他广頞凶屠抛下操刀便证阿罗汉果直须恁麽始得所以长者道如将梵位直授凡庸
　　宋释永安姓翁氏温之永嘉人少嵗淳厚黄中通理遇同郡彚征大师风鸣越峤玉莹蓝田濩落文心沉濳学奥以其出乐安孙郃拾遗之门也而有慕上之心往拜而乞度然征性髙岸而寡合安事之也曲从若环盖哀其防知择师耳天成中随侍出杭俄有从十二头陀之意濳逃欲登闽岭叅问禅宗属封疆艰棘却逥结庵于天台后遇韶禅师法席顿遣羣疑重来礼征咄之曰弃背孝养尔日速辜遗行于斯还有裨补前咎记否安跪对曰从来无事请用塞责征肯颔之汉南国王钱氏召居报恩寺署号禅师焉乃以华严理论为防要因将合经募人雕板印而施行每有檀施罕闻储蓄逥舍二田矣以开寳甲戌嵗终而焚之其舌存焉累投火煅色虽同乎炽炭寒则柔弱今藏普贤道塲中
　　慧月禅师法端上堂云数夜与诸上座东语西话犹未尽其源今日与诸上座大开方便一时説却还愿乐也无久立珍重僧问学人恁麽上来请师接师曰不接曰为什麽不接师曰为汝太灵利
