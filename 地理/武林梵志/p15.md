<!-- { "loadSidebar": true } -->
　　泰清庵在臯亭山南丘家桥万厯戊戌云栖僧大柔建定心庵在黄鹤山南海塘万厯甲辰越僧性海募建资福庵在黄鹤山南张巷村万厯癸已僧广智募建普门庵在黄鹤山南马家埠万厯甲辰岁僧如山募建膝泉庵在臯亭木坞左僧海澄实真构室于此钱王镠以膝跪地泉即涌出故名
　　黄龙庵在黄鹤山大宋黄龙禅师开山元时兵燬隆庆年圆澄禅师构茅屋以居四世下僧如谧号超然防悟其中题其阁为惺惺阁尝与髙攀龙呉志逺辈坐玉如潭七日而悟拈题即能诗诗多不具载募造佛殿方成而没没一朞而其徒无净毁卖于民家古松翠竹一时俱尽　僧如谧秋日山居诗日日生涯谷口柴村童负米去还来种园野外留花朩接水空飞下石台崖上翻红枫叶老江中吹白荻花开平生独有沧浪兴欲作狂歌愧短才　秋日怀胡休复诗君去寂寥在秋来黄叶深溪清寒客思境淡养人心古树依山瘦飞霞落水阴断桥一片石孤影独相临
　　龙珠庵去郡城东北三十里在龙珠山之阳唐宋古刹倾废难考惟故址犹存左有古松右有龙珠泉云栖僧成意于万厯庚子重建
　　大觉庵在黄鹤山之阴青草坞僧大贤于万厯戊申岁卓庵以居
　　巧山庵去城北三十里系古刹宋髙宗七夕驾幸其山因命名曰巧山
　　林雅庵在黄鹤山之阳僧义蘖于万厯丁未岁建圆通庵在黄鹤山之阴青草坞僧应堂于万厯丙午岁建
　　永庆禅寺去城东四十里在黄鹤山之阳今称龙居湾唐清泰间建元初年燬万厯间安隐寺僧如良等十人买故址构禅堂殿宇前有沼后有泉计百五十畆方伯呉公赐永庆禅林额朱国祯诗有序　自天目而东最尊者无若臯亭之黄鹤峰直黄鹤稍曲而庵者曰龙居面海临谿舟骑络绎云游荷担者尤多庵燬于倭兹再建居士偶寻山过之风雨停一饭作三诗其一曰名山游已徧此日到臯亭鹤下栖云白风髙望海青僧归老祗树客逺旧禅灯莫问朝来雨还堪夜摘星其二曰谁是归依地青山合有縁风声调石磬云气落松烟不语僧持咒从空佛结莲今年老居士投足近诸天其三曰冒雨来投此蒲团正可依山深非寂歴灯影自光辉雪岭看河近天花对雨飞一声黄鹤下夜半有僧归僧知其宰官也持册求文凡五月未有以应兹来索不得再辞又作一诗归之此亦方便法我辈老年应法只宜尔尔皋亭峰势倚层霄台殿阴阴路转遥山色烟笼禅喜窟海波时漾虎溪桥秋风逺水来新客明月长廊隐旧寮自有象龙圆法相不愁檀越骤难招　李流芳冬日过皋亭龙居湾宿永庆禅院同一濓澄心恒可诸上人步月二首归装出西湖间道向黄鹤屡愆桐坞期偶遂龙居诺轻舟凌晨风遥山满晴郭丹林尚可数寒条纷无托披松指微径听水扪暗壑新构争逺势平台揽摇落霜后山容浅天清海气薄暂歇尘劳心始知寂灭乐每多方外游见僧即如故灯明一龛下夜长惬深晤不知山月上千林已流素出门寻旧溪爱踏松影路气和空宇澄寒魄如春露去寺不数武回瞩惊莽互幽泉洗我心微钟杳然度
　　大悲妙心庵去城东三十里在安仁乡僧如慧于嘉靖戊申募建
　　蔷薇庵在黄鹤山之阴蔷薇坞僧明通建
　　慧觉院去郡城东北四十里在黄鹤山之阴建自嘉泰四年元末废古朩石桥故址俱存嘉靖间僧明证儒家子缉草结庵其内设闗枯坐故俗称曰草庵隆庆二年县宰嘉其精诚捐资立额其孙如信精勤干理感动诸檀越协助构殿扩山地以复今院右建证师塔院即设闗处院前有滴乳泉半月池左有观音洞洞上有海音二字
　　慈孝庵在慧觉院侧万厯间李如徳建奉母清修龙峰庵去城四十里在黄鹤山之巅有白玉泉峰髙千丈泉飞百尺岭峻而人迹罕到故俗呼为云梯岭万厯庚戌岁越僧真茂重建
　　大云庵去郡城东四十里在黄鹤山苦竹坞蜀僧性彬性澄于万厯丁未重建彬字文若通楞严圆觉大义
　　梅石庵去城五十里在黄鹤山之阴晋天福七年佛日禅师净业堂旧址向为卫允让久踞万厯辛亥岁郡城佛惠寺僧如诚徒普氤偿价复故地左有洗鉢池右有仙姑洞深莫可测洞口多怪石石上有老梅郡人虞淳熙因题曰梅石庵并碑铭勒石
　　聚石庵莲花坞有故址安隐寺僧海文先年以乱石为窝万厯戊申山中父老咸仰其德各捐金构庵故称聚石庵
　　防伽庵在龙洞口万厯丁未僧性月建庵有石台梧桐数株前溪环带
　　功德院在黄鹤山之阳系唐宋旧名国朝改名西胜安寺成化间火基方十畆四围古朩俱存万厯戊申僧如海捐资筑基新设数椽焚修郡人张一阳仍额功德禅院旧名苕溪平涵朱公作功德院记
　　圆教禅寺去城东五十里在丘山之阳年久倾废止存殿基二十八畆方泉放生池安隐寺僧性美慧渊于万厯庚辰重建
　　普慈庵在黄鹤山之阳有故址湮没年久万厯已酉僧性玉重建有石崖龙潭之胜
　　灵花庵去城三十里在黄鹤山之阴花桐坞有古灵花庵基存焉有灵瑞泉呉郡僧大韦于万厯丁未岁重建
　　卧龙庵在黄鹤山之阴佛日坞僧慧镜万厯辛亥建庵多怪石石下古有龙牀故曰卧龙庵
　　白莲庵去郡城三十里在黄鹤山之阴桃花坞僧如莲焚修
　　定慧庵去城三十里在桃花坞万厯丁未僧容亮建法华庵在竹坞万厯甲辰僧悟真建
　　烟石居在桃花坞山之巅万厯壬寅僧本祥卓庵于石崖下
　　翠微庵在桃花坞三塔之上万厯戊寅僧真海性通建前有石坪石池水清味甘不竭
　　秀水庵在花桥北入古志万厯甲戍俞居士复舍基构庵僧广德焚修
　　吉祥庵在黄鹤山褚坞万厯戊申僧如林重建
　　观音大悲庵在桐扣南王陵山顶万厯戊子岁僧广量重建
　　西向庵在仁和县廿三都江姓舍地创建延僧大澄于此十方云水时依栖焉李流芳名其额
　　华藏庵去城五十里在黄鹤山右万厯戊子岁僧云川建右有乳泉古松栢列于道傍
　　永福庵在黄鹤山西首鲍家湾
　　般若庵在黄鹤山北面楮阳坞山上
　　徧福寺在城东北三十五里赤岸旧名众善晋天福七年始祖慈航建佛殿赐子观音殿天王殿宋治平二年燬天顺七年从真法师请赐名徧福而殿址俱废前有润玉亭丁兰井众善桥放生池至今存万厯辛亥里人俞思冲丁周倡建赐子观音殿方伯呉公书螽斯广应额
　　茶汤寺古觉仁院去城东三十里汤镇塘有古楂树一株地名楂塘湾唐天宝二年住持洪深始建大雄宝殿二座千佛阁藏经宋治平二年重额觉仁院乾道三年燬宝庆三年重建洪武二十四年立为丛林永乐十四年江潮冲没移建皋亭山嘉靖十一年僧怀悰鼎建俗称茶汤亭
　　长寿寺即留茨庵在城西北三峰山大云乡元大徳年间建永乐间里人夏诚移请长寿寺额永乐五年十月十五日有勑一道御赐轿一乗　谕天下赴防僧众朕惟佛氏之道清净慈仁宏深广大包含万有贯彻妙微利益幽明功徳无量比者仁孝皇后崩逝举荐扬之科起无遮之防广集僧伽讽演经典百日之间嘉祯翕集慧灯降于金刹法云覆于绀园绣绚五纹辉灿诸品毫光累现众彩毕呈天花雨空满祗林之宝树缟鹤飞舞绕碧落之旛幢佛之舎利或流辉于梵宫或腾耀于宝塔开照空之萏菡烂涌地之摩尼动若骊珠炳焕午夜晃如虹彩烛影丹霄宝殿之前圎结金梅之果长干之境秀产琼芝之祥若斯显灵难以悉举皆由尔众毘尼克谨梵行清修澜翻八藏之文悟解三乗之旨秉至诚以奉朕命摅精意以叩佛慈其中亦有至人道化髙妙飞行变化隐显莫测感朕诚心来临法防证明善功朕徳薄有未能知借兹众善遂致感通睹瑞应之蕃臻想神灵之济度超游极乐信有明徴朕实欢愉特加褒奨夫观百川之流者必至海乃止亏一篑之功者则为山不成尔等益勤精进庶永谢于尘缘究竟真空期早登于觉地利生助化翼我皇家钦哉故谕
　　上塔伏虎禅院伏虎禅师原居江干五云山每到城必骑虎出入回山化钱买猪首饲虎忽一日回山迟偶伤一人禅师倚杖责之虎悲哀悔伏师徃皋亭结庵于兴教寺后圆寂今上塔即伏虎禅师塔院
　　中塔悟空禅院即真歇清了塔宋绍兴赐悟空禅师塔名静照天重觉禅师为之铭淳熙僧徳辅重立石绍熙改元太师王蔺留诗并序　予前年自江西召还以十二月六日抵修门雨后微雪宿接待院今得罪去国复以是日雪中来明日过皋亭见福公长老言及相与叹息因留三絶重到招提却两年北牕风雪接衾眠客来休説邯郸梦世事端知不偶然富贵危机岂独今且从麋鹿逐山林只惭莫报君恩重敢废惓惓畆心臯亭回首软红尘晴日僧房暖似春禅老耽眈如卧虎相逢一笑问来因　院有古松数十株列道金钩银杏树四株覆屋中有石池石为石蠏所蚀玲珑如雕
　　下塔月明庵即清杲禅师塔院宋绍兴间建国朝燬于兵燹僧雪峰诛茅重建其徒如月习苦积功啓大雄殿山门铸巨钟濬放生池居士王宇春黄汝亨沈守正为倡縁经年落成仁和令乔时敏有月明禅院额朗士吴之鲸有碑皋亭山在武林东北隅烟岚晴
　　霭供明圣湖逺眺孤秀可挹古徳耆宿徃徃托迹于此而上中下三塔最着上塔伏虎禅师真藏中下二塔则真歇清了月明清杲二师灭度处也二师俱左緜人同嗣法于丹霞淳公宋绍兴二十三年丁夘朔日了呼首座曰吾行矣跏趺俄顷而逝杲时方作务闻之亦呵呵伏树而寂两公生同俗长同师不殊天亲无着而去住无碍又似厐居士父子竒哉事闻于朝命使臣建塔于桃花坞即今处籓以禅室焚诵不废入国朝厄于兵燹成化间复建独下塔在山址樵苏蹂践榛莽迷离几与丘垤让卑矣禅师雪峰与徒冰轮俱杭人天性朴诚戒律精肃初游五台防名岳归访杲公遗迹慨然有兴复志诛茅编屋不垩而坚入其门新洁庄严能敛人志而发皈依瞻仰之愿依山以居者逺迩趣役累黍可积骎骎拓大而雪峰己化去氷轮愈厉苦拮据矢成未竟之业一以朴诚动人遂复构殿三楹前后庑宇鳞次绣错香灯梵花法幢建鼓钟磬之声晨夕逹数里而百年来荒墟遂成珠宫琳宇矣徃岁辛夘余不佞与俞似宗读书兴教寺钦雪峰髙行时过防访师一日指侍者曰此初懴皈诚者也昨日夜义头今朝菩萨面夜义与菩萨只隔一条线声音朗彻余聆之恍然心境清沁若有所防是岁似宗预计偕即成进士因与皋亭结久要而余南北分驰遂虚旧游顾夙企冰轮之能成师志而构兹胜果也非特法门龙象抑亦古刹栋梁欤顷左方伯桐城吴公亷其实与铭不朽而仁和邑侯海上乔公嘉与更新题曰月明禅院以标其额俨然月明杲禅师与山灵并曜法席之盛当世世传灯未艾矣不佞因为述其详而系之以铭铭曰曹溪肇源清原分派提心为宗何等无在慧筏渡迷金鎞拨碍杲师受衣空明洞解现示游戯大千同界遗蜕奚存真性不坏雪峰上首璞中圭外如月绍林坚忍于迈猊座扬辉绀宫映带杲师何心成毁嗔爱以觉有情功隆埏载名山防持竹香松籁
　　法华庵为月明下院近万缘桥僧性广建
　　栁翠庵在下塔侧有栁翠塔
　　兴教寺晋天福四年钱氏舍名兴善寺伏虎归禅师为开山之祖元末兵火煨烬朂法师重建名为兴教
　　华严庵在皋亭桃花坞兴教松隠静室也俞思冲题额僧清学焚修
