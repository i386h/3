<!-- { "loadSidebar": true } -->
　　金佛寺宋嘉泰元年璋法师创业师湖州武康人父姓金母梦僧持花入室而生师自防辞亲出家防访知识勤修净业士庶皈礼开禧三年宁宗召问佛法赐金佛寺额元至正六年燬洪武初僧正福重建至二十八年正福善能二师鼎建佛殿寝室雕装三佛二菩萨诸天有灵芝花二盘古窰青瓶一对贯云石书净业匾元时银杏树左右一株二合俱存永乐间福精修戒行昼夜礼弥陀净土期懴忽闻异香满室告众云四十八年住世犹如婴儿游戯世间万事皆空明月清风归去书偈而逝
　　无垢院在城北大云乡宋淳熙元年建元至正燬洪武初复建万厯乙亥重建宪副林梓题额两刼真修其序略云志载宋淳熙间坦禅师奉勅建造至三代孙祖心者一修葺焉迄今尽圮仅存殿宇而已地方耆善访玛瑙寺有行僧亦号祖心谓为前祖心之后身也请住守焚修余自挂冠归隠湖庄日与方外交游而惟祖心师诚实可嘉是以为赠
　　善昙寺去城东五十里在鼎湖西葡萄畈原葡萄寺废经数百年其故址宛在万厯戊戍僧如显募众县宰豫章刘公嘉其德捐俸以助邑人胡心得沈朝焕沈朝丁周助建长河环带古朩围荫有石桥鉢盂泉
　　鼎湖寺去城东六十里在鼎湖中亦名东湖废久无考湖大三千余畆万厯庚戌司道清复里人虞淳熙为倡构室以居僧海渊等将兴崇殿以复其旧湖跨仁和海昌二邑于南西湖若鼎峙焉
　　安隐寺去城六十里在临平山南唐清泰元年呉越王建名安平有安平泉宋治平二年改今额元至正末燬永乐初重建其后即临平山地生曲竹相传丘隐士羽化弃杖于此其竹皆曲寺有寳幢归并于此曰报慈曰圆满院曰寂照庵　苏轼题安平泉诗闻説山根别有源拨云寻径兴飘然凿开海眼知何代种出菱花不计年烹茗僧持瓯泛雪炼丹人化骨成仙当年陆羽空収拾遗却安平一片泉
　　胜安寺在臯亭山北　胡嘉记云臯亭山清澹渫杉松挿翠潭壑泻注味韵清美予栖游久之晋宋以来悟证者若而人黄龙伏虎月明诸古徳影堂瘗塔保而禅诵其间者迄今不衰其余岐峰邃涧或缀一瓢或卓一锡皆有拔俗絶尘之想胜安介在诸刹中创自后周显德名宝胜宋之干徳郡人钱仁辉葺而广之法侣道崇夜见白衣人来谒始立大士圆通道场建炎四年燬于兵手其殿竟无恙众大骇异奉泥金法幢佛牙舎利供之绍兴二年始易今名己不知其所由废矣僧宝有麦秀之叹谋之两世再起再罢其孙性干少年精警跣足行募不逾朞而岧嶤熣灿几与层峦争势矣
　　广严寺在临平镇西前挹鼎湖后踞丘山水朩清茂烟云晻霭杂与氓防贾区相接而諠嚣不闻按图志旧名华严院晋义熙十二年法师通所建以奉华严者隋大业末燬于兵唐髙祖时览法师始即其地而恢拓之铸金铜像三百五十躯书金字涅槃经二千余巻尊奉度置咸极庄严法师俗姓禇氏左散骑常侍舒国公无量之弟舒公少常读书湖上有龙起之异既显以太夫人年髙归觐其乡时从冠葢出游山中叙昆季之好人以为荣法师因请湖为放生池刺史袁仁敬禁民六里不得入网罟司马杨敏言复禁十里鱼鸟涵泳士民向风遂为一方之盛开元二十二年法师化去学士徐安贞为之碑防昌中寺燬碑亦堙没大中十二年寓士陆同芳濬井得石函华严经六十一巻遂名华严井舍宅为寺建塔以藏焉宋治平年中赐今额建炎罹兵燹其地没为民居邑人姚成率好事者复之乾道五年僧行杲始营佛阁钟楼元大德七年僧如岳増建前殿而门庑稍存其制元贞乙未平山林禅师弃家于兹受具戒遍防诸宿歴主名山藏杨宗乘为东南之倡由是寺之名益着元末兵乱寻废正统十年节庵贞公与其徒日初升合谋协力鸠工简材撤而新之治丁已日初徒本浩复葺其圯坏云
　　净惠寺晋天福七年吴越王建号佛日院宋大中祥符元年改今额　范成大诗云帆掠枫桥意欲飞西山云物逺依依回思客路岂非梦乍听乡音真是归旧事懒从年少问故人稍觉座中稀不须更説桑榆晚秔稻鲈鱼也自肥
　　莲华窟在佛日坞莲华峰之左脇僧大慧累石为基编茅为室因峰得名故名莲华窟有石翼然如飞云之状名片云岩有泉莹净洁白从石底细窦涌出味如醴蜜名天乳泉有池形如泮名半月池
　　明觉院即明教嵩古道场也元末燬其基没于民间僧性澄于万厯间清理六畆山形狻猊名狮子山有石龙在溪左右头口相对而出泉从口流昼夜如吼名石龙又名双龙泉有石窝其中可容二人趺坐名石龛有石在涧底牵如被幅长五六丈名交崖石
　　龙兴寺宣和七年因东湖水涛汹涌建寺名妙华庵立普同塔镇压水势绍兴六载髙宗建都杭州太后驾幸本寺赐额龙兴元末兵火额石俱焚
　　大安寺在临平山北小林镇梁贞明二年呉越王建定慧禅师为开山祖元末燬洪武重建二十四年归并广严寺改额为大慈院
　　蓦直庵在仁和念三都十啚僧大仙童真入道众信归仰丁姓舍地募建礼请焚修给事洪瞻祖顔其额
　　弥陀庵在履泰乡五啚嘉靖四十年里人李阳割地创建延僧如性卓锡其中严净毘尼精诚念佛以荳为记满四十八石临终天乐迎空弥陀接引人遂以弥陀名其庵万厯间孙海云立禅三载刺血书经李应科捐赀重建司马陈学易有记
　　龙华庵在履泰乡五啚万厯十八年陶晓施地建延僧性晓焚修不涉文字惟勤礼佛司马陈学易顔其额












　　武林梵志巻四
<史部,地理类,古迹之属,武林梵志>
　　钦定四库全书
　　武林梵志巻五
　　明　吴之鲸　撰
　　北山分脉【由钱塘门至三天竺】
　　菩提院本钱惟演别墅也舍以为寺有白莲緑野等堂碧玊四观披灏等轩南漪迎薫澄心涵碧玊壶雪毺等亭后并入昭庆寺
　　真觉院即隠庵
　　法济院旧名观音院有明轩爽轩
　　妙因院即慈光庵
　　寳严院俗呼九曲院
　　昭庆律寺晋天福间吴越王建宋干德二年重修太平兴国三年建戒坛于寺中每嵗三月三日海内缁流云集于此推其长老能通五宗诸典者登坛説法敷陈具戒其徒跪而听之名曰受戒至今行之天禧初有圆净法师学庐山慧逺结白莲社搢绅之士与防者二十余人运使孙何为之记南渡后以其地为防选锋军教塲寻复为寺元末燬洪武间重建成化间燬云水僧广慎复营之嘉靖间燬于海冦都御史胡宗宪重剙殿宇隆庆间复燬新都汪道昆募建万厯二十五年勅赐银一千两助建内有万善戒坛藏经阁千佛阁緑野堂观音井碧玊轩四观堂防山亭卧牛石放生池　宋陈尧佐诗湖邉山影里静景与僧分一榻坐临水片心闲对云树寒时落叶鸥散忽成羣莫问红尘事林间肯暂闻　王元之诗梦幻吾身是偶然劳生四十又三年任夸西掖吟红叶何似东林种白莲入定雪龛灯熖直讲经霜殿磬声圆谪官不得余杭郡空寄髙僧结社篇
　　大佛寺旧传为秦始皇缆船石宋宣和中僧思净者当儿时见之作念曰异日出家当镌此石为佛及长为僧妙行寺遂镌石为半身佛像餙以黄金构殿覆之遂名为大石佛院净即喻弥陀也元至正间院燬佛像亦剥落永乐间僧志琳重建勅赐为大佛禅寺治四年僧永安重修寺畔有塔俗称壶瓶塔宋诸帝原葬绍兴府宝山此山又名上山又名攅宫山自西僧嘉朩扬喇勒智发其冢将诸帝骨杂以牛马犬羊之骨并而葬塔于江干号为镇南塔俗则呼为白塔至今相传其地为白塔岭未几被雷火所击杭人惊异且哀诸帝之不幸也共收余骨葬寺东造塔其上号壶瓶塔事见山隂唐之淳懐古集旁即沁雪泉张太尉总宜园德生堂理宗书扁泳飞亭放生亭天禧四年王钦若请以西湖为放生池禁民采捕故构此亭放生碑郡守王随记　李攀龙诗西湖斜日净风烟北岭岧嶤出半天磴道半从空外转楼台巳入镜中悬塔分西域铜缾势石纪秦王锦防年白社但须彭泽酒青山不用华家钱波摇玉树堪双映月上珠林好独眠我軰自狂君莫讶平生未敢谬周旋　昔太学生所作风入松词一春常费买花钱日日醉湖邉玊騘惯识西湖路娇嘶过沽酒楼前红杏香中箫鼓緑杨影里秋千暖花十里丽人天花压鬓云偏画船载得春归去余情付湖水湖烟明日重携残酒来寻陌上花钿时帝防行见此笑曰词斯美矣但明日重携残酒终带儒酸不如改为明日重扶残醉次日召而官之
　　金轮寺在保叔寺山门之侧周显德二年吴越王建杨蟠诗云首出羣山内推开几度防不因风雨折栏槛满溪寒
　　保叔寺古名崇寿院一名圣寿禅寺在宝石山上山名寿星瑶石山又名巨石山又名石甑山山高六十余丈开宝中吴越相吴廷爽建内有九级浮图名应天塔后燬咸平中僧永保重建去其二级人呼为保叔塔嘉靖元年燬二十二年山西僧永杲募縁重建或云南宋为保所塔张即之湖山胜槩门扁佥事焦煜宝石门扁罗隠封山记徐一防碑记梯云岭巾子峯一名狮子峯钱王箭台永保岩一勺泉甘泉天然楼乳泉井在山北其色白如乳汁石屏风古名此寺为屏风院坠星石一名落星石一在山上一在山之北原学士轩元学士黄文献公尝寓此防松台开化方豪建狮子岩在防松台之上覧胜楼极乐庵钱湖龙君庙碑隂阳池在塔下水月园在大佛头之西宋绍兴中高宗以赐和王杨存中为书水月二字门扁水月亭玊琳堂俱在水月园内宋枢宻童楶墓　钱思复诗云金刹天开画铁檐风语铃野云秋共白沙树晚逾青凿屋岩藏雨黏崖石坠星下防湖上路歌吹正沉冥　林和靖诗巾子峯前乌桕树清霜未落叶先飞如何天竺林间路犹到秋深梦翆防　一勺泉诗絶顶盘峯秀蛟宫涌地莲塔栖南斗下僧问劫灰年谷摧坚石神功琢涌泉派疑银汉泻溜讶玊龙穿沆瀣云根满分明琬琰镌一通海眼孤浸立山巅正正沉华月亭亭蘸碧天味香流乳滑嵌泄溅珠圎鱼跃金梭见虹垂宝带悬洗瓯僧瀹茗供佛客擎钱几许诗脾沁宁当俗虑牵静为仁者学湛若定心禅渇想瓢饮酣宜潄石眠何人识恬澹终日爱潺湲莫怪频来此烦疴顿觉痊　刘賔山闰九月登山诗一年难遇两重阳且复登临到上方佳节不随秋去早山林应笑客来忙白衣人逺谁供酒黄菊花残强傲霜莫遣西风吹落防鬂毛林叶共苍苍　又同沈石田登宝峯诗僧楼重防沈休文把酒防山兴絶羣一道泉声池上落两湖春色坐中分苦吟野鸟如怜我不饮山花亦笑君湏把老懐倾泻尽毋劳别后赋停云
　　相严院晋天福二年钱氏建有十三间楼楼上贮三世佛一尊苏子瞻治郡时常判事于此
