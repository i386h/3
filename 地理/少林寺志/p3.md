<!-- { "loadSidebar": true } -->
　　予尝闻少林寺之胜也盖嵩阳第一观云按舆地中岳嵩山天地之中所谓风雨之交阴阳之会是以嵩东南六十里为石峡峪庄祖简祖窀穸其中又东南六十里为三峰山我恭考之寿藏在焉说者谓岳神灵秀钟于人杰诗称生甫及申盖从古而然矣岁壬子予承天子显休命嗣奉国王乃惟祖考之德郁焉思存而请于朝得展谒松楸盖庶于礼追远思酬罔极云尔已矣礼成因取道嵩山求所谓少林寺者而缔游焉时维仲春风日融和乃遵缑氏礼岳神历二室阅三台纵目巢由之峰振衣壶邱之巅飘乎若逐青炎而超自然恍与王子下上而聆厥凤声焉山环水玄林木蓊郁而少林之胜于是乎栗如穆如枚如彬如谅哉壮观盖不啻如所闻而已乃诣初祖庵曰古哉斯面壁影石兀然危坐九年一夕者非达磨乎然禅宗自此兴矣登少室峰曰卓哉慧可之志也飞雪积腰而立不移踵卒传衣法非至性其孰能之既乃读庄简碑泫然曰懿哉斯予祖考之志手泽存焉凡以表观也可无继诸于是捐若千金命住持僧悟万董役重修甘露台藏殿我朝颁降藏经金铜圣像丽焉绘方丈起盖立雪亭为直指单传心法之处俄尔天垂瑞相五色祥光须臾复放金光上撤霄汉是岁初秋中旬一日也诚少林祖源殊异之祯哉山川之气象见钟灵之应感耳凡厥殿宇亭台门径阶墀颓者翼焉敝者饰焉越明年春万来告成且曰是役也有三善焉肇修殷祀敦本也俞然后行遵度也增名刹崇古也崇古义也遵度恭也敦本仁也一举事而三善集焉可无纪乎予不敢居则纪其岁月勒诸石 
　　匾囤和尚碑无存 明英宗鲁孙封新昌王厚尊 
　　匾囤禅师者号无空禹州陈氏子也年逾二十投少林寺礼梵僧喇嘛为师请求法名师曰道本无形何名之有空曰三世诸佛皆有名号弟子安得独无师授以心经读至五蕴皆空豁然大悟曰身尚是幻何处求名一日手编大囤于师前师指曰匾囤是汝名也答曰既名匾囤内也无空师曰教外别传方契此语后到峨眉绝顶结茅以居一日见阿弥陀佛手执大弥陀经一部曰藏内有经藏外全无付授与汝广令传化空遂周流寓内前后印造大弥陀经若千藏未几复返少林念少林为达磨单传之地施银三百两亲在本寺率诸僧众法筵大启共辅皇猷嘉靖四十二年再之峨眉行至州江中曰道旷无涯逢人不尽登岸端坐而逝徒孙普明等曰少林吾师发身之地归葬少室建塔告成走钧阳拜于不彀以不彀上接天潢徵文以状禅师之予怜其诚姑将禅师行详述之以塞众望并志岁月云隆庆二年 
　　部 
　　顺治十四年 
　　礼部为公举传钵嫡派以续宗风以彰 国典事祠祭清吏司案呈奉本部送据僧禄司性宁等八员呈称河南嵩山少林禅寺自达磨面壁传心之后为天下佛门之祖庭凡嗣位传法者俱请钦依礼部付住持少林提衍禅学嗣祖传灯钤束僧众如儒门之衍圣道教之真人千百年于兹不随世代变迁者也今少林寺第二十八代传法住持海宽的系前代二十七代住持慧喜传授衣钵之门人戒德清白禅学精练堪为一代之表率向于明朝崇祯十二年七月内礼部给入寺住持传法数年幸清朝鼎建万法维新于顺治三年三月内蒙本省巡抚咨文并河南京官公揭投部咨保海宽住持换给新因宽足疾回寺未蒙给今已痊愈赴部请换新庶千百年佛脉有赖而功德永垂于不朽矣等因到部奉批司察说堂送司奉此察得顺治三年三月内有河南巡抚咨文并河南京官公揭咨保少林寺住持僧海宽换给新在案今又据僧禄司性宁等呈称海宽戒德清白禅学精练堪为一代之表率的系达磨二十八代传法之人公保给前来相应准其换给新续衍禅学宗钤束僧众可也等因呈堂准给住持送司案呈到部拟合就行为此合海宽前往少林寺住持钤束僧众焚修香火以续禅宗须至付者右付河南嵩山少林寺住持僧海宽准此顺治十四年二月日给付碑记 
　　少林寺碑在山门内 唐裴 
　　原夫星垂梵界圣缘开万化之先日照王宫神迹蕴三灵之始包至虚以见世象教久传于旷劫笼群有以示凡法身初应于终古见神通之力广拔苦因开智慧之门深明乐界鹤林变色观其恋慕之心雁塔开扉通其瞻仰之路少林寺者后魏孝文之所立也东京近甸太室西偏正气居六合之中清都控九州之会缑山北峙亘宛洛之天门颍水南流连荆河之云泽信帝畿之灵境阳城之福地跋陀者天竺人也空心元粹惠性淹远传不二法门有甚深道业缅自西域来游国都孝文居黄屋之尊申缁林之敬太和中诏有司于此寺处之净供法水取给公府法师乃于寺西台造舍利塔塔后造翻经堂香水成涂金绳为约苦心精力俾夜作画多宝金身之地不目就工如来金口之说连云可庇西缘长涧夹松柏之萧森北拒深崖覆筠篁之冥密烟花浓霭瞑下天香泉籁清音晓传空乐跋陀息心兹地乐静安居感而遂通境来斯证寤寐之际若有神人致石磬一长四尺规制自然声律咸具时有三藏法师勒那翻译经论游集刹土稠禅师探求正法住持塔庙周武帝建德中纳元嵩之说断释老之教率土伽蓝咸从废毁明皇帝大象中初复佛像及天尊像乃于两京各立一寺因孝思所置以陟岵为名其洛中陟岵即此寺也隋高祖受禅正朔既改徽号已殊惟此寺名特令仍旧开皇中有诏柏谷屯田一百顷宜赐少林寺大业之末此寺为山贼所劫僧徒拒贼遂纵火焚塔院院中众宇倏焉同灭瞻言灵塔岿然独存寺西北五十里有柏谷墅群峰合沓深谷逶迤复磴缘云俯窥龙界高顶佛日傍临鸟道居晋成坞在齐为郡王世充僭号署曰辕州乘其地险以立烽戌拥兵洛邑将图梵宫太宗文皇帝龙跃太原军次广武大开幕府躬践戎行僧志坚惠昙宗等审灵眷之所往辨讴歌之有属率众以拒为师抗表以明大顺执充侄仁则以归本朝太宗嘉其义烈频降玺书宣慰既奉优教兼承宠锡赐地四十顷水碾一具即柏谷庄是也武德中寺有白雀见贞观中造重塔之辰白雀复瑞高宗天皇大帝咸亨中乘舆戾止御飞白书题金字波若碑留幡像及施物永淳中御札又飞白书一飞字题寺壁天皇升遐则天大圣皇后为先圣造功德垂拱中有冬竹抽笋塔院后复有藤生证圣中中使送钱于藤生处修理阶陛皇上睿图广运神用多能藉明 
　　台之化清绎天池之墨妙以此寺有先圣缔构之迹御书碑额七字十一年冬降恩旨付一行师赐少林寺镌勒日者明敕令天下寺观田庄一切括责皇上以此寺地及碾先圣光锡多历年所特还寺众不入官收海内灵岳莫如嵩山山中道场兹为胜殿二室迥合八谷潺地迎贝花门连石柱妙楼香阁俯映乔林金刹宝铃上摇清漠法界之幽赞如彼皇家之福应如此天长地久不传忉利之宫劫尽尘徽孰记铁围之会精求贞石博访良工将因墨客之词式颂金仙之德聿宣了义远喻真空共词曰恒沙国土微尘品类妄见飞奔正心蕴柜昏途莫晓净根将坠乐于盖缠若安梦寐蒸哉大圣降迹阎浮潜回宝轴广运慈舟实无灭度示有降柔绀宫西辟白马东流迷因慢生悟为信起玉刹斯建宝山载峙花台竹林清泉妙水静唯真相湛然攸止岩岩嵩领河洛巨镇下属九溪上干千仞天磴重阻仙都清峻式创招提是资诱进婉彼上德载诞耆传业西土演教中华孝文申敬恩赐仍加经营宴室迥出云霞中岳北址嵩高西麓斜界玉池洞开柏谷余罔涧连延水木起旃檀云谁卜筑吾师苦行清修道场励精象宇专力经堂金界绳直椒途水香散花有地栖禅得方解空应真默识开士乘杯游集振锡戾止翻译幽偈发挥妙理仙磬感灵神雀降祉运交土木代历周隋劫火递起魔风竞吹法身咸翳净国同隳或闻兴复讵振崩离神尧应期拨乱反正皇矣觉力大宏福庆式遏丑徒聿扶兴圣累降恩旨兼敷锡命高宗时豫先后卜征亟回雕辇屡倚虹旌严题玉札地振金声珍符荐至在物斯呈我皇龙兴有典咸秩懿兹上界式储神笔云摇大围鸾回少室草垂仙露林升佛日护持八正每俟能仁跋陀降德稠公有邻厥后真侣更传了因辨才高行无替清尘倬焉梵众代有明哲今我诸公蕴被禅悦芳越蘅杜净逾冰雪远缔津梁无非苦节颍上灵岳山间宝殿秀出梵天孤标神县芥诚可竭桑田有变贞石永刊灵花常遍 
　　少林寺厨库记碑无存 唐 顾少连 
　　启迪真乘无相之门寂发挥象教有为之功大非无不可以臻极非有不可以化凡亦由瞻影求形见烟知火通如来诱善之路为群暗响明之阶沿浅诣深其实一也自汉明帝梦金人履殿讯之于庭采传毅的然之词得竺乾惟肖之像精庐始构塔庙继兴少林寺者盖权舆于太和中废于承光更名于大象锡田于开皇若乃顺天应人擒盗助信摧魔军于充斥保净土于昏霾此又昭彰于我唐也其神异之尤若跋陀之经始灵塔劫火不焚指盼泉流使之西注稠公挥杖而二兽解斗惠可割臂而三业息尘芬阑植于缁林鸾鹤连翔于法界盖释氏之庵中西方之别馆也况其土圭表正风雨所均嵩高峻极山岳之秀交艮兑之清气积灵仙之秘踪故其志道之人好奇之士系尘笼者屡至求宴坐者永栖而库舍不营坊厨逼陋每王城信士供施所储柏谷上田获敛所入虽真如之性不假多藏而大道之行恶其弃地释法真永言创立志在宏济河南尹杜公黄裳躬主辨之勤假清白之俸复次都人白仙鹤等共植嘉苗用兹景福单贫展效富有馈财神龙施珠香象均力加以寺半崖路蹑凌竞伐松柏于山巅治瓴甓于岩下佛教善诲人忘其劳始谋是启是辟平其坎相其广轮梓人作程郢匠施巧积干如阜运斤成风期不揆日工无废时为构为栌为桴为桶洪纤合度寻尺中规凿枘靡乖朴斫惟称板干既具墙垣以兴支撑得其宜缔取诸壮以周喜构用固扃风雨攸除尘泥莫侵若乃曲突以舒烟疏窦以流恶陈其鬲扃其釜释之蒸之惟精惟洁俾其沈汁有所注气焰有所通香风时来荡涤烦燠斯乃厨之制也深中以虚受阖扉以制出陈其口施其缄滕取之用之不费不约必使公供无所耗岁计惟其明元关载施成我密固此又库之宜也乃崇佛宇栏孔严乃饰僧堂屋壁增焕新亭宏敝阅香积之饭危楼耸擢俯耆之山每至华钟大鸣旭日三舍缁徒总集就食于堂莫不永吹表成肃容膜拜先推尊像次及有情洎蒲牢之吼余海潮之音毕五盐七菜重香粳来自中厨列于广榭咸造勿亵巳事而勤求者无次第之劳暮齿者有终焉之托不僭于素克壮其猷大历之季少连尝吏登封一行入仕二纪于兹前年典选洛师邂逅相遇名山在目道友依然原言从之王事拘我于是得其轨躅作厨库记云时贞元戊寅岁皇帝缵服之廿载也 
　　上高宗书 释玄装 
　　玄装少来颇得专精教义惟于四禅九定未暇安心今原托虑禅门澄心定水窃惟此州嵩高少室岭嶂重叠峰涧多奇含孕风云包蕴仁智果药丰茂萝薜清虚其间复有少林伽蓝间居等寺皆跨枕岩壑萦带林泉佛事尊严房宇间邃即后魏三藏菩提留支译经之处也实可皈依以修禅观两疏朝士尚解归海巢许俗人犹知栖箕玄装出家为法翻滞寰中清风激人念之增愧 
　　戒坛碑铭 释义净 
　　羯磨法在圣教不论式得金口是敬是遵目观西域杖锡东巡睹盛事而随喜聊刊纪乎斯文少林戒坛今失其处嵩山志曰右戒坛碑开元三年学士张杰书王世贞曰当时杰应尚少且不以书名而笔法老成乃尔又世贞所称灵运碑乃当时僧书耳书法绝类圣教无一笔不似今幸尚存而戒坛碑不知何时亡也 
