<!-- { "loadSidebar": true } -->
　　大雄殿 清康熙四十三年御书宝树芳莲匾额悬殿内雍正十三年奉敕重修左梁旋折乾隆十年邑令晋江施奕簪重修 
　　紧那罗殿 在大殿左内祀紧那罗王三像相传中像为王自制左铜像右铁像俱奇伟相彷元至正间传王御红巾事甚奇人人敬畏称本寺护法伽蓝与他寺祀关圣帝君为伽蓝者异 
　　六祖殿 在大殿右内祀六祖朝观音像两山画传代僧像二十九人 
　　钟楼 在紧那罗殿南西向高十丈钟大四人围声闻三十里 
　　鼓楼 在六祖殿南东向旧为转龙藏雍正十三年改称鼓楼高与钟楼齐 
　　阎王殿 在钟楼南西向 
　　龙王殿 在鼓楼南东向 
　　香积厨 在大殿左 
　　库房 在大殿右 
　　东禅堂 在厨房北 
　　西禅堂 在库房北 
　　法堂 在大殿后五楹为高僧说法处乾隆八年奉颁藏经贮内 
　　客堂 在法堂左 
　　静室 在法堂右 
　　方丈 在法堂后 
　　东西寮 在方丈前 
　　方丈退居 在方丈西南向 
　　廓然堂 旧在方丈东南向明巡抚蔡汝南建沈荃题额今废 
　　立雪亭 在方丈后即二祖神光立候达磨雪深过膝不动处 
　　千佛殿 即毗卢阁在立雪亭后依山辟基明慈圣皇太后撤伊王殿材创建 
　　白衣殿 在千佛殿左西向 
　　地藏殿 在千佛殿右东向 
　　以上寺院由山门至千佛殿共七层 
　　西来庵 在天王殿外甬道西寺僧官真喜创建徒孙僧官海岱重修 
　　千佛庵 在山门内甬道东寺僧清戒改建 
　　慈云庵 旧在千佛殿西祀白衣大士康熙二十五年巡道张思明倡捐重修境最幽胜雍正十三年奉敕修寺欲拓其制庵基稍碍毁撤一空今寺僧改建于寺山门外道北规模狭隘仅存其名 
　　观音庵 在寺东鄙内为接官厅 
　　南园 在寺南明周藩建亦称周府庵 
　　永化堂 在南园内明周藩为僧无言道公建今废址基仅存 
　　白衣殿 在永化堂前 
　　柏坂 在永化堂后明无言道公植柏千万株布满崖谷遥望蓊蔚葱郁最壮寺观明刘余祜为纪戒后人见艺文雍正十三年奉敕修寺取材斩伐一空 
　　十方院 在永化堂之西与寺山门正相对为寺中邮亭行脚旅舍溪上亦有石桥仅存其半 
　　初祖庵 在少林寺西北三里许面壁洞之前背倚五峰前临双涧古松偃盖老柏参天为山中胜境昔人建殿三楹中祀达磨两山画达磨以上二十七代佛像外为山门祀关帝伽蓝像东一小亭祀达磨父母兄弟西一小亭移面壁石于其内后为千佛阁住持福元创建僧会真喜重修内碑碣如林悉历代名公题咏俱见艺文 
　　一祖庵 在寺对岸少室之半钵盂峰上为慧可禅栖胜地 
　　三祖庵 在寺东十余里法王寺后为圣竹林寺废址北有罗汉祠 古迹 
　　秦槐 嵩书载少林寺藏经阁后有古槐一株相传秦时所植封为五品宋文彦博诗曰五品封槐今尚在都穆游记曰秦槐高十丈围二十尺王士性记曰风摧二十年矣 
　　影石 相传达磨面壁九年影透石内今观其石围长三尺许光滑如卵白质黑文隐隐一僧背坐石上露其侧颔纹如淡墨画衣褶仿佛毕具诚可异也 
　　娑罗树 在寺方丈后来自西域结实如木桃而无花或云即贝多 
　　三花树 在初祖庵前盖凌霄滕附桧而生者色深红可爱为创寺时所植 
　　六祖手植柏 在初祖殿左墀高与花树并卢能钵盂中带至下有碑明王士性大书六祖手植柏五字 
　　面壁之塔字 在寺右六祖殿檐下字体端严遒劲可宝为宋蔡京书 
　　千崖万壑字 在天王殿前行书前后各二字古峭飞动为明张钦书 
　　高宗飞白书 唐高宗御札飞白书一飞字题寺壁今亡戒坛见释义净文王世贞跋张杰书俱云在寺内今坛无考 
　　苏轼画梅 在少林寺有二一竖梅一卧梅传塌甚众 
　　苏赵字 王士性记日少林寺碑刻种种苏子瞻赵孟辈其尤者 
　　灵芝碑 详见祥异 
　　第一山碑 在山门内左墀米芾书董其昌碑凡四碑俱在寺内 祥异 
　　紧那罗王元至正初有一僧至少林蓬头裸背跣足止著单在厨中作务数年殷勤负薪执爨朝暮寡言暇则闭目打坐人皆异之莫晓其姓名至十一年辛卯三月二十六日颍州红巾贼率众突至少林欲行劫掠此僧乃持一火棍而出变形数十丈独立高峰贼众望见惊怖而遁僧大叫曰吾紧那罗王也言讫遂没始知为菩萨化身也塑像寺中遂为护法伽蓝至今灵异按传灯录载隋开皇中天台禅师居荆州玉泉山有神通谒称蜀汉前将军关某以战功庙食此山欲营精蓝愿庇役事七日而成捷出神功事闻敕封关某玉泉山护伽蓝神今天下寺院皆奉关公独少林以紧那罗王代也 
　　灵芝建中靖国元年少林寺芝生十二茎守臣图本奏状明年五月遣御乐阎守勤降御香于达磨庵竣事诏具进诸御府芝图刻石碑于寺壁今亡 
　　白雀武德中有白雀见贞观中造重塔之辰白雀复见 
　　五色云雍正十三年敕修寺院有五色云见西方精采夺目千人共见督工守臣绘图呈报 
　　艺林 
　　宸翰 
　　达磨大师碑颂 梁武帝 
　　大师讳达磨天竺人也莫知其所居未详其姓氏以梁大同二年十二月五日终于洛州禹门茔葬于熊耳用锡鸿章以昭来兹颂曰楞伽山顶生宝月中有金人被缕褐形同大地体如空心如琉璃色如雪匪磨匪莹恒净明被云卷雾心且彻芬陀利华用严身随缘触物常欢悦不有不无非去来多闻辨才无法说实哉空哉离生死大之小之众缘绝刹那而登妙觉心跃鳞慧海超先哲理应法水永长流何斯暂涌还暂竭骊龙珠内落心灯白毫慧刃当锋缺生徒忽焉慈眼闭禅河驻流法梁折无去无来无是非彼此形骸心碎裂住焉去焉皆归寂寂理何曾存哽咽命之执手以传灯生死去来如电掣有能至诚心不劫火焚烧斯不灭一真之法尽可有未悟迷途兹是 
　　告柏谷坞少林寺上座书 唐太宗 
　　太尉尚书令陕东道益州道行台雍州牧左右武侯大将军使持节凉州总管上柱国秦王世民告柏谷坞少林寺上座寺主以下徒众及军民首领士庶等比者天下丧乱万方乏主世界倾沦三乘道绝遂使阎浮荡覆戎马载驰神州糜沸群魔竞起我国家膺图受护持正谛驭象飞轮光临大宝故能德通黎首化阐锱林既沐来苏之恩俱承彼岸之惠王世充叨窥非据慧炬照临开八正之途复九寓之迹法师等并能深悟机变早识妙因克建嘉猷同归福地擒彼凶孽廓兹净土奉顺输忠之效方著阙廷证果修真之道更宏象观闻以欣向不可思议供养优赏理殊恒数今东都危急旦夕殄除并宜勉终茂功以垂令范各安旧业永保休故遣上柱国德广郡开国公安远往彼指宣所怀可令一二守领来此相见不复多悉四月三十日碑在钟楼前 
　　赐少林寺书 唐 武后 
　　省状致灵塔寺二所有新笋生者具知伏以先慈凝心之妙觉冯胜地载广庄严故得于此鹫宫冬节生此凤筱凌元霜而挺秀擢翠干而呈奇三处抽筠表三归于夙念一茎标质彰一至于先衿亦由师等薰修福缘所致原修微恳岂敢当斯延望祗园倍深追慕遣书示意不敢多云 
　　御制修少林书 武后 
　　暑候将阑炎序弥溽山林静寂梵宇清虚宴坐经行想当休弟子前随凤驾过谒鹫岩观宝塔以徘徊者先妃之净业薰修之所犹未毕功一见悲惊万感兼集攀光宝树载深风树之哀吊影珠泉更积寒泉之思弟子自惟薄镇切怀每届秋期倍轸推心之痛炎凉递运愈添切骨之哀未极三旬频钟二忌恨乘时而更恨悲践露而愈悲谁托福田少申荒思今欲续成先志重整庄严故遣三思赍金绢等物往彼就师平章幸识斯意即务修营望及讳辰终此功德所冀罄斯诚恳以奉津梁稍宣资助之怀微慰茕迷之绪略书示意指不多云 
　　御制诗 武后 
　　从驾幸少林寺睹先妃营建之所倍切茕衿愈凄远慕聊题即事用述悲怀 
　　陪銮游奈苑侍赏出栏闱云偃攒华盖霞低插浪日宫疏涧户月殿启严扉金轮转金地香阁曳香衣铎吟轻吹发幡摇薄雾霏昔遇焚芝火山红迎野飞花台无半影莲塔有全辉实赖能仁力攸资善逝威慈缘兴福绪于此罄归依风枝不可静泣血竟何追碑在山门内 
　　明万历十五年十一月十九日 
　　皇帝敕谕嵩山少林寺住持及僧众人等朕惟佛氏之教具在经典用以化导善类觉悟群迷于护国佑民不为无助兹者圣母兹圣宣文明肃皇太后命工刻印续入藏经六百三十七函通行颁布本寺尔等务须庄严持诵尊奉珍藏不许诸色人等故行亵玩致有遗失损坏特赐护持以垂永久钦哉故谕 
　　清康熙四十三年奉 
　　颁御书宝树芳莲四大字匾额悬挂大佛殿内 
　　同时奉 
　　颁御书少林寺三字匾额悬挂天王殿外 
　　雍正十三年闰四月十三日 
　　河南巡抚王 承准 
　　中堂扎开钦奉 
　　上谕据河东总督王士俊奏称豫省少林寺岁久失修今委员相度确估重加修建绘图呈览等语朕览图内门头二十五房距寺较远零星散处俱不在此寺之内向来直省房头僧人类多不守清规妄行生事为释门败种今少林寺既行修建成一丛林即不应令此等房头散处寺外难于稽查管束应将所有房屋俱拆造于寺墙之外左右两旁作为寮房其如何改造之处着王士俊酌量办理至工竣后应令何人住持候朕谕旨从京中派人前往钦此 
　　附河东总督王讳士俊檄为钦奉 
　　上谕事照得登封少林乃系东土初祖道场九年传冷坐之心五叶启宗门之绪法灵普覆慧日光涵缘自历代相沿迄今实多颓圯恭逢 
　　圣人首出大沛 
　　恩纶 
　　特命发帑重修增辉佛地本部院恭承 
　　谕旨随面委署南汝道南阳府程守亲至少林会同河南府刘守敬谨估计今已据确估禀覆事关 
　　钦工讵容延缓现在奏请 
　　钦定兴工吉日一面星速攒办料恭候 
　　钦颁日期令饬布政司查发司库所存雍正十二年漕运节省米价银两及豫省积有河北捐项存公银两给发九千两兑交总理之河南府刘守迅赴少林寺率同派往督工之河南府通判谢伟渑池巡检王钟巩县典史钱历洛阳县丞俞孚升永宁县典史魏炳登封县典史金大纶洛阳县典史严维寅偃师县县丞陆廷华采办料件务各矢丹诚仰副 
　　圣天子福国牖民至意面壁旃檀遇 
　　圣朝而光风再振渡江芦叶际 
　　盛世而古刹腾辉各罄厥心毋稍泄视藩王文翰 
　　重修少林寺记 嘉靖癸丑 明 徽王首阳子 
