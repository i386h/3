<!-- { "loadSidebar": true } -->
　　远眺闲云共野鹤，浑疑自是登瀛洲。 
　　晚抵少林寺 周自邵 
　　探奇名刹一招游，路转青林事事幽。 
　　鸟道回环千嶂合，霜林寂历万峰秋。 
　　诸天灯少烟初瞑，上界谈经夜未休。 
　　绕礼空王心已静，始知佛法异儒修。 
　　登少林 温如璋 
　　危岩峭壁转行迟，雨后看山山更奇。 
　　五乳峰峦环宝地，三花烟树接瑶枝。 
　　云归乱壑风生处，霞拥层天日上时。 
　　直北丹霄望不极，嵩呼遥致万年辞。 
　　再游少林 赵宸 
　　再游喜过平生愿，阅尽名山事事奇。 
　　千尺层岩悬定影，万年宝树长禅枝。 
　　露珠曾落翻经处，象教尝闻说法时。 
　　谁道空门常寂寂，从来多少献清辞。 
　　早岁达磨法已通，独怜梁武未知空。 
　　折芦东渡成虚迹，面壁西来振祖风。 
　　只履已超三界外，一庵犹占半山中。 
　　细看往事皆成梦，欲向山前作醉翁。 
　　双树阴浓枝满天，三车检书愧心传。 
　　绕床去转赵州诀，断臂来参始祖禅。 
　　可笑传衣生妄念，好将慧剑断尘缘。 
　　吟成翻忆添蛇足，低首无言思悄然。 
　　身来方外堪乘兴，道在心中不论禅。 
　　甘露有台常映日，昙花无雨几经年。 
　　一曲阳春谁得和，满山风月自忘诠。 
　　此行便与尘凡隔，何用纷纷信口传。 
　　游少林 杨洞 
　　穿林远涧临清胜，果见人间第一奇。 
　　太室连天晴带雨，提壶鸣树暗巢枝。 
　　云封石肩调三昧，花满枫峦度四时。 
　　般若台东觅古刻，螭文半剥汉明辞。 
　　游少林 邱于范 
　　幽禽流水奏宫商，僧祖传心此道场。 
　　不二法堂终突兀，大千境界岂寻常。 
　　青山不改灯常在，缘树多阴寺未荒。 
　　只履寂寥千载后，纷纷释子望宫墙。 
　　少林寺 李梦阳 
　　林深谷瞑客子入，钟鸣叶落秋山空。 
　　烟云细袅石涧底，峦岫乱积松窗中。 
　　唐碑汉碣苏字剥，猿啼虎啸萝灯红。 
　　独坐悠悠息尘想，少室影下月出东。 
　　题面壁庵 胡谧 
　　坐当崖面几经春，悟得安心法更真。 
　　归去曾携棺内履，幻余犹现石间身。 
　　泉通灵井龙长蛰，草满荒岩鹿自驯。 
　　断臂已忘门掩雪，祖灯相继复何人。 
　　游少林 许安仁 
　　岩壑深严人翠微，少室金碧雾烟霏。 
　　五峰屏簇禅庵小，　仞天开佛日辉。 
　　闻说九年空面壁，得逢二祖便传衣。 
　　千秋少室山灵在，曾见先师只履归。 
　　夜宿少林寺 李允中 
　　葱岭当时遇宋云，手提只履果何因。 
　　入山便得安心法，立雪能来断臂人。 
　　锡卓一泓云侵影，花开五叶地生春。 
　　无劳照石瞻遗像，满目青山是法身。 
　　面壁石影 
　　长江折苇渡如神，梁武何曾识异人。 
　　一日棺中忘只履，万年石上现全身。 
　　功成面壁禅心苦，法后传衣佛眼真。 
　　非我有缘游五乳，谁能廓达悟微尘。 
　　代祀中岳宿少林 童南谷 
　　西来碧眼一胡僧，曾渡寒芦隐少林。 
　　半夜传衣逢断臂，当年面壁悟安心。 
　　一庭雪积山犹在，五叶花开月未沉。 
　　奉命颁香瞻只履，菩提树底得幽寻。 
　　游少林寺 程相 
　　杖履徒登礼少林，　乱山佳气森阴。 
　　松杉色露真如相，禽鸟声　传国音。 
　　可笑九年间面壁，却怜二祖与安心。 
　　西来一曲调清古，白雪阳春和到今。 
　　少林寺 
　　蹑履名山若有期，秋林忽霁万峰奇。 
　　慈云初结昙花蕊，甘露低垂祗树枝。 
　　上苍钟鸣僧定后，西山日落鸟啼时。 
　　一尘不到禅关掩，何处风翻贝叶辞。 
　　宿少林 房楠 
　　经过空门性自闲，松风寂寞鸟间关。 
　　得逢金莲生火　，但解天发　篑归。 
　　山香渡虚秋桂　，发从天外暮钟还。 
　　更阑拾履层阶上，云淡波澄月一湾。 
　　游少林 王元翰 
　　跏趺大士背岩扉，草树离离佛日辉。 
　　面壁九年能透石，渡江片苇为传衣。 
　　三花香散飞黄叶，五乳峰高上翠微。 
　　夜半风鸣幡影动，谁知只履未西归。 
　　过少林寺 傅梅 
　　二室赞　一径通，少林寺在翠微中。 
　　地从梁魏标灵异，僧自隋唐好武名。 
　　若道传衣终著相，须知遗履亦非空。 
　　年来悟得西来旨，经到名山便不同。 
　　禅堂寂寂坐更深，月上松杉见远岑。 
　　地回楼台收翠霭，山空钟磬有清音。 
　　官闲自合无生法，政拙还同不住心。 
　　三十六峰多药草，何时解绶任幽寻。 
　　游少林 左杰 
　　西人珠宫别有天，偶闻清磬落层巅。 
　　香凝兰蕙薰仙仗，石漱琼瑶韵野弦。 
　　白鸟青螭仍护法，苍松翠殿不知年。 
　　客心酌罢莲花水，独向山僧扣秘诠。 
　　游少林 李承云 
　　乱峰突兀问松林，福地烟霞望处深。 
　　石壁倚天清漠漠，女萝悬雾碧阴阴。 
　　落花风定栖禅影，樵唱月明应梵音。 
　　独坐悠然尘虑息，不知身世有华簪。 
　　秋日游少林 杨儒鲁 
　　古林峭壁藏金刹，秋色阴崖隐绀城。 
　　千树红黄千树碧，一山云雨一山晴。 
　　洞灵犹识胡僧面，天籁如闻子晋笙。 
　　踏破红尘来憩此，欲依定影学无生。 
　　少林寺 李仁 
　　秋日名山初揽胜，青莲大士旧为家。 
　　风林昼响千岩瀑，绣岭晴飞百道霞。 
　　宝相当天流佛日，香云绕座结昙华。 
　　空门谁解西来意，为问恒河几许沙。 
　　游少林 史褒善 
　　偶因行部陟嵩岑，暂驻肩舆访少林。 
　　前代古碑苍藓合，上方精舍白云深。 
　　山腰雨过龙归洞，树杪风清鸟弄音。 
　　一宿顿忘尘俗虑，雅怀浑觉似禅心。 
　　游少林宿无言精舍 冯时可 
　　大乘神州气葱珠，　宫梵阙倚　巍。 
　　青莲争护传灯影，瑶草深依立雪踪。 
　　千涧玉流尘自洗，诸峰龙抱秀偏钟。 
　　谁人能解西来意，不羡缑山笙鹤逢。 
　　杖履高标物表风，谁知身世在天中。 
　　鸟喧丛薄天偏静，云拨虚堂境自空。 
　　岭外河流今古白，林间叶醉浅深红。 
　　唐碑汉碣终磨灭，惟有禅心万劫通。 
　　河洛离宫久已渝，禅林独揭典型存。 
　　虹梁雾阁临仙壑，月榭霜台通帝昏。 
　　二室近攀称伯仲，群峰遥拱作儿孙。 
　　悠然清举尘情断，一榻松风警梦魂。 
　　名境精蓝七宝房，淋漓云气和天香。 
　　千年树与碑俱古，百转峰将壑并藏。 
　　僧指翟微标胜迹，客摩苍藓觅鸿章。 
　　无论问法传心事，只此幽居兴亦长。 
　　游少林 清高 
　　名胜依然劫火收，香城啼鸟入新愁。 
　　万峰老翠投诗簏，一　寒流就水瓯。 
　　白云飞来珉片乱，紫烟带去桧林幽。 
　　山开震旦多输易，杖履同君是后游。 
　　少林寺叶封 
　　嵩邱绝乳峰奇独，　辟门庭古寺宜。 
　　露下翻经无上法，雪深传信最初时。 
　　三花若种依双树，五叶常开第一枝。 
　　不分何年曹洞下，只将提唱号宗师。 
　　达磨洞 叶封 
　　五乳峰高季室阴，达磨遗洞倚荒岑。 
　　别传震旦称初祖，提唱宗风　少林。 
　　闻说逢云携只履，更谁立雪竟安心。 
　　空余石上波痕细，佛路凄凄不可寻。 
　　宿少林寺 施闰章 
　　夕阳平岭照松关，初地幽栖少室山。 
　　僧磬自鸣林鸟静，天风不动石萝闲。 
　　悬崖五乳青冥外，古树三花杳霭间。 
　　谁道折芦人去远，锡飞常带白云还。 
　　游少林寺 高一麟 
　　为步祗园杖短筇，忽从天外落　钟。 
　　六朝僧定三花树，千佛阁连五乳峰。 
　　甘露台前垂象教，达磨石上悟禅宗。 
　　尘缘到此都消尽，坐看白云卧古公。 
　　嵩山雪亭在少林寺 
　　即惠可侍达磨雪深至腰处拟河东张观风题 
　　高一麟 
　　雪亭寂寂仿嵩岑，立雪高风何处寻。 
　　断臂非参初祖意，折芦谁识九年心。 
　　贝多树老纷花雨，莲砦风清绣禽　。 
　　欲访残碑寻往事，禅关静锁白云深。 
　　雨宿少林寺 傅锡瑕 
　　雨后青山分外青，岚光蚤映缘窗樗。 
　　苍松檐下萦萝茑，白鹭桥边印涧汀。 
　　风送晓钟来远岫，霞明古寺护幽扃。 
　　遥看昨夜云连处，三十六峰环翠屏。 
　　游少林寺 傅而师 
　　缥缈烟雾护殿深，奇峰迢递见珠林。 
　　铁皮老树盘嵩影，甘露仙台接地阴。 
　　高阁云连五乳岭，禅房花落九年心。 
　　振衣法界斜阳晚，翘首高天意不禁。 
　　望少林寺 吕履恒 
　　岭势渐穷山寺出，岩辔一往夕阳通。 
　　红树乱钟磬后，青山倒景楼台东。 
　　凛然客子欲归去，何处樵人来迳同。 
　　不知三十六峰月，几夜秋光流梵宫。 
　　少林寺舍竹 傅应星 
　　数竿交错郁森森，石迳花开照碧琳。 
　　晓雾翻风荷溅雨，枝弄影月筛阴青。 
　　连岳色幽情合根，接泉流曲意临　。 
　　不谓逃禅能得趣，逢僧闲话已云深。 
　　闻王子陶署少林诗以促之 焦复亨 
　　节序迁迁榴火明，群贤毕集石林清。 
　　山飞过雨青难了，树泊闲云白自生。 
　　容我舍开慧远酒，待君歇拍浮邱笙。 
　　殷勤早发山阴棹，月遂溪流影作声。 
　　达磨洞 贾开宗 
　　迢遥直上最高峰，夹磴层云人荡胸。 
　　共看遗云留古壁，相传銮洞役神龙。 
　　岩濑湿荒苔滑，危径烟深败叶封。 
　　回首少林山麓在，何须万里问南宗。 
　　少林寺为十士谈学 文翔凤 
　　孔庭颜庑气千秋，卓笔星田抗地喉。 
　　舌上天经收法雨，握中圣印付嵩邱。 
　　射入两眼青天坠，横座一襟素月流。 
　　汝冀携之朝帝否，真须珍重向齐州。 
　　秦槐 
　　巩然长谷戈长秋，甘露零余益蔽牛。 
　　赢政曾临蜂是准，李斯亲勒篆为榴。 
　　龙门桐老遭琴挚，日母桑扶荫祖洲。 
　　清客单寒无聘梦，垂阴天地籁嵩邱。 
　　送少室僧 王无咎 
　　嵩峰一径望中开，古木萧萧鹤自回。 
　　天外虚声来锡底，泉间流影到云堆。 
　　老猿夜静悉经语，疏柳钟沉　泠台。 
　　长碧　空秋万里，苍荡不尽有蓬莱。 
