<!-- { "loadSidebar": true } -->
　　小埕汛　为省会门户，在定海所前。明景泰间置寨。嘉靖间，民筑堡防倭。崇祯时重修。汛有蛎坞，可避风。陆汛幕浦、蛤沙、本营管辖。洋面有目屿、青屿、贵屿、王官四屿，属闽安水汛。明董应举《浮海纪实略》：“省城门户，从闽安镇南出琅琦门，东出双龟门，以定海为左臂，皆牙突海中。国初，江夏侯之所城也，而又置寨小埕，与定海犄角。其汛地乃远到东涌，拒贼于外海。自分寨为游兵，船少而远汛废。贼遂据内海而有之，贼至则寨官逃，定海亦岌岌矣。去岁，兵道陆公至其地，叹曰：小埕，定海之脰也。[HT6，7”SS]脰断，则定海危；定海危，则左臂折。安可不城小埕?后故有城址。当时，未竟其功。陆公定议，环两山而城之，乃捐赎金为倡，两台监司诸公各有助，始基于前一年，而前城犹未就，陆公以赍捧行。面托予。予诺而召邱生庭训任之，且为请银于闽县吴公，前后领四百八十金，遂完前城，且及两山。予以十月望，从双龟门浮海宿荻芦门，至小埕。前城既竣，遂上东烟台山。其山倚壁而立，外临深坑，高可百尺。此山削其外，稍施睥睨，贼无住足地。又从烟台绕定海后山盆东，其险如前。遂从后城迎恩门入，有嘉靖官造之遗址焉。西望丰岩，视东山稍平，取石于山，海虽险而费省，可易城也。”《方舆纪要》：小埕北连界于烽火，南接壤于南日。连江为福郡之门户。而小埕又连江之门户，海坛连盘，雄踞耸峙，若南屏然。为贼船所必泊。其所辖闽安镇、北茭、焦山诸巡司，分为南、北、中三哨，无事往来探视，有警协力出战。则此寨之设，为不虚矣。嘉靖三十五年，倭贼自流江突至小埕水寨，遂犯会城，盖汛防要地矣。又光临、里砦在县西南，亦国初置，有兵戍守。”
　　定海极冲要汛　凭山俯踞，远吞万顷，有堡。明江夏侯周德兴建，周围七百二十五丈。嘉靖间，增围二丈。国朝康熙、雍正间重修，置战船二，拨千总一员巡防，设烟墩了望。南界五虎汛，北界黄岐汛，西界长澳桥、小埕汛。长澳可避北风，洋中有目屿、青屿、贵屿、王官等岛，有乐平沙，又名牛皮沙。提督万正色平台湾，观兵于此。
　　黄岐冲要海汛　有堡。明崇祯间，民筑。置战船一，拨把总一员巡防。西界定海汛，北界二髻屿、北茭汛，沿边老岸属本营陆汛，洋中岛屿有东鼓、竹排礁二髻屿，属水汛。
　　北　茭　东南北三面临海，要紧海汛，置战船三，拨千总一员巡防。有堡，明嘉靖间筑。奇达堡，崇祯间筑。苔菉堡，嘉靖间筑。与黄岐四堡辅车相依。西南界定海汛，下目屿、进屿门、洋屿、仰月屿、茭迹，属闽安水汛。茭南水洋四十里至黄岐，东北八十里至西洋，西北三十里至廉澳门，六十里至东冲，北一百六十里至罗湖。[HT6SS]《方舆纪要》：“北茭在县东北百十里，本名荻芦镇。宋时，水砦皆设于此。元为荻芦巡司。洪武二十年，改今名，并置城于此，与定海相为唇齿。嘉靖二十七年，倭贼流劫北茭，官军御却之，是也。又蛤沙镇在县东北五十里，崖石峭立如壁。洪武十六年，置河泊所于此。二十年，置城于此，亦为戍守处。”《连江县志》：“北茭山穿入海，复为巨石涌出者，为北茭礁。北茭濞前有小牛礁，濞左有大牛礁，又有复釜、乌喙二礁，交错竖立。稍左有仰月山，障南下之水，稍右有洋屿山，障东下之水。两水合冲，直注茭濞，巨浪横激，过此者必审风审流。从省会出五虎者，南风则顺，东北则逆。俟汐水八分，风虽逆，而流则顺。从福宁、福安、宁德、罗源、马濞入者，西风则顺；东北则逆。俟土奥面水汐五分，风虽逆，而流亦顺。此皆可校驶而过，若水长、水满、风逆、流逆，冲冒竟行，多有复没者。
　　南北竿塘　县东北大海中，距八十余里，冲要海汛。南竿塘属闽县，北竿塘属连江。北竿塘设烟墩了望，有八使澳、下目、白沙、镜港、七澳，中有进屿门。明初，徙其民于内地，后弛禁，耕渔稠密。国初，海氛未靖，复内徙。
　　可　门　冲僻海汛，北与罗源廉澳门汛对峙，澳内下宫口、下屿里、可门口沙湾，可泊大船。洋中有担屿、前屿、下屿、东洛、西洛等岛，属闽安。沿岸有马濞，与炉峰对峙，有堡。其地为下井，明戚继光平倭于百丈岩，即此。
　　下屿海汛　系内洋，四面环海。属本营，与廉澳门毗连。
　　罗源县
　　廉澳门　险僻海汛，与连江可门对峙。有寨，拨把总一员巡防，设炮台，门外即西洛、东洛、置战船二。澳内可泊船，中有担屿分界，南属连江，界北茭；北属本营，界东冲汛。外洋属闽安水汛，沿西一带，吉壁、铜盘、牛澳、圆屿，俱属本营，又西至虎尾山外，属宁德界。
　　虎尾山　与霞浦县东冲对峙，海洋相距五十余里，中有白礁分界。东属福宁东冲汛，西属鉴江本汛，设土堡炮台，拨把总一员巡防。
　　罗　湖　临海要汛，属霞浦县。南与东冲毗连，北至大金、与烽火营交界。澳内北风可泊船，洋中有鹿耳、草屿、东涌等岛，系闽安水汛。置战船三，拨千总一员巡防，设烟墩了望。东南对照水洋，至西洋山八十里。东北对照水洋，至芙蓉山五十里。北至大金水洋一百里。明董应举云：“东涌有南风澳、布袋澳。万历乙卯丙辰间，董伯起应中丞黄公命招倭明石道友归服处。”
　　西洋山　系外洋孤岛，紧要海汛。拨把总一员巡防，设烟墩了望烽火、小埕会哨。西南属连江，东北属霞浦。洋中岛屿有小东、大东、马鞍屿、茭迹，属闽安水汛，设战船三，兼防芙蓉山。
　　芙蓉山　是外洋孤岛，紧要海汛。设烟墩盼望，属霞浦。洋中岛有马砌、魁山、四霜山。明万历二十四年，设游于此。属闽安水汛。
　　大金汛　是外洋紧要海汛。设烟台了望，属霞浦。洋中岛屿有笔架山，山南系罗湖汛，山北界烽火营斗米汛，水汛属闽安。置战船一。
　　外海至福州附
　　《台湾府志》：台郡为闽省外障，其山皆向内地。北路之后，垅港与兴化南日对峙。后垅而上，有竹堑与海坛对峙。竹堑而上，有南嵌社与福州闽安镇竿塘对峙。自南嵌上至淡水，与北茭相望。淡水至鸡笼城，与沙埕烽火门相望。”《见闻录》：“自鸡笼五更船至福州。”[HT6SS]明董应举《筹倭管见》：“倭垂涎鸡笼久矣。数年前，曾掠渔船，往攻一月不能下。今又再举者，不特倭利，鸡笼亦通倭人之志也。鸡笼去闽仅三日。倭得鸡笼，则闽患不可测。故今日，倭犯我，则变急而祸小；倭取鸡笼，则变迟而祸大。此灼然也。且昔日倭杀我人，今日倭煦我人。杀我者，怒我也。煦我者，豢我也。怒我，可敌也。豢我，不可敌也。今通倭人皆言倭国好。夫寝锋刃、乐杀戮之人，而谓其好。非天将降劫于生人，何以心迷如是耶?即近日麂山二倭船，渔船遇之而走。鱼不及收，网不及取。倭遣人以甘言招之，为之收鱼、敛网以还之，送之以鱼，即合掌以谢。岂昔日凶残，，今变为礼义哉!然至东涌，二船成五矣。吉了、白芒居其三，此中国船也。为彼所并，独一船走，则弗刂其手，溺其子。故不走则慰之；走则杀。怀以德，示以威。于是，遇倭者，毋敢走矣。由此言之，倭诚好人哉?今倭以利愚我，以甘言诱我，以杀走者恐我，又潜入内地探我。五寨三游熟视，而不敢动警报。急则张惶内缩，宽则遂谓无倭。饰言以误上司。以愚意，度倭之计有五：以小贼尝我，而佯去之，乘我懈，而大恣焉，一也；以甘言诱渔舟，藏倭其中，以钓以侦，掠舟既多，突乘我虚，夺舟入港，我不及防，二也；徘徊海上，招他盗为群，以中国攻中国，散出挠我，如群蜂螫手，人不及搏，三也；以取鸡笼为名，视风所便，转帆入寇，舍舟登陆，不过数百，倭横行郡邑，疾雷不及掩耳，四也；既得鸡笼，要我互市，乘便席卷，忽起燎原，五也。贼有五计，而我五瑕。通番奸民，为倭作间，飞语惑人，摇动人心，一瑕也；将领包兵以媚上，兵无实数，二瑕也；通倭人以船予倭，我船又率小而不牢，不可以犁贼，三瑕也；无赖少年喜乱，海上盗乘乱而与倭合，四瑕也；城郭不完，土堡少而多坏，贼至则掠所有以为资，用吾民为向导，民化为盗，五瑕也。以五计攻五瑕，危乎，难哉!今欲转五瑕夺五计，在明法令，固堤防，用术以反之而已，贼之滋蔓，不可扑灭也。以掠民，因粮于我，若令所在造堡，而少资之力，冠至，尽收以入，坚壁清野，则贼无所掠，其势难久。彼诱渔船，欲乘我虚，我即以渔船藏兵杀之，出其不意，则彼穷。彼欲招他盗挠我，我募海入为兵，厚饩之，无不应募而杀贼，彼又穷矣。彼以取鸡笼为名袭我，不能飞越吾地，吾严备逆击，则袭不得施，又穷矣。其大要尤在择将，在募海人，在通琉球市。夫兵，难口战也。战在胆，胆在练。未经战者，见敌而慓，安能战?战海者必习海，海不习，立且不定，而欲用之于战，促之败耳。今必择经战惯海、有勇略人为将，精募海人为兵，而后可以战。盖海人不畏风涛，胆壮识风势，资以刀铳，足以击贼，寨游亦有土人不得用者，所募多游惰，又兵数少，不能战也。往时收功，多以渔船。盖渔船自相为，但不敢带铳，有铳即敌之耳。至若琉球岁市，令于外寨交易，则外货流通，奸人牟利者，近亦得售、不待生心于鲸鲵之窟，而钩引可潜消。或曰：倭以琉球市，将如之何?曰：琉球人贡，则受之；琉球以倭人贡，则我严备而却之。不去，则杀之。总得汉物耳，何苦来而得却也。且与其以鸡笼市也，孰若以琉球市?与其阑出而酿勾引也，孰若开一路于琉球。审画制变，未雨绸缪，使民不至糜烂，则在当事者之有远猷耳。”
　　福清县
