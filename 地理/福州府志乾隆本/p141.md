<!-- { "loadSidebar": true } -->
　　东　园　在东下里，吴尚书文华别业。延袤里许，有旷如亭、万乐桥诸胜。明叶向高《过东园》诗：“尚书别业喜初成，开宴东山意不轻。花底云深遗赐履，林间春尽听流莺。当筵自愧诗情短，对景偏宜酒态生。知是乞归心便远，不妨车马日纵横。”王应山诗：“绿野堂高日未西。峰峦回合望中迷。鳌川布润花瀰谷，鹏海虚潮水拍堤。宝桂玉枝生应瑞，碧桃朱李点成蹊。薄游自笑非佳客，十日平原酒自携。”陈宏已诗：“粉堞映孤村，青山过短垣。客初投北海，公久号东园。萝月延飞盖，松风杜扫门。偏留布衣者，十日饮平原。”
　　城西草堂　在城西门街(4)，陈将军第所居。董应举云：“季立闭门著书，十五年不出草堂。”明董应举《城西草堂》诗：“城西草堂背江开，江樊林竹巧相回。一溪风雨时进艇，半榻图书独把杯。泄柳闭门非已甚，潜夫著论若为裁。我亦有山沧海上，苍茫秋色待君来。”
　　国朝
　　郑主事霄宅　在钦平下里。
　　耕竹亭　在务后，郑主事霄读书处。霄《自题耕竹亭》诗：“十载秋江约，天然小有看。篱疏编雨密，亭隘养云宽。按板莺喉滑，行鞭犊角钻。主人何所事，吟句刻长竿。夙昔风尘志，何如老息机?医馋施笋斧，破闷试茶旗。鸦鹊鸣时出，牛羊下处归。园丁知我意，含饵坐渔矶。”
　　周主事懋勲宅　在钦平上里。
　　　　罗源县
　　宋
　　余寺丞光庭宅　在县治西。
　　陈学士显伯宅　在黄重上里。
　　林孝子戆孙宅　在西隅，戆孙少孤，事母笃孝，人名所居曰：“孝巷”。互见《巷》。
　　习隐亭　在南华洞，林山人迥隐处。有风月堂、天池窝、锦绣谷诸胜。《小草斋诗话》：“子山年已八十余，毕状元渐使福建日，子山以诗迓之，有‘当年春榜首传名，对御如君有几人?’之句，毕公和赠之。儿童闻说子山名，将谓先生是古人。海上偶经仙洞府，岩前犹见玉精神。《南华》久彻逍遥梦，兜率重来自在身。携得新诗天上去，不教辜负到全闽。”《扪虱新话》：“子山诗多佳句，其自叙：‘过门人指朝郎宅，入室浑如野老家。’人皆许其有隐者之致。然轻薄子犹诵其出山诗，云：‘尺书中夜至，清晓即扬鞭。’人谓子山：‘三诏不起，于是闻者莫不绝倒。’宋陈襄《寄题南华洞》诗：“梅岭峰前习隐亭，拂衣聊此玩真经。四时花木锦绣谷，十里江山水墨屏。猿鹤只愁空北岳，昆鸟鹏终待化南溟。知君不是荣轩冕，未忍锵锵去帝庭。”
　　余进士光泰宅　在西隅。
　　元
　　林参议兴祖宅　在西隅。
　　明
　　陆县丞引宅　在西隅。
　　陈处士灿宅　在东隅。
　　　　永福县
　　宋
　　陈知州表臣宅　在县治东。
　　黄御史龟年宅　在县治南。
　　元
　　王总管翰悠然轩　在观猎山，又有仰高堂。元吴海《悠然轩记》：“丈夫出处不失大节，至于流离穷困，而能随所遇而适者，非其中有所得，必能以理自遣者也。古今达人贤士，莫不由之。元有天下，垂及百载。末年，士大夫心术不明，风俗偷薄，陵夷波委，以至亡国。其风高识远，如国初刘静修先生，其次如归公彦温，不一二人。其竭力死义，如余公廷心、李公子威者，亦不多得。予尝窃叹丁未之变，计吾平日所知其为人者，曰行台侍御史沛郡韩公，前闽省郎中魏郡陈公、潮州督守灵武王公，兹三人者，其殆不失节乎?既而韩公果不辱以免，某人者进退不遂，而王公浮海往交、占、不达，屏居龙泉之上，谢绝人事，与樵夫牧竖为伍。室南有山，如觌佳客，闲指谓予曰：“吾屏居无聊，惟终日与此相对，使人意定神怡，乐而忘倦，吾将窃取陶渊明诗所谓‘悠然’者名吾轩，子其与之乎?予曰：‘与君侯哉’，‘然则子试为我记之!’予曰：‘诺哉’。夫心有所系，皆役于物者也。役于物者顾无时而乐。求之即即，必持之戚戚；得之扬扬，必失之伥伥。嗜欲少者天机深；嗜欲多者天机浅。夫渊明，晋之高士，知时之不可而去之，与世相忘久矣。彼其外物不足以动于中，故无入而不自得。方其采菊东篱之下，悠然而见南山，山非能令人悠然也，悠然者见山耳。故静而观之，见其安然不可动之象焉，见其苍然不可犯之色焉，见其四时朝夕晴雨明晦随时隐见，终古不变之意焉。是皆有契于中，其趣因之而发，初不待睹夫崔崔岩岩者，然后为有得也。‘嗟夫!开辟以来，乃有此山，独渊明得其趣。今君侯又得其趣，山之与人相遇，岂不难哉!渊明往矣，君侯之继渊明者，尚未艾也。神交气合，梦寐将或见之龙泉之溪，其水清[HT6，7”SS]泚，山有佳肴苦茗，可瀹可羞。予不惮烦，来与君相对兹轩之下，君食秋英之秀色，我倚白石之商声，时咏《归去来辞》，招山灵而听之。”明林志《仰高堂记》：“君子之英风盛烈，能使人慨仰而景蹈之者，每见于天下后世而难于其乡。难于其乡者，尤难于其家。自叔世德凉，名臣烈士之裔不再传，仕往陵夷为庶，蔑没而无闻，是岂其泽之不足以裕乎其后也哉?山川磅礴之气，不能以常盛而不衰，作之前者，顾其继之后者何如焉耳!有能世[HT6，7”SS]亻孱其美，若灵武王氏之仰高堂者，非所谓尤难其人者欤?王氏之先代，勤劳于胜国，至太守时斋公，以雄才直道，有志用世，而时不可为。山河既改，身死名全，至于今，生气凛然。视夫向之大车长盖，望尘推拜，孰恒存于天地之间哉?志不及见公，而学于公，嗣密斋先生之门，获诵公之诗，想见其为人。先生以文章名当世，而议论英发，神凝以峻，人谓公之不死者，于先生而足征。志尝侍论清暇，泛及古今人物，而深慨世德之难。先生幸不鄙夷，屡辱前席，追论往事，涕泗横流，乃以名室之记为嘱，曰：‘非子莫我知者，而志也，学未闻道，徒私诸人，以考引旧德，庶几无迷其方，而孱弱之质，不能必其终，不以不肖自期，执笔而记斯堂，顾不强颜已乎?虽然，天经民彝，宁独贤者有是心哉?子焉当致乎孝，非孝者无亲，臣焉当致乎忠，非忠者无君。登斯堂也，诗书之检，有以慑奸谀；弓剑之气，有以植庸懦；謦亥欠之音，足以厉风节，孰不起其高山仰止之心，而况其为子孙者哉?况于先生之贤者哉?夫德厚者流光，王氏子孙之懿，不徒于先生焉而止耳。《诗》曰：‘孝子不匮，永锡尔类。’斯堂之锡类，又将见于天下后世也哉。”徐火勃《过王翰宅》诗：“寂寞南湖道，春风草色繁。青山余旧业，白日照忠魂。荒冢狐狸梦，空堂鸟雀喧。当年人不见，惆怅欲黄昏。”
　　明
　　王检讨偁南湖草堂　在观猎山。偁《自题草堂》诗：“买得幽栖绝世尘，林间车马到无因。茅庐新就堪招隐，松菊移来散及邻。薄暝鸟归临水树，傍崖鹿趁采芝人。庙堂岂敢干时用，但幸云泉了此身。”王恭《寄题灵武王孟□南湖草堂》诗：“湖南小山谁结茅?潮阳使君归避歊。五马行春何处在?空梁落月多神交。后人此地还庐墓，日望寒松叹风树。损庵昼坐想音容，密斋夜起悲霜露。阿翁曾与石为邻，今见盘陀若大宾。阿翁当年与山好，仰止今朝思古人。澄湖积雨秋波净，菱叶荷花落天镜。出户惟将鸥鸟亲，罢琴也逐鱼樵兴。君家事业何可当，兄弟联翻如凤凰。新制文章行满箧，旧藏袍笏尚堆床。溪藤歙砚相耀焕，金薤琳琅映华翰。秘阁图书出晋唐，故家彝鼎超秦汉。我昔登龙候使君，满堂宾客正论文，南阳醉墨今何在?太史清时久不闻。前朝冠盖多如雨，谁共使君同日语?地下逢人不愧心，人间有泪空传古。三十年来别永阳，白头无复见登堂。心随辋口栾家濑，梦落盘中李氏庄。看君岂是悠悠者，昨日桥门动声价。合浦初还照乘珠，流沙远致空群马。到家又结草堂期，曾对山灵发誓辞。名遂古来应税驾，南湖谁假北山移。”谢肇淛《王孟□故居》诗：“青山十里隐孤村，百口环居尽子孙。六月霜飞冤未雪，一溪云护宅长存。堂前鸱吻经风脆，壁上虫书蚀藓昏。独有遗文未零落，韦编留得墨花痕。”
　　黄中允文焕宅　在麟峰山下，有冻井山房。井为靖康元年造，阑上有石刻三十五字。
　　鬟翠楼　在姬岩，文焕所建。焕《自题鬟翠楼》诗：“满室烟云满院霞，闲将笔砚养丹砂。野夫鬟翠楼前坐，元是神仙第一家。”
　　　　福清县
　　唐
　　小隐岩　在福唐里，陈水部灿读书于此。樵者蹑山麓，闻铉诵声，疑为神，不知为灿也，后改名“闻读山”。上有遏云碣、潜公室、讲读台、狮子迹诸胜。”互见《山》。
　　漆林书堂　在蒜岭南，翁平章承赞、承裕肄业之所。《十国春秋》：“天祐中，承赞使闽，赐金紫以行，易其居处，曰“文秀亭”，“光贤阁”，“昼锦堂”，黄滔为诗荣之。《闽书》：“梁开平四年，复为闽王册礼副使，滔复赠诗，有‘衣锦还乡翻是客，回车谒帝却为归’之句。承赞《蒙闽王改赐乡里》诗：“乡名文秀里光贤，别向钧台造化权。阀阅便因今日贵，德音兼与后人贤。自从受赐身无力，尚未售恩骨肯镌。归阙路遥心更切，不嫌扶病倚旌旃。”又《书斋漫兴》诗：“池塘四五尺深水，篱落两三般样花。过客不须频问讯，读书声里是吾家。官事归来衣雪埋，儿童灯火小茅斋。人家不必论贫富，惟有读书声最佳。”唐黄滔《和漆林书堂见寄》诗：“朱旗引人昔茅堂，半日从容尽日忙。驷马宝车行赐礼，金章紫绶带天香。山从南国添烟翠，龙起东溟认夜光，定恐故园留不住，竹风松韵漫凄锵。”又《文秀亭》诗：“乡名里号一朝新，乃觉台恩重万钧。建水闽山无故事，长卿严助是前身。清泉引人旁添润，嘉树移来别带春。莫任阑干剩留驻，内廷虚位待才臣。”又《光贤阁》诗：“虽言闽越系生贤，谁是还家宠自天。山简愧兼诸郡命，郑玄惭秉六经权。鸟行去没孤烟树，渔唱还从碧岛川。休说迟回未能去，夜来新梦禁中泉。”又《昼锦堂》诗：“君王面赐紫还乡，金紫中推是甲裳。华构便将垂美号，故山重见发清光。水澄此日兰宫镜，树忆当年柏署霜。珍重朱栏兼翠拱，来时皆自读书堂。”萧项《赠翁承赞漆林书堂》诗：“轺车故国世应稀，昔日书堂二纪归。手植松筠同茂盛，身荣金紫倍光辉。入门邻里争迎接，列坐儿童见等威。却对芸窗勤苦读，举头全是锦为衣。”
　　[HT]宋
　　林赠太师高宅　在谯楼东。《闽都记》：“宋政和间，为高一门科第，名‘袭庆坊’。”互见《坊》。
