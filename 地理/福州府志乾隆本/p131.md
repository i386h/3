<!-- { "loadSidebar": true } -->
　　幽　轩　欧阳书记玭读书处。玭自题《幽轩》诗：“幽轩斜映山，空涧复潺潺。重叠岩峦趣，遥来窗户间。桃花飘袖幌，燕子语松关。衣桁侵池翠，阶痕露藓斑。临风清瑟奏，对客白云间。眷恋青春色，含毫俯碧湾。”
　　宋
　　陈幕府简能宅　在忠顺坊。
　　蔡司农伯希宅　在东街，今名奇童巷。伯希，祥符间，四岁能诗，举神童。真宗赐诗，年八十七终。互见《坊巷》。
　　李知州俯宅　在南营。俯知婺州，后其子提举浙东。乡人荣之，名“嘉荣坊”。互见《坊》。
　　湛郎中俞宅　在馆前街。俞五十致政还乡，隐于城南宿猿洞，三召不起，郡守元绛名其所居曰“旌隐坊”。互见《坊》。
　　宿猿洞　在城南，湛俞隐处。《笔精》：“乌石山宿猿洞，宋熙宁中，湛郎中俞弃官归隐于此，程太卿师孟篆书‘宿猿洞’三字于石，径尺许。洞前旧有荔枝树极佳，名曰‘洞中红’。古灵陈襄赠诗：‘此去蓬莱峰顶月，梦魂应到荔枝园。’明废为丛冢，荔树已无存矣。火勃有诗：‘怪石高于雉堞齐，昔人曾此卜幽栖。白杨满地髑髅出，苍藓上崖名姓迷。夜雨徒闻山鬼哭，秋风不见野猿啼。荔枝树死洞门塞，行到此中生惨凄。’壁上诸名公题刻俱存，无人修复，良可慨也。”明谢肇淛《游宿猿洞记》：“出宁越门，西折不里许，小阜半截城中，巨石昂然虎顾，所谓豹头山也。其地在仁王寺之址，有洞焉。《三山志》称其怪石森耸，藤萝幽翳，昔隐者畜一猿其中，故名‘宿猿洞’云’。”宋熙宁中，湛郎中仲谟辞官归隐于此，有二十五咏，罗源林迥诗所谓‘荔枝影里安吟榻，菡萏香中系钓舟。’者是也。是时，郡守程公辟、运使张伯常等，重其高尚，往返无间，赓和诸什，勒之石上。石三面俱有题刻，南面篆“宿猿洞’三大字，及会宿四绝句。西面刻公辟赠湛一绝句，及正旦倡酬三律，而未著姓名，与诗半刓不可辨。北面刻饯仲谟及功德院二绝，皆程笔也，字势飞动，刻手精工，先辈文采风流，宛然如见。自熙宁至今不五百载，而洞壑形胜，零落殆尽，乃今养高泚翰之场，鞠为荒丘丛冢之所，沧桑变易，亦可伤也。余以壬子正月四日拉徐兴公、陈永奉、吴元化及季弟肇潼，道髑髅椑椁间，摩挲藤藓、坐竟日，吊地下之高踪，悲胜事之不复，盖流赏之欢少，而陈迹之感多矣。时永奉具饤饾至，酒不成御，乃入城之仁王寺共酌。久之，日晏出门，望郭外，危石隆然，犹为之扼腕短气也。”宋林迥诗：“几年形胜晦南州，一旦声名蔼湛侯。夜色迸来三岛月，水光分破五湖秋。荔枝影里安吟榻，菡萏香中系钓舟。金印解还天子后，诏书重起不回头。”陈襄《和程大卿宿猿洞》诗：“闻说山元是旧山，衣冠家此百年间。自嗟亦有同来祖，两处松楸得往还。”又《和程公辟游宿猿洞》诗：“几年营此草堂栖，旋饰名园百卉齐。曾学子真耕谷口，今容摩什老山西。龙台日午千峰出，雁塔云生一径迷。知有岭猿犹在否，使君高卧莫教啼。老来归鞅海边村，犹喜诸亲聚里门。汉守朱轓临祖帐，□侯清酒满离樽。猿惊出洞时三啸，梅送行人早一番。此去蓬莱峰顶月，梦魂应到荔枝园。”程师孟《伯常、仲谟会宿猿洞》诗：“双塔和云宿翠屏，梦魂千里到禅扃。还教画手添新意，一簇林猿伴二星。”又《和仲谟同宿》诗：“更深应是枕双欹，思得皋夔事业齐。终为清时难退隐，出山甘被百禽啼。”又《书湛仲谟宿猿洞》诗：“永感无心恋缙绅，十年不起卧龙身。一朝黄纸除书下，八郡衣冠尽望尘。”又《正旦会宿猿洞》诗：“夜半春归晓始惊，樊然佳气入山亭。千门喜庆逢元日，一坐光华照使星。难得同时传寿斝，合将新句勒诗屏。渔郎莫向游人道，洞户而今尽不扃。”张徽《和仲谟同宿》诗：“洞天虚寂翠屏欹，心迹萧然万物齐。无奈宿猿嫌宿客，夜深犹拥乱云啼。”又《和正旦会宿猿洞》诗：“入山休顾晓猿惊，寿酒交酹石外亭。刺史尊崇上卿月，主人高隐少微星。只因避雨投松盖，屡为障风夹桧屏。惟有林猿能解意，往来应不限岩扃。”又《宿猿洞饯仲谟》诗：“洞口车轮欲去时，江山风物动光辉。不须猿鹤相惊怨，自是君王未放归。”明谢肇淛《游宿猿洞》诗：“城南怪石高虎踞，春草累累长新墓。薜萝无主洞门扃，曾是先朝宿猿处。湛侯当日拂衣归，卜筑喜就城南陲。菡萏香风垂钓处，荔枝寒影对僧时。干旄动枉刺史驾，苔壁尽勒词人诗。苍苔满目空延眺，荒骨游磷夜相照。一片孤城有乌啼，千年古洞无猿啸。我来剔藓辨遗文，正值春初山吐云。风流文采知何处，白杨萧萧那忍闻。”
　　朱通奉敏中宅　在朱紫坊。敏中昆弟四人，皆登仕版，故名。互见《坊》。
　　许右丞将宅　在凤池坊。
　　碧岩亭　在东山，许将读书处，有夜光台。将《自题碧岩亭》诗：“旧室曾留古岸边，新亭同赏碧岩前。日生狮子峰头树，烟伴榴花洞口泉。黄叶入秋山涌地，白云临晚海垂天。飘然踪迹今何在，别去江湖又一年。”王汝舟次韵：“亭开幽谷草堂边，朝暮清音落槛前。人去日升蓬岛路，客来空爱玉溪泉。仙翁世界藏深洞，佛子楼台出半天。谁为琢名岩下石，拟将遗事记当年。”李纲《过许将碧岩亭》诗：“物外仙家长自春，隐沦何必为逃秦。只因榴洞赠花者，便是桃源种树人。丹荔枝头星烂漫，白云峰顶玉嶙峋。主人留客非无意，端为出山多世尘。”
　　松风堂　在天宁山，李丞相纲谪居时寓之。有海月、来薰二亭，又有明极堂。李纲《题明极堂》诗：“久客若飞蓬，年年气味同。犹欣容榻地，更得化人宫。郁勃炎蒸极，巍峨栋宇雄。疏林碎摇月，虚馆迥含风。万户轩楹外，三山指顾中。灵潮自朝夕，大舶各西东。怅望关河远，苍茫云海空。余生寄闲旷，任运学庞翁。”又《松风堂诗》：“旅泊不求安，小憩南台宫。轩楹尽北向，盛暑堕鲁瓦中。开垣追微凉，山顶罗千松。烦襟忽破散，濯此万里风。群山递环绕，云物增奇峰。江潮信有期，来去初不穷。啸咏得所托，花鸟亦玲珑。青霞蔽残日，皎月生海东。清光入疏林，照我鬓发松。壮年期何时，翛忽成衰翁。顾餐日月华，为驻冰雪容。二子皆静者，翛然此相从。灵丹论秘诀，妙理谈真空。兵戈满寰瀛，此乐岂易逢。犹恨迩城市，时来车马踪，逝将选幽僻，诛茅寄蒙龙。灌溉荔支园，可敌万户封。门前修竹合，屋后溪流通。风月应更好，清欢永相同。稚川晚闻道，尚冀刀圭功。”
　　韩通直召宅　在都市。召，崇宁间，举八行，黄尚书裳为署名曰“大隐坊”。互见《坊》。
　　陈侍郎垲宅　在大义坊。陈氏累世居之，知闽县□□，从士民之请，立荣绣坊，郑性之书匾。
　　郑丞相昭先宅　在洋屿。昭先居政府，卒之夕，有大星陨故宅。
　　郑侍郎湜宅　在城门山鳌顶峰东。朱子避伪学禁，主其家。宅后有石横跨涧上，名“自成桥”，有朱子题刻。
　　芙蓉园　在朱紫坊。陈少师革华别业，今名花园。
　　林省元积善宅　在城门山，子孙世居之。
　　郑处士恺宅　在荷溪，地名龙井，近溪，碑刻“跃龙津”三字。
　　元
　　吴处士海宅　在藤山。尝自榜其斋曰‘闻过’，学者称“闻过先生。”
　　栢郎中贴穆尔宅　在通津门右。明师入福州，閤门死节。人过其门，咸为流涕，遂呼为栢衙前。
　　明
　　林膳部鸿浮亭别业鸿《题高逸人见过园林》诗：“园亭鸟散掩垂萝，上客连镳晚见过。缨冕已捐身外事，玉壶且向醉中歌。鹰风入树凋秋叶，蚌月流云度晓河。今夕相逢须尽醉，明朝分手奈君何。”黄玄《浮亭闻笋》诗：“冠盖承秋会，林塘侯晚开。扫云铺露簟，待月送霞杯。乐应空中响，人歌物外材。商弹鸲鹆醉，秦奏凤凰来。舞影疑飘雪，歌声讶殷雷。湘琴那共听，楚笛不同哀。促柱红颜笑，低弦白发催。将风彫玉树，吹雨落金苔。师旷时应在，伶伦世复回。鸾情思度海，鹤梦想登台。旧恨惊离索，新游得重陪。怀君金石调，何异向蓬莱。”
　　东山别墅　亦林鸿别馆。鸿《自题东山别墅》诗：“野墅在东山，经过感畴昔。纵横醉时墨，犹在池上石。林气飒以凉，山容淡将夕。缅怀携手人，念念不能释。”
　　耕隐堂　在东郊竹溪。邓布衣定结庐其上，足迹不入城市，与王恭、陈亮等和倡、著有《耕隐堂集》。定《自题耕隐卷》诗：“朝耕野外田，暮返溪上屋。青山近闲门，苔径入深竹。长年事耕稼，服食不愿足。观书怀古人，临风慕高躅。莘野非隐沦，长沮偶遗俗。出处何必同，各得从所欲。”
　　赵山人迪宅　在白湖亭。按：明郑阎诗：“白湖小隐入云间”，《鳌峰集景哲写怀》诗：“衣冠有恨先王后，家世应从南渡来。”则景哲诚天水之裔。
　　镜湖书屋　在南关。郭处士廑小隐，有《镜湖清唱集》。《静志居诗话》：“徐兴公云：‘敬夫吾乡隐君子，百年来罕有知者。’其题青铺岭绝句云：‘家林想在空蒙外，一带螺江隐翠微。’又有‘门前湖白与山青，分携空过白湖亭’之句，其所居当在白湖螺浦之间，与赵景哲相邻并也。”
　　丽泽轩　罗处士泰隐处。明林志《丽泽轩记》：“吾乡郑介叔来言：其友罗宗让氏，礉心于学，不为俗撄，处一室，左右图籍，时则有若同志相与讲肄镞砺焉。前德庆文学椽友从林先生揭其匾曰：‘丽泽’，幸夫子一言以张之!庶几共知勖。予惟《大易》以兑悦相感，二《泽》附丽，渐涵滋益之象，而于朋友讲习焉，取传惟天下之可悦于斯乎，至岂诬也哉!夫学资于友，以明道也，圣人之道大矣，判焉，而六经离焉，而诸子百氏征之乎，古今之变而寓之于礼乐名物之文，毫剖芒析，纷罗参伍，要各具乎斯道之极，而不离乎一源之妙焉。是以古之君子，其索之也博，而资于人也周。问焉足以辩也，辩焉足以明也，道在巳，而不以掩于人，道在人，而有以滋乎巳。后之君子，不于其道，而皆有侈心焉。问乎不足于辩，辩乎不足于明，于是党同伐异，町町焉惟已之贤，其于道也。譬犹之越而北辕，水沃石而蕲莳植也。学也、道也，岐而二欤？然则学匪友则塞，非道则惑，《大易》之指，或其在兹，而先生之取类远矣。予生二纪余，方绩学之秋，而索居寡闻，求道之心日损，于斯请也，愧不获辞，而迳庭之见于道，或盩宗让，其尚求诸大方之家，如吾友林文学其人，而质焉予言，奚以张皇也，介叔其为予谢之。”
