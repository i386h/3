<!-- { "loadSidebar": true } -->
　　陈氏，丁裕芳妻。年二十九而寡，抚二子，课督成立。卒年六十有六。康熙二十四年旌。
　　余氏，林雍妻。夫殁，氏年二十六，忍死抚二子，长枝春，次轶青，课督成立，守节三十三载。轶青领庚午乡荐。康熙三十三年旌。
　　邓氏，诸生张修妻。修客死，氏闻讣，绝粒数日，孀居三十三载。孤伟人，领丙子乡荐。康熙三十三年旌。
　　谢云使，诸生杨普妻。年二十一而寡，孝养翁姑，抚育孤子，寿至七十有三。康熙三十六年旌。
　　林氏，名璋端，幼随父逊任开州牧，嫁浚县令廖剑光子超。未几，舅姑殁，超亦继亡，氏欲以身殉，母曰：“女死，吾不独生。”因为超择嗣。嗣又夭，乃归母家终其身。氏姊孟端，许薛氏子。未行，薛夭，孟端闻而吞金、投缳皆不死，卒不嫁，赍志殁。氏于康熙四十二年旌，祀节孝祠，孟端格于例未旌。
　　陈氏，林汉妻。年二十四，夫殁，无子，守节为夫立嗣。姑病，刲股以进。孀居三十余载。康熙四十八年旌。
　　朱氏，名淑媛，诸生孙元晖妻。元晖游学三吴，卒于舟次，氏年二十九，孤汉良方在抱。翁姑先逝，门无期功之亲，因涕泣强生，为孙氏存孤，典鬻钗珥，扶榇还里，居无何，居毁于火，栖托无所，乃依其姊居。艰苦中，矢志弥笃。后汉良丁卯领乡荐，为余干令，历官莱州知府。康熙四十八年旌。
　　林氏，翰林待诏荣芬女孙，适罗兴尧。三月而夫殁，绝粒七日不死，众为慰解。时翁姑俱逝，夫弟尚幼，乃归母家，守志以殁。康熙四十八年旌。
　　刘氏，冯章妻。归三日而寡，事姑抚嗣男。康熙四十八年旌。
　　谢氏，适刘兆镌，生一男。兆镌殁，氏年二十，奉舅姑，抚遗孤，孀居三十五载。康熙四十八年旌。
　　罗氏，名端卿，林永章妻。年二十夫殁，氏营翁姑窀穸，为夫立嗣子，不育，更立嗣，历年七十。康熙五十三年旌。
　　赵氏，名继英，张庆涓妻。年二十二，夫亡，事老姑，抚周岁儿。越二十岁，姑殁，执丧尽哀，营葬翁姑，督孤成立。康熙五十七年旌。
　　翁氏，张一龙妻。夫早殁，食贫励志，竭力葬舅姑与夫柩。子二，列胶庠。康熙五十九年旌。
　　吴氏，诸生陈锡侯妻。父病，刲股愈之。及归陈，克尽妇顺。夫殁，氏年二十三，励操抚子，历四十载。康熙五十九年旌。
　　林氏，名俊音，王文盛妻。年十六夫殁，抚遗腹孤。事姑尤孝，姑病，刲股以疗。卒年六十，雍正二年旌，入节孝祠。
　　陈氏，诸生林其默妻。年十九寡，誓死抚孤，苦节三十余载。雍正二年旌，入节孝祠。
　　陈氏，黄承祖妻。年二十二而寡，守节四十载。雍正二年旌，入节孝祠。
　　金氏，张登灿妻。夫亡，氏年二十，与妾徐姿姐同心励操，共养老姑，以孝闻。抚其孤庸珪成立。年五十一岁。雍正三年旌，入节孝祠。
　　唐氏，黄仲燕妻。年二十守节抚孤，卒年八十。雍正三年旌，入节孝祠。
　　林氏，李长青妻。年二十一，夫亡，纺绩以奉舅姑，育孤未娶而夭，以夫族子为嗣，孀守四十余载。雍正三年旌，入节孝祠。
　　潘氏，廖奇生妻。年二十二，夫亡，遗两孤，长云路四岁，次承祖犹未生。氏上事翁姑，下抚孤子。孤稍长，严课读，云路登丙午乡榜，承祖食饩邑庠。历节四十三载。雍正三十年旌，入节孝祠。
　　江氏，谢启敏妻。年二十四。孀居，抚三孤能树立。辛苦积资，营翁姑及夫葬事，守节四十余载。雍正三年旌，入节孝祠。
　　曹氏，何有信妻。有信病殁，氏年二十，遗腹生男，又殇，立夫侄为嗣，生孙而嗣子复夭。姑媳相依，抚孤成立，孀居三十余载。雍正三年旌，入节孝祠。
　　林氏，教谕侗女，国子监生庄应琳妻。年二十三而寡，姑殁，执丧尽礼，教督二孤俱成立，守志五十载。雍正三年旌，入节孝祠。
　　杨氏，曹允升妻。夫病，割股不效。氏年二十二，时翁姑已逝，祖姑在，忍死抚孤。家贫，祖姑殁，经营丧具。又为先世八棺暴露，丐取微资于其父，以十指佽之始得葬。仅一子，娶妇又夭，妇有遗腹。与妇相依，共扶一线，历节三十余年。雍正三年旌，入节孝祠。
　　陈氏，严协广妻。年二十七而寡，历节三十余载。雍正五年旌，入节孝祠。
　　曾氏，侍御熙丙孙女，年十五归诸生薛儦。儦，大中丞梦雷曾孙也。嫁二载而儦夭，恸绝欲殉，嗣姑王泣谕以嗣续事重，徒死无益。氏念姑未婚守节，忍痛从命。姑媳相依，姑卒年八十余，氏卒年七十有四。
　　魏氏，刘年光妻。年二十八，夫亡，守节至七十九岁卒。
　　林氏，张升仲妻，福清林某女。升仲殁，无子，氏年二十八，纺织养老姑。姑病，刲股代药，竟不起。氏贫寡无依，遂哀毁卒。
　　林寿媛，杨昌祖妻。昌祖殁于水，讣至，林年二十二，以有娠忍死。比生男稍长，课督甚严。竭力为翁姑营葬，卒年七十三。雍正六年旌，入节孝祠。
　　张氏，陈兆宜妻。年二十二，夫殁，勺水不入口者七日。既念有娠，乃不死。生女，复投缳，被救苏。乃矢志事寡姑高氏，择侄为嗣。姑病，割股以疗，殁，丧葬尽礼。历节五十四载。雍正七年旌，入节孝祠。
　　何氏，贡生李瑜妻。年二十一，夫卒，子琳甫三龄。事太姑及姑无违礼。孤琳稍长，补郡诸生，旋夭。复抚其孙，年六十一。雍正七年旌，入节孝祠。
　　张氏，举人晃女，适倪次文。次文殁，遂矢志守贞。时翁庚先宦丹徒，罢未得归。氏为葬太翁、太姑暨嫡姑与夫柩，人称其孝，寿八十二。雍正七年旌，入节孝祠。
　　林氏，拔贡生韩统妻。二十八而寡，茹苦四十余年。雍正八年旌，入节孝祠。
　　王氏，郑鼎妻。年二十三，夫亡，抚两孤成立，卒年五十五。雍正八年旌，入节孝祠。
　　谢氏，吴肇熹妻。夫殁，氏年二十八，抚二岁孤至于成人，卒年六十，雍正八年旌，入节孝祠。
　　林氏，庄尔灿妻。年二十守节，勤机杼以奉七旬翁姑，抚三岁孤成立，年五十有三。雍正九年旌，入节孝祠。
　　洪氏，翁长琮妻。年二十夫死，抚育遗孤，事翁姑尽孝，卒年五十二。雍正九年旌，入节孝祠。
　　林玉使，马友鹿继室，福清林开登女。年十九嫁，甫八月夫卒，翁姑年老，矢志孝养。后立夫侄为嗣，历节三十年。
　　易氏，年二十适太学生林峙，两载而寡，无子，抚嗣男成立，守节五十余年卒。
　　何氏，诸生郭应铨妻。年二十六，夫亡，抚二孤，事姑以孝敬闻，年五十八卒。
　　庄氏，名正端，郡诸生余瑞霖妻。未两载而瑞霖卒，氏守志奉翁姑，取夫兄次子为嗣，为夫营窀穸，卒年六十一。
　　葛氏，举人李蓁妻。蓁死，氏奉舅姑，抚育嗣子，守节二十余年。
　　祝氏，国子监生陈玉树妻。年二十一而寡，奉姑克尽妇道。
　　林氏，名德宜，诸生陈立言妻。年二十，夫亡，事舅姑，抚遗孤，茹苦六十年。
　　陈氏，名景源，诸生王廷琏妻。廷琏病卒，氏年三十，守节抚孤。姑染疾，氏侍汤药，与姑共卧起二十余年。
　　谢德敬，武生员李宗泓妻。年二十四而寡，奉翁姑及太翁姑以孝谨称，抚育二子迄于成立。
　　刘氏，李时捷妻。夫早世，氏年二十二，矢节四十余载卒。
　　陈氏，诸生林祖发妻。年二十四，夫卒，抚孤孀居三十五载。
　　詹氏，年十六适林元昌，甫半载，夫殁，遗腹五月生男，比长为娶妇，又相继夭。氏甘贫守节，年八十八卒。
　　郑氏，大中丞瑄女孙，国子监生魏承禧妻。夫卒，氏年二十六，忍死事舅姑，抚孤儿，苦节五十一年。
　　林氏，诸生陈梦鲤妻。年十八而嫁，二十三，夫殁，遗孤星甫二岁。家徒四壁，力贫养舅姑，数载舅姑相继亡，氏复营供丧葬。年五十四卒。
　　黄氏，邵武教授鉴女，适郡诸生薛铣。铣卒，氏年二十四，抚孤成立，苦节三十年。
　　周氏，适李天叙，早卒，氏年二十三，孤苦守节。夫从弟文麟遣迎于家，抚其二孤女，代为婚嫁。氏日勤纺绩，积镪以葬舅姑及夫柩，守节三十余年终。
　　刘氏，名楷，叶方蓁妻。嫁两载，生子甫一月，夫卒，抚育遗孤，奉舅姑以孝谨称。
　　陈永姐，年十八，适福清张明异。夫卒，氏年二十四，奉舅姑，课子孝柱，口授诗书，娶魏氏，生子甫三岁，孝柱又夭。姑媳二人抚孙成立。守节三十六年。
　　张氏，陈熙生妻。夫殁，氏年二十四，忍饥剌绣，昼夜不辍，遂失明。姑殁，氏抚柩哀痛，忽梦姑告之，曰：“天怜孝节，赐汝目复明。”越三日果验。年六十四卒。
　　郑氏，诸生吴克达妻。嫁半载而寡，无子，昼夜阖户纺绩，以奉耄姑，抚嗣子成立，孀守四十余年。
　　杨氏，谢重燕妻。重燕殁，氏抚孤宏基为诸生而夭，孙则厚亦补诸生，又夭。氏与妇黄、孙妇王三孀相依，力贫励操，历四十六年。
　　陈氏，国子监生许迈妻。年二十一，迈卒，抚嗣子鼐，娶媳陈氏。鼐岁贡生，年二十五，又夭。一门双节，氏年五十卒，陈年六十二卒。
　　马氏，国子监生薛岳妻。年二十，夫卒，遗二孤，氏矢志抚育，苦节三十余年。
　　陈氏，诸生余春暄妻。年二十九，夫殁，守节五十余年。雍正十一年旌，入节孝祠。
　　林巧玉，年十八适郑望治，甫三载，夫死，家贫，一孤旋亡。氏为夫立后，敬事翁姑，丧葬尽礼，历节五十九岁。
　　郑氏，诸生陈肇采妻。肇采以笃学得瘵疾卒，氏年二十八，以四孤幼，弗克殉。登楼独居，篝灯课读，诸子皆成立。历节三十年。
　　林氏，名淑蓁，诸生陈策妻。策少孤，氏奉养太翁姑以孝闻。策卒，氏年二十六，抚遗孤有成。卒年七十七。
　　林氏，陈大御妻。年二十八，御卒，抚育藐孤，历三十年。
　　陈细官，黄汝琼妻。年二十四夫亡，事翁姑以孝闻，抚孤逢澄成立。孙发枝登武科，茂枝入成均，犹及见之，寿八十有二。
　　唐氏，张登瀛妻。年二十七，夫殁，氏抚子金远，领雍正己酉乡荐，年八十卒。雍正十年旌，入节孝祠。
　　高氏，葛士瑜妻。年十九，适士瑜，甫一岁而寡，遗腹一乳两子，孀居三十一年，足不逾阈。雍正十年旌，入节孝祠。
　　庄氏，陈任济妻。嫁二年，任济卒，氏年二十三，矢志奉姑，为夫择嗣，俾克成立，苦节三十二年。雍正十年旌，入节孝祠。
　　林氏安静，彭国琮妻。年二十三，夫殁，事孀姑克孝，抚孤大用为诸生，历节四十五年。雍正十年旌，入节孝祠。
　　何氏，贡生曾可圣妻，寿宁教谕元琦女。年二十四而寡，守节自誓，抚遗孤成立，为夫营葬，卒年五十有五。雍正十年旌，入节孝祠。
