<!-- { "loadSidebar": true } -->
　　在鳌峰麓。旧为勉斋先生黄幹宅。干卒，门人学士赵师恕，即其故居拓为精舍，后圯。元至正十九年，建为书院，堂曰道原，阁曰云章，堂后叠石为山，曰小鳌峰，后废。元贡师泰《勉斋书院记》：“至正十九年冬十月，福州始作勉斋书院。明年秋八月告成。丁亥，廉访使率郡大夫、士行释奠礼。已丑，经略使李公国凤谒祠下，用便宜署今额。以儒人张理为山长，执事者间具本末，请记于贡师泰，曰：书院遍天下，而闽中为盛。大约祠徽国朱文公师弟子居多，若延平、武夷、考亭、建安、三山、泉山、龙溪、双峰、北山之属皆是也。勉斋先生实文公高弟，独无专祠，顾非莅政者之缺欤？昔者佥事张引尝图经始，以调官浙东，不果。经历孔汭，锐意作兴，以拜南台监察御史，又不果。未几，行部闽广，适郡士林祖孟、祖益请以太平公辅里故宅一区为学宫，厥位面阳，广轮合制，遂倡成之，而廉使赡思丁、副使元奴、佥事亦怜真必刺的纳刘完者、郑潜、经历答理、蒙古知事黄普颜帖木儿、照磨傅居信协心相事，议若出一，且移郑君董视，而佐以属史王兰焉，行省平章普花帖木儿闻之，亟发白金五十两及租田一百五十亩有奇，以给以赡。于是，即旧以图新，拓隘以增广。礼殿中崇象圣人之燕居，祠宇旁峙，严先生之祀事，堂曰道源，著师友之授受也，阁曰：云章，以郑君正字端本时所得皇太子书‘麟、凤、龟、龙’四大字，刻置其上也。堂后，叠石山，曰‘小鳌峰’，不忘先生读书精舍之名也。斋左曰‘凝道’，右曰‘尊德’。栖士有舍，待宾有馆，燕休有室，更衣有次，庖湢、库庾各有其所。重门衙衙，层庑翼翼，瞰以方池，度以石梁。其周九百八十四尺有奇，东西广九十尺，深视广之四，雄规伟观，穆然靓深。然后师道之统有所尊，而讲学之士知所向矣。惟子之学，盖亦得于先生者，请文书石，以纪其成。顾师泰荒陋，何足以知此。然窃闻之斯道也。伏羲、神农、黄帝、尧、舜、禹、汤、文、武、周公之所以为治，孔子、颜氏、曾子、子思、孟轲氏之所以为教，不幸而变于管、商，惨于申、韩，杂于荀杨，暴于鞅斯，磔裂破碎于毛、郑、贾、马、王、范之徒，幸而唐之韩愈氏能以所得著《原道》之书，然其于性也主三品，于仁也专博爱，则犹未免于不详、不精之失焉。至宋全盛，濂溪启其源，伊洛溯其流，渡江再世，文公始集诸儒之大成，使千载不传之道复明于天下后世，吁，盛矣哉！于时，门人弟子聪明卓越，固不为少，然求其始终不渝，老而弥笃者，先生一人而已。先生因刘子澄，一拜文公于屏山之后，即慨然以斯道自任，听风声于屋头，对孤灯于天曙，其坚志苦思为何如也。自是得执子婿之礼，从登庐阜，涉彭蠡，过洞庭，望九疑，宦游淮、江、湖、湘、吴、越、瓯、闽间，不惟口传心授于师门者，愈久而愈博，而其所见名山大川，渊深高厚，皆有以助夫精微广大之学矣。是故征诸事业，则城安庆，御汉阳，最为伟绩。著之方册，则《四书通释》、《仪礼通解》尤为有功。盖先生有志于斯文，以陆沈下官，不能大行其学，固可深慨。然圣贤坠绪，非文公无以明，文公遗书，非先王无以成，则斯文吾道，确乎其有所归矣。先生没，其传之著者，在闽则宓斋陈氏，信斋杨氏，在浙则北山何氏，江以西则临川黄氏，江以东则双峰饶氏。其久而益著者，则西山真氏《衍义》诸书，凡今经帷进讲，成均典教，皆出先生讲论之余也。鸣呼！先生之道传之后世，先生之书行乎天下，孰不想慕其高风，渐被其余泽，况鳌峰、箕山之间，云烟苍莽，神气流行，慨然肃然，犹若有见乎其位，闻乎其音容者乎？书院之作，其有功于世教，岂曰小补之哉！”
　　泉山书院
　　在河西尚书里。明正德间，提学副使杨子器、姚镆建。为兵部尚书林瀚讲学处。中有御书楼，后废。
　　养心书院
　　在通津门外。明正德间，巡按御史聂豹建，后废。
　　考志书院
　　在法海寺旁。国朝乾隆年，巡抚王恕建，今废。
　　正音书院
　　一在法海寺。一在华林寺。雍正七年，奉文设立。
　　振文社学在旧县前街北。
　　河东社学在南津坊德贵巷。
　　普文社学在易俗里。
　　昌际社学在南津坊温泉坊内。
　　鳌峰社学在左三坊。
　　崇正社学在喜寿坊。
　　龙台社学
　　长桥社学
　　沙合社学俱在嘉崇里。
　　藤山社学在时升里。
　　以上今俱废。
　　螺江社学在永福里螺洲墩，明初建。
　　崇正社学在嘉崇里。国朝康熙四十四年，巡抚李斯义毁淫祠改建，中祀昌黎伯韩愈。乾隆四年，改建达道铺紫峰山麓。
　　玉融社学在嘉崇里独山麓，左祀朱子，右为文昌阁。乾隆十七年，里人游绍安等改建。
　　碧峰社学在崇贤里，中祀朱子，后为文昌宫，乾隆十四年，里人公建。
　　　　侯官县学
　　在官贤坊内，县治东。宋庆历中建。熙宁九年，知县方叔完，崇宁三年，知县庄谊各修。景定癸亥，礼殿火。至大巳酉，知县郄衍构礼殿，割县东地，辟两庑，立从祀诸贤像。殿南立戟门，又南凿泮池，为桥其上。桥之南建棂星门，创射圃于殿之北，又创尊道堂于讲堂之北。延祐五年，县尹魏杨祖重修。明洪武初，堂之西南建仪门，北为中亭，以会诸生馔，亭东西立‘博文、约礼’二斋。宣德十年，教谕罗伦请于布政使周颐，拓其基，重建明伦堂，左右为两斋，东南膳厨，北为尊经阁，阁之下为养贤堂，东为奎文阁，南为中门，又折西而南为外门。正统十一年，御史丁澄又创集贤堂于尊经阁后。十四年，镇守尚书薛希琏创棂星门，修大成殿。成化十八年，知府唐珣重建两庑、斋舍。嘉靖间，知府胡有恒，万历间，提学熊尚文相继修葺。国朝康熙十九年，督学孙期昌、知县姚震倡绅士修。雍正元年，奉诏建崇圣祠在文庙左。八年，知县陈克嵩重修。乾隆二年，闽人何长浩捐修。
　　先师庙
　　崇圣祠
　　名宦祠旧阙
　　乡贤祠正德《府志》：“在中门左。”按：今并入府学乡贤祠。
　　忠义孝悌祠
　　在学宫内。祀宋忠臣杨宏中，明忠臣曹学佺。国朝忠臣陈学夔、蒋垣、吴士宏、吴日来，孝子何履旭、郭蔚。
　　教谕宅
　　在县治东。
　　训导宅
　　在县治东。
　　师生员额
　　宋、元、明制详见闽县学。
　　国朝教谕、训导各一员，廪膳生员二十名，增广生员二十名，附学生员不限额。岁、科两试，每次取十五名。雍正二年，奉诏加增五名武生，岁、科并试，取十五名。
　　学　田
　　原额三百六十五亩九分零，实征学租银六十二两三钱五分零。康熙二十一年，总督姚启圣捐置田三十八亩六分零。五十六年，巡抚陈瑸捐置田六十三亩七分零。
　　共学书院
　　在西门街北。旧为怀安县学。先是宋置怀安县在石岊江滨。大中祥符四年，主簿陆柬始建学于县东隅。明洪武十二年，徙治入郡城，遂移今所。正统二年，布政使周颐市民地，建大成殿，东西讲堂。其后，御史张淑、柴文显又辟棂星门之外为路，以接通衢。万历八年，县省入侯官。二十二年，巡抚许孚远改为书院。国朝康熙二十四年，总督王国安、巡抚金鋐改旧制而新之。四十一年，巡抚李斯义修葺学舍，延师课士，今圯。明董应举《共学书院记》：“自怀安学省，而共学书院兴，盖中丞许公仍旧学为之，非出创立，君子与焉。厥后，守者怠，亏蚀障塞，失其大观。督学长水岳公至，虑闽学之不续，乃追公志加廓焉。撤其障，匡其偏，正其位，宏其制，建翼统祠于讲堂后，周以精舍。时集诸生其中，勤劝课，核膳田，且为之志以示后，其诱造来哲之心，亦勤且备矣。顾愚有请于公，古之为道者何其易，今何其难？古何同，今何异耶？岂非所以学之心异耶？盖古人之学虽精微，而用功则甚切。近如所谓止至善者，不过止于君臣、父子、兄弟、夫妇、朋友之伦，达之天下国家而是，而非有他善也。所谓尽性配天者，不过起知于夫妇之知，起能于夫妇之能，非有他谬巧也。所谓性善尧舜者，不过孩提爱敬，夜气清明，孺子乍见行道乞人，呼蹴之心达之，非有他瑰奇也。由此言之，天下之父子、君臣、兄弟、朋友、夫妇、孩提、孺子、行道乞人、夜气、乍见、呼蹴，而道无不在，岂不甚易而甚同乎？以是为学，是谓下学，不必外此求达，而天道性命已浑然在日用修为之中，而不自知矣。此真人人可学，人人可共者。今之为道者不然，高其言，精其辩，取子所罕言，子贡所不得闻者，群聚而强索之，执烛揣籥，毕世不休，何其难也！而且家宫墙，人柯斧，入主而出奴，藉口学之不讲，不知德不修，义不徙，不善不改之尤为可忧，藉口卫道苦心，不知道学之不可以戈矛寻，狠攻斗夺，递相为胜。噫乎，甚矣！故古之异，异异端，今之异，异吾党，古之同，同吾党，今之同，同异端。古下学而上达，今上学而下达。古之学以孩提、孺子、愚夫妇、平旦、行乞，至于圣贤，今之学反以圣贤局面，而失孩提、行乞、愚夫妇之初心。古之学未行之，耻言之；今之学，不耻不行，而耻不言，此其所以异也。夫昔者闽学之兴，盖以行胜矣。今欲续之，当兴闽行。欲兴闽行，学成就其孩提、孺子、夜气、呼蹴、愚夫、愚妇之初心，不当更为他说嬲之，使不得反也。噫！人能存孩提、乍见、夜气、呼蹴、愚夫、愚妇之初心，而迪于彝伦，圣贤载路矣。何忧学之不续，公以为何如？
　　登云书院
　　在登云坊内。明成化十一年，知府唐珣建。中为正堂，肖宣圣、四配像，匾曰燕居。后为诸生讲肄之所，书舍共二十余楹，岁延师以训生徒，置田给之。万历时圯。
　　道山书院
　　在乌石山麓。明隆庆五年，按察使邹善、提学副使宋仪望为邑人参政王应钟建。应钟卒，门人祀之，置祀田。万历三十八年，提学佥事熊尚文重修，后废。
　　三山书院
　　在府城西关外。宋宝祐二年，提刑王泌建。元致和间，宪使易释董阿重建。后废。
　　古灵书院
　　在府城西南古灵溪傍。宋儒陈襄读书处。建置年代无考。后废。
　　拙斋书院
　　在城西三山驿南。为宋林之奇与其徒吕祖谦、刘世南并从子子冲讲学处。建置年代无考。后废。
　　竹田书院
　　在桂枝坊内。明正德间，同知叶铁为工部尚书林廷选建。后废。
　　玉泉书院
　　在府城西关外。明正德十五年，巡按御史沈约毁淫祠，改为书院。祀宋丞相李纲。后废。
　　崇正书院
　　在神光寺东。明嘉靖间，督学副使姜宝建。后废。
　　养正书院
