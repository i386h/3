<!-- { "loadSidebar": true } -->
　　绍兴间，黄公度榜第三人陈修，福州人，解试《四海想中兴之美》赋，第五韵隔对云：“葱岭金堤，不日复广轮之土；泰山玉牒，何时清封禅之尘。”时诸郡试卷，多经御览，高宗亲书此联于幅纸，黏之殿壁。及唱名，玉音云：“卿便是陈修。”吟诵此联，凄然出涕，问：“卿年几何?”对曰：“臣年七十三。”问：“卿有几子?”对曰：“臣尚未娶。”乃诏出内人施氏嫁之，年三十，赀奁甚厚。时人戏为之语曰：“新人若问郎年几，五十年前二十三。”上恢复初志，感愤如此，而卒于不遂，秦桧之罪，可胜诛乎!”《鹤林玉露》
　　福州有黑虎王医师者，富甲一郡，问之，则继先之别名也。继先世业医，其大父居京师，以黑虎丹自名，因号黑虎王家。及继先幸于高宗，秦桧擅权，赂上左右以固宠，继先实表里之。当其盛时，势焰与桧埒，诸大帅率父事之。王胜在偏校，因韩靳王以求见，首愿为养子，遂帅金陵。桧欲贵其姻族，不自言，每请进继先之党与官，继先亦乘间为桧请，诸子金紫盈门，依凭城社，中外不敢议者三十年，绍兴辛巳六月，边衅启，继先首辇重宝为南遁计，都城为之骚然。刘武忠锜帅京口，请以先发制人之策，决用兵，上意犹隐忍不决，继先言于上曰：“边鄙本无事，盖新进用主兵官，好作弗靖，欲邀功耳，各斩一二人，和可复固。”上不答，徐谓侍貂曰：“是欲我斩刘锜邪!”会金亮索我大臣，奏至，上适在刘婕妤閤，当馈辍食，婕妤怪之，问诸侍貂，而得其繇，进说宽譬，颇与继先之言符。上大惊，问曰：“汝安得此?”婕妤不能隐，具以所闻对，上怒，诏婕妤归别第。孙莘老上疏列其十罪，初进读，上色犹怫然，莘老扣榻曰：“臣以执法事陛下，不能去一医，死不敢退。”犹未许，因密言：“外议谓继先以左道幸，恐谤议丛起，臣且不忍听。”上始变色首肯，罢朝，使宣旨曰：“朕以显仁饵汝药，故假尔宠，人言如此，当不复有面目见朕。期三日，有施行，其自图之!”辛亥，遂诏继先居福州，子孙勒停，都城田宅皆没官，奴婢之强鬻者从便。令下，中外大悦。先是，继先闻诏，多远徙，故虽籍，不害其富。迄今，其居华栋连甍，犹号巨室。一传，而子弟荡析，至不能家。世谓其致不以道，宜于厚亡云。《桯史》
　　宣和初，福州闽清令莆田黄琮，不畏强御。时兴道教，郡守黄晃仲尚书，常使十二县持疏敛之民，琮独不应命，既闻他县数百万，乃自诣县，以己俸四月输之。内臣、廉访使者数干以私，皆拒不答，常切齿思报。会奏事京师，每见朝士，必以滥恶之言诋琮。一日，侍徽宗，问：“汝在闽时，知属县贤令否?”其人出不意，错愕失对，唯忆琮一人姓名，极口称赞之。即日有旨，改京官，通判漳州，内臣出，大悔，乃知吉人之报，转祸为福也如此。[HT6SS]《夷坚志》
　　永福梁宗范，字世则，年十三时，母携以谒县，宰见其丰神秀整，遂问所能，宗范拱手对曰：“某初学诗。”宰以画竹绢扇命题，宗范援笔立就，云：“团团纨扇阿谁绷，露出琅玕三两茎。密叶旋从人意长，纤枝全藉笔毛生。翠筠不动风常在，劲节无根色自荣。只恐半天雷雨夜，化龙应向手中成。”宰大奇之。后登重和进士。《永阳清气录》
　　高南寿，福州人。赴省试，道出衢州境，憩大木下。闻有人声喀喀出于后，回首觇之，一男子方投缳，气犹未绝，为解索，酌水灌救，移时而苏，云：“是开化弓手。尉逸一妾，遣迹捕盗，知为他郡牙侩转卖，欲办取赎，欠钱三万，家业穷空，而子侄婿皆充役。若徒步归报，必遭谴怒，宁以身就死不贻家祸也。”高恻然，倾囊赀三十千与之，遂行。是岁中科，调开化尉，既到官，询所救之人，亡已久矣。邑有凶盗劫巨室，州督捕甚峻，期以必得。高大窘，独步小亭，旋绕百匝，未有计。忽有拜于阶下者，惊问何人。曰：“官人无怖，某乃昔年蒙恩再生者。今虽死，念无以报德，偶知寇所在，故来告。其人方醉卧郭门外神庙中，宜亟往擒之。”高即集部曲出门，鬼导于前，至一大庙，群盗祀神，饮福醉寝，遂悉缚之，不遗一人。高用赏格，改京衔。《夷坚志》
　　胡澹庵乞斩秦桧，贬卢溪，先生王廷珪以诗送之，曰：“痴儿不了公家事，男子要为天下奇。”亦贬辰阳。寺丞陈刚中字彦柔，以启贺之，云：“屈膝请和，知庙堂御侮之无策；张胆论事，喜枢廷经远之有人。身为四海之行，名若泰山之重。”又云：“知无不言，愿请上方之剑；不遇故去，聊乘下泽之车。”亦贬安远。卢溪晚年，孝宗召赴阙，除直秘阁，一子扶掖上殿，寿逾九十。寺丞竟死安远，无子，其妻削发为尼。幸不幸之不同如此。吉州县江滨，有石材庙。隆祐太后避寇，御舟泊庙下，一夕梦神告曰：“速行!寇至。”太后惊悟，即命开舟，章贡寇果蹑其后，不及而还。事定，特封庙神刚应侯。寺丞南行题诗庙柱，云：“疏爵新刚应，论功旧石材。能形文母梦，还迓佞人来。海市为谁出，衡云岂自开。乞灵如见告，逐客几时回。”卒不如其愿，悲夫!《鹤林玉露》
　　萧公国梁登科岁，第一人本丞相忠定赵公，故事：设科以待草茅士、凡豫属籍挂仕版者，法当逊避。唱名日，升萧公为榜首，故萧公对御吟，有“名传玉陛星辰晓，泽沛金枝雨露春”之句。其谢启有云：“豫飞龙之选，淮安论次以当先；无汗马之劳，酂侯何功而居上?”盖用宗室及萧家事，至今脍炙人口。《游宦纪闻》
　　赵忠定既以议者之言去国，善类多力争而被逐。韩平原之权遂张，公议哗然。日有悬书北阙下者，捕莫知主名，太学生敖器之陶孙亦有诗，其词曰：“左手旋乾右转坤，群公相扇动流言。狼胡无地归姬旦，鱼腹终天痛屈原。一死固知公所欠，孤忠赖有史长存。九原若遇韩忠献，休说渠家末代孙。”一时都下竞传，既乃知其出于器之，平原闻之，亦不之罪也。器之后登进士第，今犹在选调中。《桯史》按《书影》云：器之成是诗，墨未干，而壁已舆去，器之恐，易服逃去，变姓名。侂胄诛，始成进士。此云侂胄不之罪，未之考也。
　　黄龟年(原名郑侨)丰姿秀发，邑尉见，惊喜曰：“有如此奇男子，安得出我门下?”既而豫荐，尉喜甚，约妻以女。及中第日，尉已捐馆，其妻挈累扶榇，相遇于中途，侨哭之恸，命逆旅主人达情，请遂初约。夫人曰：“往事尚忍言之哉!无禄县尉清贫，死无余资。吾携百指，扶护而归，衣衾斥卖殆尽，方以不达乡井为虑；况黄甲少年，当结鼎族，吾且行矣，善为我辞。”侨垂涕，曰：“呜呼!吾许人以诺，死而负之，吾行将何归?夫人不念死者言，乃作世俗夷虏语。苟遂我志，秋毫自赍，不敢闻命也。”遂定婚于邂逅间，分携恸哭而别。某氏从公归，能执妇道，琴瑟在御，没齿无闲言。公登从橐，夫人尚无恙。若公者，可谓有德有言者也。噫!今之年少弄笔墨取科第者，项背相望，闻公之风，盖亦知所以自省哉!《游宦纪闻》
　　三山苏大璋颙之，治《易》有声。戊午乡举，梦为第十一人，数为人言之，以为必如梦吉。既试，将揭榜，同经人诉于郡，谓其自许之确如此，必将与试官有成约，万一果然，乞究治之。及中号，至第十一名，果《易》也。帅携此状入院，遍示考官，谓设如此言，诸公将何以自解?不若以待补首卷易之，众皆以为然。既拆号，则自待补为正解者大璋也，由正解而易为待补者，乃投牒人也。次年，苏遂冠南宫。此与王俊民事相类。《游宦纪闻》
　　抡魁、省元同郡，自昔以为盛事。绍熙庚戌，省元钱易直、状元余复皆三山人。绍定己酉，省元陈松龙，状元黄朴皆福州人。一时士林歆羡，以为希阔之事。《齐东野语》
　　黄直卿与李传道字贯之，隆州井研人。书云：“向来同学之士，今凋零殆尽，闽中则潘谦之柄，三山人、杨志仁复，福安人、林正卿学蒙、林子武夔孙，俱三山人、李守约闳祖、李公晦方子，俱邵武人；江西则甘吉父节、黄去私、张元德洽；江东则李敬子燔、胡百谅咏、蔡元思；浙中则叶味道贺孙、潘子善时举、黄子洪士毅，其先莆田人，大约不过此数人。年来得尊兄并太守陈寺丞宓，莆田人。相与接续，尤觉此道之不孤也。”《勉斋文集》
　　郑所南工写兰，不妄与人。邑宰求之不得，因胁以他事。所南怒曰：“头可斫，兰不可得。”尝画一幅，自题其上云：“纯是君子，绝无小人。深山之中，以天为春。”又过齐子芳书塾，题云：“此世但除君父外，不曾别受一人恩。”又题《寒菊》云：“御寒不藉冰为骨，去国自同金铸心。”其忠义之发于词章者，多类此。《连江县志》
　　徐范，字彝甫。庆元中，与杨宏中劾韩侂胄，编管远方禁锢，志乘及《纲鉴》称为六君子，然未传能诗也。尝《登太行山》云：“茫茫远树隔烟霏，猎猎西风振客衣。山雨未晴岚气湿，溪流欲尽水声微。回车庙古丹青老，碗子城荒草木稀。珍重狄公千载意，马头重见白云飞。”范登嘉定进士，通判泽州，官终朝奉大夫，实火勃族祖也。诗所传者仅此耳。《笔精》
　　潘牥廷坚以豪侠闻，与莆人王迈实之不相下。庭坚初名公筠，后以韶岁乞灵南台神，梦有持方牛首与之，遂易名，为殿试第三人。跌宕不羁，傲侮一世，为福建帅司机宜文字，日醉骑黄犊，歌《离骚》于市，人以为仙。尝约同社友，剧饮于南雪亭梅花下，衣皆以白，既而尽去宽衣，脱帽呼啸。酒酣客散，则衣间各浓墨大书一诗于上矣，众皆不能堪。居无何，同社复置酒瀑泉，酒行令曰：“有能以瀑泉灌顶，而吟不绝口者，众拜之。”廷坚被酒豪甚，竟脱巾髽髻，裸立流泉之冲，且高唱《濯缨》之章。众因谬为惊叹罗拜，以为不可及，且举诗禅问答以困之。潘气略不慑，应对如流，然寒气已深入经络间矣，归即卧病而殂。既不得年，又以戏笑作孽，不自贵重，闻者惜之。庭坚才高气劲，读书五行俱下，终身不忘。作文未尝视草，尤长于古乐府。年六七岁时，尝和人诗，云：“竹才生便直，梅到死犹香。”识者已知其不永。其论巴陵一疏，至今无人能诵之，以此终身坎土禀焉。刘潜夫志其墓云：“公论其元气兮，入人之肝脾。有一时之荣辱兮，有千载之是非。昔在有周兮，观孟津之师。于扣马之谏兮，曰扶而去之。彼八百国之同兮，不能止一士之异。呜呼!此所谓世教兮，所谓民彝。”正此谓也。予少侍先君子，尝识之，转眼今五十年矣。《齐东野语》
