<!-- { "loadSidebar": true } -->
　　闽人有谢伯初者，字景山。当天圣、景祐之间，以诗知名。予谪夷陵时，景山方为许州法曹，以长韵见寄，颇多佳句，有云：“长官衫色江波绿，学士文华蜀锦张。”余答云：“参军春思乱如云，白发题诗愁送春。”盖景山诗有“多情未老已白发，野思到春如乱云”之句，故予以此戏之也。景山诗颇多，如“自种黄花添野景，旋移高竹听秋声。园林换叶梅初熟，池馆无人燕学飞”之类。皆无愧于唐贤，而仕宦不偶，终以困穷而卒。其诗今已不见于世，其家亦流落不知所在。其寄予诗，殆今三十五年矣，予犹能诵之。盖其人不幸既可哀，其诗沦弃亦可惜，因录于此，诗曰：“江流无险似瞿唐，满峡猿声断旅肠。万里可堪人谪宦，经年应合鬓成霜。长官衫色江波绿，学士文华蜀锦张。异域化为儒雅俗，远民争识校仇郎。”“才如梦得多为累，情似安仁久悼亡。下国难留金马客，新诗寄与竹枝娘。典辞悬待修青史，谏草当来集皂囊。莫为明时暂迁谪，便将缨足濯沧浪。”《六一诗话》
　　宋明肃太后临朝，一日问宰相曰：“福州陈绛赃污狼籍，卿等闻否?”王沂公对曰：“亦颇闻之。但方外之事，须本路监司发摘，台谏有言，中书方可施行。今事自中出，万一不实，所损大矣。”太后曰：“速选有风力更事一人，为福建路转运使。”二相禀旨而退，至中书，沂公曰：“陈绛，猾吏也，非王耿不足以擒之。”吕许公俛首曰：“王耿亦可惜也。”沂公不喻。时耿为御史，遂拜转运。次日，有福建路衙校拜于马首，云：“押进奉荔枝到京。”耿偶问其道路、山川、风候，校应对详明，动合意旨。耿遂密访绛所为，校泣曰：“福州之人以为终世不见天日也，岂料端公赐问。”遂条陈数十事，皆不法之极。耿大喜，遂留校于行台。耿子不肖，私纳校玳瑁器皿。泊至闽中，耿至，发校所言，置诏狱，事皆不实，而校遽首常纳禁器于耿子。事闻，太后大怒，下耿吏，狱具，谪淮南副使，皆如许公料。余尝谓世之君子，往往为小人所愚，而贵游子弟阅历未深，玩好当前，罔不夺目，卒以贻累其父兄者，讵独一耿之子哉。昔河东柳公玭叹贾饣束门客鬻钗酿锅，作戒数端。呜呼，此亦足为数端之戒也。《东轩笔录》
　　旴江李觏，一日与处士陈烈同赴蔡君谟饮道山亭，时正春，营妓皆在后圃卖酒。君谟因命以佐饮，烈已不乐。酒行，众妓方歌，烈逾墙而遁。觏座上赋诗曰：“七闽山水掌中窥，乘兴登临看落晖。谁在画楼沽酒处，几多鸣橹趁潮归。晴来海色依稀见，醉后乡心积渐微。山鸟不知红粉乐，一声檀板便惊飞。”烈闻之，遂投牒云：“李觏本无士行，辄造宾筵，诋释氏为妖狐，指孟轲为非圣，按吾圣经云：“‘非圣人者无法’，合依名教，肆诸市朝。”君谟览牒，笑谓来者云：“传语先生，今后不复使弟子也。”《道山清话》
　　蔡君谟知福州，以疾不视事者累日。每夜中，即梦登鼓角楼，凭鼓而睡。通判有怪鼓角将累夜不打三更者，因对：“数夜有大蛇，盘据鼓上。不敢近。”君谟既愈，与通判言所梦，正与鼓角将所说同，遂以君谟为蛇精。《东斋记事》
　　蔡端明与屯田员外郎刘异约婚，后端明登禁从，而屯田没，家益落。刘世为福州侯官人，端明出知福州，就寻前约，其家力以非偶为辞，端明曰：“古人挂剑尚有心许，吾与刘君气义相求，两家之好，虽在龆龀，媒聘未行，然一言岂可食乎?今其所不足者，不过谓奁具尔。”凡女家资遣乃悉自为治办，遂使其子旬受室以归。《莆阳人物志》
　　陈烈幼尝与蔡君谟同砚席，后君谟镇福唐，励精为郡严肃，合境大化。一日，烈往见焉，维舟亭下，闻君谟之严察，不往谒，留诗曰：“溪山龙虎盘，溪水鼓角喧。中宵乡梦破，六月夜衾寒。风雨生残树，蛟螭喜怒澜。殷勤祝舟子，移棹过前滩。”亭吏录诗以呈，襄威严为之少霁。《翰府名谈》
　　蔡君谟守福州，上元日，令民间一家点灯七盏。陈烈作大灯长丈余，大书云：“富家一盏灯，太仓一粒粟。贫家一盏灯，父子相对哭。风流太守知不知，犹恨笙歌无妙曲。”君谟见之，还舆罢灯。《晁氏客语》
　　襄为闽漕日，禁绝蓄蛊甚严，凡破数百家，自后稍息。八年，仁宗阅福建奏狱，多以蛊毒杀人者。福建医工林士元能以药下，遂诏录其方，又令太医集方法之善治蛊毒者为一编，命参知政事杜履为序颁之。嘉祐六年，郡守范师道乃牒诸县，各以其方雕板，揭于县门，今碑犹存，云：“应中蛊毒不拘年代远近，先煮鸡子一枚，将银钗一只及熟鸡子内口含之，待一饭久，取出钗及鸡子，俱黑色，是中毒也。可用一方：五焙子三两，木香、丁香各一十文，甘草三寸，一半炮出火毒、一半生用，糯米二十粒，轻粉三分，硫黄末一钱，重麝香一十文，右八味入小砂瓶内，用水十分同煎七分，通口服。须平旦仰卧，令头高，其药须三度上来斗，心即不得动，如吐出，则用桶盛之。若鱼脬类，乃是恶物。吐后，用茶一盏以止。如泻亦不妨，泻后用白粥补。忌生冷、油腻、鲜酱。十日后，服后药解毒丸三二丸补之，更服和气汤散，十余日平复。解毒丸者，如人中毒十日以前，则此药可疗。五焙子半斤，甑中蒸炮令熟；丁香二两，焙黄焦色；预知子半斤，一半蒸令熟、一半焙令黄色；木香三两，一半炮令黄色，一半焙过；麝香三文，甘草二两，一半炮黄色、一半生用；水银粉一盂子、朱砂一两，细研为末。右八件捣罢为细末，用陈米烂饭为丸，如弹子大。用药时，研令细，同酒一盏温服。绍兴二年秋，连江、古田民有查佐等，蓄蛊杀人，其家来诉，张守为帅，依条断遣，仍榜十二县，委保正副，结五家为保，互相觉察，知而不纠，其罪与均，仍颁敕令赏格，散榜要处。《八闽通志》
　　蔡密学知福州日，令诸邑道傍皆植松，自大义渡夹道达于泉漳，人称颂之云：“夹道松、夹道松，问谁栽之，我蔡公。行人六月不知暑，千古万古摇清风。”《三山志》
　　蔡君谟作福州太守日，有一书生投诗来谒，云：“远入青青叠叠峰，峰前真宰读书宫。半岩冷落高宗雨，一枕凄凉吉甫风。烟锁豹眠闲雾露，井凋凤宿旧梧桐。九龙山下英雄气，尽属君家世胄中。”君谟异之，寻令人伺其所归，至一山下，忽不见，四顾无人，惟一社屋尔，意其社神。《墨庄漫录》
　　福州幽岩寺千人面床。君谟作帅，因圣节遣人舁置使厨。久之，院僧祷护伽蓝神春会；“动无面床，何以聚众?施利不至，神亦何依？”一夕，公独坐便斋，神声诺而不见形。问：“何人?”神对：“幽岩每岁恃春会以赡众，愿请面床以归。”公颔之。明日，公库中夜失面床，令问幽岩，果已还院，莫不异之。《泊宅篇》
　　政和二年，林瑗与众砌永安门。州产榕木。河堤官廨多植之。治平四年，张郎中伯玉令通衢编户，浚沟六尺外，植榕为樾，岁暮不凋。熙宁以来，绿阴满城，行者自不张盖。政和中，黄尚书裳时补其阙，今定安、宜兴、新河尚无恙，东南数里，仅存数株矣。《三山志》
　　一拂居士，郑公侠别字也。公性清俭，布衣粝食终其身。或以为言，公曰：“无功于国，无德于民，若华衣美食，与盗无异。”州倅许景衡过公庐，见其饮具皆白镴，既去，遗以银器，请易之。辞曰：“不鬻则质之，非贫家所常蓄也。”然喜宾客，诲诱学者，孜孜不倦。客至无贵贱，辄留与饮，率不过蔬菜一肉，适饱而已。且为陈古今忠孝之道，圣贤立身之本，家虽不裕于财，啬用而广施，未尝有靳吝之色。《建康志》
　　宣和元年，一拂先生忽梦客有称铁冠道人遗之诗，视之乃苏子瞻也。先生与子瞻同贬岭外，以风节相高，见于唱酬。子瞻在海外，号铁冠道人，其诗云：“人间真实人，取次不离真。官为忧君失，家因好礼贫。门阑多花菊，庭槛尽松筠。我友迂踈者，相从恨不频。”寤而叹曰：“吾将逝矣。”作诗二首：“薄食延残喘、粗衣覆病身。贫居避风雨，仁义保天均。”“似此平生只藉天，胜如过鸟在云烟。如今身畔无一物，赢得虚堂一枕眠。”授其孙而卒，时年七十九。《侯鲭录》
　　郑侠闻子侄诵考槃之义，曰：“弗谖者，弗忘君之恶；弗过者，弗过君之朝；弗告者，弗告君以善。硕人之于君，有惓惓之不忍也，故永矢以绝之。”侠叹曰：“是何言与?古之人在畎亩不忘君，况于贤者，一不见用，而忿戾若是哉!盖弗谖者，弗忘君也；弗过者，弗以为君过也；弗告者，弗以告他人也。”其存心如此。《福清县志》
　　古灵先生陈述古，书法在蔡君谟之右，学柳诚悬酷肖也。乌石山平远台、鼓山卧龙俱有题名，镌之石壁，皆径五寸，鲜有知其妙者。《笔精》
　　宋陈襄将终，妻子环泣，求所以语后者。公索纸笔，书：“先圣先师”四字，付其子而绝。《日纂》
　　林概，本福清人，徙居吴门，尝为省试第一，登载《国史·儒学传》，其子曰希、旦、邵、颜，相继俱登科级，希为枢密，谥文节；旦为殿中侍御史；邵为显谟阁直学士，谥文肃；颜为光禄卿。希之子虞，中词科；旦之子虑，亦登第；邵之子摅，赐出身，为中书侍郎。近世儒门之盛，必推林氏云。《中吴纪闻》
　　熙宁间，有福州洪浩，居太学累年，其父以诗寄之，云：“太学何蕃且一归，十年甘旨误庭闱。休辞客路二千远，应念人生七十稀。腰下虽无苏子印，箧中幸有老莱衣。归期定约春前后，免使高堂咏式微。”浩得诗感泣，于是揖诸生遂归，闻而归者十五六焉。逮绍圣间，始著归省之令，然犹九年为限。崇宁二年，推行三舍，有司以学法进呈，徽宗曰：“兴学校，以厚人伦，申孝弟，而学生有祖父母、父母不得省视。立法有九年之久，考之人情，颇为未安。”因改为三年之限。《上庠录》
　　元厚之平生不喜处外，外补多觖望，及以给事中领长乐，亲旧祖道都门，勉以东闽盛府，百货所聚，永嘉之柑，乌石荔支，珍绝天下。厚之下车作诗谢之，云：“丹荔黄柑北苑茶，劳君诱我向天涯。争如太液池边看，池北池南总是花。”《名贤清话》
