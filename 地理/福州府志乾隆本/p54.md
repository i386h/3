<!-- { "loadSidebar": true } -->
　　定田桥距县六十里。国朝雍正间建。
　　百花桥在山坪路口。
　　登仙桥在安定里大溪东，今圯。
　　拱辰桥即大北门桥。国朝康熙五十一年，邑人陈润等募修。
　　四宿桥距县北五里地。有四墩，望若列宿，故以名。亭，明正统八年建。
　　亨岐桥在东湖闸下。
　　板　桥距县一里。明嘉靖间，邑人陈大钦易木以石。万历以后，流沙壅而桥渐没矣。
　　濂湖桥与板桥相望。
　　王塘桥距县六里。宋端拱间，知县鞠仲谋建。明知县欧阳瀚修。国朝康熙间，知县王仁灏重修。下有斗门。
　　北禅桥宋绍兴间建。
　　龙兴桥在贤义里。旧名塔桥。万历四年修，易今名。国朝雍正十三年，吴安国复修。
　　安义桥在丹阳。明崇祯三年，邑人陈九万募造，今圯。
　　傅溪桥在白鹭洋。国朝康熙庚寅，里人重修。
　　溪尾桥宋淳熙三年建。今圯。
　　王庄桥国朝雍正十年，邑人陈修士募建。
　　东禅桥国朝雍正四年，桥圯。五年，知县刘良璧重修。
　　红亭桥国朝康熙已酉，里人鞠文聪募修。
　　芦柄桥国朝雍正十三年，里民张国成等倡修。
　　龙门桥在中鹄里，近紫霞山。唐礼部尚书张莹故宅址。
　　溪林桥即杜棠桥。国朝雍正间，王居文等重修。
　　小北门桥在小北门外。
　　四宿桥在毗屯洋西，与大北门外同名。明正统八年建。明末，耆民林明善修。国朝康熙壬辰，乡民复修。
　　山下桥距四宿桥二里。
　　北斗桥下有斗门。
　　南土重桥宋嘉定三年，知县赵善嵩修。县尉谢宜中记。
　　大门桥在嘉贤下里，乌石北。有斗门蓄财溪水，明景泰五年建。
　　财　桥在嘉贤下里。
　　历上桥在安德乡首，亦名登云桥。
　　上　桥
　　黄浿桥俱安得里。
　　月峰桥在安德乡。
　　镇东桥在安德乡。久废。今改造，易名飞凤。
　　溪头桥在安德乡，一名东里。宋里人郑著建。
　　龙升桥在安德乡。里人王提刑建。
　　新　桥在安德乡。相传望见海中石牛明亮，则出贵人。
　　尖墩桥在安德乡。
　　升龙桥在鲤溪。
　　庄边桥在保安里。
　　黄波桥在堡北。
　　金沙桥在堡北。
　　玉尺桥在堡西。
　　仓前桥在建兴仓前。
　　登龙桥在东山。国朝雍正间，邑人陈超建。
　　卫洋桥在巽屿。国朝雍正四年，林龙五修。
　　天然桥在建兴里。有巨石跨两山，下通水，若天成，故名。
　　渡
　　潘　渡在光临里，国朝乾隆十六年，邑人郑氏合资置田，以赡渡夫。
　　东岸渡在安仁上里。
　　赤猴渡旧志作七猴，在安仁中里。
　　陀口渡在青河里。
　　赤沙渡在安庆里。
　　荷头渡旧志作“毫头，”在钦平下里。
　　陈公渡俗呼三子崎渡，在嘉贤里。
　　馆头渡在新安里。明洪武末，知县侯炯立。
　　荻芦渡在永贵里。
　　马濞渡在保安里。
　　横槎渡在光临里。
　　罗崙渡在光临里。
　　船步头渡在永贵里。
　　　　罗源县
　　桥
　　长兴桥在招贤里。明嘉靖四年建。万历间圯。今复建。
　　险　桥在林洋里。明嘉靖二十五年建。下有深潭，岩壁高险，传有神龙在焉。二桥俱县东。
　　崇德桥在县西三百步。宋元丰三年建。明永乐间，邑人郑子高重建。上有亭。
　　翠云桥在黄重里。明宣德间，建宁军有刘道人者募建，构亭其上。
　　西门桥在城外。明万历元年，韩氏建。已酉圯于水，庚戍复募修。国朝康熙四十年重建。
　　官亭桥在县西官亭前。明嘉靖丁亥知县何经募缘建。一名虾蛄桥。
　　四明桥在上磨。宋绍兴二年建。明洪武间圯。成化三年，知县施弘募建。嘉靖间圯。
　　兴龙桥一名新亭桥。明嘉靖壬寅，乡耆因四明桥旧址募缘造。万历已酉圯于水。辛亥，知县陈良谏捐俸，率民重建，复圯。国朝康熙三十八年复建。
　　沈尉桥在东门潮口。宋元祐二年，沈县尉重建。
　　南岸桥在县南，与沈尉桥相跨，各长四丈。宋元丰八年建。
　　南门桥在南城外。宋嘉定四年建。明成化十一年，邑人陆晙重修。弘治戊午，裔孙天祐复葺之。万历已酉，洪水冲崩，南门居民重建。国朝康熙二年复修，旋圯。
　　后张桥在县西北新路口。
　　护国桥在县北十五里护国寺前，宋元丰二年建。明万历已酉圯，庚戍重建。国朝康熙二十年重修。
　　白柯桥在拜井里。明万历庚戍重建。
　　小获桥在拜井里，旧志作小获，今圯。溪亦淤。
　　大获桥在拜井里，水出横峰龙潭，入于江。旧志作大获。三桥俱县北。
　　双石桥在县西南三百步。宋元丰三年建，二石各长四丈。
　　匹练桥在县西南一里。今废。
　　澄波桥在县西南。宋绍兴五年建。
　　叶厝桥在西南城边。
　　起步桥在县东北五里玄妙观前，绍兴十五年建。
　　资寿桥在县西北一里，宋元丰二年建，今圯。
　　应德联桥在璋应亭下。明万历三十九年，邑人陈政、黄文统等建，东西共四桥。
　　白岩桥在县西北二十里白岩村。宋绍兴十五年建。
　　洪洋桥在县西北二十八里。宋绍兴三年建。
　　叶令桥在县西二十八里。宋绍兴三年建。
　　黄认桥在县西北二十八里黄认村。宋绍兴间建。旧志作“皇认”。
　　巨济桥在罗平里石塘。宋绍兴元年建。元至正间圯。明初复建。
　　双石桥在联桂坊口，一名长桥。宋元丰三年建，石长四丈。
　　上　桥在孝巷中溪头。
　　寿　桥在梅溪里。
　　侧　桥在港头。今仅存之一土盾，以木接之。
　　王材桥在白塔洋，明崇祯间建。
　　溪口桥距丹阳里许。明万历间李琯建。
　　尖山桥在尖山岭下。国朝康熙四十年建。
　　新　桥在乌坑岭下。元至正间建。
　　乌　桥在徐公里。
　　卷　桥在下梅岭。
　　渡
　　三港渡在县东五里。河泊谭贯创。
　　霍口渡在黄重下里。以竹筏济。
　　双溪渡在林洋里。一水出怀安，一水出古田。故名。
　　　　永福县
　　桥
　　平政浮桥在县前沙湾下，南走莆田道，建于宋绍兴四年。为梁八十。为舟三十有六，北岸为亭，曰饮虹。元末俱废，但设官渡以通往来。明万历三十六年，知县袁世用作二十四舟，联以十二舫，构平政亭于岸北。岁收地租，以备修葺。
　　永济桥一名东新桥，即汰口桥。路通葛岭。旧为板桥，拔于飓风，宋进士黄潜夫重建。元世祖至元间，圯于水。县尹李良杰同潜夫子居泽重建，复毁于火。至正二年，县尹刘企祖同潜夫孙文实、云漈寺僧自处于旧桥之北，改筑石桥。长一十丈，阔二尺，高一丈八尺。后复圯于水。明永乐三年，知县胡克恭重建。旁有疑骖亭，宋提刑苏舜元尝憩于此，因名为苏老亭。国朝康熙间，邑人江钊重修。宋元绛诗：“苏老行诸郡，多为洒落游。静心山共止，动意水俱流。赴社思陶令，繙经约谢侯。高风谁复继，明月上西楼。”
　　越峰桥在县西北一里。建于宋元丰七年，废于元。
　　小东亨桥在县东三里。国朝雍正间，邑人江墉重建。今毁。
　　盖竹口桥在十五都。建于宋，废于元。
　　清凉桥在十六都。建于宋，废于元。
　　花林桥在二十都。今圯，所存者独有石梁。其下为剑潭，相传徐登禁流水处。
　　曹溪桥在二十都，明万历三十九年，知县唐学仁建亭桥上。国朝康熙间，邑人江墉重修。
　　三岛溪二石桥在七都。明万历三十六年，知县袁世用造基，三十九年，知县唐学仁竣工。
　　西塘桥在二十七都。
　　通京桥
　　宣和桥
　　政和桥并在开平里。
　　永安桥在安乐里。
　　渡
　　大樟渡在三都。
　　赤岐渡在六都，今废。
　　汤泉渡在二十六都。
　　邱演渡
　　洪面渡俱在二十八都。
　　五十口渡在二十九都。
　　嵩阳渡在三十三都。
　　溪东渡在三十五都。洑口渡，[HT6SS]在三十六都。
　　黄墓渡在县东。
　　埕头渡在县东。
　　越峰渡在县西。宋时有桥，今废为渡。
　　重光渡在县南。
　　　　福清县
　　桥
　　小　桥在县南门内直街。
　　里　桥在县南门外。
　　龙首桥在南门外，《闽都记》：“初木梁。宋天圣五年，灵石僧洞然募建，长四十寻，广二丈五尺，名曰通海。元祐二年，敛石僧显光及乡人林日进复募缘，为梁三十，长二十二丈，更名坦履。绍兴二十年，知县黄童、邑人刘允恭又募缘，为梁八，长一十六丈，构亭其南。合前后三桥为梁二十有五，长七十余丈，始更今名。”元至治二年，僧洪琛重修，知州吴涛为记。明万历初，知县许梦熊修。丁未岁，符丞叶成学请于知县凌汉翀，移桥于小孤山，亘五十五丈，阔一丈五尺，为门十有九。泰昌元年，大学士叶向高为文记之，勒碑瑞云寺。明叶向高《新建龙首桥塔记》：“邑故有龙首桥，与南门相直，形家以为病。先少师公常欲移之，而力不能。其后父老诸生咸言其不便，相与请于邑令凌侯。醵金鸠工，移桥于东南，建塔江浒，构梵宇其间，与桥相属。于是水口完密，风气益固。塔计高十三丈五尺，为级者七，精工雄丽，为宇内浮屠所仅见。卜基之日，五色云自太保山来，覆其上，烂熳辉映。万众欢腾，得未曾有。桥长以丈计者五十有五，广以尺计者十有五，酾水之门十有九。寺前临江，累石为址，后为大士阁，甚宏壮。木石人徒之费，为金以两计者七千余。皆邑人乐输，凌侯与后令汪侯实纲纪之。其倡议鸠工则吾儿成学、父老林思谏、张志达、刘前、夏有知等凡四十人，戮力经营，拮据从事，先后垂十载始毕工。余儿没矣，父老复思而祠之，且相率来请于余，曰：兹大役也，不可无记。余往在纶扉，曾闻此议，心窃以为难。兹归而幸观厥成，询之舆情，又无不欣跃。此殆山川之灵，与千百年之气连萃于一时，故能襄此盛举。而非士民好义，诸父老之勤劳，何以克济？真吾邑不世之伐，不容泯泯者，因稍次之，以告来许。役始于万历三十四年，丁未之季冬，竣于四十三年乙卯之孟秋。塔名瑞云，征祥也。寺从之。桥仍名龙首，示不忘旧，且有云龙之思焉。”国朝康熙十年，知县李传甲重修。雍正五年，知县吴锟重修。
　　永济桥在西门外。明正德丙子，知县冯安举涧下卢溪二废桥之石，构成此桥。建坊其前。颜曰澄源桥。岁久坊废，桥圯。万历初，知县许梦熊葺之，更名永济。
　　水陆桥与永济桥相近。国朝康熙九年，知县申锡修之。
　　浦　桥在修仁里。
　　浔阳桥在修仁里。桥首有碑篆‘浔阳’二字。
