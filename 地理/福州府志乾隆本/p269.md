<!-- { "loadSidebar": true } -->
　　唐　璘　字伯玉，古田人。嘉定十年举进士。时台臣李安行奏次，对官不许论边事，璘对策极诋之，调吴县尉。有杀人于货，挟其舟亡者，有司求贼急，屠者自告，吾儿实杀之，儿亦自诬伏。璘为缓之，后果得贼，举县感服。县有势家治圃，将凿渠通舟，缪言古有渠，常平使者主之。璘视故籍，则民田也。力争，迕使者意，移监县税。璘遂以直闻，调瑞州学教授。用白鹿洞教法，崇礼让，后文艺，士翕然知向。时出师楚州，捷闻，以金人据淮阴，欲乘势取之。制司耻楚城之捷自赵范与葵出，议赎淮阴二城为功。泊闻金变，即转攻之，我师死伤者六万。璘在兵间，愤之，著《谠论》，直书其事上之。知晋陵县，擢监察御史，召对缉熙殿，首跪奏“天变而至于怒，民怨而几于离，海宇将倾，天下有不可胜讳之虑。陛下谓此何时，纵欲累德，文过饰非，疏远正人，狎暱戚宦，浊乱朝政，自取覆亡。宰相用时文之才，为经世之具，不顾民命，轻挑兵端，不度事宜，顿空国帑，委政厥子，内交商人。贿涂大开，小雅尽废，琐琐姻娅，敢预邪谋，视国事如俳优，以神器为奇货，都人侧目，朝士痛心，盍正无将之诛，以著不忠之戒。毋使天变浸极，人心愈离也。”上为改容。又请号召土豪，经理荆襄，亟择帅臣，安集淮西。帝嘉纳，问边事甚悉。璘感激知遇，自是弹击无所避。再疏郑清之妄庸误国，其子士昌招权纳贿，郑性之懦而多私，李鸣复甘心谄郑损，得荐入朝。适清之议张天纲之狱，迎合从轻，遂擢台端。会赵桄夫遣史寅午属清之父子，鸣复又结寅午，得登政府。时杜范亦论鸣复不行，而范去，璘遂力丐外，授广西运判，改知嘉兴府，寻改江东运判。时边事急，置四察访使，就诏璘分建康、太平，池州、江西，璘揭榜马前，咨所部以利害，又奏损总领所钱二十万缗助江防，军声大振。寻升直华文阁，知广州，广东经略安抚使。梅州寇作，璘示以威信，寇寻息。明年，上章乞致仕，帝思见之，亟命入奏，擢太常少卿。母卒，璘哀毁不食，久之疾革，卒。璘立台仅百日，世谓再见唐介至，切劘上躬，尽言无隐，帝益严惮之。居官大节，则母教之助为多。《宋史》
　　赵汝腾　字茂实，宋宗室也，居古田。宝庆二年进士。累官秘书郎，转对，言“节用必先自乘舆宫掖始。”又累迁礼部尚书，兼给事中。入奏，言“前后奸谀之臣，伤善害贤，自取要职，何益陛下，而深损于圣德。兴利之臣，移东就西，顺适宫禁，自遂溪壑，何益陛下，而深戕乎国脉。则陛下私惠群小之志可以息矣！”又言“陛下有用君子之名，无用君子之实。”拜翰林学士，辞归，累召，力辞。以端明学士兼前翰林学士承旨知泉州。卒，赠四官，谥忠清。汝腾平生一言不妄发，一钱不妄取。朝廷尝赐田宅以旌其廉。万历《府志》参《宋史》
　　郑公玉　字润甫，古田人。绍定间举进士，官终朝请郎，潭州通判。善评品人才，尤好奖拔后进。工诗文，莅官临民，有仁政。正德《府志》
　　章孝参　字鲁士，古田人。淳祐中，以舍选登第，授德庆府教授。有文行，好奖劝后学。洪天锡尝称为“大雅君子”，又尝语人曰：“言规行矩，玉质金声，章君是也。”正德《府志》
　　张　疆　字定叟，一字弱翁，古田人。豪迈慷慨，重风节，好立功名，以《易》义补太学生。上书力诋宰相史嵩之擅政，嵩之欲置之死，赖理宗优容，嵩之亦以是罢。释褐登第，累迁国子监书库官，复率教官丁应奎、杨潮南等上疏，论丁大全误国，并谏迁都之失，理宗皆纳之。《闽书》
　　李元誉　字子贞，古田人。以布衣召除国子学录，不起。《闽书》
　　　　明
　　曾　斌　字士均，古田人。永乐九年乡荐，令遂昌，有惠政。正统间，斌家居，寇至，窜山谷避之，为贼所获。有遂昌人识之，曰：“此故吾邑令，民慈父也。居官有善政，未尝一毫妄取于民。”顾语群贼，舍之而去。古田《县志》
　　林　果　字希仲，古田人。天顺中，由太学选襄阳府同知。时兵荒，果招抚赈恤，民赖以安。襄府官校不法，果启王治之。卒于官，士民追思爱慕，为立祠以祀焉。《分省人物考》
　　罗　荣　字志仁，古田人。弱冠登弘治庚戍进士，授户部主事，历员外郎，擢广东参议。以剿寇功，擢参政，寻转布政使，调贵州。荣居官以才敏称，性长厚，虽微贱必以礼接之。古田旧无城，荣上议创筑，邑人至今德焉。《分省人物考》
　　张文造　古田人。弘治乙卯乡荐，授新宁令。先是邑多寇，文造定方略，设乡长总统之，村长分统之。各乡动息，月朔必关报。民间有不法，无不先知，以故令行禁止，盗息民安。[HT6SS]《分省人物考》
　　　　国　朝
　　余正健　字乾行，古田人。康熙丙子乡举第一，丁丑成进士，选庶常，授编修，充史馆纂修。戊子典试河南，所拔皆名隽。迁中允，晋侍读，擢国子祭酒，课试甄别不少假。寻假归，抚臣张伯行疏荐，命督学江南。至则条教不烦，祗以正本澄源，道在责己。各属凛其风操，苞苴请谒，无一至者。衡文穷日夕，视其根柢而甲乙之。见诸生，勖以行谊，剀切温醇，士论称其和而不流，清而不刻，尤以激扬为任。疏请范仲淹从祀庙廷。上廉其学守，召为顺天府尹。剔奸弊，省囹圄，巡视城濠，勤于奉职。数月，晋秩副都御史，兼府尹事。再命督学云南，疾作，予告回籍，归至临清卒。正健事母及兄以孝恭闻。为诸生，食贫课读，以古贤自期。炎暑对生徒讲说，必正衣冠危坐，笑颦不苟。扬历中外，恭慎小心，于卑贱无所狎，于权贵无所贬，垂二十年如一日。乾隆庚午，巡抚潘思榘疏请崇祀乡贤。纂《福建通志》
　　杨振纲　字明宪，古田人。康熙壬午举人，授诏安教谕，修整文庙、崇圣祠及明伦堂。时进诸生，与讲明敦品修行，士习丕变。庠有兄弟争产者，与令噪于庭，令延振纲至，欲责之，振纲从容晓譬，援乙普明事讽之。庠士兄弟感泣，至以产相让。寻擢泉州府教授，诏人为竖德教碑。振纲工诗、古文、词，汪洋迤演，著述甚富。有《半圃诗文集》六卷、《芥庵笔记》十二卷、《读史管窥》八卷。


　
卷之五十二
　人物四列传闽清
　　

　　宋
　　萧　磐　字安国，闽清人。绍圣初进士，官至朝请大夫。权知梧州军，课农桑，兴学校，百废具举。暇则引诸儒饮射读法，有古循良风。引年，赐紫金鱼袋。正德《府志》
　　陈刚中　字彦柔，祥道从子。祥道并弟赐传俱见《儒林》。建炎进士，性慷慨，有志事功，官迪功郎。绍兴初，上书言“民力凋瘵，国用匮乏，愿罢冗食，去虚文，以足邦用。”迁太府寺丞，应诏上封事，主议恢复，忤秦桧意。胡铨以言贬韶州，刚中作启贺行，有云：“屈膝请和，知庙堂御侮之无策，张胆论事，喜枢庭经远之有人。”又有云：“知无不言，愿借上方之剑；不遇故去，聊乘下泽之车。”桧尤憾之，遂与张九成等七人同谪，差知安远县。至县，适有岭寇来扰，究心招抚，感瘴而没。其妻子扶柩葬于杭州龙井山风篁岭之沙盆坞。《闽书》参正德《府志》
　　黄师雍　字子敬，闽清人。少从黄幹学，宝庆二年进士。为楚州官属，李全反状已露，师雍密结别部都统时青图之，谋泄，全杀青，师雍不为动，全亦不加害。秩满，朝议褒异，师雍耻出史弥远门，不往见之。调婺州教授，学政一以吕祖谦为法。慕徐侨有清望，欲谒之，会其有召命，师雍曰：“今不可往也。”侨闻而贤之，至阙，以其学最闻。李宗勉在政府，力言于丞相乔行简，行简已许以朝除，师雍以书见行简，劝其归老，行简不悦，宗勉之请遂格。知遂之龙溪转运使王伯大上其邑最。行简罢，宗勉与史嵩之入相，召师雍。审察将至，而宗勉卒，嵩之延师雍，密示相亲意。师雍不领，迁粮料院，曰：“料院与相府密迩，所以相处。”师雍亦不领。嵩之权势浸盛，未有发其奸者，博士刘应起首疏论嵩之，师雍与应起善，嵩之疑师雍左右之，讽御史梅杞击师雍，差知兴化军。旋夺之，改知邵武军。及应起为监察御史，师雍亦拜监察御史，首疏削金渊秩，送外居住，再疏斥赵纶、项容孙、史肯之。嵩之终丧，正言李昂、殿中侍御史章琰共疏乞窜斥之，师雍亦上疏论列，帝感悟，诏勒令致仕，权直舍人院。刘克庄封还词头，乞畀嵩之以贴职，如宰臣去国故事。师雍劾克庄临事失身犯义，免所居官。又乞籍嵩之家隶张叔仪，皆从之。师雍与丞相郑清之故同舍，然以劾刘用行、魏岘，皆清之亲故，清之不乐。帝将以师雍为侍御史，清之曰：“如此，则臣不可留。”迁起居舍人，兼侍讲，即力丐去。清之犹冀师雍少贬，师雍曰：“吾欲为全人。”终不屈。清之卒，起师雍为左史，既而改江西转运使。迁礼部侍郎，命下，而卒于江西官舍。师雍简淡寡欲，靖厚有守，言若不出口，而于邪正之辨甚明，视外物轻甚，故博采公论，当官而行，爱护名节，无愧师友云。《宋史》
　　　　明
　　赵　正　闽清人。宣德已酉乡荐。景泰间，授上海教谕，终日坐堂上讲授不辍，夜则振铎以警诸生。既仕而休，及门之士犹念之，曰：“安得如斯人者以励后进乎？”万历《府志》
　　谢　瑀　字叔和，闽清人。景泰甲戍进士，由户部主事至广东布政使致仕。瑀在户曹，奉使赈饥，全活甚众。为粤藩时，广东高、雷、廉用兵，瑀飞挽刍粟，师无匮乏，而民不扰。以廉能著声，性忠厚坦直，治家有法，严而能睦。《分省人物考》
　　王　溵　字孔哲，闽清人。景泰间，以国子生授知巴县。为政慈祥节俭，一以爱民为主。越三年，卒于官，巴人为归其柩，立庙祀之。正德《府志》
　　陈良鼎　字廷器，闽清人。嘉靖初，贡入太学。时章圣太后崩，世宗将南巡，奉以合葬。公卿台谏不敢发，良鼎曰：“唐郇模，宋陈东，欧阳彻，何人哉？”上疏言：“乘舆南幸，自百官宫嫔及御前宿卫尽从，郡县除御道，修桥梁，筑行宫，饬厨传，所过境内，文武将吏当朝行在。送往迎来，以亿万计，非所以子元元，安社稷也。臣闻河南北及湖广诸处频年水旱，民朝夕告急。有司闻天子临幸，已预征来岁租赋，为不时之需，百姓皆卖儿斥产以应，追系愁苦。宜敕二三大臣，奉太后梓宫而南，不宜犯霜露，劳玉体，以损民费财。”疏入，下狱杖之，拟戍极边，会驻跸真定行宫火，扈卒过江多坠水死者，世宗念良鼎言，释为民，授县尉，寻罢归。年八十，种秫读书以终老。隆庆改元，录用言事诸臣，时良鼎已老矣，有司上其事，未命卒。《分省人物考》参万历《府志》
