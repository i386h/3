<!-- { "loadSidebar": true } -->
　　[HT]国朝藩司赵国麟《禁止搭台殉节告示》：“为申明饬，禁贤智之过，以正人心，以端风化事，照得妇人守节，从一而终，理之正也。身遭强暴，捐躯明节，理之变也，变而不失其正也。若夫舅姑无恙，叔嫂有依，必慷慨一决，从夫九地，于死者虽无愧，于生者何其忍，此贤智之过，非理之正也。至于为父、母、兄弟者，家有守节之妇，当安抚以全其生，不当怂恿以速其死。孺子匍匐而入，皆生恻隐，牵告无罪而就，犹然不忍，乃至亲骨肉，坐视其死而不救，亦已忍矣。况更为之筑台，设祭，扶掖投缳，俨然正法之场。死者何罪，观者何心。一人节烈，众人豺狼，名为美举，实伤风化。此不独非理之正，而更大背乎理者也。闽省旧有此习，本司素所深悯，正欲出示晓谕禁止，忽有杨氏殉节一案，阖学佥呈旌其烈，舅氏互控悉其由。夫婚二日，迫继母而投河，氏痛终天，避郎叔而赴水。移冢妇为介妇，姑意早定于长子未死之前，易旧婚为新婚，叔志更切于嫂手既援之后。为杨氏者，虽有舅姑，竟成强暴，虽有伯叔，何异寇仇。归无所归，守无可守。有死而已，且能先葬姑柩，次登缳室，更可谓明于大道，从容就义者矣。所不合者，独筑台一节，犹染旧习，然非本心也。观其投河者再，其志亦诚可悲已，本司亲临其冢，为文致祭，枷号郎叔于墓下，朴责舅氏于坟前，用惩顽恶，以慰幽贞。但本司恐军民人等，惑于俗习过当之风，不明本司一劝一惩之意，故特为申明。杨氏之节，所以有必死之心者，实无可生之路，非善其死之之迹，乃善其死之之心也。为此示谕阖属知悉。凡守志者，当思愿为节妇，不愿为烈妇，凡为节妇之父兄亲戚者，当周旋防护，开导勤谕，使其知一死之不足以塞责，则有节妇之乐，无节妇之苦。庶人心风俗，皆得其正。若仍循故套，轻生钓誉，登台生祭，本司不独不为表扬，枷朴之刑，且将加于烈妇之门矣。慎之!戒之!毋负本司化民成俗之意可也。”

卷之二十五
物产一
　　

　　《周官》：“闽隶掌役畜、养鸟，而阜蕃教扰之。岂闽于羽族独侈传耶?而唐韩愈云：“闽越有山、泉、禽、鱼之乐”。元贡师泰《福州路记》云：“地气磅礴、物产蕃阜。”然则郡之孳育，既繁且茂矣。先王物土布利，勿患其产之弗丰，而患其本之弗尚。所谓本，百谷、丝、麻是也。民卫其生，国肥于贡。曰食、曰货，八政所先，然而羽、毛、齿、革，重比扬荆；龙眼、荔枝，珍逾蜀、粤。又况石韫山辉、水含川媚、充林牣泽，煜煜奕奕，亦东南之诡异戢孨日也。志物产。
　　　　谷之属
　　稻　《三山志》：州倚郭三县，两熟。早种曰献台、曰金洲、曰秫。晚种曰占城、曰白香、曰香芒，通谓之稻。至外县名色尤多。按《闽清图经》早稻之种有六：曰早占城、乌羊、赤城、圣林、清甜、半冬，而乌羊最隹。晚稻之种有十：曰晚占城、白茭、金黍、冷水香、栉仓、奈肥、黄矮、银城、黄香、银朱，而白茭、冷水香最甘香，奈肥宜卑湿最腴之地。糯米之种十：曰金城、白秫、胭脂秫、黄秫、魁秫、黄艹巵秫、马尾秫、寸秫、腊秫、牛头秫，而寸秫颗粒最长，盖诸邑亦或通有之。占城，相传其种自占城国来。大中祥符五年，淮浙微旱，遣福建取种三万斛，分给令种莳之，今土俗谓之百日黄是也。已上名色虽多，不过有二秫：曰糯稻、余杭稻。按今福州杭稻岁一熟者，曰大冬、山田冬；种曰旱占、霜降；后熟者、曰天降来、曰薰提籼；与早稻同熟者，曰黄芒；与晚稻同熟者，曰占城。早稻既获后，苗始蕃，亦与晚稻同，熟者曰稐、出洲田者，曰土稐。岁再熟者，曰金洲、曰白香、糯稻一熟与两熟者，差相等。与早稻同熟者，曰早秫，与晚稻同熟者，曰晚秫，与大冬同熟者，日大冬秫。
　　稷　《闽书》：“闽中种稷殊少，惟明祀用之。”
　　麦　有大麦，有小麦，有荞麦。杆红、花白、实三棱而黑。秋花、冬实。有禾广麦，类麦而壳稍异。
　　菽　豆之总名。有黄豆、白豆、绿豆、黑豆、赤豆、褐豆、藿豆、畲豆、九月豆、御豆、碗豆、江豆、水豆、菜豆、树豆、葛豆、扁豆、刀豆、皂夹豆、虎爪豆、蛾眉豆、蚕豆，福州均有之。
　　麻　有黑麻，有白麻，有胡麻，作角八棱。一曰巨胜，两头尖锐，作角七棱，色纯赤。二麻可作为饭，可为油，俗云：必夫妇同种乃茂。有白麻，味甘，生则气寒，炒则气热，夏种秋收。
　　　　蔬之属
　　菘　与芜菁相类，梗长，而叶不光者，为芜菁。梗短、叶润，厚而肥者，为菘，周颙所谓秋末晚菘是也。张九龄自函京携种归曲江种之，闽中呼为张相菘。
　　芥　菜　有青、紫、白三种。
　　芥蓝菜　叶如蓝而厚，青碧色。
　　菠　菜　根赤，叶如箭簇，叶极甘美。《艺苑雌黄》云：“蔬品有颇棱者，昔人自颇棱国携其子来，因名之。今俗乃从草，曰菠棱，失其义矣。
　　蕹　菜　《三山志》：“蔓生花白，堪为菜。南人先食蕹菜，后食野葛，二物相伏，自然无害，取汁滴野葛即死”。张司空云：“魏武啖野葛至一尺，应是先食此菜也。一名瓮菜。”《遁斋闲览》：“本生东夷，人用瓮载其种归，故以为名。”
　　油　菜　叶如白菜，青色，根微紫，子可压油。
　　蔊音暵菜　《齐民要术》：“蔊菜味辛。”《本草纲目》：“蔊菜冬月生田园间，柔梗，细叶，三月开细花，黄色，结细角，内有细子，连根叶拔食之，味极辛辣。”洪舜俞《老圃赋》：“蔊有拂士之风。”
　　东风菜　《三山志》：“叶长，极厚软，上有细毛，紫茎，先春而生，故有东风之号。”
　　苦　益　宋刘翚诗：“虽无适口味，暖益功稀比，菜苦不登盘，言苦多逆耳。”
　　白　菜　本生北地，今亦有之。
　　莱　菔　俗呼为萝卜。
　　水　芹　有两种：荻芹、赤芹。荻芹取根，白色；赤芹取茎叶。
　　芜　菁　一名诸葛菜。《诗·谷风》所谓葑。
　　莴　苣　俗名倭笋。
　　苦　艹贾　青白色，摘其叶，有白汁，可生食，亦可为茹。
　　番　苋　种出外国，叶面绿，背红，早午食，能行血，晚食则破血。
　　葵　菜
　　莼
　　苜　蓿　采其叶可作蔬，味清而甘。
　　荠
　　莙　荙　《三山志》：“茎灰，淋汁洗衣，白如玉色。”
　　茄　有数种：紫茄，重茄、青水茄、白茄。
　　胡　荽　即园荽，或谓之香荽。
　　蕨　《尔雅翼》：“野人今岁焚山，则来岁蕨菜繁生，负荷者皆不肯食，云，令人脚弱。名之以蕨，盖谓蹶矣。其叶未抽时，其根可粉。”
　　紫　菜　一名索菜。《吴都赋》：“纶组紫绛。”注，紫菜也。盖其生粘带石上，潮浸则散髟夅髟夅然。潮落复粘于石，嫩者搓取之而成索，长者摘取之，则皆解散。生时色青，干则紫。近海皆有之，出福清尤隹。
　　赤　菜　《海物异名记》：“海生而紫蔓，其大者为鹿角菜，一名猴葵”。《南越志》：“猴葵色赤。生石上谓之鹿角，以其茎有岐也”。
　　石花菜　《福清志》：“生海礁上，性寒，夏月煮之，成冻”。
　　鹧鹕菜　《连江志》：“生海石上，色微黑”。
　　虎栖菜　《南越志》：“生海石上，穗长二三寸许，叶如兰芷”。
　　海　苔　《海物异名记》：“绿色，如乱丝，生海泥中，其细嫩者，名湿苔”。
　　姜
　　葱　有数种：山葱，胡葱，长生葱，香葱。
　　韭
　　薤　似韭而叶阔，多白无实，味荤辛。
　　蒜　《本草》：大者，曰胡蒜。
　　藠　亦名蓼荞，其本如蒜，《本草》以为薤之别名。
　　芋　《三山志》：“陶隐居云：蜀川生者形圆而大，状若蹲鸱，谓之细者如卵，生于魁之旁，食之尤美，州北下洋尤多”。
　　薯　蓣　万历《府志》：“名山药，生于山间石罅者良，又一种，根皮紫，大者重斤余，土人呼曰，‘艹诸’，音若殊”。在杭云：“山药原名薯蓣，以避宋英宗讳，改名山药。其种亦多，今闽中以山谷中所生大如掌者为薯；而以圃中生直如槌者为山药，不知原一种，而强分之”。按：山药生岩上者，历年多随石卷舒，方、圆、曲、直不一状。食之有药味，各邑深山皆有之，最益人。圃中生、直如槌者，乃人力所种。皮嫩，味微甘，力量不及岩中生。至于根皮紫大，重数斤者，直厨蔬下品耳。
　　番　薯　《闽书》：“皮紫、味甘于薯芋，尤易蕃。郡本无此种，明万历甲午，岁荒，巡抚金学曾从外番丐种归，教民种之，以当谷食，荒不为灾。按稽含《草木状》：有甘髟夅，形如薯蓣，实大如瓯，皮紫、肉白，可蒸食之。或即番薯耳。明何乔远《番薯颂序》度闽海而南，有吕宋国。国度海而西，为西洋。多产金银，行银如中国行钱，西洋诸国金银，皆转载于此以通商，故闽人多贾吕宋焉。其国有朱薯，被野连山，不待种植。夷人率取食之。其茎叶蔓生，如瓜蒌、黄精、山药、山蓣，如蹲鸱者，其皮薄而朱，可去皮食，亦可熟食之，亦可酿为酒。生食如食葛，熟食色如蜜，其味如食荸荠。器贮之，有蜜气，香闻室中，夷人虽蔓生不訾省，然吝而不与中国人。中国人截取其蔓咫许，挟小篮中以来，于是入吾闽十余年矣。其蔓虽萎，剪插种之，下地数日即荣故可挟而来。其初入吾闽时，值吾闽饥，得是而人足一岁。其种也，不与五谷争地。凡瘠卤、沙岗，皆可以长，粪治之则加大。天雨，根益奋发，即大旱，不粪治，亦不失径寸围，泉人鬻之，斤不值一钱，二斤而可饱矣。于是耄耆、童孺、行道、鬻乞之人，皆可以食。饥焉得充，多焉而不伤，下至鸡犬皆食之。
　　木　耳
　　香　蕈
　　菌　俗谓之菰。有红菰，蕈菰，性热，冬月生。
　　　　瓜之属
　　越　瓜　《连江志》：“仲春下种，生苗，就地引蔓，花叶并如冬瓜而小，有青白二色，可生食”。
　　黄　瓜　俗呼菜瓜。
　　木　瓜　花红大者良，出长乐。
　　冬　瓜　一名地芝，熟时，皮有白粉，大可数围，长一二尺。
　　南　瓜　种出南番，叶如蜀葵，小者谓之一握青，出福清。
　　丝　瓜　一名天罗，以瓜老，则筋丝罗织，故名。
　　苦　瓜　《学圃杂疏》：“种出南番，今闽有其种，皮有痱癗，如荔枝壳，故有癞蒲萄，锦荔枝之名。色青味苦，熟而黄则自裂，中有红瓤，尤甘可食。”
　　甜　瓜　瓤黄色，俗呼黄瓤瓜。曹氏浮甘瓜于清泉，即此。
　　瓠　匏之甘者。
　　芋　瓠　《广雅》：“形如越瓜，有毛，味清甘”。
　　匏　《埤雅》：“短颈大腹曰匏，味苦”。
