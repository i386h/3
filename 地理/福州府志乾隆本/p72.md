<!-- { "loadSidebar": true } -->
　　在鳌峰坊，九仙山麓。地隶闽县。国朝康熙四十七年，巡抚张伯行建。前为正谊堂，中祀周、程、张、朱五子；后为藏书楼，置经、史、子、集若干橱。右祀宋、明闽中先儒，为六子祠。其左凿池，周数亩，构亭其上，曰鉴亭。稍进有堂，颜曰：“名教乐地”。旧肖像，祀巡抚张伯行于堂内。书舍共一百二十楹，庖次井饮咸具。其初，招延儒士日给廪饩，以讲明正学为务。五十五年，巡抚陈瑸始集郡邑生徒肄业其中，聘耆儒主讲。瑸卒后，诸生设主祀之。是年，圣祖仁皇帝御书“三山养秀”匾额以赐，又赐经书八部。雍正十一年，世宗宪皇帝赐帑银一千两。乾隆三年，上皇帝赐御书“澜清学海”匾额，又赐帑银一千两，现生息为诸生膏火资。十一年，又赐《律书渊源》一部。十五年，巡抚潘思榘修葺讲堂，并颁书籍及黄道周《经解》刻板。十七年，巡抚侍郎陈宏谋缮修学舍，更六子祠为二十三子祠。[HT6SS]先是祀宋儒游广平、胡五峰、黄勉斋、陈北溪、明儒陈布衣、蔡虚斋六子，后又祀宋儒杨龟山、王信伯、林少颖、罗豫章、李延平、李西山、胡文定、胡籍溪、胡致堂、刘屏山、刘白水、李忠定、蔡西山、蔡九峰、廖槎溪、真西山、明儒黄石斋十七子于藏书楼上。至是，始正定位次，合祀一室。祀伯行像、王宾主于藏书楼下，又建奎光阁于鉴亭前。张伯行《鳌峰书院记》：“闽中素号海滨邹鲁，盖自龟山载道而南，三传至考亭，而濂洛之学大著。其渊源上接洙泗，由宋迄今，闽士蔚兴，与中州埒。圣天子崇儒重道，于龟山、豫章、延平三君子及考亭夫子，皆御制匾联表扬，祠宇天章灿然，辉映日月，务俾闽士瞻仰兴起，益励所学，无负先儒之教，于以育人才而厚风俗，意甚盛也。不佞恭膺简命，来抚斯邦，夙兴夜寐，惟是仰企昔贤，广教化，进郡邑诸生，亲加考课，申严规程，端厥趋响，至于里巷编氓，则演圣谕十六章，饬有司朔望劝讲，闽之士庶几几向风矣。又念士首席民，间有笃志好学，材良行修者，尤当萃而教之，以成其器，为国家储用者也。顾教之之道，视乎人之所倡为转移。唐以前，闽俗人文未开，风气尚朴。有宰相常衮观察兹士，乡县小民有能读书作文词者，亲与为客主之礼，虽未逾时，翕然丕变，文学之盛，于今为烈。夫倡之以文，而化于文，尚若是其速也。矧乎圣贤之学，不离伦纪日用之常，俾人人复其性分之所固有，而尽其职分之所当然。一日不讲，则人欲潜滋，天理澌灭，且有沦于不肖之归，而不自知者，其可不有以倡之乎？不佞欲与士之贤而秀者，讲明濂洛关闽之学，以羽翼经传，既表章其遗书，使行于世。乃捐俸购屋于九仙之麓，葺而新之，为鳌峰书院。前建正谊堂，中祀周、程、张、朱五夫子；后为藏书楼，置经、史、子、集若干橱。其东则有园亭、池榭、花卉、竹木之胜。计书舍一百二十间，明窗净几，幽闲宏敞。士之来学者，日给廪饩，岁供衣服，无耳目纷营之累，而有朋友讲习之乐，藏焉、修焉、息焉、游焉，无不可为学也。虽然，学之要，愿为诸生申之。夫有志圣贤之学者，必身体而力行之，非以为口耳诵说之资已也。周、程、张、朱五子之书，四子之阶梯，四子之书，六经之阶梯。君相之所以为治，师儒之所以为学，率是道也。诚使平心逊志以究其义理，会其指归，实验诸日用行习之间，而举而措之家国。天下之大，则颜、曾、思、孟之心传，与皋、夔、稷、契之事业，皆吾学分内事也。如其不然，虽日取五夫子之绪言，诵之，习之，论之，辨之，犹为无与于已，而与道听涂说等。又况溺于靡丽之辞，逐乎纷华之习，视其书为迂阔支离，而并诵习论辨之，未尝从事者乎？蹈此弊者，幸无入吾堂，而入吾堂者，尚其猛省自强，以求吾夫子之教，而为圣世有体有用之真儒，是不佞所以建书院，以为多士相勖之意也。爰书而刻诸石。”
　　道山书院
　　在乌石山麓。地隶侯官。国朝乾隆十七年，总督尚书喀尔吉善、盐法道吴谦志谕闽商捐建。前为讲堂，中为六子祠，祀宋儒濂溪周子、明道程子、伊川程子、康节邵子、横渠张子、紫阳朱子，后为王公祠，祀前福建巡抚居安王公恕。右有池半亩，构亭其上，曰瀛洲亭。亭之西，为文昌阁，前后书舍合五十楹，庖次井湢咸具，岁聘耆儒主讲，集鹾商子弟肄业焉。
　　四旗清书官学
　　在板平巷。地隶闽县。雍正六年设立。
　　　　闽县学
　　在九仙山西麓。宋庆历中建。熙宁九年，知县方叔完，崇宁三年，知县庄谊各修。元至元戊寅毁。越五年，学官丁尧建礼殿及门堂斋庑。大德癸卯，县尹吴鼎创讲堂。后四年，教谕陈振玉创尊道堂。至大三年，学官高琳子绘从祀诸贤像于两庑，造祭器。泰定二年，县尹张德、学官蒋景说，拓礼殿。至元间，置斋二于讲堂之南，曰修德进业。明洪武初，建明伦堂，以礼殿为大成殿。十五年，建馔堂于进德斋之东，立米廪。二十三年，巡按御史陈仲述、副使李惟益撤旧而新之。正统十二年，御史陈永复、丁澄，广其规制三倍于旧。天顺间，御史顾俨市民地，拓学前路。成化间，御史尹仁、提学佥事钟城、知府郑时辟法海寺地，以益其址，重建大成殿、东西庑，东南为学门殿，后为明伦堂，左右立两斋，徙旧崇文阁于堂后。十二年，知府唐珣绘殿堂，重修舞亭、墀道、号舍。嘉靖间，知府胡有恒，万历间，提学熊尚文相继修葺。国朝顺治十八年，县令周雍时移县治于学宫，概行毁废。文庙、明伦堂岁久圯。康熙二十年，知县祖寅亮、教谕顾伦赞，请于上官，合绅士同力修复，又建文昌阁。雍正元年，奉诏建崇圣祠于大成殿右。九年，知县张堂等重修大成殿。乾隆二年，邑人林炳捐修庙学。元程钜夫《修学记》：“闽为县，自隋始。县有学，自宋庆历始。学在九仙山之麓，鬻民地为之。庙成于熙宁方尹叔完，修于崇宁庄尹谊，至元戊寅毁焉。越五年，创礼殿，又五年，创西斋，苟完，不旋踵而敝，门迳欲芜，士非无志，往往画于力不足。元贞二年春，教谕韩君挺特实来，以兴复为已任，谋于予，乃谕县官劝举，予协力图之。鸠工度材，修废补阙。缭以重檐，护以栏楯，新像设绘从祀，而庙始严。会讲有堂，易桷与瓦，置二斋，设小学，而学始备。以至门垣、阶序、墁甃、丹漆悉如式。于是，故老来观，赞为前所未有。诸生诣予征记。董子曰：设庠序以化于邑，然则邑学，古庠序也，所以明人伦也，人而不伦则物矣，科目与月书、季考，姑设利禄驱靡使从，岂道德果尽信哉！故明伦之说，为诸生常谈，其于化民成俗之意戾甚。闽为福附庸，非深山穷谷比，士风之盛于此矣。科举废后，生无所事，耳目日以放恣，诗书而刀笔，衣冠而皂隶，小有才者，溺愈深；居近利者，坏愈速，不能不蹈先儒之忧。天朝嘉惠学校，隶民者复其身，德行文学必由此选，是学校重矣。况邑于民尤近哉？今堂宇新，士习盖与之俱新？读书穷理，必思圣人所谓教者何事，充而仁义礼智之性，尽而君臣、父子、兄弟、朋友之职，求无愧于为人。由一邑之善士，为一国之善士，庶几庠序不徒设，道德可尽信，且以解先儒溺深坏速之忧。是虽明时崇儒重学之意，而亦司教化之责者，所望于斯邑之士也，尚勉旃哉！韩君，故孝廉孔惠公之子。家学有渊源，故于斯文笃意如此。”
　　先师庙
　　崇圣祠
　　名宦祠
　　在明伦堂右。祀唐知县李茸，宋知县黄德裕、陈麟、杜杲、刘爚、胡岩起，明知县魏谷才、典史沈镒、教谕欧阳瀚。
　　乡贤祠
　　在明伦堂右。祀唐刺史黄碣。宋处士李樗、少卿任文荐、中奉李芘、侍郎陈益、宣教林琦、处士陈禾、进士林夙、推官杨月出、运判刘彝、学士许将、尚书林倬、判官卓祐之、法曹朱牧。明谕德林志、知州林元美、都御史董应举、主事郑善夫、知州林真、同知李时兴、指挥胡上琛。
　　忠义孝悌祠
　　在花园铺。祀明忠臣叶福、林正、孝子杨一谟、杨必亨。国朝忠臣马定国。
　　教谕宅
　　在崇圣祠后。
　　训导宅
　　在文昌阁东。
　　师生员额
　　宋置主学、直学、学长、学谕、学宾、斋谕。元置学正。生徒来学，不限多寡。明制：置教谕一员，训导二员，生徒始有定额。国朝教谕、训导各一员，廪膳生员二十名，增广生员二十名，附学生员不限额。岁、科两试，每次取十五名。雍正二年，奉诏加增五名武生，岁、科并试，取十五名。
　　学　田
　　原额一千八百四十八亩一分零，实征学租银五百三十三两二钱三分零。康熙二十一年，总督姚启圣捐置田二十六亩二分零。五十六年，巡抚陈瑸捐置田八十六亩一分零。
　　勉斋书院
