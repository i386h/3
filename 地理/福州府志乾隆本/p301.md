<!-- { "loadSidebar": true } -->
　　郑云翁　闽县人。少遇异人，授以种牙之方。其法：欲治者先寻活鼠一枚，然后至其家。俾患者饱食而吞丸七粒，复以末药入汤潄口，片时牙皆动，软可下矣。下时洗净，而记其序焉。复洗牙龈，乃用生鼠去皮肠，和药捣烂成膏，依牙序逐枚蘸鼠以种原孔，三日不可食，亦不饥，由前丸之功也。凡延治者通种过，则至死如少壮之齿。有畏而只使医其病者，则他日老，而不种者皆落，而种者坚固也。士夫多爱其受真仙方，今闻久死，其子孙亦不能传，盖嘉靖初年人也。古有华陀剖骨出毒及洗腹等说，非诬者，世无传矣。《味一寁笔》　　国　朝
　　林　宠　字异卿，闽县人。工楷书，仿欧阳询，而间以黄庭笔意行之，一时文士奉为楷模。福州题榜多出其手，寸纸片字，人争重之。同时，福州龚懋殿，字克广，亦以书法擅名。[HT6SS]《福建通志》
　　郭鼎京　字去问，福清人。诗芊绵可爱，画如之。又精蝇头小楷，尝以一幅楮写《楚词》全部，又于一幅写《陶诗全集》，纸皆高不逾尺，横不过二寸许。又《书苏蕙织锦回文诗》，纵数十图，计字五万余，笔笔仿欧阳率更法，无少局促态，真奇绝也。著有《绵亭诗》。《读画记》
　　李　根　字云谷，侯官人。工诗，精篆籀之学，尝注《广金石韵府》。根图章逼秦汉，画皆有远致。佛像极静穆之致，见之使人增道念。闭户食贫，萧然高咏，甚不可耐，则吮笔为江上数峰，以自娱悦而已。《读画记》
　　谢天游　字尔方，闽县人。工书画，有米芾、倪瓒笔法，人争重之。《福建通志》


　
卷之六十四
　流　寓
　　

　　福州山水灵秀，人物辐辏，非独其土著异也，盖流寓迥异他郡云。其有他国至者，若晋东渡，衣冠八族入闽是也林、陈、黄、郑、詹、邱、何、胡共八姓。有他郡至者，若邵武李伯纪，崇安朱紫阳是也。夫大贤所至，必有大泽及人，以激发人之忠义，而且以绵道统于勿替，若忠定、紫阳，以视晋代衣冠，又未可同日语矣。不然，邮程旅馆，何国蔑有，何代无贤，而必叩三山之驿，舣闽海之船，乃流香楮墨间哉?志流寓。　　梁
　　虞　寄　会稽人。仕梁为从官，武帝谓其兄荔曰：“卿家士龙也。”陈初，避地入闽，郡守陈宝应狡诈乱常，寄与旧交，屡谏不听，遂隐居东山，杜门称疾。宝应怒，遣人焚其舍，寄安卧不动，纵火者寻自救之，乡人传为虞公庵。寄无子，兄子世南嗣之。《闽大记》　　唐
　　刘　存　字心一，号淮叟，光州固始人。中和初，巢寇乱，存率子侄避地入闽，卜居侯官之凤冈。平居戒子侄曰：“农者，天下之本，若衣食足，则当事读书，而文以礼乐。苟求利禄，不愿汝曹效也。”至老，齿发复生，日披鹤氅衣，支九节筇，吟咏山水间。存生于元和八年癸巳，至长兴四年癸巳卒，寿一百二十岁，妻薛氏亦百一十岁。邑人陈保极为之传。葬侧螺墩。刘氏八贤皆存之后。旧《福建通志》
　　崔道融　荆州人。以征聘为永嘉令，避地闽中，依王审知，与黄滔相友善。后卒于闽，滔为文祭之。《闽书》
　　韩　偓　字致光，京兆万年人。龙纪元年进士，历兵部侍郎，进学士承旨，忤朱全忠。天祐二年，复召为翰林学士，不敢入朝，转徙闽中，依王审知。卒于南安龙兴寺。宋庆历中，丞相庞籍进遗稿，官其孙奕。《闽大记》
　　周　朴　字大朴，吴兴人。唐季避地闽中，隐安溪永安里，名周塘。朴与方干善，刻苦为诗，弥月方成，虽未全篇，已脍炙人口。后居福州乌石山，遍游僧寺，与僧灵观，侯官令薛逢为友。黄巢陷城，求得之，胁降，朴言：“我不臣天子，安肯从贼”。巢怒杀之，涌白膏数尺。尝《咏蝶》云：“可怜黄雀衔将去，从此庄周梦不成。”至是遇害，人以为诗谶。后人于邻霄台祠祀之，张浚帅闽，奏请庙额曰：“刚显”。《闽大记》　　五　代
　　张　睦　光州固始人。唐末入闽，居侯官县。王审知为威武军节度使，为请于朝，授睦三品官，领榷货务。睦当扰攘之际，雍容下士，招来商贾，敛不加暴，财用日饶。后薛文杰继睦，竭取于民，闽人益思之。长子居仁，孝友谦抑，仕闽为殿中侍御史，甚有风裁。《闽书》参万历《府志》　　宋
　　李　纲　字伯纪，邵武人。建炎间拜丞相，为言者论罢，屡遭贬窜。绍兴初始许自便，居福州，后数岁卒于寓舍，葬郡之沙溪山。纲，宋名相，虽流落，不忘国家之忧。韩世忠既克范汝为，欲屠建州，纲亟往救之。世忠入城，乃别诛有罪者，谓父老曰：“全汝曹命，李相公力也。”初，张浚在谏垣，三疏攻纲，及浚亦自政府谪福州，纲与之欢然相得。浚召还，因附奏以进，高宗虽不能用，深知其忠，叹曰：“大臣不当如是耶！”纲事详《宋史》。万历《府志》
　　朱　熹　字元晦，婺源人。父松宦闽，生熹，因家建阳。熹绍兴十八年进士，官终华文阁待制，谥曰文，赠太师，追封徽国公。赵汝愚守福州时，熹避伪学禁入福州，名山胜迹，杖屦殆遍。若鼓山，方山，乌石，凤邱诸处，皆有题刻，至今存焉。郡从学者甚众，黄干、林莫言、用中、允中、学蒙、学履、夔孙、师鲁、大春、宪卿、刘砥、刘砺、潘植、潘柄、程若中、余偶、蒋康国、陈枅、孔硕、孔夙、曾逄震、郑文遹、性之、昭先，皆其著者也。熹登第五十年，仕于外者仅九考，立朝才十四日，踪迹在闽日居多。事详《宋史》。万历《府志》
　　郑居津　字知要，河南人。高宗南渡，随徙入闽，仕终浙东路提举。秉性耿直，时政有不便者，辄抗疏论之。归老于家。《福建通志》
　　游　汶　字鲁望，德清人。咸淳中为福建提点刑狱，贾似道窃柄，遂罢官，家福州。元初，以遗逸奏为福州总管，坚辞不出，题所居户曰：“遗民浮宅。”衣一布袍，寒暑阴晴不脱，书其背曰：“遗民破衲”。常登道山汲泉刈草，吟咏为乐。《福建通志》　　元
　　林重器　字宗鼎，莆田人。延祜乙卯进士，以母老乞改教职就养，授闽县教谕。阐明圣贤蕴奥，循循善诱，多所造就。擢永丰县，有循声。归，遂家福州，著有《四书要曲》、《诗经意说》、《梅庵汇稿》。子德芳，字孔桂，泰定进士，官集贤院直学士，著有《直贤院奏议》、《孔桂诗文集》。《天心阁集》
　　郑　潜　字彦昭，歙县人。至正中，为福建监察御史，擢廉访使，后以泉州路总管致仕，寓居怀安之瓜山。尝建义学以教里之子弟，置渡舟于白苗、阳峒二江，买田给操舟者，郡人利之。纂《闽大记》
　　陈　高　字子上，浙江平阳人。至正十二年进士，以亲老便养，授庆元路录事。度时不可为，辄自免去。一时拥兵倔强州郡间者争致之，不可得。平阳陷，弃妻子，往来闽、浙间，与灵武王翰相善。著有《不系舟渔集》，秘书监揭汯亟称其文。洪武初，高子从军入闽，因家焉。[HT6SS]《福建通志》
　　郑　靖　字文靖，其先休宁人。以明经授怀安教谕，爱其风士，遂家焉。师范端整，课士有方，士论宗之。《闽大记》　　明
　　丰　熙　字原学，鄞县人。嘉靖初为学士，与永嘉张王总议礼不合，谪戍镇海卫，寓居云洞，讲学著书，绝口时事。或有感慨，于吟咏发之。率卫诸生为镇海理学陈真晟、周瑛立祠。时与蔡烈、方良永、郑岳、林茂达诸公游寓会城之西郊，十有七载，卒。熙博极群书，为文古雅典则，金石之作尤所擅长。《福建通志》
　　练　缨　子宁裔孙，与弟绮窜寓长乐。万历间，缨子思祖手裒子宁遗事，伏阙上书，请子宁恤典。大学士叶向高、方伯谢肇淛、侍郎董应举，各为文以送其行。《福建通志》
　　钱肃乐　字希声，宁波人。崇祯丁丑进士，丙戊挈家寓福清，贫至不能炊，有来馈者，米蔬外悉不受。后呕血数月终，葬黄蘗山中。旧《福建通志》
　　沈　野　字从先，吴人。为人孤介寡合，僦居吴市，下帘卖药，虽甚饥寒，人不可得而衣食之也。曹学佺见而激赏之，延置石仓园，题其所居之室曰：“吴客轩”。好饮，与谢肇淛、徐熥、徐火勃兄弟友善。学佺常嘲之曰：“半夜号咷常索酒，一生毷氉自圈诗。”有《卧雪》、《闭户》、《燃枝》、《榕城》诸集。《福建通志》


　
卷之六十五
　列女一
　　

　　考《闽越王外传》，云无诸宫中，以仁、义、礼、智定宫妃位号，故妇德懋焉。又读曾巩所纂《侯官黄县君铭》，令人肃然起敬。孰知匪直一邑，郡且竞辉而增美，其士矜节义，其女重廉耻，又何懿也，李翱《高愍女碑》所谓“赏一女而天下劝”，亦王化之大端，况福郡之全乎！为妇者多耶！志列女。　　闽　县
　　宋以下贞节
　　林昭珽，知州玠女。嘉定进士罗国献入闽，与林结婚。昭珽年十七归焉。甫半载，国献出按滇中，殉难，昭珽居闽，足不履户外，长斋诵经三十余年。
　　明以下贞节
　　张氏，王英妻。英客死，张扶柩还葬。洪武初，有备倭武臣欲以重贿逼致之，张誓必死，置刃自防，竟全其节。
　　王氏，杨和生妻。年二十八，夫殁。子永尚幼，家贫苦守。后永登宣德进士，官御史。
　　[HT]吴氏，邓标妻。标殁，氏年二十一，遗孤煌三岁，课督成立，以节闻。
　　郭氏，叶时彦妻，年二十八而寡。子理，娶妇朱氏，年二十二亦寡。妇姑相依为命，艰苦备尝。理有遣腹孤顺，共抚而长之，叶祀缘以不绝。
　　刘淑馨，李岳妻。年二十八而寡，男甫六岁，家徒四壁，内外期功无一足恃，艰难备尝。后二孙同领乡荐，次孙廷美登甲科。琼山邱浚为作《甘节堂铭》。
　　郑氏，余尚春妻。尚春客死，氏扶榇归。祖姑及姑相继亡。家贫，三丧未举，或劝从俗火葬，郑不从，葬之以礼。后，子亮领景泰乡荐。
　　陈氏，举人李烜妻。天顺七年，会试场屋火，烜死焉。氏年二十九，舅姑老，子宾四岁，家贫甚，拮据营葬，养老字孤。诏旌其门。
　　郑氏，举人林庭桂妻。素娴家训，夫病，割股和粥以疗。夫殁。年二十二，苦节自矢，卒年八十余。知府叶溥奏旌焉。
　　李淑善，曾理琼妻。夫殁，子幼，茹荼励操。将卒，召子孙教戒之，正襟端坐而终。
　　唐氏，陈晖妻，二十二岁而寡，以夫侄定为嗣。定殁，抚其子良默，清苦七十余年。
　　[HT]胡氏，陈瑶妻。瑶死无子，誓守节。娣王氏夫亦早卒，或劝改适，王曰：“独不愧长姒耶”?妯娌相依，遂各立后，以天年终，人称双节。
　　黄氏，林世融妻，布政使泽女。年二十六，夫殁，守节至老而终。
