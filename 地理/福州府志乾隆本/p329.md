<!-- { "loadSidebar": true } -->
　　道闲　长溪陈氏子。太祖延居福州罗山，号法宝禅师。临终时，上堂曰：“归去也，归去也。”莞尔而寂。时又有僧宝闻著《续宝林传》四卷。神禄住福州莲华山，慧觉居福州报慈院，皆深晓宗旨，为太祖父子所优礼。《十国春秋》
　　无爽　林姓。初参禅于雪峰，义存见而器之，授以衣钵，谓之曰：“汝从东南去，逢冲即入，逢漈即止。”无爽如言而往，得永福之冲峰，至大漈，悟曰：“师密识吾，得非是欤”?遂求一席，创建伽蓝，即今能仁寺。凡住山三十三年，跏趺归寂。旧《福建通志》
　　藻光　翁承赞季子也。母梦比邱荷锡求宿，人指谓曰：“是辟支佛也。”已而生藻光，奇异，少出家，神悟绝伦。常参义存于瑞岩院，院前有溪，遇冬辄扣冰而浴，时人称曰：“扣冰和尚。”义存大奇之，谓曰：“子异日必为王者师。”天成三年，惠宗召见，留十月，以疾辞。是年十二月二日，沐浴升堂告众而逝，焚骨得舍利，有五色，谥曰“妙应法威慈济禅师”。先是，扣冰住瑞岩，及赴惠宗之请，别大众于松门，曰：“二百年后当再归扫堂。”宋宣和六年，翁中丞彦国请祖鉴大师住院，至东岭，猛省曰：“此吾重来地也。”扣冰体魁梧，遗有故袈裟，长丈余，祖鉴披之适称。人溯松门别语时，恰年二百。后以腊月二日坐逝，亦扣冰证圣之日云。《十国春秋》
　　行云　福州僧也。得异术，言未来事奇中。陈洪进甚尊礼之。一日诣泉州，谓洪进曰：“君当主此山河。”又曰：“世报莫不前定，苟怀疑杀人，鲜得令终。”后洪进幽张汉思别室，卒得善终，行云一言力也。行云常谓人曰：“陈氏有五侯之象，去此五年后，有戎马千万辇，前歌后舞入泉州城。”未几，洪进入宋献地，改镇徐州，子文颢，通州团练使，文岂页等并授诸州刺史。宋师入城，作笳鼓为乐，悉如其言。《十国春秋》
　　宋
　　佛灯禅师　号晦庵，为僧于建宁登科院，后住持闽之鼓山寺，归本里，造云居塔一座，显迹现存。作《鉴妖记》，圆寂后，自能放光。宣和四年，闻诸朝，勅赐“佛灯晦庵禅师”。万历《府志》
　　有安　福州人。少业儒，长乃为僧。熙宁中，至建阳，一百二十里，朝发暮归。有钟楼颓朽，人莫敢登，安上解钟，如履平地。刘朝奉祈嗣，曰：“与尔一子，某年某月日生，可名姚哥。”至期果然。《闽大记》
　　无缓　姓杨名安道，侯官人。祥符中，来邑中，住永福能仁寺。始至，为众说因果善恶，听者云集。一日谓众曰：“吾教所说，当严殿宇。”遂建大殿，创方丈，乃更衣，书偈曰：“伸脚自由，缩脚自在。伸缩无拘，去住何在?”跏趺而寂，度门徒一百九十二人。《闽书》
　　妙心　西禅寺侍者。母患疯疾，不能步履，乃焚香告天曰：“妙心母老，而苦疯疾，闻世取肝割股以行孝，今愿破脑出髓，救母余年，望三界赐祐。”对空再拜，左手持斧置囟门，右手执木锥击之，应手头裂髓出，如鸭卵大，殊不痛楚，急归。母曰：“吾儿将何药来?吾已闻馨香矣。”心以道人与药，令煮粥和服。粥成，一室皆香，母一啜而尽，便觉手足轻快，宿疾顿瘳。长老达于州，赐钱帛旌之，士夫多作诗赞咏焉。《闽书》
　　有侦者　福清人。少好读书，稍长为僧，潜心释典，常闭户独处，缁流皆宗之。说法作偈，悉入精妙。后端坐示寂。所著有《平山堂集》。《闽大记》
　　道臻　古田戴氏子。十四削发上生院，后走江淮参知识，得宗旨于浮山，因北谒大觉，若夙契。及觉归吴，众请以臻嗣焉。开法之日，英宗使降香，赐紫袍慈圣上仙。神宗诏至庆寿宫说法，曰：“水流元在海，月落不离天。”赐号“净照禅师”。臻奉身至约，一衲二十年，无他嗜好，常请文与可扫墨竹于方丈之西壁，曰：“使游人见之，心目清凉。此君盖代我说法也。”年八十，语弟子净圆“吾更三日行矣。”及期，说偈而化。《古田县志》
　　智海本逸禅师　闽县人。九岁出家，参庐山禅师，入室顿悟宗旨。元丰中，诏住持大相国寺，赐号“正觉禅师”。万历《府志》
　　三元　福清何氏子，生于咸淳三年。初生时，即呼曰：“阿广何在?”母惊弃之，呱呱不复语，两月后，有宜兴僧智广造门，自言“其师志宁示寂时，梦示转世于此，故来相视。”父抱出见，视广而笑，广泫然礼拜，遂不归，居于方广岩。及让十岁，智广复来视，让乃坚求出家，父母不得已，许之。从智广入山削发，昼夜诵经不辍，人称之何华严。元兵入闽，僧徒逋亡，智广亦逝，让独处岩中，课诵如昔。后下山至天台亭，有二虎守护禅关。洪武间，年百十岁，召弟子示曰：“吾学不精进，情障未断，终当再来人间。”自起击磬三声，卓立而化。《永福县志》
　　元
　　慧空　奖山寺僧，古田人，姓苏。母林氏，祷于真济显祐刘神君祠，夜梦神愿为子，十年后归宗。已而有孕，生名神乞，能言，即喜诵佛号。父母丧，寓瓯宁，为刘氏养子，正符十年，归宗之梦。后受戒于即心堂，闻建阳有海珠和尚，往参之。尝于建阳募刻《法华经》。大德庚子，至政和东平里，与池觉应言奖山之胜，且曰：“此真济显祐刘神君示现处也。”即悟夙因，曰：“吾当返本还元于此山也。”觉应为立庵，一日入定，为大众说偈三首毕，即示寂。俄而雷雨大作，自出三昧火，茶毗真身。《古田县志》
　　明
　　正淳　字古心，闽县人。洪武中诗僧，《咏苔》云：“青如蚨血染颓垣，汉寝唐陵几断魂。莫笑贫家春寂寞，渐随积雨上青门。”《闽书》
　　寂照　景泰中，古田之九峰寺僧。深悟禅理，尝独坐荒山三日夜，能使精灵伏匿，虎狼来参，猿鹿衔花献果之异。后圆寂九峰，世寿七十九。《闽书》
　　洽上人　神光寺僧。精通内典，戒行高峻，与林鸿为方外之游。《闽大记》
　　明秀　侯官人，钟山寺僧。有《哭郑善夫》诗：“少谷高人无日起，百年清泪几时收?呜呼沧海谈诗夜，翻作延陵挂剑秋。”《闽书》
　　源潭　天顺中雪峰寺僧。雪峰有二十四景，源潭咏《雪峰》云：“瑶台冻合深迷路，玉树花开半杂松。”《蓝田庄》云：“松迳月斜巢鹤唳，石门云湿雨龙还。”《无字碑》云：“剥落旧闻惟藓迹，模糊新样是蜗蜒。”《万松关》云：“琥珀气浮成翠霭，黄金花落混香泥。”《梯云岭》云：“云开鸟道层层险，路入松门步步通。”《醮月池》云：“弄珠神女乘空去，临镜嫦娥倒影看。”闽中诗僧，此为上乘。[HT6SS]《笔精》
　　法阐　闽县人，邓定之兄，鼓山白云寺诗僧。《闽书》
　　无可　诗僧也。有“云收千嶂雨，湖展半江天”之句，世人诵之。《闽书》
　　善缘　长乐人，姓许，住连江山庵。有书生读书庵中，会灯节，生到庵，曰：“花灯何寂寞?”缘曰：“热闹必须苏杭，请同居士一玩。”生斥其诞，缘令静对合眼，顷刻间如梦，遍阅西湖诸名胜，从此敬信之。嘉靖间自焚，是日有乡人自郡归，至北岭，遇善缘，以锡杖挑僧鞋一只，因曰：“烦将此鞋回敝庵，交某手。”乡人回诣其庵，僧众方候火化，大异之。《长乐县志》
　　真升　福清人，俗姓陈。八岁茹素，祝发于囦关，年五十不谙文字。归省母，构寺双金山。初建时，乡人患无材木，升曰：“无虑”。越数日水涨，有大木数百顺流而下，直入港口，遂建寺曰东金。居数年坐化。先一日，命徒剪发爪，嘱曰：“闭我四十八日，发爪长则龛以祀我。”至期开视，颜色如生，发爪渐长，乃龛以祀，蜕不朽败。及国朝寺废，移祀于郡南台沧霞洲。乾隆十一年复回本寺，其蜕犹存。《福清县志》
　　曹源　讳海溋，江氏子。年十七落发为僧，既而遍参诸方，乃倾心于博山，无异和尚贻以偈曰：“宝林香水人先辨，知是西方分派来。更问最初流出意，祖庭深处不须猜。”源遂嗣之，结庵于长箕岭万松中，未几，示寂本山。《福清县志》
　　隆琦　福清人。参金粟费隐和尚，大彻宗旨，继黄蘗法席，住狮子岩。下有侧石如舟，游者以不平为憾，琦持咒默祝：“此石若平，禅道大行。”次早石果自平。著有《语录》十卷、《灵涛集》一册。《福清县志》
　　　　老
　　汉
　　何氏兄弟九人　武帝时，父为淮南王客。九人知王必败，遂窜入闽，隐居炼丹，人称九仙。九仙初生，目俱盲，独长者一眼，朗然如日，为诸仙前导。及游莆，遇胡道人，饮龙津庙井水，各眼尽开。嗣从福清石竺山，从莆九漈湖，各乘一鲤仙去，四方乞灵多奇验。[HT6SS]《左编》
　　介　琰　汉时人。尝隐方山按方山今属闽县。师白羊公杜泌，受元一无为之道，能变化隐形。尝往东海，过秣陵，吴主孙权礼之，为起静室，日遣人问起居，琰不受饷遗。吴主欲学其术，琰以吴主多内御，不传，吴主怒，缚琰，着甲兵引弩射之，弩发，惟绳索存，不知琰之所之。《左编》
　　董　奉　字公异，侯官人。吴先主时，有为侯官长者见奉，逾十余年再见奉，颜貌如旧日，问：“君殆得道耶?何转少也?”奉曰：“偶然耳?”交州刺史士燮病死三日，奉与药三丸，内燮口中，须臾手足俱动，颜色渐回，逾四日能语。起谢奉，供奉楼中，一日三设，惟噉枣脯。来时如飞鸟下空，人不之觉。如是年余，辞去。燮泣留，问所须，奉曰：“要一棺耳。”燮即为治棺，至明日中时，奉死，殡埋七日，有人从容曰：“董公嘱谢士君，好自爱。”燮启殡发棺，惟存一帛，一面画人形，一面丹书作符。后居庐山，为人治病，重者种杏五株，轻者一株，数年得十余万株，百禽群鸟游戏其下。杏大熟，于林中作二仓，买杏者一器谷换一器杏，置谷少而取杏多者，群虎出吼，踉跄倾覆，至家量杏，一如谷数多少。或有偷者，虎到其家，啮偷至死，家人知，送还奉，叩头谢过，乃却使活。奉每年货杏得谷，赈救贫乏，供给行旅，岁二万余斛。令有女为邪魅，投奉治之，即召得一白鼍斩之，女病愈。令请纳女为奉妻，久无儿息，乃乞一女养以侍妻。一日，奉身入云。妻女住宅卖杏取给，有欺之者，虎还逐之。奉凡在人间三百余年。《闽书》
　　徐登　闽中人也。本女子，化为丈夫，善为巫术。又赵炳，字公阿，东阳人，能为越方。时遭兵乱，疾疫大起，二人遇于乌伤溪水之上，遂结言约，共以其术疗病，各相谓曰：“今既同志，且可各试所能。”登乃禁溪水，水为不流。炳复次禁枯树，树即生荑。二人相视而笑，共行其道焉。登年长，炳师事之。贵尚清俭，礼神唯以东流水为酌，削桑皮为脯。但行禁架，所疗皆除。后登物故。《闽书》
