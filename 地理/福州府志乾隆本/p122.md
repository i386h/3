<!-- { "loadSidebar": true } -->
　　溪山第一亭　在县北。《闽都记》：“宋淳熙二年建，有朱文公书扁。明徐火勃《过溪山亭址》诗：“城东遗迹古，传是紫阳祠。亭废狐狸啸，堂空鸟雀悲。西风山寂寂，斜日草离离，惟有寒溪水，潺湲似旧时。”
　　四会亭　在西关外，旧有朱子书匾。
　　欣木亭　在溪山书院前，宋林用中建。宋朱子《欣木亭》诗：“危亭俯晴川，登览自晨暮。佳哉阳春节，看此隔溪树。连林争秀发，生意各呈露。大化本无言，此心谁与晤?真觉水菽外，一笑和乐孺。聊复共徘徊，殊形乃同趣。”
　　磨剑石　在保安里鸣玉桥下。《三山志》：“古谶：‘磨剑石平，上出公卿。’宋令刘元亮命工铲之，刻：‘剑石已平，公卿出焉’八字。”
　　　　屏南县
　　涵碧亭　在东溪古鸣玉驿前。《福建通志》：“宋景德中建，后改名平沙台。
　　　　闽清县
　　宋
　　贤良陂　在县东昇平坊。《闽都记》：“邑人陈旸拜石得泉，人获灌溉之利。旸尝应贤良科，故名。互见《水利》。
　　　　长乐县
　　汉
　　吴航头　在县水次。《闽书》：“吴王濞反，东瓯王从之，故有吴航之名。按《闽中记》：“吴王夫差乘船，略地至此作战舰，故名。”
　　五　代
　　越王禁石　在县治东北，即文石也。《闽都记》：“周余十丈，产紫菜，味美而纤细。闽王审知时，采以入贡，禁民私贩。”互见《山川》。
　　宋
　　垂露亭　在七都瑞峰寺前钓鳌石上。《三山志》：“庆历中，提刑苏才翁刻字于石屏，字法垂露体，故名。”
　　取翠亭　在望海亭西。《三山志》：“嘉祐中县令王企建。”
　　九日亭　在登高山。《县志》：“元祐三年，县令袁正规建，落成会九日，故名。宋袁正规《九日亭》诗：“峥嵘栋宇压巍峨，九日游人自在过。凰翅冈高围海国，龙鳞松古蘸烟萝。齐山景色知难比，彭泽风光几倍多?每至醉来开口笑，幽香无奈菊花何。不愧嘉名取次题，寓情仿佛古人齐。菊添细蕊金英重，松覆清幽盖影低。上戴星辰全咫尺，傍缠日月自东西。宜将斗酒频相属，靖节从来到此迷。”
　　天地四方宇亭　在县治东北六平山下。《县志》：“宋淳祐中里人陈合建，亭上有巨石崭立，中有小石洞，门可通往来。”
　　江山第一亭　在县西吴航渡头。《县志》：“宋开庆中县令吴一鸣建，面瞰江流，元季圯。
　　江天楼　在县西临江亭东偏。《县志》：“宋知兴化军所翁陈容建。”
　　登高亭　在登龙山。《县志》：“宋修撰林安上建。”
　　胜会堂　在县南登高山。《闽都记》：“宋时建”。
　　王母礁　在海中。《县志》：“宋季，杨妃偕弟亮节负益王、广王航海经此，后人思之，故名。西礁有二石如帆樯，人呼为双帆石。互见《海防》。
　　元
　　海云窟　在七都。《县志》：“元至顺中建，始名‘普明堂’。至正间，山东石道达侨寓于此，易今名。石道达《海云窟》诗：“凿破云堆置石床，空蒙一窍海天长。袈裟坐湿朝朝雨，几阅人间甲第荒。”
　　善坛亭　在县东隅岭口。《县志》：“元至正二年，里人林景仁建，为南北二乡人往来憩息所。旧绘《虞芮质成图》于壁，使凡争讼者观之知感劝，故名。”
　　　　连江县
　　秦
　　荻芦峡　在新安里。《县志》：“秦始皇以东南气王，凡山秀拔者悉令凿之。此山凿得芦根数丈，断之有血，朝属刂夕合。或梦神告曰：夕置锹插于根中，达旦不收，遂断矣。役者如言，果然，后水流为峡。明何其伟《荻芦峡》诗：“箓数天人尽，江川日夜流。犹悬秦地月，长照荻花洲。树色迷丰沛，芦声怨项刘。千年更惆怅，直北割鸿沟。”
　　宋
　　龙　台　在新安江侧。《县志》：“宋淳熙十六年，知县傅伯成筑台祈雨，有验。尝有舟正旦泊其下，忽风浪腾涌，烟雾晦冥，龙蜿蜒见江心。”
　　筠溪钓台　在濂湖山鹿。《闽都记》：“宋侍郎李弥逊忤秦桧归，筑台钓鱼于此，遗址尚存。”明陈润《筠溪钓台》诗：“悠然垂钓水云宽，千载高风想挂冠。遗疏终寒奸桧胆，荒台如峙子陵滩。丝纶收后烟波冷，日月沉时草树蟠。凭吊靖康伤底事，飞鸥片片下层湍。”
　　松皋龙井　在二十六都。《县志》：“巨石中窍穴为井，龙潜其下。有石，俗传为系龙[HT5，6”SS]楯。”
　　石八娘岩　在临济里，即紫霄岩也。《福建通志》：“宋孝子林戆孙采樵入山，遇二女，延至其家，谓林曰：‘吾石氏月华云英，遭难投水死，今主此岩。’二女各赋诗，遂别去。”互见《山川》。
　　　　永福县
　　唐
　　太原石　在县东十一都。《福建通志》：“唐永泰中，邑令潘君秩满，舣舟于此，邑人留饯，夜深未至。其室人题诗石壁。宋政和中，邑令陈武祐刻其诗，今已磨灭，惟‘太原’二字存。”宋张世南《汰王滩记》：“永福创自唐代宗时，割福、泉、建三州之地，因年号，曰‘永泰’。后避哲宗陵寝讳，改名永福。在唐新创县，后有邑宰潘君满秩，遗爱在民，攀辕祖饯，留连累日。其夫人王氏已解舟，泊五里汰王滩下，俟久不至，月夜登岸，书一绝于石壁云：‘何事潘郎恋别筵，欢情未断妾心悬。汰王滩下相思处，猿叫青山月满船。’末署：太原王氏书。诗迹已漫灭，独‘太原’二字入石，至今尚存。字方五六寸许，邑人因以名其滩。政和陈武祐虑岁久诗亡，大书，系以记文，镌之於石旁。自唐及今，流潦巨浸之所漂啮，震风凌雨之所涤荡，不知其几，而墨色烂然如新。一妇人望夫之切，精神入石，千古不变如此，则知至诚之道，感鬼神，裂金石者，讵不信然?”
　　宋
　　苏老亭　在待旦里。《三山志》：“庆历间提刑苏舜元建。宋吴栻《苏老亭》诗：“苏老行诸郡，多为洒落游。静心山共止，动意水俱流。赴社呼陶令，繙经约谢侯。高风谁复记?明月上西楼。”
　　石　壁　在四都。《闽都记》：“古谶，‘天宝石移，瑞云来期，龙爪花红，状元西东。’宋乾道间，天宝瑞云寺后，岩石横山而行，啮地成溪，既而石上复生龙爪花。是年，萧国梁大魁，继而黄定又魁天下。”
　　玩芳亭　在越峰寺侧，宋时建，邑令黄子理书额，并为记。黄子理记：由州循江西南，一潮一汐，逆溪而上百余里，得县。其地东彻侯官，西界尤溪，兴化直其南，闽清倚其北，又东南至于福清，西北抵于德化。其山岩悬蹙耸伏，叠见层出。水行于山之间，捍激回复，走濑藏石。其路之腾突而上，则寻云霓；矫折而下，则蹑夕景。非有高平广莫之野，纡萦衍迤之地。其山居之人，终身不知车马驰骤之逸也。其民火翳水耕，岩锄陇莳，将终岁仅仅以输王租、给岁供。始余受命吏部，盖已惮其远且险，间邂逅於王人，尤以为剧难治。今予之治也，奉告教于监司，受约束于大府，一夫不得其情，则堂下远於百里，躬与之辨曲直，谨期会，督赋役，简簿书，廑之於始事之宜，安之於数月之内，昔之玩分挠法者，皆睢盱而不得骋。其民约而自力其土，驯而好礼，不烦耳目。坐以无事。县之越峰，有亭构於其上，庳陋腐挠，窘於风雨。寺僧守昌率其徒易而新之，亭成乞名，因名之曰‘玩芳’，与宾僚造焉，以休其暇日余乐也。昔三闾大夫用直好修，不容於楚，周流沅湘，徜徉于山川之间，其引物以自放，多托于荪、蕙、荃、椒、蘅、兰若、江蓠、薜芷，胡绳、扬车，薜荔、芙蓉，木兰、茵桂，又以惜吾不及古人，吾谁与玩此芳草。夫自彼之不玩，芳独在也，吾何容心焉。原之所言，知者所笑也。而余于是亭，遗形放心，远览静好。翳葱茜于终日，绝坌埃而自得。坐看千峰，俱上云雨，俄顷澄霁，并含旸曦。城邑相望，结构重叠，危楼采阁，拖以霏雾，掩映乎臼与履之间，虽善绘者莫能造其彷佛也。西上沉乌，东壁涌桂，微风吹衣，万籁沉息，虽善游者莫能颐其岑寂也。至於秀水珍霞，佳橘丹荔，孤荣列植，岁寒不移，此余之所玩，其何待于外哉！彼高门县箔，红壁银缸，方有良酬，分饵行酌，铿金楔梓，吴歌蔡讴，二八要妙，便娟侍侧，明眸皓齿，含睇宜笑，更射迭代，以娱心意，阅日月，又何芳之玩焉?因余之所志者，使有考云。
　　　　福清县
　　五　代
　　祭苗墩　在县南隆仁里。《闽都记》：“闽王审知祈谷处”。
　　拜　井　在井得里。《闽都记》：“闽王审知筑占计塘，凿井无泉，拜而得之，故名。”
　　宋
　　军　寨　在善福里石竺山下。《县志》：“宋初，宿重兵于此，今村旁犹有名虎屋者。”
　　苍霞亭　在灵石寺侧。《闽书》：“朱文公书扁。”
　　龙　堂　在龙卧山，宋乾道九年，邑令刘敦祷雨有应，因立。淳熙二年，邑令范处义刻像祀之。”

卷之十八
　公署一
　　

　　《周礼》国宅，今曰公署。郡署自晋严高于今屡易，而官不易。仰视高甍，上何以临?俯视柱石质，下何以承?昔李华作《政事堂记》谓“作者甚劳，居者甚逸”，而亦何能逸也?测柯不远，因鉴知人。有威武堂焉，曰蔡襄；有安民堂焉，曰燕度；有止戈堂、逍遥堂焉，曰二刘。盖至元绛之忠义堂，图古人之像，系以训词，弥深切矣，有惧思矣。岂曰坐啸昼诺已乎?志公署，而以诸公所隶焉。
　　　　万寿宫
　　在府治西门大街。国朝乾隆二年建，为朝正祝厘之所。
　　　　万寿亭
