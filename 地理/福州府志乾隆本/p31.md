<!-- { "loadSidebar": true } -->
　　帘　山　在县东贤一里。山形如帘，前后有石笋、仙人迹、感梦泉、山羊鼻、石虎、文笔峰、通济桥、马鞍山、双石与帘山为十奇。傍诸山曰香炉山、堆禾山、真武山、龟山、蛇山、笔架山、石笏、锦潭甘泉八景。
　　乌岩山　在海滨，下有网门，曰狮子岩，一石突起江头，几二丈；曰匹石岩，突起高数十丈。唐吕岩《题匹石岩》诗：“天风扶我步崔嵬，此日登临第二回。长啸一声川谷应，山灵知是道人来。”
　　仙茅山　在徐公里。两山相连，曰大茅、小茅，相传徐登尝采仙茅于上。有泥鼓、棋盘石、罗喜洞，洞深数丈，中多奇石，环者如垣，敞者如坛，级者如磴，洼者如盆。有泉无源，汲之不竭。其下佳木森翠，曰半岭。
　　洞宫山　在徐公里。去仙茅四里许，发脉于崇安武夷，高三百八十步。下有神姥石，中有童子峰、五马峰。
　　四明山　在县西隅三里，一名毒火。《寰宇记》：“屹然如削，高列四峰中。”有古坛，生钓丝竹。其上有石井，泉甘如蜜，挠之不浑。有石洞，石棋局尚存。又西十里，双箭峰。
　　象　山　在县西南三里。状如伏象，俗名登高山。《旧志》云：“上有晋冢，三砖各印‘元康元年始改晋郡为晋邦’十一字。”又西南有逍遥洞。
　　吕洞岭　在县东南里许。岭有巨石，中一白痕如剑迹，不染苔藓。相传吕仙挂剑于此。
　　天堂山　在罗平里。下为洪福山，有飞来石。山顶一峰突出，有大石平如砥。又有鳌峰，上一石如鼓，宋景祐间自鸣，有丰年之应，后凡鸣辄稔。又为福原山，有龙湫。又海滨有禹步石。其东根盘海曲，与阳梅湾并峙者，曰金炉嶂。
　　逍遥洞　在县西南。越一里有栏盘石，水激之有声。
　　宝胜山　在县东北丰上里。最高大，黄沙溪之水出焉。傍为金粟山，有妙喜洞。又为后山，为太白岩，山巅有巨石，石下有龛。
　　紫霄岩　在临济里，一名石八娘岩。详《古迹》。上有飞来石。
　　道者岩　在丰下里。高十余丈，方广百余丈，石罅有仙人迹。有岭，曰龙兴岭，傍有泶泉，从石罅中出。《尔雅》：“夏有水，冬无水，曰泶泉。”以名焉。后有石鼓。
　　万石山　在县西北。傍诸山，曰曹山，曰梧桐山。又有西洋岭。
　　海　在县东北十五里。又南接连江，至海二十五里。滩澳浅僻，不利登涉。详见《海防》。
　　罗　川　在县城西。源出县西境蒋山，接金钟潭。水流经四明山下，合四明溪。又南流分三派：曰中溪，曰南溪，曰后张溪。流经松崎山达于海。亦曰松崎江。
　　黄沙溪　在县东丰下里。源出宝胜山，经护国、蓝田，至九龙溪，与起步溪合，入于海。
　　九龙溪　水自揆村直抵松崎，一接蓝田，一接起步，会流入海。
　　起步溪　源出天堂山。流接党洋溪、网湾溪、章溪、皇认溪、车溪、朝格溪。至禹步迹，会罗川水。
　　环　溪　在县治南。东会南北二溪，萦回环绕，亦注松崎江。
　　霍口溪　在县西十里。源出古田县境，流入县界，又南入连江县境，注于鳌江。
　　　　永福县
　　摩笄山　在待旦里，距县东北三十里，邑主山也。《闽书》：“原自昭武，越尤溪至永福。支分派出，由东北来，为是山。”《名胜志》：“影落鉴湖，方如首笄，故名。”
　　极乐岩　在元辅里，县东北十里许。形如伏狮，中有四洞，可容数十人。最下洞有石龙二，龙绕洞右，龙颔下滴水，有石盆承之。由岩而下，冈脉连络，行六七里，峙为圆阜，为仙掌山，为县前弧矢山。
　　文殊山　在县北，去城五里而近。又迤而北，为清凉山，为西林山，为三峰山。
　　木岐山　在新丰里。又北为澄潭山，为瑞峰，为中峰。
　　鸡　岩　距县北五十里，一名姬岩。相传仙人炼丹于此，有白鸡飞来守之，故名鸡岩。又闽王审知姬人葬此，亦名姬岩。有二十奇，最著者曰一片瓦，为石室之一。下平如砥，石南小山舀若座，座南小山舀若置畾，曰钓龙畾。瓦之东，隔石壁，复有瓦倚壁，石座隆起，曰天然榻，为石室之二。折而北，两石壁立，视天若一线，窦而为龛，曰龙都峰。有石龙矫首龛北，疑若生成，龙口鼻皆燥，承以石盆，泉满不溢。祷雨者金鼓震响，则瀐泉出龙鼻，承之而去，雨立至。转而西北，曰观音岩，穹石覆地，为石室之三。又北登其上，若敦邱，中戴盘石，曰石鼓。石鼓之北，曰玳瑁峰。俗讹以为“大冒”。峰北之半，有白岩。闽清县界。南曰金鸡罩，五岩相联，有天然石阶七级，下阶数武，有石岩覆地，为雷劈洞。又有七鼠石、仙库、玉狗、安乐泉、仙灶、仙童迹，皆奇胜。宋陈旸《题雷劈洞门》诗：“岩顶风云常不散，洞门日日吐烟霞。济时偏解为霖雨，信是神仙第一家。”明曹学佺《姬岩》诗：“姬岩名自好，出手揽烟鬟。林日到无色，谷风吹未间。高深惟片石，荡漾是诸山。何处非秋意，真堪老客颜。”黄文焕《鸡岩》诗：“天作高峰列五鸡，峰头咫尺与天齐。还丹拔宅人何在，流水闲花路未迷。放眼已穷沧海外，振衣犹蹑白云西。此中只许过笙鹤，无数寒猿不敢啼。”“为问山中真面目，漫将色相较名姬。晴光半拥芙蓉影，远照斜分翠黛眉。片片落霞皆锦绮，层层晓雾下帘帷。人间信有天台路，莫道高唐梦尽非。”董应举《片瓦对月》诗：“山高月色寒，仄影人岩腹。照见古佛心，清光移古木。群山委白云，宿鸟起深谷。徙倚对军持，晨曦何太速。”又《姬岩古松》诗：“杰焉出天际，远望疑虬龙。拏攫绝壁上，垂萝俯危峰。宿雪饱所受，元气厚为钟。枝干太古色，云溜穿其胸。皮肤剥落尽，间出青重重。鸾鹤见之舞，日月相追从。天老时一游，夜半鸣笙镛。虽无媚春姿，而有金石容。幸哉此僻绝，不辱于秦封。”
　　方壶岩　在新丰里，距城北六十里。岩石峭拔，有二石室，流泉澄澈如镜，游鱼红色，腹下四足。又北为安善山，为北山，为报恩山。明陈鸣鹤《方壶岩道中》诗：“方壶道上忽闻钟，犹隔东南四五峰。立马鸟声山色里，一天残雪落孤松。”曹学佺《夏至日到方壶》诗：“为问山中境，空传海上名。阁临云树尽，泉出石岩清。叠嶂分他县，孤僧主化城。未须愁短至，佛日倍常明。”谢肇淛《游方壶》诗：“欲穷幽壑胜，高盖又方壶。山径半无路，野花时载途。树深虚阁隐，地僻老僧孤。到此尘心绝，如游太乙都。云峦围绀殿，岩屋逗苍霞。楼俯千峰笋，泉飞一径斜。灵祠标石笋，古篆蚀苔花。白鹤中宵影，犹疑驾羽车。履险不容足，探幽惬素心。泉鱼时隐见，云洞极高深。古阁重檐朽，残碑宿莽侵。从来人不到，灌木乱猿吟。”
