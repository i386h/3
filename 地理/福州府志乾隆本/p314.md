<!-- { "loadSidebar": true } -->
　　周容娘，诸生董琪妻。年二十一，琪死，氏奉舅姑十六年，无怠容。舅姑殁，家人罕见其面。卒年七十二。
　　石氏，陈洪妻。方娠，洪卒。三阅月，生子植。誓终奉陈祀。植长，娶林氏，家有百花壶古画，权贵欲攘之，因捃摭其罪，竟死非命。石诣京雪冤归。与林氏俱以节终。石年八十终。林年六十五终。
　　潘三娘，陈山妻。年二十九，山卒，抚孤口授遗经。后孤懋观成嘉靖癸丑进士，官兵科。翰林学士瞿景淳为之传。
　　郑氏，陈道元妻。道元病笃，讲婚礼，迎氏入室即逝。父母欲夺而嫁之，屡绐其归。氏自誓立志，终身不至母家。坐卧一小楼，择嗣抚如己出，年至八十，无病而卒。
　　林氏，何梦卜妻。梦卜举嘉靖乡荐，逾年卒，家贫，遗一子起渤。氏年二十四，茹荼抚育，长补弟子员，娶郑氏。起渤又卒，未有子。妇姑纺绩治生，相依以终。
　　邱氏，夫陈煃早卒，苦节自守。邻家火发，及氏室，忽返风而灭，人以为贞节之报。
　　陈氏，许字卓选场。选场目瞽，父欲毁议，更许人，氏坚持不从，遂自缢，救之得苏。年至三十有二，邑令夏允彝闻而贤之，捐俸成其婚。
　　叶氏，陈四端妻。归甫月余，夫病刲股。夫卒，自经者三，家人救免，因孑处一楼，邻火灾，坚不肯下，四旁皆焚，楼独晏然。
　　陈氏，诸生谢廷最侧室。氏幼知内则，谨颦笑。归廷最，生子克，四岁而廷最卒，誓不易志，始终一节。
　　吴氏，陈天与妻，怀安教谕吴琮女。年二十七而寡，子洵仅三岁。姑以痛子卧疴，氏侍汤药弥谨。姑亡，辛勤营葬，抚督遗孤成立。
　　林氏，王公任妻。年二十七而寡，长子文谦甫三岁，次子文诚以遗腹举。林养祖姑黄、姑赵，昕夕弗懈，抚二孤从师业儒，取给组织而已。谦、诚先后以贡任学官。林寿九十四卒。
　　陈更姐，长乐行太仆寺卿文沛之女，适闽县林镜。镜早夭，氏年十九，哀恸不欲生，姑以其有娠，苦劝之。弥月举一男，甫晬而殇，氏恸哭几绝，姑又泣解之。氏遂屏荤茹素，奉姑终身。
　　李炳姐，陈鲁生妻。母病，割股愈之。夫早夭，炳姐杜门孀守，鬻奁具葬姑及夫与其母。
　　郑友姐，陈志元妻。生一女而志元夭，氏年十八，家贫，力女红以养姑，苦志四十年。女，岁哥，年二十，适吴日鼎，五日而夫亦死，守志不移。时称母女双节。
　　已经旌表贞节
　　陈氏，高伯明妻。
　　陈氏，谢磔妻。
　　陈氏，谢文爵妻。
　　未经旌表贞节
　　郑氏，郑子悦女，陈淑谟妻。
　　陈氏，刘宗善妻。
　　高氏，陈则渊妻。
　　林氏，黄伯项妻。
　　郑氏，陈伯遂妻。
　　林氏，陈凤仪妻。
　　陈氏，刘克融妻，媳游氏亦守节。
　　江氏，刘希靖妻。
　　刘氏，林绍基妻。
　　何氏，林明之继室。
　　蔡氏，林宏见妻。
　　郭氏，陈朝豪妻。
　　董氏，姜元科妻。
　　林氏，高彦祯妻。
　　蒋氏，陈迪光妻。
　　郑氏，李钅享妻。
　　郑氏，方伯郑锡文孙女，陈拱辰妻。
　　林氏，郑成材妻。
　　薛氏，周仁仲妻。
　　黄氏，陈应瑚妻。
　　周氏，董某妻。
　　刘氏，郑性子妻。
　　王氏，陈惟杨妻。
　　陈氏，林思范思。
　　周氏，张利轼妻。
　　李氏，陈守鸿妻。
　　陈氏，郑逄荣妻。
　　郑敬姐，陈奇旭妻。
　　陈氏，吴国和妻。
　　张氏，吴国泰妻。
　　郑氏，庠生陈纯熙妻。
　　郑氏，陈应济妻。
　　马氏，林大化妻。
　　石谨姐，陈洪阳妻。
　　陈氏，李宜可妻。
　　李氏，卓明谋妻。
　　杨氏，李屺妻。
　　朱氏，李绍芳妻，妾王氏亦守节。
　　刘氏，陈达声妻。
　　卢氏，闽县人，刘有志妻。
　　林氏，刘应征妻。
　　刘氏，明谊女，陈显妻。
　　姜氏，王泾妻。
　　陈氏，刘世河妻。
　　郑氏，陈宗妻。
　　周氏，蒋后武妻。孙行义，万历进士；曾孙奕芳，万历举人。
　　谢氏，陈用和妻。
　　林氏，陈植妻。
　　吴氏，许铎妻。
　　林正姐，闽县人，陈立丰妻。
　　国　朝以下贞节
　　尤氏，陈兴镜妻。兴镜早夭，氏将以死殉，既念翁年八十无后，因为翁置妾，生一男，妾复病废。氏身任襁褓，养耄翁。后，年至六十五，无病卒。
　　林氏，郑春英妻。夫亡，林年二十，事姑尽孝，苦节三十载。康熙五十九年旌。
　　倪氏，拔贡生郑任铨妻。任铨卒，氏年二十二，有女弥月，忍死鞠之。女殇，投缳，以救不得死。乃营冢葬夫，立后存祀，冰操三十年。嗣子念盥领雍正甲辰乡荐。
　　陈正姐，适林情。年二十二寡，抚一男一女。男殇，氏与孤女纺织度生，苦节四十年。
　　林氏，郑任鉴妻。年二十八而寡，事太姑及舅姑，俱得欢心，抚三孤成立，孀居三十余载。长念瀷，县学生。雍正二年旌，入节孝祠。
　　谢氏，王思美妻。年二十四而寡，奉翁姑，抚幼子，历节四十八年。雍正三年旌，入节孝祠。
　　庄氏，名正肃，陈需桐妻。夫殁，庄年二十，事舅姑以孝闻，历节三十余年。
　　柯氏，总戎柯向春女，归郑敬正。二十四岁而寡，事舅姑，抚三子成立，年七十二。雍正三年旌，入节孝祠。
　　李氏，年十九，适黄文就，甫半载，夫亡。氏孝事耄姑，抚遗腹子。历四十五载。雍正六年旌。
　　陈氏，高必璋妻。年二十三，夫卒，历节四十三年。雍正十二年旌，入节孝祠。
　　吴氏，林元秋妻。年十八，元秋病笃，以老母弱子为嘱，氏断指，明不负。后子复夭，立嗣孤，守节三十七年。
　　杨氏，柯天弼妻，年二十而寡，奉老姑抚孤，克尽慈孝，孀居五十余载。
　　卢氏，诸生陈夏妻。年十九，归陈，夫亡，矢志抚孤，历节二十四年。
　　林冬娘，陈简元妻。年二十，夫亡，苦志孀守，以侄孙利方为嗣，年八十五卒。
　　陈兰官，年十九适李文浩，逾年夫亡。遗腹生男善芝，及冠而孤亡，复抚孙有成，历节四十余载。知县张某旌之。
　　柯巳姐，陈利笏妻。年二十五，夫亡，抚孤。知县熊某旌之。
　　高氏，江霁妻。夫卒，守节四十五年。
　　宋以下贞烈
　　陈义姑，名中，年十二，父、兄继亡，母又病失明。兄遗孤坦甫生三月，坦母郑欲他适，义姑留之不得。遂誓不嫁，养母抚侄，陈祀以延，号曰“义姑”。
　　陈氏，柯宗实妻。至正间，海贼掠其乡，氏念父老且病，亟奔归，欲扶以避，为贼所执，挟登舟，氏骂不绝口，遂投江，尸逆流而上，夫收殓之。女弟适杜，时贼至，杜外出，姑曰：“汝年少，盍逃诸?”妇曰：“夫不在，逃将谁从?”贼突至，击姑仆地，妇抱臂号泣，贼掠之而去。妇戟手大骂，贼断其臂而死。
　　刘八娘，年十七受聘，未行，夫亡，守贞不移。值兄嫂皆亡，力抚诸侄。刘氏子孙蕃衍，皆八娘之力；寿七十余卒。
　　明以下贞烈
　　吴氏，许鉴妻。嘉靖中，倭寇县，鉴夫妇俱见执。贼挟刃睨鉴，氏抱而哭，请代死。贼遂杀之，鉴得释。
　　石采蒿，参政石璧女孙。嘉靖中，倭入寇，采蒿随母避之，系刀衣带间。既而遇贼，赴水陷泥淖中，贼欲援之，采蒿遂自杀。
　　吴玉莲，陈九叙妻。嘉靖中倭变，为寇所获，驱之不行，骂不绝口，延颈受刃。贼遍斫其肤而去，夫扶归，数日卒。
　　廉氏，林学师妻。倭乱，不污，死之。
　　谢八娘，陈用和妻。十九于归，二十七，夫卒，八娘即绝粒，鬻奁具市棺衾，拜别舅姑，端坐而逝。
　　郑氏，林恒妻。嘉靖中，倭掠各乡，氏匿山中被执，驱之不行，逼而辱之，胁以刃，不从，遇害。
　　黄氏，林一鹏妻。嘉靖末，倭变，氏遇贼，虑为所污，自缢而死。
　　无名氏女，长乐人。嘉靖倭乱，被迫去，氏死不受辱，倭愤而刺之，下体无完肤，血喷溅地不灭。
　　陈氏，陈希闻女，兄嫂沦没，诸侄皆幼。女年十六，不嫁，躬纺绩，营葬四丧，抚诸侄成立婚娶。年六十八，世以“星井义姑”称之。
　　王敬姐，许字陈国耀。未行而国耀殁，闻讣哀号，欲奔丧，为众所阻。越三日，自经死，以其柩归于陈合葬。
　　陈宙姐，布政使陈崇德女孙，适黄一卿。一卿卒，女以衣带自经，家人觉，救之，竟绝粒而终。
　　林惜姐，郑重妻。夫死，投缳自尽。诏旌其门。
　　潘氏，王良骥妻。良骥死，掩户自刲，诸姑夺之，氏复乘间以衣带经，死柩侧。
　　申屠姑，名希光，长乐人，适侯官儒人某。贫甚，姑作赋以励其学。巨奸方六郎陷夫于死，旋求娶焉。姑绐以葬夫即从，比葬，佯许之，归见六郎于房内，即以刀刺之，有进视者，连毙五六人，持六郎头奔墓所，祭夫毕，遂自刎。
　　林氏，归王之化。甫二岁，之化疾不起，氏欲自缢，家人防之，号哭而绝。
　　陈四小，长乐人，许配闽县张子卿。子卿卒，四小自尽以殉。
　　陈仲姐，适林长淮。一年，长淮病笃，数目睨妇，恐其事后人也。妇揣知，入室自缢，为家人所觉。既又以夫尚卧病，不忍遽背。越三日，夫死，旋自缢。事闻，诏旌之。
　　林尾姑，陈登妻。登客死，遽投缳，以救而苏。尽出钿金请人运榇，逾年，不归，氏大恸，曰：“我当于地下求之耳。”即饮鸩，且死，张目曰：“葬我必董峰岭，令可高望郎归也。”
　　林珠姐，归王定鼎。定鼎殁，自缢。
　　翁氏，陈向茂妻。夫殁，持刃欲自杀，为姑所夺，阅两月余，防稍疏，遂以小刀自割其喉，未殊，勺水不入口七日，更以指环金断管而死。邑令夏允彝为之营葬。
　　国　朝以下贞烈
　　刘秉顺，适林鼎湟。顺治丙戍，鼎湟携家避兵，刘与妇谢氏及二女各存利刃衣带间，为自尽计。闻胡指挥偕其妾殉难，刘叹谓妇并女曰：“扰攘之际，谁谓无巾帼须眉者乎?”越日，兵掠其地，刘偕妇并二女相继刎死，四尸相抱，血流殷地。鼎湟奔赴藁葬之。
　　蒋氏，长乐人，适福清陈得栋，与五都陈云元妻周氏同被贼掠，逼污之，二妇誓死不辱。贼怒磔之，两尸喷血渍地。历岁既久，每风雨，血迹犹存。
　　随姐，长乐人，姓未详，适陈伯魏为妾。伯魏僦居福安，寇至，随姐被执，逼之，绐贼曰：“闭门。”因举门关击贼，贼仆地，乃浮河逸去，俄受缚于他贼，幽之楼上，不从，贼怒，痛笞之，复绐贼释其缚，跃出楼下死。尸横道上五日，颜色如生。
　　郑氏，诸生柯应凤妻。顺治初，海寇肆掠，应凤被执，令为响导，不从，死之。氏痛夫非命，且惧辱，遂独死于丹山下。
