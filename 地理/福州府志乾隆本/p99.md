<!-- { "loadSidebar": true } -->
　　林文昭祠　在三山驿之南。宋儒林之奇与其徒吕祖谦讲学处也。岁久倾圯。明成化间，裔孙培重建，像文昭祀于中，左配东莱，右附文昭仲子子冲，及子冲之子耕。万历三十八年，督学熊尚文修葺为记。国朝雍正八年，奉敕重建。明熊尚文记：闽地夙称邹鲁，而倡道三山，则文昭林先生实称鼻祖云。先生蚤师吕本中，亲受濂洛之衣钵，随与其徒日传习发明。寻第绍兴进士，宫秘书省，转闽提举。会世不能大用其道，随以祠禄家居，益闭门著述，谹辟讲坛，四方髦俊重趼及门者，匪啻千百计。而吕祖谦、林子冲、刘世南辈则最称高足。当时称先生师弟，固俨然洙泗遗风也。余不佞，束发抱牍时，每从经传读先生注疏，咸凿凿贤圣格言。又尝横披《宋史》，见先生论列，如排安石新说，遏金虏和议诸疏，侃侃无减获麟之笔，辄慨然向往，殊以不及登堂奥为恨。既释褐数载，偶滥竽闽学，因得诹先生祠宇，竖在三山驿之前，渴欲躬荐俎豆，然方拮据校阅，未暇也。居三年所，会已竣闽事，滥叨量移代去。乃思遍谒诸儒祠庙，以了为道宿念。乃先生之裔孙林中鸾投牒向余鸣泣，谓祖祠近为冯夷播虐，且久被无赖侵削窃处，实繁有徒，方不能诃止，可若何?余闻而怆然，曰：夫胶阁翘馆，刘屈氂废为马栈，古今贤喆犹扼揽欲绝，矧以赫赫大儒之灵寝，而忍令桀黠久据，致沦于草莾乎?亟檄下侯邑，量捐微俸，庀工缮修。残榱折杗，罔不饬也；漏霤败甍，罔不新也?庭除蔓草，罔不薙也；崩圯坏坠，罔不举也；湫底如潦，罔不塞也；借栖之鸟鹊，秽处之狸狐，罔不驱斥而祓除也。无何?旧宇稍已焕然改观，而先生灵爽，庶几其妥安矣?既一日，余以苹蘩荐先生于位，而其裔孙林中鸾从旁匐请余一言为记，以备异日之防。余惟道未坠地，而秉彝好德，即行道犹有同情。故信陵旧祠，奉祀不绝，栾公遗社，过者必式。彼徒以区区高义，犹足固结易世之人心，乃先生道术，传于洙泗，渊源祖于濂洛，即当日紫阳氏犹推为诸儒领袖，其学术醇粹如此。以秉彝之好，律之斯祠，且将百代瞻仰，惟是异日之窃据何虑焉?况祠立于邮傍，固停骖过辙者之所必式也。即有奸宄欲脾睨其间，安知负纲常之责者，不更为大创如今日者哉?虽然，亦顾为之后者何如耳?盖折薪负荷之戒，箕裘堂构之虑，亦儒者雅言之。故汉儒尊明经术，征其后多坠世业。即厥祖遗泽未泯，阀阅可寻，有识且以遥遥华胄訾之矣。今先生家法俱在，试使诸孙辈率由不悖。令当世征林氏之文献者，不至如汉儒之后，则斯祠血食，岿然如鲁灵光之长存可矣。是在后人亟勉诸，敢记其岁月于石。”
　　李延平祠　在杨桥巷，祀宋儒李侗。一在越山。明徐渭《谒延平先生祠》诗：“祠下风来好，单衣行暮春。杏花铿而瑟，柏树洒然身。默坐澄千虑，传灯与一人。自惭何所似，驰马醉归频。”
　　朱子祠　一在道山麓，曰先贤石室。一在城南天皇岭，曰道山祠。一在郡城西，曰西湖书院。一在共学书院，一在文藻山。宋真德秀《晦翁先生祝文》：“晦翁先生朱文公，比岁以来，先生之祠偏于寓内。某麾符所至，必敬谒焉。假守三山，实忝师帅之责。方将推崇先生之道，以兴士风而采众言，以为勉斋黄公续承师训，以淑其徒，当侑食焉。涓辰奉安，不敢不告。”
　　刘氏诸贤祠　在城西南凤冈幽兰谷。初名五贤祠，明永乐中建。祀宋儒刘彝、康夫、藻、砥、砺凡五人。万历间，增祀嘉誉、世南子价。国朝康熙十六年，奉敕修葺。雍正七年，巡抚刘世明重修。明马森《凤冈刘氏诸贤祠碑记》：刘氏诸贤祠，祀宋儒刘公彝，康夫、藻、砥、砺五先生也。永乐间，当事肇建于怀安邑乡之八都。岂以近里居，而追崇表章，树之风声哉?初，扁名五贤祠。督学潘朴溪公改名诸贤祠。宋阳山公、二山公、龙湾公，佥议著之祀典，每春秋次丁，委官致祭，盖自万历二年始也。夫圣贤之生弗偶，五百年必有王者兴，其间必有名世者。唐、虞三代，气运隆升，应期而出。至孔子时降世异，故不得位，而但与三千之徒，大明其道，以诏后世。孟子没而学绝。周濂溪崛起，得不传之绪于遗经，以授二程。吾闽杨龟山载道而南，其一脉所宗者罗豫章、李延平，视当时诸贤较著。朱晦翁则集诸儒之大成，濂、洛、关、闽，并称，天下万世宗之，固邹鲁乎海滨者也。杨、罗、李、朱皆延、建产也。其在福则有刘氏诸贤。银青光禄大夫彝，从胡安定学，居官多治绩，召对以正学启沃，著《七经中义》百七十卷，《明善集》、《居易集》各三十卷，《水经》四卷，及《注礼记大全》。奉议郎康夫，从周希孟学，著《志述》二十七卷。秘阁修撰藻公，从罗豫章学，以孝闻，赐粟帛，并名其里为锡类，著《礼书易解》。乐昌令嘉誉，从李延平学。迪功郎世南从林拙斋学，与吕东莱相友善，父子潜心问学，蹈义秉礼，为乡邦敬礼。砥、砺中神童科，从朱晦庵学，嘉其笃志，授《先天太极图传》。尝言履之兄弟可与进德，以时禁伪学弗仕，著《王朝礼论语孟子解》。子价从黄勉斋，克承父志，是皆贤人也，而并生于一门，世岂有盛于此乎?是宜祠而祀之。然所祀止五贤，尚遗其三，议或未之考耶!程叔子谓；无善士，犹得以明乎善治之道，以淑诸人，而传之后；无真儒，则天下贸贸然，莫知所之。是可知泽在当时，终不若继往开来为扶世功大也。若刘氏诸贤，究其所学，皆足以羽翼乎道统，则固不可谓之非真儒也。是故，既崇之学宫，列之道南书院，又专祠特举秩文祀典，如此其详悉，有以哉。今抚庞惺庵公因前监察台双江公曾竖华表，题曰一门道学。既兵火，复申题之，属予为之记云。
　　许公祠　在道山石林。祀宋门下平章事许文定将，将子龙图直学士份，裔孙明提学豸袝。
　　灵显庙　在郡治西。神为里人林元。水旱祷之，多应。元大德中书省以闻，诏立庙，赐额今名。
　　刘巡检庙　在北门外。巡检名濬，元至正间，为连江县宁善巡检，杀贼有功，既又与贼遇，被执，死之。帅府上其事，赠福建行省检校，诏立庙北门外，春、秋致祭。今废为里社。详见《名宦》。
　　忠毅侯庙　在谯楼右百步。元至正十四年建，祀副都元帅陈君用。明永乐十四年重建。
　　董忠献祠　在三山驿左。元至正二十五年建，祀参知政事董文炳。福州路总管刘文亭为记。
　　柏郎中祠　在后街。明洪武中建，祀元行省郎中柏帖穆尔。
　　真武庙　在北城全闽第一楼。明正德二年建。
　　严公祠　在北门，祀刘宋时里人严胜。明洪武三年，都指挥秦艺、参政王纯旱祷于神，甘澍大沛，撤旧庙而新之。郡人陈珪为记。
　　唐公祠　在城西，祀明郡守唐珣。弘治中建，岁久祠圯。万历十六年，知府江铎重修。
　　宋公祠　在乌石山，旧在东关外，祀明户部主事宋宣。奉命巡盐时归里，有御倭功。
　　忠烈祠　在善化坊，祀明参政孙燧。嘉靖中，改怀安社学。万历二年，燧孙御史錝修葺。三十九年，巡按陆梦祖重修。
　　怀悯祠　在郡城西南，明嘉靖十二年建。祀狱变遇害左布政查约、参议杨瑀、都指挥王翱、经历周焕。初，在郡治西南，后移今所。
　　睢阳庙　在道山亭西，明万历间建，祀唐张巡。
　　留爱祠　在万安桥西。明嘉靖四十年，知府吴崧募商修万安桥，立祠，匾曰留爱。后改祀正德、嘉靖间郡守龙泉叶溥、泰和欧阳铎、崇阳汪文盛、山阳胡有恒，尚书马森记。
　　仰德祠　在贵安山，明隆庆四年建，祀布政使陈锡。
　　薛公祠　在乌石山，祀明先儒薛瑄。
　　殷公祠　在郡城西，明万历三年建，祀巡抚殷从俭。明林燫《殷公祠记》：殷公祠者，祀吾省故殷巡抚公也。公讳从俭，广西临桂人。隆庆五年，奉玺书以佥都御史督闽军务。明年，召入为副都御史。未几，卒。闽人罢市哭，如哭所亲。丧西归，里巷哭以过枢，妇人则哭于门内，得人心如此。燫时为文吊之。自嘉靖间，吾土有倭寇，至尊旰食，思得纾南顾忧。于是，朝议谓宜置抚臣。盖历数公者，至谭司马始定之。又历数公者，至公始安之。当时，识者或以燫为知言云。公卒之三年，闽人思公不置，为建祠西郊外，万历二年某月某日也。遂为述其事，系以诗曰：闽号乐土，辟海一隅。民之质矣，山耕水渔。或治或否，抚我何如?当嘉靖末，倭夷用急。刘我人民，掠我城邑。鲸波未澄，燕幕安集。赫赫明明，肃皇圣武。命谭大夫，作镇开府。扫除东夷，绥宁南土。丧乱既平，既安且定。载号载呶，有作弗靖。赤子龙蛇，卒惊百姓。穆穆昭陵，怙冒至仁。交武大吏，孰予抚闽。选于众举，殷公其人。节钺旄盖，殷公至止。田亩多荒，疮痍未起。譬冶乱绳，宜宽而理。滔滔大海，群蛮在东。有将矜勇，往殪彼戎。毋宁镇静，勿觊有功。寇盗之余，室家悬磬。军需旁午，有严其令。无宁撙节，缓征驰禁。公宴宾佐，乐舞有奕。请卜其夜，乐不可极。令此三军，向晦宴息。公命经营，子来欢趋。彼食其力、吏勿追呼。令此百城，安于里闾。先时公出，盛其军容。公于简阅，赢卒以从。先时公府，盛卫以兵。公在宴处，庭无人声。郑歌侨如，蜀思诸葛。民之无禄，昊天降割。西郊之外，湖水之浒。作庙翼翼，笾豆有楚。弗殄禋祀，千秋万古。
