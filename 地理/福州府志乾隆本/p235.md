<!-- { "loadSidebar": true } -->
　　吴　潜　字毅夫，宁国人。淳祐间知福州，兼安抚使，民甚德之。徙知绍兴，后拜右丞相，以忠亮刚直著闻。《闽书》
　　杨　栋　字元极，眉州青神人。绍定二年进士第二。累迁枢密院编修官，奉祠，起知兴化军，迁福建提点刑狱，寻加直秘阁兼权知福州，兼本路安抚使。有惠政，累迁太常少卿，终资政殿大学士。《宋史》参《闽书》
　　赵　葵　字南仲，衡山人，京湖制置使方之子。初生时，或梦南岳神降其家，与兄范俱有志事功，方器之，聘郑清之，余子才为之师，又遣从南康李燔，为有用之学。淳祐二年，进大学士，知潭州，改福州，有政绩。三年，葬其母，乞追服终制，不允。史称葵自端平以来，朝廷倚之如长城之势，及其筋力既老，卫国之志不衰。《宋史》参《福建通志》
　　赵必愿　字立夫，余干人，汝愚孙。嘉定七年举进士。知崇安县，秩满，民共立祠刻石。淳祐五年，以华文阁直学士知福州、福建安抚使，三辞不许。闽人闻必愿至，欣然叹羡。必愿平易以近民，忠信以厚俗，恻怛以勤政，行乡饮酒，旌退士，奖高年，裁僧寺实封之数，尤留意武事。甫人境，即以军礼见戎帅，申明左翼军节制事宜，措置海道。居官四年，累乞归，及命召，又三辞，皆不许。卒，遗表上，赠银青光禄大夫。必愿才周器博，心平量广，而又蚤闻家庭忠孝之训，师友正大之言，故所立卓然可称。《宋史》。
　　包　恢　字宏父，建昌人。嘉定十三年举进士。知台州，改湖北提点刑狱，未行，移福建，兼知建宁。闽俗以九月祠五王生日，靡金帛，倾市奉之。恢曰：“彼非犬豕，安得一日而五子同生，非不祥者乎？而尊畏之若是。”众感悟，为之衰止。恢历仕所至，破豪滑，去奸吏，治蛊狱，课盆盐，理银欠，政声赫然。《宋史》
　　江万里　字子远，都昌人。宝祐初，知建宁府，兼权福建转运使。明年，移知福州，兼安抚使。度宗即位，累迁参知政事。咸淳十九年，元兵渡江，万里预凿池后浦，扁亭曰：“止水”。至是，竟赴水死。正德《府志》
　　吴　渊　字道父，潜之兄。宝祐间，知福州，兼安抚使。兴学养士，然政尚严，故时有“蜈蚣”之谣。其弟潜亦数谏止。后拜参知政事。《宋史》参正德《府志》
　　汤　汉　字伯纪，饶州安仁人。江东提刑赵汝腾荐汉于朝，诏免解差，充象山书院堂长。赴礼部别院试，正奏名，授上饶县主簿。江东转运使赵希墍言：“汉海内知名士，岂得吏之州县。”诏循两资，差信州教授，兼象山书院长，提举福建常平。劾福州守史喦之，泉州守谢埴，召为礼部郎官兼太子侍读。寻以直华文阁福建运判。久之，以秘阁修撰，知福州，福建安抚使。又久之，召为刑部侍郎，兼侍读，复以龙图阁待制知福州，福建安抚使。每至有惠政。《宋史》参《闽书》
　　洪天锡　字君畴，晋江人。宝庆二年进士。知古田县，行乡饮酒礼。邑剧，牒诉猥多，天锡剖决无留难。有倚王邸势杀人者，诛之不少贷。调通判建宁府，累官至福建安抚使。亭户买盐至破家陨身者，天锡首罢之。又罢荔枝贡。致仕，加端明殿学士，转一官。赠正议大夫，谥文毅。《宋史》
　　　　元
　　百家奴　父唆都，有平闽功。百家奴亦以平闽、广功，为海外诸番宣慰使，兼福建道市舶提举，守福建。俄兼福建道长司宣慰使、都元帅。是时福建多水灾，百家奴出私钱市米，以赈贫民，全活甚众。《闽书》
　　忙兀台　蒙古达达儿氏。世祖命兀台为闽广大都督，行都元帅府事，与江西右丞塔出会兵收降。寻拜参知政事。元帅唆都在福建虽有平闽功，其麾下扰民，南剑等路往往杀长吏以叛，诏忙兀台代之。至则招来七十二寨，建、宁、漳、汀稍获安乐，有旨仍镇闽。未几，转右丞，拜江淮行省平章政事。《闽书》
　　张孝思　字元中，佥福建廉访使事。廉直守法，摧击奸贪，发庾以活饥民，筑堤以遏海潦。宽征均徭，戢兵弭盗，复置养济院，以居养无告者。《闽书》
　　王　恽　字仲谋，汲县人。福建闽海道提刑按察使。黜官吏贪污不法者，凡数十人，察系囚之冤滞者，尽行决遣。创营屋以居戍兵，俾无得寓民舍。时行省讨剧贼钟明亮无功，复上言宜选精兵，申明号令，专命重臣节制，以计讨之。《闽书》参福建《府志》
　　贡师泰　字泰甫，宣城人。早岁游京师，入胄监，吴澄、赵孟俯、虞集、揭徯斯皆与游。至正十五年，为福建廉访使。未几，除礼部尚书。二十年，又除户部尚书，按部闽中。以闽盐易粮，从海道转运给京师，凡得粮十万石，朝廷赖焉。师泰文学知名，优于政事。尝为监察御史，南人居台省，自师泰始。《闽书》参《福建通志》
　　庄　嘉　字子敬。至正中，为闽海道廉访使。闽方多警，嘉历剿之。岁饥，殍死载路，救荒有法。闽人家置香几，每出，罗拜以祝，既擢去，肖像祀之。《闽书》参《福建通志》
　　燕只吉台彻理　至正二十四年，任福建平章政事，令行禁止，民便安之。汀、漳处积盗未平，彻理身将戍兵，申明约束，毋蹂禾稼，毋入民舍。过栅不攻，示以整暇，昼则合围山中，夜则税野，偃旗仆鼓。贼或伪降，觇其何为，乃具酒肉饮食，晓曰：“汝昔由污吏侵暴，潜逃居此，能弃险还耕桑，则平民矣。吾安忍被反及名，便加诛夷。”悉纵归之。他栅闻者，相率出降，余盗解散。卒，赠徐国公，谥忠肃。《闽书》参《福建通志》
　　[HT]程钜夫　初名文海，以字行，建昌人。至正三十年，由侍御史授福建廉访使。兴学明教，士有才行者，与之为礼。至于正风俗，恤民隐，奖廉勤，察贪残，表贞节，尤加之意。为政甚严，然不以微罪弃人，吏民畏爱之。万历《府志》
　　王　翰　字用文，灵武人。初袭父爵，为领兵千户。省宪共言其才，除福州路治中。适三魁贼起，地险，猝难用兵，翰自造其垒谕降之。泉州土帅柳莽跋扈，连劫傍郡，邑民惧汹汹。翰使人谕之，莽遂退。擢福建江西行省郎中，平章陈友定以翰威望素著，表授潮州总管。元亡，屏居永福山中十年。洪武中，有上书荐之者，命下，翰叹曰：“女可更适人哉？”乃为诗别其友吴海，遂自引决。翰性强介精敏，有胆略，居官廉洁，吏畏若雷霆，而其行事，则一以爱民为主。万历《府志》。子偁，自有传，见《人物》。
　　范　椁　字亨父，一字德机，清江人。由翰林供奉改闽海道知事。闽有文绣局，取良家子为绣工，吏因为奸。椁作歌诗述其弊，廉访使以闻，遂罢遣之。椁持身廉正，所至兴学教民，雪理冤滞。万历《府志》
　　韩　准　字公衡，沛县人。登进士，以江西行省左丞改福建廉访使。请老未报。明兵下闽，准藉藁堂下，以丧礼自处。吏来追其宣敕，准取而枕之，属刃向吏，曰：“此吾所受于君者，必欲取之，并取吾首去。”吏不敢迫。及病，遂不服药而卒。万历《府志》
　　[HT]蓝　光　字仲晦，临川人。受业吴澄，善诗文，尤精考古制度。以辟荐，转闽省照磨，升简较。闽清岁歉盗起，光单骑往谕，贼党解散，遂总理闽清邑事。以靖乱功升行省都事。时八郡骚扰，参政陈有定方事兴复，光总藩幕，謇謇持正，一言不合，遂拂衣退。省宪交章荐之，会明兵下闽，光隐居教授，年九十九卒。《闽书》
　　柏贴穆尔　蒙古人。至正中，累迁福建行省左右司郎中。明兵至福州，引妻妾坐于楼，慷慨谓曰：“丈夫死国，妇人死夫，义也。城且陷，吾必死。若等从我乎？”皆泣曰：“敢不从！”缢而死者六人，余一女十岁，一男三岁，绐女曰：“可稽颡拜佛，保我无恙。”拜下，挈囊米压之。出金珠畀男乳媪，曰：“宗不可绝也。为我抱匿民舍，有急，用金珠赎之。”有顷，兵入城，燃窗火发，自焚死。《闽书》
　　　　明
　　王　恭　濠州人，尚太祖公主。洪武二年，以为福建行省参政。临行，谕之曰：“福建从昔富庶，元末困于弊政，脧剥尤甚。民尚未苏，汝往绥之，毋恃亲故。国家政令，一本至公。不能守法，朕不汝纵。”恭为福州筑城守，先造一城于城北，跨越王山，今名样楼。[HT6SS]《闽书》
　　郑　湜　字仲持，浦江人。其家累世同居，几三百年，号为义门。洪武十四年，胡惟庸以罪诛，有诉郑氏交通者，吏捕之，湜与兄濂争下狱。太祖义而宥之，擢湜为福建布政使参政，吏部奏无缺，特设参议官处之。湜至，吏民闻其家声，相戒勿犯法。南靖民为乱，诖误者数百家，湜言于诸将尽释免。有商为盗所杀，盗既获，以尸无获，不服。湜夜缚群盗于庭，而匿人案下听之，果得藏尸之处。人以为神，居一岁入觐，卒于京。《明史》参《福建通志》
　　郑思先　洪武中，福建布政使。学通经史，为政宽猛适中，同民好恶，后以事降主事。《闽书》
　　陶垕仲　名铸，以字行，鄞人。洪武十六年，以国子生擢监察御史，纠弹不避权贵。劾刑部尚书开济至死，直声动天下。未几，擢福建按察使，诛赃吏数十人，兴学劝士，抚恤军民。帝下诏褒异。布政使薛大昉贪暴，垕仲劾奏之，大昉辞相连，并逮至京讯实，坐大昉罪，诏垕仲还官。垕仲清介自持，禄入悉以赡宾客，未几卒官。《明史》
　　魏　鉴　洪武九年，任福建左参政。有吏犯法，置之极刑，太祖特赐玺书褒之。后守制家居。太祖闻其居官廉洁，复赐米六十石，钞二十五锭，为守服之用。《闽书》
　　蔡　哲　字恩贤，武昌人。擢中书省参政，改四川佥事，寻进福建参政。太祖谕之曰：“福建地濒大海，民物富庶。番舶往来，私市者众。往时官吏多计利陷罪，今命卿往，必坚所守。”哲对曰：“臣以菲薄，叨承恩命，敢不尽公图报！”至官，廉明自持，以正风俗、合人心为要。未几，复召还为御史。《闽书》
　　王　钝　字士鲁，大康人。洪武十年，举秀才，授主客主事。后复举明经，屡迁福建参政。宽慎廉介，民怀其惠。坐转漕不给，当下狱，特宥之。《闽书》
　　王　琏　孟县人。洪武中，以秀才任福建按察司副使。激浊扬清，精审法律，听讼由理探情，不恃鞭挞。《闽书》
　　谢　肃　字元功，上虞人。以明经授福建按察佥事，与陶垕仲劾布政薛大昉贪墨，大昉亦造谤词劾之，并逮至京，垕仲、肃得直还职，大昉伏诛。肃能诗文，有《密庵集》。《五庄日记》。
　　郭　琎　洪武中，为福建参议。咨询民瘼，兴学劝士，立政处事，官僚不同而和。尝遇祭祀，猪羊巳备，御史嫌其小，辄退之。民诉琎，琎朱书牲头角，曰：“验中。”卒用之。[HT6SS]《闽书》
