<!-- { "loadSidebar": true } -->
　　屏　山　在县东南同荣里。高与天池埒，有五鲤石。麓曰豸山，以形如豸也。有石门，可息百人，下有石如船。下为三溪，秀丽特甚。迤西为莲花山，山皆叠石，若菡萏初开也。
　　阮　山　在八都。傍曰鼎峰山。界永福、闽清二县。又有福兴岩、桃坑山，在九都。
　　龙泉山　在县东南崇德里。中有五峰：曰卧牛，曰仙冠，曰品石，曰云梯，曰莲花，故又名五峰山。顶有巨石，峭立数仞。山麓有朱子题字。详《碑碣》。又有中丞石。南连福湖山，有狮子峰，梯云石，傍曰石马山。
　　董峰山　在县东南建贤里，旧名福山。《郡国志》：“上有神人披发裸身，见者获福。”中有董岩，相传汉仙人董奉居之。西曰蛤山，山总一石。傍有赤屿，蛤屿。曰定山，有巨石如龟，曰龟峰。岩曰清公岩，有葫芦洞，深不知其底。东曰三司塘，有铁石，一名魁石，屹立海滨，巉峭耸拔，状似魁星。有石床仙迹，又有止潮石、乌字石。宋韩常卿《董奉山》诗：“丹灶棋枰去不收，未知踪迹为谁留。烟霞空扫樵人径，松桧重阴古寺楼。怪木化龙雷雨后，碧波涵月镜潭秋。辽东望断无归鹤，山自嵯峨水自流。”明林鸿《董峰山》诗：“吾尝慕康乐，爱入名山游。名山不易得，何必谈瀛洲。董峰高峨峨，仙子居上头。白鹤去不返，黄茅翳丹邱。下接渤澥流，上接白云浮。阴壁耀海日，寒枝挂弥猴。幽寻岂不远，逸兴随去留。仙人未可期，空山春复秋。”陈亮《游龟峰》诗：“畴昔过兹乡，驻马望龟石。磋跎两鬓华，始作登临客。是时冬向深，气侯未萧瑟。追随得良朋，周览访奇迹。浮云散轻阴，霁日见海色。千岩含暮景，湖影浸空碧。郊原分绮错，左右罗第宅。向来多贤豪，声誉何籍籍。良辰作佳游，此地几登历。我来一感慨，俯今视非昔。落日松风生，迟回景将夕。”
　　福州里山　在十一都。有聚星岩、燕岩。又纱帽山，在十二都。
　　柯林山　在县东永胜里。又有鹤山，三峰并峙，曰豹头，曰大马，曰翠微。中有白龙潭、瀑布泉。又有紫薇峰，与翠微相对。下有鲤鱼墩，首向泉，有承流之状。有洞曰云洞。岭曰鹤岭、孝义岭。明高棅《紫薇峰歌送刘大之京》诗：“六平西倚大海边，乔柯东与三神连。回岩沓嶂去不息，攒青飞翠来眼前。紫薇秀出霄汉中，孤峰戍削金芙蓉。幽崖朝光积阴雨，暗谷夜气生长虹。旁有翠微高不立，双飞文笔出晴空。四时仙风长瑶草，六月古雪鸣寒松。片云常遮白石涧，万籁次度珠林钟。登高壮观大海东，扶桑树色明方蓬。洪涛万里浩无极，奔溪百折来相通。紫薇之山人，深居紫薇里，闲看山色清我心，高卧白云扶不起，昨日凌风顶上行，千林树色带离情。遥见山阳开祖道，友觞共饯刘公荣。眷此斗酒别，惆怅金陵道。人言帝乡乐，胜似长安好。出门西笑岐路分，三山回望紫薇云，高歌一曲各分手，惟有青山长送君。”
　　龟　山　去柯林十里。山有白龙岩、石人峰。山石皆黑，一石独白，如人立。有狮子石，又有莲花峰。山下有白云溪。
　　双髻峰　在弦歌里。绝顶两石并峙如髻，亦名屏山。傍一山特耸，曰文笔，又曰鸿山，其峰曰冠屿，突起田中，巍然高数丈。又有时思岩，倒入门内，广阔空洞。东曰御笏山，有二石曲如笏。今存其一。曰鼓角山，曰鹤峰，曰龙角峰。
　　牛　山　在弦歌里。傍为斜头山，为牛岭。又有蓝田山，在十六都。五云山，在十七都。傍为仙山，上有仙人迹、七星井。又为冠峰山，为圣娘山。在广石澳为魁岭峰，为鳌顶峰，为龙翔峰，对峙有豹变岩。又有卓岭、登贤岭、榕岭。宋时，夹道皆榕，又名沙岭。
　　壶井山　在崇化里。井在山陲，状如壶，潮至则咸，潮退复淡。上有岩石耸峻，俯临沧海，名百丈岩。又有笏石、鲤鱼石、鼓石、王母台、莲花峰、浴鸦池诸胜。又有一石，击之如磬，曰响石。明高棅《游壶井记》：“壶山，乐邑之极处也。当邑之东为大海，山倚海滨，涌出空波，远视若青螺。予生四十有六年，每闻兹山多奇产，海物错出，居民鲜少，皆逐逐于舟车鱼盐之末，未尝有显者闻。窃意其幽闲寂寞之滨，间必有精神聚处，独无能发其秘者，岂天设而地藏，未见遭其人乎？洪武乙亥，余叔氏张伯清读书山中，屡要余以剡棹之期。莫秋十日，余访旧屿，南去壶山，只隔一水。越五日既望，宗人翼宇中行者，好文士也，资舟载酒，领余来游。时樵川朱以义亦与焉，东鲁生冯王与[HT6SS]扶病偕行。有友十人，自塘头发舟，值风潮不便，泊棹于洽屿，携酒登岸，展酌于天妃祠。下临大江，望壶山若在几席，天风飘荡，浪花飞舞，舟子吹洞箫，歌水调，余亦倚歌而和之，诸客从而赓歌互答，举觞劝酬，剧饮无筭，不知身在人间乐也。斯须风恬汐退，沙洲斥望若千里，舟人渔榜出没于其间。余情益肆，遂扶醉跣行泥淖中，可一里，以抵壶山。东鲁生病不能从，寄留于野人家，余客亦稍稍引归，从余者五人焉。于是履巉岩，披蓁莽，造张叔读书处，诸生出与成礼。中行复洗盏樽，饮于鳌峰石上，以观大海。时日已夕，轻云翳空，月影微霁。由鳌峰左行，周山之一遭，下临江岸，观所谓壶公井者。井有二泉，出石罅间，味皆清冽，居人咸饮之，俗呼为壶井山。是夜，张叔复置酒于主人馆，余亦不胜杯矣！相与枕藉而卧。及觉，鸡已咿喔。余赋近体诗以寓兴，迟明返于洽屿之野人家。东鲁生亦赋诗二篇见赠，因留共饭。然后，由洽屿步归于屿南。东鲁生曰：‘今日之游，无让古昔，龙门子既首倡，诸人不可无继。’余惭向之辞不逮兴。未足以张斯游之大，乃作而曰：‘游哉，游哉，无徒游者哉？彼昔人之穷搜远览，赋景兴怀，如郎官、氵美陂、洞庭、赤壁之雄者，曾几何人？况吾侪衣冠文翰，遭际清朝，而得寄兴江山，忘情轩冕，如斯乐者，又几何时？不有合作，劖岩而记之，岂直贻笑于山灵，亦何以庆兹山之有遭矣。遂以孟浩然，‘众山遥对酒，孤屿共题诗，’之句分韵，余探得‘共’字诗成，再撰次以为记。”
　　灵峰山　在良田里，县东南五十里而遥。山多灵胜，上有石洞，曰归云洞。里人有见龙乘云而归者，故又名龙龛山。有水乐堂，曾公岩、香炉峰、狮子石、半月池、品字池、佛祖岩、罗汉台诸胜。绝顶有望海亭。一曰天池山，上有石池，大旱不涸。西曰凤凰山。唐黄滔诗：“系马松间不忍归，数巡香茗一枰棋。拟登绝顶留人宿，犹待沧溟月满时。”宋蒋之奇《望海亭歌》：“我来灵峰望沧海，夜半起坐望海亭。沉沉水面正阴黑，六龙衔日犹未平。须臾阳谷光气发，五色变怪不可名。洪涛汹涌九鼎沸，蛟蜃伏匿鱼龙惊。金鸦腾署若木末，烟消雾散天下明。狂风喧豗簸巨浪，犹似百面雷鼓鸣。崩腾荡沃倾五岳，鳞鬣磨碎鲸与鹏。[HT6，7”SS]山曹峨忽骇陵谷变，雪山千仞天际横。飘飘番船随上下，出没仅若水上萍。忽然风霁万籁息，金斗熨贴一练平。碧波湛湛千万顷，参错岛屿如杯罂。三江五湖亦甚大，视此乃类蹄中泓。琉球佛齐日本国，隐隐微见烟林青。三山历历亦可数，突兀下有鳌头撑。惜哉秦王不到此，劳心徒欲求长生。我虽流落江海上，独此寄寓亦可矜。行当结茅炼金液，以待九转灵丹成。仙飞羽化会有日，直跨三岛梯青冥。他年故人或相问，请来访我于蓬瀛。”
　　御国山　在千零里。其山蹲峙海滨，高出云表，又名卫国，俗呼牛首。贡彝望此，以识海道。傍有老翁山，曰鼎山，曰西脊山，后曰竹山，南曰旗山。麓为宝鹊山，有大石方围三十余丈，中叠两石，上覆一石，曰叠石岩，凭虚高耸，穹窿骇目。
　　越王山　在县东北三十里从化里。高一里，周围三十一里。《闽中记》：“越王勾践七世孙无疆与楚战不利，子孙徙居之，故名。”北曰西石岩，傍曰万寿山，曰灵山。有岭，曰古烂，曰从龙。
　　炉峰山　在方乐里。形若香炉，一名炉烟山。有鹳石、飞来石。又有周山，傍有桃花洞。
　　苒盛山　在二十三都。怪石鳞叠，外滨大海，为省会之障。有隐豹岩，屈曲而入，中极平旷。东曰棋山，顶有石台，相传仙人奕棋于此，至今台傍荆棘不生。又东北际海，曰广石，有越王禁石在海际，周围十余丈，产紫菜，闽王审知时，禁民私取。互见《古迹》。宋董渊《棋山》诗：“风际有云多世态，海中无底是人心。可堪更问棋山话，一局闲争古到今。”
　　海　在县北五里。又县东南、东北境皆滨海，山港澳屿回环为险。详见《海防》。
　　马头江　在县城西北半里。自闽县流入境，江面益阔。又东北与大海相接，波涛震撼，舟载常虞风潮之阻。
　　太平港　旧名吴航头，在县西北，入马头江。《方舆纪要》：“相传吴王濞造船处。似误。盖吴越遣兵入闽，尝泊舟至此也。明永乐中，太监郑和由此入海，改曰太平港。”
　　梅花江　在县东北五十里。明有梅花千户所。又曰梅江，亦曰梅花澳。详《海防》。明王莽《梅江》诗：“君不见梅江浩荡连沧海，积水不极涵空青。未明先带扶桑日，入夜倒浸银河星。澄波万顷秋无尽，漠漠遥光海天迥。岛屿千家烟火深，军城百雉妖氛寝。渔笛吹残夜落梅，空江长见旧潮回。珠潭露下渔风起，鲛室云归蚌月来。仙源香雾浮花岛，海色空蒙望中好。元圃沧洲路不通，清水黄尘梦难到。大海东流自古今，人言此水直千金。兴来濯足稀同调，惟有樵人同此心。樵人一旦分携去，手持荆璧登云路。望望仙舟不可留，沧波日夕惊离思。”明高棅《梅江谣》：“梅江之水千丈深，人言此水直千金。千金未必称人意，我爱梅月清烦襟。青山故人如白鸥，招邀待我黄沙头。采秀探奇入灵境，上攀龙峰最绝顶。龙峰绝顶窥蓬瀛，登高望远形神清。大江茫茫鸿溟涨，元气浩浩无虚盈。飞涛一发雪花白，遥山数点琉球青。欹航侧柁凌空阔，历乱中流棹歌发。居人云水弄生涯，撒网抛纶到穷发。”谢杰《奉使册封发梅花江》诗：“仙崎渡口水飞楼，十丈青莲太乙舟。风笛数声江阁暮，梅花五月海门秋。天高北极星辰转，地坼南溟日夜浮。此去若过乌鹊渚，好将消息问牵牛。”
　　广石江　在县东。江上居民繁多，以渔为业。
　　松下江　在县东南三十里。东通大海，西界福清县。又有壶井江，在县东壶井山下，潮至则山没，有泉清冽，可给数百家。平沙中产海错，居民赖之，亦曰壶井澳。又东北有磁澳。详《海防》。
　　大　溪　在县东南三十里。源出福清县境，分流至此，萦纡数里，溉田数百顷，东流入海。
