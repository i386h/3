<!-- { "loadSidebar": true } -->
　　龙漈报惠寺　在安义里光山，唐乾宁元年建。《三山志》：“《丹阳驿道纪》云：武陵溪经龙漈潭，昔有龙孕其间，樵采因不入者百年。僧宗王羽结茅其上，众异之，始创屋宇，表闻赐额。”《县志》：“明景泰四年修。国朝顺治间重建。”
　　宝应寺　在仁贤里白岩，唐乾宁三年建。《三山志》：“张莹闻山中钟鼓音创，政和四年灾，宣和重建。”《县志》：“明景泰间重建，国朝顺治八年重修。”
　　清洋寺　在贤义里东塘坡后，周广顺元年建，明景泰间重建。
　　龙兴寺　在嘉贤下里，宋建隆元年建，明景泰四年重建。
　　西瑞岩院　在安义里，宋乾德四年建。国朝康熙间重建。
　　龙泉寺　在新安里，宋景德四年建。明吴尚诚《龙泉寺》诗：“纡徐一径上岑山，高阁岧峣抱碧湾。游客漫随清磬入，老僧长对落花闲。洞天龙见虚无里，云壑泉鸣查霭间。尽日淹留情不极，却疑身世却尘寰。”
　　崇寿寺　在县西，宋天圣四年建，明宣德七年重建，久废。
　　宝寿寺　在嘉贤下里，皇祐元年建。元至正二十五年，僧海月修，国朝雍正间重建。
　　宝积寺　在二十七都，宋嘉祐二年建。明正统元年重建。
　　报国寺　在保安里东村，宋熙宁二年建，初名“安国”。元至正十一年重修。
　　荷山庵　在浦下。元初，李仕明以世受宋恩，不仕，隐于珠浦，因辟荷山院，祀其列祖像。至正四年，其子俊重建。明商琏《荷山庵》诗：“梵宇寰尘外，乾坤坦荡中。潮生沧海碧，花发紫薇红。祝发谈三昧，登云仰数公。明朝秋意动，霜信向南空。”
　　观音阁　在县西二里许，明嘉靖间建。《闽都记》：“规制宏伟，面文笔峰，俯瞰鳌江。万历间张贤重修。”明王应山《夏日憩观音阁》诗：“衔书来凤邑，杰阁暂幽寻。山拥空蒙色，江涵水月心。金天消暑气，宝地结繁阴。为识禅栖近，经声度竹林。”
　　龙兴观　在钦平下里。万历《府志》：“宋景定二年，常挺以龙兴废寺田请于朝，改为观。永乐十二年重修。”
　　清隐观　在中鹄里，元至正四年建。
　　三仙观　在安德里，元至正十五年建。
　　元都观　在永贵里，小澳岭头。
　　　　罗源县
　　水陆寺　在县西笃行坊，即旧县址也。后周显德四年建。万历《府志》：“洪武二十三年，改为公馆。成化三年复为寺，内有甘泉。”
　　圣水寺　在县西隅里，宋绍圣三年建。《闽都记》：“寺有八景：笔砚峰、龙虎岩、仙源泉、弥陀石、玉井、金钟潭、栖云洞、眠鹤亭。”宋白玉蟾《圣水寺》诗：“骑鹤来游众宝山，山中石室水光寒。岩前峭壁松花落，午夜月明初炼丹。山僧问我家何在，笑指浮云落日斜。佩剑朗吟明月下，落花流水是生涯。”
　　信安寺　在拜井里吕洞岭，唐咸通元年建。国朝康熙间重建。
　　旃檀寺　在重下里，唐广明元年建，明崇祯间重建。
　　小云峰寺　在梅溪里，唐大顺间建，明正德、天启间重建。
　　庆田寺　在金安里，唐乾宁元年建，光化二年赐额。明永乐间重修。国朝康熙间重修。
　　凤山寺　在霍口里，后梁开平元年建。明天启间重建。国朝康熙间重建。
　　光化寺　在梅溪里，后梁乾化间建，明万历间重修。
　　崇寿寺　在丰上里，后唐天成二年建，有放生池。明宣德、弘治间重修，国朝乾隆年重建。万历《府志》：“又一在宝胜山中，亦曰‘崇寿寺’。”
　　圣寿寺　在罗平里，后唐天成三年建，明弘治间重修。
　　龙华寺　在徐公里，后唐长兴间建。
　　金粟寺　在临济里，后唐清泰二年建。国朝康熙间重修。
　　应德寺　在新顺里，后唐清泰间建，国朝雍正间重建。
　　曹山寺　在重下里，后周显德中建。
　　白塔寺　在县西南铁嶂山下，宋开宝二年建，明万历间毁，国朝康熙间重建。明谢肇淛《白塔寺》诗：“石室枕岩阿，炉烟败叶多。绣苔双鹤下，拥火一头陀。塔址春藤护，山窗夜虎过。凄凉神理尽，泉咽似悲歌。”
　　龙兴寺　在罗平下里，宋建。明嘉靖间重修，国朝康熙间重建。
　　龙岩寺　在梅溪里，宋大中祥符间建，国朝乾隆间重建。
　　普明寺　在善化里，宋嘉祐元年建。
　　仙岩寺　在新顺里，宋元符二年建。国朝康熙间重建。
　　西溪庵　在丰下里。万历《府志》：“景泰三年重建。其地溪水清泚，林木繁茂。”
　　洞宫天庆观　在县东北。万历《府志》：“唐天宝七载建。有八仙亭，又有普贤堂，在登高山下。”
　　　　永福县
　　重光寺　在县南开平里，唐大中二年建。《三山志》：“宣和二年改为神霄宫，建炎元年仍为寺。”万历《府志》：“有放生池、罗汉阁。隆庆三年重建。”宋吴栻《重光寺》诗：“上穷苍石蹑丹梯，祖意谁参只履西。晓阁浓阴云散岭，亥堂清影月双溪。池开今日青铜鉴，碑立何年碧玉圭。静觉官名微可笑，《南华经》里一醯鸡。”明谢肇[HT6，7”SS]淛《宿重光寺》诗：“扁舟百折石滩穷，却望丛林县郭东。幢影晓飞翀岭月，磬声寒度洑溪风。上方僧定诸天寂，下界人稀万念空。疏竹两廓荷半沼，禅关不闭夕阳中。古刹临溪半倚山，清斋留客宿云间。紫烟满地香浮篆，翠色生衣竹映关。枕上滩声随磬咽，松间鹤梦伴僧闲。半生未了皈依愿。羞向空门到复还。”
　　云际院　在待旦里，唐大中五年建。有苏老亭。宋庆历间，提刑苏舜元常游此，因名。今废。宋吴栻《苏老亭》诗：“苏老行诸郡，多为洒落游。静心山共止，动意水俱流。赴社呼陶令，繙经约谢侯。高风谁复记，明月上西楼。”
　　上生寺　在永安里，唐咸通二年建。
　　上林寺　在永安里，唐咸通二年建。明废为书院，今复为寺。
　　瑞应寺　在二十四都，唐广明元年建。
　　名山寺　在高盖里，高盖山之麓，唐文德元年建，五代唐天成中赐额。明陈荐夫《名山院》诗：“萝迳绕孤峰，珠林隐梵宫。路寻白云处，人在翠涛中。古洞闭残雪，水帘开晚风，共将真妄理，闲坐叩支公。”许豸诗：“梅花历乱在岩扉，鸟道幽深转翠微。满院白云禅榻冷，半山残雨水帘飞。猿盘石树窥僧灶，叶落香坛点衲衣。不用虎溪遥送客。庐山高士已忘归。”
　　能仁寺　在县西南保德里，唐天祐二年建。《闽都记》：“群峰峭拔，寺介其中，初名，‘寄林’，僧无爽结庐于此。后唐清泰二年，更名‘瑞峰’。宋政和中，更今名，有放生池。”《县志》：“明万历间，重建。”
　　枕峰寺　在县东八十里，唐时建，今废。元王翰《枕峰寺》诗：“石磴招提古，松萝暝不分。排云双树转，隔水一钟闻。林影疑残雨，山光倚夕曛。醉来归路远，秋思正纷纷。”
　　方广寺　在保安里方广岩下，后汉乾祐二年建，明永乐十四年重修。《闽都记》：“山峭拔千仞，上有石室，可庇千人。内构室三重，不假片瓦，宋黄非熊读书其中，有联云：‘石室云开，见大地山河三千世界，水帘风卷，露半空楼阁十二阑干。’万历间林太守春泽子应起募建空华阁于岩之下，林应宪书‘方广洞天’四大字，刻于石。”《福建通志》：“寺内供宾头卢尊者，相传有大樟木于石壁溪逆流而上，乡人异之，谋雕尊者像。适有道人至，自称精雕，刻像成，忽不见，遂舁送寺中，至今犹存。”陈鸣鹤诗：“幽邃全无日，鸿蒙别有天。水帘悬绝涧，石室倚层巅。鹤唳松门下，僧归夕照边。尘寰如可谢，高枕答风烟。古洞无尘迹，禅房闭落花。晚钟猿礼塔，远水雨烧畲。盂滴龙头水，铛鸣雀舌芽。老僧行脚久，闲坐说流沙。”陈仲溱诗：“古殿盘旋好，巉岩势欲颓。树随罗汉果，花覆祖师台。岚气纷成雨，松声巨若雷。山僧自清净，长日卧莓苔。叠嶂连云起，层岩不可攀。鸟飞清霭外，人语翠微间。涧水冰绡挂，山门烟树关。忽听孤磬响，僧自万峰还。”谢肇[HT6，7”SS]淛诗：“峰如悬玉路如绳，行到诸天几百层。岩敞全吞松杪寺，林幽时吐夜深灯。泉滋洞里长生树，雨溅床头入定僧。闲倚阑干看下界，半空烟雾锁苍藤。虚台高枕北风凉，返景时看过隙光。云绕千峰迷怖鸽，路危一线度灵羊。壁间留影金身化，檐际悬空石乳香。半夜钟声千谷响，山魈惊起礼空王。”
　　方广桂院　在方广岩，宋建隆间建。
　　越峰寺　在县西门外里许，宋开宝元年建。《县志》：“今改为道观，有玩芳亭。”宋吴拭诗：“野僧迎客笑开关，更拂残碑藓字斑，徐姓仙归空碧洞，汉封王去漫青山。影来秋月林千缺，声落春风水一湾。焙茗满瓯须强啜，过桥车马便人间。”
　　极乐岩寺　在开平里，宋大中祥符二年建，明隆庆间重建。
　　方壶寺　在二十一都。建置时代未祥。
　　白云寺　在二十五都白云岩下，元至正间建。
　　龙泉寺　在县东八十里官烈山，明永乐间建。《县志》：“有龙井，大旱不涸，唐百丈禅师说法处。元末，灵武王翰隐居此山，寺即其子偁建，崇祯四年毁。国朝乾隆九年重建。”
　　三清观　在县东，旧名“东岳庙”，宋端平元年更今名。
　　　　福清县
　　圣迹寺　在县北隅，后唐天成五年建。万历《府志》：“有灵源洞、放生池。”《县志》：“明弘治四年、万历四十六年俱再建。国朝为祝圣道场，乾隆年重修。”
　　天王寺　在县北遵义里，《县志》：“在县东文兴里。”梁大通二年建，初号‘法建’，唐咸通二年易今额。有湖亭之胜，今废。
　　庐山寺　“庐”，《三山志》作“卢”。在县永福里，陈永定元年建。《三山志》：“唐会昌例废。大中初，有僧惠澄善望气，往来其间，乃丐卢氏居宅以广之，号‘卢山’。天圣初，始为禅寺，寻如初。庆历中，复为禅寺。”《县志》：“宋乾道间，僧克文重修。”
　　护国寺　在六十都万石山，唐开元二年建。
