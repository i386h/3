<!-- { "loadSidebar": true } -->
　　黄蘗寺　在县西南清远里，唐贞元五年建。《三山志》：“沙门正干尝从六祖学，既得其旨，乃辞去。抵此，遂创院，名般若台，今十二祖师堂，其地也。八年，于其东大辟堂宇，德宗改为‘建福禅寺’。咸平初，降太宗御书，因阁于法堂西以藏之。”《闽都记》：“国初重建，嘉靖间，倭变复毁。”《县志》：“万历间，敕赐藏经六百七十八函。崇祯十三年僧隆琦重建。”宋李弥逊《黄蘗寺》诗：“苦为扪萝行，正坐爱山僻，振衣云中树，洗耳泉上石。稍寻优钵林，偶旁瞿昙宅。溪横走羊肠，山转回龙春。两难伴搘筇，二老共飞锡。望迷落叶秋，坐断蒲团夕。云归绕窗明，香尽出檐碧。希声发岩窦，妙观生墙壁，尘缘苦推攀。胜事成今昔。离家月垂钩，归路月挂壁。师今一帆轻，我向百里役。船子罢持桡，赵州行蓦直。”林希逸诗：“黄蘗山前古梵宫，早年屡宿北山中。猿蹄十二峰前月，鹏送三千里外风。日者共游因朔老，期而不至有樗翁。骑鲸人去相如病，更欲跻攀谁与同。”元刘弇《题黄蘗寺息老堂》诗：“顷来法席如师少，老去生涯似此无。直寄天年谩龟鹤，却收化日到桑榆。苍环作抱三台壮，缟带明空一水纡。时拂东斋坏云衲，更开南越隐居图。买山支遁无初费，示疾维摩本不徒。夜雨龙腥飞别涧，昼烟禽口弄落高梧。斋余短促清生尘，坐久柔团煖称蒲。三乐荣期犹俗物，二毛潘岳信拘儒。禅林彪虎新眠熟，觉海乌藤旧搅枯。不学昔人悲唾远，已将兹世脱鱼濡。”明徐火勃[HT6SS]《宿黄蘗寺》诗：“青峰十二削芙蓉，黄蘗开山第一宗。阴洞有灵蟠巨蟒，古潭无际蛰神龙。门通数亩林间竹，路指千年涧底松。觅得云房聊借宿，半天残月上方钟。”
　　安福寺　在清远里，唐大中元年建，宋嘉祐四年重修，有熟梅轩。宋林希逸《熟梅轩》诗：“梅子黄时四月秋，小轩流水最清幽。山僧坐到禅机熟，不挂眉头一点愁。”
　　应峰寺　在县西清源里，唐大中元年建。明叶向高《应峰寺》诗：“芳溪沿尽出层阿，古寺经行感慨多。云冷法堂喧鸟雀，春归幽兴长藤萝。空花零落无僧住，暮雨凄凉几客过。乘兴欲穷天际路，数声钟磬隔烟波。”
　　灵石寺　在清源里，唐大中四年建。《三山志》：“先是唐武宗时，僧元修始庵于此，后深入岩谷中，宣宗时出诣阙，贡金买山，始创精舍，名‘翠石院’，至是锡今名‘灵石俱胝院’，光启三年将死，书云：‘吾初住庵，刀耕火种，伽蓝买庄田以供僧待客，未尝缘化。茶毗之日，负院田园，足为斋供、外庄输王及支费，此外不得他营。”《闽都记》：“宋天圣初，复广寺宇，有十胜，亭榭尽废，独苍霞亭、朱文公书匾、蟠桃坞、石刻尚存。”《县志》：“明万历四十三年重修，国朝康熙三年重建。”
　　敛石寺　在县西北方兴里，唐大中四年建，明隆庆间重建。
　　福山寺　在县南新丰里，唐大中间建。万历《府志》：“宋郑介公侠读书处也，今废。”
　　天竺寺　在方兴里，唐咸通间建，相传仙人汲泉碾茶处。明宣德三年重建。
　　龙卧寺　在县东方成里，唐咸通间建，明永乐三年重修。
　　涌泉寺　在方成里。《福建通志》：“五代时，孝子林安庐墓于此，石裂泉出，闽王赐额。”
　　延庆寺　在新安里，后唐长兴二年建。万历《府志》：“初名‘灵曜’、宋天圣中赐今额。山泉甘冽，所产茶异常品。”
　　重兴寺　在西南光贤里，后周显德二年建。《三山志》：“初为庵，名‘大悲’，至是拓之，乃更今名。”
　　新兴寺　在光贤里，后周显德二年建。《三山志》：“本崇福院之废址，翁仁凯庐墓之处，至是新之，始立今额。”按万历《府志》、《闽都记》俱云：盖宋太平兴国中建。
　　香山寺　在清源里，宋天圣间建。明叶相国向高、王郡守锡侯重建。
　　水陆寺　在县西隅西溪，宋天圣间建，明天顺六年重修。
　　福兴寺　在化南里，宋庆历四年建，明洪武二年重建。
　　灵隐寺　在隆仁里，宋政和五年建。万历《府志》：“有不溢泉、平步台、小龙潭、海月庵诸胜。”明陈亮《灵隐寺》诗：“世路多喧嚣，春山自幽静。偶从澹荡人，共陟招提境。沙明日在野，林暝云起岭。憩石歌且吟，倾瓢醉还醒。方欣灵府旷，渐觉尘虑屏。预恐解携归，愁襟复难整。”
　　瑞岩寺　在新安里，宋宣和四年建，明洪武二十三年重建。元林泉生《瑞岩寺》诗：“危亭跨石出层虚，咫尺阑干玩月余。春入冈原分斥卤，烟生林樾出村墟，江流浩瀚潮来去，山色空蒙云卷舒。安得一瓢供我醉，风吟月啸度居诸。绝磴盘纡路百回，只林深处月楼台。千年松色山中满，万岛烟光海上开。野鸟呼风穿树入，洞云带雨出溪来。何时岩畔镌诗去?今日寒萝掩碧苔。”明屠隆诗：“偶向名山宿，岩空不掩扉。风鸣黄叶落，江冷白云飞。潮长鱼初上，芦深雁到稀。扬帆望浦口，乡思正依依。”陈价夫诗：“上方宫殿陟崔嵬，高阁凭虚倚石开。岁久藤花侵讲席，春深榕叶暗香台。半林倒影墟烟合，几点浮空海舶来。自是登临人不乏，姓名无限翳苍苔。”陈荐夫诗：“海色苍苍白露寒，征途初倦叩禅关。似闻僧语青冥上，乍见窗开黄叶间。清梵听来山月晓，荷衣湿尽岭云还。心知净境谁留滞，坐向松间一夕闲。”
　　瑞峰寺　在县东北方民里龙山上，明永乐间建，今废。山巅有石浮屠七级，可观海日，宋咸淳间建，明万历间重修。
　　瑞云寺　在县东文兴里。万历三十四年，邑令凌汉翀同尚宾司丞叶成学建，寺后有塔，亦名瑞云塔。
　　太平寺　在方兴里，明万历间建。国明乾隆八年，邑令饶安重鼎建。
　　灵岩寺　在福唐里，明万历间，邑人太史施兆昂建。
　　福庐寺　在时和里，明万历四十一年，叶相国向高建。
　　福真观　在海口城。《闽都记》：“宋元祐七年建，政和赐额。中有丹井，为道士林知源修炼处，其水清冽，病者饮之辄愈。”
　　水南观　一名“朝元观”，在新丰里。
　　灵宝观　在石竺山，宋绍兴二年建。乾道九年，丞相史浩重修。
　　玉峰道院　在县治西塘边，元时建，明永乐间重修。

卷之十七
　古　迹
　　

　　分县，分代，不再分类。公署、旧迹与古人第宅、园亭，应入古迹者，各详见本类，兹不赘列。
　　　　福郡自秦汉以前，皆鸿蒙也。安问九皇六十四民与?然以秦、汉视开辟，则开辟古，以唐宋视秦、汉，则秦、汉古。由今日视唐、宋，古矣，况秦汉乎?不惟其古，惟其迹。今有陟越王之台，敂虞寄之室，剑寻欧冶，石抚玩琴，酹酒兴歌，登高作赋，是谓骚人标致，好事摩挲，而究于我何加焉?故有其迹，又有其心，得其心，斯得其迹矣。唐黄子棱《望考亭》诗，辄薄将相，重溪山，讵知紫阳之果起于宋耶?郡之古香，咫尺也。曩闽士张士贤得古圣贤石刻像，而历序之，是其心炯炯可识矣。志古迹。
　　　　闽　县
　　汉冶城、晋子城、唐罗城、五代闽南北夹城、宋外城，俱详见《城池》。侯官县同。
　　汉
　　越王台　在府城南嘉崇里。《闽书》：“台上可坐百余人。旧记：越王余善钓白龙处，又名‘钓龙台’，汉遣使封无诸孙丑为繇王，授册于此。宋蔡襄《钓龙台》诗：“龙在固神物，动与风云会。胡为脱渊泉?辄触钓纶害。无乃护明珠，睡目方瞢昧。而或嗅香饵，贪涎适霑霈。不尔腾角牙，自炫鳞虫最。未应川岳摇，去等蝉蛇蜕。传闻旷百世，兹事久晻瞹。空余古台石，硉矹尘沙外。湍流卷白日，岩壑动清籁。乾坤终苍茫，物理有否泰。”元雅琥诗：“自古瓯闽国富雄，南琛不与职方通。江流禹画纵横外，山入秦封苍莽中。逐鹿师还神器定，屠龙人去钓台空。海门最是潮头急，何处繁华是故宫?”明林鸿《钓台怀古》诗：“无诸昔建国，赤土疏王封。筑台青冥上，垂钓沧江龙。乘龙去不返，千载如飞蓬。只今登荒台，寂历多遗踪。我有太古怀，来吟江上峰。天晴海气灭，地古寒烟浓。潭水绿万丈，秋岑碧千重。瞻眺未能已，落日催孤钟。瓯闽古荒服，无诸汉英雄。秦项既沦没，却辞隆准翁，组练照海色，旌旗来故宫。赫矣茅土业，大哉开辟功。事往沧海变，龙飞霸图空。昔日钓龙台，尚余江水中。桂殿苔色古，空陵云气红。朝夕卷寒潮，隐隐闻雷风。登临毕余景，感叹无终穷。无诸东海上，有国在秦先。一朝逐秦鹿，戈甲纷相连。高才已得志，论封亦徒然。归来筑高台，投竿钓蜿蜒，屠龙雄按剑，拂拭沧洲烟。英风振海岳，古月亘长天。昔人不可见，踪迹长堪怜。闲来弄秋水，渔舟蔼清川。云高碧海净，日落千山妍。浩歌古台上，醉向酒家眠。”又《登钓龙台》诗：“逐鹿屠龙事渺茫，空台依旧枕崇冈。衣冠神禹传苗裔，封壤宗周列职方。南粤云来螺渚白，东瓯天接虎门苍。登临送别兼怀古，不惜狂吟倒玉觞。”王偁诗：“高台远枕大江流，江上云屏宿霭收。才子挥毫春作赋，商人酹酒晚移舟。空潭龙去山河改，古殿云寒剑戟愁。莫向此中多感慨，汉家陵树已先秋。”王恭诗：“九原鹿迹何茫茫，五星东井熙炎光。无诸功成裂汉土，组练三千还故乡。当时筑台青冥中，闲来垂钓沧江龙。屠龙技成去不返，至今百粤山河空。台外苍山落平楚，台下江流自今古。野水荒烟古戍寒，落日精灵尚来去。过客凭高眺远鸿，可怜何处听歌钟。愁云偏结谢端渚，海月长悬薛老峰。故人旧隐螺江侧，曾共吟秋吊陈迹。此日南归兴不穷，别后登台好相忆。”林瀚《越王台怀古》诗：“乘闲独上越王台，满目兴亡事可哀。宋王行宫惟绿草，考亭旧业半苍苔。楼船东去家何在?云谷春深花自开。山色不知风景别，还从江上送青来。”徐熥诗：“山河如故霸图休，台下空江水自流。岁久莓苔生庙壁，日斜葭菼满汀洲。旌旗影灭秋风冷，剑戟星沉暮雨愁。莫道钓龙人已远，精灵还向夜深游。”徐火勃诗：“寂寞高台翠色重，居人千载吊遗踪。殿前烟雨迷铜兽，江上风雷起白龙。城郭万家犹禹贡，河山八郡旧秦封。昔时霸业萧条尽，空有寒潮送暮钟。”许豸诗：“雄图消歇暮潮西，烟浸长桥柳叶齐。废井草生龙已去，荒台花落鸟空啼。江喧钓碣闽关险，雨暗穹碑汉篆迷。千载登临遥极目，海天空阔雁行低。”
