<!-- { "loadSidebar": true } -->
　　郑氏，吴翰占妻，年二十八寡，历节三十余年。
　　许字林礼如，贞女吴氏。
　　许字陈光顺，贞女蓝惊小。
　　许字陈兆镇，贞女章德梅。
　　明以下贞烈
　　谢贞小，谢玉璇女，许字黄羽。未婚，羽卒，贞小闻讣，号恸几绝，奔羽殡所，誓不归。姑病，割肝以疗，随广积薪草，置庭前，莫知其故。迨姑卒，丧事毕，端坐薪上，纵火自焚。孝宗降诏旌之。
　　许松姐，许元宴女，年十七归陈博善。夫罹重疾，嘱氏曰：“汝未有子，当择他适。”遂殁。氏抚膺恸哭。盖棺后，即缢以殉。巡按白贲悯其节烈，为之殡殓焉，仍书匾表其门曰：“孝义”。
　　郑定姐，黄正旭妻。夫病笃，氏亦绝食。夫殁，自缢死。
　　谢清小，归朱英。阅月，英死。不食三日，乘间登楼缢死。
　　陈英颖，陈启震女，归刘以水。夫死，不食，卒。
　　林顺德，知州林金女，许字孙梦弼。梦弼死，女随父任，闻讣，乃素笄缟衣，泣告父母，乞归。父母为治装具，附大母归。至夫家谒舅姑礼成，拜奠夫殡所，养姑以终。当事为之表云：“奔未面之夫丧，苦冰霜而誓死不二；执无子之妇道，甘藜藿而孝养匪亏。”万历间旌。
　　傅夏姐，郑邦槐妻。夫质于寇，妇沤麻自给。久之，人言夫死，妇方绩，遂入室自缢。
　　吴钦顺，孙晟妻。夫死，周岁忌日，一恸而绝。
　　魏六姑，处女也。年十六，父大椿病死，母遗其孤绮而嫁。时绮方周岁，六姑朝夕持以泣，知不可他托，遂不字，竟抚弟终其身。绮后衍至千余指，皆六姑之贻也。魏氏至今岁时祭之，称：“在室六姑”云。
　　陈聪小，陈邦权女，许配黄应龙。年十六闻夫讣，泣曰：“夫死，姑谁养?”姑刘淑真，盖黄缙之妻，早寡，抚其子以立者也。陈因遂欲奔丧，母止之，引刀欲自刎，母不得已，与偕行。至黄家，哭尽哀，易服拜姑，遂不归母家，与姑同寝处。凡日用器物，终身不与人共，一日，小叔动其頮巾，立碎而弃之。姑亡筑墓，以夫附焉，陈亦随殁。万历十六年，诏与其姑并旌。家贫不能葬，闽县董应举助成之，且请于兵备使者吕纯如，表其墓。
　　张仲玉，许配陈舜位。早夭，仲玉年十八，闻讣，谋归陈，亲难之，泣而曰：“父母为玉受聘，我即陈家妇矣。”遂奔夫丧，拜姑，括发去饰，避人独栖。辛巳正月，邻家火，身凭夫榇，愿与俱焚，忽风返火灭，其屋独存。戊子六月六日，大师压境，县民奔窜，仲玉守柩怀刃以待。明日兵入，姑指前令于可举旌匾示之，兵义焉，为白将领，悬令表识于门，他兵遂不敢入。一日病笃，语姑曰：“死后衾殓，毋经男子手。箧中所积纺绩金，愿为营圹，与夫合葬。”遂卒。
　　苏六娘，年十六许配黄舜举。举夭，苏闻讣，泣奔其丧，父母逼之归，遂自缢。有司旌其闾曰“处女永贞”。
　　林金小，壶江林熹女，年十二，归连江郑辉，生一子。嘉靖四十二年，倭入壶江，金小适归宁，与妹玉小扶母登舟避之，贼突上其舟，金小恐污，亟以子予母，偕玉小投江死。
　　国　朝以下贞烈
　　孙淑英，林翼昭妻。夫卒，与姑周氏同孀守。戊子兵变，孙惧为贼污，赴水死。
　　林氏，陈用建妻。顺治戊子寇乱，同姒卓氏赴井，寻救出。见夫伤刃，挺身翼之，寇怒击其首。丙申，又被寇获，欲犯之，不从，子有琠出救，同遇害。
　　林云姐，许聘吴氏。顺治丙申，被寇获，行数武得一井，绐寇曰：“盖缓予行?”憩于井侧，遂跃入，年十四。
　　赵琚姐，孙次琇妻。顺治丙申，寇入，抱周岁儿避农舍。寇搜及，恐不免，以儿嘱其婢，奔死于井。
　　黄连姐，晋江蔡锡蕃妻。从夫寓连江，被寇获，同夫姊引姐投厕死。
　　吴玉姐，诸生黄元吉妻。山寇猝至，被掠，夺刃力斗，仆地受刃死。
　　陈慈姐，诸生陈益翰女。丙申，寇陷城，被掳，忿詈不从，寇力挽之，挺身见杀，年十五。
　　陈宜姐，陈元晖女。年十七被寇获，欲污之不从，露刃加之，终不屈，被害。
　　游端容，诸生吴捷妻。山寇将至，趣夫出避，自死后亭池中。
　　赵锦姐，陈达如妻。寇至，勉女寿姐善事父，女曰：“母死，儿岂可受辱?”泣拜其父，同赴江死。
　　陈敬姐，诸生吴际翔继母。寇至，与妇游端宜、孙妇邱贞姐、孙女顺姐同时自缢。
　　董　氏，诸生刘鼎烈妻。寇入，引刃自刎，鼎烈亦刎。同里孙贤妻陈氏，吴孔钅宏妻李氏，林昂女四姐，俱一时投井而死。
　　兰居姐，章时葆妻。寇警，同女训官死泮池中，女年十三岁。
　　陈氏，章日孟妻。山寇入城，与夫妹启姐约同死，遂杀其幼女，自刎。启姐年未笄，亦自刎。
　　林进姐，诸生蓝梦麟继室，遇寇与媳林氏同刎死。
　　陈玉姐，周国学妻。与侄女静姐同纺织，寇入，玉姐赴水死，静姐从之。
　　张宁姐，吴一恺妻。山寇至，先赴井死。同里有一时俱投井死者：吴兆鲲妻林氏，林琛妻张氏，刘璧妻陈氏，郑讯妻孙氏，陈九重妻蔡氏，陈子祯妻游氏，游子骐妻陈氏，陈聘妻孙氏，梅火奎春、烘春妻徐氏、林氏，陈士策妻卓氏，王英聚妻郑氏，黄守礼妾梅氏。
　　吴粹茂，诸生陈云金妻。顺治丁亥，避兵荒室中，闻四邻淫掠声，谓诸姒曰：“不决，辱将及。”遂赴井死。同时赴井者六人：陈琚姐，云金妹，许字诸生林肇乾子，死时年十四。诸生吴骏声妻，节妇陈氏，国子监生陈宏谟妻孙氏、妾许氏。
　　林氏，陈承高妻。寇至，闻夫被获死，从楼上跃入邻家池而亡。同里杨承铎妻林氏死于河，孙毅妻张氏死于池。某氏，夫为竹工，寇至，以大箕自覆刎死。
　　林氏，杨承宣妻。寇拷其夫，林出救，欲犯之，不从，被刃死。子兆熊，抱母尸恸哭，触阶而死。
　　陈凝淑，生有姿容，适集政上里林挺梅子。夫牧竖耳，未一岁死，贫无以殡，哭尸旁三日夜，殓毕，投缳死。
　　孙引小，孙可任女，年十七归林增庆。才两月，庆以业渔溺死，孙矢志自裁。丧终，尽哀致祭，入夜严妆，以大带系椽死。事闻，邑令徐甲第造其家祭焉。
　　何长妹，何怀正女，归李大姝。顺治庚戌，大姝为寇所杀，何闻，遂自经死。
　　王颖姐，邱卞玉妻。年二十九丧夫，未有子，因决计死。家素饶，奁具甚盛，悉以付小叔宸玉，以他日嗣续之事托焉，遂绝粒不食，其母力止之，不得已，谬为食饮如常，母因不疑，乃乘间缢死。
　　吴梅姐，嫁东湖郑亨泌。甫一岁，亨泌病卒，执丧历旬日，阖户投缳以死。时人有诗吊之云：“尺绳名义留千古，两柩幽魂对六时。门外一泓湖水碧，春来曾照旧蛾眉。”
　　吴玉小，生而性严肃，诸姑姊妹群集喁喁谐笑，独毅然自持。长适余玘，家贫，吴安焉曰：“吾生而贫者，贫非所病也。”未几，玘病，及剧，吴涕泣誓殉，玘慰之曰：“若自为我家妇，食贫良苦，或者天其怜之，俾终有甘乎?”吴泣曰：“君死，妾安能得甘?吾死决矣。”玘逝，吴遂以镰锯喉，血喷涌溅地，众抱夺之，不得死。遂乃剪发绝粒，示不可生，独冀其父来一诀。父知之，故不往，将少平其气，庶几其不死。逾三月始往视，吴闻父至，欣然易服出，曰：“儿不孝，不得终侍老父，将从余郎地下矣。”是夜，即所剪发绞为绳，闭户自经而绝，时年二十有四云。
　　王敬姐，迁居郡之南台，归诸生傅岩。逾半载，岩以笃学成疾卒，王悉举箧笥中藏，授翁为治丧计，曰：“必如礼。”既殓，明日薄暮，弟至，相对泣，因问父母起居讫，命弟外宿。及晨，家人皆起，遽呼妇，良久不应，抉户入，已自经气绝，面向卧内，俨然正立也，年二十有一。
　　张秀姐，年十八嫁何良鹏。未逾年夫病笃，微探之，张指天以死殉誓，夫殁，即欲自尽，家人共止之。数月，嗣子以疹殇，张泣曰：“吾命也，胡以生为?”遂于是夕自缢死。
　　吴碧莲，归林步苑，生一女。步苑得疾，度不起，语吴其自为计。曰：“君死，妾死，奚计乎?”曰：“如幼女何?”曰：“俟断乳可耳。”步苑殁，既逾期，女已断乳，乃曰：“此吾践言时也。”欲投缳，其姑与同寝处，不得间，遂市砒，咽之，家人皆急为解，噤不受，越三日乃绝。
　　郑氏，陈莪妻。莪家贫，苦耕以养亲，郑勤女红佐之，相得甚欢。康熙辛卯，莪遘疾死于学舍，郑痛哭，语舅姑，必相从泉下，舅姑曲解之。服丧越四十余日，卒投缳死，时年二十三。
　　林氏，许嫁新安里郑若五子。林归郑，未逾月，夫病，就妇家延医治之，弗效，明年正月，卒于邑。林数欲死之，父母力劝，终不听。逾月，扶榇归，促翁速营葬地，及毕，遂自缢。
　　董合珠，吴云达家婢也，嫁章学闵。学闵贫不自聊，一日，自缢于深山中，董号泣求之，无所得。逾二年，有樵者闻鬼哭声，尾之，见一尸已化，阑珊遗骨，旁有双履，归辄语人以为异。久之闻于董，董曰：“得非吾夫乎?”亟往视其履，果手制也，遂拾骸招魂掩之，是夜亦缢死。
　　杨愿官，嫁林鸣瑜。家贫，相敬如宾。无何，鸣瑜病，谓之曰：“我贷于人者多，死且负之矣，奈何?”及死，杨尽鬻其田庐什器遍偿之，自杀以殉。
　　陈梅姐，谢守嶷妻。年二十五归于谢，逾年育一子。又逾年，夫病，刳臂肉糜以进，终不起，既殓，遂投缳于寝。
　　侯月小，陈满仲妻。年十八而嫁，逾岁，夫估于浙，溺水死，其舅姑欲嫁之，侯执义不可，自经死。
　　林玉姐，年十九嫁郑鸿。甫六阅月，鸿得疾死，越六日，自缢于柩旁。
　　杨氏，吴秦士妻也。秦士殁，自杀以殉。一女方五岁，将死时，语女曰：“吾行从汝父地下。汝生非男，何恃以长，须明旦来携汝。”翼日，女竟无病死。
　　孙氏，秦士弟光士之妻。秦士死两年，光士继殁，孙氏亟欲殉之。姑及诸姒防之甚周，孙阴取刀自刭，流血数升，喉不断，阅两日至夜半，以剪刀断喉而殒。
　　陈氏，张孝美妻。夫死，陈年三十有三，家贫未有子，既盖棺，闭门取所藏砒，服之，有顷，毒作，家人惶遽求药以解，麾不受，曰：“吾志已遂，无相困也。”遂卒。
　　吴氏，杨永相妻。永相以划船为生，溺死于北茭洋。吴闻，觅夫尸，逾月，尸不可得，痛哭自经死，年方二十有五。
　　郑氏，吴国言妻。国言殁，郑未及视殓，经于尸侧。
　　陈蕊姐，嫁林宗琰。四年，夫死，陈绝食，执丧七日，遂缢以死。
　　王日姐，年二十适林尚灿。六年，夫病殁，王投缳而卒。
　　孙氏，翁士达妻。年二十归翁，夫殁，设奠如礼。明日客吊于堂，妇闭卧内，经死矣。
