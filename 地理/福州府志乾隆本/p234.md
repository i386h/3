<!-- { "loadSidebar": true } -->
　　徐　晦　宝历初，为福建观察使。作池通海潮，以振人文。初，晦未第，四门助教欧阳詹数称之。后来观察语及詹，必流涕。仕宦所历，皆杨凭荐引。凭贬临贺尉，知交莫敢送者，晦独送至蓝田言别。为人强直，当官守正，仕至礼部尚书。其为池也，团练副使沈亚之有劳，亚之尝游韩文公之门，以文词得名。《闽书》
　　杨　发　字至之，冯翊人。大中初，以苏州刺史改福州兼观察使。下车首立社稷风雨坛于州之坤方，用钱十万，不徭一丁，不敛一户。以善绩闻于朝，迁岭南节度使。万历《府志》
　　李景温　字德巳，并州人。历谏议大夫，福建观察使，徙华州刺史，以善政闻。《唐书》
　　陈　岩　字梦臣，邵武建宁人。乾符五年，黄巢攻建宁，焚之，岩纠众数千保乡里，号九龙军，击败巢兵。巢据福州，僖宗遣观察使郑镒讨之，不能下，镒檄岩助师，一鼓登西城门，巢走东粤。授都团练副使、泉州刺史。时左厢都虞候李连有罪，亡入溪洞，合众攻福州，岩讨平之，境内以安。郑镒表岩自代。中和四年，以岩为福建观察处置等使，威惠日著，吏民怀服。王潮据泉州，惮岩威名，请降，岩表潮泉州刺史。大顺二年，岩病，召王潮，欲授以军政，未至而卒。都将范晖发兵拒潮。景福二年，潮与弟审知入福州，以女妻岩长子延晦，葬岩于北郊敦业乡太平里。潮素服临葬，郡人校书郎黄璞铭其墓。《福建通志》
　　张　睦　唐末，授三品官，领榷货务，详见《流寓》。
　　　　宋
　　罗　拯　字道济，祥符人。第进士，提点福建刑狱。泉州、兴化军水坏庐舍，拯请勿征海运竹木，一年，民居皆复旧。迁转运使。邵武之光泽县不榷酒以课赋，民号黄曲钱，拯均之他三邑，人以为便。《宋史》
　　陈　桷　字季任，温州平阳人。政和七年，提点福建刑狱。福州调发防秋兵，资粮不满望，杀师臣。变生仓卒，吏民奔溃，阖城震骇。桷入乱兵中，谕以祸福，贼气沮，邀桷奏帅臣自毙。桷诡从其请，间道驰奏，以前奏不实待罪。朝廷以桷知变释之。叛兵既调行，乃道追杀首恶二十余人，一方以安。建炎四年五月，复除福建路提刑，寻以疾乞祠。绍兴八年，迁福建路转运副使。二十四年，改知广州，充广南东路经略安抚使，未至而卒。桷宽洪蕴藉，以诚待物，恬于荣利。当秦桧用事，以永嘉为寓，里士之夤缘攀附者，无不跻躐。桷以立螭之旧，为人主所知，出入顿挫，其节有足称者。自号无相居士，又号不系舟渔者。《宋史》参《闽书》
　　张　浚　字德远，绵竹人。绍兴间，以资政殿大学士知福州，兼福建路安抚大使。闽素号健讼难治，浚谓人心一也，正由临民者先有逆诈亿不信之心，是以不能感格。入境一切谕以义理，饬守令诚意民事，令乡里长老知书者，率劝后生及强悍者无为乡党羞，民皆感仰。每出，观者升屋登木如堵墙，在郡细大之务，必躬必亲，人人感悦。和气薰然，讼事清简。山海之寇，招捕无余。间引秀士与之讲论，闽人化之。去福之日，军民送者，咨嗟号泣，相属于道。朱子《张魏公行状》
　　叶梦得　字少蕴，吴县人。绍圣四年，登进士第。绍兴间，以观文殿学士知福州，兼福建安抚使。海寇朱明猖獗，诏梦得挟御前将士便道之镇，或招，或捕，或诱之相戕，遂平寇五十余群。与监司异议，上章请老归。《宋史》
　　辛次膺　字起季，莱州人。绍兴间，以左中大夫、敷文阁待制知泉州。明年，移知福州，兼本路安抚使。次膺孝友清介，立朝謇谔，仕宦五十年，无丝毫挂吏议。为政贵清静，先德化，所至人称其不烦。卒年七十九。《宋史》
　　王晞亮　字季明，莆田人。绍兴元年，恩赐进士。初，秦桧为大学正，晞亮为学录。桧当国，除敕令所删定官，冀为巳助，晞亮守正不阿，罢。授福州安抚司干办公事。会山寇发，帅请晞亮从军，授诸将方略，寇皆束手请命。尝举李宝于偏裨中，为水军统制，屡奏奇捷。以秘阁修撰致仕卒。《莆田志》参正德《府志》
　　方庭实　字公美，莆田人。政和五年进士，以宗正少卿，宣谕三京淮北，至京西，见先朝陵寝多惊犯，泰陵至暴露。秦桧预使人戒之，庭实见帝，涕泣而言，遂求外补，出为福建提刑。时海盗窃发，初以庭实为儒生，易之。庭实引用郑广辈，得以盗御盗之法，遂相次遁去。又奏除福建铺例和买之害，发泉州常平米以赈旱饥。疏请解官，以赎胡铨之罪，桧滋不悦，改知泉州。寻除广南东路提刑，乞纳禄，未报，卒于官。《莆田志》参《福建通志》
　　王大宝　字元龟，潮州人。建炎初，廷试第二。赵鼎谪潮。大宝日从讲《论语》。知连州，张浚亦谪居之，浚俸不时，得大宝以经制钱给焉。提点福建刑狱，道临漳，有峻岭曰蔡冈，丛薄蔽翳，山石荦确，盗乘间剽劫，大宝以囊钱三百万募民决薮甃道，行者便之。[HT6SS]《宋史》
　　汪　彻　字明远，自新安徙居饶州浮梁。第进士。乾道间，自宁国移知福州，兼安抚使。请祠致仕，卒谥庄敏。尝奏言：“臣起寒远，所以报国惟无私不欺尔。”虽贵，自奉清约，犹布衣时。《宋史》
　　陈俊卿　字应求，莆田人。乾道间，以观文殿大学士，知福州，兼福建路安抚使。政尚宽厚，严于治盗。定海水贼倪郎侵轶闽广，海道骚然。俊卿召统领官郑庆，授方略，庆以风为解。俊卿植旗于庭，视其所向，庆知不可欺，昼夜穷追，悉擒捕之，海道以清。上嘉其功，特迁银青光禄大夫。转运判官陈岘建议改行钞盐法，俊卿移书宰执，欲望朝廷更下有司熟议，或令建议之人以身任责，必有以见其可行者，然后行之。当时不能用，然钞法果不行。明年，力请闲。以提举洞霄宫归。淳熙二年，再知福州。有旨：尽发本路海船及拣禁军。俊卿奏去岁点集，拘留年半放散，商贾固已失业，今而并发，宁不重困。福州十二寨千九百人，拣中千七百余人，尽行起发，州县空虚，乞留其半，以备缓急。诏施行之。又奏本路四州，江西、湖北籍盗之法。四年，累章告归，除特进提举洞霄宫。朱子《陈正献公行状》
　　郑兴裔　字光锡，初名兴宗，显肃皇后外家三世孙也。乾道间，徙福建路兵马钤辖。过阙入见，询以守令臧否，兴裔条析以对，帝曰：“卿识时务，习吏事，行当用卿。”会复置武臣提刑，就命为之。郡县积玩，检验法废，兴裔创为格目，分畀属县，吏不得行其奸，因著为令。建、剑、汀、邵盐策屡更，漕臣请易纲运为钞法，兴裔极言其不可。海寇倏去忽来，调兵常无及，兴裔置澳长，寇至，径率民兵御之。宁宗即位，除知明州。《宋史》
　　谢师稷　字务本，邵武人。初历福清、怀安丞。淳熙中，为福建提刑，以守法除弊为已任。建、延、汀、邵四府，苦敷盐之弊，师稷力禁除之。又奏免铁叶钱。秩满复知漕事。郡有岁输军储斛面，已免徵，时守以经费不足，将复之，师稷又请于朝，俾岁增运盐二纲以助用，不得加赋。万历《府志》
　　赵希怿　字伯和，宋宗室。淳熙中第进士。汝愚帅福建，希怿为监办公事，尝言治人如治身，治政如理家，爱民如处昆弟，取古人官著惠爱者，辑为一编，曰：“是吾师矣。”汝愚嘉之，荐于宪帅辛弃疾。弃疾尚气，僚吏不敢与可否，希怿独尽言无避。属邑侯官苦税重，每不登额，希怿稽核公帑羡钱足之，弃疾亦荐其能。历昭信军节度使，开府仪同三司，致仕卒，赠少保。《闽书》
　　郑　侨　字惠叔，永福人。绍兴中，知福州，兼安抚使。以简静致理，罢义仓和公籴之弊，减古田偏重之赋。庆元中，除本路安抚使，再知州事。正德《府志》
　　辛弃疾　字幼安，历城人。乾道四年，历通判建康府。时孝宗锐意恢复，弃疾因论南北形势及三国晋、汉人才，持论劲直。累迁隆兴府、江西安抚，落职久之。绍兴二年，起福建提点刑狱，召见，迁大理少卿加集英殿修撰，知福州，兼福建安抚使。弃疾为宪时，尝摄帅，每叹曰：“福州前枕大海，为贼之渊。上四郡民顽横易乱，库藏空竭，缓急奈何？”乃务为镇静，未期，岁积余至五十万缗，榜曰备安库。谓闽中土狭民稠，岁俭则籴于广，今幸连稔，宗室及军人入仓请米，出即粜之，候秋价贱，以备安钱籴二万石，则有备无患矣。又欲造万铠，招强壮，补军额，严训练，以防盗贼。事未行，为台臣王兰所劾，遂乞祠归。弃疾豪爽，尚气节，识拔英俊，所交多海内知名士，与朱熹游好。熹殁，伪学禁严，门生故旧至无送葬者，弃疾为文往哭之。有《稼轩集》行世。德祐初，谥忠敏。《闽书》
　　[HT]蔡幼学　字行之，瑞安人。年十八，试礼部第一。宁宗时，提举福建常平。时朱熹居建阳，幼学每事咨访，遂为御史刘德秀劾罢，奉祠者八年。召为吏部员外郎，历知建宁府、福建安抚使、知福州。福建下州例，抑民买盐，以户产高下均卖者，曰产盐，以交易契纸钱科敷者，曰浮盐，皆出常赋之外。幼学力请蠲，不报。提举司令民以田高下藏新会子，不如令者，籍其赀。幼学曰：“罔民而可，吾忍之乎？惟有去而巳。”因言钱弊未均，秤提无术，力求罢。幼学早以文鸣，中年述作益求根本。终兵部尚书，谥文懿。《闽书》参正德《府志》
　　杨长孺　字伯子，吉水人。宁宗时，安抚福建。强宗有久逋赋者法绳之。真德秀入对，理宗问廉吏，德秀举长孺。端平间去任，累召不起。景定初，起判江西宪台。《闽书》
　　李孟传　字文授，上虞人。宁宗朝，为太府丞，兼考功郎。以不附韩侂胄，出提举江东常平，移福建。入对，首论“用人宜先气节，后才能，益招徕忠谠以扶正论”。故人有在政府者，折简问劳勤甚。孟传逆知其意，即谢曰：“孤踪久不造朝，获一望清光而去，幸矣！”对毕，即出关至闽，大饥，发廪劝分，民无浮殍。嘉定初，就迁提点刑狱，丞相史弥远，其亲故也，人谓进用其时矣。卒归使节，角巾还第。终直宝谟阁，致仕卒，年八十四。《宋史》
　　徐鹿卿　字德夫，隆兴丰城人。嘉定十六年进士，辟福建安抚司干办公事。会汀、邵寇作，鹿卿赞画备御，动中机会，避寇者入城，多方赈济，全活甚众。郡多火灾，救护有方。在任廉约清峻，毫发不妄取。卒官华文阁待制，谥清正。《闽书》
　　魏了翁　字华甫，浦江人。嘉熙初，自绍兴改知福州，兼安抚使。累章乞骸骨，诏不允。疾革，门人问之，犹衣冠相与酬答，曰：“吾生平处已，淡然无营。”口授遗奏，拱手而逝。《宋史》
