<!-- { "loadSidebar": true } -->
　　枪杖手《三山志》：“嘉祐七年，知泉州关咏请籍福建枪杖手。熙宁九年，本路提刑申明行之，遇提举司考阅，弓手暂行较试。十年，令逐州募充厢、禁军。元丰元年，以旧人数于逐州县就整、裁定，以为永额。宣和中，方腊反，乃募往策应。”《宋史》：“靖康元年，以福建枪杖手出入，朝廷选官招募，从之。建炎二年，令福建招五千人。”《文献通考》：“建炎三年，诏令枪杖手，备东南捕盗。”《三山志》：“绍兴二年，臣寮以群聚剽掠，乞行禁止。五年，有旨并与蠲放。”
　　荻芦寨水军《三山志》：“庆历四年，逐路留都巡检两员，改为提举捉贼，置廨宇于泉州、惠安。后分置永泰辜岭。元丰二年，移置闽县方山渡北岸，即吴屿也。绍兴六年，安抚司奏置水军三百人，分隶福、兴、漳、泉都巡检两寨。八年，始以安抚使司水军统领，兼福兴都巡检使，移寨于荻芦门，乾道七年，现管及增招兵，计五百五十人。”
　　延祥寨水军《三山志》：“绍兴六年，安抚司招到郑众、郑庆等一百七十人充荻芦寨水军，一百二十人充本州禁军，于延祥寺置寨，今侯官县西南。乾道七年，现管及增招兵，计六百人。”
　　养老宁节指挥《三山志》：“绍兴十一年，拣汰诸军中伤、老、病军员三百七十八人，下本州养老，充牢城指挥。乾道九年，改为宁节指挥。淳熙五年，移居沙合门外新寨。”
　　忠义民兵《宋史》：“建炎后，福州诸县旧有忠义社，屯结邑民，择豪右为长，量授器甲，盗由是息，人甚赖之。后有司烦扰，失初意。开禧用兵淮、襄，民兵有藉于官者，至用百六十缗以养一兵，后又放令归业，而无所归，多散为盗。每部择豪酋一人，授以官，民镇之。”
　　诸寨土军《宋史》：“福州、四砦、辜岭、甘蔗、五县、水口。”《三山志》：“十一寨。”
　　甘蔗巡检《三山志》：“庆历四年，置原额一百八十人。熙宁五年，更定一百人，州差步军充填。元丰七年，以五县巡检疆界阔远，移廨宇于淮安鸡莱镇，仍别差使臣一员，充巡捉私盐，依旧驻扎甘蔗洲，于同巡检下一百人内，拨与巡捕土兵二十人，及差禁军三十人。政和二年，以禁军所至，惟望替期，宜依元丰法，一既招土兵以代之。”
　　海口巡检《三山志》：“海口去钟门不远，巡检廨宇移置不常。宝元以前，治钟门，从本州抽差，屯驻本城，军员兵级一百人。皇祐、至和、嘉祐之间，又移海口，寻复旧。治平元年，复归海口。元丰二年，徙置止马门。五年，设苏澳乾道。七年，以八十四人为额。”
　　水口巡检《三山志》：“大中祥符五年，本路运使王贽奏建、剑、邵武盘盐南台仓，程路隔远，惟水口嵩溪驿得福州、南剑之中，创盐廒为便，宜差强使臣一员专监，仍于本州量差兵级三十人，员寮一名，巡防一年一替，从之。元丰元年，增拨兵级七十人，共一百人为额。绍圣三年，以二十人拨隶五县巡检。淳祐中，增招人数见管一百十三人。”
　　辜岭巡检《三山志》：“元丰二年，移辜岭都巡检于闽县方山渡北岸，以二百人为额。给与舟船，巡警两州，军地分却，移南台巡检一员于辜岭，以七十人为额。淳熙间九十二人。”
　　烽火巡检《三山志》：“元丰二年，移长溪等六县巡检一员于烽火澳，管长溪宁德海道，兼就近陆路盗贼。先是，嘉祐八年，提刑司奏长溪、罗源、宁德、连江、长乐、福清六县皆边海，盗乘船出没，乃添置沿海六县巡检一员，拨兵级三百人，于长溪县置廨宇，造刁渔船十只，往来海上收捕。熙宁五年，更定以一百人为额。乾隆七年，增招见管七十七人。”
　　南湾巡检《三山志》：“元丰二年，添置巡检一员于连江之西洋，管连江、罗源海道，以七十人为额。七年，提刑李茂直奏西洋在巨海中，行部非便，移罗源之南湾置廨。今濂澳。乾道七年，增招见管一百八人。”
　　南匿巡检《三山志》：“元丰二年，添置巡检一员于连江官澳，寻以逼近西洋闽安，遂置南匿屿，以七十人为额，管福清海道。乾道七年，增招见管一百九人。”
　　松林巡检《三山志》：“元丰二年，添差使臣一员，于海口盐栅之松林，管海口、长乐、福清三处，专以巡盐。仍于本县厢军、禁军内，差人巡防，以五十人为额。绍圣五年，奏兼福清就近陆路地方，巡捕盗贼。本州添拨威果指挥兵士二十四人。绍兴九年，移寨松下。乾道七年，增招见管九十九人。
　　两县巡检《三山志》：“元祐七年，宁德两场银宝新发，聚落既多，宜行分布巡治，宁德水际里令管长溪、宁德两县盗贼。宣和二年，颁下福建路格本寨土兵一百名。”
　　五县寨巡检《三山志》：“元丰四年，本路提刑请置，以闽县、侯官、怀安、闽清、古田五县隶焉。七年，移驻鸡莱镇。旧土军一百人，除二十人分拨甘蔗洲巡盐外，存八十人。绍圣三年，增二十人。淳熙间，见管一百一十人。”
　　刘崎巡检《三山志》：“绍圣二年，诏添置巡检一员，驻刘崎。巡捕闽县、长乐、连江私盐贼盗。仍以闽安镇元管兵级六十人尽隶之，其镇官专一收税。本州轮差禁军三十人，往镇守把。淳熙间，见管一百十六人。”
　　元
　　乾讨虏军《元史》：“中统二十年，发乾讨虏军千人，增戍福建行省。先是，福建行省以其地险，常有盗负固为乱。兵少不足战守，请增蒙古、汉军千人，枢密议以刘奴所领乾讨虏军益之。”
　　江淮万户府《元史》：“中统一十七年，调江淮省下万户府军于福建镇戍。”
　　亳州翼万户府正德《府志》：“按《三山续志》，至元二十四年，移济南、东平万户翼戍福建，后为亳州上翼。二十七年，复设福新万户翼，辖新军，复令二翼官属相参署事，曰福兴镇守万户。大德四年，定例兴化路止令千户镇守亳州与福新轮委万户一员分镇，一年一更。其汀、泉、漳等路并委百户。至大元年，又以沿海俱通番邦，亳州与福新轮委万户一员，沿海上、中、下三流巡防，半年一更，上隶阃帅，下辖镇抚，千户弹压百户，并得世袭，幕官则有更代。
　　高唐冠州千户翼
　　东平等路千户翼
　　德州东昌千户翼
　　济南高唐千户翼
　　济宁安泰千户翼
　　济宁濮州千户翼
　　东平济宁千户翼
　　济南东昌千户翼
　　永平德州千户翼
　　济宁建康千户翼
　　福新万户府《闽书》：“元设兵戎，诸路有万户翼。”万历《府志》：“元设福新万户翼，岁遣万户一人。”
　　上千户翼
　　下千户翼
　　中千户翼
　　姚千户翼
　　只里瓦歹千户翼
　　哈刺哈孙千户翼
　　巡军弓手《元史》：“诸路、府所辖州、县，设县尉司、巡检司、捕盗所，皆置巡军弓手，其数有多寡不同，职巡逻专捕获。”万历《府志》：“元有巡军弓手，并隶四巡简司。”《元史》：“元贞二年，诏各省合并镇守军，福建所置者，合为五十三所。”
　　明
　　万历《府志》：“初郡兵有三，曰卫兵、弓兵、机兵。嘉靖末，因倭患，增其二，曰土兵、客兵。”
　　卫　兵
　　卫兵者，卫所世籍之兵也。明初，或简户丁，或谓他省，或配有罪，籍之为兵，设指挥千百户等官统之。有征操军、屯旗军、屯种军。征操军入则守城，以时训练；出则守寨，按季践更。屯旗军者，国初，奉红牌及样田事例之屯军也。屯种军者，即现在顶种之屯军也。《明史》：“天下既定，度要害地系一郡者置所，连郡者设卫。”万历《府志》：“在城卫三，曰左卫，曰右卫，曰中卫。在外卫卫一，曰镇东。左右卫辖所六，中卫辖所五，镇东卫辖所五，又外辖所二：曰万安所，曰梅花所。”
　　福建都指挥使司《闽书》：“洪武四年，置福州都卫指挥使司。八年，以福州都卫为福建都指挥使司，置左右二卫。二十年，命江夏侯周德兴入闽，抽兵防倭，移置卫所，当要害处。二十一年，置镇东卫，又置梅花所，万安所，又置福州中卫。”
　　福州左卫左所，右所，中所，前所，后所，中左所，隶前军都督府。原设旗军六千七百二十名，屯粮不支粮军六十六名，种屯军一千六百九十七名。指挥使六员，指挥同知三员，指挥佥事八员，卫镇抚二员，各所正千户四员，副千户十员，正百户十九员，试百户九员，冠带总旗十名，舍人四十二名。
　　福州右卫左所，右所，中所，前所，后所，中左所，隶前军都督府。原设旗军七千四百九十一名，屯粮不支粮军七十四名，屯种军一千六百九十八名。指挥使六员，指挥同知一员，指挥佥事五员，署指挥佥事一员，卫镇抚一员，各所正千户三员，副千户九员，各所镇抚一员，正百户三十员，试百户七员，冠带总旗三名，小旗三名，舍人三十七名。
　　福州中卫左所，右所，中所，前所，后所，隶前军都督府。原设旗军五千七百一十八名，屯粮不支粮军一百三十九名，屯种军一千五百九十三名。指挥使三员，指挥同知三员，指挥佥事六员，加级指挥佥事二员，卫镇抚二员，正千户六员，副千户九员，各所镇抚一员正百户十四员，试百户八员，冠带总旗三名，小旗一名，舍人四十一名。
　　镇东卫左所，右所，中所，前所，后所，隶前军都督府。原设旗军八千六百八十七名，屯粮不支粮军三百二十一名，屯种军一千四百三十二名。指挥使三员，指挥同知五员，指挥佥事三员，卫镇抚一员，各所正千户六员，副千户十员，所镇抚二员，正百户二十八员，试百户五员，小旗三名，舍人八名。卫在福清县方民里。兵营在卫城东。
　　万安所原设旗军一千四百九十九名。正千户二员，副千户一员，正百户八员，镇抚一员，冠带总旗一名，团练哨官七名。所在福清县平南里。
　　梅花所原设旗军一千四百五十八名。正千户二员，副千户一员，正百户六员，试百户一员，团练哨官四名，冠带总旗一名，掌号中军一名，舍人十名。所在长乐县东二十四都。
　　弓　兵
　　弓兵者，括民丁役之，统于巡简，往役者，复其家。弘治初变法，以田赋定差役。嘉靖末，以弓兵多逃，始减兵数。弓兵之名，徒存而已。
　　巡检司《闽书》：“洪武二十年，命江夏侯周德兴入闽防倭。德兴抽兵筑城，增设巡检司，分隶诸卫。”万历《府志》：“郡要害地，置巡检司十有三，弓兵凡七百七十名。”
　　闽安镇巡检司属闽县，弓兵六十名。
　　五虎门巡检司属闽县，弓兵六十名。
　　竹崎所巡检司属侯官，弓兵三十名。
　　五县寨巡检司属怀安，弓兵三十名。
　　松下巡检司属长乐，弓兵七十名。
