<!-- { "loadSidebar": true } -->
　　仙　岩　一名伏虎岩，在极乐寺后，西山之半。岩空若室，中有马仙小像。明李志中记并诗：“半山岩，峭壁如削，游者缘岩上下，殊逼仄。当岩之半，倚岫构屋，以祠仙姥。循曲栏而左，有小阁焉。仿佛蜀栈，环以翠屏，带以碧涧，遥望城市，隐隐烟树间。凭眺久之，恍疑身在云际。僭颜之曰留云广，而系以诗：“云壑恣奇探，扶筇破宿岚。径欹悬绝壁，岩仄赴寒潭。山色霏空翠，天光抱蔚蓝。沐松烟彩澹，浣竹露华涵。洞閟花扃户，林深叶覆庵。壶天开异境，梅日挂幽谷甘。老桧依僧寂，夭桃向客含。诗标新石广，香冷古珠龛。野趣频来惬，溪深久坐谙。闲云飞不断，留锁小窗南。”又诗：“半空层嶂出，峭绝绮云劖。花阁危临涧，回栏曲抱岩。石华春自积，山翠晚相衔。欲访青芝侣，焚香诵蕊函。”董养河诗：“盘跚绝磴入云斜，架壑危栏雾昼遮。千尺龙湫吹老树，半空虹板踏幽花。仙姬杂佩娟留月，词客芳樽细醮霞。坐卧定疑三岛上，何须更觅葛洪砂。”杨德周诗：“谁削流云广，言寻宿雾岩。半檐木耆佛阁，绝壁锁经函。转磴寒岚合，悬林暮景衔。惊人留好句，神斧自能劖。”又诗：“岩逼天逾迥，心幽境不凡。草香扶客屐，萝色上僧衫。孤涧青泥响，千峰碧玉掺。夜深明月影，笙鹤引前岩。”
　　北台山　在县西一里许。
　　黄蘗山　在县西崇礼里。上有宝峰，峰下有小湖，湖东为桃溪。详见《川》。[HT]旁有桃坞，西南有罗汉台。宋许当《黄蘗山》诗：“闽越饶异山，峨峨此称奇。青岩蔚高林，朝日常蔽亏。上士访幽趣，结爱忘返期。所以葵藿心，江淹寄遐思。”又《罗汉台》诗：“天台有高山，尝闻圣者居。桃溪有古台，此景为真如。变现会灵迹，崔嵬陵太虚。愿将不染心，一仰光明余。”
　　五华山　在崇礼里。五峰连峙，耸峭千仞。一名大仙山，亦曰大佛岭。上有仙楼道院，祷雨多应。宋李堪《华顶秋容》诗：“何处栖真远世纷，五华高顶绝人氛。仙翁自有餐霞法，谩使人间望彩云。”又诗：“寻源探云霞，中有金仙家。绮疏晃飞翚，雕栏灿朱华。珍禽栖不群，灵泉流无涯。晴旭起风篁，空香送天花。春雷会法鼓，寒烟聚海茶。奇峰峭如削，芳树一何嘉。且将翠阁齐，绝与红尘赊。终然谢朝绂，此地营丹砂。”明张以宁《五华山》歌：“大佛岭尽小石来，黑岩削铁悬崔嵬。泉翻石根六月雪，雨老石路千年苔。我行忽落青山外，白云四望茫如海。黛痕三点见蓬莱，明星玉女遥相待。九华天姥昔见之，人间有山无此奇。平生酷恨李太白，不到闽山独欠诗。”宋应昌《重过清风岭》诗：“沧峡清风岭，[HT6，7”SS]岹峣今复过。泉流千仞落，树杪白云多。节钺新承宠，疮痍旧若何。往来空传食，应愧此山阿。”
　　旗　山　在崇礼里。状如旗，故名。
　　清风岭
　　白银峰　在县西和平里。
　　羊角岭　在和平里。
　　马蹄岭　在和平里。
　　九龙山　在和平里。九峰削立，中有大石，扣之有声。
　　小武当山　在和平里，水口隔江。
　　塔　岭　在水口北。
　　摸天岭　在县东南二十五里。迂回峻绝，南滨大江，繇陆路趋延津者，道出于此。石磴崎岖，最为艰险。
　　醴酬山　在县南保安里，邑之案山也。俗传山下有泉，味如醴，可以致酬，故名。
　　仙亭山　在保安里。上有醴泉道院。元时，项道人居此，得仙术，因以名山。里中又有古城山、花山。
　　月　山　在仙亭山之南。形如半月，因名。明高棅《月山》诗：“群峰多献奇，一峰状如月。半影出苍岩，四时挂天阙。松萝映空岩，构屋通幽绝。游子爱清晖，逍遥步林樾。”
　　金仙岭　在保安里。林木蕃茂，石磴盘曲，上有金仙宫。宋李堪《诗岭樵歌》诗：“金仙洞头樵子多，负薪出山行且歌。仙家棋局无心看，只恐归时烂斧柯。”
　　文笔峰　在保安里。宋李堪《玉田八景诗序》：“东南一峰，耸而锐，类笔锋之颖出。”李堪《文笔夕照》诗：“五色东南第一峰，钅舌锥颖脱乱山中。夕阳影里分明见，五色文章耀笔峰。”
　　龟　山　在保安里。其形如龟，下有洞，名蓝洞，薄暮，云气归焉。宋李堪《蓝洞归云》诗：“洞门不闭日空虚，云去云来何定居。看到虚中生白处，恰如混沌未分初。”
　　马　山　在县东安乐里，杉洋之南。旗山在其西，县有两旗山，一在崇礼里。鼓山在其东。
　　盖竹山　在安乐里。上有大夫峰。以宋通奉大夫中丞李皇臣先墓名。
　　麒麟峰　獬豸峰　象　峰　俱在安乐里。以形似名，连亘十余里。
　　孔雀岩　在县东顺委里。中有仙迹。
　　岩下山　在顺委里。
　　幽岩峰　在县东安民里。山有巨石，五代晋天福五年，一夕为雷所击，裂成“品”字，又名雷峰。去雷峰五里，为西峰。又五里为大目山。
　　岑洋岭　在安民里。
　　牛头岭　在县东北邵南里。岭高而远，上下纡曲二十里。
　　建　江　在县南二十里。自延平府流入县界，经水口驿，滩石错立，至是而尽。
　　大　溪　在县城南。溪有二源，俱自北来，至县南合流。委蛇澄澈，其平若镜。二溪夹流县治东西，亦名双溪。
　　嵩　溪　在大溪南，群溪之水皆汇焉。又南会于建江，谓之水口。《县志》：“水口为群溪汇合之处，亦曰囦溪，有关曰囦关。水流宽平，无滩石之阻，故上下舟楫，恒泊于此。”[HT6SS]宋朱子《发囦关》诗：“昨夜扁舟雨一簑，满江风雨夜如何。今朝试揭孤篷看，依旧青山绿树多。”
　　东　溪　在县东。又有感溪，亦曰锦溪。有甘溪，亦曰蓝溪。与县西之西溪，县南之濑溪，俱汇于大溪。县境诸溪得名者以十数，而东溪为之长。合流后里许，有石滩横截中流，亘东西岸，奔流触石，如鸣佩玉，旧名洪濑，宋令李堪改为鸣玉滩。
　　桃　溪　在县西黄蘗山下。宋许当《桃溪序》：“桃溪者，盖古田之名川也。故老云：昔有逋民，由白沙溪氵斥流而上，至是，境豁若洞天。于时，春风微和，夭桃夹岸，繁英媚川灼灼然，故谓之桃溪。”溪之西有湖，曰小湖。许当《桃溪》诗：“桃溪一何清，想像武陵水。所受春风时，灼灼花数里。渔郎日去来，无人识归止。安知历溪源，不遇神仙子。”又《小湖》诗：“水德润于物，此湖无谓卑。溪壑有通源，风涛无险期。泽广均田浍，功高济旱时。好看雷雨会，腾踏起蛟螭。”明陈白《桃溪》诗：“乐彼溪流清，谁得投竿趣。潭底落华星，岩间披彩雾。青鬐跃绿波，翠羽鸣嘉树。桃花依旧春，误引渔人步。”又《小湖》诗：“不与众流通，湛然如月午。龙吟人尽闻，龟息谁能睹？萍实还可求，菱花竞争吐。往往有湖波，化作天边雨。”
　　附：温　泉
　　温泉，在汤头渡，与闽清接界。宋时，建有汤寿桥，久圮。互见《桥梁》。
　　　　屏南县
　　紫　山　在城内。
　　王柱峰　在城南，又名文笔峰。
　　三台山　在城北，又名笔架山。
　　象　山　在城东，俗名牛牳山。又东有走马山、御伞山，山形亭亭如盖。
　　玉印山　在城东南。顶有巨石，方正如印。山中树木丛茂，多野兽，山羊有大如牛者。
　　将军山　马鞍山　俱在城西。
　　金钟山　在城西南。
　　狮子山　在三都。上有狮子岩，瀑布数十丈，声闻数里。
　　石髓岩　在四都。岩下一洞，深广丈余，横跨中道，行人往来必经之，又名桃源洞。
　　圭　峰　在四都。三峰并峙，俨如笔架。
　　大　山　在五都。
　　飞天岩　在五都。相传有宋九公得闾山法，能驱妖，于此上升。今岩上有灵刀，足迹尚存。
　　天平岩　在六都。上有洞，相传有龙，祈雨辄应。
　　灵石岩　在六都。
　　显迹岩　在六都。有百丈漈。
　　灵　峰　在七都，灵峰村之西。高数十丈。
　　三十六坡　在七都。自下及上，约有十五里。有白水漈，巉岩万仞　飞泉直下，俨如雪□。有纱帽石，又名鸡角石。
　　金字山　在九都。两山如“金”字，为一村之卫。有马腰冈、狮子岩、仙影岩、秋万坂。
　　萝山岩　在九都。
　　鼓　山　在十都，又名文笔峰。有龙漈岩，高数丈，飞瀑如帘，波行九曲，到村合流。
　　猴面岩　在十都。西有前厝坪，皆白色。
　　碓坝岭　在十都。高五里。
　　占　峰　在十都。山极高峻，北有马鞍冈。
　　罗峰漈　在十都。漈高数十丈，三叠悬流。
　　驻云山　在十一都。上有两石对峙，高出诸山之上。又有石盘仙迹，时见玄鹿。
　　峤　山　在十一都。有雁来峰，高出云表，上有石笏、石门。又黄坑岭，甚峻，水流出，作黄色。又罗汉岩，峭壁千寻，上有卓锡泉，下有碧溪。又有留云峒，幽绝可爱。
　　龙升峰　在十一都，又名龙江第一峰。上有寨，乡人尝避乱于此。有石龙冈，土山戴石，宛曲如龙。冈上为虎婆岩，有洞，曰虎婆洞，可坐数十人。又有灵石岩，石壁嶙峋，上耸云汉，下瞰溪流，岩际常有毫光，颇著灵异。岩有灵石峒，相传峒中有神物。
　　天湖山　在十三都。山上有平湖，广三里，大旱不涸。又有石鼓山，有石如鼓，扣之有声。
　　双髻山　在十四都。右峰略低，层岩叠耸，独立一石，广数十围，三面皆峭壁，惟后面稍可蹑足而上。相传昔有牧竖见仙人在石上对奕，又名仙峰。九都亦有双髻山。又北有翠峰山、九曲岭。
　　麒麟冈　在十四都。巉岩峭壁，上有冈阜，回环积水，曰天池。
　　禅师岩　在燕坑东。中有石屋，深广数丈，一泉清冷异常。
　　罗经山　在十五都。巉岩高峻，又连亘国婆峰、美女峰、金鸡岩。
　　钟　山　在十六都。形如覆钟，屹立云表。又半岭岩，峭石凌空，高十余丈，奇秀特绝。又忠洋漈，上有飞流，垂岩数十丈。
　　龙　江　发源辰溪，至此分为两水。中有卧龙岛，又有黛溪。
　　双　溪　东流发源于水竹洋，西流发源于后峭，至县治之西南而合流。又有白水洋，中有大石。
　　横　溪　在横溪里。水东西流，白溪流入西溪。
　　庵　溪　青　溪　俱在新俗里，俗呼青潭渡。
　　西　溪　环绕安乐、移风二里。又有禹溪、小溪、倭溪、仕洋溪。自白水漈至棠口，与钱溪合流。
　　路下溪　两涧夹流。又有回龙溪，达古田大溪。
　　　　闽清县
　　台　山　在县西南一里旌良乡。势平衍，县主山也。上有石塔，又名石塔山。
