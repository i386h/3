<!-- { "loadSidebar": true } -->
　　九峰山　在四十都，距城七十里。山巅奇峰九出，圆秀峭拔。与寿山、芙蓉，旧称三山。有石曰龙迹。明谢肇淛《游寿山、九峰、芙蓉诸山记》：“郡北莲花峰后，万山林立，而寿山、芙蓉、九峰鼎足虎踞，盖亦称三山云。五代时，高僧灵训辈各辟道场，聚众千数，丛林福地，为一时之冠，至今父老尚能道说也。万历壬子初夏，余约二三同志，共命杖屦，以九日发。届期而方广僧真潮至，盛言险巇不可行状。于是，陈伯孺、吴元化、赵子含俱无应者，独与陈汝翔、徐兴公策杖出井楼门，就笋舆，而僧明椿亦追至。明椿盖熟诸刹，为向导者也。陟桃枝岭里许，岚霭雾气，乍阴乍晴。道周得宋道山李公墓碑，读之未竟，而雨骤至，衣屦尽淋漓。又行十里许，危峰夹立，寒潭澎湃，峰头数道飞瀑，夭矫奔腾，下冲巨石，散作雪花满空，亦一奇绝处也。岭路尽，而林洋寺僧如定来迎，询所居，曰：‘尚十数里’。日停午矣，至山趾，前洋邱氏饭焉。邱字茂龄，村居爱客，礼质而意甚殷。其妇翁梁君七十余，老矣。闻婿有贵客，亟治具邀车骑，余谢以他往而来宿。五里许，过黄勉斋先生墓，十字石牌，圭立水田中。后有寺，名石牌，以先生故，得名也。又三里，始达林洋。乱山迢递，宿莽荒榛，孤寺孑然，邻居窎绝。宝殿经台，皆为禾黍瓦砾之场，独小寮数楹，如定所新创者。春畦积水，几不能达。四壁萧然，墍茨未竟，不知布金聚沙，当在何时也。归至石牌寺，暝矣。松竹阴森，佛堂低亚，左际竹篱间，团瓢幽饬，留客宿焉。早斋罢，众僧竞出笺麻乞书。己，复返前洋，赴梁君餐。询三山道里远近，茂龄谈之甚悉也。拉与偕往，欣然且命傔人具壶浆糗糒以从。山路渐嶻嵲不可步，舆者汗流至踵，又多溪涧汙潢，水石相错，深厉浅揭，殊觉艰难。约行三十里，群峰环罗，松栝葱倩，石桥流水，禽声上下，大非人间境界，顿令游客忘登降之惫矣。故寺基趾约略尚在，法堂斋庑未甚委藉，石砌间尚有宣和题刻，但僧贫且憨，闻客至，自田间归，手足胼胝，无复西来面目，为可恨耳！寺傍为本宗上人墓，余辈过而哭之。纵观良久，邱君携酒榼至共酌，宿西廊小楼上。旦各赋诗题壁上。比邱谓客涴吾壁，尚有愠容也。时明椿方为玉融贵人作佛事，别余先归。余辈从九峰折而右，十里，至芹石。又十里，至王坑桥。鸟道盘空，山山相续，又皆荒秽不治。行经数晷，无复有人形声，众皆惴惴然恐，久之。乃得田父问途，知寿山在眉睫矣。又十余里，始至。然畛隰污邪，茅茨湫杂，佛火无烟，鸡豚孳息，都无兰若仿佛矣。老僧头颅不剪，须鬓如雪，自言浙人也，住持廿九年矣，然女俞浊不修乃尔！救死之不瞻，而暇嗣宗风哉？山多美石，柔而易攻。间杂五色，盖珉属也。奚奴各属刂数片，内之枕中。沙弥击火炊黍，至日旰，乃得食。夜雨，复寒甚，众嚣然，竞往村中贳酒饮之。质明雨止，询舆人偃蹇不肯前，至岐路，翩然径舁以归，比觉而追之，则无及矣。芙蓉之背，政当寿山之面，而径路纡回，又非人所常行。荻芦荟蔚，虎狼窟穴，兼以积雨，淅泥腐叶相枕藉，腻滑如脂。行者蹴淖则濡，践箨则仆，登石则喘，循畦则陷。初，舆者踬，易奴掖之。俄而，掖者踬，余与客无不踬者。凡十余里，止一畲人家，杀鸡为黍，采笋蕨以相劳也。问芙蓉洞，曰：“去此不远，但荒塞数十载矣。能从我乎?”曰“能。”于是，腰镰者二，秉炬者一，持刀杖而翼者二。初尚有迳，三里得石潭。潭前峭壁石室窅然，高可三丈许，广如之。意其是而非也。过此，皆丛棘矣。畲人先行除道，众猿接而登。萝刺钩襟，石棱啮足。既乃越悬崖，蹑危彳勺，手攀足移，目眩心悸。又三里许，至洞。题曰：‘灵源岩’，不知何代人书也。洞不甚高，而平敞明净。石溜涔涔下滴。洞傍土锉坍毁。曰：是向年流僧所居处也。洞而北隅有坎，低窅无际，燃炬入之。鞠躬委蛇，步步渐高，上漏下湿，积泥尺许。既高复下，乃又豁然如外，洞高广。自此无复路矣。石上蝙蝠无数，见火惊飞，而烟焰蓬勃。余亦不能久留也，麾从者出，昏黑中，升降颠蹶，几至委顿，遂取故道归。至芙蓉故寺，则一片平田，踪迹尤不可辨。回思王氏开闽之时，宝刹百数，金碧丹臒，何其盛也。不七百年，十无一焉，沧桑陵谷，转眼已非，何必昆明之灰，始知劫哉！历双髻峰，出洋坑，观道旁天香台石刻，宋大观时书也。下临龙潭，飞湍雷吼。土人聂姓者，烹新茗肃客，且乞诗。余笑，因口占，书授之。过小溪，水暴涨，舆者负客以涉。至中流，履失，从茂龄借履。遥望黄岩峰，瀑布直千万仞，如银河落九天，为徘徊不能去。又渡大溪山，云四合，阴风飒飒，行者毛发洒淅。至前洋，雨大作，宿茂龄宅，赋诗赠之，感其导客之笃也。又翌日，始至城。游凡五日，得诗若干首。谢先生曰：余游山多矣，未有若兹游之快者。地既险绝，而主复奇遇也。然始尼于真潮之一言，而继败兴于二客之先返。乃知胜事不常，而山灵之秘，固不欲人人见也。芙蓉名洞，盖自林子羽而后二百余年，无能继杖履者。吾友曹能始常为余言之，向慕津津也。则今日之游，亦侈矣。记成，以质兴公，且以寄能始。”
　　芙蓉山　距城六十里。山形秀丽若芙蓉。别麓有洞，曰灵洞岩。《名胜志》：“萦纡十余里，秉炬而入，岩石互锁，乍狭乍廓。绀乳时滴，阴气逼人，火色青闪。行五里，至五代僧义存开山堂，可坐百人，有石鼓，石床，石盆诸物。过此凛凛，莫穷其源。”宋黄幹《登灵洞岩》歌：“寒岩突兀山之阿，足履危磴攀藤萝。岩下清泉响环珮，岩前古木交枝柯。当中洞门忽开豁，上有石屋高嵯峨。乾坤开辟已呈露，鬼神守护频挥呵。重门黯淡不可入，以火来照所见多。出门小洞亦奇绝，神龙奋怒吞蛟鼍。胜景如此难重过，手倚石壁频摩挲。安得雄思如悬河，长吟大咏仍高歌。”
　　寿　山　距九峰十里，与芙蓉、九峰对峙。有石莹洁如玉，可为印章，盖岷属也。详《物产》。去山十余里，有五花石坑，今开凿尽矣。宋黄幹《游寿山》诗：“石为文多招斧凿，寺因野烧转荧煌。世间荣辱何须论，日暮天寒山路长。”
　　黄岩山　在芙蓉山左。高数千丈，峭峻倚天。峰侧有瀑布，高百余丈，声闻里许。巅有仙井，有石曰盘石。《闽都记》：“闽越王时，在湖中不没如盘，故名。居人呼为彭石。”
　　以上山俱城北。
　　马渎江　在城西北，江之最上游也。分两派会于马头江。详《闽江》。
　　螺　江　在城西北二十五里，与石岊对面，亦名螺女江。《搜神记》：“闽人谢端少孤，于此得一大螺，如斗，置之瓮中。每日见盘馔甚丰。后归见一少女美丽，燃灶之次。女曰：‘我是白衣素女。天帝哀君少孤，遣妾与君具膳。今既已知，妾当化去。留壳与君。”其米常满，端得其米价，资其子孙，因曰钓螺江。互见《坛庙》。中有甘蔗洲，[HT6SS]《闽都记》：“甘蔗洲在十都。宋时有砦，设巡检司署戍焉。今草环洲，而居人家种树艺圃，地产橄榄，向时种甘蔗为糖，故名。”与白龙洲相联络。大江流于洲北，后为洪水冲啮，江徙于南。白龙、甘蔗二洲，遂隔水相望。明高棅《螺江夜泊》诗：“寒潮欲落海天宽，极浦维舟夜色阑。月色满衣天上坐，星河卷幔镜中看。清宵大地江山静，古庙严霜柝漏寒。明发不愁归路晚，三峰只在白云端。”又《螺江八咏·平波澄练》：“吾爱谢公咏，兴逸澄江秋。谢公不可招，澄江今古流。沉沉螺女矶，湛湛花影浮。大地落玉河，縠纹回白鸥。山涵镜里日，人倚空中楼。何以了真趣，吾心有天游。”《远屿堆蓝》：“江晚波自阔，天空谐远寻。渚霞霁孤岛，绿映沧浪深。残日镜中没，余晖在前林。黛云结玄发，碧霞横素襟。其以罨画山，寄君无声吟。”《秋江渔唱》：“大江饶数罟，浅渎无吞舟。日暮收我纶，唱歌度中流。歌长入空阔，两岸江声秋。断续和鸣榔，摇飏随狎鸥。曲终人不见，云水空悠悠。”《雪屋书檠》：“大雪天地闭，深村长夜漫。一灯坐白屋，门掩书声寒。影寂皆内照，镜空无外观。不知六出花，飞湿兰焰残。吾欲企前修，孙生名不刊。”《螺渚春烟》：“幽渚暧波绿，长烟迷晚春。横林引轻素，幂水卷罗裙。灵女化已久，谢生无复闻。空余一林黛，朝暮逐行云。”《龙津夜月》：“灵物宅深夜，平津湛不流。青天悬明月，倒浸壶中秋。素影澄珠宫，清晖射潜虬。玉鳞如可攀，吾以广寒游。”《野渡横舟》：“落帆逗前浦，渡口喧已寂。野艇横浅流，空江带愁色。渔归绝岛遥，鸟度群山夕。应有待潮人，吟成山月白。”《春潮带雨》：“初日沉东峰，宿云暗前浦。风惊两岸涛，晓来西山雨。寒影散凫鸥，春声乱村坞。独客倚孤篷，梦回三湘渚。”陈鸣鹤《螺女江》诗：“螺浦孤舟宿，千山眺望遥。鸟飞沙际月，人语竹间桥。渔火遛江色，松风杂海潮。有怀长不寐，永夜欲魂销。”陈辉《泛舟螺江忆旧游》诗：“曾向江头倚玉箫，与君同驻木兰桡。白波千里秋闻雁，凉雨孤舟夜听潮。几处人家连竹坞，数行渔笛过枫桥。今来却忆同游侣，烟景苍苍转寂寥。”
