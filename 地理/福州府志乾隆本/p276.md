<!-- { "loadSidebar": true } -->
　　林　高　罗源人。由岁贡，弘治间，任杨山知县，政尚宽和。县自改设以来，诸政草创，高悉心综理，视邑如家。县署学宫，罔不新饬，邑之良吏，以为首称。《连州志》
　　周　澍　罗源人。嘉靖间，任金华府学训导，真诚狷介，馈贽一无所受。署东阳县事，携一仆往，蔬粝自给，遇事执法不阿。时因公获罪，遂鬻所乘马输官。升山东栖霞教谕，去之日，敝衣一笥而已。万历《金华府志》


　
卷之五十六
人物八列传永福
　　

　　　　五　代
　　叶　翘　永福人。博学质直，王延钧擢为继鹏友，官六军判官，命继鹏以师傅礼待之，遇事多所裨益。继鹏嗣位，进翘内宣徽院使，参政事。继鹏渐骄纵，不与翘谋议。一日方视朝，翘衣道士服过庭中，继鹏召还，曰：“军国事殷，久不接对，孤之过也。”翘对曰：“老臣辅导无状，致陛下无一善可称，愿乞骸骨。”继鹏曰：“先帝以孤属公，政令不善，公当极言，奈何弃孤去！”厚赐金帛慰之。元妃梁国夫人者，李勉女也。贤妃李春燕被宠，夫人颇不见答于继鹏。翘谏曰：“夫人，先帝之甥也，陛下聘以礼，奈何因新爱而弃之如遗乎？”继鹏不能从，未几，翘复上书言事，遂署其楮尾曰：“一叶随风落御沟。”放归永福，以寿终。纂《十国春秋》
　　　　宋
　　黄龟年　字德邵，永福人。登崇宁五年进士第，累官河北西路提举学士，入为太常博士。靖康元年，除吏部员外郎，拜监察御史。寻除尚书左司员外郎，中书门下检正诸房公事，充修政局检讨官，迁殿中侍御史。会边报王伦来归，龟年劾秦桧主和议，沮恢复，植党专权。书上，桧罢。并劾桧党王日奂、王昞、王守道，皆罢之。桧乃授观文殿大学士，提举江州太平观，官如故。龟年又奏“桧徇私欺君，合正典刑，投诸裔土，以御魑魅。”又言：“桧厚貌深情，矫言伪行，阳为面从，阴谋沮格，上不畏陛下，中不畏大臣，下不畏天下之议，无忌惮如此。”章三上，遂褫桧职，除太常少卿，累迁起居舍人、中书舍人兼给事中。侍御史常同、司谏詹大方希桧意，劾龟年落职，本贯居住，卒，六十三。龟年微时，永福簿李朝旌奇之，许妻以女。龟年既登第，而朝旌已死，家贫甚，或劝龟年别娶，龟年正色曰：“吾许以诺，死而负之，何以自立？”遂娶之。任子恩，先奏其弟之子，人皆义之。子衡，仕至湖南提举。《宋史》
　　梁岩老　字允济，一名汝霖，永福人。政和五年进士，靖康间金人犯阙，岩老佐帅守城有劳。明年，诏使金，金人欲臣之，不屈。幽之荒寺，月给衣食，食余，辄私晒之，复留余饮，渍其壁。久之，壁坏，乃挟乾糗南奔，昼伏夜行，竟全节而归。高宗嘉之，除直秘阁，知泉州，寻卒。万历《府志》
　　张　渊　字叔潜，永福人。有儒学名，人称张夫子。隆兴元年进士。寿皇爱其才，擢就馆阁，历知数郡，清廉自守，惠政在民。《闽书》
　　萧国梁　字挺之，永福人。乾道二年，擢进士第一，历著作、太子侍讲兼礼部郎官，终朝奉郎，广东运判。初，国梁登第，时第一人本赵汝愚，故事：设科以待草茅，凡豫属籍挂仕版者，法当逊避。唱名之日，升国梁为榜首，有集行于世。《闽书》
　　陈表臣　字正甫，永福人。乾道二年武举，知宜州。经略张玠邀功，诬韦文仲等六十四人寇边，欲置之死。表臣按狱，知其非辜，必欲尽出之，忿争未决，赋诗讽张，遂得活。为政以循良称。《闽书》参正德《府志》
　　卢　沂　字咏道，永福人。榕子，初尉东莞，破剧贼綦和尚。乾道中，判韶州，俄摄英州。剧盗李全抑犯广英，人心惊溃，签判请弃城遁，沂誓死守，竟以获全。进二秩，命遂即真，复与贼战死。高宗悯之，官其子铸。《闽书》
　　郑　侨　字惠政，永福人。初上礼部为举首，与兄万卿同升，及自大学再荐，弟偊亦贡于乡。乾道五年，廷试第一，签书镇南军节度判官。岁洊饥，佐帅守讲求荒政数十事。八年，召对，擢校书郎，用其言，除江右溢税米十万斛，转著作佐郎，兼国史实录院属官，吏部司封。介然静重，不至执政之门，以《左氏春秋》侍讲东宫。拳拳父子、君臣、君子、小人之际。请外，提举江南西路常平茶盐，振纲刬弊，不严而肃。淳熙八年，淮浙岁凶，遴选为常平官，首劝责躬求言。请米四万石以继常平之乏。既入境，宣布上意，令民知有恃，而无转徙之思。倒廪劝分，督课其不如法者。浚治漕渠五百余里。入为礼部郎中，兼太子侍讲。会高宗崩，孝宗欲行终丧之制，与联事者参稽古今，以求至当，时起居在德寿宫，大臣欲表请还内，又表请听政，侨曰：“丧不离次，礼也。上方有志复古，讵可专以此请？”除起居舍人，寻兼给事中。适婉容陈氏父以墨诏迁官，侨封还之。孝宗为寝其命，迁中书舍人。六押制敕，悉由侨手。差充金国贺正使，还至境，光宗已受禅，道除给事中，入见嘉奖。他日，从官同对重华宫，孝宗顾侨曰：“卿死节不屈，举措得宜。”兼侍讲，修撰实录。侨在门下，论驳不遗余力。除命权吏部尚书，兼侍讲。每以畏天、进德、孝敬、问学、亲君子，远小人，开广言路，谨惜名器，修政重令，爱民节用，为光宗言。光宗常向纳之。而侨恳求外任，除显谟阁学士，知建宁府，移知福州。罢义仓和籴之需，减古田偏重之赋，改知建康府。过阙召劳，举时事之大而可忧者，反覆以谏。召还吏部，辞不允。三以祠请，诏复任，进龙图阁学士。宁宗即位，复以尚书趣召，命侍读，寻知实录院修撰，拜同知枢密院事。明年，参知政事。又明年，进知枢密院事，讨军实，谨边备，纪纲法度，以抑侥幸。顷之，复恳求辞位。宁宗数遣使趣入，诏有司毋受章奏，又还所上剳子。犹请不已，宁宗手书牍尾，曰：“忠诚重厚，朕所倚毗，累丐退闲，殊拂眷怀。”甫三月，再上章，除资政殿大学士，知福州，提举洞霄宫。三疏告老，以观文殿学士致仕。卒，赠太师，谥忠惠。侨端重简澹，受知三朝，在二府，不市恩干誉，不立党私好恶，世称之。子寅。《闽书》
　　寅　字子敬，以父任补官，历知吉州。召对，言济邸冤状，指斥权臣，坐罢。端平初，调为左司郎中，兼权枢密院副都承旨，又请为济邸立庙，具言“三边无备，宿患未除，宜正纲纪，抑侥幸，裁滥赏，汰冗兵，以张国势。”出知漳州，除直宝章阁，致仕，卒。寅静重博洽，多识典故，家所藏书，分为七略：曰经、曰史、曰子、曰艺、曰方伎、曰文、曰类。真德秀、李燔、陈宓皆与为友。燔尝疏荐海内名士十二人，寅其一云。《闽书》
　　黄　揆　字端甫，永福人。乾道五年进士。初知尤溪，理财抚民，家给人足。升知琼州，民立生祠于福星堂。后知新州，州米贱钞贵，例以钞折租税之入，揆白减之。秩满，入觐，首以钞租折变之害为言，朝廷嘉纳。民颂不衰，官终安抚使。《闽书》
　　黄　定　字泰之，永福人。乾道八年进士第一。累官知潮州，为政务刬弊苏瘵，潮民德之。官终国子祭酒，直显谟阁，广东提举。有文集行世，今祀于潮州贤守祠。《闽书》
　　林宋伟　字力叟，永福人。在太学时，袁公燮无罪，而与群小同被蘖言去国，士论不平。宋伟送袁诗，有云：“韩非、老子俱同传，乞与时人子细看”之句。诗出，名震辇下。擢嘉定十六年进士，累佐浙幕，平金虏有功。又督兵讨沅溪，削平猺洞三十一所，破贼寨十一所，降贼党千五百余人，草告捷檄，文气甚壮，为时所称。移吉州倅，进守湖北运判，广东提刑。自称橘园居士。《闽书》
　　李若水　永福人。宝祐中，知龙川县，修泮宫，缮仓库，筑城池，宽猛相济，民像祠之。《闽书》
　　　　元
　　林泉生　字清源，永福人。与卢琦、陈旅、林以顺称闽中文学。天历庚午进士，授福清州同知。适山海寇充斥，以计歼之，转泉州经历。民负酒税，系者多瘐死，悉破械出之，令船商私酿者代偿。历漳州推官，畲洞相戒勿犯。擢知福清州，会红巾寇连江，帅府檄泉生御之，乃创保甲，置屯栅，立诛盐丁谋乱者七人，捕杀长乐谋内应者三十余人，先发制之，贼遂惊溃。福清俗好杀孤幼，诬讼求贿，泉生立连逮亲邻法，民不敢犯。累官翰林待制，行省郎中，为翰林直学士，知制诰。卒，谥文敏。泉生邃于《春秋》，工诗文，多权略，有将相才，屡建武功。然以志略自负，不能下人，以此多得谤者。后稍自晦抑，署其斋曰“谦牧”。晚益折节，更号“觉是轩”。为文宏健雅肆，诗豪宕遒逸，所著有《春秋论断》及《觉是集》二十卷。《元史》参《元诗选》
　　　　明
　　张惟康　永福人，由选举，洪武中任武强县。廉能干济，宽厚爱民。后以代去，民颂之不置。万历《府志》
　　方　员　字懋规，永福人。宣德癸丑进士，以行人选御史，历广西参政，官终广东按察使。员严于持已，在广久，精法律，政多便民，而民怀之。万历《府志》
　　黄文焕　字维章，永福人。天启乙丑进士，为文淹博无涯涘。知海阳、番禺、山阳三县，皆有声。崇祯召试，擢编修。时黄道周以论杨嗣昌、陈新甲，得罪逮问，词连文焕，遂同下狱。狱中笺注《楚词听直》八卷，《陶诗析义》二卷。既释狱，乞身归里，别道周诗云：“自闻钩党独行忧，痛哭批鳞泪未休。欲格君心甘溅血，不教汉祚付清流。雷霆怒尽天回友，生死移时我掉头。今日全躯同去国，莫将厨俊傲林邱。”后寓居金陵，著有《四书》、《诗经嫏女瞏》、《毛诗笺》、《易释》、《书绎》、《老庄注》、《陶杜诗注》、《秦汉文评》、《汉诗审索》、《诗经考》。《福建通志》
　　刘　拯　字以仁，永福人。由举人为新淦令。尝因漕蠹侵折，运挽不前，力请民征官解，一时便之。崇祯中，流寇充斥，淦城卑小，拯加高数尺。尤锐意文教，置学田，修敬一亭、文昌阁、勉斋祠，士兴于学。以升任去。《江西通志》


　
卷之五十七
人物九列传福清
　　

　　　　宋
　　林　高　字子羽，福清人。大中祥符八年进士。为钦州推官，念父母春秋高，不肯出，从事漳州、泉州、兴化军，终养。逾二十年，始出知建平县。县多盗，高至，狱无系囚。迁秘书丞，徙蜀县，以疾辞。迁太常博士，除屯田员外郎，监泰州税。至泰，请老。高天性慈惠，毁誉不动，好义薄利。著书数十卷，其言似孟子。子概，孙颜、邵、旦并登第。《闽书》参正德《府志》
