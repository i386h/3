<!-- { "loadSidebar": true } -->
　　祉　溪　在县东南四十里。《海滨志》云：“源出福清县之镜岭，流至小祉澳入海。”
　　三　溪　在县南。亦出福清县东，一名鼎溪。又有中溪、星溪、即猎溪。沙坂溪、后洋溪，皆县南，并入于江。
　　观音溪　资圣溪　黄弄溪　竹林等溪　皆在东北，并入于江。
　　龙下溪　大畲溪　宏源诸溪　皆在县东，达于海。
　　延祥湖　在崇圣里。
　　填沙湖　在新开里。
　　横屿湖　一名福湖，又名北湖，在建兴里。
　　桃坑湖　在进贤里。
　　宾闾湖　在方乐里。
　　陈令津湖　在良田里。
　　林婆湖　在崇仁里。
　　严　湖　在大宏里。俱详见《水利》。
　　　　连江县
　　龙漈山　在县北钦平下里。邑主山也。冈峦如龙，[HT5，6”SS]漈水夹涧而下。近南曰岱云山、龙卧山。有岭曰乌石岭。
　　湖　山　亦名九龙山，在钦平下里。超出诸峰，有古道场，今为九天宫。详见《坛庙》。
　　玉泉山　在县西里许清河里。泉出两峰间，色澄味甘。上有玉泉岩、灵羊洞、仙桃岩、拥秀堂、清涧阁、明月轩、流杯亭。今多榛芜。又西半里，为白塔岭。又北为凤凰山。宋李弥逊《玉泉山》诗：“山浮群玉碧空沉，万顷光涵几许深。梵刹楼台嘘海蜃，洞壶日月卷虚金。秋林结绿流连赏，春坞藏云次第吟。拟一泛舟追范蠡，从来世味不关心。”吴孔[HT6，7”SS]锜《玉山听泉》诗：“鸣泉出涧洁而莹，尽日锵锵解佩声。绝俗不须频洗耳，试听余响自心清。”
　　西　山　在玉泉左。下有筠溪，俗名濂湖。溪畔有钓台，宋李弥逊致仕，归隐于此。互见《古迹》。
　　白岩山　在县北安仁上中里。群峰高耸，夐出云表。有岭曰汤岭，曰白莲岭，曰陀岭。[HT6SS]俗名台市。中有龙潭。又东曰朱步岭。稍南一里，曰罗□山。
　　罗汉山　在县西北安定里，白岩之北。上有石坛、石池、棋盘、仙人迹石。东曰狮山。后曰黄岩山，畲民居其上。岩石幽异。又东曰崎兜山。又北曰五峰山。迤逦而下曰陈坂山，中有棋盘石、仙人迹，有岭曰俞裴岭。古俞、裴二姓所砌路。又北曰宝林山，有大石形如覆釜。又北曰松岭山。
　　紫萝山　在中鹄里。唐尚书张莹家居于此。互见《第宅园亭》。又北为紫岩山，中有虎跑泉。
　　三望岭　在贤义里。有巨石、仙人迹，有岭曰乌岩岭，上有漈水，四时不竭。又东曰透岭。又东曰鹿池山。畲民所居。
　　龟鱼山　在县东北安德里。宋郑鉴居此。
　　香炉峰　在县北保安里。峰顶状如香炉。《九域志》：“邑人章寿学道于此得仙，有炉尚存。”《云笈七签》以为第七十一福地山，南有峰峭峻，曰章仙峰，有磨剑石、炼丹井、扫坛竹、石棋盘，又有童井，深仅尺余，不溢不竭。与香炉对峙，曰马鼻山，突出海滨。[HT6SS]宋郑鉴《仙人迹》诗：“峙立苍茫紫翠间，疏帘半卷镇长闲。神仙似有祈年术，一缕青烟起博山。”
　　髻美峰　在建兴里。
　　南峰山　在二十八都，炉峰之南。东曰三德山，亦名三台，有三峰并列，关锁海门。
　　马鞍山　在二十七都，以形似名。
　　鳌鼻山　在二十七都。秀而特出，有峰曰小华峰。互见《碑碣》。
　　云峰山　在县西光临里，下有月石。又有宝溪山，大溪出其右。
　　文笔山　在光临里。一名云台，卓立高千余仞，甲于诸峰。
　　张旗山　在文笔山北。西南为金鸡山，相传山石有声，剖之，见金鸡飞去。
　　覆釜山　在县东南新安里。有三峰，中峰状如覆釜，故名。左曰门中，右曰阳明山。多奇景，曰石门，有巨石双峙，道出其中。曰玉华洞，其中深邃，灿若玉华。曰玉人峰，上有石池，名玉女洗头盆，旁有牡丹石。曰清阴洞，其下平广，可坐数十人，绕以清泉，盛夏如秋。又有石鼓、石鱼、五台、斗牛诸石，皆以形似名。
　　金鳌山　在新安里覆釜山右，峰峦秀拔。西曰矩庾山，相传矩、庾二仙所居。下有春堤、秋浦、雪坞、云潭诸胜。南曰南乾山，有仙人迹、棋盘石。北曰北乾山，上有大石，不着苔藓。下曰西泉山，曰兑峰。右转为五马山，五峰拱向县治，形如奔马。有岭曰东峰岭。
　　大坪山　在县东南安庆里。山顶坦夷若平地。又有玉楼山，有岭曰澄岩岭。
　　荻芦山　在安庆里。详《古迹》。
　　定岐山　在安庆里，古名九龙山。东曰王孙山。
　　云居山　在县北永贵里。山椒有塔，名普光，观日出处。旁有云居堂，堂前大石如壁，有石刻。详《碑碣》。堂西北二百步，石上有仙人迹，长二尺许。北有龟石。山半有石甚巨，状如菡萏，上平下尖，四围有瓣。有指动石附于盘石上，轻摇则动，力撼则否。又有老翁石、龙角石、出米石，皆奇秀。南有狮子岩。小转曰东岱山。明陈国彦《游云居山》诗：“载路山花发异芬，遥观海蜃起秋氛。群鸦树杪栖残照，孤鹜天涯带落云。月到上方僧入定，肴殳分香积酒微醺。绝怜万籁心俱寂，一曲清歌上界闻。”董应举《云居山》诗：“万山东赴海，一壑转藏云。树里石争出，岩头水迸分。闲庭犹积叶，高枕易成曛。何处来清音，潮音天外闻。”
　　斗门山　在县东之江岸。南曰洪塘山，绵亘二里许。
　　荷　山　在县东江北岸，山形如荷叶。又北曰澜墩山。
　　北竿塘山　在县东北大海中。山形峭拔，与南竿塘并峙。中有白沙、镜港、堘村、芹石、塘崎、石尖、孟澳等七澳。洪武初，徙其民于内地。《三山志》：“上下竿塘、大小亭山、桑屿、关岭、蛤沙、北茭镇，俱在县东北海中。”又有东洛山、西洛山、西洋山，皆在北茭外海中。《方舆纪要》：“相近又有拱屿澳。嘉靖三十五年，倭贼犯县，官军击却之，贼夜遁，由拱屿澳出洋。”互见《海防》。
　　海　在县东二十里。详见《海防》。
　　连　江　在县城南，一名鳌江。《名胜志》：“源出罗源县黄土溪、黄柏潭，旧怀安县桃州密溪，三派合流至县前。环抱如带，东流入海。”《县志》：“探讨水源：一出古田秀峰寺，一出古田牛头岭，至杉洋一百二十里，会流于双口渡；一出闽清二十九都雪峰；一出侯官里数百村，至大廷坪皆一百八十里，会流于双口渡。右纳宁德之排楼溪，罗源之罗溪；左纳闽清、侯官、塘下之西峰水，又经西峰，而徐隆溪、大王溪、佳湖、曲水溪之水，总汇于掌濑。掌濑与小沧对溪，故南而五县寨溪口，并侯官之日溪，悉注小沧，而赤口、溪口之水亦入焉。嗣是东北注者，为高岳，为龙潭，为东岸。自西南注者，为芙蓉溪，为贵湖溪，至陈溪而会流焉。陈溪去城七十里。按此，连江受五县之水。旧以为只三溪，误也。
　　岱　江　在东岱山。下衍、蟾步、浦口之流而注于此，为海疆要口云。旧以为即鳌江，亦非也。
　　利安溪　在县南五里。源出文笔诸山，潆洄下流，合浦溆入于江。又南曰雪溪，源出覆釜山下，洞壑深邃，合利安之水入于浦。
　　竹　溪　在县南四里。带赤砂、馆前，流经龙塘以入江。
　　宝　溪　在县西二十里。源出云峰山，上自潘渡、凌岭以下，达罗山仑，萦环民居如宝带。明周正子诗：“云拥潘家渡，飞帆去复回。乍闻樯燕语，复见岸花开。潮满濑声寂，山迷雨势来。使人无病涉，须仗济时才。”
　　芦　溪　在宝溪西二十里。僻在山隈，林峦秀美，泉流其间。又曰牛溪，为横溪、鳌峰、长熙、峬边四水所汇，以东入江。曰周溪，有石关溪口，下为潭，上接朱翁水，合三峡注于牛溪。
　　陈　溪　距城七十里。上受侯官、古田、宁德、罗源并连江界内之水以入江。
　　财　溪　在县东。源出乌岩，亦名百丈岩。漈水不竭，近川居民引为坝，利灌溉。经岱云塘入于江。
　　鲤　溪　出炉峰之北。相传有赤鲤潜其中，神灵能兴云雨。又有木庶溪，自鹿池导源，经益砌浦入于海。
　　附：温　泉
　　温　泉，在光临里。
　　　　罗源县
　　凤　山　在重上里，县治后。山势耸起，两翼舒展如凤。右二百步为群玉山。
　　文殊山　在县东隅。《闽都记》：“山如伏狮。宋邑宰林榷尝梦岩中电光四起，明晨往视，石罅中有文殊像，遂构殿居之，故名。山有章突洞，在群玉峰之西，有石突然，其上平坦，相传章寿炼丹之所，有石刻‘章突洞’三字。”印屿浮其东，在岐阳洋中，方平端正，周围六十余丈。迤北曰尖山，有王家林岭，下有棋盘石。相传仙人奕处。
　　南华洞　在县东一里许。宋林迥隐此，建风月堂，左为天池窝，右为锦绣谷。详《第宅园亭》。又西隅，为上梅岭，下有鲫鱼屿；东隅为下梅岭。又东五里，有三峰矗起，曰三台峰。
　　莲花山　在县西隅。《闽都记》：“中有圣水岩，岩有石洞，洞有井，甘冽可愈疾。又有奇石二，尖秀如笔，方平如砚。邑人岁登览，冠盖相望，俯视城市、景物之胜，在目睫间。”元陈高记：“罗源负山而邑，县治左有莲花山，不甚高大，多清泉怪石。予道经闽邑，省左司郎中葛君、理问王君，要与同游。始上山百步，至圣水寺。中有鉴池，泉自池中出，石龙泠泠喷注。佛殿傍夹室有白玉蟾题诗壁上，书大草字，颇雄伟。出寺，傍石径行二十步，至眠鹤亭。望连山叠若屏幛，市廛居室，历历目中。自亭转行至寺后，有石室，室中有金钟潭。前有方池，池畔为壶春亭。行稍倦，憩亭上，仰望见普陀峰。因上至峰所，大石岿然，下瞰空洞，有观音大士阁。自石壁而上，可三十步，至龙虎岩。高广四五丈许，势如虎蹲龙蟠。泉水出岩罅，涓涓如缕，名曰仙源，鉴池、金钟、方池，其源皆出于此。龙虎之上，有笔砚峰。二石相并，其一立，色白；其一偃，色黑，而上平。笔砚之间有仙迹，路险塞，莫能穷。大抵山水可游者，多在辽远幽僻，又多深窈峻拔。兹山去县治不过一里，无攀跻登陟之疲，而泉石幽雅，赏玩不厌，可谓奇绝。同来者六人，彭城葛良仲温、永嘉陈高子上、灵武王翰用文、沛郡朱希文仲絅、东莱太史元子元安，钟元子初。至正二十六年二月十八日记。”
　　席帽山　在县西隅五里许。峰峦秀拔。
　　罗汉山　在县西隅，罗汉之水出焉。西南曰金钟山、铁幛山，二山相连，一圆如钟，一峙如屏幛。前曰天马山。元王翰《金钟山》诗：“造化为炉迥不群，沉沉深映碧山云。霜风午夜清如水，好使清音远近闻。”明周景辰《天马山》诗：“风鬃雾鬣与云齐，何日来从月窟西。一自茂陵人去后，至今风雨夜闻嘶。”
　　松崎山　在县南拜井里，有仙人石。
