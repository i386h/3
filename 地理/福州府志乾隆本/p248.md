<!-- { "loadSidebar": true } -->
　　蒋以忠　字伯孝，常熟人。隆庆戊辰进士，知长乐。首罢里胥诸繁费。复滨氵闾湖、射圃、学田。城内外坊衢、桥梁，多所营砌，百废具兴。定福清仓，常直审编赋役，民服其公。[HT6SS]万历《府志》
　　韩　绍　号怀愚，归安人。万历辛未进士，知长乐。廉节自励，催科以时。决狱明恕吏胥罔敢舞文，邑人翕然称之。适岁滛雨，绍虔祷，雨止，邑以有年。擢给事中。子敬，庚戍会状两元，邑署所生。《长乐县志》
　　郁文周　字文叔，江阴人。万历间，知长乐。存心爱人，操履耿介，缓征恤寡，诘盗惩奸。修水利，兴学校，士民戴之。以疾去职，卒于家。万历《府志》
　　李奇珍　号四可，嘉善人。万历进士，知长乐。清直恬澹，性尤警敏，一见人终身不忘，听断如神，民怀吏慑。邑向多窃，为久锢之法以困之，盗为绝迹。崇文教士，士风丕变。后官至太常少卿。《长乐县志》
　　郑尚友　号月庵，杭州人。崇祯辛未进士，知长乐。建五贤祠，创崇正书院以训士。清复滨氵闾湖，惠政尤多。擢工部主事。《长乐县志》
　　夏允彝　字瑗公，嘉善籍，华亭人。崇祯丁丑进士，知长乐。居官廉正，诸所兴革，皆得大体，而催科之法尤善。纂辑邑乘，详审不芜。日与诸生校论文艺，远近士子，云集其门，文章节义，并重一时。《福建通志》
　　国　朝
　　李岱生　字千岩，高密人。顺治戊戍进士。康熙初，除知长乐县，洁已爱民。时迁界议起，濒海人户应调迁者，有粮无地，半逃散。岱生力请于大府，豁浮赋，广招徕，民感其德。官满，受代去，泣送者凡数千人。《高密县志》
　　　　连江县
　　唐
　　刘　逵　咸通初，知连江县。县有东湖，溉田四万余亩，岁久为豪家所侵，逵奏复之。民感其德，庙祀湖上。《连江县志》
　　宋
　　鞠仲谋　端拱二年，知连江。大兴水利，以东湖斗门木柱易坏，伐石代之。又于湖外为桥六，以通水道，斗门七以蓄余溢。民与刘逵并祀湖西。后转京秩。景德元年，采闻望二十四人，仲谋与焉。《连江县志》
　　黄　沫　建宁人。政和五年任连江县。以父僎常为是邑，尤留心爱民。省刑肃狱，隆教敷惠，建劝农之阁，植木公庭，荫讼者。前官青田尉，长乐簿，并有声。《连江县志》
　　傅伯成　字景初。少从朱子学，隆兴元年，与兄伯寿同登进士，调连江尉，试中教官科，授明州教授，改知闽清。丁父艰，服除，知连江县。东湖溉田余二千顷，堤坏，即下流南港。为堤三百尺，民蒙其利。去后，民因其所凿井名之曰傅公泉。历官宝谟阁直学士，通奉大夫致仕。伯成纯实无妄，表里洞达。年八十有四卒，端平三年赐谥忠简。《宋史》参《连江县志》
　　赵善讠盍　宗室子。庆元间，知连江。周视隐匿，搜剔蠹弊，百废俱兴。又修学宫，建斗门，民怀其惠。《福建通志》
　　赵善日卢　字文彬，宗室子，居龙溪。登庆元五年进士，调连江丞，摄邑事。修常平仓，易以新米，又兴水利以赈贫民。《漳州府志》
　　赵善嵩　宗室子。嘉定初，知连江。尝祈雨出郊，询知南土童水利可以溉田，遂凿石为斗门，其泽甚远。《福建通志》
　　朱　定　字正臣，缙云人。嘉定间，知连江。疏东湖水利，新刘、鞠二令祠。决淹狱，正役版。威以肃奸，惠以锡穷。县白岩溪旧有桥，编木为之，洪水辄圯，行者常病涉。定伐石成梁，民呼朱公桥。《闽书》参《连江县志》
　　游义肃　字子敬，建阳人，受斋侍郎之孙。嘉熙六年知连江。修学宫，置田增饩，浚东湖，复九井，创平籴仓，成江南桥，筑相公堤，为民兴利。去之日，民镌石志之。《连江县志》
　　宋日隆　字道大，眉山人。寓剑津，登文天祥榜。初任赣州知录，能决疑狱。咸淳五年，迁知连江。措饷设防，以静镇之。时所在郡邑，困于征求，连独家给人足，夜柝不惊。又修学宫，纂县志，缮廨宇，作桥梁，费出无算，区画而给，民甚安之。去之日，留其砚于库，以志弗忘。《连江县志》
　　元
　　刘　浚　字济川，河南人。至正间，为连江县宁善乡巡检。江西贼王善寇闽，浚妻史有才略，与浚谋悉奁物募兵。贼既破罗源，分道寇福州，浚拒战屡捷，俄又与贼遇，浚突阵，斩其前锋五人。贼兵大至，浚中箭坠马，其子健下马掖之，俱被执。浚戟手大骂，贼怒，断浚手足，骂弥厉，又断其舌而死。贼亦义之，乃舍健。健归，请于帅府复仇，弗听，散家赀，结死士百余人，诈降于贼。夜半发火，大噪贼营中，贼惊扰不知所为，自相屠戮，健手斩杀父者，并擒王善等。帅府上其事，赠浚福建行省检校官，授健古田尹，又诏为浚立祠福州北门外，有司致祭。万历《府志》
　　明
　　商　准　苏州人。洪武八年，由人材任连江丞。资性明敏，吏事精勤，多匡赞功。尝修先师殿，拓社稷坛，民思其绩。《连江县志》
　　范希节　鄞县人。由人材，洪武二十二年，知连江。时岁歉事剧，狱讼益烦，希节奋然兴治，募民开东湖水利，惠泽及民为多。正德《府志》
　　侯　炯　字启明，南丰人。建文初，以御史左迁连江令。永乐改元，政令一新，兴废宣滞。浚九井，修道路，上下称便。擢陕西佥事。《连江县志》
　　欧阳瀚　泰和人。景泰间，知连江。才识明敏，操守清慎，狱无冤滞，门无私谒。历任数载，为民建利祛害。时东湖岁久为豪民侵垦，瀚清复湖界，砌斗门，浚支塘，水利大兴。新学宫、城隍庙、桥梁、道路、贮谷备荒，诸政毕举，民与刘鞠合祠之。《连江县志》
　　郭　轩　字文载，景陵人。弘治戊午，以举人知连江。朔望入学宫，与诸生讲学习礼，考选塾师以训童蒙。又改建先师庙，修筑相公堤，整坛宇，浚水道，诸务咸饬。寻卒，祀于学宫。《连江县志》
　　唐　相　灌阳人。正德间，连江典史。时知县吴笈贪且酷，民苦之，讼者皆愿判于相，相决之无枉，或以势胁之，相曰：“位可胁，心可得而胁乎？”流贼入县，率兵御之，挺身出谕，贼为退去。又尝修东湖，浚支塘有功。《福建通志》
　　袁　鉴　揭阳人。嘉靖间，知连江。宅心仁恕，虑事详慎。居官六载，廉洁不渝。时有劫盗大狱，波及无辜，鉴多方廉察，别其首从，刑无滥及。手植数树于公庭，民爱之，比于甘棠。《连江县志》
　　张聘夫　字时珍，婺源人。由举人，隆庆初，知连江。邑素健讼，聘夫坐堂上，重门洞开，进投牒者，谕之曰：“乡谊至重，官法难假。与其告而悔，无宁忍也。可退思之！”其人既去，复入，则又谕曰：“愚未审耶！乡里何无居间者，其三思之！”次日，他有投牒者，仍如是谕之，人知令意在息讼，自是非大故不敢妄干。庭闲无事，唯静坐读书而巳。善饮酒，每醉，吏陈牒请判，冀乘其醉溷之。聘夫愈益精明。时倭乱后，赋役繁重，催征不动声色，处以和缓。尤加意学校，其造就者皆成善士。《连江县志》
　　萧　谷　字古心，万安人。以举人，万历间，令连江。俭朴慈良，治尚精简。尝榜于门云：“乡下有田勤去种，县中无事莫来行。”有讼者，辄戒之曰：“讼非好事，大破尔家，小破尔财，无以为也。”征输自较自封，令里胥给照，与之案上，与之对核。民有牲畜薪炭之类，悉听抵税。竟以不徇上官意，解组去。去之日，百姓攀辕泣留，数日不得行。后有万德鹏者，字九云，宜兴人。尽心民事，民并祀之，额曰：“萧万二侯祠。”《连江县志》
　　于可举　沣州人。崇祯壬申，以举人任连江县。平易近民，刑清政简。海寇刘香薄城，时承平日久，士民仓皇，可举登南城敌楼上，连发三矢，歼其渠魁，贼气夺，遁去，城赖以全。以东岱为贼入治要冲，造铳城扼其险，为百年御患计。《连江县志》
　　国　朝
　　杨继生　字尔序，阆中人。顺治初，由举人知连江。丙申寇陷县，继生缢死城楼，妻刘氏同日殉节。《连江县志》
　　王　章　号酉山，莱阳人，进士。顺治末，以藩幕署连江县事。连俗争兢不胜，辄服钩吻，数倾人产。章瞿然曰：“县官不以人命为奇货，谁肯轻生者？”凡有自毒，不轻为理，浇风渐息。辛丑春，朝议迁濒海居民，章不忍残黎骚扰，因节巡界诸大吏供役以惠民，督府重章为人，戒其下勿犯。《连江县志》
　　　　罗源县
　　宋
　　陈　偁　沙县人。庆历中，为罗源令。开陂渠以溉民田。作亭以来商贾，号“陈公亭”。新庙学，劝子弟，数年举于朝者，皆其门人也。既去而人思之，元祐中闻其讣，邑人聚而哭焉。万历《府志》
　　叶　荐　字舜颖，建宁人。举进士，调侯官丞。绍兴中，为福建帅幕。汀寇作，被檄招怀，直造巢穴，谕以祸福，寇悉听命。调罗源令，筑白柯塘，以捍田寨。官获盗余二十人，在法令当被赏，荐悉从轻典，释之。正德《府志》
　　林介卿　晋江人。绍定间登第，调罗源令。邑多巨族，前令多徇请托，介卿不为挠。民爱之如父母。正德《府志》
　　元
　　丁德孙　字惟一，鄞县人。至正间，罗源尹。宽惠明信，词讼清简，兴起斯文。秩满，士民不忍其去，为立碑，绘像祀之黉宫。万历《府志》
　　明
　　郑复初　开封人。洪武初，知罗源，性仁厚。山寇剽掠，大军剿之，复初虑良民为贼掳者，或遭妄杀，数诣军中辩释无辜。乱定之后，抚其顽民，招使复业，日夜尽瘁，一时邑吏，鲜有及者。万历《府志》
　　郭宗文　河南人。洪武中，由茂才知罗源。广询民瘼，劝善惩恶，罔不尽心。尝作箴教民，民渐其化。卒于官，邑人哭之，犹失父母。正德《府志》
　　黄　宽　字汝和，江阴人。正统间，知罗源。时沙、尤寇起，攻掠诸郡邑，宽度力不能御，谕民避之。军旅之后，蠲租宽政，民感其德。万历《府志》
　　杨文端　安仁人。永乐间，知罗源。初三山驿步夫，岁派罗源民粮四千余石以供，民甚苦之，文端始为奏免。《福建通志》
　　章秉忠　会稽人。嘉靖间，知罗源。居官清介，苞苴不入。时倭寇戒严，秉忠捐赀修城，竭虑防海，邑赖以安。《罗源县志》
　　徐　洲　当凃人。嘉靖间，罗源典史。有邻寇犯境，令以公事他出，洲矢志固守，制药弩以退敌。明年，寇二百余人复来攻，洲力却之，率众追至古田界，手刃七人，三战三胜，贼不敢犯，城赖以全。《罗源县志》
　　章　简　字次弓，华亭人。崇祯十四年知罗源。公廉节爱，建县堂，修庙学。纂《罗源县志》甫脱稿，闻闯贼陷京师，遂赴难死。《罗源县志》
　　国　朝
