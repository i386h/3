<!-- { "loadSidebar": true } -->
　　江氏，许字黄元经。未婚，元经殁，江年二十一，凶问至，拊胸大恸，遂以刀刲喉，父母为延医疗之，氏坚执不许，知其志不可夺，送之黄，望闾号哭，见夫灵，一恸而绝。乾隆五年旌。
　　程氏，陈廷铎妻。铎航海贸易，历五载音耗不通。程艰苦食贫，毫无戚色。既而讣至，号恸哀毁，欲以身殉。妯娌共慰之，且防之力，延数月，程乘间整衣自缢死。乾隆八年旌。
　　张氏，名璚官，益丰女。少失怙恃，事兄嫂如父母。许字郑如兰，未婚，如兰亡。闻讣，哀恸绝粒，以头触地，告于兄嫂，缟素奔丧，雉经柩侧，时年二十二。乾隆十一年旌。
　　[HT]陈氏，左都督澄女，归国子监生李基。基死，年二十八，痛哭拊心，投缳以殉。乾隆十三年旌。
　　何氏，王徽五妻。夫病，鬻簪珥为药饵，奉事三年，无倦色。徽五死，氏饮泣绝粒，投缳而卒。乾隆十五年旌。
　　陈氏，年十九，归郑子拔。甫三年，子拔病笃，吁天期以身代。及死，殡殓毕，雉经以殉，时年二十一。乾隆年旌。
　　江宜官，许字董道坦。夫卒，即投缳，家人防护甚周，即坚卧不食，父悯之，许往董氏，谒舅姑，哭奠夫灵。至晚，闭户投缳死，时年十八。
　　郑氏宁官，董孔祥妻。孔祥以父殁哀毁卒，氏投缳以殉。
　　薛氏，许字王大表。大表亡，乘间投缳，为家人救护不死。矢节抚嗣男，蓬鬓布裙，不沐不栉，年七十一，卒。乾隆年旌。
　　王氏，吴元珠妻。乾隆丁卯夏疫，舅姑与夫相继殁，遗幼孤一女二，氏矢志抚孤。逾月孤殇，所亲劝他适，氏斥之，决计殉。将死，惧女啼邻觉，左抱乳幼女，右挽长女立膝前，自缢绝。夫党排闼入，犹木强而坐，挽抱二女如生时。急招邻人入视，咸惋叹，敛钱殡之，与其夫合葬焉。
　　林淑坦，举人元龙妹，许字诸生严栋。栋随兄之陕西任，卒于官署。讣闻，淑坦奔严门哭奠，即入自经，以救免，立夫侄为嗣，守节四十余年。乾隆年旌。
　　林氏，徐世任妻。世任负担为生，病卒，氏竭力营葬。葬毕，投井死，去其夫死三日，年三十三。
　　翁氏，石开德妻。氏随夫客延平，数月夫卒，氏啮指血为书贻父母，遂自经死。
　　吴氏，许字郑国桐，夫卒，殉烈。乾隆年旌。
　　杨氏，许字方应，夫卒，殉烈。乾隆年旌。
　　吴氏，许字翁其陞，夫卒，殉烈。乾隆年旌。
　　翁氏瑞玉，许字林大志。大志卒，讣至，即潜咽金屑，以救甦，复投缳，父母力劝之。乃素服往林，守贞历三十八载。
　　刘氏兰官，许字姚德嵘。父死，母再适，夫贫不能娶，来辞婚，女以死自誓。后有夺其志者，拒之不得，遂自缢死。
　　陈氏淑庄，石首县丞麟女，归林立元。立元死，氏自刎，枕尸而逝。乾隆年旌。
　　[HT]李氏，许字林秉宽，夫卒，守贞。乾隆年旌。
　　明以下名媛
　　郑　氏　名琚，江日全妻。早寡，有皎节。洪武中，诏征节妇有才学者入教宫人，郑应选入见，授内府女官。帝崩，送归。成祖即位，遣司礼太监李培赍币帛，宣入为内尚宝卿，赐第京师以居。十五年，请老。诏遣内官护归，卒于家。
　　国　朝以下名媛
　　叶氏，名球，副榜贡生谢宜妻。生二岁，父汝栋殁，与母林依舅氏，缝纫纺织以供母。性聪敏，母授以《列女传》及名媛诗歌，过目即能背诵。年十七归宣，事舅姑孝谨备至。宣早卒，氏矢志抚三孤，慈严兼至。昼持家政，夜口授诗书。三孤俱成立。仲子道承，康熙庚子乡荐第一，成进士，累官祭酒，内阁学士兼礼部侍郎


　
卷之六十六
　列女二
　　

　　　　侯官县
　　宋以下贞节
　　刘氏，员外升女。升旧与蔡襄善，以女许襄子旬。既升家日落，襄知福州时，就刘寻婚。刘以非偶辞，襄不可，命旬娶以归。未几，旬夭。子传方二岁，刘抚教之。传少登第，后以养母乞致。传子橚，又知泉州，刘再受褒封，人咸荣之。
　　明以下贞节
　　余氏，黄应妻。年二十三而寡，抚二子，长日安，二岁，次日宁，才数月。舅姑老，竭力孝养，丧葬尽礼。挈二子，依其父仲鲁，择师从学。安，登永乐进士，官吏部主事。
　　赵氏，马珽保妻，通知书史。年二十四而寡，有二子：长闰、次旺，家贫，自抚教之。闰长游乡校，闰孙俊，领乡荐，六世孙森，官大司徒。初，珽保少育于裴，及大司徒贵，乃上疏复姓，又立节母堂以祀赵氏。尚书吴岳为之记。
　　陈懿娘，吴孟恭妻。嫁二月，孟恭病革，谓曰：“吾大父与父皆早世，赖大母梁及吾母陈持门户。今吾殆不起矣，汝亦能乎?”陈泣应曰：“诺。”孟恭卒，产遗腹子，又殇。正统间，邓茂七为寇，火其居，家荡然。蚕织养姑，积赢余，构屋以居。人称“三世一节”。
　　钟氏，林廷振妻。夫殁，年二十七，二子俱幼。姑欲其更适，钟泣曰：“非惟口不可道，抑亦耳不可闻。”孝养劬劳，竟伸其志。子深，成化举人，韶州训导。
　　吴英，王惟善妻，夫卒。二子在襁褓。值岁凶，氏乘月作女红，以奉姑抚子。年九十，无疾而卒。
　　徐家三妇：曰陈本善，曰赵贞淑，曰邱淑吕。本善夫徐明之，贞淑夫徐诚之，俱早世。本善四子，贞淑无子，各屏膏饰，经营家业。淑吕夫景华，明之元孙也，居父忧以哀毁卒，淑吕年十九，一子未周岁，亦矢不二。乡人共称之。
　　吴氏，名贤，赵总妻。年二十七，生二子，夫卒。氏荼苦奉姑，日为乡邻女师，夜归纺织，以给子读。长子正，领乡荐；次子曾，举明经，同赴京师，氏谕之曰：“若得官，可便道归。明秋吾从女父地下矣。”二子奉母言，各授官归，抵家省视，数日氏卒。
　　许氏，卢建妻。年二十五而寡，一子甫三月，守节奉舅姑。子长，为娶妇，二年子亦夭，妇年十九，许哭谓曰：“汝夫不幸而夭，汝复无出，吾将焉依?”妇仰天誓曰：“所不奉姑者，有如此日。”后许氏年六十二而卒，妇生事葬祭，始终无违。
　　林氏，李徽妻。徽从军殁于戍，氏年二十八，子源，甫一岁，家贫，其亲族劝之再醮，答曰：“闻饿死极小，失节极大。”教子源登第。
　　李寄娘，林继诚妾。年二十二，生有男女，而继诚卒，正室黄氏令其自为衣食。寄娘自扫松叶为爨，夜则纺绩，后男女皆成人。
　　陈氏，进士张利民母。耽书史，能诗。年二十四，夫亡，氏严督藐孤，尝有句云：“不亚和熊母，能为断鼻身。”又《闻雷》诗：“空中霹雳闻天语，夫在山头知不知?幼子未能传古事，王裒抱冢亦人儿。”年三十三，以哀毁卒。后利民疏其事于朝，得旌赠焉。
　　赵维馨，举人尔棨女，年十八归陈迪简。未期，迪简卒，维馨愿殉，翁姑止之。家贫，馨出奁物佐甘旨，翁姑殁，营葬之。卒年六十。
　　陈懋璧，萧元乾妻。早寡，事姑抚女。姑殁，女殇，续螟蛉以继萧后，邻妇义而乳之。居一小楼，粮屡绝，人无知者。年三十二，竟以饿死。
　　吴氏，王世恩妻，进士若羲祖母。二十岁而寡，矢志守节，年八十八终。
　　郑氏，朱一麟妻。一麟夭，无子，氏孝养，得姑欢心。女妙华，年及笄，氏召媒为之卜婿，妙华泣曰：“儿不获为男子养母，顾乃以身适人，使吾母无依乎?”遂终身不嫁。后氏年九十一卒，妙华亦以寿终。
　　陈孟姬，举人荐夫女，侯官郑天锡妻。夫卒，遗腹孤慰，氏抚之成立，孀居四十七年，人钦其节。
　　金贵姐，郑炳妻。年二十四孀守，孝养翁姑，抚教遗嗣，闾党为举其行于官。
　　林茂敬，许世瑞妻。夫卒，守志事姑。其子常道拾遗金，遣还之。买婢，闻其为故家女，还其父，不责偿。年九十五而终。
　　曹氏，礼部尚书学佺女。夫病，刲股奉夫。夫卒，柩厝洪江，忽失柩所在，氏晨昏哭祷，有诸少年为舁其柩还，时人咸异之。
　　薛氏，广西都督张枢母。二十五岁而寡，枢甫四岁。孝养舅姑，抚孤成立，年八十余终。
　　已经旌表贞节
　　赵氏，林文明妻。
　　蓝氏，县学生王銮妻。
　　王氏，府学生马谦妾。
　　蔡氏，举人马俊妻。孙，森传见《人物列传》。
　　俞氏，金石妻。子，文明，弘治戊午举人。
　　杨氏，林法泉妻。
　　贞女陈氏庄卿，金华知府京孙女，许字周大乐，未婚守志。
　　贞女林氏绶，御史瑭孙女，许字张组，未婚守志。
　　贞女廖氏以庄，诸生世经女，许字周文，未婚守志。
　　贞女李氏珊，许字邵文典，未婚守志。
　　未经旌表贞节
　　卞氏，县学生冯德光妻。
　　林氏，张廷珂妻。
　　林氏，何旻妻。子，琼，永乐进士。
　　张氏，俞士渊妻。
　　张氏，杨文瀚妻。
　　陈氏，理问林育妻。
　　戴氏，张道南妻。
　　周氏，举人郑瑛妻。
　　陈氏，县学生王应春妻。
　　陈氏，张鉴妻。
　　郑氏，杨英妻。
　　薛氏，林柏妻。
　　黄氏，右卫谢瑀妻。
　　林氏，县学生陈仕基妻。
　　林氏，郑汝试妻。
　　李氏，举人林惟谨妻。
　　周癸姐，倪应璧妻。
　　王氏，县学生蓝烛妻。
　　叶氏，高允升妻，进士春泽女。
　　冯氏，县学生陈道谏妻。
　　庄氏，举人郑熙妻。
　　刘氏，县学生陈璧妻。
　　陈氏，刘伯元妻。
　　许氏，刘伯亨妻。
　　陈氏，林志学妻。
　　姜氏，举人冯珏妻。
　　潘氏，武生员聂元霖妻。
　　叶氏，县学生刘用誉妻。
　　刘氏，左卫指挥李荣妻。
　　国　朝以下贞节
　　林氏，周汝遂继室。汝遂病卒，氏抚前室子若己出，教督所生二子，俱克有成。岁饥，尝竭储以周里闬，乡人德之。后遇寇警，前子被掠，氏往卫之，伤几死。年六十七，以寿终。
　　林魁姐，张秉衡妻。秉衡卒，氏忍死奉姑。遗腹生男，家贫，朝夕女红以自给。顺治丁亥孤殁，氏伤悼卧病，临革叹曰：“不殉夫于二十年之前，乃随子于二十年之后。”一恸而绝。
　　林氏，举人莺羽女，适诸生陈弼哲。弼哲早夭，舅年逾五旬，乏嗣，鬻婢为舅纳妾，生叔启夔。启夔生子，取为夫后。又以女红余赀，佐舅营先世冢。历节六十载。康熙二十三年旌，祀节孝祠。
　　陈氏，诸生林奇英妻，侍姑病，衣不解带者三年。以先业让夫弟文英为膏火资。奇英早卒，氏抚二孤克有立，复俱夭，抚遗腹二孙。文英敬事之如母，家政必禀命焉。
　　杨氏，刘燿藿妻。年十七归刘，二十三而寡，无子，忍死奉姑，孝事二十余年。立夫兄子为嗣，夫兄旋卒，诸子俱幼，氏抚之，俱克有成。寿八十二卒。
