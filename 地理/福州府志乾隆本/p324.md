<!-- { "loadSidebar": true } -->
　　廉氏，适林以惠。未二载，以惠止宿妇家，暴卒，氏即奔于母家，自经以殉。
　　王琼妹，王汝安女，许字莆田陈商。未娶，商卒，女告其母奔陈持丧。嘉靖间，倭寇其乡，琼妹被执不辱，拾刀自杀，贼义而殓之，并释诸同虏者。
　　郑氏，张进德妻。嘉靖戊午，倭寇掠其乡，氏被执，骂贼求死，义不受辱，倭怒，杀之。
　　何玉真，适林侹，甫合卺，倭寇卒至，侹与父文镡逃匿山中，何随姑奔入县邑。既而文镡被虏，侹罄其资与贼，父得免，贼驱侹以去，至同安临队乡，杀之。何与姑归，见翁还而夫不在，欲即殉，翁姑谕之，曰：“倘夫生还，则为徒死矣。”后乡人有自贼还，言侹死状，何即为夫招魂毕，整衣服从容自经。
　　林氏，诸生张季临妻。嘉靖间，与姑同被倭掠，贼欲杀其姑，氏求身代，姑免，氏绐贼曰：“我宅前池中，大有金宝。”贼信之，氏导往，则自投于水，贼刺杀之。
　　余氏，适林应科。嘉靖戊午，倭变，姑被执，氏挺身救姑，义不受辱，遂死之。
　　廉氏，适长乐林师学。嘉靖中，倭乱，夫妇被虏，廉谓夫曰：“君可潜逃，吾死矣，不相负也。”遂投海死。
　　施氏，陈一德妻。嘉靖间，倭变，与夫妹细娘相持赴水死。
　　廖氏，适刘良弼。嘉靖间，倭变，弼被杀，子幼，为贼俘，氏痛愤骂贼，夺子回。贼怒，拔刃断氏两腕死。
　　林玉美，魏亦永妻。嘉靖间，同姑遇倭，倭杀其姑，氏冒刃捍之，倭怒，并砍氏，骂不绝而死。事闻，诏立碑志其家。
　　陈瑞兰，归于方廷扬。嘉靖末，寇起，廷扬被执，氏脱簪珥，躬往贼营赎夫，途遇廷扬而回。月余，廷扬病卒，氏奠毕，遂自经。
　　吴氏，林世蓁妻。嘉靖中，倭寇里中，氏被虏，不屈，遂遇害。御史陈子贞奏旌之。
　　张英宋，张德然女，许字林氏。年十八，倭寇犯境，被逼，力拒不屈，倭腰斩之，掷田中。倭去，乡人归，女以手拍水，呼曰：“吾张某女。为告吾父，速收葬我先入墓旁。”众惊叹为烈魂不死云。
　　庄敬娘，许字陈邦哲，嘉靖中，倭起，被逼赴塘水死。
　　叶从介，大学士向高姑。嘉靖间，倭难作，氏适薛用溥，为贼所得，恐其污，愤詈不已，贼怒斫之，焚其尸。
　　叶默娘，赠太子太保叶朝荣女，适林守定。逾年，守定病没，氏欲以身殉，家人伺之密，其舅林质卿纳富人聘，将迫以行，氏自刎。万历间诏旌之。
　　何氏，林楠妻。楠死，抱二孤还堂上，刲喉死。
　　严谦娘，适林日跻。夫夭，孀居三载，服阕，自经柩侧。邑令朱冕旌曰“节烈”。
　　何氏，适林尚振。尚振殁，投缳以殉。
　　林懋细，教谕林资澜女，适郑汝舟。汝舟父天佐，为惠州府同知，携子与妇之任。明年，汝舟还应试，卒，林闻讣奔丧，矢必死，服毒吞金，引刀自裁，家人辄救之，乘间以指爪决药断喉而死。万历二十二年诏旌。
　　施氏名珠，翁应奎妻。应奎卒，氏伏尸大恸，啮舌而死。
　　周馨娘，周世丰女，适郑大鸾。大鸾卒，绝而苏者三，既殡于寝右，氏命左之，诘旦，雉经于柩侧，乃知其虚右以待也。
　　杨氏，归林秉仁。秉仁死，哭七日，凶服礼成，遂服毒以殉。万历间诏旌。
　　薛月妹，适林尚莞，五载，夫殁，自经死。邑令欧阳某扁其门。
　　庄董娘，适郑存诲，六载，夫亡，自经以殉。
　　张兰姐，归卓应岳。应岳病卒，至小祥，修奠毕，整襟自经死。
　　林金妹，适郭应璧，六载，应璧卒，氏哀毁骨立，十日勺水不入口，缢死柩侧。万历间诏旌其门。
　　陈氏，广东人，适林尚瑚，夫死，殉烈。
　　余氏，归林守岗。岗性至孝，居丧哀毁病笃，氏吁天请代，先守岗九日自缢死，守岗益痛伤，亦卒。人称“孝烈双光”。
　　何氏，林守谔妻，夫卒，闭户自经以从。
　　陈履端，许字秦孟勤。孟勤殁，履端归秦，不食死，时年十七。
　　魏金妹，许字何千石。千石姊，金妹叔母也，往来母家，为金妹言千石病状，金妹刲股付叔母以进。千石死，金妹坚欲奔丧，父母不许，屡自经，皆以救免。逾日，家人防稍懈，遂投缳死，何氏迎其尸合葬。
　　陈氏，适严端明。夫死，盖棺时，氏辍不泣，惟入室自治其衣发巾兑栉诸具，晚扃户自缢以殉。
　　俞徽宋，受聘于郑浚元。将于归，夫忽病死，徽宋缟素奔丧，以刀自刎，姑遽夺之，喉未断，又以簪刺之不死，复自经，将绝，姑又解救之，竟绝粒二十八日乃死。事闻，诏旌之。
　　陈龙姑，许字严涛。未婚，涛卒，龙姑不食，自经死。
　　林细银，许字王一法。一法卒，细银奔丧，死之。万历中，巡按陆某奏旌。
　　郑近姑，许字严仕擢。未婚，仕擢卒，近姑抚膺恸哭，即入室自经，仕擢家迎其丧合殡。
　　魏聚金，受聘于林一莲。将婚，一莲卒，聚金归林，昼夜立柩旁，哭不绝声者旬日，告庙拜姑嫜而死。万历中，与郑近姑同旌。
　　王崖妹，适方璝。年二十有二，子周岁，夫卒，绝粒欲殉，家人止之，勤女红抚孤。父怜其贫，将择右族归之，女不肯。逼之，乃托其子于亲属，中夜自经死。进士王以旗为之传。
　　林氏，副榜吴兆升继室。夫没，无嗣，以堂上三柩未归窀穸，为之营葬毕，归，遍告宗属，乞祔祖祭，遂入户投缳以殉。
　　陈细举，许字郑从岳。将嫁，从岳卒，陈誓死奔丧，哭奠毕，屏居小楼，足不下梯。邻失火，人促之避，不听，俄反风，邻屋俱尽，独陈卧楼上无恙。年八十余终。天启间诏旌。
　　张氏，许配周今泰。今泰卒，氏闻讣恸绝，拜辞父母，素衣奔丧，以贞著。
　　薛秋姐，许字翁省。省卒，秋姐与母相依五年，归夫家，追服斩衰三年，勤纺绩以养姑。
　　陈润使，适张一朝。逾年，生男，夫卒，未几，男又殇，遂投缳而逝，年二十有二。
　　吴氏，夏怀妻。夫卒，殉之，有诗云：“百千投死急如煎，直恐夫亡在妾先。病骨不堪泉里路，九原谁倩傍夫颠。”
　　林氏，适陈某。天启间，海寇登苏澳，氏抱孩携婢，被获登舟，俱赴水死。
　　林清宋，适张一仲。一仲贾海上，遇贼死，氏出簪珥募人入海觅尸，无获，抱二岁女置岸侧，将赴海以殉，父赴阻之，遂自经，年二十有四。天启间旌。
　　方恭宋，许字黄士瓒。士瓒卒，女年十四，闻讣即毁妆，欲奔丧，父母不可，乃服缟素，步行面灵恸哭，引所藏刀刲喉死。天启间诏旌之。
　　何玉宋，许字林洪熥。未婚，洪熥殁，女年十八，闻讣即与母诀，悲吟五阅月，母防之密，乘间赋绝命诗一首遗母，投缳而逝。
　　林采藻，许字廉国烶。国烶夭，采藻年十七，闻讣即绝粒，辞诀父母，抵夫家，不食三旬卒。
　　王贞使，许字陈大缨。大缨没，女闻讣奔丧，居三年，坐卧一小床，忽一日，起，恸数声，遂投缳死，年十九。
　　林锦宋，适郭鼎。鼎病革，林泣曰：“君行，妾亦至，无相离也。”鼎首肯而逝。林吞金不死，啖铅粉，又不死，绝粒二十五日乃亡。
　　吴尾宋，归夏梦轸。逾年，夫病笃，氏割肝和羹以进，得稍延。夫卒，氏枕尸哭，闭户更衣，自经而死。
　　江新宋，林云彤妻。夫病，割股为剂以进。夫死，治殓毕，遂入室以钅义刺喉，阅三昼夜不死，复出所藏刀割喉寸许，为姑所夺，几绝复苏，遽引魂帛自经。
　　谢亨宋，归林用进。用进卒，氏绝粒旬余不死，取所藏金杂铅粉吞之，又不死。偶家人挈用进书箧至，大恸，见有遗磺与硝，因取尽啖之，呕血盈盆而逝，年二十有一。
　　蔡氏，适翁某，甫六日，夫归瑟江暴卒，氏临柩恸绝，遂断喉死。
　　林德宋，许字敖魁春，魁春病笃，请婚，既至，魁春死，即自刎，创阔二寸许，百端求死，姑日夜防阻，且十载，形如槁木，忽于魁春忌日自缢以殉。
　　林氏，适严重光。重光早卒，氏矢志孀守三年，父母欲夺其节，乃往拜宗祠，别母归，抚夫棺恸哭，整服缢死夫柩之旁。
　　陈藻宋，陈逢春女，适周荣藻。夫卒，氏以簪刺喉几绝，姑救之复苏。阅二日，碎金环钮吞之，未死。卒自经而绝。
　　章氏，归陈烑。烑卒，月有五日，朝奠已，拜辞翁姑，从容于柩旁取刃割喉而绝。兵备道徐某以“烈耿千秋”表其闾。
　　陈氏，适林之特。之特卒，遗孤甫九月，氏抚孤至十八岁，孤殇，氏哀痛不食旬日死。
　　施琇宋，参议施起元女，适吴开。开死，即绝粒，欲自经，因父公车未回，迟九阅月乃立孤，与父永诀，水浆不入口十日，一笑而逝。巡按陆清源奏旌之。
　　郑氏，归蔡集。集病，氏刲股和羹以进。集卒，氏题诗明志，哀涕不食，阅月死。
　　郑氏，武举人刘二鳌妻。二鳌授千总，因战胜轻敌，死于宁波，讣闻，氏大恸，自刎以殉。崇祯间旌。
　　郑氏，夏膺隆妻。夫卒，氏以簪刺喉死。
　　陈氏，陈祥女，适方岳。岳死，氏自经殉之。
　　连氏，林思火阜妻。思火阜卒于京，氏闻讣哀毁，守制三年，服阕，遂不食死。事闻，诏旌。
　　翁仲宋，适严士揆。夫卒，誓必殉，家人守之七日，自经死。事闻，诏旌其闾。
　　庄辰宋，适严登域。登域客死，庄矢志殉烈。绝粒吞金，未即死。除夕，密取魂帛缢夫柩旁。邑令余某以“闾天真雪”表之。
　　余金氏，归翁克甫。克甫病，氏屡许以死。病笃，氏从容治殓具，颜色如常，入内改衣自经，先殡氏于旁，克甫犹张目视之，乃瞑。
　　陈氏，林守业妻。夫病危，试之曰：“我死，尔将何如?”答欲偕逝，夫曰：“难。”氏乃先二日自缢死。
　　严春姐，归翁文火阜。夫死，氏决殉，家人防之严，因匿刃绝食，吞金珥不得死，徐入帐仰卧，手刃咽喉，血溅床棂而绝。巡按应某奏旌之。
　　王氏，适严麒。麒客死，氏即欲殉，念有娠，至期，生女，拜舅姑于堂，泣曰：“亡人旅榇未归，浪迹游魂，妇当从泉下觅耳。”投缳而逝。
　　薛氏，名引使，归张应驹，年二十，夫卒，绝粒吞铅粉，从容拜辞舅姑而没。
　　陈琼使，适余元鼎。元鼎卒，氏哭踊，绝而复苏，次日，拜奠灵前，遂入室投缳而逝。
　　严庄姐，进士严通女，归翁士科。年二十，士科卒，遗腹生男，孀守奉翁姑。会屋毁，父母迎之归居。无何，病笃，父强之药，女却不饮。父乃护舆至翁家，气已绝，忽张目示姑及子，良久乃瞑。
　　国　朝以下贞烈
　　张荆玉，归诸生施淑琬。夫病卒，氏恸曰：“吾不忍以孤女累舅姑。”及女七岁死，遂绝粒，七日不死，服毒又不死，再服野葛而卒。
