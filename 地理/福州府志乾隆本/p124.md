<!-- { "loadSidebar": true } -->
　　天眼堂在听政之厅，明按察使陶垕仲劾布政使薛大日方贪墨，大昉亦诬垕仲，并逮至京。垕仲得直，还职。士民迎者数万人，欢声雷动，有“陶使再来天有眼，薛藩不去地无皮”之谣，后人因名其堂。
　　巡抚都察院署　在福星坊嵩山麓。《闽都记》：“其地为闽五州诸侯馆，宋时尚书王祖道宅。”万历《府志》：明洪武初为驸马都尉王恭公署。正统间，镇守内官居之。嘉靖初，改为提学道署。江以达记。倭讧闽中，朝议设巡抚，开府於此。四十四年，毁於火。隆庆元年，巡抚涂泽民重建。万历三十二年，巡抚徐学聚改建，市西北民居百余间，拓广之。三十九年，巡抚丁继嗣再葺。国朝因之。”
　　　　附旧迹
　　耐烦对境亭　在署内东偏。明万历间，巡抚耿定向建，书“耐烦说”于亭额。
　　提督学院署　在南门大街东。《闽都记》：“旧贡院地，明成化间迁贡院于平山，改为南察院。正德《府志》：“南察院在府学后，旧贡院地。成化七年迁建贡院于平山下，八年改创巡抚都御史公署，今为巡按察院。”嘉靖间，巡抚都御史居之，后为提学道。万历四年，改为清军察院。尚书林燫[HT6SS]记。十七年，副使耿定力复修葺，为提督学校公署。二十七年，矿税太监居之。《福建通志》：后改为督学道署。原有文馆在乌石山北，国朝毁于火，地废为城守营，乃于署中置东西文场试士。左有逢源亭。仪门外有寅宾馆，雍正九年，督学戴瀚葺文场而新之。乾隆十七年，郡人何际逑捐建东西考棚，增置案座，焕然一新。”
　　　　附旧迹
　　观　亭　在署后圃，明成化中巡抚张瑄建。明章懋记：“圣天子御极以来，励精求治，监观四方，深烛民隐，虑岳牧诸臣弗克以昭圣化，海隅苍生容有不被尧舜之泽者，于是分命台宪重臣，抚治方岳，亦古者分陕之意。时则江浦张公以右副都御史实来于闽，公之始至。刬政之疵，剔民之蠹，瘅恶彰善，敷和于下。既道大行，民用康止，爰命作亭於公署之后圃，名之曰‘观亭’，以待莅事之暇，而宴休焉。盖取柳子厚所谓君子必有游息之物，高明之具而为之者欤?然是亭也，非有花、竹、泉、石之胜，山、川、林、麓之适，而奚以为观耶?在《易》有之‘风行地上，观先王以省方’。观民设教，盖古者天子亲行巡狩以察四方，则命陈诗，以观民风，是之谓观。自王迹熄，狩礼废，后世始命大臣巡省，以代亲行。若汉之直指，唐、宋之安抚、宣抚，今之巡抚是已。是其职，固亦宜以观民设教为事者也。或者知不出此，往往急于簿书，期会甲兵、钱谷之务而已。呜呼!是果所谓一道德同风俗者耶?然则亭以观名，公之志可知矣。闽之人庶几其有瘳乎!夫以燕居闲适之地，而不忘是心，则其来旬来宣，咨诹咨询，所以为下为民者，宜何如哉!虽然，观未易言也。有所观，必有所以为观，所观者民风，所以观者，我生也。使民生之休戚，风俗之微恶，吏治之得失，皆生于我之所行何如耳?故曰观我生，观民也，而可以易言哉!观公旦者以《周南》，观公奭者以《召南》，观毕公者以《东郊》，宁知异日之观公者，不在闽南也耶?明圣当天，迈迹三五，将隆《二南》之化，以风四方，而公以耳目之臣，当分陕之任，其可使周、召诸臣专美于前耶?蔽芾甘裳，勿翦勿伐，必有赋是亭为公之所茇者矣。庸记此以俟风化之成。”
　　督理闽海关署　在府城外南台中洲，国朝康熙二十三年设，雍正二年，归并巡抚兼理。雍正七年复设，今并归镇闽将军兼理，衙署仍在旧地。
　　承宣布政使司署　万历《府志》：“当三山之中，后枕越山，前案方山，晋太守严高建为郡衙，唐为都督府，又为观察使衙，为威武军节度使衙，五代梁为大都督府。闽王氏时，改作逾制，及钱氏纳土於宋，悉废之，独明威殿存，守臣以为设厅。天圣中，郡守章频创都厅，郑载建大厅，范亢更名‘清和堂’。端宗即位于闽，以旧设厅为垂拱殿。元为中书省。明洪武初，改为福建承宣布政司堂曰政本堂，复改为紫薇堂，左右布政宅在堂西。万历二十九年，左布政使丁继嗣、右布政使袁一骥重修。”《福建通志》：“国朝因之。康熙二十年，布政使佟康年重建。雍正十年内署火，布政使潘体丰重建。”
　　经历司在署左。
　　都事厅在署左。
　　照磨所在仪门外。
　　架阁库、广积库俱在司内。
　　龙亭库在布政司仪门外东南。
　　谯　楼　在仪门南，即威武军门。《三山志》：“唐元和十年，观察使元锡建州门。乾宁三年，升为威武军，遂为威武军门。吕权书额。宋嘉祐八年，元绛更为双门，上建楼九间。熙宁二年，始造滴漏，有鼓角更点，下为亭以翼之，左‘宣诏’，右‘班春’。”万历《府志》：“宋嘉祐间火，安抚使杨长孺重建。元泰定四年又火，重建。石柱四十四，长各二十八尺，广二尺八寸，楼高九十八尺，深八十一尺，广二百八十尺。明嘉靖四十三年，布政使陈大宾改建，南额曰：‘海国先声’，北额曰‘拱辰’。万历三十九年，左布政使丁继嗣、右布政使袁一骥重修，曰‘第一楼’，南曰‘海天鳌柱’，北仍旧名。门直方山，五虎对之，因杜中门，从左旁门出。”《福建通志》：“国朝顺治十八年，火，石柱俱坏。康熙十一年布政使何中魁重修，规制卑狭，非前日之旧。”宋程师孟《滴漏新成》诗：“台门新漏一声闻，从此朝昏百刻分。他日郡人思太守，也须谈及蔡参军。风雨虽昏漏不移，百年应未失毫厘。须知万户千门里，正得人间凶吉时。”又《晓登威武军鼓角楼》诗：“百尺谯门戍万兵，黄昏初动画龙声。铜钲犹是闽王点，银秤才悬汉守更。四面僧夸金作界，半年人看玉为城。官程稍近千余里，不可侬家向此行。”按《旧志》，建炎二年，江待制常申明约束，守漏四人，分两番直日。贮漏水奁具中，侯鱼珠落铜盘，乃移秤刻，即告户外报时者。诸衙报牌九人，以鼓角匠轮差于户外，只应告报。直漏五人，分直五更，并以挝鼓人轮差。奁具等物，五十日一涤。昏时鼓角八人，各二十六声，为三叠。挝鼓八人，角声止，乃各挝鼓千为三通。凡三角，三鼓而毕。四更三点及申刻，各吹角三叠，为小引，更以鼓，点以钲。铜钲款识云：梁开平五年，岁次辛未，七月壬午朔，十三日甲午造，重百二十斤。世传闽王点，即此也。”
　　　　附旧迹
　　大都督府门　《三山志》：“唐上元二年创。钱氏归宋，凡伪世门额悉废，惟威武军门、大都督门仍旧。庆历间，成戬修，旧额蔡襄书，后张致远重书。列戟十有四，谓之仪门，亦曰衙门。”
　　设　厅　在衙内，旧有之。庆历六年，蔡襄重建，自书梁。宣和五年，俞向复修。通判黄琚记。
　　大　厅　在设厅西，旧有之。天圣九年，郑载重建，东西创御书二阁。
　　都　厅　在大厅东，一名签厅，天圣五年，章频建。
　　小　厅　在大厅西，景祐四年，范亢建，熙宁中更名“清和堂”。靖康时，塑三清像，更名“三清堂”，旁有观音堂。
　　修令堂　在都厅前，乾道二年，王之望立额。
　　自公堂　在修令堂后。宋王之望诗：“丛石当轩峙，横池傍砌深。还将修竹绕，半入占松阴。昼赏风澜皱，宵怜月影侵。聊舒沧海志，寄此小山林。”
　　九仙楼　楼下东衣锦阁，西为五云阁，在小厅之西，旧有清风楼、爽心阁。宋蔡襄《登清风楼》诗：“郭外清溪溪外山，溪云飞上破山颜。晴明天气琉璃色，何处峰头带雨还?”
　　燕　堂　在大厅北。嘉祐四年，燕度建安民堂，熙宁间，又创谈笑轩于安民堂北，后皆更名“燕堂”。堂之西庑有舫斋，绍兴十三年，叶梦得以校理黄伯思摹索靖《急就章》一千四百五十字，刻于堂壁。宋林积诗：“济川须用楫，网水或行舟。四海风波路，安眠是胜游。”
　　眉寿堂　在燕堂西，安抚使张浚为其母秦国夫人创。
　　雅歌堂　在眉寿堂北，乾道间王之望建。
　　和乐堂　在雅歌堂北，淳熙间创。
　　信美堂　嘉祐间元绛建。
　　筼筜轩　嘉祐间建。
　　爱山堂　绍熙间建。
　　万象亭　在燕堂北。绍兴间，叶梦得建，薛弼修。宋富直柔诗：“堂后山川面面通，向来奇观有蒿蓬。元戎小试经纶手，万象都归指顾中。雨罢卷帘凭爽气，酒酣极目送飞鸿。明年凰阁鸾台上，好赋新诗下北风。”李弥逊《留题》：“断取方壶壮郡壕，钩连野色上亭皋。星移日转天容丽，江静山明地轴高。下榻延宾供啸咏，凝香罢寝动风骚。使君八九吞云梦，小展风烟遗我曹。”
　　止戈堂　《三山志》：在燕堂东安抚厅后，架阁库北，元丰四年，刘瑾建，旧为甲仗库。建炎四年，建寇范汝为猖獗，程迈乞师于朝，韩少师世忠讨平之，饮至于此，遂以名堂。”宋李纲《瓯粤铭》：“相彼瓯粤，民俗剽悍。负气尚勇，轻生喜乱。巨盗挺之，蜂附蚁从。曾未期年，同恶内讧。王师之来，如雷如霆。讨叛舍服，千里震惊。锋[HT6，7”SS]蝟斧螗，犹敢强拒。转战逐北，婴城自固。怒其鷇麛，以抗裔岳。翘其萌芽，以激霜雹。肥牛偾豚，一举碎之。宥彼胁从，戮其鲵鲸。凶徒逆俦，尸相枕藉。咨尔瓯民，自今以往。爱育子孙，尊君亲上。焚尔甲胄，折尔瓯兵。服勤耒耒吕，以保尔生。孝慈以忠，砥砺名节。勒铭山河，敢告耆耋。”朱松《题止戈堂》诗：“高堂岩岩面势尊，洞见万井开重门。元戎务简玉帐静，缓带酌客娱朝昏。忆初饿隶起篁竹，一啸千里来黥髠。将军揽镜媚巾帼，何异搏虎驱孤豚。只今休父八州牧，剑佩重寄忧元元。惊尘错莫羽书密，虽有美酒谁同樽?沈机且复长辔御，沥恳何啻血面论。楼船一夕飞渡海，汉家上将来天阍。狂童束手赴烈火，琱戈不污妖血痕。坐谯饮至凯歌入，船粟往哺遗民存。五岳包裹高阁束，止戈新榜真成言。便当频与方外吏，徙倚风月星河翻。几年牡龠飞不守，河济逆气腥乾坤。知公快挽天河手，坐视黠虏方游魂。权舆闽越聊小试，宁复久此淹遐藩?农桑万里望君等，愿见四海无营屯。”李弥逊诗：“不识威名擅汉廷，云仍今复见材卿。万家桃李栽培盛，千里妖氛却扫清。羽扇纶巾聊自适，风声鹤唳已魂惊。向来雪锷櫜藏地，剩筑诗坛按酒兵。一麾局促楚江东，时喜邻藩好信通。坐厌文书朱墨里，静思谈笑圣贤中。浮瓯小试茶膏白，照眼分尝荔子红。想见高堂散凫鹜，竞追乐事赏年丰。”
　　凝翠堂　在止戈堂东。
　　逍遥堂　在甘棠院东，大观中，罗畸修，徐竞篆。
