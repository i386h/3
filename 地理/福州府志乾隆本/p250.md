<!-- { "loadSidebar": true } -->
　　叶梦熊　惠州人。嘉靖中，由进士知福清。严明有风采。邑罹寇后，百务丛脞，梦熊力为振刷，清海业，核户版，豪家敛手。增邑城东北串楼三十余间，皆佐以公帑之余，民不知役。又时莅学宫，讲经课业，士风丕变。《福建通志》
　　许梦熊　字男兆，南陵人。隆庆辛未进士，知福清。甫下车，即以兴利除害为巳任。创号舍，修桥梁，设串楼，逾年，百废具举。性肮脏，不肯为人下，为御史刘良弼所口兼。调宜都，阖邑走阙下，上章乞留，不报。去之日，追送百余里，车轵不得行。官终南兵部郎。《福清县志》
　　罗万程　字时腾，广昌人。万历初，由进士令福清。定仓价，均徭役，革浮羡，核诡派。邑讼牒山积，万程以强敏胜之，往往出单词破虚罔，自辰及酉，决遣无留。他邑狱有不决者，辄愿移讯福清，称为“照天烛”。以治最擢为刑科给事中。至今语贤令，首曰“罗侯”云。《福清县志》
　　凌汉翀　字存义，长洲人。万历甲辰进士，知福清。为政公明严毅，不畏强御，人称“凌铁面”。尝改龙首桥，建瑞云塔，士民德之。擢陕西道御史，以忤权贵归。《福建通志》
　　汪泗论　字石莲，休宁人。万历庚戍进士，知福清。兴除利病，定仓粮折色之例，岁省编户金钱以万计。屯赋久稽，酌为征收之法，积逋顿清。尤加意兴文，品题不爽，人皆悦服。[HT6SS]《福建通志》
　　王政新　字暗生，丹徒人。万历丙辰进士，令崇安，移福清。邑苦逋赋，政新年捐火耗数千金，民怀其德，争输恐后。岁旱，步祷烈日中，甘霖骤至，民为建喜雨亭。擢御史，以忤珰去，廷推直臣第一。二邑咸祀之。《福建通志》
　　周堪赓　字弦应，宁乡人。天启乙丑进士，知福清。以廉明慈惠著，时有“十奇三惠”之声。擢御史去，士民思之。《福建通志》
　　费道用　字笔山，合州人。崇祯辛未进士，知福清。少年明敏，一邑之内数千万家，一见而知为某氏子。追征钱粮，尽革火耗，诸弊肃清。吏胥莫敢上下其手，邑号“神君”。以蜚语被劾解任，海潮为不至者三日。《福清县志》
　　漆　园　字白潭，新昌人。崇祯甲戍进士，知福清。以坦直精敏称。追征用劝输法，民歌颂之。《福建通志》
　　刘以修　字懋卿，阆中人。崇祯庚辰进士。初知福清，慈祥宽大。以治优，调闽令，历二任，清操皎然。《福清县志》
　　国　朝
　　朱廷瑞　字增城，歙县人。顺治丁亥进士，知福清。值兵燹之后，田芜仓虚，廷瑞招抚流亡，营缮城堡，劝课农桑，与民休息。又修学兴文，旌节孝，礼高贤，案无留牍，囊无余赀。以治行擢仪部郎。《福建通志》
　　申　锡　字濂月，河内人。顺治巳丑进士，知福清。慎晋接，却馈遗，洞悉民艰。凡坊之征役，屯之小旗，概为豁免，民深德之。以疾卒于官，囊无长物，一时称为廉吏。《福建通志》
　　邓宪英　字揆庵，江南上元人。康熙间，任福清。时庙学倾圯，前令倡修未就，宪英集绅士新之。邑当孔道，频年军兴旁午，民疲奔命，用一派十，诛求无巳，宪英首详禁革。后被劾镌级去。《福清县志》
　　傅而保　字公定，河南人。康熙丁卯，知福清。邑自迁界后，地亩荒芜，而保恳请清丈，蠲其虚课，民免于困。调知永丰县。《福清县志》
　　潘树柟　字孟扶，仁和人。康熙乙酉，由进士知福清。严明有风采，行一条鞭法，地丁屯折，总归一单。另开的名，设立纸皂，不用差役滋扰。改下堂寺淫祠为特祀朱子书院。后告养归。《福清县志》
　　　　历代教职
　　元
　　熊朋来　字与可，豫章人。宋咸淳中，登进士第。元初，隐处州里间，江西省臣列荐，起为福州教授。所至考古篆籀文字，调律吕、协歌诗以兴雅乐，制器定辞必则古式，学者化焉。既满考，以常格调建安主簿，不赴。晚以福清州判官致仕。万历《府志》
　　刘直内　东武人。大德间，为福州教授。尝改创尊道堂以祀先贤，而列祀乡贤，贤牧于两庑，又凿池构亭于其东，为诸生游息之所。卒，祠于学。万历《府志》
　　明
　　沈元素　古田人。从学于张以宁。元时，赴都写金字经，授福州府教授。后谢病归。洪武初，以荐授古田县训导，创立学舍，师道甚严，造就诸生，皆有成绩。后擢佥事。《古田县志》
　　右府学
　　明
　　陈　建　东莞人。嘉靖间，侯官教谕。博学强记，所著《学蔀通辨》，发明程朱之旨。遇诸生严，诸生不谓亲巳，及罢归，恨当时不及就正也。
　　冯光浙　字邦镇，慈溪人。嘉靖间，怀安教谕。其学以程、朱为宗。时方靡然于“致良知”之说，光浙力辟之，务在实践，尝于座右揭示诸生曰：“圣贤无一偏之学，不须立异，讲良知便废良能。”诸生敬而信焉。至勤诲人，恤贫士，皆其余事也。后以老乞归，诸生祀学以志慕。万历《府志》
　　右侯官县学怀安县学附
　　明
　　陈　任　字孝原，钱塘人。永乐初，以徐州训导召入文渊阁，预修《永乐大典》。书成，升古田教谕。秩满，诸生疏留。在任十余年，勤于训迪，得人为盛。卒于官，遂家焉。[HT6SS]《古田县志》
　　李一轩　号抑箴，潮阳人。万历间，古田教谕。甫莅任，见庙庑倾圯，捐俸葺之。严课程，创诗社，以成就后学为巳任。诸生有贫不能支者，辄加赈恤。暇则征文考献，裒集成书，以备编纂。以诤籴拂主者意，调楚中藩邸官。临行，囊无一钱，多士白于台司，给应乘驿以去。去后，人思之，立碑以志不忘。《古田县志》
　　黄守谊　粤东人。崇祯戊寅，司古田训。至之日，见学宫颓圯，慨然有兴作志，申督学使者，率诸生而董其成。课士十则，崇实黜华。《古田县志》
　　于斯力　字文言，湖广人。崇祯末，由举人任古田谕。性严正，有诸生以他事株累，邑令逼其具揭褫之，斯力毅然曰：“官可去，士不可冤。”邑令悔而释之。寻擢户部主事。甲申之变，有《九章歌》极悲愤，后以他累瘐死。《古田县志》
　　右古田县学
　　明
　　叶春及　字化甫，归善人。隆庆初，春及赴公车上书万余言，皆切时政，当路目之为迂。署为闽清谕，春及以师道自任，与诸生日相讲发，于脯脡无所受，诸生事之肃然。久之，升知惠安县，巡抚刘尧诲有所需，春及弗顾也。擢宾州知州，竟中以他事罢官去。后起官至户部员外郎卒。万历《府志》
　　右闽清县学
　　明
　　孙大雅　江阴人。永乐间，长乐教谕。学以实践为先，不屑屑章句，所造就甚多。《福建通志》
　　右长乐县学
　　明
　　萧　夔　字舜臣，泰和人。成化间，罗源教谕。表率诸生，勤课诵读，给以夜膏。其同时有鲍鳞，松阳人，亦以善教名。万历《府志》
　　国　朝
　　蔡　璧　号武湖，漳浦人。由拔贡，康熙间，任罗源教谕。性廉介，博学多文，好接引后辈，教以经史奥义。督学使者赠句，有云：“家庭自为庠序，文字不傍门墙。”巡抚张伯行雅重之，檄掌会城鳌峰书院，楷模多士。以子世远封翰林院庶吉士，致仕归。《福建通志》
　　右罗源县学
　　明
　　张志学　崇德人。永乐中，永福教谕。严毅方正，博通经史，尤长于《春秋》，终日危坐，为诸生讲学，一时人士，多所造就。卒于官。万历《府志》
　　龚　烈　清江人。弘治中，永福训导。教人以躬行为要。邑经沙尤寇乱之后，学宫废坏，烈捐俸新之。万历《府志》
　　右永福县学
　　明
　　刘　昭　字子辉，吉水人。由举人，永乐间，福清教谕。持躬庄严，士望而钦之。捐俸置祭器，修庙庑，建学门两斋。升监丞，官至翰林院检讨。《福清县志》
　　何公溥　字资直，博罗人。由举人，正德间，福清教谕。严毅不阿，勤学勤政。两典文衡，多得人。升京县知县。所著有《家礼通略》。《福清县志》
　　右福清县学
　　　　历代武职
　　宋
　　万文胜　字彬叔，宁国人。少倜傥有大志。长身戟须，从军不十年，以功累官福州观察使，总殿前诸军。理宗尝飞白“忠实”二字赐之。卒赠开府仪同三司、武安节度使。《闽书》
　　元
　　董文炳　字彦明，藁城人。宋既亡，文炳以中书左丞奉诏讨未下郡县。师即逾岭，漳、泉、建、邵皆送欵，文炳悉慰抚之，不妄杀一人。惟兴化、汀未下，文炳欲招之，或曰：“遣一偏师，如泰山压卵耳，何以招为？”文炳曰：“执迷不服，独陈参政耳。民何辜，独不能为数万众忍须臾哉？”未几，汀来归，兴化又不至，乃发兵讨之。闽人室家相保，井里如故，业市不移。民德之最深，建生祠祀焉。万历《府志》
　　塔里赤　康里人。好读书，善骑射。从丞相伯颜渡江，领军至福建，所过秋毫无犯，降者如归，以功迁福建招讨使。时诸郡盗起，而陈吊眼最盛，陷漳州。行省承制，命塔里赤为闽广大都督，征南都元帅，总四省军，复漳州，生擒吊眼诛之。后改福建宣慰使。万历《府志》
　　陈君用　字子材，延平人。初汀寇骚动，君用集壮士，保邻里，海寇陆梁，君用讨平之。又累破红巾寇，诸邑为贼所陷者悉复之。以功授同知建宁路事。亡何，红巾围福州，君用自建宁帅兵来援，大败贼众。遂引兵逾北岭，至连江，阻水而阵，率兵士六十人徒涉斩杀，贼稍溃，既而复合，君用大呼转战，中枪而死。事闻，赠怀远大将军，副都元帅，追封颖川郡侯，谥忠毅。万历《府志》
　　明
　　汤　和　字鼎臣，濠人。幼有奇志，及长，身长七尺，倜傥多计略，累功官至御史大夫。洪武元年，与副将军廖永忠自明州，由海道乘风抵福州之五虎门，驻师南台，使人谕降，不应，遂围之，败平章曲出于城下，参政袁仁请降。遂乘城入，分兵徇兴化、漳、泉及福宁诸州县，进拔延平。论者谓其有全闽功。《明史》参正德《府志》
　　周德兴　濠人。洪武十三年，命理福建军务，旋召还。其后帝谓德兴，福建功未竟，“卿虽老，尚勉为朕行。”德兴至闽，按籍佥练得民兵十万余人，相视要害，筑城一十六，置巡司四十有五，防海之策始备。逾三年归。《明史》
　　赵　圭　洪武中，为福建都指挥使。刚直忠厚。训练士卒，号令严明，恩威兼济。在任十年，镇之以静，军民赖之。正德《府志》
　　邓　安　定远人。福建都指挥佥事，多智计，有威望。正统已巳，沙尤寇邓茂七攻劫城邑，诸邑民多避地入城，城中群不逞将乘机为奸利。安捕杀其首恶数人，而复精选将士，勤训练，严讥察以备之，一方遂安。万历《府志》
