<!-- { "loadSidebar": true } -->
　　陈守娘，莆田人，归邑人田大真。夫卒，有子九岁，氏矢节二十载。康熙十年，子被寇害，氏营葬夫与子，从容自缢死。
　　郑美宋，适林一缵，缵疾革，注目视氏，氏默喻其意。越次日，缵仅存一息，氏整衣拜母，雉经床前，缵气方绝。
　　陈氏，何馆昌妻。翁履垓早卒，大姑及太嗣姑与姑薛俱寡。薛善事二太姑，抚馆昌兄弟成立。馆昌死，氏哀恸欲绝，姑以遗腹止之。孤育三岁夭，氏固请死，父母与家人环伺之。至馆昌大祥，合户投缳死，年二十二。
　　郭庚宋，许字叶益萼，未归，值海寇蹂躏，翁被执，益萼及弟仓皇溺死，弟妻林氏，亦未婚，即奔赴殉。烈女闻讣，素服奔丧，孝养翁姑备至，以节终。
　　翁盛宋，适陈士硕。士硕卒，引刀自裁，为家人所夺，又嚼铅粉，绝粒五日以殉。追祀节孝祠。
　　戴氏，适林云阙。云阙遇贼死。顺治丁亥，镇城陷，氏遣孤子出避，自抱少女投井死。
　　曾氏，适林云起。顺治丁亥，寇陷城，云起从陴上逸出，曾同母嫂二侄女相继赴井死。方鼎新为作《五烈传》。
　　吴氏，名慈哥，适林遇夫。顺治丁亥，寇踞镇城，遇夫逃去。吴偕儿女被擒，逼之行，道遇井，吴抱女投焉。后有瘗遗骸者，发石栏，得吴母女尸，四旬颜面如生，收其骨殓之。
　　严夏妹，林家仆妇也。夫死，自缢。又翁家仆妇林姓，夫死，饮毒死。
　　林整宋，归翁应旗。应旗病笃，与诀，林取帛示之，誓以必殉。及卒，哀哭绝粒不死，吞金亦不死，方引刀，家人夺之，旋以钗刺喉，又夺之，卒自经死，年二十二。
　　吴氏，名静宋，诸生陈民望妻。顺治丁亥，寇围城，氏携小刀自随，猝遇兵，惧辱，刎死，七日颜面如生。
　　林秀宋，适谢民瑗。民瑗从师赣州，没于阵，林闻讣欲殉，有女宜宋，将及笄，泣劝而止。顺治丁亥，携女归迳江依其弟宗平居焉。戊子，寇掠迳江，林偕女赴井死。
　　陈氏，毛翼祯妻。顺治丁亥，寇警，夫殁于阵，舁尸归，鼻血漫流。陈口舐其血。殡毕，不食七日，自缢以殉。
　　黄氏，适林德翯。海寇突至，劫之行，不从，贼刃之，断五指，仆地，贼义而舍之。后德翯遘疾，黄誓以死殉，其族闻之，争欲设祭，不可，族人闻而韪之。夫卒七日，乃自缢。
　　蔡氏，名引弟。顺治间，寇乱，氏从父三知避兵，被获。兵刃三知，氏抱父不释，兵怒并刃。氏引颈就刃，愿乞父命，脰垂绝，犹牵父裾哭，年十六。
　　周氏，林德长妻。夫病，方怀孕三月，及卒，即绝粒，与父诀，家人防之，阅五昼夜，乘间投缳以殉。
　　某氏，福清人。寇屠海口城，女被执，赴桥水死。又某御史道经福清，有一人为逻卒所获，将杀之，其女奔至馆驿号泣，辨父非贼，御史竟杀之，女遂死于父侧。时顺治丁亥季冬。
　　谢氏，归张可裕。顺治戊子，因寇乱，可裕遇害，尸僵于路。氏伺兵退，治棺为夫殡，葬毕归家，投缳以殉。
　　严银使，适庄士琅。顺治戊子，士琅被寇害，遗腹生男，及晬又死，乃自缢。
　　叶氏，广东番禺人，年十五，归邑人翁应玑为妾。顺治初，粤城告警，夫及男女各散奔，氏惧辱，即投缳死，尸悬梁间三日，颜色如生。
　　何癸宋，受聘王三长。三长殁，女闻讣奔丧，独处三年，服阕，绝水浆，昼夜号恸，自经死。
　　官氏，瑶玉，三山明经官懋功女，归吴毓琮。夫卒，殡毕，引刀自刎，为亲者所夺，因破磁器割喉几断，不死，取金钗碎咽，亦不死，复裂素以经，手弱不胜，又不死。后绝粒十八日乃死，年二十有四。
　　吴氏毓础，杨日遇妻。夫死，属纩毕，即扃户自经，众救之，翁姑父母慰劝，皆不答。夜与姑同宿，潜起自缢，姑急起，觅火不得，比举烛而气已绝。
　　翁茂宋，许字林辉祖。夫殁，闻讣遂自缢，家人救解。父兄防之益严，乃独处小楼，毁容减餐，缟素三载。后竟不食，临革，怡然曰：“吾今得为林家妇矣。”声讫而逝。
　　翁氏朝官，适张士升。士升客姑苏，病卒，讣至，氏事姑素孝谨，恐姑病增剧，暗自摧毁，密置周身之具。夫榇既返，哀奠毕，乃沐浴更衣，投缳以殉，时年二十四。
　　刘铣宋，适郭带河。带河病没，刘哀哭仆地，呕血数升，绝食七日，抚带河之棺大恸而绝，年二十。
　　曾金宋，张可清妻，年二十一，夫病，刲肱以进。夫死，以薙发刀自刭柩旁。
　　林氏，适何所献。夫死，尚未殡，自经以殉。
　　薛氏，张士璨妻。士璨由武生授守备，癸巳，赴敌，死，信至，薛告姑曰：“夫为君死，妇为夫亡，各伸其节，勿伤悲也。”绝粒八日不死，复啖铅粉，卒。
　　高氏，贡生高拱女，归陈鸣珂。珂没，子奎，甫三岁，长为娶妇庄氏。未几，奎又死，高与妇谋同死，妇请期，高曰：“陈三世无后，未了事皆吾与若事。”乃为其夫先世营邱垅，置祠田，俾三世永祔血食，遂择殉日。至期，姑妇焚香拜其夫灵毕，就堂中各悬一绳于夫柩侧，姑妇对缢而绝，颜色如生。
　　林定宋，武举人翁大城妻。姑病，刲左股和药，姑得痊。及大城病，复刲右股，不效，痛哭不欲生。遂谋立嗣，已定，投缳而死，年二十有五。
　　郑氏细启，适何师稷。师稷死，郑年二十七，绝粒十八日不死，卒雉经以殉。
　　余敦宋，年十七归方捷武。五阅月，捷武病卒，余即自缢，以救苏。次夕，密怀小刃，夜半以被蒙面刲喉，阔二寸许，祖姑与同寝，觉，亟以药傅之，复苏，延七十二日，乃绝。
　　李四妈，家本农也，为四贼所获。贼系诸妇于屋中，欲遍污之，四妈骂且手击之，遇杀。
　　林氏，归郭有执。夫死，遗孤一岁，氏抚孤一十六年而孤殇，氏乃诀诸戚属，投缳死。
　　郑氏，诸生施大升妻。顺治丙申，寇掠大升父，大升代父受辱，即自经死。郑视夫含殓毕，奔至文庙，拜且哭诉其夫冤死状，伏地扼吭而绝。
　　林清宋，何德坦妻。顺治丙申，寇乱，追且急，林告其夫曰：“君速行，勿为妾累。”乃抱石沉湖而死。
　　吴淑官，许字施延哲。延哲卒，既葬，讣至，女哀请奔丧，拜夫墓返，自缢，家人解之，夜经于床，绳断，不死，经于梁，绳又断，复食毒草，不死。自是水浆不入口者十三日，含笑而逝，年二十。顺治间旌。
　　吴氏，余廷硕妻。夫卒，仅生一女，氏抱而哭曰：“尔何不幸生我家也?”持小佩刀自刺，兄嫂亟夺之，复投缳死，年二十五。
　　黄氏，适林百马粦。百马粦溺死，黄号哭为夫殓毕，以刀割喉，气绝复苏，即引喉伤向石土皆尖刮磨，为家人救解。至晚，就缢者再，绳断不死。以败絮塞口，又不死。乃取铁筋刺入喉伤处，搅断喉根而绝，距夫死三日，年二十有二。
　　陈氏，适李道生。夫病沉疴，求速死，氏许身殉。夫妇提携而出，至市中大井旁，以绳共束其腰，相抱投井而死。二尸浮出，面色如生。
　　林氏瑞祯，孝廉林时应女，适侯官严孟兰。孟兰得疾，林刲股和药以进。及卒，哀恸几绝，取碎金吞之，不死。姑以腹有遗孕泣谕之，及生男，又不育，乃大恸，呕血数升而死，年二十。
　　刘满姐，适姚文琼。顺治丙申，海寇至，被杀，丧其元，尸舁归。氏舐血吞之，缝布为首以殓，誓以死殉。乃请伯氏子宁为夫嗣，鬻衣珥佐伯氏，葬夫于故里。越三年清明，哭奠墓所归，咽金屑，遂死，年十九。
　　张丙宋，许字刘鸣和。会海有警，两家俱内徙会城。夫死，奔丧，拜谒翁姑，伏尸号恸。一日，翁欲归其夫之丧于福清，为女治素舆，女曰：“舆已具，惟多备舁人耳。”遂取所蓄毒与金合吞之，乃拜翁姑曰：“非不欲扶榇，恐道远，戎马糅杂，未敢以寡女厕身其间，计惟以棺从，俾两魂相依可矣。”遂没，年二十。顺治间旌。
　　郑宜宋，翁长羲妻。夫死，以头触柱，血溅数尺，气绝复苏。遂断饮食，日夜搏胸恸哭，至十三日，扃户投缳死。
　　叶正端，明叶文忠向高曾孙女，适诸生张祈。祈父可仰为建宁教谕，氏随夫之任，一年，夫病，刲臂肉和莲实以进。夫死，泣拜翁姑，贻书诀母及弟，不食旬余不死，吞毒草又饵铅粉，积三十日乃卒，年二十有一。
　　俞秀官，翁矿妻。矿游学秦川卒，讣至，秀官引刀自刎，仆地，苏，以未及拜诀舅姑，乃掬水涤血，整衣出拜。至鸡鸣，仍割其喉，血尽气绝。至午复苏，恚而泣曰：“何一死之难若是?”卒裂帛自缢。
　　林氏，高畅夫妻，年三十无子。顺治庚子，寇焚高族，火延宗祊。畅夫御贼见杀，林抱夫首，泣告宗老曰：“夫为祖宗死，愿宗老为夫穴。氏从夫地下，当相为厉鬼卫宗祊也。”投缳而死。
　　林氏荆玉，周子映妻。顺治庚子，海上有警，林被虏，投水死。三阅月得其尸于海礁，肤发不坏，衣履如故，舁至家，临殓，鼻尚流血，宛然如生。
　　李王肴宋，归高彦宠。顺治辛丑，海寇突至，李被系逼登舟，跃入波心死。尸流至本里，家人获之，尚抱幼女在怀，颜色不改。年二十四。
　　施氏，许字高某。顺治辛丑，寇掠其乡，女闻之，自缢于寝，仆郑英之女从死。
　　吴氏敬珠，适高耸。顺治辛丑，海寇至，氏子匿山中遇害，夫亦于是日死。氏欲殉，因念夫与子丧未葬，会迁海令下，依弟以居。阅三年，丧毕归葬，抚棺大号，自经而死。
　　陈氏，适郭绍庚。夫卒，子三岁，氏抚子成立。子后病没，氏葬子毕，遂赴水死。
　　刘恩宋，归郭孙章。夫死，刘视含殓毕，明日从容投缳以殉，年二十七。
　　杨氏，归郭文富。夫卒，贫不能殓，人赠以棺，舁至，氏从容治具。及夫殡毕，乃经于柩侧，距夫死才半日。
　　何氏，陈彦纶妻。彦纶外游久，家故贫，氏织纺以奉舅姑。夫归一年卒，氏以死殉焉。
　　刘官宋，夫林百骥疾笃，刲臂和药。及殁，殡毕，晚谓邻媪曰：“恐吾明日起迟，烦收所晒衣。”及晨，邻媪视户不开，排闼入，则自经于梁矣。
　　翁永官，翁辅女，归林云禧。夫死，逾夕，取夫魂帛自缢柩侧，为婢救苏。又潜取夫所服绦系腰间，乘间遂悬而绝。搜其箧中，得遗诗四首，年二十一。事闻，获旌。
　　林瑜宋，归余其晁。夫死于武林，哀恸招魂，越三日自缢死，年二十六。
　　林氏盛哥，莆田人，适邑人陈孟东。病笃，氏刲股以进，不效，遂绝食十四日，复自缢死。
　　吴兰使，适郑默。默，故宋郑介公裔，得疾卒，吴扃户自经死。
　　韩氏，林其标妻。标苦贫遘疾，药饵无所出，氏刳腕内，深寸许，和糜以进。标卒，姊为营葬，韩曰：“烦代治两棺，并宽一抔土，俾妇与夫相依，死不恨。”遂自缢而绝。
