<!-- { "loadSidebar": true } -->
　　曲　水　在金鸡山桑溪上流登云路下。《名胜志》：“相传闽越王流觞处，宋郡守有禊游亭。”明徐熥《桑溪禊饮》序：东郊桑溪，距城十里而近，故越王无诸流觞之所也。世代既遐，胜游久废。虽逝者如斯，沧桑未改，而吟迹罕至，榛莽可悲。万历已亥祓除之日，和风初扇，晴旭乍开，遂集诸贤禊饮其上。泉声琮琤，石势盘曲，苍林葱茜，黄鸟嘤鸣。草色叠为裀氊，松籁韵而弦管。或踞盘石之次，或席丛薄之阴，列坐不拘，浮觞无筭。临流泚笔，酒载诗成，以咏以游，穷日而返。”谢肇淛《桑溪禊饮》序：“福州行春门外三里许，桑溪之水出焉。夹涧穿石，沿回屈曲，相传越王流觞处也。宋初，王祠部逵曾修禊有诗。至于今，虽溪流如故，而游辙久荒。万历癸卯春，赵寅甫偕同社诸子题名石上，又十载矣。太守喻正之使君公事之暇，旁搜往迹，约以上巳祓饮于此。而苦雨连旬，鸥盟屡愆，至十有三日始霁，乃偕周民献司理，连镳出郭，飞简趣客。则予及林谨任都谏、王永启比部、徐兴公处士从焉。是日也，宿霭乍收，惠风鼓畅，远峰送目，鸣禽悦耳，循水穷源，列坐其次。藉草为茵，倚树成幄，近揽邱壑之胜，远吊兴亡之迹。感居诸之不奄，嗟萍梗之难聚，欣然以喜，怆然以怀，杯行无筭，主客亦已颓然矣。时溪流新涨，沮洳百亩。寻仁甫曩年刻石坐处，业在水中，而同游名姓，半堕鬼录。昔人谓俯仰之间，便成陈迹，良不虚也。日表尚高，余欢未毕，乃循阡陌而东，又四五里，达圣泉寺。丛林宝地，徒剩茅茨，香火腴田，尽归豪主。逐鹿之涧已芜，蛰龙之渊安在?彼神道设教者犹若是，况于人世之蜉蝣，沧桑之陵谷哉!所幸松根圣水，泓澈依然，竹杪青山，回合相向。于是使君顾而乐之，布席林间，淆核还至，剧谭递劝，授简赋诗，不知夕阳之在山也。夫茂林修竹，兰亭之地久墟，白蹋铜鞮，习家之池已屋。乃一时之觞咏，卒为千古之传奇。故知名无翼而长飞，德无根而永茂，则使君之游也，宁独赏心乐事，追休美于前王，亦且嘉闻流声，存遗思于奕世，登高作赋，讵直可为大夫，侔色揣称，深惭玷于宾从云尔。”徐熥《桑溪禊饮》诗：“春风载柔，遵彼长林。我有旨酒，与子同斟。幽怀既惬，玄想弥深。悠悠逝波，实怆我心。”“暮春有余闲，出郊骋游目。桑溪激清湍，澄泓递洄洑。微暄起川涘，轻阴垂灌木。群贤互箕踞，浮觞沂溪曲。周遭信堤岸，斟酌劳童仆，石矗防仄倾，流驶虑颠覆。幽赏豁尘襟，余芗散春服。尊罍犹未罄，羲轮欲回毂。俯仰成古今，动静悟往复。谁哉契我心，兰亭有高躅。”曹学佺诗：“行行东郊，深无人烟。言登崇冈，仍趋平田。双溪同源，其流溅溅。天成之沟，因为周旋。宾朋来斯，居同衿连。流觞何迟，随人而迁，遐思前人，由之无愆。”徐火勃诗：“维兹春暮，既令且和。良俦至止，载咏载歌。冥心川上，涤志崇阿。缅怀古哲，感彼流波。”陈价夫诗：“茂林修竹，清流激湍。春禽弄波，晴翠映澜。千载一集，兹游实难。觞来勿辞，请君尽欢。”陈荐夫诗：“汛汛清漪，盈盈羽觞。临流不接，凝思未遑。情怡曲渚，目睇连冈。逝川阅水，感念前王。”
　　善　溪　在桑溪里，鼓山之北。《闽书》：“山峡间有二潭，下潭距上潭五里，广六丈，深不可计。”《闽都记》：“越王郢时，有大鳝蟠溪上为民害。郢第三子乘白马来此地，射中之，鳝缠以尾，人马俱没，害遂绝。里人立庙祀之，名鳝溪。”《名胜志》：“宋绍兴七年秋，大雨，水暴出，声闻数十里。诘朝有石高广二丈，时庙后如堵，水左右注，庭除无恙。淳祐八年，郡守陈垲祷雨至此，谓神亲杀鳝，灵在神，不在鳝也，改名善溪。宋师《舆记》略：“孔子曰：‘仁者乐山，知者乐水。’《易》曰：‘仁者见之谓之仁，知者见之谓之知。’闽东旧有鳝溪，分三潭，神实居之。帅守侍郎可斋陈公旱祷上潭，疑其讹，谓宜舍鱼取善。善，嘉号也，心，善渊也，兹非善者见之谓之善乎?昔唐人守占括有善政，改‘恶溪’曰‘好溪’，柳子省愚溪之对，昌黎寝恶溪之文，吉水、廉泉、慈湖、直渎，可斋，斯名尽将美谈后世，并价齐声者矣。”
　　都尉营　在开元寺东。《闽都记》：“吴置典船校尉，领谪徒造船于此，今为民居。[HT6SS]互见《军制》。
　　越王石　在府城南。《南齐书·虞愿传》：“海边有越王石，尝隐云雾。旧相传云：‘清廉太守乃得见。’愿往观视，清彻无有隐蔽。”
　　唐
　　圣　泉　在东山。《闽书》：“唐西僧怀一居此。时苦乏水，一日，二禽斗噪于地，持杖观之，杖卓处，泉缕缕出。俄而绫纹波涌。怀一环石分之，南注为池，东注供汲浣。宋蔡襄《圣泉诗》注云：俗传泉涌则民安，是泉涸十余年矣，今始涌也。”宋蔡襄《游圣泉》诗：源流出何山?涌涸兹有异。湛然盈石泓，余波下金地。清甘本无滓，渴饮得真味。端能发茶色，博亦资农利。矧兹民俗安，湓溢尤可喜。满酌复携归，良追曲肱意。”
　　榴花洞　在东山。《闽中实录》：“唐代宗永泰中，樵者蓝超遇白鹿，逐之，渡水入石门，始极窄，忽然有鸡犬人家。主者曰：‘吾避秦人也，留卿可乎?’超曰：‘欲与亲旧诀，乃来。’遂与榴花一枝而出，恍若梦中，既而寻之，不知所在。”宋蔡襄《榴花洞》诗：“洞里花开无定期，落红曾见逐泉飞。仙人应向青山口，管却春风不与归。”魏万诗：“江山巧秀入禅扃，四径仙源画未真。万叠好峰侵碧落，一泓流水隔红尘。涧边鹿迹知何在?洞口榴花锦似春。自恨声名尚牵锁，无因长对洞中人。”李纲诗：“一派寒流作小池，松篁深处有丛祠，千年鳝骨专车在，百丈灵湫瀑布垂。粳稻丰穰欣岁乐，笳箫清咽报神私。更将小雨为滂润，正是农夫播麦时。”“乞得明时多病身，归来林下养天真。芒鞋竹杖未全老，药灶酒壶随分春。山寺递传钟磬晚，田家收拾稻梁新。试穷溪上榴花洞，恐有桃源避世人。”“布地金沙片片匀，深沉院宇閟只园。清凉路畔前三语，摩诘城中不二门。千种光明瞻瑞相，六根清净为还源。狻猊坐上法王子，稽首皈依众所尊。”黄裳诗：“莲社是非外，洞天空色中。一枝樵客梦，两腋石门风。尘迳踪何在?榴花信可通。此缘当邂逅，来接紫元翁。”明徐熥《寻榴花洞故址》诗：“逶迤群峰隐，纡回一迳连。空山残照里，古路断云边。入壑疑无地，穿林觉有天。鹿眠松下坞，禽噪竹间泉。芳草缘冈秀，榴花满洞然。莓苔寒细雨，桑柘隔孤烟。但见山川旧，谁知陵谷迁。人皆迷汉姓，居是避秦年。不记来时路，因弃世上缘。迟回未忍去，或恐遇神仙。”袁敬烈《榴花洞怀古》诗：“胜地多遗迹，今来惬赏心。半岩苔藓合，一迳水云深。樵子何年过?仙人不可寻。涧花随步履，草露湿衣襟。水咽危桥断，烟迷古洞阴。山空遥见寺，城远不闻砧。老鹤还孤树，寒猿响碧岑。徘徊不忍去，斜日满前林。”徐[HT6，7”SS]火勃《寻榴花洞》诗：“洞门无处见榴花，麦秀渐渐古路斜。应是游人寻不到，山深元自有仙家。”“千家陵谷变沧桑，仙洞沉沉闭夕阳。碧涧乱流无鹿迹，满山秋草卧牛羊。”陈椿诗：“纡回经竹屿，窈窕入花源。地远尘稀到，山深洞自存。孤峰遥过鹿，叠嶂乱啼猿。天籁清人耳，泉声醒客魂。沧桑长变幻，丹灶几朝昏。坐惬岩丘赏，翻嫌朝市喧。松乔如可接，骑鹤觐天门。”
　　四彻亭　在九仙观内。《福建通志》：“唐元和中，郡守元锡建。”宋蔡襄《九仙山四彻亭》诗：“偶尔寻幽上翠微，游人啼鸟似前期。花间行印露沾纸，山下放衙云满旗。艳艳舞衣朝日处，飘飘商橹落潮时。传杯且与乘春醉，身世悠然两自遗。”
　　仙　亭　在凰洋山。《闽书》：“王进才飞升于此。有石床、棋盘、几案尚存。”
　　新市堤　在钓台旁。《名胜志》：“唐翁承赞册封闽王还朝，饯别于此。承赞诗：“登庸楼上方停乐，新市堤边又举杯。正是离情伤远别，忽闻台旨许重来。此时暂与交亲好，今日还将简册回。争得长房犹在世，缩教地近钓龙台。”
　　紫薇台　在方山之支葫芦山。《榕城景物录》：“唐末，有紫薇公隐此，未详姓名、爵里，或曰：避王鏻伪爵者。尝得异术，晦迹山中，煮紫薇花代茗饮，其乡人目为紫薇公。”
　　宋
　　达观亭、碧光亭　在钓龙台侧，俱宋时建。宋蔡襄《达观亭》诗：“峭峻钓龙石，飞亭压其端。扩彻四无际，因之名达观。攀云跻大庭，仙路何纡盘。秋明澄远绿，晓霁凝新寒。城郭烟火稠，水陆渔樵安。偶暇按民俗，适游心意欢。鸣弦俯清流，对酒环苍山。重拂衣襟净，从带夕岚还。”程之邵《碧光亭》诗：“寺压高台最上头，一亭新就得清游。天连远岫交相碧，地枕长江分外幽。烟际晴光浑不断，望中诗思浩难收。公余幸有宾朋乐，聊托狂杯索唱酬。”
　　松　坞　在东山。《三山志》：“松径极高大，国初已有之，木上有钱昱留题：‘景致逼神仙，心幽道亦玄。僧闲来出世，松老不知年。放马眠岩草，移杯酌涧泉。浮名如脱得，终待此云边。’”宋蔡襄《圣泉寺松径》诗：“青松苒苒门前道，根柢坚牢颜色好。鸣籁萧森风雨生，紫鳞开动龙蛇老。天若有意留别种，百年其下无纤草。雷霆时绕雪霜重，劲节支扶不颠倒。野姿峭拔已背时，肯要藤花强缠抱。南方赤夏苦蒸湿，万木无声就僵槁。忽经密荫少休息，肌骨便惊秋气早。寄言匠者勿复顾，留作清凉除热恼。自注：“径中草不植。”
　　东野亭　在长乐山，宋时建，蔡襄书额。
　　狮子亭　在东山。《闽书》：“宋熙宁二年，郡守程师孟建于峰西涧。建炎三年，嗣濮王仲湜书额。”宋许将《和程大卿狮子亭》诗：“东山十里覆溪流，远客时时一望愁。泉近榴花深洞口，亭开狮子旧峰头。八州旗色天边出，三馆芸香海上留。南国共歌公所憩，独嗟无计共英游。”
　　元公亭　在鼓山灵源洞东。《福建通志》：“宋嘉祐间郡守元绛建，因名。后绍兴间，僧本才重建，更名临沧。”宋元绛诗：“谁书吾姓揭亭颜?栋宇飞腾气象完。谷口秋风吹鬓发，海东潮日上栏干。地高顿觉群山小，天近须知六合宽。三到岩扉殊不厌，异时常向画图看。”明郑善夫《临沧亭》诗：“未暇乘桴去，凭栏且放歌。天声过穷发，海气进烟波。轩组非吾愿，渔樵奈尔何。灵源意不恶，去去结云萝。”
