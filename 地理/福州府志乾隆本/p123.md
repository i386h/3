<!-- { "loadSidebar": true } -->
　　在九仙山巅，国朝康熙五十二年，福建士民恭建，为阶三重，建亭其上，镌“万寿无疆”四字于穹碑，以为祝厘之所。巡抚觉罗满保记：臣尝读《豳风·七月》之四章，曰：“言私其豕从，献豕开于公，”言驰逐郊原林薮间，获小豕自私，而以其大者献之于公云尔。匪独求亲媚于上也，尊卑上下之分，宜如此也。至其八章，则曰：‘跻彼公堂，称彼兕觥，万寿无疆。”释者曰公堂，豳公之堂也。兕觥，爵也，言置春酒於爵，奉羔羊升堂，田夫野老皆得举觥劝饮，以致无疆之颂祝云尔。由此观之，上以诚爱下，下以忠利上，君臣之间如一体然。盖民所深愿望于上者唯此，欲至万年之忱于平日尚尔，其于储祥诞降之辰，当更如何?夫民情，今犹古也，我皇上御极五十二年，凡勤恤民隐，谋所以衽席之者，靡不至，而如天好生，恭俭纯一之德，又足以孚信于天下，而沦浃于民心，其渐被远，其涵濡久，故天下之沐浴爱戴者真且挚。今适际万寿六旬昌期，以博厚高明，符于悠久，以盛德大业，跻於日新。薄海内外，忭舞讴讠金，凫趋雀跃，而闽省之士夫兵民耆老，皆奔走悚踊，思有以仰酬万一，且以为蹈舞嵩呼之所者，莫若建立万寿碑亭。既有成谋，乃相与请于将军臣祖良璧，总督臣范时崇、巡抚臣觉罗满保、副都统臣王应虎、提督臣施世骠、杨琳，各衙门而凡九府之投牒文武官长者，咨报日至。惟臣等亦窃谓此出自民心，未可尽违。第恐费物力，非皇上爱民至意奈何，而亿口同声，皇皇然走且告曰：“吾闽僻处南陬，负山濒海，固瘠土也。天子弗遐遗我，雨旸旱涝，时廑睿虑。其于民也蠲租赋，免逋欠，未已也，为转漕以赈之，平粜以舒之，又积常平以备之。其于兵也，既厚其刍粮，又均其戍役，所以体恤者备至。凡圣天子至仁厚泽，被及于天下甚大，加意吾闽者更渥，以为吾侪小人得蔽风雨，餍稻梁者，伊谁之赐，而不知报，且天子，天下之大父母也。今一家中有大父母寿，为子若孙者，不能操一豚蹄，一壶浆以为献，则心不安，而见非于乡邻族党。今闽去京师六千里，不获望见天颜，或藉此稍慰瞻云就日之思，南山松柏之颂，若又不得请，是使吾闽人民之心不得自伸，而无以将其忠君亲上之忱也。今将自为之，虽以此获戾弗惜。因共卜地于城东南九仙山之巅，鸠工庀材，子来趋事，不日而成。隶在福治者咸斋肃毕，至登三重阶，覩亭翼然。万寿无疆碑屹然山立。光华上烛，耆耋欢欣，童龀歌咏，徘徊四顾，凡福之江山，皆若环拱于阶户已之前，而烟火之交于衢，原田之绣於野者，咸一览毕收。洵乎江山得亭而加胜，若天造地设而预待之者。臣不敢壅民情，因遂以其事上闻，虽不获奉俞旨，而碑亭告成既久，鳞集呼舞者益众，臣不禁跃然兴曰：圣主惜民力，虽一亭之费，不忍作无益以害有益，其俭德谦冲也如此。众庶之中心爱结积于平日，发于一时，力出于子来之助，费成于丝粟之饶，不转盻功成，其情挚而勤事也又如此，所谓上以诚爱下，下以忠利上，无以异于家人父子奉觞上寿之殷勤。臣于读《豳风》时遇之，今于八闽之人情亲观之。臣等何幸，而获与斯盛事耶?爰拜手稽首，而恭为之记。”
　　　　贡　院
　　在冶山东北。《福建通志》：“宋时在谯楼东。明洪武十七年，布政使薛大[HT5，6”SS]昉改建于城南，成化七年，布政使朱英建今所。正德十一年，巡按御史胡文静购民居益之，东西各八丈，南倍之，更为正门南出。万历五年，火。六年，重建，中为至公堂，后为衡鉴堂，为抡才堂。堂后为主考官房，中为洗心亭，东西为五经考官房。外东为监临公署，西为提调监试公署。又东列四所：曰对读，曰受卷，曰弥封，曰内供给；西二所：曰誊录，曰巡绰。至公堂前为东西文场，中为明远楼，四隅有了望楼。出大门外，为‘天开文运坊’，乾隆十八年，改为“为国求贤”。东西各有坊，一曰明经取士，今改为天衢。一曰为国求贤。今改为云路。又东为三司公署，废。今重建，匾曰‘公署’。西为外供给所。仍旧。中有桥，曰登瀛。今有坊。有坊，曰天衢，曰云路，今俱移建，见上。曰龙门，今移建贡院二门内，仍建坊，曰‘天开文运’。达于通衢。国朝康熙十九年修。三十八年，学使汪薇，四十四年巡抚李斯义，四十七年巡抚张伯行，五十六年巡抚陈瑸先后增辟文场。乾隆九年，今上皇帝赐御书匾、联各一匾，曰：旁求俊乂，联曰：‘立政待英才，慎乃攸司，知人则哲；与贤共天位，勖哉多士，观国之光。’十八年，总督喀尔吉善、巡抚陈弘谋重修，宽展号舍，增高墙垣，又另筑夹道，疏通沟渠，拓至公堂而新之。各堂所房舍俱加增建，规制肃然，福州府知府徐景熹、抚标参将窦宁董其役。明耿定向《重建贡院》记：“闽贡院肇宋元祐、乾道间，国初在郡庠北。成化丁卯，迁藩治东北隅。诸堂寝廨舍楼台、多正德已卯重建者，万历戊寅春，火。岁支千方一周，岂维新会耶?先是藩臬诸大夫询谋经始，而侍御豫章敖君鲲衔命至，适当主宾兴、奉简书惟谨，檄下有司，谓规制宜宏，捍蔽宜肃。於是西拓址五十寻，徙堂基三十尺，鸠工程材，以是岁八月兴事，越明年六月工竣。中为至公堂，内为衡鉴堂，东为监临台，西为藩臬署，中为明远楼，四隅为了望楼。其校舍则易板以甃，覆之瓦，其数增旧。重垣峻墉，自帘以外，阃之内，胥焕然鼎新云。受功时，予尝偕敖使君登明远楼，周环四顾，视诸匠梓，并手偕作，日无虑数千百人。计诸什费，帑金七千缗有奇。因相与咨嗟，叹曰：国家所为求贤者⑴何若斯重哉！吾侪咸由此进矣⑵，而不一绎思，岂夫耶?且士自束发列黉序已复其身，高等者饩之。三岁一比，此中费当几何?率养千百人而致一人也。由此进士公车，则有司丰宴、饰币、树坊、表资、诸计偕，即一人计之，又不知几何矣。夫士初与齐民齿耳，诸费赀咸齐民胼胝拮据，万方苦辛所供者，而一旦取为诸士费，国家意指何以哉!诚思之，当不忍重负国家矣。虽然，士惟不自负也，而后能不负国家，士负国家者终自负也已。诸人士由此氵[KG-*2]存跻崇月无，当审所处，即不偶而困滞，此中犹有所自树也。陆敬舆曰：上不负天子，下不负所学。士诚有所树，即显晦殊轨，均之为不负矣。彼负国家与自负。原所学者盭也，闽士尚早辨哉!”陈弘谋《重修贡院记》：“闽省贡院在越王山之麓，自有明成化中移建於此。国朝以来，历加扩治，通志可考也。地处山隈，山水汇积，连遇飓风、大雨，多所倾圯，号舍低浅，士子持笔砚入，不能转侧。卒遇风雨，上漏下湿，濡体涂足，艰难万状，甚至有撄疾不能终场者，至公堂，栋材薄弱，不称观瞻，亦将有颓废之患。贡院之修治扩充，诚有不能已者矣。商之藩臬监司诸君，咸以为宜正拟人告请修，而通省绅士谓都人士蓄此志久矣，此吾侪进身之始，亦后来子弟观光之地，宜自经理，不敢重耗国帑。维时少京兆陈君治滋，少银台林君枝春等率都人士，呈请捐修，一时争先踊跃输将，不数月，而十郡二州计数至二万六千八百两有奇。爰委福州守徐君景熹、抚标参戎窦君宁董其事，其专司营治者为经历董天柱、巡检王成德。实工实料，必躬必亲，经始于乾隆十八年二月，即於是年七月告成。至公堂概易良材，而重新之。其余各堂所，俱加增修葺治，号舍俱重为改建。既高且深，足蔽风雨。而下通沟洫，使水有所泄，直达于城河，不虞阻塞为害。围墙则增高培厚，以防弊窦。适届秋围，士子携筐而入，俱欣欣有喜色，不似向来之跼足脊而不宁矣，统计所需一万六千两有奇。余赀建造城西浮桥，以济行旅，尚余六千两，则为权子母，永为将来修理贡院之需，可以善厥后矣。闽中绅士乐士劝功，好善笃而趋义勇，实为十五省之冠。其急公之诚，不敢壅于上闻，谨以达之天听。因叙其缘起，以勒诸石。而襄事兹役诸君，暨贡院堂所号舍坊表数目，一一具载碑阴。乐输之绅士姓名数目，另碑志之，俾后有所考。自今以后，规制严肃，气象光昌，三载宾兴，伟奇特达之士连茹汇进，仰副圣天子旁求俊乂之盛心，国家于以收得人之效，又不独里闬之光也，使者有厚望焉。”
　　　　总督部院署
　　在宣政街西，原按察司署，宋为提刑司署。《三山志》：“明道初，提刑刘立之建。乾道间，增置武提刑。淳熙中，叶南仲始分公宇为东西厅。”正德《府志》：“元为肃政廉访司署，以东厅视事，以西厅为南台，监察分治行司。明洪武二年，改为福建提刑按察使司。十七年，佥事谢肃建福宁道署于仪门东，以旧分治行司为察院，巡按御史居之。正统五年，移福宁道署于钱局，移察院署于东街。前此大门东折。天顺三年，按察使胡新更大门于仪门之南，以旧大门前地易民居，辟东为衢。成化元年，按察使马文昇复鬻民居，辟西为衢。弘治以后，按察使李贡、夏景和、陈珂、刘逊相继营葺，拓其隘陋，更为闳敞，而门始南向。”《福建通志》：“国朝顺治十八年，总督李率泰移驻於此。原署在东街，今为镇闽将军府。康熙二十年，总督姚启圣市民居，拓南数十步，建牙置辕门。”
　　　　附旧迹
　　幸　堂宋熙宁五年建，宋道有记，后更名‘虚静’。
　　山　斋俞向名。
　　宿云楼宣和间建。
　　绣衣亭嘉祐间建，后更名薰风。
　　椤木亭在西厅。
　　仁　亭在东厅。
　　乐　圃《俞向记》：“熙宁五年，宋公作宪于此，尝为《幸堂记》。询幸堂所在，今易名‘虚静’是也。自虚静之北，园馆连属。明年，更新缮完之，名其北曰宪堂，南曰澄清，廊庑映带，为乐圃之冠。庭之南，有二木樨，故亭其下曰‘双桂’。回廊之外，左右二亭：东曰熙春，西曰藏春。熙春之东，楼颇宏丽，时可奉亲为游览之地，目之曰‘斑衣’。藏春之西，有楼遍植荔枝，命之曰‘荔枝’。面楼一轩，北顾诸亭。左右二沼，手植瑞莲，名曰清逸。幸堂既易，不欲废其名。虚静之东曰幸轩。幸轩之左乃治事之便室，小山耸翠，题之曰山斋。宣和四年。”按《三山志》，每岁二月，府开西园与民游玩，至三月，提刑司亦开乐圃各一月。
　　双桂亭宣和间建。
　　澄清堂俞向名，康定间建。
　　宪　堂俞向名，又更名“中庆”。
　　静寄轩俞向名，康定间建。
　　熙春亭嘉祐间王陶建。
　　藏春亭亦陶建，后更名“留春”。
　　清逸轩[HT6SS]熙宁间宋道建。
　　斑衣楼
　　荔枝楼
　　以上俱在乐圃内。
