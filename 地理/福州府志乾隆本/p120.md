<!-- { "loadSidebar": true } -->
　　天香台　在洋坑。《闽都记》：“石壁耸峭。宋大观中，有孝子焚香祝亲，书‘天香台’三字，并颂四句，石壁下有龙潭。”明谢肇淛《天香台》诗：“路出洋坑古石台，大观题墨半苍苔。土人爱客烹新茗，笑指龙潭万壑雷。”
　　小兰亭　在长乐山。《闽书》：“宋时，太守与郡僚上巳禊饮处。山阴有温泉。”
　　野意亭　在九仙山，宋时建。《三山志》：“亭有孟庾、韩世忠画像，建炎中塑。孟朝服，韩戎服。”
　　启运宫　在开元寺内。《三山志》：“景德四年，真宗诏西京建院于艺祖诞圣之地，迎奉神御。至建中靖国间，六祖神御相继祀之。建炎四年，令干办官李启迎自温州，权奉安福州开元寺。绍兴间敕匾，今名“启运宫奉迎神御所。”
　　三山阁　在平远台东。《明一统志》：“宋时建。”宋许敦仁《三山阁》诗：“蓬莱方丈与瀛洲，东引长江欲尽头。几处坛场浑得道，万家楼阁半封侯。名园荔子尝三熟，负廓潮田插两收。七百年来遗谶事，钓台沙合瑞烟浮。”
　　鳌峰胜观亭　在平远台。万历《府志》宋嘉福院地。明林濂《与宪长邹善同游鳌峰胜观亭》诗：“载酒鳌亭四望开，居然城市绝氛埃。林间五月凉飚动，座上千峰翠色来。胜地东山元著屐，炎天河朔故衔杯。群君暇日追陪忝，欲赋登高愧不才。”余翔《饮鳌峰亭》诗：“汗漫相逢秋色深，兴来高阁共登临。云开睥睨群峰出，日隐松杉独鸟吟。流水尊前调绿绮，寒花篱畔散黄金。娟娟一片城头月，相对狂歌思不禁。”
　　天风海涛亭　在鼓山大顶峰。《闽都记》：“宋淳熙间建。”宋林希逸《题天风海涛亭》诗：“亭后千寻屴崱峰，亭前万里见晴空。山藏落照生新月，海涨轻涛带晚风。世事浮云变今古，胜游镵石偏西东。近檐溜雨霜皮柏，却是渠曾识晦翁。”
　　铁冶场　在龙迳溪傍。《闽书》：“朱子以避伪学禁，至此。”
　　平山堂　在府城南濂浦。《福建通志》：“宋少帝欲航海时，驻跸于此。”
　　宝鸡亭　在易俗里。《三山志》：“洪玉父刍名并书，以东望金鸡山故也。”
　　　　侯官县
　　侯官故城、怀安废县城，俱详见《城池》。
　　汉
　　欧冶池　在将军山下。《名胜志》：“按《吴越春秋》，越王允常聘欧冶子作名剑五枚。允常传数世，至无疆，国灭于楚，乃徙居闽。又数世，至无诸，乃复封王。或冶剑于山，淬剑于池，故皆以冶名，但非越王与欧冶子耳。”《三山志》：“唐元和中，僧惟干浚欧冶池，得铜刀剑环数枚，送武库。当时冶灶犹有在竹林者。”《新唐书》：“贞元中，池水赤如血。”《闽书》：“宋绍兴中，有龙昼见。”《福建通志》：“旧周围数里，或风雨大作，烟波晦暝。后渐湮塞。池邻贡院西隅，为民居所侵，仅余方塘半亩。”宋黄裳《欧冶池》诗：“人随梦电几回见，剑逐风雷何处寻?惟有越山池尚在，夜来明月古犹今。”明王应山《欧冶池怀古》诗：“昔闻欧冶子，鼓铸凌飞翰。芙蓉吐精英，池上生严寒。千载委尘土，犹指斗牛看。神物终合并，一跃双龙蟠。伊予夙怀宝，际时良独难。遭逢出汉表，弃置在河干。愿言爱景光，努力且加餐。”
　　营头戍　《太平寰宇记》、《郡国志》云：“闽越王无诸置。”
　　闽越亭　在石岊江，旧怀安县前。《闽书》：“闽越王游憩之所。”
　　玩琴石　在越王山。《三山志》：“闽越王鼓琴处。”
　　饮马池　在越王山。《三山志》：“亦越王迹。”
　　金鸡井　在越王山。《三山志》：“越王井中有金鸡，昔牧羊儿见之，因以石投，久而闻声，后不复见。”
　　晋
　　道士井　在乌石山麓天王岭下。《闽书》：“晋时，林氏入闽，有华阳道士谓之曰：‘可凿井南山下，遇盘石则止。’林如言，有白豕跃入，泉涌出。”
　　梁
　　白龟井　在府城西。《明一统志》：“梁王霸善黄、老，登怡山，有白龟吐泉，用炼药，点瓦成金，后蝉蜕于皂荚树下。”
　　唐
　　仙　井　在乌石山。《三山志》：“仙人任放炼丹于此，凿石得泉。”
　　球　场　在将军山麓。《名胜志》：“唐刺史裴次元辟，北接山麓，构亭为记，称二十奇。有望京山、观海亭、双松岭、登山路、天泉池、玩琴台、筋竹岩、枇杷川、荻芦冈、桃李坞、芳茗原、山阴亭、合清洞、红蕉坪、越壑桥、独秀峰、筼筜坳、八角亭、盘椒石、白土谷诸景，又有涟漪亭、东阳坡、分路桥、乾冈岑、木瓜亭、石堤桥、海榴亭、松筠陌、夜合亭，合二十九景。”次元《自序》略：“场北有山，维石岩岩。峰峦巉峭耸其左，林壑幽邃在其右。是用启涤高深，必尽其趣，建置亭宇，咸适其宜。勒为二十咏，诗各一章，章八句。”观察推官冯审记略：“次元报政之暇，燕游城之东偏，曰左衙营，遂命开治，化硗确为坦夷，去榛棘于丛薄，以为球场。其北乃连接山麓，翳荟荒榛，公日一往，或再往焉。扪萝蹑石，不惮危峭，转石而峰峦出，浚坳而池塘见。为潭，为洞，为岛，为沼，窈窕深邃，安可殚极，凡二十九所，见于歌咏者二十篇。”
　　石佛像　在乌石山。《三山志》：“唐天宝八载五月六日，骤雨雷震，须臾，晴霁，石心涌出石像。唐欧阳詹《石佛像记》：“万物阗阗，各由袭沿，无袭无沿，而忽以然。苟非妖怪，实为珍庆。斯石像者，其珍庆与!始孕灵韫质，兆朕未见，则峨峨巨石，岩峭山立，镇郡城之前阜，压莲宫之上界，海若鞭而莫动，天时泐而终固。皇唐天宝八载五月六日清昼，忽腾云旁涌，骤雨来集，惊飚环骇，轩訇杳冥。雄雄者雷，騞然中震，迸火喷野，大声殷空。岑岭足夔足尼，潭洞簸荡。须臾，风雨散，云雷收，项劈轮囷，斩然中辟，南委地以梯落，北干霄而碣树。不上不下，不西不东，亭亭厥心，涌出真像三十二相，具八十种好备。列侍环卫，品觉有序，庄严供养，文物咸秩。端然慈面，俨然仪形，似倚雪山而授法，如开月殿以趺坐，异矣哉，不曰博闻乎?未聆于往。不曰多智乎?罔测其所来。且物之坚，莫坚于石，况高原广袤，又群石之杰，一朝氵瓜剖，中有雕琢，其为造物之初，致有相而外封乎?其为石之后，入无间而内攻乎?噫！不可以人事征，请试以神化察。巍巍释氏，发挥道精，其身既倾，其神不生。等二仪以通变，齐四大而有力。教于时有所颓靡，人于教有所忸怩，则为不可思议，以煦以吹，故示此无迹之迹，难然之然，俾知我存，存我之门。经曰：‘千百亿化身，盖随感而应。兹身者，则千百亿之一焉。’昔诸佛报见，皆托于有命，有命则有生，有生则有灭。曷若因其不朽之物，凭乎不动之基，形既长存，法亦随是。与夫为童男而出世，假长者以来化，元元之徼则虽一，永永之利则不侔，可以礼足而悔罪，寄影以安乐。予则求福不回者，焚香跪仰，或从释子之后，故于巉巉之余仞，聊书其所由来。贞元六年七月十五日记。”
　　任公台　在昇山。《闽书》：“唐天宝中，任放升举于此。《闽都记》：“按陶隐居《登真》注，玉溜山在海中，赤须子谓之地肺。晋太康中，任敦疑即任放自茅山往居之，十余年来往此山，又往玉笥，既复来闽，于王霸宅得金版仙诀，丹成上升。今台址及洗药池尚存。”
　　龙迹石　在十四都。唐林谞《闽中记》：“广德中，一日清昼，云雷腾震，有飞龙自地出，骤雨，石上遗迹可数寸。”
　　五　代
　　陶　灶　在清平里后山。《闽都记》：“梁开平元年，闽王审知筑夹城，陶砖于此。[HT6SS]初审知令陶者每砖上印钱文，后国归钱氏，人以为先兆云。
　　战　坂　在府城北十里。《闽都记》：“晋开运三年，南唐兵与李仁达战于此，荒莽中营址犹存。”
　　水晶宫　在府城西。《名胜志》：“闽王鏻时，据有闽土，筑室百余间，跨西湖上，命后宫从子城复道中出游，居民道上往往闻地下弦索声。”《福建通志》：“是时旧怀安县治北街，皆西湖也。岁久址失，后人指今西湖上小阜为水晶宫，非是。”
　　长春宫　在旧威武军门内。《明一统志》：“又有宝皇、大明、紫微、东华、跃龙宫，皆五代时闽王建。”明范汭《闽宫词》：“露华如水蘸宫墙，红豆花兼荔子香。多少蛾眉闲待月，九龙帐底贮归郎。”“四条弦上按新声，半是先皇手教成。旧事内人谁敢泄，春来燕子不呼名。”
　　文德殿　在府城内。《明一统志》：“又有文明、大酉甫、明威等殿，及紫宸、启圣、应天等门，皆闽王建。”
　　垂拱殿　《福建通志》：即闽王鏻故宫地。宋端宗航海时，建殿于此，今藩司紫薇堂，即其址也。”
　　宋
　　擢秀亭　在凰池山。《闽都记》：“宋初建，提刑喻陟赋诗，亻卒幕皆属和。”
　　览辉亭、凰池轩、华岩阁　俱在凰池山，宋时建。《榕城景物考》：“崇宁中，陈瓘被放后，蒙恩自便居此。”
　　静游亭　在昇山。《闽书》：“宋时建，明永乐七年重建。宋程师孟《静游亭》诗：“石磴高轩榜静游，度年红叶少惊秋。使君会得山僧意，不放笙歌到上头。”
　　笺经台　在品石岩。《榕城景物录》：“宋大中祥符间，僧可度在此笺经。明徐火勃《笺经台》诗：“城比青山故自佳，笺经台北久沉埋。逶迤路径虫形写，鼎立岩扉品字排。”
　　幽幽亭　在乌石山东北隅。宋蔡襄《题福州释迦院幽幽亭》序：“东阳沈子山前此十年为侯官县，政闲，颇自娱于登临之适，得院之东北隅，地方数丈，诛草茅而列树石，时游哦于其所，因命曰：‘峻青台’。今复为郡太守，其僧曰：吾使君倘一来，执事者可暴露乎?并台作亭，以除风雨。子山至其下，又名之曰：‘幽幽亭’，邀予题榜以揭之。遂作诗以赋山川之美，而序以纪其始焉。”诗：路尽得佳赏，川原何净明。周围地象壮，洒落世尘清。背郭千峰起，涵虚一水横。风帆人共远，潮屿岁重耕。晓市炊烟合，孤庵汲道萦。俯窥岩鸟过，微认野云生。香气林端出，秋容物外呈。表闲幡弄影，觉静磬传声。官舍今稀讼，车番车此驻行。唱篇知寡和，君世负诗名。
　　冲天台　在乌石山。万历《府志》：“即崔干放鹤处，旧名‘放鹤亭’，程师孟改今名。”互见《山川》。
　　威武台　在城隍庙东。《福建通志》：“宋熙宁二年，郡守程师孟筑子城，并封其址为之。”
