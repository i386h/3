<!-- { "loadSidebar": true } -->
　　待月阁　在厅事西，宋元丰中主簿曾孝杰建。
　　揽翠轩　在县治内，宋元祐二年，主簿陈伯孙建。
　　不愧堂　在仪门西，明嘉靖间知县吴遵名。遵自记：“余家无厚赀，性有奇癖，每读书必啧啧古人贤达事。丁未举进士，戊申出宰长乐，恐家人一旦习骄侈也，乃日督家人理机杼，诸僮奴灌艺蔬圃，计岁时聊可供衣食。门无杂交，囊无私钱，时退食亦欢然自怡，书其堂曰：不愧。盖期不愧吾官，不愧吾所生云尔。然邑枕山席海，生理硗瘠，予益与民同甘苦，事惟从杀。一不问乡大夫束修问遗之礼，居恒靦然曰：‘予兹有愧荐绅先生矣’。乃已酉冬入觐，乡大夫不以予为无礼，反赆予以礼，予三辞之，既复有赠言，予则拜而受之，曰：‘仁者之贶，非吾所敢辞’。行之日，冠盖缤纷，相与酾酒大江之浒，三饮而别，予复靦然曰：‘予兹益有愧荐绅先生矣’。舟行次芋原，邑之民相与争筐元黄，罗酒浆果米，稽首道周，予辞之益坚，至蒲伏不忍去，予曰：‘噫!予或尔受，尔不愧良民，予则愧良吏已’。乃终辞之。既复溯洄挽舟而前，曰：‘昔人以清白自持，尝择受一大钱。君忍不为一钱吏乎?’无已，掇其鰕十头，果十核，谣歌数章，邑之民乃掩泣低徊而去。噫！予性多戆急，见无良人辄色怒，怒已，虑或伤吾民，竟日为不乐。今民不以喜怒而咎予，顾追从。予辞，民且不忍去，受其鰕、果、谣章，乃去。予将不重愧吾民哉!嗟夫!礼以待贤，故于士大夫不可以忘礼，礼疏则易暌。刑所以惩慝，故于敝民不能以去刑，刑数则多怨。今予实无礼，而士大夫谅之，实未能去刑，而民安之，又从而歌谣之，爱戴之，固不知其获者，何繇也?因书以志愧而省观焉，抑亦以表乐邑士民之厚，俟观风者采焉。”
　　三事堂　在厅事后，原名退思，令潘府更名。府自记：“予少读《小学》，至当官之法，有三事：曰清，曰慎，曰勤。爱其言简易，若切身心者，必三复之。及年十七，业举子，为禄养计，此书久废不理。后十年，再试，再屈于有司，乃归，弃举子业，尽发家藏书阅之，字字简点，然后放过，乃知三事实切身心，而《大学》所以家齐、国治、天下平者，亦不外此。自谓他日遇明主，得一试用，必求于此无愧。迨今登进士第，自刑曹试政，令长乐，入官已四载，顾此三事犹未能尽行之，盖可叹也。一日公暇，独坐退思堂，因念王元之尝作《待漏院记》，极言：君子小人当待漏时所思，情状大异。议者称其得体。予或倨坐一堂之上，不自深省，泛然思之，其不入小人情状者几希。乃因堂之旧规，一修治之，更名‘退思堂’，曰三事，庶一日之余，警切身心，而初志少酬焉。予既深自感慨，又念朱子《小学》一书，自元许鲁齐，敬信如神明，今天下莫不家藏人诵，而此三事尤为学者熟闻乐道之，迨一事职，或与初言渐相背戾而不自知，及接正人闻正论，或夜气清明之际，念及三事，皆歉然有愧心，此天理之发，自有不能掩然者。予谓：凡当官者，皆大书榜之厅后，可也。或虑清则矫世，而敌者争，慎则泥法，而贵者评，勤则多事，而下怨生。然则如之何清不激，慎不拘，勤不扰，使人各得其情，庶几其无弊也。”
　　退省斋
　　憩　轩　俱万历间知县李奇珍建。
　　　　连江县治
　　在龙漈山南，鳌江北。《县志》：旧在县伏沙墩。晋太康时，由温麻屯升为县。唐武德间，都督王义童易今名，移县治于今所。宋时，知县赵炎建。谯楼在仪门外，嘉定四年，知县李于清建，下有石柱石兽。元达鲁花赤拜柱，置铜壶于其上，明未飓风圯。国朝顺治九年，知县齐象先重建。元毁于寇。明洪武初，知县王德钦重建堂、宇、厅、廨、库、狱。隆庆六年，知县朱应辰更新大堂。崇祯十一年，飓风，堂圯，国朝顺治九年，知县齐象先重建。康熙三年，火，又建。十年，建后堂，二十二年，知县闵逵以治后促狭，辟外隙地。雍正五年，廨宇圯於水，知县刘良璧重修。乾隆二年，又圯於风，知县戚弢言修。宋黄泳《修县衙记》：“县廨惟前厅宏壮，昔令赵公所建也。其余廊庑房库。仅蔽风雨，丹垩凋落，栋宇摧折，非所以为百里之镇。予视事未几，凡县治政积敝皆刬而剔之，矧廨宇乎。遂命计材木，植仆剔朽，虽颓垣罅壁，益加修完。自中门两庑，财库吏司，俨然一新。堂下素卑，每积淫潦，复培其址，而环砌以石，旁值果木十余本，耦列左右，为讼者之荫。息厅之后，复修劝农阁，阁之东隅，饰听讼堂。厅之南，有荷池，绕以朱阁，其外叠石为山，虽不过寻丈，而峰峦洞壑，宛若真趣。池之东创为书院，西倚清漪，前揖横岑，疏窗雕槛，曲折映带。复以余赀，外新县额，内辟燕堂。凡巨桷飞梁，逾施丹丹萑又，咸极华整。上不费于公，下不取于民，不逾时而告成。昔常怀文所至，颓舍修立，馆宇、藩篱、垣壁皆应准绳。今予昼夜措置，敢谓必契于准绳哉!然其处长短之度，量广狭之制，相高下之宜，审其面势，以图永久之规，亦不愧怀文矣。窃尝论，今日之趋仕途者，其视去官如传舍，佥以公署为托宿之地，虽栋挠楹毁，方且坐视，苟延岁月，俟代至者复舍去，是诚何心哉!故予所至之官舍，必严加修饰，不惮烦费。凡簿长乐、青田，与今为是邑宰，所居虽一日，必葺而治之。意者非止一身之安逸，其终始之心不替，盖将推已所欲，以施于人耳。后之人观者，毋以营不急之务，而加诮焉。”明朱应辰《更新堂记》：“予令连江，适厅宇将倾，支以木弗胜，风则坠瓦如掷，水溢地不可步。吏执左右立，虩虩靡宁，同僚坐公座，盱不敢瞬，恐将坠焉。予叹曰：‘此非所也。堂，所以出政治民，日奔走，避侵压，何以事事?顾库藏空虚莫能举，有耆民孙日章、孙孔葆、陈弘、黄岱、陈柱、吴廷辅进曰：‘邑犹家也，余各华其居，而高堂弗葺，予之责也。公，父母也，倡之以义，其谁不从?’‘乃揭谕劝民，率僚属捐俸为倡，民争应，讠主于籍，得输金者数百人，乃请诸当道，饰材鸠工，命孙日章等董其役。经纪于已巳之冬，落成于庚午之春。为堂两间，左右作库，制视旧加宏。规崇三尺，露台当道，崇与堂应。旁置皂隶亭并六房廓之，改东西上堂路，去四旁障翳之木。卜吉升堂，前山尽露，群峰咸拱，盖怡豁心目矣。乃合僚属父老而谕之曰：‘若知堂之所以新乎?若知官之所以坐斯堂乎?新不自新也，众材聚而百工饰也。官之职，匪以新堂也，将以新民也。邑虽小，将为宰焉，为贰焉，为师儒焉。或司仓储，或司关隘，或司河泊，犹之众材匪聚则弗备，匪工则不成。吾于斯，深有望于僚属焉。民之弗新，坐斯堂斯忝矣。中养不中，才养不才，父兄责也，吾于斯深有望于父老焉。’谕既毕，日章等请曰：‘堂不可无记，愿假名笔，彰盛美!’予曰：‘惟功惟德，乃宜金石，兹非予德，惟尔德，非予功，惟尔功，名笔假也。予见世人作室贻子孙，或罔代其劳。有代劳者，或作或辍，罔克一乃心、齐乃力。底厥成、邑，家之积也。予民父母’虚称也。日章能以子趋父事，罔以劳辞，罔作辍闲。或力疾市材，或搁家务弗理，或遇风雨弗离。不程而速，不赉而成。岂今世之所有，其殆三代之好义者与！庸可无记?他输材众矣，有输材复[HT6，7”SS]摛匠不怠者，有无财可输，而输其功者，均为罕得，宜别置扁书名垂永。’呜呼!斯民其能自新矣，坐斯堂庶几藉以无忝焉。经始之初，适大雨水，有大木数百里外顺流而至，因取为梁。若有天意焉，宜并记之。”
　　典史司　向僦民居，今在城隍庙后。
　　北茭巡检司　旧在县东北二十六都，明洪武二十年建，今移驻东岱。
　　　　附旧迹
　　介祉堂　在正厅左。
　　友梅堂
　　远　堂
　　瑞莲堂　以上皆宋建，在小厅前。
　　听讼堂　在厅事东，宋令黄泳建。泳记略：“县厅之东有琴堂，创而名之旧矣。檐宇低昂，涂墍圯损，疏屋筛雨，颓窗啸风，未有葺而完之者。予到任未几，闲登斯堂，徘徊周览，栋宇虽老，而风景环合，有可乐焉。松烟凝翠，池波涵碧，覆釜突其前，重冈叠[HT6，7”SS]□，拱揖奔赴，惜哉!湮没久矣!将亦有待而兴乎?于是度材计工，仍旧贯而葺之，剪去障翳，极望明豁。剔榱桷之蠹者，易瓦甓之缺者，支柱石之倾者，饰以朱漆，涂以粉垩，陶青埴以平其址，琢素砥以周其旁，意犹未也。复命丹青绘四时花果，与夫春兰、夏卉、秋雁、冬雪、层崖、怪石，物态万状，皆写于壁。工既迄成，欲易其名而未得，因究昔人所以命琴堂之名，岂亦取武城弦歌之意乎?然予也方莅兹邑，加意听断，欲俾百里内无冤狱之叹，安能直踵子游之芳踪?遂以听讼易之。夫两持是非真伪之说，而必欲其情，虽有至意，亦以为难。予岂敢自诩以为能哉?比闻诸父老曰：‘先大夫昔治兹邑，其遗芳余韵，越四十年，仰其高风，听讼之效也。当是时，公明精敏，而民不能欺，仁信笃诚，而民不忍欺，威严果断，而民不敢欺，’余每佩服斯言，以为从政之楷式，朝省夕察，恐坠懿范。又考古人，绩用彰彰而见于载籍者，亦不过是数者而已。昔召伯教敷于甘棠，信感于行露，虽鼠雀之诬为难明，犹不待狱而后辨。后世爱之，深思之，至乃勿翦所说之甘棠，又何若爱其子乎?予欲师召伯之贤，循先考之训，罔敢希其万一，特其志之所慕者，在此而不在彼。”
