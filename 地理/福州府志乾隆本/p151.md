<!-- { "loadSidebar": true } -->
　　荔　枝　《闽大记》：“树高二三丈，大可合抱，四时不凋。叶类冬青，花似木犀，性畏高寒。郡西北境皆不可种。连江之南虽有植，其熟差晚，过北岭大盛。闽产比南海、巴蜀尤殊。”按《三山志》：“荔枝干，大中祥符二年，定额岁贡。荔枝煎，大中祥符二年，定额岁贡。圆荔枝，崇宁四年定额岁贡。俱建炎三年罢贡。生荔枝，绍兴初贡，二十四年罢。宣和间，以小株结实者，置瓦器中，航海至阙下，移植宣和殿傍。国朝康熙间，每岁以小株结实者，植盆中充贡，遂为常制。”宋蔡襄荔枝谱：“福州种植最多，延迤原野。洪塘水西尤盛，一家之有至万株。城中越山，当署之北，郁为林麓者。雨初霁，晚日照耀，绛囊翠叶，鲜明蔽映，数里之间，焜如星火。非名画之可得，而精思之可述。观览之胜，无与为比。初著花时，商人计林断之以立券，若后丰寡，商人知之。不计美恶，悉为红盐者，水浮陆转，以入京师，外至北戎西夏，其东南舟行新罗、日本、琉球，大食之属，莫不爱好，重利以酬之。故商人贩益广，而乡人得饫食者益鲜，以其断林鬻之也。品目至众，惟江家绿为州之第一。初种畏寒，方五七年，深冬复之以护霜霰。福州之西三舍，曰水口，地少加寒，已不可植。大略其花春生，簌簌然，白色，其实多少，在风雨时与不时也。有间岁生者，谓之歇枝，有仍岁生者，半生半歇也。春花之际，旁生新叶，其色红白。六七月时，色已变绿，此明年开花者也。今年实者，明年歇枝也。最忌麝香，或遇之，花实尽落。其熟未经采摘，虫鸟皆不敢近，或已取之，蝙蝠蜂蚁争来蚕食。园家有名树旁，植四柱小楼，夜栖其上，以警盗者。又破竹五七尺，摇之答答然，以逐蝙蝠之属。红盐之法，民间以盐梅酒浸佛桑花为红浆，投荔枝渍之。曝干色红而甘酸，可三四年不虫，修贡与商人皆便之，然绝无正味。白晒者，正尔，烈日干之，以核坚为止，畜之瓮中，密封百日，谓之出汗。去汗耐久，不然，逾岁坏矣。福州旧贡红盐，蜜煎二种，庆历初，大官问岁进之状，知州事沈邈以道远不可致，减红盐之数，而增白晒者，兼令兴、泉、漳三郡，亦均其贡焉。密煎，剥生荔枝笮去其浆，然后蜜煮之。予前知福州，及半干者为煎，色黄白，而味美，可爱。其费荔枝减常岁十之六七，然修贡者多取于民，后之主吏，利其多取以责赂，晒煎之法不行矣。绿核，颇类江绿，色丹而小，荔枝皆紫核，此以绿见。福州虎皮，红色，绝大，绕腹青纹，正类虎斑。尝于福州大乘寺见之，不知其出处。牛心，以状言之，长二寸余，肉涩，皮厚，福州惟一株。每岁贡干荔枝皆调于民，主吏尝以牛心为准，民倍直购之以输。玳瑁红，上有黑点疏密如玳瑁斑，福州城东有之。朱柿，色如柿红而扁大，亦名朴柿，出福州。大丁香，出福州天庆观，壳紫色，瓤多而味徽涩，双髻，小荔枝，每朵数十，皆并菩双头，因以目之。真珠，剖之纯瓤，圆白如珠，荔枝之小者，止于此。十八娘，荔枝色深红而细长，时人以少女比之，里传闽王王氏有女第十八，好啖此品，因而得名。其冢今在城东报国院旁，犹有树云。将军荔枝，五代时有为此官者种之，后人以其官号其树，而失其姓氏之传，出福州。钗头，颗红而小，可间妇人女子簪翘之侧，故特贵之。粉红，荔枝多深红而色浅者，为异，谓如傅朱粉之饰，故云。中元红，荔枝将绝纔熟，以晚重于时，余尝七月二十四日得之，味微甘。火山，本自岭南，四月熟，味微酸而肉薄，生梗如枇杷，近亦有之。”曾巩《福州拟贡荔枝状》：“右臣窃以《禹贡》扬州厥包橘、柚、锡贡，所从来已久，二帝三王所未尝易也。荔枝于百果为殊绝，产闽粤者比巴蜀、南海又为殊绝。闽粤官舍民庐，与僧道士所居，自阶庭场圃至于山谷，无不列植，岁取其实，不可胜计。故闽粤荔枝食天下，其余被于四夷，而其尤殊绝。闽人著其名至三十余种。然生荔枝留五七日辄坏，故虽岁贡，皆干而致之。然贡，盖为常品，相沿已久，其尤殊绝者，未尝以献。盖东汉交趾七郡，贡生荔枝，十里一置，五里一堠，昼夜驰走，有毒虫、猛兽之害。而唐天宝之间，亦自巴蜀驿致，实开侈心。当陛下之时，方以恭俭寡欲为天下先，固不可得而议及于此也。至于岁贡，既乾而致之，然顾以常品，其尤殊绝者，则抑于下土，使田夫野叟往往属厌，而大官不得献之于陛下，陛下不得献之于宗庙、两宫，使劳人费财，如此可也。盖荔枝之尤殊绝者，固不可多致。若每种岁贡数百或至千数，每州不过用三五步卒，使之日行两驿，固不为勤且烦，非有劳人费财之患，而修贡者不知及此，此臣之所未喻也。又荔枝成实在六七月，虽乾而致之，然新者其于甘滋，犹未尽失。至于经岁则所藏者，特其[HT6，7”SS]滓苴而已，每岁贡入，常至冬春。夫蛮夷异类贽其方物，皆知用其土产之良而不敢慢。今邦域之内，守藩之臣，效其贡职，而曾不知出此，此臣之所以不安也。故臣尝欲至荔枝成实，约旁近州，各择其尤殊绝列于名品者，差其多少，以时上进，其领于有司，备燕赐之用者，自如故事。盖建安贡茶，自蔡襄易以小团，而茶之特绝者，始得献之天子。今荔枝复得择其尤者，则闽粤之产，选择而充庭实者始备，所以致臣之恭，于其贡职，此臣之官守也。”明谢杰《荔枝名记》：“荔枝者，果之牡丹也。牡丹盛洛下，洛人士珍而谱之。荔独盛闽，谱可闽士阙哉。鹑火之次，炎高欠[HT6SS]载飏，沧澥寥廊，丹蕤在望，寤寐耿耿，怀之好音。其词曰：“荔有赤页而艳，莹而腴，甘润软香，得一可胜百者，状元红也。团若脐，簇若稜，锦肤而蜜腹，百二什二称东西秦者，胜画也。色泽匪殊，风格微减，并驱中原，二乘先登，而肩随者，中观也。石中棘表，其脰肩肩然，神浆隽颖，夐而逸群，别格甄奇，不缘貌胜者，桂林也。砂神玉理，既癯且修，足支予望之，矫若蒲牢在虚者，金钟也。蛾眉淡横，素馨清婉，丹铅深谢，故增妍怜者，满林香也。深碧浅紫，独兼二妙，风韵弥嘉，邈焉寡俦者，胜江陈也。海山先而酢，山枝纤而迟，比之群玉，瞠乎后尘。第鹊蛋蜜香，岁寒独秀，海山先芳，开我后人，搜君子是之取尔。嗟乎!元红胜画，涅槃之宗，色相递兴，咸得正果。山枝小乘，犹隶法门，海山无奇，实沿衣钵，谱而次之，俪于花王非过也。按：有蔡谱所未详者，曰鸡子，朵数十枚，大小错出，其大者核小，小者无核。七月熟，树在城门山，宋侍郎郑公湜墓前。曰凤池超，实圆，味甘，出尚干故御史林公钅弋家。曰驼蹄，长大而甘柔。曰金椶，上锐下方，色深黄。曰栗玉，似金椶而圆，刺尖，有金线界其中。曰矿玉，皮粗厚，味甘浓。曰红绣鞋，实小而尖，形如角黍，核如丁香，味极甘美。曰龙牙，色红，长二寸许，上下俱方。曰天柱，以树极高大，故名。曰鹅卵，皮光无刺，色红。曰蜜丸，味甘，肉厚，俗呼肉丸。曰白蜜，皮粉红，甘如蜜。曰鸡肝，实扁，味甘，色红，无核。已上熟俱以六月。其中品曰馒头，皮粗厚，味甘，大如馒头。曰磨盘，大如鸡子，近蒂处甚平。曰马先白，其熟最早，味不甚甘。曰松柏，蕾皮厚而粗，味涩，大如松子。曰将军帽，实如松蕾，皮厚，肉涩。曰醋瓮，色微黄，味酸。更有异品，曰绿玉，或名结绿，俗呼为绿荔枝。实如山榛，无核，味最清。至熟时，实与叶无辨。惟凤冈有之。曰星球，红枝，条生叶，叶比他种差厚，色红而不绛，蒂根于脐，锐者如瓜，扁者如桔，圆者如鸡子，颀者如皂荚，殊形诡状，核皆如丁香，亦有无核者，食之甘脆有韵。夺其枝而植者，竟莫逮焉，出灵岫里，今永庆里亦有之。又有山荔枝数种；曰胜江萍，皮光，味甘，或呼为胜江陈，净江瓶，俱此种。曰鸡卵，皮薄，实圆，斑如鹊卵，味微酸，七月熟，此山枝中之隹品也。曰牛胆，颗极大，一握仅三四枚，出水西桐坑，此山枝中之异品也。曰山中冠，实大而圆，荔将尽时始熟，味微酸涩。曰山金钟，实大，微长。曰中秋绿，色绿味微酸，熟最后，此山枝中之中品也。国朝陈鼎《荔枝谱》：“万历初，螺女江南甘果山中，产荔一种，上下俱红，中一道莹白，如雪若带然，名为玉带束，佳人啖十颗辄酩酊如中酒。又名醍醐荔，神庙崩，此荔枝数百株俱槁死”。宋陈襄《荔枝歌》：“番禺地僻岚烟锁，万树累累产佳果。汉宫坠落金茎露，秦城散起骊山火。炎炎六月朱明天，映日山枝红欲燃。自古清芬不能遏，留得隹名为槎仙。上皇西上杨妃死，蛮海迢迢千万里。清华宫阙闲无人，南来不见红尘起。至今荣植遍闽州，离离朱实繁星稠。一日为君空变色，千里凭谁速置邮。可惜锦幄神仙侣，为饮凝浆涤烦暑。绮筵不惜十千钱，酩酊秦楼桂花醑。秦楼女子绣罗裳，凤箫鸣咽流宫商。醉歌一曲荔枝香，席上少年皆断肠”。又《和程大卿》诗：“棠阴为政有光晶，号令风行鬼亦惊。和气发来藏不得，直教丹荔背时生”。蔡襄《食荔枝》诗：“绛衣仙子过中元。别业空枝去不还。应是天人知忆念，再生朱实慰衰颜”。曾巩诗：“剖见隋珠醉眼开，丹砂绿手落尘埃。谁能有力如黄犊，摘尽繁星始下来。玉润冰清不受尘，仙衣裁剪绛纱新。千门万户谁争得，只有昭阳第一人。绛縠囊收白露团，未曾封植向长安。昭阳殿里才闻得，已道佳人不耐寒。金钗双捧玉纤纤，星宿光芒动宝奁。解笑诗人夸博物，祗知红果味酸甜”。明王褒诗：“不逐青阳艳，偏妍朱夏时。摘来红玛瑙，擘破白琉璃”。徐火勃诗：“乞巧争陈荔枝鲜，红缯罗列小楼前。试看今夜支机锦，半在人间半在天。”国朝朱彝尊《啖荔》诗“啖荔如啖蔗，佳境须渐入。必待蓝红江绿熟始，当何异渴人禁之饮米汁。粤洲火山四月丹，也胜庐橘杨梅酸。我来福州自北至，投我只合齐堆盘。端明谱中三十有二品，大概绡衣雪作袄。粤人夸粤闽夸闽，次第胸中我能审”。
