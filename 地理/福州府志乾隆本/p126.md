<!-- { "loadSidebar": true } -->
　　光仪堂　在和衷堂侧，明万历三十九年，知府喻政建。政自记：“福州郡堂之后，颜曰和衷。由和衷堂稍后，折而左，启双扉入，有屋两楹，即临海王公士琦守晋安时所扁为‘闲闲轩’者也。榱椽亦自耸峻，与和衷埒，而规制雅不称，湫隘而狭长，不可以居，盖守已几更，足迹罕至，非复‘闲闲’之旧矣。予视事之两月，以暇至其故处，见诸军器火药充[HT6，7”SS]牛刃其中。夫福郡守为治，大都非漏下二十刻，不得休息。诸胥皆焚脂夜作，无宁不虞之不戒，置火药不便，于是徙而归之本局，略剔葺之。胜日与诸寮列坐，谈说其中，佐以酒行炙者，便无从旋转。而壁以外，乃为空虚无用之所。盖以为堂则横不足，以为室则纵有余，几于模不模，范不范矣。夫离之两伤，合则双美，文诚有之，室亦宜然。于是鸠工庀材，彻间隔，更腐蠹，益斥旁隙地以拓之，一月而告成事，人讶以为速。此无他，后者易为功，而因者便为力也。载偕诸君落之，心目共豁，若荆棘芟而茅塞辟者。堂前池不盈丈，用石甃砌之，养朱鱼数百头，时时出游，无濠上之闲，而有其致。编竹护花，蔷薇素馨，幽兰蜀茶，佐以盆荷，有平泉之趣，而无其痴。诸君咸爽然快，各赋诗见志。於是卤差司江公赋《羔羊》，分司郭公赋《小宛之卒章》，海防闵公赋《采芑》，海防文公赋《崧高》，总捕吴公赋《伐木》，督粮古公赋《风雨》，司理周公赋《斯干》。夫《羔羊》，训廉也，《小宛之卒章》，小心也，《采芑》壮猷也，《崧高》，良翰也，《伐木》，乐友也，《风雨》，喜贤也，《斯干》，美成也。不侫重拜诸君子之贶，起而赋《皇华》。《皇华》，使臣诗也，何居乎?《鲁传》有之，赋诗断章取节焉，可也，访问于善，为咨咨亲，为询咨礼，为度咨事，为诹咨难，为谋皇皇者华，获五善矣。不侫以匪才当剧任，即不敢比于古诸侯，然朝修其晋谒，昼考其委积，夕省其典刑，夜禁其防御，无使滔淫，而后即安者，曷敢有懈。虽然，犹有未树也，支者不立，跨者不行，自见者不明，自是者不彰，非诸君子念石犹生，我而弼之、匡之，戾之，积也，其何日之有?不侫之作是堂也，以后君子之光仪，而冀以获咨之五善也。诸公曰：‘然。大成若缺，其用不弊，大盈若冲，其用不穷。推是心也，宰天下可。’予唯唯谢不敏，退而书其语，为《光仪堂记》。”
　　　　闽县治
　　在九仙山麓，原在府治东南秀实坊。万历《府志》：“本净业寺故址，旧在闽都坊内。洪武二年，知县路圆玉移今所。成化三年，知县邵奎重建。中为正堂，堂南为中门，折而东向为大门，‘申明’、‘旌善’二亭在大门外。临通衢，树楔‘八闽首县’。库在堂西，狱在中门内西，知县宅在堂北，吏六房列堂左右阶，吏廨在西南隅。”《福建通志》：“国朝顺治十八年，知县周雍时移建於闽县学庙后，改教谕宅为县治，规制略备。前因中门外，左傍山麓，多大石，高逾寻丈，迳路纡折。乾隆十年，知县李芬凿石辟地，重建大门，庭庑始敞。”
　　丞　厅　在营前。旧在县治大门东。国朝雍正十二年，移建今所。
　　典使司　旧在县东南，今移丞厅。
　　五虎门官母屿巡检司　原在府城东嘉登里，今改驻南台。
　　闽安镇沿海巡检司　在府城东江右里，明洪武二年置。
　　永庆巡检司　国朝乾隆十年置，在尚干。附劝农亭在城东易俗里，雍正三年奉□文建。
　　　　侯官县治
　　在府治南官贤坊。万历《府志》：“唐贞元间，从岊江徙入城。元至正时，又改建於郡城西旧澄澜阁之址，以县治为普平章衙。洪武三年，复建今所。二十九年，火，知县张继重建。永乐元年，又火。宣德七年，始建堂宇，堂西为库，后为知县宅。正统间，知县梁叔蒙建川堂。正德间，知县胡大化修，后堂中门外西为狱，东为寅宾馆、土地祠，大门外左旌善亭，右申明亭。《福建通志》：“国朝康熙间，正堂圯，知县姚震重建。雍正七年，知县苏本洁改建大门。”
　　丞　厅　旧在县治内东，雍正十二年，移驻大湖。
　　典史司　在县治内东。
　　竹崎巡检司　在府城西北十六都，明正统六年置。
　　五县寨巡检司　在府城西十七都，旧属怀安，以其地接闽、侯官、古田、闽清界，故名。元至正三年设，明万历间并入侯官。国朝雍正十二年，移驻南屿。
　　　　古田县治
　　在翠屏山南双溪之汇。正德《府志》：“唐开元间建。宋太平兴国初，迁水口。端拱间复旧。《县志》：“元至大间，达鲁花赤木薛建谯楼於县治前正堂，后曰琴堂。明初於堂西为架阁库，两廊为六房，仪门外西南为狱。洪武三年，知县韩秉喜建官廨于琴堂后。嘉靖间，知县刘曰旸重建仪门，国朝因之。
　　丞　厅　在县治内东偏。
　　典史司　在县治内西南。
　　　　附旧迹
　　静　轩
　　舫　斋
　　阳春亭
　　飞舄堂俱在便坐厅事旁，宋宣和二年建。
　　不欺斋　在厅事东，宋乾道初令杨汝南建。
　　戴星楼　在县西厅左，宋时建。
　　平沙楼　在县西厅右，宋时建。
　　隐吏堂　宋绍兴八年县令郭昭仲建。
　　晚对楼　在县治内东，明邑令杨德周建。德周自题：“傲吏何曾厌簿书?偶于清暇坐幽居。频从闭阁知思过，时忆登楼赋遂初。田舍正逢秋事稔，官厨偏爱午烟疏。明时未便休官去，功课还看出郭舆。夕阳苍翠此俱收，卧起何妨复卧游。归鸟一声山亦暝，孤云独宿树先秋。屏除幽事心能寂，少受繁音句莫留。松栝悄然香气杳，忽看初月已当楼。”
　　　　屏南县治
　　在双溪。国朝雍正十二年，知县沈钟建。大门内为仪门、为大堂、为川堂，宅门内为二堂，东花厅，西书房，后有大楼。
　　典史司　在县治内西。
　　　　闽清县治
　　在梅溪南里许。万历《府志》：“五代梁时建。宋淳熙中，有水患，知县陆绛新之，后屡毁。明洪武九年，主簿郑本始构堂宇及谯楼。正统时，毁于兵。成化间，知县左辅、黄漟相继修葺。万历三十七年，洪水荡没，知县余咨龙移建于后百武。《县志》：“国朝顺治初毁。乾隆二年，知县孙国柱重建大堂仪门，三年又建两廊，公廨规模始备。”[HT6SS]明林材记：“闽清一邑，扆山襟水。剑津东西之众流，独当其冲。万历已酉秋，水发，其流滔天，坏城郭庐舍，而闽清受河伯祟为尤剧，学宫、官邸、闾巷、桥梁无一完者。时俞侯莅治甫数月，列状以闻。大中丞豫章陈公、直指使者山阴陆公悯邑民之贫且困，为出公帑代其乏。侯召父老而告之，曰：‘邑，瘠土也，瘠土之民，莫不向义。劳也，矧君子劳心，小人劳力，古之制乎?’众曰：‘诺。’于是拮据绸缪，竭尽心力，先修学宫，次及县宇，因地势洼下，复移后百武，宅其爽而垲者为亲民所，堂之后为退食所，为私居所，越二十朔告成。规制宏敞，计其费凡若干缗，而趋事赴功，民亦劳止，乃侯不欲施已之劳，又不忍忘民之劳也。将立石，诹予为之记。余惟《春秋》一书，圣人之所以经世也，重民之力，必纪其事。筑眉阝，讥轻也，筑台于郎，讥厉也。上下二百四十二年间，自城楚邱外，不多与焉。夫役兴在必不得已，则上不轻用，而民忘其劳。今侯登斯堂，时而戴星出耶?时而鸣琴理耶?时而抚字劳耶？时而催科拙耶？人情莫不欲富，樽节之则民殷，人情莫不欲安，爱养之则民乐。若楚邱之役，定中作宫，揆日作室，而桑田之税，星言夙驾，命于倌人。迨其究也，富庶益增，礼乐毕举，则塞渊一念，为之始耳。侯汲汲然念民之劳，恤其劳，必思贻其逸，是其心固塞渊之心也。较筑眉阝、筑郎轻而用厉，而使者当不可同年语矣。抑余又闻之，《风》有《甘棠》，志思也，其言曰：勿翦勿伐，召伯所茇。召伯巡行南国，民爱其树，至不忍伤。呜呼!伯爱民，民更爱伯，侯之政奚啻甘棠乎!抚循噢咻，巡省舍茇，问其疾苦，而视之如伤，则民之不忍忘侯，将继《甘棠》而再咏《乐只》，今之梅溪，固古南国哉?不侫愿侯德泽政令，鉴楚邱之所以兴，而思召伯之所以感也，则不侫之言信矣，侯名咨龙，别号允翼，广西马平人。”
　　典史司　在县治内西。
　　　　附旧迹
　　敕旨楼
　　励俗台
　　无惑斋
　　退食阁
　　将归楼
　　北堂亭
　　星徽亭俱宋大中祥符间建。
　　南昌阁　在鼓楼门之右。
　　波心亭　在公圃之内亦大中祥符间建。
　　观风楼　在厅事北。明洪武初，主簿郑琯建。正统间，毁于火，知县左辅新之。
　　　　长乐县治
　　在六平山南。《县志》：“唐武德间，自敦素里移建今所。上元时，始建厅事。宋皇祐、熙宁、元祐间，县令吴仲举、萧竑、袁正规相继修建。明洪武十四年，知县邱宗亮构六房、两廊、仪门。弘治十一年，知县王涣重建鼓楼于仪门前，又于厅事东，构六房吏舍。正德十年，知县曹钅兹重建川堂及厅事。崇祯十二年，知县夏允彝重建鼓楼、仪门。《福建通志》。国朝顺治五年，毁於寇。知县吴鸣纯重建。康熙十八年，大风雨，堂坏，后修建。”
　　丞　厅　在县治内西，明弘治三年建。
　　典史司　在县治内东，明景泰元年建。
　　　　附旧迹
　　清心亭　在县治内，宋皇祐中县令余俯建。
　　惜阴轩　宋皇祐间，县令吴仲举建。
　　求诲堂　在厅事后，宋熙宁间，县令萧竑建。竑自记：古之君子，莫不克已以求天下之善。纳之以宽，思之以静，择之以正，然后行之以果焉。虽所行有大小，所造有远近，而未尝用明以忽人之是，作气以拒人之忠也。孟子曰：子路，人告之有过则喜。孔门之能是，计非一人，孟子独称子路然者，爱其刚勇过人，而自克以从善耳。修身且然，况治人乎！夫治人者，心虽无愧，而事有未察，或行虽无失，而人或见欺，不能师古训以广其智，资诸人以裨其不逮，则毫厘之差，有莫大之谬，又况自贤以求胜人者乎！以予之愚，于修身未能有得，而又辱一邑之寄。恐惧修省，安敢怠遑。凡退息是堂，庶几阅图籍以探圣贤之意，接僚友宾客之论以益见闻，至于匹夫匹妇辩讼之际，其言或中于理而可用，与夫悖于理而可戒，必审求之，以为愚者之诲。”
　　弦歌堂　在厅事西，宋元祐间，县令袁正规建。
　　月　台　在厅事北，袁正规建。
　　乐古堂　在厅事西，袁正规建。
　　望云轩　在厅事北，宋元丰中权令施闻建，以寓其思亲之意。
　　仰　轩　在厅事东，袁正规建。
　　尽心轩　在厅事西，袁正规建。
