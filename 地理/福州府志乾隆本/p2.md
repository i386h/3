<!-- { "loadSidebar": true } -->
　　余辑《驻防志》既竣，而福郡有纂志之举。《驻防志》固与郡志表里者也。《驻防志》主创，郡志主因，岂创者难，而因者易乎？《驻防志》统全闽，郡志统十邑，岂全闽难，而十邑易乎？盖志之难成，久矣。以余开阃于闽，兼署抚篆，榷海关，熟习岭海之厄塞，山川之绣错，营垒之星布，风俗之醇疵，农田户口之盈缩，礼乐刑政之张弛，宦绩乡懿之炳蔚，而郡志之阔于修也，历百有余年之久，因也，创在其中矣。且地居都会，体制严重，节使森列，群伦之所趋焉，百官有司之所萃焉。十邑也，而全闽领其首矣。不有三长素擅、众难不摇之君子，何以仔肩其任而聿观厥成？且夫志也者，《周礼》职方氏之所掌，而合方氏、形方氏之所司者也。职方氏掌天下之图，辨其邦国都鄙，而七闽之名，肇见于经，合方、形方两氏实佐之。然是数官者，俱属于《夏官·司马》，则可知所重在兵。盖兵以卫民，民以养兵，隐然之势，不拔之形，志之攸关，枢政最重，此予之所以倦倦于志，而窃以郡志之重纂为不可旦夕稍缓之事也。兹福守徐君，以史官出守紧郡，有其才，有其权，有其时矣。开局遴才，晨书瞑写，越岁书成，请余为序。余固有不能已于言也，且《驻防志》益得以备参稽，资钩校也，不特兼理抚篆，余所有事矣。方今太平全盛，揆文奋武，一以贯之，或总所部，或分所守，或起例而发凡，或重光而趾美，无二事亦无二道。
　　圣天子端拱垂裳，诞敷文教，海隅日出，罔不率俾。闽之《通志》与《驻防志》括其要，引其端，而首郡蒇事，固守土者之责耳，而余亦可以藉手以报知遇之隆、南顾之寄矣，是为序。
　　御前侍卫、镇守福州等处将军兼管闽海关事，世袭骑都尉，纪录一次，沙济新柱撰。


　
《福州府志》序
　　

　　福郡有志，始于晋陶夔，至宋梁克家乃益详备，两公者，皆守郡之官也。夫才异而官不异，时异而志不异。事不师古，曷克永世？且遏佚前人光矣，趾其后者，庸讵能弗寝耶？乾隆已巳，景熹由翰编，天子命守福郡，循省汶庸，肩兹钜任，夙夜怵惕弗敢宁。既视事，相其圭臬，权厥钧黍，爰及志帙，讶其断脱。盖自明万历至今，无起而续其记载者，嘻，其疏甚矣。谂诸前中丞潘公，公喟曰：“兹事重大，亦无先于此者。夫书阙则疑不耀，事久积则苑而听益荧，将何以敷治，是必图之！”予志愈益决，偏索陶夔本，不可得，唐林谞、宋林世程两志亦缺，唯梁氏《三山志》暨明林氏诸志则诺，兼及稗乘，裨补阙略。而闽地藏书之家多散佚，麻沙板近少雕镂，四方书贾，惮险远，鲜捃载至，则征文之难也。而闽才人：如明王懋宣、谢在杭、红雨楼徐氏兄弟诸人，今亦不易得，则考献之难也。然予志愈益决且奋，先求诸星野，以定斗牛女之次，言天者必验诸人也。次建置沿革，详稽二十二史，言古者必验诸今也。岭海乃地利之大，而山川形势、疆域、城池、海防、水利、桥渡、坊乡悉准诸此。戎祀乃政典之大，而军制、坛庙、学校、寺观、冢墓悉准诸此。官民始盛于唐、宋，凡职官、名宦、封爵、公署、选举、人物、风俗、艺文、第宅、园亭兴于后者，过于前焉。财赋莫盛于东南，凡赋役、户口、榷政、盐法、恩恤、物产，饶于后者，倍于前焉。有古迹，而先哲不泯矣，有祥异、外纪，而耳目胥周矣。此其荦荦大者。盖先定其规模，而后次第就理也。夫史特难于志耳，在福郡则有福郡之志，在福郡今日，则有福郡今日之志，欲依丙辰通志及甲子郑志而有所不敢为，其起例发凡之殊也，欲袭前府志，而有所不可，为其文弊质穷之余也。殚精竭虑，集思广益，劳形案牍之余，一镫荧然，常至丙夜弗休。宁详毋略，宁严毋滥。文虽不足，尚有遗书。献虽无征，亦资耆旧。开局于辛未之夏，蒇事于甲戍之春，敢曰一方信史，聊以藉简稽而备掌故云尔。且夫闽郡凡十，福领其首，持节宪府，开阃重镇，而递至于守其地，悬其势重，文武智谞之所宅，礼乐政刑之所先，讨论考质，有其序焉，不敢紊也；有其全焉，不敢脱也。矧我朝景运郅隆，歌咏太平，百余年于兹矣。闽自康熙二十三年启土台湾，郡自康熙十四年剿除耿逆，兵革不试，山高水清，风俗淳美，揆奋恬熙，典制洽和，海滨邹鲁，编摩纪述，拟诸形容，其乾坤之貌乎？其日月之容乎？是故郡志阔修，非无才与时也，情所畏也。予窃不自量，起而任之，质诸上官，商诸十邑诸君子，今得如干卷，岂能继晋之陶、宋之梁之后？亦曰其官同，其志同焉耳。弇鄙不文，挂漏未赡，后之览者，尚其谅之！
　　乾隆甲戌春三月，赐进士出身、前翰林院编修中宪大夫知福州府事钱塘徐景熹序。


　
修志凡例
　　

　　一郡志自东晋太元太守陶夔《闽中记》始，唐贞元中郡人林谞，宋庆历中郡人林世程增修，俱仍陶书旧名。淳熙中，清源梁丞相克家知州事，著《三山志》。元致和有《三山续志》。明府志凡四：一修于正德庚辰，一修于万历已卯，一修于万历壬子，其一为万历间郡人袁表撰。自陶夔、林谞、林世程三书均佚，仅存者梁公《三山志》而已。致和续志洎袁表志亦不可见。《正德志》向藏闽人徐兴公家，壬子志称其体宏而博，阅之信然。兹之编辑，大抵以三山、正德二志为本，参以壬子志，(万历已卯志，文简不采，今所引用万历府志，俱壬子志文。)暨新、旧《福建通志》。复为讨源正史，旁摭闽中纪载，古今群籍，故典旧闻，义取赅备。国朝百年以来，制度名物，尤详征博采，洪纤毕载。用昭一方之掌故，垂诸永久。
　　一、自来志乘体裁，大略相似，而分纲列目，或繁或简，各不相袭。是志惟立三十二门，括一郡之事，不分纲目。首分野、次曰建置沿革，兼表，曰疆域附形势，曰城池，附街坊，曰山川，曰水利，曰乡都，曰津梁，曰户口，曰田赋，附仓储、恤政、盐法，关税，曰学校，曰军制，曰海防，曰坛庙，曰寺观，曰古迹，曰公署，曰第宅园亭，曰冢墓，曰风俗，曰物产，曰封爵，兼表，曰职官，曰选举，曰名宦，曰人物，曰流寓，曰列女，曰释老，曰艺文，曰碑碣，曰祥异，曰外纪终焉。卷首冠以图，(福州府十邑总图、福州府城图、福州府学图、福州府治图、十邑疆域诸图)庶几不芜不漏。
　　一、十邑次序，考《福建通志》及宪纲，先闽县，次侯官，次长乐，次福清，次连江，次罗源，次古田、屏南，次闽清、永福，为十邑之序。谨按《大清会典》及《皇舆表》，则先闽县、侯官，次古田、闽清、长乐、连江、罗源、永福、福清。今恭遵编次，屏南为古田分县，亦列闽清前。
　　一、各类征引典册，俱纪明书目，或标列于前，或侧注于下，以便览者考所从出。
　　一、各类有两见者，或从其所重，则语加详，或虽非所重，而例不宜遗，则语稍略，俱注明云：详见某处，互见某处。亦依古史例。
　　一、万历壬子府志，有《岛夷》一门，志琉球入贡，日本为患诸事。按琉球为海外杂国，远隔重洋。不过其入贡时，取道于此，别无关系。且我朝声教四讫，东南诸夷禀正朔，服职贡者甚众，事具国史，无取志乘编记。至明代，日本为寇已附见《海防》类，故今削此一门。若琉球事实，则载于公署柔远驿下。
　　一、《三山志》于建置沿革过繁，万历壬子志过简，且以各史推校，多有纰缪，今特举正之。又旧志无表，爰仿《皇舆》表式，作《建置沿革表》，庶使观者举目可详。
　　一、郡城自前明改筑，国朝仍之，重门深沟，金汤屹若。盖岭海岩疆，省会重地，设险为尤要也。兹条具创修之故于前，晋唐五代故城旧迹列于后，以资考证。而城内外坊巷亦附著焉。属邑准此。凡现在镇卫诸城隶某邑者，均载其后。
　　一、山川以县统之，于山则详其主从脉络，于水则叙其源流支派，盖匪仅志名胜，要其形势，亦可以指顾得也。名人文赋，非典雅可观之作，概不登载。若志乘内罗列八景、十景诸目，类有题咏，习见无关，今并削之。
　　一、闽中田赋，宋元以来，不甚相远。国朝依明万历四十八年则例征收，其明季诸无艺之征，尽除之。又征解统归一条鞭，革除里长派累之弊，民无所苦，歌舞欢呼。兹据现行科则，编载其前代赋额，亦略具源委，首户口，重民数也。附仓储、恤政、昭皇仁也。盐法、关税，亦得附见。
　　一、郡城东南面距海，属邑如连江、长乐、罗源、福清等俱介在瀛土需。明之中叶，倭氛不靖，数邑罹害最酷。万历壬子志于《兵戎志》内，有海防一类，仅记有明一代防御兵目，而历代故事缺焉，未免疏漏。今详稽正史及志乘别集，现行档案，凡古今海道故实，以及制防事宜，无不备载。而风信、潮侯、针经、占验，明代倭寇，国初郑寇始末，俱附见焉。卷首有图，其形势亦一览可得。
　　一、凡廨宇之属，官者均统公署。万寿宫、万寿亭为群工士民朝正祝禧之所。贡院为国家取士之所，皆恭纪卷首。各署旧迹，及前代废署，并附于后，驿递亦附见。
　　一、名人第宅，志乘类载，而园亭多从缺如，兹并志之。俾昔贤著作之所，游赏之地，虽鞠为荒墟，或转属他氏，犹得考其旧云。
　　一、职官类，壬子志标题衔名多讹舛，今每一代，列诸衔名于前，兼考其缘起，即系以具官姓氏，分监辖大吏，及寓治诸官为一类，以存省会首郡之体。郡守、县令、学官为一类，为郡志之正例。至郡佐必载，武职必载，其县之佐杂不载，亦郡志体也。
　　一、闽中选举，前代无闻。登进士科，则自唐始，至宋称极盛矣。第考宋世，科目繁多，进士外有诸科：童子科、制科、释褐、八行、特奏名、武举诸名，见《三山志》，正德志具载，万历巳卯志删之，壬子志仍载。今各为一类，注明年分，列宋进士科后。又凡历代选举制度各详著之，以资考证。
　　一、是志于名宦，颇费权衡。他不具论，如各志误：邱仲起为仲趋，因而无传，则据《南齐书·沈宪传》补之。刘越石未尝知晋安郡，而《闽书》误为立传，唐柳冕为福建观察使，坐政无状代还，薛戎风节在摄泉州时，于福不过曾任团练副使，别无治行，乃各志均为立传，又非也。今志于此类，悉从芟削，期于无滥无遗。
　　一、前志于人物，分类猥杂，遂致一家父子兄弟卷帙隔绝，观者病之。今惟依史例，先列传分县，序以时代为先后。次道学、儒林、文苑、忠义、孝义、隐逸、艺术七类，只分时代，不再分县，便检阅也。流寓诸贤，汇于一帙，亦足为兹地之光焉。
