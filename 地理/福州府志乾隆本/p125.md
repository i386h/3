<!-- { "loadSidebar": true } -->
　　流觞亭　在逍遥堂西。宋元绛诗：“春风流水出岩扉，载酒轻舟扬彩旗。把得玉杯还自笑，老翁真个似童儿。”
　　佚老庵　在逍遥堂西北，宋元绛建，后改为“隐几”，又改为“净名”。元绛诗：“分得藩符近海滨，溪山深处养天真。幅巾隐几春庵静，直是羲皇以上人。”
　　会稽亭　在佚老庵西南，元绛建。以元公开国会稽名公出守，庞籍、王王[KG-*3]圭、范镇、王安石、司马光五十二人，赋诗五十七章以宠其行，刻其显者置壁间。宋乔孝本《会稽亭》诗：“元侯选胜重经营，地取园心正且平。揆日募工逾再浃，创亭合乐落初成。亭开四面缘忠孝，榜揭新封记宠荣。隐隐湖山藏故国，漫漫烟火隔都城。低迷叠嶂回峰抱，缭绕芳丛列艳迎。台上临风共潇洒，花间梦蝶助凄清。枕流小槛欹前沼，散绮幽窗接后甍。旧景周环如有待，夕阳偏照似多情。萦纡碧氵止通潮浦，左右幽篁拂画楹。自昔甘棠虽足爱，会稽从此擅佳名。”
　　熙熙亭　在逍遥堂前。亭畔有池，政和元年，黄裳更名“得象”，自为记。
　　偃盖亭　绍兴十年，张浚理梦蝶亭故址，新之。二十二年，张宗元改为秀野亭。
　　清风亭　在秀野亭南，宋张宗元建。
　　双松亭　在秀野亭东北，蔡襄建，并隶书额。
　　坐啸台　在逍遥堂北，旧为养和亭，熙宁二年，程师孟建。初名玩月，宣和五年，俞向以得象亭材创，更名月榭。
　　怡山阁　在坐啸台东，旧荔枝楼、望云楼、阅射亭之地，元祐五年，柯述建。
　　怀隐庵　在和乐堂后，绍兴十四年，叶梦得建。两旁有亭，东曰‘归意’，西曰‘柏悦’。梦得《自题怀隐庵》诗：“春风的的为谁来。绕舍闲花亦漫栽，庵内不知庵外事，夜来微雨小桃开。”
　　清閟亭　在九仙楼下。绍兴十六年，薛弼建，又建亭于东，曰“与春”。
　　日新堂　在设厅北。庆历六年，蔡襄建。
　　春野亭　在日新堂东南。庆历六年，蔡襄建。蔡襄《新作春野亭》诗：“太守职民治，诏书劝吾农。载酒事缅邈，作室当廨中。况凭轩槛高，中视田野功。澹沲沐新泽，依微生柔风。江潮涨晚绿，山麓延朝红。耕锄时节动，歌谣声意通。惭非共理才，幸遇频年丰。未厌畎亩乐，驾言谁相从。”又《春野亭对月有怀》诗：“淅沥凉风来，空郊生暮寒。山气郁苍苍，江流去漫漫。阖关行人稀，投栖夕鸟还。疏钟度林际，华月吐城端。徘徊待遥夜，露下明河宽。心期隔万里，独坐起忧叹。”
　　提刑按察使司署　在布政司东新街，旧都司署也。原署在宣政街西。详见总督部院署。国朝康熙十三年都司缺裁，改建于此。堂宇、宾馆、廊房、吏廨诸所咸备。《福建通志》：“康熙二十一年，仪门火，按察使赵进美重建。”
　　经历司在司东。
　　照磨所在司东。
　　粮驿道署　在布政司仪门右。《福建通志》：“原清军驿传道署，国朝雍正四年，驿传并归盐运司改为督粮道署，后仍兼驿务，今为粮驿道署。”
　　盐法道署　在布政司西。正德《府志》：“即宋西外宗正司也。按旧记，宋转运司在建州，建炎二年，以建寇移福州，绍兴还建州，后复移福州，后复仍旧。其转运行衙在威武门西南，东为运判司，西为转运司，其南同一门，曰‘西总’。熙宁既筑子城，并二司为一，更门东向。时提刑二司在其北。政和间，并入提刑司，迁转运行司于府东迎仙馆。靖康初，移置试院西旧驻泊厅地，以迎仙馆为转运东行司，寻废。元更置福建等处盐课市舶都转运使司于福星坊内旧福星馆，后或为福建等处都转运使司，或为福建盐课都提举司，更改不常。皇庆元年，始移置今所。延祐间，运使范德郁改造公厅及两庑、门观、库藏诸所，运使郭朵儿伯台为记。泰定间，仪门火，同知贺贞重建。明洪武元年，改为福建都转运盐使司。成化十四年，运使康骥重建堂东夹室。二十三年，运使金迪重建后堂及外门。”《福建通志》：“后毁於火。国朝康熙二十二年重建，今为盐法道署。”
　　广盈库大使厅在署东，雍正七年建。
　　架阁库在司内。
　　广盈库在司内。
　　钱　局　在按察司东，原观风整俗使署，乾隆间改⑷。
　　火药局　在三山驿东。
　　军器局　在按察司东。
　　迎恩亭　在西关外，国朝乾隆十八年建，诏敕至闽，皆迎于此。旧在西湖滨，东西有二亭，西为“皇华亭”，其后为荷亭，三面跨湖，冠盖送迎，皆觞于此。
　　接官亭　在洪山桥左，一在南门外。
　　柔远驿　在水部门外。明曰‘怀远’，以为琉球诸番国使臣馆寓之所。国朝因之。[HT6SS]《福建通志》：“琉球国在大海中，始名流虬，一作流求，《元史》曰‘王留求’。明永乐中，改‘流球’，在福州正东一千七百里，偏南三里。其地东西狭宽处数十里，南北长四百四十里，有三十六岛。水程南北三千里，东西六百里。汉魏未通中国，隋大业中，遣羽骑尉朱宽访求异俗，语言不通，掠一人而还。后遣武贲郎将陈稜率兵至其国，掳男女五千人还。唐、宋时未尝朝贡。明洪武五年，遣行人杨载齎诏至其国，王察度遣弟泰期奉表称臣，入贡方物，是为琉球通中国之始。先是元延祐中，琉球分国为三，曰中山，曰山南，曰山北，屡出兵相争夺。十五年赐诏谕之，而山南王承宗，山北王怕尼芝亦相继遣使入贡。洪武二十五年，始遣王子洎陪臣子弟入太学，是为琉球入监读书之始。自察度三传至尚巴志，永乐二十年嗣位，始并山南、山北之地。二十一年遣使请封，赐诏慰谕。洪熙元年，遣中官柴山，副使阮渐齎诏敕册，封尚巴志为琉球国中山王，是为琉球请封册立之始。《中山世鉴》云：‘赐尚姓自兹始。’自是定例，二年一贡。洪永间，二次赐琉球国闽人三十六姓，终明世历十二传，至尚丰，世修职贡。崇祯十四年，尚丰卒，子尚贤嗣，遣使金应元入贡，请袭封，使者留闽中，恭遇本朝定鼎。顺治三年丙戌，王师入闽，福州通事谢必振率留闽使者至贝勒王军前投诚，随至江宁府，投经略洪承畴，转送入京，乃以谢必振为琉球招抚使，往谕。六年，尚贤卒，弟尚质称世子，遣本国通事齎表，随谢必振入朝请封。八年，世祖章皇帝令来使同谢必振齎敕归，谕追取故明敕印。十一年，世子遣王舅马宗毅等贡方物，随缴前明敕印。朝命遣兵部爱惜喇库哈番张学礼为正使，行人司行人王垓副之，赐诏书一道，镀金银印一颗，令二年一贡，进贡人数不得过百五十人。因海氛未靖，张学礼等回京待命，未行。康熙二年，仍遣张学礼、王垓奉诏敕至其国，封尚质为琉球国中山王，加赐文币。七年，尚质卒，世子尚贞摄国事，，按期入贡。十九年，奉旨：‘琉球国进贡方物，以后止令贡硫磺、海螺壳、红铜，其余不必进贡，又于常贡免其贡马，著为例。’二十一年，世子上言请封，诏封尚贞为王，御书，中山世土以赐。二十五年，王遣官生梁成楫等四人入太学。二十七年，到京入监读书，奉旨照都通事例，廪给优渥，特设教习一人，博士一员督课之。四十八年，尚贞卒，世曾孙尚敬嗣。雍正元年，王遣使臣齎表恭进，庆贺登极，御书、辑琉球阳匾以赐。嗣后按期入贡，圣恩浩荡，体恤远裔，锡予便蕃，温纶稠叠，鲛岛波臣，益修岁事于永永矣。又按：琉球国自前明历朝入贡，舟楫往来，俱驻于泉州，特设市舶提举一员，专理贡事，以内官领之，后移福州。本朝省，并其事于福州海防同知。百年以来，渐濡文教，国中彬彬弦诵，大有华风，我国家教化之盛，诚无远弗届矣。”

卷之十九
　公署二
　　

　　福州府治
　　在布政司西。正德《府志》：“即宋安抚司忠义堂春台馆之地，元为亳州万户府。洪武二年，改建为福州府治。万历《府志》：“先是府治皆在今布政司，历晋、唐、宋，至元，始置总管府于谯楼东，洪武初，改建今所。七年辟廨宇，二十一年，火，二十六年，知府廖崇德重建。”《福建通志》：“中为大堂，堂之南为仪门，仪门外东土地祠，西迎宾馆，南为大门，狱在大门内之右。出大门百武，树楔曰：‘十闽首郡’。北为川堂，万历《府志》：“库在川堂之后，曰大储库、赃库，曰钞库，曰龙亭库。”今俱圯。又北为后堂。知府宅在后堂北。吏六房在大堂下。左右两廊，其后隙地为吏廨，明万历二十八年，大门及两廊房火，署府事同知钟大咸重建。”国朝康熙三十年，大堂圯於飓风。五十八年，知府韩奕重建。
　　理事同知厅　在府治内西偏。
　　海防同知厅　原在府治内东偏。国朝雍正十二年，移驻南台霞浦街。
　　粮捕通判厅　在府治内西偏。
　　经历司　在府治内东偏。
　　照磨所　在府治内西偏。旧有检校所，在府治内西偏，今裁。
　　司狱司　在大门内西。
　　阴阳学
　　医　学
　　僧纲司
　　道纪司
　　　　附旧迹
　　忠义堂　在逍遥堂南，宋治平初建。东西壁绘周公一人，并社稷忠臣张良以下十六人，节义忠臣申包胥以下十九人，谏诤樊哙以下十一人，凡四十七人画像。
　　甘棠院　在忠义堂西，会稽亭南。开宝九年钱昱建。昱首记云：“予自下车数月，适因巡城，观隙地高下景趣，俯迩郡斋，乃命芟去荒芜，开辟基址。至是车书既同，戈甲皆罢，乃卜筑。处花心者，曰梦蝶亭，瞰水际者曰枕流亭，近爽气者曰临风亭，眺夕照者曰绮霞亭。宋蔡襄《正月十八日甘棠院》三首：“上元才过去寻春，红白山花粲粲新。似喜使君初病起，隔栏相向笑迎入。天气和柔酒更醇，缓歌花底正初春。狂花有意怜狂客，掩乱飞红满一身。无奈闲情著物欢，更愁花草便王阑珊。夭红嫩翠宜灯烛，放散笙歌静里看。”
　　春台馆　宋郡守元积中更甘棠门名。
　　州西园　在牙门西偏，宋时建。内有春风亭、春台馆诸胜，每以岁二月启钥，纵士民游观，阅月而止。宋蔡襄《开花园》诗：“风物朝来好，园林雨后清。鱼游知水暖，蝶戏觉春晴。草软迷行迹，花深隐笑声。游观聊自适，不用管弦迎。”曾巩《西园席上》诗：“省阁名郎国羽仪，瀛洲仙客众蓍龟。山蹊向日花开早，海峤经寒酒熟迟。下榻笑谈红旆偃，引觞醒醉玉钗随。惟惭别乘疏顽甚，满面尘埃更有诗。”
