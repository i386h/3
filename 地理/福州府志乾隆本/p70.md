<!-- { "loadSidebar": true } -->
　　在城南兴贤坊，旧在州西北一里。唐大历八年，观察使李椅移建于此。按：独孤及《福州儒学治记》，椅移学当在八年，诸志俱作七年，误。乾宁元年，观察使王潮于州置四门义学。梁龙德元年，闽王王审知置四门学。吴越时作新宫，号使学。宋初，学制废坏。太平兴国中，转运使杨克让始作孔子庙。景祐四年，权州事谢微表请于朝，立为学，从之。会微罢去，郡守范亢、许宗寿踵其事，历五载乃成。植宇六十楹，中设孔子与高弟十人像，又绘六十子及先儒像于壁。有九经阁、三礼堂、黉舍、斋庐皆具。熙宁三年，灾。郡人韩昌国、刘康夫等二百人以状言于府，请自创盖，郡守程师孟许之。既而，各县文士各请如昌国等，集钱二百万，为门、为殿、为公堂，环列一斋，名无考。以居学者。别为藏书堂、讲义斋，以处师友，合百二十间。自孔子以下至十哲塑像冕服。先是学养士，岁才十数人，元丰初，始增至数十。元祐八年，郡守王祖道斥东西序之北二百四十尺，增置十斋。名无考。[HT]又于中门外之左，为小学，中门外之右，为客次，直中门之南，为外门。岁补生员五百。崇宁元年，三舍法行，增养士之额，益广为三百五十一区。有御书稽古阁二，养源、议道、驾说堂三，斋二十有八。审礼、由智、祖义、隆仁、崇德、事道、兴能、宾贤、尚志、逢源、爱日、誉髦、文中、端身、通理、嗣音、明善、拔萃、逊志、依仁、养德、育英、致道、烝髦、壮猷、制胜、小学、自讼。后舍法罢，省为十二斋。东庑：兴能、事道、崇德、时习、祖义、由智。西庑：明善、嗣音、通圣、端身、隆仁、誉髦。外职士位四，祭器、乐器库各一，仰书库一。养士二百人。绍圣初，建先贤堂。祀陈襄、郑穆、刘彝、周希孟、陈烈五先生。后益以陈祥道、刘康夫、郑侠、柯述、与唐观察使常衮，称十先生。后又益以王祖道。绍兴中，安抚使张浚乃位常公于中，益以唐欧阳詹与诸贤列左右，继又益以陆祐，为十三人。绍兴十年，帅守张浚增养士为二百四十人。乾道初，帅守王之望定额三百人。淳熙四年，帅守陈俊卿始创射圃，南北十三步，东西五十步有奇，构亭曰序宾。绍兴四年，教授常浚孙重修经史阁，即旧御书阁后址也。嘉熙元年，建棂星门。景定四年，火。明年，帅守王钅容构礼殿，建养源堂于殿之东北，奎文阁于堂之北，又立戟门、棂星门，别建学门。于东凿池为桥，西米廪，北中门学厅，又北横辟三廊，而重之廊，凡十五斋。名无考。咸淳二年，帅守吴革创经史阁于养源堂之东北，阁下有止善堂。其北，创道立堂，祠周濂溪以下诸贤，以乡贤及贤牧袝焉。元大德六年，教授刘直内更创尊道堂于经史阁之东，绘诸贤像而祠之，列两庑，东祀乡贤，西祀贤牧。堂之东，凿池架亭。北曰思乐，南曰光风霁月，稍西曰采芹。皇庆元年，省十五斋为六斋，名无考。各设训导。延祐四年，宪使赵宏伟拓礼殿，高广有加。奉旧圣哲像，于中辟两庑，塑从祀像一百有五。更立戟门、棂星门，东福厨、西更衣亭。至治二年，教授李长翁于思乐亭西南，创天光云影亭。泰定二年，棂星门、更衣亭、神厨，俱为暴风雨所坏。明年，教授陈震重建。五年，又以宪使易释董阿之命，新厅后中亭。至元十年，教授陈俊更尊道堂为明伦堂，更堂之两庑为六斋。依仁、游艺、时习、日新、据德、志道。堂之南，建育贤门。明洪武四年，火。七年，知府杨士英、教授徐宏构大成殿，塑先圣贤像，列两庑，从祀先贤位。南为戟门，又南棂星门。门内，东为神厨、宰牲房；西为常衮祠、更衣亭。戟门东为神库，殿之东为明伦堂。堂东西为四斋；左曰志道，依仁，右曰据德、游艺，南为中门。十七年，知府董祥于大成殿之北，割养源堂、丽泽亭及杏坛地，建贡院。永乐四年，教授梁济平以学厅为乡贤祠。宣德九年，又建堂于明伦堂之北，仍扁以“养源”。东为教授及训导廨舍，礼殿东壁为号舍若干楹，改建射圃于学之东偏。正统十年，御史陈永辟其地，建观德亭。成化十三年，知府唐珣大修庙学、大成殿，前翼以舞亭，撤旧明伦堂，北却三丈许，重建为间七。建常衮祠、乡贤祠于庙门左右，增东西两斋舍，为间凡二十有六。凿泮池，为桥其上，改米廪为更衣亭。学门旧西折，改正中南出。十六年，提学佥事周孟中更建乡贤祠、名宦祠。弘治初，提学副使罗璟改作棂星门，易木以石。十五年，巡按御史陈玉等重建大成殿。高于旧五尺，石楹增至一十有六，两庑亦增辟。正德十四年，巡按御史周[HT5，6”SS]宛鸟、布政使席书、知府叶溥重建仪门、殿庑、常斋、号舍，悉一新之。嘉靖十年，建敬一亭，勒世宗御制《敬一箴》，并范浚《心箴》，程颐《视听言动》四箴。凡六碑，贮亭内。十一年，诏庙称先师庙，庙后建启圣祠。各县学同。嘉靖中，知府胡有恒，万历初，巡抚庞尚鹏，提学熊尚文、冯烶相继修葺。国朝康熙十一年，大修庙学。棂星门左为更衣所，为名宦祠，右为斋宫，为乡贤祠。浚泮池，下通三元沟，潮汐出入焉。池南为大门，东为宰牲房，为奎光阁，西为神厨，为常衮祠。明伦堂前，东西四斋如旧。其北为尊经阁，又北为启圣祠。[HT6SS]雍正元年，改称崇圣祠。祠路从堂西角门折而入，堂东北为米廪，为馔堂。三十年，飓风，明伦堂圯。三十二年，总督兴永朝、巡抚卞永誉建。三十八年，重建尊经阁。雍正八年，修大成殿。乾隆二年八月，飓风，殿、庑、堂、阁俱摧损。闽人何长浩捐修。乾隆十六年，总督喀尔吉善、巡抚潘思榘重修。唐独孤及《福州都督府新学碑记》：世与道交相兴丧，宏之者在人，非庚桑楚，不能使畏垒大壤向化，微文翁，蜀学不崇。闽中无儒家流，成公至而俗易，民束页德施，古今一也。初，成公之始至也，未及下车，礼先圣先师，退而叹堂室湫狭，教学荒惰，惧鼓箧之道寝，《子衿》之诗作我，是以易其地，大其制，新其栋宇，盛其俎豆。俎豆既修，乃以《五经》训民。考教必精，弦诵必时。于是，一年人知敬学，二年学者功倍，三年而生徒祁祁，贤不肖竞劝，家有洙泗，户有邹鲁，儒风济济，被于庶政。大历十年，岁在甲寅秋九月，公薨于位。于是，群吏、庶民、耆儒诸生，雨泣庙门之外，若有望而不至。号曰：“岂不欲斯文之渐渍于东瓯之人欤？不然，何锡厥化，而不遐公之年也？吾党瞠然，鸣呼！曷归。”判官、膳部员外郎兼侍御史安定皇甫政、殿中侍御史颖川韩贽、监察御史河南长孙绘，率门人、部从事、州佐县尹相与议，以公之功绩明示后世。谓及常同司谏之列，宜备知盛德善政，见托论讠巽，以实录刻石，曰：公讳椅，字某，皇帝之诸父，宗室之才子，宽裕岂弟，孝慈忠敬，庄而成式，文而强力。治王氏《易》、左氏《春秋》，酌其精义，以辅儒行。故居处执事，著书属词，非周孔轨躅不践也。天宝三载，应选辩论，为安阳县尉。中兴之后，历御史、尚书郎、谏议大夫、给事中，十余年间，周历三台，言中彝伦，动中大本。上交不谄，下交不渎，家贫不乐清近，求为京兆少尹。无何出守弘农，又移典华阴，兼御史中丞。华阴之近者安，远者来。天子以为才，任四岳十二牧之职。大历七年，冬十有一月，加御史大夫、持节都督福建泉、汀、漳五州事，领观察处置都防御等使。八年夏四月，龙旆六辔，至自京师。闽越旧风，机巧剽轻，资货产利，与巴蜀埒富，犹无诸馀善之遗俗，号曰难治。公将治之也。考礼、正刑、节用、爱人、颁赋、遣役，必齐其劳逸。视年丰耗，量入以制用。削去事之烦苛，法之掊尅者，吏不奉职，民不率教，则惩以薄刑，俾寝迁善，由是人知方矣。公将安之也。初，哥舒冕反书至，公屡及于门，遽命上将帅戈船下濑之师，西与钟陵军会，先拔循、潮二州，以援番禺，推诚誓众，士皆奋勇，既而大憝就戮，五岭底定，民是以康，系我师是赖，人无奸宄寇贼之虞矣。公将教之也，考半页宫之制，作为此学，而寓政焉。躬率群吏之稍食，与赎刑之余羡，以备经营之费，而不溷于民也。先师寝庙、七十子之像，在东序讲堂、书室函丈之席，在西序齿胄之位，列于廊庑之左右。每岁二月上丁，习舞释莱，先三日，公斋戒肄礼，命博士率胄子修祝嘏，陈祭典。释莱之日，美器用备，笾豆在堂，尊罍在阼。公玄端赤舄，正辞陈信。是日，举学士之版，视其艺之上下，审问慎思，使知不足，教之导也，讲论以勖之。八月上丁如初礼。岁终，博士以逊业之勤惰、覃思之精粗告于公，敛其才者进其等，而贡之于宗伯。将进必以乡饮酒之礼礼之。宾主互揖，受爵于两壶之间。堂下乐作，歌以《发德》、《鹿鸣》、《南陔》、《田庚》、《嘉鱼》、《南山有台》，以将其厚意。由是，海滨荣之，以不学为耻，州县之教，达于乡党，乡党之教，达于众庶矣。公薨之二年，太常议，按公叔发修卫国之班制，以交四邻，故易其名曰“文”，孔文叔其勤公家，夙夜不懈。卫人铭其彝鼎。以公尊教劝学，德洽荒服，乃奏谥曰：“成”。诏赠礼部尚书，而刻金石之礼，则阙而未备。今也敢播德馨，贻之无穷，其铭曰：“维公之文，肃恭且仁。宣力事君，润饬经术，底绥斯民。维公之武，鳏寡不侮，刚亦不吐，率众勤王，戡厥丑虏，易俗移风，经始頖宫。百者皆兴，孔堂崇崇。四科以班，乃侯乃公，秩秩祀典，锵锵礼容。大昕鼓箧，学士萃止，褒衣方屦，登降以齿。从公于迈，乐我泮水。我闾我里，讲论资始。比屋为儒，俊造如林，缦胡之缨，化为青衿，公宜难老，为学司南，斜日告凶，实天匪忱。翙翙和鸾兮，不闻遗音，愿言思公兮，如玉如金，镂馀烈于此石，以塞罢市者之心。”宋蔡襄《福州修庙学记》：“七闽滨海，其地险而壮。福州之治，尤据其胜势，为东南一都会。其风俗尊向儒术，唐之支盛间，有重人薰渍靡刂刈，日以滋众，然庠校之兴，前无著者，自五代钱吴越王制专甄冶，分子弟以莅之，乃作新宫，号为使学。本朝太平兴国中，转运使杨公克让始立孔子庙，以奠春秋。景祐四年，通判谢君微权职郡治，遂表建州学，仍请赐田五顷，以久众处。诏书报下，谢适罢去，逮范公元、许公宗寿更守此邦，参择曹掾之能者，黄中、方峤继任其事，商工度材，历五载而大备。公帑之泉，计费千万，植宇之楹，总数六十，中设孔子与其徒高弟者十人像，又绘六十子及先儒以业传于世者，皆傅之壁。曰九经阁，以藏旧所赐书。曰三礼堂，以图舆服之制，祭享之器。黉舍斋庐，旁翼两序，庖次井饮，百用资给。今尚书都官员外郎沈公之来，入而拜，出而叹曰：学成空不居，无以育贤才而起风化。乃与监郡太常博士陈君议增美田，充所赐数迎旧儒敷解经术，又立比业准程，群居约束，揭为众则，以侯官尉吴及兼总之。于是，远近学者靡然从慕，初，公至。精究疾弊，绳治强豪，人用震栗。既而譬晓士民，教之六艺。以是知君摧凶木卉而培善本，威惠并施，有所归赖，更口腾道，厉戒幼小，无或失业，咸愿刻文于石，垂延久后，遂相与来请襄为之记，已又作诗曰：鸣呼生民，角翼者群。上圣有作，才治人文。执道之中，立世之纪。厥后迷谬，乖离本始。躬服儒方，偶媲言词。专用于神，乃文之疵。入齿王官，出知法令。不失有罪，乃政之病。然于当时，咸著能名。使二者失，由学弗明。学斯谓何忠义悌孝。政斯谓何？礼让风教。譬如大鼎，量入于钟。龠石百数，罔不兼容。在学干政，先其大者。言词法令，进修之假。唯州有学，邦君实谋。驱汝闽民，来处来游。象图严严，记书整整。衣冠肃雍，室庐閟静。孰为人父，敕戒而子。往焉问闻，弗往攸耻。孰为人师，启率其徒。开陈统要，罢诎巧诬。坠举废兴，属于继承。益完勿圯，惟贤者能。”　朱子《福州府学经史阁记》：“福州府学在东南为最盛，弟子员常数百人。比年以来，教养无法，师生相视，漠然如路人。以故风俗日衰，士气不作。长老忧之，而不能有以救也。绍熙四年，今教授临邛常君浚孙始至，既日进诸生而告之以古昔圣贤教学之意，又为之饬厨馔，葺斋馆，以宁其居。然后，谨其出入之防，严其试课之法，朝夕其间，训诱不倦。于是学者兢劝，始知常君之为吾师，而常君之视诸生亦闵闵焉，唯恐其不能自勉以进于学也。故常虑其无书可读，而业将病于不广，则又为之益置书史，合新旧为若干卷，度故御书阁之后，更为重屋以藏之，而以书来，请记其事，且致其书生之意曰：愿有以教之也。予唯古之学者无他，明德新民，求各止于至善而已。夫其所明之德，所止之善，岂有待于外哉！识其在我，而敬以存之，其亦可矣。其所以必曰读书云者，则以天地、阴阳、事物之理，修身、事亲、齐家及国以至于平治天下之道，与凡圣贤之言行，古今之得失，礼乐之名数，下而至于食货之源流，兵刑之法制，是亦莫非吾之度内，有不可得而精粗者，若非考诸载籍之文，沉潜参伍以求其故，则亦无以明夫明德体用之全，而止其至善精微之极也。然自圣学不传，世之为士者，不知学之有本，而唯书之读，则其所以求于书，不越乎记诵训诂文词之间，以钓声名于禄利而已，是以天下之书愈多，而理愈昧；学者之事愈勤，而心愈放；词章愈丽，议论愈高，而其德业事功之实，愈无以逮乎古人。然非书之罪也，读者不知学之有本，而无以为之地也。今观常君之为教，既开之以古人教学之意，而后为之储书以博其问辨之趣，建阁以致其奉守之严，则亦庶乎本末之有序矣。子虽有言，又何以加于此哉！然无已，而有一焉，则亦曰：姑使二三子者知乎为学之本，有无待于外求者，而因以致其操存持守之力，使吾方寸之间清明纯一，真有以为读书之地而后宏其规，密其度，循其本末先后之序，以大玩乎阁中之藏，则夫天下之理其必有以尽其纤悉，而一以贯之。异时所以措诸事业者，亦将有本而无穷矣。因序其事，而并书以遗之，二三子其勉之哉！凡阁之役，始于庆元初元五月辛丑，而成于七月戊戌。材甓佣食之费，为钱四百万有奇。则常君既率其属，输俸入以首事，而帅守詹侯体仁、使者赵侯像之、许侯知新咸有以资之，至于旁郡之守赵侯伯瑰、十二邑之长陈君羽工等，亦以其力来助，而董其役者，学之选士杨诚中、张安仁、萧孔昭也。”
