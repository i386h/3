<!-- { "loadSidebar": true } -->
　　石岊江　在石岊山侧。江流自北而东，历侯官市至此。宋朱子《石岊江行》诗：“春日江中注，我行溯其波。扬帆指西氵筮，两岸青山多。青山自逶迤，飞石空嵯峨。绿树生其间，幽鸟鸣相和。搴篷骋遐眺，击节成浩歌。独语无人悟，兹怀竟如何。停骖石岊馆，解缆清江滨。中流棹歌发，天风水生鳞。名都固多才，我来友其仁。兹焉同舟济，讵止胡越亲。相期岂今夕，岁晚无缁磷。”又《晚发怀安》诗：“挂帆望烟渚，整棹别津亭。风水已云便，我行安得停。离尊枉群贤，浊醪愧先倾。谈笑不知远，但觉江流清。猎猎甘蔗洲，茫茫白沙汀。斯须复回首，只有遥山青。野色一以暝，川光晶孤明。中流漾华月，极浦涵疏星。酒酣客散归，茫然独宵征。起视天宇阔，此身一浮萍。难追五湖游，未愿三闾醒。且咏招隐作，孤舟转立令立屏。”明刘基《石岊江行》诗：“夜发白沙驿，亭午至水口。中流郁云雾，密雨蔽原阜。冥蒙蛟龙过，隐辚怒雷吼。倾欹卧帆席，凭翼惑前后。畏途生顷刻，颠倒乱足手。仓皇投山馆，喜惧剧纷纠。摄身振衣带，沾湿及肩肘。平生历道路，难险颇曾受。未曾外形骸，岂敢轻衰朽。捐躯岂成仁，垂堂不宜狃。总辔登前岭，烟云尚昏黝。经阻有防虞，姬文亦奔走。”孙昌裔《侯官市夜泊》诗：“纤月青山外，芦花白雁边。宵光看野烧，人语隔江烟。潮落河流浅，天低象纬悬。渡头谁击柝，愁杀木兰船。”
　　洪山江　距城西六七里。达于台江。
　　洪塘江　在城西，又称西江，其东为橘园洲。元萨都刺《夜泊洪塘》诗：“胜地标孤塔，遥津集百船。岸回孤屿火，风度隔村烟。树色迷芳渚，渔歌起暮天。客愁无处写，相对未成眠。”
　　金锁江　在城西南。《闽中记》：“昔有渔父垂钓，得金缫。引锁尽，见金牛奔涌。渔者急挽至岸，牛断，犹得缫长二尺。晋康帝于此立庙。其神甚灵。
　　阳崎江　在四十七都。又曰阳岐江。汇上郡及怀、侯、永福诸山溪水入西峡。明黄玄《渡阳崎江》诗：“暝色入长江，江帆疾如鸟。空山白云外，一望更何有。飒沓风雨来，萧条夕阳后。孤灯照寒舻，且复醉杯酒。长江沧浪曲，远应沧浪叟。岩阴古木深，沙明暮潮吼。扣舷江水清，去路离情厚。何处有僧庐，残钟到溪口。”
　　黄岸江　在七都，又名浯江。江滨巨石横浸，亦名苏崎，为济渡处，盖大江之支也。又有蚬江入焉，源出旗山。环于南北二屿。亦曰水西。明林鸿《泛舟西江》诗：“积水可利涉，方舟况同乘。悠然西江上，遂望云中僧。出浦见落日，前崖阴始凝。秋风忽飒沓，海雨随奔腾。稍移辽沙阿，又见夕影澄。拥棹向危壁，推篷见古藤。枕藉信水宿，跻攀侯晨兴。兹游意已惬，况也多良朋。”谢肇淛《浯江泛舟》诗：“浯水溪边钓艇间，江云片片逐潮还。秋风秋雨无情甚，吹暗千山与万山。”徐火勃《浯江夜泛》诗：“云里鸡鸣野渡喧，寒潮催月上江门。夜深不辨前山路，数问舟人到某村。”
　　演　江　在城东南。源出山谷间，一名蚬源。
　　仙崎江　一名阴崎。源出永福明溪。临江浒西岸，为芹洲。永福溪流迅急，久壅成洲，周回二十里，隐然阛阓。洲多产芹，故曰芹洲。又以四面皆水，号瀛洲。
　　泽苗江　在阳崎江西。源出永福县城西北。浯溪、洁溪之水皆流入焉。东注阳崎江。
　　大目溪　在城西北五十里，源出古田。宋李弥逊《大目溪》诗：“造物随人意，轻帆百里间。舟痕风力健，客枕橹声闲。山合尘踪断，秋高爽气还。望州相见处，蓦直透三关。”
　　小目溪　在大目溪南。源出永福。
　　鼋　溪　在十九都白沙驿下，溪多产鼋。唐大历中，有女子浣纱溪次，为鼋所食。其父哭之哀，既而得鼋，乃烹以释愤。俗呼源口。明陈椿《源口液泊》诗：“投宿江门日欲斜，隔村鸡犬几人家。夜来清梦随渔父，棹入桃源拾落花。”
　　蒙　溪　在城东北五十里，去白沙五里，源出连江。
　　沙　溪　自水口至芋原总名。中有沙壅成洲，因名。
　　仁　溪　在二十六都，注于马渎江。
　　黄石溪　在城西北，经白沙驿，入大江。旧志以为岊江，盖即石岊江上流也。
　　陈塘溪　出怀安十四都，纡回至此入江。岁旱，则堰石为坝以溉田。
　　桐　溪　在城西北三十里，俗谓之桐口，注于石岊。
　　黄　溪　出城北黄岩山西南，流注延泽浦，入洪塘江。
　　浯　溪　洁　溪　注于泽苗。
　　西　湖　在城西北三里。晋太守严高所凿，引西北诸山溪水注之。闽王审知筑罗城及南北夹城，皆取土于湖旁。湖周至四十里。详见《水利》。王璘因筑台为水晶宫。详见《古迹》。宋淳熙中，帅守赵汝愚建阁湖上，仍旧名曰澄澜。详见《古迹》。宋蔡襄《杪秋湖上》诗：“旧暑侵凉已尽销，扶疏丹树见斜桥。千千露竹全潇洒，一一风蝉共寂寥。菰米熟汀来客燕，茨丝分水避归桡。月魂未上东城角，谁向东城与下招。”李觏《寒食湖上》诗：“山前雨气晓才收，水际风光翠欲流。绕渚旌旗停曲岸，满潭钲鼓竞飞舟。浮来烟岛纷相就，引去沙禽好自由。归骑不愁山月暝，万枝灯烛度花楼。”李纲《宴会湖亭》诗：“画栋翚飞瞰曲塘，主人情重启华觞。月摇花影鳞鳞碧，风入荷花冉冉香。散策幸陪终日适，开襟还喜十分凉。天涯须分同清赏，何必南园作醉乡。”朱子《和赵汝愚开西湖》诗：“百年地辟有奇功，创见犹惊鹤发翁。共喜安车迎国老，更传佳句走邮童。闲来且看潮头入，乐事宁忧酒盏空。会见台星与卿月，交光齐照广寒宫。”“越王城下水溶溶，此乐从今与众同。病眼芰荷方永日，转头禾黍便西风。湖光尽处天容阔，潮信来时海气通。酬唱不夸风物好，一心忧国愿年丰。”罗愿《和赵汝愚开西湖》诗：“湖边飞盖欲谁同，治行人思旧弱翁。行乐不饶溱水女，咏归应有舞雩童。闽安影浸烟云动，沧海潮连浦溆空。欲识元侯疏凿意，君王勤俭正卑宫。”“南方春早冻先融，荷锸趋时小异同。要使齐民知水利，亦知前哲变文风。四时镜净登临美，万顷云垂灌溉通。嗟我一麾江汉上，慨然歆羡似南丰。”陈俊卿《西湖纪游》诗：“凿开千项碧溶溶，颖上钱塘仿佛同。梅柳两堤连绿荫，芰荷十里散香风。波涵翠□层层出，潮接新河处处通。舆颂载途农事起，从今岁岁作年丰。”辛弃疾《游西湖》词：“翠浪吞平野。挽天河，谁来照影，卧龙山下。烟雨偏宜晴更好，约略西施未嫁。待细把江山图画。千顷光中堆滟滪，似扁舟，欲下瞿塘马。中有句，浩难写。诗人尽入西湖社。记风流，重来手种，绿成荫也。陌上游人夸故国，十里水晶台榭。更复道，横空清夜。粉黛中洲歌妙曲，问当年，鱼鸟无存者。堂上燕，又长夏。”“觅句如东野。想钱塘、风流处士，水仙祠下。更忆小孤烟浪里，望断彭郎欲嫁。是一色，空蒙难画。谁解胸中吞云梦，试呼来，草赋看司马。须臾把，上林写。鸡豚旧日渔樵社。问先生，带湖春涨，几时归也？为爱琉璃三万顷，正卧水亭烟榭。对玉塔，澄澜深夜。雁鹜如云休报事，彼时逢敌手皆哀力者。春草梦，也宜夏。”“碧海桑成野。笑人间，江翻平陆，水云高下。自是三山颜色好，更看雨婚烟嫁。料未必，龙眠能画。拟向诗人求幼妇，倩诸君、妙手皆谈马。须进酒，为陶写。回头鸥鹜瓢泉社。莫吟诗、莫抛酒尊，是吾盟也。千骑而今遮白发，忘却沧浪亭榭。但既得，灞陵呵夜。我辈从来文字饮，怕壮怀，激烈须歌者。蝉噪也，绿荫夏。”“绿涨连云翠拂空。十分风月处，着衰翁。垂杨影断岸西东。君恩重，教且种芙蓉。十里水晶宫。有时骑马去，笑儿童。殷勤却谢打头风。船儿住，且醉浪花中。”明王偁《晚过湖上》诗：“一迳惬幽寻，悠然世外心。不缘流水泛，那识落花深。荷影澄天镜，松声韵素琴。前林烟磬发，归路月沉沉。”林濂《游西湖》诗：“积水风生五月秋，绮筵画舸漾澄流。万山城堞林边迥，两岸云山镜里浮。沆漭直期穷北渚，芳馨还共采中洲。盛名满座俱吾党，不羡当时李郭舟。”曹学佺《西湖》诗：“兀坐斋头对此君，闲游率尔便为群。许多烟景随莺住，强半春光与客分。久雨乍晴花尽放，易寒成暖酒微醺。墨池何处寻遗迹，大梦山前杂暮云。”谢肇淛《郡守江先生招游西湖同岭南曾仕鉴家舅徐熥赋》：“水晶遗殿控江漘，五马何来问钓纶。台榭当年成往事，湖山此日有高人。波光白送千峰雨，草色青回十里春。何似南屏最高处，水云如练月如银。”
　　东　湖　在西湖北，亦晋太守严高所凿，至宋即堙。详见《水利》。
　　南　湖　在城西南五里，今柳桥是其处。唐观察刺史王翃所凿，今亦堙塞。详见《水利》。
　　桂　湖　一名贵湖，在四十二都。群山环合，清溪中注，平旷如盘，周回可二十里。村落皆背山临流，仅通一径，险阻可守。中有汤泉出巨石间，形如帽，土人呼为纱帽石。又有灵峰、五云、大冥石、竹垅诸胜。
　　附：温　泉
　　温泉五：一在八都。一在九都。一在二十四都，双髻山下。有二石池，一温一冷，名圣汤。一在井楼门外，名石壁。一在六都，宋名汤泉里，距城三十里。今有汤岭铺。


　
卷之六
　山川二
　　

　　古田县
　　翠屏山　在县北一里，一名环屏山。宋李堪《玉田八景诗序》：“邑主山也。形如屏障，竹树葱茜，春朝微雨，望之蔚然，翠色可揽。”李堪《翠屏朝雨》诗：“翠屏山下雨霏霏，云掩冈峦草树微。一段丹青谁解写，画家惟有米元晖。”
　　华岩山　在县北慕仁里。
　　凤翀峰　在慕仁里，距县二十里。尖秀异常，下有覆船岭，俗名福全。又有天宫岭，石崎岭，层峦相接。宋苏大璋《凤翀峰》诗：“早起联镳上翠微，瞰虚历级步嵚崎。昔闻华顶莲生藕，今见南山菊满篱。纵眼横看天地阔，壮怀惟有鬼神知。安期引我丹霄路，十里云烟特地披。”
　　极乐山　《名胜志》作拍石岩。在县西北二里许，上有极乐寺。
　　西　山　在极乐山北。宋李堪《玉田八景诗序》：“层峦叠□，嶻嶪干云，穷冬雨雪，他山不见白，独西山巅有之。”李堪《西山晴雪》诗：“西山芨芨倚层霄，爽气恒多瘴气消。谁道闽中无雨雪，年年绝顶见琼瑶。”
