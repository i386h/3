<!-- { "loadSidebar": true } -->
　　张氏，名引，张大光婢。大光卒，众谋鬻婢，以娠对，众疑其诈，议且成。婢缟素伏大光柩，哭极哀，遂自刎，喉未断，以指抉之，立断，死。
　　蔡氏，名璧，诸生李琔妻。琔病，医误投药，氏仓卒剖肝不得刀，急提筐中剪剌胸，不见肝，乃益剌四旁心穴，探得之，为糜以进。琔竟卒，氏遽欲殉，舅姑泣劝之，自是强起，日进一粥。服阕，以母病归宁，屡为诀别之辞，母防之密。又两阅月，夜漏二下，乘间缢死。
　　林氏，宁德人，适侯官诸生凌希拯。家贫不能举火，希拯又得羸疾，氏告希拯曰：“今贫病交加，势难两全，君不可死，妾请代之。”希拯以为吁天减寿也，漫许之，其夕缢死，后希拯病果痊。
　　蓝氏，名懿淑，经历际兴女，国子监生罗湘中妻。湘中卒，蓝恸哭自经，姑觉而解之。越六日，为湘中成服，投缳以殉，年二十五。
　　胡氏，许字陈蔚起。夫死次日，缟衣奔丧，立夫侄为嗣。卒年六十。雍正三年旌，入节孝祠。
　　庄氏，名琼珂，王荷天妻。荷天殁于外，讣至，舅姑以氏有孕，秘不以闻，使归宁于母家。洎次年之三月，将归分娩，舅姑又止之，氏心颇疑。既产不育，梦寐间如见其夫告以死状，心益疑。急归视，则荷天之灵设焉。氏抚胸号恸，恨死之晚，舅姑劝谕不从，投缳死，年二十七。雍正四年，祀节孝祠。
　　连氏，名德馨，知县圻女。年十五，割股救母病，后归陈士镌。陈父司训沙县，携之学署。夫卒，视含殓毕，即投缳柩侧，家人救之苏。姑乃与同寝处，防护备至，氏水浆不入口，越六日。既成服，拜辞舅姑，欲就死，舅谓之曰：“节难而烈易，所旌者节也，妇为其难者。”氏泣拜曰：“妇知死而已，名非所望也。”遂乘间入室，投缳而逝。
　　林氏，唐生钲妻。钲贸易于外，病革舁归，旋殁，氏哭治棺衾，以发与尸绾结，示共死意。次日盖棺，即卜穴而葬，氏忽白姑曰：“妇梦夫墓列双松，试往观之。”偕姑行，俨如所梦。归而遂誓死期，浣濯旧衣，为附身具。至期从容投缳死，年二十三。
　　梁氏，名毓琚，许字黄烃。年二十二，闻讣归黄，事舅姑，抚嗣子，孀守三十余载。雍正八年旌，入节孝祠。
　　黄氏，名文琦，许字陈釪。釪卒，女奔视棺，殓毕，归告父母，竟归陈，躬操井爨，孝养不衰。卒，年四十一，与釪合葬焉。雍正九年旌，入节孝祠。
　　郭祝官，幼聪慧知书，许字郑澍。未婚而澍夭，氏年二十，归郑门，执妇道，为夫立嗣。舅姑继殁，依母氏以居。年七十八病革，乃谓家人曰：“吾郑家妇，当归死于郑。”遂舁至其夫侄家，翌日卒。
　　陈概宋，孝廉须纯女孙，适严仕乔。仕乔病革，曰：“予家贫，尔何以守?”陈正色曰：“生男则苟活矣。”旋，生男不育，仕乔卒，陈怀利刃，示必死。乃为夫殡葬毕，自刃而死，年二十。
　　林氏，贡生敬女，许字王兆容。未婚，兆容卒，林缟素归王，越四十余日投缳死。
　　陈氏，萧秉衡妾。夫疾笃，氏同嫡刘割股以进，不效，遂矢志殉烈。吞金不死，继自刎喉未断，沐浴更衣，至夜半投缳死，年二十九。闽人士投诗哀之。
　　陈氏，惠州知府学麟曾孙女，许字林永丛。永丛死于贼，氏年十七，欲奔丧，母不许，乃断发示志。年二十五，母送归林，海寇至，剽掠乡村，氏从容曰：“余未婚，守志待死久矣，愿速加刃。”贼惊顾去，乃携嗣子返母家就傅，为夫父母、祖父母营葬。嗣子复夭，与妇陈氏种园为生，锱铢累积，赎夫居故址，构屋以处。嗣孙至善补弟子员。族人谋为氏请旌，力却之，卒年八十九。
　　刘氏，名瑞姊，许字黄克侯。未婚，夫卒，氏年十九，归黄守节，孝养老姑，立夫侄衍天为嗣，历节三十余年。
　　翁氏，年十六，许字李德统。未归，夫卒，誓不嫁，历四十年。雍正十一年旌，入节孝祠。
　　周凯官，周昌臣女，许字邑诸生施魁。未婚，魁卒，讣至，周悲痛不已，水浆不入口三日，投缳而绝，时年十八。雍正十二年旌。
　　陈氏，年十八归王光敏，夫卒，投缳以殉，年二十三。
　　郑崇官，尔馨女，许字武生员林某。某卒，讣闻，不食数日死。父母怜之，举其柩合葬焉。
　　何氏，名淑英，举人齐潮妻。潮航海卒，讣闻，饮泣绝粒，投缳以殉。
　　郑氏，陈大纶妻。夫卒，矢志殉烈，家人防之，乘间投缳死。时炎暑，经日颜色不变，年二十七。乾隆十一年旌。
　　游氏，广东守备兆麟女，许字林文芳。芳卒，讣闻，矢志殉烈，父母泣劝。于次年诣林氏，守贞五十三年卒。乾隆四年旌。
　　陈藻使，许字张德佐。佐卒，氏归张，食贫。十八载营葬夫毕，扃户自经，邻里为之治敛。
　　陈氏，名进官，国子监生学圣女，适林国楷。楷卒，氏投缳以殉。
　　林氏，名端淑，国子监生兆栋女，归葛萦机。未一岁，萦机病卒，阖户自经，家人力救之。复盥栉拜夫灵，卒投缳死。越二日殓，颜色如生。乾隆十年旌，入祀节孝祠。
　　陈氏，蓝椿妻。椿卒，氏誓以身殉。及夫大祥，营葬毕，遂扃户自经死，时年二十二。
　　谢陆使，许字张世华。未嫁时，尝刲股愈父病。及世华卒，请奔丧不许，遂投缳死。
　　钱氏，许字高炘，夫卒，守贞。乾隆二年旌。
　　林氏，御史萧震妻。张氏，震妾。郑氏，震子梦松妻。同殉烈，事见震传。
　　潘氏，许字陈元文，夫卒，守贞。乾隆三年旌。
　　陈氏，许字蒲立枢，夫卒，守贞。乾隆十年旌。
　　高氏，许字林大典，夫卒，守贞。乾隆十一年旌。
　　黄氏，许字高兆鬻，夫卒，守贞。乾隆十三年旌。
　　邱氏，陈快妻，夫卒，殉烈。乾隆三年旌。
　　陈氏，许字张廷璧，夫卒，闻讣殉烈。乾隆三年旌。
　　郑氏，董日暄妻，夫卒，殉烈。乾隆十一年旌。
　　王曲使，陈灏妻，夫卒，殉烈。乾隆五年旌。
　　倪氏，曾世忠妻，夫卒，殉烈。乾隆十一年旌。
　　毛氏，王荆山妻，夫卒，殉烈。乾隆八年旌。
　　陈氏，诸生王益山妻，夫卒，殉烈。乾隆十年旌。
　　丁氏，陈兆发妻，夫卒，殉烈。乾隆十四年旌。
　　林氏，项仁贵妻，夫卒，殉烈。乾隆十四年旌。
　　江氏，金廷机妻，夫卒，殉烈，祀节孝祠。
　　叶氏，陈以中妻，夫卒，殉烈。祀节孝祠。
　　林而淑，陈绍妻，夫卒，殉烈。祀节孝祠。
　　何福卿，许字王元凯，夫卒，殉烈。祀节孝祠。
　　王氏，名喜卿，严锡昭妻，夫卒，殉烈。祀节孝祠。
　　余氏，江长配妻，夫卒，殉烈，时年二十。
　　宋以下名媛
　　黄氏，陈衡妻，子孔硕，授婺州户掾。氏见其阅大狱，必戒曰：“人命至重，毋使有冤。”见其被檄考贡士，曰：“加详焉，勿忘汝举子时也。”时号哲母。
　　黄氏，封天长县君，屯田员外郎林高妻。佐高事父母称孝，生子概就学黄裳。后概仕集贤校理，不寿，诸孙尚幼，氏乃栖吴县，斥卖簪珥经理其家。丝蓄粒聚，以有田宅，日夜课督。诸孙及长，遂多知名，曰希，曰旦，曰邵，曰颜，皆举进士。南丰曾巩铭其墓曰：“任重于己，振废为兴。我积我储，乃续尝烝。”
　　林氏，枢相兼招捕使陈韦华妻，知县涣女。少知书，有丈夫志。绍定间，韦华守延平，时寇陷延、邵诸郡，氏闻之，治装赴韦华官所，曰：“死则同死耳!”邦人感激相告曰：“太守携家，我辈何畏?”有从韦华驱驰而妻子无依者，氏延养之州宅，故人尽死力，克有成功。
　　明以下名媛
　　任氏，怀安人，马森妻，名琛，聪慧静一。既归森，森举进士，仕宦所至，氏课僮莳蔬，躬纫丝枲，俭以佐廉。生二子荧、燮，娶妇不艳势。遣四女，庀奁皆澹素。荧以荫游太学，贵游多其文雅，终不敢剧戏，曰：“奉老母家诲久矣。”人称“妇德母训”。
　　国　朝以下各媛
　　黄氏，工部主事晋良女，幼通女史，能诗。长适固安令郑善述，循内则，族戚无闲言。善述家故贫，至即鬻婢供滫瀡。初，善述授徒建溪，丈夫子三，皆氏自督课，不令就外傅。中子方旦早卒，长方城、季方坤皆成进士。晚岁病目，犹口授孙曹书，夜分不寝。孙天锦复捷南宫，尝有句云：“不辞严督课，家世是儒冠。”以子贵，赠恭人，著有《萧然居集》。
　　林瑛珮，字悬藜，云铭女，适拔贡生郑郯。年十四时，云铭遭变下狱，脱簪珥数千缗谋赎父命，匿幼弟万山中，身领家务，亲寄饘饦，藏利刃衣袂间，以死自誓，云铭卒免于难。母病，刲臂以疗，病寻愈。少聪慧，能诗，有唐人风味，所著有诗钞《悬藜遗稿》二卷。
　　陈氏玉暎，宿虹同知郭起元母，有女德，能诗，著有《兰居诗草》。


　
卷之六十七
　列女三
　　

　　　　古田县
　　明以下贞节
　　赖道慈，张文孙妻。生子一清，十五岁而文孙殁，道慈年二十九。黄华乱，家毁于兵，道慈确守其志。及一清长，为娶妇廖，生三子而廖亡。继室陈道真，事道慈孝谨。抚前妻子，不啻己出。道慈晚病痱，道真护持，就床笫逾十年。既生子以宁，年十余，日授之书，夜则宿火。至四鼓，爇灯呼读，坐旁观之。后以宁举进士，为翰林侍讲学士，赠道慈、道真皆清河郡夫人。
　　赵妙琉，曾缙绅妻。年二十五而寡，孤鼐甫周岁，氏苦志事舅姑。正统间寇乱，舅姑被掳，氏冒死求代，贼释之。既家厄于火，氏结草庐，纺绩资养。姑疾，割股疗之。事闻，诏旌其门。
　　沈妙孟，李拳妻。年二十四，拳殁，子基甫周，姑怜其少寡，欲嫁之，妙孟不从，事姑益谨。县令杜永济每断失节妇，必令拜妙孟家，以愧励之。
　　罗妙应，诸生汤琳妻。琳以事之京师，旋卒。妙应誓不易志，抚妾子理如己出，底于成立。寿七十八。
　　朱仁厚，诸生李修妻。修，延平先生十四世孙，娶朱生子元气，甫两月而修逝，氏纺绩奉舅姑。后子妇俱夭，朱复抚孙长芳。事闻旌之。
　　陈扁姑，年十八适丁子文。阅二载，生一子而子文卒，舅姑怜其年少，欲嫁之，氏指天誓曰：“未亡人非以此藐孤，且从死者于地下，何论他适?”舅姑没，丧葬尽礼，竟以寿终。
　　秦瑞姑，年十六为王松继室，未三年，松没。松前有二子，长焲，先松卒，娶妇陈长姑，无子。次炜，娶妇陈莲姑，生子墀，炜复早逝，莲姑哀伤逾节而亡。瑞姑与媳长姑共抚墀，以底于成，时称一门三节。
　　林氏，郑一纶妻。年二十而寡，纺绩供姑虀粥者五十余年。
　　陈泰姑，周世成妻，年二十九而寡。子志言，母病割股。人称节母孝子。
