<!-- { "loadSidebar": true } -->
　　李发甲　字瀛仙，云南举人。康熙五十二年，任福建布政使，以孝弟化民，以清正率属。捐俸修洪山桥，建六柱洋亭，以便行人，道路戴之。未几，擢巡抚去。《福建通志》
　　陈　瑸　号眉川，海康人。康熙甲戍进士。初为古田令，简调台湾。清操绝俗，慈惠利民。公暇引诸生考课，以立品敦伦为先。每夜躬自巡行，询父老疾苦。闻读书纺织，则重予奖赏，有群饮高歌者，严戒谕之。念商艘水丁重困穷黎，详请豁免。寻行取入部，后以四川督学调台湾道，民闻其再至也，扶老携幼，欢呼载道。瑸镇以廉静，番民帖然。官庄岁入，悉以归公，秋毫不染。旋擢本省巡抚，一老苍头衤菐被自随，单骑之任。一切章奏檄移，尽出已手，起居止一厅事。日勿爽治政，夜分乃罢。草具蔬粝，日啖姜少许。捐置学田以赡诸生。五十六年，奉命巡海，自赍行粮，屏绝供亿。诸所经营学宫、贤祠及桥梁、道路、坝闸之类，次第毕举。以劳卒于官。当属纩时，一绨袍，覆以布衾而已。属员入视，莫不感涕，民有相向哭于途者。特赐帑金归葬，赠礼部尚书，谥清端。《福建通志》
　　黄之隽　字石牧，松江华亭人。康熙辛丑进士，雍正甲辰督学闽中。鉴裁精审，谢绝请托。以兴起古学自任，每郡试事毕，辄合才隽士，校其诗、古文词，口讲指画，闻者悦服。后以左袒士子，被论解官。诸生醵金为赆，不受。去之日，送者相属于路，车为不行。
　　高其倬　字章之，奉天人。康熙庚辰进士。雍正四年，由云南巡抚，进福建总督。之任，甫抵浙，闻闽岁祲，即于道奏请截江浙漕米二十万，由海运平粜以赈。继而发帑四出采买，广储偫，禁囤积，民不病饥。盐法自前政改官办，后商人失业，价渐昂贵，其倬仍尽归之商，科条备具，课羡而直亦平减。先是康熙五十六年，禁闽省商舶，不许往南洋诸番市易，违者抵罪。其倬疏请弛其禁，其略曰：“福、兴、泉、漳、汀五府，皆地狭人稠，本地所产，不敷食用。自康熙二十二年平台以来，海宇升平，生齿不可胜计。今五府之内，荒僻之地，已无可开，山泽之利，亦已无馀。惟开洋一途。民之稍富者为船主，为商人，其贫者，为头舵，为水手，一船几及百人，一年往还一次，多者得千馀金或数百金，即水手之类，亦每人可得二三十金。其本身既一年不食本地米粮，又得银而归养其家，下及手艺之人，皆大有生业。洋船一回，开行设铺，又足养商贾之家，且多有带外国米归者。此开洋之利益也。从前诸臣所虑者，大约有三：一云载米出洋。臣查外国皆产米之处，不资中国之米，洋盗多劫米之人，无买米之盗。且洋盗皆在沿海直洋，洋船皆在横洋之内，海中道路不同。似盗米之说，为无足虑。一云透漏消息与各外国。查现今各外国之船，俱许到中国，惟中国之船不许到外国，若透漏消息，彼国来此贸易之人，岂不能相传消息？且广东之洋船，现俱许到外国，独福建之船不许到，岂广东之船全无漏泄？福建之船独虑漏泄？一云外国造船，需用中国船料桅舵，恐闽船卖与之。查外国洋船甚大，其夹板船只，皆用整根之木造成，而闽船皆用板片，彼此木料，不能通用。至于桅舵，闽省之大桅，尚小于外国洋船之头桅，舵之大小亦然，何能相盗为用？臣愚以为洋船应行开禁，至海船回省，请酌量带米而归于闽省，更属有益。”廷议如其所请，并定洋船自暹罗回者，大船带米三百石，中船二百石；自噶喇吧回者，大船二百五十石，中船二百石；自吕宋、柬埔寨、马辰、柔佛回者，大船各二百石，中船各一百石；自赤仔、六坤、安南、宋月居月劳、丁家奴、宿雾、苏禄回者，中船各一百石，著为例。洋禁既开，由是漳、泉诸郡，多高赀富人。其倬性明恕，政举大纲，不矜苛细，遇属吏有恩礼，其清节尤一时无比。七年，改督两江，后征拜户部尚书，道卒，谥文良。
　　王　恕　字中安，四川安居人。康熙辛丑进士，选庶吉士。乾隆五年，授福建巡抚。在任勤恤民隐，培植士气。岁辛酉，监乡试。向例：闱中诸需用物，率分派铺户，吏胥因缘为奸，用一取十，民受重困。恕稔知之，属诸司严督，人吏有犯者不少贷。事必躬亲，毫末不扰诸民，并刊石永禁之，弊遂绝。郡有鳌峰书院，恕亲试诸生，拔其尤异，厚予廪饩。暇则亲临讲明正学，以文行相切劘。复创考志书院，教诸士之与童子试者，一时士习丕变。恕博雅仁厚，以诚信感人，不为操切，所至无赫赫之誉，而去后民思之。
　　潘思榘　字絜方，阳湖人。雍正甲辰进士，先庶吉士。乾隆十三年，任福建巡抚。时建宁贼徒魏现啸聚为乱，捕系二百余人。思榘与同官谳决，奏戮五十人，余论拟如律，不纵不冤。遂严饬所部，崇正道，驱邪教，并禁崇安、上杭、龙岩州、台湾、淡水、鸡笼诸地所产土硫，毋许私鬻，阴制火器，奸宄衰息。其为政，以筹民食，亟赈恤，兴水利，缮城垣为先务。福、郡都会，食繁米少，仰藉延、建转输，下至漳、泉则倚台运。春夏之交，市米稍匮，价辄翔起。思榘力筹常平积贮，奏请动拨台仓协助，民赖以哺。又以台凤二县于乾隆十二年被灾，奏请缓征额粮，并禁客头之私运广东惠、潮者。是年秋七月，漳、泉、台郡初忧旱，继而飓风大作，潮溢，冲坏民田，思榘分拨邻郡仓储，减价以粜。旋奉旨，截江浙漕运十五万石，运闽储备，民于是不饥。十四年夏四月，邵武光泽大雷雨，北溪山水溢入城市，思榘辄令有司赈给，曰：“母以灾小而壅朝廷恩泽。”十六年夏五月，宁化大水，淹及附近之清流，漫入建宁。思榘力请勘恤，民甫安集，而秋七月飓作，大雨若注，拔木飘瓦。罗源、宁德、霞浦、寿宁、福安灾尤甚。思榘冒水履亩分赈，葬流尸，葺坏屋，亲制文祭男妇之溺者，痛哭引咎，百姓观者皆哭失声。民感入肺腑，而思榘亦病矣。其兴水利也，甫下车即从民请，开郡城南直渎新港。福州西湖，晋郡守严高所凿，广二十余里，建闸储水，溉田数万顷。宋、明以来，湖日缩，今所存者十之三。思榘因旱，集民夫，给工价，开挑湮塞，重筑堤一千三百余丈，缮闸二座，葺湖心开化寺，遍植桃柳于堤上，为利最钜。福宁郡之宁德，亦有东西湖，思榘先筑东湖，得良田万顷。而福清之郎官港、法海埔，霞浦之长溪坝，长泰之双圳坡，亦次第构事。又若闽县之仓前桥，福清之渔溪桥，连江之通济桥，辄修治其废坏。其缮城垣，则有福州、永安、宁洋、长泰、惠安、泰宁、厦门、建阳诸郡邑。会城鳌峰书院者，前抚仪封张伯行所建，思榘力为振兴。时入讲堂督课诵，稽行习，口诵指画，娓娓不倦。久之，成《鳌峰讲义》若干卷，多先儒所未发，造就成材器者甚众。又购书籍，加餐钱，设都养，赎黄道周《经解》板，贮院中以资诵习。思榘博物洽闻，湛深经术，公馀不废著撰。在闽著《周易浅释》、《天玉初笺》、《青囊佩觹》、《地学要旨》诸书。又饬修《福郡志》书，每一卷脱稿，亲为裁定。十七年春，以劳卒于位。卒之日，僚吏哭于庭，绅士哭于门，军民哭于道。事闻，皇上轸惜特深，恤典俱一品例，赐谥敏惠，命入京师贤良祠，并浙江、福建二省贤良祠。

卷之四十七
　名宦二
　　

历代郡守、僚佐附。
　　　　晋
　　严　高　太康三年，为晋安太守。时初置郡，诏治闽越故城。高顾视险隘不足容众，遂改筑子城。又凿迎仙馆前，连于澳桥，通舟楫之利。城西浚东西二湖，溉田数万亩，至今利之。正德《府志》
　　　　宋
　　虞　愿　字士恭，余姚人。泰始末，为晋平太守，前政与百姓交关，质录其儿妇，愿遣人于道夺取还之。初立学堂教授。郡出蚺蛇，胆可为药，有遗愿蛇者，愿不忍杀之，放二十里外。一夜，蛇还床下，又放四十里外，复来归。论者谓愿仁心所感。海边有越王石，常隐云雾，相传清廉太守乃得见，愿往观之，清彻无隐。《南史》
　　王秀之　字伯奋，琅琊人。元徽间，为晋平太守。遗书朝士曰：“郡承虞公之后，善政犹存，差得无事。期年求还。或问其故，答曰：“此郡沃壤，珍阜日至。人所昧者财，财生则祸逐。智者不昧财，亦不逐祸。吾山资已足，岂可久留？”人以为王晋平恐富求归。[HT6SS]《南齐书》
　　　　齐
　　邱仲起　字子震，吴兴人。建元初，为晋平郡，清廉自立，褚渊叹曰：“见可欲心能不乱，此杨公所以遗子孙也。”后官至廷尉卒。《南齐书·沈宪传》按仲起，《旧志职官》俱误作仲趋，《名宦》无传，今考《南齐书》补入。
　　王僧孺　字僧孺，东海郯人。齐文惠太子闻其名，召入东宫，直崇明殿，欲拟为宫僚，文惠薨，不果。时王晏子得元，出为晋安郡，以僧孺补郡丞，除侯官令。建武初，有诏举士，扬州刺史始安王遥光表荐秘书丞王日东及僧孺，曰：“前侯官令东海王僧孺，年三十五，理尚栖约，思致恬敏。既笔耕为养，亦佣书成学。至乃照萤映雪，编蒲缉柳。先言往行，人物雅俗。甘泉遗仪，南宫故事，画地成图，抵掌可述。岂直鼮鼠有必对之辩，竹书无落简之谬。访对不休，质疑斯在。”除尚书仪曹郎。《南齐书》
　　　　梁
　　范　缜　字子真，南乡舞阴人。天监初，为晋安太守。在郡清约，资公禄而巳。迁尚书左丞，及还，虽亲戚无所遗赠。《梁书》
　　按：唐福州刺史，俱以福建都团练、观察使兼，传列《名宦》上卷，兹不重见。
　　　　宋
　　杨克让　字庆孙，冯翊人。太平兴国初，以两浙西南路转运使，权知州事。泉州民啸聚为盗，克让在福州，即率其屯兵至泉，与王明、王文宝共讨平之。历官廉谨干局，所至有声。《宋史》参万历《府志》
　　马　亮　字叔明，合肥人。举进士。淳化间，诸路转运使置纠察刑狱官，命亮覆讯，福建路全活者多。迁太常博士，知福州。苏易简荐亮才任繁剧，召还。后以太子少保致仕。吕夷简少从其父蒙亨为县吏，至福州，亮见而奇之，妻以女，世谓亮知人。《宋史》参《闽书》
　　谢　泌　字深源，歙人。太平兴国五年进士。官两浙运使。景德初，移知福州。时郡城澳桥要冲木梁易朽，泌欲易以石，民陈佑等奔走奉命。泌去任后，民不忍忘，而桥竟完。及闻泌卒，相率缟素，曰：“侯，吾民天地也，不张权，不恃势，兄弟争者谕之，顽狠者责之，讼几息矣。”时继守严辟疆尚严，闻其言，政亦为宽。后守元积中书“去思”易桥名。民为立祠，陈烈为记。正德《府志》
