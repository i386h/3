<!-- { "loadSidebar": true } -->
　　郑世威　字中孚，长乐人。嘉靖己丑进士。时台臣缺，诏选进士充之，众争奔走，世威屹然不动。授户部主事，改刑部，历两广、江西佥事、浙江参议、江西副使、四川参政。再起通政司，擢迁都御史，刑部郎。所至有惠政，而节操甚励。在浙，罢临海盐税数千石，民德之。在江西时，夏言应召，诸藩臬皆旁趋而谒，世威独不肯，从掖门行。抚、按、司、道祝厘于上清宫，世威前视祝词，乃祈相公嗣者，遂不拜而出。及言再相，过武陵，诸大夫方郊迎，而世威弗往，言憾之。会言构祸获罪，严嵩柄国，世威适官江西，嵩姻党占寺田千亩，世威鬻以赈饥，嵩手书求解，不报，其家人往来用邮传者悉革，嵩衔之。迁四川参政，自投劾还。嵩败，始起，列九卿。会诏采珠及珍石，世威疏请崇节俭，不报，遂乞归。卒年八十有二，予祭葬，赐谥恭介。《分省人物考》参万历《府志》
　　李丕显　字宪文，长乐人。嘉靖乙未进士。丕显初以举人署休宁教谕，操行廉正，日集诸生谈经较艺，士悦服之。既登第，知永嘉，治剧理烦，爱民养士，贤声大著。擢南京御史，官终赣州知府。《徽州、温州二府志》合纂。
　　石　磐　字民渐，长乐人。嘉靖丙午举人。初令临淮，审编里田，招流亡，复业甚众。有吏部子过临淮，家奴索夫役，破仪门，磐笞之，系于狱。留守太监令伏谒，磐绝不与通，遣人来诃责，磐复笞之。沛以西河决，力主筑白马堤，功成，人呼为石公堤。擢职方主事，条边事甚悉，尚书霍冀奇之。两广倭乱，磐为岭南佥事，至肇庆，倭陷双鱼所，雷、廉大震。磐躬督将士出战，复双鱼，斩首一千五百，生擒四百人，追余贼于牛牯墩富林铁场，悉平之。擢参议，督府欲多叙功，磐不可。忤督府意，罢归。著有《菊径漫谈》十四卷。《福建通志》参万历《府志》
　　陈懋观　字孔质，长乐人。嘉靖癸丑进士，知会稽县。甫数月，政声流浃，以忧归。服除，适山阴令缺，邑人愿得懋观，遂补山阴。懋观为人廉静宽和，顺民好恶，缓征简讼，恬淡若寒土。邑当前令暴虐之后，民喜若更生。拜给事中，以言事谪推官，调南京吏部郎中。出为庐州知府，遇士以礼，断狱不轻入人罪，士民爱慕，不啻会稽、山阴也。戊辰觐还，渡淮，舟覆不死，人谓天实庇之。寻卒于官，越民祠于卧龙山麓。《绍兴、庐州二府志》合纂。
　　陈　安　字勉夫，长乐人。嘉靖乙卯乡荐，为衡阳令。质直刚方，不能阿媚。衡山黄御史按浙，还过其邑，苞苴甚盛，以属吏礼凌视之。安不能平，发其箧，黄金充牣，遂以状闻。即弃官去，御史亦落职。万历《府志》
　　陈联芳　字以成，长乐人。嘉靖丙辰进士，司理金华。擢御史，出按东粤，睹会城与岛渚为邻，下令筑外城，既而寇至，民免于难，立祠报功。穆宗即位，请停刑，起废言官，罢建凤翔殿，皆见采纳。张居正生辰，百僚趋贺恐后，联芳出游梵寺，若弗闻者。致仕无愠色，居乡无片楮至公庭。廉洁自持，风裁凛凛。卒后子孙有不能举火者。《福建通志》
　　谢汝韶　字其盛，长乐人。嘉靖戊午举人。初授钱塘谕，弟子翕然称得师。历令武义、安仁，以廉明著。迁承天同知，有大贾以赀结张居正，怙势不法，汝韶得其罪状，置重辟。德安守藏吏猎取民间金，汝韶按治无所贷。以持正与时忤，左迁吉府长史。时居正以葬父归，诸藩捆载为馈，汝韶导王以常礼修唁，居正大怒。故事，王傅以客礼见。有赵观察者，故居正党，希其意，欲抑之如属吏。汝韶笑曰“王傅之膝，可易屈耶？”遂挂冠归，年方四十余。杜门著书，有《碎金集》、《天池存稿》，子肇淛。《福建通志》参《钱塘、武义二县志》
　　肇淛　字在杭。万历壬辰进士。初为杭州司理，历职方郎，以艰归。补北屯司，管库无私，值大旱，疏陈冗费诸弊数千言，略云：“不忍以闾阎有限之膏脂，付诸阉竖狙狯之手。”语甚剀切，神宗优之，出督北河。福藩之国，青雀黄龙之舸，千二百有奇，肇淛操小艇前驱，缮浚多方，水道无阻，众以不哗。历官至粤西布政。安氏乱，邻警告急，肇淛置官、增戍、缮备、益兵、散遣募卒，不为粤扰，粤人德之。增盐引、急宗禄、抑土司、服猺獞、铸钱征商，抵派加饷，皆硕画也。肇淛于学无所不窥，为文丰蔚轩霁，古文诗歌，早年传布江左。所著有《小草斋诗》二十卷，文三十卷，《杂著》、《杂录》数十万言。《福建通志》
　　陈　省　字孔震，长乐人。嘉靖巳未进士，司理金华，擢待御，按楚。世宗潜邸在楚，先是尝一幸，劳费困敝不可言。会睿陵垣倾，决意南行，命少司空张直、大珰袁亨往督工，手画宫殿廊庑，规划、一仿京师，费且万万计。时世宗春秋高，储宫未定，驾欲远出，中外皇皇。首辅徐阶讽诤百端，莫能得，日夜祈死而已。省乃上疏，备陈楚中水患，民死亡困苦状，不宜困于大役。又言“伊洛之墟，淇水衡注，陵谷变迁，道路阻梗。齐、鲁、吴、会、矿徒、白莲教窜伏窥伺隙庭。蕲、黄、郧、漳盗贼，随在布散，辰、沆、苗夷、猺、獞，耽耽伺隙，边庭搔扰。”述诸可虞状，凡数千言，走京师上之，遂罢。徐阶语诸臣曰：“一言回天，陈公之谓也。”先是张直至楚，即欲尽撤承天殿宇，省争之力，张忿曰：“上诘违命，谁任其咎？”省曰：“某甘斧锧，不累公也。”至是，张亦感服。万历初，累迁右副都御史。一日，神宗问辅臣：“往闻毛伯温贤，信乎？”张居正对曰：“有陈省者，今之伯温也。”出抚陕西，以艰归，再起抚楚。楚中利病，悉力兴除。大豪胡国瑞诱苗夷为乱，省疏请讨平之。晋少司马。居正殁，朝论以省尝受知居正，纠省归家，居三十年卒。大学士叶向高志其墓。子所立，举人，仕至宪副。《福建通志》
　　陈应春　字汝和，长乐人。嘉靖壬戌进士，初令东阳，多惠政。擢户部主事，扈从穆宗谒园陵，视刍粟，部署立办。榷关浔阳，创立规制，大驵不得赢缩其手。出为云南佥事，历广东西副使，参政，山东左布政使，卒。应春官粤西，有平寇功。其在云南也，儒生杨霁讼其室人凭于妖，应春檄城隍神驱之，三日，妖遂绝，火其祠。《福建通志》
　　林世章　字尚誾，长乐人。嘉靖乙丑进士。上书乞就广文，得吉安教授。敦行谊，葺白鹭书院居弟子。迁国子监博士，又乞南曹，转南工部主事，历郎中。以水衡督课真州，平价惩猾，立短载法，收滨江浮尸瘗之，置义冢，买园供祀，真之商民德焉。代日，行李萧然。寻请告归。平生语绝缘饰，于世味一无嗜好，身不衣帛，分产义让其兄，暇则课耕灌园，以义方迪子弟。卒，郑世威铭其墓。万历《府志》
　　陈　洙　字伯训，长乐人。祖时宪，弘治癸丑进士，佥宪湖广，抗珰死。洙登嘉靖壬戌进士，以部郎出守襄阳。筑堤疗饥。活民甚众。寻督学滇中，遴选公明，赈恤寒士。改摄臬篆，滇抚以滇多乱犯者，议概行重典，坐死五百人，洙察其冤，不肯署。旦日且决，洙夜叩辕门，以官力争，乃得释。与时不合，罢归。旋起，仕至光禄卿。《分省人物考》参《云南通志》。
　　郑　岳　字永翰，长乐人。隆庆戊辰进士，授华亭令。擢谏垣，论列侃侃。大阉张进廷辱言官，岳疏纠之，夺一岁俸。补东粤兵备，时山寇猝入程乡，劫其令，岳划策诱戮其魁，余丑悉散。河源城圯，岳为徙故城，发庾赈之。以谗归。后起滇南参政，坚卧不起。《福建通志》
　　谢　杰　字汉甫，长乐人。万历二年进士。除行人，册封琉球，却其馈，其使入谢，仍以金馈，言于朝而返之。历两京太常少卿，南京岁祀懿文太子，以祠祭司官代，杰言祝版署御名，而遣贱者将事，于礼为亵、请如哀冲，庄敬二太子例，遣列侯代，帝是之。乃用南京五府佥书，迁顺天府尹，以右副都御史巡抚南赣。属吏被荐者多贿，谢杰曰：“贿而后荐，干戈之盗，荐而后贿，衣冠之盗。”人以为名言。进南京刑部右侍郎。二十五年春，杰以帝荒于政事，疏陈十规，言“此前两宫，色养惟一，今则定省久旷，庆贺亦疏，孝安太后发引，并不亲送。前此太庙时享皆躬亲，今则皆遣代。前此经筵临御，圣学日勤，今则讲官徒设，讲席久虚。前此披星视朝，今则高拱深居，累年不出。前此岁旱，步祷郊坛，今则圜邱大报，久缺斋居，宸宫告灾，亦忘修省。前此四方旱涝，多发帑金，今则采矿榷税。前此用财有节，今则岁进月输，而江左之磁，江南之纻，西蜀之扇，闽中之绒，率取之逾额。前此乐闻谠言，今则封事甫陈，严纶随降，但经废弃，永不赐环。前此抚恤宗室，恩义有加，今则楚藩见诬，中珰旋出，以市井奸宄，间骨肉懿亲。前此官盛，任使无旷官，今则大僚屡虚，庶官不补。是陛下孝亲尊祖，好学勤政，敬天爱民，节用听言，亲亲贤贤，皆不克如初矣。”不报。召为刑部左侍郎，擢户部尚书，督仓场，四方遇灾，率请改折。杰请岁运必三百万以上，方许议折，从之。三十二年，卒。初，杰父教谕廷衮，家居老矣，族人假其名逋赋，县令刘禹龙言于御史，逮之，杰代讯几毙。后抚赣，禹龙家居，未尝修郄，人服其量。《明史》
　　叶时敏　字志卿，长乐举人。万历中，两任乌程、归安教谕，清修自励。时有一二受饩者，文不如律，学使督过，时敏以身争之，竟得白。邑令怜其清苦。遗以罚锾，力却之。束修之入，量给贫生，或捐之以葺学墙，整遗书乐器。迁知程乡县去，士子为立去思碑。仕终山东运同。《湖州府志》
　　陈长祚　字以介，长乐人。万历辛未进士。知泌阳县，擢兵部郎中。管武库，清核积羡十五万有奇。立岁差之法，备兵榆林，操纵得宜，边塞晏然。官至工部尚书。时熹庙两皇子继薨，长祚请合葬，省帑金数万。郎中葛璟弹魏忠贤，廷杖，长祚抚之，群珰侧目，因请归。生平无崖岸，捐筑斗门，以溉南亩，里人称其盛德。弟长进，举人，同知；长勉，户部郎中。孙翔，进士，中书。闯贼陷京，恸哭南旋。宗田岁贡，不仕。《长乐县志》
　　林继衡　长乐人。万历丙戌进士，知温州府。设策平伏莽之奸，措饷安脱巾之伍。葺理学宫，修筑塘埭。汰库头以便佥收，调折色以绝侵渔。惠政传于一时。《温州府志》
　　江　墉　字思登，长乐人。万历壬辰拔贡，授湖广应山令，迁江西临江通判，历升云南石屏、广西新宁二州，所至有政迹。在应山勤教养，临江平税务，石屏遏土官之虐，新宁恤荒歉之灾，至今口碑不衰。林下数年，足迹不至公庭。时与乡里族戚讲明礼让，前后守令咸服其品焉。《福建通志》
