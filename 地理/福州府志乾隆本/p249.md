<!-- { "loadSidebar": true } -->
　　徐承荫　字公爵，宛平人。康熙三年知罗源。时山海余孽未靖，夫役烦扰，承荫调度有方，民忘其劳。清丈田亩，免数十年贻累之苦。邑人德之，祀于凤鸣书院。《罗源县志》
　　张　翀　字南溟，丽水人。康熙七年罗源令。时海禁森严，内徙之民，饥羸委顿道间，每有出界捕鱼者，汛防擒获，议当死，翀委曲生之。耿逆纵党四出剥民，众惮其势莫敢言，翀独笞而驱之境外。逆怒，嗾知府王之仪揭罢之，之仪持不可，逆乃自檄召翀。翀佩印单骑之省，百姓从者数百人，逆党谋于中途窘辱之，既望见，卒不敢动。时有“鱼头参政王知府，强项董宣张罗源”之谣。后卒于官，邑人构祠祀之。《罗源县志》
　　蔡　彬　字与端，德清人。康熙庚辰进士。四十四年，知罗源。清约若寒士，礼贤隽，锄豪强，民立石颂其德。在任十年，狱讼衰息，以卓异擢吏部去。《罗源县志》
　　[HT]　　永福县
　　宋
　　杨　楙　字林之，晋江人，宏才子。乾道间，知永福县。休浣，乘小车行阡陌，访疾苦。万历《府志》
　　林光朝　字谦之，莆田人。隆兴元年，以进士及第，调袁州司户参军。乾道三年，龙大渊、曾觌以潜邸恩倖进，光朝及刘朔方以名儒荐对，颇及二人罪，由是光朝改左承奉郎，知永福县。大臣论荐不巳，乃召试馆职。《宋史》
　　杨仕训　字尹叔，漳浦人。登庆元二年进士。开禧间，调古田尉。讼者以义晓之，多释争去，迁永福令。永故险健，推诚心待之。加意学校，庀定祭器，永人士称之，曰：“德量汪乎如不挠之波；接人温乎如可爱之日。潜心可质之上帝；操行不欺乎暗室。”以荐差鄂州粮料院而卒。《漳州府志》
　　方大琮　字德润，莆田人，慎从七世孙。开禧元年，省试第三人，知永福。值兵饥，守隘，立栅，禁港，发廪无虚日。时延名士讲论文义。丁内艰，起复，累迁大理寺丞。《闽书》
　　明
　　王　矩　字志方，阳曲人。洪熙元年，以给事中出知永福。刚毅廉谨，不避豪势，期年政平讼理。卒于官。正德《府志》
　　赵　博　河南人。正统间，知永福。尝疏蠲荒田之税，民为立生祠祀之。万历《府志》
　　罗　琼　宾州人。嘉靖间，知永福。值岁饥，禁籴，琼发廪赈之，全活甚众。《永福县志》
　　周　焕　金华人。嘉靖巳末，知永福县。倭贼破城，焕战死。春秋祀之。《永福县志》
　　李　炜　顺德人。嘉靖末，知永福。巡抚游震得欲枉道由永福出兵，炜曰：“游公兵骄，所过骚动，吾何惜以身，为民捍患？”书上，果大怒，以军法逮系，炜怡然就逮，百姓倾邑从之。会御史陈万言按闽，事解乃反。《永福县志》
　　陈克侯　字士鹄，顺德人。万历间，知永福。廉介自持，尤精吏事。积胥为民害者，以次摘发，人服其明。邑城低隘，拓而增之，焦心调度，于民无扰。万历《府志》
　　陈思谟　河源人。万历间，知永福县。会菁民邱满倡乱陈山，明年，曹子贵复倡乱烽洋，思谟请兵歼之。又以城之东北隅，外高于雉堞，贼得觇虚实，力请上官，移于内山之椒，邑赖以固。去之日，至无宿舂，百姓肖像祀之。《永福县志》
　　徐嘉言　嘉定人。万历间，知永福县。政务清净，民有小过，皆从宽释。独捕宿猾于狱，或置之法，或令其自新。有古循吏风。《永福县志》
　　朱由槢　宗室子。崇祯末，知永福。邑寇陈君升焚劫，由槢率民死战，被执不屈死，阖门死于火者二十余人。《永福县志》
　　国　朝
　　翁曰宾　署永福篆。顺治丙戍，山寇陷城，不屈死。《福建通志》
　　周星炳　苏州人。顺治初，知永福。丁亥贼陷邑城，不屈被系，绝食死。《永福县志》
　　　　福清县
　　唐
　　林　攒　字会道，莆田人。贞元间，为福唐县尉。母羸老，未及迎而病，攒闻，弃官去，观察使李若奏而旌之。万历《府志》
　　宋
　　郎　简　字叔廉，临安人。大中祥符间，知福清县。县有石塘陂，岁久湮塞，募民浚筑，溉废田百余顷，邑人为立生祠。及引对，真宗曰：“简历官无过，而无一人荐，必恬于进者。”改秘书省，著作郎。累官工部侍郎。孙沔知杭州，榜其门曰“德寿门”。卒年八十有九。[HT6SS]《宋史》
　　方　偕　兴化人。真宗朝，知福清，有清操，时至质衣以自给，偶饮酒，聪明尤过常时。吏尝乘酒白事，明日覆之，吏隐其一，偕曰有某事在，吏惊，服罪。万历《府志》
　　傅　楫　字元通，仙游人。少从陈襄学，襄以女妻之。治平四年，进士第三，为福清丞。曾巩负才，不轻许天下士，独与楫均礼。官至龙图待制，赠少师。正德《府志》
　　翁　邵　字好德，顺昌人。元丰进士。元祐间，为福清丞。廉谨方正，当路闻其名，欲罗致之。檄至公堂，责以苛礼，邵拂衣归，欲弃官，当路者悔而慰之。未几，以疾致仕。邵博学工文，杨时尝称其“笃行好古”云。《福清县志》
　　庄柔正　莆田人。元丰进士。元符间，知福清，有方略。尝筑天宝陂，听讼陂旁大树下，令投牒者人负一石，曲者以石为罚，陂石皆镕铁锢之，数月陂成，名之曰元符陂，至今利之。《福清县志》
　　林孝泽　字世传，攒之裔孙。宣和中，尝摄福清丞。敏于为政，既清且惠，其严不可犯。后知漳州，福建转运副使。正德《府志》
　　叶廷珪　字嗣忠，瓯宁人。建炎初，知福清县。濒海民困于鬻盐，多至流徙，珪创增盐钱，民获其便。又有《煮盐利害图》及书，至今民受其赐。正德《府志》
　　李元吉　湖州人。绍兴中，知福清。为人仁明峭直，不可干以私。始视事时，讼日数百牒，未期月，才日三四牒而巳。时建剑盗起，他邑练兵多激变，独清晏然，尝曰：“我为政，惟容吏辈一二人。”故一时雁鹜弃逐殆尽。病且革，惟惓惓以悯雨恤刑为念，对妻子更无别语。正德《府志》
　　颜师鲁　字几圣，龙溪人。绍兴十二年进士，历知福清县。决水利，辟坡洫，绵四十里。值岁大祲，发廪以赈，又谕富民出粟，故高其籴价，舟载者四集，市籴更平。常平使郑伯熊以其治行荐于朝，郡帅陈俊卿荐可大用，召为官告院，官终吏部尚书，兼侍讲。师鲁尝曰：“穷通自有定分，枉道希世，徒丧所守。”故其节如金石。泰定二年卒，赐谥定肃。孙耆仲，字景英，调福清海口镇。镇有书院，耆仲置庄田，制祭服，镇人生祠之。《漳州府志》
　　刘崇之　字知甫，建阳人。登淳熙进士第，为福清主簿。梁克家守福州，檄摄幕属，器之，后再相，荐于朝。累官至户部郎中。正德《府志》
　　刘　朔　字复之，莆田人，与兄夙齐名。绍兴间，继夙魁南省，号大小省元。调温州司户参军，有能声。孝宗朝，知福清县。每漏尽，即莅官，肃如神明。挂一秤于门，以公市价。市食物，挂钱于门，民当其物，持钱而去。前令月责羡钱充赋，朔至，罢之。听讼，使两辞自诣，无追呼者，邑庭尝空。以疾请祠归。始朔在县时，病服药，梦白髯翁止之，朔不之信，至晚增剧，又梦翁曰：“买某散服之，当愈。”寻果愈，及请祠，梦翁送之曰：“邑土地神也。限在界疆，不得远别。”孝宗再召，免试，除秘书省正字。丐外，除福建安抚司参议官，行至信安传舍卒。《闽书》参《福清县志》
　　章伯奋　温州人。知福清，为人风流蕴藉。尝立义阡以葬遗骸，捐家赀以贷国课。[HT6SS]正德《府志》
　　徐　辉　庆元中，知福清县。聪明强健，每视事，更服端坐，望之若神明。凡讼者，视其状挥笔辄判，其尾有伪辞者，记其时日、姓名，来辄折而服之。在官三年，事无遗忘。[HT6SS]《福清县志》
　　元
　　马合马沙　字士达，由泉州市舶提举，迁福清州达鲁花赤。至官，出巳赀贷民，以给军兴，痛屏隶卒之为民害者。断狱明允，人不敢欺，治蒜岭、宏路二驿马政尤严。濒海有凶徒，窜名兵籍，构亭户之不逞者，得私鹾，辄诬良民以取贿，漕司虽知其罔，无为雪之，凶党益炽。乃毅然曰：“吾岂顾身之利害，俾民罹其毒耶？”悉捕之，痛惩以法，境内大安。[HT6SS]万历《府志》
　　林泉生　字清源，永福人。由进士，至顺间，同知福清州。至正中，升知州。性严重，不容人吏过，惟洁已奉公，爱民下士。先是，州学既废，先圣庙在讲堂前，泉生作而新之，士风翕然。尝有群盗数十出没海陬，泉生捕之，覆其巢穴。正德《府志》余详《永福人物》
　　申国辅　朝鲜人。至正十二年，任福清。前守林泉生改创学宫，未竣。时红巾绎骚，民方荷戈执殳，毅然曰：“事有似缓而实急者，学校是也。”戎事方殷，必莅学谆谆以臣子大义策励之。作戟门于殿之南，为棂星门，新两庑，塑诸像，指学校曰：“此吾金城也。”邻境目为迂阔，及贼围三山，陷长乐，独州民晏然，贼不敢犯。《福清县志》
　　明
　　汪　仁　后更名恕，汉阳人。洪武间，知福清。性刚果，凡所措，汪必先具条教，使民知所向，乃责之。民畏而爱之。万历《府志》
　　梁　材　傅兴人。洪武中，福清簿。强干任事。丁内艰，适山贼攻劫诸县，民吁请留之，材乃墨绖从事，歼贼有功，始归终制。《福清县志》
　　蔡光亲　乐清人，进士。洪熙中，知福清，恺悌廉能。时内臣采办者作威福，光亲处置得宜，人民不扰。尤兴学校，厚风俗，优老敬贤。后以赋役事忤藩司，去官，时论惜之。[HT6SS]正德《府志》
　　周　玹　鄞县人。由吏员除萍乡县典史，升福清知县。总大纲，知爱人。凡狱讼谕平之，赋役刻期自至。终日坐堂皇，省决文书，不列吏卒环卫。后以诬去职。正德《府志》
　　程公远　休宁人。正统间，福清典史。捐俸造古屯桥，民不苦涉。邑多盗，乘沙尤之乱，白昼抢掠。公远多方捕缉，桴鼓无警。《福建通志》
　　庞　王从　字廷佩，南海人。成化间，知福清。王从有谋略，以邑人好讼用严治之，吏卒缩手，不敢为奸。凡邑之公署，吏廨为一新，又广学宫，置祭器。时称能吏。万历《府志》
　　邓　概　新淦人。弘治间，知福清。救荒有法，多所全活。有穷民陈养者，卖子纳粮，为出俸金赎还之。万历《府志》
　　罗向辰　字西峰，马平人。嘉靖间，福清令。时邑城几陷，倭环其疆，向辰百方备御。城坏数十丈，竖木栅补之，一夜而成，贼皆骇愕，屡攻不能破。前后令有功福清者，向辰为第一。官至布政司参议。《福清县志》
