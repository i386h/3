<!-- { "loadSidebar": true } -->
　　李招宋，薛卿隆妻。夫卒，矢志同死，私自理衾具，越三日自经死。
　　张容官，适林则声。则声卒，氏即殉之，时乾隆戊午。
　　郑满官，江大奋妻。夫疾革，刲股以进，尝语夫曰：“倘不讳，愿共死。”夫卒，即于是夜投缳死，时年二十有九。
　　林勉宋，适薛彝腾。彝腾早世，氏潜备死具，与母诀，为夫立嗣，嘱与合葬，遂投缳死之。祀节孝祠。
　　郑瑞官，适严伯怀。伯怀殁，氏殉死。
　　梁诗官，余敬源妻。敬源客死浦城，讣至，欲殉，氏祖母知其志，至其家防之益密。氏乘间登楼自尽，年二十有八。
　　解虔治，莆田人，适邑人黄初书。夫卒，自经于尸侧，同日以殡。
　　曾顶宋，郑元金妻。元金病笃，氏吁天请代。既没，绝食自经死，年十九。
　　吴琼官，何朝碧妻。年二十五生一女而朝碧没，家故贫，苦节十一年，女殇，氏诀戚属，于夫忌日从容就烈。
　　林有治，黄德熊妻。夫病没，即自经死，时乾隆八年。
　　郑银宋，适黄圣裕。夫卒，氏大恸垂绝，既殓，即自经死。
　　施品宋，林秉章妻。年十三，姊琼宋适何某，数月殉烈。母哭之哀，氏慰曰：“姊得死所，何恸为?”既嫁，夫遘疾没，含辛抚二孤，逾年，相继殇，遂投缳死，与姊称“双烈”。
　　夏氏静宋，幼娴女史，识大义，许字施应权。应权卒，女年十八，归施门，立嗣为夫后，抚孤十七载，嗣子又殇，遂遍诀亲属，投缳死。
　　翁宴宋，林元白妻。年二十而嫁，越五载，元白没，氏即闭户自经，时乾隆九年。
　　翁淑敬，年二十适陈绍准。纺织佐读，既而绍准卒，氏欲殉，因姑病，勉侍汤药。姑又卒，乃殉烈，年二十有六。
　　王爱弟，黄君仁妻。夫卒，无子，氏经理丧事，择立嗣男，遂投缳而绝，时乾隆十有一年。
　　林氏，适方子安。姑早逝，氏事翁及庶姑，克尽妇道。阅四载夫卒，遗孤二，龄甫逾月，里有豪者谋夺其志，氏知之，即入寝室，闭户自经。
　　吴居第，年二十归林腾国。三岁，腾国殁，遗孤一，既而又殒，遂于夫大祥日自经柩傍。
　　林徽宋，陈开仁妻。年十六归于陈，夫殁，即于是日投缳死，与夫同殡。
　　林左宋，适卢存远，育一男四女。比夫卒，氏哀痛不食，舅姑泣谕之，乃守节。居二年，孤复殇，遂决死，拜宗庙，别舅姑，从容就缢，时乾隆十有二年。
　　黄琬宋，归夏可仁。夫卒，三年丧毕，乃辞诀翁姑、父母，投缳以殉，年二十二。
　　郑辰宋，许字严伯易。夫没，闻讣奔丧，守节。
　　常氏，河南汲县人，副总戎常天祐女，许字诸生陈国勋。国勋以诖误窜山左，母老无依，氏矢志诣陈氏事姑。家故贫，有佣丁名玉成者，感氏义，贩薪以给。既七载，观察余甸以其事闻京师，太史俞长城、陈迁鹤倡义，赎国勋归，改名昂重，入县庠，始合卺。子朝麟，乾隆庚午举人。
　　何翠妹，张应文妻。夫卒，氏年甫二十，即投缳以殉。
　　宋以下名媛
　　林氏，福清林王彖女，刘克庄妻。嫁时丧母，哀慕终身。金人大入，克庄当从师督战，以氏患痈未发，氏请曰：“国有大耻，奈何以女子后君事乎?”克庄愧其言，即发。后氏卒，克庄重其贤，不再室。
　　明以下名媛
　　叶氏，大学士向高曾孙女。幼读书，娴大义，适闽县国子监生王爽。产二子，俱幼，爽卒，氏忍死抚孤二十年。著有《寄愁集》八卷、《释愁吟》二卷。女璇，亦工诗，每阅古名媛传记，各系以诗，凡百首，名曰《停针论古传述》。


　
卷之七十一
　释　老
　　

　　史有释、老，志于北魏，而传则始元，犹传道学始宋也。释老者，道学所弃也。福郡志道学，而复志释老何也?程门四大弟子，三入于禅。程子不观庄、列，而其徒为之注，是释老者，亦道学之所炫也。道学炫释老，吾恶知释老之不心慕乎道学耶?设吾徒而来请，吾亦何恶于释老，特为志之，而海滨邹鲁之涂，愈益广矣。志释老。
　　　　释
　　唐　五代
　　俱胝　讳元修。初，武宗时，结庵于灵石山。尝诵七俱胝咒，故名。乡人有疾祟，辄请治之。后避会昌禁，深入岩谷中，人以为遁去矣。有蔬甲泛流而下，乃沿源访而得之。再往，则庐已虚。宣宗四年出诣阙，贡金买山，始创精舍，名翠石院，元结赠之诗，曰：“万卷千章总不真，虚将文字役精神。俱胝只念三行咒，便得名超一世人。”示寂，谥慧胜。《福清县志》
　　僧诠　居连江独觉岩。宣宗时，与怡山大沩为友。峰顶有巨石，诠指叱之，诘旦，移山下，俨成一室，诠趺坐其中。岩有猛虎为猎矢所中，诠为拔去，后数日虎来谢，出入相随。宋政和元年，敕赐慈惠禅师。《闽书》
　　百丈大智禅师　长乐人。初事龙泉禅师，一日，师令浣巾于井，见青黄二龙戏井中，玩之，归迟，其师诘之，遂以钵探二龙献师。师奇之，令削发游方，临行嘱之曰：“逢马则参，临丈则止。”果至百丈山参马祖师，遂得道于其山。后复归龙源，立道场，制《丛林规》传于世。《长乐县志》
　　沣州沩山临祐禅师　福州人也。始究大小乘教。后参百丈禅师，一见，许之入室，遂居参学之首。《左编》
　　李头陀　幼从百丈禅师住洪州，后归，葬母于沙堤闾前，庐墓三年，题诗石上，曰：“守坟三载念生缘，种树为阴出世恩。划石寄言相付嘱，一重孙付一重孙。”题毕，石自开，头陀遂端坐于中，石复合，后人因其题，刻之石，至今犹存。《闽书》
　　楚南　闽人也，姓张。髫龄投开元寺昙蔼师受训，迨冠，落发，诣五台登戒，就赵郡学《相部律》，住上都学《净名经》，不甘为渐教缚，遂往芙蓉山谒黄蘗运禅师，机宜顿了。裴休出抚宛陵，请黄蘗出山，南随侍。由此诣姑苏报恩寺，专行禅定二十余载。乾符四年，苏州太守周慎嗣请住宝林院。昭宗闻其道化，赐鹿胎衣五事。《宋高僧传》
　　智广　陈姓。行日月中，常有十二影随身。太祖入闽，问：“十世可知耶?”智广曰：“骑马来，骑马去。”识者谓太祖与司空以光启有闽，至天德帝归唐之明年丙午，而继勋、继成始离闽土也。光启二年卒，世谓其为龙树化身。乾宁中，谥正觉禅师。《十国春秋》
　　文矩　字子薰，一字涅槃，福州黄氏子，唐末人。生时火里莲开，既长，为县狱卒。时时弃役，往禅院听讲，吏不能禁。后出言成谶，历历如券。太祖入闽时，文矩避迹莆田邑中，常云：吾去世六十年后，当有无边身菩萨来治此国，听吾偈曰：“小月走烁烁，千落及万落。处处凤离穴，家家种葵藿。”光化三年卒。后人解其语云：“‘小月走’者，趙也；‘烁烁’，火德王也；‘凤离穴’，藩镇散也；‘种葵藿’，人耕耘也；‘无边身’，广大也。宋艺祖登极，以建隆庚申，距其示灭于光化戊午，盖六十有二年也。”先是文矩诣西院法堂，轮竹杖而入，会有五百许僧染时疾，文矩以杖次第点之，各随点而起。太祖甚加礼重，创崇福院于泉州以居之，号慧目禅师。《十国春秋》
　　义存　南安人，姓曾氏。家世奉释典，义存在襁褓间，闻钟梵声，辄为动容。年十二，从父游莆田玉石间寺，见广元律师，遽拜，曰：“我师也。”遂留焉。十七薙染，谒禅僧宏照。宏照抚而器之，已，往幽州宝刹寺，受具足戒。咸通中回闽，登象骨山创院。乾符间，僖宗赐号真觉大师。太祖问义存象骨山何奇，答曰：“山顶暑月，犹有积雪。”太祖曰：“可名雪峰。”雪峰遂由是名，住闽四十余年，门下常千五百人，称之曰：“雪峰和尚。”后太祖馆于府之东西甲第。开平二年卒，年七十八。太祖为陈祭设斋焉。著有《雪峰语录》，侍御史黄滔铭其墓。《十国春秋》参万历《府志》
　　上蓝和尚　失其名。少居洪州上蓝院。时钟传为洪州节度使，雅重之。太祖与司空假道洪州，传阴有相图意。上蓝迎传，谓曰：“老僧观王潮与福建有缘，若必杀潮，公之福去矣。”及太祖封闽王，吴王杨行密常欲吞据东南，太祖遣人问国休咎，上蓝报以十字，曰：“不怕羊入屋，只怕钱入腹。”太祖叹曰：“羊者杨也，腹者福也。得非福州之患，不在行密，而在钱氏乎?”后数十年，福州果为两浙所有。《十国春秋》
　　僧备　闽谢氏子。幼好垂钓，泛小艇于南台江上，狎诸渔者。年三十，忽弃舟落发，布衣芒履，食才接气，常终日晏坐，众皆异之。与雪峰本法门昆季，而亲近若师资，峰以其苦行，呼为头陀。一日召问，曰：“何不遍参去?”备曰：“达摩不来东土，二祖不往西天。”峰深然之，叹曰：“备头陀再来人也。”备初住普应院，后迁福州玄沙，太祖及监军韦某时过从，待以师礼。学徒凡八百余人。开平二年卒，太祖为之树塔，号“宗一禅师”。《左编》参《十国春秋》
　　义收　不知何许人。后梁时，居侯官万岁寺。时春不雨至五月，义收积薪通衢，自焚以祷，烟举而雨降。后客洪州，将归，会大旱，民诣遮留，乃截左臂与之。臂入境，雷雨大作，其臂遂飞去，是日，收闭关入定，出关，两臂宛然。万历《府志》
　　寿山师解禅师　闽帅问寿山年多少，师曰：“与虚空齐年。”曰：“虚空年多少?”曰：“与寿山齐年。”《闽大记》
　　可隆　字了空，俗姓慕容，住福州东禅寺。观奕有句云：“万般思后行，一失废前功。”[HT6SS]见《全唐诗》
　　神晏　汴州人，姓李氏。幼不茹荤，乐闻钟梵。年十二时，有白气数道腾于所居屋，神晏题诗壁间，气随灭。遂依白鹿山规禅师，披削久之，乃参雪峰。梁开平二年，闽王迎主鼓山，雪峰送至法堂，曰：“一只圣箭，直射九重城里去也。”加号“兴圣国师”。先是唐会昌时，除佛汰僧，有村民于鼓山灵源洞旁凿井三丈余，得古砖刻“僧晏兴法”四字，以献于州。至神晏居此，大兴法教，砖文始验。尝诵经灵源洞，厌西涧水声喧轰，喝之，水乃逆流东涧，而西涧遂涸。时移坐涧底，或掇石乳而食，至今岩石尚有爪痕，其灵异盖不胜述云。[HT6SS]《十国春秋》参《鼓山志》
　　行修　陈氏子。生而异香满室。七载犹不能言，或曰：“哑耶?”忽应声曰：“不遇作家徒，撞破烟楼耳。”后参雪峰义存。梁开平间，至四明山，独栖松下说法，天花纷雨。又趺坐龙尾岩，结茅为盖，百鸟衔花飞绕。后唐同光二年，至杭之法相院，依石为室，禅定其中，乏水给饮，卓锡岩际，清泉迸出。万历《府志》
