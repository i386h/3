<!-- { "loadSidebar": true } -->
　　张氏，陈贤妻。贤溺死，氏年二十五，产遗腹子，家贫，舅姑老，氏日教授女徒，夜辛勤纺织。乡邦称贤焉。
　　罗氏，杨珙妻，二十而寡，抚一子二女，力贫教之，子复夭，杨嗣遂绝，罗氏依女以居，励操终身。
　　林氏，叶维节妻，年二十七而寡，养姑扶嗣，不易其志。
　　李氏，陈绍惠妻。绍惠死，氏年二十七，子宽周岁，茹荼抚孤。宽又殁，抚诸孙。寿七十余卒。
　　林氏，方山黄家妻，年二十五夫殁，抚子智成立，为延平训导郡人高廷礼为作《方山节妇歌》。
　　王氏，刘王总妻。夫亡无子，抚二女嫁之，以节终。
　　何淑姿，诸生林广妻，年二十三寡，子泽始生，誓死守节。后泽先母卒，妻朱亦矢志奉姑训。
　　邓氏，郑坦妻。年十六归坦，未几，坦殁，戚党怜其少，微讽以改适，邓氏即引刀断两耳，以坦弟之子云镐为后，日夜课督就学，后以嗣子贵，赠宜人，年八十余卒，诏旌其门。
　　曾氏，学正罗惟远妻，年二十七而寡。性明哲，知大义，惟远有前妻子一鸾，抚之犹己出。一鸾少病头疡，臭秽不可近，亲为涤治，宗党难之。后以一鸾贵，封恭人。
　　薛氏，名德，倪隆妻。初许字隆，年及笄，会翁媪俱殁，族人谋以归于隆，德持不可。终翁媪丧，为诸弟婚娶，始于归，年二十七。勤俭惠和，有造倪氏，后以节终。
　　潘氏，谢王献妻。夫殁，舅姑老而贫，未几舅死，姑复盲，朝夕扶持，既卒，奉柩合葬，蚕织给孤。后子镛为霑化训导，诏旌其门。
　　林氏，名秀卿，杨文正妻。年二十七夫殁，氏上奉翁姑，下训二子，守节六十八年，寿九十四卒。子叔玉廪生，孙一谟，嘉靖乙未进士，官贵州参议。国朝雍正四年追祀节孝祠。
　　黄氏，陈时起妻，举人尧若母。夫殁，誓志存孤。奉翁姑甘旨，三十余年不衰。
　　王氏，杨源继室。源殁，抚前室子澄如己出，勤女红以养姑。后澄领乡荐，翰林修撰王钰匾其堂曰：“甘节”。年八十二卒。
　　陈氏，林焯妻。焯为吏，客死，家贫甚，氏年二十九，携孤懋和归乡里，抚教之。嘉靖间，以子贵，封安人。后懋和官方伯，氏八十余卒。
　　方氏，莆田阮尚科妻。嘉靖倭变，徙三山。阮卒，氏年二十八，子献瑞甫二岁，零丁抚育，以节终。
　　陈坤正，郡诸生王宾兴妻。二十于归，甫五载，宾兴以弟早夭，感悼成疾而殁，子四岁。坤正忍艰抚孤，孝养舅姑惟勤。子孙多登黉序，人以为节孝之报。
　　刘氏，王复之妻。复之病笃，疑少妇不能为孤也，刘乃啮一指殉棺中以誓。孀守六十余年。
　　张氏，王华石妻，年二十四寡，抚幼孤，课孙、曾俱成立，苦节至九十终。
　　郑氏，参政陈全之妾，生子邦涑，夫卒。抚孤成立，邦涑又殁。偕太妇林氏，孀守数十年，育孙国楣。孙妇林氏又寡，遗孤世任。一门三世，并以节著。
　　杨氏，赵国泰妻，年二十四，夫殁。孀居家贫，姑刘氏失明，病笃，氏叩天请代，刲臂杂药以进，姑病愈，眼复明。官为奏闻，每岁赐谷千石，建坊表之。
　　董氏，陈万夫妻。年二十三而寡，孤始三岁，妯娌以言讽之，氏引刀截断两耳以明志，荼苦四十余年卒。
　　王氏，陈颖封妻，年二十六，夫客死。氏不忍火夫柩，贫甚，日一食，无完衣，常号泣，以运榇为念，众怜其节，助葬之。
　　林淑琬，陈昌大妻，年二十八，夫卒，姑老子幼，孀守五十余年。子懋庄乡塾迟归，氏辍食哭曰：“尔父赍志早逝，今尔放纵，吾恨不早从九原矣。”懋庄跪床下，夜分，色解乃起，后卒成立。
　　林氏，郑铿妻。铿与兄俱死，母年七十余，其娣遗孤于林而别嫁。林年二十六，痛夫死姑老，而娣所遗孤与己子俱幼，矢志不嫁，躬采薪拾穗以养姑。二年子又殇，族党岁输谷食之。后姑死，林为丧葬，且为娣所遗孤婚娶。
　　秦氏，陈一文妾也，生二子。一文病革，呼秦榻前而不言，秦喻其意，啮断一指，矢志抚孤。一文卒，氏身任艰危，抚孤成立，娶妇庙见，乃出前所啮指示孤曰：“吾不易有今日也。”见者皆欷歔泣下。
　　徐氏，张岱妻，年十八归岱。岱死，截发誓不嫁。时岱父年七十，双瞽，岱又无子，徐鬻田园，置妾蒋氏以奉舅，曲意事蒋三年，蒋生男世崇，二岁而舅卒。蒋亦不嫁，与徐共抚孤以终。
　　邵恬中，景文女，适郑淮。淮死，氏年二十二，茹素守志十二年卒。
　　林淑珍，郑龙唫妻。夫卒于官，氏矢节抚孤五十三年，艰苦备尝。
　　赵氏，张一鹑妻，武举人天球母也。夫病，刲股以进，不效，氏毁形三十四载，以贞节著。
　　王氏，李海若妻，潮州学博澄泉女。夫早卒，生子时健，又殁，氏与媳张抚两世孤，时称双节。
　　张氏，崇祯举人曾异撰母。异撰父自温陵徙居三山，早卒。氏遗腹生孤，家寠甚，岁饥，采薯叶杂糠籺以食，茹荼集蓼，纺织供晨夕，课督遗孤不稍懈。后异撰以文章名海内。督学潘曾纮特表其节，诏旌之。
　　王尾金，徐应亮妻。年二十而寡，家贫甚，女红自给。其女许王家，不纳聘，期膳养终身。后不如约，女泣诉，氏方食，废箸一恸而绝，邻人殓之。
　　已经旌表贞节
　　黄氏，林　濬妻。
　　陈氏，张　濬妻。
　　李氏，林克从妻。
　　潘氏，陈启使妻，子传传见《人物列传》。
　　邱氏，中卫军陈文清妻。
　　林氏，高明妻，子圭，天顺举人。
　　邓氏，高孔文妻。
　　姜氏，龚廷达妻。
　　王氏，举人林炌妻，子文缵，弘治进士。
　　张氏，陈正谟妻，子公升，嘉靖进士。
　　陈氏，邓炜妻，子原玉，嘉靖举人。
　　张氏，陈　台妻。
　　许氏，林　络妻，孙堪，嘉靖举人，曾孙材传见《人物列传》
　　邹氏，庄宏绅妻，子严，嘉靖举人。
　　张氏，县学生郑洛妻，子火翟，万历举人。
　　杨氏，叶　炯妻。
　　王氏，知州林绍用妻。
　　黄氏，廪生华常彦妻。
　　倪氏，董　绪妻。
　　黄氏，名坤姐，林启愚未婚妻。
　　未经旌表贞节
　　邓氏，举人余廷彬妻。
　　高氏，举人郑世泽妻，子余庆传见《人物列传》。
　　叶氏，刘文斌妻，孙世扬传见《人物列传》。
　　陈氏，知府孟圯继妻，子暠，弘治举人。
　　叶氏，陈　泰妻。
　　王氏，陈　住妻。
　　李氏，赵　懋妻。
　　吴氏，教谕李廷韶妻。
　　郑氏，副使陈叔绍妻。
　　杨氏，陈　珍妻。
　　陈氏，县学生官鼎妻。
　　陈氏，沈　聪妻。
　　曾氏，府学生黄涣妻。
　　林氏，陈凤岐妻，子联芳。传见《人物列传》。
　　陈氏，叶　英妻，子继熙，嘉靖举人。
　　陈氏，林振岩妻。
　　许字郑鸣鹤，贞女林氏顺。
　　许字周大乐，贞女陈氏庄卿。
　　许字张组，贞女林氏绶。
　　许字周文，贞女廖氏以庄。
　　许字邵文典，贞女李氏珊。
　　许字黄廷桂，贞女林氏富姐。
　　彭氏，李科妻。
　　许字叶露泽，贞女李氏芸卿。
　　李氏，县学生蒋国华妻。
　　张氏，邓魁妻。
　　刘氏，赠太常少卿谢蕡妾。
　　谢氏，举人甘一夔妻。
　　陈氏，举人林允大妻。
　　余氏，林世显妻。
　　欧氏，周　诏妻。
　　邵氏，赠主事陈源清妻。
　　张氏，举人李鸣金妻。
　　陈氏，举人林良材妻。
　　王氏，贡生林庭奎妻。
　　黄氏，邑庠生刘尚敬妻。
　　谢氏，县学生邓应祯妻。
　　吴氏，林道行妻。
　　董氏，郑人彦妻。
　　陈氏，县学生郑鼎夫妻。
　　陈氏，郑氵荧妻。
　　叶氏，张绍彝妻。
　　郑氏，张垹妻。
　　孙氏，张连妻。
　　杨氏，叶于坰妻。
　　王氏，林公迁妻。
　　倪氏，县学生郑宗德妻。
　　蔡氏，董汝元妻。
　　郑氏，林朝宾妻。
　　陈氏，林世芳妻。
　　孙氏，王用宾妻。
　　郑氏，唐　桂妻。
　　吴氏，县学生李大林妻。
　　王氏，李一鹏妻。
　　陈氏，举人袁敬德妻。
　　林氏，县学生黄壂妻。
　　施氏，壂妾。
　　刘氏，陈　焲妻。
　　梁氏，王瀹伯妻。
　　陈氏，林元祯妻。
　　张氏，陈朝用妻。
　　张氏，陈应秋妻。
　　林双哥，林木长妾。
　　林氏，高兆麟妻，媳叶氏，子玉上妻。
　　莫氏，郑秉贤妻，媳张氏，子懋绳妻。
　　国　朝以下贞节
　　王氏，郑肇绩妻，嫁三载而寡，事姑抚孤，艰苦备至，年八十五终。
　　陈端姐，许亨妻。姑病，剖肝和鱼羮以献，越岁，病复剧，刲右股，既而翁又病，焚香臂上，翁姑皆赖以全。
　　廖氏，林应鲤妻。年十九，夫亡，家贫甚，氏矢志孀守。年七十有五，病笃，其子宏裔吁天刲股，饲之而痊。
　　连氏，林翊妻。翊殁，氏年二十三，守节事姑。家贫，依夫弟靖，抚育遗孤。孤亡，以夫侄统为嗣。康熙二十四年旌。
　　齐氏，张建成妻，年二十五寡，食贫抚孤，孀居四十六载。
　　陈壬使，杨学佐妻。年二十四，夫卒，绝粒逾旬，勉从姑命，强活抚孤，寿至七十。康熙二十六年旌。
　　伍氏，贡生彭佐圣妻。佐圣殁，氏年二十八，抚孤孀守三十六载。康熙二十六年旌。
　　余氏，林栋妻，年十九夫亡，无子养姑，茹苦三十六载。康熙四十二年旌。
　　陈氏，姚宏珍妻，早寡抚孤，以节终。
　　林氏，杨必谋妻。年二十二夫死，痛不欲生，既念舅姑老而无依，遂力养抚二孤，孀居三十余载。康熙四十二年旌。
　　林瑢娘，叶汝栋妻。年十七适叶，未二年生一女，而汝栋亡。家贫甚，勤十指奉姑，自与其女茹糠秕而已。每风雨酷寒，母子无衾，抱持而泣。兄开州牧逊怜之，迎归，犹月奉姑餐钱。姑殁，经理丧葬，为嗣子天祚娶妇。守节五十余年，终身无笑容，兄弟而外，皆匿不见，年七十六卒。康熙四十二年旌，雍正二年祀节孝祠。
　　王氏，潘士澄妻，年二十四而寡，抚三孤。舅姑未葬，为营窀穸。苦守三十余载。康熙四十三年旌。
