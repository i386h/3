<!-- { "loadSidebar": true } -->
　　牵水西出宜春县东迳吴平县又东迳新淦县而注于豫章水湖汉及赣并通称也又淦水出其县下注于赣水【郦注　汉志新淦县注应劭曰淦水所出西入湖汉师古曰淦音绀又古含反今临江府清江县东六十里有新淦故城汉平县即今新喻县宜春县即今袁州府治吴平县即今新喻县】
　　又北过南昌县西【水经】
　　盱水出南城县西北流迳南昌县南西注赣水又有浊水注之水出康乐县故阳乐也浊水又东迳望蔡县建成县又东至南昌县东流入于赣水赣水又北迳南昌县城西秦以为庐江南部汉髙祖六年始命灌婴以为豫章郡治此王莽更名县曰宜善郡曰九江焉刘歆云湖汉等九水入彭蠡故言九江矣建安中更名西安晋又名为豫章城之南门曰松阳门门内有樟树高七丈五尺大二十五围枝叶扶苏垂荫数亩汉官仪曰豫章郡树生庭中故以名郡矣赣水又迳郡北为津步水之西岸有盘石谓之石头津步之处也西行二十里曰散原山北五六里有风雨池东太湖十里二百二十六歩北与城齐南縁回折至南塘水通大江増减与江水同汉永元中太守张躬筑塘以通南路兼遏此水冬夏不増减水至清深鱼甚肥美每于夏月江水溢塘而过民居多被水害宋景平元年太守蔡君西起隄开塘为水门水盛则闭之内多则泄之自是居民少患矣又北迳龙沙西沙甚洁白髙峻而陁有龙形连亘五里中旧俗九月九日升髙处也又北迳椒丘城下又北迳鄡阳县余水注之水东出余汗县余水北至鄡阳县注赣水赣水又与鄱水合水出鄱阳县东西迳其县南又西注于赣又有僚水入焉其水导源建昌县又经海昏县谓之上僚水又谓之海昏江分为二水县东津上有亭为津渡之要其水东北迳昌邑而东出豫章大江谓之慨口其一水枝分别注入于循水也【郦注　今瑞州府新昌县东有康乐故城本汉建成县地今鄱阳县西北一百二十里有鄡阳故城鄡音口尧反今南康府建昌县西六十里有昌邑城豫章大江谓赣水非浔阳江也南昌即今南昌府治余汗县即今余干县海昏县今奉新武宁二县境】
　　又北过彭泽县西【水经】
　　循水出艾县东北迳永循县又东北注赣水其水总纳十川同凑一渎俱注于彭蠡也【郦注　彭泽即今彭泽艾县即今宁县西境今南康府安义县西南四十里有永循废县汉志循水东北至彭泽入湖汉行六百六十里】
　　北入于江【水经】
　　大江南赣水总纳洪流东西四十里而清潭逺涨緑波凝净而会注于江川【郦注】
　　以今舆地言之赣水自湖广郴州宜章县流入江西崇义县界歴上犹南康【并属南安府】赣县【赣州府治】万安泰和庐陵吉水永丰【并属吉安府】峡江新淦清江【并属临江府】丰城至南昌入彭蠡湖【并属南昌府】又北歴星子都昌【并属南康府】徳化湖口【并属九江府】注于大江春夏时彭蠡浩荡无涯及乎霜降水涸则赣川如带而已此水自昔有南江之称郑康成说三江云右会彭蠡为南江南史王僧辩传陈霸先自岭南起兵讨侯景出南江行至湓口胡三省云赣水谓之南江唐张九龄都督洪州有望南江入始兴郡路诗又自豫章南还江上作云归去南江水磷磷见厎清豫章水之为南江其来已久非宋人臆说也【禹贡锥指】
　　沔水与江合流又东过彭蠡泽【水经】
　　尚书禹贡滙泽也汉与江鬭转东成其泽矣【郦注】
　　又东北出居巢县南【水经】
　　古巢国也江水自濡须口又东左会栅口水遵巢湖东迳乌上城北又东迳附农山北又东左会清谿水又东左会白石山水又东南积而为窦湖湖水东出谓之窦湖口栅水又东南迳高江产城又北委折蒲浦出焉栅水又东南流注于大江谓之栅口水【郦注秦置居巢县即今庐州府之无为州巢县界也】
　　又东过牛渚县南又东至石城县【水经】
　　经所谓石城县者即宣城郡之石城县也牛渚在姑熟乌江两县界中也于石城东北减五百许里安得迳牛渚而方界石城也盖经之谬误也【郦注　汉置石城县今江南池州府贵池县是也姑熟今太平府当涂县乌江在今和州盖江水先经无为州然后至和州境也水经此后一徃多误故置不录】
　　东为北江入于海【禹贡】
　　自湖口以东江滙固同流矣而有北江中江之号者以今江西言之谓之北江荆扬言之为中江也大江过湖口东行至通州海门县入海尚数千里禹贡止于滙者扬州无江患也【书古文训】
　　汉既入江与江混为一水而又曰东为北江入于海有似别为一水然何也盖汉水源逺流大可亚于江两相匹配其他小水入大水之例不同故于荆州言朝宗于海必以江汉并称盖曰江之入海非独江水实兼汉水江固为江汉亦为江也故汉得分江之名而为北江记其入海者着其为渎也三渎皆自为一渎惟江与汉共为一渎导水九条始之以三水终之以二水而中间记四渎其一河一渎也其二汉与江一渎也其三济渎其四淮渎河渎非无他水入之然皆小水入大水故河得以大并小而专为渎江汉势体均敌二水合流所以如此其大不以汉附于江而冺其入海之实故于汉于江并言入海而同为渎也若汉不为渎则东为北江入于海七字衍文而其序当殿导洛之后矣【书纂言】
　　禹贡于嶓冢导漾之下则曰南入于江东滙泽为彭蠡东为北江入于海于岷山导江之下则曰东迤北会为滙东为中江入于海此二条者朱子及九峯蔡氏皆以彭蠡乃江西诸水所潴固无仰于江汉之所滙而江汉二水并持东下又不见所谓北江中江者执是以疑经之误其说甚备愚尝亲歴其地细观其说而以经文证之乃知经文无误二先生之说皆过论也夫滙本训回乃下流泛溢他水势不能泄于是回旋渟蓄潴而为泽之谓也今春夏之间江汉水涨则彭蠡之水郁不得流而逆注倒积漭为巨浸茫然数百余里无复畔岸其滙为泽盖如此虽无仰于江汉之所入然是因其下流牣故湖水壅阏沮抑而不能出方能成其泽尔非谓江汉之水截入泽内而为滙也若其截入为泽则但如他条曰至曰入可也何必变文言滙哉此东滙泽为彭蠡东迤北会为滙本无误矣汉水不言会者为江水所隔与彭蠡不相接也江水不言彭蠡者与汉互见也逮夫二水渐消则彭蠡之水溢出大江循南岸而行与二水颉颃趋海所谓其北则江汉之浊流其南则鄱阳是矣第江水濬发最在上流其次则汉水自北岸而入又其次则彭蠡之水自南岸而入三水并持东下则江为中江汉为北江而彭蠡之水入江并流为南江者不言可知非谓分支各派判然殊途为二江也此东为北江东为中江入于海亦无误也而理明义精如我朱子九峯又其髙弟乃皆不能无疑于斯何与况经文简奥其言南入于江东滙为泽盖亦无逺不包而曰南曰东与今水道屈折迤逦势正相符今却又云经文自有谬处与今水道全然不合不可强解此不可晓也又按江水自东陵而下汉水自汉阳而下其势皆渐趋东北湖口为江汉所滙之处正在东陵汉阳东北与经文亦合今却又云于汉水则宜改曰南滙彭蠡于导江则宜改曰南会于滙此又不可晓也若夫所谓横截南入于鄱阳又横截而北流为九江又谓至此而后一先一后以入于彭蠡既滙之后又复循次而出以为二江此自说者之误非经文之误也盖经意以为汉虽入江而自循北岸以达于海不可冺灭故有东滙北江入海之文朱子偶未之思以为二水既合则有江无汉故既疑其误而复有取于郑樵之说以为东滙泽为彭蠡东为北江入于海二句宜衍蔡氏笃信朱子不复别求其说遂再立论以疑经皆非也或曰南之有江犹北之有河皆大水也然渭水洛水皆入于河不言中河北河安知中江北江之说不为误乎是不然河源逺出闷磨黎山自积石龙门而下气势雄猛流波汹洽而洛渭二水近出鸟鼠同穴熊耳诸山不数百里遂达于河防不能见安得与河为敌若夫江源出于嶓冢既不相逺而其通流之地大小虽殊终不相揜则汉虽入江犹得各纪其为滙为江入海之实夫岂过乎河可以包渭洛而江不得以包汉故于兖州则曰九河既道不兼渭洛而言荆州则曰江汉朝宗于海对举二水而并言之禹贡之立义精矣呜呼经赖真儒而明禹贡有朱子及蔡氏者为之辨析其义犹晦信乎说难矣【张吉禹贡疑误辩】汉既入江所行与江同道故于导江下释之【禹贡锥指】


　　行水金鉴巻七十三
　　钦定四库全书
　　行水金鉴巻七十四
　　江南按察使傅泽洪撰
　　江水
　　岷山导江东别为沱【禹贡】
　　岷山江所出在梁州沱江别名【孔氏传】
　　汉地理志云南郡支江县江沱在西此荆州之沱也蜀郡郫县江沱在西此梁州之沱也盖自江水溢出别为支派者皆名为沱故梁荆二州皆有沱也此言东别为沱接于岷山导江之下则自江水始出而别流者也意其指梁州之沱也【尚书全觧】
　　易氏曰岷山汉志在蜀郡湔氐道西徼外考唐志岷山近在茂州而江源逺出西徼松州交川县古西羌地江源镇在县西北三十里江南流二百四十里至冀州冀水县二百歩又六十里至茂州汶山县汶山即岷山禹导江始此又经蜀州之青城县彭州之导江县后以二县治永康军又三百七十里至成都县南七里县有沱江镇以沱水名即东别为沱者也【书纂言　四川总志成都县附郭沱江一在新繁治西北一十五里源出岷江禹贡岷山导江东别为沱即此一在灌县南一十五里俱流入府界】
　　旧说江出岷山在今茂州汶山县发源不一而亦甚微水经注曰其源若瓮口可以滥觞四川总志曰岷山在茂羌之列鵞村一名鸿蒙即陇山之南首故称陇蜀又名沃焦山江水所出水利志曰蜀诸水咸出岷江江源在羌地之列鵞村名羊膊岭者分为二派一西南流为大渡河一正南入溢村至石纽过汶川歴今灌县境又有湔水出焉灌之上流西北十数里有水出尤溪口又数十里有水出白沙口同会于灌经灌西南流者为之南江即禹所导岷江正流江源志曰岷江发源于临洮之朩塔山山顶分东西流由甘松岭八百里至漳腊其水渐大复经防刀湾达松潘于下水闗入红花屯达垒溪至穆肃堡黑水从南合之入深沟经茂州南至于威汶转银岭合草坡河至蚕岩入灌口分道而下由威至玉垒山为玊轮江至汶为皂江至灌为沫江一云洮河发源岷山北流入陜为临洮府南入川为大川之祖范成大曰江源自西戎中来由岷山涧壑出而会于都江世云江出岷山者自中国所见言之也陆游曰常登嶓冢之山有泉防防出山间是为汉水之源事与经合及西游岷山欲穷江源而不可得盖自蜀境之西大川广谷谽谺起复西南走蛮箐中皆岷山也则江所从来尤荒逺难知履按云南志谓金沙江之源出于吐蕃之犁石南流渐广至于武定之金沙廵司经丽江鹤庆又东过四川之会州建昌等卫以达于马湖叙南然后合于大江趋于荆吴又缅甸宣慰司志谓其地势广衍有金沙江阔五里水势甚盛缅人恃以为险其源之逺且大也明矣何为言江源者止于岷山耶盖江出犁石即昆仑之南河出朶甘思即昆仑之西二源实前人所未详也【方中履古今释疑】
