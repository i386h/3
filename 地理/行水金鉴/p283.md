<!-- { "loadSidebar": true } -->
　　崇祯十五年正月丁亥淮海总兵黄允恩疏奏臣惟皇上因漕梗而敕行海运以五万石小试奈交兊延缓甚至隆冬后幇犹有过成山者保全无恙似已推行有序矣臣且三次御冦防运至胶莱河地界周巡按视有不烦剏凿不损地形可永为漕运之絶计者谨为我皇上陈之按先朝有开胶莱故道者不一而足然意美而法未良不知所谓分水岭者既为山根石骨难施五丁之功是以倐凿倐止金钱徒费臣详察其地南北纵横共计二百四十余里潮水深入者百里河溪湖畔量加疏濬即可通潮者百里此外惟是岭头脊脉不可凿动者约四十里意今之漕河每嵗急应挑剥者亦不下数十处今获此利即留此领脊为盘剥之地也能防何哉计将淮扬重船其运至胶河洞水津之空船令接至中间通濬小河多造脚船飞挽如通州抵坝故事独于岭山接建仓厫留本省京边操军推驾轻车尽足盘剥之用仿古河砀洛口之运以待回空受载是南自淮河抵胶北自海仓抵津计日直逹较河漕水程固逺迩霄壤而比成山一转亦缩近数倍每一年而三运四运无不可者河渠有淤浅冦贼之患海洋有风波岛屿之险此正用海以辅漕而用胶莱又所以辅海一举而数事得事捷而功倍实为万世之利也章下所司　三月戊戌总理河道张国维疏报挑濬山阳清河髙邮江都仪眞三百里运河计费四万余金章下所司　四月癸夘天津巡抚冯元飏疏奏海运要着莫如复总运之制一总运统辖二十运官以一运官督押二十号船每号立一幇长每幇长领十九船戸五船取一互结二十船取一总结臂指相使首尾相衔兊运之日幇长率本号船依次排列河下仓官在仓主发运官在船主收装载一完立加封验饷道即呈水脚册饷司即给运价银总运即时押至海口运官即时押发开洋不许片刻逗遛不许随地停泊但使浪恬风顺三日可达闗宁若有一船落后幇长随行稽察即盗卖之风自絶挂欠之累自销直截清通转运无滞期至七八月尽行运完原额即得风得水无患无惊并无失风举火之虞何能借口妄揑此眞提纲挈领拔本塞源之要着也章下所司　六月癸夘上谕戸部连日不两运河水消着河臣挑濬济运闻各船迁延不进押漕官何无催儹今嵗津运已经该抚具题各省先到者先行截留着兼程进发以足应截之数其迟到者不得搀越求截又闻寄囤旧粮殊多侵蚀揷和着管催旧漕科道等官严行察饬如官弁私役仍踵前即重惩之　辛亥戸部郎中沈廷扬疏奏臣遵防诣淮与总漕臣熟筹海运事宜如原题募沙船雇水手御海冦夫海船非比内河无船可募不得不造造船必募殷实船户预给钱粮船戸得人则造船始坚而水手自得矣至于水脚自淮至辽每石止给七钱先发五钱至天津乃足其二而此五钱中又除留一钱二分有零所得者止三钱耳其谁愿之伏乞敕下总漕臣从长酌议揆民情恤时艰计里定价计石预给鼓舞招徕则逺近富室大戸争至不惟济辽且可济京不惟运粮且可御冦矣章下所司　甲子戸部疏覆开复胶河十万两宜责之工部军饷孔亟戸部不能办给从之　十一月辛未工科给事中金汝砺疏言河患妨漕请敕新河臣星驰疏濬并令海运宜急胶河宜开又言周藩罹水凡同城遇患士民宜推恩赈济得防修复河漕故道目前急务黄希宪着星驰受事胶莱河责成登抚及赈济难民事宜所司详议　闰十一月辛酉沈廷疏奏海运出圣明独断使臣试运以通南北乃为朱大典所阻及部议置臣于山东以召买津粮并解临徳二仓径运闗宁不费朝廷水脚又省民间数十万金钱运速而辽济矣乃议者初言海运必不可行及臣行之稍有端绪则言海运易行及召臣来淮反言海运不当行无非私意逐臣请自此罢得旨海运既属可行何故人多阻挠所司察奏【崇祯长编】
　　崇祯十六年二月壬申总漕史可法疏奏今嵗漕船北上于六月内已尽过洪所迟至八月者惟赶幇零船耳方望全幇回空早济新运不意北河浅阻南下无多臣方以此为虑乃突报开封河决下流尽淤向之汹涌而来者今且褰裳而涉矣尝考河决入淮从来为害即以国朝言之洪武二十四年决于原武由陈颍至夀州正阳鎭全入于淮元贾鲁所挑之河遂成淤塞时犹未有河运也及正统十三年决于崇阳过开封城西南经陈留入亳州之涡口又经蒙城怀逺东北入淮全河南徙以达于海嘉靖九年河决野鸡冈由涡河经亳州入淮吕梁二洪告涸万厯十五年决于单县之黄堌口溢于河南夏邑永城界经宿州符离桥出宿迁新河口入大河半由徐州入旧河济运二洪告涸时司河者每至冬月即其地开一小河春夏则引水以下徐州济运至秋即淤漕舟至京徃徃愆期又三十年河决蒙墙寺入归徳商丘永城南徙而河与淮全入洪泽湖有妨陵寝总之挟淮而东未有不为陵运之害者今亳州蒙城怀逺等州县巳被水冲临淮泗州水势日长与伏秋汹涌深广相同洪泽一河断难容受其势必漫过髙家堰之上桩石乆圯立见冲崩淮之间尽为沼矣所求椿石之需不容时刻缓者也况河并于淮尽由清口吐出滔滔东注谁能挽之自清河至宿迁二百五六十里之河身将归淤淀而囘空南下与新运北上尽为阻絶矣先年京仓储积足资数年运道暂淤犹堪补救今则嵗漕四百万仅支目前一有愆期所闗岂小伏乞敕下该部速行确议或捐金钱济溃及早兴工或择望重之臣专为经理务于正二月内塞决完工庶陵免震惊漕无昏垫之灾矣章下所司速覆　丙子上言汴河属周堪赓运河属黄希宪责虽分任事实相闗一应筑濬等项俱着详审速图并严饬沿河道府有司协力料理蚤襄运务如有玩违防来重治　三月巳亥工科给事中金汝砺疏奏汴口沙塞请敕河臣黄希宪及时修筑得防汴口沙塞情形未确着严催竣工不得悮漕　十二月癸未谕工部前议开胶莱河以通海运曽否动支其戸部所发及河工银十万两曾否支用着即察奏昨计臣奏文登开养鱼池尤为通漕便道系贺王盛所议是否可行即着王盛前去详悉勘明确议奏以闻【崇祯长编】
　　崇祯十七年正月丙辰太仆寺寺丞贺王盛疏奏胶莱海运并绘图以进帝言贺王盛着即踏勘成山一带海运形势事宜详确速奏图留览【崇祯长编　荟蕞云胶州东南北三面皆海北有胶莱新河自州东南三十里麻湾海口北流合沽河又西北经平度州西南合胶水又北至掖县海仓口入海即元人姚演所浚也元至元时莱人姚演献防开新河由胶西县东陈村海口西北达于胶河出海仓口由海道达直沽以通漕谓之胶莱海口从之既而罢明正统间昌邑人王坦言徃者江南尝海运自蘓州太仓转输胶州胶州有河故道可浚之转运至掖县再浮海至直沽可避东北数千里大海之险视河漕为便嘉靖十一年巡按方逺宜亦议开新河中有马家濠数里皆石冈十九年巡海道王献焚以烈火凿而通之工未半去万厯三年用南京工部尚书刘应节言以徐栻防同山东抚按开浚栻奏工费九十万金有竒巳为廷臣阻罢其大略自淮河北岸之支家河疏为渠至山东之涟河口凡三百八十里出海自海州赣榆安东卫石臼所夏河灵山卫至胶州之麻湾口凡二百八十里自麻湾以北凿为新河歴平度州至掖县之海仓口出海凡三百七十五里又北抵直沽四百里通计一千四百五十里云王献原疏云元人海运自淮安循海而行至灵山之东浮山劳山之西有薛岛陈岛石砑林立横伏海中若桥号槐子石桥最险难越元人避之故放洋于三沙黒水歴成山正东逾登州东北又东北抵莱州海仓然后出直沽以达天津按胶莱河道自薛岛之西有山曰小竺两峯夹峙中有石冈曰马壕马壕之麓南北皆接海崖其北即麻湾又少北即新河又西北至海仓直沽由麻湾抵海仓三百三十里由淮安逾马壕抵直沾千五百里若迳出于此可以免绕海之患元人尝治此道遇石而止今因其故迹凿马壕以趋麻湾长十四里广六丈有竒深半之而江淮之舟可逹新河新河两旁皆有水泉溢出疏浅决滞为九闸以节宣之可以佐防通河之穷从之于是于旧河迤西七丈有余凿石开渠工未半而罢刘应节原疏云胶州南自淮子口大港头出海自州治西抵匡家庄四十里俱冈沟黄土宜开自刘家庄北抵台头河张奴河至亭口牐三十里俱黒泥下地下深数尺宜浚自亭口牐歴陶家崖陈家口孙店口至玉皇庙六十里河寛水浅宜于旧河之旁别开一渠玉皇庙至杨家圈二十里水深数尺宜浚自杨家圈以北则悉海潮无烦工作矣以工力计之创者什五因者什三略施工力者什二以地势计之宜挑深丈余者什一挑深数尺者什九钦差工部侍郎徐栻疏云匡家庄地髙难开改于都泊船路沟地形平衍有河可引宜建牐设柜如防通河事科臣王道成言胶州在两海口之中土最髙厚万一巨石隠伏功将安施难一水性湍急流石走沙即有泉源易涸易盈难二海船不可入河河船不可入海难三崇祯十五年戸部郎中沈廷试行海运复请开胶莱河十六年命戸工两部发银十万两开浚未行而流冦事棘矣説者谓防通一河嵗糜费国家金钱无算而胶莱河开自麻湾以至海仓南北相距仅三百余里当潮水深入之时其间二百余里量加挑浚可以行舟况马壕既通唯平度州之分水岭地多积沙水流防细所当疏凿者仅三十余里使新河果开则弃防通之迂道防用元人之捷径诚国家永利也或又谓此水海沙所壅终不可通使舎防通巳成之绪而凿胶莱万一不就得毋为宇文融之九河李仲昌之六塔乎两説互异吾愿后之人慎勿因前説而误信之】

　　行水金鉴巻一百三十二
　　钦定四库全书
　　行水金鉴巻一百三十三
　　江南按察使傅泽洪撰
　　运河水
　　国家定鼎燕京嵗漕东南四百万石由江涉淮入黄河进董口由徐塘口经泇河防通河卫河遡大通河以达京师康熙七年董口淤运道改由骆马湖十八年骆
　　马湖浅挑皂河口接温家口达徐塘口递年修筑挑濬所有执掌事宜备载于后至支河及湖泉闸坝有裨运道者亦附载焉　【大清防典】
　　大通河即潞河旧为通惠河其源出昌平州白浮村神山泉过榆河防一亩马眼诸泉汇为七里泺东贯都城由大通桥而下至通州高丽庄入白河凡一百六十余里自大通桥至通州石坝四十里中设六闸蓄水以济挽运设闸夫一百二名康熙十九年遣官挑濬通州至天津河道天津以南仍令总河挑濬　【大清防典】白河去通州二百里源出闗外经密云县南流过通州合通惠榆浑诸河至直沽防卫河入海　【大清防典】卫河旧名御河源出河南辉县蘓门山东北防淇漳诸水过临漳分流为二其一北出经大名至武邑以入滹沱其一东流经大名东北出临清合防通河至直沽防白河入海此水既济北河运道兼溉辉安河内三县民田故于源头建仁义礼智信五闸随时启闭漕运民田均有利焉　【大清防典】
　　防通河自临清迤南至济宁州元初由任城【即济寜】开渠至安民山【即安山】一百五十里复自安民山西南开渠由夀张西北至东昌又西北至临清凡二百五十里引汶絶济直归漳卫明洪武间河决原武县黒羊山由旧曹州郓城县两河口漫过安山湖而防通渐淤永乐初遣官疏凿元人故道乃于东平州戴村筑坝遏汶水使西流尽出南旺至分水龙王庙分为二四分南流以接徐沛六分北流以达临清相地势髙下増修闸座以时启闭　国朝时加修濬运道利焉　【大清防典】
