<!-- { "loadSidebar": true } -->
　　三澨郑康成说水在竟陵司马贞引水经以为地名在邔县北谓今竟陵有三参水俗云三噬非也今汉阳汉川有防水自复州景陵县来东入于汉寰宇记亦名澨水疑即三澨之一然据左传漳澨防澨之属皆其水际未可强通今江汉之水漫流沱潜尚不可辨况所谓三澨乎【书古文训】
　　过者三澨之水分流别派至是而始合于汉水也盖汉水既东流为沧浪之水矣于是过三澨水所入之处于是触大别山以与江合也【尚书全解】
　　按左传澨有五睢澨宋地故郦注不引今就其所引者论之不知何者可当禹贡三澨之目蔡传以漳澨防澨与防水为三澨而句澨雍澨其地皆有可考却不数韩汝节宗之以防澨漳澨防澨为三澨防澨古无此名防澨不知所在纷纷推测终无定论所可知者三澨为汉水之三大防其地当有名川来入汉上不越沧浪下不逾大别愚意当在淯水入汉处一在襄城北即大堤一在樊城南一在三洲口东皆襄阳县地在邔县之北也言在竟陵者非是　邔县故城在今襄阳府宜城县东北其北即襄阳县之东境是也史记索隐曰三澨地名在南郡邔县北盖即水经所言今无地以应之淯水注云淯水左右旧有二澨所谓南澨北澨者水侧之濆此京相璠云在南阳淯阳之间者与邔县无渉若以为入汉之水名则二澨不可为三澨水经沔水从襄阳县东屈西南淯水从北来注之注云襄阳城东有东白沙白沙北有三洲东北有宛口即淯水所入也淯水今名唐河在襄阳县东北及会白水【一名浊水一名弱沟水】又谓之唐白河而淯水之名遂晦其入汉处名三洲口三国时吴将朱然攻樊司马懿救之追至三洲口大获而还又王防屯新野习水军于三洲谋伐吴水经邔北之三澨岂即此三洲邪然洲澨不同水中可居者曰洲埤増水边土人所止者曰澨以洲为澨吾终不能无疑　郑刘皆言三澨在竟陵界故后世说三澨者多求之此地索隐曰今竟陵有三参水俗云是三澨水参音去声蔡传曰三澨水名今郢州长寿县磨石山发源东南流者名澨水至复州景陵县界又名水【韩汝节云楚驾反今按唐沔州有防川县杜佑曰防音乂宋避太宗嫌名改曰汉川则防与义同音可知广韵防鱼肺切水名蔡传作汊从俗也元和志云防川水在防川县南二里汉阳府志云杨子港自景陵县流迳汉川县北又东入涢水即防水也】疑即三澨之一据左传漳澨防澨则为水际未可晓也湖广通志曰沔阳州黄蓬之山下枕大江其东南有三澨焉北为沧浪之水按山临大江而所称三澨者又在其东南与汉水絶无交渉通志大谬承天府志以司马河为一澨【即出磨石山者】马溪河为一澨石家河为一澨自京山合流入景陵界谓之三汊水盖即索隐所称三参水也【参去声读若簒盖上音由汊转而为参也】蔡氏谓即三澨之一者专指司马河而言　大别山在汉阳府城东北半里汉水西岸左传小别至于大别杜预云禹贡汉水至大别南入江然则此二别在江夏界水经注江水东迳鲁山南古翼际山也地说曰汉与江合于衡北翼际山傍者也山上有吴江夏太守陆涣所治城盖取二水之名地理志曰夏水过郡入江故曰江夏也旧治安陆吴乃徙此山左即沔口矣沔左有却月城故曲陵县后乃沙羡县治也【羡音夷】元和志鲁山一名大别山在汉阳县东北一百歩其山前枕蜀江北带汉水山上有吴将鲁肃神祠渭按禹贡大别山杜元凯已知在江夏不在安丰郦氏亦主杜说而终不能指鲁山为大别至唐人始能言之　左传定四年吴子伐楚舎舟于淮汭自豫章与楚夹汉史皇谓子常必速战乃济汉而陈自小别至于大别三战子常知不可欲奔史皇止之十一月庚辰陈于柏举吴师大败楚师子常奔郑孔疏云小别当在大别之东何则子常从小别与吴战退而至大别明自东而渐西也今按豫章杜注云汉东江北地自豫章与楚夹汉谓吴军汉东楚军汉西也子常济汉而陈自小别至于大别言其师众为长陈自西及东若此其逺两军合战则自大别以东寻传文无从小别与吴战退而至大别之事也小别当在大别之西孔说正相反今汉川县东南有甑山即小别山元和志云小别山在防川县东南五十里【唐防川县在今汉川县北三十里故里数不同】寰宇记云山形如甑土谚谓之甑山索隐云大别山土人谓之甑山盖承孔疏之误二别相去一百二十余里【禹贡锥指】
　　汉水【自武当县东北】又东为佷子潭【水经】
　　潭中有石碛洲长六十丈广十八丈世亦以此洲为佷子葬父于斯【郦注】
　　又东南迳武当县故城北【水经】
　　又东平阳川水注之【水经】
　　水出县北伏亲山南歴平阳川迳平阳故城下又南流注于沔【郦注　平阳故城在今均州境】
　　又东南迳县城东【水经】
　　又东曾水注之水导源县南武当山一曰太和山山形特秀曾水发源山麓迳越山阴东北流注于沔谓之曾口【郦注】
　　又东迳龙巢山下【水经】
　　山在沔水中髙十五丈广员一里二百三十步山形峻峭【郦注】
　　又东南迳涉都城东北【水经】
　　故乡名也郡国志筑阳县有涉都乡均水于县入沔谓之均口【郦注　筑音逐涉都城在今谷城县界均水自南阳府淅川县流迳均州至谷城入汉今故道已湮】
　　又东南过酂县之西南【水经】
　　县治故城南临沔水谓之酂头【郦注　今光化县北有酂县故城】
　　又南迳谷城东又南过阴县之西【水经】
　　沔水东迳谷城南而不迳其东矣城在谷城山上又东南迳阴县故城西故下阴也【郦注　今谷城县北有故谷城阴县故城在今光化县东北】
　　又东南得洛谿口【水经】
　　水出县西北集池陂东南流迳洛阳城北抗洛谿谿水东南注沔水也【郦注】
　　又南过筑阳东筑水出自房陵县东过其县南流注之【水经】
　　沔水又南泛水流注之水出梁州阆阳县泛水又东迳巴渠北新城上庸东迳泛阳县故城南晋分筑阳立自县以上山深水急枉渚崩湍水陆径絶【郦注房陵县即今房县地界阆阳泛阳未详所在】
　　又东迳学城南【水经】
　　梁州大路所由也旧说昔有人立学都于此值世荒乱生徒罔依遂共立城以御乱故城得厥名矣泛水又东流注于沔谓之泛口也沔水又南迳阙林山东【郦注　阙林一作开林在谷城县西北四里】
　　又南迳筑阳县东【水经】
　　又南筑水注之杜预以为彭水也水出梁州新城郡魏昌县界东南流迳筑阳县筑水又东迳筑阳县故城南又东注于沔谓之筑口又南迳髙亭山东【郦注今谷城县治即筑阳故城筑水在县南髙亭山在县北】
　　又东为漆滩【水经】
　　新野郡山都县与顺阳筑阳分界于斯滩矣【郦注】
　　又东过山都县东北【水经】
　　沔南有固城城侧沔川即新野山都县治也旧南阳之赤乡矣秦以为县沔水又东偏浅冬月可涉渡谓之交河兵戎之交多自此济【郦注　今襄阳县西北有山都故城】
　　又东迳乐山北【水经】
　　昔诸葛亮好为梁甫吟每所登游故俗以乐山为名【郦注　今襄阳县西北六十里独乐山是也】
　　又东迳隆中【水经】
　　歴孔明旧宅北亮语刘禅曰先帝顾臣于草庐之中咨臣以当世之事即此宅也【郦注　今襄阳县西三十里隆中山是也】
　　又东过襄阳县北【水经】
　　又东迳方山北山上有邹恢碑鲁宗之所立也山下潭中有杜元凯碑元凯好尚后名作两碑并述已功一碑沈之岘山水中一碑下之于此潭曰百年之后何知不深谷为陵也山下水曲之隈云汉女昔游处【郦注　方山一名万山元和志万山一名汉臯山在襄阳县西十一里与南阳邓县分界古谚曰襄阳无西言其界促近】
　　又东合檀溪水【水经】
　　水出县西栁子山下东为鸭湖谿水自湖两分北渠即谿水所导也北迳汉阴台西临流望逺按眺农圃情邈灌疏意寄汉阴故因名台矣又北迳檀溪谓之檀溪水溪水旁城北注于沔一水东南出应劭曰城在襄水之阳故曰襄阳是水当即襄水也城北枕沔水即襄阳县之故城也建安十三年魏武平荆州分南郡立为襄阳郡冠盖相望一都之会也城南门道东有三碑一碑是晋太傅羊祜碑一碑是征南将军杜预碑一碑是安南将军刘俨碑并是学生所立城北枕沔水水中常苦蛟害襄阳太守邓遐负其气果拔剑入水蛟绕其足遐挥剑斩蛟流血丹水自后患除无复蛟难矣【郦注　今襄阳县治即襄阳故城谓之垒城在郡治之西】
　　又迳平鲁城南【水经】
　　城鲁宗之所筑也东对樊建安中关侯围于禁于此城会沔水泛溢三丈有余城陷禁降【郦注　樊城在县北三里旧志隄防至切者在襄樊二城间盖二城并峙中流如峡口且唐邓之水从白河南注横截汉流以故波涛激射城隄为害最切】
　　又从县东屈西南淯水从北来注之【水经】
　　襄阳城东有东白沙白沙北有三洲东北有宛口即淯水所入也【郦注　淯水入汉处名三洲口在襄阳县东北】







　　行水金鉴巻七十二
　　钦定四库全书
　　行水金鉴卷七十三
　　江南按察使傅泽洪撰
　　汉水
　　沔水中有鱼梁洲【水经】
　　厐徳公所居士元居汉之阴在南白沙世故谓是地为白沙曲矣司马德操宅洲之阳望衡对宇欢情自接泛舟褰裳率尔休畼岂待还桂柁于千里贡深心于永思哉水南有层台号曰景升台盖刘表治襄阳之所筑也言表盛游于此表性好鹰尝登此台歌野鹰来曲其声韵似孟达上堵吟矣【郦注】
　　又迳桃林亭东【水经】
　　又迳岘山东羊祜之镇襄阳也尝登之及祜薨后人立碑于故处望者悲感杜元凯谓之堕泪碑【郦注桃林亭在襄阳县东南山在县南七里亦曰岘首】
　　又东南迳蔡洲【水经】
　　汉长水校尉蔡瑁居之故名蔡洲侍中襄阳侯习郁依范蠡养鱼法作大陂池池中起钓台东北二边限以髙隄楸竹夹植莲芡覆水是游宴之名处也山季伦镇襄阳每临此池未尝不大醉而还恒言此是我髙阳池其水下入沔【郦注】
　　又东南迳邑城北【水经】
　　习郁襄阳侯之封邑也故曰邑城矣【郦注】
　　又东合洞口【水经】
　　水出安昌县故城东北大父山西南流谓之白水水北有白水陂有汉光武故宅所谓白水乡也【郦注安昌本汉春陵县后汉曰章陵魏更名安昌在今枣阳县界】
　　又东过中庐县东淮水自房陵县淮山东流注之【水经】县即春秋庐戎之国也县故城南有水出西山山有石穴出马谓之马穴山【郦注　今南漳县东有中庐故城】
　　又东南迳黎丘故城西【水经】
　　建武四年朱祐自观城围秦丰于黎丘是也【郦注光武纪注云黎丘故城在今襄州率道县北率道后改为宜城】
　　又南过邔县东北【水经　元和志宜城本汉邔县城东临汉江古谚曰邔无东言东逼汉江其地短促也】
　　又南得朩里水会【水经】
　　楚时于宜城东穿渠上口去城三里汉南郡太守王宠又凿之引蛮水灌田谓之木里沟迳宜城东而东北入于沔【郦注】
　　又南过宜城县东夷水出自房陵东流注之【水经】
