<!-- { "loadSidebar": true } -->
　　李吉甫为淮南节度使居三岁筑富人固本二塘溉田且万顷漕渠庳下不能居水乃筑隄阏以防不足泄有余名曰平津堰【唐书李吉甫传　吉甫节度淮南在元和三年见宰相表平津堰在高邮州境见一统志】唐宪宗元和五年李为淮南节度使以宣州观察使卢坦代之【旧唐书食货志】初州疏太子港陈登塘凡三十四陂以益漕河辄复堙塞淮南节度使杜亚乃濬渠蜀冈疏句城湖爱敬陂起隄贯城以通大舟河益庳水下走淮夏则舟不得前节度使李吉甫筑平津堰以泄有余防不足漕流遂通然漕益少江淮米至渭桥者才二十万斛诸道盐铁转运使卢坦籴以备一岁之费省冗职八十员自江以南补署皆专属院监而漕米亡耗于路颇多刑部侍郎王播代坦建议米至渭桥五百石亡五十石者死其后判度支皇甫镈议万斛亡三百斛者偿之千七百斛者流塞下过者死盗十斛者流三十斛者死而覆船败挽至者不得十之四五部吏舟人相挟为奸榜笞号苦之声闻于道路禁锢连岁赦下而狱死者不可胜数其后贷死刑流天德五城人不畏法运米至者十亡七八盐铁转运使栁公绰请如王播议加重刑【唐书食货志　公绰领盐铁转运在元和末年长庆元年复为京兆尹】
　　孟简字几道平昌人为常州刺史元和八年就加金紫到郡开古孟渎长四十一里灌漑沃壤四千余顷为亷使举其课绩是有就加之命是歳征拜为给事中【旧唐书孟简传】
　　常州武进县有孟渎引江水南注通漕漑田四千顷元和八年刺史孟简因故渠开无锡县有泰伯渎东连蠡湖亦元和八年孟简所开【唐书地理志　一统志孟渎在常州府城西二十八里南通运河北接吕庄入大江泰伯渎在无锡县东南五里西枕运河东连蠡湖】
　　越州山隂县北五里有新河西北十里有运道塘皆元和十年观察使孟简开【唐书地理志　山阴县今属浙江绍兴府】
　　唐宪宗元和十一年十二月甲寅初置淮颍水运使运杨子院米自淮阴泝流至夀州四百里入颍口又泝流至颍州沈邱界五百里至于项城又泝流五百里入溵河又三百里输于郾城得米五十万石茭一千五百万束省汴运七万六千贯【旧唐书宪宗本纪】
　　兴州长举县元和中节度使严砺自县而西疏嘉陵江三百里焚巨石沃醯以碎之通漕以馈戊州戍兵【唐书地理志　长举废县在今陜西汉中府沔县西一百里】
　　王播复领盐铁转运使时扬州城内官河水浅遇旱即滞漕船乃奏自城南阊门西七里港开河向东屈曲取禅智寺桥通旧官河开凿稍深舟航易济所开长一十九里其工役料度不破省钱当使方圆自备而漕运不阻后政頼之文宗即位就加检校司徒【旧唐书王播传】扬州江都县寳歴二年漕渠浅输不及期盐铁使王播自七里港引渠东注官河以便漕运【唐书地理志】
　　唐文宗太和初岁旱河涸掊沙而进米多耗抵死甚众不待覆奏秦汉时故漕兴成堰东达永丰仓咸阳县令韩辽请疏之自咸阳抵潼关三百里可以罢车挽之劳宰相李固言以为非时文宗曰茍利于人阴阳拘忌非朕所顾也议遂决堰成罢挽车之牛以供农耕关中頼其利故事州县官充纲送轻货四万书上考开成初为长定纲州择淸彊官送两税至十万迁一官往来十年者授县令江淮钱积河阴转输岁费十七万余缗行纲多以盗抵死判度支王彦威置县递羣畜万三千三百乗使路傍民养以取佣日役一驿省费甚博而宰相亦以长定纲命官不以材江淮大州岁授官者十余人乃罢长定纲送五万者书上考七万者减一选五十万减三选而巳【新唐书食货志】
　　李石陇西人开成元年领盐铁转运使奏咸阳令韩辽请开兴成渠旧漕在咸阳县西十八里东达永丰仓自秦汉以来疏凿其后堙废昨辽计度用功不多此漕若成自咸阳抵潼关三百里内无车挽之勤则辕下牛尽得归耕永利秦中矣李固言曰王涯巳前巳曽陈奏实秦中之利但恐征役今非其时上曰莫有阴阳拘忌否茍利于人朕无所虑也【旧唐书李石传】
　　华州华阴县有敷水渠开成二年姜师度凿以泄水害五年刺史樊忱复凿之使通渭漕【唐书地理志】
　　唐文宗开成二年夏扬州运河竭【唐书文宗本纪】唐宣宗大中五年二月以戸部侍郎裴休为盐铁转运使明年八月以本官平章事依前判使始者漕米岁四十万斛其后至渭仓者十不三四漕吏狡蠧败溺百端官舟之沉多者岁至七十余只縁河奸犯大紊晏法休使寮属按之委河次县令董之自江津达渭以四十万斛之佣计缗二十八万悉使归诸漕吏廵院胥吏无得侵牟举之为法凡十事奏之帝大悦诏曰裴休兴利除害深见奉公尽可其奏由是三岁漕米至渭濵积一百二十万斛无升合沉弃焉【旧唐书食货志】戸部侍郎裴休为使以濒河县令董漕事自江达渭运米四十万石居三岁米至渭桥百二十万石凡漕达于京师而足国用者大略如此其他州县方鎭漕以自资或兵所征行转运以给一时之用者皆不足纪【新唐书食货志】
　　桂州理定县西十里有灵渠引漓水故秦史禄所凿后废宝歴初观察使李渤立斗门十八以通漕俄又废咸通九年刺史鱼孟威以石为铧隄亘四十里植大朩为斗门至十八里乃通巨舟【唐书地理志　荟蕞云理定县明省入广西永福县今因之一统志灵渠在兴安县北其源即漓水昔秦始皇南戍五岭命史禄凿渠以通舟楫汉马援南征饷道亦出于此唐观察使李渤立斗门以通漕刺史鱼孟威以石为隄乃通巨舟宋提刑李师中亦尝修浚洪武末渠道湮坏遣御史严震直重修　吾乡严尚书震直奉命广西理盐法桂林属邑兴安有灵渠滙湘漓二江之水而分导焉南自苍梧注于海北自灵川入于洞庭渠以防名者三十有六隄防善圯屡至湮塞比至召县属审地势鸠工用计浚源疏流循其故道延袤五十余里架梁凿窦济行旅漑耕陇功讫以闻上喜谓廷臣曰老严成此巨功予备述其事入于郡志】
　　唐同光二年二月辛巳诏蔡州刺史朱勍浚索水通漕运【水经注车关水出于嵩渚之山发于层阜之上一源两枝分流泻注世谓之石泉水东流为索水西注为车关水索水在成臯北　通鉴】
　　唐长兴四年二月三司使奏洛河水运自洛口至京往来牵船下卸皆是水运牙官每人管定四十石今洛岸至仓门稍逺牙官转运艰难近日例多逃走今欲于洛河北岸别凿一湾引船直至仓门下卸从之【五代史补】
　　晋天福三年冬十月戊寅帝以大梁舟车所防便于漕运建东京于汴州【自此歴汉周至宋皆都于汴梁建东都于汴州以汴州为开封封通鉴】
　　后汉干祐二年右补阙卢振上言臣伏见汴河隄两岸隄堰不牢每年溃决正当农时劳民功役以臣愚管沿汴水有故河道陂泽处置立防门水涨溢时以分其势即涝岁无漂没之患旱年获浇漑之饶庶几编甿差免劳役【五代史补】
　　周显德二年十一月乙未汴水自唐末溃决繇埇桥东南悉为汚泽上谋击唐先命武寜节度使武行德发民夫因故隄疏之东至泗上议者皆以为难成上曰数年之后必获其利【谓淮南旣平借以通漕将获其利也　通鉴】
　　周世宗显德四年四月乙酉诏疏汴水北入五丈河【河自都城歴曹济及郓其广五丈旧名五丈河宋开宝六年诏改名广济河薛史曰浚五丈河东流于定陶入于济以通齐鲁运路】由是齐鲁舟楫皆达于大梁【五代史】
　　周显德五年春正月已丑上欲引战舰自淮入江阻北神堰不得度【北神堰在楚州城北五里吴王夫差沟通江淮后人以此立堰者以淮水低沟水高防其泄也舟行度堰入淮今号为平水堰】欲凿楚州西北鹳水以通其道【今楚州城西老鹳河是也】遣使行视还言地形不便计功甚多上自往视之授以防画发楚州民夫浚之旬日而成用功甚省巨舰数百艘皆达于江唐人大惊以为神　三月浚汴口河流达于淮于是江淮舟楫始通【此即唐时运路也自江淮割据运漕不通水路湮塞今复浚之　通鉴】
　　周显德六年春世宗遣朴行视汴口作斗门【五代史王朴传】
　　是年二月丙子朔命王朴如河阴按行河隄立斗门于汴口壬午命侍衞都指挥使韩通宣徽南院使吴廷祚【当作延祚】发徐宿宋单等州丁夫数万浚汴水甲申命马军都指挥使韩令坤自大梁城东汴水入于蔡水【魏收地形志曰汴水在大梁城东分为蔡渠九域志曰浚仪县之琵琶沟即蔡河也三朝防要曰惠民河与蔡河一水即闵河也建隆元年始命陈承昭督丁夫闵河自新郑与蔡水合贯京师南歴陈颍达夀春以通淮右舟楫相继商贾毕至都下利之于是以西南为闵河东南为蔡河至开宝六年始改闵河为恵民河】以通陈颍之漕命步军都指挥使袁彦浚五丈渠东过曹濮梁山泊以通靑郓之漕发畿内及滑亳丁夫数千以供其役【通鉴】
　　周显德间渡汴口之渠河水达于淮水以通江淮之漕又自大梁城东汴水入于蔡水以通陈颍之漕又于都城之东浚汴水为五丈渠东过曹济梁山泺以通齐鲁之漕此皆宋之漕运所由始也【笔麈】世宗开御河本为蓟燕漕运计御河其不可废也【闻见近録】
　　吴越自唐末有国而杨行密李昪据有江淮吴越贡赋朝廷遣使皆由登莱泛海岁常飘溺【五代史吴越世家】杨行密据有江淮审知岁贡使泛海自登莱朝贡于梁使者入海覆溺岁常十三四【五代史闽世家　胡三省通鉴音注自福建入贡大梁陆行当自衢信取饶池界度江取舒庐夀度淮而后入梁境然自信饶至庐夀皆属杨氏而朱杨为世仇不可得而假道故航海入贡今自福州洋过温州洋取台州洋过天门山入明州象山洋过涔江掠冽港直东北度大洋抵登莱岸风涛至险故沉溺者众】
　　王溥字齐物祁人周显德初为华州刺史未几改鎭颍州州境旧有通商渠距淮三百里岁久湮塞溥疏之遂通舟楫郡无水患歴郑州团练使陞宿州防御课民凿井筑城北隄以御水灾【宋史王溥传】
　　周显德六年春诏通河北按行河隄因发徐宿宋单等州民浚汴渠数百里【宋史韩通传】韩令坤武安人周世宗入扬州命权知军府六年春命以汴亳民汴水入于蔡【宋史韩令坤传】
　　宋太祖即位仁朗从讨李重进还与右神武统军陈承昭浚五丈河以通漕【宋史田仁朗传】刘载字德舆范阳人宋初浚五丈河自陈桥逹曹州之西境命载护其役建隆四年权知贝州【宋史刘载传】
