<!-- { "loadSidebar": true } -->
　　府城北角楼一工与小坝一工同一危险盖因此二处水势顶冲旧堤单薄堤里地形低洼俱系深塘兼之城池官廨民居鳞集于此泽洪屡欲啓请河宪建造石工庶几一劳永逸因需用钱粮浩繁未敢轻举今年冬氷凌水涨冲刷塌卸堤根水深至二丈有余亟调集员弁夫役并工抢防方得平稳此处建造石工断不可迟【嚼梅轩偶存】
　　里河下汛自南角楼起至黄浦扬河交界止河道计长四十一里二十四丈二尺康熙三十九年　题准挑濬深通【以下俱河防志】
　　东岸堤长七千三百五十四丈五尺西岸堤长七千三百七丈五尺两岸排桩康熙四十年修补完固东岸旧有兴文闸一座闸内涧河一道至泾口入射阳湖由庙湾归海泄三城之积水通商贾之舟楫其利非小歴年黄水内灌河身淤垫康熙三十九年复加挑濬【以上俱河防志】
　　本汛东岸兴文小闸一座口寛二尺八寸有涧河一道至泾口水入射阳湖康熙三十八年总河于成龙于钦奉
　　上谕事案内估挑后于请
　　防事案内拨给捐工人员挑浚又于康熙三十九年总河张鹏翮题为黄淮交防谨陈善后一策等事案内动帑修砌兴文闸座以备宣泄运河水势【里河防册】兴文闸南有头石工二石工两段头石工长三百一十八丈北砖工三十丈中石工一百五十七丈南砖工一百三十一丈其二石工长一百五十丈俱系砖工康熙三十八年　题准加髙二层【河防志】
　　泾河闸一座其河下通射阳湖计长八千二百五十丈面寛五丈底寛二丈五尺深六尺康熙三十九年挑濬深通又补修闸座以备蓄泄【河防志】
　　王永吉修复泾河旧闸议揭云窃照黄淮外河水势荡荡滔天来路甚猛逼入清口内河河身窄狭两岸束缚迂回四百五十里直至洲才得入江出路甚长甚细前贤恐其震荡汹涌髙宝地卑水聚中饱势不能容必致决裂所以于山阳县南去百里之内造泾河闸分水一支直趋射阳湖东北入于海此闸既成固疏淮安下流之壅实减髙宝上流之势矣年久失修遇水崩决司水者惮于兴造遂筑土坝一道人马通行因循数年闸基遂废此处滴水不通则闸内行水之河身以及接连射阳湖一带原无主管之水泊尽被衙蠧土豪分围占低下者取鱼斮草髙阜者种麦插禾官河变作私田野水化成膄地宜其百计阻挠牵制官府不肯造闸及奉宪檄勒限督催不得不造却又贿嘱经承人员将闸门改小闸底増髙草草了事泄水无多当夏秋水涨之日即彻底全开尚恐宣泄不足乃啓不数板开不数日旋筑月坝坚闭终年闸虽报完全无实用至于子婴双闸复以委官承行克减工料桩短灰少闸底石不齐缝不敢全槽开放稍有渗漏损伤随即填泥下埽歳歳如此亦仅存有闸之名耳夫昔人造芒稻河闸导水入江造泾河子婴闸导水入海今芒稻河既被棍徒占塞泾河复被豪蠧官胥把持水不出头激之愈怒以致八年之内年年溃决漕堤耗费官帑民财数十万筑塞殆无虚日糜　朝廷之金钱竭小民之膏血徒作棍徒豪蠧官胥人等肥家润槖之资漏卮不塞长此安穷伏望老公祖台台移文防勘遴委亷能风力职官监造坚厚阔大石闸一座其闸底须与下河河底相平庶无髙昂吊口之弊朩桩务要长大粗壮挨紧密钉底石务要二层细凿套笋块块勾连层层合缝然后多将糯米熬汁打灰灌浆才可支持几年不致旋砌旋崩泛水而冲石也闸门两旁衬石纵不能多数层断不可少若一二层之外便是泥土水钻石缝土必虚松安能壁立而不仆哉凡不利于有此闸者必曰闸底太低则水头甚髙诚恐民田渰没殊不知此闸与子婴闸同是一般闸内河南河北两条大堤较之运河更髙更阔只是单行水道直通射阳湖滙合下海原与民间田地絶不相通倘或此堤小有残缺修补不难如果堤岸全无多年闸水不行内堤因何坍塌必是附近有田豪强耕摊挖毁占踞河身浑成一片令人莫可查考此等奸徒不追从前花利寛贷实多责令培补原堤亦情法之允协者耳又或有不知淮水利者必曰沿堤减水闸洞多矣何必争此泾河一闸殊不知髙寳之南惟有芒稻河泄水极大直捷入江髙寳之北惟有子婴泾河泄水极大转折入海全不侵灌民田既可泄水又不伤稼故为甚利而无害也若沿堤小闸名曰斗门所泄之水不及大闸五之一况当上河水满之时下河沟港俱已泛涨田地将沉再加各闸齐放既不通江又难到海一望汪洋庐舍尽没东风一起巨浪拍天直卷堤根一线漕堤内外洗刷所以崩决最易繇此观之欲保堤利运导水安民舍修复泾河之外固无他法也事闗利害故不避嫌怨详切尽言之仰希采择立赐施行河漕幸甚【王铁山集】
　　本汛东岸泾河闸一座口寛一丈下有泾河一道通塔儿头金吾庄水下射阳湖康熙三十八年总河于成龙于钦奉
　　上谕事案内估挑后于请
　　防事案内拨给捐工人员挑浚又于康熙三十九年总河张鹏翮　题为黄淮交防谨陈善后一策等事案内动帑修砌泾河闸座以备宣泄运河水势【里河防册】东岸旧有头浅涵洞六座二浅涵洞二座三浅涵洞五座又风水涵洞二座西岸涵洞四座【河防志】西岸杨家庙新河一道康熙二十五年挑浚【河防志】运河古山阳渎也隋开皇六年凿然呉王城防沟出于末口即新城北辰坊之北闸也三国以无运而塞隋因平陈而广之五代亦以不运而湮周以平呉而濬之元以兵阻而废明初以漕运而复之时巳筑新城则又仿宋转运使乔维岳之制自郡城西北逶迤转西南建闸通清河口皆陈恭襄公力也【以下俱淮安府志】
　　永济故沙河即乌沙河在治西北一带三十里古运自淮城艮隅入淮不免湾山阳六十里风涛之险宋转运使乔维岳开此直达清口后蒋之奇又开濬洪泽歳久俱淤永乐初平江伯陈因旧渠开通置闸蓄泄更名清江浦复置常盈仓于旁积粮以备转兑为公私便共置五闸以备蓄泄
　　永济河治西南自杨家庙上达清河口万厯九年总漕尚书凌云翼开挑通漕避清江浦黄河啮堤之虞及清江筑堤运艘仍旧由城西故沙河以出清口而此河并存今资以灌溉民田中有涵洞十余处泾河治南五十里西通运河河口有闸水涨则啓泄入射阳湖嘉隆间濬修万厯丁已南河郎中李之藻重修乡官胡效谟为记
　　涧河治东南上泄三城潴水下通濵海舟楫歳久湮淤钜工不易举黄流一泛沙漫平陆督抚王公宗沐乃环城筑堤长数十里黄流不复入而三城内涝水不可泄乃濬涧河长三十里东通射阳建闸河澨备蓄泄及委人守之歳各饩金二锾歳取府金二百两为缮修之费先后莅土者加意深濬各有碑记在乃食货大通之区也河两旁沟洞灌田歳久积淤天啓四年知府宋祖舜挑深利民
　　故城河又名寿河治东南五十里东入射阳湖上接黄浦涧河考之知府邵元哲及给事中朱维籓二碑记则故城河是涧河之支河自射阳湖淤塞直至车家桥水遂下趋于故城河而涧河水道不济则东南三十余里民田呼癸不应河原有坝为界坝存则涧河之田灌溉有余坝去则故城河之民田收成亦足是坝之去留闗二河民田之利害甲子秋月
　　皇上东巡议开海口以苏民瘼二十四年按察使于成龙踏勘海口一带经此议开射阳湖并涧河涧河濬不但民田便利淮城积水亦得消退矣
　　草湾河先年海口横沙黄淮下流势缓尝苦浅涸毎水发则有逼城之患万厯四年兵备副使舒应龙议开此河直达安东于是郡城水患稍纾
　　射阳湖府治东南七十里东通宝应山阳盐城三县分湖为界其阔约三十里周回三百里明嘉靖隆庆间黄淮交涨溃髙宝堤防并注于湖日见浅淤因盈溢浸诸州县万厯九年总漕凌云翼请帑金三千委盐城知县杨瑞云督开由庙湾新丰市入海其害乃止
