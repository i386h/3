<!-- { "loadSidebar": true } -->
　　又东迳赤岸北【水经】
　　即河夹岸也秦州记曰枹罕有河夹岸岸广四十丈义熙中乞佛于此河上作飞桥桥髙五十丈三年乃就【郦注　河夹岸即今临洮府河州西北赤岸戍是】
　　又东洮水注之【水经】
　　地理志曰水出塞外羌中沙州记曰洮水与垫江水俱出嵹台山山南即垫江源山东则洮水源也嵹台西倾之异名也洮水东北流吐谷浑中吐谷浑者始是东燕慕容之枝庶因氏其字以为首之种号也洮水又东北流迳曽城北又东迳临洮县故城北又西北迳降狄道故城东有滥水马援为陇西太守为狄道开渠引水种秔稻而郡中乐业即此水也滥水又西北流迳注于洮水洮水右合二水右防大夏川水水出西山二源合舍而乱又东迳大夏县故城南又东北出山注于洮水又北翼带三水乱流北入河地理志曰洮水北至枹罕东入河是也【郦注　曽城即临潭故城在今洮州卫西南七十里元和志云城东北二面并枕洮水临洮县故城即今岷州卫治降狄道故城即今临洮府西南狄道故城也元和志大夏县西北至河州七十里大夏川水经县南去县十步近志云大夏河即漓水谬也】
　　又东过金城允吾县北【水经】
　　金城郡治也南有湟水出塞外东南流迳龙夷城故西零之地也又东南迳卑禾羌海世谓之青海东去西平二百五十里湟水东流迳湟中城北故小月氐之地也又东迳临羌县故城北又东迳临羌新县故城南又迳西平城北又东迳乐都城南东流又合来谷乞斤流二水左防阳非流谿细谷三水东迳破羌县故城南又东与閤门河合即浩亹河也又东迳允吾县北又东迳允街县故城南又东迳枝阳县逆水注之逆水又东迳枝阳县故城南东南入于湟水地理志曰逆水允吾东至枝阳入湟河又东流注于金城河即积石之黄河也【郦注　金城汉县即今兰州州西一百二十里有允吾故城元和志湟水名湟河亦谓之乐都水出青海东北乱山中东南流至兰州西南入黄河今兰州本汉金城县允街枝阳今皆在兰州境】
　　又东迳石城南【水经】
　　谓之石城津阚骃曰在金城西北矣又东南迳金城县故城北十三州志曰大河在金城北门东流有梁泉注之【郦注　石城在今兰州西金城县故城即今兰州治】
　　又东过榆中县北【水经】
　　昔防恬为秦北逐戎人开榆中之地地理志曰金城郡之属县也【郦注榆中在今兰州东北】
　　又东过天水北界【水经】
　　菀川水出勇士县之子城南山东北流歴此城川世谓之子城川又北迳牧师菀故汉牧菀之地也有东西二菀城相去七里西城即乞佛所都也又北入于河也【郦注　今靖逺卫西有菀川城黄河自兰州界东北流越乱山中二百余里入卫界始防落巨川如瀑布然土人沿山引水灌田甚广卫西二百里有勇士县故城】
　　又北过武威媪围县东北【水经】
　　河水迳其界东北流县西南有泉源东迳其县南又东北入河【郦注　今宁夏中卫西南有温围水下流入黄河通鉴晋咸宁五年马隆讨凉州鲜卑度温围水胡三省曰汉武威郡有媪围县此水或因以名媪讹温也又庄浪所本汉武威郡地宋元嘉十六年魏主焘议伐凉州李顺等请自温围水以西至姑臧则此水当出媪围县界县在河西庄浪之东南中卫之西南也】
　　又东北过天水勇士县北【水经】
　　地理志曰蒲福也属国都尉治【蒲福当作满福前汉地志勇士县注云属国都尉治满福】水出县山世谓之二十八渡水东北流谿涧萦曲途出其中迳二十八渡行者勤于溯涉故因名焉北迳其县而下注河【郦注】
　　又东北过安定北界麦田山河水东北流迳安定祖厉县故城西北【水经】
　　汉武帝元鼎五年幸雍遂逾陇登空同西临祖厉【祖厉音嗟赖】河而还即于此也又东北祖厉川水注之水出祖厉南山北流迳祖厉县而西北流注于河【郦注祖厉故城在今靖逺卫西南一百三十里】
　　又东北迳麦田城西又北与麦田泉水合【水经】
　　水出城西北西南流注于河【郦注　麦田城在今靖逺卫北】
　　又东北迳麦田山西【水经】
　　在安定西北六百四十里【郦注】
　　又东北迳于黑城北又东北髙平川水注之【水经】
　　即若水也水出髙平大垄山若水谷建武八年世祖征隗嚣汉从髙平第一城若水谷入即是谷也东北流迳髙平县故城东又北出秦长城又北迳亷城东又北迳三水县西西南去安定郡三百四十里髙平川水又北入于河【郦注　元和志秦长城在髙平县北十里今平凉府庄浪县西二十里有若水川自靖宁州流入又北入镇原县界为髙平川髙平故城在今平凉府固原州西二里】
　　又东北迳眴巻县故城西【水经】
　　地理志曰河水别出为河沟东至富平北入河河水于此有上河之名也【郦注　眴巻音旬箘故城在今宁夏中卫东唐为灵州鸣沙县地】
　　又北过北地富平县西【水经】
　　河侧有两山相对水出其间即上河峡世谓之为青山河水歴峡北注枝分东出【郦注　富平县即今灵州所地上河峡即宁夏卫西南一百四十里峡口山是】
　　又北迳富平县故城西【水经】
　　秦置北地都尉治县城【郦注　今灵州所西南有富平县故城】
　　又北薄骨律镇城【水经】
　　城在河渚上赫连果城也桑果余林仍列洲上【郦注薄骨镇城在今兰州所境唐朔方节度治所元和志灵州理廻乐县本汉富平县县枕黄河后魏刁雍为薄骨律镇将上表请开富平西三十里艾山旧渠通河水溉公私田四万余顷人大获其利又薄骨律渠在县南六十里溉田千余顷灵武县东南至灵州十八里黄河自廻乐县界流入汉渠在县南五十里从汉渠北流四十余里始为千金大陂其左右又有胡渠御史百家等八渠溉田五百余顷按五代唐长兴中朔方帅张希崇亦引河渠兴屯田以省漕运民夷爱之今灵州所境田多沃饶恒无暵涸之患赖黄河之灌溉也】
　　又迳典农城东又迳北典农城东【水经　二城皆上河典农都尉冯参所治也在今灵州所界】
　　又东北迳亷县故城东【水经　亷县汉属北地郡其故城当在今灵州所西南】又北与枝津合【水经】
　　水受大河东北迳富平城所在分裂以溉田圃北流入河今无水【郦注】
　　又东北迳浑懐鄣西【水经】
　　地理志曰浑懐都尉治塞外者也太和初三齐平徙歴下民居此遂有歴地之名矣【郦注　元和志懐逺县在灵州东北隔河一百二十里废灵武城在县东北隔河一百里其城本防恬所筑古谓之浑懐鄣】
　　又东北歴石崖山西【水经】
　　山石之上自然有文尽若战马之状亦谓之画石山【郦注　石崖山在今平罗所东】
　　又北过朔方临戎县西又北迳临戎县故城西【水经】河水东北迳三封县故城东十三州志曰在临戎县西一百三十里临戎县旧朔方郡治【郦注　三封属朔方郡其故城在今榆林卫界废夏州西南长泽县北二十里】
　　又北有枝渠东出谓之铜口东迳沃野故城南【水经】枝渠东注以灌田所谓智通在我矣【郦注　元和志沃野故城在天徳军城北六十里即后魏六镇从西第一镇也刁雍上表云臣镇去沃野镇八百里道多深沙轻车往来犹以为难】
　　又北屈为南河出焉又北迤西溢于窳浑县故城东【水经】西部都尉治有道自县西北出鸡鹿塞【郦注　汉甘露三年董忠送韩邪单于出鸡鹿塞后汉永元初窦宪出鸡鹿塞伐匈奴是也窳浑县故城今在废夏州西北】
　　又屈而东流为北河【水经　汉元朔二年卫青絶梓岭梁北河杜佑曰河经灵武郡西南便北流凡千余里过九原郡乃东流汉人谓之西河自九原以东汉人谓之北河然北河之名秦已有之史记惠文王后五年游北河昭襄王十八年又之上郡北河是也】
　　东迳髙阙南【水经】
　　史记赵武灵王自代并隂山下至髙阙为塞山下有长城长城之际连山刺天其山中断两岸防阙善能云气望若阙焉节状表目故有髙阙之名自阙北出荒中阙口有城跨山结局谓之髙阙戍上古迄今常置重捍以防塞道汉元朔四年卫青将十万人败右贤王于髙阙即此处也又东迳临河县故城北【郦注髙阙在废丰州城西黄河外刘昫曰髙阙北距大碛口三百里临河故城在今榆林卫西北】
　　自临河县东迳阳山南【水经】
　　汉书注阳山在河北指此山也南屈迳河目县左北假地名自髙阙以东夹山带河阳山以西皆北假也史记秦使防恬将十万人北击胡度河所髙阙据阳山北假中是也北河又南合南河上承西河东迳临戎县故城北又东迳临河县南又东迳广牧县故城北流二百许里东流入河【郦注　临河故城在今榆林卫西北阳山即隂山也山在中国之极北故名隂山水北曰阳山在河水之北故亦谓之阳山徐广云隂山在河南阳山在河北非也汉书侯应曰北邉塞至辽东外有隂山东西千余里草木茂盛多禽兽本冒顿依阻其中治作弓矢求出为冦是其苑囿也孝武出师征伐斥夺此地攘之于幕北建塞徼起亭隧筑外城列屯戌以守之然后邉境得用少安计隂山緜亘千余里直扺辽东非河南所能容益信徐説之谬括地志云五原郡河目县故城在北假中北假在河北属胜州银城县汉书王莽传云五原北假膏壤殖谷临戎县见前广牧县故城在榆林卫地界】
　　又东迳马隂山西【水经】
　　史记音义曰五原安阳县北有马隂山【郦注　安阳县在今山西蔚州界】
　　又东南迳朔方县故城东北【水经】
　　诗所谓城彼朔方也汉元朔二年大将军卫青取河南地为朔方郡使校尉苏建筑朔方城即此【郦注汉朔方郡治元和志什贲故城在夏州朔方县理北即朔方县之故城自汉至今常为闗中根植什贲之号葢蕃语也】
　　自朔方东转迳渠搜县故城北【水经】
　　地理志曰朔方有渠搜县中部都尉治又迳西安阳故城又东迳田辟城南【郦注　朔方中部都尉治在废夏州北此非禹贡之渠搜安阳故城在废丰州东北汉志五原郡成宜县下云中部都尉治原亭西部都尉治田辟辟读曰壁原亭田辟葢皆县界之地名】
　　又东迳成宜县故城南【水经　废丰州界有成宜县故城】
　　又东迳原亭城南【水经】
　　十三州志曰中部都尉治【郦注】















　　行水金鉴巻一
　　钦定四库全书
　　行水金鉴卷二
　　江南按察使傅泽洪撰
　　河水
　　河水又东迳宜梁县故城南【水经】
　　五原西南六十里世谓之石崖城【郦注　废丰州东有宜梁县故城】
　　又东迳稒阳城南【水经】
　　东部都尉治迳河隂县故城北又东迳九原县故城南秦始皇置九原郡治此汉武帝元朔二年更名五原也西北接对一城葢五原县之故城也【郦注　稒阳城即稒阳塞在稒阳县西北后汉永元初窦宪出鸡鹿塞邓鸿出稒阳塞即此城河隂汉属五原郡元和志敬本古城在中受降城北四十里郑防军録曰时人以张仁愿河外筑三城自古未有敬本城周一万八百七十二步壕堑深峻亦古之坚守贾耽古今述曰以地理求之前代九原郡城也】
　　又东过临沃县南又东枝津出焉又东流石门水南注之【水经】
　　水出石门山地理志曰北出石门鄣即此山也自鄣东南流迳临沃城东东南注于河【郦注　临沃属五原当在稒阳县西】
