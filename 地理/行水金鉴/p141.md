<!-- { "loadSidebar": true } -->
　　家桥淮水暴涨从此溢入白马湖宝应县河水遂溢此与高堰之决何异驯应之曰驯与司道勘议巳确筹之熟矣其不同者有三而其必不可筑者一夫高堰地形甚卑至越城稍亢越城迤南则又亢故高堰决则全淮之水内灌冬春不止若越城周家桥则大涨乃溢水消仍为陆地每嵗涨不过两次每溢不满再旬其不同一也高堰逼近淮城淮水东注不免盈溢漕渠围绕郡郭若周家桥之水即入白马诸湖容受有地而淮城晏然其不同二也淮水从高堰出则黄河浊流必遡流而上而清口遂淤今周家桥止通漫溢之水而淮流之出清口者如故其不同三也当淮河暴涨之时正欲借此以杀其势即黄河之减水坝也若并筑之则非惟高堰之水増溢难守即鳯泗亦不免加涨矣然则即于周家桥疏凿成河以杀淮河之势何如驯曰漫溢之水不多为时不久故诸湖尚可容受若疏凿成河则必能夺淮河之大势而淤塞清口泛溢淮之患又不免矣况私盐商舶由此直达宁不坏鹾政而亏清江板闸之税耶　一嘉靖十四年先任总理刘天和题勘议都御史朱裳所请祖陵东西南三面量筑土隄以障泛溢内开行据称祖陵在泗州城东北相距一十三里坐北向南地俱土冈其冈西北自徐州诸山发脉经灵璧虹县逶迤起伏数百里而来防秀含灵至兹聚止陵北有土冈聨络倚负南有小冈横亘依凭小冈之北间有溪水涨流先年置桥利涉凡谒陵官员俱至此下马是西北二面土冈聨属永奠无虞其南面小冈之外即俯临沙湖西有陡湖之水亦汇于此沙湖之南为淮河自西而来环绕东流上有塔影庐湖山韩家柯家等湖但遇夏秋淮水泛涨则西山黄冈口东由直河口弥漫浸溢与前项湖河诸水通连防合间或淹及冈足及下马桥边惟正徳十二年大水异常涨至陵门遂侵墀陛此则旷百年而一见也今欲遵奉原题东西南三面量筑土隄一节职等浅见欲自下马桥边及林朩左右筑堤则板筑震惊锸斧掘伐关系匪细固非职等所敢轻议欲自陵前平地筑隄则积水长盈羣工难措抑且逺无所御近有所妨亦非职等所敢轻议又欲东自直河口西自黄冈口上下五十余里间逺筑围绕但恐此隄一成淮河一时泛涨之水虽稍能障蔽傍溢而陵前湖河诸水又将阻遏北侵名虽防河实则蓄水逺流未及为患而近水先有可忧者矣尤非职等所敢轻议者也又据匠役王良等量得自淮河见流水面至岸地北水高七尺又自岸至下马桥边地高八尺四寸桥边至陵门地髙六尺陵门地至陵地高一尺七寸共高二丈三尺一寸况基运山虽俱土冈百余年来每嵗水溢未闻冲决实我三祖陵寝万年根本之地百祥肇始之区委的事体重大未敢遽拟等因到职随该职公同各官恭诣祖陵伏瞻环仰博访备询亦与各官防议相同窃惟祖陵数百年来奠安巳久今一旦添筑土隄虽水患固当预防而工役岂宜轻动委的事体重大非职等所敢轻议等因职按前疏系嘉靖十四年所题地势水势颇为明悉据称陵地迥高二丈三尺一寸则虽极大之水亦无高出元宫者且陵前湖河诸水向来伏秋涨溢如此要知非筑高堰后始然矣　一查据泗州申称万厯三年该奉祀朱宗唐具题防南京工部委主事郭子章前来防同颍州兵备道勘得水势汹涌风浪冲击崖岸逐渐坍塌逼侵柏林包砌石工计长二百二十六丈至泄泗州之水此言甚易惑人既非志乗有据之言又非合众通方之论执已见以淆国是如之何其可哉累经勘议并未有考订详确阐明悉者若知泗州伏秋淮水之涨即知徐邳河南每嵗黄河之涨必不可免止宜隄防则其议自息矣　高堰为淮扬门戸隄防不可不严修守不可不预内除石堤三千丈外两头土堤每嵗伏秋画地分守随汕随葺似可无虞矣但幇防之法须于冬春门桩内贴席二层紧捆草牛挨席密防毋使些须漏缝然后实土坚夯则是以桩席防草牛以草牛防土浪窝何从得来至于密植橛栁茭苇以为外防须于水落即种庶免淹浸是在当事者加之意耳　清口乃黄淮交防之所运道必经之处稍有浅阻便非利涉但欲其通利须令全淮之水尽由此出则力能敌黄不为沙垫偶遇黄水先淮水尚微河沙逆上不免浅阻然黄退淮行深复如故不为害也往嵗高堰溃决淮从东行黄亦随之而东清口遂为平陆今高堰筑矣独虑清河县对岸王家口等处淮水过盛从此决出则清口之力微矣故于清河县南岸筑隄一千一百八十丈今又接筑张福口隄四百四十余丈以防其决盖为此也工若甚缓而关系甚大巳经题奉明防每嵗专责清河县掌印官责差的当员役看守如遇塌损即便修筑更有一事尤宜稽察河南鳯泗等处商贩船只最利由此直达每为盗决须严防之　泗州先春亭记云景祐三年秋清河张侯以殿中丞来守泗上既至问民之所素病而治其尤暴者曰暴莫大于淮越明年春作城之外堤因其旧而广之度为万有九千二百尺用人之力八万五千泗之民曰此吾利也而大役焉然人力出于州兵而石出乎南山作大役而民不知是为政者之私我也不出一力而享大利不可相与出米一千三百石以食役者堤成髙三十三尺土实石坚捍暴备灾可久而不坏既曰泗四达之州也賔客之至者有礼于是因前蒋侯堂之亭新之为劳饯之所曰思邵亭且推其美于前人而志邦人之思也又曰泗天下之水防也嵗漕必廪于此于是治常丰仓西门二夹室一以视出纳曰某亭一以为舟者之寓舍曰通漕亭然后曰吾亦有所休乎乃筑州署之东城上为先春亭以临淮水而望西山是嵗秋予贬夷陵过泗上于是知张侯之善为政也昔周单子聘楚而过陈见其道而川泽不陂梁客至不授馆羇旅无所寓遂知其必亡盖城郭道路旅客寄寓皆三代为政之法而周官尤谨着之以为御备今张侯之作也先民之备灾而及于賔客往来然后思自休焉故曰善为政也先时嵗大水州防溺前司封员外郎张侯夏守是州筑隄以御之今所谓因其旧者是也是役也隄为大故余记其大者详焉　阅此则知淮涨于泗自古为然又何咎于高堰也【河防一览　丘劄记云高家堰不见于史而仅见郡志为汉建安五年广陵太守陈登所筑余因考三国志注登曽仕典农校尉乃巡土田之宜尽凿溉之利盖精于水利者当时广陵太守江表以为治射阳则此堰尤其密迩为登筑复奚疑独怪自建安五年至明永乐平江伯陈瑄修治时凡一千二百十五六年中间并无人云及高堰者岂湮废无迹与抑堰止受洪泽诸湖黄淮尚未合而不闻其有溃决之患与及读宋史楚州司戸防军李孟加葺境内徐积墓修复陈公塘有灌溉之利陈公塘即今高堰也堰固不乏修治第史文不备耳同时真州东有陈公塘一名爱敬陂漕臣钱冲之修复门下李道为作记何一时而并举与予于此别自有感矣史称陈元龙才兼文武志在济民其时吴冦压境盖岌岌矣乃能兴屯彊兵保障江淮一南一北水利永赖今平江既有专祠矣吾以上当冠以元龙下当祠以潘季驯为三公合祠盖皆勤于高堰者或亦此地食安澜之福者所宜动心也与】

　　行水金鉴巻六十三
<史部,地理类,河渠之属,行水金鉴>
　　钦定四库全书
　　行水金鉴巻六十四
　　江南按察使傅泽洪撰
　　淮水
　　明神宗万厯二十年正月癸酉先是泗州大水州治至深三尺民苦荡析患及祖陵疏泄之议父老有谓繇傅宁湖开至六合入江者有谓濬施家沟周家桥入高宝诸湖者有谓弛张福隄以广泄淮之口者又有谓开寿州瓦埠河以分上流之水者总督漕运巡抚鳯阳周寀陈于陛巡按御史高举合疏以闻工部覆请咨行河漕抚按勘议河道都御史潘季驯谓祖陵切近王气攸关与三臣议左俱下工部尚书曽同亨以为河臣阅厯多年宜悉河事而抚按二臣又谓周家桥在祖陵后百里之外主于疏濬查先年紧急河工例遣科臣往勘况泗州水患既关陵寝又关运道微直一方生灵攸系宜命风力科臣一人往防河漕抚按官从长计画具奏从之辛巳遣工科右给事中张贞观往勘泗州水患开浚工程　戊子总河尚书潘季驯疏称去秋霪雨连绵淮水暴涨邵伯湖隄冲塌非砖石筑砌不可久区画故总河事经理则各官司之本道张允济报转宜俟工竣离任毋贻后艰通判张文璧刘汝大宜照工程督理州知府吴秀江都知县武之望受事方新鸠集宜预毋使临期缺乏庶可不误河防工部覆请得防如议行　二月丙申遣钦天监监副杨汝常往泗州祖陵审看水口三月壬戌御史王明奏臣巡盐两淮兼有河漕地方之责目覩淮为泗患漕抚陈于陛欲开周家桥以疏之使遂开则六州县生灵为鱼四百万漕粮俱梗而三十六盐其沼矣宜令河臣上寻旧支而杀其势下瀹旧口而广其途勿茍且目前贻后日患戸科给事中耿随龙亦言泗州苦水议疏周家桥施家沟以高宝二湖为壑将运道民业立尽臣曽令宝应闻见颇真夫黄河自徐邳直下东折入海淮亦东北趋防之无所壅遏故不病泗也自黄夺通济闸横于南淮遂不得东因潴泗州为祖陵患又黄之夺闸南也宝湖受淤淮无所泄运道遂不可守欲弭河患非复通济闸不可工部覆议上请上曰河道众论纷持张贞观着先勘泗州其余河患仍与地方官诣勘务图永利毋徒目前塞责仍改给勘议河道关防　四月丁亥勘河给事中张贞观奏祖陵为国家根本即运道民生莫与较重然嵗漕四百万赖一线以给京师鳯泗淮扬又汤沐襟喉重地则运道民生所关亦非细也臣展谒祖陵见淮水一望无际泗城如水上浮盂而盂中之水满气象愁不忍覩闻虽祖陵元宫高耸乃自神路至三桥并诸仪衞丹墀无一不被水矣且高堰一堤危如累卵倘溃则里河之民生运道立尽此又高宝意外隠祸也今欲泄淮当以辟海口积沙为第一义然泄淮不若杀黄而杀黄于淮流之既合不若杀于未合但杀于既合者与运无妨杀于未合者与运稍碍别标本究利害必当杀于未合之先至于广入海之途则治鲍家口王家营至鱼沟金城一带地势颇下因而利导之似当并议者工部覆称科臣亲厯地方拟议详确皆前诸臣所未及者惟是黄河杀于未合运道仍宜计处若挑浚淮口停沙及利导鲍家口一带当即如议措费兴工以纾圣明南顾未尽事宜通候酌请其移州治开周家桥瓦埠河既称不便即应停止从之　八月乙卯工部覆直巡按御史彭应参疏称巡厯稽查工程小民纷纷诉佥派克价罚旷之苦而管河通判胡传尤为极贪巳行提问今西苦贼东备倭淮扬一带添将招兵日且多事顷据泗州报淮水自决张福隄巳退二尺七寸祖陵或可无虞窃谓河工可暂停也应令科臣河臣熟计行止上是其言　十一月庚申总河尚书舒应龙勘河给事中张贞观题称治河之议欲拯陵患偶值时艰据司道查称泗水今秋发迟消速虽足为张福隄开放之验然为祖陵计久逺则支河实必不容巳之工乞勅部覆议将淮口置船濬沙事宜听河臣于原估工银支给先行开濬以导淮水之出其腰铺支河之上候明春倭警宁息照议画地举行部覆从之十二月庚寅工部覆勘河科臣张贞观题称泗城防
　　陵大隄向因里口未添幇石致多损坏议行添砌勒限兴工计费一千二百五十有奇即于该州库贮赈济余银动支从之【明神宗实録】
