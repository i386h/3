<!-- { "loadSidebar": true } -->
　　以今舆地言之河自大积石山东北流迳陜西西宁卫西南塞外至河州西七十里入塞【卫在行都司东南七百余里黄河西自塞外流入经卫之东南与和州分水州在临洮府西一百八十里西至生番界七十里有小积石山两崖如削河流其中西南去大积石山千余里】又东北迳州北合漓水又东北合洮水【二水已见上文】又东北迳兰州西南湟水合浩亹水自西来注之【州在临洮府北二百十里黄河去州二里阚骃所谓金城河也湟水自州西一百八十里入河唐书吐蕃传湟水出谷扺龙泉与河合河之上流由洪济梁西南行二千里世举谓西戎地曰河湟】又东北迳州北【夹河有滩宜播五谷引河灌溉甚为民利】又东北迳金县北【县在兰州东九十里黄河去县六十里】又东北迳靖逺卫北【旧名靖虏属陜西都司本汉鹯隂县地后汉建初中赵冲追击叛羗扵鹯隂河即此卫北有韦精山黄河自金县乱山中来至卫西南百里乌兰关汉祖厉县地也唐置乌兰县属防州有黄河堰刺史安敬宗所筑以捍河流】又东北迳宁夏中卫南【卫属陜西都司黄河去卫十五里地势稍平河流益盛卫东南一百五十里有鸣沙城西枕黄河人马行经此沙随路有声故号鸣沙】又东北迳灵州所北【所在宁夏卫南少西九十里本汉灵州富平二县地旧志云黄河千里一曲自浇河至故眴巻县率东北流至富平始曲而北流亦谓之河曲】折而北迳宁夏卫东南【卫属陜西都司宋为懐逺镇干兴二年李徳明城此为兴州以居景祐中元昊升为兴庆府卫西至贺兰山邉界六十里北至镇逺闗邉界二百里东至榆林卫界三百五十里黄河去卫四十里元和志保静县西南至灵州六十里本汉富平县地贺兰山在县西五十三里东望云山形势相接迤逦向北经灵武县又西北迳保静县西又北经懐逺县西又北迳定逺城西又东北扺河其扺河之处亦名乞伏山在黄河西从首至尾有像月形南北约长五百余里真邉城之巨防山之东河之西有平田数千顷可引水灌溉如尽收地利足以赡给军储也顾景范云自宁夏以上民多穿渠溉田而宁夏之利尤博盖上流势少缓无溢决之患且泥沙未甚故引河为宜也】又北迳平罗所东【旧名平虏在宁夏卫东北一百二十里河去所十五里贺兰山在所西六十里镇逺闗在所北六十里】又北迳榆林卫西出塞迳废丰州西【卫本汉上郡兹县地金元为米脂县地名榆林庄明正统二年筑榆林城天顺七年置榆林卫治焉北至邉墙十里其外皆战国时云中九原地也黄河自灵州所横城堡西折而北迳宁夏平罗入卫界废丰州城在卫西北塞外七百里本汉朔方郡之广牧县后魏为懐朔镇隋始置丰州治九原县明初废杜佑曰丰州西至黄河百三十里北至黄河四十里东北至黄河八十里】折而东迳三受降城南【元和志三受降城景云三年朔方总管张仁愿置先是朔方军北与突厥以河为界河北岸有拂云堆神祠突厥将入冦必先诣祠祭酹求福因牧马料兵而后渡河时突厥黙啜尽众西击突骑施婆葛仁愿奏请乘虗夺取漠南之地于河北筑三受降城首尾相应絶其南冦之路从之六旬而三城俱就以拂云祠为中城与东西两城相去各四百余里遥相应接北拓三百余里于牛头牟那山北置烽堠一千八百所自是突厥不得度山放牧朔方无复冦掠减镇兵数万人顾景范云中城在废夏州北八百里西城在废丰州北八十里东城在废胜州东北二百里今按东城本汉定襄郡之盛乐县后魏尝都此唐置振武军元和六年以韩重华为振武营田和籴水陆运使重华请募人为十五屯屯置百三十人而种百顷令各就髙为堡东起振武转而西过云中界极于中受降城出入河山之际六百余里屯堡相望冦来不能为人得肆耕其中少可以罢漕挽之费朝廷从其议秋果倍收嵗省度支钱千三百万见韩愈送重华归所治序】折而南迳废胜州东入塞其东岸则平卤卫【废胜州城在榆林卫东北四百五十里本汉云中五原二郡地隋置胜州治榆林县元和志云北近榆林即汉之榆林塞云中故城在县东北四十里东受降城在县东北八里榆林闗在县东三十里东北临河自夏州朔方县流入又经河濵县东十五步阔一里不通船楫即河濵闗渡处名君子津杜佑曰胜州东至黄河四十里北至黄河五里西北至黄河二十里平卤卫在山西大同府西少南二百四十里明置本汉雁门郡之武州县隋唐以后为朔州地元和志黄河在朔州鄯阳县西三百里辽自河西移置胜州于此曰东胜州其故城在今卫西北元志云唐徙东受降城于绥逺烽南即今州治也明洪武初改建左右二卫兵民皆耕牧河套中冦益稀少二十六年城东胜永乐初移就延绥其地遂今按自废丰州西至废胜州东黄河三面围绕之地周数千里谓之河套周曰朔方秦曰新秦汉为朔方郡地隋唐为丰胜二州地明为榆林卫北境自国初舍受降而卫东胜已失二面之险其后又撤东胜以就延绥则外险尽失冦来莫御天顺六年元孽摩啰欢阿拉善博啰齐三部始入居河套屡为邉患隆庆中济纳以谙达内附亦来欵塞因而羁縻之　本朝属理藩院榆林新志曰河套之地南扺邉墙北濵黄河逺者八九百里六七百里近者亦一二百里唯黄甫川之南焦家坪及娘娘滩羊圈渡口为最近云】又南迳府谷县东其东岸则河曲县保徳州【府谷在陜西葭州东少北三百四十里黄河南流迳黄甫川东九里入县界又南迳县东去县百步河曲在山西太原府西北五百二十八里黄河在县西北府志云自县东北故东胜州境转而西南流八十里至县西北平泉村复转西流九十里至天桥峡又南流入保徳州界偏头闗在县东北一百十里东接鸦角山西逼黄河其地东仰西伏因名偏头保徳在府西北五百里黄河在州西北一里】迤西迳神木县南又南迳葭州东其东岸则兴县【神朩在葭州东北一百二十一里黄河去县十里葭州在延安府东北五百八十里黄河去州一里兴县在太原府岢岚州西一百五十里黄河在县西五十里元和志岚州合河县黄河在县西二里按今兴县西北五十里有合河故城旧志云山西自河曲至蒲津千五百里俱邻陜西河最狭而于神朩渡河为尤易】又南迳吴堡县东又南迳绥徳州东其东岸则临县永宁州宁乡县【吴堡在葭州南八十里黄河去县一里绥徳在延安府东北三百六十里黄河去州一百二十里无定河在州城东即古奢延水以溃沙急流深浅不定故名临县在山西汾州府西北三百里黄河在县西八十里永宁州在府西少北一百二十里宁乡在州西南五十里黄河并在其西元和志石州平夷县黄河西去县一百四十五里定胡县黄河去县西二百步按平夷故城即今宁乡县治定胡当在永宁州界永宁本石州明隆庆三年更名】又南迳清涧县东又南迳延川县东又南迳延长县东其东岸则石楼县永和县大宁县【清涧在延安府东北二百三十五里黄河去县百里延川在府东北二百里黄河去县四十五里延长在府东少南百五十里黄河去县三十五里元和志延州延水县黄河在县东八里门山县黄河在县东三十五里按延水故城在今府东北一百十里门山故城在府东南一百八十里石楼在汾州府西少南二百六十里黄河在县西九十里永和在山西平阳府隰州西九十里黄河在县西六十里大宁在州西南九十五里黄河在县西六十八里孟门山在县西南八十里与吉州分山】又南迳宜川县东其东岸则吉州乡宁县【宜川在延安府东南二百八十里黄河去县八十里元和志丹州汾川县西南至州七十里黄河在县北七里河岸顿狭状似槽形乡人呼为石槽盖禹治水凿石导河之处石槽长千步阔三十步悬水奔流鼋鼍鱼鼈所不能游汾川故城在今宜川县东七十里孟门山在县东南二十里黄河西岸山势绵延与吉州孟门山参差相接即文成故县西南三十六里河中之石槽山也吉州在平阳府西二百四十里黄河在州西六十里壶口山在州西南七十里乡宁在州东南六十里黄河在县西七十九里】又南至韩城县东北龙门山在焉其东岸则河津县【韩城在西安府同州东北二百里黄河去县十五里龙门山在县北五十里河津在平阳府蒲州东北二百里黄河在县西元和志云去县二十五里即龙门口三秦记曰河津一名龙门水陆不通鱼鼈之属莫能上江海大鱼集龙门下数千不得上上则为龙故曰曝鳃龙门】此导河积石至于龙门之所经也【禹贡锥指　辽史龙门山石壁对峙髙数百尺望之若门徼外诸河及沙漠潦水皆于此趋海雨则俄顷水逾千仞晴则清浅可涉　寰宇记龙门山北有河口畧似龙门而不能通相传鲧所凿绩用弗成今名错开河】
　　南至于华隂【禹贡】
　　河自龙门南流至华山北而东行【孔氏传】
　　河自积石东北流至龙门则折而南流至于华隂则折而东流龙门之南华隂之南北即所谓龙门西河是也华隂者华山之北此山跨梁豫二州之间其北扺西河南则曰华隂也而説者乃谓河之折而东流其两河之旁有二华故张平子西京赋曰缀以二华巨灵屭赑髙堂逺蹠以流河曲厥迹犹存其意盖谓河流至于此华山横其前巨灵擘石分为二华使河流出于其间此盖好事者为之也据经但言南至于华隂则是河之所经惟在华山之北而已安得出于二华之间乎巨灵之説怪妄甚矣孔子之所不语者为此也夫【尚书全解】
　　易氏曰河至龙门县又南流二百里至陜州陜州之西北对河为华州华隂县本汉旧县属京兆尹太华山在县南八里河经太华之北故曰华隂地接潼闗故桃林塞河在闗内冲激关山故名潼关【王天与尚书纂传】龙门县今之河津也北三十里有谷山堰贞观十年筑东南二十三里有十石垆渠二十三年县令长孙恕凿溉田良沃收十石西二十一里有马鞍坞渠亦恕所凿有龙门仓开元二年置所以贮渠田入转般至京以省闗东之漕者也此即汉时河东太守番系之策史记河渠书所谓河移徙渠不利田者不能偿种而唐人当日行之竟获利是以知天下无难举之功存乎其人而已谓后人之事必不能过前人不亦诬乎【顾炎武日知録】
　　河水【自皮氏县西】又南出龙门口汾水从东来注之【水经】昔者大禹导河积石疏决梁山谓斯处也即经所谓龙门矣魏土地记曰梁山北有龙门山大禹所凿通孟津河口广八十步岩际镌迹遗功尚存【郦注　汾水篇汾水出太原汾阳县北管涔山东南过晋阳县东晋水从县东南流注之又南洞涡水从东来注之又南过大陵县东又南过平陶县东文水从西来流注之又南过冦爵津又南入河东界又南过永安县西又南过杨县东西南过髙梁邑西又南过平阳县东又南过临汾县东又屈从县南西流又西过长修县南又西过皮氏县南又西至汾隂县北西注于河】
　　又南右合畼谷水又南迳梁山原东【水经】
　　水自谿东南流迳夏阳县西北东南注于河又南自原山东南出至河晋之望也在冯翊夏阳县之西北临于河上山崩壅河三日不流晋侯以此问伯宗即是处也春秋谷梁传曰成公五年梁山崩遏河水三日不流召伯尊遇辇者不避使车右鞭之辇者曰所以鞭我者其取道逺矣伯尊因问之辇者曰君亲缟素率羣臣哭之斯流矣如其言而河流【郦注　夏阳县即今韩城县地】
　　又南崌谷水注之【水经】
　　水出梁山东南注于河昔韩信之袭魏王豹也以朩罂自此渡【郦注】
　　又南右合陶渠水【水经】
