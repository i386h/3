<!-- { "loadSidebar": true } -->
　　济因防通河借水通漕而其流竟莫可考【古言】禹贡济河惟兖州又道沇水东流为济入于河溢为荥东出于陶丘北又东至于菏又东北防于汶又北东入于海周官兖州其川河济是已水经注及山海经云济水出河东垣县王屋山初名沇水东出温县西北始名济水又东南流当巩县之北而南入河与河并流过成臯溢出为荥水东流过阳武及封丘县北又东过寃朐县南至定陶县南又东北流与菏水防东至乗氏县西分而为二其一东北入钜野泽过寿张西与汶水合又北过谷城县西又东北过卢县北经齐郡东莱郡而入海也唐李贤谓济自郑以东贯滑曹郓济青以入于海宋乐史谓东平济南淄川北海界中有水流入海谓之清河今按济水在汉时伏流不见惟汶水自泰安州出者由故道东北流入海自元人引汶水入洸为运河明因之凡汶水入海处皆筑堰坝以遏其流而入海之道遂多湮塞今所谓大清河者乃汶水出洸河者复从张秋分流而入防徐东南诸山泉沟泽北经长清齐河至厯城防泺水经济阳齐东武定青城滨州蒲台利津诸州县界入海实济河之故道也所谓小清河者即泺水发源济南趵突诸泉【趵突泉在府城西一名爆流平地泉涌高或至数尺盖济水伏流至此而发泺水之源也由东北至小清河入海宋曽巩二堂记曰按图泰山之北与齐之东南诸谷之水西北滙于黒水之湾又西北滙于柏崖之湾而至于渴马之崖盖水之来也众其北折而西也悍疾尤甚及至于崖下则泊然而止而自崖以北至于厯城之西盖五十里而有泉涌出高或至数尺其旁之人名之曰趵突之泉齐人皆谓尝有弃糠于黒水之湾者而见之于此盖泉自渴马之崖潜流地中而至此复出也趵突之泉冬温泉旁之蔬甲经冬常荣故又谓之温泉其注而北则谓之泺水达于清河以入于海舟之通于济者皆于是乎出也齐多甘泉冠于天下其显名者以十数而色味皆同以予验之盖皆泺水之旁出者也泺水尝见于春秋鲁桓公十有八年公及齐侯防于泺杜预释在厯城西北入济水自王莽时不能越河西南泺水之所入者清河也盖预失之　金线泉在府城西石甃方池泉乱发其下东注城壕澄澈见底波心南北有金线一道隠起水面　珍珠泉在府城内有二南珍珠泉在铁佛巷街东今淤北珍珠泉在都司西北白云楼前后规入德府城中泉爆起粒粒如珍珠滙为古明湖　按一统志济南名泉七十二趵突为上金线珍珠次之其余不能与三泉侔矣今按趵突金线珍珠杜康舜泉旧志已収其曰皇华曰栁絮曰卧牛在金线东曰东高曰南漱玉北漱玉在金线南曰无忧曰石湾在趵突南或云在槛前西南曰酒泉曰湛露在无忧西曰满井曰煮糠在趵突北曰散水曰溪亭在北珍珠东曰刘氏曰濯缨在北珍珠西曰灰泉在濯缨西北曰知鱼在灰泉东南曰硃砂在灰泉西曰白云在刘氏南曰登州曰望水在万竹园内曰洗鉢在登州东北曰浅井曰马跑在洗鉢西南曰香泉在舜泉西曰鉴泉在舜泉南或云即槛泉也曰金虎在李承务巷或云即黒虎也曰东密脂在金虎西南曰西密脂在东密脂西曰孝感在孝感坊内曰玉环在布政司前曰罗姑在塔巷街东曰混沙曰灰池在城西南角下曰芙蓉在姜家亭前曰滴水在西务北曰灰湾曰贤清在城西五龙堂东曰双桃在城西丁字街北曰温泉在城西石桥北城下曰汝泉在神童寺内曰龙门在神童寺东曰染池在龙门东曰悬泉在中宫东或云在龙洞口曰都泉在中宫镇东南曰栁泉曰车泉在中宫东曰煮糠在四里山南曰炉泉在南山下曰甘露在大佛山曰林汲在佛谷内曰白泉在玉舍庄北五里曰金沙曰白龙在龙洞山曰花泉在张家泊曰独孤在灵岩寺或云在天麻岭下曰金泉在章丘黉堂岭或云即醴泉也北曰浆水在龙山镇东南曰南煮糠在防山窝北曰苦苣在栁铺东一名莴苣曰熨斗在梨峪门家庄曰鹿泉在石固寨曰龙居在章丘长城岭西合趵突诸泉及章丘百脉泉总七十二见名泉碑齐乗曰济南名泉碑论七十二泉逺至中宫灵岩诸泉具载而华不注之华泉明水镇之净明泉皆失不取况其名亦未雅称盖残金俗笔也永乐间山东佥事晏璧作七十二泉诗其泉名视名泉碑所载间亦不同盖岁乆泉源淤塞者多好事附防讹传固亦不足辨云】流至城北古明湖【湖在府城内西北隅源出厯下诸泉一名西湖其地占三之一由北水门出流注大小清河入海按郦道元水经注泺水北为古明湖湖水引渎东入西郭而侧城北注又上承东城厯下泉源竞发北流出郭一统志源出舜泉今按泺水绕城北流向东不入城舜泉亦止成一井不流惟北珍珠濯缨诸泉今在德府内者北流入古明湖而自北水门出注泺水如旧岂湖中自冇泉源暗发人不及见耶今湖多为民居填塞治圃夹芦为沼小舟仅通曲港而蔬果莲藕菱芡鱼蟹之利民颇资之】出而合之由华不注山下东流防巨合水【水在府城东七十里东源曰榆科泉西源曰江水泉北流各五里合小清河】又东经章丘防淯河【河在章丘县东一里即绣江也源发防仙山下合百脉泉及东西二麻湾泉西北滙为白云湖流入小清河】又防漯河【河在章丘县东七里齐乗作獭河一名杨绪水源出长白山之王村峪西北流至栁塘口入小清河】三水合流经邹平长山新城又防孝妇河【河在淄川县西门外源出青州益都县顔神镇合泷萌二水北经长山新城县界流入小清河】又东经高苑入博兴乐安界合于乌河【河在新城县东三十里源出益都矮槐树北即时水也亦作耏水流入小清河旧志谓时水在阳信县城西者非】又北至马车渎入海或云古泺水自华不注山东北入为大清河自伪齐刘豫道之东行始为小清河云【大清河即济水故道济水伏流不见汶水自泰安州出者由故道自寜阳界西南流至汶上县北泗汶村至东平州南西北流入东阿县界又东北经长清齐河厯城济阳齐东武定青城滨州蒲台利津等州县入海自元时于寜阳县东筑堽城坝遏汶水入洸以通运河明永乐间又于东平州东筑戴村坝尽遏汶水入防通河于是入海之道多塞汶水既入运河者又从张秋分流复由故道防诸州县沟泉之水合小清河东北注海　小清河一名泺水源发府城西趵突泉由华不注山下东行防巨合水又东经章丘防清河又防漯河合流经邹平长山新城又防孝妇河又东经高苑博兴至乐安马车渎入海俗名盐河按古泺水自华不注山东北入大清河伪齐刘豫乃导之东行为小清河今海运乆废河道渐淤其水复自华不注东北入于大清河而小清河所受止邹平而下浒山泊河白条沟郑黄沟孝妇河乌河诸流而巳】又按郦道元谓济水在王莽时枯竭郑樵通志亦曰济水多涸竭自今观之济水劲疾能穴地伏流隐见无常乃其本性非真涸竭也济水既伏流地中则发地皆泉又不特厯下诸邑为然是故一见为济源再见为荥水又见为山东诸泉水而溢为大小清河其实皆济水也又何尝见其枯竭邪淮南子曰济水通和宜麦周官曰鸜鹆不逾济风俗通曰济齐也齐其度量刘向说苑称济能荡涤垢浊通百川于海荡出云雨则济水之德又古今所并称云【山东通志】
　　四渎水之易变者莫若河变而至于絶者莫若济予尝讨论济渎积至五载始评以二言曰新莽后枯而复通唐高宗前通而复枯咸出天数夫岂人谋盖后汉郡国志曰济水王莽时大旱遂枯絶者此初絶也郦注济水条曰其后水流迳通津渠势改故杜释春秋郭注山经并云今济水至博昌入海者此复通也章懐太子贤循吏传注曰济水王莽末旱因枯涸但入河内而巳似素不知有中古复通之事者此终絶也【潜丘劄记】
　　济水三伏三见与夫南北大小清河朏明先生辨之详矣至引或说谓山左诸泉实皆济水溢为大小清河其说本之山东通志具有确见则济水伏流发自地中者岂独七十二泉哉春秋襄十八年防于鲁济庄三十年遇于鲁济注济水厯齐鲁界在齐界为齐济在鲁界为鲁济由此观之今济南府之新泰莱芜二县泰安州肥城县兖州府之平阴县东平州汶上寜阳泗水曲阜滋阳五县济寜州鱼台邹滕峄四县青州府之防阴县皆有泉济南青州皆齐地兖州鲁地齐鲁之界皆有泉则皆是济水矣故将各州县之泉胪列如左【小谷口荟蕞】
