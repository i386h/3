<!-- { "loadSidebar": true } -->
　　崇祯十四年正月庚辰总理河道张国维疏言济宁州运道自枣林闸溯师家庄仲家浅二闸嵗患淤浅重艘维艰考之泉志泗河由鲁桥入运济漕枣林闸名为泗河派伏秋水势汹涌足资利济而挟沙注河水退沙积利害亦参半焉傍有白马河涯邹县诸泉并荩云二河之水经埢里与泗合流而出鲁桥向因泗水猛悍白马力弱不敌以致河身半归淤塞不为漕运者久矣今嵗船滞枣林牵挽莫施邹县管泉县丞王访吾集夫挑濬白马河口一初出而停滞遂疏今广为咨访逐加丈量察泗河南出鲁桥水道迂逺河形渐狭白马河上源甚窄而泗流扼之以致下流遂化沟渠且鲁桥一带地势高亢展浚不易为力近改入师家庄已多济一闸而流尚涓涓白马上源寛处止与仲家浅闸对不里许且地势独窄若导令入仲家浅较之鲁桥师家庄迂直高下逺近之势自不侔矣易细流为洪流一便也入运直捷减沙渗之患二便也济仲家浅而并济师家庄枣林闸三便也又恐泗河涨发仲家浅之受沙亦与枣林等议于白马与泗河所改水口各竪大桩伏秋之时预筑土坝遏水仍由故道水消则启坝以纳清流周咨舆论佥谓救涸之着无逾于此臣即备行南旺济宁等管河官就近酌调官夫展濬俟工完再报可也帝令酌议以闻　国维又言南旺汶河水分处原系地脊其势最髙于此而流分南北也惟借泰安新泰莱芜宁阳汶上东平平隂肥城八州县泉源由汶入运故运河得通今东平平隂肥城三州县因沙淤中断东平犹借其半至平隂肥城全不收涓滴之用矣臣察防河自泰桥北至栁沟泉之下原系东平平隂肥城三州县接壤令徧行分派起徐家桥至张家桥计长十五里派平隂县挑起张家桥至王家桥计长二十里派肥城县挑起王家桥至太平桥计长二十五里派东平州挑业经分责三州县令泉夫开濬又复行通判李松并南旺司臣杨之易督率印泉各官亟行料理待正河挑濬事毕即调各州县泉夫儹工挑濬若此河一疏不独漕渠得灌注之助而民田亦免淹漫之患诚一举两利所闗国计民生者非浅矣上令所司速议　甲申总理河道张国维疏言疏运六防一曰开东平平隂肥城防河以益汶流二曰复安山湖以济北闸三曰改挑白马湖出仲家浅以迅河流四曰改挑沧浪河从万年仓出口以利四闸五曰展浚汶河陶河上源以济邳派六曰改道沂河出徐塘口以并利邳宿　乙酉总理河道张国维疏言行水之道疏其上游则可以并济下流而去其壅势使然也邳宿运道原有沂水一支发源于防隂令沂水经沂州郯城而南流于骆马湖以济运自运道不经骆马犹傍水一小支从嵎头集入迨长山口决嵎头水出之口遂为黄流倒灌成淤全流俱空趋骆马矣宿迁于薛家口马胡店两处引沂入运然但济宿迁而上不能挽流溯邳也以故邳之梁王城英庄猫儿窝马庄等处一经暵干在在报浅奈何以如许名河竟无禆输将之涓滴耶因遍考河志见有邳河涸不得不赖防沂之泉之文而察前科臣宋之普条议亦谓骆马下流淤塞全沂之昏垫弥深曷若疏以入运使运收其利而沂治其害臣因躬诣沂河见其水浩不减南旺之汶河而入运者曽未一二再勘嵎头集出水处濬复不难然界在邳宿之交濬之亦止济宿而邳毫不得其用也不改从上游不可而为下不因又恐力难而费钜察徐塘一口其流虽细实从沂水分来而据邳之上流者也于此疏之濬之所谓事半工倍者又卢家口分流下宫湖桥尚多淤阻徐塘出水之渠亦觉浅窄并濬深阔则济全邳之涸并可益宿迁之深而邳与宿三分其流以杀奔趋骆马之势不第漕得其利并可减全沂之害洵一举而数善备焉上命议覆　丙戌总理河道张国维上言水柜之设收众流而兼酌济其法最善察旧制安山湖周围共一百里其间可为水柜者延袤三十八里筑以髙隄髙而田者计地七百顷有竒卑而柜者四百六十一顷有竒今沟渠三道沙淤其二其一尚通而蓄水处障岸反髙出水处闗键不闭甚失导蓄之宜毋怪其尽为平陆也臣今欲清其界培其隄导其淤塞其决务还四百六十一顷之旧制专委知州河官遴殷实地老司其水利候霖雨沛发収贮湖中运事缓急端有赖焉上令所司议覆　四月戊辰山东登州府生员田士龙疏言海运避险趋易之要谓海运贵在乗时惟是三月以至七月风柔水輭海不扬波及是时自淮口帆不经月而即至天津万万无虞若云成山始皇桥之险卧龙石之危则有知路之乡导自能避险而之易避危而之安此外臣又有开渠之捷径焉以臣之卫迤正东三十里名曰成山所迤西北五里名曰召阳口内有一小海迤南七里名曰养鱼池内有一小海迤正西为进京大路南北小海相隔一线止十二里许此地并无峭山坚石俱是沙冈土阜由此而开凿一渠引两小海之水合为一处徃来运船可行永避成山所而兴利万世且开凿之费不烦发帑劳民但留东三府京边两班军丁挑掘不日即可告成其图可验也倘虑海运为通畨臣以为商船必于淮安抚臣登州抚臣各讨给引行票至成山卫先设一官挂号验引两票相同方许放出海口转至天津则天津抚臣亦必讨给引票验号不差始为眞商且又有登府额设巡海之兵船兼治沿海垫官瞭望更有何路可通畨也此皆一一可行之实事惟皇上俯赐采纳焉　七月乙未帝以时值孟秋过半粮艘抵津抵通者杳然国储何赖其漕河运防及地方各官玩悮之罪实所难宥总河张国维已降三级再降二级巡漕吴邦臣尤难辞责降五级俱戴罪总漕史可法授事方新姑免降其余经管文武各官应拿问应降革应戴罪者限三日内计仓二臣分别拟议具奏仍飞檄在事各官星夜儹运务期八月内尽数过津抵通其黄允恩沈廷海运一并责令速挽　戊戌戸科给事中张元始疏言今嵗漕运稽迟而清口淤沙苦不能吐董口筑坝苦不能茹又适值黄流倒灌遂有首尾并阨茹吐两穷之患事势甚难为今之计莫若大搜津属剥船即着海运津弁带海船戸前徃临徳间迎漕剥兊优其水脚补其筛抵津之日即上海船此当责之津抚者也黄允恩海运如淮扬二郡半未及额应将昨年掣截津粮不拘某幇就便借发以速允恩之行如水脚不给船只不备即系地方官误事此责之漕抚者也章下所司察议以闻庚子戸部主事邢国玺疏言国家财赋倚办东南迩因漕河浅阻议者欲开胶莱新河以费大工钜而止然胶河之可开与今日之急切宜开臣敢歴歴言之盖胶河自元初时莱人姚演建言新开故又名新河其自麻湾口以南直抵淮扬海仓口以北直抵天津中间相去仅二百四十六里且两岸之土如胶一水中流若练下无流沙旁无疏土谚云铜幇鐡底河也今海口新河口陈村等闸遗迹尚存海仓即元时囤粮之所我朝嘉靖年间海道副使王献复举行之南北引潮舟楫毕达中间未及通者仅三十五里而献以陞迁去任至万厯年间工部尚书刘应节奉敕徃勘巳防议分工但以佐费数多致有异议事遂寝格彼时运道无虞即报罢可也今内外交讧漕艘梗阻而犹谓新河不可开得毋曰物力既绌工费之难乎试括戢东三府见役班军免其防千里之跋涉令其服役于本土除应支月粮工食外即将节裁快壮工食项下每日量给盐菜银一二分彼必踊跃趋事登莱抚臣曽樱察勘过此与臣酌议亦云大约费七八万金足矣得毋曰积沙太多疏通之难乎夫两口皆有潮水灌入堪以行舟止有沽河并白河二处积沙约长七八里皆疏濬甚易者视漕河数千里每嵗挑濬穵运岂止十倍于此乎又得毋曰中有伏石不便行舟乎闻其右喇港有大小青黒石然尽没沙中舟行潮上絶不相涉原无崇山峻岭视海运始皇庙成山诸险又岂止十倍此乎总之此河一开沿崖溽港万无一失非黑海开洋之比且南北直截转输甚便可省数月之程及一切盘剥折耗之费两河并运在西河则粮数既分运事自速亦可免挨幇积氷之坚处变则二百余里防防甚易可无咽喉一线之虞其在东土则商旅可通足资贸易即通运边方则闗宁蓟永一水可达亦免召买穵运之苦此正济漕运之穷免海运之险无冦盗之警防无有善于此者章下所司看议以闻　八月甲辰总河张国维疏言汶上县河至南旺分流各湖聮络在西为南旺湖名曰水壑主于泄以备涝也在东为蜀山马踏两湖名曰水柜主于收以待匮也又南至济宁境为马湖北至东平境为安山湖亦系水柜近来蜀山马踏皆废潴蓄马场安山久化平陆矣去夏曽收马踏蜀山之水以济北河滞船之急惟安山湖向为民间占种臣复于去冬具疏请复迨今嵗入夏以来甘霖应祷蜀山马踏安山三湖水俱盈满又马场西连蜀山例须蜀山盈满然后启斗门以入马今蜀山初满斗门未启而马场已收水五分是由运河同知谭防去冬于府之西创开一渠以通马场故伏秋水发奔腾灌入谭防此举实马场湖之水利也见今河满湖溢粮艘运务不难立竣矣　是日上谕漕事大坏至今日而更甚不有大法严惩安能唤起聋瞆目今屈指冬寒漕船不衔尾前进抵通抵津无期总漕巡漕及漕粮等道各逮问正罪重幇停滞河干浅阻不能飞渡总河及管河等官各立置重典至于沿河一带掲竿之徒猖獗问谁实司兵而令路断人稀一至于此各府鎭兵备将领等官以文到之日为始俱令移驻河干调集兵马以全力卫漕不许隙疎刻懈如粮艘稍有不虞定以三尺重治漕粮有未完者即刻期兊发赶幇若复希冀改折蠲免稽误漕政抚按官革职为民粮道推诿一并提问州县责漕河抚按严行挐究仍敇令立限自认以便察考　十月丁未总督漕运史可法疏言管河同知张以谦管理董口一带能督率宿迁县主簿严之麟于旧设隄闸外复造两面髙隄共长千丈又于通河溜口仿月城创造圆闸一道计四十丈余当河流暴涨之时有此层层拦攩始得免于冲决见今闸口通利日可过船二三百只臣随优赏主簿严之麟花红正欲为以谦叙劳而缇骑忽至臣以为罪固当治而功亦不可泯因特上闻章下所司核覆　丙辰总督漕运史可法疏报漕粮迟悮之故大概由回空之未到雇船之驿骚年嵗之灾荒米粮之踊贵运口之淤阻而亦由各粮道拘执旧规不思权变因参玩悮河工同知许鸣逺湖广粮道李于坚浙江粮道瞿士达常鎭粮道李时茪　丁巳河道总督张国维言漕政与河政相辅而行有定为漕限参诸天时酌诸人事守之则漕河两利逾之则漕河两坏者必然相因之势也今嵗自开兊至过淮无不愆期迨出清口遂遇灌黄察清口旧例运艘过尽伏水将发筑坝遏流今年伏水发而重运始来不敢筑坝遏流致此淤垫咎实在谁夫清口遏流事宜载在先臣潘季驯河防一览河官奉为蓍者谨送阁部科臣披阅复摘録清口事宜另疏上闻伏惟俯赐垂览可洞照淮洪二限之深意矣总之漕规不复则河政难修此断然不爽者伏乞敕下漕臣预为来嵗计可耳【崇祯长编】
　　张国维巡抚应天崇祯十年浚江阴运河十一年筑鎭江漕渠晋工部右侍郎总督河道兼提调徐临通津四鎭漕饷事务值天旱泉枯祷于泰山得大两乃上下泉源挖浚蓄水以济粮运晋兵部尚书国变后投水死【浙江通志】
