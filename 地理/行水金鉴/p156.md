<!-- { "loadSidebar": true } -->
　　嶓冢导漾东流为汉【禹贡　漾史记作瀁汉书作养古字通用】
　　泉始出山为漾水东南流为沔水至汉中东流为汉水【孔氏】
　　嶓冢山在兴元府金牛县东二十八里汉水出焉经南郑县南去县一百步禹贡嶓冢导漾东流为汉是也【元和志　金牛旧县在今汉中府宁羌州西北其嶓冢山在今沔县西南接宁羌州界南郑今汉中府治其故城在今府城东北】
　　汉有沔漾之名皆东汉水也地理志西汉水出西县嶓冢山南入广汉白水盖潜汉也经不着其所出自古皆以为东西两汉俱出嶓冢则或然矣而西汉固无沔漾之名汉志漾水出陇西氐道至武都为汉武都东汉水受氐道水名沔是则沔漾俱为东汉也独氐道武都脉络不通川渠阻隔武都受漾为不可据而桑钦遂徙氐道漾水为西汉之源由是愈纷错郦道元委曲迁就通之以潜伏之流证之以难验之论更觉龃龉故当尽废诸说而一之以经文杜佑通典秦州上邽县嶓冢山西汉水所出经嘉陵曰嘉陵江经阆中曰阆江汉中金牛县嶓冢山禹导漾水至此为汉水亦曰沔水其说为可据上邽今废入清水金牛今废入褒城【尚书说　上邽故城在今巩昌府秦州西南】
　　岷嶓潜沱之义难解今蜀山连绵延亘凡居左者皆曰岷右者皆曰嶓凡水出于岷者皆曰江出于嶓者皆曰汉江别流而复合者皆曰沱汉别流而复合者皆曰潜恐属方言尔故岷谓之汶今汶川是也汉谓之漾或谓之沔或谓之羌今沿汉水而东有宁羌州有沔县又东有洋县即古洋州也洋漾声相近岂皆得名于汉水云【陆深蜀都杂抄】
　　出沔县西门曲折行乱山中沔水流经其中畧如栈道但山无林木沔流舒缓不及褒水湍悍耳西涉沮水抵大安驿有土城废址宋置大安军沔沮之间阔者未丈许狭者才二三尺沙石磷磷深不没踝自大安西南乱山益稠至金牛驿北望见嶓冢山峩然云表一小水自西东流即所谓嶓冢导漾者也水才滥觞不没鳬鴈合五丁峡水东流为沔其流始大金牛驿西三里稍南入五丁峡一名金牛峡【在宁羌州北三十里】峡口县崖万仭阴风飒然水自峡中喷薄而出宁羌州在乱山中无城堞本沔县羊鹿坪地明洪武中以山冦作乱置宁羌卫于此成化中即卫建州治自州行十里渡水过百牢闗闗下有分水岭岭东水皆北流至五丁峡北合漾水入沔岭西水皆南流迳七盘闗龙洞合嘉陵水为川江常璩言沔出嶓冢合白水为西汉明与导漾之文相悖按通典嶓冢山有二一在天水上邽一在汉中金牛雍大记云西汉水在西和县源出嶓冢山西流与马池水合此乃上邽之嶓冢在今秦州又云汉江源出沔县嶓冢山东流入金州此乃金牛之嶓冢禹贡嶓冢导漾乃沔县之嶓冢非秦州之嶓冢知嶓冢有二则东西二汉源流各自了然漾之与沔本为一流与陇西之嶓冢都无交涉常氏之误可不辩而明矣【王阮亭蜀道驿程记　汉中记嶓冢以东水皆东流嶓冢以西水皆西流故俗以为分水岭新城先生言分水岭与记异恐记是】
　　山海经云汉水出鲋嵎山盖嶓冢之异名也本在汉中郡沔阳县界【沔阳故城在今沔县东南十里】后魏正始中析沔阳置嶓冢县属华阳郡故地形志云其县有嶓冢山隋省沔阳入嶓冢属梁州大业初改置西县【其故城在沔县界西北去唐西县治白马城五里】故隋志云西县有嶓冢山唐武徳二年分利州绵谷县之通谷镇置金牛县【金牛故城本汉广汉郡葭萌县地蜀为汉夀县地晋为晋夀县地东晋为绵谷县地】而山入其境故括地志云嶓冢山在金牛县东二十八里通典云金牛县有嶓冢山四年又分绵谷置三泉县【其故城在今宁羌州西北东至西县一百五十里天寳初徙治于此西南去旧县一百二十里】宝厯初省金牛入三泉故寰宇记云嶓冢山在三泉县东宋至道二年升三泉县为大安军绍兴三年改建军于西县界复置三泉县军【今为大安驿在沔县西南九十里接宁羌州界】故舆池纪胜引宋朝郡县志云今之言汉水以西县之嶓冢山为源后又省三泉入军故地理通释云嶓冢山在大安军西元降军为县故大一统志云汉水源出大安县嶓冢山明初以其地改置沔县又于县西南置宁羌卫成化二十二年即卫置州而山入其境故汉中府志云嶓冢山在宁羌州北九十里盖此山本在汉沔阳界西南接葭萌自后魏以来言山之所在曰嶓冢曰西县曰金牛曰三泉曰大安曰宁羌地名六变而山则一皆在古梁州之域其为禹贡之嶓冢无疑也　嶓冢山孔传不言所在之郡县而正义引地理志以实之曰陇西郡西县嶓冢山西汉水所出夫此水即嘉陵水之上源非禹贡之所谓嶓冢导漾东流为汉者也而班固以西县之嶓冢为禹贡之嶓冢谬矣自是以后言嶓冢者率依班氏如张衡西京赋云终南太乙连冈乎嶓冢潘岳西征赋云面终南而背云阳跨平原而连嶓冢玩其辞意皆主陇西而言司马彪郡国志亦云汉阳郡西县有嶓冢山无异议也自后魏正始中析沔阳地置嶓冢县以表其山而名始着郦道元卒于孝昌二年上距正始置县之时凡二十余嵗本朝典故生所亲见而注水经不言岂事在成书之后不及追改抑亦因其晚出而疑之乎然漾水注引汉中记曰嶓冢以东水皆东流嶓冢以西水皆西流故俗以嶓冢为分水岭作者亦似知班志之谬而以禹贡嶓冢为当在汉中也者不然于汉中记奚为详及陇西之山邪由此观之则魏收以前已有知嶓冢在汉中者不待地形志出而后知也頴达岂未之考乎然班志虽以西县嶓冢为禹贡之山而养水则自繋氐道之下不言出某山自水经云漾水出氐道县嶓冢山而氐道亦有嶓冢矣常璩华阳国志云东源出武都氐道县漾山为漾水而氐道之嶓冢且有漾山之目矣郭璞志山海经云嶓冢今在武都氐道县南郦道元注水经云东西两源俱出嶓冢而同为汉水则似一山跨二县之境而在西县者为西源在氐道者为东源矣辗转迷惑愈久愈譌说经者不能出其窠臼而禹贡之嶓冢防不可问矣西县故城在今秦州西南氐道今不知所在盖自晋永嘉之乱陇西没于氐羌郡县荒废常璩郭璞皆云氐道属武都而晋志武都郡无之则此县之不可考乆矣要之二县在陇西皆古雍州域也而禹贡嶓冢乃梁州之山不应防入雍域故唯魏收所言为得其实而况秦州之嶓冢与宁羌之嶓冢南北相距五六百里也【禹贡锥指】
　　沔水出武都沮县东狼谷中【水经】
　　沔水一名沮水阚骃曰以其初出沮洳然故曰沮水也县亦受名焉导源南流泉街水注之出河池县东南流入沮县防于沔【郦注　元和志沮水出兴州顺政县东北八十二里按沮县故城在今汉中府略阳县界晋永嘉后没于氐羌县废后魏改置武兴县又侨置畧阳县西魏改畧阳曰汉曲隋又改曰顺政唐为兴州治宋复改顺政曰畧阳今在宁羌州北二百二十里河池今徽州属巩昌府泉街水在畧阳县北】
　　又东南迳沮水戍而东南流注汉曰沮口【水经】
　　所谓沔汉者也尚书曰嶓冢导漾东流为汉山海经所谓汉出鲋嵎山也东北流得献水口虞仲雍云是水南至闗城合西汉水又东北合沮口同为汉水之源也故如淳曰北方人谓汉水为沔水故孔安国曰漾水东流为沔盖与沔合也至汉中为汉水是互相通称矣【郦注　沮水戍在畧阳县东南沔县志曰沮水在县西七十里与畧阳接界汉水自宁羌州东北流迳沔县故大安军南又东北至青羊驿沮口在焉宋开禧二年金人入大散闗叛将吴防退屯口旋还兴州口即沮口也】
　　又东迳白马戍南浕水入焉【水经】
　　水北发武都氐中南迳张鲁城东鲁沛国张陵孙陵学道于蜀鹤鸣山传业衡衡传于鲁鲁至行寛恵百姓亲附供道之费米限五防故世号五防米道初平中刘焉以鲁为督义司马往汉中断絶谷道因逺城治即崤岭周五里东临濬谷杳然百寻西北二面连峯接崖莫究其极从南为盘道登陟二里有余浕水又南迳张鲁治东对白马城一名阳平闗浕水南流入沔谓之浕口其城西带浕水南面沔州二水之交故亦曰浕口城矣【郦注　地形志沔阳县有白马城今在沔县西南即汉阳平闗亦曰白马戍浕水在县西三十里】
　　又东迳武侯垒南【水经】
　　诸葛武侯所居也南枕沔水水南有亮垒背山向水中有小城回隔难解【郦注　小城亦名石马城在今沔县南】
　　又东迳沔县故城南【水经】
　　城萧何所筑也汉建安二十四年刘备并刘璋北定汉中始立坛即汉王位于此其城南临汉水北带通逵南面崩水三分之一观其遗畧厥状时传南对定军山诸葛亮之死也遗令葬于其山因即地势不起坟垄唯深松茂柏攒蔚川阜莫知墓营所在山东名髙平是亮宿营处有亮庙钟士季征蜀枉驾设祠营东即八阵图也遗基畧在崩裭难识【郦注　沔阳故城寰宇记在西县东南十六里今在沔县东南十里】
　　又东迳西乐城北【水经】
　　在山上周三十里甚崄固城东容裘谿注之谿水又北迳城东而北流注于汉【郦注　城在今沔县西南汉水南岸】
　　又左得度口水【水经】
　　出阳平北山水有二源一曰清检出佳蠖二曰浊检出好鲋常以二月八日取之美珍常味度水南经阳平县故城东又南迳沔阳县故城东而南流注于汉水【郦注　水在沔县南二里】
　　又东黄沙水左注之【水经】
　　水北出逺山山谷险人迹罕交谿曰五丈谿谿水侧有黄沙屯诸葛亮所开也其水南注汉水南有女郎山有女郎庙言张鲁女也有小水北流入汉谓之女郎水【郦注　沔县东四十里有沙水女郎山在褒城县西南】
　　又东合褒水【水经】
　　水西北出衙岭山东南迳大石门歴故栈道下谷俗谓千梁无柱也诸葛亮与兄瑾书曰前赵子龙退军烧壊赤崖以北阁道縁谷一百余里其阁梁一头入山腹其一头立柱于水中今水大而急不得安柱此其穷极不可强也又云顷大水暴出赤崖以南桥阁悉壊时赵子龙与邓伯苗一戌赤崖屯田一戍赤崖口但得縁崖与伯苗相闻而已后诸葛亮死于五丈原魏延先退而焚之谓是道也自后案旧修路者悉无复水中柱迳渉者浮梁振动无不摇心目也褒水又东南得丙水口水上承丙穴穴出嘉鱼常以三月出十月入地穴口广五六尺去平地七八尺泉县注鱼自穴下透入水穴口向丙故曰丙穴下注褒水故左思称嘉鱼出于丙穴良朩攒于褒谷矣褒水又东南歴小石门门穿山通道六丈有余刻石言汉明帝永平中司校尉犍为杨厥之所开逮灵帝建和二年汉大中大夫同郡王升嘉厥开凿之功琢石颂徳以为石牛道来敏本蜀论曰秦惠王欲伐蜀而不知道作五石牛以金置尾下言能屎金蜀王负力令五丁引之成道秦使张仪司马错寻路灭蜀因曰白牛道厥盖因而广之矣石门在汉中之西褒中之北褒水又东南歴褒口即褒谷之南口也北口曰斜所谓北出褒又南迳褒县故城东褒中县也本褒国矣又南流入于汉汉水又东迳万石城下【郦注　元和志褒谷山在褒城县北五里南口为褒北口为斜长四百七十里褒水在今褒城县东万石城在褒城县东】
　　又东迳汉庙堆下【水经】
　　昔汉女所游侧水为钓台后人立庙于台上世人覩其頽基崇广因谓之汉庙堆传呼乖实又名之为汉武堆【郦注　堆在今南郑县西南】
　　又东过南郑县南【水经】
