<!-- { "loadSidebar": true } -->
　　明神宗万厯三十年正月巳未増设漕河道一员以霸州兵备叅政汪可受陞山东按察司专管其事从总河都御史李颐议也　壬午戸部尚书陈蕖以河南修筑汴堤径留漕折赃罚事例等银疏争之曰河防修筑事隶工部应自设处若别部钱粮必移咨商确方可开许未有径留之理漕折赃罚事例等银乃本部济边正额当此内帑极匮之秋日夕催儹犹恐后时目今年例二百余万无银可发万一军饷不继修有意外之虞谁当其咎厯稽往牒无以河务而径留边饷之例固万万难从者也诏尔部钱粮既称缺乏难借河工正値急待用之时工部便计处来説　闰二月甲午朔鳯阳廵抚李三才议治河急之防镇口闸起至磨児庄仿闸河之制每三十里建闸一座依时啓闭以济新运及坚城集至镇口闸止挑浚河渠约费银一十九万有竒须留漕粮乃克济事工科驳因何留粮今太通二仓不足两年支放万一他变尤可寒心工部调停两说覆请浚河建闸及留漕粮等事令总理廵抚悉心讲求担任行之许便宜处置动用兴工毋得推延误事　癸丑工部尚书姚继可疏言河南廵抚曽如春留戸部漕折等银两修筑汴堤虽为河道计实为漕运计也查先年分黄导淮之工该部曽协济银十二万两则今日之议留正与旧例相合本部之未经咨防者盖縁春汛狂澜横溢陵运闗系匪轻筑隄之役时刻难缓若候防议可否未免各拘巳见耽延时日有失事机且隄不筑则河不治河不治则运不通运既不通漕粮自不能飞渡仓廪又何能充实于时即归咎河渠之为害恐亦无及耳以此推之即缓急相济固无不可者但该部既不欲通融而河工又值急岂有坐视待困之理备查该省额解钱粮如漕折之外尚有别项勘动者当另设处无损边储设或并无应用钱粮则在总河便宜动用以充堤费俱非臣等所敢遥度者诏是之曰河工急钱粮令总河及廵抚设处便宜动用　六月辛邜朔工部尚书姚继可以佥事汪光岸备陈开泇河之利知州俞汝为疏内又极言泇河不必开请命总河总漕及廵按廵漕廵盐各御史同勘议果事半功倍永赖可期即速鸠工以济粮运如或山多石梗工凿难施不妨明白议止并力故道以节财力详妥具题报可【明神宗实录】
　　是年五月髙邮北闗小闸口溃决长六丈本司郎中顾云鳯筑塞之仍加砖石包砌坚固【南河全考】
　　明神宗万厯三十一年三月丁丑初清口陡涸运艘不前御史蒋以化淮抚李三才各疏闻并请寛过淮过洪之期许之仍命行总河酌议于是河臣曽如春言水涸之故大都因淮黄交滙河底冲刷深且五丈外低内昂势不能伏沤而上陡涸病根皆原于此今所恃淮南髙寳诸湖之水臣檄行封闭甚早不令旁泄北引接运颇有余资以故司道诸臣欲因便于髙寳湖水而建闸浚渠节宣用之正永乐中陈平江已然之明效也目前济运似无逾此工部如议覆上从之　四月戊戌廵按直隶御史杨廷筠以天降隂雨水势増长清口可无浅阻之患上闻下部知之　五月二十五日风雨氷雹如祁州成安永年肥乡安州深泽等处漳釜沙燕等河泛溢横流冲决隄岸清海百川萃至田庐尽没城垣倾壊乞查勘赈恤　七月丁丑戸部覆仓场总督议河流大溜势必至于冻阻请先严谕沿途诸司限五日一报催督过粮船数目其边粮出闗即使提幇前进他船不得阻挠上可之　八月丁亥工部覆管通惠河主事议将通湾天津一带白河委官调集各属额派浅夫设法挑浚务深四尺五寸所挑沙土即于两岸筑隄以防水发俟挑完果有成效后着为令毎年粮运将到预先料理疏浚其各浅浅夫依议裁减余者徴银贮库至各属额派桩草栁栽旷工等俱按季交収从之　十二月乙已工科都给事中侯庆逺因河臣李化龙议开泇河属之直河以避河险而商费颇啬期功太速遂上疏曰泇之不可不开也明甚舒应龙刘东星业已再试之而利矣然开泇之工虽不得比绩安平其视南阳之役则不啻等而过为安平费至钜万南阳改浚百四十里为费四十万有竒泇河上下二百六十里殆又倍之费止二十三万何其啬也夫底阔三丈舟不得转又不得方不太狭乎期以四月告成不太廹乎往以百万开王家口而尽委之泥沙今尺寸见功而靳于二十万不太失权衡乎则争其深阔缓其事期倍其估数督河悉虑深计计部水部协力助输陛下主其断专任而责成之令得展布四体力图永逸如所谓开嵎头经落马北岸直指宿迁永谢河伯之梗勿徒托之空言也又其地多冈麓水行易迅必岸深底平流缓而后水可停蓄蓄极始为溜以宣之而仍拦以闸水庶其不匮也每闸必阔为月河令可容百艘庶其可避水涨败舟也冈水易浅必相其可以潴水之处令容纳细流以备接济庶其不一防而尽也往议取道于湖今避浅遵陆宜多其入漕之口仍遮以堤坝令逶迤乃下庶免暴涨之虞也泇河成而治河之工可以徐图但不病漕与陵则任其所之稍防疏焉而不必力与之鬬然河不可縦之入淮淮利则洪泽水减而陵自安矣至所在隄防支口与其张皇于临期何若预谨于平日府臣宜歳六廵其信地俟其当筑导者而早报之道臣督臣道臣歳四廵酌而早报之督臣督臣歳二廵期以春秋之杪以定一歳大计而歳一一闻于陛下以听处分而释南顾如漕防歳一防议例着为令可乎下部知之【明神宗实录】
　　明神宗万厯三十二年正月乙丑工部题覆总理河道工部右侍郎李化龙疏请亟开泇河酌浚故道大要言河自开归而下合运河入海其路有三由兰阳道考城至李吉口过坚城集入陆座楼出茶城而向徐邳是名浊河为中路由曹单经丰沛出飞云桥泛昭阳湖入龙塘出秦沟而向徐邳是名银河为北路由潘家口过司家道口至何家隄经符离道睢宁入宿迁出小河口入运是名符离河为南路南路近陵北路近运惟中路既逺于陵亦济于运前督臣排羣议以兴兹役竟以资用乏絶不得竣事然自坚城以至镇口河形尚尔宛然故为今之计惟守行隄开泇河其善有六其不必疑有二泇河开而运不借河有水无水听之善一以二百六十里之泇河避三百三十里之黄河善二运不借河则我为政得以熟察机宜而治之善三估费二十万金开二百六十里比朱尚书新河事半功倍善四开河必行召募春荒役兴麦熟人防富民不苦赔穷民得以养善五粮船过洪必约春尽实畏河涨运入泇河朝暮无妨善六为陵捍患为民御灾无疑者一徐州城向苦洪水暴至泇河既开徐民之为鱼者亦少无疑者二题请遵照施行及工科都给事中侯庆逺亦题称共赞河漕大计事部议泇河应挑直河应建闸座及筑堤应用钱粮系议取用如或原议所开河底不无欠阙期日果尔大廹经费果尔不敷不妨照依科臣条议再为増益以图乆逺至科议歳廵歳报事防尤为河工急切要务各该府道督臣悉宜一体申饬上曰泇河既屡经料理端绪可成该总河身亲筹度详悉着及时上紧分工开浚所议经费如有不敷许其再为増益务图乆逺之计其余分河保隄等事都着用心兼举毋得疎玩　二月巳酉河道总督李化龙题开泇分黄两工并急上曰河工既急所请钱粮原经题允数内者准就近借资以济急用其余令部议以闻　五月辛丑河道总督曹时聘奏泇河一役肇于壬辰之泄河水辟于辛丑之达沂河而避河凿石遂成通津则河臣李化龙之议也上自李家港下至直河口计长二百六十里已于去年四月尽行开通粮艘之由泇而上者业五千余只矣祗縁张村集以下三十里直河因其旧以为渠意在省费而不料水涨沙壅舟行稍滞兼之泇卑于直其水逆流土坝被冲其水旁泄遂不免为全河之累耳续该前河臣督行司道等官相度地形避髙就下自张村西南创开支渠一道长三十一里下接田家口去年所开旧河其毛窝一段横穿浮沙二十丈见用桩板厢防内实老土王市口之减水闸台顿二庄之节水闸与夫彭家口之滚水坝一切易之以石又自直河口以至刘家庄但系浅狭悉加辟浚今三月二十九日工役告竣放舟而入臣由曹单丰沛阅视黄流周咨挽回之防南趋鳯泗恭谒祖陵东出灵邳至于直口见运船鳞集口外两旁者不下数百艘督夫挽拽不两日而尽臣尾之而行沿途测量渠水皆深六七尺以上不惟无去年沙浅之虞即大泛口之溜亦巳下建闸座有所节蓄而其势转平也近据各官掲报重船过王市口者至五月初三日已逾二千三十余艘使此复鱼贯而进无或脱幇则运事之早于往年当不止一两月矣凡此皆前河臣李化龙经理就绪臣受事之始获覩成功私窃庆幸除増设闸驿官员与一切善后事宜陆续奏请外谨先驰报以慰圣懐疏下所司八月丙午河道总督李化龙奏报分水河成粮艘由
