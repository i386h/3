<!-- { "loadSidebar": true } -->
　　宝应县河自山阳县交界起至界首止长一万二千一百八十一丈康熈三十九年题准挑浚深通东岸自宝应县黄浦起至江都县壁虎桥止计程二百三十三里康熈三十八年加髙三尺底寛四丈顶寛二丈临河签钉排椿至康熈四十年排椿损坏改修坦坡自宝应县宝林庵起至江都壁虎桥止又加修埽湾迎溜处排椿及加镶石工柴土共长一万八千七百三十五丈七尺
　　五浅西隄称钩湾创建石工一段长二百二十八丈四浅西隄宋家尖创建石工一段长九十六丈康熈三十八年兴砌　六浅五浅四浅一浅西隄旧石工残缺四十二段三浅东隄旧石工残缺一段共长六百六十九丈又加髙石二层长一千八百九十八丈五尺康熈三十五年兴修
　　南济拦河大闸一座康熙四十一年　题准重建子婴坝下胭脂沟泄运河暴涨之水入射阳湖向年淤垫康熙四十一年　题准挑穵自胭脂沟起至老河口止长三百丈自老河口起至姚子港止长三百丈俱已深通【以丄俱河防志】
　　运河即古之防沟也宋山阳志云南接广陵北流入海左传哀公九年呉筑防沟通江淮杜预注云呉于防江筑城穿沟东北通山阳西北至末口入淮呉越春秋云呉将伐齐自广陵防江通淮运粮之水路也隋大业元年炀帝幸江都发淮南诸州丁夫十余万开防沟自山阳至子入江渠广四十步旁筑御道植以杨柳盖前此扬州西北自末口达六合入江东北自射阳湖入海是时始自扬子达六合自山阳渎入淮矣　济河初称越河始于宋陈损之之疏继以明白侍郎昂筑髙邮越河宝应令闻人公诠上其事屡议屡停迨万厯十年狂飚大作覆舟无算死者甚众于是都御史李世达王廷瞻相继题请而圈田靠隄两论不决吏科给事中陈大科上疏陈利害工部尚书杨兆主靠隄之议帝从之发南京户部帑银十万两抚按赃罚五万两万厯十二年九月兴工东筑新隄一道西仍旧隄南北建石闸二以资出入明年五月告成赐名济河　运河隄自黄浦至界首长八十里即唐李吉甫所筑平津堰也宋天禧中发运使张纶増筑重和元年发运使杨廷俊言真楚泗髙邮运隄旧有斗门闸十七座宜修复诏从之明洪武九年诏修髙邮宝应湖隄六十余里以捍风涛复以老人栢丛桂奏发淮丁夫五万六千人令知州赵原督甃砖隄永乐七年平江伯陈瑄筑髙邮宝应汜光白马诸湖长隄以度牵道治间州同知叶元又多积土以广之万厯七年诏修石隄自南门至槐楼二十里佥事史邦直董其役【宝应县志】明初太祖都金陵江以北不事漕洪武九年用宝应老人栢丛桂言发淮丁夫五万令有司督甃髙宝湖隄六十余里以捍风浪此河隄之始也丛桂又言宝应自槐楼抵界首铺沿湖隄屡修屡圯民苦役无已时开直渠便从之由是就湖外直南北穿渠四十里筑隄长与渠等此内外河隄始此外舟内行得免湛溺之患且纾民力焉【扬州府志】
　　髙邮州河道自宝应县交界起至江都县交界止计程九十里设闸二曰陆漫闸裹头金门闸裹头东隄闸坝涵洞共十六曰界首小闸永平大坝【长十四丈今闭】看花涵洞二闸头闸三里桥闸【今闭】通湖桥涵洞【久坏今闭】琵琶闸【久坏今闭】城南滚水大坝【长六十六丈】五里滚水坝【长十丈今闭】五里小闸【久坏今闭】八里滚水坝【长十丈今闭】八里涵洞【久坏今闭】柏家墩滚水大坝【长五十四丈】车逻滚水坝【长六十四丈】火烧闸【久坏今闭】西隄闸口三曰枕家觜通湖闸窰港口【以下俱河防志】
　　自泥甸桥起至永安南裹头止河道计长四千九百七十五丈康熙四十一年　题明开濬深通
　　界首西隄石工长一千七十五丈七尺康熙三十八年兴砌
　　陆漫闸西隄石工长一千六百二十五丈五尺康熙四十年奉
　　防修建
　　永安西隄石工九百七十丈康熙四十一年完工永安东隄草大王庙里口埽工长一百五十丈又龙门南北湾里口埽工长二百二十六丈俱于康熙四十年　题准修筑【以上俱河防志　永安河即清水潭也】
　　清水潭之决歴杨茂勲罗多王光裕三河臣经营堵塞十有余年前后费帑金五十余万随筑随圯终难底绩其故何也盖髙宝诸湖西南受泗盱天六诸山溪涧之水西北又值髙堰大溃黄淮东注南北交滙汹涌滔天方以下河为壑而清水潭尤属卑洼其势莫御一难也屡塞屡决其势愈盛寛至三百余丈深至七八丈旋澜飞沫如雷如霆一遇风飚乍起辄怒涛山涌漕艘商船至此者皆徘徊而不敢进虽有桩杙人力无所施二难也卷埽筑隄全借真正老土然后工程坚固可以永久而决口地方前后左右数百里内非一望汪洋即芦洲沮洳之区无从取土三难也康熙十五年尚书冀如钖等勘阅所司估帑五十七万而夫柳仍之民间犹未敢必其成功臣受事后同行阅视曰是未可治也清水潭以髙宝诸湖为上源诸湖西南所受泗盱天六之水本等之水也西北所受髙堰东溃黄淮之水无妄之水也本等者不可去但去其无妄者而上流建瓴之水其力必大杀而后决可塞也于是先堵髙堰凡三十四决口筑隄建坝令全淮尽出清口然后专力以治清水潭但决口既深阔异常若徒下埽填土则随下随溜以有限之金钱委无穷之巨壑是复蹈前人之辙也窃计决口不患其阔也而患其深然决口虽深而决口之上下五六十丈之外未尝加深其法当避深就浅于决口上下退离五六十丈为偃月形抱决口两端而筑之计所筑之隄其长必数倍于决口然较其浅深必减七八九倍不止况湖底平坦则桩埽易施湖面寛缓则冲淌无患因命于决口之上测之果深不过六七尺也然工程既大老土难得乃移咨漕督令大江以南空漕艘随便带老土若干方赴工交纳选亷能官司之计方给价大抵梁王城之土居半盖土性胶而凝絶胜他处之土然去工所六百余里非回空莫能运也于是立标授工就湖中越筑之中下埽个内钉排桩外填坦坡身宿工处调度董率筑成西隄一道长九百二十一丈五尺东隄一道长六百零五丈更挑绕西越河一道长八百四十丈凡一百八十有五日而工竣改清水潭曰永安新河连夫柳为费九万两有奇省帑金四十八万余两至今十余年屹然巩固运艘民船永絶漂溺之告焉【靳文襄公治河书】清水潭隶扬之髙邮州连接运河而东西夹隄所以障湖流护田畆且束运河之水以济漕艘孔道之邮传车马以通往来者也自髙堰溃决之后潭隄亦溃数百丈陆道永絶于是水连髙邮湖而黄复蹑之下淹田畆势浩瀚如海以绠测之渊深不可究且激湍潆澓毎风作辄摧楫覆溺莫敢方舟前此司事者费帑至五十余万率随筑随圯方冀尚书验勘时所司估兴筑费五十七万迨靳公之治之也相度既定饬夫肩土就湖中越筑之僚属疑无垠之湖难以填土成也莫不相视股栗长跪泣阻公笑曰以见定故不移耳岂漫尝耶脱不效余承咎不尔累也于是欢跃雷动尅晷而竣且费仅九万余节帑者十之八人惊问故公又曰向之议筑者率循潭畔故隄之址相因塞筑耳讵知故址濒深土草不可恃今就湖坦浅之处而越筑之浅则需帑也约坦则无跛欹之虞且测浅深以衡土计土方以程工又何患期之难尅而费之难节耶闻者莫不叹服于是水用利涉陆用康庄而淹畆之涸出者先庆粒食矣盖潭虽不隶于淮而于淮之唇齿为至钜故备志之以表安淮之一助云【淮安府志】
　　九里漫缺工长二十四丈康熈三十八年堵筑【以下俱河防志】
　　护城隄自攩军楼北石工头起至华严寺砖工头止长一千六百五十丈康熙三十九年　题准修筑于旧石工上镶柴压土髙五尺
　　南闗减水坝一座向年冲坏康熙三十九年　题准改建滚水石坝长六十六丈水大从坝上滚出平漕蓄以济运
　　车逻减水坝一座向年冲坏康熙三十九年　题准改建滚水石坝长六十四丈水大从坝上滚出平漕蓄以济运
　　南闗坝下康熙四十年　题准开穵引河一道长三百九十一丈至朱三家桥与二沟河防合经兴化县海沟河入海滚出之水不致淹没民田
　　车逻坝下康熙四十年　题准开穵引河一道长三百三十丈至齐家庄与二沟河防合经兴化县海沟河入海滚出之水不致淹没民田
　　朱家田头埽二长四十八丈康熙四十年　题准修筑
　　西隄自城北陆漫闸裹头起至城西窰港口南土地庙止加髙旧石工砖工共长五千三百九十九丈康熙三十八年兴砌【以上俱河防志】
