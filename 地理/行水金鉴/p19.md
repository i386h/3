<!-- { "loadSidebar": true } -->
　　大司空掾王横【师古曰横字平中琅邪人见儒林传中读曰仲】言河入勃海勃海地髙于韩牧所欲穿处往者天甞连雨东北风海水溢西南出数百里九河之地已为海所渐矣禹之行河水本随西山下东北去周谱云定王五年河徙则今所行非禹之所穿也又秦攻魏决河灌其都决处遂大不可复补完郤徙完平处更开空【师古曰空犹穿也】使縁西山足乗髙地而东北入海乃无水灾沛郡桓谭为司空掾典其议为甄丰言凡此数者必有一是宜详考验皆可豫见计定然后举事费不过数亿万亦可以事诸浮食无产业民空居与行役同当衣食衣食县官而为之作乃两便【师古曰言无产业之人端居无为及发行力役俱须衣食今县官给其衣食而使修治河水是为公私两便也】可以上继禹功下除民疾王莽时但崇空语无施行者【汉书沟洫志】
　　王横所称西山即贾让所谓放河使北西薄大山者髙地即史迁所谓至大伾引河北载之髙地者也皆在黎阳大伾一名黎阳东山则上阳三山为黎阳西山可知矣杜佑曰西山者太行恒山也今按太行在辉县【属卫辉府】西东距濬县【属大名府】可二百里又东北则在林县【与临漳同属彰徳府】西东距临漳可一百五十里恒山在曲阳县【属真定府】西北南距钜鹿【属顺徳府】可四百里至濬县则八百余里其禹河所行在唐卫相洺邢冀深瀛沧诸州之境安得随二山之足而东北去乎杜説非是程大昌云禹河自澶相以北皆行西山之麓又云古河在贝冀以及枯降之南率皆穿西山踵趾以行今按澶非禹河所经自黎阳以行西山之麓不始于相贝冀界中亦更无西山踵趾殊不可解也或曰水性就下载之髙地是拂其性也疑迁与横之言为妄余曰高地非谓高于河之上流也贾让云淇水口金隄髙一丈自是东地稍下隄稍髙至遮害亭髙四五丈因欲决是隄放河使北入海则亭北之地固下于河矣其曰髙地者特以大伾之东地益卑以彼视宿胥口则宿胥口之地较髙耳髙地对上文平地而言非谓髙于河之上流也读者其可以辞害意乎　王横云禹河随西山下东北去其言有可证者十五书序河亶甲居相相城在今安阳【属彰徳府】内黄【属大名府】二县界而其后为河所圮证一也楚语武丁自河徂亳注云从河内徙都亳河内即邺南殷墟自河徂亳盖亦为河所圮证二也史记殷本纪祖乙迁于邢其后盘庚又自邢迁于亳下篇曰今我民用荡析离居罔有定极盖亦为河所圮钜鹿界明有禹河证三也【殷去夏不逺其所居相殷在汉魏郡界邢在钜鹿界以殷都证禹河最确故首注之】诗卫风曰河水洋洋北流活活河至大伾山西南折而北迳朝歌之东故谓之北流证四也礼记王制曰自东河至于西河千里而近盖西河自华隂折而东为南河又东至大伾折而北是为东河计所行不满千里故曰千里而近若汉河则东过大伾山南至白马县【今滑县境】之长夀津始折而北西去宿胥口又一百五六十里则为千里而遥矣证五也史记卫世家封康叔为卫君居河淇间故商墟商墟即古朝歌城在今濬县西南淇县东北淇水迳其西河水迳其东是为河淇之间故淳于髠曰王豹处于淇而河西善讴证六也战国策苏代曰决宿胥之口魏无虚顿丘二邑在今濬县西南郦道元云宿胥故渎受河于顿丘县遮害亭东黎山西证七也横言使縁西山足乗髙地而东北入海乃无水灾【小谷口按胡氏笃信河渠书禹厮二渠之説乃据贾让之言以证北载髙地之确予特以王横之言改入之让横所见略同亦可为证】据贾让言遮害亭东地益下则黎阳西山之足实为髙地证八也汉书沟洫志贾让云决黎阳遮害亭放河使北入海西薄大山东薄金隄大山即王横所谓西山证九也叙传曰商竭周移正指定王五年事固已知武帝所道非禹旧迹证十也地理志邺县有故大河在东茍非随西山下东北去安得至邺证十一也孙炎曰大鹿钜鹿北广河泽河所经盖此泽本禹河之所滙故亦名广河证十二也水经注漳水北迳祭陌西俗巫为河伯娶妇祭于此陌盖邺本有河故以河伯惑人证十三也杜佑曰漳水横流至肥乡县界入河曽曰河自大伾折而北流漳水东流注之地形南北为从东西为横河从而漳横故谓之横漳证十四也李垂曰自汲郡东推禹故道出大伾上阳三山之间复西河故渎证十五也愚以汉时漳水自平恩以下为禹河故道亦有可证者五汉书地理志漳水东北至阜城入大河又滱水东至文安入大河滹沱东至参户合滹沱别从河东至文安入海是水经所叙漳水自成平以下至章武入海者在西汉时犹为大河证一也又成平县有滹沱河民曰徒骇河与许商所言正合盖漳水自东昌县防滹沱河又东迳弓髙阜城至成平世遂谓之滹沱然漳故徒骇也土俗犹能识之不言漳滹沱仍曰徒骇证二也水经浊漳注曰鬲般峙其东北徒骇渎联漳绛则漳绛即徒骇之上流通为一川证三也唐书地理志清池县西五十里有徒骇河西隄是浮阳参户之漳水亦古徒骇证四也齐乗曰河昔北流衡漳注之河既东徙漳自入海安知北流之漳非古徒骇河欤证五也无徴不信庶乎其免矣【禹贡锥指髙地对上文平地是发前人所未发朏明先生作锥指时寓吴阊僧舍时予亦寓吴先生以禹河随西山下东北去十五证示予曰此辨证古事无逾此者予甚韪之今録其书宛如昨日之两人晤语矣】






　　行水金鉴巻七
　　钦定四库全书
　　行水金鉴巻八
　　江南按察使傅泽洪撰
　　河水
　　河水【自遮害亭南】又东右迳滑台城【水经】
　　有三重中小城谓之滑台城旧传滑台人自修筑此城因以名焉城即故郑廪延邑也下有延津今时人谓此津为延夀津【郦注　林氏防尚书以为禹当日无酾二渠之事胡朏明独信之谓禹酾二渠自黎阳宿胥口始一北流为大河一东流为漯川周定王五年河徙自宿胥口东行漯川右迳滑台城城故白马县治今在滑县西南即唐滑州治也北直黎阳相距三十里】
　　又东北过黎阳县南【水经】
　　黎侯国也晋灼曰黎山在其南河水迳其东其山上碑曰县取山之名取水之阳以为名也今黎山之东北故城盖黎阳县之故城也竹书纪年梁惠成王十三年郑厘侯使许息来致地平丘户牖首垣诸邑及郑驰地我取枳道与郑鹿郑鹿即是城也今城内有故台尚谓之鹿鸣台又谓之鹿鸣城济取名焉故亦曰鹿鸣津又曰白马济东南有白马城卫文公东徙渡河都之故济取名焉河水旧于白马县南决通濮济黄沟故苏代説燕曰决白马之口魏无黄济阳金隄既建故渠水断尚谓之白马渎故渎东迳鹿鸣城南又东北迳白马县之凉城北又东南迳濮阳县散入濮水所在决防更相通注以成往复也【郦注　黎阳故城在今濬县东北汉沟洫志贾让奏言河从河内北至黎阳为石隄是也】
　　自津东北迳凉城县【水经　凉城在滑县西南刘宋置北齐并入白马】
　　又东北迳伍子胥庙南为长夀津【水经】
　　述征记曰凉城到长夀津六十里河之故渎出焉汉书沟洫志注二渠一则漯川则今所流也一则北渎王莽时空【一作塞】故世俗名是渎为王莽河也【郦注河至】此【与漯别行而东北入海水经谓之大河故渎】
　　水经东汉人所撰凡称故渎者皆时已无水戚城以下东光以上河水不至又无他水行其中孟康所云王莽时遂空者唯此耳故谓之大河故渎其自长夀津以西至宿胥口为东汉见行之河则叙入河水东光以北至章武时为清河漳水之所行则叙入清河漳水并不列大河故渎【禹贡锥指】
　　故渎东北迳戚城西【水经】
　　春秋哀公二年晋赵鞅率师纳卫太子蒯瞆于戚宵迷阳虎曰右河而南必至焉今顿丘魏国县西戚亭是也为卫之河上邑【郦注　杜预云是时河北流过元城界戚在河外晋军已渡河故欲出河右而南今开州西南有戚城】
　　又迳繁阳县故城东【水经　故城在今内黄县东南繁水之阳繁水即春秋之澶渊杜预云在顿丘县南亦谓之浮水】
　　北迳隂安县故城西【水经　故城在今清丰县北通典顿丘县北有隂安城寰宇记云王莽河在顿丘县北十里】
　　又东北迳昌乐县故城东【水经　故城在今南乐县西北元和志王莽河西去昌乐县十六里】
　　又东北迳平邑郭西【水经】
　　竹书纪年晋烈公四年赵城平邑【郦注　今南乐县北有平邑故城】
　　又东北迳元城县故城西北而至沙丘堰【水经】
　　史记曰魏武侯公子元食邑于此故县氏焉县北有沙丘堰者不遵其道曰降亦曰溃堰障水也【郦注】水经此下文曰至于大陆北播为九河郦注云播为九河自此始及齐桓霸世塞广田居同为一河故自堰以北馆陶瘿陶贝丘鬲般广川信都东光河间乐成以东城地并存川渎多亡今按水经以王莽河为禹河故以沙丘堰为禹迹推其意似谓古河本东行禹作此堰以障之使北而九河自此播焉不遵其道是为降水唐人云河自贵乡县界分为九道宗此説也然禹河不经元城此堰必非禹所作黄文叔云今澶州临河有鲧隄自黎阳入北至恩州清河歴亭皆有之然则降水者自元城以北隄堨之水是也盖以堰为鲧所作或曰元城为战国魏地北与赵接壤贾让云隄防之作近起战国雍防百川各以自利齐与赵魏以河为境赵魏濒山齐地卑下作隄遏水使西泛赵魏赵魏亦为隄以防之沙丘堰者疑赵所作以障水使不得北而注于齐魏所谓以邻国为壑者也【禹贡锥指　史记赵世家肃侯十八年齐魏伐我我决河水灌之恵文王十八年王再之卫东阳决河水伐魏氏以赵地髙而齐魏卑也水经清水注引马季长曰晋地自朝歌以北至中山为东阳朝歌以南至轵为南阳东阳春秋晋地战国属卫后属赵】
　　河之故渎自沙丘堰南分屯氏河出焉【水经】
　　大河故渎北出为屯氏河迳馆陶县东沟洫志曰自塞宣房后河复北决于馆陶县分为屯氏河其故渎又东北屯氏别河出焉屯氏别河故渎又东北迳信成县张甲河出焉地理志曰张甲河首受屯氏别河于信成县者也张甲故溃北絶清河于广宗县又东北至脩县防清河屯氏别河自信成城南东北至绎幕县南分为二渎其北渎东北至阳信县故城北而东注于海南渎自平原城北首受大河故渎东出亦谓之笃马河东北至阳信县故城南东北入海屯氏河故渎东迳灵县北又东北迳鄃县与鸣犊河故渎合地理志曰河水自灵县别出为鸣犊河者也按屯氏河自馆陶东北至章武入海过郡四行千五百里屯音豚通典魏州治贵乡元城二县贵乡有大河故渎俗曰王莽河元和志王莽河西去贵乡县三里古堰今名惬山在县西九里成帝时河决王延世募人益运土塞河之处以其惬当人情故谓之惬山葢即沙丘堰也元和志王莽河在馆陶县东四里【禹贡锥指　惬山在今大名府北今馆陶县西有馆陶故城信成县即今清河县广宗县即今广宗县脩县即今景州绎幕县在今平原县界阳信县故城在今庆云县界灵县在今博平县界鄃县即今夏津县贵乡县即今大名县元城县即今大名府治今冠县西有冠氏县故城隋析馆陶县地为冠氏县元和志王莽河北去县十八里】
　　河水故渎东北迳发干县故城西又屈迳其北【水经今堂邑县西南五十里有发干故城寰宇记王莽河在堂邑县北十里】
　　又南迳贝丘县故城南【水经　故城在今清平县西南寰宇记王莽河在清平县南十八里】
　　又东迳甘陵县故城南【水经】
