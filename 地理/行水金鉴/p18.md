<!-- { "loadSidebar": true } -->
　　或问驯曰贾让有云土之有川犹人之有口也治土而防其川犹止儿啼而塞其口故禹之治水以导而今治水以障何也无乃止儿啼而塞其口乎驯应之曰昔白圭逆水之性以邻为壑是谓之障若顺水之性隄以防溢则谓之防防之者乃所以导之也河水盛涨之时无隄则必旁溢旁溢则必泛滥而不循轨岂能以海为壑耶故隄之者欲其不溢而循轨以入于海也譬之婴儿之口旁溃一痈乆之成漏汤液旁出不能下咽声气旁泄不能成音乆之不治身且槁矣何有于口故河以海为口障旁决而使之归于海者正所以宣其口也再考之禹贡云九泽既陂四海防同传曰九州之泽已有陂障而无决溃四海之水无不防同而各有所归则禹之导水何甞不以隄哉弗之考耳问者曰隄以防水似矣水髙隄髙不将隆隄于天乎驯曰若谓隄之外即水耶隄外为岸岸下为河平时水不及岸隄若赘疣伏秋异常之水始出岸而及隄然或三日或五日或七日或旬日即复落归于漕驯隄成之后逾十年矣未甞有分寸之加何须隆之于天也　或问驯曰贾让有云今行上策徙冀州之民当水冲者治隄嵗费且万万出数年治河之费以业所徙之民且以大汉方制万里岂其与水争尺寸之地哉此策可施于今否驯应之曰民可徙也嵗运国储肆百万石将安适乎问者曰决可行也驯曰崔镇故事可考也此决最大越三四年而深丈余者仅去口一二十丈间稍入坡内止深一二尺矣盖住址陆地非若沙淤可刷散漫无归之水原无漕渠可容且树桩基磉在在有之运艘侥幸由此者往往触败岂可恃为运道且运艘经行之处虽里河亦欲筑隄以便牵挽乃可令之由决乎然则让中策所谓据坚地作石隄开水门旱则开东方下水门溉冀州水则开西方髙门分河流何如驯曰河流不常与水门每不相值或并水门而淤漫之且所溉之地亦一再嵗而髙矣后将何如哉矧旱则河水已浅难于分溉潦固可泄而西方地髙水安可往丘文庄谓古今无出此策夫乃身未经歴耶刘中丞问水集中言之甚详盖名言也惟宋任伯曰河流混浊淤沙相半流行既乆迤逦淤淀乆而决者势也为今之策止宜寛立隄防约拦水势使不大段涌流耳此即驯近筑遥隄之意也故治河者必无一劳永逸之功惟有救偏补弊之策不可有喜新竒之智惟当收安常处顺之休毋持求全之心苛责以最难之事毋以束湿之见强制乎叵测之流毋厌已试之规遂惑于道听之説循两河之故道守先哲之成矩便是行所无事舍此他图即孟子所谓恶其凿矣【潘季驯河防一览】贾让三策明臣丘濬谓古今治河无出此策而近有诋其谬者是二者皆过也夫论古人者必论其世毋泥其所言平其心毋逞其所快然后吾之论为不易之论而天下服之盖让之策乃专为西汉之世黎阳东郡白马间数受河患而言未甞全为治河立论也考黎阳即今濬县东郡白马即今滑县冀州之民当水冲者即濬滑二郡之民贪近河肥饶沿金隄而筑室庐者非统言冀州全境之民也缮完故隄増卑倍薄为下策者即濬滑二邑曲防遏水使百里之间河再西而三东之隄非专谓隄防为下策也夫河一折即一冲冲即成险彼时百里之间而河凡五冲其患安得不烈故让欲徙其当冲之民废其曲防之隄而别为径直之石隄三百里束河以北入海耳夫让欲束河而仍用隄隄而必以石石而至于三百里彼之倚隄以治河也亦至矣后世不考其时不详其地或欲遵而行之或欲辞而辟之不亦过乎或曰潘季驯甞辨之矣然则潘之言非欤曰何可尽非也其上策徙冀州之民辩之曰民可徙四百万之嵗运将安适乎盖汉不行运而明行运然未甞以之辟让也其中策多张水门旱开东方溉冀州涝开西方放河流辩之曰涝固可泄而西方地髙水安可往盖既傍西山作隄则东卑而西亢可知其言是也至若曰河流不常与水门每不相值或并水门淤漫之夫让所谓水门即今之闸坝涵洞也河流虽不常能淤漫然即季驯治河何以不废闸坝涵洞耶又曰旱则河亦浅无以分溉则又不然盖让所云溉亦止言冀州石隄三百里间耳黄河挟万里之源合秦晋豫三州之水而至冀安得冀州一旱而河即浅此一时逞快之论非通论也又辩甘州以下浊流不能溉田亦不可以辟让今平心而论之若所云疆里土田必遗川泽之分使秋水得有所休息左右游波寛缓而不迫诚万世之至言无古今之分南北之异者也其他所言则宜于古者未必宜于今宜于北者未必宜于南何也前世土满而人稀民易徙后世当水冲者往往通都大邑其可徙乎濬滑以上西薄大山地坚而多石故能据坚地作石隄今自开归以至海口惟徐邳近山冈余皆浮沙旷土地安得坚石安从取虽三里亦不能况三百里乎且季驯常言河南土最松禹导河止经河南一郡故当时之水不甚浊今河南开归河全经之又距禹三千余年流日乆土日松故水愈浊由此言之西汉去今千七百年距禹犹未逺又河未南徙则其水亦未必如今日之浊或尚可引渠而溉田亦未可知若今则但能开涵洞引黄以淤洼已善矣安能通渠而引溉哉然则为今之策亦惟有择老土筑坚隄束河使不他徙建闸坝置涵洞保隄使不内溃而已舍此以外别无竒谋异见矣故曰让之三策自为西汉黎阳东郡白马间言未甞全为治河立论也鉴古而不胶于古不亦善乎　自禹贡而后言治河者始于贾让之三策然即让之言有不能槩行于让之时者何也地形水势随处不同让所言乃据黎阳东郡百里间之情形而言使移而行之徐兖中州之境则已有大谬不然者而况欲举千百年以前之论而行之于千百年以后之河道则亦天下之愚人而已矣夫治河以卫民也徙民非细事也在上世土满人稀故殷辟河患至五迁其国都而不以为难后世人民稠庻今自开归以至徐邳而下皆通邑大都万无可徙之理盖当时黄河从黎阳东郡间北流入海其地东薄金隄西逼太山唯此二邑之中百余里间为必经之地而其民贪其近河沃饶竞作室庐居住其间又近山多石互为石隄更相抵遏束河于其中所谓百里之内再西三东者是也夫河自底柱以东其势方澎湃而思逞而咽喉之路顿值迫束如此是以抑于北则溃而南瓠子一决而泛郡十六注钜野通淮泗东郡一决而灌四郡三十二县居地十五万顷凡西汉二百年间河患大抵皆在此二邑间虽使大禹复生于此时亦未有不徙民而放河北流者安得不以为上策哉况所谓当水冲者亦不过金隄左右及环内黄隄与东邑白马故大隄之居民户多不过以千数计耳岂若今日一大村落镇市动以万计乎今不察时势动言贾让上策在徙冀州之民考西汉冀州该今直隶山西二地其民当不下数千万户使让果欲徙其民不知处斯民于何地兼山西处太行之右与河全不相涉不知让亦何事而欲尽徙之而让乃以为上策且千百年以来亦遂无有非之者何也盖今人亦但顺读其书曰其上策当徙冀州之民而忘其下犹有当水冲之语故也且即记有当水冲者一言而忘其但即濬滑二邑曲防居住之民故也请得而断之曰贾让徙民在西汉之时在黎阳东郡之地真上策也若时非西汉地非黎阳东郡岂特非上策是为无策至若隄防者治河之要务自西汉以迨元明治河之臣未有不用隄防而能道河使行者近代潘季驯最称治河能臣而其终身所守唯是筑隄以束水束水以刷沙二语耳而今之空谈局外者辄曰此贾让所谓下策也夫让诚以筑隄为下策则前不当云据坚地作石隄矣是让诚以筑隄为下策则必用疏用浚又不当云为筑非穿地也但为东方一隄北行三百余里入漳水矣详让所言则其筑隄以束水之旨实与季驯同也盖隄防之言乃大槩之言施之得其当则为束水以导河施之失其当则为壅土以遏河齐作隄以遏河之入海而自利此曲防之隄也赵魏作隄以遏河此防患之隄也皆非以束水导河也故葵丘之防曰无曲防白圭为隄障水以注邻国则孟子辟之故让以为隄防之作近起战国盖疾其以隄防为民害耳今若不问隄防之是与非而但以隄防为是则是葵丘之载书可无戒而白圭之功果愈于禹也若但以隄防为非则是太原岳阳可无修而九泽可无陂也今黄河自荥泽而东水常髙于地开封河面且髙于内地者丈余掘地既不能筑隄又以为下防而不行是泛漫无束之河何从而入海哉盖西汉之世文辞朴略不甚分疏使人意防今人亦但顺读其书曰缮完故隄増卑倍薄劳费无已数逢其患此策最下而忘其所谓故隄者乃即百里之间再西三东濬滑二邑之民曲防遏水之隄也今使于云梯闗一带筑南北隄一道遏絶河流人从而非之曰治土而防其川犹止儿啼而塞其口吾忿然而与之争曰隄防治河之要务尔安得而非之不亦大可笑乎哉亦请得而断之曰濬滑二邑百里之间再西三东之故隄真下策而让所议起淇口至漳水石隄三百里放河入海之隄真上策也若其中策多开漕渠张水门旱开东方溉冀州涝开西方放河流潘季驯虽常辨之然距今千七百年其地形既不知何如其河流清浊可溉与否即季驯所言已自有前后不同者不敢妄为论也【靳辅治河书】
　　莽始建国三年河决魏郡泛清河以东数郡先是莽恐河决为元城冢墓害及决东去元城不忧水故遂不隄塞【汉书王莽传　元和志王翁孺墓在元城县东二百步元后之祖也】
　　王莽时徴能治河者以百数其大略异者长水校尉平陵闗并【师古曰桓谭新论云并字子阳材智通达也】言河决率常于平原东郡左右其地形下而土疏恶闻禹治河时本空此地以为水猥盛则放溢少稍自索【师古曰索尽也】虽时易处犹不能离此上古难识近察秦汉以来河决曹卫之域其南北不过百八十里者可空此地勿以为官亭民室而已大司马史长安张戎【师古曰新论云字仲功习溉灌事也】言水性就下行疾则自刮除成空而稍深河水重浊号为一石水而六斗泥今西方诸郡以至京师东行民皆引河渭山川水溉田春夏干燥少水时也故使河流迟贮淤而少浅雨多水暴至则溢决而国家数隄塞之稍益髙于平地犹筑垣而居水也可各顺从其性毋复灌溉则百川流行水道自利无溢决之害矣御史临淮韩牧【师古曰新论云字子台善水事】以为可略于禹贡九河处穿之纵不能为九但为四五宜有益【汉书沟洫志】
　　穿渠引水非古也自沟洫之利废而灌溉之事兴利于田而河则病矣闗中引水溉田自郑国渠始及汉武时用郑当时言穿渠引渭以漕且溉南山下用番系言引汾溉皮氏汾隂下引河溉汾隂蒲坂下又用严熊言引洛溉重泉以东为龙首渠宣房既塞用事者益争言水利朔方西河河西酒泉皆引河及川谷以溉田闗中则有灵轵渠成乐国湋渠六辅渠白渠皆溉田各万余顷它小渠及披山通道者不可胜言故戎以为言盖河水多泥急则通利缓则淤淀今荥阳之下既有鸿沟华隂以上复有诸渠分水太多则河流日迟河身日髙故水暴至不能容汉人知此者鲜唯戎知之【禹贡锥指】
