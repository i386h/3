<!-- { "loadSidebar": true } -->
　　是年三月工科李宗孔又题河患万分危急修塞刻不容缓方查覆估工之次五月暴风雨淮黄大涨浪撞卸髙堰石工六十余段冲决五丈有余又将乌沙河西堤岸冲倒淮黄之水直注扵髙寳湖当是时髙堰几崩淮扬二郡殆矣哉水之合淮黄从诸决口以注扵湖也江都髙寳诸有司无嵗不防隄昼夜巡警増堤与水俱髙然以数十里奔悍之水攻一线孤髙之隄值西风鼓浪堤奔声如雷一泻万顷其决愈迟为害愈剧而江髙寳泰迤东无田地兴化以北无城郭室庐矣十五载中堤决者八而堤东下河自明隆庆间黄流入垫射阳其他如渌阳平望诸湖浅狭不能受水水骤至輙漫无所归各河港疏濬不时淤塞日甚而范公堤下诸闸乆废入海港口尽塞虽经大臣防阅严饬开坝出水而年深工大所费不赀兼为傍海奸灶所格竟不果行【康熈七年戸刑二部会同河督漕抚亲行踏看覆奏白驹塲四闸当开石挞天妃口由新洋港入海之处当挑挖未见奉行】水迂回从东北至庙湾口方入海七邑田舍沈水底者动阅嵗时比及宿水方消而新嵗之横流又已踵至矣　自九年后黄运等河并归仁堤翟家坝白洋河等工俱用正赋濬塞黄河以外分为三大工分司道官总管余各以佐贰督工扵是年九月开工始皆总河罗多所请也【扬州府志】
　　是年秋河溢大水【萧县志】
　　圣祖仁皇帝康熈十年筑祥符黑堈隄陈桥隄中牟小潭溪隄仪封石家楼堤郑州王家楼堤商邱蔚家阁隄考城芝麻庄隄河内武陟各筑沁河堤【河南通志】是年二月罗多调别任总督河道改用王光裕于是光裕复勘议两河情形移建季太坝【前潘总河建四坝以泄黄水之过涨者一季太一徐升一三义一崔镇七年题明重修】八月题报安东茆良诸决口就塞然黄河故道愈淤正东云梯闗海口积沙成滩亘二十余里黄河迂回从东北入海清口为黄水灌入裴家塲悉起油沙天妃闸底淤垫本年回空漕船不能进口乃扵清河县南腰铺地方支河之连张福口者疏濬通舟由周家闸行刑科彭之鳯疏言其害【扬州府志　按光裕字中立辽东人】
　　是年茆良决口塞先是山安一带之小决口甚多而茆良口为大茆良决扵康熈四年歴今七载而始塞故下流海口流缓沙停而淤淀日乆云　是年河决桃源之陈家楼即塞之又决七里沟十二年堵塞【淮安府志】
　　是年六月河又决五堡堤八月决桃源七里沟【清河县志】是年三月十八日河溢八月河又大溢髙下沦没【萧县志】
　　圣祖仁皇帝康熈十一年虞城黄河水溢　筑祥符黒堈堤白石堈堤陈留赫家寨堤中牟辛庄缕隄阳武潭口寺隄封邱大王庙堤仪封石家楼隄蔡家楼隄商邱苏家林隄考城芝麻庄隄河内大马口堤武陟大原村堤【河南通志】
　　是年水决塘池旧城居民鸟栖堤上两夜啼号声闻数里【邳州志】
　　是年七八月黄河四溢两河口隄决山西坡大水各处村屋倒塌【萧县志】
　　圣祖仁皇帝康熈十二年筑祥符回河寺月堤陈留赫家寨堤中牟阳武防筑堤阳武又筑王家店堤封邱筑大王庙隄仪封筑蔡家楼堤商邱筑禹王庙前堤虞城筑刘家庄隄考城筑史家楼等处堤【河南通志】是年三月河决桃源新庄口并王家营又自新河郭家口北决堤内外皆水田无立苗【清河县志】
　　圣祖仁皇帝康熈十三年筑祥符贯台堤阳武张家庄堤仪封蔡家楼堤考城芝麻庄堤【河南通志】
　　圣祖仁皇帝康熈十四年筑阳武王家店月堤【河南通志】是年河决徐州之潘家堂及宿迁之蔡家楼俱扵本年堵塞【淮安府志】
　　是年河决花山坝口辛安黄山白山刘家庄董家庄青羊朩社等处当其下冲淹没民田七百余顷【雎寜县志】是年六月河决入治田禾淹尽民多流徙【清河县志】
　　圣祖仁皇帝康熈十五年筑兰阳铜瓦厢月堤【河南通志】是年黄流倒灌洪泽湖髙堰溃决三十四处黄淮合并东下淮扬大困【江南通志】
　　桃源新庄决扵十二年至是始堵塞盖因十三年八月堵塞将完遇秋水涨甚复冲九十余丈更将旧决口之底冲深以致祸延数载而河身之淤淀弥甚云是年河决宿迁之白洋河及于家冈二处又决清
　　河之张家庄王家营安东之邢家口二铺口山阳之罗家口夏家口吕家口洪家口窦家口【淮安府志】
　　是年淮黄复大决髙家堰时频年被水诸堤工皆未竣河淮正道日益阻塞是年五月因乆雨遂大溃决前此诸工尽废髙堰一带倒卸三十余处水浸属又过往年三之一漕堤殆不能支随亦崩溃髙邮之清水潭陆漫沟江都之大潭湾等处共决三百余丈残缺不可胜数深及四五丈不等自堤以东浩浩乎茫无际涯矣报闻　特遣大司空冀如锡少司农伊桑阿等亲行相视访究利病刻期奏报【扬州府志】
　　圣祖仁皇帝康熈十六年春二月总河王光裕解任勘问
　　命安徽巡抚靳辅总督河道　三月
　　勅谕总督河道提督军务兵部尚书兼都察院右副都御史靳辅兹以总河闗漕运大计特命尔总督河道提督军务驻劄济宁州凡山东曹濮临清沂州河南雎陈直大名天津江南淮扬徐颍各该地方俱照旧督理尔督率原设管河管闸郎中员外主事及守巡河道官将各该地方新旧漕河及河南山东等处上源往来经理遇有浅涩冲决堤岸单薄应该幇筑挑濬者皆光事预图免致淤塞有碍运道合用人夫照常扵河道项下附近有司军卫衙门调取应用其各省直嵗修河工钱粮但系河道工程俱照近日新行事例通融计处支放务要规画停当毋得糜费若所属大小官员果能尽心河务即据实举荐有侵渔溺职怠玩悮事及权豪势要之家侵占阻截并违例盗取河防应拏问者径行拏问应防奏者指名防奏其河道紧要机宜有干漕运督抚衙门防同计议施行若有重大事情奏请定夺年终将修理过河道人夫钱粮照例备细造册图画贴説奏缴或有土贼不时窃发虑河运为梗尔当精选将领严覈兵马勤加训练申明纪律如遇贼寇窥窃即督发镇将官兵勦灭勿使蔓延如有将领临阵退缩杀良冒功及粮运稽迟失悮军机者武官自四品以下文官自六品以下防同提督巡抚准以军法从事镇道等官飞章防处务期消弭乱萌保安地方其山东河南各巡抚悉听尔节制河道军务有开载未尽者许以便宜举行不从中制尔以才望简用须殚竭忠猷不避劳怨斯称委任毋或因循怠忽及处置乖方有负委托尔其朂之特谕六月大挑山清髙寳等四州县运河并清口烂泥
　　浅引河四道及清口以下至云梯闗河道【靳文襄治河全书按公甫到任即大挑运河及清口以下至海口河道乃不扵堤筑为事而能使水由地中行可谓得治水之要领矣】
　　是年七月河决杨家庄二百余丈时河流仅一线亦有水从旁泄而河之故道竟成平陆者总河靳公上经理河工事宜八疏先扵宿桃清三邑内开引河以济运又扵清口以下直出云梯闗外并开引河以导入海之势【淮安府志】
　　是年总河靳辅陈经理河工事宜八疏
　　上悉俞其请复大发帑金専任委成是年裁髙邮分司南河工部于是开白洋清河以东引水河而黄河始入海开清口两傍引水河而淮水始出河又筑河岸遥隄缕堤修髙堰堵翟坝上流载导而扬境以内工亦同时并举【扬州府志】
　　总督河道靳辅题为河道敝壊己极等事疏畧云备稽当日所以敝壊之縁由力求今日所应补救之次第大抵治河之道必当审其全局将河道运道为一体彻首尾而合治之而后可无也盖运道之阻塞率由扵河道之变迁而河道之变迁总由向来之议治河者多尽力扵漕艘经行之地若扵其他决口则以为无闗运道而缓视之殊不知黄河之治否攸系数省之安危即或无闗运道亦断无听其冲决而不为修治之理矧决口既多则水势分而河流缓流缓则沙停沙停则底垫以致河道日壊而运道因之日梗是以原委相闗之处断不容扵岐视也今若不察全局之情形事势而因循故事漫为施工则堵东必西决堵南必北决徒费时日徒糜钱粮而终归无益岂惟无益将河患日深而莫可救药矣何也黄河之水从来裹沙而行水大则流急而沙随水去水小则流缓而沙随水漫沙随水去则河身日深而百川皆有所归沙停水漫则河底日髙而旁溢无所底止故黄河之沙全赖各处清水并力助刷始能奔趋归海而无滞也查今日河患之所以日浅者皆因顺治十六年至康熈六七年间所冲之归仁堤古沟翟家坝王家营二铺邢家口等处各决口不即堵塞之所致也盖归仁一堤原以障雎水并永涸邸家白鹿诸湖之水不使侵淮且令由小河口白洋河二处入河助黄刷沙者也自顺治十六年归仁堤冲决之后雎湖诸水悉由决口侵淮不复入黄刷沙以致黄水反从小河口白洋河二处逆灌停沙积渐淤成陆地至康熈六七年间各处水大黄淮并涨黄涨而王家营邢家口二铺口等处冲溃矣淮涨而古沟翟坝等处冲溃矣王家营邢家口二铺口等处冲溃之后黄河之水由决口四漫者多而由云梯闗外入海者少古沟翟坝等处冲溃之后淮河之水由髙寳诸湖直射运河冲决清水潭下淹髙江等七州县之田者多而赴清口防黄入海者少河淮两水俱从他处分泄不复并力刷沙以致流缓沙停海口积垫日渐淤髙从此由逺至近由外至内河沙无日不停河底无日不垫海口淤而云梯闗亦淤云梯闗淤而清江浦清口并淤矣迨至康熈十五年间各处又复水大黄淮又复并涨清口以下之河身既髙不能奔趋归海而雎湖诸水又合淮水并力东激以故除古沟翟家坝等原冲九处之外又将髙良涧板工冲决大小二十六处髙家堰石工冲决口大小七处诸水尽由各决口直注运河加冲清水潭三浅等处各决口下淹七州县之田而涓滴不出清口黄水又乘髙四溃冲决于家冈等处又复灌入烂泥浅将武家墩板工冲决五十丈入故明所开之废河歴杨家庙防合淮水直奔清水潭其武家墩上流刷成大河寛一二百丈不等又分一股入洪泽湖由髙家堰石工决口防淮并归清水潭而扵各旧决口之处则又浸淫四漫较之以前势愈分泄以致下流更淤而河身之髙垫更不可言矣查自清江浦至海口约长三百里向日黄河水面在清江浦石工之下今则石工与地平矣向日河身深二三四丈不等今则深者不过八九尺浅者仅有二三尺矣黄河淤运河亦淤今淮安城堞卑扵河底矣运河淤清口与烂泥浅尽淤今洪泽河底渐成平陆矣况尤有堪虑者目今现在之河身既已垫髙若此而黄流裹沙之水则自西北万里而来昼夜不息一至徐邳宿桃等处即便缓弱散漫臣目见河沙无日不加积河身无日不加髙若此时不及早大为修治则不特洪泽湖渐成陆地将南而运河东而清江浦以下淤沙日甚行见三面壅遏而黄流无去路矣夫以万里逺来浩浩滔天之水竟至无路可去则势必冲突内溃而河南山东二省恐俱有沦胥沉溺之忧彼时虽费千万金钱亦难以尅期补救臣是以谓今日敝壊已极修治刻不可缓也但既经修治则必使无旋修旋圮之虞更必使有可行可乆之道始为有当臣逐细筹酌其间修举情形有必当师古者有必当酌今者有须分别先后者有须一时并举者总以因势利导随时制宜为主臣谨竭臣之愚备采众论而详加斟酌将应行事宜分为八疏条列具　题贴黄难尽伏乞
　　皇上睿鉴全览　勅部速议允行庶已淹之田可耕见在之地可保运道可通额赋可复其于　国计民瘼诚均有攸赖矣【靳文襄公奏疏】








