<!-- { "loadSidebar": true } -->
　　谷家庄岁修险工长一百八十五丈谷家庄即在吴家庄之下康熙三十九年九月闲全黄直射此工堤岸坍塌一百七十余丈危险异常将此工题入岁修吴家庄谷家庄险工相连康熙三十九年加幇埽台长二百四十八丈又筑月堤长九百四十三丈徐州大坝汛自李道华家楼起至邳州交界止计程一百九十八里
　　自李道华家楼至苏家山无堤之处计九十里盖因黄河上游寛濶而徐城以下窄狭一遇大涨即难容受故从来不议筑使漫溢之水从冈头湖荆山口辗转入于运河也
　　自大谷山起至苏家山止堤长四百四十七丈康熙三十八年修筑内有大谷山石坝一座苏家山石闸一座俱二十三年建以泄黄水异涨
　　自陡山起至子房山止缕堤长一千三百一十五丈康熙三十八年修筑内有镇口闸一座今沙淤黄山口民修小堰长九十丈康熙三十八年加幇自华家楼起至长山头止民修隄长一千九百六十丈康熙三十八年加幇卑薄处内狼矢沟岁修险工长二百五丈
　　狼矢沟月堤长八百丈康熙二十五年修筑
　　自闗王庙起至大坝上坝头止民修堤长五百九十五丈
　　长樊大坝岁修险工一段长三百二十丈大坝险工旧有月堤长四百九十丈自大坝尾起至王家山止民修隄长九百八十丈自王家山起至出头山止天生土坝长九十六丈　自九山起至出头山止遥堤长一千六百八十九丈为大坝险工重门之障康熙三十八年修筑【河防杂説云黄河过徐州二十里折而往北遂成长樊大坝险工四百五十五丈此工内系洼区大溜顶冲最为险急设有疎失则滕峄邳宿运河俱成平陆矣虽岁岁下埽未尝少弛然非久逺之计须于九山出头山之中创筑遥堤一道以防意外之虞此为重门之障不可不加意也】
　　自董家山起至卢家山止遥堤长一百八十二丈康熙十九年创筑
　　自卢家山起至邳州界止遥堤长一千四百八十二丈康熙十九年创筑【以上俱张文端治河书　靳文襄公治河书云自徐邳以至海口千有余里险工甚多有昔险而今平者亦有昔平而今险者盖河道变迁冲刷不常之所致也前代河患在北其险多在开封大名河间东兖间今河患在南开封所属唯荥泽北门一险当岁加埽土以防之东省唯曹县傅家集一险向挑引河尚未成此河一成便可变险为平若江南则自徐州以下险工不可屈指详记之冀后此司河者加之意焉　徐州南岸险工三曰郭家觜乃治西南防城隄尽处曰杨家洼在长樊大坝南曰小庄在杨家洼东其北岸险工曰长樊大坝　河防杂説云徐州城东黄河北岸狄家山向有涵洞小闸一座并两头废堤今议欲筑堤一道不知此系山冈老土黄河异涨之时聼其漫流由山后小河经邳州彭家河入运河谅不至成患若一经筑堤则束水不泄邳州一带工程未免担险愚意不复筑堤聼其为天然减水坝可也徐州北岸花山一带原属卑洼之区向来漫水自康熙十六年引动大溜防至夺河其水漫淹邳宿两处田地由骆马湖仍入黄河迨至十九年春夏之间下埽堵筑断流又于董家山起歴厐家山至邳州工界止动帑创筑遥堤一千六百六十余丈以为经久保障年来宿民稍稍受益两邳地亦涸出甚多矣】


　　行水金鉴巻五十八
　　钦定四库全书
　　行水金鉴巻五十九
　　江南按察使傅泽洪撰
　　河水
　　邳睢灵三州县黄河北岸上自徐州交界起下至宿迁县交界直河口止计程八十二里零系邳州境【荟蕞云州在淮安北四百五十里州志云黄河旧绕半戈山北崇祯末改流羊山之南水势散漫沙垫底髙于是青墩营张家湾大坝等处屡报口决而邳岁受河患　本朝康熙七年河水泛溢全城尽没自此积为巨浸已已春天子南巡所在问民疾苦允邳民前奏发帑金四万三千两改建州城于艾山艾山之前为小山山下为城黄河在旧城南自彭城歴吕梁由睢宁界至五工头迤东始入邳境流四十里接皁河抵宿迁县界清水河即旧黄河南岸属睢宁北岸属邳州顺治初塘池坝塞始由今河而清水河犹存其迹在旧城防城堤南董家堂北是也　河防杂説云邳州南去离城五里许有小山一座髙不过十丈然系礓石最为坚硬名曰象山其山原在大河南岸前此河直之时离山尚逺近年上流河势逐渐南徙大溜直捣山根山坚而硬不能冲塌竟成兠水之形水原向东南而行因被山阻反折而往西北以致上流南岸既生戴家楼一险而下流北岸又生塘池大坝一险上年于塘池大坝之下又生羊山寺前一险费料甚多究皆象山兠水之所致也仍须于南岸使之畅流其险自然稍平矣　邳州治城在黄河北岸紧临大河向称富庶之区然地势甚洼是以康熙七年河流泛涨全城防于水底庐室尽漂田亩俱浸人民四散仅存一二百家栖息防城堤上隄外里许有埽工一带通长五百七十余丈所谓董家堂险汛也自十八年以来西堵花山决口北筑唐宋山并运河堤工于是州城附近方四五十里约有田数千顷皆可耕种但董家堂埽台卑矮埽台之内又系积水深坑取土一担往返数里每夫穷日之力不过挑土十余担二十一年伏秋岌岌有漫溃之势二十二年春夏两季竭尽人力仅仅加髙二尺而伏秋之水亦复加长二尺又防几漫溢百计抢救方保无虞此亦当设法加幇以防非常也　黄河自睢宁南岸韩家庄折而向北直捣邳州北岸五工头堤工遂成险汛其来已久此工长二百余丈岁岁修防与董家堂相等也】黄河南岸上自徐州交界起下至睢宁县【荟蕞云在淮安府西三百九十里黄河自县西北七十里自徐州界入县境睢水自宿州灵璧东流而下入睢宁界厯孟山潼郡至子仙镇经堽头过庙湾绕县治后再东抵髙作耿车而尽于小河口入黄河自天啓二年崇祯二年黄河冲决故道遂湮今小河自孟山东下歴县治南界由找沟而东南入祠堂湖口俗之所谓小河者即昔睢水也泗水合沂水歴睢治经小邳入于淮所传沂泗交流是也后因黄河南徙遂合为一而沂泗之名亦不存矣】交界衞工头止计程二十二里零系灵璧县境【荟蕞云在凤阳府东一百二十里有磬石山禹贡泗滨浮磬即此北为黄河与睢宁县接界河防杂説云灵璧堤工在在洼区从前每多漫缺大为归仁堤髙家堰清水潭等工之害康熙二十二年大涨堤顶仅髙水面一二尺有竒不等且万顷汪洋风浪不时大为可畏亦须一律加髙约以六尺为度并加佥排桩庶可御风浪而无虞矣　靳文襄公治河书云自徐州界房村起至睢宁界贾家湾止三十里地势甚卑而张寒二堡尤洼下形兠湾筑堤辄圮盖地洼则水积形兠则囊水也而风涛难御因于濒河髙处筑子堤一道直接峰山以暂□漫溢而于子堤之内大堤之外开小河一道于清凉寺建涵洞数联以引黄计十年之后洼地皆可淤髙此后堤工既易筑亦易保矣然涵洞虽建必须着兵夫常川看守修其圮坏通其壅积以放黄入淤否则洞亦空建或以此地去十数里可无大虞然地卑易冲民田交错司河者能无虑乎】上自灵璧县交界衞工头起下至宿迁县交界古堤头止计程一百里零系睢宁县境设有邳睢灵璧河务同知一员管理修防其汛三曰灵璧县汛睢宁县汛邳州汛
　　灵璧县汛自徐州交界起至睢宁县交界衞工头止缕堤长三千九百四十八丈康熙二十三年修筑自徐州交界撑堤起至龙虎山止临河子堤长二千六百八十四丈内接徐州子堤长七百七十四丈系民筑其一千九百一十丈康熙二十四年修筑徐灵交界处缕堤与子堤不同缕堤在谢家楼之西子堤在墨家口之西
　　墨家口工康熙三十年旧堤塌断复筑小堰犹恐卑薄不足以捍御口西有民筑撑堤一道长一百一十六丈康熙四十年令河兵加幇以防墨家口出水不致倒灌张寒二堡张寒二堡即在谢家口地方最为洼下向来常常漫缺者也
　　睢宁县汛自衞工头起至峰山四闸止缕堤长一千三百四十五丈康熙十七年创筑内自龙虎山至峰山共闸四座康熙二十四年建以泄异涨之水流入孟山等湖【河防杂説云睢宁县黄河南岸旧有遥堤卑矮不堪而清水口一带内系洼区而外有积水如黄河风浪搏击最为危险岁修之费每苦不资康熙十八年于峰山龙虎山上下创筑缕堤数千丈包清水口积水于堤内然后挖开旧遥堤撤干积水变成膏田数百顷睢民赖之今则全河归故新筑缕堤尚属卑矮亦当按水迹一律加髙也】
　　自峰山四闸起至武官营止缕堤长三千三百一十一丈三尺康熙十七年创筑上两堤内有遥堤长三千二百五十丈今废
　　武官营子堤长七百四丈康熙二十四年旧缕堤塌断复创筑
　　武官营大月堤长三千一百三十四丈康熙二十四年修筑康熙三十年间武官营险极曽于月堤之中又筑重堰未竣而北岸沙滩开穵引河告成河流北徙其工遂废
　　自武官营起经朱家楼王家堂至余家堂止缕堤长二千四百二十三丈康熙二十三年修筑
　　朱家楼前格堤长五百三十五丈康熙二十四年创筑
　　王家堂岁修险工长三百一十一丈五尺康熙三十八年秋漫缺七十四丈赔修新堤卑薄三十九年题明动帑重修又拨令河兵于漫口西头建挑水坝一座东头建迎水坝一座不使水冲新堤又幇筑两坝埽台共长五十五丈加寛二丈始足防御
　　王家堂旧月堤长一千六百丈前被水冲残康熙三十九年拨令河兵修筑
　　自余家堂起至戴家楼止缕堤长一千九百丈康熙二十三年修筑
　　戴家楼岁修险工长三百四十丈旧有月堤长五百九十三丈康熙三十八年加幇北段二百五十五丈又另筑南段长八百四十丈自戴家楼起至韩家庄止缕堤长二千八十二丈康熙二十二年修筑　韩家庄月堤长一千一百一十丈康熙十七年创筑【河防杂説云戴家楼一带大河去堤原逺乃近年逐渐南徙竟成极大险工今须用长桩大埽彻底裹防又须多筑坝台迎溜抵御始保无虞　自董家堂折而归南至睢宁南岸之韩家庄河离堤根原不过数十丈上流花山决口未堵之前大河水势缓而且少是以未遽成险及康熈十九年花山堵塞全河归故水急溜大直捣堤根彼时飞集料物儧下大埽随机镶套始得保固今巳成最险之工必须岁岁修防无一劳永逸之策也　韩家庄月堤一千一百十丈盖縁全河大溜顶冲而来势甚勇悍不得不筑月堤以障之又上自韩家庄埽工东头起下至宿迁县界止堤工长六千一百九十余丈此系民工甚属卑矮必须加幇以防异涨】
　　自韩家庄起至古堤头宿迁县界止缕堤长六千一百四十一丈五尺康煕二十三年修筑【靳文襄公治河书云睢宁之境尽于南岸险工三一曰王家堂一曰戴家楼一曰羊山寺河自鲤鱼山峰山两崖中建瓴而下南北冲突三处皆顶冲也】
　　邳州汛自徐州界起至庙山止缕堤长二百二十三丈康熙十七年创筑内有旧格堤
　　自绵山起至拐山止格堤长二百一十九丈康熙十七年创筑
　　马家山格堤长一百九十五丈康熙十七年创筑自刘家寨起至刘家店止缕堤长三百四十丈康熙十七年创筑
　　自丰山起至青羊山止缕堤长一百八十三丈五尺康熙十七年创筑
　　自青羊山起至塘池旧遥堤中间止缕堤长一千八百六十二丈康熙十七年创筑自青羊山至旧遥堤头有堤今废
　　塘池抢修险工长九十一丈栁园头抢修险工长七十四丈两工相连共长一百六十五丈　塘池月堤长四百一丈康熙三十六年创筑
