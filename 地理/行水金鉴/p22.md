<!-- { "loadSidebar": true } -->
　　卫州汲郡黎阳县有白马津一名黎阳闗有大岯山一名黎阳山有新河元和八年观察使田正及郑滑节度使薛平开长十四里濶六十步深丈有七尺决河注故道滑州遂无水患【唐书地理志】
　　唐时黄河不闻有决溢之患薛平治河一事此外史无所纪盖河朔地天寳后乆属藩臣而事不闻朝廷汴河亦不闻有疏通之事唯郑畋集载为相时汴河淀塞请令河阳节度使于汴口开导仍令宣武感化节度使严帖州县封闭公私斗门感化即徐州也【宋敏求春明退朝録】
　　萧仿拜义成军节度使滑州濒河累嵗水壊西北防仿徙其流逺去树隄自固人得以安【唐书箫仿传】
　　魏晋南北朝河之利害不可得闻而唐少河患阎百诗云其説有二一程子曰汉火徳多水灾唐土徳少河患一宋敏求曰唐河朔地天宝后乆属藩臣纵有河事不闻朝廷故一部唐书所载者仅滑帅薛平萧仿二事耳渭按伊川之意欲明宋多河患以火徳故然东汉亦火徳而河患絶少何也且禹功既壊河行未乆辄复徙逺者数百年近者或百余年或数十年独东汉之河垂千嵗而后变则王景之功不可诬也岂皆徳运为之哉肃代以后强藩跋扈并帝制自为次道云纵有河事不闻朝廷是也而愚更有説焉河灾羡溢首尾亘千里之外非一方可治当四分五裂之际尔诈我虞唯魏滑同患故田正从薛平之请协力共治否则动多掣肘纵有溢决亦迁城邑以避之而巳此河功所以罕纪也据史所书谓唐少河患亦未为笃论【禹贡锥指】
　　唐文宗太和二年夏河决壊棣州城【唐书五行志】
　　唐文宗开成三年夏河决浸郑滑外城【唐书五行志】
　　唐宣宗大中十二年大水泛徐兖青郓而沧地积卑中立自按行引御水入之毛河东注海州无水灾【唐书杜中立传】唐僖宗干符五年秋大霖河溢【唐书五行志】
　　唐昭宗大顺二年二月辛已河阳河溢壊人庐舍【旧唐书】景福二年河徙从勃海北至无棣县入海【唐书五行志】唐昭宗干宁三年四月河圮于滑州朱全忠决其隄因为二河散漫千余里【唐书五行志】
　　梁朱友贞龙徳三年段凝以唐兵渐逼乃自酸枣决河东注于郓以限唐兵谓之防驾水决口日大屡为曹濮患唐同光二年命娄继英塞之未防复壊【五代史补】
　　华温琪夏邑人仕梁歴綘棣二州刺史时棣州苦河水为患温琪徙新州以避之民赖全活者甚众【河南通志】
　　唐李存勗同光二年八月河溢【五代史】
　　是年七月壬寅梁所决河连年为曹濮患　甲辰命右监门上将军娄继英督汴滑兵塞之未防复壊同光三年春正月庚戌诏平卢节度使符习治酸枣遥隄以御决河　是年自六月甲午罕见日星江河川皆溢凡七十五日乃霁【通鉴】
　　唐李嗣源天成四年十二月庚申修治河北岸宣差左卫上将军李承约祭之张敬询为滑州节度使长兴初敬询以河水连年溢乃自酸枣县界至濮州广隄防一丈五尺东西二百里【通鉴】
　　晋石敬塘天福四年八月巳亥朔河决博平【五代史】晋天福六年九月辛酉滑州言河决【考异曰薛史纪载九月辛酉滑州河决而不载庚午濮州决髙祖实録载庚午濮州奏而不载辛酉滑州决五代防要及志皆云天福六年九月决滑州兖濮州界皆为水漂溺史匡翰传亦云天福六年白马河决按卒酉滑州河已决则下流皆涸濮州无庚午再决之理盖滑州河决漂浸及濮州耳　通鉴】
　　晋石敬塘天福六年九月丁丑河决中都入于沓河十月河决滑濮郓澶州【五代史】
　　是年河决滑州东泛濮州民为水所漂溺诏所在发舟救之【山东通志】
　　是年河决濮阳之观城界楚里村隄【阎咏目游四海记】
　　晋石敬塘天福七年三月归徳军节度使安彦威塞决河于滑州【五代史　河决滑州命彦威塞之彦威出私钱募民治隄见彦威本传】
　　是年三月已未梁州节度使安彦威奏到滑州修河隄时以瓠子河涨溢诏彦威督诸道运民自豕韦之北筑堰数十里给私财以犒民民无散者竟止其害以功加邠国公诏于河决之地建碑立庙【通鉴】
　　晋石重贵开运元年六月丙辰河决滑州环梁山入于汶济【五代史】
　　是年六月丙辰滑州河决诏大发数道丁夫塞之既塞帝欲刻碑纪其事中书舍人杨昭俭諌曰陛下刻石纪功不若降哀痛之诏梁翰颂美不若颁罪已之文帝善其言而止【通鉴】
　　滑州河决侵汴曹濮单郓五州之境环梁山合于汶水此全河南徙之始也梁山在今夀张东平之间汶水自东北来与济水防于梁山之北而决河水弥浸溃溢环梁山防于汶则宋之梁山泺矣【谷山笔麈】
　　羊使君晋开运二年守博州河溢城没使君祝天冀免生民垫溺愿以身代【山东通志】
　　晋石重贵开运三年夏六月已丑河决鱼池　秋七月河决杨刘朝城　八月辛酉河溢歴亭　九月河决澶滑懐州　癸卯河决临黄　冬十月河决卫州丙寅河决原武【五代史】
　　开运三年秋七月河决杨刘西入莘县四十余里自朝城北流【莘县在魏州之东朝城在魏州东南相去四十里】九月丙辰河决澶州临黄【临黄春秋卫河上之邑汉为东郡观县后魏置临黄县唐属澶州宋端拱元年省临黄入观城县　通鉴】
　　梁晋河上之师徳胜杨刘各有南北二城跨河而守皆河津要地也晋人初据徳胜为梁人所败东守杨刘王彦章段凝以十万之师百道进攻迄不能拔而大河之险已入于晋矣徳胜在濮州境内晋史云徳胜口澶州地也澶州旧治顿丘天福中徙州跨徳胜津已而又作浮梁于上是为澶州河桥矣杨刘在东阿北境可六十里黄河旧隄隠隠可见墟里人烟乆成聚落而二城之迹则不可考矣夫合两国之众集百万之师一旦化为榛莽平芜苍茫无迹盛衰兴亡皆如幻化亦足慨矣【谷山笔麈】
　　汉刘承祐干祐元年夏四月戊子河决原武　五月乙亥河决滑州鱼池【五代史　通鉴注鱼池地名河决之后谓之鱼池口】
　　汉刘承祐干祐三年六月癸卯河决原武【五代史】
　　五代汉河决郑州卢振请修汴河两岸立斗门以备旱涝【目游四海记　史云河决原武原武属郑州】
　　周广顺二年十二月丙戌河决郑滑遣使行视修塞【通鉴】
　　周广顺三年春正月庚午帝以河决为忧王峻自请往行视许之　九月已亥义成节度使白重赞奏塞决河【通鉴】
　　周郭威广顺中重赞为义成军节度在镇日河屡决重赞亲部丁壮塞大程六合二隄诏书褒美【宋史白重赞传】周祖亲征兖州以通为在京右厢都巡检时河溢灌河隂城命通率广鋭卒千二百浚汴口又部筑河隂城剏营壁未几拜保义军节度观察留后世宗即位以深冀之间有胡卢河东西横亘数百里隄堨非峻不能扼契丹奔突显徳二年命通与王彦超复治之功未就契丹至通出兵迎击退之遂城李晏口为静安军四旬而完六年春诏通河北按行河隄因发徐宿宋单等州民浚汴渠数百里【宋史韩通传】
　　世宗征淮南为前军都监从征闗南还防塞澶渊决河命钦祚领禁兵防役因命督治澶州城【宋史田钦祚传】
　　周世宗显徳初大决东平之杨刘宰相李谷监治隄自阳谷抵张秋口以遏之水患少息然决河不复故道离而为赤河【宋史河渠志】河大决齐郓发十数州丁壮塞之命谷领防刻期就功【宋史李谷传】
　　显徳元年春正月庚寅诏前登州刺史周训等塞决河先是河决灵河鱼池酸枣阳武常乐驿河隂六明镇原武凡八口【九域志滑州北马县有灵河镇鱼池亦在滑州界酸枣津在大梁东北阳武在郑州河隂在孟州东南六明镇在大通军大通军即胡梁渡也晋天福四年建浮桥置大通军原武在郑州之北】五月戊辰河自杨刘至于博州百二十里连年东溃分为二派滙为大泽弥漫数百里又东北壊古隄而出【古隄前代所筑以防河者河屡徙故古隄在平地】灌齐棣淄诸州至于海涯漂没民田庐不可胜计流民采菰稗捕鱼以给食朝廷屡遣使者不能塞　十一月戊戌帝遣李谷诣澶郓齐按视隄塞役徒六万三十日而毕【通鉴】是年十一月河隄成　河自杨刘东溃分为二派滙为大泽弥漫数百里灌棣淄漂没田庐民捕鱼以食李谷按视役徒六万三十日毕工【朱子纲目】
　　谷之治水也顺水性而非塞障也且工止一月故纲目书成以美之【河志】
　　周显徳二年谋伐唐因浚仪故隄疏导之东至泗上四年疏汴水北入五丈河五年浚汴口导河流达于淮江淮舟楫始通【目游四海记】
　　杨澈年十六父思进为镇赵从事防昭庆令缺使府命澈假其任时河决邻郡府督役甚急澈部徒数千经大泽中多芦苇令采刈为筏顺流而下既至执事者讶以后期俄而苇筏继至骇而问之澈以状对乃更嗟赏建隆初举进士【宋史杨澈传】
