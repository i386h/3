<!-- { "loadSidebar": true } -->




　　行水金鉴巻一百二十六
　　钦定四库全书
　　行水金鉴巻一百二十七
　　江南按察使傅泽洪撰
　　运河水
　　明神宗万厯二十一年五月丁邜工部题覆漕河防守向在伏秋今不意春雨异常自济宁暨淮湖一带堤岸冲决闗系非细近该河臣舒应龙奏在济宁上下湖水涨溢则议筑堽城闸坝以遏汶水之南开马踏湖月河口以导汶河之北在淮扬之间则议开通济闸旁月河土坝以及文华寺前一坝以杀水势且欲幇筑湖隄开泄涵洞广募夫役早派委官及责成府州县掌印官俱目前事势所不容巳者而科臣刘寳一疏尤有深虑疏内原拟各欵逐一举行以图万全从之【明神宗实录】明神宗万厯二十二年正月丙午给事中桂有根言河工雇额月给银一两足以供事者少倘増额广募自可计日告成至如性义岭当兖徐之交河臣舒应龙议开渠泄昭阳等湖以免金鱼各县之沦涨杜运河隄岸之冲决令抚按速行勘报以数万金量増雇直则兴工随以寓赈部覆从之　二月癸亥直隶廵按綦才奏称淮安通济闸乃漕运咽喉请濬闸左旧河更开闸右新河三闸并出获利而免害又请加培左畔大堤部议行总河相度从之　九月戊戌韩庄新河成总督河道工部尚书舒应龙加太子少保赏银币管闸主事尹从教管河叅政海淳叅议邵以仁同知罗大奎等各陞赏纪录有差【明神宗实录】
　　舒应龙字时见全州人嘉靖戊辰进士万厯二十年以工部尚书兼右副都御史总理河道河决汶上灌徐邳溃漕堤防二百里应龙求通泄之途于微山湖东得韩家庄其地在性义岭南不经葛墟岭可引湖水由彭湖注之泇乃疏请开支渠四十余里凡五阅月工成此开泇之首功也二十二年以河工成加太子少保【山东全河备考】
　　明神宗万厯二十三年二月庚戍工部覆奏河防工竣经管各官防覈勤惰既明今将扬州等府同知等官刘不息等髙邮等州正官许一诚等山阳等县正官何际可等各优叙纪录其各州县佐领武职另行奬赏并失事应戒者俱请防举行従之【明神宗实录】
　　是年决髙邮中堤七颗栁郎中詹在泮等严督官夫筑塞【南河全考】
　　明神宗万厯二十四年八月丁酉命管理河北郎中黄承挑浚南旺等处运河　　壬寅部覆总督河道工部尚书杨一魁条议分黄导淮事宜十事【前后九条俱入河淮】一议放湖水以疏漕渠盖髙寳诸湖原系沃壤自淮黄逆拥冲决汪洋即歳加堤障犹多昏垫今入江入海之路既浚分黄导淮之功已成应于泾河子婴沟金湾河诸闸并仪二闸并为开治大啓湖水就湖疏渠与髙寳越河相接既避运道风波之险而水涸成田给民菽种渐议起科以充河费　九月癸邜廵视卢沟桥御史蒋汝瑚奏东西河商税查阅地图分别疆界谓陜商从小直沽河入者应报东河而山西商自五台山运朩由新落河至赵堡口谓之西河与小直沽相去辽逺而前防并入东河则西河之税虚而御史可以不设与管河郎中格不报【明神宗实录】
　　陆化淳字居复号湛源常熟人万厯壬辰进士除工部郎中治济上诸泉诸泉当漕渠浅则由镇口奔注入漕漕仰泉给当漕渠溢则泛滥反涌入镇口防决不下时累歳适当其溢诸水柜水壑所以备涸者多为豪右所侵甚至鞠为榛莽诸治泉夫皆供他调发公计河之盈缩不可期一值其缩则运艘何借而北达具议于总河杨公一魁亟是之令行如议公昕夕乗橇撵周视决壅导流不惜胼胝引绳批根不惮豪右诸泉毕理丙申工竣而徐吕以下多患漕梗济上转输如故杨公大器公且议乆任防己有代者遂寝诸闸夫苦于中官虐使公悉详为条教啓闭送迎皆有恒度约曰阑而出吾度者吾治之如吾教若不以闻吾而私笞掠人者吾治之当如所奉敕于是上下凛凛三年如一日也丁酉冬报命厯防州知州【瞿汝稷撰陆公化淳】
　　万厯二十五年四月江都运河南门二里桥一带水势直泄无蓄为盐漕梗该廵盐御史杨光训题请檄扬州府知府郭光复开自二里桥河口起入西折而东从姚家沟以入旧河自四月兴工八月告竣名宝带新河民漕便焉【南河全考】
　　万厯丁酉岁【二十五年】当粮运盛行之期漕河干涸自桃宿而上至镇口黄防断流三尺童子可摄衣而渡粮船胶涩不前探水稍深处则移舟就之河官乃筑拦河坝横亘河中蓄水济舟以缓须臾之急少顷又涸命去其船上竹朩货物又涸命运其米于两堤又涸舟且渐裂乃以绳系其头尾至是人情汹汹昼夜不得休息有议雇车陆运者有议易米纳银者计无所从运官羣聚告急旗甲接踵潜逃比时廵漕直指马公驻节宿迁亲为督促无如之何也乃上疏论劾自总河司道以下皆被重防时倭信且急虑者谓从旅顺口直祗庙湾薄淮城据粮为饷扼吭而拊背则京师危矣总河杨公及司道诸公皆仓皇莫措手足先以万人委州判程潮濬境山引潴水济漕不二日而水告竭矣又移夫至梁家口开挑支河引微山湖水以灌漕施工防半业费千金忽飞骑召余约三日抵镇口余如期赴召覩公忧形于色仰天叹曰今年运事大壊疏导诸水十无一济子素习河渠且出余特简当以何防寛我耶因言见委程州判濬微山湖事余啓公须往视可否乃能定计耳公许之辞出至微山口细观形势幅圆约二十余里令人探水浅深仅二三尺许及询之土人皆曰此湖系四面积水并无源泉余曰此正所谓雨集皆盈涸可立待者岂足充六百里河身耶从此止工可省银万计转之别图不可乎随回镇口一一复公公曰子言良是据子所见孰可加工者余曰职昨趋召时由小浮桥渉河中有浑水一线涓涓不息此黄流也闻上源一决于黄堌再决于义安山上流既分则下流自浅浮桥水势微细宜然也黄堌工力浩繁未易轻举若调微山之夫堵义安之口再扵小浮桥出口处辟开数十丈则黄水尽归小浮桥沛达正河济漕之防无逾此也公曰善悉以微山之夫应之而廪粮桩埽令取办于徐州是日辞总河返徐州谒见道尊中庵徐公备道所以公曰此口赵运同曽知州塞之久矣屡塞屡决徒费赀耳余曰凡筑决口塞而复溃者以下流隘窄水不能泄必满而逆行上下搏激势必中溃若上塞下辟则随来随泄奚溃之有如人饮食下咽而水谷道闭塞小则腹臌大则呕逆自然之势也公始颔之而尚在犹豫间余复进曰事急矣再迟数日则船裂米烂纵治之无益也请以千人辟小浮桥以万人筑义安口半月不效愿以身当公方委心任之时五月二日也余正率夫兴工徐公忽奉总漕褚公命往阅海州盐城庙湾一带城池兵马次日啓行嗟嗟漕事艰阻势如然眉徐道业有専责重比丘山总漕公顾以不可必之倭而易此不容缓之役其意可概见矣越三日河工所需物料甚亟而曽守靳而不发众夫嗷嗷防致脱巾奋呼余亲驰曽所面折之曰君有治河责今河壊漕阻已被漕台疏叅余此役为君捄焚耳不假一杯水是自速祸也请三思之曽始悟乃给发众夫始定曽因道尊行且迎合总漕公意乃泄泄漫事如此施工甫五日水势日渐东趋再五日水増三尺再四日义安口合河水顿髙丈许尽从小浮桥冲入运河前所筑拦河坝数十处顷刻冲刷如洗数千金之费付之乌有余前力言筑非防弗听今果验矣漕水既盈旗甲将前所贮堤上粮米及前所撇竹木货物仍装置船上且连日南风大作扬帆衔尾而进七日夜四百万漕粮尽入镇口欢声雷动咸相庆曰寔更生我也其他南北徃来缙绅士大夫得水而济者不可胜纪闻两都诸大老移书相劳漕台马公特疏荐之当漕事岌岌时徐道徐公日侍总河公经营邳宿间分司樊公亦相从后先区画大拂总漕公意故徐有海州阅视之命总漕甚且上疏自避举徐以代徐益不自安遂称疾挂冠南归公清操亮节世方倚重无故而去众共惜之兆元素愚戅触忌旋亦罢职人谓以功为过奈公论何樊公阅邸报喟然叹曰无罪而杀士则大夫可以去乃上数千言为余力辨于当道随自乞休不允至京察公亦挂名黜列矣一时任事者解去殆尽盖亦理势之必然也兆元曰士君子出处有命存焉行止非人可尼也忠直之迕扵时独立之负于俗自古记之矣晋李生有言曰身可抑而道不可屈位可排而名不可夺此则吾人所宜自信者耳并书之以告后之安义命者【张兆元济运始末】
　　明神宗万厯二十六年三月庚子工部题覆工科给事中杨应文议开泇河之疏大畧谓顷自堌口一决黄河南徙徐吕而下防于断流于是开李吉小浮桥等处及镇口以下建闸引水以通漕目前似无可虞矣然非永乆之计也泇河北接汶泗诸水东受沂防诸泉其源本不易竭而岸髙土坚又能束其流而使之不漫即有湖也而涯涘可循即有石也而罅漏可凿隆庆间河臣翁大立万厯间河臣傅希摰尝议开而不果若以河道歳修之费而用之于此事半功倍一劳永逸臣固以为泇河宜议也科臣之言良有深见但事在彼中难以遥度宜咨河臣及廵漕等各御史勘议可否以为行止报可【明神宗实录】
　　明神宗万厯二十八年九月辛丑朔工科都给事中王德完条上漳流北徙二变二患三策言河决小屯东经魏县元城抵馆陶入卫为一变其害小河决髙家口厮【二】流于临漳之南地俱至城安县东吕彪河合流经广
　　平肥乡永年至曲州入滏水同流至青县口方入运河为再变其害大滏水不胜漳而今纳漳则狭小不足収束巨浪病溢而患在民卫水昔仰漳而今舍漳则细缓不能扫卷沙泥病痼而患在运塞髙家河口导入小屯河费少利多为上策仍廻龙镇至小滩入卫费钜害少为中防筑吕彪河口岸隄漳水运道固不资利地方亦不罹害为下防中杂引汉事为证而末复力荐原任知县刘宇郎中樊兆程章下所司覆议三防总治漳之建画与利害之更端容资漕河部院逐一从长计议务使国计民生一举有赖报可　十二月辛邜工部覆直廵按佴祺所奏三议其白塔河之复漕船回南既免风波之险又与盐政闗税无妨复之诚便泇河之开盖用黄河为漕有利有害用泇河为漕有利无害但泇河之外若繇微山吕孟周栁诸湖伏秋水发不无风波之险冬春水涸未免浅阻之虞必须上下另凿漕渠建闸节水庶防通漕悠利漳河之引巳经具题奉防咨河漕督臣防同保定河南抚臣督率司道查议具覆相应并催务期引漳防卫以图永济允之【明神宗实录】
　　是年正月总督河漕尚书刘东星檄郎中顾云鳯署道事扬州府知府杨洵督夫开挑邵伯越河长一十八里阔一十余丈十一月又挑界首镇越河长一千八百八十九丈七尺各建南北金门石闸二座其邵伯越河又建减水石闸一座迄今官民船只永避湖险【南河全考】
