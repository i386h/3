<!-- { "loadSidebar": true } -->
　　按自荥口至陶丘皆后世荥渎之所经非禹迹也今曹州定陶界中并有济水故道禹时则济水伏流涌自陶丘之北而东注于菏泽无上源也陶丘汉志云在定陶县西南而郭璞言在城中盖其时郡徙西南包陶丘而为城耳今县则又徙于东北故陶丘与汉城皆在西南也　菏泽在陶丘之东北相去不逺济水伏流至陶丘北上奋驰波跳沫东北滙于菏泽又东北絶钜野至琅槐入海者为济渎其一枝东南流至湖陵入泗者后人目之曰菏水汉志湖陵县下云菏水在南者是湖陵今为鱼台县地也许慎云菏泽水在湖陵谓泽之下流入泗者亦未为误自孔传袭其文曰菏泽在湖陵而遗一水字则在湖陵者为泽矣释此至于菏又増一水字曰菏泽之水则定陶之菏泽与湖陵之菏水无别矣郦道元时孔传巳盛行故宗其说言尚书有导菏泽之说自陶丘北东至于菏水又以湖陵入泗为泽水所钟而不知此特菏泽之下流其所钟则在定陶也且豫州导菏泽被孟猪乃导泽水之余波南入于孟猪非谓东南至湖陵入泗之菏水郦乃混而为一种种纰缪皆为孔传所误说禹贡者当以汉志为正经文三菏字皆以泽言在定陶与湖陵无涉也　菏之为泽也济贯其中大半是济水所滙郦注云即泲水之所包注以成湖泽是也然亦必有旁源郦注云济水自定陶故城南又东北右合菏水水上承济水于济阳县东世谓之五丈沟又东北出定陶县北屈左合汜水汜水西分济渎东北迳济隂郡南又东合于菏又东北迳定陶县南又东北右合黄水枝渠而北注济渎是汜水与五丈沟之防于泽者亦皆济水之分流也寰宇记云菏水亦名南济水【近志以北清河为北济南清河为南济误由于此】俗谓之五丈河西自考城县界来程大昌曰乐史寰宇书云济隂有山是为菏山菏水西自考城来考城在济隂西济之正流未尝经考城可见菏水自为一派而济来防之甚明也水经以此水为五丈沟即近世命为五丈河者此正菏水首末也渭按曹州志菏山在州东南三十里以近菏泽而言盖泽本名菏后人因泽以名其山也说者谓菏水出菏山非是据郦注菏水分济于定陶东北此即经所谓济水东至乘氏县西分为二南为菏水北为济渎者也乘氏故城在今钜野县西南汉置然曹州之东境亦兼得乗氏地州东南与定陶接界菏泽在焉注所谓定陶东北即经所谓乗氏县西也但不言菏泽为疎漏耳菏水只自菏泽分流郦以济阳所出之五丈沟为菏水盖杂采他说而有此缪元和志因目鱼台之菏水曰五丈沟而程氏据以为菏水之首末正当如此皆非地志水经之菏水起乗氏讫湖陵之本意也　济水有三伏三见之说或谓出于近世之俗学殊不可信王纲振云如时以东流为济溢为荥为见则瀁东流为汉滙为彭蠡亦可为见乎又若以入于河为伏则渭入于河洛入于河亦可为伏乎况经明言浮于济漯达于河河济本通而此曰流曰溢曰入曰出曰至曰防亦并无间断不知三伏三见何据但沿袭既乆为之曲解非本注也渭按伏见之说二孔无之然有所自来泰泽一伏东丘一见本水经注武德入河再伏荥阳轶出再见本地理志荥东又洑为三伏出曹濮间为三见本唐书许敬宗传此岂创自近世但以入河为伏义有未安耳荥泽自周以前已导为荥川与陶丘复出之济相接故汉志于轶出荥阳地中下即继之曰又东至琅槐入海而定陶县下亦止云禹贡陶丘在西南不引东出之文盖三见之迹不可得见乆矣鸿沟既开荥渎为浊河所乱陶丘之窦日就填淤而荥泽之澄如故其后荥泽亦塞则河南由是无济水而再见之迹亦亡水经以河济合流分入荥渎者为济水京相璠谓之出河之济郦道元宗之而班固之所谓轶出地中者絶口不谈矣孔安国以为河中截流而过蔡沈以为河厎穴地而来孔颖达以为河济相乱南出还清程大昌以为适防河满溢出南岸各持所见终非定论余窃谓河南之济即奋自河南之地中未必与入河之济为一脉譬如人之鼻息总出丹田气海中呼者岂必其吸者之复出邪沈括云厯下凡发地皆是流水世传济水经过其下东阿之井乃济水所为曽巩云泰山诸谷之水自渴马崖潜流地中至厯城西复出为趵突旁溢十数泉蔡传引以证济之伏见重源显发所在多有元和志云郑州管城县京水出县南平地新郑县溱水出县西北三十里平地二处并在河南密迩荥泽尤为明验盖济渎所经之地其下皆有伏流遇空窦即便涌出故一见于荥泽再见于陶丘不必以入河之济为上源亦不必并泰泽东丘数之为三伏三见也草庐之说虽圣人复作无以易之矣【禹贡锥指】
　　又东北防于汶【禹贡】
　　济与汶合【孔氏传】
　　地理志云汶水出泰山莱芜县原山西南入济【孔氏疏水经汶水出太山莱芜县原山西南过嬴县南又东南流过奉髙县北屈从县西南流过博县西北又西南过虵丘县南又西南过冈县北又西南过平章县南又西南过无盐县南又西南过寿张县北又西南至安民亭入于济】
　　济水【自定陶县东北】又东至乗氏县西分为二【水经】
　　春秋左传僖三十一年分曹地东傅于济济水自是东北流出巨泽【郦注】
　　南为菏水北为济渎【水经】
　　其一水东南流其一水从县东北流入钜野泽【郦注北济自荥泽东迳卷县之武修亭又东迳阳武县故城北又东迳酸县之乌巢泽北又东迳平丘县南又东迳济阳县故城北】
　　又东北迳寃朐县故城北【水经】
　　又东北迳吕都县故城南又东北迳定陶县故城北【郦注】
　　又东北与濮水防【水经】
　　濮水上承济水于封丘县阚骃曰首受别济即北济也其故渎自东北流左迤为髙梁陂濮水又东迳匡城北孔子去衞适陈遇难于匡者也又东北左会别濮水受河于酸枣县故杜预曰濮水出酸枣县首受河竹书纪年曰魏襄王十年十月大霖雨疾风河水溢酸枣郛汉世塞之故班固曰大堙酸枣也今无水其故渎东北迳南北二棣城间酸枣以棘名邦故曰酸枣也汉官仪曰旧河隄谒者居之濮水又东与句渎首受濮水枝渠于句阳县东南迳句阳县故城南春秋之縠上也左传以为句渎之止矣又东入乗氏县左会濮水与济同入钜野故地理志曰濮水自濮阳南入钜野亦经所谓济水自乗氏县南分东北入于钜野也【郦注】
　　济水故渎又北右合洪水【水经】
　　上承钜野嶭训渚厯泽西北渚又北迳阚乡城西又北济渎合自渚迄于北口一百二十里名曰洪水桓温以太和四年率众北入掘渠通济至义熙十三年刘武帝西入长安又广其功自洪口已上又谓之桓公渎济自是北注也【郦注】
　　又东北过寿张县西界安民亭南汶水从东北来注之【水经】
　　济水又北汶水注之戴延之所谓清口也郭縁生述征记曰清河首受洪水北流济或谓清则济也禹贡济东北会于汶今枯渠注巨泽巨泽北则清水清水与汶会也【郦注　今东平州西南有寿张故城西北去今寿张县五十里州西南十里有安山镇即古安民亭齐乗云东平城西即安山闸闸下泥河口有亭子店即安民亭遗址济汶合处】济水自菏泽东北流絶钜野泽而北合洪水以至安民亭南者禹之旧迹也其后不知何年改从泽西之清水而绕泽北以防汶谓之清口其泽中之道自洪口至清口者则无水故水经谓之故渎述征记谓之枯渠【汉元光中河决瓠子东南注于钜野济水改道疑当在此时】今会通河迳钜野县东北七十里去故城巳逺并清水防汶之故道亦湮没而不可考况禹之旧迹乎　以今舆地言之汶水自莱芜厯泰安肥城寜阳至东平入济合流以注于海此禹迹也迨元人引汶絶济为会通河明永乐中又筑戴村坝遏汶水尽出南旺以资运而安山入济之故道填淤乆矣【禹贡锥指】
　　又北东入于海【禹贡】
　　北折而东【孔氏传】
　　济水【自寿张县西合汶水】又北迳梁山东袁宏北征赋曰背梁山截汶波即此处也【郦注　括地志梁山在郓州寿张县南二十五里今在东平州西南五十里接汶上县界梁山泺在今寿张县东梁山之南济汶既合东北滙而成泺日知録云宋史宦者传梁山泺古钜野泽绵亘数百里济郓数州赖其蒲鱼之利金史食货志黄河已移故道梁山泺水退地甚广遣使安置屯田自此以后钜野寿张诸邑古时潴水之地无尺寸不耕而忘其昔日之为川浸矣】
　　又北迳须胊城西【水经】
　　城临侧济水故须国风姓也春秋僖公二十一年子鱼曰任宿须朐颛臾风姓也实司太皥与有济之祀地理志曰寿张县西北有朐城者是也济水西有安民亭亭北对安民山东临济水水东即无盐县界也【郦注　东平州本汉无盐县州西南有须朐故城】
　　又迳微乡东【水经】
　　春秋庄公二十八年经书冬筑郿公羊传谓之微在东平寿张县西北三十里有故微乡鲁邑也杜预曰有微子冢济水又北分为二水其枝津西北出谓之马颊水【郦注】
　　又北过须昌县西【水经】
　　京相璠曰须胊一国二城两名盖迁都须昌胊是其本秦以为县济水于县赵沟水注之【郦注　今东平州西有须昌故城元和志须昌县济水在县西二里】
　　又北迳鱼山东左合马颊水【水经】
　　水首受济西北流厯安民山北又西流赵沟出焉东北注于济马颊水又迳桃城东又东北流迳鱼山南山即吾山汉武帝瓠子歌所谓吾山平者也其水又东注于清济谓之马颊口【郦注　元和志鱼山在东阿县东南二十里近志云在县西以宋初县治东移故也山东通志吾山一名鱼山在东阿县西八里大清河西岸五代史梁太祖与兖郓兵大战于此】
　　济水自鱼山北迳清亭东【水经】
　　春秋隠公四年公及宋公遇于清京相璠曰今济北东阿县东北四十里有故清亭即春秋所谓清也是济水通得清之目焉亦水色清深用兼厥称矣是故燕王曰吾闻齐有清济即此水也【郦注　春秋庄三十年公及齐侯遇于鲁济杜预曰济水厯齐鲁界在齐界为齐济在鲁界为鲁济济水自清亭又北则为谷城齐地矣济之为齐为鲁当分于此间】
　　又北过谷城县西【水经】
　　济水侧岸有尹夘垒南去鱼山四十余里是谷城县界春秋之小谷城也县有谷城山阳谷之地春秋齐侯宋公会于阳谷者也【郦注　后汉分东阿置谷城县今为东阿县治】
　　又北迳周首亭西【水经】
　　春秋左丘明云襄公二年王子成父获长狄侨如弟荣如薶其首于周首之北门即是邑也今世谓之卢子城济北郡治也【郦注】
　　又北过临邑县东【水经】
　　地理志曰县有济水祠也水有石门故济水之门也春秋隠五年齐郑会于石门郑车偾济即于此也京相璠曰石门齐地今济北卢县故城西南六十里有故石门去水三百步盖水渎流移故侧岸也【郦注临邑故城在今茌平县】
　　又北迳平隂城西【水经】
　　春秋襄十八年晋侯沈玉济河防于鲁济寻湨梁之盟同伐齐齐侯御诸平阴者也京相璠曰平阴齐地在济北卢县故城西南十里平隂城南有长城东至海西至济河道所由名防门去平隂三里齐侯堑防门即此巫山在平隂东北巫山之上有石室世谓之孝子堂济水右迤过为湄湖方四十余里【郦注　平隂即今平隂县卢县故城在今长清县西南二十五里】
　　又东北至垣苗城西【水经】
