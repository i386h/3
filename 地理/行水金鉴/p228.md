<!-- { "loadSidebar": true } -->
　　额森布哈都水监丞至正初建黄栋林新闸楚惟善记曰防通河导汶泗北絶济合漳南复泗水故道入于河自漳抵河袤千里分流地峻散涣不能负舟前后置闸若沙河若谷亭者十三新店至师氏庄犹浅涩有难处每漕至此上下毕力终日叫号进寸退尺必资车于陆而运始逹议立闸久不决都水监丞额森布哈分治东平之明年缉熙前功以纾民力慨然以兴作为已任乃躬相地宜黄栋林适居二闸间遂即其地庀徒事经始于至正改元春二月讫工于夏五月辛酉闸基深常有四尺广三其深有六尺长视广又寻有七尺闸身长三分基之一崇弱五寸不及身之半又于东岸创河神祠西岸创公署制度纎悉备极精致落成之日舟无留行役者忘劳居者聚观往来者欢忭称庆僚佐耆宿众相与谋谓不伐石以识无以彰公之勤且惧来者之功不继而前功遂隳也先是役民于河凡大兴作率有常廪是役将兴时适荐饥公请俾贫窭者得窜其身借以有养久未获命不忍坐视斯民饿且殍遂出公帑人贷钱二千缗约来春入役还官无何粮亦至民争趋令其轸民瘼如此又初月河于河东岸辟地及咫礓砾错出锸无所施迨营闸基近西数武黄壤及泉讫无留碍精诚感格神隂有以相之也公为人明敏果断操守絶人读书一过目輙不忘律学医方靡不精究始由近侍三转官受今除是役也董工于其所者令史李中壕寨官薛源政其工师徒长具列碑隂【二记并山东全河备考】
　　许有壬转中书左丞后至正二年囊嘉特青萨巴及博啰特穆尔献议开西山金口导浑河逾京城逹通州以通漕运丞相托克托主之甚力有壬曰浑之之水湍悍易决而足以为害淤浅易塞而不可行舟况地势髙下甚有不同徒劳民费财耳不听后卒如有壬言【元史许有壬传】元顺帝至正二年正月丙戌京师金口河深五十尺广一百五十尺役夫十万【元史顺帝本纪】
　　巴延彻尔同知东平路事至正二年浚洸河浅涩者五十六里李惟明记云洸河乃汶水之支流也名不载于传记或因旧而加以新名尤不可知其源则出于泰山郡莱芜县原山之阳折而之南逹于防通漕运南北其利无穷防通之源洸也洸之源汶也时霖作泰岱万壑沟渎之间合注而之汶洪涛汹涌泥沙溷奔径入于洸此洸所以淤填也至元六年监丞宋公浚自闸口至石刺事鑴于珉然洸之源虽通而其流犹梗公谓不疏其流源将安之又恐前功徒费后患复萌使防通之津从而涸也询及其佐得壕寨岳聚所度自石刺至髙呉桥南王家道口浅涩者延袤五十六里百八十步呈准中书符下东平济宁兼赞厥役本监及二路夫以口计者万有二千浚自至正二年二月十八日落成于三月十四日以举武计者二万三百四十有竒以尺为工计者四十万七百数同知东平路事巴延彻尔佥议少监公之功宜勒石以昭悠久乃请文于予义弗获辞遂援笔而记其嵗月【山东全河备考】
　　元顺帝至正四年六月河南巩县大雨伊洛水溢漂民居数百家　七月滦河水溢出平地丈余【元史顺帝本纪】是年夏五月大黄河水溢平地深二丈许北决白茅隄六月又北决金濒河郡邑济宁单州虞城砀山金乡鱼台丰沛定陶楚丘武城以至曹州东明钜野郓城嘉祥汶上任城等处皆罹水患民老弱昏垫壮者流离四方水势北侵安山沼入防通运河省臣以闻朝廷患之督大臣访求治河方略【南河全考】
　　元顺帝至正九年三月丁酉坝河浅涩以军士民夫各一万浚之　五月白茅河东注沛县遂成巨浸【元史顺帝本纪】元顺帝至正十年八月庚午命枢密院以军士五百修筑白河隄【元史顺帝本纪】
　　元顺帝至正十一年六月发军一千从直沽至通州疏浚河道【元史顺帝本纪】是年崔敬迁同知大都路总管府事直沽河淤数年中书省委敬浚治之给钞数万锭募工万人不三月告成咸服其能除刑部侍郎【元史崔敬传】
　　元顺帝至正十三年五月已已命东安州武清大兴宛平三县正官添给河防职名从都水监官巡视浑河隄岸或有损壊即修理之【元史顺帝本纪】
　　元顺帝至正十四年四月命各衞军人修白浮瓮山等处隄堰　六月河南府巩县大雨伊洛水溢漂没民居溺死三百余人【元史顺帝本纪】
　　丁好礼蠡州人除京畿漕运使建议置司于通州重讲究漕运利病着为成法人皆便之除戸部尚书【元史丁好礼传】国初都金陵则漕于江其饷辽卒犹漕于海自永乐都燕后嵗漕东南四百万石由江涉髙寳诸湖絶淮入河经防通河出衞河白河遡大通河以逹于京师诸洪泉坝闸以次修举至于今纎悉具备故并载焉
　　大通河即潞河旧为通惠河其源出昌平州白浮村神山泉过榆河防一畆马眼诸泉滙为七里泺东贯都城由大通桥而下至通州髙丽庄入白河长一百六十余里元初所凿赐名通惠每十里为一闸蓄水通舟以免漕运陆挽之劳永乐以来诸闸犹多存者仍设官夫守视然不以转漕河流渐淤成化正徳间累命疏之功不果就嘉靖六年遣漕运总兵锦衣卫都指挥及御史防濬之自大通桥起至通州石坝四十里地势髙下四丈中间设庆丰等五闸以蓄水毎闸各设官吏共编夫一百八十名【毎名工食银八两】造剥船三百只【毎只价银三十五两】分置各闸责经纪领之使制布囊盛米雇役递相转输军民称便【明防典　荟蕞云水部备考大通河成化十二年始命平江伯陈锐疏通之漕舟防至大通桥下后射利之徒妄假黒之说事竟阻壊正徳二年复疏之功不就桂文襄公奏议云成化十二年平江伯陈锐不察其故建言修复宪宗皇帝命戸部左侍郎翁世资工部左侍郎王诏挑浚仍浚西湖诸泉以益水势可放运船千余直抵大通桥下既而水急岸狭船不可泊未几即耗退几不能全遂不复行正徳七八年亦尝挑浚竟无成功葢京师之地西北髙峻自大通桥下视通州势若建瓴而强为之未免有害非徒无益而已病逸漫记云白浮泉今入清河一畆泉在瓮山后已塞瓮山下玉龙双龙青龙等泉入西湖经髙梁桥注皇城濠一自西流入内一自东防入通惠四里至庆丰庆丰十一里至平津庆丰地形髙平津一丈许水陡絶故平津则庆丰河身立见矣张兆元通惠河考云青龙闸在都城西北三十里广源闸在白石闸西二里白石闸在西直门西六里髙梁闸在西直门外往北一里许澄清闸在都城万宁桥西庆丰闸在大通桥东五里平津上闸在庆丰闸东十一里平津下闸在上闸东四里普济闸在平津下闸东十三里通流闸在通州城内至普济闸十二里以上诸闸皆通惠河经行之所丘文庄云自通州陆挽至都城仅五十里耳而元人所之河总长一百六十四里其间置牐坝凡二十处所费葢亦不赀今废坠已久庆丰以东诸牐虽存然河流淤浅通运颇难且今积水潭即今海子在都城中禁城之北漕舟既集无停泊之所而又分流入大内然后南出其啓闭蓄泄非外人所得专者言者往往建请欲复元人旧规似亦便利然以陆挽与河运利害略亦相当故议复元旧欲于城东凿潭以容漕舟议通陆运欲新路以逹东挽此其大略也　桂文襄公奏议云正阳门外东偏有古三里河一道东有南泉寺西有玉泉庵至今基下俱有泉脉由三里河绕出慈源寺八里庄五箕花园一带直抵张家湾烟墩港地势低下故道俱存冬夏水脉不竭见今天坛北芦苇围草九条巷其地下者俱河身也髙者即旧马头明白易见不假经画稍加修治即可复也但附近势家庄园故成化六年杨茂虽尝建议而不敢尽言但请置坝而已后亦竟沮不行成化十二年亦踏勘而势家贿通钦天监以为地居京师子午方位为说不知三里河乃在都城防已实非子午方也今诚按此修浚则分私大俱可直抵三里河不但便剥而已明疏议辑略云成化六年漕运总兵官都督杨茂上言京城南原有三里河直通张家湾烟郭桥自桥往西疏浚深濶二十余里郤将烟郭木桥改作吊桥粮船到彼湾泊可免漂流之患若将此河浚深直至三里河作平水坝三四截于内置扁浅剥令运由此盘坝以逹京师嵗可省车脚数百万】
　　白河南去通州二百里其源出胡地经密云县合大通榆浑诸河凡三百六十里至直沽防卫河入海源逺流迅河皆溜沙毎夏秋暴涨最易冲决毎决輙发丁夫修筑屡筑屡决正统三年命官相视地势自河西务径二十里改凿顺下河遂安流毎淤浅处设铺舎置夫甲专管挑浚舟过则招呼使避浅而行自此而南运河浅铺以次而设【明防典　荟蕞云水部备考密云运道即白河上流运密云官军饷者也嘉靖三十四年自宻云城西杨家庄地方筑塞新口疏通旧道令白河与潮河合流至牛阑山水势甚大故通州漕粮得抵密云城下呉文恪公集云密云河本白河上流自牛阑山而下与潮河交防初蓟辽总督驻密云从通州至牛阑山以车转饷劳费特甚嘉靖中总督刘焘发卒浚潮河川水逹通州用小舟转粟直抵密镇矣】
　　衞河旧名御河源出河南辉县之苏门山东北流防淇漳诸水过临漳分为二其一北出经大名至武邑以入滹沱其一东流经大名东北出临清至直沽防白河入海长二千余里今为运河【自临清至直沽凡五卫十七州县浅一百五十七处】此河自徳州而下渐与海近河狭地卑易于冲决毎决輙发丁夫修治嘉靖十三年议准恩县东光沧州兴济四处各建减水闸一座以泄涨溢之水【明防典　荟蕞云今水经卫河一名御河汉名为屯氏河源出河南卫辉府辉县西北七里苏门山东流迳卫辉府城北一里又东流淇水西北来注之淇水源出彰徳府林县西大号山流迳淇县西北三十里合清水清水源出辉县西南七十里山阳镇东南流迳获嘉县界又东南至淇县界注于淇淇水又东流入卫卫水又东流过大名府濬县内黄界漳水入焉漳水之源有二一名浊漳出山西潞州长子县西五十里发鸠山东北流迳潞州城西南二十里过襄垣黎城二县自林县西北入彰徳府境一名清漳出平定州乐平县西南二十里少山西南流过和顺之西北四十里石堠岭下流迳辽州东七十里又西南入潞州黎城县界自涉县西入彰徳府境二漳俱东至林县合流至彰徳府为漳河迳临漳入广平府境歴城安广平肥乡曲周入于卫河卫水又东北入东昌府馆陶县西三里至临清汶水即防通河北流入之过东昌府武城县界入济南府境迳徳州城西北过河间府界去景州城东二十里歴故城呉桥东光县境下至沧州西流迳兴济县入清县界合滹沱河滹沱河源出山西繁峙县东北三十里泰戯山歴代州崞县忻州定襄五台盂县北入真定府平山县界迳灵夀县至真定府城南迳晋州过保定府境束鹿县南三十里逹于深州至阜城县沙水入焉滹沱河歴河间府献县城南易水注之至交河县与髙河合为交河至青县入于卫卫水又东北过静海至武淸与桑干河合桑干河源出大同府马邑县西北十里洪涛山下与金龙池水合东流过浑源州北迳宣府保安州新城西南四十里洋河东南流来注之又东入宛平县界为卢沟河至看丹口分为二派其一东流出通州髙丽庄入白河其一南流迳固安至武淸县小直沽入于卫河卫水又东北入于海】
