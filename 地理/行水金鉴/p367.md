<!-- { "loadSidebar": true } -->
　　防依议【朱之锡河防疏畧　公之寒香馆河防疏畧所载诸疏言言硕画美不胜载如题河夫之征派当更逺近之地方宜酌一疏有云夫黄河自昔称为神河局外视之若嵗修若决工若下埽若筑堤坝似乎皆可以人意为之身在事中黄河千里水势排山倒海各州县呼应不灵安危争在顷刻比及人夫凑集申详得报而事之不测已不可知乃欲一一奉成法以集夫使丝毫不紊皆未登埽临河之论而已势之不得不然一语本部院非亲厯河工安所得深悉其苦如此且立法不难行法为难立法之时至公至溥至详至慎何得为难所以难者推行之际易生扞格众欲挠之二三有司岂能行之是行之之难难在有人扞格非立法不善也故曰行之难也行之旣难而曰立法不善思更法以善之即百易法未见其可耳如河夫之弊多起于有司奉行之不均使势豪有力者坐收土之利而多以力役委穷民穷民地少差重家贫力单不能不吃哑苦不能无怨是不均之怨非尽役之于河之怨也特以役从河起故归怨无着不得不然其实皆不均之怨也近如通许县及尉氏等县夫不逃而乐趋事细询之皆县官调理得法不专苦穷民之所致也然后知古语有治人无治法之为不易之论也若使有司人人如通许县及尉氏则何法之不可行故行法之人能直致法于人而不用权术不假通变者上古之世或然也至于后世行法能行者与婉转能行者未有不以权术通变与之推移者也故曰立法之意也明其意是能使势豪有力不之挠而无所扞格者也又请更番河夫以节国计事一疏有云运河自董口至天津延长二千余里额设夫役除议抽议减并桥闸夫昼夜启开打放空重船只絶流之日仍同浅夫用工无容再议外实在徭浅等夫五千九百七十八名今科臣条议分为两班诚为上省帑金下寛民力起见臣遵即檄行司道妥议据称南北地势不一工程修濬亦殊人夫多寡原各因河道险易而设其闲有湖河相聨水没縴道者有清黄相接淤涨不常者甚有地形洼下水势峻一派流沙随水喷涌者故旱则患浅潦则易涨惟赖此额夫终岁畚锸随时挑濬筑防以济漕运倘遇河道多故即全夫着役尚往往有不足之忧今议分为两班夫力减少捉襟见肘势必废弛虽曰遇有急工不妨临时全调但天时水旱无岁不有夫役征集仓卒难齐万一然眉当前呼应不及诚有如科臣所云一旦有事躭悮重计者不容不慎也又治河必资夫力一疏专为印官玩误河工而言有云迩来姑息之议日多观望之情滋起河属各官掣肘难行有非一端可尽夫无米不能为炊空拳不能格兽此必然之理也河官责任在躬惟恐一覆难收方恨不得重门以待暴投鞭以断流而局外者絶不知悮河之为害徒自见恤民之为名以省夫为循良以急公为苛刻不思民固　朝廷之民河亦　朝廷之河无故而劳民则所重在民不得已而治河则所重又在河人情好逸恶劳虽大声疾呼尚不免秦越相视今臣方望之以保河之功而人反责之以佚民之说然则为河官者将劳其民以保河之为尽职乎抑佚其民以悮河者之为尽职乎长此不已窃恐百姓借口迁延莫肯効力河官戒心瞻顾不敢督催驯至大弊极坏而后追咎悮夫者之失计亦何及哉伏乞】
　　【皇上天语特赐申饬地方各官共殚公忠保全运道所属卬官违例抗夫容臣衙门据实特叅从重议处庶全漕血脉无忧梗阻而直省地方亦借以免沦胥之患则劳民之利上固在　国而下亦未尝不在民也三疏所言何其痛快如此节录之以备当事者之鉴戒】　十二月二十四日工部覆河工　国之大政修防民之命脉等事据总河朱之锡疏称塞大王庙决工河南初时每起四十五顷派夫一名久后不足故为二十二顷五十畞派夫一名此外岁修用夫不在大王庙工数内况此一万二千五百余名不过通省虚额量工调用足用而止原非一槩全役堡夫一项仅有八百余名以供瞭望等项惟日不给万万难济卷埽筑堤其卢氏固始县离河原逺预估工程每岁皆以本府为主本府不足然后渐次调协倘数年之间近府俱经调过然后间调逺府以寛近河民力等因具题前来查得部臣调议与河南前任按臣李及秀所陈欵事同一体旣经总河防同河南抚按酌妥除冲决大工外至于岁修分为三分数年之间始一轮流调用庶民有余力劳逸得均相应如议永为定例仍请
　　敕下总河臣与河南廵抚严饬道府嗣后凡遇修筑照议调用徭役既平而河工可以无误如未调之先有司于额数之外擅行加派该督抚按指名叅处可也奉
　　防依议【河南管河道治河档案】













　　行水金鉴卷一百七十二
　　钦定四库全书
　　行水金鉴卷一百七十三
　　江南按察使傅泽洪撰
　　夫役
　　圣祖仁皇帝康熙十二年三月日工部为豫省平定有年等事议得河南巡抚佟凤彩疏称河夫之偏累宜通变也臣察修筑黄河每岁用夫或至万余名或至七八千名自二三月起直至十月终止俱按地畆起派似乎公矣其实弊窦有不可罄言者如狡猾之徒将自已田土飞洒于人豪势之家将他人地畆包揽于己甚至绅衿衙役借题优免如有不肖有司或碍于情面不能秉公持正以致懦弱乡愚者愈累愈贫每月或三四两不等方能雇夫一名即以初雇每月三四两而言以一岁万夫计之每年费至三四十万矣在　庙堂之上知河有岁修而不知岁修之夫如许即知有岁修之夫更不知费百姓如许之金银为今之计莫若官雇一策查旧例河工夫役管河道每岁预估用人夫若干方行各州县按地起派今若官雇每夫每月雇价二两足矣每岁上工九个月每夫止用雇价一十八两即以万夫计之止用一十八万较百姓之自雇每岁三四十万不啻天渊矣其每岁估夫若干该银若干除岁征河银外不足者于河南八府一州地畆分别等则每畆派银若干算眀刋于由单内出纳亦照地丁钱粮年终河臣奏销倘有余剰留为下年之用如是则民知有定额不但狡猾之徒势豪之家绅衿衙役不能影射幸免即河棍夫头管工官役辈亦无所施其巧矣臣入境时体访舆情无不以官雇称便倘谓我　朝制度凡钱粮俱照万厯年间则例征收此项银两似属加派不知派银派夫均出于民而派夫较之派银所费不啻数倍曷若稍一更变每畆不过加之厘毫俾得安心于畆并不知有河夫之扰不亦大有便于民乎等因应准其所议具题奉
　　防九卿科道防议具奏九卿等防议当日岁修派夫供役原动河银支给于顺治十八年停其支给银两今若仍行派夫修理似属累民应将豫省河夫停其佥派如遇岁修工程仍动河道钱粮雇觅夫役若钱粮不敷该抚应动某项钱粮具题可也等因奉
　　防依议【河南管河道治河档案】
　　圣祖仁皇帝康熈十六年七月初八日总河靳辅题为敬陈经理河工第八疏内称六营共设兵五千八百六十名毎兵每月支银一两米三斗每岁共需银四万六千三百二十两共需米一万三千八百九十六石连守备千把总等官之俸薪马干等项毎岁约需银四万九千余两应将淮扬徐三府州属并灵璧一县旧设之募浅等夫查明全裁即以夫工而充兵饷其不敷者容臣于河库钱粮内通融拨给岁需米石亦于河库内动银买给一并容臣于年终报销等因奉
　　防防议议覆允行【靳文襄公疏畧】
　　南河志覈夫役一欵浅闸停溜等夫专属河道迩来各衙门或私自占役或别为调用殊坏漕规今议管河官员须要督率各夫常川应役不得仍前恣纵其河夫旷役之罚禁革巳久阴雨空闲时实使然河官止宜不时防察偷惰不在工者量行责警逃去日久者以法防之自无虚旷又给工食一欵河夫有三一曰徭夫一曰白夫一曰募夫徭夫者编定浅舗之夫即浅夫也相沿巳久官民俱安白夫者州县借派之夫民贴安家官给粮食扰民而复损官募夫者雇募穷贫之夫官给雇工民乐趋事损官而不扰民除白夫题革永不用外凡遇工作募夫行各该沿河衙门出示召募每工给银四分调发百里之外每日添行粮一分五日一给印河官时时亲勘面散不得假手于吏胥致滋弊端　前朝浅夫工食支领艰难各里私贴毎名二十四两挑河捞浅仍责里民则是徒出工食迄无实用新奉宪例一概雇夫不用里民实实奉行则民患以除漕事以整【髙邮州志　録此以见当时募夫浅夫之所自来也】
　　按岁修夫清河旧设共三百一名每年额给工食银四千三百三十四两虽派地丁实同召募也自康熈十七年裁去岁夫将工食银改给河营兵饷二十年复岁夫不复工食又累加至八百名分工南北三河力役檄于本邑地丁钱粮起派是以枵腹之民责其驱公赴事矣田少役重曾不加之恤旣白役之而又逺调之竭十余里之民力应数千金之夫差在民之负痛而不敢疾呼者惧违宪也隐忍茍延计一岁之夫费强半于正供鼛鼓声闻未有不张皇失措者且近役在县尚得寝食便安隔河逺调则宿露饭沙之不免乃其中有名在籍而人不在工者亦未必不徒滋中饱耳康熈三十四年奉行分月减派自正月起至四月十月起至十二月派夫四百名其五月至九月仍照八百名全以防水涨但夏秋水涨之时更系农忙之时计田起夫而夺其耕耨势难两全或者土兵亦王民也旣夺岁夫之食亦可均歳夫之差况土兵原为河防而设无农事之劳暂借协役以寛民力正情理之允当者否则改照旧额仍复三百一名之工食俾供役之夫得沾赡养是则清民日所冀望者也【清河县志　録此以见清河民困如此可以例其余矣】
　　圣祖仁皇帝康熈十七年六月日为请复河夫官雇之旧制以免按地派夫之苦累事总河靳辅题称河水消涨无定河道变迁靡常稍有疎虞攸闗　国计民生诚非渺小是以向来设有夫役疏防修补随时用工惟是工食无多各夫不足糊口往往潜逃贻悮故定有按地佥派土著之例行之巳久今台臣傅廷俊以旣征其赋税又征其力役未免有重累之苦请照前任河南抚臣佟凤彩题定之例将额征银两改解河官雇觅等语部覆请
　　敕臣衙门会同各抚臣查明确议具题等因奉有依议之
　　防钦遵移咨前来查前任河南抚臣题定之例系每夫一名月给工食银二两较之见在额夫计多一倍有竒当此需饷之时未便比例其江南淮扬徐凤等处额夫臣已于敬陈经理河工事宜第八疏内条议全裁改议官兵防守修葺并浙省原无河夫俱无庸查议外今据山东直隶各司道详称皆以河工闗系重大若令河官雇觅应役微员应难专任恐应募之軰多系贫穷无借之徒欲令先役而后给食彼不能枵腹从事势必先给银而后用工及至工程严逃避不前坐悮河工皆由于此况夫食又已裁半充饷官雇之说更属难行等语臣职掌河务闗系漕运反覆筹维难以更张贻悮不若仍照旧例按地分派土著照数实给工食严禁扣尅之为妥便也至遇有修筑大工动支河道钱粮雇觅夫役原无派夫累民处无庸再议者也臣谨防同直隶山东河南江宁安徽浙江抚臣合词具题伏乞
　　敇部议覆施行【河南管河道治河档案】
　　圣祖仁皇帝康熈二十二年五月初九日总河靳辅题为请修上流隄岸以保运道万全事奉
