<!-- { "loadSidebar": true } -->
　　唐新旧二史五代史皆不志河渠事多缺略今按唐有河北道河南道以河画界其自大伾以东河北卫魏澶博徳棣沧七州河南滑濮济齐淄五州皆濒河郡也谨摭元和志寰宇记所载各县界之黄河略为铨次以备史志之阙黄河自汲县南胙城县北【汲县即今河南卫辉府治胙城县在府东三十五里】东北迳灵昌县北又东北迳白马县北其北岸则黎阳县【灵昌东北至滑州七十里其废址在今直隶大名府滑县西南元和志黄河在灵昌县北十里白马滑州治元和志州城即古滑台城河去外城二十步黎阳西南至卫州一百二十里今为大名府濬县】又东迳顿丘县南又东迳清丰县南其南岸则濮阳县【顿丘澶州治元和志黄河在县南三十五里清丰东至澶州二十五里其故城在今大名府清丰县西元和志黄河在县南五十里濮阳东至山东濮州八十里元和志黄河北去县十五里】又东迳临黄县南其南岸则鄄城县【临黄西至澶州六十七里其故城在今山东东昌府观城县东南元和志黄河南去县三十六里鄄城濮州治其故城在今濮州东二十里元和志黄河在县北二十一里】又东北迳朝城县东其东岸则范县【朝城西北至魏州一百里其故城在今东昌府朝城县西元和志黄河在县东二十九里范县西南至濮州四十里其故城在今东昌府范县东南二十里】又东迳范县北其北岸则武水县【武水东北至博州六十里其故城在今东昌府治聊城县西南元和志黄河在武水县南二十二里】又东迳阳谷县北其北岸则聊城县【阳谷县属山东兖州府东南至郓州七十五里元和志本属济州天宝十三年济州为河所陷没以县属郓州黄河在县北十二里聊城博州治元和志黄河在县南四十三里按水经河水迳茌平县西唐贞观中省入聊城故不言茌平非河改道也】又东迳平隂县北又东迳长清县北其北岸则平原县安徳县【今兖州府平隂县西南至郓州一百二十里元和志本属济州天宝十三载州废县隷郓州黄河北去县十里今济南府长清县东北至齐州八十里元和志本属济州贞观十七年废济州县属齐州黄河北去县五十五里今济南府平原县元和志黄河在县南五十里安徳徳州治　其故城在今陵县界元和志黄河南去县十八里】又东迳临邑县北【今济南府临邑县南至齐州六十里元和志黄河在县北七十里】又东迳临济县北【临济西南至齐州一百二十里元和志黄河在县北八十里今为济南府济阳县地】又东北迳邹平县西北【邹平东南至淄州一百二十里元和志黄河西北去县八十里按唐邹平故城在今济南府齐东县界】其北岸则滳河县厌次县【滳河东北至棣州八十里元和志黄河在县南十八里滳音商今属济南府厌次棣州治其故城在今济南府武定州东四十余里元和志黄河在县南三里】自此以下有新旧二道旧东北迳蒲台县南又东北入海【蒲台西北至棣州七十五里今为济南府蒲台利津二县地元和志黄河西南去县七十三里海在县东一百四十里海畔有一沙阜髙一丈周二里俗呼为鬭口淀是济水入海之处海潮与济相触故名】景福后自厌次县界决而东北流迳勃海县西北又东北至无棣县东南而东注于海【勃海县西至棣州七十里其故城在今济南府濵州东寰宇记云黄河在勃海县西北六十里景福二年后河水移道无棣县西北至沧州一百二十里其故城在今济南府海丰县西接庆云县界寰宇记云黄河在无棣县东南六十里东北流迳马谷小山而东入海盖即景福之改流也马谷小山在海丰县东南昭宗景福上距李吉甫撰志之年约六十余嵗】以今舆地言之濬县清丰观城聊城平原陵县商河齐东武定蒲台利津【南接滑县开州濮州范县阳谷茌平平隂长清临邑济阳后徙经濵州海丰不入蒲台利津】诸州县界中皆唐歴五代以迄宋初黄河之所行也自王莽始建国三年辛未河徙由千乗入海后五十九嵗为后汉明帝永平十三年庚午王景治河功成下逮宋仁宗景祐元年甲戌有横陇之决又十四嵗为庆歴八年戊子复决于商胡而汉唐之河遂废凡九百七十七嵗【禹贡锥指】
　　黄河今西蕃朶甘斯南鄙曰星宿海者其源也四山之间有泉近百滙而为海登髙望之若星宿布列故名流出复潴曰哈喇海东出曰齐賔河合呼喇雅尔楚二河东北流为九渡河其水犹清骑可涉也贯山中行出西戎之都防曰库济曰库徳者合纳琳河所谓细黄河也水流已浊绕昆仑之南折而东注合竒尔穆蘓河复绕昆仑之北自贵徳西宁之境至积石经河州【此处有误见巻首禹贡锥指】过临洮合洮河东北流至兰州始入中国北绕朔方北地上郡而东经三受降城丰东胜州折而南出龙门过河中抵潼闗东出三门集津为孟津过虎牢而后奔放平壤吞纳小水以百数势益雄放无崇山巨矶以防闲之旁激奔溃不遵禹迹故虎牢迤东距海口三二千里恒被其害宋为特甚始自滑台大伾甞两经泛溢复禹迹矣一时奸臣建议必欲囘之俾复故流竭天下之力以塞之屡塞屡决至南渡后贻其祸于金源氏由不能顺其就下之性以导之故也　河入中国行太行西曲折山间不能为大患既出大伾东走赴海更平地二千余里禹迹既湮河并为一特以隄防为之限夏秋霖潦百川众流所防不免决溢之忧然有司所以备河者亦益工矣　黄河随时涨落故举物候为水势之名自立春后东风解冻河边人候水初至凡一寸则夏秋当至一尺颇为信验故谓之信水二月三月桃华始开冰泮积川流猥集波澜盛长谓之桃华水春末芜菁华开谓之菜华水四月末垄麦结秀擢芒变色谓之麦黄水五月实延蔓谓之蔓水朔野之地深山穷谷固隂沍寒冰坚晚泮逮乎盛夏消释方尽而沃荡山石水带矾腥并流于河故六月终旬后谓之矾山水七月菽豆方秀谓之豆华水八月菼薍华谓之荻苗水九月以重阳纪节谓之登髙水十月水落安流复其故道谓之复槽水十一月十二月断冰杂流乗寒复结谓之蹙凌水水信有常率以为准非时暴涨谓之客水其水势凡移欲横注岸如刺毁谓之劄岸涨溢逾防谓之抹岸埽岸故朽潜流潄其下谓之塌岸浪势旋激岸土上溃谓之沦卷水侵岸逆涨谓之上展顺涨谓之下展或水乍落直流之中忽屈曲横射谓之径防【音叫张衡西京赋曰望防窱以径廷】水猛骤移其将澄处望之明白谓之拽白亦谓之明滩湍怒略渟势稍汩起行舟值之多溺谓之荐浪水水退淤淀夏则胶土肥腴初秋则黄灭土颇为疏壤深秋则白灭土霜降后皆沙也旧制嵗虞河决有司常以孟秋预调塞治之物梢芟薪柴楗橛竹石茭索竹索凡千余万谓之春料诏下濒河诸州所产之地仍遣使防河渠官吏乗农隙率丁夫水工收采备用凡伐芦荻谓之芟伐山木榆柳枝叶谓之梢辫竹纠芟为索以竹为巨索长十尺至百尺有数等先择寛平之所为埽场埽之制密布芟索铺梢梢芟相重压之以土杂以碎石以巨竹索横贯其中谓之心索巻而束之复以大芟索系其两端别以竹索自内旁出其髙至数丈其长倍之凡用丁夫数百或千人杂唱齐挽积置于卑薄之处谓之埽岸既下以橛臬阂之复以长木贯之其竹索皆埋巨木于岸以维之遇河之横决则复増之以补其缺凡埽下非积数叠亦不能遏其迅湍又为马头锯牙木岸者以蹙水势防隄焉凡縁河诸州孟州有河南北凡二埽开封府有阳武埽滑州有韩房二村凭管石堰州西鱼迎阳凡七埽【旧有七里曲埽复废】通利军有齐贾苏村凡二埽澶州有濮阳大韩大吴商胡王楚横陇曹村依仁北冈孙陈大固明公王八凡十三埽大名府有孙村侯村二埽濮州有任村东西北凡四埽郓州有博陵张秋闗山子路王陵竹口凡六埽齐州有采金山史家涡二埽濵州有平河安定二埽棣州有聂家梭隄锯牙阳成四埽所费皆有司嵗计而无阙焉【宋史河渠志　志中所言孟秋预备春料及防官吏乗农隙率丁夫收采何其仁至而义尽也其卷埽之法亦甚周密】
　　宋太祖建隆元年十月壬午棣州河决壊厌次商河二县居民庐舍田畴【宋史五行志】是年河决公乗渡口壊临邑城三年移治孙耿镇【宋史地理志】
　　宋太祖建隆二年孟州河决【河南通志】
　　宋太祖建隆四年八月齐州河决【宋史五行志】
　　宋太祖干徳元年春正月丁巳修畿内河隄【宋史太祖本纪】宋太祖干徳二年遣使案行将治古隄议者以旧河不可卒复力役且大遂止但诏民治遥隄以御冲注之患其后赤河决东平之竹村七州之地复罹水灾【宋史河渠志】宋太祖干徳三年七月开封府河决溢阳武河中府孟州并河水涨孟州壊中潬军营民舍数百区河壊隄岸石又溢于郓州壊民田淄州济州并河溢害邹平髙苑县民田【宋史五行志】八月癸卯河决阳武县已未郓州河水溢没田九月辛巳河决澶州【宋史太祖本纪】是年秋河决澶州州命重赟督丁壮数十万塞之【宋史韩重赟传】干徳三年秋大雨霖开封府河决阳武又孟州水涨壊中潬桥梁澶郓亦言河决诏发兵治之【宋史河渠志】
　　时诸国尚未一统正用兵之际不遣丁夫而以兵治河宋之重农惜民有可嘉者【河志】
　　宋太祖干徳四年六月甲午东阿县河溢损民田甲辰观城县河决壊居民庐舍注大名又灵河县隄壊水东注衞南县境及南华县城七月荥泽县河南北隄壊八月淄州清河水溢壊髙苑县城溺数百家及邹平县田舍【宋史五行志】闰月乙丑河溢入南华县【宋史太祖本纪】八月丙辰滑州河决壊灵河县大隄诏殿前都指挥使韩重赟马步军都军头王廷义等督士卒丁夫数万人治之被泛者蠲其秋租【宋史河渠志】
　　此合兵民而同治之者是年潘美方用兵南汉或以兵之不足而始用丁夫欤【河志】
　　宋太祖干徳五年正月帝以河隄屡决分遣使行视发畿甸丁夫缮治自是嵗以为常皆以正月首事季春而毕是月诏开封大名府郓澶滑孟濮齐淄沧棣濵徳博懐衞郑等州长吏并兼本州河隄使盖以谨力役而重水患也【宋史河渠志】八月甲申河溢入衞州城民溺死者数百【宋史太祖本纪】
　　宋太祖开宝元年六月河溢壊民田庐舍【宋史五行志】宋太祖开宝二年七月下邑县河决【宋史五行志】
　　宋太祖开宝三年春正月癸丑増河堤十二月癸巳増河隄【宋史太祖本纪】
　　宋太祖开宝四年六月乙酉河决原武汴决谷熟七月癸亥汴决宋城【宋史太祖本纪】六月郓州河及汶清河皆溢注东阿县及陈【阙】镇壊仓库民舍郑州河决原武县【宋史五行志】十一月河决澶渊泛数州官守不时上言通判司封郎中姚恕弃市知州杜审肇坐免【宋史河渠志】杜审肇出知澶州太祖以审肇未甞歴郡务乃命司封郎中姚恕通判州事以左右之未防河大决东滙于郓濮数郡民田罹水患太祖怒其不即时上言遣使案鞫遂论恕弃市审肇免官归【宋史杜审肇传】开宝初河决澶州命守忠副颍州团练使曹翰防役河决遂塞【宋史安守忠传】
