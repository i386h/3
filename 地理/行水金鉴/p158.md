<!-- { "loadSidebar": true } -->
　　汉水自兴元南郑县又七十二里至城固县北二里又三百里至洋州兴道县百步又经金州之汉阴县南二里又五百里至金州西城县北百步又经洵阳县又经均州之丰利郧郷二县又六百八十里至均州武当县西北四十里水中有沧浪洲至此又名沧浪水【易祓尚书说　武当汉属南阳郡今为均州属湖广襄阳府】
　　传云别流在荆州正义云传言别流似分为异水按经首尾相连不是分别当以名称别流也按水经夏水注云康成注尚书沧浪之水言今谓之夏水来同故世变名焉刘澄之着永初山水记云夏水古文以为沧浪渔父所歌也因此言之水应由沔今按夏水是江流沔非沔入夏假使沔注夏其势西南非尚书又东之文也此辨最为明晰孔传实出康成之后以夏水为沧浪故曰别流【沧浪者汉水之色也非因洲而得名李白襄阳歌云汉水鸭头绿正所谓沧浪说卦震为苍筤竹汉童謡朩门仓琅根字虽不同而音义则一皆言其色青也　禹贡锥指】
　　汉水【自南郑县东南】又东得长栁渡【水经】
　　长栁村名又东迳胡城南南对扁鹊城汉水出于二城之间右防磐余水水出南山巴岭上泉流两分飞清派注南入蜀水北注汉津谓之磐余口【郦注　胡城在今城固县西四十里】
　　又左防文水【水经】
　　水即门水也出胡城北山石穴中东南流迳胡城北三城竒对隔谷罗布深沟固垒髙台相距门水右注汉水谓之髙桥谿口【郦注】
　　又东黑水注之【水经】
　　水出北山南流入汉诸葛亮牋曰朝发南郑暮宿黒水四五十里谓是水也道则百里也【郦注　黒水在城固县西北五里】
　　又东过城固县南又东过魏兴安阳县南涔水出自旱山北注之【水经】
　　涔水出西南而东北入汉左谷水出西南而东北入汉右谷水出汉北即聓水也聓水歴匈奴城张良渠樊哙台大城固北城韩信台东回南转又迳其城东而南入汉水谓之三水口也汉水又东防益口水出北山益谷东南流注于汉水【郦注　元和志汉水迳城固县南去县二里今城固县北有城固北城汉置即大城固也匈奴城在今固城县西大城固北城在今城固县境内蔡传云安阳今洋州真符县也真符在今洋县东六十里元省入洋州旱山在今南郑县东南汉志安阳鬵谷水出西南北入汉师古曰鬵音潜其字亦或从水涔鬵古字通或以为禹贡之潜非是郦注云涔水即黄水也益水在洋县西北二十五里】
　　又东至灙城南与洛谷水合【水经】
　　水北出洛谷谷北通长安其水南流右则灙水注之水发西谿东南流合为一水乱流南出际其城西南注汉水【郦注　灙城今洋县东北二十三里兴势故城是也洛当作骆灙谷在县北即骆谷之南口】
　　又东迳小城固南【水经】
　　州治大城固移县北故曰小城固汉水东歴上涛而迳于龙下盖伏石惊湍流屯激怒故有上下二涛之名龙下地名也自白马迄此则平川夹势水丰壤沃利方三蜀矣度此溯洄从汉为山行之始【郦注　今洋县治即兴道故城小城固城在县东元和志汉水经兴道县南去县一百步寰宇记云汉水自发源至此屈曲行三百七十里入金州汉阴县界】
　　又东迳石门滩【水经】
　　山峡也东防酉水水北出秦岭酉谷南歴重山与寒泉合水东出寒泉涌山顶望之交横似若瀑布頽波激石散若雨洒势同厌源风雨之池其水西流入于酉水酉水又南注汉谓之酉口【郦注　滩在洋县东五十里】
　　又东迳妫虚为滩【水经】
　　世本曰舜居妫汭在汉中西城县或言妫虚在西北舜所居也后或姓姚或姓妫妫姚之异事妄未知所从【郦注】
　　又东迳猴经滩【水经】
　　山多猴猿好乗危缀饮故滩受斯名【郦注】
　　又东迳小大黄金南【水经】
　　山有黄金陗水北对黄金谷有黄金戍旁山依陗崄折七里氐掠汉中岨此为戍与铁城相对【郦注　并在洋县东八十里】
　　又东合蘧蒢溪口【水经】
　　水北出就谷在长安西南其水南流迳阳都坂东坂自上及下盘折一十九曲西连寒泉岭汉中记曰自西城涉黄金陗寒泉岭阳都坂峻崿百里絶壁万寻既造其峯谓已逾崧岱复瞻前岭又倍过之言陟羊肠超烟云之际顾看向涂杳然有不测之险山丰野牛野羊腾岩越岭驰走若飞触突树朩十围皆倒山殚艮岨地穷坎势矣其水南歴蘧蒢溪而南流注于汉谓之蒢口【郦注　阳都坂蘧蒢水皆在洋县东北又有子午道在县东一百六十里元和志黄金县有驿即子午道也旧道在金州安康县界梁王神念别开此路】
　　又东右会洋水【水经】
　　洋水导源巴山东北流迳平阳城又东北流入汉谓之城阳水口【郦注　隋志西乡县有洋水元和志经县东八里平阳城在今西乡县南界】
　　又东歴敖头【水经】
　　水陆崄凑魏兴安康县治有戍统领流杂【郦注　安康县即今汉阴县】
　　又东合直水【水经】
　　水北出子午谷岩岭下又南枝分东注旬水山上有戍置于崇阜之上下临深渊张子房烧絶栈阁示无还也又东南歴直谷迳直城西而南流注汉【郦注直城西与今石泉县接界寰宇记汉水在石泉县东百步】
　　又东迳直城南【水经】
　　又东迳千渡而至虾蟇岭歴汉阳潕口而屇于彭谿龙灶矣并溪涧滩碛之名也【郦注　魏地形志金城郡治直城县其故城在今汉阴县西】
　　又东迳晋昌郡之宁都县南【水经】
　　县治松谿口又东迳魏兴郡广城县【郦注　宁都故城在汉阴县东七十里晋置属晋昌郡唐改汉阴寰宇记汉水在汉阴县南二里今在县西沈约宋志魏兴郡有广城县其故城在今紫阳县东南汉水在县南门外】
　　又东迳鱼脯谿口【水经】
　　旧西城广城二县指此谷而分界也【郦注】
　　又东过西城县南【水经】
　　又东迳鼈池南鲸滩鲸大也蜀都赋曰流汉汤汤惊浪雷奔望之天回即之云昏者也又东迳岚谷北口嶂逺谿深涧峡崄邃气萧萧以瑟瑟风飕飕而飗飗故川谷擅其目矣【郦注】
　　又东右得大势【水经】
　　势岨急谿故亦曰急势也依山为城【郦注】
　　右对月谷口【水经】
　　山有阪月川于中黄壤沃衍而桑麻列植佳饶水田【郦注】
　　又东迳西城县故城南【水经】
　　汉中郡之属县也汉末为西城郡魏文帝改为魏兴郡治【郦注　汉水自紫阳界折而东北流入兴安州界州本汉西城县唐为金州治元和志汉水去州城百歩水出麸金】
　　又东为鳣湍【水经】
　　洪波渀荡漰浪云頽古耆旧言有鳣鱼奋鳍溯流望涛直上至此则暴鳃失济故因名湍矣【郦注】
　　又东合旬水【水经】
　　水北出旬山东南流注汉谓之旬口【郦注　旬口在今洵阳县东南汉志汉中旬阳县北山旬水所出南入沔】
　　又东迳朩兰塞南【水经】
　　左岸垒石数十行重叠数十里为朩兰塞云【郦注】
　　又东左得淯溪【水经】
　　兴晋旬阳二县分界于是谷汉水又东注谷甲水口又东迳上庸郡北与关柎水合关柎水又南入上津注甲水甲水又东南流迳魏兴郡之兴晋县南又东右入汉水【郦注　汉志上雒县甲水出秦岭山东南至入沔当在今白河县界白河汉县地晋旬阳二县在今汉中府境上庸郡在今郧阳汉中二府境】
　　又东迳魏兴郡之县故城北【水经钖音阳】
　　为白石滩县故春秋钖穴地也故属汉中王莽之钖治也县有钖义山又东迳长利谷南【郦注　汉志汉中长利县有郧闗其故城在今郧西县西南】
　　又东过堵阳县堵水出焉自上粉县北流注之【水经】堵水自建平县界故亭谷东歴新城郡郡故汉中之房陵县也房陵故县有粉水县居其上故曰上粉县也堵水又东迳方城亭而东北歴防山下而北迳堵阳县南北流注于汉谓之堵口【郦注　堵水在今郧县南堵阳县在今郧阳县南界上粉县在今房县境】
　　又东过郧阳县南又东迳郧乡县故城南【水经　郧阳县在今郧阳府境郧乡唐属均州元改郧县元和志郧乡县汉水西自丰利县界流入南去县三里丰利今白河也】
　　又东迳琵琶谷口【水经】
　　梁益二州分境于此故谓之琵琶界也【郦注】
　　又东北流又屈东南过武当县东北【水经　今为均州在襄阳府西北三百九十里西去兴安州七百里】
　　县西北四十里汉水中有洲名沧浪洲庾仲邕汉记谓之千龄洲非也是世俗语讹音与字变矣地说曰水出荆山东南流为沧浪之水是近楚都故渔父歌曰沧浪之水清兮可以濯我缨沧浪之水浊兮可以濯我足余按尚书禹贡言导漾水东流为汉又东为沧浪之水不言过而言为者明非他水决入也盖汉沔水自下有沧浪通称耳纒络鄢郢地连纪郢咸楚都矣【郦注　自均州以至汉阳皆名沧浪之水故曰是近楚都】
　　以今舆地言之汉水自南郑县南又东迳城固县南【城固在汉中府东少北七十里水去县四里旧志云县东二里有饮马滩每子午二时潮响如雷又五里为上涛下涛龙亭废县在县东龙亭山下即龙下也】又东迳洋县南【洋县在府东南一百二十里水去县二里】又东迳西乡县东北【西乡在府东南二百二十里】又东南迳石泉县南【石泉在兴安州西二百五十里水去县五十步】又东迳汉阴县南【汉阴在州西少北一百六十里水去县八十里】又东迳紫阳县南【紫阳在州西南一百八十里州志云有怯滩在县西十五里水陡如鬪又大力滩在县西八里两岸夹石左右有两石觜最为舟楫患又石梁滩在县西当任河水口中宫滩在县东南一里极髙险中流有柱石怒涛之声如雷长滩在县东四里近汝河滩不甚险商舟停集渔火络绎皆汉水所经也】又东北迳兴安州北【州志云州境汉江多滩麸滩串滩二郎滩为险而神滩尤甚明成化十三年知州郑福于沍冬时用火烧石疏凿以杀其势舟行利焉州东一里有长春堤成化八年为水冲壊十五年郑福増筑高坚万厯二十年复加修筑】又东迳洵阳县南【洵阳在州东一百二十里水在县南门外】又东迳白河县北【白河在州东南一百七十里】又东迳郧西县南【郧西在湖广郧阳府西一百四十里水去县五十里】又南迳郧县南【明成化十二年置郧阳府治郧县旧志云汉江自城西绕城南寳盖天马诸山皆错列汉滨】又东迳均州北【均州在襄阳府西北三百九十里水去州四十里】经所谓又东为沧浪之水者也【禹贡锥指】
　　过三澨至于大别南入于江【禹贡】
　　地说曰沔水东行过三澨合流触大别山陂故马融郑王肃孔安国等咸以为三澨水名也许慎言澨者埤増水邉土人所止也春秋左曰文公十有六年楚军次于勾澨以伐诸庸宣公四年楚令尹子越师于漳澨定公四年左司马戌败吴师于雍澨昭公二十三年司马防越缢于蓬澨服防或谓之邑又谓之地京相璠曰杜预亦云水际及邉地名也今南阳淯阳二县之间淯水之滨有南澨北澨矣而诸儒之论水陆相半又无山源出处之所津途关路唯康成及刘澄之言在竟陵县界经云邔【孟康曰邔音忌】县北池然池流多矣而论者疑焉而不能辨其所在【郦注　北池之池经本作地池流池字郦注亦误】
