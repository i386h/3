<!-- { "loadSidebar": true } -->
　　崇祯六年五月已未吏科给事中吴麟徴疏言河决之患于今三年总河朱光祚望洋而叹几幸于神河之时徙识者已知其不能矣然以运道言则亦漕臣事也以地方言则又抚臣事也今督漕而兼抚者李待问也待问安得晏然已乎按黄河之势如归仁隄决以泗州为壑而祖陵有泛滥之忧睢宁河决以淮扬为壑而州县被吞啮之患今苏家觜新沟口各决数百丈河水不东归海而从决口南下灌山盐髙寳兴泰数州县淮扬沦溺则盐课不兴运道堙塞则京师坐困此孰非漕臣之忧而度外置之矧此二决去河臣千里去漕臣仅六七十里乃坐视昏垫之民了无缨冠之救使百万生灵无半菽之果腹无寸椽之栖身田庐塜墓陆沉海底登城而号仰天而泣谁司民命而曰治河非我事也两淮爲南北咽喉国家以重臣鎭之转运之外俾以军务责之抚绥非寻常节钺可比今民生日见死亡盗贼日见生发彼红袍黄巾出没于江淮湖海间者俨然与抚臣争衡逼处而莫敢问至若通泰之盐徒萧徐之妖孽古今窃据之雄往往出此倘河工无告成之期灾黎絶更生之望联翩四起滔天之势不在淮黄而在封疆待问即欲诿卸亦何从而诿卸乎章下所司　六月已已盐城民徐瑞等疏言淮扬两郡计二十一州县四面地形皆髙而兴化盐城地居洼下所谓泽国也且四渎之水黄淮最巨交合于清河口而东归于海濒海一带盐灶星列有范公隄障之始免浸没之患自四年六月黄淮交涨隄溃河决水不归海而从建义诸决口下灌兴盐等县悬水数仞势若建瓴数日之内水深二丈千村万落漂没一空至五年四月始议筑塞费金钱数万止完新沟一处延至七月伏秋水发前功尽废黄淮之水奔流下注皆以兴盐爲壑尤可异者四月三日海潮迅发范公隄冲坏数处狂涛巨浪排空而来近隄盐场室庐牲畜及军民商灶漂者没者死者无算失今不治久之兴盐两县与大海混合爲一而盐课漕运从此俱坏此岂寻常水患可不爲之寒心也至小民流离死徙之苦前此两年尚有稍裕之家储积之余竭赀尽力从事南畆不谓攴祈着孽两肆稽天将垂熟稻田尽付阳侯处处村舍悉爲蛟窟而人与财俱尽矣今年水积不退浩瀚仍前自去岁七月以来如江如海并往日水泽之利鱼虾荷藻之属一望茫茫何处寻覔今二麦未种三春不耕欲采樵而无路欲煮海而无盐欲卖女而无受买之家欲鬻田而无交易之主衣裳无典质之具富室絶称贷之门身衣鹑结之衣人食犬彘之食以故老弱僵卧道殣相望少壮转徙飞鸿满路乗桴流丐于江仪通泰之境而其力不能移饥不能支者或夫妻引颈雉经树梢或子母投河葬身鱼腹而最可伤者新任教官王明佐无俸可支欲归无计忍饿经旬自缢衙署官尚如此而况民乎怨号之声上震天地水热交蒸结爲疠疫而死亡者又不可以数计也嗟乎使人止于死亡则亦已耳而无奈闾左恶少城市不逞之徒莫肯忍饥待毙甘心爲盗东西啸聚千百成羣以棹楔爲矜防以帆樯爲战马杀人如麻膏血川原如近日沙家庄湖北庄等处所过残灭其来也千人爲队势同席卷其去也湖天爲家任其出没而海外巨寇以千万计飘忽无定纵横任意新兴上冈一带几同战场臣等有不忍言者逃亡之家反作寇盗之寨蛟龙之窟尽爲豺虎之场致河道阻絶籴贩不通市无米肆厨絶烟炊比之晋豫惨毒万倍按户口图籍民之死者十三逃者散者及聚而盗者十四僵卧孤城难保旦夕者十存一二耳有司虽贤慈母不能抚断哺之子循吏岂能保垂死之民哉惟我皇上恻然而爲之计臣等虽死爲饿亦感天恩不朽矣得旨淮扬属邑沦没朕甚悯之河漕各官不缮治隄防致兹流离其议处以闻　八月癸亥以刘荣嗣爲工部尚书兼都察院右副都御史总理河道【崇祯长编】
　　是年三月十五日广东道监察御史臣吴振缨谨题爲河隄修筑久稽祖陵浸啮可虑谨以吁控未及河患要仰祈严敕急筑以救垫溺以固根本事窃惟我国家千百年之王气本于凤泗祖陵即如黄河之发源星宿海不可淤遏者也神河迁徙不常冲决靡定所可以人力用事者不过溢者捍之则恃隄瑕者坚之则恃修溃者塞之则恃筑费半而功倍乗隄未全溃水未泛滥之时昼夜拮据人工物料皆实少侵冒涂苴之弊则恃速夫沙泥逐水而下故河身渐髙徐邳睢宿之间往往水平于城蚁穴不支遂同鱼鼈室庐漂荡畛隰江湖自崇祯四年黄河横流处处受冯夷之害至五年霪雨挟稽天之浸东南濒漕之州邑无不载胥及溺上下号呼然如睢宁灾民仅控沉沦之苦求改折蠲防而未陈河患之繇前御史吴甡河决一日不塞之疏绘眞情惨深切圣主警余之忧然髙寳兴盐一带所急在新河苏家觜建义口三处业奉旨查勘估计责成兴役然黄河归墟之下口非祖陵闗系之上流也盖凤泗之水淮近而河逺故归仁一带之隄防淮而不防河以睢宁上下旧筑西北长隄数百里障河之横而束其流以归于海此归仁之外捍也向漕运走徐邳则爲漕护隄岁勤修筑自直河改运而急漕者视此隄爲缓且邳州筑其拦坝羊山塞其分流水尽逼于睢宁有不容不决之势矣故如余堡云堡露堡汤家园诸口先后俱决是向之黄与淮至清河始合而今之黄水溃漫睢宁最下与淮合并浩淼无涯归仁隄失其捍蔽而兼之黄强淮弱狂怒奔冲非一隄之力所能厎故修归仁所以卫祖陵而不坚塞雎宁外隄之决口则水势吞天归仁单薄每岁黄河泛涨桃花瓠子非但数百万生灵不堪久作沉蛙而祖陵万一再惊何以慰皇上之孝思此忧河者所未全计而不知爲治河之要着也钱粮浩繁河臣蒿目然当大坏极蛊之日不得不爲一劳永逸之图夫古今治乱以抑洪水与兼夷狄治乱臣贼子并称则不得以【阙】　齐晋之祸爲烈而以怀山襄陵之割爲浅也至于灾疲之民死亡流窜什不存一则获薪久浸不宜复派工料使残黎苦赔累之波萍梗无依岂可空役孑遗俾顚仆作沦胥之续地方有司倘仍踵夙弊奸胥猾吏摊派扰民沿河大黠贱收贵卖通同管河之官每两止发七八钱而买运交纳费至三两者又阖县报差报役用贿买脱及包夫顾募得财无夫者又一埽用柳枝朩桩芦绳柴草等件大者百金以次俱数十金而以少作多虚冒官钱者种种骚害弊难尽书故河决之祸大而显治河之虐惨而深夫不见淮扬之光景乎有水无地有地无田有田无人有人无税自徐邳而下大江而上千余百里以商旅辐辏之区爲盗贼依踞之所邑里萧条水陆几断不知者以爲盐赋所出疑爲富庶而民愈贫商亦愈困灾日久盐亦日艰灶户蠢蠢必爲将来之忧且曹濮相连海氛不测不思以生之养之劳之来之如爱身者先护咽喉以通五谷而后可讲调理滋益之方是在州县实心爱民董河官亲身查歴毋使难设处之金钱委诸逝浪已陷溺之赤子再纳沟中是所当严加申饬者也伏惟圣明采择施行奉圣旨本内归仁等隄修塞事宜着该部详酌议奏其官胥通同侵冒差派害民等弊该督抚按向来何无紏参即着确查指实奏来不得庇纵淮扬灾患堪轸已有屡旨着严饬有司核实节糜以示存防该衙门知道七月十一日御史吴振缨又题爲河患溃坏已极
　　漕河分合宜明祈愼简才智精敏之臣以责半载成功以保国家命脉事窃我朝之治河与前代异何也前之河以河论利害今之河以漕论利害故害河即以害漕漕重则河愈重夫设总河以董河工设总漕以管漕务皆以重臣称督在无事之日如庖人尸祝各有所司彼此不必代也然漕之于河正犹舟之于水泛滥多漂没之患浅涸有梗塞之忧宜修筑者一以爲鞭长而不暇及一以爲局外而若罔闻宜疏濬者一以有分司而听其开除一以有专局而漫无经理及河决民鱼溜险漕误输载者方爲将伯之呼分过者似有代桃之惜臣以爲河工之钱粮在河臣而地方之祸烈在督抚如遇风者岂坐待乎长年救悬者不倩梯于鲁匠此主伯亚旅各殚心力彼此难相诿也故以漕论漕凡水次之稽延官旗之翫纵淮洪之过期此漕之罪也至旱干水溢出于天而欲以人力齐之不能不与河臣同司其咎不几爲巡漕屈乎以河论河督臣旣领专辖部司各有分提至如兵巡等道原有备兵治民之烦而漕旣推挽恐后河亦奔命不遑功未同居罚与并议不几爲司道屈乎然总之急漕以急河以功令之切挽漕事之竆诸臣亦难辞责也况河之害又不止于漕乎臣读淮安灾民徐瑞等奏而为之然涕零且犹有未尽之吁也试以盐城言之淮安原系水国十一州县爲宇内极贫苦之邦惟盐城一县产米故漕米三万三千每年九月全完尚载米十余万石卖隣封以完漕兑盐城旣没必转鬻于江楚淮民其能堪乎谓淮之无漕可且盐城兴化地洼濒海盐场独多范公隄一障之内万灶星连而决口荡然商灶尽没谓淮扬之无盐课可又髙寳亦非故隄沦胥处处见告湖海淮黄尽作盗薮谓江北之无淮扬可以此言之而河功之万利万害其可寝食宁旦夕缓乎然治河难言之矣非有驱鳄射潮之精诚不能与海若争顺逆非有舟车輴樏之艰瘁不能以精衞鼓百司非有竹头朩屑之细宻不能使钱粮无尾闾非有相髙下度分合因势利导一劳永逸之明智不能使圭告成事如河臣朱光祚敏练长才前以老成见推而年当榆景视听不全言者未尝求多用舍自宜速断漕臣李待问敭歴巳深视漕不爲不苦灾患年甚一年纵河有可卸之担而抚无代诿之咎在逺近皆以爲不可即两臣自信其难胜矣皇上洞观万里根本所系每念恻然明旨屡申严加鞭防然臣之任事者气与神耳气暮者不再朝神苶者不复旺今计水怒将偃自九月以至二月半岁之间氷沍居半一人误则误千万人之功一日弛则害亿万家之命尧以不得禹爲已忧今固无禹岂无聪明无恙精力皷舞者足以破因循之习爲瞑之图乎此臣之所以继诸臣部覆而再请也抑臣縁河事而有慨于捐助节省之名其爲害不浅已祖宗每事设制岂节约之意独疏而尝以有余供经费如河上岁修二十万使以二十万金每年处处巡督实实修濬河患必不至此而前总河李若星何邀捐助之名以岁修输十余万也捐助奉防而停则不得不言节省矣不于稽覈务实修而借恡惜爲撙节于是决口应筑以补苴涂目前淤塞应挑以虚役消故事醖酿决裂今节省者何在乎因而推之直省自抚按以至守令果眞心爲地方者有节省可报赎锾可捐多积谷以备凶荒缮城池储火药制器械以防戎莽库藏大小亦必有多寡之积以应急需必不至一动仓皇立时溃败如莱州七月之围非前官贮库中硝黄万计复掘地得油若干则城必不守若人人厪此逺虑过于曲突徙薪乞皇上以此爲天下风凡地方有节省捐助钱粮即听爲地方备御之用造册申报以俟查覈毋骛涓滴之名虚善后之防敢因河漕而并及之伏祈圣明采择施行奉旨河漕国储甚重决口未塞公私交害翫误诸臣已经分别示警严饬责成如再不效自当重论至河防积坏总由各官翫泄岂得以捐助节省借口该部知道【吴侍御奏疏侍御名振缨号俭育乌程人万厯壬戍进士疏中所言捐助之银不由天降不从地出岂果出之私囊节省钱粮无非浮估于前实销于后巧立名色愚弄朝廷此乃明末之敝政乎】
　　崇祯七年二月壬申赐漕运总督杨一鹏河道总督刘荣嗣等银币有差以建义决口告成也　六月甲戌河决沛县之满坝及陈岸水口【崇祯长编】
　　崇祯八年八月丙午巡漕御史倪于义纠河道总督刘荣嗣欺罔悮工诸状帝令所司按问以闻【崇祯长编】
　　是年九月庚戍总理河道侍郎刘荣嗣下狱瘐死【明史藳】
