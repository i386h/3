<!-- { "loadSidebar": true } -->
　　水出西北梁山东南流又南迳髙门南又东南迳华池南池在夏阳城西北四里许髙门东去华池三里又东南迳司马子长墓太史公自叙曰迁生于龙门是其坟墟所在矣昔魏文侯与吴起浮河而下美河山之固即于此也【郦注】
　　又西徐水注之【水经】
　　水出西北梁山东南流迳子夏陵北东入河【郦注】
　　又南迳子夏石室【水经】
　　东南北有二石室临侧河崖即子夏庙室也【郦注今西安府郃阳县东有子夏石室】
　　又南过汾隂县西【水经】
　　河水东际汾隂魏土地记曰河东郡北八十里有汾隂城北去汾水三里城西北隅曰睢丘上有后土祠封禅书曰元鼎四年始立后土祠于汾隂睢丘是也又有万歳宫神爵元年幸万歳宫东济大河而神鱼舞水矣昔赵简子沈栾激于此曰吾好声色而是子致之吾好士六年不进一人是过而防吾善君子以为能谴矣【郦注　今平阳府荥河县北有汾隂故城】
　　又迳郃阳城东【水经】
　　故有莘邑为太姒之国诗云在郃之阳城北有北瀵水城南又有瀵水东流东注于河者即郃水也又南瀵水入焉水出汾隂县南四十里西去河三里平地开源濆泉上涌大几如轮深则不测俗呼之为瀵魁古人壅其流以为陂水种稻与郃阳瀵水夹河中渚上又有一瀵水皆相潜通尔雅异出同流为瀵水其水西南流歴蒲坂西流注于河【郦注　今西安府郃阳县东四十里有郃阳故城】
　　又南迳陶城西【水经】
　　舜陶河濵皇甫士安以为定陶也然陶城在蒲坂城北城即舜所都南去歴山不逺或耕或陶所在则可何必定陶方得为陶也孟津有陶河之称盖从此始之南对蒲津关【郦注　元和志陶城在临晋县北四十里即今平阳府之临晋县也】
　　又南过蒲阪县西【水经】
　　地理志县故蒲也秦始皇东廵见有长阪故加阪也皇甫谧曰舜所都也【郦注　今蒲州东南有蒲阪故城】
　　又南迳雷首山西【水经】
　　山临大河北去蒲阪三十里尚书所谓壶口雷首者俗亦谓之尧山山上有故城又曰尧城阚骃曰蒲阪尧都事有似而非非而似千载眇藐非所详耳【郦注】
　　又南洓水注之【水经】
　　水出河北县雷首山县北与蒲阪分山有夷齐庙山南有古冢陵柏蔚然攅茂丘阜俗谓之夷齐墓其水亦曰雷水也西南流洓水又西南流注于河春秋左传谓之洓川者也【郦注　洓水篇洓水出河东间喜县东山黍葭谷又西过周阳邑南又西南过其县南又西南过安邑县西又南过解县东又西南注于张阳池注云洓水又西南迳张阳城东又西南属于陂陂分为二东陂世谓之晋兴泽西陂即张泽也西北去蒲阪一十五里】
　　又南至华隂潼关渭水从西来注之歴船司空与渭水防【水经】
　　汉书地理志曰旧京兆郡之属县也左丘明国语云华岳本一山当河河水过而曲行河神巨灵手荡脚踏开而为两今掌足之迹仍存华岩河在关内南流潼激关山因谓之潼关灌水注之水出松果之上北流迳通谷世亦谓之通谷水东北注于河述征记所谓潼谷水者也【郦注　元和志云闗西一里有潼水因以名闗渭水篇渭水出陇西首阳县渭谷亭南鸟防山又北过襄武县北又东过獂道县南又东过冀县北又东过上邽县又东过陈仓县西又东迳武功县北又东芒水从南来流注之渭水又东过槐里县南又东涝水从南来注之渭水又东北迳黄山宫南就水注之渭水又东合田谿水渭水又东迳槐里县故城南又东合甘水又东丰水从南来注之渭水又东北与镐水合渭水又东北迳渭城南而沉水注之又东过长安县北渭水又东与沉水枝津合渭水又迳长安城北又东过郑县北又东过华隂县北又东过覇陵县北覇水从县西北流注之东入于河注云春秋之渭汭也水防即船司空所在矣地理志渭水东至船司空入河今华隂县东北五十里有船司空故城】
　　黄河自盐泽西来暨达潼闗其面势所向凡四大折或与北狄分境或当北狄来路其初一折由积石而迳湟中则鄯兰也是一折也及至灵州西南遂转北而行凡千余里比河西岸即为凉肃甘沙四郡是又一折也迨其北流千里而遥至九原丰州则又转而东流故丰州北面正拄大河是又一折也丰州之东为榆林北境固抵大河而河从此州之东又转而南故胜州北东两面皆抵大河也自此而往直至潼闗皆是河南矣此又一折也【程大昌北邉备对】
　　以今舆地言之河自韩城县龙门山南流与汾水合【县志云河自龙门而南距郃阳不百里河壖多客土遇潦輙溃】又南迳郃阳县东其东岸则荥河县临晋县【郃阳在陜西同州东北一百十里黄河去县四十里荥河在山西蒲州东北一百二十里黄河旧在县西五里明时渐徙而东正徳二年遂至城下今去县仅七十步临晋在州东北七十里黄河在县西三十里】又南迳朝邑县东又南至华隂县东北与渭水合其东岸则蒲州【朝邑在同州东三十里黄河去县二十八里有临晋闗华隂在华州东七十里黄河去县九十里蒲州在平阳府西南四百五十里黄河旧在州西蒲津门外明万歴八年河决东齧城闉甃石岸以障之今渐徙而西去城十余里有蒲津闗与临晋闗夹河相对】又南迳雷首山西至潼闗卫北【卫在陜西都司东明析华隂地置西至华隂县界一里黄河在卫北一里潼闗故城在卫东南四里左传所谓桃林之塞元和志云自灵寳县以西至潼闗皆是】折而东是为河曲【春秋文公十二年秦晋战于河曲即此地】此河水南至华隂之所经雍州文所称龙门西河者也【禹贡锥指】



　　行水金鉴卷二
<史部,地理类,河渠之属,行水金鉴>
　　钦定四库全书
　　行水金鉴巻三
　　江南按察使傅泽洪撰
　　河水
　　东至于厎柱【禹贡　按厎史记作砥】
　　厎柱山名在西虢之界【孔氏传　西虢今河南府之陜州厎柱在州东四十里黄河中】
　　河自南行至华隂自华隂东行至厎柱则东字连华隂而言【禹贡集解】
　　河水【自华隂潼闗】又东北玉涧水注之【水经】
　　河水自潼关东北流水侧有黄巻阪傍絶涧涉此阪以升潼关所谓泝黄巻以济潼闗矣歴北出东防通谓之函谷闗闗之直北隔河有层阜巍然独秀孤峙河阳世谓之风陵戴延之所谓风塠者也【九域志云女娲墓在今潼闗口河滩上屹然介河有木数株虽涨不漂没也寰宇记云河东县三里风陵是女娲之墓】南则河濵玉涧水南出玉溪北流迳皇天原西有汉武帝思子台又北迳阌乡城西北流注于河【郦注　函谷闗在今河南灵寳县南十一里黄巻潘岳西征赋作黄巷】
　　又东迳阌乡城南东与全鸠涧水合【水经】
　　水出南山北迳皇天原东述征记曰全节地名【图经云全节即汉书全鸠里戾太子死处】其西名桃原古之桃林晋太康地记曰桃林在阌乡南谷中其水入河北注于河河北葢谓河北县也【郦注　全节在今河南南阳府阌乡县东十里鸠涧西】
　　又东过河北县南【水经】
　　县与湖县分河蓼水出襄山蓼谷西南流于河【郦注河北今山西平阳府芮城县湖县今河南南阳府阌乡县】
　　又东永乐涧水注之【水经】
　　水北出薄山南流迳河北县故城西又南入于河封禅书称华山以西名山七薄山其一焉【郦注　今芮城县北有河北故城薄山在今县北一十五里】
　　河水自河北城南东迳芮城【水经】
　　二城之中有段干朩冢魏文侯过其门式其庐所谓徳尊万古芳越来今矣【郦主】
　　又防槃涧【水经】
　　水出湖县夸父山北迳汉武帝思子宫归来望子台东又北流入于河【郦注　湖县故城在今阌乡县东四十里】
　　又东迳湖县故城北【水经】
　　湖水出桃林塞之夸父山广员三百仞武王伐纣天下既定王及岳濵放马华阳散牛桃林即此处也山海经曰夸父之山其北有林焉名曰桃林其中多马湖水出焉北流注于河【郦注】
　　又东合柏谷水【水经】
　　水出农县两石堤山北流入于河【郦注】
　　又东右合门水【水经】
　　门水即洛水之枝流也东北歴阳华山山海经所谓阳华之山门水出焉者也又北迳农县故城东城即故函谷闗校尉旧治终军弃繻于此又东得七里涧涧在陜县七里故名又东合谯水二源双导同注于壑而西北流注于河【郦注　元和志曹阳墟俗名七里涧在陜县西南七里黄河自灵寳界流入后汉献帝归至陜议者欲天子浮河东下太尉杨彪曰从此以东有三十六滩非万乗所当从也乃止】
　　又东过陜县北又西迳陜县故城南【水经】
　　河北对茅城津河南即陜城昔周召分伯以此城为东西之别戴延之云城南倚山原北临黄河县水百余仞临之者咸悚惕焉西北带河水涌起方数十丈斯水之所以涛波者葢史记所云魏文侯二十六年虢山崩壅河所致耳【郦注　今陜州治即陜县故城古焦国也茅津亦谓之大阳津与虢山俱在州西北三里】
　　又东过大阳县南又东迳大阳县故城南【水经】
　　地理志曰北虢也应劭记城南大河之阳也【郦注今平陆县东北有大阳县故城】
　　又东沙涧水注之【水经】
　　北出虞山东南迳傅岩孔安国传傅説隠于虞虢之间即此处岩东北十余里即巅軨坂春秋左传所谓入自巅軨者也有东西絶涧左右幽空穷深地壑中则筑以成道指南北之路谓之为軨桥也傅説佣隠止息于此髙宗求梦得之是矣又东南左右合积石土柱二溪并北发大阳之山南流入于河是山也亦通谓之为薄山矣【郦注】
　　又东过砥柱间【水经】
　　砥柱山名也山在虢城东北大阳城东也【郦注　元和志砥柱山俗名三门山在硖石县东北五十里黄河中硖石本陜县地】
　　河之右则崤水注之【水经】
　　出河南盘崤山歴涧水东北流与石崤水合水出石崤山山有二陵南陵夏后臯之墓也北陵文王所避风雨矣又北左右合西水乱流注于河【郦注】
　　又东千崤之水注焉【水经】
　　水南导于千崤之山北流注于河河水翼岸夹山巍峰岐举羣山叠秀重岭干霄康成按地説河水东流贯砥柱触阏流今世所谓砥柱者盖乃阏流也砥柱当在西河未详也余按郑説非是西河当无山以碍之自砥柱以下五戸以上其间一百二十里河水竦石桀出势连襄陆盖亦禹凿以通河疑此阏流也其山虽辟尚梗湍流激石云洄澴波怒溢合有一十九滩水流迅急势同三峡破害舟船自古所患五户滩名也【郦注　崤在今河南府永宁县北六十里元和志自东崤至西崤长三十五里在秦闗之东汉闗之西崤与殽同今河南府陜州东一百六十里有五户滩在河中为湍激之处自此而东河流稍为寛衍】
