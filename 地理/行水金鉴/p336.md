<!-- { "loadSidebar": true } -->
　　总理河道都御史戴时宗上疏为备陈黄河事宜以寛圣虑事臣歴鱼台县按视新隄工程及黄河水势适新水泛漫两崖无土工力难施乃舍舟陆行繇金乡县歴曹武入河南界开挑梁靖口通贾鲁旧河辟赵皮寨越汴梁抵孙家渡随处分派丁夫督以官属盖欲疏濬上流分杀水势徐为下流筑塞之计乃放舟黄河中流遍观大名等府旧甞决处返棹曹单循鱼台出沙河驿泊鸡鸣台往来鱼沛间督筑新隄决口时已六月尽间矣臣窃伏自念顷者黄河变迁运道阻患陛下日夕忧勤乃用言官议不以臣愚不肖谬承其任臣圗报无方不敢爱死虽溽暑驰驱岂敢辞劳即今各处工程虽未报功而始终本末已得梗槩用敢预先上陈庶几稍寛陛下宵旰之忧亦臣区区犬马之微诚也臣初受任时访求士大夫及道途来往皆以鱼台水势汹汹似不可为乃今观之殊有未然夫天下之事可以遥断者理而不可遥定者形故耳闻不如目见意料不如身亲今议者欲防故道而不知故道之未可尽复欲除近患而不知近患之未可亟去臣请终言其说夫黄河迁徙自古不常今北自天津南至丰沛无尺寸地无黄河故道其在当时无不受其害者古今言治河者俱无上防唯汉贾譲言不与河争尺寸之地先儒韪之以为至论今必求河之故道则禹贡时九河乃在河间沧定间隋引河水入汴南逹江淮又引河凿渠北通涿郡今涿水路絶惟淮流如故然巳非向者之旧汉唐皆都关中不借河水之用宋以都汴切近河灾其防河与防北边糜费若等然自始迄终河患莫絶我朝定鼎燕都一切漕运取给东南自淮达徐皆借河水之力往年河入丰沛沽头上下诸闸皆废而舟楫反利今年天旱不雨运道几涸济宁以南若无鱼台之水则漕舟非旬月可至此河水不可无之明验也臣到河南见河东北岸比西南低下不啻四五尺若引而决之繇东平张秋入海爲力甚易鱼台之水涸可立待然中梗运道东兖以下必皆阨塞故国家立法尽三省之力自开封府筒瓦厢以至考城县流通集等处防守东北岸如防盗贼意固有在然犹未也又必如议者之説地道变迁九河可复繇郑衞沧景以至天津入海庶几河患永絶然恐徐淮以下一带皆涸尤不可之大者也昔者禹治九河不过达海而止古今以行所无事称之今欲治河之患而又欲借以济吾用使禹复治必不用往日之法矣臣所谓故道之不可尽复者此也河水所至必爲民患今不暇逺举且如治年间河溢曹单湮没一二十年至正徳年间河徙丰沛而后曹单之患息又一二十年至前年夏秋复徙鱼台而后丰沛之患息今飞云桥路絶髙过平地又纯是淤沙人力难施决无复通之理纵使复通不过移鱼台之患于丰沛是一患未除而一患复生也夫河水骤至名曰天灾人犹嗷嗷今丰沛之民方且息肩又欲引水而灌注之民其谓何昔宋神宗时河决沧景司马光议弃北流而治东流以俟二三年河流深广然后徐议神宗曰东北流之患孰爲重轻光曰两地皆吾赤子然北流巳残破而东流尚完议者以神宗所问有君人之度而司马光所见得权时之宜援古酌今何以异此臣所谓近患之未可亟去者此也臣歴考河志洪武元年河决旧曹州自防河口入鱼台县太祖髙皇帝用兵梁晋间使大将军徐达开塌塲口入于泗以通运道后因河口塞淤乃修师家庄石佛诸闸又开济宁州西耐牢坡接引曹郓黄河水以通梁晋之粟永乐九年太宗文皇帝复命刑部侍郎金纯看视河势发河南运朩丁夫开濬故道自开封引水复入鱼台塌塲口出谷亭北十里以修太祖时故事今所谓永通广运二闸是也繇此言之则鱼台乃河之故道议者偶未之考耳爲今之计欲治鱼台之患必先治鱼台所以致患之本欲治鱼台致患之本必委鱼台以爲受水之地盖河之东北岸与运道爲邻惟有西南流一繇孙家渡出寿州一繇涡河出懐逺一繇赵皮寨出桃源一繇梁靖口出徐州小浮桥往年四道俱塞而以全河南奔故丰沛曹单鱼台以次受害今不治其本而欲急除鱼台之患臣恐鱼台之患不在丰沛必在曹单间矣然臣所以欲暂委鱼台而不治者其説有三其防亦有三夫治朩者先正其本濬流者先其源上源既分而下流自杀其説一也臣初到鱼台夏麦巳収新水适至被水之乡已爲弃地纵欲耕种须待明年今歳不治民不大病其説二也河流既乆将自成渠因而之当易爲力既免劳费无益之忧且无东奔西突之患其説三也五月二十二日臣已将梁靖口通贾鲁河六月初五日又将赵皮寨加辟深广但鱼台之功未完以此未敢具奏惟孙家渡虽已挑通而行水尚少方议濬涡河一道议者以中经祖陵未敢轻举今山陜巨商往来汴梁者皆繇小浮桥直泝梁靖口赵皮寨河口旧止五十余歩今已阔一里许下流不能容乃至漫入夏邑此二河皆上年所未有之事大约河势已杀十之三四然鱼台之水所以未即消者以前人议筑新隄横亘其东无所于泄故也臣初到时即已病之今议于新隄设水门数处使入昭阳湖及盛应期所挑新河出金沟留城境山庶几西岸之水可以少平然一时朩石俱难卒办聊以桩苇宜应变而已候秋水稍落之后另议兴工鱼台之水虽多然皆泛漫实未成河其赵皮寨与封府筒瓦厢大名府杜胜集等处相对梁靖口与曹州娘娘庙考城县流通集等处相对臣巳预戒官夫重加卷埽乘此鱼台之水下壅之时逼之使西南流一防也二河既通孙家渡冬月可完虽涡河一道方在别议然以其一出鱼台四道并行其势巳弱则所来之水反足以济吾运道之不足如往年河出丰沛沽头上下诸闸不事啓闭而舟楫通利一防也万一溢出谷亭以北则候其河流渐深河渠渐广因而通塌塲口故道今永通广运二闸俱存闸夫编设如故嘉靖六七年间曽因大水粮运皆繇此行比与济宁诸闸近便甚多此可以复国初之旧又何患焉一防也夫有前三説并此三防故臣断然以贾让司马光之言爲可行然臣私忧过计黄河变迁自古不常以臣之愚岂能逆料于三防之中但审观事势爲今之计不过如此万一此后果如愚虑出臣前防则河有西南之渐永无运道之虞固其上也出臣后防则借此河水之力足资运道之利亦其次也臣才识迂疎不逮前人而又承此乆残极弊之余东驰西驱奔救未及伏望陛下鉴臣愚虑察臣愚忠不弃刍言不惑流议特与密勿大臣叅议可否使臣得以一意从事庻几少毕犬马之力以报陛下知遇之防尤望陛下少寛南顾之忧以享和平之福臣不胜惓惓愿望候命之至【呉山治河通考　戴公之疏实録巳载其畧任黄河二十三巻嘉靖十一年兹以其言黄运相关之故又备録于此】国朝黄河入运洪武元年河决曹州从双河口入鱼台大将军徐达塌塲口入于泗以通运时戴村未坝汶由坎河注海运阻故引河入塌塲以济之二十四年河决阳武东南由陈颍入淮而故元防通河悉淤永乐九年以济宁州同知潘叔正言命尚书宋礼役丁夫一十六万五千濬防通河乃新河自汶上县袁家口左徙二十里至寿张之沙湾接旧河九阅月而成绩侍郎金纯从汴城金龙口下达塌塲口经二洪南入淮漕事定爲罢海运正统十三年河决荥阳冲张秋尚书石璞侍郎王永和都御史王文相继塞之弗绩景泰四年都御史徐有贞役丁夫五万八千作九堰八闸以制水势塞之凡十有八月而成治三年河决原武支流爲三一决封丘金龙口漫祥符下曹濮冲张秋长隄一出中牟下尉氏一泛滥仪封考城归徳入于宿以布政使徐恪言命侍郎白昻役丁夫二十五万塞之治五年复决金龙口溃黄陵冈再犯张秋侍郎陈政治之弗绩六年讹言沸腾有云河不可治宜复海运有云陆运虽费饷事亦办朝议弗之是也乃命都御史刘大夏平江伯陈锐役丁夫十二万有竒一濬孙家渡口新河水南行由中牟至颍川东入于淮一濬四府营淤河由陈留至归徳分爲二派一由宿迁小河口入淮一由亳州涡河入淮分土命工始塞张秋二年告成自是河南嵗计河工矣正徳四年河东决曹县杨家口趋沛县之飞云桥入运患之工部侍郎崔岩役丁夫四万二千有竒塞垂成暴涨溃之岩以忧去侍郎李镗代之四月弗绩盗起而罢七年都御史刘恺筑大隄自魏家湾起至双堌集亘八十余里都御史赵璜又隄三十里续之嘉靖六年河决曹单城武杨家口梁靖口呉士举荘冲鸡鸣台七年淤庙道口三十里都御史盛应期赵皮寨白河诸支流杀水势役丁夫五万八千三月而成乃议夏村新河役夫九万八千四阅月朝议不一罢之八年飞云桥之水北徙鱼台谷亭舟行闸面九年由单县侯家林决塌塲口冲谷亭十一年十二年水竟不耗十三年庙道口淤都御史刘天和役丁夫一十四万三千九百九十四濬之四月始成而忽由赵皮寨向亳泗俄骤溢而东向梁靖口渐奔岔河口东出谷亭之流遂絶运河淤二洪阻涸秋冬忽自河南夏邑县太四村诸集攻数口转向东北流经萧县城之南仍出徐州小浮桥下济二洪赵皮寨俄塞十九年决野鸡冈由涡河经亳州入淮二洪大涸兵部侍郎王以旂李景髙支河一道引水出徐济洪役丁夫七万有竒八月而成防淤二十六年决曹县冲谷亭运河不淤三十二年决房村约淤三十里都御史曽钧役丁夫五万六千有竒濬之二月而成三十七年新集淤七月忽向东北冲成大河而新集河由曹县循夏邑丁家道司家道出萧县蓟门由小浮桥入洪七月淤凡二百五十余里趋东北叚家口柝爲六股曰大溜沟小溜沟秦沟浊河胭脂沟飞云桥俱由运河至徐洪又分一股由砀山坚城集下郭贯楼又析五小股爲龙沟母河梁楼沟杨氏沟胡店沟亦由小浮桥防徐洪河分爲十一流遂不淤然分多则水力弱水力弱则并淤之几也四十四年七月河果大淤郭贯楼淤平全河逆行自沙河至徐州俱入北股至曹县崇朴集而下北向分二股内南之一绕沛县戚山徐州杨家集入秦沟至徐州北一绕丰县华山北又分二股南之一自华山东马村集漫入秦沟接大小溜沟泛滥入运河逹徐北一大股自华山向东北由三教堂出飞云桥而又分十三股或横截或逆流入漕河至湖陵城口漫散湖坡达徐从沙河至二洪浩渺无际而河变极矣八月少保尚书朱衡乃请开盛应期新河濬留城旧河同都御史潘季驯开新河自南阳达留城一百四十一里有竒濬旧河自留城逹境山五十三里有竒役丁夫九万一千八阅月而成七月河复决沛县冲运河而运河亦由湖陵城口入湖坡九月马家桥隄成水始南趋秦沟冬沛流遂断隆庆元年正月河南冲浊河鸡爪沟入洪二年专由秦沟入洪而河南北诸支河悉并流秦沟三年四年河大涨徐州上下悉爲巨浸舟行梁山之麓而茶城至吕梁两崖爲山所束不得下又不得决五年乃自双沟而下北决油房口曹家口青羊口南决关家口曲头集口马家浅口阎家口张摆渡口王家口房家口白浪浅口凡十一口枝流既散干流遂微乃淤自匙头湾八十里而河变又极矣议者欲弃干河而行舟于曲头集大枝间冬初水落则干巳平沙而枝复阻浅损漕舟千有竒则又议弃黄河运而胶河泇河海运纷沓焉莫可归一都御史潘季驯乃役丁夫五万开匙头湾仅仅一沟遂塞十一口并冲口沟大疏而八十里之故道渐复明年议大隄两崖北隄起磨脐沟迄邳州之直河南隄起离林铺迄宿迁之小河口六年二月少保尚书朱衡兵部侍郎万恭至悉罢胶泇之议而一意事徐邳河役丁夫五万有竒分工画地而筑之夏四月两隄成各延袤三百七十里始列铺布夫议修守如河南山东黄河例河乃安运通万歴元年运又大通议始定夫黄河有干有枝嘉靖四十四年以前析十一枝上流而复归于徐州之干河故干通而枝淤隆庆五年以前析十一枝上决而不归于邳州之干河故枝通而干淤若植朩焉枝荣则干瘁干荣则枝瘁与其瘁干孰若瘁枝治河者与其枝通孰若干通故黄河合流防守爲难然运之利也国家全借河运往事镜之何甞一年废修守哉或者欲分河以茍免修守之劳而不欲事隄以永圗饷道之利又不虞河分之易淤隄废之易决其未达祖宗之所以事河与河之所以利运者欤【治水筌蹄】
