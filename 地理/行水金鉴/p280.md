<!-- { "loadSidebar": true } -->
　　中书舎人　三月甲申巡仓御史李遵以仓差新复疏陈二四宜一曰河道宜濬遇有浅阻河官亲诣河干督同闸官先期挑濬一曰漂没宜稽在内地不许轻给印烙在海运不许轻用杂流方可稽查实数从之　八月乙巳戸科给事中张承诏言漕运稽迟请改巡漕御史为大差待两运告竣方许报命旨以儹运官改差两年未协祖制今后巡漕御史自九月内具题即赴通湾到任一面督催回空随卸随发一面移文各省直州县趂禾稼初收民力充裕之日将本年应解漕粮尽征在仓来春正月以内悉行起兊务渐复祖宗朝三月过淮旧制应行未尽事宜漕臣奉命之日悉心条奏各司道州县官有奉行怠玩及该管河道官不先行修濬致稽重运者许不时参奏处治俟明嵗运完果无冻阻纪録示优永为定例　丙辰原任吏部文选司主事沈景初为父南京吏部尚书沈应文请防典应文余姚人隆庆元年进士由推官歴藩臬府尹刑部尚书署工部时通惠河决啮陵梗运委曲协济河臣得以奏功后起南吏部以疾辞卒年八十有三　十月甲寅总理河道侍郎李若星报过洪漕船六千七百七十一只运粮除南京截留外凡三百四万六千五百二石二斗零　十一月壬戌封防漕河神张六五为灵应英济侯【崇祯长编荟蕞云按此封典尤为滥觞】
　　崇祯二年五月丙午礼部左侍郎罗喻议等疏言前大学士张居正作相之日其隄防陵运则请开泇河开卫河胶河复练河筑石土隄修减水各闸坝计八百余里核省工价十四万【崇祯长编】
　　崇祯三年五月丙午广西道御史刘士桢上言查运河自宻云直达天津实为京东天堑但由津至通二百余里由通至宻一百三十余里中间水势高下参差浅深不一遂未能槩限敌骑而我无可恃耳今诚兴工浚筑于上水挑濬使深筑坝以壅其下流使三百余里河水俱深丈余人马即难飞渡或五里或十里或数十里随势高卑建闸蓄水每闸内又量地逺近为分兵之多寡设船以作游兵船之两傍各开炮眼増以遮牌船内实以火器撑船军士俱择习练火器者充之俾借船为城因河为堑用火器以及逺既可以阻敌骑长驱而粮运无虞战守有地非特神京永无薄城之忧而宻云通津咸可聫为臂指仗为掎角是诚今日急着也或谓此时征调巳空挑濬之役派军难而骚民亦未易也不知通州以下户部原有穵运夫各州县原有浅夫通州以上尚有钦依把总领军八百驻牛栏山以供挑濬今诚用穵运之夫役牛栏之卒加以省直班军而又移中东二协修工班军之行粮盐菜以给之量加犒赏以为鼓舞军固不烦调募粮亦不必多増而事可举矣然责任不专则推卸易课督无法则收效难今宻云有禆将通州有大将天津有额兵额将沿途又有援兵援将若画地分工责之各禆将使择诸军之强者磨励以待敌弱者荷锸以治河而统提衡于通州一大将又令原设河防徃来巡督浅夫州县同心协济总责成于地方之抚按亷其勤惰而黜陟赏罚行焉数月即可报竣秋防庶防有赖矣章下部议覆上帝命分任责成仍严限报竣直巡按董羽宸上疏争之曰通州上下一河若带诚神京左臂第一重扼塞也台臣建议欲挑河堆土因髙就深使东顾有天堑之形敌骑无冲突之患臣踌躇终日有不能必其决成者谨按京左漕河发源塞外汇万山泉源以入密鎭又从顽石溜沙以抵潞河自宻至通州计二百四十余里为浅五十九则纯沙无土沙之挑积岸际者皆浮盈靡漫日炙风吹干如细麫若游尘扬于空中复飘水底旋淤旋穵且时际亢旸涓滴一溜骤遇霖雨浩淼无涯甚而河道改徙平陆成渊通流倐涸向名自在流沙此地势然也祖制自宻而下户部穵运差辖之由通而下工部通惠差疏之止能因势利导未闻有开掘丈许之深堆土数尺之高者非谋不出此势不能也今以五六百里之长渠当千万粮艘之涌至河流既不可堰雨涸又不可期畚锸诸夫何处着脚加以额设穵运夫浅夫但可并力穵浅不能处处兴工部覆谓用力既倍于平时工食岂沿于常格浅夫议增漕镪省直班军胥令其竭蹷以从不知漕镪见在不敷何术增设省直班军修边正急何得撤外障以事内濠况今郡邑初复自各城濠以及闗墙屯堡延绵数千里秋防转眼抚道拮据不遑顾安得置此急务而皇皇于旦暮莫效之功哉漕河一带军国命脉攸闗目前宜严责河职极力濬穵浅阻必罪勿宥不言高深而高深自在其中其宻通挑濬虽奉有分任责成之旨然熟察时势恐未易按程而责也倘徒劳人力徒费金钱濬之终不成深堆之终不成髙异日皇上责诸臣之不用命地方抚按自无所辞而糜去金钱已不可返臣今日安得黙黙而处此乞敕所司再加酌议直截条奏若以成命难囘乞敕台臣亲行踏勘与抚院道部确商可否以取进止【崇祯长编】
　　是年淮安苏家觜新沟大坝并决没山盐高泰民田【明史稿】
　　崇祯四年八月戊午河道总督朱光祚以江南连月大雨淮黄骤涨髙邮宝应江都仪真山阳清河六州县大水泛溢害及陵寝漕运具疏奏闻并陈疏濬障隄大畧帝以修筑疏濬事宜俱命朱光祚率属筹度力行　十月辛丑直巡按饶京疏奏江南水利以河漕为先而灌田次之漕河之水利以鎭江之丹徒丹阳为先而他邑次之何也长江之水自京口分入鎭江为运河河水歴丹徒九十里达丹阳又九十里达常州之武进由无锡以及蘓州之吴江而通于浙凡浙之运船与松蘓常之运船总由此河溯流而上达京口以出江此河乃运船之孔道也然地形有髙下而水势乱流有若建瓴易泄易涸南去数百里皆无水源而冬春防成陆地臣尝闻丹阳有上下二练湖蓄其水可以济运河之穷而利漕艘之涉臣于七月杪出巡丹阳即为询访亲歴其地见其汪洋浩瀚无异于汶上之南旺东平之安山济宁之马塲沛县之昭阳等湖是天于无水处生此湖以贮水济运非等闲也臣考练湖又名练塘仰受长山骊山八十四溪之水滙而为湖即古之曲汲湖也他不具论即以本朝言之洪武三十四年太祖命鎭江知府刘辰重修练湖以丹阳令周复昌董其事始塞上湖三斗门一石防引水入下湖塞二石防理废防之石先修中斗门次修下斗门最后上斗门随湖势崇卑板为五级以泄水歴一年余功乃成正统中令耆民筑梗植栉修东埂二斗门成化治中复修斗门至嘉靖中丹阳知县李道学复修治之另开运河引水入漕盖上练湖在丹徒髙下湖数尺而下练湖即仰流焉下练湖在丹阳髙运河数尺而运河即承流焉势亦若建瓴上练湖中埂有石闸三座蓄水以济下湖之渇下湖亦有石闸三座蓄水以待运河之涸水出丹阳防其下泄又于水之下流离丹阳四十里地名吕城有石闸一座过吕城二十里名奔牛亦有石闸一座以防其外水满又恐上泄又于水之上流京口有石闸二座前人之制可谓甚备亦总为此运船计耳迨至万厯年间漕船移为夏秋之运不苦无水所以每年两湖弃置空旷之地变为桑田上下之石闸与奔牛吕城京口之石闸俱成虚设矣然而阅其故址固宛然星列也今漕规已复起运在冬每苦无水奈何不复修祖宗旧政而乃劳民费财临时挑濬将无已时也则臣得倡言曰二湖之水当蓄而既坏之诸闸当理也闸能止水而涵洞为尾闾之泄傍湖之马林上新等处十三涵洞当议也湖水蓄而临期不过一启闭之劳浙直漕船可无迟悮之虑而数万生民每年无浚掘之苦真天地生成水利古今独擅胜塲修容可缓乎或谓弃置已久一旦复修未免广费金钱臣闻浙直有协济鎭江修河银鎭江府库贮在外省国家频年之冒破劳民一载而可省百姓每嵗之咨嗟正所谓一劳永逸暂费永宁者也惟圣明采纳焉上谓所奏深于漕务有禆所司确议以闻【崇祯长编】是年夏雨五六尺隄决南北共三百余丈南门吊桥闸崩城市行舟人多溺死【高邮州志】
　　崇祯五年十一月丙辰直巡按赵振业疏奏河道与漕运相表里漕之迟速以河之安危河有安流斯漕无滞艘则治河正所以理漕也臣于查歴河南河道后即驰至张秋遍阅汶济一带南旺河口居南北之脊一水贯注潺湲如缕每遇春旱涸竭可虑目前正当大挑之候速敕挑濬所闗甚钜倘浅处不濬濬处不深挖挑仅循故事重运其何以济至于北河口尤汶水北防之冲今嵗大水没隄此口必塞始能挽汶全力而注之漕此中又有马踏蜀山诸湖名为水柜时其盈诎而节宣之斯可借润特患经过内外官员倚势决坝湖水泄漏则蓄积不厚何以待运臣与管河诸臣约严禁放决力饬修筑倘有犯者即据实奏请定夺若夫上源诸泉派分流逺而导之汤汤皆济运洪波国家特设泉部之臣其职诚重迩来嵗久事湮水利尽归占籍泉夫防为虚设源之湮矣流曷能遂臣移文泉部等官亲行踏勘修复倘诸臣以急公为务濬河身蓄水利疏泉源一一实做北河自不患于浅阻而近日最可患者莫如骆马一湖此湖至陈窑口清流安澜縴挽最便赐名顺济歴嵗赖之不意今年黄水突决自清墩隄漫黄草湖出骆马而归宿迁直河故道一望平原陈窑新口细流就淤转盻明春重运踵至遡流而上縴挽安施则所谓力塞决口复河故道尤当及时鸠工即投璧沈马似亦未可深惜也乞亟敕总河督臣严饬中河分司及管河道府早办物料多发丁夫刻期竣工无误新运此万不可缓之役毫不可省之费也【崇祯长编】
　　是年决建义北坝总河尚书朱光祚濬骆马湖避河险十三处名顺济河【明史稿】
　　崇祯六年五月壬辰镌总督河道朱光祚级以漕艘愆期也【崇祯长编　山东全河备考云光祚字世贞江陵人万厯乙未进士天启四年任崇祯四年再任】
　　崇祯七年冬十一月漕运总督杨一鹏议濬泇河从之【明纪事本末】
　　崇祯八年秋九月逮总理河道尚书刘荣嗣【明纪事本末】初荣嗣以骆马湖运道溃淤创挽河之议起宿迁至徐州别凿新河分黄水注其中以通漕运计工二百余里费金钱五十万而其所凿邳州上下悉黄河故道浚尺许其下皆沙挑掘成河经宿沙落河坎悉平如此者数四迨引黄水入其中波流迅急沙随水下率淤浅不可以舟及漕舟将至而骆马湖之溃决适平舟人皆不愿由新河荣嗣自徃督之欲绳以军法有入者辄告淤浅弁卒多怨巡漕御史倪于义劾其欺罔悮工南京给事中曹景参复重劾之逮问坐赃父子皆瘐死狱中郎中胡琏分工独多亦坐死其后骆马湖复溃舟行新河无不思荣嗣功者当是时河患日棘而帝又重法惩下李若星以修濬不力罢官朱光祚以建议蘓觜决口逮系六年之中河臣三易给事中王家彦尝切言之光祚亦竟瘐死而继荣嗣者周鼎修泇利运颇有功在事五年竟坐漕舟阻浅用故决河防例遣戍烟瘴给事中沈培刑部侍郎惠世扬总河侍郎张国维各疏请寛之乃获宥免云是年荣嗣被劾得重罪侍郎周鼎继之乃专力于
　　泇河浚麦河支河筑王母山前后坝胜阳山东隄马蹄崖十字河拦水坝挑良城闸抵徐塘口六千余丈【明史稿　山东全河备考云刘荣嗣字敬仲号半舫曲周人万厯丙辰进士崇祯六年任周鼎字实甫宜兴人万厯癸丑进士崇祯八年任】
