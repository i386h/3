<!-- { "loadSidebar": true } -->
　　又东北与大朩水合【水经】
　　水西出大朩山东迳城阳县北而东入于淮【郦注】
　　又东北流左防湖水【水经】
　　傍川西南出穷谿得其源也【郦注　今信阳州界有台湖车辋湖冯家杨家蔡家等湖】
　　又东迳安阳县故城南【水经】
　　江国也今其地有江亭地理志曰汉乃县之【郦注今正阳县东有安阳故城与光州息县接界】
　　又东得浉口水【水经】
　　源南出大溃山东北流翼带三川乱流北注浉水东南流厯金山北山无树朩峻陗层峙又东迳石城山北又东迳七井冈南又东北注于淮【郦注】
　　又东迳新息县南【水经】
　　东迳故息城南【郦注　在今新息县北三十里】
　　又东迳浮光山北【水经】
　　亦曰扶光山即弋山也迳新息县故城南东合慎县水水出慎阳县西而东迳慎阳县故城南应劭曰慎水所出东北入淮慎水又东流积为燋陂陂水又东南流为上慎陂又东为中慎陂又东南为下慎陂皆与鸿郄陂水散流其陂首受淮川左结鸿陂汉成帝时翟方进奏毁之建武中汝南太守邓晨修复之起塘四百余里百姓得其利陂水散流下合慎水而东南迳息城北入淮谓之慎口淮水又东与申陂水合水上承申陂于新息县北东南流分为二水一水迳深丘西又屈迳其南南派为莲湖水南流注于淮淮水又左迤流结两湖谓之东西莲湖【郦注　慎阳故城在今正阳县北四十里鸿郄陂又名鸿池陂秦观曰鸿池陂非特灌溉之利菱芡蒲鱼之饶实一郡潴水处也陂既废水无归宿汝水所以散漫为害与】
　　又东右合壑水【水经】
　　水出白沙山东北迳柴亭西俗谓之柴水又东迳黄城西故弋阳郡也又东北入于淮谓之柴口【郦注黄城在今光州西十二里弋阳郡即今光州固始县界】
　　又东北申陂枝水注之【水经】
　　水首受陂水于深丘北东迳钓台南台在水曲之中台北有琴台又东迳阳亭南东南合淮【郦注】
　　又东迳淮隂亭北又东迳白城南【水经】
　　楚白公胜之邑也又东北去白亭十里【郦注　白城在今息县东】
　　又东迳长陵戍南又东青陂水注之【水经】
　　分青陂东渎东南迳白亭西又南于长陵戍东东南入于淮【郦注　今息县东北八十里有长陵城疑即长陵戍也新蔡县西南有青陂】
　　又东北合黄水【水经】
　　水出黄武山东北流朩陵关水注之又东北迳弋阳郡又东北入于淮谓之黄口【郦注　朩陵关在今光山县弋阳郡即今光州固始境】
　　又东过期思县北【水经】
　　县故蒋国周公之后也楚灭之以为县城之西北有楚相孙叔敖庙【郦注　今固始县西北有期思故城】
　　又东北淠水注之【水经】
　　水出弋阳县南垂山东北注淮俗曰白鹭水【郦注固始县南五十里有淠水】
　　东过原鹿县南汝水从西北来注之【水经　原鹿故城在今江南颍川南富陂之西汝水篇云汝水出鲁阳县之大盂山东南流迳原鹿县故城西而南入于淮所谓汝口】
　　又东过庐江安丰县东北决水从北来注之【水经】
　　庐江故淮南也应劭曰故庐子国也决水自舒蓼北注不于北来也安丰东北注淮者穷水矣又非决水皆误耳【郦注　今霍邱县西南有安丰故城决水在县西八十里与固始县分界】
　　又东谷水入焉【水经】
　　水上承富水东南流世谓之谷水也又东于汝隂城东南注【郦注　谷水东南流至汝隂城入淮城即今颍州治】
　　又东北左防润水【水经】
　　水首受富陂东南流为高塘陂又迳汝隂县东迳荆亭北而东入【郦注　东入入于淮也】
　　又东北穷水入焉【水经】
　　水出安丰县穷谷左楚救灊司马沈尹戍与吴师遇于穷谷者也又东为安丰津水南有城故安丰都尉治后立霍丘戍淮淮中有洲俗号关洲【郦注　今霍邱县西有穷水】
　　又东北至九江寿春县西泚水洪水合北注之又东颍水从西北来流注之【水经】
　　淮水又东左合沘口又东迳中阳亭北为中阳渡水流浅碛可以厉也【郦注　汉志灊县泚山沘水所出北至寿春入芍陂师古曰沘音比又音布几反水经讹为泚今正之颍水篇云颍水出颍川阳城县西北少室山东南流迳蜩蟟郭东俗谓之郑城又东南入于淮春秋昭公十二年楚子狩于州来次于颍尾盖颍水之防淮也郑城即颍上故城在今颍上县南】
　　又东流与颍口防东南迳仓陵北又东北流迳寿春县故城西【水经】
　　县即楚考烈王自陈徙此秦始皇立九江郡治此兼得庐江豫章之地故以九江名郡汉高帝四年为淮南国孝武元狩六年复为九江焉文颖曰史记货殖曰淮以北沛陈汝南南郡为西楚彭城以东东海吴广陵为东楚衡山九江江南豫章长沙为南楚是为三楚者也【郦注　寿春故城即今寿州治】
　　又北左合椒水【水经】
　　水上承淮水东北流迳池南又厯其城东亦谓之清水东北流注于淮水谓之清水口者左合椒水焉【郦注】
　　又东过寿春县北肥水从县东北流注之【水经】
　　谓之肥口又北夏肥水注之俱入于淮【郦注　肥水在今寿州东北十里自合肥来注于淮州志谓之东肥河夏肥水在寿州西北州志谓之西肥河东流至下蔡故城西南十里入淮】
　　又北迳山硖中谓之硖石【水经】
　　对岸山上结二城以防津要又北迳下蔡县故城东本州来之城也春秋襄公二年蔡成公自新蔡迁于州来谓之下蔡又东迳八公山北山上有老子庙【郦注硖石山在寿州西北夹淮为险王氏地理通释曰在西岸者属下蔡在东岸者属寿春明初省下蔡入】
　　【寿州故一统志云山在州西北二十五里八公山在今寿州北少东淮水之南晋谢北御苻坚于八公山坚望山上草朩咸为人状寰宇记云一名肥陵山在寿春县北四里】
　　又北迳莫邪山西【水经】
　　山南有隂陵县故城项羽自垓下从数百骑夜驰渡淮至隂陵迷失道者也【郦注　今鳯阳县西南有莫邪山】
　　又东过当涂县北濄水从西北来注之【水经】
　　淮水自莫邪山东北迳马头城北魏马头郡治也故当涂县之故城也【郦注　当涂故城在今怀逺县东南涂山在县东南八里淮河东岸濄水在县北一里隂沟水篇云濄水受沙水于扶沟县东南迳荆山又东注于淮荆山在县西南一里与涂山隔淮对峙其下有荆山堰梁天监中筑】
　　又东北濠水注之【水经】
　　水出莫邪山东北之谿谿水西北引渎迳禹墟北又西流注于淮【郦注　濠水在今怀逺县南元和志谓之西濠水】
　　又北沙水注之【水经】
　　经所谓蒗荡渠也郡国志曰淮出于荆山之左当涂之右奔流二山之间而涛北注之【郦注　沙水在懐逺县南渠水篇云沙音蔡许慎正作沙音言水散石也续述征记曰汴沙到浚仪而分汴东注沙南流至义城县西南而东注于淮谓之沙汭杜预曰沙水名也汉志沛郡有义城县其故城在懐逺县东北十五里今名拖城魏收志曰汴水在大梁城东分为蔡渠即今祥符县东南首受汴之蔡河蔡与沙字异而音近当读如二百里蔡之蔡】
　　又东过钟离县北【水经】
　　县故钟离子国濠水出隂陵县之阳亭北东北流迳小城而北流注于淮【郦注　今临淮县东有钟离故城濠水在县西元和志谓之东濠水】
　　又东迳夏丘县南【水经】
　　又东涣水西入九里注之涣水又东南流迳雝丘县故城南又东南迳白石戍南迳蚿城南洨水注之水首受蕲水于蕲县东南流迳谷阳县又东南流于洨县故城北县有垓下聚汉高祖破项羽所在也洨水又东南入于淮淮水又东至巉石山潼水注之水首受潼县西南潼陂县故临淮郡之属县又东南流入淮【郦注　夏丘县即今虹县巉石山在今五河县东与泗州接界新志云有铁锁岭在县东三十里横跨淮口与盱眙之浮山对峙盖即古巉石也潼县在今虹县东北七十里有潼城】
　　又东迳浮山【水经】
　　山北对巉石山梁天监中立堰于二山之间逆天地之心乖民神之望自然水溃淮矣【郦注　浮山在今盱眙县西元和志浮山堰在招义县西北六十里与荆山堰同筑】
　　又东迳徐县南厯涧水注之【水经】
　　导徐城西北徐陂陂水南流絶蕲水迳厯涧水西东南流注于淮【郦注　今泗州西北三十里有徐县故城古徐国】
　　又东池水注之【水经】
　　水出东城县东北流迳东城县故城南又东北流厯二山间东北入于淮谓之池口也【郦注　今定逺县东南有东城故城】
　　又东蕲水注之【水经】
　　水首受睢水于谷熟城东北东迳建城县故城北又东南迳蕲县又东入夏丘县东絶潼水又东南迳潼县南又东迳大徐县故城南又东注于淮【郦注　蕲县即今懐逺县地夏丘县即今虹县地谷熟建城潼县俱未详所在大徐县亦在泗州西北】
　　又东厯客山迳盱眙县故城西【水经】
　　又东迳广陵厯淮阳城北临泗水岨于二山之间述征记淮阳太守治自后置戍县亦有时废兴也【郦注今清河县西南有淮阳废县晋义熙中置淮阳郡领角城等县寰宇记云在徐城县东北百五十里西临淮水徐城旧泗州治】
　　又东北至下邳淮隂县西泗水从西北来流注之【水经】淮泗之防即角城也左右两川翼夹二水决入之所所谓泗口也【郦注　泗口亦名清口导淮东防于泗沂即是处也今清河县东南五里有淮隂故城汉属临淮郡后汉改属下邳国晋初为广陵郡治角城县故城在县西南去故淮阳城十八里寰宇记云角城在宿迁县东南一百十里】
　　又东过淮隂县北中渎水出白马湖东北注之【水经】淮水右岸即淮隂也城西二里有公路浦昔袁术向九江将东奔袁谭路出斯浦因以为名焉又东迳淮隂县故城北北临淮水汉高帝六年封韩信为侯国昔信去下乡而钓于此处也城东有两冢西即漂母冢周回数百步高十余丈昔漂母食信于淮隂信王下邳盖投金増陵以报母矣东一陵即信母冢也县有中渎水首受江于广陵郡之江都县昔吴将伐齐北霸中国自广陵城东南筑邗城城下掘深沟谓之韩江亦曰邗溟沟自江东北通射阳湖地理志所谓渠水也西北至末口入淮自永和中江都水防其水上承欧阳引江入埭六十里至广陵城中渎水自广陵北出武广湖东陆阳湖西二湖东西相直五里水出其间下注樊梁湖旧道东北出博芝射阳二湖西北出夹耶乃至山阳矣至永和中患湖道多风陈敏因穿樊梁湖北口下注津湖迳渡渡十二里方达北口直至夹耶兴宁中复以津湖多风又自湖之南北口沿东岸二十里穿渠入北口自后行者不复由湖故蒋济三州论曰淮湖纡逺水陆异路山阳不通陈敏穿沟更凿马濑百里渡湖者也自广陵出山阳白马湖迳山阳城西即射阳县故城应劭曰在射水之阳中渎又东谓之山阳浦又东入淮谓之山阳口者也【郦注　射阳故城在今山阳县东南县西有山阳渎即古邗沟县北五里有北神堰即古末口也】
　　又东两小水流注之【水经】
　　淮水左迳泗水国南故东海郡也地理志曰王莽更泗水郡为顺水陵县为生夌淩水注之水出淩县东流迳其县故城东而东南流注于淮即经所谓之小水者也【郦注　淩县故城在今宿迁县东南】
　　又东至广陵淮浦县入于海【水经】
