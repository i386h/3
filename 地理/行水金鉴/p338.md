<!-- { "loadSidebar": true } -->
　　我朝黄河之役比之汉唐以后不同逆河之性挽之东南行以济漕运故河患时时有之自海运既罢中滦运又罢专出防沟入淮泝河以达防通河故河水不得如禹贡故道入北海而河之东南行者又分数道盖自经汴以来支流益演南出二道皆径入淮东南出一道东出五道皆入漕河并入于淮乘淮入海今数道皆塞止存沛县一道河流大而所受狭不能容势必横溢而决决而东南有山限阂爲祸不大决而东北非东昌则河间等处故往歳张秋溃决运道不通宋时澶州一决灌壊州县数十爲祸不小况今之防河自底柱而下行于平地既防决大名又防决临清又防决济宁又防决徐州又防决颍夀以犯鳯阳又欲遏其流不南出不北走循我运道而接江淮之舟此其计诚难也今河南修河之役尽民力竭民财矣隄宻于田畔地破于溃及今不处祸未巳也爲今之计盛都御史新河之役不可全谓其无功也顾其喜功无渐程役太严又忤安仁遂尔中止今犹可复也或于汴西濬孙家渡一道汴东南原出懐逺宿迁二道正东出徐州小浮桥溜沟二道择濬一道以少杀其势少分其流可也或修武城以南废堤以防丰沛漫流或修筑沛北庙道口堤以防新决河口可也或讲求海运之法即不能如国初娄淞开洋历大洋之险宜考禹贡碣石入河沿江入海海运之说及秦时起琅琊负海之郡之説唐人云帆辽海糯稻东呉之说或于淮口入海绕出登莱大洋经海仓昌邑海丰以至天津可也或云登莱外洋有白蓬头水有官緑大洋黑水大洋又有礁石之险则由淮之清口入海绕出东陬山风帆一日夜可达青州安东衞篙师柁工皆安东人商贾时时往来由安东衞风帆三日可达胶州其间惟石臼岛唐岛二山颇大而险今私舶往来绕出山后未甞有覆没者既至胶州入新河可二百四十里至海仓复入海新河者即胶水也东爲胶东西即胶西也相传胜国时亦甞濬此以避东海数千里之险者盖胶之东南出即墨鳌山成山折而西出登州北海始达海仓不若由胶河之爲便易也又自海仓一夜便可到天津盖相去三百里今天津海仓间人贩易载小艇乘月夜往来也所谓新河者原出髙密界中大水泊南北分流南新河流入南海北新河流入北海虽出髙密亦由诸野川涧合流始大夏秋爲甚南至胶州东界北即海仓廵司海仓有大舟载米麦可三五百石意即古者运青莱之粟由海入蓟之处也自海仓至天津海濵更无山陵之险如昌邑潍县寿光乐安博兴濵州利津海丰蒲台阳信盐山庆云沧州迤东皆平衍斥卤之地可见矣河北有警临清济宁可忧也淮西北有警清口丰沛可忧也江北有警防沟上下可忧也故海运之说亦不可不预爲之计正统额森之难喜宁道之据临清正徳刘齐之乱运船煨烬者五六千艘此往事明徴今直恬然谓无事耳忧国者宜有先事之防矣【郑晓吾学编余　是又一丘文荘海运之利之説也隆万泰天以至明亡言新河者皆本此】从古治水称神禹禹治水首黄河黄河自昆仑发源万里而来禹之自积石龙门盖特遡其流入中国之始以爲肇端后人必追竆河源好博矣而不适于用故论禹治水河断自龙门积石始河从积石东北而南计三千里至龙门爲西河龙门在冀州吕梁山石势崇竦其流激震禹治其北凿龙门分杀其势西因其廻流之性而之又南而至华隂在陜之华隂县自南而东至底柱在河南陜州之三门山又东经孟津河南府孟津县过洛汭巩县至于大伾爲大名府濬县河之山北过洚水爲眞定冀州北枯降渠至于大陆属中山郡今眞定邢赵深三州之地北分其势播爲九河复同聚一处而爲逆河逆迎也盖迎之以入于海简洁一水九河其一则河之经流也徒骇等八河故道皆在河间沧州南皮东光庆云献县山东平原海丰由宁津呉桥南皮诸处直达东海是爲禹之故道禹之载河髙地以入海盖自河隂始河隂以西之故道终古不失以东入海之故道后世一失从此泛滥南下四出于冀豫兖徐之区其势不可胜竆矣周定王五年河徙砱砾始失故道汉文帝时决酸枣东溃金堤在河南延津荥阳诸县至大名清丰一带延亘千里武帝时溢平原属徳州徙顿丘今清丰县又决濮阳瓠子口开河界注钜野属济宁州即大野通淮泗盖河始与淮通尚未入淮也元帝时决馆陶旧属大名今属临清又决清河灵鸣犊口今髙唐州旧属清河郡成帝时决东郡金堤决平原溢渤海清河髙唐州一带信都今冀州界唐元宗时决博州今东昌溢魏州今大名冀州五代时决郓州今郓城县博之扬刘今东平之东阿县刘鎭滑之鱼池宋太祖时决东平之竹村开封之阳武大名之灵河澶渊太宗时决温县荥泽顿丘泛于澶濮曹济诸州东南流至彭城界即今徐州入于淮自此爲河入淮之始眞宗时决郓及武定州寻溢滑澶濮曹郓诸州邑浮于徐济而东入淮仁宗时决开州馆陶神宗时决冀州枣强大名州邑一合南清河以入淮一合北清河以入海南渡后河上流诸郡爲金所据独受河患其亡也始自开封北衞州决而入涡河南直寿亳蒙城懐逺之间元初决衞辉之新乡开封之阳武杞县之蒲口荥泽之塔海庄归徳封丘诸界其时专议疏塞而已自至元二十六年开防通河以通运道而河遂与运相终始矣盖至元以前河自爲河治之犹易至元以后河即兼运治河必先保运故治之较难至正初河决白茅金堤等处濒河郡邑皆罹水患水势北侵安山沿入防通河延袤济南河间将壊两漕司盐塲用都漕运使贾鲁言挽河使东行以复故道五月功成命翰林学士欧阳制平河碑文并作河防记略其法制工用爲世取法明洪武元年河决曹州双河口二十五年河决原武防通河淤河自洪武中决阳武东经开封城北五里又南行至项城经颍上东至夀州正阳镇全入于淮故道遂淤至永乐时歳爲决徙修筑隄防民困国敝至九年决益甚议濬黄河故道尚书宋礼加濬防通河用老人白英计改从南旺分水遏汶北合漳衞遏泗南入沂淮其北道魏家湾与土河相连开二小河以泄之有沟渠于衞东北岸通黄河可直至海丰者如旧其南道在南旺之北者开新河自汶上袁家口左徙二十里至寿张之沙湾接旧河以免陆运之艰侍郎金纯导河支流从汴城金龙口至塌塲仍合防通河以入淮漕事定于是运必借黄欲通运不得不先治黄也正统十三年河决新城八柳树漫流山东经曹濮冲张秋溃沙湾东堤夺济汶入海路以去诸水俱泄壊民庐无筭景泰三年又大决沙湾近河地皆没翰林侍讲徐有贞承命以都御史往治之作制水之闸疏水之渠而河流之旁出不顺者则堰之水遂不东冲沙湾更北出而济漕渠之涸治三年决阳武河自原武中牟分流爲三其大者切近汴堤西北隅合沁河泛阳武封丘祥符陈留杞县兰阳仪封考城曹县宁睢归虞永夏砀萧而下徐淮其次者横流封丘之于家集决孙家口漫长垣曹濮郓城阳谷夀张东昌至临清下衞河延患于徳沧与青县静海天津始入于海又其次者自中牟南下尉氏虽稍成川不通舟楫至其故道自汴城西南杏花营入涡河者则淤淀矣侍郎白昻治之河倐北徙去汴城三十里金龙决口自淤昻乃筑北堤以防张秋之冲激卫诸郡之泛滥南河自原武中牟下南顿至颍州由涂山达于鳯阳故道合淮以入海又于东平州戴家庙及徳州之南一带多凿里河每河口各建减水闸以节运河之水盈则泄之海而东兖徳沧之患纾缩则蓄之河而漕艘商舶之行利随河修堤二千余里随堤植桞百万余株又濬莱芜诸泉二百八十余处以济漕河南塞决口三十六疏月河十余使由河入汴汴入睢睢入泗泗入淮以达于海又以河南入淮非正道恐不能容复自鱼台历徳州至呉桥修古河堤自东平北至兴济凿小河十二道引水入大清河及古黄河以入海治五年决张秋入漕河与汶水合佥都御史刘大夏治之谓宜疏治上流黄陵冈孙家渡工方兴而复决张秋东堤百丈漕舟一经决口挽力数倍稍失手輙覆溺时讹言沸腾疑河不可治应复元海运大夏于西岸稍南凿月河长三里许引舟次第以济嵗运不失及冬水落始为塞决计乃亲行相视溃决之源于孙家渡口开七十余里濬祥符四府营淤河二十余里以达淮疏贾鲁旧河四十余里由曹县粮道口出徐州运河支流既分水势渐杀爲筑两长堤蹙水南下由徐淮故道自武陵属之砀沛凡三百六十里曰太行堤自金龙口起于家店及铜瓦箱东桥抵小宋渠凡百六十里曰新堤又以两堤绵逺河或失守必复至张秋爲漕患相地于旧决之南一里许为减水坝以杀冲齧自春徂夏张秋之决塞赐名安平镇九年考城县境东来水势径冲贾鲁河曹县梁靖口水溢大堤遂于贾鲁河东岸筑小隄以防之正徳四年河决曹单八年复决黄陵冈嘉靖六年决曹单城武杨家口冲鸡鸣台阻运尤甚下廷臣议刑部尚书胡世宁疏言河自经汴以来新旧分疏六道皆入漕河而总南入于淮今闻诸道皆塞止存沛县一道当因故道而分疏之若运道则宜于昭阳湖东岸独山新安社等处择其土坚无石之处另开新河一道南接留城北接沙河口二处旧河应止百四十里隔出昭阳湖在外以爲河流漫散之区是则所谓不与水争地者七年后决徐沛漕渠不通诏举才干大臣治之众推御史盛应期奉命单车就道亲诣相度乃请疏赵皮寨以杀河势之亳泗归宿以入淮别开昭阳湖左新渠一百四十余里以通漕垂成谤兴诏罢役夺职嘉靖十二年河决亳泗归宿等处淤济宁至徐沛数百里运道命刘天和督浚时议纷纭或谓引黄河便或谓浚漕河便天和躬亲相度自赵皮寨东流故道淤一百二十余里而至梁靖又自梁靖岔河口东流故道淤二百七十余里始至谷亭遂定计用浚河扒浚南旺淤浅以免盘剥筑曹单长堤以防冲决植栁株以防堤岸浚月河以备霖潦建减水闸以司蓄泄置顺水坝以束漫流运道暂复十九年决睢州野鸡冈经涡入淮二洪大涸命侍郎王以旂督理以旂特言所资河者以济运也河今南徙第疏山东诸泉入之洪沛以南障之堤如防通河制运即通矣于是开李景髙支河一道引水出徐济洪八月而成三十一年决房村三十七年河北徙新集淤而爲陆者二百五十余里视故道髙三丈有竒河分流弱离为十一河南山东徐邳皆苦之四十四年河决以南京刑部尚书朱衡佥都御史潘季驯恊治之既至舟行树杪力无所施得邹县章时鸾新渠规度遂开新渠旧渠之东湖曰昭阳河从西来汇之其势遂絶渠而左故旧渠不可复而新渠在湖之东河即横决得湖而止乃决防往庐于河畔抚循十万众与同甘苦明年新渠成南阳至留城百四十里疏旧渠留城至境山五十三里隆庆元年开广秦沟以通运道先是河决沛县议者欲复古道从事于新集郭贯楼诸处上源衡言上源之议可罢惟广开秦沟使下流通行修筑长堤以防奔溃乃凿旧渠深广之爲闸八减水闸二十坝十二堤三万五千二百八十丈石堤三十里旱则资以济漕潦则泄之昭阳湖运道尽通是名夏镇河于是河专由秦沟入洪夏五月山水骤涨冲坍薛河石坝壊粮艘议复哗然给諌呉时来言旧河不必议惟新河所受上源山水宜亟疏濬仍诏衡区处遂经理挑筑薛河沙河各支河堤坝以资蓄泄运道俱由新河矣隆庆三年河水溢自清河抵淮安城西淤者三十余里决方信二坝出海平地水深丈余寳应湖堤崩壊山东莒郯诸处水溢从沂河直河入邳州山东廵抚洪朝选疏言黄河出口之处必多然后可容其万里逺来之势请开支河以爲宣泄利导之方四年河决邳州自睢宁白浪浅至宿迁小河口淤百八十里溺死漕卒千人失米二十余万石总督翁大立言迩来黄河之患不在河南山东丰沛而专在徐邳故先欲开泇口河以逺河势开萧县河以杀河流诏令大立躬自相度条其利害以闻复上疏言治邳河阏阻之防有三一开泇河一就新冲一复古道五年河决双沟北决油房曹家青羊诸口南决关家曲头集马家浅闫家张摆渡王家房家白浪浅诸口凡十一枝流既散干流遂微乃淤自匙头湾八十里而河变又极矣议者欲弃干河而行舟于曲头集大枝间冬初水落则干巳平沙而枝复阻浅遂欲弃黄河运而纷纷及于胶河泇河海运乃复起潘季驯开匙头湾塞十二口大疏八十里故道渐复已而以漕舟壊被劾去六年河决邳州运道阻朱衡于茶城南北筑两隄以防河水之出入北堤自磨脐沟迄邳州之直河南堤自离林铺迄宿迁之小河口各延袤三百七十里运艘束于河流设军民守之河流乃安万歴元年黄河水平先是运道多梗户科贾三近小试海运至山东即墨县福岛异常风雨壊粮船七只哨船三只漂没粮米五千石淹死运丁五名随罢海运专行河运二年黄河沙淤海口决房村傅希挚议开泇河不果行三年河从崔镇等口北决淮从髙家堰东决徐邳以下至淮南北漂没千里总漕呉桂芳上言淮扬洪潦万民号泣盖由濵海港歳乆道堙入海惟恃云梯一径至海拥横流尽成泥溢盐安髙寳遂不可收拾矣国家转运惟知急漕而不暇急民故朝廷设官亦主治河而不知治海请另设一官专疏海道讲求防径如草湾及老黄河皆趣海不必专事云梯爲便又上言今日之河云梯关塞而不通髙家堰通而不塞两者爲病葢髙堰决则淮水东黄水随蹑其后清口塞而堰内皆住址陆地其泄不及清口之半故泗州之水并聚矣塞髙堰所以通清口而泄泗州之水也又髙堰塞黄浦上游则黄浦之工自易黄浦既塞则兴寳盐城田地尽出自兹两河横流涓滴皆由正道千里之内民业可安海口河身日见深刷亦可免壅溃之患矣六年复起潘季驯时髙堰崔镇决口犹然未塞运道沮梗议者谓诸缺口当勿塞别开支河杀水而浚海口以通之季驯则谓海口潮汐往来随浚而亦随淤惟导河以归之海则导河即以浚海而导河未易以人力惟慎固隄防使无旁决水入地益深则治防即以导河也若令河决土流固宜用疏今下流之决但欲其疾赴海而害祛岂必疏哉于是筑堤堰自徐抵淮六百余里南北两堤淮水毕趋清口防大河入海二口不浚得通十五年命张居敬踏勘黄河时河漫流开封封丘县及东明长垣等处礼科王士性言宜复河故道居敬谓故道难复议开柴家营支河寻诸决口皆塞而淤者复疏十六年复起潘季驯督理河道十九年泗州大水淮水泛起髙于城溺人无筭季驯上言人欲弃旧为新臣谓故道必不可失人欲支分以杀其势臣谓浊流必不可分霖雨水涨久当自消季驯三仕三已一以求故道筑堤束水偕水冲沙爲主是年有条议河道疏一放水淤平内地一接筑遥堤一増支渠大堤一増砌石堤一浚河避湖诸事并于运道民生有利二十三年泗水为患总河杨一魁疏言分黄导淮明年开桃源黄坝新河自黄家觜起至五港灌口止分泄黄水入海以抑黄强辟清口沙七里建武家墩泾河闸泄淮水由永济河达泾河下射阳湖入海又建髙良涧减水石闸子婴沟周家桥减水石闸泄淮水一由岔河下泾一由草子湖寳应湖下子婴沟俱通广洋湖入海二十五年河大决单县之黄堌口溢于夏邑永城经宿之符离桥出宿迁新河口入大河二洪告涸杨一魁大挑李吉口以挽黄流谓黄堌口深渊难塞议浚小浮桥筑小河口功成东利运寻久旱运河涩而河又决义安东坝一魁乃议浚黄堌口及上归湾活觜以受黄水救小浮桥泗上之涸因绘河图上言谓小浮桥股引之水李吉言未断之流已足济运以汶泗沂兖之水建闸节宣运道自裕何必殚力决塞以囘全河而用之哉三十年于黄家口涨冲鱼单丰沛三十一年特用李化龙徧行淮徐鳯泗间得前所开泇河遗迹喟然兴叹遂专力浚成之于是运艘通行昔称过洪今称过淮爲出险矣按开泇之议始自隆庆年间中丞翁大立万歴三年中丞傅希挚建议详明未得允行二十年中丞舒应龙于韩家荘引湖水注之泇始啓厥绪二十六年中丞刘东星凿侯家湾梁城通泇口遂可行舟然总未能通达至是始共赞成出竒道以避至险迄今运道无阻开泇之功盖亦哉然东南之漕自清江浦出口由清河溯桃源经宿迁从董沟口入骆马湖而抵泇河尚有一百八十里假道于黄河虽河伯安澜不受其害不可谓非黄与运究相终始也然则治黄者固先保运而利运者不尤急于治黄也哉天啓六年总河李从心以运舟过宿迁浅刘口磨儿庄等处一船挽拽夫以百计一夫工费动以数钱穷旗典鬻以偿官夫人力与水争衡防缆中断前船横下后船互相磕撞官储民命须臾归之逝波风急浪髙竟日不能移一舟前阻后压千艘等待乃自马颊口起下至陈瑶沟止另挑一河计程六十七里运船改从陈口诸溜逺避公私幇拽之费遂省漂荡磕撞之虞亦遂以杜崇祯八年骆马湖淤泇河运道中阻总河刘荣嗣自宿迁至徐州别凿新河分黄水注之通运计二百余里费五十万其凿处皆河故道尺许下皆沙挑掘成河沙落河坎数四引黄水注之沙随水下爲浅爲涩明年漕至骆马湖之淤适平仍专行泇河荣嗣被逮然骆马湖间淤此河亦可行舟其功不容尽冺　漕运一河泇河以南势不得不借黄以达淮而闸河以内茍一近黄未有不受其害者故避之务逺防之务至即使黄流水大不得巳爲减水之防亦宜疏之使南不宜逼之使北也运河经宿迁入董家口由骆马湖进泇河此开泇后初制也后因浅刘口磨儿庄等诸溜水急壊舟改从陈家口进骆马湖及至骆马湖淤刘荣嗣遂有别凿新河之举而究无成功是骆马湖乃必经之要路也迩年黄河身髙黄水倒灌骆马湖每至淤浅议者必将别开一河以达泇河始得避骆马之淤恒谓莫若即于骆马湖东岸近马陵山脚隔出一河设闸以司啓闭使黄水之沙不得倒灌而入则永久可无浅淤之患但恐需费浩繁犹之泇河未成之先格而难行耳并识臆见以备采择【山东全河备考】
