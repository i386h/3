<!-- { "loadSidebar": true } -->
　　以今舆地言之自东平防汶以下东阿平隂【并属山东兖州府】长清齐河厯城章丘邹平长山新城【并属济南府】髙苑博兴乐安【并属青州府】诸县界中皆禹贡济水入海之所经也　济水自东平以下唐人谓之清河按战国策燕王谓苏代曰齐有清济浊河以为固郭縁生曰清河首受洪水北流济或谓清则济也郦道元曰济水通得清之目此清河之名所自来也至宋又有南北清河之名河渠志云熙寜十年河决澶州徙而南东滙于梁山张泽泺分为二派一合南清河入于淮一合北清河入于海南清河即泗水北清河即济渎也南渡后北清河又有大小之分盖自刘豫导泺东行始齐乗以大清河为古济水小清河为豫所创志家皆沿其说黄子鸿非之曰以水经注元和志寰宇记诸书考之济水最南漯水在中河水最北今者小清所经自厯城以东如章丘邹平长山新城髙苑博兴乐安诸县皆古济水所行而大清所经自厯城以上至东阿固皆济水故道而自厯城东北如济阳齐东青城诸县则皆古漯水所行蒲台以北则故河水所经盖宋时河尝行漯渎及河去则大清兼行河漯二渎其小清所行则断为济水故道也渭按子鸿此言正三百余年积传之谬盖清河所行本济渎不知何时从厯城东北决而北入济阳县界与漯水合而清河之名遂被于漯据水经漯水迳着县故城南着即今济阳而县南有大清河是知大清即漯其水自厯城入济阳乃近世之所决非唐清河入海之故道也济阳之流日盛则章丘之流日微故刘豫堰泺水使东以益之【齐乗云大清河自齐河县又北经厯城上泺桥北泺水分响河入焉又东北迳华不注山隂又东迳下泺堰泺水旧入济处堰南即小清河按响河即听水也此大清河犹是济之故渎】其所行者实济水故道而志家反以济阳之大清河为古济舛错殊甚不有子鸿其谁正之然大清自厯城入济阳及滨州以东入海之道不知决于何年意者宋熙寜时河尝合北清河入海始开此道其后金明昌五年河复由此入海乆而后去流益深广此大清之所以浩浩而小清之所以屡濬屡塞也与　水经叙济水自荥阳以下原委甚悉杜预春秋释例曰济自荥阳巻县东经陈留至济隂北经高平东经济北东北经济南至乐安博昌县入海郭璞注山海经畧同郦道元依水经以立注出河之济又加详焉是由东汉以迄后魏济未尝一日絶也唐人则据司马彪之言以为自王莽后河南不复有济水太子贤注后汉循吏传曰济水东流迳温县入河度河东南入郑州又东入滑曹郓济靑等州入海王莽末旱则枯涸但入河内而巳杜佑通典曰济水因王莽末旱渠涸不复截河过今东平济南淄川北海界中有水流入于海谓之清河实菏泽汶水合流而曰济河盖因旧名非本济水也元和郡县志曰济水自王莽末入河同流于海知河南之地无济水矣自后所说皆袭旧名如郓州之须昌济州之长清卢县齐州之临邑丰齐全节临济章丘淄川之济阳长山邹平高苑青州之博昌诸县界中并有济水其后则不经博昌而改从棣州之蒲台入海是皆袭旧名而实非济也渭按鸿沟既开河水与荥济相乱及荥泽塞为平地则河南无涓滴之济矣水经之所谓济者皆荥阳下所引之河水也而杜预京相璠郭璞郦道元辈皆莫能辨唐人始知之所见逺过于前但以为河南之济由王莽末旱枯而絶则非以余考之旱枯之事郡国志系河内温下郦注亦于温县济水故渎下言之其所云枯后复通津渠势改者谓济水自温县入河不复东至武德耳而荥阳以下絶无一字道及殆与河南之济无涉释例自巻县博昌而外畧举郡名故与水经不同孔颖达以为水流之道今古或殊杜据当时所见言之与水经乖异非也晋时济水之道实与汉世不殊文有详畧非枯后复通津渠势改也若夫唐之清河自须昌以下所受唯菏汶则又有其故矣盖天宝后汴水堙废济渠亦无所受菏泽以西竞成断港故元和志云济自须昌始而通典云济河实菏汶之合流其所谓菏者即五丈沟之水西自考城来者也迨元人开防通河引汶絶济以资运道明永乐中又于古四汶口之地筑戴村坝遏汶使西南流【汶水自是尽出于汶上西南至南旺入漕四分南流出上闸接沂泗六分北流出下闸抵漳衞】惟小盐河一线泄入清河【小盐河在今东阿县西南二十里即运河所泄汶水支流也】清河赖诸山泉沟泽以成其川并无菏汶之可言矣而志家犹执清河以为禹贡之济水不亦过乎或又云山左诸泉实皆济水溢为大小清河济虽絶而不絶也然此等指为济水则可以是为荥泽陶丘之遗迹可乎哉东汉后河南无济水斯为定论纷纷笔舌徒滋来学之惑无为也　济渎之水自周以来凡数变初为济及导荥为川则荥与济合鸿沟既开荥渎为河所乱及荥泽又塞则所行者惟河水矣汴渠不通则钜野以北所行惟菏汶戴村巳筑则东阿以下所行唯山泉沟泽之水其号为济者袭旧名而已济渎入海之道自唐以来亦数变初经髙苑县北又东北至博昌入海其后则不由博昌通典云旧济合在今博昌县界今无元和志蒲台县下云海在县东一百四十里海畔有一沙阜俗呼为鬬口淀是济水入河处海潮与济相触故名盖其时济水改道从蒲台东北与河浑涛而入海也宋南渡后刘豫导泺水东行入济水故道为小清河仍经高苑县北至乐安县入海及金皇统中县令髙通改由县南长沙沟至博兴合时水又东北至乐安由马车渎入海【渎在县东北五十里今为高家港】其后小清之上流堙塞邹平长清新城界中故渎皆为漯河所行漯河即杨渚沟水寰宇记所称獭河者也厯城新志云小清河自明永乐后渐至堙塞成化九年尝濬治之嘉靖十二年又塞乃复濬博兴以西达于厯城几三百里乆之复淤盖小清惟恃泺水为源堰东有阻则泺水仍自华不注东北入大清河屡濬屡塞职是故也水经所叙渎同而水异水异故李宪云河南无济水渎同故黄文叔云禹迹赖此而犹存言非一端各有所当今与人论济水茍以为无则羣指七十二泉大小清河以相难若以为有则又据杜佑之说诋水经不当袭旧名为济明道谓与公言如扶醉人扶得一边起又倒却一边真可笑又可憎也【禹贡锥指】
　　有问济水枯而复通毕竟在何时予曰考王景传曰初平帝时河汴决壊未及得修建武十年阳武令张汜上言河决积乆日月侵毁济渠所漂数十许县逮后三十五年汴渠成明帝巡行下诏曰河汴分流复其旧迹陶丘之北渐就壤坟此汴壊而济亦壊汴治而济亦治之征也又考晋书傅只传武帝时为荥阳太守自魏黄初大水后河济泛滥邓艾常着济河论开石门而通之至是复侵壊只乃造沈菜堰兖豫无水患郄超传太和中桓温将伐慕容氏引军自济入河超谏曰清水入河无通运理毛穆之传温使穆之凿钜野百余里引汶防于济此岂竟枯絶者哉大抵王莽世天灾虽甚然皆不逺而复如王横言天尝连雨东北风海水溢西南出寖数百里九河地巳为海所渐矣今九河故迹故具在郦氏言济当王莽之世川渎枯竭后水流迳通予谓此班氏注于垣县云王屋山沇水出东南至武德入河轶出荥阳北地中又东至琅槐入海过郡九行千八百四十里盖以目验者言也只縁司马彪下语太重若改遂枯絶为曽枯絶则是矣　大清一统志大清河在厯城县北自齐河县流入又东北入济阳县界其上流即古济水也小清河在厯城县北即古泺水也臣按自汉至隋唐惟有济水杜佑始有清河之名宋南渡后始有大小清河之分今者小清所经自厯城以东如章丘邹平长山新城高苑博兴乐安诸县皆古济水所行而大清所经自厯城以上至东阿固皆济水故道而自厯城东北如济阳齐东青城诸县则皆古漯水所行蒲台以北则古河水所经盖唐宋时河行泺川其后大清兼行河漯二川其小清所行则断为济水故道也【潜丘劄记】















　　行水金鉴巻八十二
　　钦定四库全书
　　行水金鉴巻八十三
　　江南按察使傅泽洪撰
　　济水
　　汉建安九年春正月济河遏淇水入白沟以通粮道【三国志】
　　北齐河清元年四月济溢【河南通志】
　　帝【高宗也】东封泰山以许敬宗领使次濮阳帝曰书称浮于济漯今济与漯断不相属何故而然对曰夏禹导沇水东流为济入于河今自济至温而入河水自此洑地过河而南出为荥又洑而至曹濮散出于地合而东汶水自南入之所谓泆为荥东出于陶丘北又东防于汶是也古者五行皆有官水官不失职则能辨味与色潜而出合而更分皆能识之帝曰天下洪流巨谷不载祀典济甚细而在四渎何哉对曰渎之言独也不因余水独能赴海者也且天有五星运而为四时地有五岳流而为四渎人有五事用而为四支五阳数也四阴数也有奇偶阴阳焉阳者光曜阴者晦昩故辰隐而难见济潜流屡絶状虽微细独而尊也帝曰善敬宗退矜曰大臣不可无学【唐书许敬宗传】
　　宋干德三年十月丙寅济水溢邹平【宋史太祖本纪】师中知济兖二州济水堙塞乆师中访故道自兖城西南启凿之功未半而去【宋史李师中传】
　　古说济水伏流地中今厯下凡发地皆是流水世传济水经过其下东阿亦济水所经取济水煮胶谓之阿胶用搅浊水则清人服之下膈疎痰止吐皆取济水性趋下清而重故以治淤浊及逆上之痰今医方不载此意【梦溪笔谈】
　　元至正二年六月癸丑夜济南山水暴涨冲东西二关流入小清河黒山天麻石固等寨及卧龙山水通流入大清河漂没上下居民千余家溺死者无算【元史顺帝本纪】济之性劲源于晋伏流地中乍见乍伏一支穿太行为百泉为衞水一支为济源出山东为七十二泉【空同子】
