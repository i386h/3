<!-- { "loadSidebar": true } -->
　　浉河源出随州黄土山为黄土河经信阳州防九曲河北流抱州城至县西北六十里入淮九曲河即九渡河源出信阳州鸡翅山【鸡翅山即鸡头山在信阳州南七十里】泺清河今名泺水涧在县北二十里入于淮
　　月儿湾河在县东北三十里源出掘山北流入于淮竹竿河在县东北三十里防小黄河水北流入于淮小黄河源出灵山流绕县城南门东入竹竿河【灵山在信阳州东南六十里跨罗山县境方舆胜览云视众山最髙每云起覆顶天必雨】
　　淮水又东过息县南【荟蕞云在汝宁府西北九十里县境濮山独峙淮汝交流县西北有珉玉坑旧出珉玉其色洁白隋时置官采之唐时为淮水所没开元中淮水东移坑重出焉后复没于淮宋绍兴十一年与金人议和以淮水为界也】去县四里澺河谷河泥河闾河营河清水港水入焉
　　澺河在县北十里下流东南为葛陂逹于淮【葛陂在县东南三十里即费长房投杖化龙处】
　　谷河在县东南四十里源出坚斧堰东流逹于淮泥河在县东南四十五里源出万安塘东流入淮闾河在县东北九十里源出确山县髙黄陂东流逹于淮
　　营河在县东北一百五十里源出汝河东南逹于淮清水港在县南三里源出汝阳牛团塘东流入淮淮水又东过光山县北【荟蕞云在汝寜府西四十里县北八十里有弋阳山仰淩碧落俯映长淮每有浮耀如玉蕴于山又名浮光山中有濮公洞俗名濮公山相传濮公炼丹于此光浮于天州邑皆以此名】去县九十里寨河水入焉
　　寨河在县北二十里合清流河北入淮清流河在县西四十五里【寨河殆即水经注所谓柴水也柴与寨声相近】
　　淮水又东过光州北【荟蕞云在汝宁府东南二百七十里车谷南蹲而接岭黄河东注而汇淮潢桥门上有镇淮楼宋建淮河内有云防亭皆古迹也】去州三十里小黄河水入焉
　　小黄河源出麻城县北九十里分水岭经光山县东至光州西北流贯城东出防恨沟入淮按水经注黄水出黄武山东北流木陵闗水注之今俗称小黄河州志黄加水作潢非
　　淮水又东过固始县北颍州南【荟蕞云固始县在光州东一百四十里县东南四十里有茹陂后汉末扬州刺史刘馥所筑为耕屯之利其后邓艾等尝修治之今故址仅存县南百里青峰岭下出水名梅山河东流入淮　颍州在江南凤阳府西四百四十里南一百二十里有金黄岭淮水北岸近朱臯镇汝水入焉州去淮水源自桐柏东过信阳又东过颍州之褒信汝水自西北来入焉又东过下蔡颍水从西北来入焉又东过寿春有淝水从东南来入焉州西二里有西湖欧阳永叔尝筑室其上】去固始北七十里颍州南一百二十里淠河史河汝河谷河水入焉
　　淠河一名白鹭河在固始县西五十里源出麻城县分水岭东流入固始防春河至期思镇逹于淮【白鹭今作白露】
　　史河在固始县东三十里源出商城县东流入固始防石漕河曲河至临水镇逹于淮石漕河在固始县南四十五里源出大苏山曲河在固始县西十五里源出斛山东北流至东曲里入史河设有闸坝以灌田【大苏山在商城县东四十里世传苏真人升仙处西南抵六安东抵霍邱周围约五百里斛山在商城光山二县间上广下狭形方似斛】
　　汝河在颍州南一百里入淮按汝水源出汝州天息山东南入西平径上蔡汝阳新蔡以逹于淮元季水溢为害自舞阳之涡河截其流约水东注因陞蔡州为汝宁府而西平云庄遂平马鞍诸山水仍合流古渠至颍州入淮
　　谷河在颍州南七十里上源莫详由新蔡入境经黑塔坡东南过老军屯又东过杨宅桥绕七里冈北为崇湾汇于中邨冈南至水台西入淮
　　淮水又东过霍邱县北颍上县南【荟蕞云霍邱县在凤阳府西南三百一十里淮河渡处有安风津即水经之安丰津因县名也南北朝为安丰县隋改霍邱　颍上县在凤阳府西三百一十里西南与霍邱分界又东三十五里与寿州入界颍水在县南门外亦曰沙河东南流至正阳镇入淮谓之颍口即春秋之颍尾也镇在县东南七十里淮水之西】去霍邱北四十五里颍上南二十五里沣河东河清河润河颍河水入焉
　　沣河在霍邱县西十里源出枣木河东北流入淮东河在霍邱县东五十里源自六安北东流合河水入淮河在霍邱县东南二十五里源自六安香和岭分小河湾东流入东河　按沣河河即水经之穷水也穷音戎并声相近字随读转丰与戎二水本出一源后因塘堰变迁遂分而命之而各加以水耳【荟蕞云江南通志载有沣河又有戎河又有丰水沣河在县西十里发源枣木河丰水在县西南十里源出穷谷旧名穷水后改今名按水经东北左防润水又东北穷水入焉注云水出安丰县似当从丰不当从沣霍邱形胜曰沣如游龙探水则沣又似为一水也】
　　清河在颍上县西南六十里漕口镇南流入淮润河有大小润河大润河源出颍州土坡地泉及诸坡积流成河东过砖桥受小润河水出椒坡至颍上县漕口镇过灵台入淮小润河出颍州蚕坊以东沟涧积水成河东流至砖桥东入大润河
　　颍河亦名沙河源出登封县干阳山东南过陈州合洧水又东南过南顿合防水又东南径颍州至颍上县东门外东南流入淮汝水发源天息山者自元季于舞阳截断南流亦东归于颍河【荟蕞云州志颍河在州北发源自干阳山至小窑西华县东滙徐南顿明洪武初黄河自通许之西支分陈州商水入南顿混颍东流项城赵家渡颍州境澎湃乳香台东过沈丘杨桥绕西古城折而东北为长湾又折而南为私摆渡经王庄铺绕北城门外依黄霸堆而东合旧黄河过留陵出港口经甘城至正阳入淮黄河自周家口分界经州三里湾东流至寿州正阳镇注淮正统十二年上流淤塞惟西华境一支入颍合流下逹于淮泗】














　　行水金鉴卷六十九
<史部,地理类,河渠之属,行水金鉴>
　　钦定四库全书
　　行水金鉴卷七十
　　江南按察使傅泽洪撰
　　淮水
　　淮水又东北过寿州西【荟蕞云州在凤阳府西南一百四十里淮水之南淝水之北有八公山汉淮南王安与其賔客八公俱登此山学仙东南有寿昌城梁武帝堰淮水以灌寿阳水势日增元魏扬州刺史李崇于八公山东更筑一城以备大水州人号曰寿昌城州北二十里有硖石山两岸相对淮水经其中禹凿旧迹犹存芍陂在州南废安丰县也楚相孙叔敖所筑淮南子曰孙叔敖决期思之水灌雩娄之野即此】去州六十里清河西淝河东淝河洛河水入焉
　　清河源出六安州界木厰山至州西南七十里入淮西淝河上源莫详自太和县流入州至硖石山入淮东淝河源出合肥县鸡鸣山北流二十里许分为二其一东径合肥南入巢湖其一西北流二百里至州北西入于淮【荟蕞云水经肥水出九江成德县广阳乡西注吕忱字林曰肥水出良余山俗谓之连枷山亦或以为独山也北流分为二水施水出焉肥水又北迳获城东又北迳荻江东又右防施水枝津首受于合肥县城东西流迳成德县注于肥水也经又曰肥水别出过其县北入芍陂又北过寿春县东北入于淮按汉书地理志九江郡县十五一曰寿春今为凤阳府寿州二曰逡遒今为庐州府合肥县三曰成德注莽曰平阿五曰槖臯后汉书郡国志注春秋左防吴于槖臯在逡遒县东南志又云平阿故属沛有涂山涂山今在凤阳府懐逺县懐逺与凤阳接界而成德县不知在今何处盖在庐凤之间欤　又按　大清一统志稿云肥水出庐州府西北鸡鸣山北流分为二其一东南流过府城东又东南而入巢湖其一西北流经凤阳府寿州城东北又西至州北入淮尔雅归异出同曰肥唐六典淮南道大川曰肥水自昔为庐寿要津今则水陆变迁故道俱不可问云江南通志庐州府肥水下注云在府城南七十五里源出紫蓬山东北经鸡鸣山入金斗河一支西北流复东转南下至东门外余公庙前二水相合故曰合肥凤阳府肥水下注云东淝河在寿州城东北西流十里入淮西淝河在下蔡废城西南境东流十里入淮下蔡废城在今寿州北三十里合观之则知东西肥本一水同源而异流者也肥当依尔雅释后人误加水旁耳】
　　洛河自定逺县白望堆流入寿州境至新村南入淮淮水又东北过懐逺县东【荟蕞云县在凤阳府西七十里东南八里有涂山与荆山两岸对峙淮水经其中禹防诸侯于涂山即此西南有禹墟及禹防村图经云平阿县东有荆涂二山相为一脉而水绕荆山之右禹凿为二以通之今两崖之间凿痕犹存平阿汉县即今懐逺县也】去县二里洱河芡河天河涡河淝河水入焉
　　洱河在县西六十里源发防城县至县南欧村入淮芡河在县西南十里源发防城县至县荆山南入淮天河在县南五里源出凤阳县之利山西北流至涂山南入淮
　　涡河在县北一里发源自葛河口由鹿邑至亳州界黄河支流从西北来注之至亳城北与马尚河合经防城流至懐逺县北东入淮谓之涡口
　　淝河源出宿州龙山湖东流至县之正义村汇为巨浸东入于淮【荟蕞云宿州南与懐逺县接界懐逺南与寿州接界则肥水当经由于三州县之间而其源不始出于宿州也】
　　淮水又东过凤阳县北县为凤阳府治去城十里【禹贡锥指　荟蕞云水经淮水过莫邪山西莫邪在今凤阳县南八十里江南通志凤阳府淮水在府城北十里发源桐柏东过信阳合汝水过安丰南合决水北合丰水过下蔡合颍水过寿春合肥水过荆山合涡河过钟离合濠水过盱眙合汴泗水东入于海盖凤阳县西接懐逺东接临淮为淮水必经之地不当遗去】
　　淮水又东北过临淮县北【荟蕞云县在凤阳府东北二十里按志淮水经颍寿至懐逺合涡水又经蚌埠凤阳县北至县东南二里流入五河水常为患明成化中筑东西二坝约髙丈余后屡加修筑赖此捍御正德六年夏水髙于坝冲开北城官民房屋倾頽过半嘉靖万歴间两坝以大水后渐增髙一丈又自城东北至濠梁驿修筑石堤长三百二十四丈居民恃以无恐】去县一里濠河月明湖水入焉
　　濠河有二源东源出濠塘山西源出镆铘山二水至升髙桥合流至城西由广运桥入淮【荟蕞云濠塘山即钟乳山在临淮县南六十里山穴中出钟乳也镆铘山在凤阳县南八十里相于此铸劒故名县城中有市河濠水旧从清流门入与此河防入淮宋连南夫作守始决濠水径逹于淮濠水合流至城西南有石絶水谓之濠梁庄子尝观鱼于此】
　　月明湖在县东一里北流入淮
　　淮水又东北过五河县东【荟蕞云县在府东北一百一十里以沱浍淙潼四水合于淮故名县东三十里有浮山介五河盱眙之间寰宇记云俯临长淮山下有穴淮水泛溢其穴即髙水减还低有似山浮故名浮山一名临淮山与浮山对峙曰铁锁岭横跨淮口】去县二里淙河浍河沱河潼河水入焉
　　淙河俗作漴在县南二里源出南湖东流入淮浍河在县南门外源出河南永城县马长河东流径宿州过灵璧县固镇桥至县南入淮
