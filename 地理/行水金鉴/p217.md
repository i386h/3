<!-- { "loadSidebar": true } -->
　　绍兴初髙宗次越以上虞县梁河堰东运河浅涩今废六千五百余工委本县令佐监督濬治既而都省言余姚县境内运河浅涩坝牐隳坏阻滞纲运遂命漕臣发一万七千余卒自都泗堰至曹娥塔桥开撩河身夹塘诏漕司给钱米萧山县西兴镇通江两牐近为江沙壅塞舟楫不通【宋史河渠志】
　　绍兴初漕粟嘉陵济军兴率七十五斛而至一斛胡承公为帅议转般法费减十七故蜀人谓承公为湖州镜此法我朝用之极便镜之所及逺矣【朱国祯涌幢小品】
　　宋髙宗绍兴三年十月宰臣奏开修【临安府】运河浅涩帝曰可发旁郡厢军壮城捍江之兵至于廪给之费则不当吝宰臣朱胜非等曰开河非今急务而餽饷艰难为害甚大时方盛寒役者良苦临流居人侵塞河道者悉当迁避至于畚牐所经沙泥所积当预空其处则居人及富家以僦屋取赀者皆非便恐议者以为言帝曰禹卑宫室而尽力于沟洫浮言何恤焉【宋史河渠志】宋髙宗绍兴四年诏烧毁扬州湾头港口牐泰州姜堰通州白莆堰其余诸堰并令守臣开决焚毁务要不通敌船又诏宣抚司毁拆真阳堰牐及真州陈公塘无令走入运河以资敌用【宋史河渠志】
　　宋髙宗绍兴五年正月诏淮南宣抚司募民开濬洲至淮口运河浅涩之处【宋史河渠志】
　　宋髙宗绍兴七年两浙转运使向子諲言镇江府吕城夹冈形势髙仰因春夏不雨官漕艰勤寻遣官属李涧询究练湖本末始知此湖在唐永泰间巳废而复兴今堤岸弛禁致有侵佃冒决故湖水不能潴蓄舟楫不通公私告病若夏秋霖潦则丹阳金坛延陵一带良田亦被淹没臣已令丹阳知县朱穆等増置二斗门一石防及修补隄防尽复旧迹庶为永久之利【宋史河渠志】宋髙宗绍兴八年命【临安】守臣张澄发厢军壮城兵千人开濬运河堙塞以通往来舟楫【宋史河渠志】
　　宋髙宗绍兴十六年五月壬申浚运河【宋史髙宗本纪】宋孝宗隆兴二年【临安】守臣呉芾言城里运河先巳措置北梅家桥仁和仓斜桥三所作坝取西湖六处水口通流灌入府河积水至望仙桥以南至都亭驿一带河道地势自昔髙峻今欲先于望仙桥城外保安牐两头作坝却于竹车门河南开掘水道车戽运水引入保安门通流入城遂自望仙桥以南开至都亭驿桥可以通彻积水以备缓急计用工四万从之【宋史河渠志】
　　宋孝宗乾道三年六月知荆南府王炎言临安居民繁伙河港堙塞虽屡开縁裁减工费不能迄功臣尝措置开河钱十万缗乞候农暇待诏有司用此专充开河支费庶几河渠复通公私为利上俞其请　守臣言募人自西兴至大江疏沙河二十里并濬牐里运河十三里通便纲运民旅皆利复恐湖水不定复有填淤且通江六堰纲运至多宜差注指挥一人专以开撩西兴沙河系衔及发捍江兵士五十名专充开撩沙浦不得杂役仍从本府起立营屋居之【宋史河渠志】
　　宋孝宗乾道四年【临安】守臣周淙出公帑钱招集游民开濬城内外河疏通淤塞人以治办称之【宋史河渠志】宋孝宗乾道六年淮东提举徐子寅言淮东盐课全仰河流通快近运河浅涩自扬州湾头港口至镇西山光寺前桥垜头计四百八十五丈乞发五千余卒开濬从之【宋史河渠志】
　　宋孝宗乾道七年二月诏令淮南漕臣自洪泽至山浅涩之处如法开撩　是年以臣僚言丹阳练湖幅员四十里纳长山诸水漕渠资之故古语云湖水寸渠水尺在唐之禁甚严盗决者罪比杀人本朝寖缓其禁以惠民然修筑严甚春夏多雨之际潴蓄盈满虽秋无雨漕渠或浅但泄湖水一寸则为河一尺矣兵变以后多废不治堤岸圯阙不能贮水彊家因而专利耕以为田遂致淤淀嵗月既久其害滋广望责长吏濬治堙塞立为盗决侵耕之法着于令庶几练湖渐复其旧民田获灌溉之利漕渠无浅涸之患诏两浙漕臣沈度专一措置修筑【宋史河渠志】
　　宋孝宗淳熈二年两浙漕臣赵磻老言临安府长安牐至许邨廵检司一带漕河浅涩请出钱米发两岸人戸出力开濬又言欲于通江桥置板牐遇城中河水浅涸启板纳潮继即下板固防水势不得通舟若河水不乏即收牐板听舟楫往还为便【宋史河渠志】
　　宋孝宗淳熈五年以漕臣陈岘言于十月募工开濬无锡县以西横林小井及犇牛吕城一带地髙水浅之处以通漕舟浙西运河自临安府北郭务至镇江江口牐六百四十一里淳熈七年帝因辅臣奏金使往来事曰运河有浅狭处可令守臣以渐开濬庶不扰民【宋史河渠志】
　　宋孝宗淳熈九年知常州章冲奏常州东北曰深港利港黄田港夏港五斗港其西曰灶子港孟渎泰伯渎烈塘江隂之东曰赵港白沙港石头港陈港蔡港私港令节港皆古人开以为溉田无穷之利者也今所在堙塞不能灌溉臣尝讲求其说抑欲不劳民不费财而漕渠旱不干水不溢用力省而见功速可以为悠久之利者在州之西南曰白鹤溪自金坛县洮湖而下今浅狭特七十余里若用工濬治则漕渠一带无干涸之患其南曰西蠡湖自宜兴太湖而下止开浚二十余里若更令深逺则太湖水来漕渠一百七十余里可免浚治之扰至若望亭堰牐置于隋之至德而彻于本朝之嘉祐至元祐七年复置未几又毁之臣谓设此堰牐有三利焉阳羡诸渎之水奔趋而下有以节之则当潦嵗平江三邑必无下流淫溢之患一也自常州至望亭一百三十五里运河亦有所节则沿河之田旱嵗资以灌溉二也每嵗冬春之交重纲及使命往来多苦浅涸今启闭以时足通舟楫复免车灌注之劳三也诏令相度开浚【宋史河渠志】
　　耿秉淳熈十年知镇江军上疏曰如遇亢旱听民车河水孝宗问大臣曰水岂可不令百姓灌田对曰恐人使往来水浅故不许孝宗曰稼穑事大可从秉请【江南通志　人使往来者谓贡使往来之运道也闻之明季如遇旱年运河水浅不令民放涓滴之水以灌田也南宋君臣何其爱民之深哉】
　　宋孝宗淳熈十一年冬臣僚言【浙西】运河之浚自北闗至秀州杉青各有牐堰自可潴水惟沿河上塘有小堰数处积久低陷无以防遏水势当以时加修治兼沿河下岸泾港极多其水入长水塘海盐塘华亭塘由六里堰下私港散漫悉入江湖以私港深运河浅也若修固运河下岸一带泾港自无走泄又自秀州杉青至平江府盘门在太湖之际与湖水相连而平江阊门至常州有枫桥浒墅乌角溪新安溪将军堰亦各通太湖如遇西风湖水由港而入皆不必浚惟无锡五泻牐损坏累年常是开堰彻厎放舟更江隂军河港势低水易走泄若从旧修筑不独潴水可以通舟而无锡晋陵间所有杨湖亦当积水而四傍田畆皆无旱暵之患独自常州至丹阳县地势髙仰虽有犇牛吕城二牐别无湖港潴水自丹阳至镇江地形尤髙虽有练湖缘湖水日浅不能济逺雨晴未几便觉干涸运河浅狭莫此为甚所当先濬上以为然【宋史河渠志】
　　宋孝宗淳熈十四年州守臣熊飞言扬州运河惟借州真州两牐潴积今河水走泄缘州上中二牐久不修治独潮牐一座转运提盐及本州共行修整然迫近江潮水势冲激易致损壊真州二牐亦复损漏令有司葺理上下二牐以防走泄从之【宋史河渠志】
　　张孝祥知荆南湖北路安抚使筑守金隄自是荆州无水患置万盈仓以储诸漕之运【宋史张孝祥传】
　　蔡洸知镇江府时久旱郡民筑陂潴水灌溉漕司檄郡决之父老泣诉洸曰吾不忍获罪百姓也却之巳而大雨漕运通嵗亦大熟民歌之曰我潴我水以灌以溉俾我不夺蔡公是頼【宋史蔡洸传】
　　陈敏为都统制兼知髙邮军自寳应至髙邮按其旧作石防十二所自是运河通泄无冲突患敏言长淮二千余里河道通北方者五清汴涡颍蔡是也通南方以入江者唯楚州运河耳北人舟舰自五河而下将谋渡江非得楚州运河无縁自达昔周世宗自楚州北神堰凿老鹳河通战舰以入大江南唐遂失两淮之地由此言之楚州实为两朝司命愿朝廷留意【宋史陈敏传】李浩知静江府兼广西安抚上谕大臣曰李浩营田议甚可行大臣莫有应者浩至郡旧有灵渠通漕运及灌溉嵗久不治命疏而通之民頼其利【宋史李浩传】贝钦世知江隂县县有运河堙塞钦世浚治之大家争捐金相助不逾月而成【江南通志】
　　宋光宗绍熈五年淮东提举陈损之言髙邮楚州之间陂湖渺漫茭葑弥满宜剏立隄堰以为潴泄庶几水不至于泛溢旱不至于干涸乞兴筑自扬州江都县至楚州淮隂县三百六十里又自髙邮兴化至盐城县二百四十里其隄岸傍开一新河以通舟船仍存旧隄以捍风浪栽栁十余万株数年后隄岸亦牢其木亦可备修补之用兼州墟镇旧有隄牐乃泰州泄水之处其牐坏久亦于此剏立斗门西引盱眙天长以来众湖之水起自扬州江都经由髙邮及楚州寳应山阳北至淮隂西达于淮又自髙邮入兴化东至盐城而极于海又泰州海陵南至扬州泰兴而彻于江共为石防十三斗门七乞以绍熈堰为名镵诸坚石淮田多沮洳因损之筑隄捍之得良田数百万顷奏闻除直秘阁淮东转运判官【宋史河渠志】
　　宋宁宗庆元五年两浙转运浙西提举言以镇江府守臣重修吕城两牐毕再造一新牐以固隄防庶为便利从之【宋史河渠志】
　　宋宁宗嘉泰元年守臣李珏言州境北边扬子大江南并太湖东连震泽西据鬲湖而漕渠界乎其间漕渠两傍曰白鹤溪西蠡河南戚氏北戚氏直湖州港通于二湖曰利浦孟渎烈塘横河五泻诸港通于大江而中间又各自为支沟断汊曲绕参错不以数计水利之源多于他郡而常苦易旱之患何哉臣尝询访其故漕渠东起望亭西上吕城一百八十余里形势西髙东下加以嵗久浅淤自河岸至厎其深不满四五尺常年春雨连绵江湖泛涨之时河流忽盈骤减连嵗雨泽愆阙江湖退缩渠形尤亢间虽得雨水无所受旋即走泄南入于湖北归大江东径注于呉江晴未旬日又复干涸此其易旱一也至若两旁诸港如白鹤溪西蠡河直湖烈塘五泄堰日为沙土淤涨遇潮髙水泛之时尚可通行舟楫若值小汐久晴则俱不能通应自余支沟别港皆巳堙塞故虽有江湖之侵不见其利此其易旱二也况漕渠一带纲运于是经由使客于此往返每遇水涩纲运便阻一入冬月津送使客作坝车水科役百姓不堪其扰岂特溉田缺事而巳望委转运提举常平官同本州相视漕渠并彻江湖之处如法浚治尽还昔人遗迹及于望亭修建上下二牐固护水源从之【宋史河渠志】宋宁宗嘉泰二年六月壬午浚浙西运河【宋史宁宗本纪】
　　宋宁宗嘉定间臣僚言国家驻跸钱塘纲运粮饷仰给诸道所系不轻水运之程自大江而下至镇江则入牐经行运河如履平地川广巨舰直抵都城盖甚便也比年以来镇江牐口河道淤塞不复通舟乞令漕臣同淮东总领及本府守臣公共措置开撩【宋史河渠志】汪纲知髙邮军兴化民田濵海昔范仲淹筑堰以障舄卤守毛泽民置石防函管以疏运河水势嵗久皆坏纲乃増修之部使者闻于朝増一秩知绍兴府萧山有古运河西通钱塘东逹台明沙涨三十余里舟行则胶乃开浚八千余丈复创牐江口使泥淤不得入河水不得泄于涂则尽甃以达城闉十里创一庐名曰施水主以道流于是舟车水陆不问昼夜暑寒意行利渉欢防忘勚【宋史汪纲传】
