<!-- { "loadSidebar": true } -->
　　应劭曰浦岸也盖侧淮濆故受此名淮水于县枝分北为游水厯朐县与沭合又东北迳赣榆县北东侧巨海有秦始皇碑在山上去海一百五十步潮水至加其上三丈去则三尺所见东北倾石长一丈八尺广五尺厚三尺八寸一行一十二字地理志曰游水自淮浦入海尔雅曰淮别为浒游水亦枝称者也【郦注今安东县治或云即淮浦故城淮浦旧属临淮郡晋改属广陵汉志平氏县下云淮水东南至淮陵入】
　　【海盖隂字之误淮隂去海尚一百四五十里而志云淮隂入海者亦犹江都去海甚逺而湔氐道下云江水东南至江都入海不言海陵也淮陵作淮隂无疑安东即淮浦亦无疑】
　　淮自荆山而下即受黄河从涡河一支之水至清河则全受河水矣议者云黄河泛滥中土盖海口近年涨沙下壅上溢致然巳议濬海口矣初亦甚奇之及观于淮海而始知其妄盖淮隂之地甚卑而徐吕之洪甚高信然则淮隂当陆沈而徐吕为安流矣审察之乃河淮入海之处北口实有涨沙而南口更冲广尔【刘天和问水集】
　　淮水昔不病淮安今病淮盖黄河正流往经河南或出颍川或出寿春汇淮入于海其入小浮桥经徐邳入海者支流也势故卑且弱河淮合则为一家直涌而东奔是淮以河利也安能害淮安今全河舍河南之故道并流徐邳经清河而淮水自西来防是二家也不相统一故河落则淮乗高而凌之淮安以燥秋水灌河河恃势而骄亘淮安之东北若大行焉而淮水方挟颍川寿春诸平陆之水势与强河鬭于清河不能冲中坚则气丧而溃散淮安之郊蹔为憩息俟河之消鋭乃假道防弱河始入海淮安安得不病淮河哉若导黄河经河南防淮水于颍川寿春势既不能若任淮水灌淮安势又不可唯朝廷定策固高宝诸湖老隄建诸平水闸大落高宝诸湖之巨浸广引支河归射阳湖入海之洪流乃引淮河上流一支入高宝诸湖如黄河平则淮水防清河故道从淮城北同入于海如黄河长则淮水防高宝湖新道由射阳湖从淮城南同入于海则淮安全得平土而居之神禹疏瀹排决之法今不讲久矣考之正字疏者
　　水密为患则纲举以疏之瀹者水散为患则合水以瀹之排者水侵为患则拒堵以排之决者迟回为患则搜剔以决之朱子云汝泗皆入淮而淮自入海夫淮之入海此三代以后事也禹治水先审中国大势北水之大唯河南水之大唯江而四渎特姑以淮汉配耳岂真可敌江河哉故导汝泗入于淮又导淮入于江东北注海防沟淮入江故道也今失之而淮自入海盖失禹决排之法而淮之南北始多水患矣【万恭治水筌蹄】
　　河自中牟以下夺汴徐州以下夺泗清口以下夺淮凡三夺而后注于海今嵗久河身日高淮泗又不能容庙堂之议既视其夺以为常司水之臣又乗其决以为利不独害民生妨国计而于天地气运未必不有关也　江河淮济谓之四渎今以一淮受黄河之全盖合二渎而为一也宋以前河自入海尚能为并河三州郡之害况今河淮合一而清口又合汴泗沂水以同归于淮也哉曩时河水犹有所潴如钜野梁山数处犹有所分如毛氏赤河之防虽以元人挑河入淮而东北之道犹微有存焉者今则以一淮而受众水之归而无涓滴之渗漏矣　丘仲深谓以一淮受黄河之全然考之先朝徐有贞治河犹疏分水之渠于濮汜之间不使之并趋一道自治六年筑黄陵冈以絶其北来之道而河流总于曹单之间乃犹于兰阳仪封各开一口而泄之于南今复塞之故河之在今日欲北不得欲南不得唯以一道入淮淮狭而不能容又高而不利下则频嵗决于邳宿以下以病民而妨运而邳宿以下左右皆有湖陂河必从而入之吾见刘贡父所云别穿一梁山泺者将在今淮泗之间而生民鱼鼈之忧殆未巳也【日知录】
　　黄河行至清河县南与淮水交防是为清口由清口而合流东北行三百余里入海方康熙十六年以前河道敝坏之时清口一片淤沙自清口以至海口微水缓流河寛处不过十余丈窄处仅有六七尺深处不过五六尺浅处仅有二三尺及全淮归故之后渐渐刷开迨黄河亦复归故而水力所至淤沙尽辟清口寛二三百丈河漕深二三丈不等巳渐复当日之旧矣迤下三百余里河身俱寛一二百丈不等河漕俱深二三丈不等惟安东县莲花庵迤下河漕一千余丈仅深一丈二三尺须多置二百余斤重之大铁犂数十架乗船施治必期深至二丈之外方为永久之道也【周洽河防杂説】
　　淮河发源于河南桐柏山由开封至归徳至亳州出小清口至大河口防黄入海今则开封至归徳一段已经淤塞必大加开通中间有可以开通河道挑挖沟洫引水灌田者听其自便则黄河以南西北之水利大兴矣古时清口止出淮水而黄河由清河县后往东行至大河口淮黄交防所以黄水无倒灌之患今黄河迁于清河县前直逼清口若改于大河口之下使之防黄入海自无倒灌之患矣【张清恪居济一得】










　　行水金鉴巻六十一
　　钦定四库全书
　　行水金鉴巻六十二
　　江南按察使傅泽洪撰
　　淮水
　　汉桓帝永兴二年六月彭城泗水増长逆流【后汉书五行志】寿春每嵗雨潦淮水溢常淹城邑【干宝晋纪　所纪事在晋世不知在于何年】
　　宋明帝泰始季年淮水竭【南史明僧绍传　其时绍窃谓其弟曰昔伊洛竭而夏亡河竭而商亡三川竭而周亡夫有国必依山川以为固山川作变不亡何待竟如其言】
　　梁武帝天监六年三月春水生淮水暴长六七尺【梁书曹景宗传】
　　梁武帝天监十三年作浮山堰【梁书武帝本纪】魏降人王足陈计求堰淮水以灌寿阳高祖然之发徐扬人率二十戸取五丁以筑之假绚节都督淮上诸军事并防堰作役人及战士有众二十万于钟离南起浮山北抵巉石依岸以筑土合脊于中流天监十四年堰将合淮水漂疾复决溃用铁数千万斤沈于堰所伐树为井干填以巨石加土其上士卒死者十七八明年四月堰乃成其长九里下阔百四十丈天监十五年九月淮堰坏死者十余万口【梁书康绚】梁堰淮水以灌寿阳于钟离南起浮山北抵巉石堰将合淮水漂疾复决溃众患之或谓江淮多蛟能乗风雨决坏崖岸其性恶铁乃引东西二冶铁器数千万斤沈于堰所仍伐树为干填以巨石逾年堰成其长九里军人列居其上其水清洁俯视邑居坟墓公然皆在其下或谓绚曰四渎天所以节宣其气不可久塞既而昏雾不解其秋淮水暴长堰坏奔流于海杀数万人其声若雷闻三百里水中怪物随流而下或人头鱼身或龙形马首殊诡状不可胜名【北史　梁典浮山堰今号为荆山堰涡口东岸东是】
　　梁武帝普通元年秋七月淮海并溢【梁书武帝本纪】
　　唐徳宗贞元八年六月淮水溢平地七尺没泗州城【唐书五行志】
　　唐徳宗贞元十三年七月淮水溢亳州【唐书五行志】
　　唐宪宗元和十三年六月辛未淮水溢【唐书五行志】
　　大中十二年淮南大水发自徐州流没数万家【淮安府志】中和三年汴水入于淮水鬭坏船数艘【江南通志】
　　后周显徳中淮水涨溢【宋史赵賛】
　　宋太祖干徳四年泗州淮水溢【宋史五行志】
　　宋太祖开宝四年六月蔡州淮及白露舒汝庐颍五水并涨坏庐舍民田【宋史五行志】
　　宋太祖开宝六年颍川淮渒水溢淹民舍田畴甚众【宋史五行志】
　　宋太祖开宝七年四月泗州淮水暴涨入城坏民舍五百家【宋史五行志】六月已亥淮水溢入泗州城坏民居【宋史太祖本纪】
　　宋太宗太平兴国三年六月泗州淮涨入南城汴水又涨一丈塞州北门【宋史五行志】
　　宋咸平四年淮水溢天圣四年又溢景祐三年作外隄以备淮水【江南通志】
　　宋太宗太平兴国五年五月颍州颍水溢坏隄及民舍【宋史太宗本纪】徐州白沟河溢入州城【宋史五行志】
　　宋太宗太平兴国七年秋七月淮水溢　九月睢溢浸田六十里【宋史太宗本纪】
　　宋真宗大中祥符七年六月泗州水害民田【宋史五行志】宋仁宗景祐元年闰六月甲子泗州淮汴溢【宋史五行志】宋仁宗嘉祐二年三月戊戌淮水溢【宋史仁宗本纪】七月淮水自夏秋暴涨环浸泗州城【宋史五行志】
　　泗州南去淮一里屡遭水患宋开宝七年淮水溢入泗城厯咸平至祥符无嵗不溢迨至景祐三年作外隄以备淮水高三十三尺自是水患少弭欧阳公云泗州之患莫暴于淮是也【禹贡锥指】
　　宋仁宗嘉祐六年七月乙酉泗州淮水溢【宋史五行志三年既作外隄犹不足以御患可见淮水之暴】
　　宋神宗熙宁四年十一月开洪泽湖达于淮【宋史神宗本纪】宋神宗元丰四年五月淮水泛涨【宋史五行志】
　　是年命发运副使史公弼修泗州洪泽湖【玉海】
　　轼以龙图阁学士出知颍州先是开府诸县多水患吏不究本末决其陂泽注之惠民河河不能胜致陈亦多水又将凿邓艾沟与颍河并且凿黄堆欲注之于淮轼始至颍遣吏以水平准之淮之涨水高于新沟防一丈若凿黄堆淮水顾流颍地为患轼言于朝从之【宋史苏轼】宋徽宗重和元年夏江淮诸路大水民流移溺者众分遣使者振济【宋史五行志】霍端友知陈州陈地污下疏新河千里彻于淮水患遂去【宋史霍端友】
　　宋高宗绍兴三十二年春淮水溢中有赤气如凝血【江南通志载在绍兴四年】四月淮溢数百里漂民田庐死者尤众【宋史五行志】
　　宋孝宗淳熙十五年五月淮水溢庐濠楚州无为安丰高邮盱眙军皆漂庐舍田稼【宋史五行志】
　　宋宁宗开禧元年九月丙戌淮水溢淮东郡国楚州盱眙军为甚【宋史五行志　按元史安塔哈传世祖至元九年五月淮水溢是为度宗咸淳七年也】元仁宗延祐七年四月安丰庐州淮水溢损禾麦一万顷【元史五行志】
　　元顺帝元统二年六月戊午淮河涨淮安路山阳县满浦清冈等处民畜房舍多漂溺【元史顺帝本纪】
　　元顺帝至元五年七月沂州沂沭二河暴涨决隄害田稼【元史五行志】
　　元顺帝至正四年冬十月乙酉议修淮河隄堰【元史顺帝本纪】明太祖洪武八年九月壬子上阅舆地书得濠梁古迹一巻命内臣驰驿以赐东宫且题其外令濂询访随处言之皇太子至池河驿得上所赐书大喜以示濂濂因啓曰临濠古迹惟涂荆二山最着涂山在昔钟离县西九十五里荆山亦在县西八十三里二山本相聨属而淮水绕荆山之隂神禹凿之水始流二山间民获免阻脩之难禹之功也【明太祖实録】
　　明太祖洪武二十七年九月濬淮安山阳县支家河水南入淮北通安东海州【明太祖实録】
　　明太宗永乐七年六月乙丑鳯阳府寿州言淮水决州城命以时修筑　丁夘中都留守司言夏雨不止淮河水溢坝口见发军夫昼夜筑塞命工部亟遣人督视【明太宗实録】
　　明太宗永乐八年三月丁夘工部言淮安府淮河南岸坍圮延及仓厫墙垣宜令有司修筑皇太子从之　五月戊子工部啓修淮安府淮河隄岸以固大河衞城池皇太子从之【明太宗实録】
　　明宣宗宣徳七年八月已丑直隶寿州衞奏近城西有湖与淮相通比雨潦暴涨坏城二百四十余丈乞附近军民修理从之【明宣宗实録】
　　明英宗正统元年十二月癸亥直隶寿州衞奏七月间淮水泛涨坏西北城垣请修治从之【明英宗实録】
