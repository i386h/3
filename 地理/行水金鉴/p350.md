<!-- { "loadSidebar": true } -->
　　宋工部尚书掌百工水土之政令稽其功绪以诏赏罚侍郎为之贰　水部郎中员外郎掌沟洫津梁舟楫漕运之事凡隄防决溢疏壅厎以时约束而计度其嵗用之物修治不如法者罚之规画措置为民利者赏之分案六置吏十有三绍兴累减吏额　都水监旧隶三司河渠案嘉祐三年始专置监以领之判监事一人以员外郎以上充同判监事一人以朝官以上充丞二人主簿一人并以京朝官充轮遣丞一人出外治河埽之事或一嵗再嵗而罢其有谙知水政或至三年置局于澶州号曰外监元丰正名置使者一人丞二人主簿一人使者掌中外川泽河渠津梁隄堰疏凿浚治之事丞参领之凡治水之法以防止水以沟荡水以浍防水以陂池潴水凡江淮海所经都邑皆颁其禁令视汴洛水势涨涸增损而调节之凡河防谨其法禁嵗计筊揵之数前期储积以时颁用各随其所治地而任其责兴役以后月至十月止民功则随其先后毋过一月若水溉田及疏治壅积为民利者定其赏罚凡修隄岸植榆栁则视其勤惰多寡以为殿最南北外都水丞各一人都提举官八人监埽官百三十有五人皆分职涖事即干机速非外丞所能治则使者行视河渠事元丰八年诏提举汴河隄岸司本监先是洛入汴专置隄岸司至是亦归之元祐四年复置外都水使者五年诏南北外都水丞并以三年为任七年方议囬河东流乃诏河北东西漕臣及开封府界提防各兼南北外都水事绍圣元年罢元符三年诏罢北外都水丞以河事委之漕臣三年复置重和元年工部尚书王诏言乞选差曽任水官谙练者为南北两外丞从之宣和三年诏罢南北外都水丞司依元丰法通差文武官一员分案七置吏三十有七所有街道司掌辖治道路人兵若车驾行幸则前期修治有积水则疏之建炎三年诏都水监置使者一员绍兴九年复置南北外都水丞各一员南丞于应天府北丞于东京置司十年诏都水事归于工部不复置官【宋史职官志】
　　宋太祖干德五年正月诏开府大名府郓澶滑孟濮齐滋沧埭滨德博怀卫郑等州长吏并兼本州河隄使盖以谨力役以重水患也【宋史河渠志】
　　宋太祖开宝五年三月诏曰朕毎念河渠溃决颇为民患故署使职以总领焉宜委官聮佐治其事目今开封等十七州府各置河隄判官一员以本州通判充如通判缺员即以本州官充【宋史河渠志】
　　宋太宗淳化二年三月诏长吏以下及巡河主埽使臣经度行视河防勿致坏隳违者当寘于法【宋史河渠志】宋真宗咸平三年诏縁河官吏虽秩满须水落受代知州通判两月一巡隄县令佐迭巡隄防转运使勿委以他职【宋史河渠志】
　　宋仁宗皇祐三年五月壬申置河渠司【宋史仁宗本纪】宋仁宗嘉祐三年十一月巳丑置都水监罢河渠司【宋史仁宗夲纪】
　　宋神宗熈寜四年命程昉为都大提举黄御等河【宋史河渠志】
　　宋神宗熈寜六年四月始置疏濬黄河司自卫州浚至海口人船朩鐡工匠皆取之诸埽官吏俸给视都水监丞司行移与监司敌体【宋史河渠志】
　　宋神宗熈寜九年九月丙寅诏罢都大制置河北河防水利司【宋史神宗本纪】
　　宋神宗元丰三年五月甲申诏改都大提举洛通汴司为都提举汴河隄岸司【宋史神宗本纪】
　　宋哲宗元祐四年复置修河使【宋史河渠志】
　　宋哲宗元祐五年罢修河使及检举【宋史河渠志】宋哲宗元祐七年四月诏南北外丞司管下河埽今后令河北京西转运使副判官府界提防分认界至内河北仍于御内带兼管南北外都水公事【宋史河渠志】宋哲宗绍圣二年诏武进丹阳丹徒县界沿河隄岸及石防石朩沟并委令佐检察修防劝诱食利人户修葺任满稽其勤惰而赏罚之从工部之请也【宋史河渠志】宋哲宗元符三年七月复置北外都水丞司【宋史河渠志】宋徽宗崇宁元年十二月置提举淮浙澳牐司官一员掌杭州至扬州洲澳牐凡常润杭秀扬州新旧等牐通治之【宋史河渠志】
　　宋徽宗政和五年置提举修系永桥所【宋史河渠志】宋徽宗宣和四年臣僚言都水监因恩州修河举辟文武官至百二十余员授牒家居不省所领何事皆乗传给劵第功希赏诏除正官十一员外余并罢所有东京四排岸司监官各以京朝官閤门只侯以上及三班使臣充掌水运纲船输纳顾直之事汴河上下鎻蔡河上下鎻各监官一人以三班使臣充掌算舟船朩筏之事天下堰总二十一监官各一人渡总六十五监官各一人皆以京朝官三班使臣充亦有以本处监当兼掌者【宋史河渠志】














　　行水金鉴巻一百六十四
　　钦定四库全书
　　行水金鉴巻一百六十五
　　江南按察使傅泽洪撰
　　官司
　　金泰和四年吏部定考课法准唐令作四善十七最之法十一曰隄防坚固备御无虞为河防之最　工部尚书一员正三品侍郎一员正四品郎中一员从五品掌修造工匠屯田山林川泽之禁江河隄岸道路桥梁之事员外郎一员从六品主事二员从七品覆实司管勾一员从七品主事有令史十人　都水监街道司焉分治监专规措黄沁河卫州置司监正四品掌川泽津梁舟楫河渠之事兴定五年兼管勾沿河漕运事作从五品少监正六品以下皆同兼漕事少监从五品【明昌二年増一员衞州分治】丞二员正七品内一员外监分治贞元元年置掾正八品掌与丞同外监分治【大定二十七年添一员眀昌三年并罢之六年复置二员】勾当官四员准备分治监差委【明昌五年以罢掾设二员兴定五年设四员】　都巡河官从七品掌巡视河道修完隄堰栽植榆栁凡河防之事分治监巡河官同此　诸都巡河官掌提控诸埽巡河官【明昌五年设以合得县令人年六十者选充大定二年设滹沲河巡河官二员】散巡河官【于诸局及丞簿亷举人并见勾当人六十以下者充】　黄汴都巡河官下六处河隂雄武荥泽原武阳武延津各设散巡河官一员　黄沁都巡河官下四处怀州孟津孟州城北各设黄沁散巡河官各一员　衞南都巡河官下四处新乡崇福上崇福下卫南淇上散巡河官各一员滑濬都巡河官下四处武城白马书城教城散巡河
　　官各一员　曹甸都巡河官下四处东明西佳孟华陵城散巡河官各一员　曹济都巡河官下四处定陶济北寒山金山散巡河官各一员【凡二十五埽埽兵万二千人】　诸埽物料场官掌受给本场物料分治监物料场官同此唯崇福上下埽物料场官与当界官通管收支南京延津渡河桥官兼讥察事管勾一员同管勾一员掌桥船渡口讥察济渡给受本桥诸物等事内讥察事留守司余浮桥官同此　皇统三年四月怀州置黄沁河隄大管勾司未详何年罢正大二年外监东置归德西置于河阴　散巡检正九品内泗州以管勾排岸兼之皆设副巡检一员为之佐　大庆闗管勾河桥官兼讥察事一员正八品掌解系浮桥济渡舟楫巡视河道修完埽岸兼率埽兵四时功役栽植榆栁预备物料讥察奸伪等事同管勾一员【司吏二人女直汉人各一人】　提举三门集津南北岸正六品【南迁后置　金史百官志】
　　金世宗大定十年二月滹沱河剏设巡河官二员【金史河渠志】
　　金世宗大定十九年九月设京埽巡河官一员【金史河渠志】金世宗大定二十七年二月丁亥命沿河京府州县长贰官并带管勾河防事【金史世宗本纪】
　　金章宗泰和六年春正月癸夘始以沿河县官兼管勾漕河事州府府官兼提控【金章宗本纪】十二月通济河剏设巡河官一员与天津河同为一司通管漕河牐岸上名天津河巡河官都水监【金史河渠志】
　　元工部尚书【三员四员二员一员不等】侍郎员外郎【亦多少不等】巡河提领所提领二员副提领一员　都水监秩从三品掌治河渠并隄防水利桥梁牐堰之事都水监二员从三品少监一员正五品监丞二员正六品经厯知事各一员令史十人防古笔且齐一人回回令史一人通事知印各一人奏差十人壕寨十六人典吏二人至元二十八年置二十九年领河道提举司大德六年陞正三品延祐七年仍从三品　大都河道提举司秩从五品提举一员从五品同提举一员従六品副提举一员从七品河南山东都水监至正六年五月以连年河决为患
　　置都水监以专疏塞之任　行都水监至正八年二月河水为患诏于济寕郓城立行都水监九年又立山东河南等处行都水监十一年十二月立河防提举司行都水监掌巡视河道从五品十二年正月行都水监添设判官二员十六年正月又添设少监监丞知事各一员　都水庸田使司至元二年正月置都水庸田使司于平江既而罢之至五年复立至正十二年因海运不通京师阙食诏河南洼下水泊之地置屯田八处于汴梁添立都水庸田使司正三品掌种植稻田之事庸田使二员副使二员佥事二员首领官经厯知事照磨各一员司吏十二人译史二人【元史百官志】元有天下内立都水监外设各处河渠司以兴举水利修理河防为务【元史河渠志　自元以来都水河渠设官专以兴举水利以为民也不专主漕运于此可见】
　　元世祖中统四年九月乙酉立漕运河渠司【元史世祖本纪　按史百官志凡漕运之事中统二年初立军储所寻改漕运所至元元年改漕运司十二年改都漕运司十九年改京畿都漕运使司二十四年内外分立两运司而京畿都漕运司如旧属户部据此则漕运专司运粮不理河务矣是年立漕运河渠司似为兼职与明季相同】
　　元世祖至元十四年三月癸已以行都水监兼行漕运司事【元史世祖本纪】
　　元世祖至元十九年四月庚戌设怀孟路管河渠使副各一员【元史世祖本纪】
　　元世祖至元二十五年二月丙寅改河渠提举司为转运司【元史世祖本纪】
　　至元二十六年防通河成后四年始建都水分监于东阿之景德镇掌河渠坝闸之政【山东全河备考】
　　元世祖至元二十七年十月甲戌立防通汶泗河道提举司従四品【元史世祖本纪】
　　元世祖至元二十九年正月巳亥命太史令郭守敬兼领都水监事仍置都水监少监丞经歴知事凡八员四月壬子敕都水监分视黄河隄堰罢河渡司【元史世祖本纪】
　　元成宗大德二年二月乙丑立浙西都水庸田司专主水利【元史成宗本纪】
　　元成宗大德三年四月巳未自通州至两淮漕河置巡防捕盗司凡十九所【元史成宗本纪】
　　尚野改怀孟河渠副使防遣使问民疾苦野建言水利有成法冝有司不冝复置河渠官事闻于朝河渠官遂罢迁国子助教【元史尚野】
　　元成宗大德八年正月辛巳自荥泽至睢州筑河防十有八所【元史成宗本纪】
　　元武宗至大元年八月戊申宁夏立河渠司秩五品官二员参以二僧为之特授奎腾太史【元史武宗本纪参以二僧为之元政之纪纲乱矣】
