<!-- { "loadSidebar": true } -->









　　行水金鉴巻八十
　　钦定四库全书
　　行水金鉴巻八十一
　　江南按察使傅泽洪撰
　　济水【古文作泲然说文从水从注云兖州之泲从水从齐注云出常山房子县賛皇山则此
　　当作泲但自来相传不敢改易】
　　导沇水东流为济入于河【禹贡　释文沇音兖又以转反】
　　泉源为沇流去为济【孔氏传】
　　地理志云济水出河东垣县王屋山东南至河内武德县入河见今济水所出在温之西北七十余里【孔氏疏　汉垣县故城在今山西平阳府垣曲县西四十里王屋山在今河南懐庆府济源县西北八十里济源本汉轵县属河内郡隋改置济源县县西有王屋故城后周所置本垣县地元和志云王屋山在王屋县北十五里元省县入济源故济源有王屋山西南接垣曲县界垣曲故垣县也武德故城在今懐庆府武陟县东黄河在县南与开封府河隂县分水温城故城在今懐庆府温县西南】
　　济水出河东垣县东王屋山为沇水【水经】
　　山海经曰聨水出焉西北流注于泰泽郭景纯云聨沇声相近即沇水也潜行地下至共山南复出于东丘今原城东北有东丘城春秋说题辞曰济齐也齐度也员也风俗通曰济出常山房子县赞皇山庙在东郡临邑县济齐其度量也余按二济同名所出不同乡源亦别斯乃应氏之非矣今济水重源出温城西北平地水有二源东源出原城城东北俗以济水重源所发因复谓之济源城其水南迳其城东故县之原乡杜预曰沇水县西北有原城者也是南流与西源合西源出原城西东沇水注之水出西南东北流注于济济水又东迳原城南东合北水乱流东南注分为二水一水东南流俗谓之衍水即沇水也济水又东南迳絺【注讹作稀】城北而出于温矣其一水枝津南流注于湨【音鵙】水出原城西北原山勲掌谷俗谓之白涧水南迳原城西春秋防于湨梁谓是水之坟梁也尔雅曰梁莫大于湨梁梁水堤也湨水又东南迳阳城东与南源合又东合北水乱流东南左防济水枝渠又东迳钟繇隖北又东南涂沟水注之又东北迳汲县故城北又东南流天浆水涧水注之又东南流右防同水又南注于河也【郦注　共山在济源县北十二里原城在县西北十五里今名原乡括地志云沇水出王屋山顶崖下石泉渟而不流其深不测既见而伏至济源县西北二里平地其源重发而东南流按故原城在济源县西北二里今济渎庙西龙潭东北有其遗址汉志常山房子县賛皇山右济水所出东至廮陶入泜元和志赵州賛皇县济水源出賛皇山西北流去县南十里此别是一济水应劭以为四渎误也元和志济水在济源县东北三里有二源其深莫测西源周围六百八十五步深一丈皆缭以周墙李濂游济渎记云济渎庙后有池是为东池即东源周仅百余步池西有石桥桥西为西池周如东池旧记济水出王屋山顶太乙池伏流地中东行九十里复见于此其太乙池今亦涸矣刘漪西源辨曰济水二源旧志唯以庙垣石桥为界按水经注二源一在原城东北一在原城西南为地殊逺不可以一桥之界遂分东西而谓二源俱在是也意此为池之东源信矣池西二里又有一源旧称为龙潭时出时没不关水旱下流经济庙南会池水于东北当为济之西源无疑也絺城在今河内县西南元和志济水经河内县西南去县三十里】
　　又东至温县西北为济水又东过其县北【水经】
　　济水于温城西北与故渎分南迳温县故城西厯虢公台西皇览曰温城南有虢公台基趾尚存济水南流注于河济水故渎于温城西北东南出迳温城北又东迳虢公冢北皇览曰虢公冢温县郭东济水南大冢是也济水当在王莽之世川渎枯竭其后水流迳通津渠势改寻梁脉水不与昔同【郦注】
　　屈从县东南流过坟城西又南当巩县北南入于河【水经坟城在今温县东黄河在温县南与河南府巩县分水巩县故城在今县西南三十里】
　　按济水故渎即汉志所谓东南至武德入河者盖禹迹也河水注云成臯大伾山在河内修武武德之界济沇之水与荥播泽出入自此即经所谓济水从北来注之者今济水自温县入河不于此也所入者奉沟水耳即济沇之故渎矣【沁水篇云沁水东过武德县南积为陂有朱沟水注之其水上承沁水于沁水县西北自方口东南流奉沟水右出焉又东南流右泄为沙沟水又东迳隰城北殷城西而东南流入于陂陂水又东南流入河先儒亦咸谓是沟为泲渠故班固及阚骃并言泲水至武德入河按沙沟即奉沟之下流古济水由此入河故谓之泲渠沙沟当在今武陟县界也】正与此相发明济水于武德入河南直成臯今汜水河阴之界是也其后由温县入河则南直巩县所谓津渠势改不与昔同者也今其故道又尽陷河中济水唯从枝津之合湨水者至孟县东南入河【见懐庆府志】南直孟津县其流益短矣由大禹而来济水入河之道凡再变【禹贡锥指】
　　溢为荥【禹贡】
　　荥泽名郑云今塞为平地荥阳民犹谓其处为荥泽在其县南【孔氏疏　今河南开封府荥泽县本汉荥阳县地隋分置泽在其县南其故城在今县北五里】
　　孔氏截河之说程氏河溢之说皆非是惟蔡氏说当就以经证之溢与出字皆特见之例惟其自中而满故不如菏泽被孟猪之被而有溢之名惟其由伏而见故不如他水下流之至而有出之名一也又王屋之下既见而伏济源之西平地复见在河北既尔何独溢出于河南而不然二也又济河兖州至尔雅犹有济南曰兖州之称至吕氏春秋犹有济河间曰兖州之称使其下流至兖者非沇济自来之济则厯代相传岂其以无源之水名兖疆域三也要之大河之迳其初与济伏地之泉两不相碍自济源至温入河者固并河东下其伏地潜而复见涌溢于荥再出于菏者脉络未尝不与沇相通【王天与尚书纂传】溢者言如井泉自中而满非有来处如菏泽被孟猪之被【吴澄书纂言】
　　传云济水入河并流数十里而南截河又并流数里溢为荥泽在敖仓东南正义云此皆目验所说也济水既入于河与河相乱而知截河过者以河浊济清故可知也渭按成臯有大伾山在今开封府郑州汜水县西一里水经注云晋地道志曰济自大伾入河与河水鬭南泆为荥泽又云大伾在河内修武武德之界济沇之水与荥播泽出入自此山东至河阴县四十一里又东至荥泽县西北之敖仓十余里通计得五十余里故传约言之曰河济并流数十里又数里溢为荥泽在敖仓东南也然传言济与河并流始在北继截河而南则似两人同行街北一人忽截街而南别与人同行数里乃独抵所欲诣处人之行路固有然者水则安能且河大而济小济既入河河挟以俱东济性虽劲疾恐亦不能于大河之中曲折自如若此也荥阳石门水首受河处水经直谓之济水京相璠名为出河之济郦道元云济水分河东南流皆不以清浊为言谓济与河乱南出还清自颖达始后之好事者从而附防言曽有人伏水底见浑河中清流一道直贯之者乃济也世遂有浊河清济之图二水划然王充论衡曰俗语不实成为丹青丹青之言圣人惑焉其是之谓矣林少颖云济清而河浊济少而河多以清之少者防浊之多者不数步间则清者皆巳化而为浊矣既合流数十里安能自别其清者以溢为荥乎林氏此言能穷物理而不为俗语所惑者也东坡谓禹以味别知荥之为济说本许敬宗亦非蔡传云溢者指荥而言非指河也且河浊而荥清则荥之水非河之溢明矣况经所书单立导沇条例若断若续而实有源流或见或伏而脉络可考先儒皆以济水性下劲疾故能入河穴地流注显伏此说似胜于孔然沇水至泰泽渟而不流故知其穴地而入此地上之事有目者所共见若河中之事谁则知之岂真有伏水底者见清流一道穴地而入出而言之邪影响之谈殆难据信矣　泰泽之水有上源与盐泽相似但至此渟而不流人识其为潜行地下耳荥泽则异于是其水似井泉自中而满不可指一路为源故吴幼清云无来处也东阿之井沈存中以为济水泽虽大其亦此与【沈存中梦溪笔谈云古说济水伏流地中今厯下凡发地下皆是流水东阿亦济水所经取井水煮胶谓之阿胶其性趣下清而且重用搅浊水则清故以治淤浊及逆上之痰也】禹时之荥泽渟而不流后人导为荥川此说创自曽彦和而余深信其然者盖使荥泽陶丘之间禹时果一水相通则荥渎距河陆路无几贡道之浮济者必书曰逾于河矣而经不然则以陶丘荥泽相去可五百里陆路艰难故必由漯以达河耳自说者谓河济本相通陶丘之济亦非复出舟航可以直达而漯遂独为兖州北境之所浮于青徐扬无涉矣以此言贡道颇觉直捷而不知其有碍于导沇之经者大也程泰之云言经者不可执一得其一隅而三隅对求皆无所碍乃为通耳此穷经之要诀学者所当知也　说文荥絶小水也余未识其义以问百诗百诗曰尔雅正絶流曰乱邢昺疏云正直也孙炎所谓横渡是也以济水截河南过为荥故以絶字解荥至小水二字则有唐髙宗许敬宗问答在髙宗曰天下洪流巨谷不载祀典济甚细而在四渎何哉敬宗曰渎之言独也不因余水独能赴海者也济潜流屡絶状虽微细独而尊也此可以为其注脚矣百诗此解不减徐楚金系传然济絶河为荥自是汉儒训诂禹之所以名水恐未必尔也【禹贡锥指】
　　济水【当巩县北入河】与河合流又东过成臯县北又东过荥阳县北【水经　成臯即春秋之虎牢汉置县属河南郡今为汜水县荥隄本韩荥阳邑汉为县属河南郡今荥泽河隂二县皆其地此二句犹合河济而言之即孔传所言济水入河并流数十里而南截河又并流数里溢为荥泽者也自此已下专言济水】
　　又东至北砾磎南东出过荥阳北【水经】
　　济水分河东南流汉明帝世王景所修故渎也渠流东注浚仪故复谓之浚仪渠汉灵帝建宁四年于敖城西北垒石为门以遏渠口谓之石门故世亦谓之石门水门广十余丈西去河三里水南带三山【一作三皇山】即皇室山亦谓之为三室山也【郦注　北砾磎盖在河南济北其水西注于河者石门即贾让所谓荥阳漕渠也其水门但用木与土至是始垒石为之】
　　又东迳西广武城北【水经】
　　郡国志荥阳县有广武城城在山上汉所城也髙祖与项羽临絶涧对语责羽十罪羽射汉祖中胸处也山下有水北流入济世谓之栁泉也【郦注】
　　又东迳东广武城北【水经】
　　楚项羽城之汉破曹咎羽还广武为髙俎置太公其上曰汉不下吾烹之髙祖不听将害之项伯曰为天下者不顾家但益怨尔羽从之今名其坛曰项羽堆夹城之间有絶涧断山谓之广武涧项羽叱娄烦于其上娄烦精魄丧归矣【郦注　广武城在三室山上亦谓之广武山在今荥泽县西二十里接河隂县界刘昭云山有二城曰东广武西广武各在山一头相去二百余步】
　　又东迳敖山北【水经】
　　山上有城即殷帝仲丁之所迁也帝王世纪曰仲丁自亳徙嚣于河上者也或曰敖矣秦置仓于其中故亦曰敖仓城【郦注　敖山在今河隂县西北二十里括地志云敖仓在荥泽县西北十五里石门之东北临汴水南带三皇山按今县在隋县南五里则敖城东南去今县当二十里也】
　　又东合荥渎【水经】
