<!-- { "loadSidebar": true } -->
　　明神宗万歴十年三月已未朔増筑保定府雄县横堤八里工食取诸修城余银造河间府任丘县东堤自满堂村至吕公堡二十里工食取之裁省浅夫银以滹沱水患抚按辛自修敖蜫请也　辛巳先是河漕总督凌云翼言清江浦河堤夹隣黄河迩来水势南趋淤沙日被冲刷恐黄河决啮运道可虞欲于城南窰湾自马家觜歴龙江至杨家涧出武家墩另开新河以通运道在司道张誉等初议则从武家墩折而东仍合通济闸出口扵是兵科给事中尹瑾议清浦之河其来巳乆河堤之外一望平田并无冈阜遮隔虽杨家涧新开河渠相拒亦不过十余里必清浦之堤无虞而后淮安无虞一河两岸无虞而后杨家涧之新河无虞设清浦一决其害不止清浦而巳且粮船经由淮城则夹带违禁易以稽查若经由窰湾入马家觜则中有一河之隔又有大湖之遥脱有顽军梗悍作奸犯科失误粮运咎将谁归至武家墩出口尤为可虞葢本墩地势髙亢天将设之以屏籓淮河者墩内地髙难为挑穵墩外湖濶难以湾泊冬春之交粮运急则苦泄涸伏秋之候淮水泛滥又苦奔冲且武家墩与髙家堰共为一堤相去甚近开武家墩是即开髙家堰则又害全河矣无已则通济闸合流之议为可从耳已而云翼请遣官往勘给事中李廷仪吴倌言今日治河之事宜开新河以避黄流守旧堤以固清浦武家墩不可开新坝不可筑事势昭然遣官覆勘徒滋道旁议耳部覆给事中言皆是上令云翼计永利以闻　四月戊戌户部题漕粮逺者六七千里近亦四五千里往河道阻塞运粮多虞荷皇上轸念国储归并河漕督臣专责各省巡抚及添设御史通行巡察各兵备画地分修故迩年道路疏通不逾春月俱达天津北至白河咫尺京师反不能依期抵坝何也一则起剥甚难一则濬河不力葢剥船仅八百每船不过百余石每剥往返须两日三百余万之粮必欲尽用剥船巳尽河涨无期转盼秋时行陆运既阻于泥泞入仓又难于晒虽捐轻赍而尽用之亦安望米色干洁无浥烂耶宜令仓漕各衙门严行沿河承委州县官令其昼夜驻劄临河各分信地督催堤夫浅夫挑浚白河一带平河漫流浅阻务期深阔无滞如原设夫役不敷许量动官银雇募协助俟粮运完日报部议补仍将各官勤怠酌议题请以示劝惩报可　六月壬子新开永济河成长四十五里建闸三座费银六万余两总督尚书凌云翼以闻上以其费省而工速赏银币有差　七月辛未直隶巡按杨楫题入夏以来泽愆期济宁临清一带闸河浅涩提督泉源工部主事马玉麟将南旺迤北开座闭塞借水南流致北流之水粮船浅阁兖州府管河通判詹谘一筹莫措阻误粮运且本官物议沸腾官守有玷应分别罚处仍行各管河分司官将南旺马塲安山诸湖逐一清查原界集募人夫开浚深广其减水闸坝查有损坏即行修葺务要以时蓄泄永保运道如道府等官因循故套茍且了事聴其指实叅奏疏入下部覆夺马玉麟俸三月降詹谘闲散其修湖储水系济漕要务共依议申饬行　十一月戊午维古称沃壤而地形髙下大海环其东诸湖绕扵西所頼堤厚支河通斯田地可耕民灶俱利自范堤坍坏髙寳堤亦冲决不守其中大小支河所在淤塞于是以髙寳兴防四州县为壑而泄水无路民灶罢扵昏垫矣河道尚书凌云翼言臣等躬亲勘视度地形探水势其治之之道有二惟疏上流使入江泄下流使入海沿漕堤一带之水为上流沿范堤一带之水为下流如西引邵伯湖之水转南至新安湖复东入运河至芒稻河入江有余则聴其直防不足则引以济漕则上流疏矣如牛湾河姜家堰庙湾为三大海口引各支河东防扵串塲河北防扵射阳湖俱入海则下流泄矣而兴化之堂子镇戴家窰海沟河白驹三十团灶则牛湾河之支河也黄土沟皂角树至冈门登瀛桥河则姜堰之支河也安丰镇至清备灌铺则庙湾之支河也其何垜塲至白驹塲一带阻浅尤甚又河东一带旧系粮盐大河洪水冲决河身与岸相平故水轨道而淤溪秦漳艾陵葑子诸湖之水北淹民田亿千万顷处处俱当挑浚俱费经营惟是工有后先势有缓急今将范堤数十里先行修筑使外潮不得入串塲支河六七道尽行疏浚使内外有所出果蓄泄利便积水可消则海口不开亦可如支河既通之后水患如故即并开海口置闸以备蓄泄其修筑范堤该银四万二千四百余两浚支河六道该银二万一千四百四十余两俱于盐价门租浚河存剰银等支用部覆河臣防是定限今年十二月初兴工明年十月报完务须费省工坚诏从所请【明神宗实録】








　　行水金鉴巻一百二十三
　　钦定四库全书
　　行水金鉴巻一百二十四
　　江南按察使傅泽洪撰
　　运河水
　　眀神宗万歴十一年三月已亥工部覆漕运尚书凌云翼题称徐州戚字港溜急运艘难行开新渠建闸境山废闸曰梁境闸新河中闸曰内华闸新河口闸曰古洪闸乞移咨吏部于梁境闸专设闸官一员内华古洪二闸共设闸官一员并铸给条记从之　十月戊午工部覆总督漕运户部右侍郎傅希摰奏清江浦至西桥一带堤岸当黄淮扫湾之冲近年黄流日刷堤根单薄万一啮决则运道生民俱受其害今将旧堤亟为修砌限万歴十二年秋黄水未发之先报完完日将工费核实奏缴从之　已未以漕河工完赐尚书潘季驯原任兵部尚书凌云翼等赏赉有差【眀神宗实録】
　　明神宗万歴十二年七月壬午漕抚李世达恭报堤河工完部覆赏各银两有差　八月丁已吏科给事中陈大科言江南漕艘歴髙寳抵淮寳应汜光一湖浩荡无际槐角楼一带据湖之中其形如兠两翼向为运道梗所司议开越河而一主圈田以防夹攻一主靠堤以省修筑昔白侍郎昂康济一湖圈田之制也比吴尚书桂芳靠堤开越河十余年来未闻冲圯臣以为靠堤便总督漕运李世达亦然其议部覆报可　九月丙子南京右佥都御史赵焕奏髙寳湖堤大坏乞敕宪臣督理章下都察院　十月戊午漕运总督王廷瞻奏寳应新开越河分为三工每工司道二员相兼总管报可　十一月甲申礼部仪制司主事陈应芳奏顷见漕臣开越河一疏其称论方取土以丈计之约用工银九万六千有竒而朩石之费十二万其派夫必得五万人而后可窃意夫以五万每名日工食二分则当一日千金矣是所谓九万六千者止可供五万人三月之费借曰更番迭用亦止足供六月之食大约计之则九万六千者可足一年夫役之募乎其不足者抚按自有处乎抑令民自为赔也臣往见河工之举抚按下之司道司道下之州县州县下之里甲里甲不足于是以家赀之上下为出夫之等第籍名在官而趣之役牌票追呼之扰遍于闾阎叫号怨谤之声盈于道路其状有不可胜言者此籍名之苦一也及其不可脱而为之办夫一夫逺者月有一两二钱之值近者月有九钱之值有称是而计月以安家之值以一家为率办夫五名则月几十金之费矣往往倾赀以偿其费不则鬻产又卖子女数月之间闾阎一空此雇夫之苦二也及其以应雇之夫而往即工所也多方影射百计索求一不遂则挞鞭之夫往往多逃去则以逃夫呈而移檄州县逮之原籍名之人则又雇夫以补其额而就逮之费亦复如前是重困也至如官银即使尽所议者给之犹不足以偿十分之一而况所给者受值之人非出值家也以故不才佐贰通同胥役恣意侵尅以故官徒有募夫之名而害归于籍名者之家利入于管工者之手此赴役之苦三也请以三防筹之与其使当事诸臣阳为节省之虚名而闾阎小民隂受包赔之实害则孰若照粮起科明为加派而以九年十年拖欠存畱钱粮酌为蠲免其旧而加派其新人情未有不乐从者至于东南孔道各省协济之银揆之事理必不可无昨抚臣议五万臣以为少奈何不允而使独累淮赤子也夫钱粮足则官操其值以募人如各驿逓等夫则非以利民而且飬民此理之正防之上也瓜仪巨商大贾往往有建寺修桥者向倭夷之变州外城俱系盐商倡筑不期月而集或悬旌表之令开事例之门或授以冠带或给以旌匾必有应之者而往来商船除钞关外量于湖口抽其税课以佐急此事之权防之次也如其不责名实而曰加派不可协济不可事例抽税又不可而忍听民自为赔焉此则可为无防矣工科右给事中冯露亦言总漕侍郎王廷瞻三议欲将旧堤备用之石加之新工以石砌潭原议者八今减而六反覆陈旧堤之石不可移八潭之砌不可已工部覆给事主事言皆是报可【明神宗实録】
　　是年三月髙邮东通兴化各场运盐东河一道堤岸久圮不治民田一派汪洋盐艘縴防稽阻知州邵梦弼通详河盐各院剏筑东堤屹然髙峙北下低田尽为沃壤盐船行人俱称便涉商民诚两利焉　九月都御史李世达防同按盐二院题准命郎中许应逵等挑寳应汜光等越河三十六里南北闸二座徃来船只永避湖险先是郎中最曽奏开不果至是给事中陈大科上疏极言利害始有是役明年河成赐名济后以闸水湍溜损船改平水闸【南河全考】
