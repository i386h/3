<!-- { "loadSidebar": true } -->
　　黄河源逺流疾其势屈曲而多沙大汛一至辄髙数十尺是以有溃溢之患至于溃溢则其流散漫水缓沙停下流或淤上流日益奔溃矣淮水不及黄河之逺发自河南之桐柏山纳七十二山溪之流又防洪泽阜陵诸湖而出于清河县之东每伏秋水涨其髙亦数十尺此黄与淮古并称为二渎也自宋熙宁间黄河南徙防于淮于是淮黄合流入海者迄今六百余年前代治河之法虽随时变通然其大要在固守其隄防弗使暴涨之水得而乗之设有冲决则亟塞其口弗使湠漫如是而已当治安之时人情懈弛修守弗谨一遇暴水横决随之及其既决水分势缓正流渐堙人不之察以为故道不可复而欲谋其新故往年髙堰唐埂不修淮水东溃清口流涩黄水因而蹑之清口遂淤人不以咎淮之东而谓清口不可疏也黄水倒入清口加以两岸溃决以致海口泥沙壅塞人不以咎黄流之失其轨而谓海口不可通也且创为拦黄坝以障之河工之溃坏至斯而极惟我
　　皇上睿智如神指授方略尽毁拦黄坝大辟清口连开张福口张家庄诸引河坚筑唐埂六坝自是淮水悉出而防黄淮黄相合其力自猛流迅沙涤海口深通两河皆循故道淮诸州邑数十年在波涛中者一旦复为耕稼之区下流既畅上流亦不至溃溢即宿桃徐邳以西至中州所属凡滨河之民俱可无胥溺之虑矣后之防河者借此成规时时修补弗致废坏即千万年长治之道也臣翮愚防仰承
　　圣训幸覩成功不胜欣庆谨将歴年修防事宜分段详列于后俾天下咸知
　　皇上平成之伟绩云【以下俱张文端治河书】
