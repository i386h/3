<!-- { "loadSidebar": true } -->
　　隋虽无道然开此三渠以通天下漕百世之后赖以通济【通漕编】







　　行水金鉴卷九十二
　　钦定四库全书
　　行水金鉴巻九十三
　　江南按察使傅泽洪撰
　　运河水
　　唐都长安而关中号称沃野然其土地狭所出不足以给京师备水旱故常转漕东南之粟高祖太宗之时用物有节而易赡水陆漕运岁不过二十万石故漕事简自高宗以后岁益増多而功利繁兴民亦罹其弊矣初江淮漕租米至东都输含嘉仓以车或驼陆运至陜而水行来逺多风波覆溺之患其失常十七八故其率一斛得八斗为成劳而陆运至陜才三百里率两斛计庸钱千民送租者皆有水陆之值而河有三门厎柱之险【唐书食货志】唐高祖武德八年水部郎中姜行本请于陇州开五节堰引水通运许之【旧唐书食货志】陇州汧源县有五节堰引陇川水通漕武德八年水部郎中姜行本开【唐书地理志汧源县今省入陜西凤翔府陇州陜西通志云五节堰今废】
　　唐高宗显庆元年苑西监褚朗议凿三门山为梁可通陆运乃发卒六千凿之功不成其后将作大匠杨务廉又凿为栈以挽漕舟挽夫系二鈲于胷而绳多絶挽夫辄坠死则以逃亡报因系其父母妻子人以为苦【唐书食货志】
　　唐高宗咸亨三年关中饥监察御史王师顺奏请运晋绛州仓粟以赡之上委以运职河渭之间舟楫相继会于渭南自师顺始之也【旧唐书食货志】
　　赵州昭庆县有澧水渠仪凤三年令李开以漑田通漕【唐书地理志　昭庆今为直眞定府赵州隆平县澧水渠在县城下】
　　朗州武陵县有永泰渠【武后】光宅中刺史胡处立开通漕且为火备【唐书地理志　武陵县今为湖广常德府附郭一统志云永泰渠在府城北】凤翔府虢县西北有升元渠引汧水至咸阳【武后】垂拱初运岐陇水入京城有高泉渠如意元年开引水入县城【唐书地理志　虢县今为凤翔府寳鸡岐山二县地一统志汧河在陇州治西南源出汧山流经汧阳县至寳鸡县东入渭高泉陜西通志云在寳鸡县东八十里】
　　泗州涟水县故有新漕渠南通淮【武后】垂拱四年开以通海沂密等州【唐书地理志　涟水县今为江南淮安府安东县今安东县有中涟河东涟河西涟河中涟在治北三里河阔八十余丈北通官河南通市河下流三里为东涟阔三十余丈上流三十里为西涟阔如东涟源自西北大湖来东南入淮殆即当时之遗迹欤】
　　陈留郡开封县有湛渠【武后】载初元年引汴注白沟以通曹兖赋税【唐书地理志　开封县今为河南开封府祥符县一统志湛渠在府城外】
　　唐则天皇后大足元年六月于东都立德坊南穿新潭安置诸州租船【旧唐书食货志】河南府河南县有洛漕新潭大足元年开以置租船【唐书地理志　河南县今为河南河南府洛阳县】
　　唐中宗神龙三年沧州刺史姜师度于蓟州之北涨水为沟以备奚契丹之寇又约旧渠傍海穿漕号平虏渠以避海难运粮【旧唐书食货志】
　　韦景骏神龙中歴肥乡令县北濒漳连年泛溢人苦之旧防迫漕渠虽峭岸随即壊决景骏相地势益南千步因高筑鄣水至隄址辄去其北燥为腴田又维艚以梁其上而废长桥功少费约后遂为法【唐书韦景骏传旧唐书景骏传云漳水旧有架柱长桥每年修葺景骏又改造为浮桥自是无复水患至今赖焉】
　　泗州盱眙县有直河太极元年敕使魏景淸引淮水至黄土冈以通扬州【唐书地理志注盱眙县今为江南凤阳府属一统志直河在泗州东北二十里则与盱眙县通流可知也】
　　齐澣定州义丰人开元初为汴州刺史以淮至徐城险急凿渠十八里入淸水人便其漕【唐书齐澣传】
　　姜师度魏人开元初迁陜州刺史州西太原仓控两京水陆二运常自仓车载米至河际然后登舟师度遂凿地道自上注之便至水次所省万计再迁同州又于朝邑河西二县界就古通灵陂择地引雒水及堰黄河灌之以种稻田凡二千余顷内置屯十余所收获万计特加金紫光禄大夫【旧唐书姜师度传】
　　唐明皇开元二年河南尹李杰奏汴州东有梁公堰年久堰破江淮漕运不通发汴郑丁夫以濬之省功速就公私深以为利【旧唐书食货志】李杰本名务光滏阳人开元初为河南尹先是河汴间有梁公堰年乆堰破江淮漕运不通杰奏调发汴郑丁夫以浚之省功速就公私深以为利刋石水濵以纪其迹寻代宋璟为御史大夫【旧唐书李杰传】孟州河阴县有梁公堰在河汴间开元二年河南尹李杰因故渠浚之以便漕运【唐书地理志　河阴县今为河南开封府属】华州华阴县西二十四里有敷水渠开元二年姜师度凿以泄水害五年刺史樊忱复凿之使通渭漕【唐书地理志华阴县今为陜西西安府属陜西通志敷水渠在华阴县西三十里源出大敷谷】
　　唐明皇开元十年二月四日伊水泛涨毁都城南龙门平地水深六尺以上入漕河水次屋舍树朩荡尽【旧唐书五行志】
　　唐明皇开元十四年七月十四日瀍水暴涨流入洛漕漂没诸州租船数百艘溺死者甚众【旧唐书五行志】唐明皇开元十五年正月令将作大匠范安及检行郑州河口斗门先是洛阳人刘宗器上言请塞汜水旧汴河口于下流荥泽界开梁公堰置斗门以通淮汴擢拜左衞率府胄曹至是新漕塞行舟不通贬宗器等安及遂发河南府懐郑汴滑三万人疏决兼旧河口旬日而毕【旧唐书食货志】
　　唐明皇开元十八年六月乙丑东都瀍水暴涨漂损扬楚淄德等州租船　壬午东都洛水泛涨壊天津永济二桥及漕渠斗门漂损提象门外助铺及仗舍又损居人庐舍千余家【旧唐书五行志】
　　唐明皇开元十八年宣州刺史裴耀卿朝集京师宗访以漕事耀卿条上便宜曰江南戸口多而无征防之役然送租庸调物以歳二月至扬州入斗门四月巳后始度淮入汴常苦水浅六七月乃至河口而河水方涨须八九月水落始得上河入洛而漕路多梗船樯阻隘江南之人不习河事转雇河师水手重为劳费其得行日少阻滞日多今汉隋漕路濒河仓廪遗迹可寻可于河口置武牢仓巩县置洛口仓使江南之舟不入黄河黄河之舟不入洛口而河阳柏崖太原永丰渭南诸仓节级转运水通则舟行水浅则寓于仓以待则舟无停留而物不耗失此甚利也宗初不省二十一年耀卿为京兆尹京师雨水糓踊贵宗将幸东都复问耀卿漕事耀卿因请罢陜陆运而置仓河口使江南漕舟至河口者输粟于仓而去县官雇舟以分入河洛置仓三门东西漕舟输其东仓而陆运以输西仓复以舟漕以避三门之水险宗以为然乃于河隂置河隂仓河西置柏崖仓三门东置集津仓西置盐仓凿山十八里以陆运自江淮漕者皆输河隂仓自河隂西至太原仓谓之北运自太原仓浮渭以实关中宗大悦拜耀卿为黄门侍郎同中书门下平章事兼江淮都转运使以郑州刺史崔希逸河南少尹萧炅为副使益漕晋绛魏濮邢贝济北之租输诸仓转而入渭凡三嵗漕七百万石省陆运佣钱三十万缗是时民久不罹兵革物力丰富朝廷用度亦广不计道里之费而民之输送所出水陆之直增以函脚营窖之名民间传言用斗钱运斗米其糜耗如此及耀卿罢相北运颇艰米嵗至京师才百万石二十五年遂罢北运而崔希逸为河南陜运使岁运百八十万石其后以太仓积粟有余岁减漕数十万石【唐书食货志】
　　裴耀卿迁京兆尹明年秋害稼京师饥帝将幸东都召问所以救人者耀卿曰陛下旣东廵百司毕从则太仓三辅可遣重臣分道赈给自东都益广漕运以实关辅关辅旣实则乗舆西还事蔑不济且国家大本在京师但秦地狭水旱易匮贞观永徽时禄廪者少岁漕粟二十万略足今用度寖广运数倍且不支故数东幸以就厫粟为国大计臣愿广陜运道使京师常有三年食虽水旱不足忧今天下输丁约四百万使丁出百钱为陜洛运费又益半为营窖用分纳司农河南陜州又令租米悉输东都从都至陜河益湍沮若广漕路变陆为水所支尚赢万计且河南租船候水始进吴工不便河漕处处停留易生隠盗请置仓河口以纳东租然后官自雇载分入河洛度三门东西各筑厫仓自东至者东仓受之三门迫险则旁凿以开车道运数十里西仓受之度宜徐运抵太原仓趋河入渭更无留阻可减费钜万天子然其计拜黄门侍郎同中书门下平章事充转运使于是置河阴集津三门仓引天下租繇盟津泝洛而西三年积七百万石省运费三十万缗或曰以此缗纳于上足以明功答曰是谓以国财求宠其可乎敇吏为和市费迁侍中【唐书裴耀卿传】
　　润州丹阳县开元二十二年刺史齐澣以州北隔江舟行绕步回逺六十里多风涛乃于京口埭下直趋渡江二十里开伊娄河二十五里渡杨子立埭岁利百亿舟不漂溺【唐书地理志　旧唐书明皇本纪载其事在开元二十六年冬未知孰是丹阳县今为江南鎭江府属一统志伊娄河在鎭江府城南】
　　成都府温江县有新源水开元二十三年长史章仇兼琼因蜀王秀故渠开通漕西山竹朩【唐书地理志　温江县即今四川成都府属】
　　瀛州河间县西南五里有长丰渠开元二十五年刺史卢晖自束城平舒引滹沱河东入淇通漕漑田五百余顷【唐书地理志　河间县今为直河间府附郭一统志长丰渠在任邱县西北自河间府旧束城引滹沱水东流通漕漑田】
　　齐澣迁润州刺史润州北界隔大江至步尾纡滙六十里船绕步多为风涛所漂损澣乃移漕路于京口塘下直渡江二十里又开伊娄河二十五里即达杨子县自是免漂损之灾歳减脚钱数十万数年复为汴州刺史淮汴水运路自虹县至临淮一百五十里水流迅急旧用牛曳竹索上下流急难制乃奏自虹县下开河三十余里入于淸河百余里出淸水又开河至淮阴县北岸入淮免淮流湍险之害久之新河水复迅急又多僵石漕运艰涩行旅弊之澣因高力士中助连为两道采访使遂兴开漕之利以中人主意复勾剥货财赂遗中贵物议薄之【旧唐书齐澣传】宿州虹县广济新渠开元二十七年采访使齐澣开自虹至淮阴北十八里入淮以便漕运旣成湍急不可行遂废【唐书地理志　本纪略同虹县今为凤阳府属虹县志康熙十一年知县龚起翚详开河北从陆家沟至洋河南由界沟至淮河南北交通南来粮艘由高邮洪泽至泗州上五河界沟至虹县又由虹至陆家沟出白洋河入骆马湖北囬粮艘由骆马湖至虹县出高邮亦然为漕运之间道然虹县开河不专恃陆家沟一道今年水涨河形悉见一道由渭桥入长直沟竟达五河一道由渭桥入长直沟横入汴河出城东至靑洋达泗州此四道皆可开唯渭桥近徐溪口接灵璧孟山诸湖可引以资漕闸若陆家沟至秦桥水势直泻一决百里无涓滴之蓄恐不足以资漕挽也据此则虹之运道开之可以永利】
　　魏州贵乡县有西渠开元二十八年刺史卢晖徙永济渠自石灰窠引流至城西注魏桥以通江淮之货【唐书地理志　明皇本纪亦载之在是年九月贵乡县今为直大名府元城县一统志永济渠在临河废县西北三十里自濬县入界东北入内黄县临河废县在开州西六十里本汉黎阳县地】
　　平州马城县古海阳城也开元二十八年置以通水运【唐书地理志　马城废县在今直永平府滦州城南二十里海阳城在府城南三十里】
