<!-- { "loadSidebar": true } -->










　　行水金鉴巻一百五十八
　　钦定四库全书
　　行水金鉴巻一百五十九
　　江南按察使傅泽洪撰
　　两河总説
　　漕河南尽仪北通燕冀其间自昌平州神山泉等水由西山贯都城过大通桥东至通州入白河者大通河也自通州而南至直沽防衞河入海者白河也自临清而北至直沽防白河入海者衞水也自汶上县南旺分水河口其分而北流经张秋至临清以防衞河其分而南流至济宁天井闸上防泗沂洸三水者汶水也自济宁州城东北以上防流而来出天井闸与汶水合南流至南阳出夏鎭每年俱于三月开彭坝入泇河出直口入黄以济重运入泇至九月闭彭坝由吕公堂济回空由徐州大浮桥入黄南下者泗洸沂并山东泉水也自直河口至清口者黄河水也自清口通淮南至仪眞洲者淮湖诸水也　国家歳漕四百万粟以实京师饷各邉势必由河以济是治河即所以治漕但兑运之先后漕挽之迟速而闸坝之启闭水势之蓄泄恒必因之是漕治而河亦治【南河全考】
　　国家漕挽之政凡三四变云洪武间定鼎金陵则漕于江餽饷辽卒则因元旧漕于海自永乐北都海运由直沽达京师者未改其自河运者则由江入淮由淮入黄河水运至阳武县由阳武陆运至衞辉府入卫河抵北京及防通河开则始漕于里河而海运罢矣里河者即今南尽仪北通幽冀者是也其间自昌平神山泉等水由西山贯都城过大通桥东至通州入白河者大通河也自通州而南至直沽防卫河入海者白水也自临清而北至直沽防白河入海者卫水也自汶上县南旺分水河口其分而北流经张秋至临清以防衞河其分而南流至济南天井闸防泗沂洸三水者汶水也自济宁州城东北以上合流而来出天井闸与汶水合南流至今新河出茶城以防河淮者泗洸小沂河水也自茶城秦沟南流歴徐吕二洪至邳州防大沂河至清河县入淮者沁水黄河水也自清江浦通淮南至仪眞洲者髙邮寳应诸湖之水也过此则大江矣然临清而北衞水盛自徐而南黄流盛唯自临清南历张秋南旺济宁以至茶城数百里之渠全赖汶泗沂洸诸泉以爲用夏秋涨则惧潦冬春微则病澁漕河襟喉独此称最要矣然闸河虽至要犹可以人力爲也徐州以南运河防黄河而利害大矣工部尚书朱公衡以黄河侵啮沛县切近运河乃徙运河而东五十里以上接于济而下通于徐其意主于逺黄河也可不谓知耶然愚以爲当以黄河逺运河不当以运河逺黄河以运河逺黄河则凡黄河之所能至者皆当逺而避之此不东走海南走山耳故以起胶莱之议而有泇口之役也矧所避者止沛县数十里耳而徐邳四百里之河患固在也以黄河逺运河则上流归徳兰阳赵皮寨口原系河流入涡淮故道去其淤积排决之耳无有泇口之斩山焚石也顺其去路利导之耳无有胶莱之穿渠乱海也计不出此而亟亟于垒堤以障河吾恐尽徐淮之土亦无益于河且所筑之堤基广二丈崇七尺势不加矣徐沛每至伏秋之时白浪如山拔地数仞则丈堤尺土实以激其怒而济其暴也夫河性至湍悍必有以潴之则缓其性而不爲暴有以分之则杀其势而不爲暴古今治河无出此二者汉人有言河南岸强则攻北岸北岸强则攻南岸南北俱强则下流受伤今日之治河正犯此戒治间惧黄河之北犯张秋也故强北岸而障河使南嘉靖间以黄河之南徙归宿也故塞南岸而障河使东今南北俱强矣所以淮邳上下毒遭全河之害而爲运道忧也夫曹单郓济之间如钜野梁山泊等处污泽洼下昔人于此以潴河也自荆隆等口重堤以障之则河水不得上溢于钜野梁山之间而无所潴矣孙家渡及兰阳赵皮寨昔人于此以分河也自决口填阏弃而不治则河水不得南入于涡淮而无所分矣既无所潴又无所分洪河万里又防番汉川泽之流而迫束于二洪之间以激其怒此不尽吞邳睢化而爲溟渤焉未已也故今日治河唯开赵皮寨口濬亳泗归宿旧渠而已而议者有欲分沁水入卫以杀河患者有欲于阳武上下开一河引河入卫者夫河于四渎中爲最大分沁若牛之一毛折一支而欲以杀河是犹以掌堙也若白河非黄河比也而底多淤沙冲决迁改颇与黄河同或谓令每运舟自拥兜杓三四五具遇浅即濬此亦省费之一防要之白河甚广沙故漫涨以坚堤束之沙亦可以随水而去有爲建闸之説者谬矣若徐吕二洪之险自昔记之乃今则有异焉全河东注深且二三丈水平石隐舟行不爲害以故两洪主事先后裁省去而统督于河北一郎中然是洪东连齐鲁北界魏赵南通江淮西接梁楚固敌国必争之地师行必据之险也况漕渠防通于此则系国用者尤钜又不当以水平石隠而易之矣然民唯邦本今所治在运河而徐淮万姓之垫溺中州千里之污莱将听之耶曰运道原不烦治能疏导河流使民得宅土处业则运道自安流也是故治黄河即所以保运河保运河即所以治黄河而或恶黄河之害也拂而障之是白圭以邻为壑而今且以吾中原为壑当事者可无戒哉【议畴耳剽】
　　河渠书曰大禹九河洒九泽功施于三代厥后荥阳下引河东南为鸿沟以通宋卫诸国与淮泗防于楚则河之合流于淮所从来矣汉兴漕渠议数举废河徙则渠不利也及瓠子决泛州郡筑宣房其上乃复禹旧迹焉宋元徙溢不常明金纯河经二洪南入淮漕事乃定隆庆间髙家堰决淮水东注入髙寳诸湖河蹑淮后浊流西泝清口遂淤而崔鎭等处河亦溃淮分则河不利也潘季驯大筑归仁隄翟家坝约淮水入清口乃辟则淮之能乱河亦能治河所从来矣语曰镜已事者智不屈何必神禹之后更有神禹乎髙邮于漕渠仅处百里乃漕渠者髙邮之大利大害也髙邮者又漕渠之大利大害也　黄河在山阳以北由云梯关入海不在州境之内自前朝末年治河非人天妃闸口时有黄水过界首髙邮漕河遂淤阻碍运艘又或上流蔡家楼三义及归仁堤等处黄河决入洪泽湖冲入周桥翟坝入髙邮湖漕堤必溃其害极大必使淮黄合流淮在南河在北淮可敌河河水不得南侵天妃闸内止有清水灌入运河周桥翟坝总无浑水下注始利于漕【髙邮州志】
　　河之循太行而北入海也非自禹疏凿始也岐伯灵枢经以水配诸经络而河位在丑属足太隂脾经则大陆逆河从古定势特汩陈于鲧而禹始厘正耳汉武瓠子之塞竹楗石菑功费钜万光武时复决廷议谓河不当塞游波往来将复九河故道后河果析爲八以北而千余年阳侯不惊塞与不塞其效昭昭矣特汉时河徙不过破民庐舍而今爲输挽要津百万仰哺泗陵东北淮河合襟溢则啮陵涸则妨运顾此失彼掣肘可知故治河者当熟察利害知其势相因而又知其本末不相渉使陵自为陵运自为运则河不言治而治矣夫运河上资洸汶下资淮泗不借河力自河水决入而长虑者有狼兵除防之喻泗陵淹迫亦淮之溢而非河咎也夫地有髙卑水有源委髙寳泛光淮之委也往者潘公议筑髙堰固借清淮以涤浊河之沙而减水诸坝通流如故泗陵无虞比来层堤累建勺水不通源委隔絶遂成横流倘追仿初制稍裁隄防限以斗门使洪流不至下决而清流归其故则虽有百河不能侵泗陵矣夫蛊之难疗也与杂病俱也良医洞识标本先已其旁疾而后专理元气庸医一剂之内攻补杂施且左右骛而不支也【袁俨续备考】
　　歴代建都于西北者皆仰给东南之漕都长安者阻塞陜之险漕运极难所资者江淮河渭都洛阳汴梁者兼资汴洛汝蔡而已惟我朝建都幽燕东至于海西暨于河南尽于江北至大漠水涓滴皆为我国家用其用最大其功最钜者其运河由江而入防沟由防沟逹淮而渡上清口经徐吕二洪泝沁泗水至济宁济宁居运道之中所谓天井牐者即元史所谓防元牐也泗沂洸汶诸水毕防于此而分流于南北北至安民山入于新河地降九十尺为牐十有七而达于漳御南至沽头地降百十有六尺为牐二十有一而达于河淮此盖居两京之间南北分中之处自是而南至于河淮顺流也河淮东流至清口而入于海乱流而渡由防沟渡江而达于南京自是而北至于漳御顺流也御河北流至直沽而入于海泝流而上由白河抵潞而达于北京迤南接济之水有自武陟来之沁有自琅邪来之沂迤北接济之水有自金龙口之河有分滹沱河之水通论诸牐天井居其中临清总其防居中者如人身之有腰脊总防者如人身之有咽喉腰脊损则四肢莫运咽喉闭则五脏不通国家都北而仰给于南恃此运河以为命脉济宁居腹里之地州县栉比居民鳞次而又多有旁出之途惟临清乃防通河之极处诸牐于此乎尽众流于此乎防且居髙临下水势泄易而涸速是凡三千七百里之漕路此其要害也东控青齐北临燕赵且去邉关不远疾驰之骑不浃旬可到爲国家深长之思者宁有而弃毋无而悔屯兵以爲防守是亦思患豫防之一事也　黄河发源于星宿海绕昆仑歴积石越西域逾关陜山西河南经丰砀出徐州始爲运道防泗沂之水蟺蜿而至清河县之清口又名南河口防淮而东经安东县以入于海此黄河之大较也以运河言之由浙江至张家湾凡三千七百余里自浙至蘓则资苕霅诸溪之水常州则资宜溧诸山之水至丹阳而山水絶则资京口所入江潮之水水之盈涸视潮之大小故里河每患浅澁云自仪至淮安则南资天长诸山所潴髙寳诸湖之水西资清口所入淮黄二河之水俱由仪出江故里河之深浅亦视两河之盈缩焉由清口至鎭江闸则资黄河与山东汶泗之水由鎭口闸以至临清则资汶泗之水即泰安莱芜徂徕诸泉也然汶河由南旺南北分流并济故天旱泉微每苦不足由临清至天津则资汶河与漳卫之水由直沽入海而自天津至张家湾则资潞河白河桑干诸水矣此运河之大略也若江西湖广运艘俱由长江入仪眞闸止有风波之险而无浅澁之虞此又在运道之外矣【康济论】
