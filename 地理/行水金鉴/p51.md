<!-- { "loadSidebar": true } -->
　　河自禹告成之后下迄元明凡五大变而暂决复塞者不与焉一周定王五年河徙自宿胥口东行漯川至长夀津与漯别行而东北合漳水至章武入海水经所称大河故渎者是也二王莽始建国三年河徙魏郡泛清河平原济南至于千乗后汉永平中王景修之遂为大河之经流水经所称河水者是也三宋仁宗时商胡决河分为二派北流合永济渠至干宁军【今青县】入海东流合马颊河至无棣县【今海丰】入海二流迭为开闭宋史河渠志所载是也四金章宗明昌五年河决阳武故隄一由南清河【即泗水】入淮是也五元世祖至元中河徙出阳武县南新乡之流絶二十六年会通河成北派渐微及明治中筑断黄陵冈支渠遂以一淮受全河之水葢自大伾以东古兖青徐扬四州之域皆为其纵横糜烂之区矣【禹贡锥指】
　　明孝宗治八年二月甲戌山东兖州府推官丁伯通上疏言三事一修河防谓黄河为中国患其来久矣今张秋之决虽巳塞而当为后图臣以为塞下流为力似易而有后患塞上流为力似难而免后虞为今日计莫若舎张秋之初役而专意于黄陵冈虽曰求可责效旦夕然委任之专议论之同上下齐心财力俱备未有无成效者也疏上命所司详议以闻　已夘河复南流故道先是都御史刘大夏等言安平镇决口巳塞河下流北入东昌临清至天津入海运道巳通然必筑黄陵冈河口导河上流南下徐淮庶可为运道久安之计事下廷臣集议如大夏等言大夏等乃以正月十日兴工筑塞黄陵冈及荆隆等口七处凡旬有五日而完葢黄陵冈居安平镇之上流其广九十余丈荆隆等口又居黄陵冈之上流其广四百三十余丈河流至此寛漫奔放皆喉襟要地诸口既塞于是上流河势复归兰阳考城分流迳徐州归徳宿迁南入运河防淮水东注于海而大名府之长隄起河南胙城歴滑县长垣东明等处又歴山东曹州曹县直抵河南虞城县界凡三百六十里荆隆口等处新隄起于家店及铜瓦厢陈桥抵小宋集凡一百六十里其石坝俱培筑坚厚而溃决之患于是息矣　四月辛巳先是都御史刘大夏太监李兴平江伯陈锐奉命治张秋河决初至祭大河之神时天气隂晦帛不能燃山东按察司副使杨茂元闻之以为神明示此必有警戒又闻兴等参随人众饩廪之外日费银七两又见同知王珣呈银二千两不足十日之费遂上奏欲取囘兴等专委大夏以免地方烦扰上曰成大事者不惜小费兴等皆不取囘惟令工部移文速其成功仍令兴节省浮费约束所部毋生事扰民兴等因愬茂元所奏皆妄下巡抚都御史熊翀巡按御史王槐勘实以茂元不能无罪刑部因请下御史逮问上不允命执送锦衣卫狱于是刑科都给事中厐泮等并南京十三道皆论救之狱具刑部拟茂元赎杖还职得旨茂元奏事不实降二级调别任　七月丁酉内官监太监李兴平江伯陈锐都御史刘大夏言臣等奉命修河今安平镇黄陵冈荆隆等决口与大名府等处隄岸俱修筑坚固贾鲁河孙家渡四府营南旺湖及诸处泉源并兖州东昌一带漕河俱疏濬通利囘京之期伏俟进止上赐敕召还【明孝宗实録　是年八月大夏等复命九月李兴等受赏赐未几复决速成之所致也】茂元被诬诏差百户胡节械繋如京山东民沿途遮节泣诉称寃节亦泣拥莫可行行将济河濵河民亦然乃慰谕以去及陛见挺身跪不伏上益怒繋锦衣狱佥谓莫测节入见司礼诸中贵备言其深得民心且犯非其罪语与泪俱诸中贵约与之解南北言官交章论救上察其忠谪长沙府同知后治河一如其防【雷礼撰刑部侍郎杨公传】
　　茂元上言官多则民扰治河既委刘大夏又命李兴陈锐事权分而财力匮且水隂也其应为宫闱为四夷宜戒饬后戚防御邉患疏上兴等切齿之诬茂元为妖言逮繋狱科道交章论救乃谪同知茂元守阯子也【明纪事本末】
　　明孝宗治九年十月戊戌户部奏河南中牟兰阳仪封考城四县以河决民田尽没今年夏税粮宜尽令折布每疋折麦一石二斗折米一石本色布止徴银三钱从之【明孝宗实録】
　　明孝宗治十一年七月壬子工部管河员外郎谢缉黄河一支先自徐州城东小浮桥流入漕河南抵邳宿迁地方水利通行河无浅阻往来船只省盘剥之
　　费今黄河上流于归徳州小坝子等处冲决与黄河别支会流经宿州睢宁等处通由南宿迁小河口流入漕河其小河口北抵徐州水流渐细河道浅阻又吕梁徐州二洪全赖沁水接济其源出自山西沁源县经河内归徳等州县至徐州小浮桥流出虽与黄河异源然近年河沁之流混合为一即今黄河自归徳南决恐牵引沁水俱往南流则徐吕二洪必至浅阻为忧滋甚乞敕工部行直并河南巡抚都御史各委官于归徳冲决处所量为筑塞疏濬遏黄河之水流入徐州以济漕运其沁水仍行河南管河官员常加挑濬淤浅修筑隄防务使流入徐州以济徐吕二洪不至为黄河牵引别流如此庶水利深广漕运通利工部覆奏请下所司会勘计议筑塞挑濬从之　八月癸未命赈防河南祥符县民之被河患者　十二月已未河南按察司管河副使张鼐言臣前此奏拟修筑侯家潭口决河接济徐吕二洪以便运道今自六月以来河流四溢隄防尽决而潭口决啮弥深比旧广阔数倍工费浩大卒难成功臣尝行视河势见荆隆口隄内旧河通贾鲁河由丁家道口下入徐淮其故迹尚在若于上源武陟县朩栾店别凿一渠下接荆隆口旧河倘此后河流南迁就引入渠庶沛然之势可以接济二洪而粮运不致艰阻事下工部覆奏请移文漕运都御史李蕙与同议处从之【明孝宗实録】明孝宗治十二年二月戊申镇守淮安漕运总兵都督佥事郭鋐等言河南按察司副使张鼐奏欲将荆隆口等处旧河随宜修濬倘后黄河南迁就引沁水入渠庶使徐吕二洪粮运不致艰阻又欲停徴侯家潭缺口买办桩草等项银两止将各该军卫有司人夫起倩疏濬縁本官专管河道年久且才力足以办此宜即令其督理待工完量请旌擢工部覆奏从之【明孝宗实録】
　　明孝宗治十三年二月戊戌山东兖州府知府龚奏近河南管河副使张鼐见河势南行奏欲自荆隆口分沁水入贾鲁河又自归徳州迤西王牌口等处分水亦入贾鲁河俱令由丁家道口入徐州以便运道但今秋以来水从王牌口等处东行仍逆流东北至黄陵冈又自曹县入单县南连虞城漂没庐舎人畜乞行山东河南守臣防勘二省地土之髙下水势之逆顺河南地方如黄河水势不从丁家道口入徐州当聴其南行将归徳州等处王牌等决口修筑坚固不使水往东流山东地方将大小隄岸俱筑至丁家道口为止以防漕运及将兖州府管河通判专在黄陵冈至丁家道口管理隄岸管泉同知不妨疏濬泉源兼管河道事下工部议以预防水患接济运河各官处置略同然无归一之论难以遥度宜行河南山东巡抚都御史带同管水利官亲诣二省地界相度计处其管泉同知仍会管泉主事定议管理从之　三月已已初安平镇决河既塞之后侯家潭口复有冲决之患河南按察司副使张鼐议塞之既而以工费浩大再议于丁家道口上下另凿河渠一道下入徐州以便漕运有旨命行漕运都御史议处未报而兖州知府龚奏谓河水从王牌口等处而东不由丁家口而南至黄陵冈入曹单虞城诸县乞赈给诸被患之家仍令山东河南守臣议疏濬修筑之防于是河南巡抚都御史郑龄奏谓徐吕二洪为漕运要道借河沁二水合流东下以接济之今丁家道口上下河决隄岸者十有二处共阔三百余丈而河道淤塞者三十余里上源奔放则曹单受害而安平可虞下流散溢则萧砀被患而漕流有阻疏濬修筑诚今日急务臣等请各尽其力工部覆奏从之　十月丙戌巡按直监察御史曹玉奏徐州并萧沛砀丰诸县皆被河患葢因贾鲁河丁家道口冲决散漫东注不归故道巡抚河南都御史郑龄虽尝奏请修筑久未成功乞遣有干局官一人歴河南并直被灾之处阅视水决源流咨询修筑方略以为经久之利事下工部覆奏谓宜行河南山东巡抚巡按等官亲歴灾所覆视各决口修筑工程如将完即督所司速成或工钜费繁奏闻区处管河等官或仍前因循废职者具奏治罪从之【明孝宗实録】
　　是年河南水决李家杨家等口淤塞马水河河水横流曹单被害时河南议挑马水河身使下济运河曹县知县邹鲁陈言修长隄以捍水兖州知府然其议具实以闻明年春事下巡抚委参政陈某修完复决又委参政杜某因旧隄分命同知李某督夫二万人给以粮加修之两阅月告成隄髙一丈五尺基三丈五尺顶一丈二尺自武家口起至马良集止计一百五十里【山东通志】
　　是年六月河决李家杨家等口洪水横流曹单等处被害尤甚　按以忠宣之善治不能保河之安流数年葢河决者天灾人事之所闗不能永保于后来亦不可推究于往日【河志】
　　按宋濂治河议曰比嵗河决不治以中原之地平旷夷衍无洞庭彭蠡以为之滙故河常横溃为患其势非多为之委以杀其流未可以力胜也禹治水至于大陆播为九河入于勃海葢流分而其势自平也今河合汴泗东南以入淮而欲使一淮以疏其怒势万万无此理也方今破金隄逾曹郓地几千里悉为巨浸民生垫溺比古为尤甚莫若濬入旧黄河使其水流复于古道然后导入新济河分其半使之北流以杀其力则河之患庶其有瘳乎　濂又谓河流分而其势自平此治河上防又谓宜复黄河古道分其半使之北流近日智谋之士所见亦同备着于左学士张元祯与张宪副鼐书曰闻今黄河以北多存河流旧身但上下湮没巳久若因其旧身开为数支以达平原及直沽等处一可以杀直奔安平之势一则可以引资灌溉如此将不惟运河无患而北方旱溢之灾可常免矣昔禹疏下流为九道而纳之海理同势同　霍尚书韬议处黄河疏谓三代前古黄河自孟津至于懐庆东北入海今卫河自卫辉东北至于天津入海犹黄河也今图便宜之防旧河套原武之间择地形便导引河水注于卫河南北分流水有所归可免溃溢冲决之患且使黄河环绕畿甸亦可壮京师之形势舟楫通利南北又可增一运道万世无穷之利也　胡尚书世宁奏议谓旧闻沁水至荆口分流一道六十里通卫河近年始塞是河因沁可以通卫也且黄河与卫河亦相去不逺宜差官踏勘荆口及阳武上下相度地势相应处所开掘一河北通卫辉稍拨附近粮船于此习运以防会通河一时之塞亦国家之长计也　按一统志黄河古道在大名府开州治南经东昌馆陶县西南五十里至沧州南安县景州吴桥县河间宁津县界入海余又按金隄古堰自开封府荥阳县东经大名府青丰南乐县界由东郡至千乗海口千有余里歴代筑以御河患通谓之金隄呜呼循金隄之遗迹稽黄河之故道合诸贤之卓见踵永赖之茂功推古騐今灼灼可行者但世习乐因循而惮改作此在今日势尤难行后世哲人有作破拘挛之见或有取于吾言尔矣【续文献通考诸说録以备考而于运道或恐未必相宜】
　　明孝宗治十五年九月乙未以河水为患免河南开封府及直归徳卫夏粮籽粒有差【明孝宗实録】
　　明孝宗治十七年五月癸已镇守淮安漕运总兵官郭鋐奏徐州小浮桥一带河道干涸有妨粮运葢由曹县河决上流淤浅所致乞行疏濬工部覆奏下河南及直巡抚漕运等官查勘处置从之【明孝宗实録】
