<!-- { "loadSidebar": true } -->
　　明英宗天顺五年七月丁巳巡按河南监察御史陈璧同都布按三司奏自六月终霖黄河涨七月初四决汴梁土城当时筑塞砖城五门以备至初六日砖城北门亦决城中稍低之处水入深丈余官舍民居漂没过半公帑私积荡然一空周府宫眷并臣等各乗舟筏避于城外髙处速召邻近州县官多率舟筏赴城救济军民然死者已不可胜纪许州襄城县亦奏水决城门淹没官民庐舍死者甚众上命工部右侍郎薛逺往视之逺陛辞赐敕谕之曰黄河冲决为患非小卿须多方设法消除水患筑塞河隄务令坚完仍巡视下流开通疏濬以泄城中积水尤先抚防被灾之家有缺食者于附近官廪出粟给之或劝谕富家赈贷被灾田亩蠲其租税官舍民居以次修理须水患止息事妥民安然后囘京　九月壬子巡按河南监察御史奏开封南阳河南懐庆衞辉汝宁彰徳七府宣武河南睢阳三衞六月以来骤雨弥旬河水泛溢漂流民居淹没谷豆粮草籽粒无徴上命戸部覆实以闻　十一月辛丑河南都司指挥使夏忠按察司副使张谏下锦衣衞狱初河溢入城按察司劾忠卖放筑城士卒城未就致水为患忠素恶谏疑所劾皆出于谏遂诬奏谏侵欺赈济粟麦诸罪上命锦衣衞官往案之互有虚实遂俱下狱忠坐徒谏坐杖俱赎还职【明英宗实録】
　　天顺五年黄河溢决开封府城由安逺门入淹没官廨民庐甚众命工部侍郎薛逺塞之【河南通志　按逺字继逺无为州人宣徳壬戌进士歴南兵部尚书】
　　维开封城周回二十里外则缭以隄当宋时近于城者惟汴蔡诸水而黄河流经城之东北以达于海至元时河始南徙逼城流合汴泗入淮正统戊辰亦甞分决张秋口东北入海其后复东北入淮如故筑隄防城其来盖巳乆矣夫土疏固易迁徙而流杂泥沙又易淤淀以故水载髙地隄日増而城益下也天顺五年秋七月四日客水暴至河溢逾防土城遂决越六日风激浪拥突北门以入平地水深丈余王府及官衞儒黉庐井市防无虑数万区尽浸没摧圮力能结筏者仅以身免而老弱往往溺死事闻上特命工部右侍郎琼台薛君逺往拯治之乃命官督夫下桩卷埽作截水隄二百四十余丈浃旬隄就决口絶流而水趋故道盖首事于是年九月十二日而以明年二月二十六日辍工【吕原记略】
　　是年河自武陟徙入原武而衞辉府之获嘉县河流遂絶【禹贡锥指】
　　明英宗天顺六年十二月戊辰内阁臣言河南乃中原重地近年以来水旱相仍军民饥窘况黄河泛滥冲开城隄淹没人民至今水患未息宜用人提督修理今副都御史贾铨巡抚山东事情已宁宜令其兼抚河南上从之【明英宗实録】
　　明英宗天顺七年二月庚辰河南布政司照磨金景辉考满至京奏黄河国初在封丘后徙康王马头去城北三十里复有二支河一由沙门注运河一由金龙口达徐吕二洪入海正统戊辰决荥泽转趋城南并流入淮旧河支河俱湮漕河因而浅涩景泰癸酉因水逼城命筑隄四十余里劳费过甚而水发辄复倾溃然尚未至决城壕为人害也至天顺辛已水暴至土城既决砖城随崩公私庐舍尽没男妇溺死不可胜纪数十年官民资畜漂失无遗七郡财力所筑之隄俱委为无用之地矣皇上悯视元元遣工部右侍郎薛逺往治虽稍平复而人心尚尔疑惧臣惟黄河四渎之宗天下之水莫大者也今不循故道而并流入淮是为妄行为今之计在疏导之以分杀其势若止委之一淮仍行隄防之策臣恐开封终为鱼鼈之区矣不此虑者或为疏浚之事劳费不任殊不知欲为长乆平治之道虽劳费有弗足计不愈于累年修筑之劳费哉或谓濬河不如迁城此尤其妄者城为民设水患不息民困未已城何为焉又况所费不赀岂易为哉臣愚则始终惟疏濬之是计也伏乞皇上不鄙刍荛即敕该部计议移文巡抚河南右副都御史贾铨令所在三司先以金龙口河开濬寛濶俾水流通以接漕河仍相度旧河或令有泄水之处讲求古法酌为时宜而兴工开挑不必计其速成务为经乆之计合用军夫人等皆设法给以器具口粮则劳而弗怨费而弗伤何水患之不息哉章下工部以其言颇合时议请敕吏部如例陞擢即命其往同河南管河参议何陞如其言而行之仍命右副都御史贾铨总督而责其成功从之【明英宗实録　有明盛时一切官民人等俱得上书言事藩幕金君之奏何其所见之明所虑之逺也朝廷从其言而行之特予之陞擢宜哉】
　　明宪宗成化二年闰三月庚辰改筑宁夏河西寨城于髙阜地以旧城为河水冲决故也【明宪宗实録】
　　明宪宗成化四年十一月辛未行人于坦言原籍山西石州城下有河一道流入黄河迩者河路崩塌约长三十余丈遇天雨水溢崩塌之处复倍于昔请疏通旧河以固城垣事下工部请命三司勘实区处从之【明宪宗实録】明宪宗成化六年四月已已巡抚宁夏右副都御史张蓥言宁夏屯守之资全赖黄河水利前人创立汉唐二坝引黄河之水分为二渠以滋灌溉啓闭蓄泄专人掌之先以边警展筑唐坝闗堡独汉坝城堡未立累被抢掠欲得如例修筑且请易二坝之木以石环以周垣庶便屯守事下工部以为须待覆实乃报从之　五月辛卯巡视河南户部左侍郎原杰奏黄河自古为河南患盖以水势弥漫迁徙不常彼陷则此淤军民随处开垦退滩之地以给日食以供租税盖以此而补彼也奈何奸诈之徒隂结王府官校槩指为园场屯地投献邀赏王信之辄便标封界至占收籽粒有不从者兴词委官动经嵗月民不聊生自今有犯者不问军民舍余俱终身谪戍附近衞所其王府官亦不许隂结受献致兴词讼违者一治以法则奸猾有警而民无横扰矣又彰徳懐庆河南南阳汝宁五府山多水漫衞辉一府沙鹻过半军民税粮之外仅可养生开封一府地虽平旷然河决无时洪武间蒙太祖髙皇帝恩例除常税外荒地许民耕种永不起科景泰间乃创起科例致令奸民互相告讦征敛日重百姓倾家赔纳请如旧例凡军民有告讦不起科者不听则可免赔累之患矣户部覆奏从之【明宪宗实録　明太祖恩例除常税外荒地许民耕种永不起科大哉皇仁景泰创起科例长告讦之风贻赔累之患酿毒至今呜呼仁与不仁而已矣】
　　明宪宗成化十二年四月乙未陜西泾阳朝邑及金县兰州水涨河决漂没人畜无算【明宪宗实録】
　　明宪宗成化十三年四月乙卯巡抚河南右副都御史张瑄奏今嵗首黄河水溢淹没民居弥漫田野不得布种乞将王府禄米改派及赈防被灾军民上命户部知之　五月癸酉以黄河水灾免河南睢州夏税小麦秋粮丝草睢阳衞屯粮籽粒【明宪宗实録】
　　明宪宗成化十四年七月丙戌十三道御史以异灾上言南北直隶山东河南等处五月以后骤连绵河水泛溢平陆成川禾稼淹没人畜漂流死者不可胜纪事下戸部覆奏上遣官赈济八月壬寅巡按直隶御史范珠奏江北河水为灾徐州尤甚夏麦一空秋禾失望疏入下所司知之　九月癸亥黄河水溢冲决开封府防城隄五十丈居民被灾者五百余家　十一月癸亥巡抚河南右副都御史李衍等奏河南地方累有河患皆由下流壅塞以致冲决散漫淹没民居今宜自开封西南隅新城下抵梁家浅旧河口七里疏濬壅塞以泄杏花营上流水势又自八角河口直抵南顿分道散漫以免祥符鄢陵诸县睢陈归徳诸州淹没其冲决隄口则俟水落之日兴工修筑工部覆奏上仍命衍等斟酌行之【明宪宗实录】
　　是年春黄河决祥符县杏花营　秋七月河决延津西奡村泛溢七十余里又明年徙之县南【河南通志】河自延津县南徙入封丘而延津遂无河矣【禹贡锥指】
　　明宪宗成化十五年正月戊寅迁河南荥泽县治于北丁铺以避黄河水患也【明宪宗实録】
　　成化十七年河决河南诏起复公以工部侍郎往塞之至则集丁夫分工授任决口遂塞【王鏊撰兵部尚书薛公神道碑公名逺】
　　明宪宗成化十八年五月丁已河南开封府州县黄河水溢淹没禾稼【明宪宗实録】
　　是年六月河南诸水皆溢【河南通志】
　　杨理巡抚河南值嵗歉河大决汴城几垫有议迁改者民心汹惧公曰迁岂易事乃増筑汴隄髙厚祷于河水亦去【潘埙撰工部右侍郎杨公传理字贯之成化丙戌进士】
　　沈杰长洲人成化甲辰进士知归徳州州当黄河冲随塞随决公至相度源流地形髙下乃于城外五里许筑长隄捍水树以榆柳又开白柳等河河水由之入淮睢民始免垫溺入为右军都督府经歴歴河南右布政【王鏊撰公墓表】










　　行水金鉴巻十九
　　钦定四库全书
　　行水金鉴巻二十
　　江南按察使傅泽洪撰
　　河水
　　明孝宗治二年四月癸丑河南镇巡等官奏修筑黄河决隄财用浩繁欲将今嵗起运各边粮存留三分之一戸部覆议边储见缺难准存留惟折银分数可随宜量减旧例河南输大同宣府米每石徴折色银一两输真保定者石徴五钱或六七钱今请各递减一钱于内可得银六万余两并以布政司积贮十七万余两给之亦可足用　五月庚申河南守臣奏河决开封黄沙冈苏村野场至洛里隄莲池髙门冈王马头红船湾六处又决埽头五处入沁河所经郡县多被害而汴梁尤甚上曰黄河冲决民居荡析朕深愍念其即行巡抚官督所司役五万人修筑务使河复故道不为民害以副朝廷救灾防患之意　六月庚寅户科都给事中张九功等以黄河为患言防水三策一欲徙居民以避水患一欲多穿漕渠分杀水势一欲修筑故基频年劳费终难成立事下工部议谓河南自古都防之地今王府城池司府衞大小衙门军民居址所在规制巳定若乃一旦迁移未易轻议况安土重迁人心所系亦难遥度宜仍行镇巡等官详议其利害以闻从之　九月庚辰改南京兵部侍郎白昂为户部左侍郎修治河道赐之敕曰近闻河南黄河泛溢自金龙等口分为二股流经北直隶山东地方入于张秋运河所过闸座间有淹没隄岸多被冲塌若不趁时预先整理明年夏秋大水必至溃决旁出有妨漕运所系匪轻今以尔曽监督工程绩效着闻特改前职驰驿防同山东河南北直隶巡抚都御史督同三处分巡分守并知府等官自上源决口至于运河一带经行地方逐一踏看明白从长计议修筑疏濬应改图者从便改图各照地方量起军民人夫乗时兴工务要随在有益各为经乆不可虚应故事仍须禁约所司毋得指此妄加科派骚扰地方凡用工军夫皆须抚防周备毋令下人逼迫剥害违者轻则听尔量加惩治重则送各该问刑衙门问理尔为朝廷重臣受兹委托尤须昼夜用心躬亲勤劳博采众长相机行事务使军民不扰工程易集斯为尔能事完之日尔即囘京仍将修过縁由并用过工料数目造册奏缴以凭查考故敕　十一月庚辰巡按监察御史陈寛等奉防议迁汴城以避河患上疏言黄河之水自古为患所以御防之者亦惟修筑隄岸耳今幸下流冲决分为数派徐图修塞岂无善策固不必多穿漕渠分杀水势亦不宜辄议迁城摇动人心况当饥馑之余公私匮乏百尔财力于何仰给上命所司知之迁城之议遂不果行【明孝宗实録】是年复决金龙口东北至张秋镇入运河而江荆口并陈留通许二县俱淤浅命官治之【明防典】
　　是年塞三流之北又新开榆木集口经虞城砀山四口冲出萧县出小浮桥五月河决汴城入淮复决黄陵冈入海【续文献通考】
