<!-- { "loadSidebar": true } -->
　　导者循行之谓先儒皆以为施功故其説多误洪水为帝都切近之灾龙门未辟而先从事于积石舍近图逺无是理也汉志金城郡河关县下云积石山在西南羌中河水行塞外东北入塞内【汉河关县在今陜西西宁衞西南塞外】西域传云盐泽水潜行地下南出于积石为中国河后汉县属陇西郡志云积石山在西南河水出此禹贡之积石也段颎自张掖追西羌且鬬且行四十余日至河首积石山出塞二千余里唐书侯君集等追吐谷浑王伏允至星宿川又达柏海北望积石山观河源之所出是皆河关县西南羌中之积石自隋大业二年平吐谷浑于赤水城置河源郡以境有积石山名唐仪凤二年改置河源军在鄯州西百二十里【鄯州即西平郡治湟水县今为西宁卫治】又于浇河故城置积石军在廓州西南百五十里【廓州治化城县其故城在今西宁卫南百八十里唐元和志云积石军西临大涧北据黄河即隋浇河郡所治】而积石之名遂移于塞内杜氏通典云积石山在今西平郡龙支县南即禹贡导河积石蔡传承其误曰地志积石在金城郡河关县西南羌中今鄯州龙支县界也阎百诗为之辩曰汉河关县宣帝神爵二年置后凉吕光龙飞二年克河关凡四百五十七年为郡县后没入吐谷浑遂不复况积石又在其西南羌中乎当在汉西海郡之外是真当日大禹导河处龙支县近在今西宁卫东南八十里本汉金城允吾【音铅牙】县地后汉为龙耆【音支】城元和志积石山在龙支县西九十八里南与河州枹【音孚】罕县分界枹罕今临洮府之河州积石山在州西北七十里积石关则又在西北百二十里所谓两山如削河流经其中是较禹所导之积石河隔千有余里岂在其县界者乎县界之积石乃小积石山即郦注之唐述山耳大小积石之名莫明辨于唐人魏王泰曰大积石山在吐谷浑界小积石山在枹罕县西北张守节曰河自盐泽潜行入吐谷浑界大积石山又东北流至小积石山李吉甫曰河出积石山西南羌中今人目彼为大积石此为小积石然则蔡传当云何曰引地志下当云今鄯州西南塞外山也汉在羌中唐在吐谷浑界今河州枹罕县鄯州龙支县界有积石山虽河所经非禹所导者【按吐谷浑本辽东鲜卑种也东晋初徙居枹罕宋景平中其子孙有阿豺者升西疆山观垫江源则其地南至西倾矣又数传为夸吕始自号可汗治伏俟城在青海西十五里据有甘松之南洮水之西南极于白兰其地东西三千里南北千余里党项羌在北析支之地汉时烧当羌亦尝居之白兰者羌之别种也其地皆与吐谷浑接吐谷浑在河湟之间即先零烧当诸羌故地积石在其西南南枕赐支河曲禹导河自此始】渭按应劭云析支东去河关千余里河首积石南枕析支则县距此山亦千余里可知矣自东晋后县为吐谷浑所据遂以枹罕为华戎之界故唐初太子贤注后汉书误认龙支之积石为禹贡之积石【后汉桓帝纪延熹二年烧当等八种羌叛冦陇右防羌校尉段颎追击于罗亭破之注云东观记曰追到积石山即与罗亭相近今鄯州三年烧当羌叛段颎追击于积石大破之注云积石山在今鄯州龙支县南即禹贡导河积石是也】而中叶巳知其非独杜佑不审耳宋咸平四年真宗指甘沙伊凉等州图谓辅臣曰此图载黄河所出之山乃在积石外与禹贡所述异葢亦以龙支之积石为禹迹也蔡氏承误以释经学者宗之故元都实穷河源仍以廓州西南之积石州为积石【州即唐积石军】而至正中修宋史河渠志亦云黄河自贵徳西宁之境至积石经河州昔郭景纯注山海经曰名实相乱莫矫其失习非胜是终古不悟此之谓矣汉志冯翊夏阳县下云禹贡龙门山在北刘昭注补郡国志云太史公曰迁生龙门韦昭谓在县北也水经注引魏土地记曰梁山北有龙门山后魏志夏阳县有龙门山隋改县曰韩城【今陜西西安府韩城县也】故括地志云龙门山在韩城县北五十里此河西之山东与壶口隔水相望通典云同州韩城绛州龙门二县有龙门山即禹所凿是河东亦有龙门山矣然经所谓龙门在雍域不在冀域孔疏谓积石在龙支又据释水之文故云至龙门三千余里然其实不止于此约计有四千三百余里若禹贡之积石更在龙支县西南塞外一千二百余里则自积石至于龙门当有五千五百余里也龙门以下记河行方向甚详而其上絶不言方向蔡传云荒逺其所畧也今按龙门以上禹功所不加故数千里之河总括为一句河自积石东北流至宁夏折而北至废丰州折而东至东受降城折而南方向不一难于属辞故畧之非为荒逺也河自积石至于龙门所行皆雍州之域不可谓荒逺宋人见朔方西凉不入其版图遂以荒逺目之【胡渭禹贡锥指】
　　河水东入塞过敦煌酒泉张掖郡南【水经】
　　河自蒲昌有隠沦之证重源出于积石之山山海经曰积石之山其下有石门河水冒以西流是山也万物莫不有禹贡所谓导河自积石也山在西羌之中司马彪曰西羌者自析支以西滨于河首左右居也河水屈而东北流径于析支之地是为河曲矣应劭曰禹贡析支属雍州在河关之西东去河关千余里羌人所居谓之河曲羌也东北迳歴敦煌酒泉张掖南地理风俗记曰敦煌酒泉其水甘若酒味故也张掖言张国臂掖以威羌狄【郦注　敦煌今肃州西八百里废沙州卫酒泉今肃州卫张掖今甘州卫】
　　又自河曲东迳西海郡南【水经】
　　汉平帝时王莽秉政欲耀威徳以服逺方讽羌献西海之地置西海郡筑五县周海亭燧相望莽簒政纷乱郡亦弃废【郦注　汉志金城临羌县西北塞外有僊海盐池古音西与僊同僊海即西海也一名卑禾羌海亦曰青海又曰鲜水海赵充国请治湟陿以西道桥令可至鲜水左右王莽诱塞外羌献鲜水海允谷盐池是也郡治龙夷城在临羌新县西三百十里元和志云鄯州西至西海三百七十里龙夷城即今西北三百五十里威戎城也今为西宁卫西塞外地临羌故城在卫西二百八十里浩亹河南见锥指后仿此】
　　又东迳允川而歴大榆小榆谷北【水经】
　　羌迷唐钟存所居也永元五年贯友代聂尚为防羌校尉攻迷唐斩获八百余级收其熟麦数万斛于逢留河上筑城以盛麦其作大船于河峡作桥渡兵迷唐遂逺依河曲永元八年迷唐复与钟存东冦而还十年谒者王信耿谭西击迷唐降之诏听还大小榆谷迷唐种人以汉造河桥兵来无时故地不可居复叛居河曲与羌为雠种人与官兵击之允川去迷唐数十里营止遣轻兵挑战因引还迷唐追之至营因战迷唐败走于是西海及大小榆无复聚落隃糜相曹凤上言建武以来西戎数犯法常从烧当种起所以然者以其居大小榆谷土地肥美又近塞内与诸种相傍南得钟存以广其众北阻大河因以为固又有西海鱼盐之利縁山滨水以广田畜故能强大常雄诸种今党援壊沮亲属离叛其余胜兵不过数百宜及此时建复西海郡县规固二榆广设屯田隔塞羌胡交关之路殖谷富邉省输转之役上拜凤为金城西部都尉遂开田二十七部夹河与建威相首尾后羌反遂罢【郦注　允川在西宁卫西南塞外大小榆谷即唐之九曲也东去积石军三百里水甘草良宜畜牧睿宗时杨矩为鄯州都督奏请黄河九曲之地以为金城公主汤沐之所吐蕃既得顿兵畜牧又与唐境接近自是复叛天宝中哥舒翰为陇右节度使复收九曲置浇河洮阳二郡髙适作九曲词以美其功】
　　又东过陇西河关县北洮水从东南来流注之【水经陇西今临洮府河关县在今河州西】
　　河水又迳沙州北段国曰浇河【段国沙州记云洮水与垫江水俱出嵹台山而此注説浇水知洮字乃传冩之误耳】西南一百七十里有黄沙沙南北一百二十里东西七十里都不生草朩周廻数百里沙州于是取号焉地理志曰汉宣帝神爵二年置河关县盖取河之关塞也【郦注】
　　又东北流入西平【经误作卑】郡界左合二川南流入河又东北济川水注之【水经】
　　水西南出滥渎东北流入大谷谓之大谷水北迳浇河城西南北流注于河【郦注　后汉建安中析金城郡临羌等县置西平郡治西都县后魏置鄯州隋改县曰湟水其故城即今西宁卫治元和志云湟水县本汉破羌县地】
　　东又迳浇河故城北【水经】
　　有二城东西角掎东北去西平二百二十里【郦注南凉秃髪乌孤以河南地为浇河郡治此城唐于此复置浇河郡其东为积石军】
　　又东迳石城南左合北谷水【水经】
　　昔段颎击羌于石城投河坠坑而死者八百余人即于此也【郦注　后魏石城县废帝改化隆唐改化城廓州治焉元和志云黄河在县南八十里】
　　又东北迳黄河城南【水经】
　　西北去西平二百一十七里【郦注　黄河广违二城俱在廓州境内】
　　又东北迳广违城北又合乌头川水【水经】
　　水发逺川引纳支津北迳城东而北流注于河【郦注】
　　又东迳邯川城南【水经】
　　城之左右歴谷有三水导自北山南迳邯亭注于河【郦注　废廓州城东南有邯川城秃髪傉檀所置邯川防军也】
　　又东临津谿水注之【水经】
　　水自南山北迳临津城西而北流注于河【郦注】
　　又东迳临津城北白土城南【水经】
　　十三州志曰左南津西六十里白土城城在大河之北而为縁河济度之处北魏凉州刺史郭淮破羌遮寒【魏志作塞】于白土即此处矣【郦注　临津城在今河州西北一百二十里隋曰临津关大业五年自将伐吐谷浑出临津关渡黄河至西平即此城也白土城在今西宁卫南】
　　又东左防白土川水【水经】
　　水出白土城西北下东南流迳白土城北又东南注于河【郦注】
　　又东北防两川右合二水【水经】
　　参差夹岸连壤负险相望河北有层山山甚灵秀山峯之上立石数百丈亭亭桀竪竞势争髙逺望防防若攒图之托霄上其下层岩峭举壁岸无阶县岩之中多石室焉室中若有积巻矣而世士罕有津逮者因谓之积书岩岩堂之内毎时见神人往还矣葢鸿衣羽裳之士练精饵食之夫耳俗人不悟其仙者乃谓之神彼羌目曰唐述复因名之唐述山下崖有水导自是山谿水南注河谓之唐述水【郦注　西宁卫东南八十里有龙支故城本汉允吾县地后汉置龙耆城和帝以曹凤为金城西部都尉屯龙耆是也后魏于此置北金城县西魏改曰龙支元和志积石一名唐述山今名小积石山在鄯州龙支县西九十八里河州枹罕县北七十里黄河在龙支县西南六十里枹罕县北五十里】
　　又东得野亭南【水经】
　　又东北流得研川谓之研川水又东北注于河谓之野城口【郦注】
　　又东歴凤林北【水经】
　　凤林山名五峦俱峙秦州记曰枹罕原北名凤林川川中则黄河东流也【郦注　凤林在今河州北隋志枹罕县有凤林山元和志云在县北三十五里】
　　又东与漓水合【水经】
　　水导源塞外羌中又东北迳石门口山髙崄絶对防若门疑即臯兰山门也汉武帝元狩三年骠骑霍去病出陇西至臯兰应谓是山之关塞也又东迳白石县故城南又东迳白石山又东迳枹罕县故城南又东北出峡北流注于河地理志曰漓水出白石县西塞外东至枹罕入河【郦注　元和志石门山在凤林县北二十八里漓水西去县二百步枹罕故城即今河州治白石故城在州西】
　　又迳左南城南【水经】
　　十三州志曰石城西一百四十里有左南城【郦注左南城今在西宁卫东南】
