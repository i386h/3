<!-- { "loadSidebar": true } -->
　　又东迳稒阳县故城南【水经】
　　地理志曰自县北出石门鄣河水决其西南隅又东南枝津注焉水上承大河于临沃县东流七十里北溉田南北二十里注于河【郦注　五原东部都尉治在榆林卫废胜州西南汉志稒阳县北出石门鄣得光禄城太初三年光禄徐自为出五原塞筑亭障西北至卢朐山谓之光禄塞即此按中受降城本秦九原郡地唐置天徳军元和志云武川城在军北三百里后魏六镇从西第三镇也自北出石门障即光禄城古入匈奴大路】
　　又东迳塞泉城南而东注又东过云中桢陵县南又东过沙南县北从县东屈南过沙陵县西河水屈而流白渠水注之南入桢陵县西北【水经】
　　縁胡山歴沙南县东北两山二县之间南出余以太和中为尚书郎从髙祖北廵亲所迳涉县在山南北去云中城一百二十里县南六十许里有东西大山山西枕河河水南流脉水寻经殊乖川去之次【郦注塞泉城在今废胜州界桢陵即废东胜州也其故城在山西平虏卫西北河东岸沙南故城在西岸沙陵汉属云中郡縁胡山在今平卤卫西北黄河西来折而南流处榆林塞外唐为胜州地经文当云又南迳云中桢陵县西又南迳沙南县东则与郦道元所见者符矣】
　　又南过赤城东又南过定襄桐过县西河水于二县之间济有君子之名【水经】
　　定襄郡汉髙六年置桓帝十一年西幸榆中东行代地洛阳大贾赍金赀随帝后行夜迷失道往投津长曰子封送之渡河贾人卒死津长埋之其子寻求父防发冢举尸资费一无所损其子悉以金予之津长不受事闻于帝曰君子也即名其津为君子济济在云中城西南二百余里【郦注　今山西平卤卫西有君子济】
　　又东南左合一水【水经】
　　水出契吴东山西迳故里南而北俗谓之契吴亭其水又西流注于河【郦注】
　　又南树頽水注之【水经】
　　水出东山西南流迳沃阳县左合中陵川乱流西南与一水合北俗谓之树頽水【郦注　沃阳汉雁门西部都尉治在今平卤卫东南】
　　又南太罗水注之【水经】
　　水源上承树頽河南流西转迳武州县故城南十三州志曰武州县在善无城西南百五十里北俗谓之太罗城水亦借称焉又西南流注于河【郦注　武县故城在今繁峙县界】
　　又左得湳水口【水经】
　　水出西河郡美稷县东南流羌人因水以氏之汉冲帝时羌湳狐奴归化葢其渠帅也又西流歴于吕梁之山而为吕梁洪其岩层岫衍涧曲崖深巨石崇竦壁立千仞河流激荡涛涌波襄雷渀云泄震天动地昔吕梁未辟河出孟门之上葢大禹所辟以通河也司马彪曰吕梁在离石县西今于县西歴山寻河乃无遏岨至是乃为河之巨崄即吕梁矣在离石北以东可二百余里【郦注　平卤卫西有吕梁山湳水口当在今太原府河曲县西北天桥峡也】
　　又南过西河圁阳县东【水经】
　　西河郡汉武帝元朔四年置圁水出上郡白土县圁谷东迳其县南又东迳圁隂县北东桑谷水注之圁水又东迳圁隂南东流注于河【郦注　今米脂县西北有圁隂故城圁阳当在其东北圁音银史记晋文公攘戎翟居于圁洛之间即此水】
　　又东端水入焉【水经】
　　水西出号山山海经曰其山朩多漆椶其草多芎穷是多冷石端水出焉而东流注于河【郦注】
　　又南诸次之水入焉【水经】
　　水出上郡诸次山山海经曰诸次之山诸次水出是山多木无草鸟兽莫居是多众蛇其水东迳榆林塞世又谓之榆林山即汉书所谓榆谿旧塞者也自谿西去悉榆林之薮矣【郦注　上郡即今陜西延安府绥徳州榆林塞在废胜州南界】
　　又南汤水注之【水经】
　　山海经曰水出上申之山上无草朩而多硌石下多榛楛汤水出焉东流注于河【郦注】
　　又南迳离石县西奢延水注之【水经】
　　水西出奢延县西南赤沙阜东北流又东黑水入焉又东走马水注之水出西南长城北桥山昔二世赐防恬死于此山上有黄帝冢帝崩唯弓劒存焉故世称黄帝仙矣其水东流昔段颎追羌出桥门至走马水闻羌在奢延泽即此防也门即桥山之长城门也其水东北流入长城又东北注奢延水又东入于河【郦注　离石县今永宁州奢延故城在废夏州西南】
　　又南陵水注之【水经】
　　水出陵川北谿南迳其川西转入河【郦注】
　　又南得离石水口【水经】
　　离石北山南流迳离石县故城西又南出西转迳隰城县故城南西流注于河【郦注　隰城县故城在今孝义县界】
　　又南过中阳县西【水经】
　　中阳县故城在东东翼汾水隔越重山不滨于河也【郦注　中阳县即今孝义县界】
　　又过土军县西【水经】
　　吐京郡治故城即土军县之故城也胡汉译言皆譌伪变矣【郦注　今汾州府石楼县有土军县故城】
　　又南合契水【水经】
　　傍谿东入穷谷其源也【郦注】
　　又南得大水【水经】
　　发源谿首西流入河【郦注】
　　又南右纳辱水【水经】
　　山海经曰辱水出于鸟山其上多桑其下多楮隂多铁阳多玉其水东流注于河俗谓之秀延水【郦注】
　　又南过上郡髙奴县东【水经】
　　县有洧水肥可防水上有肥可接取用之【郦注　今延安府肤施县北百里有金明城即汉髙奴县也】
　　又南蒲川石楼山南迳蒲城东【水经】
　　即重耳所奔之处也又南歴蒲子县故城西今大魏之汾州治徐广晋纪称刘渊自离石南移蒲子者也阚骃曰蒲城在西北汉武帝置【郦注　蒲子县故城在今隰州】
　　又南过河东北屈县西【水经】
　　河水南迳北屈县故城西十里有风山上有穴如轮风气萧瑟习常不止山西四十里河南孟门山淮南子曰龙门未辟吕梁未凿河出孟门之上大溢逆流无有丘陵髙阜灭之名曰洪水大禹疏通谓之孟门孟门即龙门之上口也实谓黄河之巨阨此石经始禹凿河中潄广夹岸崇深倾崖返捍巨石临危若坠复倚古之人有言水非石凿而能入石信哉其中水流交冲素气云浮往来遥观者常若雾露沾人窥深悸魂其水崩浪万寻县流千丈浑洪赑怒鼓若山腾濬波頽叠迄于下口方知慎子下龙门流浮竹非驷马之追也又有燕完水注之异源合舍西流注河【郦注　今吉州北二十里有北屈故县】
　　又南得鲤鱼【水经】
　　歴涧东入穷溪首便其源也尔雅曰鳣鲔也出巩穴三月则上渡龙门得渡为龙矣否则防额而还非夫往还之防何能便有兹称乎【郦注】
　　又南羊求水入焉【水经】
　　东出羊求川西迳北屈县故城南城即夷吾所奔邑也【郦注】
　　又南为采桑津【水经】
　　春秋僖公八年晋里克败狄于采桑是也【郦注】
　　又南过皮氏县西【水经】
　　赤水出西北罢谷川东谓之赤石川东入于河【郦注今平阳府河津县西有皮氏故城】
　　又南合蒲水【水经】
　　西则两源并发俱导一山出西河隂山县又东北与北溪防同为一川东北注河【郦注　隂山县今平阳府界】
　　又南迳丹水西南【水经】
　　丹阳山东北迳冶东俗谓之丹阳城城之左右犹有遗铜矣其水东北防白水口水出丹山东而西北注之丹水又东东北入河【郦注】
　　又南黒水注之【水经】
　　西出丹山东而东北入于河【郦注】
　　又南至崿谷傍【水经】
　　东北穷涧水源所导也西南流注于河【郦注】
　　又南洛水自猎山枝分东派东南注于河【水经】
　　昔魏文侯筑馆洛隂指谓是水也皮氏县故城在龙门东南不得延迳皮氏方届龙门也【郦注】
