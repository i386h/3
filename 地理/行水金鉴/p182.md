<!-- { "loadSidebar": true } -->
　　故洛当城也伏韬北征记曰济水又与清河合流至洛当者也河水自泗渎口东北流而为蒲魏土地记曰盟津河别流十里与清水合乱流而东迳洛当城北黒白异流泾渭殊别而东南流注也【郦注　垣苗城在今长清县西南元和志长清县济水在北去县十里即今大清河也对岸则齐河县大清桥跨其上为南北通衢】
　　又东北过卢县北【氷经】
　　济水东北与湄沟合水上承湄湖北流注济【郦注左传隠三年齐郑寻卢之盟即此】
　　又迳卢县故城北【水经】
　　济北郡治也【郦注　元和志卢县济水在县东二十七里临邑县济水西去县四十里】
　　又东北与中川水合【水经】
　　水东南出山茌县之分水岭谿一源两分泉流半解亦谓之分流交半水南出太山入汶半水出山茌县西北流东迳太原郡南郡治山茌西北与汉宾谷水合水出南格马山汉宾谿北迳卢县故城北陈敦戍南西北流与中川合谓之格马口其水又北迳卢县故城东而北流入济俗谓之为沙沟水【郦注　山茌故城在今长清县东北元和志丰齐县济水东去县二十六里丰齐属齐州故山茌天寳二年改名】
　　又东北右会玉水【水经】
　　导源太山朗公谷西北迳猎山东又西北枕祝阿县故城东野井亭西俗谓是水为祝阿涧水北流注于济【郦注　祝阿故城亦在长清县东北】
　　又东北泺水出焉【水经　泺音洛】
　　泺水出厯县故城西南泉源上奋水涌若轮春秋桓十八年公防齐侯于泺是也俗谓之为娥姜水也以泉源有舜妃娥英庙故也其水北为大明湖湖西即大明寺寺东北两面侧湖此水便成浄池也池上有客亭左右楸桐负日俯仰目对鱼鸟极望水木明瑟可谓濠梁之性物我无违矣湖水引渎东入西廓东至厯城西而侧城北注湖水上承东城厯祠下泉源竞发其水北流迳厯城东又北引水为流柸池州僚宾燕公私多萃其上分为二水右水北出左水西迳厯城北西北为陂谓之厯水与泺水防自水枝津合水首受厯水于厯城东东北迳东城西而北出郭又北注泺水又北听水出焉泺水又北流注于济谓之泺口也【郦注　寰宇记泺水在厯城西南二百步元和志全节县济水在县北四十里今济南府治厯城县东有东平陵故城汉县唐贞观中改名全节属齐州曽巩齐州二堂记曰泰山之北与齐东南诸谷之水西北合于黒水之湾又西北防于柏崖之湾而至于渴马之崖盖水之来也众其北折而西也悍疾尤甚及至于崖下则泊然而止而自崖以北至于厯城之西盖五十里而有泉涌出高或至数尺其旁之人名之曰趵突之泉齐人皆谓尝有弃糠于黒水之湾者而见之于此盖泉自渴马之崖潜流地中而至此复出也其注而北则谓之泺水达于清河以入于海舟之通于济者皆于是乎达也齐多甘泉其显名者十数而色味皆同以余验之盖皆泺水之旁出者也齐乗曰今府城西平地泉源觱涌声如隠雷旁合马跑金线诸泉周可数亩北出又合密脂五龙众泉并城北流屈而东至城北水门大明湖水出注也又曰济南名泉碑论七十二泉逺至中宫灵岩诸泉具载而华不注之华泉明水镇之明泉皆失不取况其名亦未雅称盖残金俗笔也】
　　又东北迳华不注山【水经】
　　单椒秀泽不縁丘陵以自髙虎牙桀立孤峰特拔以刺天青崖翠发望同防黛山下有华泉故京相璠曰春秋土地名曰华泉华不注山下泉水也左传成二年齐顷公与晋郤克战于鞍齐师败绩逐之三周华不注逢丑父与公易位将及华泉骖絓于木而止即华水也北絶听渎二十里注于济【郦注　元和志华不注一名华山在厯城县东北十五里不读如字】
　　又东北过台县北【水经】
　　巨合水南出鸡山西北迳巨合故城又北合关卢水关卢水导源马耳山北迳博亭城西西北流至平陆城与武原水合水北迳谭城东又北迳巨合城东合关卢水而出注巨合水西北迳台县故城南西北流白野泉水注之又北听水注之水上承泺水东流北屈又东北流注于巨合水乱流又北入于济【郦注今厯城县东北有台县故城】
　　又东北合芹沟水【水经】
　　水出台县故城东南西北流迳台城东又西北入于济水【郦注】
　　又东北过菅县南【水经】
　　济水东迳县故城南纳百脉水水出土鼓县故城西源方百步百泉俱出故谓之百脉水其水西北流注于济【郦注　今章丘县西北有菅县故城隋改置临济唐属齐州元和志临济县济水在县南二十里章丘县济水在县西去县十七里旧志云小清河在章丘县北三十里土鼓县汉属济南郡与梁邹菅县相毘在今章丘邹平之间其故城不知所在】
　　又东过梁邹县北【水经】
　　泷水南出长城中北流至般阳县故城西南与般水防泷水又西北至梁邹东南与鱼子沟水合泷水即古袁水也故京相璠曰济南梁邹县有袁水者也泷水又西北迳梁邹县故城南又北屈迳其城西而北注济其城之东北又有时水西北注焉【郦注　元和志济阳县济水在县南长山县济水在西北去县三十五里邹平县济水在北去县三十五里梁邹故城唐置济阳县属淄州今为邹平县治其唐之邹平县城则割入今齐东县界金志长山新城二县西北并有小清河新城本汉高苑其故城在今县东】
　　又东北过临济县南【水经】
　　县故狄邑也汉永初二年改名临济晏谟齐记曰有南北二城隔济水【郦注　今髙苑城西南冇临济故城元和志髙苑县济水在北去县七十步】
　　又东北迤为渊渚谓之平州【水经】
　　地理志千乗郡有平安县侯国也应劭曰博昌县西南三十里有安平亭故县也世尚存平州之名矣济水又东北迳髙昌县故城西又经薄姑城北城在临菑县西北五十里近济水又东北迳狼牙固西【郦注今髙苑县东南十里有麻大泊一名鱼龙湾周五六十里盖即古济水所滙之平州也高昌县故城在今博兴县西南薄姑城在今博兴县东北蒲姑城是也狼牙固无考】
　　又东北过利县西【水经】
　　王莽之利治也晏谟曰县在济城北五十里【郦注今博兴县东有利县故城】
　　又东北迳乐安县故城南【水经】
　　班固曰千乗郡有东安县应劭曰取休令之名矣【郦注乐安故城在今博兴县东北隋改乐安曰博昌五代唐改曰博兴元和志博昌县济水在北去县百步此经旧在髙昌下今据薄姑利县俱南直临淄而乐安故城在博昌县东北则此经乃错简故移置于此】
　　又东北过甲下邑【水经】
　　济水东北至甲下邑南东厯琅槐县故城北地理风俗记曰博昌东北八十里有琅槐乡故县也山海经曰济水絶钜野注渤海入齐琅槐东北者也又东北河水枝津注之水经以为入河非也斯乃河水注济非济入河【郦注　今青州府乐安县东北一百十里冇琅槐故城汉县属千乗郡】
　　又东北入海【水经】
　　郭景纯曰济自荥阳至乐安博昌入海今河竭济水仍流不絶经言入河二说并失然河水于济漯之北别流注海今所辍流者唯漯水耳郭或以为济注之事实非也寻经脉水不如山经之为密矣【郦注　渤海在今乐安县东北一百三十里东接寿光县界北接利津县界乐安本汉广饶钜定二县属齐郡其故城并在今县东北后汉省琅槐人博昌故杜预郭璞皆言济水至博昌入海】
