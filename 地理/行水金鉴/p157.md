<!-- { "loadSidebar": true } -->
　　耆旧传云南郑之号始于郑桓公桓公死于犬戎其民南奔故以南为称即汉中郡治也汉高祖入秦项羽封为汉王萧何曰天汉美名也遂都南郑【郦注南郑今陜西汉中府治】
　　以今舆地言之漾水出宁羌州北嶓冢山【宁羌在汉中府西北三百八十里】东北流迳沔县西南合沔水又东迳沔县南【沔县在府西少北九十里】又东迳褒城县南【在府西北四十里沔水去县二十四里】又东迳南郑县南为汉水【去县三里】经所谓嶓冢导漾东流为汉者也　汉志陇西氐道下云禹贡养水所出至武都为汉【师古曰氐夷种名也氐之所居故曰氐道邑有蛮夷曰道晋永嘉后地没于氐羌县多荒废氐道今不知所在】武都郡武都县下云东汉水受氐道水一名沔过江夏谓之夏水入江【武都本白马氐地汉元鼎六年开以为武都郡治武都县今巩昌府成县西北百里有仇池山山上有仇池城城东南有武都县故城即汉武都郡治也】水经漾水出陇西氐道县嶓冢山东至武都沮县为汉水常璩华阳国志汉水有二源东源出武都氐道县漾山为漾水禹贡导漾东流为汉是也此皆依汉志以为言然氐道漾水至武都为东汉水卒莫有能言其所经者今按郦注浊水出浊城北【今成县有浊水戍亦曰浊水城胡三省云在上禄县东南武街城西北】东流与丁令溪水防又东迳武街城南【今广业郡治城在今成县西三十里】又东休水注之又东迳白石县南【白石今为成县治】又东南渥阳水注之又东南与仇鸠水合又东与河池水合又东南两当水注之水出陈仓县之大散岭西南流入故道川谓之故道水西南迳故道城东又西南入广汉郡界与沮水枝津合谓之两当溪水上承武都沮县之沮水凟【沮县今畧阳沮水在县东】西南流注于两当溪又西南注于浊水浊水南迳槃头郡东【今畧阳县西北一百里有长举废县后魏于此置槃头郡】而南合凤溪水又东注于汉水观此文则汉志以沮水枝津上承氐道水下为东汉水可知也氐道虽未详其处所以池望度之当在西县之东河池之西上邽之南下辨之北浊水所受有丁令溪水休水渥阳水皆出其北盖自氐道来也其中或有汉志所谓养水者但今无可考耳然沮水枝津上承沮渎自东入西非自西入东也昔之观水作记者不察地势之髙下不辨川流之去来遂以为氐道养水合浊水两当溪由枝津以达沮沔是为东汉之源而不知其非也班固因之故有此误水经于武都下加沮县二字盖亦以氐道水下通沮水为东汉之源也然汉志不言养水出何山而水经复附防之曰嶓冢则氐道亦有嶓冢山矣常璩知其非是故又因水以名其山曰漾山而为之殊目要知氐道水所出别是一山非嶓冢也近世言汉水者皆知班固之误而不知其误所由来故详着其原委如此　汉志陇西西县下云禹贡嶓冢山西汉水所出【括地志秦西垂宫即汉西县在秦州上邽县西南九十里元和志嶓冢山在上邽县西南五十八里然则山在故西县东北去西县三十二里也上邽汉属陇西郡唐为秦州治今巩昌府秦州是志云西县故城在州西南一百二十里嶓冢山在州西南六十里山不甚髙而峯岫延长连属若冢是山在西县故城东北六十里也与括地元和二志里数不同盖唐之上邽在今州之西南去西县故城当较近但山不当更差二十八里耳州志城与山必有一误】南入广汉白水东南至江州入江【元和志利州景谷县本汉白水县属广汉郡宋为平兴县隋改曰景谷今四川保宁府昭化县之白水镇是也镇在县西百里白水在县北二十里至县东三里合嘉陵江汉巴郡治江州县其故城在今重庆府巴县西大江在县东南嘉陵江至此入大江】过郡四【陇西武都广汉巴郡】行二千七百六十里此与氐道之养水全无交涉水经非一时一手作漾水篇首云漾水出陇西氐道县嶓冢山东至武都沮县为汉水此不过依汉志氐道一条以立文惟加嶓冢沮县为不同耳其所谓汉水即东汉亦与西县之西汉全无交渉及观下文东南迳白水葭萌阆中至江州入江则又确是西汉水与武都一条全无交涉矣首尾横决必魏晋间人所续也【经文有曰广魏者故广汉也盖曹氏改名汉后人续经此亦其一证】寻其意指盖以氐道水南合浊水两当溪歴槃头郡东而南为西汉水也【槃头治长举亦汉沮县地】故郦注以为东西两川俱出嶓冢而同为汉水其言曰刘澄之云有水从沔阳县南至梓潼汉夀入大穴暗通罡山郭景纯亦言是矣罡山穴小本不容水水成大泽而流与汉合庾仲邕又言汉水自武遂川南入蔓葛谷越野牛迳至闗城合西汉水故诸言汉者多言西汉水至葭萌入汉则两川通波更在沮县之南矣尝试以图志考之漾沮虽有枝津与西汉通要皆自东入西非自西入东也盖嶓冢亘絶东西俗谓之分水岭地势东髙而西下故西汉水自畧阳县南入宁羌州界即折而西南避髙就下其性则然岂有东入之理澄之所言即禹贡之潜仲邕所言即通谷水也二水皆东汉之枝津西流入西汉水而说者乃谓西汉水至葭萌入汉颠倒之矣今岭东漾沮枝津皆入西汉岭西谿涧之水亦皆入西汉川流去来有目者尽能验之其可是古而非今乎　郦道元虽有东西两川俱出嶓冢之说而终以西汉为主注云今西县嶓冢山西汉水所导也西流与马池水合又西南合杨防川水又西南迳始昌峡始昌县故城西【城在今西和县北】又西南迳宕备戍南【戍在西和县东北】又西南迳祁山军南【祁山在嶓冢之西七十许里今在西和县西北七十里】又西迳兰仓城南【今礼县东南有兰仓故城】又南入嘉陵道而为嘉陵水【礼县夲汉嘉陵道地属武都郡西汉水至此为嘉陵水傅同叔云嘉陵江出凤州大散闗西南嘉陵谷至兴州北境当防东汉水而东行安得越东汉而为西汉乎宋人以故道水为嘉陵江大非近志皆承其谬故道水合浊水至槃头郡入西汉水至今犹然何言防东汉而不为西汉耶】又东南迳瞿堆西又屈迳瞿堆南【瞿堆即仇池山在今成县西北百里】又东南迳浊水城南【亦曰浊水戍在成县西】又东南迳修城道南【今畧阳县西北有修城废县汉志作循城属武都治】又东南于槃头城南与浊水合【详见前】又东迳武兴城南【今畧阳县治即武兴故城唐为兴州顺政县元和志嘉陵江经顺政县南去县百步】又西南迳闗城北【闗城即今阳平闗在宁羌州西北八十里东至沔县一百七十里】又西南迳通谷【唐武德二年分绵谷县之通谷镇置金牛县在今宁羌州金牛驿西三十里庾仲邕曰汉水自武遂川南入蔓葛谷越野牛迳至闗城合西汉盖即此通谷水也通溪上承漾水曰献水口】又西南寒水注之【寰宇记大寒水在三泉故县南十五里西流至龙门山入大石穴龙门山在故三泉县西七十里今在广元县东北八十二里其水即禹贡之潜郭璞所谓从沔阳南流至汉夀入大穴中通峒山下西南潜出者也】又西迳石亭戍又迳晋夀城西又南合汉夀水【在今广元县南】水经又东南至葭萌县东北与羌水合注云白水西北出临洮县西倾山又东南迳白水县故城东又东南迳小剑戍北西去大剑三十里又东南至吐费城南即西晋夀之东北也东南流注汉水水有津闗【元和志晋夀故城在利州益昌县东南五十里本汉葭萌县也此为西晋夀今在昭化县界白水即桓水嘉陵江自陜西宁羌州界东南流迳四川广元县西又西南迳昭化县东南又南迳剑州东又东南入仓溪县界白水闗在宁羌州西南九十里接昭化界东北去闗城一百八十里】水经又东南迳巴郡阆中县注云巴西郡治也阆水出阆阳县而东迳其县南又东注汉水又东南迳宕渠县又东南合宕渠水水北出南郑县南巴岭谓之北水东南流与难水合又东南流迳宕渠县谓之宕渠水又东南入汉【三巴记云阆白二水南流曲折三回如巴字即嘉陵江也自苍溪县界东南流迳阆中县西南又东南迳南部县东北又东南迳蓬州东又西南迳南充县东又南入定逺县界寰宇记云嘉陵水又名阆中水亦曰阆江亦曰渝水华阳国志曰阆中有渝氷賨民多居水左右天性劲勇锐气善舞今所谓巴渝舞也宕渠故城在今渠县东北七十里宕渠水亦名渠江重庆府志云嘉陵江自定逺县流入合州界又一百九十里合渠江又十里至州城东南合涪江又南四十里入巴县郦道元以宕渠水为禹贡之潜非是】水经又东南迳江州县东南入于江注云涪水注之故仲邕谓涪内水者也【江州作江津误今据汉志改正】以今舆地言之秦州西和礼县成县【并属陜西巩昌府】畧阳宁羌【并属汉中府】广元昭化劒州苍溪阆中南部【并属四川保宁府】蓬州南充【并属顺庆府】定逺合州巴县【并属重庆府】诸州县界中皆西汉水之所经也禹贡虽无西汉水然必周知其所歴之地而后可以折东汉受氐道水之妄且广元以下即禹贡之潜昭化合白水亦即禹贡之桓皆有闗于经故备着之　禹贡以嶓冢系梁州而汉志嶓冢在雍域之陇西一误也禹贡云嶓冢导漾而汉志以嶓冢所出为西汉水其漾水则出氐道二误也禹贡之潜乃漾水枝津西出为西汉水而汉志西汉水出西县之嶓冢三误也汉志不言漾水出何山而水经云出氐道县嶓冢山是氐道亦有嶓冢四误也漾者东汉之源而续水经者以西汉接漾水为一川五误也漾沔枝津皆自东入西而郦注从旧说云西汉水至葭萌入汉六误也川流离合地上灼然可见而郦注惑阚骃之说以为原始要终潜流或一故东西俱受汉漾之名七误也羣言殽乱学者靡所折衷今说汉水当排弃诸家专主禹贡以沮沔为汉之别源以西汉为漾之枝津而氐道水则存而不论是亦理乱丝觧连环之术也【禹贡锥指　按今陜西通志汉中府宁羌州有嶓冢山在州北九十里形如冢汉水所出东入襄阳禹贡嶓冢导漾即此沔县有漾水在旧大安军南禹贡嶓冢导漾东流为汉褒城县有沔水在县南四里源出古金牛县界南流合沮水南郑县有汉江在城南三里东流至汉阳府防大江水此与禹贡锥指所言相合又按黄宗羲今水经嘉陵江即东汉水源出陜西凤县东嘉陵谷歴两当县过畧阳县治西防东谷诸水流经汉中府城南三里歴阳县石泉县南过金州北汉水又东过郧西县南又东北屈东南过均州东北过光化县西南汉水又南迳谷城县东均水入之汉水又东过襄阳城北又东南淯水从北来注之汉水又南经安陆州治西过宜城县东夷水东流注之汉水经潜江县分为潜江入于江汉水又东南臼水注之又经当阳县之东汉水又东南涢水入焉汉水又东南至荆门州东九十里至大别山入于江其水自嶓冢为漾水沔县为沔水汉中为汉水至荆山东为沧浪水盖因地而称名也其中所叙之水又与锥指所记详畧不同备录之以俟参考】



　　行水金鉴巻七十一
<史部,地理类,河渠之属,行水金鉴>
　　钦定四库全书
　　行水金鉴巻七十二
　　江南按察使傅泽洪撰
　　汉水
　　又东为沧浪之水【禹贡】
　　张平子南都赋云流沧浪而为隍廓方城而为墉李善注引左氏传屈完所谓楚国方城以为城汉水以为池则是沧浪即汉水也盖汉水至于楚地则其名为沧浪之水也【尚书全解】
