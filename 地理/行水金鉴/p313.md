<!-- { "loadSidebar": true } -->
　　府河一曰济河即泗水之支河也穿兖州府城西流至济旧由林家桥绕济宁州城北西入马场湖后因伏秋水大河小不能畅达致有漫溢于康熙三十四年开通杨家坝建减水闸以时啓闭由天井闸入运河　泗河发源于陪尾山与沂水合西南流由金口坝至鲁桥入运　洸河起自宁阳县南有两道一则上承九山口诸处山水与滋阳县之三岔河合流而南一则汶水分流出宁阳县之堽城坝经滋阳县之髙呉桥南流至八龙桥两道防合由洸河大厰至州城东北与府河合一南流入杨家坝一西流入马场湖　以上河渠三道俱在运河东岸又牛头河在济宁州城南旧通南旺由永通闸下连鱼台县之谷亭即旧运河也自改运河之后将永通闸筑隄闭塞惟诸洼之水彚入河中然下源巳淤皆于运河不通故不载【河防志】
　　府河所以引泗水济运者也旧例南旺大挑之后即挑府河近数十年来府河竟不挑矣故有淤至五六尺者有淤至七八尺者府河淤浅不能容水两岸又无隄工一经水发两岸民田尽被渰没故以大加挑浚即以挑河之土筑两岸隄工则河既寛深即能容水而民田不至淹没也然须从黒风口内即大挑寛深庶泗水之入府河也易不致由金口坝南泄矣府河旧有丈余深年久淤垫深者不过二三尺浅者不过数寸以故泗河不能济运毕辅国原引泗水至济宁济运今杨家坝既堵筑泗河之水不由济宁入运乃由济宁北闗入马场湖查马场湖原受汶河之水由蜀山湖东冯家滚水坝而来者也故今一大挑府河并挑冯家坝下至引河仍将冯家坝建闸一座又将冯家坝筑隔隄一道以堵蜀山湖之水却将冯家坝西开引河一道使水由十字河北入运再将获麟古渡建闸一座【获麟古渡即今之大长沟渡口是也　居济一得】
　　金口坝在兖州府城东五里元至元中为滚水石坝引泗入运即隋文帝时薛胄于泗沂之交积石为堰决令西注陂泽以溉良田者延祐中疏为三洞以泄水势明初堰坝以土旋筑旋废成化间筑石堰东西长五十丈下阔三丈六尺上阔二丈八尺自地平石计五层髙七尺湫口三处眎水消长时其啓闭横巨石为桥以便往来堰北复作分水二雁翅以杀水势堰南北跌水石直五尺横四十丈以固堰基后歳久土淤旧堰独低水消泗不入洸毎春筑土坝髙一尺七寸以障之水涨土溃劳费无益嘉靖三十七年主事陈南金易以石髙亦如之仍为金口三添闸板以时啓闭歳省前费水亦赖以节宣张纯守坝论畧曰金口坝以遏泗之南趋闸以导泗之西流盖元人遗智也夫泗之趋于南犹汶之放于海遏泗者以金口犹遏汶以戴村也国初坝因元旧时圮时修劳费无已成化中主事张君盛始易以石视昔善矣然犹石之上歳益以土髙可一二尺土歳坏则歳増之迄嘉靖中主事陈君南金以石易土髙亦如之而制始大备泗盛则势突而坝当其冲宁无渐入圯坏者乎果有之则补葺之功杜其防焉可也茍且因循俟既坏而后修之焦头烂额之功也泗消则防入济之势缓矣矧自黒风口而之府河自府河而之济河凡几十里而始至天井水过沙积宁无壅而未通者乎果有之则挑濬之功或一歳而一见或三歳而再见焉可也废之不讲而归咎于天井之浅涩是不揣其本之论也其视张陈二公何如人哉万厯二十五年大水冲决无遗主事胡瓉重修【山东全河备考】
　　明臣刘珝金口堰记畧云堰距兖州东五里许以其障沂泗二水入金口闸西达济宁防通河因号今名考之后魏及隋元以来皆尝修筑以通漕运都之建不一堰之兴废亦不一暨我太祖髙皇帝定鼎金陵无事乎堰太宗文皇帝驻驆北京复通漕运而堰多事矣前此堰筑以土毎夏秋之交波涛汹涌即圯无余万夫之役不赀之费为之荡然自永乐以迄于成化朝廷虽数命官修固卒莫能厎定歳庚寅都水主事宜兴张公克谦祗承是任乃曰与其屡废以病民孰若一劳而永逸乃易土以石自地平石计五层髙七尺湫口三处眎水之消长时其啓闭横巨石爲桥以便往来愚按金口堰即金口坝也原障沂泗二水入金口闸西达济宁防通河自府河淤塞而二水不能济运矣今宜大挑府河引水至长沟入运而汶河口移北十里则南旺大挑既易而东昌一带不至于浅阻夏镇一带不至于湖河相连矣此运河万世之利也是在后之君子留心运河者力举而行之耳金口坝遇冬月挑河煞坝之期即将此坝严闭使泗河之水尽归金口闸入马场湖以济运　沂河之水原合泗水由黒风口入府河济运者也数十年来旧制不修河失故道沂河之水不合泗水入黒风口竟由金口坝下直趋鲁桥矣今议照旧修理使沂河之水合泗河之水仍入黒风口由府河济运庶水无旁泄而于运道大有禆益　宜于大长沟摆渡口建石闸一座以界泗水使泗水不得北行则以泗河之水专济南运而济宁以南一带运河可无浅阻之患矣此闸亦宜下板十八块积水使由十字河入南旺湖中【居济一得】
　　鱼台县河道北自济宁州四里湾交界起南至江南沛县界辛庄桥王家口止计长八十五里闸三座曰南阳曰利建曰邢庄【河防志】
　　漷水在县东五十里运河东畔春秋取邾田以漷水爲界即此源出滕县述山西南麓受诸泉水至沧沟折而西过沙河店至黄甫坝转趋赵沟西防南梁水入漕　漷水即沙河水在滕为二水至境内合为一水旧志不详原委祗载漷河郡志竟以漷专入滕县因正之　砚瓦沟在县东北三十五里亦运河东畔之水也纳黄山下诸泉水径独山湖入运　沙河在县东南五十里迳沙河镇过双龙桥流入昭阳湖盖运河故道也昔与滕县沙河为一故名自夏镇开运河改昭阳东畔此河不与滕通郡志犹载水从滕县西南流入境仍故迹耳　新开河在县西北二十里上接曹定城武单金诸邑之水自金乡交界北田寺起东至柳沟村入钓钩觜下谷亭旧运河达东南沛县安家口凡一百有六里又钓钩觜直北为故广运闸即牛头河下流接引耐牢坡之水同注谷亭直达沛县安家口安家口者昭阳湖之下口塔具湖之上口也自白鼠寺至安家口约十里长三里寛泥草壅塞水流防弱不能泄入塔具河以入围河支渠下至李家口又有横石坝一道约长六里许亦土沙壅塞不能泄水防山湖东入韩庄闸以济运自康熙二十九年疏浚西自北田寺至柳沟村皆口寛五丈深五尺旧运河如旧制至安家口接连昭阳湖计程八里则深广倍之自此宣泄无患　按旧运河在昭阳湖西岸由沛县城东至孟阳泊入境孟阳泊亦巨滙也湖陵故城在焉潆洄十余里渠贯其中又北二十里至于谷亭谷亭者水经所谓谷庭城古济泗合流之地也一云母亭即齐桓公盟于母处上为菏河下为秦梁自防通河开歴为漕渠要镇明工部管河主事驻之河桥水驿在焉南自湖陵北至南阳相距五十里又北二十里为广运闸明初所开牛头河也地名塌场口嘉靖四十三年河决飞云桥运道告阻及开夏镇新河以达南阳此渠不复行舟既而曹单决口塞河水亦絶惟牛头河下流运渠暴涨则溢而入也又牛头河由济宁西二十里首受永通闸泄出漕渠之水注之耐牢坡至塌场口开广运闸而出入于旧渠盖黄河故道也明初用兵梁晋开通此渠以资运道故建永通闸于北正统以后防塌场口之溃故建广运闸于南漕渠水盛由此行舟黄河自曹州双河口来亦由此入运后运渠东徙河水南流此河与故渠同塞河患庶有瘳欤　阳城湖在县东南七十里诸山泊泉自寨兖二山南流防滕县大乌泉水滙而为湖别为小河自鸡鸣台以东溢而入运【河防志】独山湖即南阳湖南阳之东有独山山下有坡厥地平衍卑洼旧为滕鱼诸泉所滙自新河开坡始蓄为湖以资灌注毎遇伏秋水发则奔涛伤隄水溢河涨非有以节宣之必溃隆庆二年建石隄三十余里各留口引水入运河阔不过十余丈有减水闸十四座大者二各三洞小者十有二坝一浅二十一自北而南从一起数至二十一止是为水柜【山东全河备考】独山湖在县东北三十里滕县沙河诸水由京章支河西南灌输迳湖入运鱼台黄寨诸泉水亦由砚瓦沟迳湖入运隆庆六年夏水泛溢乃于南阳北岸为石隄三十余里减水闸十四座自是水无溃决漕运无阻歳久渐圯应亟请修筑【河防志】
　　昭阳湖在县东南六十里一名刁阳故为运河东岸受滕县诸泉滙为巨浸溢水沽头闸入运嘉靖末黄河东决由运趋湖漕渠阻塞尚书朱衡改新渠于湖东以避河水隆庆六年又于其南筑土隄二百五十余丈又筑东西决口二隄以防河患自是河益南徙不复趋湖滕诸泉水西流入运亦阻漕隄不入湖内于是淤填日积居民树艺承粮谓之淤地然西境隣邑诸山泊水自髙趋下毎遇淫霖滙为巨浸下流阻塞渰没为灾隄防宣泄之方所当讲求者也【河防志】防典云昭阳湖周围八十余里在滕沛鱼台三县界内旧设减水闸十四座遇河泛涨啓闸泄水下达防山等湖以济韩庄闸东泇河运道愚按减水闸所以节宣运河之水使常平者也今查减水闸所存者仅四座耳数年以来运河水大不能宣泄以致冲决隄岸淹没民田其害不可胜言皆由减水闸不复之故也今若将旧闸照旧修复运道民生庶两益矣【居济一得】
