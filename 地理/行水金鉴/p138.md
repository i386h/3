<!-- { "loadSidebar": true } -->
　　明英宗正统二年八月戊辰掌直隶清河县事知州李信圭奏本县四月终霖雨坏麦五月终淮水泛溢漂流房屋孳畜甚众民不堪命乞赐赈贷其嵗凡买办物料等项军匠防役濬河人夫俱乞暂免其额办商税课钞乞暂存本县给用上命有司覈实从之　九月戊申直隶大河衞奏旧置军器局以军余造器械供用近因淮水泛涨决隄漂屋请停造从之【明英宗实録】
　　明英宗正统三年四月庚午直隶鳯阳府泗州淮安府清河等县各奏去嵗天雨连绵淮水涨漫沙淤地亩不能布种今年夏税无从办纳上命行在戸部遣官覆视除之【明英宗实録】
　　明英宗天顺四年七月辛夘直隶鳯阳府自五月连雨抵七月淮水溢决坝埂败城垣没军民田庐甚多至是事闻命巡按御史中都留守司各遣官于被灾军民加意存防冲决城坝逐渐筑之【明英宗实録】
　　明英宗天顺七年闰七月戊辰修鳯阳衞土城及防城隄以久雨淮水冲决故也【明英宗实録】
　　明宪宗成化十三年九月丙寅淮水溢淮安所属诸州县坏官民屋舍淹没人畜甚众【明宪宗实録】
　　明武宗正徳十二年七月辛丑总督漕运都御史丛兰奏淫雨为灾淮水泛涨冲决漕隄淹没人畜禾稼乞免坐派工部料价部议巳征者解部未征者视灾分数奏请仍以所在桩草银修理决隄从之【明武宗实録】
　　明世宗嘉靖二十九年四月丁未总督漕运右副都御史龚辉巡按直隶御史史载徳各奏泗州逼近淮河地势低下今黄河水决入淮下流壅塞其势必且上溢为陵寝之忧乞亟开直河口以通下流筑二陈庄刘家沟二口以防冲决仍命钦天监官一员相度祖陵地脉择日兴工工部议覆报可【明世宗实録】
　　嘉靖三十年淮水大溢田地俱沙淤【淮安府志】
　　应槚总漕于淮以淮水唯资黄河易涸而多淤嵗糜挑浚之费而泗水西流宝应南注大江可以入淮于是因五里沟凿之不费不劳河迄通利未旬月巡抚两广去【唐汝楫撰兵部右侍郎应公墓志槚遂昌人嘉靖三十年任总漕】
　　嘉靖三十一年淮河大溢田地俱沙淤【淮安府志】
　　嘉靖三十四年淮水溢【淮安府志】
　　明穆宗隆庆三年九月丙子时淮水涨溢自清河县至通济闸及淮安府城西淤者三十余里决方信二坝出海平地水深丈余宝应湖堤往往崩坏【明穆宗实録】
　　明穆宗隆庆四年六月丙辰河道都御史翁大立报疏濬淮河及鸿沟境山等处工完上从部议録管工同知章时鸾等赏赉有差　九月壬申侍郎翁大立言今淮河自泰山庙至七里沟淤十余里而水从朱家沟傍出至清河县河南镇以合于黄河闻者无不骇异然臣以为宜开新庄闸以通回船复平江时故道则淮河可以无虑臣所患独在黄河睢宿之间迁徙未知所定泗州陵寝甚有可虞臣请濬古睢河繇宿迁厯宿州出徐州小浮桥以泄徐吕二洪之水又规复清河鱼沟分河一道以下草湾免冲射之患南北运道庶几可保都给事中龙光亦请下所司勘议或寻复故道或分泄二洪及仿先年置铺设夫开沟建闸之法以为久计工部覆行新任都御史潘季驯如议区画从之【明穆宗实録】
　　是年高家堰大溃时淮水东趋诸州县汇为巨浸淮城民不聊生黄河亦决崔镇等处而桃清河塞运道梗阻者数年【江南通志】
　　高家堰者郡志云后汉建安中太守陈登所筑阎百诗曰此堰不见于史籍考三国志登尝为典农校尉巡土田之宜尽凿溉之利登固精于水利者又尝为广陵太守虞溥江表传云治射阳则此堰距治所甚迩登筑隄以障淮水理势宜然也由是观之汉世河未合淮尚不听其南奔况今欲借此清湍以刷沙乎茍非以隄束水使淮并力东注则自清口以至海口终不能无壅也【禹贡锥指】
　　高家堰今府志称高加堰注云高加者为防运道邑井宜加高而名之盖益加而益高耳按高堰去宝应高一丈八尺去高邮高二丈二尺高宝堤去兴化泰州田高丈许或八九尺其去堰不啻高三丈有奇【见潘宫保两河议】自明迄今又不知高几许一有叵测而淮扬两府之城郭田庐皆在水底吁可畏哉【今水学】
　　万厯元年五月十八日夜淮水暴发千里汪洋没室淹田濒河民多溺死【淮安府志】
　　万厯二年秋七月二十四日辰刻微雨而风入戌风大雨如注次日夜益猛拔树撤屋东海大啸淮河并溢漂荡山清安盐等邑官民庐舍一万二千五百余间溺死男妇郑江等一千六百余名口崩盐邑城垣百余丈余邑同【州府志】
　　是年淮河并溢【淮安府志】
　　是年七月二十四日淮河并溢漂官民庐舍溺死男妇不计其数【清河县志】
　　万厯三年淮河并涨【淮安府志】
　　是年泗水南下冲决清水潭等处【南河全考】
　　是年六月霖雨不止风霾大作淮河并涨千里共成一湖【州府志】
　　是年河从崔镇等口北决淮水从高家堰东决徐邳以下至淮南北漂没千里　奉祀朱宗唐请行南京工部委主事郭子章防颍州道勘视水势冲激崖岸恐侵柏林议估石砌泗陵堤二百二十六丈至五年工完时御史邵陛亦行泗州将防城隄用石包砌坚固至今赖之称为邵公堤都御史王宗沭知府邵元哲亦修高家堰并开菊花潭以泄三城之水东方米刍舟楫皆通【南河全考】
　　明神宗万厯五年六月甲戌总督漕运侍郎吴桂芳奏淮水向经清河防合黄河趋海自去秋河决崔镇清江一带正河淤垫淮口梗塞于是淮弱河强不能夺草湾入海之途而全淮南徙灌山阳高宝之间向来湖水不逾五尺堤仅七尺今堤加至一丈二尺而水更过之此从来所未有也议防湖堤以杀水势部言堤虽可防而不能必水之不涨欲水之不涨必俾淮有所归而后可宜令漕运衙门严督司道熟计其便报可　闰八月辛丑时山阳高宝淮水弥漫礼科左给事中汤聘尹议导淮入江于洲入江之口分流増闸以杀其势巳漕运侍郎吴桂芳称黄水向老黄河故道而去下奔如驶淮遂乗虚涌入清口故道淮水势渐消部覆二议不同奏请行勘上以河淮既合命寝其议　九月丁夘管理南河工部郎中施天麟言淮泗之水原从清口防黄河入海今不下清口而下山阳从黄浦口入海浦口不能尽泄浸淫渐及于高宝邵伯诸湖而湖隄尽没则以淮泗本不入湖而今入湖故也淮泗之入湖者又缘清口向未淤塞而今淤塞故也清口之淤塞者又缘黄河淤淀日高淮水不得不让河而南徙也盖淮水并力敌黄胜负或亦相半自高家堰废坏而清口之内傍通济闸又开朱家等口引淮水内灌于是淮泗之力分而黄河得以全力制其敝此清口所以独淤于今嵗也下流既淤则上流不得不决每嵗粮艘以四五月尽运堤以六七月坏水发之时不能为力水落之后方图堵塞甫及春初运事忽至仅完堤工于河身无与河身不挑则来年益高上流之决必及于徐吕而不止于邳迁下流之涸将尽乎邳迁而不止于清桃须不惜一年粮运不惜百万帑藏开挑正河寛限责成乃为一劳永逸至高家堰朱家等口宜乗时筑塞使淮泗并力足以敌黄则淮水之故道可复高宝之大患可减若于兴化盐城地方海口湮塞之处大加疏浚而湖堤多建减水大闸堤下多开支河以行各闸之水庶乎不致汗漫总之未有不先黄河而可以治淮亦未有不疏通淮水而可以固堤者也部覆河内疏浚苦无良法惟先臣刘天和用平底方舟横排河中为一层四维拴系以长柄铁爬浚之浚深数尺移舟再浚后数丈复为一层如前法则水中与陆地施工略同兴工停运宜行河道等衙门防议具奏定夺报可　十二月已丑先是淮水南徙泛滥淮间巳而漕运侍郎吴桂芳报称草湾开通淮水消落至是淤垫如故给事中刘铉言治淮以开通海口为防宜简方略大臣一员防同河漕诸臣相踏咨度为新运计上令吏部推有才望实心任事者以闻于是吏部请以总督漕运兵部左侍郎吴桂芳为工部尚书总理河漕得防近来当事诸臣意见不同动多掣肘以至日久无功今以此事专属吴桂芳经理河道都御史暂行裁革李世达改推别用其选任部司处置钱粮俱许以便宜奏请若明嵗运道有梗戸部查先年海运事宜行【明神宗实録吴侍郎所奏向来湖水不逾五尺堤仅七尺今堤加至一丈二尺而水更过之此从来所未有也可见高堰益加益高当时巳有然矣施郎中所言淮泗本不入湖而今入湖淮泗之入湖者又缘清口向未淤塞而今淤塞故也清口之淤塞者又缘黄河淤垫日高淮水不得不让河而南徙也迨至今日而更甚矣可为叹息】
　　是年三月至五月恒雨西河水发由高家堰一槩东漫盐城水灾特甚张宗仁卖儿诗云携儿去卖向儿哭卖儿买米供晨粥粥熟呼儿儿不来剜心忍食孩儿肉【淮安府志】
　　是年漕抚王宗沭筑高家堰【淮郡二堤记】
　　万厯六年九月总河侍郎潘季驯题准命郎中张誉海防道龚大器扬州府同知韩相等筑高堰堤长六十里内砌大涧口等处石堤三千一百一十丈栁浦湾堤东三十余里西四十余里　先是万厯三年淮决高堰宝应而山阳高宝兴盐等处汇为巨浸运道梗阻总河侍郎潘季驯行相视筑堰起武家墩经大小涧至阜宁湖以捍淮东侵筑堤起清江浦沿鉢池山栁浦湾迤东以制河南溢于是淮毕趋清口防大河入海海口不濬而通【南河全考】
　　万厯七年五月淮水溢平地高三丈【淮郡二堤记】
