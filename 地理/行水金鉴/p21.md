<!-- { "loadSidebar": true } -->
　　津西侧岸临河有四渎祠东对四渎口河水东分济亦曰泲水受河也然自河入济自泲入淮自淮达江水径周通故有四渎之名【郦注　通典卢县东有汉临邑故城卢县今为长清县四渎津当在县界临邑故城东北】
　　又东北迳杨墟县东商河出焉【水经　此上下相接处不与水经相符从锥指也】地理志曰杨墟平原之隶县也城在髙唐城之西南经次于此是不北也商河首受河亦漯水及泽水所潭水也渊而不流世谓之清水自此虽沙涨填塞厥迹尚存歴泽而北俗谓之落里坈迳张公城西又北重源潜发世谓之落里坈亦曰小漳河商漳声相近故字与读移耳【郦注　元和志汉鸿嘉四年河水泛溢河隄都尉许商凿此河通海故以商为名商河行大河之南漯水之北】
　　河水又东迳髙唐县界【水经】
　　河水于县漯水注之水自城东北迳东武阳县故城南应劭曰县在武水之阳然则漯水亦或武水也漯水又北迳聊城县故城西城内有金城周匝有水南门有驰道絶水南出自外泛舟而行矣东门侧有层台秀出鲁仲连所谓还髙唐之兵郤聊城之众者也【郦注　水经漯水又东北迳清河县故城北又东北迳文乡城东南又东北迳博平县右与黄沟同注川泽又东迳文乡城又东南迳王城北黄沟又东北迳左与漯水隠覆势镇河陆东出于髙唐县大河右迤东注漯水矣漯水又东北迳援县故城西又迳髙唐县故城东又东北迳漯隂县故城北又东北迳着县故城南又东北迳崔氏城北东南迳东朝阳县故城南又东迳汉徴君伏生墓南又东迳邹平县故城北又东北迳界东邹城北又东北迳建信县故城北又东北迳千乗县二城间又东北为马常坈又东北迳杨墟县东商河出焉商河又北迳平原县东又迳安徳县故城南又东北迳昌平县故城南又东迳般县故城南又东迳乐陵县故城南又东迳朸乡县故城南沙沟水注之商河又东北流迳马岭城西北而流屈而东注南转迳城东又东北迳富平县故城北又分为二水南水谓之长聚沟北水世谓之白薄渎注云东北流注于海矣】
　　又东北迳髙唐县故城西【水经】
　　京相璠曰本平原县齐之西鄙也大河迳其西而不出其东经言出东误耳【郦注　城在今禹城县西四十里本齐髙唐邑齐赵以河为竟威王曰吾臣有盼子者使守髙唐则赵人不敢渔于河即此河也】
　　又北迳张公城临侧河湄【水经】
　　有津焉名之曰张公渡【郦注　张公城今在平原县南六十里】
　　又北迳平原县故城东【水经】
　　地理风俗记曰原博平也故曰平原矣县故平原郡治矣晋灼曰齐西有平原河河水北过髙唐县即平原也故经言河水迳髙唐县东非也按地理志曰髙唐平原也髙堂漯水所出平原则笃马河导焉明平原非髙唐大河不得出其东审矣【郦注　故城在今县南】
　　又左迳安徳城东而北为鹿角津东北迳般县乐陵朸乡厌次县南为厌次河【水经　今陵县治即安徳故城县东南有故鹿角闗以津为名与临邑县接界般县故城在今徳平县东北乐陵故城在今乐陵县界朸乡故城在今商河县西北厌次故城在今武定州东本富平后汉改曰厌次】
　　又迳漯隂县故城北【水经　此北漯隂县也漯水下注云北漯隂城伏琛谓之漯阳城当在今青城县界漯水之北】
　　又东北漯沃津【水经　孙云漯沃误汉志千乘郡有湿沃县按説文本作湿或省作漯后又转为漯字也】
　　漯沃县故城南地理风俗记曰千乗县西北五十里有大河河北有漯沃城故县也【郦注　今蒲台县东有漯沃故城】
　　又东迳千乗城北【水经】
　　伏琛所谓千乗北城也【郦注　今髙苑县北有千乗故城未知是北城否也】
　　又东北迳利县城北【水经　本作黎城县北今据济水经文改正彼注云地理志齐郡有利县晏谟曰县在齐城北五十里今博兴县东有利县故城】
　　又东分为二水枝津东迳甲下城南东南歴马常坈注济【水经　济水注云济水东北至甲下邑南东歴琅槐县故城北又东北河水枝津注之漯水注云漯水迳千乘县二城间又东北为马常坈乱河枝流而入于海即此水也甲下盖亦千乗县地】
　　又东北过甲下邑又东北入于海【水经】
　　禹贡夹右碣石入于河山海经碣石之山绳水出焉东流注于河河之入海旧在碣石今川流可导非禹渎也周定王五年河徙故渎故班固曰商碣周移也汉武帝元光二年河又徙东郡更注勃海是以汉司空掾王横言曰往昔天甞连北风海水溢西南出侵数百里故张君云碣石在海中盖沦于海水也昔燕齐辽旷分置营州今城届海濵海水北侵城垂沦半王横之言信而有徴碣石入海非无证矣【郦注　河水入海处当在甲下邑之东北马常坈之北按元和志海在勃海县东一百六十里今分属利津县即古千乘海口利津金析唐蒲台勃海三县置本汉漯沃县地盖南与千乘县共此海口也】
　　以今舆地言之滑县开州【并属直隷大名府】观城濮州范县朝城【并属山东东昌府】阳谷【属山东兖州府】茌平【属东昌府】禹城平原陵县徳平乐陵商河武定青城蒲台【并属山东济南府】髙苑博兴【并属山东青州府】利津【属济南府】诸州县界中皆东汉以后大河之所行也【禹贡锥指】






　　行水金鉴巻八
　　钦定四库全书
　　行水金鉴巻九
　　江南按察使傅泽洪撰
　　河水
　　河自底柱以下五户已上其间一百二十里有一十九滩魏景初二年二月帝遣都督沙丘部监运谏议大夫寇谷帅工五千人嵗常修治平河岨　厎柱一十九滩水流迅急势同三峡晋泰始三年五月武帝遣监运大中大夫赵国【当有姓氏原阙】都匠中郎将河东乐世帅众五千余人修治河滩事见五户祠铭虽世代加功水流漰渀涛波尚屯及其商舟是次鲜不踟蹰难济故有众峡诸滩之言【水经注】
　　晋泰始七年六月大霖河洛伊沁皆溢【晋书　后又载六年事并同宋书亦载之未知孰是】
　　是年没民舍千九百余家秋稼千三百余顷【河南通志】
　　华峤奏浚导河渠巡禹之旧迹置都水官事多施行【晋书华峤本传】
　　傅祗为荥阳太守自魏黄初大水之后河济泛溢邓艾常着济河论开石门而通之至是复浸壊祗乃造沉菜堰至今兖豫无水患百姓为立碑颂焉【晋书傅祗本传】
　　河自龙门东注横被中国每漂决所渐害重灾深隄筑之功劳役天下且闗洛髙嵦地少川源是故镐酆潦潏咸入礼典漳滏郑白之饶沟渠沾溉之利皆民命所祖国以为天沟洫立志亦其宜也世殊事改于今可得而略【宋书】
　　宋元嘉十八年夏五月甲申河水泛溢害居人【南史】冀定数州频遭水患楷上疏曰比定冀水潦无嵗不饥幽瀛川河频年泛溢岂是阳九厄防百六钟期故以人事而然非为运极昔魏国咸舄史起哂之兹地荒芜臣实为耻不揆愚瞽辄敢陈之计水之凑下浸润无间九河通塞屡有变改不可一准古法皆循旧隄阿者河决瓠子梁楚几危宣房既建水还旧迹十数年间户口丰衍又决屯氏两川分流东北数郡之地仅得支存及下通灵鸣水田一路往昔膏腴十分病九邑居凋离坟井毁灭良由水大渠狭更不开泻众流壅塞曲直乗之所致也至若量其逶迤穿凿涓浍分立隄堨所在疏通预决其路令无停蹙随其髙下必得地形土木参功务从便省使地有金隄之坚水有非常之备钩连相注多置水口从河入海逺迩迳【缺】　　泻泄此波泽九月农罢量役计功十月昏正立匠表度县遣能工麾画形势郡发明使筹察可否审地推岸辨其脉流树板分崖练厥从往别使案检分部是非瞰睇川原明审通塞当境修理不劳役逺终春自罢未须乆功即以髙下营田因于水陆水种秔稻陆艺桑麻必使室有乆储门丰余积其实上叶御灾之方亦为中古井田之利即之近事有可比伦江淮之南地势洿下云雨隂霖动弥旬月遥途逺运唯用舟舻南亩畬葘微事耒耜而众庶未为馑色黔首罕有饥顔岂天徳不均致地偏罚故是地势异图有兹丰馁臣既乡居水际目覩荒残每思郑白屡想王李夙宵不寐言念皇家愚臣丹欵实希効力有心萤爝乞暂施行使数州士女无废耕桑之业圣世洪恩有赈饥荒之土邺宰深笑息自一朝臣之至诚申于今日诏曰频年水旱为患黎民阻饥静言念之昃不遑食鉴此事条深协在虑但计画功广非朝夕可合宜付外量闻事遂施行楷用功未就诏还追罢【魏书崔楷传　楷明帝孝昌中以殷州刺史死节】北齐河清元年四月河溢【河南通志】
　　唐髙祖武徳七年治中云得臣自龙门引河溉田六千余顷【唐书】
　　唐太宗贞观十一年九月丁亥河溢壊陜州河北县毁河阳中潬幸白司马坂观之赐濒河遭水家粟帛【唐书河阳即今懐庆府孟县地后魏太和中筑北中城东魏元象元年又筑南城及中潬城是为三城中有河桥晋杜预造魏尔朱荣之乱及尔朱世隆再乱与髙欢宇文泰相持皆以三城河桥为拒守攻战要津唐袭王世充河阳城焚河桥又以舟师袭世充囘洛城断河阳桥又九节度之师溃于相州郭子仪以朔方军断河阳桥其险要如此金大定中州治以河患因于故城北十五里筑新城徙治焉曰上孟津故城曰下孟州予于已亥客懐孟从下州放棹南归问所谓三城河桥无有也其故迹亦不可得而见矣】
　　唐髙宗永徽五年六月河北大水十月齐州黄河溢【唐书五行志】
　　唐髙宗永淳二年七月已已河溢壊河阳桥【唐书五行志　旧唐书云溺河阳城】
　　唐武后如意元年八月甲戌河溢壊河阳县【唐书五行志　唐书称道二年误五行志又称长寿元年重见】
　　唐武后长寿二年五月癸丑棣州河溢壊居民二千余家【唐书五行志】
　　唐武后圣歴元年秋黄河溢【唐书　河南通志作中宗嗣圣十六年即是年也嗣圣无十六年】
　　唐宗开元五年六月壬午巩县暴雨连月山水泛溢毁郭邑庐舍七百余家人死者七十二汜水同日漂壊近河百姓二百余家【旧唐书宗本纪】
　　唐宗开元十年六月博州棣州河决【唐书五行志】八月丙申博棣等州黄河隄破漂损田稼【旧唐书宗本纪】
　　唐宗开元十四年秋大水河南河北尤甚河及支川皆溢懐卫郑滑汴濮人或巢或舟以居死者千计【唐书五行志】八月河决卫州【唐书宗本纪】
　　唐代宗大歴十二年秋大雨水河南尤甚平地深五尺河溢【唐书五行志】
　　唐徳宗建中元年冬黄河溢【唐书徳宗本纪】
　　唐徳宗贞元二年六月河溢【唐书五行志】
　　唐宪宗元和七年正月振武河溢毁东受降城【唐书五行志】唐宪宗元和八年十二月丙午以河溢浸滑州羊马城之半滑州薛平魏博田正徴役万人于黎阳界开古黄河道南北长十四里东西濶六十步深一丈七尺决旧河水势滑人遂无水患【旧唐书宪宗本纪】
　　薛平田正凿河十四里经黎阳山东防于故渎名曰新河【唐防要】
　　薛平授郑滑节度使始河溢瓠子东泛滑距城才二里许平按求故道出黎阳西南因命其佐裴泰往请魏博节度使田正正许之乃籍民田所当者易以它地疏导二十里以酾水悍还壖田七百顷于河南自是滑人无患入为左金吾卫大将军【唐书薛平传】
