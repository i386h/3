<!-- { "loadSidebar": true } -->
　　河南黄河南岸自陜西潼关【荟蕞云潼闗衞在西安府华阴县东北四十里南有潼谷潼水出此东北有黄巻坂在黄河南岸其坂隆起下望闗城北有黄河自华隂县流入与山西蒲州接界东入河南阌乡县界衞志城北一里水中有石髙水丈余河水涨其石不没因谓之砥柱石西有潼河源出潼谷入河　本朝康熙十九年潼水涨溢陵城而入城中两岸居民溺死者二千三百余人漂没官民庐舎百余间已而水缩河裂岸东徙故道竟成平陆东南有潼闗故城古桃林塞即崤函也亦曰函谷秦函谷闗在汉农县即今灵寳县西南十一里汉武帝徙新安即今新安县东一里故关是也隋大业七年移于南北镇城间唐天授二年移向北近河为路即今闗也其地上跻髙嵎俯视洪水流歴崤函而至潼津数百里间盘纡峻极实为天险河之北岸为风陵津又北至蒲闗六十里河山之险迤逦相属】入阌乡县境经灵寳陜州渑池新安孟津巩县【荟蕞云阌乡县在河南府陜州西南一百二十里西南有阌山西为黄河自陜西华隂界流入与山西芮城县分界东入灵寳县界西有玉涧水全鸠水郎水东有盘涧水西南有阿对泉杨震家僮名阿对引泉灌蔬因名西有周阌乡县故城本故湖县乡名东有湖城废城本秦湖闗西有潼闗接华隂界又有曹公垒有旧城　灵寳县在陜州西少南六十里东南有岘山曹阳水出此亦名好阳涧入河西南有石堤山柏谷水出此入河又有石城山烛水出此入河北为黄河自阌乡县流入东入陜州界又有门水自洛南县流入亦名农涧东有菑水南有农渠引水入城又有丰盛等五十渠歴代相继修浚引山水灌田　陜州在河南府西三百里东北有砥柱山在黄河中去州四十里禹贡导河自华阴东至于底柱西北有黄河自灵寳县流入东入渑池县界又有公主河在三门山左唐开元中凿此通漕以避三门之险约百丈许复入于河西有七里涧自南山通河西南有谯水东有淆水自永宁流入北入于河又有利人渠二广济渠一皆引水入城以代井汲今淤塞州城北黄河中有铁牛头南尾北世传禹铸以镇河患　渑池县在河南府西一百六十里东北有渑池山涧水出焉西南有马头山谷水出焉南流入新安界北有黄河自陜州流入与山西垣曲县分界东入新安县界河水自底柱而下至五戸滩其间一百二十里竦石桀出势连襄陆合一十九滩水迅同三峡破害舟船自古所患按志称黄河上自三门集津下迄钓鱼觜奔流迅激舟筏恒覆唯南村与垣曲接界稍平为古渡云东南有天池横潦无源有平泉源出平地民资灌溉西有汉渑池县故城　新安县在河南府西七十里东南有瞻诸山慈涧水出焉滙诸川水入谷南有宻山豪水出焉注洛西南有郁山练谷水出焉一名牛谷山入谷西北有队山长垣河出焉又有騩山囘水出焉东北有北邙山西北有漏明岩北有沙崖马陵川出焉北有黄河自渑池县流入东入孟津县界又有长泉水即庸庸水入河南有涧水自渑池县流入入谷南有谷水自渑池县流入东入洛阳西北有龙涧河入谷东有孝水接洛阳界入谷自南山横洛水北属于河皆闗塞也　孟津县在河南府东北四十五里东有龙门山南有邙山北有黄河自新安流入又东入巩县界明嘉靖十七年水涨县圮盖孟津两岸平濶河势渐涨溃决之患实自县始西有委粟津又有髙渚亦黄河津济处又有马渚北有三渚西有涝河又有庸庸水自新安县流入入河西有瀍水出苏山西一里平地发源入洛阳界府志源出谷城山自髙庙沟起与九眼泉合流入县东北有永安堤唐时筑石堤当河阳孟津两岸髙五丈阔如之延六七十里今在南岸者止有二三里在北岸者尽决巩县在河南府东北一百二十里南有寒战山山形髙峻下临玉仙河又有乱石山下有五泉北有萯山临河东北有神尾山宋都水丞范子渊议引汴入汴处北有黄河自孟津县流入与温县接界又东合洛水入汜水县界禹贡河自孟津东过洛汭又有鲔渚在县北河中西北有洛水自偃师县流入东至汜水县界始入河西有鄩水接偃师县界西南有罗水源出登封县界东北入洛又有明谿泉水源出青龙山滙乱石山五泉之水入洛西有湟水东门外有市河俱入洛东南有石子河即古洞水也一曰玉仙河发南溪石泉又北入洛　以上七州县俱属河南府】汜水河隂至荥泽县而始有堤工【荟蕞云汜水县在郑州西一百四十里东南有方山山海经浮戏之山汜水出焉即此也有马跑泉汉家泉环翠峪峪下有柏池泉有玉仙山山上有玉仙元君祠祠前有二泉一为小龙池为小里河源一为黄龙池即汜水源既出而伏再见于神母祠下之柏池又长罗水亦出焉西有大伾山亦名九曲山山之东尽于玉门山为汜水入河处北有广武山其山沿河袤六十里西尽于玉河与大伾相对西南有翠屏山在城南河外东北有孤柏岭一峰北出砥柱河流宋祥符中议于南岸山址开汴口以均水势又有分水岭在五云山峰之间岭有泉南流为桃花河北流为竹叶河北为黄河自巩县流入洛水入焉又东入河阴县界北有洛水旧自巩县入河今则过成臯东至满家沟入河北有济河自温县流入又南十里合于河山海经曰大河至成臯与济水合按济自大伾入河与河水鬭流畧不混淆清浊分行者数里乃溢为荥又有汜河有二源俱出方山合诸水至县治为锦阳川又受栁泉水北出玉门合洛东入于河南有磴固川又有竹川地独膏腴东有汤王沟又有金家沟在卧龙山北潦则穿城坏庐舎至今患之东北有板渚南属鹊山以临汜水隋开通济渠自板渚引河歴荥泽入汴　河隂县在郑州西北五十里东北有广武山西自汜水东迤荥泽外捍大河内包原壤汴水従广武涧中东南流今涸北有武济山即广武支陇地属孟津相传为周武王济河处宋元丰中范子渊议导洛通汴屡请于武济山麓修堤置埽是也北为黄河自荥阳流入东入荥泽界有撩兎源河在广武埽对岸分减埽下涨水也宋大观中诏沈纯臣开宣和初又浚治焉西南有澹然河源出漫泉一名窟河至荥泽县达于河南有索河自荥阳流入与京水合又东入荥泽县界西有石门渠荥凟受河之处即禹贡导荥水之道亦曰荥口亦兼邲之称晋楚之战楚军于邲即此水也后汉灵帝时于敖城西北垒石为门以遏浚仪渠口水门广十余丈西去河三里水盛则通于河水耗则辍流魏黄初中河济泛溢邓艾议开石门以通之晋武帝时复坏傅秪为荥阳太守造沈菜堰于是兖豫无水患东北有清水即济水旧流也今堙东有河阴旧城　荥泽县在郑州北少西四十里西北有敖山殷仲丁自亳徙嚣即此明成化十五年知县曹铭以水患徙筑今县北为黄河自河隂县流入又东入原武县界志曰荥泽地稍下水所钟也新志黄河旧在县北十里近渐南徙逼近县城治时抚臣徐恪言决河湍悍之势未可遽囘今自孙家渡口旧河东经朱仙镇下至项城南顿犹有涓涓之流若疏之由泗入淮可杀上流之势时多从其策东北有浪荡渠西通河洛南达江淮隋通济渠也炀帝开此以巡幸江都今堙南有贾鲁河亦堙西南有澹然河自河隂流入达于大河治南有荥泽河禹贡济水入于河溢为荥又曰荥波既猪其衞及狄人战于荥泽则在河北非此泽也左传楚潘党逐晋魏锜及荥泽亦此北有隋荥泽故城为河水所圮西南有汉荥阳故城以上三县俱属开封府】自此而郑州原武阳武中牟祥符陈留兰阳仪封【荟蕞云郑州在开封府西少南一百四十里北为黄河东有郑水出梅山东北入贾鲁河明天啓中知州刘光祚疏之起州北至州东接中牟境可通舟楫其州西北白沙而上河身特髙常有水患光祚又濬之令民穿渠蓄泄溉田数千顷商贾通流民以为便西有湏水明正徳时凿之以纾河患今淤东南有七里河其源有三一出泰山一出梅山一出站马屯防流于此入贾鲁河东有潮河出栾巴庙前每日三潮因名下合贾鲁河东有龙池河是李衞公庙后湖周三里许居民依水种莲东南有仆射陂源出雷家潭周十八里后魏孝文帝赐仆射李冲故名今名城湖东有圃田泽与中牟接界　原武县在开封府西北一百二十里南有黄河本在县北自荥泽县流入东入阳武县界明正统十三年河决荥泽始改而南治初河又决分为三冲张秋十四年知县张恺筑防城堤十四里城中乃无水患嘉隆以来河屡决屡塞议之者止移堤以避水冲致正南逼近十五里许如县治生灵何宜俟秋冬水退渐移堤埽向南始为完策南有古济水与古阴沟水今皆混入黄河西北有沁河自武陟县东入黄河南有贾鲁河遇秋水泛涨与沁河皆为民田患　阳武县在开封府西北九十里东有脾沙冈西有黑洋山河决后皆沦于河南为黄河自原武县流入东入封邱县界旧流本在城北决溢不时遂徙而南自五代周至明末河决不可胜计西北有济水今自温县东入大河不至县境东南有白沟亦名清水亦名白河流至封邱境内曰翟沟西有沁水自武陟县流入后筑堰截入黄河其故渠皆为桑田　本朝顺治十一二年筑慕家楼新堤长五百七十二丈幇堤长六百零二丈又潭口寺北月堤长六百三十丈幇堤长五百丈　中牟县在开封府西七十里北有牟山南有马陵冈长五十余里即故河隄北为黄河自原武县流入东北入祥符县界北有汴水亦自原武流入东入祥符即筤荡渠也亦名鸿沟亦名官渡水明正统七年荥泽县知县李全芳以渰没民田奏请闭塞改流入黄河遂淤为平地南有汜水东流入官渡水今涸东南有刁马河今堙西有郑水源出郑州至东牟溉田千余顷下入于汴北有金水河自郑州流入东入祥符界下流与黄河相通县境诸水所归毎淤塞则灌没民田万歴中屡加疏导又有双洎小清河即郑风所咏清人在彭者源出新郑县至县西东北流入丈八沟北有滩头河系黄河支流自荥泽流入东南入尉氏县界西有圃田泽东西五十里南北二十六里西限长城东极官渡髙者可耕洼者成潭滙为泽者八为圃者二十四中牟志载九沟八泽三十六陂按明范守巳据穆天子传以为自洧川北抵中牟西东连尉氏西接新郑周围三百余里总谓之圃田县城内有海子河上有海子桥桥南北各有河俱出水门注城濠入小清河东有唐中牟旧城　祥符县即开封府治西北有驼牟冈河决后今为平陆东北有赤冈西有狼城冈明万厯末河决于此东北有槐疙疸冈明万厯中河决于此断堤成潭西北有黒冈明崇祯中河决于此北为黄河自中牟县流入东入陈留县界南有汴河自中牟县流入又东入陈留县界即筤荡渠分流也水经汳水出阴沟浚仪县北郦注隂沟即筤宕渠也自王贲灌大梁水出县南而不经其北汳水又东经仓垣城内又东至陈留隋大业初开通济渠元和志云浚仪有琵琶沟水西自中牟县流入通济渠隋自大梁城西南凿渠引汴水即筤宕渠也元至元二十七年汴始淤塞明初欲以大梁为北京议浚汴不果今一望平陆无复堤渠故迹矣宋都汴时汴蔡诸水漕舟城中沟洫互通自明季灌没后深沟淤为髙阜大壑变为平原土中往往得其遗迹北有浚水西有寒泉陂见衞凯风诗东南有蔡河自中牟县流入东南入通许县界水经注筤荡渠自中牟东流至浚仪县分为二水南流曰沙水东注曰汴水沙即蔡河也元至元二十七年河决祥符义唐湾蔡水上流堙没明洪武八年大河南决挟颍入淮蔡河之下流亦渐絶北有五丈河九域志曰即禹贡之菏泽从城北厯陈留曹济及郓其广五丈周显徳五年疏汴水北入五丈河东经定陶北入于济以通齐鲁舟楫皆通宋时河塞又引京索二水入之金元以后混入黄河西有金水河其上源即荥阳县之京水滙入五丈河者今堙城东有白沟河河无山源以潦涸为盈竭城西有金明池周九里余引蔡水注之名教船池又曰讲武池今淤西北有沙海隋文帝疏旧渠引汴水注之以习舟师今塞南有蓬泽西南有雾泽陂并堙西北有汉浚仪废城本魏大梁城也东北有隋堤一名汴堤西通济水南达淮泗今遗迹仅存西北有翟家渡自刘兽医以下皆河津要害唯翟家口为官渡　陈留县在开封府东少南五十里北有黄河自祥符县流入东入兰阳县界北有汴河自祥符流入县界东入县又有蔡河自祥符县流入南入通许即沙河也今涸北有睢水沙水分流东入县界开通济渠后此水废西北有鲁沟水亦沙水支流今涸东北有巴河一名沁水黄河支流自封邱县流入又东入兰阳界今涸县北有秦陈留故城东北有魏小黄故城　兰阳县在开封府东少北九十里北有黄河自陈留县流入又东入仪封县界北有贾鲁河又有马蹄河一名清河皆故河所经也南有巴河自陈留县流入东入仪封县界亦名沁河北有古济水今入于河西北有赵皮寨一名张禄口又有铜瓦厢集明设管河主簿今废北有旧长堤长四十五里　仪封县在开封府东少北一百十里东北有黄陵冈与山东曹县接界北有青陵冈又北有黄河自兰阳县流入东经考城入曹县界县有七河曰北旧黄河在东北五十里曰南旧黄河在西南三里曰贾鲁河在黄陵冈南二里曰厐家河在北八里曰圈头河在北五里曰巴河曰新河在黄河南新挑以分杀水势者皆黄河转徙所经忽南忽北穿县境殆遍今唯有贾鲁河巴河故道堙圈头厐家二河堤如故北有黄渡河周六十余里盖大河所溢也今涸为田又有古济水盖南济也有汉济阳故城东北有小宋状元堤北有方家庄小堤河南岸有旧缕堤北岸有旧遥堤黄陵冈相近有三家庄堤　以上州县俱属开封府】考城商邱虞城【荟蕞云考城县在归徳府睢州北九十里北有黄河自仪封县流入经曹县入府界自古为冲决之所堤防最切北有贾鲁河又有沁河自仪封流入一名巴河南有沙河与故城河旱涸水溢亦为民害南有汴河自杞县流入东入商邱界北有黄水自杞县流入北流入定陶界西南有大荠陂黄水注焉即戴陂也北有防城堤近为小堤逺为大堤今小堤頽圮过半西南有长堤起仪封届商邱上下七十里然去河甚逺涨溢时此隄阻塞转为民害　商邱县即归徳府治西南有商邱北有黄河自考城县流入又北入虞城县界自元至大后河决而南归徳常在河北至顺以后河决而北归徳仍在河南迄明正统以后河又决而南归徳又在河北正徳以后则仍在河南其新集口丁家道口皆河滨冲要嘉靖三十七年新集河淤河流于是一变按大河旧道乃元贾鲁所复势若建瓴上下顺利后因河南水患颇急另开一道出小河口意欲分杀水势而河不两行大河日渐浅涩自新集至小浮桥淤凡二百五十余里河流北徙出砀山县治之背趋单县东南之段家口析为六股俱由运河至徐家洪又析为五小股亦由小浮桥合徐家洪大河分十一流而势弱矣势弱则淤益多淤多则决溢愈甚详见徐州砀山等州县西南有马肠河源出旧黄河逾亳达淮北有泡水自考城县流入东入虞城县界北有古汴水自宁陵县流入东入虞城县界宋时东南之漕由汴达畿故经理为详南迁后日就堙废明嘉靖中虽修复后乂淤加以河流冲决陵谷倒置汴水断续几不可问矣南有古睢水自宁陵县流入东入夏邑县界今湮其曰谷水者即睢水也南有蕲水又有涣水一名濊水今皆湮东北有孟诸泽接虞城县界禹贡导菏泽被孟潴东北有荥泽北有漆沟东有新沟明万歴时开以泄水东有清冷池东南有武津关西北有凤池口其地与城中龙兴塔平元人围归徳决此口河水从西北而下至城西南入故睢水绕城反以水为固北有丁家道口接虞城县界当黄河津要东有白沙渠石梁渠宋张亢知应天府治此二渠民无水患旧城外三里有隋堤今废　虞城县在归徳府东北七十里北有黄河自商邱流入东入江南徐州砀山县界又有巴河黄河支流也又有小股河绕城入黄河按虞城上接考城下接砀山邻比数县土皆卑下每经河溢互相倾注河决考砀则土聚虞城河溃虞城则土聚考砀故旧道尽湮歴年水患无巳欲浚支河则易淤塞欲筑隄防则无山陵可倚若于李景髙口西岸浚水南行则县境之流自杀又自杨厚口起筑堤分水使下流有归然后河不为患北有汴河自商邱流入东入砀山县界亦名获水北有丰水自商邱流入东入山东单县界西有孟诸泽与商邱接界今俗呼为湄台盖泽中有台也西有丁家道口北有罗家口皆黄河要地西南有北□堤南有中□堤北有韩家后堤　以上三县俱属归徳府】至江南徐州之砀山县界北岸自山西垣曲县【荟蕞云垣曲县在山西平阳府绛州东南二百十里东北有王屋山接河南济源县及阳城县界西北有黄河自平陆县流入东入河南济源县界】入济源县境经孟县温县武陟【荟蕞云济源县在河南怀庆府西七十里东北有太行山南有黄河自垣曲县流入与洛阳分界又东入孟县界北有济渎东南流入孟县禹贡导沇水东流为济西南有湨水东经孟县入河新志溴水一出姑嫂山一出五指山一出秦岭山至三河口合流与滮水合东南入孟县界入河北有浝水源出莽山入湨西南有漫流水涂沟水入湨东南有天浆水同水俱入孟县界西南有湛水注河西有濝水入沁北有沁水自阳城县流入东入河内界东有千仓渠济水分流也有上下二堰东北有马头溪西北有望仙溪西有东阳涧西阳涧西有七谷沟东有玉泉　孟县在怀庆府南少西五十五里南有黄河自济源县流入与孟津县接界河广二里又东入温县界南有孟津一名富平津一名陶渚西南有冶坂津北有沇水即济水自济源县流入入河北有湨水自济源县流入南合沇水入河西有冶河即济源之天浆溪也北有余济河沁水分流也县人引以溉田南有万艘潭在黄河侧舟所泊也西有河阳废县南有下孟州故城即古北中城也金大定中州治以河患因于故城北十五里筑新城徙治焉曰上孟州故城曰下孟州东魏又筑南城在今孟津县界及中潬城在今县西南是为三城　温县在怀庆府东南五十里南有黄河自孟县流入与巩县接境又东入武陟县界旧离城二十里今逼近城隈西有济水自孟县流入南入河当王莽时川渎枯竭其后津梁势改不与昔同今则故道尽防河中北有广济河沁水分流也自河内县流入东南入河又有温润渠亦沁水分流隋刺史卢贲于河内引沁为利人河又派流入温县故名温润新府志有丰稔河分广济河水南流入温即此北有涝水通丰稔河东冇平皋陂多菱荇蒲苇陂南即黄河西南有李陂今湮西有小金隄障济湨二水明初筑名沇河堤成化间増筑长二十里　武陟县在怀庆府东一百里南有清风岭濒河黄河自温县流入与河阴县接界东入原武县界东有沁水自河内县流入至南贾村入河其支流入县北东引灌田二千余顷入修武县界西南有广济河沁水分流也今涸西北有小丹河即丹水分流之长明沟也今淤干沟犹存又有上清河即丹水分流之蔡沟也自河内县流入东入修武之三桥陂入衞东北有莲花池在沁河东岸地名木栾店去衞河百里明万歴中沁河从此决入衞　以上四县俱属怀庆府】亦至荥泽县而始有隄工自此而原武阳武封邱【荟蕞云封邱县在开封府北六十里北有黑山东北有淳于冈与黑山皆湮于水南有黄河本在县西北金明昌五年河决阳武灌封邱而东县遂居河北自阳武县流入东经陈留入兰阳县界终明之世凡五决荆隆口一决陈桥集屡决屡塞　本朝顺治七年九年两决至十二年始塞按黄河自阳武入封邱出荆隆口直东即长垣东明两县境从此经曹濮直趋大清河东入于海较之出徐沛合淮泗以入海其道最为径易从来河行之道宜直不宜纡八海之口宜近不宜逺也西北有沁河一名巴河自武陟阳武流入经于家店北绕县南穿桃陂河东注每泛滥则能为害自怀庆増堤遏之水始全落南有翟沟自阳武境入即白沟也南接黄河支流今湮北有濮渠首受泲东北流至县再入开州界河决后亦湮西南有黄池东西广三里南有金龙口即荆隆口自砥柱孟津而下最为险隘今离河稍逺然地势洼下夏秋水发一堤之外皆为巨浸塌防最多此隐忧也西南有中栾城元时运道中梗受江淮之米陆运赴淇仍以舟载送京师后改海运而中栾废其西为大王庙口顺治九年河决于此决口有积水潭汪洋数十顷深十余丈有河道标兵防御今县治本封邱故城金时以河淹没迁治新城元初新城又为河坏仍迁于此县城外有防城堤河决沙壅仅存颠脊南有长堤高可三丈起荆隆口迤逦东南直抵徐州西南有小长堤在长堤南东起祥符陈桥西迄荆隆三十里髙厚倍于故堤西有董家堤障御黒洋山水万歴三十年决口数十丈至今未塞每遇霖雨城西北皆为巨浸】
