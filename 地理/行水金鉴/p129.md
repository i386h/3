<!-- { "loadSidebar": true } -->
　　江南徐州黄河【荟蕞云黄河入河南与沁汴或分或合明初分六道出荥阳者至夀张入淮出祥符者至怀逺入淮出长垣者至阳谷入漕出归徳者至宿迁入出仪封者由新集赵家圈经萧北至徐小浮桥入漕此河流经徐之始也治水筌蹄云嘉靖六年以前黄河分为六道其两道由河南凤泗入淮其四道由小浮桥飞云桥大小溜沟入河时则开归徐沛利害相当今开归沛诸流俱湮全河悉经徐州一道则开归沛之患纾而徐邳之患博其不两利亦不能两害者势也　河在徐州土人呼为汴河又名沁河又名小黄河按河志河居中汴居南沁居北河南徙则与汴合北徙则与沁合故此河之名有三今沁水久不达唯河合于汴尔汴由西来势甚湍悍迤州城之东北与泗水合故称汴泗交流而河徙西北出秦沟流至州城东南而下则其名亦不可混矣　黄楼在州城东门上宋苏轼建按苏辙黄楼赋序曰熙宁十年七月乙丑河决于澶渊东流钜野北溢于济南溢于泗八月戊戌水及彭城余兄子瞻适为彭城守水未至使民具畚锸蓄土石积刍茭完窒隙穴以为备自戊戌至九月戊辰水及城下者二丈八尺昼夜不止子瞻衣防履屦庐于城上调急走发禁卒以从事令民毋得窃出以身率之城得不溃水既涸乃请増筑徐城相水之冲以隄防之于是即城之东门为大楼垩以黄土曰土能胜水徐人相劝成之今城之东角尚有黄楼葢后人踵而为之然非其旧矣　徐吕二洪古称最险自永乐中陈瑄凿洪通漕各设分司官治洪事至嘉靖间分司主事陈穆陈洪范相继凿石平之行者遂若履坦道矣】南岸上自河南虞城县交界起下至灵璧县交界止计程二百六十里北岸上自山东单县交界起下至邳州交界止计程二百七十一里设徐属河务同知管里修防其汛六在南岸曰砀山县汛萧县汛【荟蕞云砀山县在江南徐州西北一百七十里县治在芒砀山之阳山在河南永城县界黄河绕县西北五十里东北二十里与虞城县接界南郭外有新滙泽河徙而成南北可二十里东西四十余里经冬不竭明隆庆二年知县戴伟凿渠疏泄寻湮六年知县王廷卿更开新渠以苏昏垫有陈霜口河由虞城县至汪家口分为二汗漫若湖明嘉靖二十六年知县王绍元于汪家口筑堤一道又为月堤顺水堤然砀山地势洼仰低下屡经水患地浮淤沙虽节经疏凿遇涨率易故河渠之名变迁不常　萧县在徐州西三十里县治在三台山之阳黄河自砀山县杨村口始入县东百里许至于州界迁徙无常水患频仍康熙十七年总河靳创建沿河遥堤格堤及迎水坝甚有利益其遥堤由杨村口入县之邵家套及徐州顺河集复至县之大栁树田家楼郝家集及北城杨家庄接徐界而东其格堤南自东镇店旧长堤起北至旧缕堤止障水南下毛城铺入闸萧无水患全赖此堤其迎水一坝在田家楼缕水归河又利导之宜也诚能修防坚固不独萧无水患而下流亦无波及之虞矣】徐州郭工汛徐州小店汛在北岸曰丰砀汛【荟蕞云丰县在徐州西北百五十里南至砀山县七十里至萧县六十里黄河在县南五里许土人呼为浊河一名白羊明嘉靖五年河决城防荡然无存知县髙禄遂迁县治于东南华山居焉三十一年知县徐蓂复还旧治万歴三十年河决朱旺口县当正冲洚涧殷流几与堤平知县戴一松防守维勤益修缮旧堤加濶而髙至今赖以捍御】徐州大坝汛
　　砀山县汛自虞城县交界起至萧县交界止缕堤长一万四千四百一十七丈计程八十里
　　自虞城县交界起至毛城铺止旧有缕堤长一万五百六十丈八尺内近毛城铺山石闸一段长一千五百四十丈康熙二十三年修筑
　　自毛城铺石闸起至萧县界止缕堤长三千八百五十六丈康熙二十三年修筑
　　毛城铺小石闸一座大石坝一座俱康熙三十三年建伏秋黄涨由此出小神湖康熙三十九四十年河身渐深水不过闸惟四十一年异涨之水出闸定国寺旧险工今因河势北徙停修
　　定国寺月堤长一千九十丈康熙三十八年创筑萧县汛自砀山县交界起至徐州交界止缕堤长一万一千六百八十九丈计程六十五里康熙二十三年修筑内有卑薄处三十八年又加幇　东镇口格堤长八百六十四丈康熙十九年创筑格堤北有大横堤格堤南有小横堤皆旧废堤【河防杂説云黄河南岸上自砀山县毛城铺起下至徐州城止虽原有遥堤一道然近者离河五七里逺者离河二三十里其间地势髙洼不等毎于伏秋异涨之时河水必从洼处出直灌堤根自顺治初豫省荆隆口溃决全黄北泻之后下流河身处处垫髙彼时虽竭力堵塞而河底之深究不能复前此之旧又黄河消长无定长则出漕消则归方其出漕之时挟沙而漫迨水落归漕而沙留于岸是以近河滩地每为淤垫较之二三十里外原旧筑堤之地竟髙五七尺或丈余不等故直灌堤根之水不一二日而水髙于堤少洼之处漫溢成缺岁岁然也不知此水下注不特凤徐淮属州县毎被漫淹而其水全归洪泽湖撼击髙家堰髙堰一有不支则全淮东泻黄蹑其后而清口淤运河垫清水潭等工皆不可保矣是徐州以上砀萧黄河南岸堤工虽与运道隔逺而实与运道相闗甚切也康熙十九年于近河髙滩之上已筑缕堤一道约长一万八千余丈固可免十一州县之水灾但属卑矮不足以御非常异涨更须幇筑髙厚务期坚实又于萧县东镇店地方筑格堤一道约长八百余丈有此一堤虽遇异涨自有重门之障溃决之患永可免矣】
　　徐州郭工汛自萧县交界起至徐州三山头止计程六十六里
　　自萧县交界起至徐州王家山止缕堤长三千四百五十八丈康熙二十三年修筑内有单薄处三十八年又加幇
　　王家山天然石闸一座康熙二十三年建以泄黄涨自三十九年至今河底渐深水不过闸
　　十八里屯东西两头各天然石闸一座康熙二十三年修筑
　　自苖家山起至冰雹山止缕堤长一千五十丈康熙三十八年创筑
　　自韩家山起至段家庄西头止旧有民修堤长四百九十三丈康熙三十八年加幇
　　韩家山南山沟中旧有民筑土堰长七十三丈康熙三十八年加幇
　　韩家山堤工因黄河上湾溜水南射逼近堤根内邻石狗湖地势卑下最闗要康熙三十九年创筑月堤自杨家楼起至段家庄止长四百五丈以为重门之障
　　段家庄旧险工康熙三十九年于对岸沙觜挑穵引河大溜下徙
　　郭家觜险工因黄水自西南直射北岸苏家山触激山根折奔南岸以致郭家觜奶奶庙一带正当大溜顶冲歴年以来大溜或由奶奶庙之上或由奶奶庙之下忽东忽西迁徙无常康熙三十九年臣鹏翮勘阅形势逼近徐城最为紧要　题请建修石岸长五百三十九丈三尺现在修砌四十年置铁犀一座于堤上以镇水
　　自云龙山黄茆冈起至徐州西关街栅栏门止苏堤长六百三十八丈康熙三十八年修筑【徐州志载苏轼御水筑东南长堤起戏马台属于城天啓甲子河决城溃堤仅存一线今土人所称苏堤又在城西南自黄茒冈属城西闗与志不同意当日水消之后轼又尝筑堤为备而志考之未详与戏马台在城南里许髙数十仞广袤数百步昔项羽因山筑台以观戏马宋武帝为宋公时在彭城九月九日出游戏马台是也】徐州旧有防城石岸长五百一十五丈康熙三十六年加髙三尺六寸又攩军墙南渡口长一十二丈九尺三十六年创砌【河防杂説云徐州州城以上砀丰萧徐四州县黄河南北两岸虽经新筑缕堤然自河底垫髙以来徐州治城卑如釡底而人烟凑集紧贴河邉河身寛不过六七十丈束水至急若不于上流稍留宣泄之地则一逢异涨势必灌淹州城民社仓库俱为泽国矣今于砀山县南岸毛城铺地方建三十丈寛减水石坝一座又于徐州北岸大谷山地方建三十丈寛减水石坝一座使上流虽遇十分异涨而先于南岸毛城铺减去半分再于北岸大谷山减去半分方可少杀其势而徐城可保无虞矣其所减之水先贮砀山县南岸之小神湖内逐渐流入濉河由归仁堤减水坝归入洪泽湖此系逐渐宣泄之水与漫决奔腾之势不同不足为髙堰各工之患也若欲尽善又须于萧县黄河南岸北自旧缕堤起南至东镇口止筑格堤一道约长八百六十余丈所以束毛城铺减下之水并上流各处汇归水亦使暂住小神湖内其小神湖乃系堤里洼地多则积水成湖亢旱则干涸成地今贮减下之水分流南泄既杀其奔腾之势亦无害于小神湖自可永无冲决之虞矣】
　　下洪奎山店堤一道长一百二十七丈向系民修其戗堤康熙三十七年幇筑此堤外临黄河内傍支河最为险要三十八年改挑支河二百丈以保隄工自七里沟接奎山店堤起至三山头止遥堤长一千四百九十丈内接奎山店堤长二百二丈康熙三十七年加幇又接奎山店堤戗堤长二十九丈三十八年筑又卑薄处三十八年加幇
　　徐州小店汛自三山头起至灵璧县交界止缕堤长八千八百六十丈计程四十九里康熙二十三年修筑
　　潘家马路岁修险工长六十四丈康熙四十年间因对岸新生鸡心滩大溜埽湾崖岸坍塌遂成险工杨横庄岁修险工长四百三十五丈埽台长四百一十四丈康熙三十七年加幇
　　杨横庄挑水坝西雁翅岁修险工长四十二丈杨横庄月堤长三千四百三十六丈康熙三十一年修筑
　　曹家庄抢修险工长八十六丈
　　曹家庄月堤长四百六丈康熙三十八年创筑潘家马路杨横庄曹家庄三险工相连北岸沙觜逼溜顶冲康熙四十年内遵
　　防取直于北岸开穵引河一道长一千八十丈引水东下以杀其势
　　杨家洼岁修险工长三百二十三丈埽台长三百五丈康熙三十六年加幇
　　杨家洼月堤长七百二十丈康熙三十八年创筑韩坝旧险工月堤长三百五十六丈康熙三十八年修筑
　　小店岁修险工长三百一十丈【河防杂説云小店受顶冲大溜葢其水受长樊大坝折而来南者也下埽修防歴年已久幸河势不变故得无恙】
　　小店月堤二道一长三百九十丈康熙三十六年修筑一长三百六十丈三十六年因河势下徙创筑自小店迤东起至灵璧县界止有民筑临河子堤长四千五十三丈
　　丰砀汛自单县交界起至徐州李道华家楼止缕堤长一万三千一百九十三丈二尺计程七十三里【河防杂説云黄河北岸有原有旧遥堤者有原无旧遥堤者无堤之处固不待言而有堤之处俱离河三四十里不足以资束水故于单县界起下至徐州李道华楼止筑缕隄一道此足以障意外之水矣其李道华楼以下地势稍髙可以不必筑堤设遇百分异涨之年虽有毛城铺大谷山两坝宣泄倘去不及又借此无隄之地以宣泄之庶一切堤工与徐州治城俱可永保无患矣】
　　自单县交界起至吴家寨止旧有民修缕堤长一千丈康熙三十八年加幇
　　自呉家寨起至李道华家楼止缕堤长一万二千一百九十三丈康熙二十三年修筑卑薄处三十八年加幇
　　吴家庄抢修险工长一百二十五丈五尺此工向系岁修因康熙三十九年于上坝头筑迎水坝一座迎挑水势使大溜向南又于对岸穵去滩觜以顺其流险工渐平四十年遂改为抢修
