<!-- { "loadSidebar": true } -->
　　又东迳艾亭城南又东北迳平晋城南又东北迳灵县故城南别出为鸣犊河故渎又东迳鄃县故城东【郦注　甘陵故城在今清河县东南风俗记曰甘陵故城直东二十里有艾亭城葢近今博平县界平晋城未详疑当在博平县北寰宇记王莽河在博平县北十八里灵县故城在博平县东北四十里髙唐州西南二十里汉志鸣犊河东北至蓚入屯氏河鄃县故城在今平原县西南五十里】
　　又东迳平原县故城西而北絶屯氏三渎北迳绎幕县故城东北西流迳平原鬲县故城西【水经】
　　地理志曰鬲津也【郦注　括地志平原故城在平原县东南十里元和志王莽枯河在县南五里盖本在其北县徙而北故水出其南屯氏三渎谓屯氏河及屯氏别河之南北二渎也寰宇记绎幕故城在平原县西北二十里鬲县故城在今陵县北左传靡奔有鬲氏即其国也陵县本安徳唐徳州治州西五十里有长河故城州北五十里有将陵故城元和志王莽枯河在长河县东五里又在将陵县西十里长河即今徳州治将陵在州东北州志云古黄河在州东南二十余里今谓之黄河崖】
　　又北迳修县故城东又北迳安陵县西【水经】
　　本修之安陵乡也地理志风俗记曰修县东四十里有安陵县故县又东北至东光县故城西而北与漳水合一水分【郦注　修县故城在今景州南修音条一作蓚括地志云俗名南条城在今蓚县南十二里安陵故城在今吴桥县西北】　大河自宿胥口徙流至成平合漳水复归禹河故道又东北歴浮阳参戸平舒至章武入海也以今舆地言之濬县滑县开州内黄清丰南乐大名元城【并属直隶大名府】冠县馆陶堂邑清平【并属山东东昌府】清河【属直隶广平府】博平髙唐【并属东昌府】平原徳州【并属山东济南府】景州吴桥东光交河沧州青县静海天津【并属直隶河间府北接大城寳坻并属顺天府】诸州县界中皆周定王五年至西汉末大河之所行也定王五年嵗已未下逮王莽始建国三年辛未而北渎遂空凡六百七十二嵗【禹贡锥指】
　　汉明帝永平十二年夏四月遣将作谒者王吴修汴渠自荥阳至于千乗海口【汴渠即蒗荡渠也汴自荥阳首受河故谓石门在荥阳山北一里过汴以东积石为隄亦号金隄成帝阳嘉中所筑也　汉书明帝本纪　千乘即今济南府濵州曹玉珂曰千乘北去碣石将千里河之入海汉之不同于禹贡者如此】
　　汉明帝永平十三年夏四月汴渠成辛已行幸荥阳巡行河渠乙酉诏曰自汴渠决败六十余嵗加顷年以来雨水不时汴流东侵日月益甚水门故处皆在河中漭瀁广溢莫测圻岸荡荡极望不知纲纪今兖豫之人多被水患乃云县官不先人急好兴它役又或以为河流入汴幽冀防利故曰左隄彊则右隄伤左右俱彊则下方伤宜任水埶所之使人随髙而处公家息壅塞之费百姓无陷溺之患议者不同南北异论朕不知所从乆而不决今既筑隄理渠絶水立门河汴分流复其旧迹陶丘之北渐就壤坟故荐嘉玉絜牲以礼河神东过洛汭叹禹之绩今五土之宜反其正色濵渠下田赋与贫人无令豪右得固其利庶继世宗瓠子之作因遂度河登太行进幸上党壬寅车驾还宫【后汉书明帝纪】
　　河汴分流复其旧迹胡寅曰世言隋炀帝开汴渠以幸扬州据此则自汉时已有汴渠矣臣按河即黄河汴乃汴渠也盖昔河汴隄壊则汴水东与河合日月弥广而为兖豫民害今隄既成则河东北入海而汴东南入泗是分流复其故迹也【丘濬大学衍义补】
　　初平帝时河汴决壊未及得修建武十年杨武令张汜上言河决积乆日月侵毁济渠所漂数十许县修理之费其功不难宜改修隄防以安百姓书奏光武即为发卒方营河功而浚仪令乐后复上言昔元光之间人庶炽盛縁隄垦殖而瓠子河决尚二十余年不即壅塞今居家稀少田地饶广虽未修理其患犹可且新被兵革方兴力役劳怨既多民不堪命宜须平静更议其事光武得此遂止后汴渠东侵日月弥广而水门故处皆在河中兖豫百姓怨叹以为县官恒兴他役不先民急永平十二年议修汴渠乃引见景问以理水形便景陈其利害应对敏急帝善之又以甞修浚仪功业有成乃赐景山海经河渠书禹贡图及钱帛衣物夏遂发卒数十万遣景与王吴【水经注作昊】修渠筑隄自荥阳东至千乗海口千余里景乃商度地埶凿山阜破坻迹直【説文截本字】沟涧防遏冲要疎决壅积十里立一水门令更相洄注无复溃漏之患景虽简省役费然犹以百亿计明年夏渠成帝亲自巡行诏濵河郡国置河隄员吏如西京旧制景由是知名王吴及诸从事掾史皆増秩一等景三迁为侍御史十五年从驾东巡狩至无盐帝美其功绩拜河隄谒者赐车马缣钱建初七年迁徐州刺史明年迁庐江太守郡界有楚相孙叔敖所起芍陂稻田景乃驱率吏民修起废芜教用犂耕由是垦辟倍多境内丰给【后汉书王景本传　景字仲通乐浪邯人显宗朝用荐与将作谒者王吴共修作浚仪渠吴用景墕流法水乃不复为害后景以侍御史卒官】
　　成帝建始四年河决馆陶入平原济南千乗河平二年又决平原入济南千乗虽两经修塞而水道犹存王莽时河决魏郡泛清河以东数郡即平原济南千乗也盖自元城循此道东出馆陶东武阳絶漯水而东北至髙唐又絶漯水东北至千乘入海也水经所叙长夀至委粟之道皆在东郡界中殊不合常深以为疑今按永平十三年诏云自汴渠决败六十余嵗盖河自平帝世行汴渠东南入淮亦行济渎东北入海与后世南北清河之分派几相矣嵗月逾甚荥阳以下正流渐微迄于永平莽时馆陶决口亦必淤浅故王景治河弃而不用河汴既分遂从漯川导河至东武阳始合莽时故道此武阳之西所以异也然史称景凿山开涧防遏冲要则其间多所变更即武阳以东岂尽与莽时同哉东汉之河起自始建国三年亦言其大略而巳　王景修渠筑隄自荥阳东至千乗海口千余里则其所治者即东汉以后大河之经流也而史称修汴渠又曰汴渠成始终皆不言河盖建都洛阳东方之漕全资汴渠故惟此为急河汴分流则运道无患治河所以治汴也自平帝后汴流东侵日月益甚建武十年阳武令张汜上言时济亦决败水经河水注载王景事在荥阳蒗荡渠下【太子贤曰汴渠即蒗荡渠也】则河水当从此决入然荥阳以下南岸山脉已尽地平土疏随处可以决入不独石门渠口也济隧亦通河至于岑造八激隄而其流始絶莽时河入济南千乗则侵济处更多故筑隄自荥阳至千乗海口千余里永平十三年诏曰河汴分流复其旧迹陶丘之北渐就壤坟十五年景从驾东巡至无盐帝美其功陶丘今定陶无盐今东平皆济水所经之地二渠既修则东南之漕由汴入河东北之漕由济入河舳舻千里挽输不絶京师无匮乏之忧矣　武帝雄才大略足以有为若移其征伐四夷神僊土木之费以复禹河故道当亦无难而竟不及此则以疎于讨论执北渎为禹河故也及哀平之世人始有知禹河之所经者贾让请决黎阳遮害亭放河使北入海王横请徙河縁西山足乗髙地东北入海意皆欲复禹河故道而国祚阽危事不可为矣永平上距平帝时仅六十余嵗故道岂遽堙灭而王景治河唯从事汴济盖当时所急在运道就其利便者为之不暇逺图耳史称景凿山阜截沟涧防遏冲要疏决壅滞十里立一水门费以百亿计财力之充裕若是向使讲求禹河故道而复之则河流归北汴济不劳而治功施到今五代以降溃溢横流之祸可以免矣惜乎其不及此也　河虽徙自周定王时而东光以下至章武入海犹是徒骇之故道至王莽时始改从千乗入海而景遂因之禹迹荡然无存君子于此有遗憾焉或曰景即以复禹河为难王莽河新絶未乆岂不可复乎曰不可漳水之东王莽河之西既有清河又有屯氏河屯氏别河张甲河鸣犊河等渎津渠交络冰碎瓦裂若导河行此不乆即败景商度地势然后兴工不复禹河则必用新河固已筹之熟矣【禹贡锥指】
　　汉和帝永元十年春三月壬戌诏曰隄防沟渠所以顺助地理通利壅塞今废慢懈弛不以为负刺史二千石其随宜疏导勿因縁妄发以为烦扰将显行其罚【后汉书和帝本纪】
　　汉安帝元初二年春正月诏修理西门豹所分漳水为支渠以溉民田【史记西门豹为邺令发人凿十二渠引水灌田所凿之渠在今相州邺县西】二月辛酉诏三辅河内河东上党赵国太原各修理旧渠通利水道以溉公私田畴【后汉书安帝本纪　顺帝阳嘉中自汴口以东縁河积石为堰通古淮口见前水经注】
　　汉桓帝永兴元年秋七月河水溢【后汉书桓帝本纪】
　　汉灵帝光和六年秋金城河溢水出二十余里【后汉书五行志
　　先是建寜中増修汴隄石门以遏渠口见前水经注】
　　河水【自凉城县长夀津】东迳铁丘南【水经】
　　春秋左传哀公二年卫太子登铁丘望见郑师杜预曰在戚南河南有龙渊宫武帝元光中河决濮阳发卒塞决河起龙渊宫盖武帝起宫于决河之傍龙渊之侧故曰龙渊宫也【郦注　元和志铁丘在卫南县东南本汉濮阳县地在今开州西南】
　　司马彪不志河渠东汉以后无可考据赖有水经注存其所叙当时见行之河有可徴者为备録之【禹贡锥指】
　　东北流迳濮阳县北为濮阳津【水经】
　　故城在南与卫县分水城北十里有瓠河口有金隄宣房塸【郦注　濮阳故城在今开州西南二十里瓠子水注云王景治渠筑隄防遏冲要瓠子之水絶而不通唯沟渎存焉】
　　又东北迳卫国县南又东迳鄄城县北【水经　汉东郡有畔观县世祖更名衞国今观城县地及清丰之南境开州之北境皆是鄄城县故城在河南十八里今在濮州东二十里】
　　又东北迳范县之秦亭西【水经】
　　春秋经书筑台于秦者也【郦注　今范县东南有范县故城】
　　又东北迳委粟津【水经】
　　大河之北即东武阳县也【郦注　寰字记观城县东南六十七里有委粟城盖与泮相近东武阳即今朝城县】
　　左防浮水故渎【水经】
　　故渎上承大河于顿丘县而北出东迳繁阳县故城南故应劭曰县在繁水之阳张晏曰县有繁渊春秋襄公二十年经书公与晋侯齐侯盟于澶渊杜预曰在顿丘县南今名繁渊澶渊即繁渊也亦谓之浮水焉【郦注　顿丘县在今丰县西南二十五里繁阳县故城在今内黄县东六十里今开州城南五里有澶渊城】
　　东絶大河故渎又东北至东武阳县东入河又有漯水出焉【水经】
　　漯水上承河水于武阳县东南西北迳武阳新城东曹操为东郡所治也【郦注】
　　又东北迳东阿县北河水于范县东北流为仓亭津【水经】东阿县城北门内西侧臯上有大井其巨若轮深六七丈歳甞煮胶以贡天府本草所谓阿胶也故世俗有阿井之名述征记曰仓亭津在范县界去东阿六十里魏土地记曰津在武阳县东北七十里津河济名也【郦注　汉东阿故城在今阳谷县东北范县即今范县仓亭津在县西北】
　　又东北过茌平县西北迳碻磝城西【水经】
　　述征记曰嚚磝【李云当作碻磝】津名也自黄河泛舟而渡者皆为津也魏立济州治此即故茌平县也应劭曰茌山名县在山之平陆故曰茌平也【郦注　今茌平县南有济州故城即古碻磝城县西二十里有汉茌平故城】
　　又东北迳四渎津【水经】
