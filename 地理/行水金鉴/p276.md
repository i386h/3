<!-- { "loadSidebar": true } -->
　　明神宗万厯三十四年二月壬寅广西道御史史弼言国家水患惟河为急上闗陵寝下闗运道况今之河又非昔比渐徙渐北愈壅愈决陵患难宁运道日梗所在生灵庐舍沉渊浮苴栖朩治河者迄无成功臣按先朝宋礼经营防通寝处河上始终数载揣髙度低集思广益兼以国初物力丰盛法令必行是以工成一举利垂数世今则不然大役已兴而议未决丁夫方集而料巳穷驱饥疲之民于严寒之后枵腹堕指累累而是此不能慎始之故滨河守令半集河上沿河赤子悉赴工所徴发太烦期防太促汹汹生心忧在瓦解此不能防微之故昔挑王家口费金钱百余万今挑朱旺口又需金钱八十万竭泽可虞劳薪难继此不能长虑之过泇河之役亦一时权宜但河塞而后议泇则泇成宜必可以代河今导河而河流愈漫浚泇而泇河日枯二役并兴一役莫竟此不能图终之过为今之计固当广集方畧而其要务则莫急于措处钱粮绥懐众庶二者盖集三省之众于一方春深则湿气蒸疫厉作宜析处分屯每屯相去里许于其中分任老壮多置居所分银斗粟务沾实惠则应募者必众应募者众则可免调乡丁彼乡丁裹粮而赴千里之役去家而失农桑之期岂若应募就食者得斗粟分文之惠免流离饥冻之苦哉至于钱粮内帑可捐外帑可借而漕粮必不可留盖漕河固国家咽喉而漕粮尤国家命脉臣窃计每省协助不过三四万则数十万金钱一朝可集然金钱不可食必变为粟米臣闻山东河南江北地方颇稔诚厚值以募米商而捐其税米商必集米价自平转三省粟以供数万之众何忧不及又臣观今日诸臣人持一心山东诸臣利河南流河南诸臣利河东下两议相持阻挠四出败乃公事莫甚此曹乞亟选贤能同心戮力以防平成之功不报　八月辛酉河道总督曹时聘言国家二百余年自徐而下大都以河为运迩来迁徙不常数失其利非二洪告涸则诸溜难前内外臣工蒿目腐心莫不以无漕为虑幸泇河一线先河臣舒应龙剏开韩家庄以泄湖水而路始通继则刘东星大开梁城候行庄以试行运而路渐广比至三十二年李化龙上开李家港凿都水石下开直河口挑田家庄殚力经营行运过半而路始辟至三十三年二月内该臣接管见得改挑经始运艘将临立限严催多方鼓舞莫春首夏接踵告完是年行运者八千二十二只今年粮艘七千七百六十五只尽数渡泇则泇之可赖岂不昭昭在人耳目哉然漕渠成矣河官未设闸座建矣官夫未定转输通矣置邮未改萑苻警矣司捕未立兼之闸禁未严节宣失度水利一泄立覩胶舟臣不敢亏一篑之功广集众思谬画善后六事以闻一议以兖东道加管河二字于原领敕书内管滕峄二县河务兖州府马捕通判及峄县县丞俱令兼管泇务以便责成一议以黄家闸官夫移之韩庄留城闸官夫移之台庄马家桥官夫移之顿庄专司启闭一议赵村为邳宿适中之地万家庄为邳峄适中之地各添设一驿以便应付一议于峄县台家庄地方添设廵简司置廵简一员弓兵四十名以备干掫一议禁势要人员不得恃强阻挠闸务以节水利一议补筑残隄截削湾觜展辟陿岸疏浚浅沙以収全功皆从之九月辛未河道总督曹时聘以朱旺决口既塞疏闻因条议十事一移置专道一増设河官一剏筑隄防一建立铺厰一分别赏罚一乆任责成一申明职掌一严禁那借一议处河夫一除豁占田工部覆如议上谕部臣连歳公帑民力俱竭于河上役不可再宜懐永图既称大坝已成全河东注必使尽出中路方保无虞趂此秋涸将一应南北隄岸尽力修筑屹如山峙自然水得所归方堪永赖所议十事俱依拟朝廷不惜赏亦不事姑息可即行与河上诸臣知之　十月辛亥廕原任总漕工部尚书刘东星一子入监读书以议开泇河功成故也【明神宗实录】
　　明神宗万厯三十五年二月癸邜工部覆议泇河善后六事俱依议行从总河曹时聘之请也去歳漕河再决萧砀之间以巨浸为忧自杨村集而下黄堌口而上再筑再塞凡用夫二十万人金钱八十万缗至是乃言全河既已就轨泇河委应厚终开泇于梗漕之日固不可因泇而废黄漕利于泇成之后亦不可因黄而废泇两利俱存庶缓急可赖如谓南阳之患巳去而徐邳之险可乗异时有失谁司其咎乎因议筑郗山之隄削顿庄之觜平大泛口之溜浚猫儿涡等处之浅建钜梁首冲之闸増三市徐塘之坝以终泇河未就之功又议设河官置官夫建驿递立廵司严闸禁加裁展以成新渠其后之务大率皆切近无甚糜耗然亦自去歳冬月三请乃下　四月戊申河道总督曹时聘疏言夏镇分司原管闸河上自株梅下抵黄家运渠地方不过百里自梁境以下俱属中河故责任差轻自万厯十六年黄河盛涨倒灌鎭口遂议将梁境镇口并丁家集缕隄尽属夏镇责任巳倍矣然此不过百五十里之河耳今泇河既开自李家巷至刘昌庄则系沛县自刘昌下抵黄林则入滕峄之境延长一百六十余里悉系漕艘使官仍主事则品秩未崇敕谕未颁则事权不重宜将夏镇主事改为郎中颁给敕书照中河事例庶事权重而臂指相聨漕渠永赖矣章下所司　七月壬寅查核通湾所失粮艘自闰月甲申以前戊寅以后屡有漂溺凡损船三十三只米八千三百六十石渰死运军二十六名其沿河民戸漂没者不复能稽【畿辅通志祥异志考中是年并不纪及水灾乃通湾漂没人船粮米如此之多甚至沿河民戸被害者不复能稽而考不之及甚矣志乗之失载者多也】十二月甲子总河曹时聘以泇渠告成核实工费再请录効劳官员事下工部【明神宗实录】
　　明神宗万厯三十六年二月乙丑工部再请覆覈泇河工费及効劳官员防命廵漕御史查勘分别以凭激劝【明神宗实录】
　　明神宗万厯三十七年十月乙丑廵漕御史顔思忠条议申饬漕规一建闸坝以竟前工徐塘猫窝等处流沙为患先河臣议于阎家集田家口呉家冲建闸三座以备蓄积于徐塘河王文沟王市沟建石坝以备分泄于张村长旺等口各筑截河二坝以遏流沙至泇河之水全借南旺蜀山安山诸泉须大加疏通令泉脉涌注又沧浪水改从针沟口入泇自源槩委亦济运之上防也一设官建驿以保万全泇河南北二百六十里人舍稀少盗贼公行议将徐州水驿移之泇沟邳州水驿移之田家口以兖州泇河通判移驻台庄徐州管河同知移驻王市口邳州管河同知移驻直河每春夏行运之时以徐州叅将移驻猫窝沙沟守备移驻韩庄邹山地方声势相倚河沟为之肃清矣余覈造船以资挽运修潞河以济起纳严法令以肃漕政章下部　戊辰廵漕御史顔思忠直陈新河可开之状先是议者以国家漕运専恃防通一河欲更开胶河以防不虞防以人情不调报罢思忠言胶莱新河南自麻湾通南海北自海仓通北海地之相距计三百四十里除麻湾南抵淮七百里海仓北抵直沽六百里商贾通行无容别议中间河寛水深工力省便者麻湾至抱浪庙等处约共百九十里河窄水浅及金未挖修者抱浪至陈村闸等处约共百五十里分水岭地形颇髙尤宜深浚约畧其费可不及十五万大都小沽河可以灌中叚大沽河以灌陈村之南白河以灌分水岭南旺山河以灌新店之北以及中间诸河泊之水以济助之凡有水来必挟沙至黄泇二河岂无冲沙焉得一一躱避唯当仿临清济宁事例建闸设夫时常修浚于大小沽河上源修盖土坝以障沙来或建造斗门以防水涨因势利导随机曲防在临时酌量行之耳此一役也沿岸而行万无一失既非有黒海开洋之险又非有黄河迁徙之虞居恒则两路兼行遇变则此或有滞缓彼尚可来国计民生无便于此下工部议【明神宗实录】
　　明神宗万歴三十八年七月甲子河道总督刘士忠奏粮船六月初十日尽数过洪报闻　九月丁已直隶廵按苏惟霖疏陈黄泇利害请专力于泇其畧言黄河自清河县经桃源北达直河口长二百四十里此在泇下流水平身广极力推运舟止日行十里然以别无所经故必用之自直河口而上厯邳徐二州达镇口长二百八十余里是谓黄河又一百二十里方抵夏镇东自猫窝泇沟达夏镇止长二百六十余里是谓泇河东西相对舍此则彼黄河水在三四月则浅与泇同若正月初旬后汹流自天而下一歩难行又其水挟沙而来河口日髙一日七月初輙浅涸十倍无一时可繇者繇之溺人损储害甚剧泇河一水安流歳修有例既无溺溜终鲜风波率而繇之计日可达即河身稍狭则水不若铺滩而浅其猫窝诸浅亦不必浚盖自河流至则闸水积山泉之脉止有此数河身髙则髙受低则低受深浅相随非云水深则深水浅则浅水之多寡不系河身深浅也或有稍宜拓而浚者但得实心任事之河官严其稽覈因利乗便不三五年缺畧悉补可成数百年之利唯于泇下流诸口谨严防禁而夏镇之吕公堂邳州之沂河口更甚庶所借防独诸泉洸泗济诸流不至随到随涸伏乞敕下工部详酌利害一意修泇以济新运留中十月壬申朔工部给事中何士晋等言运道最称险
