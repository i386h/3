<!-- { "loadSidebar": true } -->
　　是年东河水浅运复由徐防议徐标于徐洪上流剏开月河北与旧运河接连运得无滞明年漕运复由东河徐运道又废【徐旧漕河即泗水也泗水经流州界凡二百余里自沙河至谢沟一百六里为沛县境自谢沟至双沟一百二十五里为本州境其他支流入漕在沛境者三曰泡河曰薛河曰鸡鸣台东小河在州境者四曰留城小河曰境山沟曰溜沟河曰乌觜沟至州城北则受汴水合流歴二洪下接于淮其后汴挟黄河之势决啮隄岸为漕之患至万厯三十二年都御史李化龙浚泇河口漕渐移而东北以避黄河冲突及三十八年化龙开东运河告成而徐之运道遂废　本朝康熈初闭鎭口闸自是黄专合汴而交流之所垫为平壤泗自入防通河不复达徐矣　徐州志】
　　崇祯九年夏四月泇河重濬成【明纪事本末】
　　是年夏泇河复通由宿迁陈沟口合大河周鼎又修髙家堰及新沟様田营隄増筑天妃闸石工去南旺湖彭口沙礓浚刘吕庄至黄林庄百六十里而是时黄淮涨溢日甚倒灌涸漕鼎在事五年卒以运阻削职继之者侍郎张国维甫莅任即以涸漕被责【明史稿】崇祯九年八月庚寅天津河道淤阻帝谕姚应翀戴罪昼夜督濬再违定行拿究并谕督臣囘奏　十二月辛夘总理河道周鼎疏报挑河据司道府州再四确勘于陵无碍于运有禆州治民生所全甚大册开上自茶庵迤西旧栏坝入口起下至顾家庄后出口止共计应挑河长二千一百丈俱口阔十二丈底阔六丈深一丈五尺计土二十八万三千五百方共银三万四千二十两又截河大坝一百丈合用银三千六十三两零工部酌议上从之【崇祯长编】
　　崇祯十年正月戊午叙泇河功周鼎朱大典张任学张宸极等叙功有差刘遵宪赏银币蔡国用钟炌赏银【崇祯长编】
　　崇祯十一年四月丁未仓塲总督李遇知疏称淮限巳逾河流淤浅帝令严饬各粮道严押飞挽照限赴幇徳州桑园一带责成管河各官昼夜疏濬毋得狥悮　壬戍河道总督请防立榜帝以闸禁甚严权要擅启泄水周鼎何不立纠殊属瞻狥榜牌即行修复五月戊子巡漕杨一俊疏报东沟口一带漕船浅
　　阻帝令经管官先行革职戴罪星夜挑濬自赎杨一俊严督各河道躬住河干上催儹作速运行　十一月癸亥工部主事于颖疏言臣管理淮安天妃闸以江南至仪眞一带河道挑濬自崇祯十年正月起至本年十二月终止将年例清册呈送部科备照【崇祯长编】
　　崇祯十二年正月壬戌总理河道周鼎疏言臣身在行间河工势难兼理请专敕管河司道各官画地分治无悮急工以济新运帝以河当大挑不及时兴工殊属延玩即着分地勒限速濬以济新运　三月巳未戸科给事中傅钟秀疏言漕艘徃以津途延滞酿丛奸但今日河济用兵其水次观望中途趦趄此情理之必然者然则三月过淮四月过洪之限果能一一如期乎若夫萑苻乗间保无沿途疎虞之患则提调防防亦当十倍畴昔伏乞申饬漕河诸臣悉心料理早抵通湾帝是之　七月庚申工科右给事中宋之普疏言臣家沂州西泇河东涞河入漕运泇河之处俱在泇口原自通行年久湮淤毎致有河身髙于平地者是在疏通河身使诸水尽归于河引之既以济漕而屯田民田皆可为沃壤实两利之道也至沂河之为臣州患者总之在骆马湖下流湮淤但得湖流疏通则沂水之患自浅全漕之利思过半矣帝命河臣酌议以闻　九月戊寅户部李待问疏言海运一议所以济河漕之不及漕臣朱大典筹度加详焉然国初备边每在西北故海上径行无碍今日之患辄在东方帆樯粟米皆可以启敌心运道一通海禁弥弛保无有交通为难者臣仰窥圣明建乆长之虑当不以全漕之大倚办海若而早计豫图以此为不必然之画亦一防也今漕臣先募大海船数只自维扬至津门各携工役详録岛屿徃来审视以图经始盖途有所必经而后不失于迂事有所必习而后能审其便此乘风破浪之要务实长虑却顾之极思也帝命所司确奏以闻【崇祯长编】
　　崇祯十二年二月太监曹化淳议京城外开河以通漕粮自是年三月十九日起至辛已六月所开河自广渠门起至大通桥运粮河北岸挑河长三千八百六十二丈又东直门外闗帝庙挑月河长二百七十丈鬬虎营至闗帝庙大石桥挑河长三千一百五十一丈命内监于跃为河工总理而以兵部司官轮督班军共用班军二百三万二千余工五城两县募夫二万九百余名兵部侍郎吴甡视工以为劳费无益且伤地脉抗疏止之【春明梦余録】
　　崇祯十三年闰正月辛亥登莱巡抚徐人龙疏言国家嵗漕百万所道会通河一线以达京师而洪闸停留则苦搬运黄河冲塞则苦推移甚至临清徳州屡闻烽警亦岌岌可忧矣臣见有议复海运者夫海运危险安可以国脉轻付之不可知之地若胶口以北海仓以南元运旧河俨然在焉臣出巡胶莱自南海口麻湾至海仓北海口共二百七十里或塞或浅计工可开若修而复之既近且安利害较着而説者谓分水岭马家濠难于开凿大姑河小姑河易于壅沙欲自黄埠巓云河口诸所创开一道以接之而臣以为不必然夫马家濠两岸阻石舟不可触近经削治海船大行不烦人力一易也二姑冲沙为害然废越二百年沙仅尺许冬春水涸嵗加涝刷二易也分水岭地势固高然河底泉水可储河旁支流可引更修闸坝蓄泄有备三易也而且沿岸而行万无一失既非黒海之险疏浚一通经久可赖又无黄河之虞居恒则两路兼行遇变则此或有滞彼尚可来无意外隔絶之患有禆国计亦可通商系河运非专海运系疏导非专开凿可用海船亦可用河船有益西河非欲废西河也计淮口开洋由安东入麻湾海口行三百三十里由海仓至直沽沿海岸行三百五十里较漕河之运捷速十倍而中间所道新河又且安利疏挑之费度不过数十万此防通河剥浅一嵗之所费耳倘可议行另疏以请帝谓河漕尽可转输安用海运若遇变复由胶莱仍与漕无异且疏挑与海船河船为用不下数十万可否着所司详确酌议以闻四月巳未工部主事姜天枢以运河胶浅疏濬不时纠劾博平县知县钱铨署清河县印同知辛志谔管河通判张鹤龄帝命削籍戴罪督挑候工完定夺五月巳酉巡视漕储卢世防言以漕艘鳞集胶滞难前管河水利道副使叶重华管河同知谭系并济宁州鱼台县等官泄缓误漕帝命将叶重华谭系并济宁鱼台印官俱先削籍令戴罪作速通浚卢世防职在巡漕着沿河星夜严催不得徒请申饬取罪　七月壬辰帝谕漕粮闗军国命脉乃今时已入秋津南尚无片帆如此违玩国储何赖总河漕储及管河分司州县正印把总等官俱先降一级仍各戴罪尽赴河干催儹依限早抵京通不得延玩致干重谴　巳酉帝以自五月至今泽未降运河涸浅漕粮阻滞命顺天府总河等官并各抚按一体洁防祈祷　八月庚戌巡漕御史卢世防疏报开放马踏湖柜口使湖水北流以济漕运未及一夜济北临南刻期利涉即徳津间亦沾灌注粮艘衔尾而进报闻　十月乙丑河道总督张国维疏言卫河发源辉县之蘓门山搠刀泉合漳沁淇洹诸水北流至临清会闸河以济运为功甚大续因漳河返跳而卫流遂弱先年虽有挽漳引沁之议终亦未行致嵗嵗苦浅与其浚之于委又孰若导之于源也今嵗大旱临徳河流枯涩臣遣东昌府通判张鹤龄前徃彼处清理而水即稍涨此非明效大验欤今臣请于辉县地方南旺事理特设泉司一员专董浚导卫河泉源并令细察漳水沁水之可复可引丹水辟支与淦洹三水之入卫与否将一切疏通搜浚事务悉令专致料理以济粮运凡有泉河府防州县印河等官皆暂辖其所驻分署察彼处空闲衙舎俱可栖止供应舆皂夫役所费约亦不多此固不难于増置者命河南抚按踏勘酌妥以闻【崇祯长编】


　　行水金鉴巻一百三十一
<史部,地理类,河渠之属,行水金鉴>
　　钦定四库全书
　　行水金鉴巻一百三十二
　　江南按察使傅泽洪撰
　　运河水
