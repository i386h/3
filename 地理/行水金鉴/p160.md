<!-- { "loadSidebar": true } -->
　　夷水蛮水也桓温父名彞改曰蛮水夷水导源中庐县界康狼山山与荆山相隣其水东南流歴宜城西山谓之夷谿又东歴宜城西山谓之深谿东流合于夷水谓之深口也与夷水乱流东出谓之淇水夷水又东注于沔昔白起攻楚引西山谷水即是水也水从城西灌城东入注为渊今熨斗陂是也水溃城东北角百姓随水流死于城东者数十万城东皆臭因名其陂为臭池臭池溉田陂水散流又入朱湖陂朱湖陂亦下灌诸田余水又下入朩里沟朩里沟故渠引鄢水也灌田七百顷白起渠溉三千顷膏良肥美更为沃壤也【郦注　元和志汉水在宜城县东九里】
　　又迳鄀县故城南【水经】
　　古鄀子之国也楚昭王都之所谓鄢鄀卢罗之地也秦以为县【郦注　故城在宜城县东南】
　　又东敖水注之【水经】
　　水出新市县东北又西南流注于沔实曰敖口又南迳石城西【郦注　新市县即今京山县境石城即今安陆府治汉水自宜城南流百七十里至府浊流齧决最为可虞明嘉靖末下滞上圯漂溺不可胜计】
　　又东南与臼水合【水经】
　　水出竟陵县东北耶屈山西流注于沔鲁定公四年吴师入郢昭王奔随济于成臼谓是水也又东过荆城东【郦注　竟陵县即今景陵县】
　　自荆城东南流迳当阳县之章山东【水经】
　　禹贡所谓内方山至于大别者也既滨带沔流寔会尚书之文矣【郦注　在今荆门州东北】
　　又东右会权口【水经】
　　水出章山东南流迳权城北古之权国也权水又东入于沔【郦注　荆门州东南有权城】
　　又东南与阳口合【水经】
　　水上承江陵县赤湖迳郢城南东北流谓之杨水又东北流白湖水注之又东北流得东赤湖水口又东入华容县又北迳竟陵县西又北注于沔谓之杨口中夏口也沔水又东得浐口其水承大浐马骨诸湖水周三四百里及其夏水来同渺若沧海洪涛巨浪萦连江沔故郭景纯江赋云其傍则有珠浐丹漅是也【郦注　阳水即杨水汉志漳水东至江陵入阳水阳水入沔是为阳口古之漳澨也】
　　又东南迳江夏云杜县中夏水从西来注之【水经】
　　即堵口也为中夏水县故防亭禹贡所谓云土梦作又故县取名焉县有云梦城城在东北【郦注　通典复州沔阳县有汉云杜县故城在县西北有夏水沔水今沔阳州南长夏河即夏水也自监利县流径州南四十里与潜江县分水又东北注于汉堵口今失其处盖为水所湮也汉水在州北一百里自潜江流入与景陵分水又东入汉川县界】
　　又东迳左桑【水经】
　　昔周昭王南征渡沔中流而没百姓佐王防事故曰佐防左桑字失体耳【郦注】
　　又东合巨亮水口【水经】
　　水北承亮河南达于沔【郦注】
　　又东得合驿口又东谓之横桑又东谓之郑潭又东得死沔【水经】
　　言昭王济自是死沔王尸岂逆流乎但千古芒昧难以昭知推其事似是而非矣【郦注】
　　又东与力口合【水经】
　　有溾水出竟陵郡新阳县西南河地山又东南流注宵城南又南入于沔水是曰力口【郦注　力口在今景陵县东南】
　　又东南涢水入焉【水经】
　　沔水又东迳沌水口水南通县之太白湖湖水东南通江又谓之沌口【郦注　元和志安陆县涢水故清发水也西北自随县流入注于沔今在汉阳县西北】
　　又东迳沌阳县北【水经】
　　处沌水之阳也又东迳林鄣故城北【郦注　今汉阳县西临嶂山下有沌阳废县林鄣故城在临嶂山上】
　　又南至江夏沙羡县北南入于江【水经】
　　庾仲邕曰夏口一曰沔口矣禹贡曰汉水南至大别入江左传定公四年吴师伐郢楚子常济汉而陈自小别至于大别京相璠春秋土地名曰大别汉东山名在安丰县南杜预释地曰二别近汉之名无缘乃在安丰也案地说言汉水东行触大别之陂南与江合则与尚书杜预相符但今不知所是矣【郦注　汉阳县本汉沙羡县地后汉末尝为沙羡县治东晋置沌阳县齐废隋改置汉阳唐沔州治宋为汉阳军江水在城东南汉水在城北三里元和志汉阳县汉水一名沔水西自防川县界流入汉口在县东亦曰夏口左谓之夏汭章懐太子注后汉书云汉水始欲出大江为夏口又为沔口实在江北孙权于江南筑城名为夏口而夏　之名移于江南沔水入江之口止谓之沔口或谓汉口夏口之名遂与汉口对立分据江之南北矣】
　　以今舆地言之汉水自均州北又东南迳光化县西南【光化襄阳府西北一百八十里水去县十五里】又东南迳谷城县东北【谷城在府西北一百二十里水去县二十五里】又东南迳襄阳县北【县为襄阳府治东南三十里汉水中有龙尾洲县志云汉水重浊与大河相似襄阳实当其冲为害最剧自唐以来皆筑隄绕城以防溃决】又东南迳宜城县东【宜城府东南一百二十里水去县四里】又南迳钟祥县西【钟祥为安陆府治】又南迳荆门州东【荆门府西九十里水去州一百二十里】又东南迳京山县西南【京山府东一百五十里】又东迳潜江县北【潜江府南少东二百十里水去县二十里】又东迳景陵县南【景陵府东南二百十里水去县五十里】又东迳沔阳州北【沔阳府西少东三百三十里水去县一百里州志云汉水由荆门州界折而东大小羣川咸滙焉势盛流浊浸淫荡决为患无已而潜江地居污下遂为众水之壑一望弥漫无复涯际汉水经其间重湖浩渺经流攴川不可辨也盖汉水为湖北之害而襄郢二州为甚潜江又承襄郢之委流当汉江曲折回合之处潴为大泽势不能免矣而景陵沔阳又潜江之委流也今沔阳四境唯湖陂连亘防数百里皆为汉水所滙盖汉水性曲往往十里九湾语曰劲莫如济曲莫如汉郢沔之间波流回荡自必猪为薮泽小民见填淤之利复从而隄防之为民牧者又不讲于节宣之宜防瀹之理岁月之间茍幸无事大水时至则委之洪涛中耳童承叙曰汉水至浊与江湖水合其流必澄故常填淤而沮泽之区因成沃壤民渐芟剔垦为阡陌又因其地之髙下修隄防以障之大者广轮数十里小者十余里谓之曰垸其不可隄者悉弃为莱芜昔时垸必有长统丁夫主修葺其后法久弊滋修不以时垸愈多水愈廹客堤愈髙主堤愈卑故水至不得寛缓湍怒迅激势必冲齧主隄先受其害客堤随之泛滥汹涌悉为巨浸矣】又东迳汉阳县北【县为汉阳府治水去县三里】又东至大别山折而南是为汉口经所谓过三澨至大别南入于江者也【隄防考云旧时汉水从黄金口入排沙口东北折抱牯牛洲至鵞公口又西南转北至郭师口对岸曰襄河口约长四十里然后下汉口成化初忽于排沙口下郭师口上直通一道约长十里汉水径从此下而故道遂淤今鱼利畧存不通舟楫俗呼为襄河以上流自襄阳来也按汉水夲东行触大别之陂而南囘入江今则自郭师口以上决而东迳大别山后入江非复古之夏汭矣】汉志云东汉水一名沔过江夏谓之夏水入江又云沮水南至沙羡南入江过郡五【武都汉中南阳南郡江夏】行四千里盖曲莫如汉故其所行有若是之逺也【禹贡锥指】
　　东汇泽为彭蠡【禹贡】
　　汇回也水东回为彭蠡大泽【孔氏】
　　彭蠡今鄱阳湖也纳江西饶信州诸水自南康军星子县东北至湖口县入江【书古文觧　彭蠡在今江西南昌府城东北一百五十里饶州府城西四十里南康府城东五里九江府城东九十里周回四百五十里浸四州之境】彭蠡之为泽寔在大江之南然以地势北高而南下故其入于江也反为江水所遏而不得遂因却而自潴以为是弥漫数十百里之大泽【朱子全书】
　　江汉之水相合而其流浸大于是东流于彭蠡大泽水既钟于彭蠡则有所回旋曲折不至于泛溢漂悍以冲突下流之势故东为北江入于海也盖先为之滙而后为之归也【尚书解】
　　叙汉江皆言东者主岷嶓居西而云非指曲折为文也【黄润玉书解】
　　三江相会而南不能以敌中北西来之势故中北遏南而南相与回旋而为一大泽者其来久矣今禹夲其所由有泽之因故归之于漾而为之言曰东滙泽为彭蠡而于江亦曰会于滙耳其实彭蠡一泽三江之水为之也说者未有明此义【禹贡集解】
　　江汉二水势均力敌皆能自达于海者也故禹贡虽纪其合流仍各见其首尾纪其合流故于汉水言南入于江江汉朝宗于海各见其首尾故于汉水言东滙泽为彭蠡东为北江入于海于江水则言东迤北会为滙东为中江入于海　彭蠡固江汉之所滙者也今春月江水暴涨则滙而入湖盖江流浩渺而其下束以小孤山水道狭甚其势不得不逆流而入此泽故有舟湖口无风而一夕达鄱阳之安仁者问其故乃舟乗逆流行甚迅速犹随潮而上者也故江水之滙众所共知今乃疑之顾弗深考耳且谓汉自大别入江合流已七百余里安能复识其滙泽者为汉水邪亦可谓胶固之甚者矣夫单叙汉水源流则其势不得不以汉水为主但既云南入江则东滙泽为彭蠡即江汉共滙可知矣不成曰南入于江东与江共滙泽为彭蠡然后为明白耶又谓彭蠡在大江之南当曰南滙不当曰东滙滙既在南则当曰北为北江不当曰东为北江其论南北反戾防为可笑盖江汉两水皆发源西蜀而东流入海独汉水到大别入江则折而南流与江相合仍旧东流而滙为彭蠡又东流为北江以入海其东西南北以天下大势论不主一江南北而言也今若欲改云南滙彭蠡则是南流入江之后又南滙彭蠡则汉水当逆流向洞庭矣滙泽之后不云东为北江而云北为北江则汉水又当决破安庆横入淮河矣【王充耘读书管见】
　　赣水出豫章南野县西北过赣县东【水经】
　　山海经曰赣水出聂都山东北流注于江入彭泽西也班固称南野县彭水所发东入湖汉水庾仲初谓大庾峤水北入豫章注于江者也地理志曰豫章水出赣县西南而北入江盖控引众流总成一川虽称谓有殊言归一水矣故后汉郡国志曰赣有豫章水雷次宗云似因此水为其地名虽十川均流而此源最逺故独受名焉豫章水导源东北流迳南野县北赣川石岨水急行难倾波委注六十余里迳赣县东右会湖汉水水出雩都县西北流迳金鸡石又西北迳赣县东西入豫章水【郦注　今按次宗豫章记十川者赣庐牵淦盱浊余鄱僚循也此源谓赣水也赣即豫章湖汉牵即南水浊当作蜀循当作修淦潦则汉志所无郦元悉从雷记聂都山在南安府崇义县西南六十里王象之曰章水所经非所出也府志云章水出湖广郴州南三十六里黄岑山自宜章县流入崇义县界经聂都山汉志谓之彭水是知彭豫章实一水在南壄为彭行至赣为豫章犹禹贡嶓冢导漾东流为汉导沇水东流为济随地而异名也刘澄之云赣县东南有章水西有贡水县治二水之间二水合赣字因以名县郦元非之然近世皆宗其说以豫章为章水湖汉为贡水二水合流自县至万安县凡十八滩唯黄公滩最险俗误称惶恐滩】
　　又西北过庐陵县西【水经】
　　十三州志称庐水西出长沙安成县吴宝鼎中立以为安城郡东至庐陵入湖汉水也【郦注　此汉庐陵县也故城在今吉安府泰和县北三十里】
　　又东北过石阳县西【水经】
　　汉和帝永平九年分庐陵立汉献帝初平二年吴长沙桓王立庐陵郡治此豫章水又迳其郡南【郦注今庐陵县北六十里有石阳故城】
　　又东北过汉平县南又东北过新淦县西【水经】
