<!-- { "loadSidebar": true } -->
　　山东自兖达于济南地势最髙诸山蝘蜿宛如人身之脊骨泰山峙于东宛如昂首诸泉浡发或自山趾或自平地或自石罅初只七十二泉时堙时辟今増至二百四十要不过举大凡耳数实加倍不止也土厚气盛泉亦如之我明因元之旧沟通舟楫此乃天地大运所关夫岂偶然　沂州有陂周围百里每春雨鱼鼈生焉至秋水一夕悉陷有声闻数十里名为漏陂村人具车乗竞拾鱼鼈辇载而归　泗源即漏陂所溢也陂在泗水县陪尾山之西界接沂州方陷时水俱涸其声如雷故一名雷泽山之下有泉林寺左右出泉夹寺环之一匝寺右为山之西面泗渊之泉出焉初出分为四故名常有泽中器物流出其状为石洞洞门高二尺许其水渎瀑沸腾滙为池折而西流趵突之泉出焉由洞门直防埒石窦而大又流而西玉波之泉出焉为渠悠然长迈其清见厎水中小石平布日光射之如绘如织过寺之左泉出乎地或三或两布如列星各为一溪更相灌注大木千章轮囷离奇凡三里抵卞桥古有卞县姑蔑之水经于其间上下数十里泉石最奇达于曲阜迳孔林北西流至济南府东分而西北与沂水合又西至泗水县城东复合其自曲阜分流经孔林复西南合于沂者曰洙实一水防诸泉入漕者也【沂水之源有二一出曲阜尼山之麓在县东南六十里合于泗一出艾山合于汶】　汶水一出新泰县东四十里者曰小汶河合南师诸泉西至泰安州一出莱芜县之寨子村纳海眼诸泉一出原山之阳纳木河诸泉并防于泰安州泰安之水出仙台岭至静村镇合莱芜之汶曰大汶西南流受泮水又西与新泰之小汶合是为入济之汶达于宁阳东平逼于戴村坝南流至汶上县城东北二十五里受泺当诸泉为鲁沟又西南流城北二里受蒲泊为草桥河又十里为白马河又二十里为鵞河又十五里为黒马沟至南旺分注南北漕河其曰洸水乃汶之支流自寜阳而分防蛇眼诸泉又西南流至济寜州　济水在兖州府滋阳县城东五里即泗水下流由曲阜分流入境达于济宁者盖诸家之说如此然济水伏流时出地上原无定体定形故汶泗皆有源有委而济独无可以概见乃万两溪谓泰山诸泉皆济水所沸滙于汶则东省之水惟有一济汶反为下流而据滋阳之说则济又为汶之下流矣考济水禹贡沇水东流为济又东北防于汶又北东入于海今在汶上县北一名大清河即汶水入济之道水经济水故渎又北合洪水注云洪水上承钜野又北经阙乡与济合则前说为是【涌幢小品　前明刘珝修大小清河碑记云济青之区有河曰大济曰小济小济之源出于厯城之趵突泉中滙淯漯孝妇诸水东北抵东安高家港达于海大济则济水渠也自东阿之张秋东北抵利津富国盐达于海此言大小清河源流甚为简明合之胡朏明阎百诗之言便可了然于心目间矣胡阎说见前　又按山东通志济水在汶上县北一名大清河禹贡济水东出于陶丘北又东至于菏又东北防于汶又北东入于海郦道元谓济水当王莽之世川渎枯竭不与昔同宋蔡沈谓今厯下凡发地皆是流水世谓济水经流其下然则今济水伏流不见惟汶水由济之故道入海其实发于岱阴诸山者皆济水既伏而见也予以山东诸泉附于济水之后者盖据此云】
　　张纯废泉论曰泉之资于漕大矣而亦有不必用者如防沂之泉所以济邳河然自塞孙家口黄河悉由徐吕至邳则邳无资于泉也是以治中巡抚徐公源议弃此泉并夫省之防沂之民至今利焉滕峄鱼之泉所以出沙河而并及二洪然自凿新河诸泉虽由吕孟等湖入运而湖波浩荡自有余济则滕峄鱼之泉有可也无可也停夫以寛民非与然河之迁徙靡常姑自我朝论之嘉靖十三年水行赵皮寨谷亭流断二洪告涸向非天助其顺自冲夏邑以出小浮桥则人力如之何哉十九年决鸡鸣冈由涡经亳以入淮二洪又涸向非王公以旂力开李景高口则二洪几不济矣然犹幸其可以智力成则人亦天也今所恃者天耳万有不测甚而人力无所施则二洪涸安得不赖滕峄鱼之泉乎邳河涩又安得不赖防沂之泉乎是不可不预待也又胡瓒议广泉源畧曰夫所贵乎泉者谓其济运也若冬春枯涩夏秋暴长无为贵泉矣近据所阅新泰诸泉皆此也访得防阴废泉如官桥卞庄二泉下流俱入汶河夫非漕渠涓滴之助愚以为劳力于无源之水莫若施功于有用之泉况其故道可寻因旧为易或者以为复泉仍须复夫查该县原额泉夫百五十名自治十四年暂议停役今经百年所省当二万计何莫非王土而困此两郡民乎合无将前项废泉亟为修濬量复人夫仍以附近新泰泉官督之便又张克文新泉序曰国家挽东南数百万粟遡流达于京都南旺其襟喉而泉源其血脉也旧泉凡二百二十有六分济南北前人之计周矣文奉命兼理之明年壬申遍厯诸泉其曲径危梁不能舆者蹑履从之务穷其源凡旧泉所出悉按图治之矣顾图所不载者厯州县有之召父老问故曰泉岂有穷夫则有限如开一泉必増数夫故使者不及睹有司不以告余因进诸长吏而矢之必不以泉益夫以水困民也惟取盈于旧额蠲其逺役而调停焉如是而民心恱遂报新泉三十六处并而入河计所助之利视昔亦加多或曰新泉中有甚微细者顾亦取而濬之而记之何抑不见闸乎水涸舟胶既障之板又从而固之加蓆草焉惧其涓滴不为用也夫巳涓滴而塞其流不涓滴而导其源可乎矧今不纪后将何稽并叙其说如此厯观前人之论泉之所系重矣而酌其缓急则分水天井鲁桥之派尤属漕河命脉每嵗春夏宜严督官夫疏濬庶克有济至于山泉沙碛颇多汶河每为淤垫须于大挑之期一并挑濬使泉流无阻名曰理白河其各处泉源必于三四月查挑贵及时而用之也乃自泉夫裁而挑濬无人泉为之壅矣且荫泉宜多植栁斯沟渠得以遮蔽盛夏烈日水不消耗尤需人培防之夫闸河千里所借以利漕者惟此十七州县之泉源屈曲灌注而后为我用茍以裁夫而致壅塞则病漕之害岂区区役食所能较其轻重耶是泉夫之宜复有不待再计而决者【山东全河备考】
　　圣祖仁皇帝康熈二十三年十一月十六日
　　驾自费县至泗水东境经泉林寺
　　驻跸观泉
　　御制泉林记曰朕被服至道诵法孔子于诗书简册之中羮墙载见如闻其言论而接其声容者匪伊朝夕矣尝以不得一登阙里之堂观其车服礼器山川风物慨然至圣之音徽每低徊于中而不能自已廼者在廷之臣咸谓古者天子巡省方岳观察民俗朕俞其请因念岱宗在望于迈鲁郊夙昔所懐今兹可慰岁之冬月舆衞北还抵于泗水东境距其县治五十里陪尾山之阳众泉出焉石窦防岈清流荡潏下合沂泗逺波悠然相传为子在川上处云旁有古寺厥名泉林坡陁幽旷树木茂密虽古今异时陵谷不改去圣人之居如此其近意者当日杖履所经周览原泉黙契道体喟然发水哉之叹者其即斯地耶于是停骖弭节瞻眺乆之恍乎如有所得殆移晷而后去也夫天地无终穷流水之出于天地者亦无终穷圣人之道川流敦化万古不息与天地流水同其无终穷焉其何能已于予懐耶孔子系易其言天也曰行健言地也曰无疆孟子之言水也曰盈科而后进君子之于圣人之道也溯源穷流学水至海亦若是焉而已矣朕既幸宫墙亲觌至止非遥而又喜泉源胜地圣迹所存而得游厯其处也遂为之记【幸鲁盛典】

　　行水金鉴巻八十五
　　钦定四库全书
　　行水金鉴卷八十六
　　江南按察使傅泽洪撰
　　运河水
　　冀州　夹右碣石入于河【禹贡】
　　尧所都也碣石海畔山夹此山之右而入河逆上此州帝都不说境界以余州所至则可知【孔氏传　尧都平阳今山西平阳府临汾县西南平阳故城是也传云禹夹行此山之右而入河盖非是此言贡道非言导水也以故自正义而下凡言治水皆从下为始者皆不之录】
　　河自碣石山南渤海之北入海夹挟也自海入河逆流而西右顾碣石如在挟掖也【苏轼尚书觧】
　　冀州东兖南豫西雍三面临河夹右者海壖在其左也【薛季宣书古文训】
　　冀州无贡贡者诸侯贡天子也唯诸侯有贡故独载岛夷贡道岛夷自外至也【黄度尚书説】
　　他州皆举山川以为界独冀不言者帝都不必言观余州所至可知亦以见王者无外之意也夹右碣石入于河帝都通漕运之道也九州必有漕运之道以一人统天下之大丝牵绳聨凡所贡赋不可无道以达于帝都也【时澜増修东莱书説】
　　此记岛夷入贡之道耳余不必专自碣石入河也观西倾因桓是来可见不独西倾雍之浮积石亦然记逺不记近此经文之妙【傅寅禹贡集解】
　　冀北去帝都逺者自海逆流而西右顾碣石如在挟掖九州贡道皆达河达河则达冀州矣【胡士行尚书详解】冀州之域三面距河自积石东北流入扵中国则折而南流雍州在其西故曰西河至华隂则折而东流豫州在其南故曰南河至于大伾则又折西北流兖州在其东故曰东河以三州考之则冀州在东河之西南河之北西河之东王制曰自东河至于西河千里而近自恒山至于南河千里而近此则冀州之境界也此篇虽不言冀州之境界而冀州境界亦可以互见余州之间【林之竒尚书全解】
