<!-- { "loadSidebar": true } -->
　　管家湖望云门外明永乐初平江伯于湖东北畔界水筑堤砌石自西门抵板闸以便漕运名谓新路又谓西湖即仁济桥之北湖也【以上俱淮安府志】洪泽在府治西南九十里旧有闸宋魏胜运粮至洪泽出闸入淮即此【江南通志】清河县治东南六十里有洪泽镇濵淮河古南北大道设洪泽驿及巡检司盖剧镇也有桥后汉书载陈登庙祀于泗之洪泽桥即此自髙堰筑后黄河复屡决入淮湖水泛溢全镇俱没水中所余髙阜数家寄生浮梗非舟筏不行【清河县志】王永吉重浚射阳湖议揭云窃照淮两府之民歳苦水灾而淮之盐城山阳扬之兴化髙邮宝应江都泰州为尤甚二十年中无歳不受水灾而六七年来为尤甚盖黄河水溢则势重南徙淮既避黄以直下若淮泗水溢则力猛东注淮复引黄而合趋以髙宝一线漕河容纳南北两河滔天浴日之水而下流壅淤无所宣泄水聚中饱安得不奔溃决堤病漕而害民哉士民苦于水患因下流不通辄纷纷陈控求开海口殊不知海口之在泰州兴化盐城界内者如丁溪塲白驹塲刘庄塲神台塲四口现开原无阻塞若泰州河垜塲一口万厯十三年本州乡官林海楼议开地方抗阻盐城城东之天妃口天啓六年兴化乡官李碧海议开地方抗阻凡事有碍于地方知其不可为而强为之者终画饼耳至于山阳境内之庙湾海口此口空阔实为七州县之尾闾更无一毫阻塞之处夫各处海口既无阻塞何以水不趋下反泛滥而横行乎永吉蒿目心伤考之传记询之土人乃知射阳一湖全然淤垫中间隔断上下不通虽有海口水不东注病漕害民根原在此为今之计重濬射阳湖真有一日不可再缓者查得盐城县志书内载射阳湖在城西一百四十里西接宝应县界西北接山阳县中流为界濴回约三百里南北浅狭自故晋地方至喻口北流入海东属盐城西北属山阳县故晋而上至射阳属宝应嘉隆以来湖乃大淤万厯七年民李雯等建议开濬万厯九年春知县杨瑞云申详具题请发帑金重濬水繇庙湾新丰市入海水患稍息民赖以安至崇祯四年淮北苏家嘴柳舗湾新沟建义口并决筑塞久无成功黄流灌注三年水退沙停支河小港大半壅淤而射阳湖几化为平陆矣然湖形现在疏凿不难有硬沙垫髙者亦有泥水夹杂深浅不等者里数不多若合七州县之力认真实做成功何难约算大槩分为三段其上一段自宝应盐城界上射阳镇起至安丰镇止约长二十五里自安丰镇至山阳县东作地方止约长十六七里自东作至泾口止约长五里以上系泥水相杂之工自东作至山阳盐城界上清沟止约长二十里系泥沙旱工此处接连湖面查湖面旧制三十六丈阔今止存三四丈极阔者七八丈耳湖面尽淤安能受水宜裁阔如旧自清沟至南马骆一林地方约十五六里长此处亦甚逼窄凿之使寛则下流通畅繇此入山阳之轧东沟繇沟入蒙泷喻口繇喻口入庙湾则入于海矣中一段自盐城夺基庙起至林上止约十二里长自林上繇旧浦河【此河泄江都泰州髙邮宝应兴化五州县之水今淤塞】至马家荡止约三十里长自马家荡至陶家林止约十里长以上亦系泥水相杂之工应用铁口罱子捞濬其泥用船装载去湖稍逺庶不再淤此处旧名虾沟从此至东尤庄约二十里长则入须沟而水直达于射阳湖矣其西一段则单在盐城县境内旧名东塘河西塘河西塘河自黄土沟起至许家湾止约二十里长只此淤浅急宜挑濬从此入于楼下庄唐桥镇则一路阔深直达射阳出庙湾入海通行无碍也东塘河自唐子镇起至安丰王庄约三十里长自王庄过界河至大港镇约二十里长自大港至九曲河庙止约三十里长从此二十里至古吉寺又二十里至院道港入蒙泷喻口达射阳入庙湾则入于海矣此与盐城县近河生员周国显梁卓徐行等面相考订明白者虽未尽或亦不逺大约黄自北来淮从西下如人身喉项庙湾各口如人身尾闾而射阳湖则如人身之胷膈膓腹也若人身日进饮食而胷膈不得通肠腹不能纳纵有尾闾无从消导安得不郁而病病而至死哉全湖形势了然疏瀹决排原无难事而坐视沦胥无人肯救者何也各州县有司画于封域未必周知即或知之而彼疆此界观望推诿不肯担当殊不知所渰没者本州县之田禾所漂淌者本州县之庐舍筑塞漕隄决口所起派者本州县之人夫利害相闗剥肤切骨孰大于此又或精神疲于催徴工夫分于狱讼视此畚插之劳反为不急之务殊不知湖淤河决水满歳荒死亡流窜十室九空钱粮从何出漕米从何完差徭从何供赎锾从何纳老幼男女粗衣粝食从何来　国课根本万民性命舍此别无活路州县正官急务亦孰有急于此者奈何不深思也至于治水衙门不肯着力必谓此系下河不是上河殊不知下河之水不通则上河之堤必决治湖正以治河表里原是一事又必谓河帑不敢轻动日后难于开销殊不知所渰者下河之民田所决者上河之漕堤堤决年年筑塞筑堤月月起夫民间毎歳起派人夫或百万或数十万固可怜　朝廷毎歳销算钱粮或数万或数千亦可惜公私交困何不急图一举两便之策乎欲兴大工事闗题　奏务求详未敢草草敷陈管见大约有五一曰先估勘揭中所开淤塞村落地名及道里长短原系采访未曽亲到必得真心为民实心做事宪司公祖不辞辛苦督率山阳盐城髙邮宝应兴化江都泰州正印父母各带乡导乘驾小舟同到射阳湖上下各处淤浅地方逐节逐段从长打算商量务要直捷钞近不得迁就迂回恐有奸民假公济私避害趋利希图本村本镇便宜其应开濬处所要见得自某处起至某处止该挑若干里数长若干丈尺深若干丈尺阔一一详悉开写如有与揭开不合者即行改正估勘既有清册则工程难易人人共知酌逺近浅深阔狭品搭派工庶无多寡不均之叹一曰专责成各州县印官分定工程则一切人夫器用船只稽察督催等事自应逐项料理但印务烦杂未能尝驻工所除淮两府各有提调宪司公祖及分委府佐公祖监督外毎湖滩十里须于两府各州县中选委能干职官一员义官数员分头催趱庶无照管不到之虞一曰派人夫湖水无阻则漕堤坚固运道通行可省年年塞决幇堤之费似当量动官银以襄大役然河帑空虚难以轻议止可酌估犒赏或官备竹铁罱子合掀等项以省民间扰累亦无不可各州县欲图永利合派民夫如东塘河西塘河若果单泄盐城一县之水者俟查另议外其余闗系山盐江泰髙宝兴七州县利害者自当匀均酌派庶无偏私不平之鸣一曰严功罪先年亦曽兴工开濬上司正官足迹未到湖边提调诿之各州县各州县诿之佐贰佐贰诿之义官义官与夫头通同折夫无人实做遇水泊无载泥之船遇淤泥无捞浅之具朦胧报完徒费民财毫无成效似当预先题准若有急公勤事者纪录优陞倘或茍且塞责
　　工完不合式报完不及期人夫迟误器具缺少摘叅重处至于包夫折夫误事殃民情法难恕但有犯者不论有职无职立置重典则积弊可除不难事平而功倍也一曰定期限霜降前后水势泛涨虽极淤浅亦沉水底难以相度目前牌行防勘须限十一月上旬估完详报以便仲冬具　题如此大工既不多动河帑部覆必无留滞似当一面入
　　告一面择日部署开工若以九年正月为始定限一百日报竣断无不完之工程不通之水利矣此湖僻在东北一方非若上河为南北咽喉秋冬有回空春夏有重运筑坝开坝甚费掣肘议早定则今冬亦可举行工难成则来冬亦可补足两府士民异地心同虽劳不怨七省漕船波恬浪静飞渡无忧　国计民生漕堤运道闗系重大如此永吉生长淮扬闻见最不揣庸愚敷陈管见如果所言非妄伏乞老公祖台台俯垂采纳再加访察立赐施行谨揭【王铁山集】











　　行水金鉴巻一百五十
　　钦定四库全书
　　行水金鉴巻一百五十一
　　江南按察使傅泽洪撰
　　运河水
　　扬河上自山阳县交界黄浦起下至江都县三坌河止歴宝应髙邮江都【荟蕞云宝应县在江南髙邮州北一百二十里南至髙邮州界六十里北至山阳县界二十里县临运河　髙邮州在扬州府北一百二十里南至江都露筋庙三十里北至宝应县界六十里州临运河　江都县即州府治南至州镇四十五里北至髙邮州九十里临运河　河防杂説云运河西隄外在宝应则有白马湖宝应湖汜水湖在髙邮则有界首湖髙邮湖在江则有邵伯湖皆贴运河惟恃西岸石隄障御各湖风浪然后运艘得以通行于运河之中若夫东岸长隄则不特为江南浙闽三省驿路通衢而运河之水更赖此东隄拦束否则立刻东泻河成陆地不可行舟矣但运河地势甚洼较之髙家堰外洪泽湖底更低丈余方髙堰隄外之水深至一丈二三尺之时其水面比髙宝诸湖之底约髙二丈四五尺而髙宝诸湖西岸石隄其髙不过丈余是以上流堰隄一有疎失其水不过一二日间即从髙宝诸湖西岸隄顶平漫而过西隄过水则东隄亦不能支东隄一开则西隄石工虽坚而尾土先被洗去未有不随之而倾者两隄俱决则大溜横冲河身跌深堵塞最难矣今髙堰一带虽有减水坝六座共寛一百七十丈二尺以减淮涨然必淮流髙过坝底方始减下其间宣泄有节不俟决口之水彻底奔腾无穷无尽者比也第上流既有此减下之水归入髙宝诸湖若不导之出路则逐渐拥髙亦必漫过西隄终成决口况髙宝诸湖除受堰隄各坝减泄之水更有天长盱眙等县各山涧之水亦复不小乎今于宝髙江三州县东隄之上除向来原有减水闸坝涵洞之外又増建改建减水坝共八座计其泄水之地共长一百八十九丈二尺是三州县减坝比堰隄减坝加长十九丈凡向来原有之闸坝涵洞以之抵泄运河下注并天盱等处山涧归湖之水其新建减坝一百八十九丈二尺以之抵泄堰隄一百七十丈二尺减下之水如此则因入为出宣泄有序是以康熈二十二年夏秋之间虽湖河之水涨极而不致壅积伤隄今值冬月各水大消而河仍盈满漕亦不致浅涸至从前未建减坝之时湖水一涨先淹湖西田畆迨积长不休漫隄成决复淹下河今则止淹下河洼地而湖西之田并不淹及连歳丰收俱此减水各坝之益也惟是运河贴减坝当水大溜急之际过往船只稍不谨慎即便撞断桥脚撤入坝内虽随即修好然亦不免有耽迟之虑须于髙邮南门外私盐港地方起于运河西岸另挑越河一道俾一切船只俱由于越河超过各坝而行以避撤船伤桥之患其人夫应调附近歳修人夫量给食米则所费无几而有益于漕运民生不小也】三州县计程二百六十里设有扬河通判一真管理修防其汛五曰宝应汛泛水汛【属宝应县】永安汛髙邮汛【属髙邮州】江都汛【属州府以下俱河防志】
　　宝应县河道自山阳县交界起至髙邮州交界止计程七十五里设闸三曰北济大闸南济大闸【即瓦甸大闸】七里闸东隄闸坝涵洞共二十曰黄浦双闸二【久坏今闭】乔家涵洞儒学涵洞孙家小闸跃龙闗杜杨涵洞朱马湾闸邱家涵洞范家涵洞从家涵洞狼儿闸张成涵洞胡成涵洞永安小闸乔家涵洞军王涵洞子婴滚坝子婴双闸二西隄闸坝三曰竹络坝通湖小闸减水坝
