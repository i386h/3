<!-- { "loadSidebar": true } -->
　　至大三年十一月河北河南道亷访司言于汴梁置都水分监妙选亷干深知水利之人专任其职量存员数频为巡视职掌既专则事功可立于是省令都水监议黄河泛涨止是一事难与防通河为比先为御河添官降印兼提防黄河若使专一分监在彼则有妨御河公事况黄河巳有拘该有司正官提调自今莫若分监官吏以十月往与各处官司巡视缺破防计工物督治比年修完来春分监新官至则一一交割然后代还庶不相误工部议黄河为害难同余水欲为经逺之计非用通知古今水利之人专任其事终无补益河南宪司所言详悉今都水监别无他见止依旧例议拟未当如量设官精选亷干奉公深知地形水势者专任河防之职往来巡视以时疏塞庶可除害省凖令都水分监官专治河患任满交代【治河通考】
　　元泰定帝泰定二年闰正月壬申罢松江都水庸田使司命州县正官领之仍加兼知渠堰事　二月庚子姚炜以河水屡决请立行都水监于汴梁仿古法备捍仍命濒河州县正官皆兼知河防事从之　六月丁未立都水庸田使司浚呉松二江【元史泰定帝本纪】
　　元泰定帝泰定三年正月壬子置都水庸田司于松江掌江南河渠水利【元史泰定帝本纪】
　　元顺帝至正六年五月丁酉以黄河决立河南山东都水监【元史顺帝本纪】
　　元顺帝至正九年春正月癸夘立山东河南等处行都水监专治河患【元史顺帝本纪】
　　元顺帝至正十二年海运不通立都水庸田使司于汴梁【元史顺帝本纪】
　　元顺帝至正十五年十月巳夘立黄河水军万户府于小清口【元史顺帝本纪】
　　元顺帝至正二十六年二月癸丑朔立河淮水军元帅府于孟津县【元史顺帝本纪】
　　明工部尚书左右侍郎掌天下百工营作山泽采捕窑冶屯种税河渠织造之政令属有水部后改水部为都水清吏司郎中员外郎主事分掌川渎陂池桥道舟车之事【明防典】
　　凡运河职官永乐初年差主事一员疏寜阳县等处泉源以济运河后又差通政郎中各一员　又差主事一员专管闸河临清闸则令提督衞河提举司主事兼管皆三年更代　十二年议罢海运令工部尚书一员及都督一员疏濬运河　十五年令伯一员充总兵官剏行漕事　又遣都督侍郎各一员及尚书一员伯二员往来提督以本部员外郎主事二员分理　又遣侍郎提督监察御史锦衣千户等官巡视　十九年遣侯伯各二员分理济寜等闸及徐州吕梁二洪通州等处河道徐州洪差御史一员又差郎中一员吕梁洪差少卿一员又差河南按察司官一员又差郎中一员【今二洪各差主事一员专管三年更代遂为定制】　宣德中设济寜管闸主事　正统四年定巡视河道部属官六员提督侍郎都御史各一员以济寜为界其南属侍郎其北属都御史又以都督一员逓相提督　景泰元年令提督河道专属都御史　二年减巡视河道主事一员复减巡河御史二员以巡盐御史兼理　三年设山东府州县管河官　六年令总督漕运都督兼理河道　天顺元年减淮安临清沙湾巡河主事三员仍差主事一员管扬州一带河道　成化初定设主事一员专管寜阳县等处泉源七年始分河道为三节北自通州至德州南自沛县至仪真各属郎中一员中自德州至济寜属山东按察司官一员又以侍郎一员总理罢主事御史惟管洪闸主事如故　八年复令长芦巡盐御史兼理通州临清一带河道又御史一员兼理济寜至南京河道　十三年奏淮管河郎中兼理河道驿传捕盗夫役等事　又令河道自通州至济寜济寜至仪真仍以郎中二员分理十九年令沛县沽头等闸别差主事一员提督　二
　　十一年罢河南布政司管河沁二水官添设主事一员治元年罢沽头闸主事令济寜以南河道令巡盐
　　御史兼理　又罢管河沁二水主事令徐州洪主事提调　三年令山东劝农参政兼理山东河道　又令各府州县管河官带领家口专在该管去处坐住管理河道不许私回衙门营干他事　七年复差沽头主事八年因治河工完奏准仍以河道分三节设官三员理之　革淮扬二府山阳等县管河通判主簿　十八年令浙西水利佥事濬常镇河道以便粮运　正德二年革河南新乡获嘉武陟等县管河主簿　八年设大名府通判一员东明长垣武城曹县主簿各一员专管河道　嘉靖二年复罢沽头闸主事并罢湖陵沽头上中下金沟射沟新兴黄家等八闸官吏令徐州洪主事带管　又议准遣都御史一员提督河道事务山东河南南北直巡抚三司等官俱听节制仍添设郎中员外郎各一员分理　七年罢提督卫河提举司主事令管砖主事带管闸座　又以修濬大通河成设郎中一员驻劄通州往来督理兼管天津一带河道　八年罢户部督运官令管河郎中兼理　又令徐州兵备副使兼理曹沛徐淮一带黄河　十三年复设沽头闸主事并新兴黄家湖陵等七闸官吏人夫　十四年复设直景州沧州管河通判　十五年设兖州府同知一员疏濬泉源聼管泉主事提调　又令清江浦抽分主事兼管移风等五闸　二十年设南旺管闸主事　置饶山镇闸及官吏人夫　又令濬南旺安山马塲昭阳四湖筑堤开渠添置闸坝斗门仍照地界分本部郎中带管　二十四年革南旺管闸主事令管泉主事带管添设归德府通判一员商邱县主簿一员专管河道二十五年改兖州府管泉同知驻劄曹县添设单县管河主簿一员　隆庆元年移沽头主事于夏镇驻劄管理新河一带　三年革枣林鲁桥利建各闸官以南阳闸带管革师家庄新闸闸官以仲家浅带管　六年添设河南副使一员给敕专管黄河修筑隄岸　又题复夏津鱼台二县各主簿一员专管新河石隄闸坝　设广惠闸官吏带管通惠闸　万厯元年题准蘓常镇三府运河责之苏松兵备副使浙西运河责之浙江水利佥事照所辖地方时加疏濬如有疏濬不早致悮粮运者俱听总理河道侍郎并儧运御史叅究　革移风闸带管板闸官吏　三年革兖州府南旺管河通判令本府管河同知带管仍兼管泉【济寜卫管河指挥一员】　四年添设山东督濬官东平济寜二州各判官一员泰安州吏目一员汶上曲阜邹滕四县各县丞一员泗水鱼台二县各主簿一员新泰莱芜肥城平阴寜阳滋阳峄七县各典史一员钜野嘉祥各典史一员每州县设管泉义官一员或兼管坝惟鱼台平隂不设泉官以济寜东平带管又泰安州泉官二员革一员邹峄二县各泉官俱革以济寜滕县带管其各州县管泉老人并革　添设淮安府管河同知一员　五年添设总理河漕都御史一员后以工完停止　革提督河道都御史其事务并归各该廵抚照地分管又革吕梁洪主事添设中河郎中一员驻劄吕梁兼管洪事　六年革徐州洪主事并属中河郎中兼管其钞务归并户部分司　七年议准山东河南南北直各巡抚衔内添兼管河道四字给与专敕　添设髙堰栁浦二隄大使一员归仁集遥隄义官一员　八年革土桥李海务二闸闸官以良家乡周家店官各带管　十一年议准淮安府管河同知二员原驻邳州者改于甘罗城专管清桃山盐等处河道驻徐州者改于邳州管徐州至宿迁河道　设梁境古洪各闸官一员内华闸以古洪带管　十三年令山东济青登莱四府管粮通判及所属州县管粮官俱带管水利【凡漕河正闸各设闸官一员吏一名其无官吏者以别闸带管　明防典】
　　明太宗永乐二十一年五月丙戌设直淮安府山阳县移风闸置闸官一员【明太宗实録】
　　明英宗天顺元年七月戊子初工部奏河道有郎中主事及巡河御史管理上敕右都督徐恭专管漕运至是恭言平江伯陈瑄总督漕运兼理河道今令臣不得兼理河道恐有悮漕运上从之令如平江伯故事　十月乙巳漕运总兵右都督徐恭奏扬州一带宝应汜光邵伯髙邮等处隄岸冲决数多清江提举司造船主事不能兼理乞増设管河主事一员从之【明英宗实録】按国初或以工部尚书侍郎侯伯都督提督运河自济寜分南北界或差左右通政少卿或都水司属分理又遣监察御史锦衣卫千户等官巡视其沿运河之闸泉及徐州吕梁二洪皆差官管理或以御史或以郎中或以河南按察司官后皆革去而止设主事三年一代然俱为漕运之河不为黄河也惟总督河道大臣则兼理南北直河南山东等处黄河亦以黄河之利害与运河同也总督之名自成化治间始或以工部侍郎或以都御史常于济寜驻劄其河南山东二省巡抚都御史则玺书所载河道为重务又二省各设按察司副使一员专理河道山东者则以曹濮兵偹带管其巡视南北运河御史亦以各巡盐御史兼之不别差也成化十年令凡漕河事悉听专掌官区处他官不得侵越凡所征桩草并折征银钱备河道之用者毋得以别事擅支凡府州县添设通判判官主簿闸坝官专理河防不许别委凡府州县管河及闸坝官有犯行巡河御史等官问理别项上司不得径自提问【治河通考】
　　明宪宗成化二十二年十月巳丑户部防官议覆漕运巡抚等官所陈事冝一扬州府朝宗二闸宜増设闸官一员従之【明宪宗实录】
　　明孝宗治三年五月増置济寜州广运上闸设闸官一员【明孝宗实录】
　　明孝宗治八年九月丁未裁革扬州淮安二府管河通判及山阳清河睢寜仪真四县管河主簿各一员【明孝宗实録　淮扬二府所属河务多矣所设通判主簿防不可缺无端裁革殊不可解冝乎后来部议之不从何台中所奏也】
　　明孝宗治十七年五月丁巳工部覆议监察御史何天衢所陈裁革管河冗员之奏谓先年安平镇冲决始则甚微本处官司互相推调遂成大患朝廷特遣大臣修筑动费万计终年不巳今天衢所言固节财省费之意但管河郎中比别项官不同专选主事止是分管洪闸其余河渠坝堰隄岸决口或溢或涸与夫桩草之征需官夫之代替至如蓄少泄余兴利除害专官督理尚恐有失设若革去万一如先年冲决及今年旱干舟楫阻滞谁任其责况今廷臣议奏专设之数未可裁革从之【明孝宗实録】
　　正德七年敕命都察院右副都御史刘恺总理河道恺擢兵部侍郎掌通政司事回京整理曹州等处兵备兼理河道山东按察司副使呉漳督同曹州知州吴瓒济寜州同知贾存哲往来巡视祭告河神获完达抚按请大臣总理擢巡抚都御史赵璜为工部右侍郎仍兼宪职总理其事璜请兖州府添设同知大名府添设通判曹县武城东明长垣各设主簿一员专事河防璜具工完始末绘图以闻【治河通考】
　　明世宗嘉靖元年六月丁酉河南考城县添设管河主簿一员从总理河道侍郎李瓒奏也【明世宗实録】明世宗嘉靖十年五月辛丑裁革嘉祥东阿馆陶三县管河主簿添设景州沧州管河判官【明世宗实録】明世宗嘉靖十四年二月戊申裁革直丰县河南阳武县管河主簿各一员复设直景州沧州管河判官河南原武封丘兰阳仪封夏邑等县管河主簿各一员添设河南睢州归德州管河判官及直萧县主簿各一员【明世宗实録　景州沧州既于十年添设判官矣至是又复设之岂二州设有两员耶】明世宗嘉靖十七年三月庚辰増设河间府所属故城呉桥东光南皮交河兴济青县静海等县主簿各一员专管治河裁革兖州府同知一员单县丰县主簿各一员从河道都御史于湛奏也【明世宗实録】
