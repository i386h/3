<!-- { "loadSidebar": true } -->
　　秦始皇帝二十二年王贲攻魏引河沟灌大梁大梁城壊【史记秦本纪】
　　河沟者鸿沟也【即汉志所谓狼汤渠】据水经注隂沟本蒗荡渠在浚仪县北自王贲断故渠引水东南出以灌大梁谓之梁沟于是水出县南而不迳其北遂目梁沟为蒗荡渠亦曰鸿沟浚仪故县在今开封府西北即大梁城魏所都也自智伯引汾水以灌晋阳世皆知水之可以亡人国苏代云秦正告魏曰决荥口魏无大梁其后王贲竟用之以灭魏按荥口水即职方之荥川后世亦谓之济水水经注济水自阳武县故城南又南迳封丘县南又东迳大梁城北故亦可决之以灌也贲所引是蒗荡渠非荥渎然水不同而其地则总在大梁之北王横曰秦攻魏决河灌其都决处遂大不可复补宜郤徙完平处更开空使縁西山足乗髙地而东北入海乃无水灾则似谓贲所引者大河之经流盖苏代述秦告魏又云决白马之口魏无黄济阳决宿胥之口魏无虚顿丘二口一在白马一在黎阳王横以是谓贲所引者在此间决处即白马口西山足即宿胥口也然史记明言引河沟则非大河之经流亦审矣【水经注云河水旧于白马县决通濮济黄沟故苏代説燕曰决白马之口魏无黄济阳竹书纪年梁恵成王十二年楚师决河水以水长垣之外者也按黄即外黄外黄城在今杞县东北六十里济阳城在今兰阳县东五十里去魏都尚逺且苏代所称皆秦恐喝之辞未甞实见诸行事白马之口楚决非秦决也汉书叙传曰秦决南涯如淳注云秦决河灌大梁遂灭之通为沟入淮泗皆承横之误】近世河徙经开封城北宋端平元年防古决寸金淀灌赵葵军【淀在城北二十余里】明崇祯十五年贼决朱家寨隄以灌城【寨在城西北十七里即古大梁城之北】其所引者皆大河之经流也与王贲地同而水异呜呼不仁者之作俑祸及万世而未有艾痛哉【禹贡锥指】
　　汉文帝十二年冬十二月河决东郡【汉书文帝本纪史记河渠书汉书沟洫志皆云汉兴三十有九年文帝时河决酸枣东溃金隄当为文帝之前十六年也而本纪则曰十二年或是志书之误当云汉兴三十有五年也】
　　汉武帝建元三年春河水溢于平原【汉书武帝本纪】
　　汉兴三十九年孝文时河决酸枣东溃金隄【正义曰括地志云金隄一名千里隄在白马县东五里】于是东郡大兴卒塞之其后四十有余年今天子元光之中而河决于瓠子东南注钜野【正义曰括地志云郓州钜野县东北大泽是】通于淮泗于是天子使汲黯郑当时兴人徒塞之辄复壊是时武安侯田蚡为丞相其奉邑食鄃【索隠曰鄃音输韦昭云清河县也】鄃居河北河决而南则鄃无水菑邑收多蚡言于上曰江河之决皆天事未易以人力为彊塞塞之未必应天而望气用数者亦以为然于是天子乆之不事复塞也【史记河渠书】
　　河决观【徐广曰观县名属东郡】梁楚之地固巳数困而縁河之郡隄塞河辄决壊费不可胜计【史记平准书　河决东郡之观县当在武帝时汉书地理志东郡有畔观县也县在今东昌府观城县界】
　　汉武帝元光三年春河水徙从顿丘东南流入勃海【师古曰顿丘丘名因以为县本卫地地理志属东郡今则在魏州界也】夏五月河决濮阳汜郡十六【师古曰濮阳东郡之县也水所泛凡十六郡界】发卒十万救决河起龙渊宫【汉书武帝本纪　通鉴考异曰武纪云东南流入勃海按顿丘属东郡勃海乃在顿丘东北恐误因删去入勃海三字盖误以东南二字属下读也河水徙从顿丘东南是一句】
　　元光三年河水决濮阳瓠子沟洫志言之甚详而顿丘之决口及入海处与中间经过之地皆不可得闻今以水经注考之北渎初经顿丘县西北至是改流盖自戚城西决而东北过其县东南歴畔观至东武阳夺漯川之道东北至千乗入海者也漯川狭小不能容故其夏又自长夀津溢而东以决于濮阳则东南注钜野通淮泗而北渎之流微漯川之水涸矣及武帝塞宣房道河北行二渠则正流全归北渎余波仍为漯川顿丘之决口不劳而塞故志略之程大昌以为元光以后河竟行顿丘东南非也汉世河两决瓠子一塞于武帝再塞于王延世河自是不复决而南辄泛溢入平原济南千乗骎骎乎有向东之势矣【禹贡锥指】
　　自河决瓠子后二十余嵗嵗因以数不登而梁楚之地尤甚天子既封禅巡祭山川其明年旱干封少天子乃使汲仁郭昌发卒数万人塞瓠子决于是天子已用事万里沙【正义曰括地志云万里沙在华州接县东北二十里】则还自临决河沈白马玉璧于河令羣臣从官自将军已下皆负薪寘决河是时东流【汉书无流字】郡烧草以故薪柴少而下淇园之竹以为楗【如淳曰树竹塞水决之口稍稍布插接树之水稍弱补令密谓之楗以草塞其里乃以土填之有石以石为之】天子既临河决悼功之不成乃作歌曰瓠子决兮将奈何皓皓旰旰兮闾殚为河殚为河兮地不得宁功无已时兮吾山平吾山平兮钜野溢鱼沸郁兮柏【徐广曰柏犹廹也】冬日延【徐广曰延作正】道弛兮离常流蛟龙骋兮方逺游归旧川兮神哉沛不封禅兮安知外为我谓河伯兮何不仁泛滥不止兮愁吾人齧桑浮兮淮泗满乆不反兮水维缓一曰河水汤汤兮激潺湲北渡迂兮浚流难搴长茭兮沉美玉河伯许兮薪不属薪不属兮卫人罪【师古曰东郡本卫地故言此卫人之罪也】烧萧条兮噫乎何以御水頽林竹兮楗石菑宣房塞兮万福来于是卒塞瓠子筑宫其上名曰宣房宫而道河北行二渠复禹旧迹而梁楚之地复宁无水灾【史记河渠书　记云四十有余年汉书作三十六嵗盖自文帝十二年癸酉至武帝元光三年已酉是三十六年也金隄在今开州界】
　　汉武帝填河告神玉册文云洚水为灾河决瓠子堕损城隍漂残民物皇帝钦闻乃齐心罪己减膳避殿命驾临河以阅灾变遂刑牲沉璧以告阳侯曰朕闻天一生水润下为徳泽及草木以滋百谷淮海安流帆樯和济汪洋之徳功侔天地何乃逆流汹涌横溢为眚淹流我田庐漂流我黎庶遂致平畴渥野化作鲸波使我农氓废畊爰损百谷朕之不徳上干天和今乃责躬罪己修徳肆赦少邀天眷乃敕司农出金司空调役下淇园之竹以为楗沉嵩阳之石以为基必使金隄永固玉海安澜神维有灵鉴观不爽【阙古玉图谱】
　　汉武帝元封二年夏四月祠太山至瓠子临决河【服防曰瓠子隄名在东郡白马苏林曰在鄄城以南濮阳以北广百步深五丈】命从臣将军以下皆负薪塞河隄作瓠子之歌【汉书武帝本纪　水经瓠子河出东郡濮阳县北河注县北十里即瓠子河也濮阳即今东昌府濮州白马在今延津县界】
　　瓠子河决有蛟龙从九子自决中逆上入河濆沫流波凡数十里【西京杂记】
　　瓠子在雷泽黄河故道今呼为沙河沙河西北其口犹存土人谓之瓠冈也【陈师道后山丛谈】
　　是时方事匈奴兴功利言便宜者甚众齐人延年上书【师古曰史不得其姓】言河出昆仑经中国注勃海是其地埶西北髙而东南下也可案图书观地形令水工准高下开大河上领出之胡中东注之海如此闗东长无水灾北边不忧匈奴可以省隄防备塞士卒转输胡寇侵盗覆军杀将暴骨原野之患天下常备匈奴而不忧百越者以其水絶壤断也此功壹成万世大利书奏上壮之报曰延年计议甚深然河乃大禹之所道也圣人作事为万世功通于神明恐难改更自塞宣房后河复北决于馆陶分为屯氏河【师古曰屯音大门反而隋室分析州县误以为毛氏河乃置毛州失之甚矣】东北经魏郡清河信都勃海入海广深与大河等故因其自然不隄塞也此开通后馆陶东北四五郡虽时小被水害而兖州以南六郡无水忧【汉书沟洫志】
　　于阗之西水皆西流注西海其东水东流注盐泽【索隠曰盐水也太康地记云河北得水为河塞外得水为海也正义曰汉书云盐泽玉门闗三百余里广袤三四百里其水皆潜行地下南出于积石山为中国河括地志云蒲昌海一名泑泽一名盐泽一名辅日海一名穿兰亦名临海在沙州西南玉门闗在沙州夀昌县西六里】盐泽潜行地下其南则河源出焉【索隠曰案汉书西南夷传云河有两源一出葱岭山一出于阗山海经云河出昆仑东北隅郭璞云河出昆仑潜行地下至葱岭山于阗国复分流岐出合而东注泑泽已而复行积石为中国河泑泽即盐泽也一名蒲昌海西域传云于阗州南山下与郭璞注山海经不同广志云蒲昌海在蒲类海东也】多玉石河注中国而楼兰姑师邑有城郭临盐泽盐泽去长安可五千里　汉使穷河源河源出于阗其山多玉石采来天子案古图书名河所出山曰昆仑云【史记大宛传】禹本纪言河出昆仑髙二千五百余里日月所相避隠为光明也自张骞使大夏之后穷河源恶睹所谓昆仑者故言九州山川尚书近之矣至禹本纪山经所有放哉【汉书张骞传赞　注云放荡迂濶不可信也】
　　张骞及后使者皆未甞指于阗之山为昆仑武帝自案古图书以名之耳故史云恶覩【禹贡锥指】
　　匈奴之西乌孙之南南北有大山中央有河东西六千余里南北千余里东则接汉阸以玉门阳闗西则限以葱岭其南山东出金城与汉南山属焉其河有两源一出葱岭一出于阗于阗在南山下其河北流与葱岭河合东注蒲昌海蒲昌海一名盐泽者也【汉书西域传水经昆仑墟在西北去嵩高五万里地之中也其高万一千里河水出其东北陬屈从其东南流入于勃海又南入葱岭山又西迳罽賔国北又西迳月氐国南又西迳安息南河水与蜺罗跂禘水同注雷翥海又西迳四大塔北又西迳陀卫国北河水又东迳皮山国北又东与于阗河合南河又东迳于阗北又东北迳扜弥国北又东迳且末国北北河又东北流分为二水枝流出焉北河自疎勒流迳南河之北又东迳莎车国南又东南迳温宿国又东迳姑墨国南又东迳注賔城南又东迳楼兰城南又东注于泑泽即经所谓蒲昌海也水积鄯善之东北龙城之西南龙城故大国地方千里皆为盐而刚坚故蒲昌亦有盐泽之称其中洄湍电转为隠沦之脉即河水之所潜而出于积石也】
