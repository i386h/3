<!-- { "loadSidebar": true } -->
　　待诏贾让奏言治河有上中下策古者立国居民疆理土地必遗川泽之分度水势所下及大川无防小水得入陂障卑下以为污泽使秋水多得有所休息左右游波寛缓而不迫夫土之有川犹人之有口也治土而防其川犹止儿啼而塞其口岂不遽止然其死可立而待也故曰善为川者决之使道善为民者宣之使言盖隄防之作近起战国壅防百川各以自利齐与赵魏以河为境赵魏濒山齐地卑下作隄去河二十五里河水东抵齐隄则西泛赵魏赵魏亦为隄去河二十五里虽非其正水尚有所游荡时至而去则填淤肥美民耕田之或乆无害稍筑室宅遂成聚落大水时至漂没则更起隄防以自救稍去其城郭排水泽而居之湛溺自其宜也今隄防陿者去水数百步逺者数里近黎阳南故大金隄从河西西北行至西山南头乃折东与东山相属民居金隄东为庐舍往十余嵗更起隄从东山南头直南与故大隄防又内黄界中有泽方数十里环之有隄往十余嵗太守以赋民民今起庐舍其中此臣亲所见者也东郡白马故大隄亦复数重民皆居其间从黎阳北尽魏界故大隄去河逺者数十里内亦数重此皆前世所排也河从河内北至黎阳为石隄激使东扺东郡平刚又为石隄使西北抵黎阳观下【师古曰观县名】又为石隄使东北抵东郡津北又为石隄使西北抵魏郡昭阳又为石隄激使东北百余里间河再西三东迫阸如此不得安息今行上策徙冀州之民当水冲者决黎阳遮害亭放河使北入海河西薄大山东薄金隄埶不能逺泛滥期月自定难者将曰若如此败壊城郭田庐冢墓以万数百姓怨恨昔大禹治水山陵当路者毁之故凿龙门辟伊阙析底柱破碣石堕断天地之性此乃人功所造何足言也今濒河十郡治隄嵗费且万万及其大决所残无数如出数年治河之费以业所徙之民遵古圣之法定山川之位使神人各处其所而不相奸且以大汉方制万里岂其与水争咫尺之地哉此功一立河定民安千载无患故谓之上策若乃多穿漕渠于冀州地使民得以溉田分杀水怒虽非圣人法然亦救败术也难者将曰河水髙于平地嵗増隄防犹尚决溢不可以开渠臣窃按视遮害亭西十八里至淇水口乃有金隄髙一丈自是东地稍下隄稍髙至遮害亭髙四五丈往五六嵗河水大盛増丈七尺壊黎阳南郭门入至隄下【如淳曰然则隄在郭内也】水未逾隄二尺所从隄上北望河髙出民屋百姓皆走上山水留十三日隄溃二所吏民塞之臣循隄上行视水埶南七十余里至淇口水适至隄半计出地上五尺所今可从淇口以东为石隄多张水门初元中遮害亭下河去隄足数十步至今四十余嵗适至隄足由是言之其地坚矣恐议者疑河大川难禁制荥阳漕渠足以卜之【如淳曰今砾谿口是也言作水门通水流不为害也师古曰砾谿谿名即水经所云泲水东过砾谿者】其水门但用木与土耳今据坚地作石隄埶必完安冀州渠首尽当卬此水门治渠非穿地也但为东方一隄北行三百余里入漳水中其西因山足高地诸渠皆往往股引取之【如淳曰股支别也】旱则开东方下水门溉冀州水则开西方高门分河流通渠有三利不通有三害民常罢于救水半失作业【师古曰此一害也】水行地上凑润上彻民则病湿气木皆立枯卤不生谷【师古曰此二害】决溢有败为鱼鼈食此三害也若有渠溉则盐卤下湿填淤加肥【师古曰此一利】故种禾麦更为秔稻高田五倍下田十倍【师古曰此二利】转漕舟船之便此三利也今濒河隄吏卒郡数千人伐买薪石之费嵗数千万足以通渠成水门又民利其溉灌相率治渠虽劳不罢民田适治河隄亦成此诚富国安民兴利除害支数百嵗故谓之中策若乃缮完故隄増卑培薄劳费无已数逢其害此最下策也【汉书沟洫志】
　　贾让治河三策古今称之其上策放河使北入海是即禹之故智也今妨运道已不可行其中策谓据坚地作石隄开水门旱则开东方下水门溉冀州水则开西方髙门分河流然自汉至今千数百年尽中州大名之境率为河所淤泥沙填委无复坚地而河流不常与水门每不相值或并水门而冲决淤漫之濬治无已所溉之地一再嵗而髙矣西方地髙水安可往使让复作或亦不可行矣丘文庄谓古今无出此策盖身未经歴非定论也惟宋任伯曰河流混浊淤沙相半流行既乆迤逦淤淀乆而必决者势也或北而东或东而北安可以人力制哉为今之策正宜因其所向寛立隄防约拦水势使不至大段漫流此则治水者所当审也　贾让云隄防之制起自战国然势不能废盖虽不能御异常之水【河底甚髙水易涨溢且自三门下视中州如井然故虽髙厚之隄不能御】而寻丈之水非此即泛滥矣【城郭市镇民居多濵河故也】但不宜近河而宜逺尔歴观宋元迄今隄防形址断续横斜曲直殊可骇笑盖皆临河为隄河既改而隄即壊尔已择属吏之良者上自河南之原武下迄曹单沛上于河北岸七八百里间择诸隄去河最逺且大者【去河四五十里及二三十里者】及去河稍逺者【一二十里及数里者】各一道内缺者补完薄者幇厚低者増髙防絶者连接创筑务俾七八百里间均有坚厚大隄二重已经接合创筑蔡家口上下及曹单八里湾侯家林百余里余当极力完成虽费不恤自兹茍非异常之水北岸固可保无虞矣【刘天和问水集】
