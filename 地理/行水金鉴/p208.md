<!-- { "loadSidebar": true } -->
　　唐明皇开元二十九年陜郡太守李齐物凿三门山以通运辟三门巓逾岩之险地俾负索引舰升于安流自齐物始也【旧唐书食货志】是年陜郡太守李齐物凿厎柱为门以通漕开其山巓为挽路烧石沃醯而凿之然弃石入河激水益湍怒舟不能入新门候其水涨以人挽舟而上天子疑之遣宦者按视齐物厚赂使者还言便齐物入为鸿胪卿以长安令韦坚代之【新唐书食货志　齐物凿山巅弃石于河致水激舟难入门功不成矣幸乗水涨行贿言便入为鸿胪二人欺君之罪大矣哉】是年暴水伊洛及支川皆溢损居人庐舍秋稼无遗壊东都天津桥及东西漕河南北诸州皆多漂没【旧唐书五行志】唐明皇天寳元年春正月甲寅陜郡太守李齐物先凿三门辛未渠成放流【旧唐书明皇本纪】陜州平陆县天寳元年太守李齐物开三门以利漕运【唐书地理志　齐物行贿粉饰食货志旣明着之地理志复言其利则激水湍怒之处至元年始克成之平陆县今山西平阳府属】是年命陜郡太守韦坚引浐水开广运潭于望春亭之东以通河渭京兆尹韩朝宗又分渭水入自金光门置潭于西市之两衙以贮材朩【旧唐书明皇本纪】
　　唐明皇天寳二年三月壬子韦坚开广济潭毕功盛陈舟舰【旧唐书明皇本纪】
　　华州华阴县有漕渠自苑西引渭水因石渠会灞浐经广运潭至县入魏天寳三载韦坚开【唐书地理志】韦坚万年人天宝元年为陜郡太守水陆转运使自西汉及隋有运渠自关门西抵长安以通山东租赋奏请于咸阳拥渭水作兴成堰截灞浐水傍渭东注至关西永丰仓下与渭合于长安城东九里长乐坡下浐水之上架苑墙东面有望春楼楼下穿广运潭以通舟楫二年而成【旧唐书韦坚传】坚始凿潭多壊民冢墓起江淮至长安公私骚然及得罪林甫遣使江淮钩索坚罪捕治舟夫漕史所在狱皆满郡县剥敛偿输责及邻伍多祼死牢户林甫死乃止【新唐书韦坚传】
　　韦坚【为陜郡太守】兼水陆运使治汉隋运渠起阙门抵长安通山东租赋乃絶灞浐并渭而东至永丰仓与渭合又与长乐坡濒苑墙凿潭于望春楼下以聚漕舟坚因使诸舟各扬其郡名陈其土地所产寳货诸竒物于栿上先时民间唱俚歌曰得体纥那邪其后得宝符于桃林于是陜县尉崔成甫更得体歌为得寳农野坚命舟人为吴楚服大笠广袖芒屩以歌之成甫又广之为歌辞十阕自衣阙后绿衣锦半臂红抹额立第一船为号头以唱集两县妇女百余人鲜服靓妆鸣鼓吹笛以和之众艘以次辏楼下天子望见大悦赐其潭名曰广运潭是歳漕山东粟四百万石自裴耀卿言漕事进用者常兼转运之职而韦坚为最初耀卿兴漕路请罢陆运而不果废自景云中陆运北路分八递雇民车牛以载开元初河南尹李杰为水陆运使运米歳二百五十万石而八递用车千八百乗耀卿罢乆之河南尹裴逈以八递伤牛乃为交场两递濵水处为宿场分官总之自龙门东山抵天津桥为石堰以遏水其后大盗起而天下匮矣【唐书食货志】
　　天寳中上以三河道险束漕运艰难乃旁北山凿石为月河以避湍急名曰天宝河岁省运夫五十万又无覆溺淹滞之患天下称之其河东西经直长五里余阔四五丈深三四丈皆凿坚石匠人于石得古铁铲长三尺余上有平陆二字皆文也上异之藏于内库遂命改河北县为平陆县旌其事也【传信录】
　　唐肃宗末年史朝义兵分出宋州淮运于是阻絶租庸盐铁泝汉江而上河南尹刘晏为户部侍郎兼勾当度支转运盐铁铸钱使江淮粟帛繇襄汉越商于以输京师及代宗出陜州关中空窘于是盛转输以给用广德二年废勾当度支使以刘晏颛领东都河南淮西江南东西转运租庸铸钱盐铁转输至上都度支所领诸道租庸观察使凡漕事亦皆决于晏晏即盐利顾佣分吏督之随江汴河渭所宜故时转运船繇润州陆运至扬子斗米费钱十九晏命囊米而载以舟减钱十五繇扬州距河阴斗米费钱百二十晏为歇艎支江船二千艘每船受千斛十船为纲每纲三百人篙工五十自扬州遣将部送至河阴上三门号上门塡阙船米斗减钱九十调巴蜀襄汉麻枲竹篠为绹挽舟以朽索腐材代薪物无弃者未十年人人习河险江船不入汴汴船不入河河船不入渭江南之运积扬州汴河之运积河阴河船之运积渭口渭船之运入太仓岁转粟百一十万石无升斗溺者轻货自扬子至汴州每驼费钱二千二百减九百岁省十余万缗又分官吏主丹阳湖禁引漑自是河漕不涸【唐书食货志】
　　唐代宗广德二年二月巳未第五琦开决汴河【旧唐书代宗本纪】
　　唐代宗永泰二年九月庚申京兆尹黎干以京城薪炭不给奏开漕渠自南山谷口入京城至荐福寺东街北抵景风延喜门入苑阔八尺深一丈渠成是日上幸安福门以观之【旧唐书代宗本纪　新唐书载其事在大歴元年】
　　唐代宗大歴八年以关内丰穰减漕十万石度支和籴以优农晏自天宝末掌出纳监岁运知左右藏主财谷三十余年矣及杨炎为相【时建中二年】以旧恶罢晏转运使复归度支凡江淮漕米以库部郎中崔河图主之及田悦李惟岳李纳梁崇义拒命举天下兵讨之诸军仰给京师而李纳田悦兵守涡口梁崇义搤襄邓南北漕引皆絶京师大恐【唐书食货志】
　　刘晏领东都河南江淮转运租庸盐铁常平使时大兵后京师米斗千钱禁膳不兼时甸农挼穗以输晏乃自按行浮淮泗达于汴入于河右循厎柱硖石观三门遗迹至河阴巩洛见宇文恺梁公堰厮河为通济渠视李杰新隄尽得其病利然畏为人牵制乃移书于宰相元载以为大抵运之利与害各有四京师三辅苦税入之重淮湖粟至可减徭赋半为一利东都雕破百戸无一存若漕路流通则聚落邑防渐可还定为二利诸将有不廷戎虏有侵盗闻我贡输错入军食丰衍可以震耀夷夏为三利若舟车旣通百货杂集航海梯峤可追贞观永徽之盛为四利起宜阳熊耳虎牢成臯五百里见戸才千余居无尺椽防无盛烟兽游鬼哭而使转车挽漕功且难就为一病河汴自寇难以来不复穿治崩岸减朩所在廞淤涉泗千里如罔水行舟为二病东垣厎柱渑池北河之间六百里戍逻乆絶夺攘奸宄夹河为薮为三病淮阴去蒲坂亘三千里屯壁相望中军皆鼎司元侯每言衣无纩食半菽挽漕所至辄留以馈军非单车使者折简书所能制为四病载方内擅朝权旣得书即尽以漕事委晏故晏得尽其才岁输始至天子大悦遣卫士以鼓吹迓东渭桥驰使劳曰卿朕鄼侯也凡岁至四十万斛自是关中虽水旱物不翔贵矣【唐书刘晏传晏字士安南华人】
　　唐德宗建中初宰相杨炎用事恶晏乃夺其权其年三月以金部郎中杜佑权勾当江淮水陆转运使【旧唐书食货志】杜佑以秦汉运路出浚仪十里入琵琶沟絶蔡河至陈州而合自隋凿汴河官漕不通若导流培岸功用甚寡疏鸡鸣冈首尾可以通舟陆行才四十里则江湖黔中岭南蜀汉之粟可方舟而下繇白沙东关歴颍蔡涉汴抵东都无浊河泝淮之阻减故道二千余里防李纳将李洧以徐州归命淮路通而止戸部侍郎赵赞又以钱货出淮迂缓分置汴州东西水陆运两税盐鐡使以度支总大纲贞元初关辅宿兵米斗千钱太仓供天子六宫之膳不及十日禁中不能酿酒以飞龙驼负永丰仓米给禁军陆运牛死殆尽德宗以给事中崔造敢言为能立事用为相造以江吴素嫉钱谷诸使颛利罔上乃奏诸道观察使刺史选官部送两税至京师废诸道水陆转运使及度支廵院江淮转运使以度支盐铁归尚书省宰相分判六尚书事以戸部侍郎元琇判诸道盐铁酒侍郎吉中孚判度支诸道两税増江淮之运浙江东西岁运米七十五万石复以两税易米百万石江西湖南鄂岳福建岭南米亦百二十万石诏浙江东西节度使韩滉淮南节度使杜亚运至东西渭桥仓诸道有盐铁处复置廵院岁终宰相计课最崔造厚元琇而韩滉方领转运奏国漕不可改帝亦雅器滉复以为江淮转运使元琇嫉其刚不可共事因有隙琇称疾罢而滉为度支诸道盐铁转运使于是崔造亦罢滉遂劾琇常餫米淄靑河中而李纳懐光倚以搆叛贬琇雷州司戸参军寻赐死是时汴宋节度使春夏遣官监汴水察盗灌漑者岁漕经厎柱覆者几半河中有山号米堆运舟入三门雇平陆人为门匠执标指麾一舟百日乃能上谚曰古无门匠墓谓皆溺死也陜虢观察使李泌益凿集津仓山西迳为运道属于三门仓治上路以回空车费钱五万缗下路减半又为入渭船方五板输东渭桥太仓米至凡百三十万石遂罢南路陆运【唐书食货志】
　　李泌贞元元年拜陜虢观察使始凿山开车道至三门以便饟漕以劳进检校礼部尚书【唐书李泌传　日知录通鉴唐德宗贞元二年李泌奏自集津至三门凿山门车道十八里以避厎柱之险按旧唐书李泌传并无此事而食货志曰开元二十二年八月明皇从京兆尹裴耀卿之言置河阴县及河阴仓河淸县柏崖仓三门东集津仓三门西盐仓开三门北山十八里以避湍险自江津而泝鸿沟悉纳河阴仓自河阴送纳含嘉仓又送纳太原仓谓之北运自太原仓浮于渭以实京师凡三年运七百万石省陆运之佣四十万贯又曰开元二十九年陜郡太守李齐物凿三门山以通运辟三门巅逾岩险之地俾负索引舰升于安流自齐物始也天宝三载韦坚代萧炅以浐水作广运潭于望春楼之东而藏舟焉是则北运始于耀卿尚陆行十八里河运始于齐物则直达于长安也下距贞元四十五年无縁有李泌复凿三门之事予按旧唐书泌传固无此事而新唐书传及食货志则有之但通鉴以凿山开车道讹为凿三门车道则考订之不愼】
　　扬州江都县有爱敬陂水门贞元四年节度使杜亚自江都西循蜀冈之右引陂趋城隅以通漕漑夹陂田【唐书地理志】亚拜淮西节度使治漕渠引湖陂筑防庸入之渠中以通大舟夹隄高卬田因得灌漑疏啓道衢彻壅通堙人皆悦頼【唐书杜亚传　一统志爱敬陂在江都县西五十里南比仪眞县汉广陵太守陈登浚塘筑陂百姓爱之因名亦名陈公塘上有石磨铁碾】






　　行水金鉴卷九十三
<史部,地理类,河渠之属,行水金鉴>
　　钦定四库全书
　　行水金鉴巻九十四
　　江南按察使傅泽洪撰
　　运河水
　　唐德宗贞元八年诏东南两税财赋自河南江淮岭南东道至于渭桥以戸部侍郎张滂主之河东劒南山南西道以户部尚书度支使班宏主之【旧唐书食货志】诸道盐铁转运使张滂复置江淮廵院及浙西观察使李锜领使江淮堰埭浙西者増私路小堰之税以副使潘孟阳王上都留后李防为诸道转运盐铁使以堰埭归盐铁使罢其増置者自刘晏后江淮米至渭桥寖减矣至防乃复如晏之多【新唐书食货志】
　　唐顺宗即位以杜佑判盐铁转运使理于扬州元和二年三月以李防代之先是李锜判使天下酤漕运由其操割而国用日耗防既为使大正其事旧制每岁运江淮米五十万斛至河隂留十万四十万送渭仓刘晏殁久不登其数唯防秉使三载无升斗之阙焉防卒以河东节度使李代之【旧唐书食货志】
