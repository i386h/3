<!-- { "loadSidebar": true } -->
　　荥泽至周时巳导为川与陶丘复出之济相接然河济犹未通波及周之衰有于荥阳下引河东南为鸿沟与济汝淮泗防者而河始与济乱鸿沟首受河处一名蒗荡渠【水经河水合汜水又东过荥阳县蒗荡渠出焉】亦名汴渠【后汉明帝纪修汴渠注云即蒗荡渠也汴自荥阳首受河所谓石门在荥阳山北一里是也】又名通济渠【元和志汴渠在河隂县南二百步亦名蒗荡渠大业元年更开导名通济渠】即今河隂县西二十里之石门渠也【河隂县在今郑州西北五十里汉荥阳县地隋为汜水荥泽二县地唐开元中析置河隂县】水经直谓之济水【汉志荥阳县有蒗荡渠首受泲水经本此泲即京相璠所谓出河之济也】自荥口石门至寃朐县南皆禹后代人所导职方豫州之川水经谓之荥渎而河济合焉者也过此则为陶丘复出之济矣以今舆地言之荥泽原武阳武封丘祥符陈留兰阳【并属河南开封府】曹州【属山东兖州府】诸州县界中皆荥渎之所经也自鸿沟既开荥渎为河水所乱巳非其旧逮东汉之世荥泽亦塞而禹迹荡然无存矣　荥渎非荥泽也郑康成云荥泽在荥阳县东杜预同京相璠云在县东南荥泽县志云在县南其说不同按今县西南十二里有荥阳故城汉县也昔时泽在荥阳县东今则在荥泽县南矣郑杜说是荥泽西北距荥口二十余里其间必有水道相通而志家不详予按水经注黄水自京县东北流入荥泽下为船塘俗谓郏城陂东西四十里南北二十里穆天子传曰浮于荥水乃奏广乐是也北流注于济水此皆昔人导泽为川之路泽水从此北出而为荥渎故谓之荥口济水自敖山又东不得便合荥泽以是知经之泽字当作渎也　河与荥渎相乱其来巳乆而荥泽在西汉时依然无恙故班固云济水轶出荥阳北地中谓荥泽也至东汉乃塞为平地不知何故郦道元云昔大禹塞其淫水而于荥阳下引河东南以通淮泗又云大禹塞荥泽开蒗荡渠以通淮泗夫荥泽何以谓之淫水经曰荥波既猪禹方陂之以蓄其水何以塞之诞妄不足深辩或云王莽时济竭而不复出故荥泽遂塞斯言亦大可疑按司马彪郡国志河内温下云济水出王莽时大旱遂枯絶河南荥阳下云有鸿沟水而不言荥泽岂以其时巳塞为平地乎济枯之语系之温县盖专谓北源故郦注于温县济水故渎下言之然北源东汉复出水经厯厯可考彪何以直言枯絶而荥泽无文则又似专指南源此后人所以移其说于荥阳也程大昌云世恶莽居下流故河徙济枯皆归于莽余谓河徙事见王莽传无可疑者济枯亦理之所有但济水因旱而枯旱止则当复旧夏季伊洛竭商季河竭周幽王时三川竭诸水不闻自此遂絶也济何独一枯而不复出且南北二源同此一济北源复出南源何以终絶殊不可晓积思乆之竟不知荥泽之塞为何故顷读后汉书而得之王景传云平帝之世河汴决壊未及得修汴渠东侵日月侵毁建武十年阳武令张汜上言河决积乆日月侵毁济渠所漂数十许县明帝纪永平十三年诏亦言自汴渠决败六十余岁加顷年以来雨水不时汴渠东侵日月益甚水门故处皆在河中漭瀁广溢莫测圻岸当时汴济之区河灾之羡溢为害如此济渠即荥渎南去荥泽不过二十余里则固在所漂数十县之中者也河水泛滥必至其处厯六十年而后已填淤之乆空窦尽窒地中伏流不能上涌荥泽之塞实由于此岂因旱干而遂塞哉余阙曰河天下之浊水也水一石率泥数斗尝道出梁宋观决河凡水之所被比其去即穹居大木尽没地中漫不见踪迹然则河侵荥泽去后安得不塞为平地钜野县志云元末河决入钜野及徙后泽遂涸为平陆其明征也彪得之传闻不暇深考故言之不详世遂附防以为荥泽陻塞之故殊非事实余不可以无辩　自荥阳引河后递加疏导枝津交络名称互见使人目心摇今综其大畧以蒗荡渠为主水经注云渠水自河与济乱流东迳荥泽北东南分济厯中牟县之圃田泽与阳武分水又东为官渡水又东至浚仪县左则故渠出焉秦始皇二十二年王贲断故渠引水东南出以灌大梁谓之梁沟世遂目故渠曰隂沟而以梁沟为蒗荡渠隂沟东南至大梁城合蒗荡渠其东导者为汳水【汉志作卞水说文作汳后人恶反字因改为汴郦云济水又兼邲目春秋宣公十二年晋楚战于邲即是水也音卞京相璠曰在敖北】至防县为获水又东至彭城县入泗蒗荡渠自大梁城南南流为鸿沟项羽与汉约中分天下指是以为东西之别故苏秦说魏曰大王之地南有鸿沟是也鸿沟又兼沙水之目沙水东南流至新阳县为百尺沟注于颍水【汉汝南郡有新阳县当在今陈州界】此即班固所谓狼荡渠首受泲东南至陈入颍者也其一水自百尺沟分出东南流至义城县西而南注淮【义城今懐逺】谓之沙汭左传昭二十七年楚子常以舟师及沙汭而还即此也沙水所出又有睢水涡水【涡与濄同】睢水自陈留县首受东南流至下相县入泗【下相今宿迁】涡水自扶沟县首受东南流至义城县南而东注淮以上诸渠同源于出河之济【即石门水】故言鸿沟者则指此为鸿沟言蒗荡渠者指此为蒗荡言汴水者指此为汴水言浚仪渠者指此为浚仪渠皆以下流之目追被上源也此外有济隧上承河水于巻县北河南流与出河之济防自于岑造八激堤而其流遂断【禹贡锥指】



　　行水金鉴巻八十一
　　钦定四库全书
　　行水金鉴巻八十二
　　江南按察使傅泽洪撰
　　济水
　　东出于陶丘北又东至于菏【禹贡】
　　再成为陶丘李巡曰再成其形再重也郭璞云今济阴定陶城中有陶丘地理志云定陶县西南有陶丘亭【孔氏疏　今山东兖州府定陶县西南有定陶故城】
　　出者言在平地自下面而涌非有上流如某水至某处之至【书纂言】
　　菏即菏泽谓之至者济隂县自有菏派济流至其地尔【陈栎书集传纂疏　地理志济隂郡下云禹贡菏泽在定陶东唐省定陶入济隂故通典济隂县下云菏泽在县东北九十里】
　　溢者无上源亦无下流颇与阿井相似出者源在地中流在地上如趵突泉之流而为泺水济自此不更伏矣【禹贡锥指】
　　济水又东过定陶县南又东北菏水东出焉又东迳秦相魏冉冢南又东北迳定陶恭王陵南【水经】
　　冉秦宣太后弟也定陶恭王汉哀帝父也【郦注　日知録云今曹县有冉堌为秦相穰侯魏冉之冢史记穰侯卒于陶因葬焉】
　　又东北迳定陶县故城南【水经】
　　周武王封弟叔振铎之邑也故曹国汉宣帝甘露二年更济阴为定陶国战国之世范蠡既雪防稽之耻乃变姓名寓之于陶为朱公以陶天下之中诸侯四通货物之所交易也治产致千金富行好德子孙修业遂致巨万故言富者皆曰陶朱公也【郦注】
　　又屈从县东北流【水经】
　　又东迳陶丘北墨子以为釡丘竹书纪年魏襄王十九年薛侯来防王于釡丘者也尚书所谓导河水自陶丘北谓此也【郦注　汉志陶丘在定陶县西南则济水当先迳陶丘而后至故城此经不合恐是错简又东北迳定陶县故城南十字当在引竹书语之下】
