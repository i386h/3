<!-- { "loadSidebar": true } -->
　　钦定四库全书
　　行水金鉴巻十九
　　江南按察使傅泽洪撰
　　河水
　　明英宗正统四年六月癸已河南开封衞辉彰徳三府各奏自五月至今淫雨河涨漂民居舍禾稼上命行在戸部遣官覆视以闻【明英宗实録】
　　明英宗正统五年七月庚辰河南开封彰徳诸府自五月至七月淫河水泛涨事闻命行在户部遣官覆视壬寅顺天保定河间顺徳广平自六月迨今淫连
　　绵河水泛溢事闻命行在戸部遣官覆之【明英宗实録】明英宗正统八年七月甲子乆雨黄河汴水泛溢壊隄堰甚多诏随宜浚筑之【明英宗实录】
　　明英宗正统九年闰七月戊寅直隷大名山东济南河南开封衞辉懐庆各奏河溢【明英宗实録】
　　明英宗正统十年九月辛已陜西鄜州奏今夏大河水泛涨决本州城垣一隅败官民庐舍欲先修理城垣而被患之余工力不堪乞分命属县协助从之　庚子河决金龙口阳谷隄张家黒龙庙口上命山东三司亟修完之十月辛亥河南睢州磁州祥符杞县阳武原武封丘陈留安阳临漳武安汤隂林县涉县皆以今夏乆河决淹没民田屋宇畜产无算巡抚少卿于谦以闻上敕河南三司率夫往修之【明英宗实録】正统十二年秋七月河决张秋沙湾入海寻决荥泽入淮工部尚书石璞治之【续文献通考】
　　明英宗正统十三年六月壬申河南陈留县奏今年五月间河水泛涨冲决金村隄及黑潭南岸已倩人夫修筑将完复决比旧深濶难制乞命军夫协力修筑从之秋七月宁夏乆河决汉唐坝败黑山营及沿边汝
　　箕等口闗墙墩台总兵都督同知黄真以闻上命真亟率工修完之　七月已酉河决河南八柳树口漫流山东曹州濮州抵东昌壊沙湾等隄伤民田庐无算事闻工部言水势汹涌恐败各州县城垣请令山东三司于附近不被灾府衞发工修筑视其缓急而先后之察其穷乏而抚防之上命工部右侍郎王永和往视其事十二月丁丑工部右侍郎王永和修沙湾等隄未成以冬寒停工且奏河决自衞辉八柳树口宜敕河南巡河及三司官修塞上敕责之曰八柳树河决不由金龙口故道东流徐州吕梁以溢运河致妨漕运患及山东特简命尔往董其事冀在急防其患预定其谋躬询其源以副朕意乃辄以天寒罢工且以筑塞之工诿之与人不知朝廷所以委任尔之所以尽职何在且治水有术当先其源先治八柳树口然后及沙湾则易成功茍治其末不事其源朕知春冬水小暂能闭塞夏秋水涨必仍决溢今正用工之时其令山东三司筑沙湾尔即往河南督同三司等官躬措置八柳树上流如何修塞金龙口等处如何疏通务在河由故道不为民害仍先以尔等经画方略及合用军夫物料之数以闻或尔不能独理宜添重臣亦可奏来【明英宗实录】是年河溢荥阳县自开封府城北经曹濮二州阳谷县以入运河至兖州府沙湾之东决大洪口诸水从之入海【明防典】
　　黄河经开封府北东行洪武二十四年河决原武县东南至项城矣正统十三年又决荥阳县而东抵项城遂达于太和由界沟税子铺等集东至界牌达和西南达颍州正阳注于淮俗呼为恵民河即宋时漕河也上通古汴下达淮泗【太和县志】
　　正统中河溢阳武城郭村落皆尽【目游四海记】
　　是年河徙开封西北荥泽县孙家渡口入汴河至夀州入淮七月河又决荥阳东过开封城西南经陈留自亳入涡口又经防城至懐逺界入淮　按河决之患三代已然汉文帝时河决酸枣汉武帝而后则决于瓠子决于馆陶分为屯氏河东北入海至元成时河始决东郡分流于博州后又决平原决勃海决信都皆东北出青冀之境以达于海自东汉歴魏晋隋唐以及宋初并鲜河患迨宋仁宗至和间河始决大名神宗熙宁始决于澶州曹村北流断绝河道南徙东滙于梁山泺分为二派一合南清河入于淮一合北清河入于海黄河入淮自兹滥觞矣旧黄河在开封城北四十里至洪武二十四年河决原武故道遂淤至是又决荥阳过开封城之西南而城北之新河又淤自是汴城在河北矣隋唐以前河自河淮自淮各自入海宋中叶后河合于淮以趋海矣此古今河道迁徙不同之大略然前代河决不过壊民田庐而已我朝河决则虑并妨漕运而闗系国计故治河视前代为尤急【续文献通考】禹于帝尧八十载癸亥告成功河自右碣石入于海碣石山名在今永平府昌黎县后一千六百七十六年为周定王五年已未周谱曰河徙水经注云河徙故渎并不言所在唯汉地理志魏郡邺县下注云故大河在东北入海故河入海之一变也邺县在今彰徳府临彰县西逮汉武帝元封二年壬申既塞宣房后宣帝地节元年壬子前此四十一年间河复北决于馆陶分为屯氏河东北至章武入海章武城在今河间府盐山县西北此河入海又一变也宋史河渠志神宗熙宁十年丁已七月乙丑河大决于澶州曹村澶渊北流断絶河道南徙东滙于梁山张泽泺分为二派一合南清河入于淮一合北清河入于海北清河济水故道南清河即今泗水淮安府清河县之清口是此又一变矣洪武二十四年辛未河全入于淮而故道遂淤虽永乐九年辛卯复疏入故道而正统十三年戊辰终合并于淮为河入海之又一变于是天壤间所谓四渎者仅有二渎耳殆气运使然恐亦非人力之所能为矣【阎若璩四书释地续】
　　正统十四年春三月工部右侍郎王永和奏治河事宜先是沙湾之役永和以冬寒遽停工又以决自河南敕彼共事上切责之至是言黑阳山西湾已通水从泰通寺资运河东昌则置分水闸设三空泄水入大清河归于海八柳树工犹未可用沙湾隄宜时啓分水二空泻上流庶可亡后患从之【谷应泰明纪事本末】河决山东河南诸郡改而北注漕河被其溃溢公受命往治之浚泄有方军民受恵者不可胜计比还遂以能事简预扈从竟殒于国事云【陈循撰工部右侍郎赠尚书王公碑按永和字用节昆山人永乐甲午举人】
　　明英宗正统十四年五月辛卯上闻沙湾等河修理略有成绩诏工部臣曰河道既通漕运今农务方殷其令军夫休役河南山东河口隄岸乃命各巡河及三司官乗时率工濬筑【明英宗实録】
　　明景帝景泰三年四月丙子迁河南原武县治先是黄河决县治城垣学舍俱沦没古巻县址去旧治十余里地颇髙爽乃迁于其处从巡抚河南右副都御史王暹奏请也　八月丁丑陜西大黄河泛决延安绥徳等处城圮都督王桢以闻命桢督工亟修完之　九月辛卯敕谕太子太保兼都察院左都御史王文近闻南京地震江淮以北直至济宁水涨淹没房屋禾稼逺近乏食栖止无所或至流移及东昌府接连河南地方往因黄河奔溃北流散漫冲决漕河隄岸阻滞官民运输虽甞遣人修濬尚未有经乆计此皆朕所昼夜在心不遑安于寝食者也朕以尔为宪臣之长素有干济之才特命往理其事凡所至处茍有可以安辑国家拯济生民通顺河道一切兴利除害之事悉听尔广询访便宜而行有应奏请及与山东河南巡抚方面府州县及公差官员同议从长处置者并听行务在停当举之有益行之无弊凡前数事为之果有成效尔即具奏还京尔其钦承朕命毋怠毋忽仍命文以太牢致祭于朝宗顺正恵通灵显广济河伯之神曰朕为民牧神为河伯皆上天所命今河水为患民不聊生伊谁之责固朕不徳所致神亦岂能独辞必使河循故道民以为利而不以为患然后各得其所而俯无所媿专俟感通以慰悬切【明景帝实録】
　　明景帝景泰四年六月已丑巡抚河南右都御史王暹奏黄河旧从开封北转流东南入淮不为害自正统十三年改流为二一自新乡八柳树决由故道东经延津封丘入沙湾一决荥泽漫流原武抵开封祥符扶沟通许洧川尉氏临颍郾城陈州商水西华项城太康等处没田数十万顷而开封为患特甚虽甞于城西沿河筑小隄内又筑大隄皆约三十余里然沙土易壊随筑随决往嵗乆已没小隄今嵗复壊大隄之半不即修塞必及城垣其害非小臣防同三司计议请于不被灾府衞州县起倩军夫倍筑大隄用防后艰从之　七月丙辰朔直隶凤阳淮安徐州河南开封卫辉南阳山东兖青莱诸府各奏自五月以来淫连绵河水泛溢租税无徴俱命户部遣官覆视以闻　已未太仆寺少卿黄仕儁奏臣经过河南见黄河一派自荥泽县南流入项城县界一派自新乡县八柳树北流入张秋会通河两派河流皆经六七州县约有二千余里俱系民间耕植之地民皆荡析离居老稚不相保聚或徙或聚为盗而有司犹徴其税民屡诉告户部恐失粮额不与分豁夫古者计地徴税犹恐伤民况取无地之税乎乞敕所司覆视免徴加意抚防从之　八月乙酉朔户部养病主事钟成奏黄河冲决被其患者尤莫甚于原武县盖原武北自旧黄河黒羊山界南自古汴河陈桥铺界相去五十余里水皆浸灌县治居其中于今已六年矣男欲耕而无髙燥之地女欲织而无蚕桑之所束手愁叹坐待其毙屡防朝廷发廪赈济然水患未除民饥无已仓廪之积恐不能继乞敕有司疏濬筑塞以消水患转运邻近粮储以备赈济从之【明景帝实録】是年命官塞沙湾决口乃更作九堰八闸以制水势复于开封府金龙口【即荆隆口】铜瓦厢等处开渠二十里引河水东北入运河【明防典自正统十三年河溢荥阳县自开封府北经曹濮二州阳谷县以入运河至兖州沙湾之东决大洪口诸水从之入海至是始命官塞之至景泰七年始塞沙湾之缺而张秋运道复完详见运河】
　　明景帝景泰五年八月山东东昌兖州济宁三府州大黄河泛涨淹没禾稼【明英宗实録】
　　明景帝景泰六年六月癸未河决河南开封府髙门隄二十余里诏修筑之　七年河南彰徳亦决【明英宗实録】明英宗天顺元年三月癸酉工部奏河南祥符县逼近黄河旧有大隄四十余里用防城垣近年为水冲决千百余丈不即修筑恐妨城垣请令河南三司于无灾州县量起夫修筑从之　九月丙寅直隶扬州凤阳淮安三府中都留守司所属凤阳等衞及直隶徐州等衞各奏今年三月至五月田苗旱伤六月以来天连绵河湖泛溢复被淹没命户部覆视之　十月庚子河南开封府原武荥泽二县各奏今年六月以来天连绵黄河泛溢田禾俱被淹没命戸部覆视之【明英宗实録】明英宗天顺三年六月戊辰户部奏河南开封府所属祥符等四县天顺二年多河溢淹没民田千六百三十二顷无收应免秋粮米四万九千八百零四石马草六万二千七百一十四束从之【明英宗实録】
　　明英宗天顺四年八月甲辰朔顺天府奏今夏先旱后潦直隶真定广平河间大名河南开封汝宁诸府各奏六月间骤河隄冲决禾稼伤损事下戸部令所司覆视以闻　癸酉河南都指挥使司奏本处城垣逼临黄河虽有隄岸常为冲决水至土城为人害者数矣夫城中所仗土城须髙坚庶保无虞不然倘水溢为害灌土城而内则王府三司衞府务局军民屋庐悉为鱼鼈矣乞敕有司备物料夫役臣等率军余于农隙之后歴视其坍塌虚薄者以渐修完从之【明英宗实録】
