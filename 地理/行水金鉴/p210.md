<!-- { "loadSidebar": true } -->
　　宋太祖建隆二年正月丁巳蔡水入颍　二月壬申疏五丈河　甲戌幸城南观修水匮【宋史太祖本纪】漕运宋都大梁有四河以通漕运曰汴河曰黄河曰惠民河曰广济河而汴河所漕为多建隆以来首浚三河令自今诸州岁受税租及筦榷货利上供物帛悉官给舟车输送京师毋役民妨农　汴河自隋大业初疏通济渠引黄河通淮至唐改名广济宋都大梁以孟州河阴县南为汴首受黄河之口属于淮泗每岁自春及冬常于河口均调水势止深六尺以通行重载为准岁漕江淮湖浙米数百万及至东南之产百物众寳不可胜计又下西山之薪炭以输京师之粟以振河北之急内外仰给焉故于诸水莫此为重其浅深有度置官以司之都水监总察之然大河向背不常故河口岁易易则度地形相水势为口以逆之遇春首辄调数州之民劳费不赀役者多溺死吏又并縁侵渔而京师常有决溢之虞太祖建隆二年春索水自旃然与须水合入于汴三年十月诏縁汴河州县长吏常于春首课民夹岸植榆栁以固隄防【宋史河渠志】
　　汴渠派分洪河自唐迄今皆以为莫大之利然迹其事实抑有深害何哉凡梁宋之地畎浍之利凑流此渠以成其大至隋炀帝将幸江都遂析黄河之流筑左右隄三百余里旧所凑水悉为横絶散漫无所故宋亳之地遂成沮洳卑湿且昔之安流今乃湍悍覆舟之患十有二三昔之漕运冬夏无限今则春开秋闭岁中漕运止得半载昔之泝沿两无艰阻今则逆流而上乃重载而行其为难也甚矣沿流而下即虚舟而往其为利也背矣矧自天子建都而汴水贯都东下每岁霖澍决溢为虑由斯观之其利安在然歴世浸逺讵可卒图异日明哲之士开悟积惑言复曩迹始信兹言之不谬【丁晋公谈録】
　　蔡河贯京师为都人所仰兼闵水洧水潩水以通舟闵水自尉氏歴祥符开封合于蔡是为惠民河洧水自许田注鄢陵东南歴扶沟合于蔡潩水出郑之大隗山注临颍歴鄢陵扶沟合于蔡凡许郑诸水令坚白鴈丈八沟京索令西河禇河湖河双河栾霸河皆防焉犹以其浅涸故植朩横栈栈为水之节啓闭以时建隆二年四月命中使浚蔡河设斗门节水自京距通许鎭三年诏发畿甸陈许丁夫数万浚蔡水南入颍川　广济河菏水自开封歴陈留曹济郓其广五丈岁漕上供米六十二万石太祖建隆二年正月遣使往定陶防度发曹单丁夫数万浚之三月幸新水门观放水入河先是五丈河泥淤不利行舟遂诏左监门卫将军陈承昭于京城之西夹汴水造斗门引京索蔡河水通城濠入斗门俾架流汴水之上东进于五丈河以便东北漕运公私咸利三年正月遣右龙武统军陈承昭护修五丈河造西水硙　洛水贯西京多暴涨漂壊桥梁建隆二年留守向拱重修天津桥成甃巨石为脚高数丈锐其前以疏水势石纵缝以铁鼓络之其制甚固四月具图来上降诏褒美开宝九年郊祀西京诏发卒五千自洛城菜市桥凿渠抵漕口三十五里馈运便之其后以通汴金水河一名天源本京水自荥阳黄堆山其源曰
　　祝龙泉太祖建隆二年春命左领军卫上将军陈承昭率水工凿渠引水过中牟名曰金水河凡百余里抵都城西架其水横絶于汴设斗门入浚沟通城濠东滙于五丈河公私利焉干德三年又引贯皇城歴后苑内庭池沼水皆至焉开寳九年帝步自左掖按地势命水工引金水由承天门凿渠为大轮激之南注晋王第【宋史河渠志】睢阳当漕舟之路定陶乃东运之冲其后河截淸水颇涉艰阻【宋史地理志】是年宋州汴河溢【宋史五行志】陈承昭江表人宋初入朝太祖以承昭习知水利督治惠民五丈二河以通漕运都人利之建隆二年河成赐钱三十万四年春大发近甸丁壮数万修几内河隄命承昭董其役又令督诸军子弟数千凿池朱明门外以习水战【宋史陈承昭传】
　　宋太祖干德元年二月癸丑潩水入京　丁巳浚汴河　四月甲辰诏疏凿三门【宋史太祖本纪】
　　宋太祖干德三年二月令陈承昭率丁夫数千凿渠自长社引潩水至京师合闵水潩水本出宻县大隗山歴许田会春夏霖雨则泛溢民田至是渠成无水患闵河益通漕焉【宋史河渠志】四月癸亥募诸军子弟五丈河通皇城为池【宋史太祖本纪】
　　宋太祖干德四年八月宿州汴水溢壊隄【宋史五行志】李符字德昌内黄人干德中迁起居郎建议凿横江河以通漕运发和州三县丁壮给其役【宋史李符传】宋太祖开宝二年秋七月癸酉汴决下邑【宋史太祖本纪】宋太祖开寳四年六月乙酉汴决谷熟　七月癸亥汴决宋城【宋史太祖本纪】六月汴水决宋州谷熟县济阳鎭【宋史五行志】
　　宋太祖开宝五年六月已丑汴决谷熟【宋史太祖本纪】六月汴水决忠州【宋史五行志】
　　宋太祖开宝六年七月歴亭县御河决【宋史五行志】宋太祖开宝八年十二月庚子幸惠民河观筑堰【宋史太祖本纪】
　　开宝间议征江南诏用京西转运使李符之策发和州丁夫及乡兵凡数万人凿横江渠于歴阳令符督其役渠成以通漕运而军用无阙【宋史河渠志】
　　李懐忠范阳人改日骑左右厢都指挥使上幸西京爱其地形势俾天下中正有留都之意懐忠乗间进曰东京有汴渠之漕岁致江淮米数百万斛禁卫数十万人仰给于此帑藏重兵皆在为根本安固巳久一旦遽欲迁徙臣实未见其利上嘉纳之【宋史李懐忠传】
　　周莹景城人歴事唐汉周习水利尝浚汴口郑州郭西水入中牟渠修滑州河隄太宗潜邸莹得给事左右即位补殿直歴西上閤门使与郝守濬护塞宋州决河歴知澶州卒赠侍中諡元惠【宋史周莹传】
　　宋太宗太平兴国二年六月开封府汴水溢壊大寜隄浸害民田【宋史五行志】七月开封府言汴水溢坏开封大寜隄浸民田害稼诏发怀孟丁夫三千五百人塞之　白河在唐州南流入汉太平兴国二年正月西京转运使程能献议请自南阳下向口置堰回水入石塘沙河合蔡河达于京师以通湘潭之漕诏发唐邓汝颍许蔡陈郑丁夫及诸州兵凡数万人以弓箭库使王文宝六宅使李继隆内作坊副使李神祐刘承珪等护其役堑山陻谷歴博望罗渠少柘山凡百余里月余抵方城地势高水不能至能复请多役人以致水然不可通漕运会山水暴涨石堰坏河不克就卒陻废焉【宋史河渠志】九月汴水溢【宋史太宗本纪】李继隆太平兴国二年改六宅使尝诏与王文宝李神祐刘承珪同护浚京西河又与梁迥窦神宝治决河迥体肥硕所乗舟弊不能济继隆易以巳舟而继隆舟果覆栖枯桑杪頼他舟以度【宋史李继隆传】是年京西转运使程能议开新河自襄汉至京师引白河水注焉以通湘潭之漕诏发唐邓汝颍许蔡陈郑丁夫数万赴其役发诸州兵万人助之命文宝与六宅使李继隆作坊副使李神祐刘承珪分往护作【宋史王文宝传】
　　宋太宗太平兴国三年正月戊戌开襄汉漕渠渠成而水不上卒废　辛丑浚广济惠民及蔡三河　乙巳浚汴口【宋史太宗本纪】是年正月命发近县丁夫浚广济河　发军士千人浚汴口　六月宋州言宁陵县河溢隄决诏发宋亳丁夫四千五百人分遣使臣护役【宋史河渠志】五月汴水决宋州宁陵县境六月泗州汴水又涨一丈塞州北门【宋史五行志】梁迥以平江南功领顺州团练使太平兴国三年夏汴水大决诏迥发畿内丁男三千护塞汴口【宋史梁迥传】
　　宋太宗太平兴国四年河又决于宋城县以本州诸县人夫三千五百人塞之【宋史河渠志】史珪太平兴国四年为右卫将军领平州刺史督浚惠民河自尉氏达京九十里数旬而毕民咸便之【宋史史珪传】
　　曹翰大名人太平兴国五年为幽州行营都部署诏督役开南河自雄莫以通漕运议筑大隄以捍之【宋史曹翰传】
　　先是四河所运未有定制太平兴国六年汴河岁运江淮米三百万石菽一百万石黄河粟五十万石菽三十万石惠民河粟四十万石菽二十万石广济河粟十二万石凡五百五十万石非水旱蠲放民租未尝不及其数至道初汴河运米五百八十万石大中祥符初至七百万石江南淮南两浙荆湖路租籴于眞扬楚泗州置仓受纳分调舟船泝流入汴以达京师置发运使领之诸州泉帛杂物军器上供亦如之陜西诸州菽粟自黄河三门沿流入沛以达京师亦置发运司领之粟帛自广济河而至京师者京东之十七州由石塘惠民河而至京师者陈颍许蔡光夀六州皆有京朝官廷臣督之河北卫州东北有御河达干宁军其运物亦廷臣主之广南金银香药犀象百货陆运至防州而后水运川益诸州金帛及租市之布自劒门列传置分辇负担至嘉州水运达荆南自荆南遣纲吏送京师【宋史食货志】河北诸水有通转向者有为方田限辽人者太宗太平兴国六年正月遣八作使郝守濬分行河道抵于辽境者皆疏之又于淸苑界开徐河鸡距河五十里入白河自是关南之漕悉通济焉【宋史河渠志】
　　宋太宗太平兴国七年秋七月易水溢【宋史太宗本纪】七月大名府御河涨坏济口　京兆府咸阳渭水涨坏浮梁工人溺死者五十四人【宋史五行志】






　　行水金鉴卷九十四
　　钦定四库全书
　　行水金鉴巻九十五
　　江南按察使傅泽洪撰
　　运河水
　　宋太宗太平兴国八年六月雄州易水涨坏民庐舍河南府澍雨洛水涨五丈余坏巩县官署军营民舍殆尽谷洛伊瀍四水暴涨壊京城官署军营寺观祠庙民舍万余区溺死者以万计又壊河淸县丰饶务仓库军营民舍百余区【宋史五行志】七月滹沱及祁之资沧之胡卢雄之易恶池水皆溢为患【宋史太宗本纪】
　　卢之翰字维周祁州人太平兴国时为工部员外郎建议潩河合于淮逹许州以便漕运以劳加戸部员外郎【宋史卢之翰传】
　　宋雄幽州人雍熙中知均唐二州未几防河隂屯兵以知河渠利害因命领防汴口均节水势以逹转漕京师赖之【宋史宋雄传】
　　初楚州北山阳湾尤迅急多有沉溺之患雍熙中转运使刘蟠议开沙河以避淮水之险未完而受代乔维岳继之开河自楚州至淮隂凡六十里舟行便之【宋史河渠志】乔维岳为淮南转运司淮河西流三十里曰山阳湾水势湍悍运舟多惧覆溺维岳防度开故沙河自末口至淮隂磨盘口凡四十里又建安北至淮澨五堰运舟所至十经上下其重载者皆卸粮而过舟时壊失粮纲率缘此为奸潜有侵盗维岳始命剏二斗门于西河第三堰二门相距逾五十歩覆以夏屋设县门积水俟潮平乃泄之建横桥岸上筑土累石以牢其址自是尽革而运舟往来无滞矣罢使职权知楚州【宋史乔维岳传】宋太宗端拱元年供奉官閤门祗候阎文逊苖忠俱上言开荆南城东漕河至师子口入汉江可通荆峡漕路至襄州又开古白河可通襄汉漕路至京诏八作使石全振往视之遂废丁夫治荆南漕河至汉江可胜二百斛重载行旅者颇便而古白河终不可开【宋史河渠志】孔守正浚仪人淳化初擢高阳关副都明年防浚惠民河塞澶州决河就知州军【宋史孔守正传】
