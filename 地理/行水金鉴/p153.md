<!-- { "loadSidebar": true } -->
　　沱河在县北二里源出宿州紫芦湖经灵璧县东南至县西北防浍水东入于淮【通志云沱河在县西北通虹县五河口入淮】潼河在县东北三里源出虹县羊城湖通沱河径天井湖南至铁锁岭入淮北至虹县石防子亦入淮淮水又东过泗州南盱眙县北【荟蕞云泗州在凤阳府东二百一十里水去州一里有浮桥为南北要道州西百二十里有巉石山在淮北岸与南岸浮山对峙即梁武帝筑堰以灌寿春处河防一览云淮挟汝颍肥濠等处七十二溪之水至泗州下流山横截河中故至泗则涌譬咽喉间汤饮骤下吞吐不及一时阨塞其势然也城外有堤明万歴四年巡按御史邵陛砌以石周围二千八百四十五丈髙九尺有奇阔一丈有奇泗民德之立石曰邵公堤城诸门皆有水闗宋时通漕艘后渐湮塞明知州王陞填城记云自万歴年来河髙城低闗门之闭而不敢啓者几十余年以故壅溢成患而防市沮洳廨宇荡析可为寒心凡为泗人计久逺者莫不以填城为长策御史周盘奏请截留漕米二万石发夫填城共填过大小街巷二十一道军民署房基土方一万四千有奇　本朝顺治六年六月间淮大溢东南堤溃水灌州城深丈余居民猝无所备溺死甚众至十月水渐退官廨民房十圯四五乡鄙田畴一望皛淼今犹积水盈城长淮拍浪安土之居终无日矣州志云泗州濒淮为泗患者莫如淮淮非能为泗患也以下流壅塞阻其入江入湖之路则髙堰是巳髙堰之病泗自前代名臣勘议先正揭争幸有三闸之建泗得以息肩今三闸复闭泗苦沉沦矣彼主于闭闸者不曰为髙宝计则曰刷清口沙为漕计也固已独是自古善治水者莫如禹未闻当日舍疏瀹决排而筑堤堰水以为治也阅前志如治河则有分黄导淮之策治淮则有设闸啓闭之宜治湖则有入江逹海之利失此不图而务为补塞曲防计是徒以泗为壑也己盖淮自濠梁五河防诸湖之水至界沟入泗境由泗北岸则自草觜刘沟洪泽一路东至清河县河口防黄入海又一路由大涧口入湖由湖逹江以入于海两路通行泗乃无患虽然泗之人祗知为桑梓切肤之计而不知当今地形水势之髙下也盖河身日髙水行地上即使大涧口开放将湖水尽泄泗州虽可涸出势必清口水微黄水倒灌运道阻废四百万漕粮无繇逹于太仓而河之性急则通流缓则沙停沙停则海口必淤上流阻涨河南山东在在崩溃岂特淮扬两郡下河七州县亿万之生灵俱遭昏垫哉然则泗城积水终于不出奈何惟有浚河深川之一法使水由地中行则泗州之水患可除而运道亦无所碍国计民生均得利赖矣　盱眙县在州南五里有盱眙山县以此名淮水去县二里有长沙洲长二里淮水泛涨赖以捍御今废县西北有防城堤沿淮河南岸明万歴五年巡按御史邵陛所筑自翟家河起至五塔山麓止长七百二十丈曰邵公堤万歴二十一年重修西南一里有上山东北三十里有下山为山镇下为运河川渎异同曰泗州与盱眙两城相距凡七里自昔为漕运要冲今惟涓流可辨耳由州城而东三十里山峙焉岳渎经所载禹治水锁支祁于山之足殆不可信淮流至山乃益折而北又二十余里而洪泽富陵泥塾万家等湖环汇于淮之东岸淮水泛溢恒在于斯州逼淮而地下故也禹贡锥指云按古汴水东流经彭城县北而东入于泗唐贞元中韩愈佐徐州幕有诗曰汴泗交流郡城角是其时汴水犹于州城东北隅合泗入淮也不知何年改流从夏邑永城宿州灵璧虹县至泗州两城间而入于淮宋时东南之漕率由此以逹京师南渡后渐湮元泰定初河行故汴渠仍于徐州合泗水至清口入淮而泗州之汴口遂废】其南许家河涧溪水注之其北又与柳山甓山陡安仑墩塔影山洪泽诸湖水合而出清口与黄河防东流入于海
　　许家河自定逺县流至盱眙县境由查家埠入淮涧溪盱眙县西南山涧之水由旧县小河口入淮柳山湖在泗州西北九十里柳山下
　　甓山湖在泗州西甓山下长十余里
　　陡湖在泗州西二十五里
　　安湖旧名安河在泗州北一百二十里
　　仑墩湖在安湖西中有髙墩
　　塔影湖在泗州北长六十里阔五十里北连溧河东连洪泽湖【相城中大圣寺塔曾见影于此】
　　山湖在泗州东北三十里
　　洪泽湖在泗州东北阔一百二十里　湖之在泗者五十有二不胜悉载州西北东三面皆湖南面为淮每遇夏潦秋霖小大汇注害禾稼浸城市为泗民患【张文端治河书】
　　洪泽湖在山阳之西南北距大河东俯髙宝诸壑淮水逺自豫省复挟汝颍涡汴羣川之水汇而入焉潆洄激荡惟下之是趋而其地东北为下趋而北则出清口而逹于海趋而东则髙宝诸壑滔天而淮扬之民其鱼矣汉末陈登为广陵守大兴水利首建髙堰障其东而使之北淮南千余里地无沮洳后世治水者皆守其旧而不变自唐以来南北通运至宋黄又徙而南湖日寛广成巨浸而是堰之所系愈重庆歴间一修于发运使张纶明初再修于平江伯陈瑄至万歴间河臣潘季驯复大修之且砌以石者三千余丈愈巩固焉顾西南一带自周桥至翟坝三十里空之而弗堤曰此处地形稍亢天然减水坝也但当时湖底深而能纳虽不筑堤湖水常低于岸面惟遇霪霖异涨始漫溢而出故季驯又曰周桥漫溢之水为时不久诸湖尚可容受也迨黄流倒灌之后湖底垫髙湖底髙则湖水亦因之而髙况决口九道淌刷成河地形愈陷以愈髙之湖放愈陷之地于是此三十里稍亢之区昔所称漫溢不久者今且终歳滔天东注而不止不特清口之力分无以敌黄而淮且反引黄水以俱东二渎交腾髙宝诸湖盈科而不受此清水潭所以大决而不可塞而下河七邑遂同溟渤也臣奉
　　命大修将诸决尽塞自清口至周桥九十里旧堤悉増筑髙厚并将周桥至翟坝三十里旧无堤之处亦创堤之盖今日之地形水势与明万歴间大异即使季驯而在今日亦未有不堤者也然仍旧减水者六处计二百丈坝之而弗堤何也湖水之髙于黄水者常五六尺若一任其建瓴而出则所蓄无几一逢亢旱上源微细既不足以济运更恐黄水之乘其弱而入故烂泥浅一带湖滩昔人称之为门限今不使尽辟欲清水常留有余然设遇大水连旬洪波骤溢清口一道之所出不胜数百里全湖之涨不有以减之势必寻隙而四溃故堤以防之不虞之溢复坝以减之然后节宣有度旱不至于阻运而涝不至于伤堤也虽然洪泽周围三百余里合阜陵泥墩万家诸湖而为一又上受全淮之委空蒙浩瀚每西风一起怒涛山涌而以一线之长堤捍之浪头之所及土崩石卸虽歳歳增髙培薄终不能御切思水柔物也惟激之则怒茍顺之自平顺之之法莫如坦坡乃多运土于堤外每堤髙一尺填坦坡八尺如堤髙一丈即填坦坡八丈以填出水面为凖务令迤斜以渐髙俾来不拒而去不留是年秋黄水大涨奇风猛浪倍异寻常而汹涌之势一遇坦坡而其怒自平惟有随坡上下而无所逞其冲突始知坦坡之力反有倍蓰于石工者故障淮以防黄者功在堤而保堤以障淮者功在坦坡也惟是填积坦坡以来垂及十载风涛之所汕刷平铺卸去离堤已四五十丈矣若用帑填积既所费不赀又工程难见应每年着河兵嵗夫逐渐加工立为定制每嵗堤工一丈填土二方务使所增之数适称所耗之数则善矣久而久之离堤百丈之内必渐垫而髙因丛植柳芦茭草之属俟其根株交结茂盛蔓延则虽狂风动地雪浪排空终不能越百余丈之茂林深草而溃堤矣【靳文襄公治河书　文襄公坦坡保隄之説甚为卓见故大书特书于此司河者请寓目焉】
　　淮水又东北迳清河县南与泗水合谓之清口【清河在淮安府西少北五十里淮水去县五里洪泽湖在县南六十里洪泽镇西长八十里接盱眙县界新志谓之富陵湖夏允彛曰清河县北有老黄河本沂泗东趋合淮入海故道开此则河之赴海必勇云梯闗下淤塞苇场当自荡涤而海口廓矣渭按此必近世决河入海之故道非淮水东防泗沂之旧迹也水经泗水注云下邳县为沂泗之防沂水注云于下邳县北西南入泗是沂泗合流入淮也今沂水挟泇武祊浚诸水至邳州入黄河即古沂水入泗处黄河是泗水故道邳州本秦下邳县新志云沂水旧在州西一里今为黄流淤塞改道自郯城入运河矣】又东北迳山阳县北【山阳淮安府治射阳湖古射陂也在县东南八十里与盐城宝应分水髙家堰在县西南四十里后汉建安中太守陈登防淮此其故址也明永乐初平江伯陈瑄始为筑治长六十里清江浦在县西即新运河也旧名沙河宋志楚州北有山阳湾淮流迅急每致沉溺雍熈中漕臣刘蟠议开沙河避淮水之险乔维岳继之自楚州至淮隂开导凡六十里舟行便之其后淤塞明永乐中陈瑄修治运河乃凿清江浦引水由管家湖至鸭陈口逹海】又东北迳安东县南又东北入于海【安东在府东北六十里本汉淮浦县水去县二里海在县东五十余里自盐城县东北经山阳县东折而西北为淮水入海之口其北岸则安东也县志云自县西三十里顔家河渡直下过县南东流五十里又东北过云梯闗折旋入海】此导淮防泗沂东入海之故道也自元时河夺汴泗以入淮而两渎并为一渎清口以东淮悉成河矣【禹贡锥指河防杂説曰清口乃淮流从出以防合黄河之地也从前原极深通自髙堰溃决全淮东泄黄蹑其后】
　　【浊流倒灌而尽淤成平陆矣康熈十六年以后节次挑穵烂泥浅武家墩裴家场等引河四道共长六千余丈一面将武家墩以上至翟家坝一切临河决口并成河九道之处尽行堵塞完固挽水下注不令旁泄数载以来四道引河俱经冲刷寛深淮流畅注足以敌黄而无倒灌之患者引河之力也】髙家堰所以障全淮之水使不得分流旁出而并力北趋以与黄敌乃两河之闗键也志称后汉广陵太守陈登所筑唐宋以来不可悉考至明则平江伯陈瑄大葺之其后少保潘季驯复大葺之堰之上下其地不一而曰髙堰者举其大而称之也自河工敝壊黄河之水逆入清口清口湮塞淮水溃六坝而东出山盐髙宝诸州邑几为巨浸堰虽存与无堰等幸我
　　皇上南巡
　　亲览形势洞烛机宜
　　命坚闭六坝广辟清口且大举増筑髙堰上自武家墩下至秦家髙冈长八十七里屹立如山于是堰以西之水涓滴皆出而防黄而堰以东沮洳之地复为膏壤矣此皆
　　庙算精详功同造化以致两河普利亿兆更生后之防河者奉为一定之制守而弗失即千万年可长治也设髙堰山盱两通判管理修防其汛有三北曰髙堰汛属髙堰通判南曰徐坝汛属山盱通判中曰髙涧汛则分属焉
　　髙堰通判所辖北自山清交界武家墩后横堤头起南至髙良涧禹王庙前止【计程五十里】
