<!-- { "loadSidebar": true } -->
　　山盱通判所辖北自髙良涧禹王庙前起南至秦家髙冈止【计程四十三里皆总河于成龙题设　河防杂説云自山阳县武家墩北起歴髙家堰髙良涧周家桥古沟唐埂至盱眙县翟家坝止一带堤工有石工桩工土工通共长一万五千六百四十四丈六尺内惟髙家堰最洼康熙二十二年伏秋大涨之际髙堰水深一丈二尺有余迨冬消落则深七尺有余方其大涨之时石工顶上水深数寸或一二尺不等桩工水与管木相平即有签桩极髙者亦不过露顶尺余若以前当此异涨则顷刻之间即便溃决东泄而是年歴八月之久得保无恙者一则恃挑土加筑之子堤尚髙过水面三四尺不等人夫有立足之地可以用力修防也一则赖挑土填筑之水内坦坡拥防堤根石缝不至过水石工之内尾土无蛰防之虞石工之外风浪有消杀之势桩不至防起土不至于全倾也一则借减水坝六座随长随减水深至一丈二尺外而止不至更为加长也此等各工俱濵临洪泽大湖所以捍一望无际之水故须于顶冲之处预备物料加意坚筑以图永逺者也　自山阳县武家墩北至盱眙县翟家坝止一带堤工原以障全湖之水然每每上年将堤工加髙一尺则次年湖水亦必加长一尺仍复漫堤而过是以前朝潘宫保季驯将古沟翟家坝一带二十余里之地不筑障水大堤止加三尺髙之小堰使水小之时由湖下注水大之时漫堰而去也然明时黄河尚深湖水易出近来黄河垫髙往往顶住湖水不得畅注故不特古沟翟坝一带三尺髙之小堰悉皆冲洗无存而又冲成河九道且不特成河九道也髙良涧髙家堰一带之桩石工亦复不时溃决于是清水潭随圯随塞筑而复圮十余年间费帑无穷而河道渐至大壊也今于临湖一带共建减水坝六座计其泄水之地武家墩坝长十丈髙良涧坝长十丈二尺周家桥坝长十四丈古沟东坝长三十四丈五尺古沟西坝长五十三丈五尺唐埂坝长四十八丈二尺内周家桥一坝系康熙十九年嵗修案内工程其余五坝皆大修案内动帑创建改修之工也当髙堰湖水止深八尺以上之时虽建此六坝可使湖水涓滴不泄以为敌黄之资及湖水长至八尺五寸以上始从坝底渐减方二十二年淮流不息滔滔下注歴八月之久而随长随减不至壅积漫堤者实此各坝减水之益也但湖水长至一丈二尺外再欲加髙修防费力愚意再添建五十余丈长之减水坝一座即使将来之湖水虽遇极涨之时而深不出一丈二尺之外多一处减水自然不致壅积漫堤庶几不十分担险且易防守也】
　　髙堰汛自武家墩西堤歴拦河坝至东堤歴盐坝至土地庙前大堤头拦河坝止长七百六十六丈七尺自武家墩土地庙起至髙堰大坝北止大堤长二
　　千四十一丈八尺自髙堰大坝北头起至小黄庄止大堤长三千七百二十六丈七尺
　　髙涧汛自小黄庄起至髙良涧禹王庙山盱交界止大堤长二千三百七十四丈五尺六寸　以上属髙堰防
　　自髙良涧禹王庙起至周家桥止大堤长三千二百二十七丈四尺
　　徐坝汛自周桥起歴棠棃树至秦家髙冈止大堤长四千三百七丈　以上属山盱防
　　髙堰大堤于康熙三十八年冬
　　命原任户部尚书王日藻等领帑分修
　　命兵部尚书范承勲等督催康熙三十九年二月　题请将工分为三段自武家墩至小黄庄为一段小黄庄至周桥为一段周桥至棠棃树为一段先从中段兴修本年四月臣始履任见湖堤冲刷残缺难御伏汛于五月内　题准武家墩至小黄庄临湖钉埽工程先行儧筑以资捍御至堵闭六坝塞茆家围南北坝及夏家桥唐埂中坝北坝俱于八九月完工是役也湖溜湍激堵塞倍极艰难幸秋令八十余日西风不作洪涛不兴得以就绪此皆
　　皇上至诚格天之所致也是年九月奉
　　防撤回范承勲等九人臣奉
　　命专督各工至康熙四十年冬吿竣北自武家墩堤头起南至棠棃树止长二万四千九百八十一丈二尺三寸髙二丈三四五尺不等临湖镶柴髙一丈一二三四尺不等顶寛八丈四尺又临湖镶柴寛八尺底寛一十三四丈不等臣又虑柴工不能经久自武家墩至小黄庄堤底旧石工年久残缺淤垫　题请重砌新石岸自小黄庄以南至古沟前河臣于成龙委员建砌石岸有未完工者严饬儧完有被水冲残者遴员修补又自古沟以南至林家西亦俱创砌石岸又自天然坝南起至秦家髙冈止俱临湖镶柴以资保障又置铁犀五座于髙堰大坝髙良涧龙门大坝茆家围夏家桥诸处以镇之又康熙四十年三月桃汛大发湖水蓄长　题准自武家墩起至棠棃树止加筑子堤以出水面七尺为度以御风浪康熙四十一年伏汛黄淮并涨水势异常全赖子堤捍御武家墩西堤东堤原系明季行运新河之东西堤也西堤于康熙十五年间被水冲决堵筑今歴年加修东堤系旧堤康熙三十九年议修以为西堤重门之障
　　山清交界东拦河坝长四十丈康熈三十六年创筑因每嵗修葺西堤筑此以便取东岸之土
　　真武庙东拦河坝长三十丈康熈十六年建因新河不复行运筑坝河上以便往来
　　盐坝长五十八丈五尺康熈三十四年盐商筑南拦河坝长三十四丈康熈二十二年创筑以拦湖水
　　髙堰大坝外越坝长一百八十一丈五尺康熈十六年创筑
　　六安沟外越坝长六十八丈五尺康熈三十九年镶柴修筑
　　髙涧大坝内有深潭不能幇筑康熈四十年创筑里月堤长二百五丈五尺估砌石工又临湖外月堤签钉排桩镶柴长一百五丈
　　龙门大坝临湖埽工长二百二十一丈五尺里月堤石工长一百七十丈
　　清水潭堤内有深潭不能幇筑康熈四十年创筑里月堤长九十六丈
　　周桥迤南旧减水坝六座康熈三十五年大水冲坏康熈三十九年堵塞今另建滚水石坝三座上下两座金门口寛各七十丈中一座金门口寛六十丈又建天然坝草坝二座一口寛六十丈一口寛六十二丈三尺
　　大堤内运料小河自武家墩起至周桥止前河臣靳辅开穵未成康熈三十九年范承勲等　题准以挑河之工筑大堤河面寛八丈底寛五丈深五尺为度因水浅未能通舟康熈四十一年　题准加挑运料河堤土人称为二堤自武家墩起至周桥撑堤止前河臣靳辅筑
　　周桥东草字河顺水堤自周桥大坝东起至仁和集西止长四千八百九十五丈康熈四十年修筑唐漕河堤自天然坝南大堤起至界沟止长三千三百一十五丈康熈四十年创筑
　　蒋家坝拦水堤自蒋家坝起至周家围止长一千一百五十三丈康熈四十年筑
　　洪泽湖筑髙堰南北堤岸所以束淮水出清口敌黄济运也于清口筑新大墩一座导水七分敌黄三分济运若遇桃伏秋三汛湖水盛长水大易起风暴欲保堤岸以衞运道民生于山盱汛建滚水石坝三座其由身尺寸与清口黄水形势相照应取势足敌黄过则听其滚去此四季测量水平审度至当乃定坝址歴年着有成效如春夏之交黄水先长湖水势微清口清水稍弱恐不足以敌黄则启归仁湖三闸之版放水入洪泽湖以助清口水势敌黄而济运此皆
　　圣主数次阅视河工指示方略精详尽善乃克平成奏绩万世永赖属在臣工敬奉遵行勿穿凿私智变易成法则淮扬生灵永防利赖于无穷矣
　　洪泽湖北滚水坝一座长七十丈由身髙六尺八寸康熈四十五年七月十八日开放时量髙堰闗帝庙前水深一丈三寸新石工髙出水面三尺七寸北滚水坝外水深六尺九寸由身过水一寸每年水大开放騐髙堰闗帝庙前新石工出水三尺七寸为则八月十二日湖水盛长髙堰闗帝庙前新石工髙出水面一尺二寸时北坝由身过水一尺九寸　九月初九日湖水落二尺八寸髙堰闗帝庙前新石工髙出水面四尺时北坝断流坝外水深六尺
　　中滚水坝一座长六十丈由身髙六尺八寸康熙四十五年七月十八日开放时量髙堰闗帝庙前水深一丈三寸新石工髙出水面三尺七寸中滚水坝外水深六尺八寸由身过水五分每年水大开放验髙堰闗帝庙前新石工出水三尺七寸为则八月十二日湖水盛长髙堰闗帝庙前新石工髙出水面一尺二寸时中滚水坝由身过水一尺八寸九月初九日湖水落二尺八寸闗帝庙前新石工髙出水面四尺时中坝断流坝外水深六尺五寸
　　南滚水坝一座长七十丈地形稍髙由身髙六尺三寸康熈四十五年七月二十日开放时量髙堰闗帝庙前水深一丈八寸新石工髙出水面三尺二寸南滚水坝外水深六尺四寸由身过水一寸每年水大开放验髙堰闗帝庙前新石工出水三尺二寸为则入月十二日湖水盛长髙堰闗帝庙前新石工髙出水面一尺二寸时南滚坝过水一尺九月初六日湖水落二尺二寸闗帝庙前新石工髙出水面三尺四寸时南滚坝断流坝外水深七尺五寸
　　天然北坝一座长六十丈坝基髙七尺康熈四十五年八月十二日髙堰闗帝庙前新石工髙出水面一尺二寸湖水盈满三滚坝宣泄不及将天然北坝开放宣泄异涨之水湖水从此渐消故天然南坝停其开放至九月初九日湖水落二尺八寸髙堰闗帝庙前新石工髙出水面四尺三滚坝俱断流时天然坝基尚有三十二丈过水深五尺坝外水深四五尺不等至十月十六日湖水又落五尺髙堰闗帝庙前新石工髙出水面九尺天然北坝断流
　　清口淮黄交防处查康熈四十五年八月十二日淮黄水势盛长时量惠济祠前
　　御示挑水坝处石工髙出水面三寸至九月初九日止落水三尺二寸惠济祠前
　　御示挑水坝处石工髙出水面三尺五寸
　　清口清水髙出黄水二尺三寸自清口东坝起至北岸止计河面寛五百五十丈中水深三丈三四五尺不等清水敌黄四百三十七丈黄水止存寛一百二十三丈至十月十六日天然北坝断流时清口中水深三丈一二尺不等清水敌黄水北行距北岸黄水止存寛九十五丈康熈四十五年十二月谷旦遂宁张鹏翮记立石【以上俱河防志】
　　圣祖仁皇帝康熈四十五年　月日河工効力原任大理通判徐光启条陈泗州境内溜淮套为洪泽湖上游议于溜淮套穿汤家冈挑河筑隄引淮水经金华寺许家冈曹家庙卢家集马厰下张福口直出清口分水势以逹黄河一则河南一带船只无洪泽之险二则减洪湖之水以保髙堰三则溜淮套髙于张福口一丈八尺建瓴之势亦可刷黄济运总河张鹏翮据以上闻即遣光启赍奏
　　上谕总督阿山总漕桑格总河张鹏翮江抚于凖安抚刘光美防勘　督臣阿山等佥议自泗州溜淮套开河筑隄分泄淮水至张福口防出清口约估银一百三十九万四千有奇具奏部议钱粮甚属浮多应令严加核减具题奉
