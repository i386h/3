<!-- { "loadSidebar": true } -->
　　崇祯九年七月辛亥总理河道周鼎疏言塞决将成忽有旁溃严旨责成确估办料刻期报竣经管官指参重治【崇祯长编】
　　是年河决长山参议徐标率河防同知张俊英塞之【江南通志】
　　是年六月河决长山隄口塞之八月丰萧河溢大水先是惧河之决防通也北筑太行隄西起虞城界东抵沛县复筑缕隄用护太行西起虞城界东抵张村站又上自茶城下厯三山抵双沟两岸长隄之上每三里设铺一所每铺设夫十名外更设游夫巡逻协力防守房村设贮河料厰【徐州志】
　　是年八月河溢大水【萧县志】
　　是年秋霪雨三月黄河泛溢邑大水【丰县志】
　　崇祯十年六月辛酉以河水溃溢将道防官文运衡陈六韐分别降处并敕总河臣作速详查决口办料修筑　十月庚申徐鑛管理清河【崇祯长编】
　　崇祯十一年三月丁亥总督河道周鼎疏言挑濬愆期印官悠忽内纠滕县知县王俊民宿迁知县刘毓秀汶上知县叶増光应加议处帝从之仍谕昼夜儹工不得玩泄　八月已未工部疏核河工得旨新河浪费钱粮不准消算姜采旣非经管钱粮其经手之官何置不问着该抚按一并核议抵补具奏　九月辛酉浙江巡抚熊奋渭疏报两浙叠罹水蝗章下所司【崇祯长编】
　　崇祯十二年三月已卯河道总督周鼎疏言恭进捐助帝命照数察收　七月丁已大学士薛国观等捐助河工旨照数騐收　八月庚寅帝以河江急需命将王体干没籍银两尽数发与管工侍郎乘时挑濬【崇祯长编】
　　崇祯十三年正月丁已陞张国维爲工部右侍郎兼都察院右佥都御史仍带住俸降二级总理河道提督军务【崇祯长编】
　　是年大旱黄河水涸【睢宁县志】
　　崇祯十四年八月戊申敕封河神金龙四大王加佑感应四字九龙神加翊运二字【崇祯长编】
　　崇祯十五年正月乙未守备印司奇诬奏总督河道张国维十二大罪帝令回奏国维具疏辨司奇先爲国维以浮躁叅劾者也　九月壬午黄河决朱家寨冲破汴城并冲贼巢溺死者过半周藩踉跄趋渡河北冠紫羢帽衣蓝狐裘乗四人柳朩肩舆并王妃世子宫眷三十余人内侍三四人携旧簏三只暂寄柳园坊所司驰闻得旨汴城水患异常周藩暂渡河北仓皇迁徙深轸朕怀所有防安事宜礼部速奏　十月戊申总河张国维疏请飬母不允　壬子工科给事中李士焜疏言臣闻贼欲决河非一日矣然不即引水灌城者其志在金帛子女坐困城亡恣其所取耳遥闻秦兵出关恐尽力迎敌则围汴必疎是以借河北之卷噬当锋敌之屠戮嗟此数万生灵葬于鱼腹金隄一决玊璧难沉谁取淇竹而障之哉督臣侯恂不据实入告乃曰河徙异变夫黄河效顺三百年于兹矣何无事之日则爲安澜贼围未解忽尔泛涨耶皇上无隠不烛恂敢于欺朦是诚何心也昔贼困归德恂之子举人侯方夏率领家丁斩关而出杀死守城生员数人满城鼎沸遂不可守皇上试问恂家于郡城旣破矣家口何以独全臣不知其何辞以对也恂有倡逃悮国之子使之髙拥旌旄能服三军之心哉若孙庭借口募练逗遛不前发兵匝月尚未抵汴致阛阓化爲蜃宫尚侈言军容之盛纪律之严是国法所不贷也得旨汴寇久稽歼勦督鎭俱难辞咎严谕屡颁侯恂孙庭正在办贼朝廷惟课成功不必苛议侯恂见遭家难何得云独全　已未总督河道张国维奉诏趋京道奏鎭臣刘泽清面语臣流寇乗九月水涨令黑蛇刘都古决河灌汴汴城被冲周藩播迁贼垒亦溃又别开水道遏入城根两月以来城内之水几与城平臣愚请浚故道引归淮泗庶二陵无虞运道不枯已飞札督臣侯恂抚臣王永吉髙名衡调发官兵扼防决口帝是其言命所在协力修筑　庚申礼科都给事中沈允培疏言河患与寇患并亟请专敕才望大臣经理其事得旨狡寇逋诛致河水溃决藩国播迁援师已集该督鎭力图荡不得借口河变纵寇壑邻　总督河道张国维疏言旧河臣周鼎以阻浅罢职宜复其官带刘荣嗣以淤运并其子追比毙狱止存幼孙宜赐矜宥章下所司丙寅浙江南御史周灿疏言汴城河决请敕按臣
　　确察是否天灾抑由贼计则督臣之欺罔不可饰也且河形已徙则漕运必悮宜敕河臣相度经理得旨汴溺情形是否由贼灌天灾着速行察明目今筑塞应否设官督理所司看议　十一月乙亥总督河道张国维疏言先臣宋礼治河通漕功在社稷今庙祀南旺薄田数畞败屋数楹世祀生员宋崇光衣巾酬恩未尽请优与锦衣世廕永鎭南旺章下所司山东巡抚王永吉疏奏黄河之决大抵水冲朱家寨冲决汴城东门直走睢阳汹汹东南直下鄢陵鹿邑正当其奔啮之冲则亳州泗州必受其害泗州地形洼下祖宗重地在焉恐不免昏垫之虞矣曹单定陶一带皆山东地方在汴河下流若论徐邳清宿一带皆南直地方则曹单复爲上流皆见行黄河故道也今新河旣开则旧河自涸上流旣断则下流自淤固相应之理而必至之势耳千里运河一旦迁改干涸之久渐成平陆思及于此眞可寒心至于贼众俱在河西归德府及隔越于河北山东河险已无可恃非派拨大兵分信扼防难免暗渡此河形贼势之大略也伏乞皇上立简总河臣星驰受事或筑塞以遏狂流或疏凿以分水势并乞敕下督臣侯恂河南抚臣髙名衡酌调兵将按地计程筑墩堡置火器设游兵防河一如防边之法保全一线咽喉若夫凤泗水势有无浸及陵园总漕臣史可法行将驰报今尚未敢遥揣耳得旨汴河衡决关系陵运水势直下情形详议驰奏河臣黄希宪着星驰捍御　丁丑总督侯恂疏奏汴城河决兼贼势披猖标下副总兵丘磊懐标署总兵白邦政率兵驾船济渡难民十余万尽归北岸请赐赈防得旨察明议叙见今村集散处饥困可验该抚按设法安排赈济不得坐视　十二月已卯命工部侍郎周堪赓修治汴河发御前银十万两并敕所司不拘何项钱粮实拨济用期以二月峻工　十二月戊子巡漕御史沈向疏请治河略曰汴梁城后有老隄以障之再后有黄金隄以障之宋帝建都仗此黄河保防东西二京乃一时不察遽从朱家寨决开小隄欲灌贼而贼复大决以灌城汴城已成新河旧河竭矣河北失此天险可忧甚大且虞水注二京所关更钜况目今尤急者澎湃之巨波尽泄新河而董口无水回空粮艘何能越乎从董口至清口臣虽饬该管各官造坝蓄水然褰裳而过之水即戮力挽拽亦似登天再入深冬下注之势已静而中蓄之涨尽絶来年重漕将何计哉又闲原决两口水已不流又从西越二里新决一口濶一里余其汹涌之势较之前口更急计水九分而旧河止一分矣是前决一口今决两口矣先口止窄而缓新口愈寛而险矣伏乞皇上速遣督工大臣星夜抵豫不惜巨万金钱乗此冬令水驯之日缮堵决口逆挽狂澜还返故道则目前之回空得行而来岁之重运亦通陵寝可以无虞而神京亦恃天险此正呼吸俄顷之际倘缓须防水势南奔日久益难挽回勿谓臣言之不早也章下所司【崇祯长编】
　　流贼围开封久守臣谋引黄河灌贼侦知预爲备乗九月中水涨令其党黒蛇刘都古决河灌城城内之水几与城平民尽溺死总河侍郎张国维方奉诏赴京奏其状山东巡抚王永吉上言黄河决汴城直走睢阳东南注鄢陵鹿邑必害亳泗侵祖陵而邳宿运河必涸帝令总河侍郎黄希宪急往捍御希宪以身居济宁不能摄汴请特设重臣督埋命工部侍郎周堪赓督修汴河【明史稾】
　　崇祯壬午寇围大梁汴人死守不降有献防髙巡抚名衡者曰贼营附大隄决河灌之尽爲鱼鼈矣周王募民垒羊马城髙厚如岸援兵掘朱家砦口贼党觉移营髙岸多储大航巨筏反决马家口以灌城河骤决声震百里排城北门入穿东南门出流入涡水涡忽髙二丈士民溺死数十万【静志居诗话】
　　开封城北十里枕黄河至是贼围城久人相食壬午夜河决开封之朱家寨溢北城越数日水大至灌城周王恭枵走磁州以巡按御史王汉舟迎之也巡抚髙名衡推官黄澍等俱北渡吏卒仓猝各奔避士民湮溺死者数十万人城俱圮贼屯髙地独全开封古都防富庶甲于中原竟成巨浸水大半入涡入泗入淮与故河分流邳亳皆灾【明纪事本末】
　　自汴城灌坏兰阳县黄河涸如平陆【目游海记】四
　　是年流寇决河灌汴于是河南一带流缓沙停河身淤淀之祸实基于此【淮安府志】
