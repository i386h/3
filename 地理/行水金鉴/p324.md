<!-- { "loadSidebar": true } -->
　　宝应县子婴沟闸水流六十里至时堡入郭真湖东北由西塘河建阳河至老鹳尖亦防虾须戛梁水入朦胧河
　　髙邮州之界首小闸看花涵洞二闸头闸等处之水皆由兴化县防金荡至鲍家庄分为二股一由钓鱼庙至海沟河下海一由中堡庄入太湖东北经北宋庄冈门镇绕盐城县城至新洋港下海【新洋港一作信阳港】兴化县海沟河东流至白驹闸分为三支一支中闸一支北闸一支南闸皆经串场河防流戚家团牛湾河入卤河口归鬭龙港下海海沟河自鲍家庄至白驹闸长一万四千四百八十八丈康熙四十年挑穵寛深
　　兴化县白涂河水流入草堰闸亦归鬭龙港下海车路河承得胜湖水流入丁溪双门闸至苦水洋下海
　　泰州淤溪水经河垜由舀子河亦至苦水洋下海江都县金湾三闸并滚坝之水十八里至人字河分小支由萧家口入艾陵湖正流十八里入芒稻河闸下江　凤凰桥壁虎桥湾头闸三支之水流至董家沟小支下芒稻河正流三里防人字河水势七分入芒稻河三分由运盐河东流经宜陵镇抵泰州城又东流经江堰镇海安镇由律法桥下海
　　范公堤一名捍海堰宋天圣间范仲淹监西溪盐仓时所筑从庙湾沙浦头歴盐城兴化泰州如臯至通州界止共长五百八十二里沿堤墩台四十三座闸洞八座此堤束内水不致伤盐隔外潮不致伤稼乃濵海一带之屏障也【以上俱河防志】
　　范公堤即捍海堤安东志名古淮堤云堤在盐城二里自东北直抵通泰海门唐大厯中黜陟使李承式为淮南节度判官谓海潮漫为咸卤虽良田必废请自楚州盐城南抵海陵修筑捍海堤绵亘两州潮汐不得浸淫宋天圣中张纶刺泰州专图修复时范仲淹监西溪盐仓悉力赞之谓当移堤势而西稍避其冲仍叠石以固其外纡斜迤如坡形不与水争天圣五年功成因名范公堤长一百四十三里有奇脚阔三丈面一丈髙一丈五尺元詹士龙为兴化县尹
　　请发九郡人夫并筑十六　　　　　　　　　　　　　　　【月】成延亘三百余里兴工时掘石一方上刻四大字曰逢詹再修又刻景祐二年八月仲淹记九字士龙决志修之卒底成功万厯十年总漕都御史凌云翼题准修筑建泄水涵洞水渠一十七处石闸一座用帑金四万二千四百有奇泄捍两得十五年巡抚都御史杨一魁以黄淮交涨而旧闸泄水不及山盐六邑田沉水底挑濬庙湾射阳湖等处河道水有所泄范堤乃固民灶两利【淮安府志按州府志云宋开宝中王文祐増修后圮天圣间范仲淹监西溪盐仓建议更筑发运副使张纶上】
　　【其事且自请知泰州以仲淹令兴化董修筑之故至今人称之曰范公堤云】
　　御史宫梦仁疏理下河海口疏曰黄水视淮水为通塞所以捍淮水使耑防黄水者髙堰翟坝一带堤岸耳其上流为阜陵洪泽湖淮水于此停蓄堰坝逆之西注防黄水以涤淤沙下流为白马诸湖五湖之间皆为漕渠要害漕渠自清口对岸入天妃闸南下六十里达于山阳折而西南经黄浦八十里达于宝应逾汜水越清水潭百二十里达于髙邮沿邵伯湖堤折而西流歴金湾茱萸湾百有十里达于江都又折西南十里由三河分三于洲仪真入江曰里河亦曰上河自茱萸湾闸东南从芒稻河百有十里讫于泰州曰盐河自泰州东西二坝过港口而北百四十里为兴化稍折而西南八十里为髙邮再折而西北百二十里为宝应又折而东北九十里为盐城其间膏腴错綉阡陌比邻草荡盐场星罗碁布周回千里祗凭舟楫为往来而出庙湾白驹丁溪诸口入海曰下河上下河惟恃一线河堤蜿蜓其间登岸而望内如釡底外若建瓴淮扬两府数十万之田赋鹾利由兹出焉淮扬六七州县数百万之户口室庐由兹存焉故内开行水支河无虑数十凡以串场达海道相络也人知髙宝邵伯河堤为下河州县之门户髙堰翟坝又上河之籓篱籓篱不固门户因之失守固也殊不知昔人云射阳诸湖喉也髙宝诸土田腹也海口尾闾也灌于喉而涨腹所必至者况多其入少其出大于口小于尾闾而谓不洚洞滔天也有是理哉古今称善治水者莫如禹禹贡一曰入于海再则曰入于海孟子亦曰四海为壑是海之能受水而为水所归也明矣岂歴官河上诸臣独不见闻而故为是泄泄从事乎縁歳久日湮渐积壅塞民之豪有力者盘踞其间安土重迁因縁为奸煽惑众聴谓此不可剙而开也开之将不利于商若灶且恐生奸人窥伺固不自今日而多聚讼矣抑思黄淮入海以云梯闗为首称其淮安庙湾海口以南有新兴之匣子港盐城有天妃口石防口之新洋港伍估之老人港兴泰有刘庄之新团河白驹之牛湾河草堰小海之苦水洋卤河口丁溪冯家坝之龙鬭港以及车儿浦载在志乘旧迹可循而何云剙始也即欲为居人计独不可就附近之地因下而别为泽也至民灶田在范公堤内岂海潮所能骤侵又何有于咸水伤禾澹水伤盐之説乎况濬而深之煮海者得不负戴而舟焉利当不在民后抑海口仅取出水势不等于大洋帆樯难以竞渡也此诚万世永赖之休矣　州管河通判聂文魁勘沿海闸河详议曰看得扬属濒河诸邑惟江都地势稍髙宝应次之髙邮为中洼泰州亚于髙邮兴化真如釜底其沿海各场地势南髙而北洼故盐城又居兴化之下流而羣水皆趋东北职此由也或谓沿海髙于内地殆不其然大郡各场与髙江地势略相等察验水平可见祗因兴泰二邑独处洼下故聚水而不能泄自明季迄今数十年来各场诸闸圯废运盐河到处淤塞西水东注而不知所归则弥漫民田长为泽国矣故旧制诸闸经画周详各流分派井井不独正河寛大即支流旁泄之处口面皆阔数丈今已尽成平陆水行地中之谓何尚何水利之可言哉　按盐场闸座原以拒外潮而泄内涨故范堤为濒海金汤即今唯白驹四闸潮水直灌闸门消纳利便宜照旧制修复草堰宜稍改闸门迎溜他若小海丁溪二闸距潮汐甚逺盖沧桑易变盐场沙地视昔増绵数十里故潮水不能相应商灶惟知蓄水运盐毎于闸外通潮之处拦筑土坝或遇水汛盛时即在土坝上另挖深沟引水内灌浊水既停淤沙日积遂致闸与河俱废总因闸在上流无所甚系于蓄泄故也拟将丁溪双闸改寛数尺移置冯家坝之上下里许小海闸姑置另议刘庄场宜添造大团一闸何垜场亦添造一闸于凹子港之上流不必定泥沿堤故迹有失时宜庶灶场不致屡屡筑坝而河渠可保深泄矣　髙邮土民治下流入海説曰淮扬之灾自已亥至今二十六年于兹矣民之救死不能须臾缓茍治之不得其道旷日持久虚縻帑金重劳民力而纷更迄无成功沟中之瘠其能待耶故治水在先定其规模而后从事其道不可不亟讲也若云梯闗通而河注于海清口导而淮出于河归仁堤髙堰翟坝筑而黄淮不东灌于漕河上流之治兹不更赘矣所当讲求者则漕河之自淮而南宝应髙邮江都间沿堤所新建之滚水坝既连二百余丈之广泄水于堤以东矣堤东皆山盐髙宝江兴泰之田而兴盐则城在焉迤东横截而捍海者又有范公堤然则滚坝下之水何以行地中而不至漫溢乎平陆兴盐及诸湖之水又何以达范堤而不至留滞于釡中范堤之下从何道而出于堤范堤以外经何港而入于海必了然悉指诸掌然后治得其道而跻昏垫于平成也今试言之堤东之河纵横交错又有诸湖荡间杂于其中其名目不可胜举而条理脉络所贵乎分明也治之之法当分为二大支皆从髙邮州治分南北始其一将髙邮南六滚闸之下各开支河数里使之北入运盐河南入渌洋湖防注于兴化之下流再将兴化原旧支河三股一名车路河迤东由串场河直达丁溪海口一名白涂河迤北转东由串场河直达小海草堰海口一名海沟河亦斜迤东北由串场河直达白驹海口则南六滚闸之水行矣其一将髙邮北二滚闸之下开子婴沟旧河从临泽沙沟由串场河下石防天妃海口则北滚水闸之水亦行矣若夫沿堤各场其出海闸座港口皆有故道可寻也试更一一述之一则石防天妃二口上受漕河之水下为子婴沟之门户从来泄水甚速载在成书后因闭塞涓滴不行于康熈七年
　　钦命【户刑】二部查出水去路防同【河督漕抚】各部院亲行踏勘始开放无阻但一路河道日久淤塞不能迅驶下海所宜大加开浚相形造闸一则大团地在刘庄场北二十五里即相传老人港处也旧有石闸一座今废上口拦筑土坝其坝下亦通潮水西接串场河之新港东由陈家磉韦家灶出鬭龙港之下口入海宜开浚建闸一则白驹场旧制南有双门石闸一座北有单门石闸二座现今防通潮水其迤东三十里至牛湾河又三十里至梅花桩由梅花桩至洋尚有四十余里苐牛湾河一带河形浅窄流水不迅必逐段挑挖建设闸座方泄水无阻一则草堰场北首有三门土闸一座单门石闸一座宜改造其迤东四十里至大东河现通舟楫再东去二十里至西团而团下旧有土坝今废其坝外十五里接龙鬭港俱干涸无水宜开濬一则小海场与草堰相连南有石闸一座今废东至小海团五十里旧有土坝又东十二里至万盈墩虽有河路只深二尺水面寛六七丈以至二丈不等惟直去四十里至王家港下海俱系淤塞其水渐浅仅深数寸宜开浚一则丁溪场旧有双门石闸闸下河窄水浅不能行舟东去五十里至冯家坝而坝下亦有闸座今废石迹尚存再由沙河小东港从龙鬭港下苦水洋共五十里其一路河道水面寛一二丈亦间有三四丈其水之浅深仅存尺许亦间有二尺以至于光沙无水不等皆宜开浚造闸一则河垜场自车儿埠口四十里至滔子河尚通舟楫惟从朱家灶歴董家窝头至西川家奄地方三十里下苦水洋系无水光沙俱宜挑挖添造闸座以上七处海口从五路下洋请次第开濬兼造闸坝水大则引水归海水小则闭闸以灌溉民田则范公堤以内之水皆由闸至港以入于海矣总之一带支河并串场河以及闸外之海河细详水势要槩寛十丈深一丈方泄淮黄之水惟髙邮西运盐河受诸闸之水更为澎湃汹涌必寛二十丈乃泄水甚捷且海口朝夕两潮潮落则六个时辰水泄潮长则六个时辰水停若不尽开支河则宣泄不迅其应开应浚之处必一槩开广浚深自田可耕而赋可复于　国计民生胥有裨矣【州府志】
