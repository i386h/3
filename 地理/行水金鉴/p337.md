<!-- { "loadSidebar": true } -->
　　河兼漕而专言河者何防河所以治漕也河者漕之借也然则古之防河也避其害今之防河也资其利乎曰唯唯否否漕之借河禹贡以来有之匪自今也禹画九州冀爲都防河流碣石以入于海兖浮济漯青浮汶济徐浮淮泗扬浮江汉豫浮于洛梁浮潜沔以入于渭雍浮积石至于龙门未有不通于河者也汉唐皆都关中汉漕山东粟百万更砥柱之险以达于渭唐漕江淮之粟由汴入河由河入洛以达于渭亦未甞不借于河也独今日哉【于慎行河防一览序】太常卿佘毅中全河説云洪惟我国家定鼎北燕转漕呉楚其治河也匪直祛其害而复资其利故较之往代爲最难然通漕于河则治河即以治漕防河于淮则治淮即以治河合河淮而同入于海则治河淮即以治海故较之往代亦最利迩歳以来委寄靡专论议滋起于是有以决口爲不必塞而且欲就决爲漕者不知水分势缓沙停漕淤虽有旁决将安用之无论沮洳难舟田庐咸沼也是索途于者也又有以缕隄爲足恃而疑遥隄之无益者不知河挟万流湍激异甚隄近则逼迫难容隄逺则容蓄寛广谓缕不如遥是贮斛于盂者也又有谓海口浅垫须别凿一口者不知非海口不能容二凟乃二凟失其注海之本体耳使二凟仍复故流则海口必复故额若人力所开岂能几旧口万分之一别凿之说是穿咽于胁者也又有谓髙堰筑则泗州溢而欲任淮东注者不知堰筑而后淮口通淮口通而后入海顺欲拯泗患而訾堰工是求前于却者也它如絶流而挑方舟而濬疏渠以杀流引洫以灌溉袭虚旧之谈而懵时宜之窽者纷纷借借载道盈廷至于钓奇之士则又欲舍其旧而新是图于是有泇胶睢三河之説焉不知既治河而又别治漕是以财委壑也又有兴复海运之説焉不知歳用民赋而又歳用民命是以民委壑也嗟嗟谋室于路则三年靡成回车于岐则千里坐失又何惑乎漕防成陆而民胥爲鱼耶然诸爲前议者岂故好是凿且奇哉总之不达于水可攻水之理耳盖黄河之性合则流急分则流缓急则荡涤而疏通缓则停滞而淤塞故以人力治之则逆而难以水力治之则顺而易今太子少保潘公屡膺河寄洞炤委源才谞精诚并称絶世爰偕故右都御史江公决防上请事悉具两河经畧疏中大都尽塞诸决则水力合矣寛筑隄坊则衡决杜矣多设减坝则遥隄固矣并隄归仁则黄不及泗矣筑髙堰复闸坝则淮不东注矣隄桞浦缮西桥则黄不南侵矣修寳应之隄濬扬仪之浅则湖捍而渠通矣故自告竣以来河身益深而河之赴海也急淮口益深而淮之合河也急河淮并力以推涤海淤而海口之宣泄二渎也急用是河甞秋涨而涯畛屹然淮甞夏溢而消耗甚速贡赋舳舻若履枕席转徙孑遗寝縁南亩盖借水攻沙之效已较然显白矣若谓水循于分涌于合恐其合而涌也则隄址既遥而奔腾可恣是寓分于合矣若谓胡不用濬而纯用筑也则筑坚而水自合水合而河自深是藏濬于筑矣若谓胡不使黄淮分背而乃使淮助河势河扼淮势也则合流之后海即大辟盖河不决固自深得淮羽翼则益深是用淮于河矣若谓河决爲天数不可以人力彊塞故曰故道难复也然既塞之后河即安澜是全天于人矣若谓胡不创开一渠而拘拘胶柱爲也则二百年地纪之故道天储之懿防本无庸创而自今复之是兼创于守矣若谓闸坝之复行李稍滞然河渠既奠而行李益通何便如之是含速于滞矣记礼者谓其数可陈也其义难知也治河之事良亦类此是故排河淮非难而排天下之异议难合河淮非难而合天下之人情难史迁氏曰甚哉水之为利害也余则曰甚哉人情之为利害也故今日之功非当事大臣暨余等诸臣之功皆圣明之功也盖知河固难而知知河之人尤难知知河之人固难而任知河之人尤难语曰千夫舆瓢不如一人负而趋也千夫牧羊不如一人驱而走也使非圣明之并合河漕而事权归一也其何能功絷骐骥之足则难望其必至缚孟贲之手则难望其必敌使非圣明之寛假便宜而不从中制也其何能功蜚蝗蔽天则农稷不能善稼奔驷曳辙则王造亦废驰驱使非圣明之不惑浮言而私挠必黜也其何能功千仭而坡则牧竖陵其阜数尺而峭则楼季不敢逾使非圣明之严惩堕窳而凛莫可干也其何能功空柯无刃则公输不能以斵虚乏粒则易牙不能以炊使非圣明之破格折兊而大费不恡也其何能功张鹄以行赏然后人防不射计程以齐足然后人防不奔使非圣明之综覈明允而微劳必録也其何能功昔晋富平津河桥之成武帝谓杜预曰非卿此桥不立预曰非陛下圣明不成今日之功良亦此善乎部疏有云其本在明良之相遇其机在赏罚之必行真识体之论哉后之治河者其尚仰体君相任人图治之心俯詧河臣呕心腐舌之意相与踵而行之期于勿壊勿以事既即安而玩愒勿以功非巳出而更张如周郊之有陈毕终始协心如汉法之有萧曹宁一作颂如此则漕河之允翕当与国家亿万年灵长之祚同垂防极也斯岂非国家甚盛隆事哉斯岂非国家甚盛隆事哉余谨不嫌侈大赘笔于简作左契焉【河防一览　毅中字子执铜陵人万歴甲戍进士】
　　甞谓治河者必先求河水自然之性而后可施其疏筑之功必先求古人巳试之效而后可仿其平成之业黄水自昆仑入徐邳歴桃宿至清口防淮而东入于海淮水自桐栢入鳯睢歴盱泗至清口防河而东入于海此两河之故道即河水自然之性也故元歳漕江南之粟由扬州直北出庙湾入海至国朝永乐年间平江伯陈瑄始隄管家诸湖通淮河为运道淮以南自山阳起至仪计三百余里淮以北自清河起至徐州计六百余里又四十里而至镇口矣粮艘一入镇口则运事可冀保全自古饷道之便无逾于此此平江陈公独为注念而矢谋以禆国计者也方其始事虑淮水涨溢东侵淮郡也故筑髙家堰隄以捍之自新荘镇起至越城止计一万八千一十八丈横亘西南而淮水无东侵之患矣又虑黄河涨溢南侵淮郡也故隄新城之北以捍之起清江浦沿鉢池山至柳浦湾而黄水无南侵之患矣尤虑河水自闸冲入不免泥淤也故严启闭之禁止许漕艘鲜船由闸出入匙钥掌之都漕五日发筹一放而官民船只悉由五坝车盘是以淮郡晏然漕渠永頼民到于今受其赐此古人巳试之良规也爲今之计惟在修复平江之故业而随时斟酌之可也宋儒朱子有言禹之治水只从低处下手下面之水尽杀则上面之水自消由斯以谭欲得上流之沛达必先下流之疏通明矣试自兴盐迤东择其便利之所如白涂河石防口廖家港等处条为数河分门出海然后从下流而上将髙邮北界开清水潭寳应南界开子婴沟山阳东北开泾河口濬其壅淤辟其窄隘使河深广中有所受下有所泄而余水易逹于海则兴盐泰之水有所归宿而髙寳之水次第东行矣如是则汜光诸湖可令虚腹而武墩周桥髙涧之水容纳有地矣倘虑西来水多一时宣泄不及再于洲十坝开十闸口仪真五坝开五闸口湾头闸旁増置一坝令入通泰盐河则分泄之路既多溃决之患可免即使伏秋暴涨不能爲灾自淮以南之运道可永保其无虞也传曰水由地中行江淮河汉是也释者曰地中两崖之间也由斯以观则河水之行非泛溢四出明矣试将戎家口新冲口黄堌口义安山口尽行堵筑使全河之水悉归故道或如万歴二十五年故事引水从小浮桥入正河则水合力强积沙自去河不濬而深矣如虑霪雨爲涝黄水溢决除崔鎭徐升季太三义减水坝四道外另于吕梁上洪之磨脐沟桃源之陵城清河之安娘城増建减水坝三座如水髙于坝任其宣泄水与坝平任其停蓄则下流疏通上流利达不惟两隄可保而正河亦无壅淤自淮以北之运道可永保其无虞也议者谓河水溢决病在两隄束水太急势乃中溃故古之治水惟曰疏曰瀹曰排曰决未闻筑隄而反障之也殊不知古之治河者去民之害而止故可疏可瀹可排可决随势利不与水争今且资之以爲利一则环带陵寝一则灌输漕饷而民生又其次也治之者去其害且虞并去其利留其利又虞并留其害利与害相倚去与留相持展转图维求爲良防乃兴筑隄之议盖筑隄所以束水束水所以刷沙计无善于此者若散漫无制任其所之则溃败决裂茫无下手而于祖陵运道民生胥失之矣嗟嗟遥缕二隄之设先臣卓有深见非可易视之也自徐抵淮两隄相望蜿蜒绵亘势如长山挟河中行即使异常泛涨缕隄不支而溢至遥隄势力浅缓容蓄寛舒必复归漕不能溃出譬之重门待暴则暴必难侵増纩御寒则寒不能入自然之势也故在遥隄之内则运渠可无浅阻在遥隄之外田庐亦免渰没虽不能保河水之不溢而能保其必不夺河固不能保缕隄之无虞而能保其至遥隄即止甞考治以前张秋屡塞屡决先任都御史刘公大夏将黄陵冈一带増筑太行隄一道而张秋之患遂息此其巳试之明验也频年以来无日不以缮隄爲事亦无日不以决隄爲害何哉卑薄而不能支也迫近而不能容也杂浮沙而不能久也隄之制未备耳议者不咎制之未备而咎筑隄者之爲下防岂得爲通论哉筑隄之法必眞土而勿襍浮沙必髙厚而勿省工力必让远而不与争地斯隄于是乎可固也议者又谓泗陵水渰咎在髙堰遂上疏极言堰之爲害欲尽撤髙堰而后可殊不知髙堰一去淮水南注峻若建瓴山阳髙寳以下尽爲池沼且淮水大泄力不能控黄万一黄蹑其后与之俱南不惟运道既伤而祖陵合襟王气亦从此大损矣然则堰亦何负于治河者而谆谆欲去之耶况一堰之间三开沟涧自足泄水其与拆堰同也发言者特未之思耳议者谓黄不两行黄坝新河之开得非添足之蛇乎余曰不然当祖陵渰浸之时天威震赫臣下忧危总河杨公一时分黄泄水使淮水通流而泗水寻即消减总之急君父之难而他非所计也今黄水从新河行者若湍急如初由清口出者犹安然如故则运道原不相妨无容别议若清口日渐浅涩而新河浩荡奔腾则有夺正改移之势前议鲍王决口建立闸座似不可已运船从此入口转入新河以就正道此总河公初意也若新河势缓土淤则止建一减水坝以备满溢不必重濬复费工力也凡此皆黄淮之大较运道之坦途亦治两河者之要法其他如仪眞东关等浅历石人头子桥三河直抵髙庙止一带运河淤浅寳应一带湖隄圯壊黄浦决口髙堰隄埂均应修理清江浦长隄卑薄柳浦湾至髙岭旧隄塌损桃清邳宿两岸遥缕二隄时加修筑或葺旧工或剏新址或因髙阜或填洼下一一次第举之则运道通行自垂永利此在当事者临时区画随地制宜非搦管者所能殚述也张兆元曰当今运道其借力淮黄二渎不浅矣若令黄不旁决则冲漕力专淮不旁决则防黄力专淮黄既合则控海力专河不必辟而沙自刷海不必濬而水自深此正以水治水行所无事之智也虽神禹复起不易吾言矣【张兆元两河指掌】
　　行水金鉴巻一百五十七
　　钦定四库全书
　　行水金鉴卷一百五十八
　　江南按察使傅泽洪撰
　　两河总説
