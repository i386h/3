<!-- { "loadSidebar": true } -->
　　蛙　其种不一。背赤绿色，谓之青蛙。大腹而脊青者，其鸣甚壮。孔稚珪云：春日鸣蛙，以当两部鼓吹。
　　蜂　其种不一，有土蜂、蜜蜂。排衙应潮，其王所在，群聚旋绕以卫；无王则尽死。
　　蚕　阳德，恶水，食而不饮。再蚕谓之原蚕，一名晚蚕。《淮南子》曰：原蚕再登，非不利也，王者之法禁焉，为其残桑而害马也。
　　蝴蝶　《古今注》曰鈇蝶。一名野蛾，一名风蝶。埤雅曰：蜂、蝶以须嗅。
　　蝉　一名蜩，一名螗。《诗》曰：如蜩如螗。夏鸣者曰蟪蛄，秋鸣者曰寒蝉。《淮南子》曰：蝉饮而不食，好鸣树间。
　　萤　《尔雅》谓之即炤。万毕术曰：萤火却马。注云：取萤火裹以羊皮，置土中，马见之鸣，却不敢行。郭景纯《萤赞》曰：熠燿宵行，物之微么；自出腐草，烟若散漂；物之相煦，熟知其陶。
　　蝤虫　状似龙虱，缘壁喜走，好藏厨箧中，吃物食之。
　　蚯蚓　一名土龙，一名蜿蟺。《古今注》曰：长吟土中。江东谓之歌女。郭璞赞曰：蝗蚓土精，无心之虫；交不以分，淫于阜螽；触而感物，乃无常雄。
　　蟋蟀　《尔雅》谓之蛬，似蝗而小，正黑，光泽如漆，有角翅，善跳，或谓之促织。古语：“促织鸣，懒妇惊”。《诗》：“蟋蟀在堂，岁聿其暮”。盖暑则在野，寒则依人也。
　　蚱蜢　蝗属。青色、长股、叠翅，即螽斯也。一种黑身赤首，名莎鸡，能振羽作声。《诗》曰：“六月莎鸡振羽”。一物随时而异也。
　　蜻蜓　饮露，六足四翼，其翅轻薄如蝉。
　　蜘蛛　《论衡》曰：蜘蛛结丝，以网飞虫，扫其网置衣领中，令人智巧。《字说》曰：设一面之网，物触而后诛之，知诛义者也，故名。
　　蟏蛸　今小蜘蛛长股者，亦布网。《诗》曰：“蟏蛸在户”。垂丝著人衣，当喜庆，俗又名蟢。
　　蝙蝠　类鼠而有翼，昼伏夜飞。一名伏翼，一名夜燕，一名飞鼠。《变化论》曰：蝙蝠，夜值庚申乃伏。
　　蚊　长嘴如鍼，能螫人，性恶烟，以艾熏之则溃。夏秋间最多。
　　蛾　《埤雅》曰：茧生蛾，蛾生卵。一种善拂灯夜飞，谓之飞蛾。
　　蝇　好交其前足，有绞绳之象，故字从绳。苍蝇声雄壮，青蝇声清聒，其声皆在翼间。值水溺死，以置灰中，须臾即活。
　　螳螂　《尔雅》谓之莫貈。其臂如斧，奋之当辙不避。深秋有子，夏初乃生，一生百子，如螽斯。
　　蚁　《礼》谓之玄驹。《尔雅》名蚍蜉。小者蚁，黄者义斗，白者能蠧木。蚁有君臣之义，大者不出穴，群蚁取食以饲之。将雨，则辇土为冢，以避湿。
　　蜈蚣　多足能制蛇，俗谓之百足虫。旧说，蟾蜍食螂蛆，蜈蚣食蛇，蛇食蟾蜍，三物相值，莫敢先动。
　　蛴螬　生木中，内外洁白，所谓石生金，木生蝎是也。《列子》谓，乌足之根为蛴螬，其叶为蝴蝶。
　　螟蛉　色青而细小。《尔雅》曰桑虫。郭注谓之桑蟃。亦曰戎女。
　　蝼蛄　《尔雅》：“天蝼”，郭注曰：蝼蛄也。俗名土狗，孟春鸣，翅小而短，不能远飞，穴土而居，夜则求食。《古今注》谓之石鼠。
　　蜣螂　《尔雅》：所谓蛣蜣。邢昺疏曰：黑甲，翅在甲下，啖粪土，取土作丸而转之，庄子：蛣蜣之智，在于转丸。《抱朴子》：玄蝉洁饥，不羡蛣蜣秽饱。
　　白鱼　《尔雅》谓之蝉，郭注曰：衣书中虫。一名蛃鱼。《本草》谓之衣鱼。《穆天子传》：“蠧于羽陵”，即此也。韩昌黎：“岂殊蠧书虫，生死文字间”。
　　斑猫　生豆叶上，乌腹尖喙，甲上有黄黑斑文。
　　果蠃　《尔雅》名蒲芦，郭注名螉。似蜂而黑，小腰，取桑虫负之于木空中，祝曰：类我类我。七日而化为子。
　　蝇虎　蛛属，藏壁间，回环周顾，能捕蝇。
　　虾蟆　似蟾蜍，背有黑点，腹大无肠，皮上多痱磊。
　　蟾蜍　《尔雅》谓之蟾蠩。郭璞注曰：似虾蟆，居陆地。其脂涂玉则软，刻削如蜡。《本草》所谓能合玉石者也。
　　黾　一名田鸡，一名水鸡，大腹而脊青，其鸣甚壮。黑色者为蛤子。一种名石鳞鱼，生山涧间，亦名锦袄子，又名谷，俗呼石，其味尤珍。
　　蜋　状如龙虱，缘壁善走。俗呼为黄虿。
　　蛜蝛　《尔雅》谓之鼠负，一名鼠妇，下湿无人则生。

卷之九　户　役
　　《周官》：小司徒，稽国中四鄙之夫家，乡遂大夫登稽其众。司民书之于版，以诏司寇，孟冬，献民于王，重民数也。后世算口身丁之赋兴，而户口始脱漏矣。至任土作贡，率作兴事，肇于黄帝，备于成周.然用一缓二,民无烦苦。自井田坏而后世租庸调并征，于是练兵加赋，且有赋非土宜者矣。明初，损益元制，以垦田定天下之赋，以版籍定天下之丁甲。为赋者二，曰夏税、秋粮。为役者三，曰里甲、均徭、杂役。又有银差、力差之不同，盖取唐杨炎两税之法，与宋人差役、雇役之意而折衷焉，亦云善矣。迨后奉行不实，杂派繁苦，于是庞尚鹏合丁、田各项赋役，及杂派差徭，总汇于条鞭，民始安枕。
　　本朝轻徭薄役，革除明末之苛敛，只存额编之正供。丁、田统征，按款分解，实为井田以后之良法。考之各志，多载起存总数，不列原编条款，无从溯其源流。只恐沿习日久，故籍无稽，复科额外之差徭，因取旧志而备载焉。志户役。

户役(附贡料、四差)
　　汉法：民年十五岁，出钱百二十，至五十六而止。谓之口赋。
　　唐制：民始生为黄，四岁为小，十六为中，二十一为丁，六十为老。老、幼不赋，中、丁始赋。因口分世业，为租、庸、调之法。一曰租，每丁男一人受田百亩，岁纳租粟二石；二曰调，每丁随乡土所出，岁输绢绫共二丈、绵三两，输布者麻三斤；三曰庸，每丁定役二十日，不役则日为绢三尺。加役二十五日者免调，三十日者租、调皆免。通正役不过五十日，灾伤视所损轻重为免。岁十月，收田授田，皆里正预造簿籍，上县令，稽给应退授者。大约里正管百丁、田万亩。后杨炎改为两税，户无主、客，以见居为籍；人无丁、中，以贫富为差。于是口分世业废，而庸调并入于租矣。
　　五代中：伪闽为政，诸州各计口算钱，谓之身丁钱，后变钱折输米五斗。
　　宋时：版籍仍伪闽之旧，有司取官斗较量。伪闽时，五斗得七斗五升，于是令民岁输身丁米七斗五升，折价上纳。真宗之世，念南方地狭民贫，终身佣作，仅了身丁。其间不能输纳者，父子流窜，或生子不育。祥符中，下两浙、福建，除身丁钱四十五万贯。嘉祐三年，乃诏令旧纳七斗五升者，主户与减二斗五升，客户减四斗五升，为定例。神宗元丰八年，分主客户，以丁力多寡科差，兼论资产，役法且差且雇，应衙前役者辄至破产流离。南渡后，诏州、县官殿最以生齿多寡为差。冒增之弊，终宋之世。
　　元制：人户为十等，立科差法，有丝料、包银、夫役三项，皆视丁力输办。其详不可考。
　　明初：定闽中令，民以户口自实。洪武十四年，始颁黄册于天下，户目凡七，曰民、曰军、曰盐、曰匠、曰弓兵、曰铺兵、曰医，令其各以本等名色占籍。十年，核老幼生死而更造之。丁多者开折立户，民父母存若亡或兄弟出分，及赘婿、乞养子归宗另爨者，听别籍，惟军、匠户不许，虑其借分异为规避。凡岁办物料，十年一次。男子年十六以上为成丁，丁视米一石事其身，贵者、老者、疲癃残疾者皆复之，余则如例当差。正德十四年，御史沈灼议酌民口赋，始行八分法。每一丁岁征银八分，以充岁办等料。惟差役仍十年一事。隆庆间，奏勘合每丁石派物料银六分，续奉加派七分。万历六年，都御史庞尚鹏行一条鞭法，通计岁用几何，照丁粮匀派岁办之料，不论绅衿士庶一体，民则加派四差，故有纲丁、差丁之分。其盐课口，乃万历六年，每丁口派食盐课，不论绅衿士庶、男丁女口，皆计口食盐，征银编入全书。四差盐课，另详于后。
　　本朝：顺治四年二月，诏福建人丁地亩本折，并卫所钱粮，通照前朝万历四十八年则例征收，天启、崇祯加派尽行蠲免。其唐、鲁二藩僣号，叠派横征，地方尤称苦累，一切停止。康熙三年，编定赋役全书。雍正元年，奉文各县额征丁银，俱均入地亩内。征输款目，仍存其旧。
　　唐开元，福州长史唐循，招逃户三千置郡。正元，户五千三百三十、口一万五千九十五(出杜佑《通典》、《通志》。据《唐史》，户四千六百八十二，口一万三千七百二十。未知在唐何时)。
　　宋元丰，主客户八万一千四百五十六。庆元，主客户二十一万八千五百七十，主客丁四十五万三千二百三十一。
　　宝祐，主客户二十二万三千四百三十二，主客丁五十三万四千八百九十。
　　明洪武二十四年，户六万三十三(长一万三千六百九十三，宁一万二千五百八十八，清一万二千六百一十三，连五千八百二十四，上一万一千一百五十八，武四千一百五十七)。口二十九万九百七十七(长六万一千二百五十三，宁四万四千九百三十，清五万一千六十八，连三万一千九百三十六，上六万八千七百二十六，武一万七千二百七十八)。
　　弘治五年，户五万九百八十五(长八千七百九十七，宁六千五百七十五，清八千二百九十一，归五千五百八十八，连四千四百六十三，上一万一千一百五十八，武二千七百八十二，永二千四百二十七)。口二十四万三千四百五十五(成化八年，宁化分析归化户五千一百五十七，口三万三千一百五十二。十八年，上杭分析永定户二千二百五十六，口一万一千一百三十九。至弘治本州户口当作八县扭总。长四万七百三十一，宁三万七千二百三十二，清三万五百九十二，归三万四千一十六，连一万八千四十二，上三万八千七百六十八，武一万五千一百七十，永一万六千三百三十八)。
　　嘉靖元年，户四万三千九十三(长八千七百九十七，宁六千四百五十九，清八千三百一十，归五千八十八，连三千九百九十，上四千七百三十二，武二千七百八十二，永二千四百二十七)。口二十四万九千二百七十二(长四万四百七十一，宁四万四千九百三十，清三万九千四百四十，归三万三千七百三十一，连三万三百七十六，上二万九千二百七，武一万四千九百十八，永一万六千三百三十五)。
