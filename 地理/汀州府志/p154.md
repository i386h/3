<!-- { "loadSidebar": true } -->
　　祗林深辟倚山阿，开士幽居景若何。磬定孤云留石壁，钟残片月挂松萝。望来地僻昙花坠，坐入天空法雨多。何处白莲堪结社，此中殊似虎溪过。
白沙夜月
 〔明〕陈　喆

　　十里寒涛拥白沙，一川晴雪洒蒹葭。圮头黄石谁遗履，岸上青苔或浣纱。题柱当年成感慨，吹箫明月想豪华。鱼龙寂寞渔矶冷，好拟西风泛远槎。
夜登杭川城楼有感
 〔国朝〕周亮工

　　秋老沧溟夜舞鲸，依然刁斗旧时声。艰虞剩有囊书坐，饥饿惭看负楯耕。象洞云廻迷鸟道，龙岩雨过认獠城。郊坰半是槃篮篓，十载汀南未罢征。
相　公　墓
 〔国朝〕黎士弘

　　莫论刚肠是雪霜，宋家丞相见寻常。冬青几树伤心插，社饭明年堕泪尝。一恸自关朝野意，千春不忍蕙兰香。可怜凤辇归无地，臣骨犹多说首阳。
佛祖峰山寺坐月
 〔国朝〕黎士弘

　　错绣诸峰夜色安，烟光树气积高寒。苍茫星汉容人立，喧寂林峦共佛看。凉月有怀成独笑，清宵无累况登山。纸屏细坐幽如梦，何处吹香满一栏。
三闾庙诗
 〔国朝〕黎士弘

　　生前已自叹无徒，既死何能赋卜居。醒眼排场犹旦暮，荒邮存祀寄屠沽。两行浊酒浇春社，一束刍灵荐鬼车。我亦有怀天梦梦，只当呵壁问三闾。

溉本堂落成
 〔国朝〕黎士弘

　　先生杖履到随时，移榻摊书小称宜。满乞桃栽花径种，不邀录事草堂赀。意缘疎快贪临水，老倦登跻准下帷。双鹤待收桥待补，漫将池水拟分司。
东山亭子看月
 〔国朝〕李长日

　　钟声邻寺依空寂，好月深宵意外来。几夜光摇峰顶雪，三更风冷水边梅。霜怜孤影迷寒树，鸟畏清阴叫曲隈。冒冻穿林僧已睡，敲门乘兴一登台。

东华翠嶂
 〔国朝〕王廷抡

　　层峦耸翠气萧森，蜡屐梯云曲径深。峭壁远供青玉案，平台高傍白榆林。松间古刹无人画，竹里新泉何处琴。堞雉下观真似斗，清溪一线抱城阴。
咏　笔　山
 〔国朝〕王廷抡

　　脱颖三峰插碧天，毛锥卓处弄云烟。秋来雁字书霞锦，春入江花绚綵椽。曾向梁园题朔雪，还从汉殿赋甘泉。一枝长对天人策，咨尔英才各勉旃。
梯　月　楼
 〔国朝〕秦士望

　　月窟高悬未易探，故将层级立云端。望中彷彿识门径，入处依稀生羽翰。五夜清光飞画栋，四时霁色映朱栏。置身堪许凌霄汉，莫作元龙百尺看。
谒五贤书院
 〔国朝〕李龙官

　　精庐高结白云岑，脉脉谁能识素心。凤羽马图空入梦，松风竹月自长吟。但教花径芳洲在，不畏幽岩古洞深。襟袖恍疑凌泰岱，莫夸万壑似山阴。

游冠豸谒五贤书院
 〔国朝〕徐尚忠

　　驾月标霞面面新，当年化雨洒三春。峡开苍玉浮青藓，井沁金泉漾紫莼。阶下聪明原有树，窗前花鸟自为邻。惭予屐齿寻兰谷，又向文翁作后尘。
登雅歌楼晚眺
 〔国朝〕曾曰瑛

　　楼头四望绿桑麻，晚眺登楼兴更赊。万朵芙蓉初过雨，一汀杨柳又归鸦。烟销瘴海天无碍，露净银河月欲华。剧爱投壶歌大雅，满城弦管度窗纱。
谢公楼怀古
 〔国朝〕曾曰瑛

　　为怜高处少尘嚣，膽映冰壶暑气消。地下星辰迴井络，天边睥睨接虹桥。元睴旧唱惊人句，鄞水微痕隔岸潮。莫倚南楼说开府，山林城市更清翛。
游南山憇文殊古刹
 〔国朝〕丁　潍

　　瘿瓢藤杖破云巅，爱与名山结静缘。汀水南流开觉岸，莲花上品印诸天。乘风埽出层峦翠，唤鹤吹残下界烟。客到蒲团依佛火，心香却沁乳珠泉。
望宝珠峰
 〔国朝〕丁　潍

　　南离拱照烛星台，面面圆莹璧月胎。山翠浮筠霞错落，珠光蔟蕊凤衔来。半江汀水鲛宫影，一粒摩尼佛顶开。柱立中流清海国，人间应有探骊才。
霹雳岩怀古
 〔国朝〕丁　潍

　　魁垒积铁混茫茫，青玉林开气老苍。闻有雷车翻毂辘，坐宜天籁隐松篁。芒鞋竹杖新诗境，藓壑危楼古道场。我亦欲投丹灶下，一铛明月煮馀粮。
雲骧阁怀古
 〔国朝〕王觐光

　　横空面面碧嶙峋，俯瞰龙渊静有神。捲却珠帘天外啸，吹开画影镜中春。星辰夜动鳞初老，风雨南来气不驯。十载飘零须鬓改，楼西柳色正愁人。
苍　玉　洞
 〔国朝〕王觐光

　　琅玕削出薜萝梢，峡势双开鬼斧抛。夜月半龛秋水梦，春风一径古云坳。松花带雨凝仙掌，石燕盘空踞鹤巢。欲结幽棲还未得，丹经聊与解山嘲。
重过黎愧曾先生溉本堂有怀宁先太史
 〔国朝〕上官周

　　溉本堂中水碧沉，清声雏凤接高林。鼎彝色老文章在，几杖光寒道气深。把盏静邀江汉月，挥毫写得洞庭心。春来烂漫桃花放，天上人间有玉音。
雅歌楼怀古
 〔国朝〕许殿辅

　　空明楼上渺银河，缅想熙丰听雅歌。十里亭台睁老眼，几村烟树暗平莎。春晴鼓瑟天风细，月午投壶玉晕和。蝶梦欲寻前代事，隔汀杨柳正婀娜。
游朝斗岩(二律)
 〔国朝〕胡学成

　　宝珠天削金芙蓉，谁挂茅亭半碧峰。隐隐笛声迷远塔，凄凄泉响咽疎钟。寒潭深映三秋月，幽壁孤悬百尺松。日晚僧归隔涧语，此中时有白云封。
　　一曲禅房带翠微，扪萝攀葛玩芳辉。遥看隔岸丹枫净，极目平畴白鹭飞。阁上千山迷晓雨，云中万树拂斜晖。猿啼鹤唳风前急，扶杖归来月满衣。
霹雳丹灶
 〔国朝〕王紫绅

　　丹成遗灶点尘埃，落月华阳次第开。鹤驾逍遥千树外，烬余光燄五云堆。巉岩欲拜亭前石，曲步留痕径里苔。为问真仙何处是，清风拂拂岭头来。
宿朝斗岩
 〔国朝〕黎良德

　　磴悬松杪接危楼，昏黑跻攀到上头。彻夜星光浑似晓，半岩岚气宛如秋。高临北斗千山拱，远下东方一水流。太守风流曾有句，徘徊只为白云留。
九　里　岭
 〔国朝〕熊为霖

　　巍巍独踞竟盘空，坐压闽关老气雄。万里飞龙骞岳势，南天总干劈云中。銮铃栈道开三峡，鸡犬神仙想八公。长眺解衣还磅礴，不愁猿啸动西风。
汀州谒谢忠爱公祠
 〔国朝〕熊为霖

　　书生韬略秘心传，保障全汀铁瓮坚。抚汝疮痍存赤子，扫馀烽火露青天。渡河泪尽呼宗泽，仗节年轻想谢玄。酹酒祠堂深再拜，灵旗风雨欲凄然。
　　梓里名卿岳降神，甘棠满地报明禋。虚榈鼯鼠松楸老，半壁山河玉马新。不分涂泥涴轩冕，可怜俎豆黯风尘。几时扫却青苔篆，静锁幽壇閟九真。
登高啸庵
 〔国朝〕周宗濂

　　仙境尘封不计年，五丁新劈焰摩天。危楼翠耸重云画。绝嶂幽通一指禅。地下龙蛇虚宿莽，人间村落碎青烟。一声长啸蓬莱顶，拂石应镌览古篇。
朝　斗　岩
 〔国朝〕黄冲天

　　一汀胜景倩盘桓，剧爱幽岩辟大观。一线青天开铁壁，半空列宿拂珠冠。仙逢鹤语千年事，石润松阴六月寒。五四可亭还有可，可人身在画中看。
苍　玉　洞
 〔国朝〕黄冲天

　　玉笋何年斧劈开，分飞小鸟下蓬莱。天敲玉磬沉鱼跃，露湿苍苔弄月回。秋水芙蓉花外舫，春风杨柳画中台。寻幽已许身无碍，愧乏镌云作赋才。
苍　玉　洞
 〔国朝〕曾嘉楷

　　灵壁飞来下太荒，玲珑月户坦天床。一湾溪浸鱼鳞白，半碣苔痕鸟迹苍。风雨何年台榭影，薜萝今日水云乡。摩挲青玉开双峡，柳色滩声近夕阳。
通　济　岩
 〔国朝〕陈期佩

　　半壁枯亭一径幽，岩开通济与天游。瀑流当户云根动，雨注横渠玉液秋。鬼斧何年镌混沌，渔槎有客卧汀州。山川图画留诗稿，莫笑烟岚一壑收。
登雲峰岩
 〔国朝〕李凌云

　　独踞青岩第一峰，霄钤洞启破洪濛。横开图画重云里，细缕山河指掌中。不为枯禅劳杖履，且馀长啸写英雄。层峦颇解诗人意，罗列儿孙拜下风。
游　冠　豸
 〔国朝〕罗槃任

　　挥麈长怀獬豸冠，芒鞋今日破层峦。危峰削铁排青笏，绝磴梯云倚碧栏。玉箸碑残苔自老，莲花漏滴月犹寒。香清鸟语斜晖外，八面河山画里看。
无　　题
　　壬申春，郡公芝田先生辑郡乘既成，取次开雕，设局于宁之环岫别墅，命董捡挍事。自愧匪材，感赋呈纪。

 〔国朝〕陈禹宁

　　名香一瓣拜南丰，大笔如椽贯紫虹。八路甘棠吹五马，三年玉版镂华虫。山河瑰异归陶铸，歌管清和入雅风。败鼓余材趋药笼，悠悠汀水颂文翁。
五　言　绝

苍　玉　洞
 〔宋〕蒋之奇

　　苍玉门径阔，白云庭院深。鄞江一丈水，清可照人心。
苍　玉　洞
 〔宋〕郭祥正

　　片片冰崖裂，淙淙雪浪深。举头看白鹭，相伴洗尘心。

送赵将军
 〔元〕陈有定

　　纵横薄海内，不惨别离颜。几载飘零意，秋风一剑寒。
题通济瀑泉
 〔明〕胡祖熹

　　谁将一片玉，挂壁鸣清琴。看山此得意，流水是知音。
题苍玉洞
 〔明〕胡祖熹

　　古洞玉璘珑，嵯峨如渍墨。此境原天造，苍苍其正色。
题云骧阁
 〔明〕胡祖熹

　　风月谁为主，江山此胜场。泠然轻两腋，会欲与云骧。
仙　　泉
 〔明〕曾异撰

　　凡夫贪道液，挈瓢守胯下。仙子卧不醒，遗溲出石罅。
五　老　峰
 〔明〕童　季

　　我来五老峰，缥缈立天表，白云满衣裳，一览群山小。

大　观　堂
 〔明〕周德辉

　　披襟缈无际，一笑碧云头。千里当眉睫，何须更上楼。

松　风　亭
 〔明〕赵良生

　　七树怀郑薰，千尺羡晋峤。弘景招不来，俯仰但长啸。

一　线　天
 〔明〕赵良生

　　兰谷那许寻，桃源差可拟。莫作一线看，放眼九万里。

小　崆　峒
 〔明〕赵良生

　　崑崙本非大，崆峒何以小。风穴多虚声，吹万忘昏晓。
小　丰　山
 〔明〕赵良生

　　山气转森森，怪石多于木。日出万峰廻，仙人看奔鹿。
题水西楼家塾(二首)
 〔国朝〕胡功成

　　楼高吞海月，夜寂重凄然。坐玩风光冷，三星已在天。
　　秋风木叶下，嫋嫋洞庭波。来去了无迹，沦涟空自过。
七　言　绝

题　南　楼
 〔宋〕郭祥正

　　楼外青山似故人，雨余山色净无尘。青山依旧人还老，一片离愁挂晚春。
苍　玉　洞
 〔宋〕陈　轩

　　截断苍天百尺崖，峥嵘相倚洞门开。天生只隔红尘路，不碍浮云自往来。
题宁化县显应庙
 〔宋〕李　纲

　　不愁芒履长南谪，满愿灵旗助北征。酧徹一杯揩泪眼，烟云何处是三京。

灵　洞　山
 〔宋〕李　纲

　　灵洞山前曲曲开，白云深锁少人来。我今欲觅山中景，洞口无尘多碧苔。

读　书　堂
 〔宋〕李　纲

　　灵洞水清仙可访，南岩木古佛同居。公馀问佛寻仙了，赢得工夫剩读书。

莘氏夫人庙留题
