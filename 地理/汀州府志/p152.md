<!-- { "loadSidebar": true } -->
　　噫吁戏，古有闽海之危巅。其下九龙兮，险如黄河水决崑仑之东川。一龙长鲸势莫比，磨牙吞舟喷沬涎。马龙浪激雪山直走三门下，针穿隙窍击深渊。篙师逆折剑峰敌，巴子成之字钩连。高岑寸碧黏天上，跌踢还疑坐铁船。貙獌猰深藏影，山魈魑魅不敢前。大长波冲恍然紫贝燃犀角，缆解黄龙腾踔飞竹箭。沛舟瞬息五霸天地皆昏黑，六龙雷鼓瘦蛟争。声闻悽怆格斗死，石迸秋雨破天惊。宛转射潮三千弩，勇当三万七千五百之洗兵。顷刻鸿门峡外峰磨天，小长龙过忆诗仙。想君凤池清梦里，读君欵乃犹唱沧浪前。履险心夷神已恬，报君香龙安龙意豁然。
登龙山北极楼放歌即书留壁
 〔国朝〕熊为霖

　　巍巍独立当天中，飘轮斡运开溟濛。混然元气结枢纽，风雨不动蟠卧龙。龙头囷蠢蟠初起，屹屹神威五云里。万山丛杂一山尊，北极楼名洞元始。飞栏绣柱摩诸天，岩峦面面纷盘旋。参差拱抱揖且跪，二十八宿齐森然。根角罗缕谁纪详，姑为约拟谭天章。近象太微远天市，钩陈华盖擎硠砊。楼头直枕瑶光卧，嘑吸曾通天帝座。秉圭植璧五诸侯，峨峨嶫嶫群趋贺。环峰夹水开天势，一线天河落平地。黄姑、织女河西东，转向南流作“之”字。天舡积水排云泡，车上建天旗高。雷堆贯索结不解，囚锁舆鬼拏鲸鳌。羽林壁壘整军灶，天驷奔屯耸黄道。天弧天角团牙兵，夜夜松涛肃严号。或如天庙张球图，或如文昌司天书。鸡彝玉检共铺设，或如九子抟流珠。匏瓜历落大尊伍，南极老人颇伛偻。大者天廪小天仓，坦者天床突天杵。孰为琱铸穷天巧，有象无名眼中饱。甘石之经狭所云，山静无言默天老。我为四望轟豪吟，天风为我吹衣衿。夐然邈与人境隔，藤萝古木攅繁阴。揩抹星躔拂天纸，看破烟岚生脚底。桑麻万井岑蜂房，下界嘈嘈哄虫豸。闽汀山水古奇绝，北望龙光仰龙阙。坐拥屏藩峻极天，总为神京壮旌节。

九龙峡歌
 〔国朝〕黎良德

　　夹岸巉岩驱白日，石激沙奔争迸出。林峦幽暗鬼火青，光通一线乾坤失。蓬岛何年擘巨灵，攒峰戍削尽伶俜。千盘石磴危欲堕，烈士那得摩崖铭。曾扶竹杖强延竚，但见啼猿挂崖树。下窥潭水涎溜腥，深疑闭蛰龙为府。雷声震动禹门开，万里波涛一日回。中流砥柱大如屋，更讶山灵隐禍胎。浪撼三山地维裂，银河起立飞晴雪。大蟒长蝤敢作邻，河伯土公避乃穴。群龙出没各扬旗，冯夷击鼓聚蛟螭。腾空漠漠凝氛雾，左盘右蹴相护持。气轧雄风恶如虎，稍触其威旋起舞。奋甲摩鳞铦剑锋，乘风喷沫抟楼橹。土人长叹向我云，昔年曾此没官军。骨留沙窟生冤草，魂入秋空作怨云。马峡如刀更黪黩，尺寸稍失随倾覆。流到盘涡片板无，多少行人葬鱼腹！安得秦鞭去险巇，掀翻彭蠡逐鲸鲵；沿途兽散无风雨，永使篙师不复悲！
五　言　律

初到汀州
 〔唐〕释灵澈

　　初放到沧州，前心讵解愁？旧交容不拜，临老学梳头。禅室白云去，故山明月秋。几年犹在此，北户水南流。
侍　郎　岩
 〔宋〕罗从彦

　　济具游丹洞，穿林惹翠云。迩来多野趣，殊觉少尘纷。笑日花迎客，临崖鸟唤群。真机皆自得，此道与谁闻？

抵宁化县
 〔元〕卢　琦

　　触热来宁化，居人已卖瓜。田园忧五色，市井仅千家。孤塔凌空耸，青山对县斜。萧条兵火后，抚景重咨嗟。
宿紫金菴
 〔明〕万廷言

　　石罅逢僧侣，相看俱好怀。坐来休问讯，吾亦是同侪。日出东南曙，春回草木佳。孤筇方有意，车骑莫频催。
题玉华洞
 〔明〕裴汝甲

　　西峰一壑地，参错见纡廻。人入烟宜合，源穷路复开。巉巉留石舞，片片带云来。隐有残碑字，重封自古苔。

香　炉　峰
 〔明〕裴应章

　　露积和烟湿，云飞拂曙流。高凌霄汉逈，远眺海天浮。光见五更日，寒生六月秋。登临游兴爽，八极彷神游。
惠　烈　祠
 〔明〕叶元玉

　　豹虎纵横日，孤城势已危。杀身当此日，报国是何时。正气乾坤塞，精神草木知。凭谁收国史，洒泪一题诗。
跨　鳌　阁
 〔明〕赖道守

　　昔年登此阁，风物恰相宜。僧共西岩米，人携谢脁诗。雨余渔入浦，叶落鸟移枝。今日重来听，呜呜戍角悲。
普　光　岩
 〔明〕刘汉儒

　　岩壑真堪恋，频来愿未悭。路迷萝薜合，壁破桂松关。语鸟开僧定，香林导客还。遥知今夜梦，面面是青山。
讯　天　峰
 〔明〕黄文中

　　穷年虫臂桎，形愫到山移。潄竹秋晖白，谀春鸟舌脂。怪峰胎日月，古树化蛟螭。抱此烟霞老，谁知猿鹤悲。
丰山岭上即事
 〔明〕裴应章

　　倚杖危峰上，烟霞障几重。逶迤盘古道，绝胜引仙踪。露滴晴天雨，云低半岭松。蓬壶何处是，天际一声钟。
西崖隐居
 〔明〕童士辉

　　石髪披霜黑，苔衣引露清。凉飙分树杪，秋雨沓蛩声。怀抱疏今古，隐居知晦明。高轩惟寂寂，静息治生平。
三君子堂
 〔明〕童可久

　　松径苍无际，明岚杂紫烟。虫声秋雨外，牧笛夕阳边。怪石随高下，幽人自往还。三君如可作，拾履我欣然。

石　　巢
 〔明〕李世熊

　　故面还幽壑，被萝谒大云。泉言砭耳痼，风发濯林氛。不拾烟霞粕，重删冰雪文。探奇如味酒，气调别馨氲。
游冠豸山五首
 〔国朝〕熊中泰

　　旧说凌云胜，今来冠豸游。舍车沿窄磴，陟岫傍高楸。山断天光逈，亭虚暑气秋。偕朋聊小憇，烟景望中收。
　　寻幽穿玉峡，济险仗丹梯。不到层霄上，宁知曲径低。飞泉晴带雨，古木夹成蹊。息息荷香近，东田路不迷。
　　最爱书堂好，轩庭逐境高。鸡山开罨画，文水静波涛。树古龙鳞老，书空鸟跡牢。兴来谩回首，随意拂霜毫。
　　过涧情何极，中通别有天。扪萝观古篆，藉草啜清泉。无复留人迹，空闻响杜鹃。山灵笑卤莽，辟径想前贤。
　　竟日穷游赏，行厨更极欢。香风飘客座，微雨润骚壇。翠影侵楼直，云阴覆竹寒。为耽清胜处，欲去且盘桓。
梁　野　山
 〔国朝〕王　琳

　　禅榻梁山上，肩舆路几程。残花四五树，啼鸟两三声。云向山腰起，人从树顶行。老僧如有约，两两路傍迎。

盈　科　桥
 〔国朝〕王廷臣

　　海国春初到，樵亭雨亦登。湖光浓不扫，岚霭湿如蒸。客舍悲王粲，仙舟羡李膺。延津何处是，双剑气凌凌。
听松阁次韻
 〔国朝〕黎士毅

　　好庭当木末，秋色更轻微。涧响依空发，钟声带远归。自知虬欲语，得共鹤分飞。坐对山烟瞑，生人解道机。
留别杭川诸生二首
 〔国朝〕周亮工

　　兵戈犹未息，穷士满菰芦。僻地迂闻见，山城古步趋。但能学闭户，不敢厌为儒。惭愧烽烟内，谁怜饥所驱。
　　好山看不厌，独客倦思归。朴俗情多近，高文世所讥。为予闲载酒，退即掩荆扉。小艇难轻发，汀南雁不飞。
游玉屏山
 〔国朝〕李长日

　　树声围古刹，门迳背林斜。白日松浮霭，小春园自花。千峰灵运屐，半偈赵州茶。万象今零落，幽寻感物华。
阻舟汀水呈黎愧曾(二首)
 〔国朝〕刘　坊

　　百战风尘里，归来尚有身。独怜吾丧我，遂与化为人。迹苦终成怪，名佳总是宾。吾家世寒士，不为乱离贫。
　　廿年滇海士，今始作闽儾。亲友同行道，声音总异乡。地寥风问远，世变羽书荒。为语南流水，凭君识上杭。

　宁化访李元仲奉赠(二首)
 〔国朝〕刘　坊

　　天下号咷久，先生尚闇然。文章留大雅，著述寓微权。暮雨西山蕨，薰风五柳絃。千秋如可作，应共续麟编。
　　访旧都非昔，开来尚在今。世情多冷暖，吾道自高深。久见金兰契，寒知松柏心。悠悠天下士，徒作草虫吟。
避暑圆通寺(三首)
 〔国朝〕刘　坊

　　山容当晚洁，群木意萧条。鸟去随天阔，云归隔岭遥。诗成池上草，愁减月中潮。向夕寒烟起，斜阳入断桥。
　　庄严贞帝座，殿阁逼三台。窗啟群峰入，天空孤月来。暮蝉依古木，暗露湿苍苔。欲寄无生偈，松涛冷喷雷。
　　荷香清可潄，松韻冷浇眸。红落海棠晚，青齐芳草秋。野苹豪伏鹿，山木稳啼鸠。慰寂频高卧，怀人独倚楼。

紫金山顶摘星台小酌
 〔国朝〕刘　坊

　　夕阳下双艇，泛泛若浮鸢。我意天俱阔，山寒酒力绵。松犹存晚节，石不记何年。痛饮非吾事，微吟已欲仙。
清流道中即目
 〔国朝〕刘　坊

　　人家杂芳树，高下置其间。野水忽平地，孤城捲乱山。云生东华逈，月过北溪闲。万古樊公庙，淫祠未可删。
上大姑滩
 〔国朝〕黎良德

　　十里奔腾水，离奇怪石浮。斜阳依远岸，逆浪泊行舟。酒少寒侵夜，山深风易秋。萧萧芦荻外，惨淡使人愁。

朝　斗　岩
 〔国朝〕吴华孙

　　岩踞汀城南隅，林壑幽异。岩上旧有堂曰“澄心”。明神宗丙戌，先高祖司徒公，初成进士，为汀理刑。暇日辄偕郡人讲学其地，载郡志。今堂久废，古寺之右有亭翼然，临下碧溪，云烟万状，或曰是即“澄心”故址也。乾隆癸亥、甲子，华孙持节一再至，眺览山川，徘徊久之，敬志数语，并成短律一章，勒诸石。
　　丹灶何年事，层霄一草亭。乱云低古树，飞雨渡遥汀。寺冷谁题笔，堂高旧讲经。岘碑千载在，吟对此山青。
东庄探梅
 〔国朝〕丁　潍

　　寒香吹不尽，并作一林春。讬我清翛梦，迟君冷僻身。花魂能瘦雪，画影却宜人。何逊今将老，扶节破绿尘。

西岭听松涛作
 〔国朝〕丁　潍

　　为访松涛壑，松花满地阴。洗清筝笛耳，韻入薜萝心。树杪泉声落，天空涧水深。何当拂石几，吹我坐弹琴。
秋日登跨鳌阁(二首)
 〔国朝〕黎　瑨

　　杰阁延新爽，登临接素秋。乾坤双眼净，风月一帘收。去住云招客，高低树带楼。清谿斜照里，漫漫古今流。
　　地占西偏胜，山邻北更幽。到城红叶老，入水白云留。塔逈双峰矗，烟寒万户稠。跨鳌原有意，时擬向沧洲。
夜过篁竹岭(二首)
 〔国朝〕上官周

　　老识蚕丛险，今从夜色过。千盘馀梦境，仰立近星河。白发等闲事，青山奈老何。孙登馀有啸，竹杖带云拖。
　　履险空山夜，惊魂不易招。月明云泛泛，风劲树萧萧。暗石蹲如虎，昏烟望似桥。未聆深谷意，谁信有箫韶。
题霹雳岩
 〔国朝〕邱振芳

　　岩劈自何代，年年度白云。几人曾选胜，有鸟自求群。跣足凌仙观，呼杯到夕曛。山灵留一诺，丹鼎欲从君。
鄞江邸次访上官老人文佐
 〔国朝〕熊为霖

