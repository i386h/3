<!-- { "loadSidebar": true } -->
　　胡逢亨　永定贡生，事亲孝。康熙丁巳岁饥，倾廪施粥。乡民黄井生，幼聘詹氏，既而两姓俱贫，欲离婚。逢亨捐金周恤，俾克完娶。海澄有鬻其子者，逢亨知为儒家子，赎归之。悯蛟潭河渡覆溺为虞，捐田以给渡工。又修造下洋、福广、山和、宁庵等处桥路，为利甚溥。
　　吴云芝　永定贡生，以孝友称。甲寅逆变，逼受伪职，弃家逃深山。东关桥水冲激，人病涉，云芝出三百余金倡造。岁饥，捐赈。复置田数十亩，以给族人图役之供。
　　李国蕙　清流人。年十六孤，居丧尽礼。值寇起，男妇奔逸，国蕙独守棺不去。贼欲火其居，力拒之，刃伤左臂，犹骂贼不休，贼亦感动，不复举火。及葬，筑庐墓侧，日归奉母，夜出守坟，里党钦之。
　　刘岑栋　连城人。事母李氏以孝，李年九十余，栋先卒。易箦时，嘱妻林氏，犹痛切勉其色养。
　　伍惠民　清流人。善事母，母疾，侍床席者数旬，形疲骨立，复以哀毁故，后母四日而卒。
　　何　榛　上杭贡生。父卒，三日不食，母劝之，始一举。叔贫无后，为择继嗣，且割腴田养之。伯兄病瘵，仲叔患痢，躬为抱持，不避污秽。学博杨、司训郑相继卒，厚赙之，且助其櫬焉。
　　曾弘宇　归化人。顺治戊子，寇掠四郊，弘宇挈家避邃谷。一日贼至，其妻吴氏为贼刃死，弘宇纠丁壮数人，伏险隘以伺妻。次日，贼果挟妇女二十余人过其地。弘宇手毙三贼，乘胜追击，贼乃退，夺所掠妇女遣归，境获安。康熙丁丑岁饥，米价涌腾，弘宇发粟，减价平粜，乡闾德之。年八十二卒。同邑周祖，亦有御寇功。
　　萧徽声　归化人。十岁时，生母李氏卧疾支床，昼夜侍汤药。及卒，哀毁踰成人。顺治丁酉，膺岁荐，任侯官教谕。康熙甲寅，耿逆变作，徽声微服出城，洁身归里，人称明哲。
　　原文锡　字伯躬，归化人。康熙庚申举人，议建学于龙湖，请于邑清粮差积弊。授感息、陵水二县，有政声。卒于官。
　　江　泌　字肃宾，永定人。孝友乐施，尝修祖茔、族茔，置田供祀。母家有贫乏者，推产予之。雍正丙午岁饥，赈济多所全活。
　　谢义臣　连城诸生。甲寅耿变，负继母林避难荒山，以米奉母，自采薇蕨而食。兄遭回禄，以己居让。途拾罗子光遗金，追还之。同邑举人童有懋、诸生童嘉宾、林其沛、罗友益，亦以孝友闻；余大穆、谢世英、蒋弼俱有还金功。
　　江九功　连城人。父玑患痈，亲为之吮；事生母、继母俱婉顺。设立义塚，瘗族中无祀枯骸；捐置义田，以赡孤寡及士之贫者。
　　李身本　连城庠生。母卒，庐墓三年。奉养继母尤得欢心。己疾，不令父知。同邑吴国章亦亲没庐墓。
　　童日鼎　连城贡生。父在浙为人所诬，陷于狱，鬻身以赎。甲寅耿变，力拒伪职。任寿宁训导，张伯行深器重之。
　　罗兆熊　连城人。母殁，水浆不入口者七日，三年绝荤。岁饥，赈活乡人。莒溪虎患，捐金募壮士除之。同邑项惟禄亦赈饥、捕虎，与兆熊匹休。
　　张国龙　连城人。父死二旬而国龙始生，既长，痛未识父面，尝至墓所，哀恸不忍返。有叶石涯者，以贫鬻妻，赠金赎之。乡寇焚掠，力救魏维生得活。上杭莫君爱，客死于粤，捐资殓之。寿百岁。
　　薛应吉　上杭诸生。先是，山寇张恩选劫掠四乡，父被执，应吉奔赴赎回，乃矢志灭贼。会巡抚张学圣驻兵汀郡，应吉请统乡勇捣贼巢，恩选走平和死，余党悉平。康熙元年，粤寇赖了婆啸聚，破高梧、苏姑等乡。邑令封珂檄应吉统乡勇，攻破其穴，斩了婆，夺所掠妇女二百余口。十五年，海寇吴淑等谋踞邑城，应吉率众坚守七门，寇遁去。事闻，授州判。
　　范梦虬　上杭诸生。事亲孝，生养死哀，各尽其礼。初，父为捕盗者株连，梦虬挺身就缚赴漳，鞫拷幽絷，经年冤始白。总督姚启圣以此知梦虬，委理粮运。荡平后，欲上闻而官之。梦虬以父母老力辞，人称其孝。
　　李　楷　字有端，长汀诸生，考授州同。幼颖异，即以孝闻，兄弟相师友，学日以笃。性慷慨，好施予。康熙间，岁三祲，咸出粟以赈。雍正丙午岁又祲，里有无赖子率众掠粟，懦者侧目听之。楷义愤曰：“国家何等休养抚恤，乃敢作此不法事。”擒献以惩。复修筑郑公陂水利，民德颂之。
　　黄河龙　字玉阶，上杭监生。性笃孝，亲丧，苫块三年如礼。同怀兄五十无子，又坚不纳妾，龙计代娶以纳之。及生子而兄卒，龙复抚孤有成，训诲如己子。迄今四世同居，家法雍肃，内外无间言，士林奉矜式焉。
　　郑　龙　永定庠生，早孤，奉祖及母，以孝闻。母没，守苫块者三年。尝为贼所掳，旋闻其孝，释归。
　　童圣化　武平人。父病足，母病齿痈，臭秽特甚，圣化饮食起居亲自扶持。父母殁，庐于墓侧。尝于中赤溪置渡船，以济病涉者。
　　童廷瑞　连城人。负母避寇，遇贼，欲害其母，泣曰：“若独无母乎，忍加害也。”卒释之。邻人吴七，弗顺于母，一日瑞与同行，迅雷震吴昏仆，瑞独无恙，吴亦感化。同邑罗起彰亦负母入山，遇盗，哀求得免。尝殓埋舟溺七尸，人咸义之。
　　张次杰　字亦俊，上杭乡宾。事父母以孝，推让田宅，兄弟无间言。力学嗜书，绝意进取，行草酷似晋人；一经课子，杜门不出。里中有雀角者，咸就折成焉，人辄感服去，故称“小公艺”云。
　　张鹏翼　连城贡生，孝友力学。漳浦蔡世远表其间，曰“醇儒”。著有《立朝三谱》、《世统图》等书。同邑贡生张一杰、训导罗朝辅，亦以齿德重于乡。
　　萧士魁　长汀人。康熙丙辰寇变，奉母挈儿走避，至中途，母肿趼不能进，士魁不得已，弃儿道旁，负母疾奔。后儿为族人所获，卒完聚焉。
　　刘拱玉　长汀人。竭诚色养，能体亲志，割腴田以予兄，抚侄如己子，人咸称之。同邑俞胜宇、贡生吴光宇，亦以孝友好义闻。
　　郑维崑　长汀人，恂恂有长者风，笃孝友。父母俱染疯疾，维崑日夕祈祷，历十余年如一日。康熙丙戌洪水，父丧甫七日，柩为浪所汨，维崑创呼号天，柩以逆流返人舍，人称孝感所致云。雍正五年，崇祀忠孝祠。
　　雷崇礼　宁化人，力嗜学。康熙六十一年，偕父应郡试，父卧病旅舍，既入闱，城中火起，崇礼踰垣出，冒烟焰，负父出，手足焦裂，呕血不可止，人欲以孝行闻当事。崇礼止之曰：“事父母，能竭其力，分也，岂邀名乎?”后父殁，庐墓六年。又性乐施予，节馆金以惠急难。尝于黄泥铺拾连城黄世瑞遗金五封，候至晚，还之。黄感泣，分半金以酧，力却之。人高其义焉。
　　巫天嵋　字眉山，清流贡生。性至孝，五岁丧母，泣不欲生；父死，庐墓五年。著《哀哀吟》、《孺慕藏稿》、《五经要略》、《渔沧庙志》、《香远堂集》。乾隆元年，诏举博学鸿词，邑士人以天嵋荐，公论韪之。
　　黄伟英　长汀贡生，家贫笃学，孝事父母。邑苦运米之累，独力请免，邑人感之。
　　马定一　长汀诸生。初不得继母心，悲泣自责，孝敬愈至，母为感动，爱如己出。抚异母弟三人，无间言。家有杉林，张氏持二千金相购，以二百金私之，定一厉色曰：“若且陷吾不义以卖弟也。”峻却之，弟亦感泣。
　　罗承绾　长汀监生，幼家贫，力薪水，备极色养，每奔走数百里外。获时鲜，必归奉老亲，跪而进之。亲殁，水浆不入者三日，哀毁一如古礼。骨肉极友爱，三世一门，不忍异产，里中咸称孝友德行焉。性好义，于族戚乏绝者，赒恤不少倦。凡掩骼埋胔、修葺桥路之类，弗可悉纪。
　　童　伟　清流人。甲寅耿变，伪将刘应麟勒伟父受札，坚节不屈，胁以非刑。伟出数千金，赂伪将，得脱。孝敬如孺子，且欢且泣。康熙初，台洋郑党散掠郡邑，时清阳未设弁营，伟为母疾笃，多出金粟，募里中丁壮守壕垒，阖邑得免于难。父殁，庐墓凡三年。性乐施予，荒祲赈恤，备无遗力。乾隆三年请旌。
　　李于城　清流监生，授贰尹。性笃孝，父炫老且病，城呼天祷吁，刲股肉和药以进，父寻愈，人称其孝感云。
　　余生明　清流邑诸生。崇祯末，流寇剽掠，明父廷缨病，为寇所执。明冲入贼营，抱父呼号，请以身代。贼感而释之，曰：“此子贫而孝也。”后六世同居，人称孝友一门。
　　余日新　清流诸生。母伍氏善病，衣不解带者三载，日夕祈天，请以身代。母殁，凭棺一痛而绝，救且甦，然以哀毁内迫，后四日死。今五世同居，有遗教焉。
　　曾斌生　清流人。甲寅耿变，斌父若渠被执，冲围献资，请以身代，贼感而并释之。后父患痈，百疗不效。斌号泣祷天，吮咀其毒而愈。里中以孝闻。
　　熊玉磻　永定贡生，力推施济。雍正丙午间，邑大饥，磻出粟赒赈，邑赖全活。
　　罗尔鹏　连城监生。兄某客死蜀，鹏为万里奔丧，路为苗掠，几死者三，披情泣告，苗以义释之。
　　谢世重　连城监生。幼孤，事母以孝。母患疽发背，百疗不痊，世重以口吮毒，日备号泣。及殁，哀毁唾血。友爱其兄，推庐让产，自取其薄瘠者。大吏咸旌之。
　　童正瑜　连城人。年十二，值耿寇蜂起，失父所在，日夕呼号，骨如柴立。忽日似梦非梦，有示以父所在者，往迹之，相抱大哭，观者咸泣下。
　　林仲三　连城人。宗党咸称其孝。母黄氏病噎，三嚼粒反哺之。侄辈业儒，三以己田庐俾之，以劝其勤。尝瘗河源十数里枯骸，春秋祀之。人尤多其好义云。
　　俞　玺　字文眷，长汀监生，考授州司马。磊落负大才，不屑屑章句学，性笃孝友。父病，身祷以代，衣不解带，历年无倦色。及析产，择膏腴让兄弟，自取其薄且瘠者。备梓材构祖祠，赒恤里邻，施棺掩骼，绝不欲人作颂德语。他如赈饥、修桥，悉称是，人多饮德焉。子行简，字敬先，能世其德，为邑名廪生，刻苦力学，每搆文，即吐血斗许，终亦不懈，键户绝虚声。两庠以优举，辄力辞。会母病，忧劳过瘠。母死，恸绝复苏，寻以忧毁卒。士论咸惜之。
　　周朝聘　字公尹，长汀太学生。恪敦本行，历事继母四，俱能得其欢心。兄死，代抚遗腹侄如己子。侄复夭，又抚其四孤，俾克成立。里闬以孝友称焉。他如建茶亭、掩露胔、修桥、减粜，制府及诸当事，悉嘉奖表其闾，以前后倡修文庙，详请入祀功祠。
　　魏相裔　字吉友，长汀学增广生。学有本原，敦修内行。父病淋，裔日夕号泣，得法外调治，人以比之黔娄。伯兄无嗣，命己男为之后。又乐善好施予，如修理文庙、桥梁、道路诸事，必捐资首倡，人多誉焉。
