<!-- { "loadSidebar": true } -->
　　国朝顺治元年，兴、泉贼炽，督抚张肯堂提师捕之(粤寇萧声、陈丹等率兵数千，号阎罗总，剽掠虔州部境，渐逼汀州，郡邑告急。肯堂遣兵五百援汀。时贼已札汀之古城镇，焚戮备惨。十月十八日，援兵至汀，径趣古城，次观音舖，不知地利，堕伏中。贼首尾击之，歼者三百余人，把总林深、郑雄死之，傅玉麟逸免。贼退瑞金属境。是时钟凌秀之余党张恩选者，号猪婆龙，聚数百人，与阎罗总遇，欲与之合。而粤寇狼戾甚于张，彼此藉为声势而已，终不能合也。而杭、永、瑞金诸村落，萧然无鸡犬矣)。二年正月，张肯堂师驻上杭。阎寇间道至汀，火攻丽春门弗克(是年五月，南京破。七月二十八日，建昌永宁王起兵于兴国县。是岁除夜，永宁败死)。八月，有粤寇不知主名攻归化不克，复攻清流不克。十月，粤寇复抵归化城下，大治攻具。知县华廷宪告急，巡道于华玉提兵御之。三年六月，长关黄通率田兵数千袭宁化城，其党黄吉亦率田卒千人袭清流城。八月十八日，我师入闽关。唐藩自福州来奔，大兵追及之，殪百户闵时，杀忠诚伯周之藩，执唐藩于赵家塘，絷曾妃、沈嫔、陈嫔及内官，死者十余人。冬十一月，杀明学士傅冠。四年六月，知府李友兰、总镇于永绶提兵往宁化，招抚长关贼黄通余党，复往清流，余燦受抚。八月，永宁王妃彭氏据九龙砦，寇归化，败奔洋源。十二月，寇陷连城。五年正月，大兵复连城，执李士藻等磔之。二月，彭妃复率范继宸、廖必明等数十人出归化雷涧。参将王梦煜邀击之，执彭妃，旋奉旨绞于汀州灵龟庙(妃死日，责数郡邑官，词义慷慨，毫无惧色云)。四月，宁化贼邹华率邱选合大禾尚等攻其邑，副总高守贵却之。五月，流寇乘江西金声桓变，聚众十数万逼郡城。总兵于永绶、副将高守贵力御之。八年二月，宁化宁文龙杀其副将鲁云龙，总兵王之纲发兵勦之，无功而返。
　　康熙十三年三月，耿精忠反。二十九日，伪檄至郡，叛将刘应麟据城以应。十四年，叛将刘应麟索民助饷。十五年五月二十日，叛将刘应麟结海寇陷汀州。十二月二十三日，大师至，应麟自焚其居而遁。

丛谈(附)
　　新罗城，一云在龙岩。《漳志》云在汀州境。《一统志》云，开元末于新罗故城东，置长汀为汀州府治。《寰宇记》：开元末，新罗令孙奉先，昼假寐于厅事，见神曰：“吾新罗山之神，从府主，求一牛食。”按此则新罗乃山名，当在长汀之西，晋唐因之以名县，非今之龙岩城。即古之新罗城也。(旧志)
　　唐时开福、抚二州山洞，置汀州。今考：州南境，旧为新罗县，隶泉州。北与石城、南丰、将乐、建宁、泰宁为邻。南丰隶抚州，而建、邵犹未郡，诸县所隶，非抚即福。时闽中只福、建、泉三郡尔。故以二州言，而四山崇峻，盘互交锁，其民狞犷，郡盗屡作，当时谓之山洞固宜。(唐志)
　　归化明溪乡，有莘七娘墓。七娘五代时人，从夫征讨，夫没于明溪乡，七娘葬之，即居明溪。溪有驿，宋时有客假馆驿中，夜闻吟诗声甚悲苦，客使反之，再诵琅琅然，其词曰：“妾身本是良家女，幼习女工及书史。笄年父母尝爱怜，谐得良人作鸳侣。五季乱离多寇贼，良人被命事征讨。提携奔逐道途间，忽染山岚命丧夭。军令严肃行紧急，良人命殁难收拾。独将骸骨葬明溪，数尺孤坟空寂寂。屈指经今二百年，四时绝祀长萧然。未能超脱红尘路，妾心积憾生云烟。”达旦，客以语人，书其事壁间而去。乡人因构室墓前祀之，祷祈显应。绍兴、淳熙、端平间，累著灵异平寇贼，勅封惠利夫人，加福顺。文天祥提师过庙，诗云：“百万貔貅扫虎狼，家山万里受封疆。男儿若不平妖乱，死愧明溪莘七娘。”(闽书)
　　《上杭志》宋皇祐间，贡金百六十七两。按史，太平兴国初，天下产金六州，闽惟汀有之。至是中书备对，其数可考若此，今则亡矣。山川所产，何常之有。(旧志)
　　宋嘉祐中，蔡襄守泉州，有布衣投刺上谒，自称宁化九龙道士。襄不知其为神也，延之入，忽不见，取刺而观，得诗云：“远远青青叠叠峰，峰前真宰读书翁。半岩冷落高宗雨，一洞凄凉吉甫风。溪隐豹眠寒露落，井凋凤宿旧梧桐。九龙山下英雄气，尽属君王宇宙中。”明年，襄过九龙谒庙，亦答以诗。(闽大纪)
　　郑文宝过缑氏山，有诗云：“秋阴淡淡秋云轻，缑氏山头月正明。帝子西飞仙驭远，不知何处夜吹笙。”后晏殊守洛，过而见之，取乐天语书其后曰：“此书在在处处，有神物护持。”又题绿野堂诗：“水暖凫鹥行哺子，溪深桃李卧开花。”欧阳修谓不减王摩诘、杜少陵。惜其全集不传，脍炙诸公谈薮者，仅存此尔。(黄仲昭省志)
　　吴简言经巫山神女庙，题绝句云：“惆怅巫娥事不平，当年一梦是虚成。只因宋玉闲唇吻，流尽巴江洗不清。”是夜梦神女来见曰：“君诗雅正，当以顺风为谢。”明日解缆，一瞬数十里。(黄仲昭省志)
　　郡人林氏，其先尝为郡守，罢任家居。一日天忽雨钱，庭院充积。林乃整衣冠仰天谢曰：“非常之事，必将为祸，速止于此，林氏福也。”应声而止。所收已钜万矣，(闽书)
　　景德四年丁未，汀州黔卒王捷，自言于南康遇异人姓赵氏，授以小环神剑，盖司命真君也。宦者刘承珪以闻，赐捷名中正。是年五月十三日，言真君降于其家之新堂，是为圣祖。而祥符之事起矣。(纲鑑)
　　王世贞曰：陈有定被执死，竟不辱身而易志。彼其起农贾，夺所业而兴，非有父兄服体之素也；从市人子弟约束乌合，非有吏士之守也；竿旗而刃，非有武库之利也。一旦委质，雷蒸龙变闽粤，中立兵革之间，越山海而委输，彼其反掌瞠视，为陈张所为，岂不易易哉。卒至驱妻子骈首东市，乃其喻于节，明矣。吁有定亦人杰哉。
　　定光伏虎禅师，勅命二道，文皆番字，内夹译文一纸，为至正二十六年。考元世祖及顺帝，俱以至正纪号，未详何属。但外国番文，左书横读。今二勅写从左边起，而读却从直，岂元受命之日，参夷夏而用之耶(按元史载，世祖在位一十六年，此云二十六年，则其为顺帝时无疑矣。旧志讹)。
　　汀猺人与虔、漳、潮、循接壤错处，以盘蓝雷为姓，三姓交婚。女不笄饰，裹髻以布，男结髻，不巾不帽。随山种插，去瘠就腴。多于深山中编荻架茅为居。善射猎，以毒药敷弩矢，中兽立毙。其人入城贸易，多竹器、蜂蜜及野兽、山禽之类，不输官差，自食其力，了山主税赁尔。《桂海虞衡志》：猺本盘瓠之后。范晔《后汉书》盘瓠帝黉之畜狗，负少女入南山，止石穴中，生六男六女，自相匹配，织绩木皮，染以木实，以为服饰。楚粤为盛。闽中高深山溪之处，间有之。槃、蓝、雷其种类也，汀人呼为畬客。(旧志)
　　《唐书》：宦官杨思勖，罗州人。田令孜，蜀人。而宋陈石堂普皆以为闽人。按：唐时诸道进私白，闽中为盛，坐是闽多阉。私白者，阉儿也。然则思勖、令孜，大抵然矣。汀之先代不可考，其在明，归、永间有之。归化则有萧通(东厂)、萧忠(司礼监)、杨昌(东厂)、张昇(景泰甲戌内台，习天文，掌进奉御左少监)、萧兴(御用、监)、连通、陈广、邓忠、阮澄、黄永法、杨明(司礼监秉笔)，共十一人。永定则有廖堂(差镇中州、河田等处)、廖广(尚衣监)、廖宣(御马监)、廖銮(司礼监)、廖辉(内官监)、廖忠(御用监)、廖祥(都知监)、游孜(御马监)、游泗(司礼监)、罗成(镇守孝陵衙)、张祐(内官监)、张旭(尚膳监)、赖升(酒醋局大监)、温祥(内隶监)，共十四人。至天启间，有司礼魏良卿，原籍连城，而不附魏珰之焰，亦宦寺中之铮铮者矣。
　　明潮阳林大钦，及第假归，道经杭邑，旧有偶句云：“白水磜头，白屋白鸡啼白昼。”未有对者。大钦随地询名，去县五里许，得句云：“黄泥垅口，黄家黄犬吠黄昏。”人称其工丽。盖白水磜、黄坭垅，悉县辖也。(上杭县志)
　　赖子俊、廖高满，皆上杭人翁婿也。子俊传其妇翁张德之术，于每年端午，探取百毒虫，封贮瓦礶，自相残食，逾年起视，独存一虫，形如蚕色。用金三四片，茶叶枫香养之，择日占断，一年当用几次，依占取出虫糞，秘置饮食中，使人腹痛，死后魂魄为之力作，坐是致富。翁婿递相承受，逢朔望日，夫妇赤身拜祝云“金蚕公，金蚕娘，我家夫妇没衣裳”等语。万历三十一年，本乡曾莲峰，廖永祥等，连遭毙命。事发，到官验尸，黑虫群飞，搜其室金蚕在礶，用炭火烧绝，二恶并服上刑。大凡蓄蛊之家，久必为祸，须以银物伴送亲密，或置道傍，谓之嫁金蚕。万历四十六年，归化人杨兴、严孝孙、冯崑山、温三九、邓苟先等，互相传授。乡民罗守仁、罗瑞等，遭之惨毙，临葬，棺内如水动，及开视，尸皆成血水，骨节皆有虫眼。事发，供吐请神咒语，称“茅山一郎、茅山二郎、金花小姐、梅香小娘，早到炉前，存留形迹”等语。其被害魂魄，或午后，或夜间，有冷风一阵，即能见形，令其耕田插稻，无往不可。解法用茶子壳煎汤饮，泻毒尽愈。(旧志)
　　崇祯五年九月，汀兵自雩都回，带有铁粟，云“天雨者。”状如小麦，三角，外有衣包，色黑味甘，煮而食之，能饱一日。(旧志)
　　汀俗：四月八日，僧为乌金饭，即青精饭也。杜诗：“岂无青精饭，使我颜色好。”一名南天烛，又曰“黑饭草”，以其可染黑饭也。道家谓之青精饭。故仙经云：“服草木之正气，与神通。食青烛之津，命不复陨。”盖谓此也。(旧志)
　　崇祯八年，武平西门人钟七满，见里长钟凤翔，领金花千余金解省，诡言欲看亲考贡，相约同行。先至石牛驿，呼店家置酒，自言预熬凉药解暑。凤翔等六七人，随欢然卸担而入。同伴银匠刘日章，舆夫张甲稳、谢十满大嚼，即刻跳跃而死。凤翔至三盃，头重牙闭，忙呼水解。七满更以沸汤进，凤翔别呼豆水、菜水、桐子水，稍解渐甦，即以遍救诸人，约保佥集。擒七满发其囊，得断肠草二包，解府置辟。(旧志)
　　国朝顺治丁酉春，上杭梅山洞章姓者，为虎所衔，越五十里，至一寺门，虎委章于地，章急呼僧求救，僧于门隙中见虎，反键其门，虎又衔章置之于家。计二日，往返将百里，肌肤无稊米伤。章遂披剃学佛以终。(《仁恕堂笔记》)
