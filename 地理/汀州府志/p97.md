<!-- { "loadSidebar": true } -->
　　刘氏女　宁化人。生不茹荤，喜文墨，九龄，与人谈道若夙解，自誓不嫁。及笄，父母许嫁石城何氏子。行甫越境，忽有白鹅从天而下，乘之飞去。邑人建祠于上升之地。郡以状闻，赐额“蓬莱观”。郡守陈轩题诗云：“白鹅乘去人何在？青鸟飞来信已遥。若使何郎有仙骨，也须同引凤凰箫。”
〔元〕
　　月光禅师　宁化人。生于元初，家贫，事寡母，以孝闻。饲鸭田间，亡其一，虑失母欢，取泥抟一雏补之，母遂莫辨。尝言“欲归”，人问“何归”，曰“欲西归尔”。后一日，坐化田间。久不还，母趋视之，异香缭袭。母抚之曰：“汝真西归耶?”点头者再。乡人异之，以金漆垩其身，祀焉。时大德四年也。

〔明〕
　　王破头　不知何许人，头破一鏬，因以自名。嘉靖中，由武平来上杭，假寓县北。有童子鬻茄，破头戏取茄置头鎼中，顷刻尽。童子泣，破头笑曰：“勿忧，茄还尔家矣。”归视果然。尝取杨枯稍花和药炼之，立成白金。人叩其术，秘不传。元夕燕坐，谈苏、杭灯花之盛，破头语：“众暂瞑目，随我往。”众因遍览其胜，少顷还。居一岁，辞去。众约同时分饯以试之，破头同时各赴宴，若分身者然，比晓，遂不见。
　　满和尚　宁化人，俗姓王，法名性满。弘治十年，住持沿口禅关，修参有悟，坐化一室中，三年面色如生。里人赖志亮以金漆、胶土固之，至今犹存。
　　无空上人　汀州人。与逸士谢韶、李植友。韶病，无空往视，诫韶子曰：“有二耗鬼索馔，与之即愈。”后三年，复至韶家，曰：“可备丧具。”韶果无病而逝。
　　大　智　河南人。云游至永定，兀坐屠傍四十九日，或与之金，不受。屠子曰：“僧不受金，岂受吾刀乎?”乃怀刀而去。屠子感悟，披剃为僧。时募铜铸观音像，跃冶不成。师曰：“午当成像。”日午，果有陈商携金二锭投之，像成，见金锭于衣札间，届期示寂。
　　僧了证　姓钟，武平人。出家云游，后归灵洞，结草以居。谓侍者曰：“吾缘尽矣。”当擥揫草鞋为别，乃草大字云：“来时本无，去亦非有。珍重诸人，月明清昼。”掷笔，趺坐而逝。有舍利塔在灵洞院。

〔国朝〕
　　至道禅师　名性戒，本吴中人。明崇祯间，至上杭，结茅庵于小吴地之马头山。顺治三年，示寂，遗命僧众六年后依教焚化。至期启视，肉色不坏，骨节珊然，里人惊异，即遗蜕，漆之以金。

卷之三十七　列　女

淑媛　节孝　贞烈
　　《二南》言王化而及其民者，仅《兔罝》一章。《桃夭》、《芣苢》、《汉广》、《汝坟》与夫藻苹之妇，草虫之妻，则多述女德，岂其时之治，易于妇人，而难于男子耶？朱子谓，周公采先世风俗之盛，被之管弦，以为房中之乐。又推之以及于乡党邦国，使天下后世之修、齐、治、平者取法焉。然则女贞妇顺，治化之原，不可不慎也。汀山盘水驶，风气廉直，闺门之内，多敦礼法、重廉耻。其不幸而为未亡人者，亦知从一大义，之死靡他。夫富贵之家，既珈翟其身，而又有里宅之表，棹楔之旌，亦足以报之矣。而茅檐泥户，竹钗椎结之妇，或忍泪食贫，或含笑就烈。虽其志不为名，而未始不可以风，乃当世士大夫公论之所不及。而一二有志阐扬者，又无从得其轶事，勒之金石。遂令空谷幽兰，终同萎草，是可叹也。故特广为罗访，亟加表章，使下里笄髽女流亦得与冠裳争光日月。是编也，较中垒、蔚宗辈之所纪载加盛焉，足以见风俗之美，而圣化之所及者宏也。志列女。
〔宋〕淑媛
　　晏氏　宁化人。嫁为曾氏妇，夫死抚幼子。绍定庚寅，寇破宁邑，晏依山为砦。贼遣人索妇女、金帛甚急，晏召田丁谓曰：汝曹衣食我家，念主母当用命。不胜即杀我，无被贼辱。因解首饰悉散与之，田丁感奋。晏自挝鼓，使婢鸣金，贼败退。乡人挈家趋砦甚众，晏助其不给，又析砦为伍，互相应援，贼不能攻，全活老幼数万人。招捕使陈遗以金帛，晏悉散给其下。具请于朝，封晏为“恭人”，赐冠帔，补其子为承信郎，名其砦曰：“万安砦”。

〔明〕淑媛
　　萧氏　连城戴景祯妻。以赀闻邑中，为邑人建桥除道。正德四年，大帽山贼反，县令蒋玑筑土城守御，既成，欲建危桥数座，萧独力创西门焉。

〔宋〕节孝
　　王氏　长汀吴宅祖妻。适吴，未期夫殁。王年十九，遗腹生男，两目俱盲，养姑抚子，竟全其节。
　　马氏　五十七娘，长汀人。洪武初，承元兵乱后，民多离散，氏抚养幼弟马千七郎，终身不偶，年八十二卒。后弟千七郎御寇有功，封武略将军。
　　章氏　长汀庠生黎有纲妻。夫卒，苦守养姑，忍艰鞠子，以节终。
　　熊氏　名真，长汀张璘妻。年十六归璘，十八而寡，家贫无子，孝事舅姑。舅姑殁，丧葬尽礼。
　　曾氏　长汀赖绍祖妻。方笄适赖，未二年，夫殁，父母令改适。氏剪发为誓，立姪祯为嗣，抚教成立。
　　孟氏　长汀杨琛妻。年十九，琛疾革，悯其无子，令再醮。氏指天为誓。夫卒，以苦节终。
　　康氏　名祥姑，长汀康惟德女。性至孝，侍养父母，刻不忍离，立誓终身不偶。卒年八十七。举人黄益纯为作《孝女传》。
　　曾氏　长汀诸生沈志妻。夫没，无子，以犹子为嗣。未几，嗣子、孙相继亡，氏与妇黄氏、孙妇林氏抚孤。曾孙士衡、士鑑以孝廉显。人称一门三节云。
　　丁氏　长汀郑尚敬妻。年十七适郑，半载夫殁，遗腹生男应登，孀居五十余载。
　　李氏　名足姑，长汀彭泰妻。嫁五年而泰亡，遗腹一子阅七月生。舅姑难其守，涕泣绝粒数日，舅姑知不可夺，听之。子俊成立，氏以寿终。
　　陈氏　名细姑，长汀庠生胡富妻。富卒，细姑年艾无子，以死自誓，以夫姪公荫为嗣，五岁而殇。细姑始终不渝。
　　赖氏　名官姑，长汀修业妻。年二十二而寡，誓不再适。舅姑分田十亩膳之，田复漂没，氏日夜纺织自给，终无怨言。
　　廖氏　名三娘，长汀王珪妻。珪死，孤楫三岁，舅姑欲令改适。泣曰：“无子犹当以节死，况有孤在。”卒抚孤授室，生孙三人。以寿终。
　　王氏　长汀李有仁妻。年十八夫亡，无嗣，矢志不嫁，寿至八十，始终一节。当事为请，建坊以旌。
　　李氏　长汀陈三畏妻，知县李一钥女。夫殁守节，始终不渝。
　　伊氏　长汀刘羽妻，诸生刘藩母。藩周岁失怙，赖母成立，食饩于庠。
　　李氏　长汀庠生刘芳继室，佥事刘辅国母。国早失怙，李抚诲成立，有声仕籍。
　　赖氏　长汀庠生黄钺妻。钺没，赖守志甘贫，孝事耄姑。孤道源，亦能承母训，有声艺林。有《节孝录》，中丞萧奕辅为之传。
　　赖氏　长汀孝子邱文岐妻。年二十六夫亡，子应春亦殇，家徒四壁，甘心苦守。当事给租赈恤。
　　赖氏　长汀周机妻。于归二载而夫亡，氏欲以身殉。念祭祀乏主，姑嫜无依，择继承祧。以节兼孝，成直指表旌其门。
　　梁氏　长汀毛家妇。生子四龄而夫没，父母欲嫁之，不可。家贫甚，忍饥推食哺儿。屋漏十年不葺，父诘之故。氏曰：“儿卧榻也，孙幼男子，何可令其升屋。”其守节循礼如此。
　　赖氏　长汀曾廷琏妻。年二十而寡，苦守四十余年。
　　张氏　名睿娘，长汀举人胡一中妻。一中卒，氏抚孤自守，冰操凛然。
　　黄氏　长汀庠生马乾妻。乾守御牛头路岭，战殁。氏孀居守节。郡守杨世芳给双井官田养之。年七十六卒。
　　张氏　长汀李淇妻。年十八而淇卒，抚孤士琛，饮荼茹苦，有人不能堪者。后琛成立，为邑诸生。以苦节闻于郡，旌之。
　　钟氏　长汀李潞妻。年二十五潞殁，子士相方六岁，坚心守节，年七十卒。事闻，旌表。
　　胡氏　长汀廪生康其达妻。达殁，氏年二十，苦志守节。子廷祯入邑庠，事母以孝闻。
　　陈氏　长汀夏鎜妻，诸生夏大任母。孀居守节，教子有声，寿至八十四。
　　叶氏　长汀罗员妻。员卒，氏矢志孀守，始终无玷。
　　林氏　长汀陈镳妻。夫死，家贫，纺绩抚孤，人钦其节。
　　赖氏　长汀康镛妻。夫死，抚孤子其英，著声黉序。
　　陈氏　长汀黄金榜妻，庠生黄庆云母。冰霜立节，训子有声。
　　伊氏　长汀李一锭妻。年十九，锭死，遗腹生子涞，纺织养姑，画荻教子。寿八十三。万历中旌表。
　　李氏　长汀邹富瑶妻。年二十而邹殁，氏不肯再适，矢志养姑，寿九十六。
　　马氏　长汀陈于陞妻。夫死，教子力学。崇祯十六年，御史陆清源旌曰：“三雏并翼官墙，不负和丸之意；二子均沾廪饩，庶酬画荻之劳。”
　　张氏　长汀康璜妻。年二十而寡，忍死鞠孤，事舅姑以孝著。
　　吴氏　长汀胡克忠妻，事继姑孝，克忠殁，遗孤三月，继姑欲夺其志。氏之死靡他，孤赖以全。
　　赖氏　宁化人。衡州教授海孙女，配邑人李勣年。二十寡，孝事舅姑，姑以其未有子，令改适，赖曰：“敢玷吾祖乎？”
　　伊氏　宁化雷廷秬妻。年十九夫亡，剪发自誓，抚孤炳龙成立，孝养老姑，守节四十八年。御史张三谟题旌。
　　伍氏　宁化人。许嫁雷廷种，未归而种染疾，遂请休婚，伍氏坚执不从，归种家，扶持夫疾。更十四年而种卒。有讽之再醮者，伍太息曰：“昔雷氏休婚，吾年二八耳，此时不归雷，谁强我者。食苦至今，何为出此言乎？”于是人益钦服。
　　张氏　宁化刘辛一妻。年十九辛一殁，存一女。父母令改适，张以死自誓，语及辄痛绝。事姑孝谨，年八十余卒。
　　罗氏　宁化人。主簿罗全女，年十六适阴茂伦。伦死无子，罗自誓曰：“烈女不更二夫，古有是训，今命不辰，誓与亡人同归耳。”遂孀居苦守。
　　谢氏　宁化罗仲伦妻。年十八而伦殁，遗腹生子钦吉，矢志抚孤。吉又夭，乃择姪为嗣。存亡一心，迹不及庭。
　　张氏　宁化夏应芳妻。年十八而芳殁，无嗣，家徒四壁。氏断发矢志，纺织自供，始终全节。
　　吴氏　宁化罗政妻。年二十而政夭，氏矢志苦节，不以无嗣易念，清苦自励，历五十年。
　　阴氏　宁化人。姑姪一门，一为伍常训妻，一为伍应毅妻。青年苦守，风节相绍。
　　陆氏　宁化伍得高妻。蚤寡，守志不渝，抚孤儿底于成立。
　　黄氏　宁化巫永誉妻。夫死，辛苦抚孤，克全其节。
　　伍氏　宁化诸生雷瀚龙妻，贡生雷祯母。菇苦训孤，有声艺苑。
　　黄氏　宁化张良谟妻。孀守抚孤，始终不二。
　　杨氏　宁化雷吟龙妻。守节抚孤，卒年八十四。
　　谢氏　宁化庠生伍经世妻，庠生伍美萃母。守节尽孝，人无间言。
