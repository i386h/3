<!-- { "loadSidebar": true } -->
　　李　琛　武平人，以贡生授海澄教谕。时山寇窃发，琛断其归路，领兵捣穴，招抚有功。
　　李　焜　连城人。父卒，祖母年九十余，焜偕妻周氏左右就养，朝夕不懈。崇祯己巳岁饥，倾囊赈济，多所全活。后以恩贡授程乡令，将赴任遘疾卒，邑人哀之。
　　黄志杰　宁化诸生。年五十无子。尝读书郊外，道由厕屋，见柱悬包袱，迄暮无收者，守以待旦。果有长沙攸县人哀号求索，志杰讯之。自言千金行贾，耗折垂尽，仅存百余，昨遗于此，今当丐死长途矣。志杰持还之，其人惊喜，出半相酧。志杰曰：“吾年五十无子女，己之家产不知遗谁，况身外物乎。”其人叩头祝颂而去。次年，志杰生一子，名极，后即为攸县令，人谓还金之报。同时，有连城人黄景晖者，亦还江冲枢遗金数十，不受其谢。
　　阴祖善　宁化人。有偷儿入其室，祖善曰：“子为贫耳，可伤也。”解囊金赠之，慰勉而去。有鄒氏子为债家所窘，鬻子妇偿之，将别，哭甚哀，祖善为代偿，免其离异，退而焚其券。凡宿逋者尽捐之。
　　伍福合　宁化人。三兄俱亡，遗孤六人，抚之如子。值大疫，诸侄病，福合躬汤药，一夕数起。崇祯丙子，邑饥，福合首倡于本坊城西庙施粥，贫民赖以更生。族戚贫者皆周给之，有族子穷而鬻其女，福合赎回，治装嫁之。邑令每称其善行，以为民劝。
　　李　洞　连城诸生。祖文有还金、建桥之善。洞性尤孝友。亲殁，庐墓三年。
　　罗元象　上杭监生。崇祯十年，杭遭寇警，罄赀助饷，守葫芦隘，有捍御功。
　　张　镔　长汀人。年五十无嗣，妇为纳妾，以义却之。当花烛夕，促送女还，不索其聘。明年，妇遂生子。
〔国朝〕
　　胡士铨　长汀人。弱冠与父避乱山中，食尽，家人不敢出，士铨潜自踰岭，竭蹶负米，以供二亲。后析产，以腴田讓弟，自取硗瘠。父疾，日夕哀祷，焚券施金，以祈父年。
　　沈明谟　连城人。顺治初年，岁饥，出粟赈贷，乡人得活者无数。同邑谢献民、罗元会、杨显圣、杨桢、童介臣、罗兆麟、童上策，皆有赈饥功。
　　林国材　武平人。慕义急公。顺治戊子寇警，岁饥，出粟、制纩，遍济穷乏。
　　曾　锳　字叔启，汀州诸生。尝作寿山、万行二桥，费颇不赀，人咸德之。
　　李士闲　汀人。事继母孝。顺治戊子岁饥，煮粥一月，不给，以豆继之。时饥莩载路，士闲掩骼埋胔以千计。
　　李日觉　连城人。佃户某母死，谋鬻子以殡，日觉罄所收租赠之。
　　张振名　长汀人。家贫，负薪供母，晨起治爨，候母盥洗毕，躬进饮食，日以为常。郡守王廷抡礼之以励俗。
　　卢光万　永定诸生。当鼎革之际，土寇延蔓，官军欲尽剿之。光万虑株及无辜，率众攻，擒殄其渠魁，馀悉平。
　　危璧宿　武平人。母病，衣不解带。顺治庚子，寇犯境。出粟赈贫，全活甚众。
　　伍安国　宁化人。当鼎革初，民苦于供兵。安国出己财，代为区处，赖安堵者百千家。石、宁寇讧，率众守陴。后海孽已靖，复出己财招辑，居民获安聚焉。子应长、孙立愫，皆以孝友闻。
　　李君郁　连城人。贸易延津，见途死者殓之。与友同客沙阳，友覆舟丧赀，计欲自尽，君郁力劝曰：“子有老母在，何敢死。”倾囊赠之。同邑沈敦临，亦以三十金赠友之覆舟者。
　　张尧衍　字孕元，宁化人。顺治初，击流寇，以勇闻。岁凶赈济，数里之人赖以甦。尝市一小力，已成券，其父不胜悲，遽还之，不取其价，且赠以粟焉。
　　黄应显　宁化人。尝捐千金造石亭、建长桥，以利行者。
　　余生明　清流诸生。事祖父母、父母，孝养备至。姊与兄嫂皆寡，祗奉惟谨，抚甥、侄有恩。六世同居，门内雍肃。上杭黄金元亦五世六十馀口同居共灶，门无诟谇之声。
　　熊楚宝　字珩卿，武平国学生。值岁洊饥，施粥三年，全活数千人。又构桥梁，修道路，施衣棺，恤贫乏，维日不足。同邑锺复昌、王裔荣，亦有义行，仿佛楚宝。
　　邓星弁　字岳缨，清流人。孝友乐善。康熙丁丑、辛卯、雍正丙午，三次岁祲，发粟赈饥，存活无算。
　　钟　壎　字友仲，武平恩贡生。孝事九十岁老母，处兄弟友爱，教授生徒，累谷三百余石。康熙丁巳岁饥，罄出之，减价平粜，为粥赈饥。同邑锺承祚、林甡、曾廷英、王习基、锺峋、王廷英、锺期明、谢湘、锺镜，于康熙甲戌、庚子，雍正丙午，各有赈饥功。
　　阴上升　宁化贡生。常发粟赈乡里。又逆旅中，全贞妇节操，以义行闻。
　　徐世举　宁化人。戊子，山宼掠乡人并其族众十馀，拘拷以要重赂。世举倾家赀以赎之。又建桥、修路、置塚、施棺，好行其德，至老不倦。
　　余有光　字光宇，宁化人。尝宿富家楼，拾金百两，告主人还之。康熙丁巳、丙子岁祲，设粥赈饥，全活甚众。同邑曾一正，于康熙戊子、丁巳、丁丑，亦有济贫义声。
　　曾应兆　宁化人。筑亭砌路，乐善不倦。有负债者将鬻妻以偿，应兆解囊代还，乡人传为盛事。
　　李梦宪　字昌臣，武平监生。母患疯疾，出入背负，历三十余年。宗族贫乏者济之。康熙甲戌岁荒，捐谷赈之。辛巳，邑民半罹水死，瘗之。壬午岁又饥，复赈之。
　　卢　英　永定贡生。事嫡母、生母，色养惟一。葬舅氏遗骸十余具，岁置田以供祭。邑令延为山长，以累年积谷供生徒膏火资。又于抚溪河涧舍田设舟，以免病涉。著有《四书会参》行世。子祖禧，戊子举人，博学善属文，教谕仙游，有贤声。
　　官显科　宁化人。有悍卒掠一妇，拷于科家，科询其自来，则其父尝被害于科，致破千金者也。科不宿仇，以金赎而还之。
　　李梦箕　连城贡生。当甲寅耿逆之乱，胁就伪职，变服遁山中。丁丑赈饥，存活甚众。
　　梁梦渭　字姬求，归化人。以孝友闻。倡革大当，戢奸商之荼毒者。甲寅寇作，联络各村，互相援救，乡人得安堵焉。
　　廖季翘　永定人。侍奉父母，虽处穷约，而洗腆必丰。母病丧明，以舌舐者六年，浣涤躬亲，举动必循礼法。雍正三年，诏旌其孝。
　　李元春　字统阳，长汀诸生。顺治戊子赈饥，建南山桥，盖驴子岭茶亭，以利行人。筑土堡以御寇。其子栋克承父志，修祖茔，济贫乏，建虎坑桥。乡有俞氏子遇虎，有乔独力救之，人服其义勇。
　　谢恩庆　字有荣，连城人。孝友敦大节，急公慕义，于桥梁、道路多所修葺，人乐称之。
　　曹　馨　上杭诸生。尝捐赀新文庙、建祖祠、修族墓。康熙丙辰，叛将刘应麟勾通海逆攻城，馨率众捍御，贼知有备，解围去。
　　谢云龙　字天会，归化诸生。性乐善。尝有某负债，又为他债家所逼，将鬻妻，云龙闻而力阻之，并焚己券。后读书僧寮，被盗，知其主名，置不闻。
　　曹　燫　长汀诸生。康熙十六年祲，煮糜以赈。有族伯母童氏，孀贫无子，供衣食者三十馀年，人称其义。
　　李维垣　字拱辰，归化贡生。邑苦大当之累，讼于官，得免。康熙丙子、丁丑，饥民多聚为寇，维垣率众捍御，邑赖以安。
　　赖良球　归化贡生。康熙甲寅，耿逆变起，伪帅刘应麟捕勒授职，不屈而归。又为伪令倪铨搜获解送，复以计免。终惠安训导。
　　罗其丰　清流人。时曹天贵寇掠，父被执，其丰随父往，昼夜号哭，贼义之而归其父。次年，陈煛复寇，筑土堡为一乡守御计。丙午岁饥，煮糜以饲饿者。
　　马履序　字彬然，长汀廪生。孝友乐善。康熙戊子岁祲，出官籴田庄积谷以赈饥。耿逆之变，负父逃萧屋山，募乡勇为守御计，乃免于患，乡人德之，从祀忠孝祠。孙在时，字躍宜，邑增生，还潮州饶廷用遗金八十四两。乾隆中，事上闻，勅下旌表。邑令方暨谟作传。
　　曾绍文　武平人。正直端方。尝于鸳鸯岭置田种树，以荫行人。同邑林树达，捐田及山木，建古楼冈、溪东乡二桥。监生王抡亦有修学、建庙、造桥、砌路功。
　　罗士质　字亦文，宁化人。事亲以孝闻。里中贫不能娶、病无医药者，资助之。辛卯，邑大饥，士质散给粟米数百石，富人争相慕效，全活无算。寿八十八卒。
　　梁任衡　归化人。康熙丙子、丁丑岁饥，煑粥乡衢，减价平粜。同邑太学生李维均、梁茂利、丁善询，亦有赈济功。
　　吴上显　归化人，父之祥。以友爱闻。上显承父志，捐二百金构祖屋，族众欲以田酬，却不受，仍充为祭田。同邑曾华翰亦捐田充祀，族人德之。
　　邱　铭　字旂生，上杭诸生。尝捐田一百二十亩，以为通族赡丁之资。后丁配于粮，即以其田供祀。
　　李图南　连城人，康熙庚子举人。方正严慤。有邑令杜姓者，其父亦曾宰连邑，旧有祠，士民改祀朱子。令至，欲复之，图南力持不可。令怒，欲中伤之，吹求其疵，不可得乃止。雍正八年，隶户部观政，漳浦蔡世远荐为国子学职，未仕而卒。
　　赖　相　长汀人，性乐善。尝置尝田，建祖祠，修学宫，立义塚，造当坑桥，砌青泰里道，约费千金，人咸服其义举。
　　郭　宪　字光史，上杭庠生。慷慨好施。邑中文塔颓圮，捐千金为修筑资。复扩祖祠，置祀田，修南关桥，浚太平坊井，施九州亭渡。好行其德，至老不倦。
　　伍奏旋　宁化诸生。康熙丁丑、雍正丙午岁饥，出粟百余石，煮糜以赈。妻雷氏奉夫遗嘱，建安宁桥，费金四千余两。
　　许佐翰　长汀监生。尝独力修祖茔，建宗祠，置祀田，费颇不赀。复捐三百余金，建大潭、永寿桥，行人德之。
　　王大宁　宁化监生。康熙丁丑、辛丑、雍正丙午，三次赈饥。尝捐金百余两，造三札岭石桥，行人德之。同邑曹舜闻、雷闻远，赈饥造桥，与大宁相类。又赵朝天、伊天祚、伊天祥、黄嘉製，皆有济荒功。
　　李兆蕡　字实涵，长汀廪生。性严正，言动无所苟，博学能文，尤究心于四书五经。著有《四书集腋》、《五经旁注》，藏于家。
　　李其羡　清流人。立木塔，瘗骷髑，置田以供祀。子昌贤，易木以石，约费千金。
　　阙廷枢　永定廪生。五世同爨。丁未水灾，倾赀以赈。子文成，进士，宰乐陵，有政声。
　　吴　璘　永定人。与兄璇均有义声。毛邑令题其墓石曰：“七奏杭粮义民吴璘之墓”。
　　闵文思　长汀诸生。尝捐祀田，焚逋券，还遗金。甲寅耿变，拒伪职不受。
　　闵遇亨　长汀人，拔贡生，谕德化。当耿逆之变，力拒伪命。子泗驹，为贡生，敦厚周慎，里党恒矜式之。守令钦其家学，相继为义塾师者数十年。
