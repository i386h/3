<!-- { "loadSidebar": true } -->
　　先农坛　在郡东郊外。国朝雍正五年建。长汀附郭，不别为坛。
　　郡厉坛　在府治东北朝天门，每岁三月清明日、七月望日、十月朔日致祭。以城隍主之，邑厉坛附。
　　里社坛　乡厉坛　与府县坛同日致祭。
　　军牙大纛　原有庙在卫内，后毁。藏主于兵器房，霜降日迎主于演武亭，有司致祭。
　　文庙　在郡学内，崇祀配哲两庑俱同。京师各县俱有。
　　崇圣祠　名宦祠　乡贤祠　忠义孝弟祠　雍正二年建，各县俱有。
　　节孝祠　雍正二年建，各县俱有。
　　关帝庙　一在文厂右，一在仓坪，一在登俊坊，一在新丰坊。其余小庙在各坊乡者不载。
　　城隍庙　在郡治通津门内，唐大历间创。宋崇宁间，赐额“显应”。明洪武间，诏封“监察司民城隍显佑伯”。正德十三年，同知陈袞买民田二十亩九分以给守者。嘉靖三年，知府邵有道修建厅堂、寝室，旁为廊房；又以军园近庙不洁，以官地易之，维墙为界。
　　长汀县城隍庙　在府南仁爱祠，万历间建。
　　灵龟庙　在府治堂后西北。
　　曾公庙　在朝天门内。
　　药王庙　在登俊坊。
　　东平王庙　在郡治东惠政桥，今废。
　　白马庙　在郡治预备仓后。闽越王常乘白马，死后民思祀之。又有小庙在十字街。
　　顺则王庙　在郡治镇南门外。宋建炎间，瘴厉大作，郡倅许瑞妻梦金紫人曰：无如杨州紫苏散。问其官族，自称郡城废庙王。明日，如方施药，全活甚众，乃访旧址创庙。
　　五通庙　在郡治东崇善坊，宋绍兴间建，郡守周晋书额。
　　灵显庙　一在朱紫坊，一在朗星坊。
　　许真君庙　在府治南。
　　仁威庙　在广储门外。
　　助威盘瑞二王庙　在府东南驻扎寨。相传神汉末人，御敌死城下，郡人祀之，号石固大王，累著灵异。庙前涧水暴溢，有神像乘流而至，屹立于石固之右，众并祀之，号石猛大王，以息火患功，封石猛助威王、石固盘瑞王。宋元丰中建庙，元朱文霆为记，明弘治七年修，国朝重建。按文天祥《纪神录》云：“神兄弟虔州人，隐于农。汉灌婴讨南粤尉陀，固与弟猛诣军前，请扼陀出入之路，由是陀臣服，后人怀其德祀之。”《寰宇纪》云：“灌婴掠地江南，神见峰顶，以捷期告。宋濂碑亦云：神为兄弟，赣人也。此则旧志大讹。”
　　三将庙　在县南鄞河坊。相传神有三姓，曰陈、曰云、曰傅，显于汉，庙祀已久。明正德中，廖永昇等捐资置田五亩以供祀。
　　马王庙　在大教场。
　　惠泽龙王庙　在郡东。旧为雩坛。绍兴中，郡守陈升祷雨辄应，为创庙。淳祐辛亥大水，神像皆漂荡，王像岿然波涛中，独无恙。今废。
　　湘洪广济大王庙　在郡东二十五里。
　　洪统军庙　在郡治青泰里，唐时统军洪元故居。庙有像，乃其遗蜕，有印曰“大唐统军之记”，并剑存焉。后经火，印、剑腾去。火已，乃于平田中得之。旧志作龙龟庙。
　　邹公庙　在县东上保乡，神名应龙。唐元和壬辰及第，封鲁国侯，卒葬于此。乡人立庙祀之，祈祷辄应。宋绍兴、绍定间，戎马冲突，公神兵嘿助，荆襄、虹县、两淮、南京、灵璧、江州，皆以捷闻，封昭仁显烈威济广祐圣王。
　　萧公庙　晏公庙　三闾庙　俱在宣成里。
　　汉王庙　祀昭烈帝。
　　石湖庙　祀宋范成大。
　　涂赖二公庙　在平源里。
　　天后宫　在朝天门外。
　　七圣宫　元帝宫　在南山下。
　　望春宫　在攀桂坊。
　　文丞相祠　一名东山书院，祀宋文天祥。明万历间，增祀李纲。春秋致祭。
　　道南祠　在郡治西。嘉靖中建。祀宋先儒程颢、杨时、罗从彦、李侗、朱熹，乡人又以杨方配焉。春秋上丁后一日致祭。有田在青岩里。
　　紫阳祠　在云骧阁。
　　崇德祠　在府学明伦堂左。
　　王文成祠　在郡治西。崇祯间，郡守笪继良建，祀王守仁。捐资买民田一十七亩，又捐俸买租二十石零，为祭祀修整之费。
　　陈尚书祠　在县儒学，祀宋县令陈显伯。
　　笪公祠　在文成祠右，郡守笪继良讲学其中，后改为祠以祀。曹学佺有记。
　　忠爱祠　在府学右，明天顺中建，祀推官谢得仁。有祀田，在张坡大埔上金斗山口、竹挂坑等处。
　　愍忠祠　在郡丽春门内。明崇祯中，郡守笪继良建，祀指挥张大伦、王应官、李铎、刘震、于百户，镇抚陈应龙、段元望、丁显闽、刘尧、张机等及亲丁邓五。岁以春秋上戊日有司致祭。
　　仁爱祠　在府治西，祀郡守杨世芳。
　　报德祠　在太平桥，祀郡守潘民模、李自芳。
　　徐公祠　在济川桥，祀郡守徐中行。
　　青史万年祠　在徐公祠左，祀郡守史邦载、万振孙，郡丞陈善行。
　　谢公祠　在邑城隍庙左，祀长宁县令谢天佑。
　　邱公祠　在郡治西罗汉寺前，明万历三十五年，长汀等县士民祀长汀令邱民贵。
　　吴公祠　在府城东七里，明弘治间建，祀郡守吴文度。钟文俊有记。
　　董公祠　祀总兵董大用。
　　祠山行祠　祀宋郡守李华。
　　邵公去思祠　在郡东吴公亭左，祀知府邵有道。
　　利涉祠　在太平桥，祀知府胥文相。
　　别驾祠　在府东郊，祀别驾王吉人、吴应午。
　　义士祠　在四保里，祀庠生马乾。
　　潘公祠　在府东苍玉洞，祀巡道潘阳春。
　　郡伯祠　在郡东郊，祀郡守沈应奎、姚之兰。
　　温公祠　在郡东郊，祀县令温景明。
　　沈公祠　在郡东郊，祀郡守沈侍卿。
　　郡丞祠　在郡东郊，祀熊茂松。
　　郭公祠　在郡西郊，祀邑令郭时鸣。
　　两台祠　在郡东郊，祀巡抚熊文燦、陆问礼。
　　郑知郡祠　祀宋郑疆。
　　张知郡祠　祀宋张昌。
　　召杜祠　在郡东，祀邑令萧奕辅、薛应聘。
　　寇公祠　在郡城外朝晖楼内，祀推官寇从化。
　　王朝奉祠　祀邑人王格。
　　陈公祠　在郡南宝珠峰。明万历间，郡丞陈善行讲学其中，后改为祠以祀。
　　朱公祠　在郡东郊。明天启间，祀兵备道朱大典。
　　顾公祠　在郡南郊，祀兵备道顾元镜。有祀田。
　　唐郡伯祠　在丽春门城楼，祀郡守唐世涵。一在古城万安桥。
　　黄郡丞祠　一名五经书院，祀郡丞黄色中。邵捷春有记。
　　唐司理祠　在郡城东朝天门，祀司理唐錫蕃。
　　杨公祠　在百步铺，祀署知府杨卓然。
　　郑公祠　在河田，祀郑从吉。
宁　化　县
　　社稷坛　在县治西。
　　风云雷雨山川坛　在县治南。
　　先农坛　在邑东郊，国朝雍正五年建。
　　邑厉坛　在县治北。
　　里社坛　乡厉坛
　　军牙大纛　原无庙，藏主于兵器房，霜降日迎主于演武亭致祭。
　　文庙　崇圣祠　名宦祠　乡贤祠
　　关帝庙　一在石牛驿，一在上进贤坊，一在龙门庵左。
　　城隍庙　在县治东。
　　连山庙　在县东黄龙岗，神姓廖名忠，陈、隋间人，没葬于连山，邑人祀焉。宋绍兴间，有灵芝生殿中石上，闻于朝，封广济王。咸淳中，有御寇阴迹，加封英济广惠王，妻赠协济惠妃。
　　普惠庙　在县内五灵山，神姓时名阅。唐时人，偕妻英氏，以艺游宁，卒葬于五家山，土人因祠祀之。后有寇警，祷神而寇退，旋生芝五本于墓上，有司以闻，封晋惠孚宁王。
　　惠应庙　一在县城隍庙右，一在北门驿左。
　　东岳庙　在邑治西南五里，邑人王槐开有记。
　　东西宫庙　在县治左。
　　武德王庙　一在县北，今废；一在怀土，一在南平寨。
　　五通庙　北门坊、东门外、会同、招贤等里俱有。
　　李公庙　在永丰里，祀唐银青光禄大夫李文昌。
　　南山庙　在马家围。
　　天妃庙　一名夫人庙，在县南塔下街。
　　白马庙　在县北翠华山。
　　伊公庙　白水庙。
　　大忠祠　在县西南三里，地名草仓，即显应庙，祀长孙将军。将军名山，为伪闽将，护刍挽至县而没，屡著灵响，民庙祀之。宋丞相李纲迁谪经祠下，题诗于壁曰：“不愁芒屦长南谪，满愿灵旗助北征。酧彻一盃揩泪眼，烟云何处是三京。”嘉靖间，知县潘时宜移草仓神于后堂，特祀李纲于中堂，改祠额曰“大忠”，拨民廛五、官塘四，岁收税以供祀。
　　招捕祠　在县南，宋绍定间祀招讨使陈。元时毁。明洪武间改创连山行祠。嘉靖间递有更改，至三十五年因产芝，兼以灾、寇，祷屡应，复为连山保障神祠。有廛租供祭。
　　唐知郡祠　在县南，正德间祀郡守唐淳。今改书院。
　　张公祠　县志作表忠祠。在县东五里峡石。明嘉靖间，郡守马坤建，祀祭酒张显宗。岁收租一十石供祭。翁正春有记。
　　仁爱祠　在龙门坊。明万历甲辰，祀知县唐世济，后毁。崇祯乙亥间重建。
　　三教祠　在东门外。
　　楮公祠　祀邑令楮国祥。
　　万公祠　祀署邑通判万邦宪。
　　忠义孝弟祠　节孝祠

归　化　县
　　社稷坛　在县东南山。
　　风云雷雨山川坛　在县东北五舍岭。
　　先农坛　在县东郊，国朝雍正五年建。
　　邑厉坛　在县东北赖家山。
　　里社坛　乡厉坛
　　军牙大纛　原无庙，藏主于兵器房，霜降日迎主于演武亭致祭。
　　文庙　崇圣祠　名宦祠　乡贤祠
　　城隍庙　在县东登科坊。
　　显应庙　宋时建，祀莘氏圣七娘。旧传，神五代人，从夫出征至归化死，乡人立祠以祀。凡祈禳皆应。宋绍兴中，阮定等作乱，民祷于神，获平之。后姜大老、黎七等后先窃发，及戍兵赴建康者，皆仗神威破敌。端平中，封惠利夫人，赐号曰“显应”。元末，又助陈有定破贼罗天麟、曹福山、马文甫等于扶竹凹。明永乐中，沙寇陈添保等攻掠至明溪，闻哨声震天，惊遁。此皆灵迹也。六月十一日神诞辰，士庶焚香迎赛。有田塘百亩，岁供祀。
　　灵应庙　在归下里。
　　忠臣庙　在县北柳杨大陂。正统中沙寇剽掠，推官王得仁破敌有功而死，里人立庙祀之。
　　西山祠　在县东南沙阳紫云台。明天顺中，里人罗黯茂建，祀罗从彦。
　　龟山祠　在城东龙湖里，宋儒杨时生处，祠即其宅也。
　　三茅祠　在县治前。
　　杨公祠　在县治广济街。明正德间建，祀县令杨缙。嘉靖间毁。万历十六年，知县庞一夔迁主合祀于章公祠，以其址建社学。
　　章公祠　在白沙桥东，祀县令章宗实，后以杨缙合祀。王世懋有记。
　　文兴祠　在书院内，祀邑令陈正蒙。
　　文昌祠　在城东白沙桥。
　　义勇祠　在城东平。明嘉靖中，巡检顾辉及邑人陈珪、珪姪铎，御贼力战而死，合祠以祀。
　　忠义孝弟祠　节孝祠

