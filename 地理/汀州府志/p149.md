<!-- { "loadSidebar": true } -->
　　龙湖之阴，有层崖千叠，峥嵘乎如弥天之陵者，曰天上冈。襟万壑而逶迤，带千林而彷徨。祢莲峰而顾复，孙铁岭而磅硠。连阿雾拥，叠嶂云翔。爰有一阜，若蹲若耸，或低或昂。我仪图之，俨一灵龟突踞于大山之旁。苔袭褶以为衣，卉层被以为裳。石嶙峋以为甲，树纵横以为章。于嗟活兮，其仪不忒。虽非六眸，灵蠵是忒。伭衣蜿蜿，。就而睨之，头昂足踞。是云龟山。一田叟策杖而来，曰：“此山也，是宋儒产于斯，因取以为号者也。”粤自麟吐玉书，泰山巍巍。濂、洛、关、闽，岱宗衍支。吾道南矣！嵯而矗而。贤人之生，千几百年，突兀于斯。呜呼！名山三百，支山三千。彼龟山者，递而蜿蜒。李、罗、朱、蔡、胡、刘之伦，往往融结而为山川。维昔杨、游同立，雪深三尺。岂伊及门，亦既入室。高山万仞，咫尺宫墙。嶻嶻嶪嶪，龟山之乡。睇灵蔡而羡异，幸无怪测蠡之与亡羊。于是徘徊未去，目逞神留。念鸿儒于硕学，遡颜朋于冉俦。或因裔以遡统，或探原而叩流。慨高山而仰止，怅古今之遗丘。幸万古之不夜，辟堂搆于南陬。昔金人且有问曰：“先生其在否？”岂生长于东南，不责沈以何尤？于是歌曰：龙湖汤汤，浏泓潺灂。龟峰层翠，如莲吐萼。海滨而邹鲁，非兹而孰啟尔宇！邹鲁而海滨，非兹而孰觅厥津？扶风绛帐，西蜀玄亭。曷如堂庑，春秋荐馨！岁五百之前兮，尔挺嶙峋；岁五百之后兮，孰绍门闉！
灵洞石赋
 林宝树

　　灵洞之山，山重水复。小洞二十八，大洞三十六。千峰列锦绣之屏，万壑鸣佩环之玉。搜奇伐奥，难罄其幽遐；望远窥高，莫穷其起伏。观表洞玄，院名天竺。风生而松杉沸涛，雨过而莲英飘馥。犬嗥旭影之桑，莺啭春阴之竹。然而板桥九渡，游客迷踪；磴道层攀，山僧茧足。其中奇险多石，可得而悉录焉。一仙人升车石也：丹梯玉级，弭节应绳。鹤驾凌而轻举，鸾骖躡而上腾。御气之轮，行虽不蹍；乘云之辙，迹尚可凭。一仙人棋枰石也：古洞长春，花源清宴。抛金简以夷犹，寄手谈而消遣。子声既寂，遥同汉魏无征；棋局犹存，不与沧桑俱变。一元龟石也：盘廻溪岸，蹲踞洞门。不任稽疑之用，偶同神物之形。验厌邑之露珠，图书有象；综参差之萝叶，卦画成文。绿树阴森，知千岁灵游荷盖之下；碧流浩渺，恍当年瑞献洛河之滨。一燕岩石也：窍穴玲珑，千门万户。绣幕低垂，玄禽集处。春风初暖，芳林曳汝红裾；秋露渐零，丹壁戢其翠羽。高栖非同大厦，阴雨无虞；周垒不必新泥，绸缪自固。最可流连者，丹井三石也，上曰杏桃：恐是瑶池之畔，疑为渤海之洲。西王母骋心宴乐，东方生姿意遨游。历数千年，宁无花实之可採；经亿万刼，惟抱潺湲以长流。中曰海螺：尔乃满貯香泉，长萦翠荇。殊鹦鹉之霞杯，异沧溟之美产。岂是白银盘里浮青黛，拥一堆于君山；何如红粉队中斗绿蛾，供五斛于隋院。下曰龙湫：内若江渊之突广，外如罍爵之圆匀。鬼斧神工，类刻雕所制；天施地设，非陶铸而成。波涛喷雪，吞吐争鸣。迷寻珠之罔象，若掣电之雷霆。或曰：其中盖有龙蟠焉。方潜未跃，吸露兴云。日丽而金鳞焕耀，霞飞而五采缤纷。石之瑰玮，纪于前闻者如此。其余若牛峰巍石干霄，曲涧之乱石如浪。莫不屹然嵚崟，岿然偃仰。擅天地之雄奇，增山川之郁壮。所以葛孝先望紫气而停騑，碧沼之丹源如故；李忠定披烟霞而结契，苍岩之书室依然。肆仙侣修真之紫府，亦宰臣寄迹之东山。何必岱岳之霖雨崇朝，金华之白羊成队，殆为福地洞天者欤！

九龙滩赋
 〔国朝〕吴士宏

　　维牛、女之分野，据形胜之上游。割版图而置邑，地实隶乎沙、尤；其山则崇冈复岭，突兀崒崷；其水则蚓结虫镂，衡缩蟉糅。垂危倾注，乱石绸缪。其激如矢，其旋如毬。厥有九龙之滩，实界清流之壤。悬崖怪石，飘忽震荡。日月蔽亏，乾坤沆漭。高迥接乎云霄，深不测乎寻丈。其挽舟而上，则峭壁倚空，望若垂幌。攀藤缘萝，神智昏恍。其放舟而下，则编竹箬楫，以蔽怒浪。篙师尺寸，随势俯仰。山岳为之动摇，百灵倏其来往。征夫顾而徬徨，壮士增其慨慷。其状则角浪四峭，上壮下杀；直鼻圆鬛，鳞爪如画。其声则伐鼓鸣钟，鞠旅誓戒；万马奔腾，洶湧澎湃。传呼班玄济之官，夜缒入阴平之界。其数则江津七门，归州三叱；辰州百曳，桐庐七里；皆不足乎大观，独用九而自拟。彼夫或号吕公，或名佛子。瞿塘、滟滪，涪陵、铜柱，亦安能仿佛其崔嵬，窥瞷其涯涘！其在春夏之际，则巨涨奔号，关门偪仄；云树苍茫，水天一色。其在秋冬之交，则岪郁盘纡，林木翳黑；飞瀑怒涛，行旅萧瑟。道鲜五丁之开，人立蚕丛之侧。将鼓棹而神伤，恨奋飞之无翼。吾闻东海之勇士，吕梁之丈夫，斩蛟浮渊，探骊取珠。诚能轻千仞之险，捐七尺之躯，使其覩地形之阻隘，观水势之嵚岖。亦何能不呼仆夫而返驶，招舟子以邛须？乱曰：王道荡平兮，不競不絿。出险就夷兮，式廓皇猷。岳修贡兮川效珍，宝鼎见兮景云浮。海晏河清兮，又何况夫一隅之水不循轨而安流！
五马朝天赋
 钟文杰

　　壬子之秋，例明年朝会之期，分符策命，守镇藩维。万雉贵专城之牧，九州赖方伯之司。左据函谷之险，右阻太华之面；南极占城之臂，北枕居庸之眉。执玉帛者万国，莫不于是时而肃朝仪。若乃邦君，特出人表，摘髭颔以舒怀，步云衢于周道；惊风雨于阵馀，驱海涛于笔杪。越英俊于三千，俯云烟而独扫；庆尧天于世泰，跳禹浪于春早。是以腰闪金章，瑰玮焕烂；文翁遇而短吁，黄霸见而长叹。骇旷世于未闻，幸今时之罕见。繄昔下车起瘼，拔瘁理乱，丝续坠绪。集流亡，抚黎庶。嘘离火而灿天休，鼓巽风而扇妪煦。草木变以生辉，山川灵而增瑞。由是，贪婪之胎骨既换，痒疴之肌肤亦苏。政馺沓以屹立，事偃蹇以撑扶。恁缤纷而刊落，从轇轕以分疏。至若介有展禽，清无杨密；慎于伏潜，勤于运甓。菁莪盛而誉髦，声教行而焕奕；岁月富而弦歌，犁锄闲而袯襫；币帛足而桑麻，机杼实而絍绩。尔乃当时，揽辔一方。翻云吐雾，续纪缀纲。绣衣春明，白简飞霜。飒萧蓼以飕飗，纷辟易而仓皇。功伟政成，从容觐阙，拱斾环旌，西城迓别。突潋滟兮鹅黄清，沥飒拉兮码碯凸。谦光而盘桓，聊容与而周折。维时天地朗，日月昭。草色委，秋风光；潭镜澄，山花遥。竹马夹道，童稚欢谣。干旄飘扬，邦君入朝。举额恨恳留之无力，攀辕觊恩我之有要。想其优哉，至止帝京。衣冠盛会，车马候迎。调和鸾之节奏，勒鞗革之鞶缨。整偪芾以拜瞻，望金阙于平明。目紫禁之开张，耳龙铜之铿鍧。振玉珮之琅琅，响璜珩之铮铮。曳珠履之趋跄，饬豸冠之晶荧。舍鸡舌之馨香，面龙楼之峥嵘。伛偻昂思，龙颜咫尺。叠足俨容，报政述职。唯帝曰俞哉，尔政卓异。三年有成，古人何愧。必诏以爵，藩臬之位。必表以章，公卿之配。顾吾人可得借寇一年，俾袞衣绣裳少留于东山之外。于是击节而歌曰：“邦君未来兮政丛挫，邦君至止兮民相贺。阴阳调兮野无饿，法律明兮人无过。男女各有事于农桑兮业无堕。勿以朝天报政兮留我王佐。”歌竟，拜手绸缪，众怀错落。五马遥入于长安之都，乃独怅望于汀城之郭。
蛟　湖　赋
 伊元复

　　河山旷渺，林涧萋迷。翠微处士，流连久之。庆阳春之艳冶，睇草木之芳菲。携酒与客，访古探奇。翠华山之北也，蛟湖在焉。天辟灵源，人传修褉。往而观湖，湖在平地。一洼清注，腾澜海峤之墟；数亩寒塘，汎影温泉之气。远绝溪流，深无涯际。金堤浴景，浚灵脉于天潢；玉鑑凝华，涣清澜于地肺。尔乃神姿渊湛，妙道清津。毓彲龙之异类，蕴珠贝之奇珍。松篁绕径，兰芷横汀。既流甘而布濩，疑汎玉而沉晶。当其雾雨凄凉，关河寂寞；沬起涛廻，鱼沉雁落。望赤松而不来，笑兴公之骇愕。迨夫天清地宁，烟澄日丽。荇藻参差，鸥鹭游憇。士女藉草而穿花，父老提壶而祷岁。吾想其留青绝壑，凝碧遥山。绿绮泓澄，暗洩瑶池之液；苍波淡荡，潜廻泗水之澜。邀来宝月，荡碎朱珊。颗颗明珠散出，溶溶雪谷吹残。秋雨蜚空，冷浸悬厓之岛；春花照岸，香浮曲涧之湾。嗟夫，烟波无极，风景萧条。探骊珠兮何处，望鳞鬣兮飘飖。鲲乘云而变化，鹏击浪而扶摇。吊匡庐之頳鲤，想洞庭之碧箫。沧溟变而渐浅，河汉隐而绝遥。惟荒陬之一勺，注天壤之灵膏。彼其明洁无滤，渟涵莫测。持盈引满，敛万顷之波涛；而运广怀卑，溉三秋之稼穑。环岩谷以栖迟，抱涟渏而晏息。风恬浪静，仍浴日而浮天；雨霁虹消，亦耀金而沉璧。鹜飞霞落，依稀彭蠡之湄；洞邃花深，彷佛武陵之迹。岂功德之分支，抑蓬、瀛之余沥耶？繄彼蛟湖，太阴之毖，巨浸之都。滟滟珠光，瑞绚龙池之色；盈盈锦浪，祯分凤沼之符。奉浮河之金检，溯驾海之丹书。幸观光于妫渚，愿陪景于华胥。
豸山书院赋(和朱子白鹿洞赋原韻)
 〔国朝〕秦士望　邑令

　　学烹鲜于文水，守闽海之岩疆。览莲峰之耸秀，爱芬壑之精良。寻幽兰于南谷，荫垂柳于北山之塘。既历游以属目，得蹲伏之奇冈。虽松柏之蔚茂，奈丰草之颓荒！慨形胜之久淹，未经赏识而埋芳。语良友曰兹土，可作塾而为庠。友闻言以首肯，情欢忭而洋洋。嗟哲士之遐升，岂天闭乎文运？鲜合志以同修，任刍荛而来混。念胜地之难逢，恐终遗乎肥遯。幸诸生之殷勤，乘公余而来问。因慷慨以倡建，实嘉予乎后进。分戔俸以鸠工，虑力绵而或倦。因质诸垂绅委佩之士，谁不欲造就乎子孙？愿集腋以成裘，曾盈绌之奚论。夫既许我以劻勷，群投我以柬书。谓兹正学之宜兴，洵资多士之楷模。亦既吻乎予心，更无烦于咨诹。竭终岁之缔造，释工役之奔趋。树濂溪之道范，绘太极之妙图。继以洛水之风规，复诵西铭于横渠。维紫阳之遗训，兼妥灵爽于庭除。是皆接心源于洙泗，允异代而同符。筑睪望之层轩，浚云液而堪集。探月珠之光圆，邃齐惺惺而可入。采天香于蟾窟，有仙梯之能给。惟叹遗经之精微，非余固陋者所可缉。行将延乎鸿儒，庶有裨于传习。觊明善以复初，幸大道之卓立。获敬义之纯修，择中庸而固执。纵来眼底之浮云，亦可以无心于俛拾。乱曰：石迸清泉，音鸣璆兮。亭立丹嶂，虬枝樛兮。春弦夏诵，优且游兮。穷源濂、洛，泽长流兮。驰心征逐，徒为忧兮。所好可从，其将何求兮！

莲峰山赋(略节)
 童日鼎(我梅)

