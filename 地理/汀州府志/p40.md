<!-- { "loadSidebar": true } -->
　　儒学　在县东二十里龙湖，先儒杨时宅故址。先是，明成化七年，巡道周谟、知县郭润建学于城西明溪驿前。十七年，教谕陈冠建后堂为讲习所。弘治六年，知县姜凤建棂星门。正德二年，知县王凤建尊经阁。嘉靖四十年，知县张宗实修葺。万历十九年，知县许岸、署教谕陈振阳捐俸修棂星门，左右竖立两坊，于泮池右构省牲所。三十九年，知县周宪章重修。四十五年，知县涂希禹改建于东门旧常平仓。天启七年，巡道朱大典、知县庞景忠改建城北，后毁。国朝康熙十一年，知县黄易始详请改建今所，工未竣。二十年，知县王国脉成之。雍正三年，知县周畿重修。今中为至圣殿，两翼为东西庑，前为戟门，为泮池，为棂星门，殿左为崇圣祠，祠前为明伦堂，殿右为先儒杨时祠，前为名宦、乡贤祠，又前为省牲所，为神厨，为神库，殿西为仪门，为学门，教谕、训导廨仍在旧学。
　　射圃　在旧儒学后。成化间改迁城东山川坛左。崇祯十年，署县周谋重建。
　　学田　万历间，知县庞一夔给归上里随图田二十亩二分；又，知县史载德买民田一亩八分。国朝康熙间，总督姚启圣、知县王国脉共捐一十六亩。
　　学仓　在明伦堂西北。
　　正音书院　雍正七年，奉文将城内义学改设。
　　峨嵋书院　在县北，即学宫废址。雍正十三年，邑人黄虞夏等公建。
　　文昌书院　在城东白沙桥右，后毁。国朝康熙十八年，邑绅士萧徽声、李珍等重建。
　　社学　一在广济街，一在西门外宾饯亭，一在石珩乡，一在荐福寺。雍正二年，新设四所，一在归上里，一在归下里，一在柳杨里，一在中和里。

清　流　县
　　儒学　在县北皇华驿故址。先是，宋元符间，知县刘叙建学县南。崇宁间，迁县东。建炎间，摄县事颜熙迁今所。绍兴间毁。十三年，董谅创两斋廨舍。十八年，县令张秀颖创大成殿、棂星门，旋毁。端平初，县令王元瑞建大成殿，后郡守张翀建明伦堂。嘉熙间，邑人林奕建据德、依仁、游艺、居敬四斋。元至正间，又毁，惟大成门存。明洪武二年，知县朱仲恭复建大成殿、两庑、戟门、棂星门，殿后为明伦堂，东西建养贤、育才二斋、宰牲房、馔堂、厨房、廨舍。三十二年，知县朱忠创学仓。永乐间，又毁，惟仓厫仅存。十八年，知县宋忠倡修。洪熙元年，知县李庠重建。正统间又毁。景泰间，知县江稷复倡修。天顺元年，知县吴中改建殿堂、棂星、两庑、斋坊、馔堂、厫宇。成化间，同知黄冕作仪门、石鼓。嘉靖十年，知县陆任忠建敬一亭。万历八年，知县邓邦髦重建。二十五年，知县翟廷策修。崇祯九年，署县事黄色中、知县邓应韬重新。国朝康熙三年，知县王笃亲、李舍培修。十九年，知县王鼎新复修。三十八年，知府王廷抡、知县王士俊倡捐重修。雍正十二年，知县杨中兴升高殿基三尺，棂星门易以础柱，筑露台。今中为至圣殿，为两庑，为戟门，为泮池，为棂星门，殿后为明伦堂，翼以养贤、育才两斋，堂右为敬一亭、文昌祠。魁星阁在殿左，名宦、乡贤二祠在戟门左右，教谕廨在殿右，训导廨在堂左，崇圣祠在城隍庙右。
　　射圃　在九龙驿左。
　　学田　明嘉靖间，知县史秉直置三阁尾田米五石五斗。崇祯间，知县邓应韬置桐坑租银五钱，林畬羊屎岭租米一石，温家山租米八斗，嵩溪租米一石五斗。国朝康熙间，总督姚启圣捐俸五十两，置田租米一十石四斗。
　　学仓　在城隍庙西，久废。
　　正音书院　在法海坊。国朝雍正二年，奉文设立。
　　义学　在法海坊。国朝康熙间，知县王士俊重修，置义田以供膏火。
　　社学　一在龙津坊，一在进贤坊，一在清德村，一在明伦坊。国朝雍正二年，新设坊郭里、仓盈里、永得里、四保里、梦溪里、罗村里、北团里七所。

连　城　县
　　儒学　在县治东北。宋绍兴四年，县令陈南创，后迁县东南尉司旧址。淳熙间，令常訚始徙今所。明洪武、正统间，屡经修葺。正德八年，巡道胡琏重修。嘉靖四年，提学邵锐改造棂星门，外竖泮宫、兴贤、育才三坊，泮宫坊外凿池一区，明伦堂前建门楼、甬道，中为桂香亭，亭后为尊经阁，东为乡贤、名宦祠，阁后为聚奎楼，东西南建号舍。二十七年，仍迁尉司。隆庆六年，知县陈三俊改为右庙左堂。万历三年，知县郭鹏迁于山川坛。十二年，知县朱九卿复迁旧址。二十九年，知县徐大化重修。三十四年，知县李待问浚池结砌。崇祯九年，知县陶文彦捐俸修启圣祠及东西两庑。今中为至圣殿，为东西庑，前为戟门，为泮池，为棂星门，殿后为敬一亭，为崇圣祠，明伦堂在殿之左，堂后为文昌阁，东为教谕、训导廨，前为大门，名宦、乡贤祠在戟门左右。
　　射圃　在聚奎楼东。嘉靖四年，知县方进修。崇祯十年，知县陶文彦重建。
　　学田　嘉靖乙酉年，童世坚捐田四亩，李稳捐田一亩四分八厘二毫，林会捐田塘一亩二分五厘一毫，又下则田五亩六分四厘，童大樑捐下田二亩三分七厘。
　　学塘　一口学宫前，即外大泮池；二口学后。万历十四年填塞，种树荫龙。
　　学仓　明伦堂西。
　　正音书院　在上庙前，雍正二年奉文设立。
　　邱氏书院　在莲峰宋邱鳞读书处。
　　社学　一在在城里，一在南顺里，一在北安里，一在河源里，一在姑田里，一在表席里，俱雍正二年新设。
上　杭　县
　　儒学　在县城北区，按旧志，宋乾道三年，随县自钟寮场迁今城隍庙地。嘉定十六年，县令赵彦挺迁治东一百步，建殿庑、明伦堂、崇德、广业、居仁、游艺四斋，后圮。宝祐五年，县令李务行重建，省四斋为二。正统元年，知县张琳建大成殿，殿后为明伦堂。景泰六年圮，知县黄希礼重建。天顺二年，棂星门圮，诸生李良等更造以石。成化八年，殿复圮，教谕胡匡易以石柱，并建号舍。十年，知县萧弘改建明伦堂，迁两斋于堂东西。十八年，知县李曰思重建。弘治九年，明伦堂圮，佥事周鹏、知县高以政重修。嘉靖二年，佥事王俊民拓地迁基，焕然一新。四年，巡道储洵重修。二十七年，巡道桂荣议复旧基。三十年，署巡道郑炯、知县赵文同竣工。隆庆五年，知县周裔登凿泮池，驾石桥其上，而移其前石表。万历二十一年，知县邓良佐重建。三十八年，知县倪应眷开凿泮池。四十五年，知县李自华修建。国朝顺治十年巡道郁之章、康熙十九年守道周昌、三十九年知府王廷抡、雍正六年知县赵孔超，倡捐修葺。乾隆三年公修泮池。今中为至圣殿，两翼为东西庑，为戟门，为泮池，为棂星门；旁为祭器库、典籍局；后为明伦堂；堂左为仪门，右为教谕、训导廨；仪门外为青云路，为大门；门左为省牲所；戟门左右为名宦、乡贤祠；其崇圣殿、尊经阁、敬一亭，皆在明伦堂后。
　　射圃　在学后东北隅。旧在察院行台。弘治元年，迁今所，知县徐绶建。崇祯十年，知县卢跃龙重建。
　　学田　旧有塘三口，贸为改学费。嘉靖三十二年，知县赵文同入乡官吴珂白沙里米一石三斗五升。万历七年，知县杨万春入田四十七亩六分。
　　书院　初创琴岗，后迁旧学，名曰文峰书院。
　　正音书院　城乡共一十二处，雍正七年奉文设立。
　　义学　城东西南北各一，康熙四十七年奉文设立。
　　社学　原设四所，在各寺观，年久寝废。国朝顺治十年，巡道赵映乘立讲艺堂于县治前。康熙十九年，守道周昌增设二所，一在县东北，一在县西南。雍正二年，新设四所，一在在城里，一在来苏里，一在白沙里，一在胜运里。

武　平　县
　　儒学　在县治西。先是，旧学在县东兴贤坊，宋乾道间，知县唐廷坚初建养士院。绍熙间，知县叶谦之重修，知县赵汝讘复建大成殿，后田圭、林震各创东西庑并棂星门。元大德间，知县李实新葺。明永乐中知县周能、教谕楼宗，天顺中知县袁旻，成化中知县刘哲，先后重修。成化十年，知县徐瑞始改迁今所。万历间，同知熊茂松重修。国朝顺治十三年，知县杨宗昌重建。康熙三十年知县裴振唐、三十八年署县赵良生、雍正九年知县金玉，相继增修。今中为至圣殿，为东西庑，前为戟门，为泮池，为棂星门；其旁为神厨、神库，为土地祠，为宰牲所；后为明伦堂，堂左右为教谕，训导廨，左为仪门，前为学门；堂后为敬一亭，亭后为崇圣殿；戟门左右为名宦、乡贤二祠。
　　射圃　在南门坝上。崇祯十年，知县左光明重建。
　　学田
　　正音书院　在城中。雍正七年设立。
　　社学　一在城北义学内，一在象洞寨，一在岩前，一在武平所，一在永平寨。俱雍正二年设立。
永　定　县
　　儒学　在县治西。成化十五年，副使刘城、参议陈渤、知县王环、教谕谢弼建。嘉靖间知县许文献、隆庆间知县谢良任、万历间知县许台，相继重修。国朝康熙十八年，教谕郭亨都、训导蔡祚倡捐修葺。今中为至圣殿，为东西庑，前为戟门，为泮池，又前为棂星门，为大泮池，其旁为神厨、神库、土地祠、宰牲所；殿后为明伦堂，堂左右为教谕、训导廨，左为仪门，前为学门；堂后为敬一亭，亭后为崇圣祠；戟门左右为名宦、乡贤二祠。
　　射圃　在儒学后，崇祯十年，知县徐承烈重建。
　　学田　知县何守成捐俸三十四两，置抚溪赖坑田七十亩，征租赈贫。
　　书院　在县南挂榜山，隆庆六年建，额曰“绿筠书院”。
　　正音书院　在城三所，在乡五所，雍正七年设立。
　　社学　一在漳南道左，一在卧龙山麓，今俱废。雍正二年，新设三所，一在城中文昌祠，一在丰田里，一在金丰里。
卷之十三　祠　祀
　　祠者，国之大事也。坛壝之设，不屋，以达天地之气；群庙则屋之，所以栖幽而妥神也。然非定国勤事、御灾捍患者，不在此数。故祀典所载亦仅焉。汀俗尚鬼信巫，土木而衣冠者，比比皆是。主持风教之君子不禁之，且纪之，岂不扬其波乎？夫祸福者，圣贤之所以定命，而庸众人之所以生其喜惧者也。今巫祝假神之言曰：尔惟忠孝良善则福汝，不则殃及之。是非神道设教之微意乎？《周礼》曰：以祀教民，则莫不敬。然则典制所载之外，丛祠古庙，苟非淫黩之甚者，亦可以无恶矣。志祠祀。
汀州府(长汀县　附郭)
　　社稷坛　在府城西，宋庆元间建。每岁春秋仲月上戊日，官备牲醴致祭。长汀县附郭，不别为坛。
　　风云雷雨山川坛　在府城南宝珠门。宋庆元间，建在社稷坛左。明洪武间，改置今所。每岁春秋仲月上巳日，官备牲醴致祭。长汀县附郭，不别为坛。
