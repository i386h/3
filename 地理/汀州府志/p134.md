<!-- { "loadSidebar": true } -->
　　臣待罪南台，近接邸报，山西道御史魏允贞条陈救弊一本，奉旨：“言官建白须顾大体、据实迹，虚心为国，言乃可行。允贞漫逞私臆，语多过当，姑降一级调外任。钦此。”臣窃惟皇上圣德天覆，从谏若流，迩者朝政一新，嘉言罔伏。即有不知忌讳者，悉从宽宥；何独于魏允贞所奏，有此处分。及详阅允贞条陈四事，其中委有如明旨切责者，罪亦何辞？但臣窃以为，魏允贞言官也。言官论事，各陈所见，使其言未必尽当，亦宜包容，以作敢言之气。盖天下事，恒惧壅阏不得上闻。而天威震赫，司言责者，往往以批鳞为虑，非圣明平日宽其触冒之罪，万一临大利害、大事变，谁肯为皇上直言者。且允贞言虽过当，心实无他，不过欲防微杜渐，以儆将来。所谓杞人忧天之见，初未尝有所指，而概疑其为私也。兹者蒙恩降调，在皇上之心无非少示惩创，使建白者不敢轻率进言耳。然臣以为惩创者，裁抑躁妄之微权；而优容者，广开言路之大机也。今降调之任既下，所以惩创永贞者至矣。若即从而宽宥之，则惩创之权与优容之仁并行不悖，大小臣工咸仰圣心之无我，而凡负一得之愚者，皆愿进于明廷以自效，岂不休哉！语曰：“主圣则臣直”。夫臣之直何与于主之圣哉？盖言之顺者，易从；逆耳者，难受。惟能包容逆耳难受之言，乃为盛德，而益见主之圣明。伏望皇王务悯愚狂，曲垂恩宥，将魏允贞赐还原职，则仁恩愈广，言路益开，而圣德之宽洪，垂之万世而永光矣！

 题建永定县疏

 高　明　都御史

　　题为处置地方事。据福建汀州府上杭县申备，通县里老、耆民廖世兴等呈称：本县所管太平、溪南、金丰、丰田四里，相去本县三百余里，接连漳州、广东地方，凡干办一应公务，往复动经半月。又兼地僻山深，人民顽梗，平居则以势相凌，有事则持刃相杀。天顺六年间，李宗政等聚众刼掠乡村。今成化十四年，锺三等又聚贼杀人。实因地方宽阔，治理不周。呈乞转达上司，添设一县管理，使公事易办，强梗知法等因，到院。臣会同镇守福建御用监太监卢胜等看得，民心虽愿建县，未审山川有无相应去处，选差有才识按察司副使刘城、布政司参议陈渤前去复勘民情，相度地势。续据各官呈称：备审上杭县里老、人民，万口一辞，俱言相应添设县分。又带同知县石塘并谙晓地理术人，亲诣太平、溪南、金丰、丰田四里，万山稠密，地方窄狭，内有溪南里第五图，地名田心一处，山环水绕，地方平坦，南北约有七里，东西约有四里，亩亩相连，居民相接，堪以开设县治。其地东至漳州府龙岩县一百四十里，西至广东程乡县一百六十里，北至上杭县一百五十里，俱各地里适均，相去不远。独于南至广东饶平县二百余里，相离路远，况彼处地名大靖、小靖，顽民节来侵害。合于金丰里地名三层岭，开设巡检司一所守御地方。查得上杭县总计十里五十九图，田地山塘共计二千七百九十七顷九十三亩，除环绕上杭县里分不动外，南以溪流为界，今拨溪南、太平、金丰、丰田四里属新立县分。但溪南里共该六图内第三图在溪北，及太平里共该五图，内第五图与上杭县相近，拆出溪南里第三图、太平里第五图，仍属上杭县管理。又，本县胜运里一十一图内第五图、第六图又与新设县分相近，拆出二图属新县所辖。今计上杭县共得六里四十图，新县共得四里一十九图，具结画图贴说，又呈到院。会同镇守福建御用监太监卢胜、巡按福建监察御史史阎佐，并都、布、按三司署，都指挥同知等官郑贤等，参看得上杭县溪南等里贼情已息，贼党多擒，其余胁从之徒尽行招抚复业，与太平等里民心乐从，立县实为子孙保家之谋。万山中惟田心地势宽平，可以立县，足为封疆巩固之规。揆之制度，百里一县，今约计上杭县南北该三百余里，理宜添县。欲于地名田心开设县治，取名“永定县”；又欲于地名三层岭开设巡检司，取名“三层岭巡检司”；又看得本地山多田少民稀，难设全县，乞勅吏部于旧任廉能相应官员中选除知县、典史、巡检、教谕各一员，前来创始。其医学、训科、阴阳、训术、道会、僧会，待知县到任以后揀选相应之人，起送赴部除授。但前项里分，民多贫窘，又有新招复业者。今创立县衙、儒学、巡检司、城隍庙并铺舍、医学等，衙门不取民间一钱一夫，俱会议于别项措置。木料工价足够取用，仍令原经手副使刘城、参议陈渤经营整理，分派田粮。仍将上杭县四里一十九图户口钱粮割入。新立县分属汀州府所辖。如此则良善之民有所依归，强梗之人有所钤束，地方有托，永远无虞，缘系处置地方事理，未敢擅便，具本专差某亲赍，谨题。请旨。

 乞免廷试疏

 李世熊

