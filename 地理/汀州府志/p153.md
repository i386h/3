<!-- { "loadSidebar": true } -->
　　未识徐高士，长怀郑子真。松深鳞自老，鹤瘦骨通神。大笔吹元气，心交讬古人。想来云卧晚，独酌醉花茵。

霹　雳　岩
 〔国朝〕罗槃任

　　鬼斧开青壑，翛然一径幽。寒花缠石罅，瀑水浸山楼。天奥疑风雨，岩深失夏秋。有颠能拜石，不负此灵邱。

　夏日登北极楼
 〔国朝〕李凌云

　　避暑高玄揽，言登北极楼。峰岚拖画影，萝薜荫泉流。下界人烟渺，天心景物幽。已忘尘暍甚，三岛共神游。

送汀州元使君
 〔唐〕张　籍

　　曾成赵北归朝计，因拜王门最好官。为郡暂辞双凤阙，全家远过九龙滩。山乡只有输蕉户，水镇应多养鸭栏。地僻寻常来客少，刺桐花发共谁看。
汀州道中
 〔元〕卢　琦

　　七闽穷处古汀州，万壑千岩草木稠。岚气满林晴亦雨，溪声近铎夜如秋。云中僧舍时闻犬，兵后人家尽卖牛。但得龚黄为太守，边方从此永无忧。

征漳寇经永定道中
 王守仁

　　将略平生非所长，也提戎马入汀漳。数峰斜日旌旗远，一道春风鼓角扬。莫倚贰师能出塞，极知充国善平羌。疮痍到处曾无补，翻忆钟山旧草堂。
龙潭夜坐
 〔明〕王守仁

　　何处花香入夜清，石林茅屋隔溪声。幽人月出每孤往，栖鸟山空时一鸣。草露不辞芒屦湿，松风偏与葛衣轻。临流欲写猗兰意，江北江南无限情。
岩前剿寇班师纪事
 〔明〕王守仁

　　吹角峰头晓散军，春回万马下氤氲。前旌已带洗兵雨，飞鸟犹惊捲阵云。南亩稍欣农事动，东山休作凱歌闻。正思锋镝堪挥泪，一战功成未足云。

上杭喜雨(二首)
 〔明〕王守仁

　　即看一雨洗兵戈，便觉光风转石萝。顺水飞樯来贾舶，绝江喧浪集渔簑。片云东望怜梁国，五月南征想伏波。长拟归耕犹未得，鹿门初伴渐无多。
　　辕门春昼犹多事，竹院空闲未得过。特放小舟寻急浪，始闻幽磬出层萝。山田旱久俄逢雨，野老欢腾且纵歌。莫谓可塘终拟险，地形原不胜人和。

上杭南泉菴
 〔明〕王守仁

　　山城经月驻旌戈，亦复幽寻到薜萝。南国已看廻甲马，东山初喜出农簑。溪云晓渡千家雨，江涨春深两岸波。暮倚七星瞻北极，绝怜苍翠晚来多。

秋日同宗子相游朝斗岩
 〔明〕徐中行

　　仙掌苍苍倚寂寥，群峰高拥万灵朝。泉飞南斗青天湿，地拔中原紫气骄。秋到白云留作赋，客来明月坐吹箫。相逢已在崆峒上，何用缑山问子乔。

题霹雳岩
 〔明〕徐中行

　　仙台高与碧云平，风驭泠然落太清。石室昼开丹灶色，天门秋度紫箫声。题诗此日鸿濛坼，把酒千山海月生。况有同心堪坐啸，风流谁似谢宣城。
题霹雳岩
 〔明〕宗子相

　　洞口垂杨系紫骝，碧云亭阁枕江流。天门昼宿双松雨，石磴寒生一笛秋。瑶草深山谁可赠，客衣南斗夜相留。酒阑共卧千峰月，未信华阳是旧游。

题朝斗岩
 〔明〕宗子相

　　百尺高岩插斗寒，鄞江江上长琅玕。泉声晓破千峰碧，树色晴吹万木丹。傲吏珮环云外见，中原风雨醉边看。十年各有冥鸿语，何地相逢始挂冠。

题道署阅古堂
 〔明〕范　辂

　　两经除夕客天涯，海徼山陬听暮笳。短烛虚堂摇剑影，冷香疎影伴梅花。寒侵病骨霜侵鬓，身在孤城梦在家。百计无过归去好，那能愁里度年华。

村　　居
 〔明〕胡　时

　　豆种南山秫种田，醒时独酌醉时眠。溪头水涨夜来雨，门外山连晓起烟。村鼓数声春社日，牧童一曲夕阳天。东邻老叟时相问，桑柘阴中话有年。

和韻题南泉菴有感
 〔明〕邱道隆

　　南征将士欲投戈，寻乐旌旗映薜萝。酒熟田家亲赛社，晚晴鱼舍乱堆簑。半帘风月吟中趣，一剑功名水上波。指点当年陈迹在，几人襟袖泪痕多。
吊陈平章故址
 〔明〕陈　甡

　　铁戟金戈战未休，犹余浩气在峰头。千群鼓角空残垒，一望山河只故邱。落日悲风闻勒马，荒原野燹忆焚牛。可怜胜国孤臣泪，洒向明溪作水流。
道　山　楼
 〔明〕张凤来

　　飞楼缥缈凌虚立，远树苍茫逐望低。二水净涵天上下，万峰遥接蜀东西。人宜高会情偏豁，景逼深春鸟乱啼。更上危楼望京国，紫霄清切五云迷。
邓于苏使君读书堂
 〔明〕张凤来

　　陡壁垂萝秋可怜，青枫隔水挂苍烟。倚云亭古苔花合，落月池清树影悬。石室霞封金母册，书台风揭子云玄。使君藻思谁能并，试读幽林白石镌。
玉　虚　洞
 〔明〕郑汝璧

　　赤城霞色接天台，琪树春深护石苔。混沌巧从中帝凿，崔巍雄自巨灵开。莲花晴滴诸天雨，石鼓风生万壑雷。吹罢洞箫黄鹤舞，不知身世已蓬莱。

东　华　山
 〔明〕裴汝甲

　　万壑涛生白昼寒，岩松拥翠拂林端。山迎秋色门前满，寺去钟声雨外残。即事参禅成顿悟。听泉留客足清欢。从僧少借蒲团坐，遥看云飞落雪湍。
渔　沧　庙
 〔明〕徐　渤

　　誓死宁辞抗贼功，登壇百战气如虹。鸱夷忽见浮江出，鸟革还看立庙崇。爵任银青标往日，兵嘶铁骑肃阴风。英灵不异平原守，千古还思祭祀同。

松　山　菴
 〔明〕赖道寄

　　败壁頺垣亦翠微，白云封处识荆扉。荒邨犬吠客初至，古殿灯明僧始归。溪渡夜寒龙入缽，祗园烟净鹿御衣。短篱之外香飚吹，何处腰镰糯秫肥。
草仓遗迹
 〔明〕黄槐开

　　丞相祠堂寄草仓，壁间留句照斜阳。一麾出守三持节，千载行人几断肠。蝉咽暮云悲旧国，马嘶寒雨泣空廊。採苹荐罢重回首，山鸟无声水满塘。

雪峰营垒
 〔明〕陈　喆

　　百折崔巍是雪峰，临高遥望瞑霞重。千山翠色林中刹，万壑寒声石底松。烽燧当年愁过鸟，旌旗何处捲飞龙。英雄一散空陈壘，疎木萧萧起暮钟。

宁桥夜月
 〔明〕彭士望

　　水屋连窗似舫居，出闉通市路还馀。扶栏野夕平烟暧，植棹溪明动影虚。寒镜射光翻宿鸟，新鉤沈曲逝游鱼。谁家一笛关山远，人迹霜浓十月初。

东山古渡
 〔明〕黄槐开

　　溪流远抱邑之东，溪上犹存旧绀宫。僧出晓船常载月，樵归晚渡递分风。障泥屡惜嘶骄马，遗迹都忘散落鸿。因忆故人从此去，鱼书珍重碧波通。
真　武　楼
 〔明〕彭士望

　　数仞飞楼指北杓，一声清磬出岧峣。欲呼天地聋俱醒，似接云雷手可招。破暗鸡催千古曙，忘忧酒到五更消。殷床怳荡东隅色，卧起心魂尽泬寥。
金　山　塔
 〔明〕彭士望

　　上指苍穹下碧芜，随阳归雁日边孤。标颠直破云怀出，磴道盘疑鬼力无。星汉河流声荡潏，曜灵华木影扶疎。高天有耳应还近，欲问鸿濛据稿梧。
丞　相　祠
 〔明〕彭士望

　　七十日留参政事，三千里送谪归人。悽惶汴洛无生路，辜负燕云未死身。鹃血空啼号望帝，石工欣羡讬安民。诗成列宿元精在，字字风霜泣鬼神。
翠华春晓
 〔明〕彭士望

　　北邙松竹古烟雨，乍雨晨开草细毵。起索梅花循一杖，往听鹂语佐双柑。晴郊雾歛游丝缓，曙陌香吹乳燕憨。随藉落英眠坐软，青天斜数雁群南。
南岭秋清
 〔明〕黄槐开

　　南岭秋风日夜清，芙蓉卓秀对孤城。山深雾豹文将变，天净霜鹰眼倍明。万里京华勤北望，千家禾黍乐西成。凭高谩笑蜩鸠辈，踯躅蓬蒿过一生。

岩　石　砦
 〔明〕黄宣六

　　带得烟云屐下飞，漫漫野马与尘吹。苍茫失却千峰影，寥泬都来万籁噫。无处商量天可问，此时浩荡物真齐。何劳海翮南溟息，始信神尻是日梯。

圣　水　泉
 〔明〕彭士望

　　东望苍苍祗树林，一泓鲜冽绀云沉。长年不食徒多恻，有客同寒可用斟。酒酿渊明成苦劲，茶邀鸿渐恣酣淫。贪泉若劝仍相饮，未腐夷齐冷铁心。
丰山化身岩
 〔明〕伍宣之

　　壶天小小碧岩居，得就丹砂几岁余。一似鹤归空色相，随将蝉蜕寄丘墟。由来幻裡身仍在，坐到人间世渐疎。视我形骸原土木，半生灰劫未曾除。

灞　湧　岩
 〔明〕叶元玉

　　金莲山寺万松阴，流水花开自古今。几发青螺撑佛顶，半岩秋月印禅心。满天风雨龙归洞，入座笙歌鸟隔林。骏马神鹰无觅处，一声鸡犬在云深。
秋日登雄镇楼
 〔明〕王乔桂

　　楼上轻阴散远晖，楼前落木正霏微。明霞暎树遥开锦，白鸟翻波细振衣。绝徼风清严部曲，寒林烟漠锁苔矶。层霄一望关河逈，极目溟鸿向北飞。
铜　　井
 〔明〕赵良生

　　一勺渊然浸蔚蓝，辘轳清响应澄潭。须知绠短难为汲，久信藏机未忍探。涉世浅深交取淡，置身廉逊饮能甘。夜来宝气寻常识，纵是金银也不贪。
瑞　华　岩
 〔明〕李世熊

　　流烟锁洞翠霏霏，扪到瑯扣石扉。瑶草未芽丹灶圯，紫囷长闭道风微。壁稜汰日澄秋魄，绿液淘山炼冷晖。最是前溪添淡荡，朝昏推送白云飞。
寒　知　堂
 〔明〕李世熊

　　瞥眼烟云拂栋生，青山披户订幽盟。情荒槐蚁皆连戚，裒至鳀鱼解弄兵。遂有马轩骄二室，肯将羊肆易三旌。世间尽是棲苕者，谁信枯条拄厦倾。
　　不将伸屈拟蛇龙，隐兀吟梧笑御风。柏影藻川宁滞月，爪痕映雪岂留鸿。避寒应向冰城去，断热须游沸鼎中。独与前山话畴昔，孤怀还许岫云同。
　　乾坤无处赘吾庐，吪寢牛车席有余。鷃起榆枋同运海，蟭乘蚊翼等凭虚。幻楼须得元黾鳌砥，空阁堪停日月车。天半罡风清冷甚，化人宫宇竟何如。

圃　珖　岩
 〔明〕李世熊

　　拔宅诸仙弃旧窝，掷抛琼玉似星罗。堕云偃蹇眠秋壑，崩浪崔巍蹙怒鼍。奇鬼森来如欲搏，璧人双峙恨无多。幽篁独立思公子，自採兰蘅带女萝。
谢　烈　妇
 〔明〕李世熊

　　寥落河山得女师，由来聶姊拟要离。明明瞭月魂无夜，皜皜飞霜夏可移。应笑衣冠头似杵，何能怒裂眼如箕。青枫岭上流丹石，未许通人例勒诗。
美　女　峰
 〔明〕李世熊

　　寒倚青霄玉数枝，媥姗却立望来迟。云衣霞佩风将谑，黛笑岚啼雨可期。翠袖萧条依草木，褰裳深浅娣蓬池。前山幸尔为骑驿，致语江郎婚媾宜。
　　欲将诸女伴江郎，女岸郎崖颇颉颃。万里烟霞通缟紵，两山孤峭拟鸿光。前身痴筑多情垒，浩劫难灰小字香。为笑汉家贪绝丽，不知投老此柔乡。
云　　台
 〔明〕郑维凱

　　明水城东峻极山，山椒突兀更跻攀。千寻鹫岭通僧舍，一派鸡林夹佛关。塔影朝凌红日际，钟声夜振碧霄间。谈经无数天花坠，幽鸟啣飞出世寰。
觉林梵地
 〔明〕陈　喆

