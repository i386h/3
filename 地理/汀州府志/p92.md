<!-- { "loadSidebar": true } -->
　　余肖两　字达上，上杭冠带乡饮，恭顺醇良。幼被贼掠为子，日号泣思亲，贼感其孝而归之。后父没庐墓，伤疯疾。作《劬劳篇》，人哀颂焉。析产日，多以田宅让昆季。于族子弟之贫而秀者，为给费就傅，又捐给医药，人多全活。年八旬，里中称乡德老人云。
　　黄文　上杭监生。四岁而孤，事母郑氏，婉承色养如成人，母泣亦泣，母食乃食。六岁诵《毛诗》，至“哀哀父母”，感而大恸，里有王裒之称。母性好施予，先顺母意。甲寅闽变，出粟结乡勇为守御，里赖以安。他如瘗南泉寺遗骸及全人眷属，人多德之。乾隆三年，赐坊旌表。
　　郑永大　永定监生。善事继母。弟病笃，永大梦母授服粱粟汤，果愈。邻里患此者试服，皆验。康熙丁巳、丙子岁寝，发龙门乡庄上粟以赈之。康熙间，豁免钱粮，定例主七佃三，大全给焉。
　　卢　文　字廷书，永定监生。事继母克尽子道。尝捐田设义学，瘗枯骨，建茶亭，复砌兔子岭路，及倡捐安济、广济、龙潭、岭下四桥，行人赖之。
　　马权文　长汀人。未周而孤，母江氏，荼苦鞠育。比长，遭耿变，负母逃避，备极艰险。孝养终老不衰。母死，哀毁骨立，寝处庐墓。里中以孝闻，公举宾筵奖之。
　　马士英　字干亭，长汀监生。敦笃孝友。凡戚党有力不能完配者，英解囊赠之，以延人嗣续。人有宿负，取券立焚之。雍正丙午大饥，出粟以赈，人多全活，称恺惠君子焉。子维旻，监生，能继父志，立品植行，推广任恤，咸嘉其世德云。
　　项上珩　连城人。居家孝友，菽水承欢，性乐善好施与，可谓阔步长趋、凌高厉空者乎。雍正六年崇祀。
　　余若琮　日煌子，连城人。自祖廷褒与伯祖廷谟兄弟友爱，世传孝友。琮尝随父舟行，至九龙滩，滩险，舟坏父溺，琮冒险奔流，救父而起。寇乱遇盗，欲伤其母，哀恸呼吁，愿身以代，贼怜而释之。昆弟数世同爨，人称义门。乾隆丁卯，建坊旌表。
　　黄　思　连城监生。孝友醇粹，力伏义。捐修文庙，发粟赈饥。丙戌大水，施棺无算，人德之。
　　黄思瑛　连城人。孝友惇笃。父醉，溺于溪，瑛冒死赴急浪中奔救，父得以甦。人以比黄香云。
卷之三十二　乡　行
　　《周礼》：地官司徒，以乡三物教万民。二曰六行。乡行之名，所由昉欤。致仕曰乡老，任职曰乡大夫。莫不以面命、以耳提、以身倡率。故其时之民，父勉其子，兄诏其弟，童而习之，白首而安之。视此六者，如布帛菽粟之不可一日无，而其行之亦皆出于心之识，然而绝无迫促牵强与夫有所为而为，有所畏而不得不为之苦。自教化衰而民不兴行，父母而秦越，亲戚而赘瘤。以为名，则有庐墓生子者矣；以为利，则有因攘夺而散粟者矣，不亦大可嗟乎？夫志者所以信今而传后也，今不可信，何有于后。是编所辑，不惟其事惟其人，其人而未善焉，事虽善弗取也。不则，一介之士，不忍没也；一行之善，不忍弃也。若爱憎任心，取舍随意，如魏收所云“举之则升天，按之则入地”，岂维世之意也耶！志乡行。
〔明〕
　　张彦铭　宁化人。由乡荐历常州通判，致仕终养。崇正学，屏佛老，居乡三十余年，年九十九。弟彦正年九十、彦隆年八十七。县令郑瑄绘其像为图，属诗人咏之，号曰“宁阳三老”。
　　张子才　宁化人。永乐间，贡举茂才，不起。课子孙耕耘为业。景泰中，纳粟赈民，辞官不受。
　　丁致卿　字克修，上杭贡生，任临安训导归。购廛居，俾族人收税以供宗祀。岁祲，焚券赈饥，家因以中落焉。
　　叶有忠　字荩臣，清流人。与弟福相友爱。有忠主家事，必先福而后己。福亦恭顺其兄，永乐癸卯举于乡，旋卒。有忠为之抚孤，人称孝友。
　　伍　祐　字遵正，清流人。宣德间，邑大饥，就祐食者日千计，阅月乃已。武平陈积玉，亦喜周济，岁祲减价平粜，富室咸效慕之。
　　谢礼敬　清流人。和平谦逊，力田为业，五世不分居。年七十，县令欲延为宾，谢曰：“野人疎散，足迹不敢入公门。”其高致如此。
　　赖添贵　字景望，清流人。以乡荐署仁和教谕。时有诸生逋官租及守粮者不能偿，悉捐俸代之。升郑府长史，穴土得金，言于官，一无所取。
　　林　梁　武平人。力学好善，建丰林桥，修伏牛径，不靳数百金。同邑钟浩、徐珂亦有善声。
　　伊彦谦　宁化人。值寇警岁凶，输谷千石为赈，朝廷旌为义民。成化中，伊彦忠捐谷五百石备赈，有司以闻，亦赐勅旌奖。
　　邱人福　长汀人。正统间，出粟千石赈饥，玺书旌义。
　　石　厚　字伯载，武平人。以亲老无他兄弟，舍业终养。亲殁未葬，适大帽山寇发，空乡奔窜。厚抚柩号恸，寇感动去。
　　黄　表　字德彰，连城人。成化间，建彭坊、江滨、横坑、蒋地屋桥四座、露桥二十六座。时议筑土城，表鬻产输工。及彭坊桥毁，子守约、守慎重建，邑人颂之。
　　戴景祯　连城人。成化间，赈济饥民，赐勅旌义，授官。
　　周　和　长汀人。成化间，袭昭信校尉，署武平县事，无冤狱。尝捐金修太平桥、开乌石险道，邑人德之。
　　熊安福　长汀人。施田二顷，入兴贤庄。嘉靖间，建祠金花坊，邑令祝以事闻，奉勅奖熊氏家庙。
　　张友信　宁化人。尝于四门设义塜，以瘗枯骸。复捐租田。煮茗、修桥、造舟设渡，以济行者。
　　谢　缨　连城人。少顺父志，自任家督，推诚待弟，一钱、尺帛不私。尝捐金建文川桥，乡人德之。
　　钟　岳　武平人，习举子业。父老病，感泣弃去，养志为乐。正德七年，邑中兵乱，输粟数百石赡军，岁饥，作粥以饲饥者。
　　王钦诰　宁化人。急病乐施。邑令陈统解组窘甚，钦诰赠金百两，俾得发装。又捐数百金，造起风桥石墩三座、瓦屋十楹，行者颂德。
　　舒　经　武平人。正德七年，江、广寇来攻，邑城几陷，经捐资犒众，出力并御。寇息，疫兴且饥，复竭资赈恤，人多德之。
　　林　瑞　字朝兴，连城庠生。嘉靖中，与彭翔、胡一贯应贡赴京，翔与贯相继死，瑞先后为殡。或劝瑞入监，不听，出己资扶柩归。
　　谢　超　连城人。商于外，有负官缗者鬻妻为超□，超代偿而还其妻。有盗谋劫超资，盗妇与负官缗妻善，泄其谋，超遂遁免。年八十卒。
　　郑廷惠　长汀人。时苗当为累，惠独鬻己业以应。嘉靖季寇乱，两弟被执，捐金诣垒赎之。更为弟偿贷赎产，人皆服其义。
　　沈明经　字用卿，铨子。嘉靖甲午应天举人，知崇仁县，自免归，贫不能治装。邑人资助乃得抵家。归，杜门，无所干请，亦清而有守者。
　　胡　辉　字希大，长汀人。性孝友。尝置祭田赡族众。由贡为乐亭丞。子桥，以父老迎归，能体亲志，人称其孝。
　　张希显　号石泉，长汀人。与弟希颖相友爱，乡里无间言。子履祥，隆庆丁卯解元，历曲江、石门二县，多异政。己丑入觐，会楚大饥，驰疾计赈，以劳卒于官。
　　邱桂荣　宁化人。嘉靖癸巳，大旱岁饥，桂荣量口贷米，贫无偿者置勿问。买山为义塚，力不能殡者，施棺葬埋之。募工曲引冽泉，凿地积水以供众汲。乡毁于寇，贫民寒不护体，为给冬衣一年。子秉洪、秉贤，孙万山、万式、万钟，三代历百余年，皆好行其德，守令交奖之。
　　杨廷器　号梅塘，宁化人。以贡为广州教授。三司教铎，五署邑篆，青毡之外，别无长物。著有《雪窗自观录》、《官游杂记》及《林下自观稿》。
　　李青员　连城人。孝友乐施。有张姓鬻田于青员，得价五十金，醉卧失之，号泣欲死。青员曰：“无害，金可得也。”复如数与之，张匍匐感谢。夜梦神人，授榆一枝曰：“尔多阴功，锡尔佳儿。”无何，举一子，遂以名之。后榆以贡知灵山，判处州，有治声。
　　童　瑗　号仁山，连城人。仁厚乐善，让宅，赈饥。年百岁，邑令造庐。瑗曰：“某无异术，但寡欲清心，济人利物耳。”
　　童九棘　连城人。父早逝，事母及兄，竭力尽诚。万历甲午，岁大歉，九棘破产市谷，捐赈饥民。
　　李　沔　长汀贡生。性友爱，好施与。父临终分产，一与沔，一与侧室二子，沔卒三分之。遇故人于金陵，窭甚，捐赀百金以赠。尝旅舍失金，馆人不能白，愿鬻妾以偿，沔止之，置不问。
　　李厚福　宁化人。万历中大饥，设粥一月。又同邑阴明旦、范雪、伍忠节、黄世明、谢祥相、伍典、伍臣、周钦僎、伊商佐、阴光祥，皆于万历甲午、乙未间，各输谷二百石于官以助赈。
　　钱文林　连城人。慕义好施。邑多虎，岭路峻险，文林捐赀除治，行人便之。又改学、建闸，多所乐输。年八十九卒。子应魁庐墓三年。
　　施贤猷　宁化人。父良璧，好施与，利物赡贫，力行不倦。贤猷能继其志，尝游汀郡罗汉寺，遇诸生林向阳，怪其色若不怿者，询其故。林告以寄食僧寮，贫无以偿，去此更无所之。贤猷解囊，赠之十金。明年，向阳登贤书，公车取道宁化，止其家，贤猷察其行李萧索，资斧不充，复措百金付之。邻有业缝工者，一子颇慧，贤猷为延师，办馆榖，数年，子因以成名。
　　吴天俊　连城诸生。六世不分赀产，天俊总家政，少长有序，衣食必均，门内蔼如。同邑吴焕丰亦一门和睦，七世共爨，事亲更以孝闻。
　　罗　脩　连城人。事继母以孝称。尝有贾人廖姓，亡金七十于桥上，脩拾之，即招还，贾人愿以半酧，却不受。同邑李端亦还谢姓遗金八十镪。邑令义其事，欲旌之，奔归。
　　李　乾　连城人。少随祖华令保定。华卒，父扶柩还里，途遇盗，窘祖母及父甚急，乾号哭告哀，愿以身代，贼为感动去。
　　沈长权　连城人。每岁歉，恒减粜出赈。湖口溪当孔道，行人病涉，长权垂老，以语子廷翰曰：“吾必桥此而后瞑目。”长权殁，廷翰踵成之。孙文沂有祖风，尝捐屋地廓大黉宫。值湖口桥毁，文沂曰：“我祖系心於此。”出千金重建。
　　雷　监　字懋宪，清流人，由贡生历任兴化、松溪、邵武、广文，咸捐俸购学田。逢岁饥，士赖以存，活者甚众，所至竞立祠以祀。
　　荚华先　清流人，官中书。性好施与，每遇岁祲，作粥以活贫民。捐二百金，倡修龙津、凤翔二桥。
　　沈九祥　连城人。早失怙，事寡母克孝，独力营葬二亲。兄弟连丧，待嫂如母，抚姪若儿，同居合食，不忍分爨。万历间岁饥，尝出粟以赈。
　　谢可贤　字改我，归化人。岁大祲，尝出谷千石以赈，又焚所贷券二千馀金。后以洸贵，赠文林郎。
