<!-- { "loadSidebar": true } -->
　　康熙三年七月，彗星见。五月，清流署仓库、五通庙、察院各司灾。是年，大旱。四年十一月十二夜，连城有大奔星，天狗由西南抵西北，长竞天，声如雷响。七年至九年，岁大稔，石米三钱。八年，清流大水，浸没桥梁田屋无算。六月，虎入武平县城。九年七月，大雨雹。九年至十年，上杭、武平大有年，石米四钱。十年四月，上杭地震。五月，清流大水。十二年七月，上杭大风，圯漳南署前石坊。九月十八日，清流有火流于东方，声响如雷。十六年六月，谷星见于上杭，次年大熟。十八年，归化县城隍庙火。十九年十一月，彗星见。二十五年，蠲免二十六年、二十七年地丁钱粮之半。四十五年五月，大水，郡城内深丈余。郡守方伸以汀州府扁投之，水乃退。四十七年，府署池莲花上生花。五十年，清流县公廨灾。
　　雍正八年，清流县西门坊灾，至南门坊止。十三年五月，清流县龙见。六月，庆云见。
　　乾隆二年，归化雨雹，大风继作。五年，永定大水，坏田庐。八年正月，宁化大风圮石坊二，断安宁桥石，居民屋瓦尽飘。十二月，彗星见。九年正月，清流进贤坊灾。四月，东门、法海二坊灾。十四年八月，清流铁石矶灾，毁巡检署。十五年三月，长汀等邑大水。八月，宁化等邑大水。
兵　　戎
　　唐光启元年，江淮贼起，王绪陷汀州。王潮及其弟审知，执绪以降(王绪，寿州人，攻光州固始县，得邑人王潮与弟审知以为军正。后陷汀漳，绪因道险，令军中以老弱随者斩。潮奉母以从，绪怒欲斩其母，潮以身争，乃舍之。先是望气者谓军中有王气，凡诸将有气度魁岸者，悉斩之，众皆自危。至南安，潮伏将士于篁竹间，擒绪以降)。
　　宋绍兴间，赣、梅、虔州寇李敦仁等屡犯汀州，朝命统领将翟皋平之。
　　德祐二年十月，文天祥帅师次汀州。景炎二年，元兵破汀关(初元兵至，天祥欲据城拒敌。汀守黄去疾闻驾航海，有异志。正月，天祥移屯漳州。去疾、吴浚以城降于元。后至漳州说天祥降，天祥责以大义，斩之)。天祥与元兵战于雩都，克之。时汀州贼黄从，麾下斩其首送行，府兵势复振。
　　元至元十七年，汀漳寇廖得胜等作乱。十八年，汀漳寇陈吊眼作乱，俱伏诛。十九年，命征蛮元帅完者都等收捕吊眼余党。
　　延祐二年八月，赣寇蔡五九陷宁化，僭称王。诏遣江浙行省平章张驴讨之，九月众溃，五九伏诛，余党悉平。
　　至正六年六月，连城寇罗天麟、陈积万陷长汀。福建元帅府经历贞宝、万户廉和尚等平之(天麟，连城军士，以罪拒捕，遂与陈积万陷县，乘胜劫掠，六县皆为残破。江浙行省右丞总都不花，合江西行省右丞秃鲁，统兵三路同讨，九月克复汀州，其党罗德用杀天麟、积万以降，余悉平)。十二年，宁化贼曹柳顺作乱，陈有定擒之。事闻，授有定明溪巡检。诸寇之据堡砦者，悉以次平。复陞延平路总管。二十一年，陈友谅陷汀、漳、延平等路，总管陈有定讨复之，以功授行省参政，复迁福建行省平章左丞(旧志：十八年，红巾寇乱，陈有定平之。按元史，刘福通奉韩山童起兵，及徐寿辉据蕲州，皆以红巾贼为号。红巾寇汀，旧志并不详其名与事，而各县志又无考，且有定本传，未尝载平红巾事，而年次亦与各县志不同。宁、清二县志载曹柳顺事，俱作二十二年，则复汀漳不宜在二十一年矣，今依陈有定本传)。
　　明洪武元年，汤和平福建。汀州路总管陈国珍以城降。
　　正统十四年，沙、尤寇邓茂七作乱，遣贼党陈正景围汀州。推官王得仁破之，寻将兵至宁化，卒于军。
　　天顺六年，上杭贼李宗政反。都御史伍骥讨平之(溪南李宗政愤邑豪侵夺，聚众攻县，纵兵刼掠。监军暨三司官驻兵汀州，恃城自保。伍骥巡按福建至浦城，闻事急径驰汀州，檄三司进兵，众犹豫。骥独携数百兵抵上杭，谕以祸福，贼闻而降者数万人，宗政亦欲降。会有议绐其降而诛之者，谍知，遂复反。骥逼贼巢，而营贼悉力来拒。骥命都指挥丁泉领奇兵出贼后，焚其寨，戒以勿深入。泉乘胜捣贼营。伏发，力战死之。骥督战益急，宗政等皆就擒，遂平贼。乃奏设上杭守御千户所，回京卒。上杭民闻之，皆哭，乃塑骥与丁泉像于邑城楼，赐额褒忠，命有司致祀)。
　　成化十四年，上杭寇钟三等乱。右佥都御史高明讨平之(擒贼后立永定县)。二十三年，上杭寇刘昂、温留生，武平寇刘铎、邱隆等，攻掠江西、广东等处。三省奏闻，添设汀漳兵备道。伍希闵镇驻上杭，讨平之(希闵，伍骥子，擒温留生于勝运，执刘昂于来苏，缚邱隆于箬莱，余党以次擒平。事闻，赏希闵及指挥刘广綵缎。复添箬莱、鼓楼岡二巡检司，并守备都指挥专驻武平守御)。
　　弘治八年，上杭寇刘廷用、张敏、陈宗寿等攻掠江西、广东等处。都御史金泽讨平之。具奏每县添设巡捕主簿一员。十年，复荐佥事伍希闵备兵汀、漳等处(时希闵服阕，已补任广东佥事，遂自广东来汀。贼皆就擒)。
　　正德二年，程乡贼李四子等作乱。七年，三省官兵会剿平之。十二年，岩前寇刘隆等作乱，都御史王守仁平之(守仁驻上杭，遣老人刘本义等往各地方，晓以祸福，许其自新。于是刘隆等归义纳降，余党悉解)。十六年，广寇林任孜犯上杭，乡民张士亨歼之。
　　嘉靖二十四年，溪南盗张文政乱，伏诛(二十二年，张文政、朱子猴、张日洪、葛德旺等寇赣，杀指挥靳邦爵、军门虞守愚、兵备郑炯、守备俞大猷授义民練弘、邱远崑、赖荣祖领兵袭捣其穴。荣祖弟荣昌、荣德亦从贼，荣祖杀之，次以渐平)。三十二年，溪南盗葛用贵乱，伏诛。三十七年，溪南盗起(时三图张四满等猖獗，兵备王时槐擒之，立抚民馆)。上饶梁宁入寇，卒长张璧秀等死之(璧秀在城里人，以募兵御于黄舖死之。兵备道为建义勇祠。周效良亦不屈裂尸，从死凡数人)。四十二年二月，山背贼李占春作乱。兵备金淛抚之。六月，上饶陈绍禄入寇，钟氏妇邱细姑死之，官为葬，表其庐(李占春因岁饥，率其党罗秀廷、李乃瑄、卜廷诏、张节、张宪等，以平谷为名，刼永定、连城署。永定县令黄震昌遣义民頼一凤等招之。兵备道金淛督三县进兵，永定兵自汤湖鼓楼岡进，上杭兵自安乡半迳进，连城兵绕贼后。战未决，杭兵怯贼，众冲之，死半迳者数百。贼乘胜追奔，直抵城下南塔岡，兵争先渡河，溺死不可胜计，被杀者数千人。一凤等死于垒。四月，淛乃令武平知县徐甫宰、生员李琛诣垒招之，占春虽降而淫暴益甚，旋复叛。胜运里民李嘉言往抚，贼胁之，骂而死)。四十二年六月，程乡盗入寇上杭。四十三年，饶平贼罗袍入寇，被杀者七百余人，以积雨溪涨，城乃得解。
　　崇祯元年正月，广寇龚一、苏阿婆等攻上杭。指挥刘震、百户李中秀等死之。三月，贼攻武平县弗克，转攻武平所。署守备千户徐必登、镇抚陈应龙、哨官徐治、陶志学、段元望、丁显闽死之(必登莅任才两日，闻县有急，与陈应龙等统所军兵来援，所军不前，必登麾亲军及家僮，策马至麻姑墩遇贼，亲军窜走，必登遇害。家僮抱尸而哭，贼磔之。陈应龙等死乱贼中)。四月，把总韩应琦等领兵进剿杀贼。龚二贼火攻温家楼，杀戮甚众。兵备道董象恒与知县吴南灏大败贼于桐盘岭。五月，董象恒督兵捣巢(直抵寒婆，贼众冲灏兵营，张承祚、韩应琦先出接兵，吴南灏亟同甘莲都司勒马督战，贼奔没蛇径，自相踏死，不可胜数)。六月，百户曹经等战死(贼冲会昌，曹经与贼遇，战于东流坑，被贼搤杀。哨官罗应时、马万宗、把总朱球及兵卒死者数十人)。七月，贼攻武平城。知县巢之梁会上杭县知县吴南灏，擒斩甚众。十月，贼攻象洞，中军李铎死之(吴南灏督兵至象洞，李铎兵已先到，贼从小路潜来，官兵惊溃，拥南灏归。李铎步战，杀数人而死。哨官周以弼、洪万、余日者、马逸山皆遇害)。十一月，贼围上杭，巡道曾樱与知县吴南灏诱歼之(贼自佛子皋来屯较场前，百姓尽忿，愿各杀贼。赖思养招兵千人，赖君迁、邱汝华、李朝育各招数百人，温子魁率众不下千人求战，许之，直攻贼营。许胜、刘汉廷、葛起龙等各杀贼城上，呐喊如雷，贼败走，兵追至雷公寨，贼死不可胜数)。十二月，巡道曾樱捣贼巢，凡岩前、象洞、米坑、箬诸乡悉戮之。苏阿婆有众五百人，平远金知县诱歼之。四年二月，贼掠永平寨。千户祝禧、百户邱泰、守备吴奇勋、把总罗器死之。旋札黄峰隘，知府林联绶调兵御之。指挥严明被执，千户刘尧、百户张机不屈死。三月，贼掠高吴，总兵谢弘仪统兵御之。千总林应龙、指挥王应官、张大伦、把总赖思养、赖君迁、曹纬、王国佐咸败死。巡道顾元镜复遣指挥韦某、百户张耀接援，韦闻败先窜，张战死。九月，督抚熊文燦提兵入汀会勦(时贼舍杭、武，径出广东，袭始兴县破之，羽书告急。朝旨谕文燦同赣、广两院会勦，乃率郑芝龙亲兵驻上杭)。十月，参将郑芝龙师驻三河坝，督官兵捣贼巢，遇贼于丙村，斩馘三百余人。次日，贼迎战，又斩贼三百余级。陈二总乞降，不许，并斩之，焚其巢而还。五年，郑芝龙追贼至石窑都，钟凌秀受抚。二月钟凌秀弟复秀叛，招余党三百余人焚掠蓝屋驿，复由绿水潭至回龙冈，刼毁甚酷。百户赖其勋等御之，战死(初，当道议以复秀之党属芝龙居海上。复秀疑畏，惟愿安插故处。于是当道以此辈叵测，遂执凌秀，断其右臂，禁狱，发兵围复秀。复秀溃围而出。时文燦已撤兵还闽。九月，巡道顾元镜同总兵陈廷对各搜勦铜鼓墇、莲子山、松源、蓝坊等处，乃罢兵)。四月，巡道顾元镜自上杭督率千总刘良机、材官郭之英、陈望正、把总黄基昌、蔡联芳等，往雩都、兴国，会郑芝龙兵大勦。八月，巡道顾元镜同总兵陈廷对，同知黄色中屯程乡，捣贼巢。十年正月，流寇陈缺嘴从南靖入永定。署道潘融春、知府唐世涵、知县徐承烈、巡简倪思震戮力勦贼，四月乃撤兵。
