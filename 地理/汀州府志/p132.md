<!-- { "loadSidebar": true } -->
 李世熊

　　赖道寄，字惟中，闽之宁化人。幼有志节，岸然异凡儿。父天祚，初为沈阳卫中屯经历，再移四川行都司宁番卫，卒于番，去家万七千余里。值番夷叛，丧滞不还，踰年，。讣始至。道寄一恸几绝，已甦，谋迎丧。宗老哀道寄年少，又道阻夷乱，欲尼其行。道寄益恸绝，遂变产得百金，留其半以赡二母。轻装重趼，披棘入宁番，而橐已罄矣。国家之制，凡官于边夷者，存则加俸一级，没则请檄传丧。道寄于是谒布政使邓公思启、按察使蔡公守愚，单衰缀络，骨露衣表。二公怆叹久之，少进与语，辞吐清华，特为加礼。再叩所业文，异日投一编，奇采焕烂。两公惊叹曰：是足倒三峡之流矣。时成都有富宦罗一元者，老无子，慕道寄雅才，欲以爱女妻之。邀蔡、邓两公赞其可。道寄艴然曰：“弃丧者无天，婚丧者无后。此覆载所不容而罗君独容之，得无不祥乎？”两公愧服其言，益相引重，乃为资米长助其归。浃岁，扶柩返，毁瘠几人腊矣。道寄天性笃挚，而嫡母余特奇严，道寄虑生母黄之失意，于余也竭力承欢，先意将迎，余亦忘道寄之非己出也。他日，黄稍忤余，道寄辄长跪奉杖，代母受责，余虽严急，亦持道寄涕簌簌下也。是时，道寄年将艾矣，其孝谨如此。两兄不治生，所分产罄于狭斜，负债不偿。道寄辄罄己产偿之，无几微见颜色。及两兄继没，孤皆襁褓，道寄又抚之如己子，宗党称之无间言。与人交，始淡穆，不得亲；久之，亦不可得疏。对先达名贵无降色，对等夷庸碌亦无慢色；故或以为狂生，或以为长者。生平无造次之容，凡以利害窘猝告者，道寄辄漫应曰：“是何难”，告者愕其迂缓也。已而，条分丝析，却开理解，竟亦如所云。性喜剧谈，涂听琐屑事，才出道寄口，铺敘斐然，如读《虞初》、《夷坚》，欣爽闻见也。其为文涵负生蓄，移瞬盈楮，若百川灌河，两涯无涘。道寄既自负高才，思有所试于盘错，往往遇事策奇，揽仇思快，挥金不惜。久之，连踬锁闱，家益衰落。旋值甲申、乙酉之变，哀愤抽裂，悉发为诗，其于两京沦陷，将相屈辱、宫阙倾夷，及反戈噬主之事，洒血抒怀，竟无忌讳。每一诗成，反覆悲吟，继以涕泣，泣已复吟，函致百里山中人共读之。苦戚伤生，奇病交作，竟郁郁死。呜呼，其可哀也已。

 黎振三先生传

 〔国朝〕黎士弘

　　先生讳有纲，字振三，生而奇伟，通眉虬髯，肌肤如玉雪。七岁就外傅，性跅弛，不受绳束。先王母每相对饮泣，使人诵“寡妇之子，勿与为友”以讽之。先生感慟，悲切不欲生，以指爪划胸，血淋淋滴襟袖，先王母抱之大哭。遂由此折节读书，期以显亲扬名，使人谓孤儿终能成立也。年十六，补博士弟子，十九，饩于二十人中，丁卯闱卷，得而复失。当戊辰、己巳间，中外多故，流贼群起，数破县邑。又岁承平久，人不知兵，所遣将弁皆纨袴子，御敌辄走死。郡县长吏往往阴赂贼金帛，求免逼境上。先生感愤，上书当事，指陈得失，斥家产得五百金，募死士三百人，欲一出奇当贼。通国颇笑所为，先生曰：“是人，婢若也，安知大计？”择日戒师，时观者如堵。先生刑牲洒酒，感慨读誓章，声色俱厉。三百人不敢仰视，观者数千人咸恐慑，面相觑无一敢哗者。人始知先生能军，非同儿戏也，郡邑藉以无恐，自是先生有知兵名。时虔抚洪公瞻祖援剿至汀，待先生上宾，欲疏题先生幕下。先生亦欲以奇节立功名，如傅介子、陈汤博封候爵赏，风从万里外，耻从占毕见生平。先王母意弗善也，乃罢。所为制举之言，高华奇丽，甫脱稿即传写遍国中，后进小生无不规模刻画，多因之以就声名。学使何公万化两试汀，皆置先生第一，评其文曰：“艳如花，热如火，变幻如风云。”人以为定论云。继文望日高，虽处诸生，名誉出公卿上，当事自制府、监司以下咸愿折节为先生欢。车骑所至，倾其里巷。每当秋试，主司皆思得一物色汀南两生为重。两生者，一先生，一则业师李公世熊也，然皆卒不得。先生既负隽才，谓取功名旦夕，又年少不复自知爱重，日则应酬座客，答四方笺疏，无停晷夜。读书常鸡三号犹不就席。先王母令仆婢掩灯烛灭之，曰：“如此日夜疲精力，顾安得长年？”不谓言之不戒，遂竟以劳勚终也。先生于经史百家之言无不習，诗词传注之学无不精，文章意气、任侠奇伟之士无不友，意之所欲自见者无穷，而卒不获一酬其志，岂不哀哉？所著有《篁啸斋诗》、《楼文稿》、《定郡檄畧》行世。郡守笪继良树碣表之，曰：“闽西黎孝子之墓”。

 熊　超　传

 〔国朝〕黎士弘

　　熊先生讳超，长汀邑诸生也。不以诸生著，而以酒名。乡曲中，举先生氏号，有弗识者；问“熊三”，必则人人能言之。盖先生日必饮，饮必醉，醉必骂也。先生既才高昵于酒，因酒废学。及失意，益纵酒不休。一室所存，断简、深杯而外无长物。性既简傲，不偕时俗。晚教授于乡，为童子师。日令上酒三升，坐破寺中，命盏飞觥无停晷。当大醉，寻茂树流水所在，横肱倒臥，捉牧牛厮养强与深谈。又命其徒走石、扬沙、浴水、弹雀、拳击、坐骂以助其酣。或睡芳草中，通夕不返。其题壁有“厕秽场中堪饮酒”一语，馀不多见，亦足以知其结想之无聊矣。先是，先生不得于邑令，会学使者至，邑令阴致其罪，将陷不测。学使奇其文，竟置第一，令适从道上闻试案揭，问首者谁，先生馀酲沾沥，攘臂前进曰：“犹故狂生熊某。”令甚衔之，先生亦不顾。先生平时无一交友，仅一卖菜佣、一日者往返最密，每夜必尽日中所有为先生欢，虽风雨不辍。一日，醉抚其背曰：“熊超，熊超，不死则中，不中则死。吾与若何为者？”各瞪目注视，或笑或哭。旁舍生凿壁窥之，终不知其所语何等也。末年当以明经出仕，然先生已无意于斯，病且革，不及他语，惟取素所快书焚床下，浮白数举而卒。今其墓在某处。嗟夫，先生生嘉、万间，天下太平，无忧患攻心，而又以文章名郡国，其才可以自见，而竟以酒死，岂无功所谓终身游其地而不返者耶？抑岂有所讬而逃耶？其死之五十余年，后学黎士弘闻其事而为之传。

 童日鼎传

 李图南

　　童讳日鼎，字玉铉，号我梅，以岁贡任寿宁学训。父侨寓于浙之开化，因生其地焉。八岁出就外傅，俨若成人，日授千言无遗。及成童，淹贯经传。年十六，督学使者按临衢州，或劝之即就浙试，对曰：“宋李君行先生，有虔州门人，欲贯开封籍赴试，君行先生责之曰：欲求事君而先欺君，可乎？吾闽人也，敢冒浙籍为欺哉？”越明年，归闽，果补博士弟子员；又明年，饩于二十人中。乃往浙省亲，则父已为小人所陷，系于邑狱矣。匍匐泣诉于令，不听；请以身代，不允；有告以金赎而后可者，爰徧鬻衣衾、书籍，不足以厌其欲；无已，自鬻，为同乡人佣，以益之，父狱始得脱。扶归，跋涉二千余里，备极劳苦。是时，去乡井已数十余载矣，故庐数椽，烬于寇燹，遗田数亩，并于他人。一旦归，无寸土之业，赁屋一间，半以安寝榻，半以置庖厨。出而佣经，入而执爨，竭力奉养二人。而父与二三父老弈棋谭笑，日臥醉乡中，若不知其为贫人父也。甲寅闽变，耿逆遣人召之。夤夜，偕父母、妻子以逃。适郊野多虎患，家人难之，欲待旦而行。曰：“旦则避之不及矣。”遂去，匿于四堡里山中。伪将刘应麟迹得之，械系汀城已半年。有同邑张乾闇者，仕于伪者也，屡劝受职，不应，知其坚不可折，因为释。及归，而发须皓然如老翁，时尚未四十也。五十膺岁贡，六十九授寿宁训。寿宁僻在万山中，土俗瘠薄，士习固陋，知之者咸为之惜。慨然曰：“官不择地，训岂负人。”甫莅任，即召诸生而告之曰：“某奉命训导斯学，顾名思义，是宜为训为导，位卑亦不可旷，禄薄亦不可苟。今与诸生约，每日讲四书五经，三八之期会文，朔望宣讲圣训。某虽才浅学疏，愿作他山之石。”尝训诸生曰：“学者于道德、经济、文章，三者缺一不可。三代以下，谭道德者，语以经济、文章，或未之逮；负经济才者，未能本德以为治；擅文章名者，又多遗道以为言；不及于古远矣。”又曰：“制艺为国家取士之法，即古所谓敷奏以言者也。体圣贤意思，代圣贤说话，剿袭雷同，胡以文为也？试观本朝及前明诸名卿钜公所作，其生平之学问，终身之事业，无不可于此见之，非仅为帖括末技也。”邑拔贡生柳瑃闻知，曰：“是年高德劭之严师也。”率众尊从，切磋不懈。寿庠久阙科名，是秋遂有隽者。于是，寿人亦蒸蒸向学，争自濯磨，无有远迩，咸来听讲、会文。斋署狭隘不可容，爰请于中丞张伯行，将南城外四宜楼废所祀佛像而祀朱子，名曰“紫阳阁”，而日与诸生会讲其中。又改城内观音庵为讲堂以居之。莅任未及三载，士风翕然丕变。寿学颓坏已久，谋诸教谕郑良济、邑令尹镳，曰：“文庙倾圮，修费浩烦，吾侪捐俸不足以竣工。城东有巨阁一所，众建以祀玉皇者也。玉皇，俗所谓天也。祀天者，惟天子，士庶祀之，是淫祀也。淫庙宜毁，即其材以修圣庙，不患于不足矣。”众皆慑畏，乃力排众议，撤其材而用之圣庙，焕然一新。启圣祠旧祀文昌帝像其中，而置启圣神位于侧。见之拂然曰：“文昌帝者，世传为亚子。亚子乃道家者流，祀于学宫已为不可，况篡启圣位乎？且吾人为学有邀福之心，以禄籍功名为急，则已入于小人矣。”柳瑃曰：“此一举也，有三善焉。尊正学，一也；废淫祀，二也；不费财而足用，三也。”明体达用之学，微见于此矣。在寿五载，以疾告归，归半载而卒。学者私谥为“道本先生”。既卒后十六年崇祀。

 沈未空传

 杨玉晖

