<!-- { "loadSidebar": true } -->
　　茯苓　深山有大松处皆有之，是多年松脂流入土中变成者，自作块，不附着根上，其抱根而轻虚者为茯神。茯苓千年，又化为琥珀。
　　薄荷　有大小二种，叶尖，冬不死，夏、秋采茎叶曝干，性清凉。
　　剪刀草　按《本草图经》，生近水沙碛中，叶如剪刀，苗最软嫩，色深青绿，开小白色四瓣，蕊深黄色。根大者如杏，小者如杏枝，色白而莹滑。一名慈菰，一名白地粟，一名河凫茨，采其根叶，治痈肿。
　　紫苏　叶下紫色甚香，夏采茎叶，秋采实，俱入药。
　　茱萸　夏开花黄色，秋结实如珠，性温，补肾利气。重九日，人采以泛酒。
　　山栀子　即黄栀子，一作支子，其实七棱，亦名越桃，可入药。
　　楮实子　初生时可用蜜煎。
　　车前子　即芣苡也，大叶长穗，好生道旁。
　　柏子　其色黄，其皮最凉。
　　桃仁　碎桃核取之。
　　香茅　苗叶如葇而香，可煮汤作浴，辟邪气。
　　南藤　生依南木故名。茎如马鞭，有节紫褐色。一名丁公藤。
　　萆　俗名硬饭头。
　　吉钩藤　其根入地，融结成香，即降真香也。
木之属
　　松　有五鬣，有三鬣，花上黄粉名松黄，其节名松光，皮上绿藓衣名艾纳香，和诸香爇之，其烟不散。
　　柏　叶有圆、扁、刺三种，性坚而香。樊宗师园诏谓，柏为仓官。其子香而可爇。又有叶侧向而生者为侧柏。
　　　叶如侧柏。
　　椤　木可为器，最耐久远。
　　檺　亦可为栋宇，然久则蠧腐，不及杉远矣。其皮白，最刺挠人。或煮其汁，合诸毒药以射虎。
　　枫　似白杨，叶圆而岐，有三尖，经霜则色丹，取其脂可以为香。
　　桐　有四种。花叶不相见，花不结子，材中琴瑟。《禹贡》“峄阳孤桐”，即冈桐也。叶有三权，结子如胡椒可食者，即《尔雅》所谓梧桐。一名荣桐，又名榇梧也。二月开淡红色，子可压油者，谓油桐。不花不子，与油桐相类曰白桐。
　　桧　柏叶松身，一名栝。《禹贡》曰：栝，物之坚致者。
　　杉　一名沙木，类松而劲直，叶附枝生，若刺针然。土人作宫室、棺槨，以此木为上。
　　桑柘　与桑异种，皆可饲蚕，其丝作琴瑟弦，清亮异常，亦可为弓干。
　　槐　虚星之精，性畅茂多阴。《埤雅》曰：槐棘丑乔，桑柳丑条。
　　檀　叶似槐，性坚实，有黄、白二种，又有至夏始生叶者，俗呼为傲春檀。
　　水绵　类杉，修干而细叶。郡城内外，凡滨水处多植之。
　　　《玉篇》无此字，乡人读如睹音。其树颇高大，叶略似桂，其子如苦槠，圆而稍长，去其壳而磨之，作冻可食。
　　黄莲茶　木高二三丈，叶似槐而尖长，春初芽始生，可治以代茗，亦可为茹，其味香美，俗又呼凉茶树。
　　加条　《闽中记》：其叶可用以磨犀角、象牙，即道家降真香，又名美龙藤。
　　朴　叶如加条差小，皮鳞皱而厚。
　　罗汉松　叶长而狭，色苍秀可爱，凌冬不凋。
　　铁树　叶红而干如铁。
　　柳　叶细长而青，枝干柔脆，纵横倒颠倒植之，皆生。
　　榉　皮如槐、檀，叶如樗而狭长，生水侧，名榉柳。
　　乌桕　花黄子白，叶可染皂，子可压油，即桕油也。
　　棕榈　俗名棕，亦曰栟榈，叶大如车轮，其毛可用，子嫩未吐者可采充茹，曰棕鱼。
　　樟　即豫章，生七年乃可知者也。《水经注》谓，其枝叶扶疏，垂阴数亩，叶似柟而尖长，其气极辛烈。为大舟及诸器皿多用之。禽鸟含种所生曰鸟樟。
　　梓　似桐而叶小、叶紫。《齐民要术》曰：白色有角者为梓。《埤雅》曰：梓为木王。
　　柟　即楠木也。宋子京曰：让木即柟，其木直上，柯叶不相妨。《山海经》曰：柟负霜腾翠。盖今古以为美林。
　　柽　俗名西河柳。《尔雅》谓“河柳”。《翼》曰：“叶细如丝，婀娜可爱。天将雨，柽先起气应之，故名雨师。”夏着花粉红如蓼。
　　榕树　《海物异名记》曰：榕作槦，言材不中梓人也。或曰：阴覆宽广，故谓之容。垂须入地，辄复生根，常有一树作十余干。相传，千年榕树上生奇南香。
　　黄杨　《埤雅》曰：黄杨，性坚致难长，岁长一寸，闰年倒退一寸。苏子瞻诗：“山中草木随时长，惟有黄杨厄闰年”。《酉阳杂俎》曰：世重黄杨，以其无火，伐必以阴晦夜，不见一星，则不裂。
　　楮　《诗》谓之榖。生子如杨梅，皮可织为布，亦可捣作纸。《尔雅翼》曰：皮斑者是楮，白者是榖；有瓣者曰楮，无瓣者曰构。
　　冬青　其叶常青，四时不改，肌理白文如象齿。韩子苍云“万年枝也”。许浑诗：“未秋红实浅，经夏绿阴寒”。一名女贞。《典术》云：少阴之精，凌冬青翠。俗呼为蜡树，有虫出其树而成白蜡。或云，叶微团而子赤者为冬青，叶长而子黑为女贞。
　　椿　木之寿者，质实而叶香。方春，其芽可啖。
　　楝　《尔雅翼》曰：木高丈余，叶密如槐而尖，实如小铃，谓之苦楝子。《东皋杂录》：江南自春至夏，有二十四风信，梅花最先，楝花最后。唐诗云：“楝花开后风光好”。
　　山樆　结实似梨，小而酸涩，其木理细腻坚致，可用镌刻。邢昺《尔雅疏》曰：梨生山中者名樆。
　　金荆　《闽中记》曰：木坚有文彩，可为床榻器用。
　　肥皂荚　树高大，五六月开白花，结荚肥厚多肉，可用浣衣去垢。《南史》云：“黄尘汗人衣，皂荚相料理。”
　　苦槠　一作柞，子可食，作屋柱不腐。
　　柞　俗名凿子树，性坚忍，经冬不凋，花碎白，子可啖。
　　梌杉　似缨络松，但垂条仅尺许耳，冬亦不凋。
　　柯木　俗名河木，质坚韧可镌刻。
竹之属
　　戴凯之《竹谱》：竹有生日，谓五月十三日，移植最宜；亦谓竹醉，将枯则生花；或云，或劈竹多用辰日。山谷诗云：“夏栽醉竹逾千个”。又云，“根须辰日斸。”
　　慈竹　吴筠曰：慈竹生必内向，示不离本。《述异记》：所谓南中有子母竹是也。又名孝竹。宋子京《方物赞》曰：根不他引，是得慈名，中实外坚，笋不时萌，末或下垂，苒弱绿荣。
　　筀竹　性坚，色苍白，可破丝织器。《山经注》曰：筀竹大者围二尺、长四丈。石介诗：“断霞半赭燕支木，零露偏留筀竹丛”。又名防露，言其上密防露，下疏来风。
　　箭竹　细小而紧实，可为箭干。《尔雅》曰“筿箭”。谢灵运《山居赋》：“二箭殊叶”。自注云：苦箭大叶，笄箭小叶。
　　苦竹　《图经》曰：出闽中者，本极粗大，笋味殊苦。《齐民要术》有青苦、白苦、紫苦、黄苦。孟浩然诗“风霜苦竹余”。又有苦伏竹，笋冬生，土人以为珍味。
　　紫竹　质小，生二年色乃变，三年而纯紫。
　　凤尾竹　梢叶森秀，如凤尾然。
　　观音竹　高仅尺余，密蓧扶疏，可供盆石之玩。
　　人面竹　节密而凸，宛如人面，一名佛眼竹。
　　含竹　大如指，土人以编藩篱者。
　　猫竹　方言谓之席竹，大者径七八寸，土人或取其叶以裹角黍。笋夏生，亦极甘美。
　　黄竹　小而黄色，一名界金竹，其笋季方生。
　　江南竹　笋冬生。粗大而坚直。
　　斑竹　古传湘妃洒泪成痕。又有一种斑如罗纹，疏密相间，蒙以青膜，拂拭之加显，名小斑竹。
　　苦油竹　肉厚而叶长阔，可为枪，以中虎即毙。
　　石竹　节疏而平，可为器用。
　　筋竹　肉厚而窍小，可为弓弩。
　　定光杖竹　方竹　外方内圆，可以为杖，笋秋末生。
　　箬竹　干小而叶大，其叶可以为斗篷、船篷。
　　车竿竹　赤竹　节长可为箭。
花之属
　　梅　其品不一，有绿萼梅，色白蒂绿而瓣繁。有红梅，汉上林苑所植，朱梅、紫花梅、胭脂梅，皆其种也。有品梅，一花三实，又曰双梅。有千叶梅、鹅梅、山梅及花香如梅。类女工撚蜡所成者，曰蜡梅。
　　兰　黄山谷云：一干一花而香有余者曰兰，一干数花而香不足者曰蕙。朱子《离骚辨证》言：古之香草，必花叶俱香，而燥湿不变，故可刈佩。今之兰蕙，但花香而叶乃无气，质弱易萎，不可刈佩，必非古人所指甚明，不知何时误也。今闽人所植，一干五七花，及紫白二种，皆谓之兰。外此兰称甚繁。有赛兰，一名翠兰。杨用修曰：赛兰小如金粟，香特馥烈，佛经伊兰即此。有紫兰，《诗》所谓士女秉蕳者也。《埤雅》曰：紫兰，至秋而红。有拜节兰，色微紫，以岁首开花，一名独占春，汀俗呼为报春魁。有风兰，一名吊兰，花叶皆蓝，裹而悬之，不土自荣。有素心兰，瓣无朱丝，心无斑点，色嫩香清，可治难产。
　　树兰　一名木兰，其花碎圆清香。王敬美《闽部疏》曰：赛兰蔓生，树兰木生。
　　玉兰　即宋人谓迎春也。夏季而苞，春初苞脱，千干万蕊，不叶而花。
　　木笔　即辛夷，俗名木莲，一名木兰，花似玉兰而紫，发如笔。
　　岩桂　一名木犀，有丹、黄、白三色，凡色胜则香薄。四时开者，曰月桂。
　　醾　蔓生，承之以架，花白而香，春晚极盛。又有檀心而紫色者尤香。又有茎叶似醾，而花差小者，曰木香。
　　山茶　花深红色，冬盛开。东坡诗云：“叶厚有棱犀甲健，花深少态鹤头丹”。
　　山丹　其花一蒂百余蕊，状如绣球，深红色，一花四英。东坡所谓“错落玛瑙盘”是也。亦有粉红者，四月开花，至八月尚烂熳。又有四时常开者。
　　茉莉　原出波斯国，移植南海。稽含《草木状》作“末利”。《洛阳名园记》作“抹厉”，佛经作“抹利”，《王十朋集》作“没利”，《洪迈集》作“末丽”。杨慎《丹铅录》：《晋书》“都人簮素花”，即今末利花也。是花夜开，惟闽中有之。有单叶者，有重叶者，又有一种曰蕃茉莉，叶如茉莉，花如素馨，其香差薄。又有红色者，曰红茉莉，穗生，有毒。
　　素馨　蔓生，夏开白花，露浥愈香。蔡襄诗：“素馨出南海，万里来商舶”。宋傅伯成诗：“昔日云鬟锁翠屏，只今烟冢伴荒城。香魂断绝无人问，空有幽花独擅名。”诗注：素馨，汉宫女名。今广州花田有宫人斜，其地遍产素馨。
　　瑞香　枝干婆娑，柔条厚叶；冬春之交，开花成簇；长三四分，如丁香状，有黄、白、紫三色。其种有枇杷叶者，有杨梅叶者，有柯叶者，有球子者，有挛枝者，花紫香烈。苏东坡词曰：“领巾标下瑞香风，惊起谪仙春梦”。
　　萱　即谖草，可以忘忧。《诗》曰：“焉得谖草”。《埤雅》云：一名鹿葱。《风土纪》云：孕妇佩其花则生男，故《本草》又名宜男。
　　玉簮　一名白鹤，质素而香，治骨哽。
　　剪春罗　四时开花，淡红色，旁如剪刻。
