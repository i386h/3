<!-- { "loadSidebar": true } -->
　　童世坚　字克刚，连城人。正德间，应贡京师，叹曰：“阉寺薰灼，道与世违，可以隐矣。”时王守仁倡道东南，世坚走谒请业归，而沉潜体认，充然自得。结庐昼锦桥东。捐赀购学田以赡生徒。
　　钟　鸿　字腾霄，武平人，以岁贡任上饶丞。时悬绳、挂坑寇乱，三省协攻。贼平后，良民多被诬，鸿挺身为辩，全活甚众。年八十卒。
　　陈　仁　字体元，归化人。尝从湛若水学。嘉靖元年，由明经授广西府通判。时粤地文教未辟。仁至，大为阐扬，激励士类。莅民有惠政。致仕归，以讲究性命为事，士林宗之。
　　李元泰　字汝严，连城人，嘉靖间，以贡授太平训导。值倭乱，当道延之参谋，遂致克捷，寻告归。会饶贼逼城，元泰请推官刘宗彝镇邑，偕其友谢魁竭力赞画，捐资助饷。土寇罗三妹等与贼内通，设计擒之，随用火攻平贼。又岭后贼罗袍，拥众万余，逼城二十里而营。当道请元泰督剿，昼夜登陴，以劳致疾卒。
　　张　僖　号凤山，永定人。嘉靖戊戌进士，授中书舍人。性清介。严嵩欲罗致之，使人讽以美官。僖不可，上疏劾嵩，遂拂袖归。
　　揭　鸿　字子渐，归化人。嘉靖己酉南京举人，任潮州府通判。值饶平寇肆掠，鸿率兵直捣其巢，伤一矢，不为动，以计获其子，遂荡平之。升连州知州，致仕归，后迁居将乐。
　　邓向荣　字元植，自清流徙居长汀。嘉靖甲辰进士，授户部主事、监督淮运，杜绝诸弊。以直言忤时，谪六安同知，转嘉定州甫二日，闻父病，遂弃官归。旧业腴者悉推与弟。著有《正学准则》、《太极通书考》、《惜阴考》等书。
　　雷显祚　宁化人，少习制举业。值倭寇警，乃潜心兵法。嘉靖丁巳，广寇攻县，身冒矢石，相持十有七日，后以曾轲计擒之。辛酉，程乡贼攻县，昼夜守御，经画月余，上佛狼机于邑令陈添祥，贼乃遁。万历元年，徵拜勋府教习，多著军功。
　　沈玉璋　字九山，永定人。嘉靖间，以贡授海宁簿。宁无城郭，人鲜知兵。玉璋至，以职司逻捕，勤于训练。后倭寇掠境，亲率东仓兵捍御，民赖以全。
　　钟天爵　字良贵，武平人。由明经司理平乐。时猺(瑶)贼猖獗，桂、梧路梗。天爵上平蛮八议，设三堡轮军戍守，又领兵破贼，屡有功。摄富、贺二县篆，立屯保，练乡兵，斩酋人之梗化者，昭州以宁。
　　沈　铨　字廷选，以贡授合浦县。县有珠池，阉人专利，民不聊生。铨令缓征以甦疲困，竟被中伤，改九江教谕归。
　　康　宪　字章甫，长汀人。嘉靖庚子举人，礼部司务，总职方。条陈四事，皆切时务。出为江西观察使，持宪纪，绝趋承，有廉毅声。
　　赵　钺　号怀泉，长汀人。嘉靖丙午举人，历普宁、长宁二县，筑城有绩，升应天通判，理马政。奉勅督造黄册，有严明声。擢户部，出知武定府，补恩思。政持大体，汉夷帖服。致仕归。时连邑以浮粮派汀属各邑，力请得免，七邑赖以甦。
　　黄益纯　字健峰，永定人。嘉靖戊午举人，教授温州，擢睢阳令。修理学官，均定田亩，招流亡八百余户，给以牛种，垦荒田五百余顷，疏淘河，剪除积寇，立巡河墩堡，节制七十二所屯卫。历任五载，乞归终养。
　　萧懋烈　归化人，任凤阳照磨。流寇突至，懋烈挺兵奋击，无援，被执，死之。子舞凤，同日殉难。
　　康　诰　号寅湖，长汀人。嘉靖辛酉顺天举人，守和州及佐南安郡，皆有政声。初，诰为张居正子师，及筮仕，绝无一字及政府，人咸服其介节。
　　熊　缨　字于清，嘉靖间，以岁贡授青田丞。时倭寇猖獗，環海以西，剽掠无宁岁。缨倡议筑城为战守计，期年城峻。倭寇拥众万余突至，围龙津、舟山二门，相持八昼夜。缨募勇士宵渡，纵火焚其栅，以奇兵掩击之。倭大溃走。青民立祠以祀。擢山东德府纪善，进阶二级。
　　伊天佑　字顺甫，宁化人。嘉靖间，以岁贡知桃源县。俗尚鬼，多淫祠，有将军庙香田至百十顷。天佑至，毁其像，火其宇，变其田为修城费。华翰寺朔、望男女喧杂，禁之不止。一日，突舆至寺，令僧各负一妇，监送归家。自是惭悔，无有至者。邑岁积无碍官钱三千两，留为郡守寿，吏以例告。天佑曰：“此何言也?不雨自天，不矿自地，乌有积金三千尚云‘无碍’者？”竟申请裁之。天佑能诗，善楷书。
　　赖荣华　上杭人，袭职百户。嘉靖甲寅，倭寇浙江，总戎征兵于闽。荣华奉召守御嘉善县。倭突至，枵腹接战，斩获数级。别将皆观望自保，荣华孤军冲突，为伏炮所中，坠水死。事闻，谥忠勇，升副千户，建祠城北祀之。
　　王　溥　清流人，以岁贡知澄迈县。清简廉介，决断如流。邑有地宜播种，而民不知灌溉。溥教百姓制小车，运水灌田，荒土转成沃壤，田谷岁入无算，民咸德之。
　　阴启旦　字希周，宁化人。以贡授郴州同知，摄桂东、安仁二县篆，所至皆有声。尝曰：“勤见父老，不听吏胥，衙弊可清一半。”会桂缺守，獠官将为变。启旦奉檄往镇，民大安集。寻以署本州事召还。守正不阿。有贵公子犯法，营救，且以赂求免，峻却之，卒置之法。升衡州府丞，未赴任，引疾归。
　　罗　举　字舜臣，宁化人。以贡授飞雄卫经历，迁元氏知县。因忤郡守，坐谪。民叩阍请留，弗获。调广西洛容县。寇犯城，举戎服先登，谕以利害，寇惮而退。近彝诸乡久不入赋，举诣其地，折以大义，寻咸感服。有酋长互相仇杀，将大陈兵。举亲抚止之。丁内艰，服阕，改湖广桂东县。有兵备道潘某者，怒其强直，委以事，欲中伤之，遂告老归。桂民立祠祀焉。
　　孔廷诏　永定人，由岁贡授平阳通判，督修大同诸关，建营田五。议赐金褒予，擢知宾州。改岁运大军米三千石为折色，民便之。著有《东源稿》、《三晋集》。
　　裴应章　号澹泉，清流人。隆庆戊辰进士，授行人，奉使德、晋二府。陛见奏对，进止有度，神宗目之。擢吏科给事，条上辽左善后六事，悉见嘉纳。迁兵科都给事。时长昂诸酋数入犯。应章所奏制，洞中机宜。念边将玩愒，大吏相为欺蔽，遂劾罢抚臣之弃师、宪臣之昏庸，与勋臣之不法、将臣之纵贼唆卒者。丰采肃然。张居正当国，议三岁一遣大臣行边，应章言糜费当罢。大珰冯保欲取冏寺马三千匹，应章议勿与。迁太仆少卿，所上给关防、严举劾、戒侵尅、核寄养诸疏皆称旨，著为令。历转太仆、太常正卿。议侑享袝葬礼，下礼臣，报可。时郧卒辱抚臣，将为乱。朝议非应章莫能定。奉命驰往，未至，先檄谕以祸福，语甚切至。乱卒计穷，自缚至数百里外跪迎。应章集众斩其魁，馀无所问，郧境以安。入为户部右侍郎，请归养。父没服阕，起少宰，推毂皆海内贤士。晋南司空立法，疏钱弊，谏採鹰架木，纠中贵人滥索，省水衡钱甚多。寻乞归，复起南太宰。累疏恳辞，虚席者三年。卒谥“恭靖”。著有《懒云居士集》。
　　曾应泰　长汀人，万历癸卯举人。授永康令，调乐清，擒巨盗陈魁，以功擢知禹州。见权珰用事，拂衣归。
　　沈孟化　字观瀛，永定人。万历甲戌进士，令浦江。邑无城郭，孟化节缩千余金，督民筑城。擢刑部主事，迁郎中，出守湖州。值大旱，发赈平籴，存活数万人。别驾龚先进司理周著，为当事所，坐落职。孟化毅然曰：“良吏黜，何用守为?”抗言力争，卒直之。时计吏毕集，闻其风采，有泣下者。历迁蕲黄参政。税监横恣，禁戢之。税监怒，以抗旨庇属闻。或讽之求援，弗听。坐夺一阶，左迁广西副使。韦酋劫掠思陵州，孟化调集土兵，核南宁余田千余亩，斥以供军，随遣人捧檄入穴，谕以祸福，贼大感悟，解散。余党陆佑、黄尚负固，督重兵蹙之，擒黄尚，贼众奔溃。迁右江参政。有江獞、猺相仇杀，出掳掠。孟化督兵往剿，斩其渠魁，百余峒皆就抚，降者数万人，编入堡伍。寻以入贺，卒于太和舟中。
　　张　恩　字子荣，上杭人。万历丙子举人，授青州推官，治狱明允，出重系二十五人。调廉州，檄奉审录高、廉、雷、琼四郡。有黄大满兄弟三人，以杀人罪诬服。恩白其冤。迁吉安同知，却屯军例金千两，旋告归。
　　伍可受　号冲吾，清流人。万历丁丑进士，知容县。度田定赋，驰檄平岑溪蛮。擢南礼科给事。弹劾辅臣许国，谪万载丞。起开封府推官，迁户部郎中，榷关广陵，有清誉。擢云南佥事，御夷抚酋，恩威并著。转山东参议，以入贺归省，卒。著有《博艺堂稿》、《焚余草》、《谪居草》、《代奕吟》诸集。
　　罗尚宾　字晋卿，长汀人。万历己卯应天举人。父殁，偕弟尚贤，庐墓山中。虎噬犬与仆，俱不顾。除武陵令，抵邑，逢俭岁，裁罢一切供费，躬行赈贷；穷乡僻壤，足迹殆遍。按察陈某养子杀人，时蔡国珍分部湖北为请，不许，竟论如法。莅任数载，治行为三楚冠。迁兵部主事，命督造清江兼司榷政，悉罢法外需索，商人称便。寻无疾卒。福清叶向高铭其墓。
　　刘　烶　字允章，上杭人。万历壬戌举人，令安陆。值旱灾，流移塞路。烶便宜发粟分赈，请蠲本年额赋。有山寇王加印、彭玉等，聚众为乱，监司议发兵，烶曰：“盗本吾民，何忍即诛?”力以抚戢，自任。捕得贼党之黠者，反复开谕，释之，使招加印。加印等感泣，尽散其众，未尝戮一人。升常州府通判，革榷政陋规。寻致仕归，门庭萧瑟，不异诸生时。
　　黄槐开　字子虚，宁化人。万历甲午举人，授山东青州推官。治狱多平反，绝贿赂。值青大饥，民有相食者。槐开乞请奏闻朝廷，发金、粟十数万为赈。他郡皆设粥厂，槐开虑就食者强弱相挤，远近不均，且胥吏中饱，遂计口多寡散给银、粟，其有不给者，出罚锾数百缗济之，存活以万万计。以卓异徵，竟为谗忌者搆讦而归。著有《天宝山人集》、《在齐草》、《钱神纪》、《心经述律》、《陶纂》等书。
　　陈鸣春　号善吾，长汀人。万历己未进士，授中书舍人，晋户部郎中，督饷辽东，管理御马仓，拒阉例、商例弗受。榷河西务，值岁歉，赈饥瘗骸，蠲峻征，剔奸胥。补工部，出守河间，正色率属，筑堤剿寇。迁关内道，擢苑马卿。告归。
　　刘　佐　字凤南，上杭人。万历间，以恩贡知霍邱县。邑土瘠民贫，频年亢旱。大别诸山草寇窃发，佐抚戢之，境内宁谧。擢南贵州道御史，疏救御史魏允贞，以言事降调，为台班所重。奉勅巡视上江，督漕粮，趱运以时。乞归日，犹举劾文武官数人，风裁大著。
