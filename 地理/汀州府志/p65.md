<!-- { "loadSidebar": true } -->
　　赵希錧　字君锡，嘉定二年授汀州司户。峒寇起，州人震惧，佥议守城。希錧言，距城三十里有关曰古城，若悉布精锐以扼其冲，贼不足虑矣。守以付希錧，遂审形申令守斥堠。贼遣谍窥关，希錧故羸以误之。夜半，贼数百衔枚突至，希錧矢石俱下，无一脱者，余党风闻而遁。诏升本州推官。
　　何　镐　邵武人，与朱熹友善。嘉定中，调上杭丞。时郡守有疾，事多不理，繁者或至累月。大吏檄镐佐之。镐取文书，旬日决遣皆尽。又以田税不均，条说甚详，多所补助。守滋不悦，镐即谢去。著有《易论》、《语说》。
　　常　楫　字济川，靖江人。学该博，为文瑰奇赡缛。嘉定间令宁化，剖决无滞，民服神明。
　　李　华　建安人。绍定间，磜寇倡乱，禁卒讙呶。华以安丰倅护淮军来摄州事，剿外寇，平内叛。事闻，进三秩，除大府簿。朱积宝之乱，值岁饥，华移粟给养，全活甚众。寻除直华文阁，仍削苗斤盐价，置均济仓。去之日，邦人建“见思堂”以祀。
　　赵时錧　宋宗室子。宁化当绍定兵燹之后，邑治为墟。时錧为宰，筑城修学，创县治，葺民庐。士民诵之。
　　王　杆　字元佐，无为军人，绍定间判州事。时郡将陈孝严，引寇朱积宝兄弟为腹心，仇视禁卒。有黄宝者，激众倡乱。杆谕以祸福，不从。俄有欲杀孝严者，杆叱之退。孝严度失众心，因授郡篆于杆，众遂安。后积宝叛，屡犯州域。杆指授方略，力御却之。民比屋祀杆，曰“王生佛”。
　　米巨宏　绍定间，以宁化丞署连城。当寇乱后，创廨宇，修学宫，给田养士；定纲运额，立卖盐法。迁知连城县事。
　　戴　挺　嘉熙二年知州事。卜学东射圃地，建六斋以课多士。去之日，行李萧然。
　　孙　鼛　钱塘人，淳祐间任武平尉，捕获巨盗数十人。谢赏不受。
　　钟绍安　兴国人，宝祐中，以进士知上杭县。后从文天祥勤王。
　　罗必元　进贤人，进士，有风节。宝祐间判赣州，疏劾贾似道，谪知汀州。
　　胡大初　宝祐间，以朝散大夫知州事。修郡学，重建明伦、致极堂、御书稽古阁；肇行乡饮酒礼；增储均济仓钱米，以广赈粜；厢、禁、寨、铺诸兵，并增给全分衣粮；时阅射，自给赏犒；修城浚池，屡平连城、宁化剧寇。
〔元〕
　　郑从吉　长汀人，劲直勇敢，胆略过人。至正中，上杭山寇窃发，民竞入城自保，延从吉捍御。从吉至，与众约，必尽杀贼乃已。贼惧不敢犯境。时田畴荒芜，流移过半。从吉多方招集，辟而治之，屹然为一邑保障。行省知其能，授以县事。
　　李　实　字伯美，汴人，令武平。时邑制草创，学舍颓圮，弦诵久辍。实捐俸修葺，加意作兴。事载学碑。

〔明〕
　　朱仲恭　兴国人，洪武元年令清流。邑当元季乱后，仲恭招徕流亡，劝课农桑；修学校，延名师以训士，政事卓然。
　　刘　亨　郑州人，洪武间令上杭，新学校，建壇壝。在任五年，逃亡悉集。荐胡时、邱子瞻，时称得人。
　　刘　雍　平阳人，洪武间为连城令。先是，邑民不知种麦，雍躬教之，比岁大稔。
　　秦　斌　桂州人，洪武间，以举人任上杭令。县僻在一隅，货贿不集。斌为五显会，招徕远近商旅，百货麕至，民资利用。
　　黄　敏　洪武中，为汀州卫指挥佥事。广贼谢士真寇邑，敏率军剿捕，贼遁走。复筑城分军守御。
　　宋　忠　崇阳人，洪武间知清流，兴学劝农，剔奸厘蠧。群盗啸聚，忠抵巢谕降之。擢户部郎，寻守本郡。
　　张光启　南城人，永乐间任上杭令。有县斋诗云：“十年俸廪支难尽，一井廉泉饮不干。强项枯荷撑雨立，贞姿古柏入云蟠。”读其诗可想其居官之概。
　　梁　瑶　化州人，永乐间进士，知宁化。不事苛刻，政修教立。后以忧去，百姓遮留，马为不前。
　　李　庠　西安人，永乐间进士，令清流。邑毁于寇。庠至，新县治，建学宫，又为之均差役，严课士。凡十五年，始终如一。民至今思之。
　　袁必文　广东人，永乐间任清流典史。值沙寇陈天保犯境，文独守邑不去，贼至被执，大骂，遂遇害。
　　陆　徵　华亭人，正统间知郡事。时卫卒强悍，徵与通判吴琼绳之以法，莫不詟服。
　　王得仁　新建人，以掾任本州经历，秩满，军民乞留二载，擢推官。正统十四年，邓茂七遣其党陈正景围汀，得仁急请郡守以赈避寇之民。乘贼不意，开门奋激，大破之。郡守欲入山搜贼余党，仁恐株连无辜，力止之。贼党攻宁化，仁复率兵往援，遇于归化之盖洋，又大败之。未几卒。
　　吕　镛　蘄水人，由举人令清流。正统间，邓茂七寇县境，民咸逃窜。镛躬巡招抚，尽力保障。未几贼众二万余攻城，镛率民兵与战，众寡不支，为贼所执，不屈，贼支解之。民建惠烈祠以祀。
　　邹　□　失其名，正统间任铁石巡检。沙寇至，邹力御之，被执，与知县吕镛同死。配享于惠烈祠。
　　王　佐　新城人，景泰中任连城令。值邓茂七掠境，佐率民兵捍御，悉心竭力，邑赖以全。
　　李　琼　万载人，天顺初，以翰林检讨出知汀州。时上杭寇发，琼亲诣巢穴，开陈利害，皆释甲解散。秩满卒于官。
　　丁　泉　汶上人。天顺六年，上杭寇发，泉以指挥同知往御之。未几，贼势复炽，巡按伍骥奉命监剿。泉奋勇先登，攻破石马岐等寨，猝与贼遇，力战死。伍骥扶疾回朝，亦卒。邑人肖二像于城楼，岁时致祭。事闻，赐额“褒忠”。
　　张　宁　字靖之，海盐人，景泰五年进士，授礼科给事中。丰采甚著，与岳正齐名。成化中出知汀州，先教后刑，境内利病悉罢行之。后弃官归，公卿交荐，不起。
　　伍希闵　安福进士，御史骥之子。成化间，任分巡漳南道，专驻上杭。时贼刘昂、温留生、邱隆等聚众猖獗，希闵招抚之，降者千余人，立二团营处之。昂等势孤皆就缚，余党解散，旋以忧去。弘治五年，贼刘廷用复聚众劫南赣，巡抚金泽荐希闵。才抵任，募骁勇李福瑛、邓维端剿之，寇悉平。
　　程　熙　徽州人，成化间以乡荐领郡丞。归化紫云台有盗数千，往来剽掠。熙单骑抵营，晓以国法，皆解散去。
　　胡　钺　嵊县人，成化初知上杭。初调千户所守御，邑中悍兵骄卒，肆虐于民。钺以法绳之，军民皆安。
　　郭　润　零陵人，成化七年令归化。时县治新设，人民杂附。润加意抚绥，定户口，均赋役；劝贷富户，以赈荒歉；兴学造士，雅种农桑。自署其门云：“春雨有田宜早种，公门无事莫频来。”三载卒于官。
　　赵　智　江宁人，成化九年署归化教谕。时学宫初建，士未习礼。智教以进退揖让，日进诸生授经讲解，未二年即有登贤书者。
　　吴文度　江宁人，进士，弘治间，以南御史出守汀州。讼者立庭下，一言即服。既得情，辄矜贷。虚怀礼士，敬老怜才。时山寇出没为患，设方略招致之，境内以宁。
　　程　材　歙县人，弘治间进士，授汀州推官。尝与巡按御史据法争一囚，御史怒曰：“我不知法耶？”材抗论不已，御史忽悟曰：“推官言是也，几误杀一人矣。”举廉卓，授御史。
　　王　环　浙江新昌人，知永定县。时邑草创，环兴利除害，有惠政。
　　王献臣　吴县人，进士，弘治中，以御史谪上杭丞，造文峰塔，建社仓，修桥路，百废俱举。
　　周　缨　道州人，弘治间令连城。清谨宽仁，抚字贫困，文章讲论，为学者师。正德初，见权奸柄用，叹曰：“岂行道时耶？”遂挂冠去。
　　向　陞　武平所百户。正德四年，贼曾惟茂等攻城劫掠，陞募兵转战，多所擒获。贼又进据焦头坝、挂坑等处。陞拥众先登，诛斩无算，死于阵事间。世袭其子忠为本所副千户。
　　胥文相　巴陵人，正统间守汀州。郡东太平桥久废，民多病涉。文相捐俸倡造。民建利涉亭以祀之。
　　谢　溥　祁门人，正德间，以乡荐令长汀。王守仁剿武平峒寇，檄溥转饷，输輓有功。
　　蒋　玑　平乐人，正德间，以乡荐授连城令，有治才。邻寇窃发，预筑土城七百馀丈，以备捍御。后奉檄，剿大帽山贼，猝遇寇于黄沙寨，不屈而死。赠汀州同知，子荫。
　　周　楹　安福举人，正德间令宁化。适贼攻邑，身诣谕之。贼挟之去，不为动，贼义而归之。临去谓贼：“尔辈所虏，皆良家子女，忍困之乎？”贼悉还焉。归而缮城隍、固守御，贼遂平。
　　唐　淳　字文厚，临桂人。正德四年，三省峒民骚动，流寇蜂起，自宁化转攻清流。淳时同知汀州，领民兵三千人，兼程趋县，贼望风遁。勒兵西追，绝其比户。以功升本州守。
　　陈　衮　新城人，举人，正德间擢汀州郡丞，方正自持，不屈权贵。
　　杨　缙　贵溪人，举人，正德八年令归化。时山寇窃发，邑无城，民逃窜山谷间。缙请于大吏，筑城凿池，民赖以全。
　　何　鉴　桂林举人，正德间令宁化，有筑城功。
　　王守仁　余姚人，正德间为虔州巡抚。贼首詹师富等负隅山洞，守仁提师过汀往剿。汀人感德，所过皆立祠祀之。
　　余　祎　鄱阳人，正德间令清流。建学宫，裁冗费，修桥道，爱民如子。九载，晋建宁府丞。
　　邵有道　都昌人，进士，嘉靖初为郡守。筑舆梁四十余座，复城濠百余丈。定杭、永粮米之争。在任四年，五见甘露之瑞，郡称大治。
　　马　坤　通州人，进士，嘉靖初守汀。有来讼者，以片言折之。读书啸咏，意气淡然。榜于堂曰：“乾坤何事非吾事，尧舜之民即此民”。后历官户、工二部尚书，加宫保。
　　徐中行　字子与，长兴人，嘉靖间知汀州。广寇萧五拥万众来寇，郭外男女争避入城。门者阖之，有蹈藉死者。中行戒令远斥堠，亟开闉，身坐闉前，引絙于途，别男女以次入。诸县令各授教饬兵登陴。贼不能破，围指挥童珖垒，系男女数百。中行以一旅解之，尽夺其俘。又策贼走且乏，必由高吴道，俾武平令徐甫宰伏兵邀击。破之，擒其渠魁。嗣念山寇出没靡常，而三图多要冲，议城之，以通判控治。得报可。自是寇盗解散。历官江西右布政。
　　潘时宜　永丰举人，嘉靖中令宁化，修县治，创书院，设学田，士气振兴。
　　查仲道　字文夫，宁州人，以谪知汀州，有惠政，卒于官。民立祠祀焉。
　　黄震昌　遂安举人，佐郡有惠政。嘉靖四十年署永定，平寇李占春有功。乡人避难城中，流离失所，震昌捐赈，全活甚众。
　　顾舜臣　字希仁，上虞人，进士，以通判署清流令。邑当兵燹后，察户口存亡，定财赋虚实，核其重轻，征一缓二，民皆出危就安云。
