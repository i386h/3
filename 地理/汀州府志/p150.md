<!-- { "loadSidebar": true } -->
　　咨大块之鼓冶兮，融大川而结名山。秉敦艮之厚德兮，挺正气于峥潺。干青霄而秀出兮，亭亭玉立。通帝座而笑语兮，信天近之可攀。尔其外直而介，内虚以平。包罗万象，莫之与京。望匡庐之瀑布，远连天目；步玉霄之盖竹，近带赤城。以东田之昔号，改莲峰为今名。爰有亭翼翼，冠立崇阿。其峭峙于云半兮，恍紫茎之擎翠盖；竝建刹于中天兮，疑绿房之聚黄螺。石花清芬而滴乳兮，殆菡萏之吐馥；琪树璀璨而垂珠兮，乃芙蓉之猗傩。若其山披氅鹤，谷堆粉蝶。戴鼇首而崚嶒，飞龙光而踕蹼。玉娥峰顶，藕大一船；太液池中，花开千叶。对瑶嶂兮岑岑，望琼峦兮猎猎。方赤烂兮晚霞，亦微明兮新月。麻姑壇远，红变碧兮叅差；姊妹峰齐，窈复窕兮若接。于是二八女郎，三五类聚；怀春踏青，九回一顾；同仙子之凌波，俨潘妃之娇步。亦有绣虎才高，雕龙学博；七步诗成，八叉赋作；固谢五之初发，亦景行之入幕。彼其一钵一瓶，清规潇洒；木鱼玉麈，松林兰若。笑渊明之去来，羡远公之立社。乃若境中集凤，车边画熊；登高夜宴，烛影摇红。苏学士之金炬，魏郑公之碧筒。彼夫卉杂枝格，长条交茹。叶动猿来，花惊鸟去。起公子之殊赏，发王孙之远虑。向山水兮寻幽，憇风云兮得路。又有兰牕洞辟，芝阁斜临。玉积峡而虎踞，金涌泉而龙吟。月吐山巅，烟生户棂。或据梧而策杖，或披裘而负薪。芰衣薜带，羽扇纶巾。出兰谷而访友，入桃源而问津。诚无山之可齐，为九邑之地灵。然而何地无山，何山不深！惟未经乎品题，固有待乎伟人。幸采风于太史，奏下里之巴音。
谢公楼赋
 〔国朝〕马繁禧　教谕

　　缅我汀之郡治，考胜事于在昔。系开元、天宝之间，纪临汀而置驿。考厥村名，是为白石。于时李唐继世，爱有谢公。爱风流兮蕴藉，亦秀外兮惠中。讲风雅，记游踪；羡奥区，辟鸿濛。南离之正位，气萧爽而势穹窿。剪荆伐棘，选木鸠工。作楼于上，以展舒其志；气神呼吸，而与帝座相通。峙其右者，石笋嶙峋，若拱若揖。烟霞缭绕，万象咸辑。维杰阁之凌虚，号云骧而崨岋。侍其左者，岩洞奥穾，石磴盘折。斧劈蚕丛，秋蛇绾结。交薜荔兮茑萝，莽林树兮清樾。积阴翳兮深绿天，消炎歊兮飞瀑雪。羌畏垒而可爱，峙朝斗于天阙。尔其开帘正望，俯槛凭轩。则有层冈叠翠，远岫蜿蜒。条分缕析，夭矫开天。蟠蚪与屃赑，矗鳞鬛而巑岏。此九龙之飞跃也，兀踕蹼而来前。及夫一望平沙，中流迢递。银浦流云，从天落地。潢汉中分，飞涛湓濞。既转运乎通津，泊画舡之翡翠。由鄞江而南趋，转湾湾于丁位。此汀水之滔滔，走万年之形势。若乃腊后春前，油油春草。生意勃然，青葱入抱。候转朱明，荔悬栲栳。浮绿蚁兮擘红泥，斟玉盌兮吹银缟。觉逸兴之遄飞，侭玉山之群倒。是以曲江选胜，醇酒矢音；宾尹探奇，香荔长吟。日迟迟兮远眺，风习习兮披襟。止吏人兮桥外，怀彼美兮遐心。望蒹葭于水岸，韻杜若而调琴。迨彼境易事殊，年更代革。访旧址以奚存，怅志乘之难核。述往事于无徵，传姓氏而犹赫。譬彼东山之宝树，剪伐无余；亦怀召伯之甘棠，憇庐黯色，是伊谁之责欤？还当问彼天荒而地默。然而地灵人杰，贤哲挺生。襄文章之盛治，藉润色乎太平。绎思芳轨，如接徽型。有怀好古，风雨凄清。尚亦奠鳌柱，建鸾瓴，恢绣闼，拓琱楹。复崔巍之古製，与甲观而齐京乎，则后之览斯楼者，庶几哉更上一层，而播千秋之令名也夫！
　　诗
　　　　五　言　古

题霹雳岩
 〔明〕沈应奎

　　混沌一灵谷，天削何其奇。霹雳无斧痕，嶙峋如立陴。闻有幽人驭，玄栖铸婴儿。紫气函关来，微茫那可追。吾侪是介石，辟地提天维。不错终南径，皇路遵九逵。萧萧秣五马，揽舆歌涟漪。汀水非贪泉，酌之人不饥。秋旻倍开霁，对月朗须眉。树杪寒飚生，气候犹熙熙。闻说稻粱好，胜会佳景宜。泠泠臭味香，千里良不欺。人生合离易，世局方崄巇。归休乎吾庐，何年寄所思。
渔　沧　亭
 〔明〕曹学佺

　　我来患睽隔，唯子为好仇。杂事期云愆，于兹亦可修。危楼俯溪上，溪水傍城流。白沙映如玉，绿草披若油。濯缨垢既逝，行觞数亦週。渔父不可见，垂钓空沧州。

石　砦　峰
 黄钦杰

　　村落缀佳丽，郊原抱浮湍。灵峭起天末，攀跻思羽翰。径险讵可测，崖悬况未安。孤顶忽斜竖，繁花亦高攒。异物时变见，古刹徒空壇。我行避野烧，奇趣非尽观。侧路暝夕集，山月弹虚丸。嗟我亦游子，而何获承欢。
 刘　琅

　　斗室裹苍螺，当面劈太古。不知百代后，尚遗五丁斧。绝壁搅虬蚺，烟岚競吞吐。关关出谷禽，簌簌林中雨。涧石走飞湍，茶香汰尘腑。平生爱奇绿，登临发哀楚。岩岭扼狮拳，悬岩豁鳌目。嵚崎出鸟道，碐磳驾天屋。乔木嵌云根，古篆引苔绿。龙气勃寒潮，坐久怵肥甪。似有鬼神伺，更无魈魅伏。好风时一过，林花芬可掬。为问空生氏，此意良在夙。

官　坊　洞
 叶宫桃

　　古洞傍溪头，突兀真奇迹。门前萝薜深，阴阴入路窄。白昼飞晴雨，滴沥泻山液。空响撼轰雷，坐磴润苍璧。四壁烟云象，玲珑如刻画。再从深处寻，晞微光照隙。寒生流水声，听久清魂魄。未审荒村中，灵秘自谁辟。胜境不知名，沉晦良可惜。吁嗟乎人生遁迹亦同然，世间沦落何独石！

登莲峰山
 刘玉成

　　眷兹莲峰山，端居负遐想。廿载今始游，历历皆心赏。初发自丹梯，整衣聊直上。寻彼桃花源，飞泉半空响。冠豸何嵯峨，足令寒魍魉。左折礼玄真，右指白云敞。双峰矗层霄，依稀混沌壤。炼补岂不工，中遗一线广。蹑磴俯峥嵘，回首殊豁爽。努力陟其巅，忽忽超意象。群岫合形森，苍翠不盈掌。忆昔寇警时，凭险避抢攘。一夫当关立，披靡万贼党。剑气犹崆峒，城寨已草莽。嗟哉谁敺之，对此徒慨慷。有道守四邻，据山非扼吭。往事难具陈，觞歌谢羁鞅。顾我二三子，相期长偃仰。
南堤烟雨
 赵良生

　　长堤何倭迟，一道亘平楚。春树绿初成，浓阴相媚妩。朝来微雨晴，轻烟互吞吐。溉我原上田，庶以慰农圃。辛苦荷锄翁，辍耕听桑扈。
榕壇春翠
 赵良生

　　高榕郁参天，樛枝长拂地。古壇春雨余，芳草绿无际。生烟淡冥濛，斜阳远迢递。载酒可寻香，题诗继修褉。何须召伯棠，于焉足游憇。
巽峰迎旭
 赵良生

　　步上城东门，旷怀骋遐瞩。遥望钓鱼峰，晴霞映朝旭。天宇何澄鲜，山容净如沐。村树碧参差，径花红朴樕。此中倘结庐，期来课耕读。
紫　金　山
 李世熊

　　山围穷鸟路，孤筇迷出入。树石放奇情，分壇势相逼。石或化为树，树或化为石。石池澄寒波，落落松阴植。冥茫息峰顶，崎岖憇幽室。耳目及心神，丧之而后得。山深庵宇尊，诸佛现真魄。梵声肃以放，物理自来格。我心山灼见，山性我微获。
玉　虚　洞
 黄德燝

　　造工希巧匠，镂此巑岏石。截断碧云根，汇成烟水宅。雷风殷空洞，珠瀑奔流湱。鼋渡石梁横，鲸鸣鼍鼓拍。谷音有衲迎，坐久闻仙奕。岩顶泻银河，渴虹恣吸嗌。星临雪影寒，日照練光白。松籁间龙唫，雨花散野霡。谁云不作霖，润物细无迹。佛供贮香瀣，俗肠饱天液。午阴起远岫，回首风生腋。焉得一菴居，相与共晨夕。

通　济　岩
 〔国朝〕黎士弘

　　登临原不易，神明先兆端。山色故空霭，以梦增幽寒。入道疲应接，心目奔赴难。遥见瀑布下，曲折无遽安。深林避霜露，木秋犹未残。列坐流水上，选石如据鞍。吾心如秋蒂，剥落与云闲。
竹庄秋月
 〔国朝〕上官周

　　三秋初见月，飘然有所思。金风声冽冽，枫叶何离披。图画宛然似，颇类元大痴。微云荡池沼，细浪吹纹漪。路犬吠行人，树鸟鸣高枝。情景殊可悦，得非行乐时？空怀谢公酒，徐吟高士诗。士高难以见，托心聊自嗤。
书龙山讲堂壁示同学诸子三十韻
 〔国朝〕熊为霖

　　大雅邈不作，虞业荒鼖镛。蛙蚋起群噪，杂噭吹心蓬。卓哉紫阳子，疾呼当长风。道统乃攸叙，斯文绳正宗。鹿洞远清閟，讲铎开天蒙。经经纬众史，规约先禔躬。六馆大云集，问业来景从。黄、陈洎李、蔡，一一谭雍容。日月纪黄道，繁星丽天中。石鼓、岳麓会，心印将毋同？吾辈窃私淑，遗义参针锋。昌明且博大，幸际时熙隆。羽籥亦备举，俎豆咸尊崇。鸿章绘物采，万汇为昭融。祥麟在郊棷，葳凤栖梧桐。于时庆有为，事半倍厥功。干旌逮彼姝，何告欣遭逢。明牕拂净几，授粲洁以丰。假弗爱明德，其毋误乃公。慎惟怀永图，相与趋磨砻。礼耕而学耨，菑亩勤三农。如贾五都市，握瑾操璜琮。修艺好密饬，器识先虚盅。鲸鳌浴海水，涛落青三峰。白命特达才，漫伍钞书佣。八闽富山水，佳气殊葱葱。武夷结精舍，瓣香瞻巃嵷。心性本自具，丽泽欢得朋。勉旃朋盍簮，振响弘南邦。古调如可赓，堂上何邛颙！
霹　雳　岩
 〔国朝〕熊为霖

　　憇我山水绿，不尽结玄赏。岩观已清佳，复讬飞崖想。何年青玉林，雷堆溷榛莽！问若胡为来，欲言穷我象。铮铮霹雳斧，斗立斫天响。坠地转轮囷，筍角破春壤。且扪且摩挲，陟降劳俯仰。或是补天馀，遗此八柱磉。我有米颠癖，芒鞋遍幽访。取径曲复曲，旷然遂高朗。草色寒葳蕤，藉坐平如掌。前畴荫桑麻，一水隔篠簜。池泉注山下，白云老山上。丛杂栽云根，危楼颇轩敞。鼯鼠走松楸，古铎挂蛛网。败瓦难支持，黯然暗书榥。太息意迟迟，高谭发慨慷。拜石性所怡，聊用以自广。林风吹我襟，相与息尘鞅。返照入空壑，悠然妙遐往。
隘岭道中
 〔国朝〕熊为霖

　　绝岭当雄关，扼险乃居隘。控制总八闽，南赣划天界。镇此咽喉司，泥垣洞华盖。摩空剑戟寒，悬河走飞带。风雨奥灵区，神力所盘会。元气混沌馀，雷霆转其内。我闻啼鹧鸪，林樾动天籁。石栈历九折，驱车苦竹迈。屯云翳积莽，杂沓作光怪。山凹峡势尊，碉堡结严砦。未雨绸缪深，经画统全概。太平日和晏，亭长枕清濑。茫茫天地宽，遐掔颇云快。讬憇生幽心，寄我烟霞外。
登卧龙山偶吟
 〔国朝〕丁　潍

　　云在青山外，山在白云内。云山暗蚪，鳞角宛修憇。风雨生灵光，星河落平地。千峰万峰云，呼吸通全气。松萝阴翳中，欲具结庐势。眼界空清虚，面面滴寒翠。缅彼山之人，林香吹薜荔。谁为诸葛君，慷慨隆中对？
云骧阁写眺
 〔国朝〕丁　潍

