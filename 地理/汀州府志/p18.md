<!-- { "loadSidebar": true } -->
　　狼　大如狗，青色。其鸣诸窍皆沸。将远逐食，必先倒立，以卜所向。边庭候望，以其粪燃烟，风吹不斜。
　　猴　一名狙，又名猱，俗呼胡孙，性躁而多智。
　　猿　似猴而长臂，善啸，便攀援。或谓，猨性静缓，其寿八百，好引气也。或杀其子，必自投而死，剖之，肠皆寸断。亦名猿父。
　　狐　似狸而黄，鼻尖尾大，性多疑，能媚人为妖。腋下毛白，故称狐白。
　　兔　耳大而锐，唇缺而无皮，前足稍短。为明月之精，视月而孕。其目尤瞭，《礼》称为明视。居有三窟。毫可作毛锥。
　　獭　似狐而小，青黑色。孟春，取鱼于水潏，四面陈之，进而弗食，谓之祭鱼。
　　狸　口锐身长似猫。有香狸，过处草木皆香；有玉面狸，面白色；有九节狸，尾有九节。脊毛可制笔，其味皆佳。
　　山羊　《尔雅》名羱羊，生深山岩穴中，力能陟峻。
　　野猪　亦名山猪，似家猪而腹细脚长，毛色褐，牙利如镰刃。又有毫猪，毛黑如锥，鬃有刺，大如笄，白本而黑端，怒则奋刺以射人。
　　竹　苍色如鼠，食芦苇根，亦名菅豚。王彪之《闽中赋》：竹则桃李育虫。注：育虫，竹也。《赞宁杂志》云：竹根有鼠，亦名稚子，人或竹刺入肉，不可出者，啗此物立消。
　　鼯　形如鼠狼，苍赤而小，尾多毳，善缘萝藤而走。《埤雅》云：粟鼠也。取毫于尾，可以制笔。
　　鼯鼠　似蝙蝠而小，膏疗耳聩。
　　山鼠　一名山，状如鼠，其尾方。腊而食之，香美。
　　土　似兔，穴居土中，熏而出之，其味肥厚。
　　穿山甲　色乌而有鳞，伏土中食蚁，可入药。
　　鼠狼　生山野中，似鼠，善捕鼠。
　　鼠　穴虫之黠者，善窃。昼伏夜动，俗称为耗虫。《抱扑子》谓之仲。山中谓之社君。其类最繁，不可胜记。
羽之属
　　鸜鹆　一名寒皋，似而有帻，断舌可使言语。南唐李煜谓之八哥。《酉阳杂俎》曰：交时，以足勾足，鼓翼如斗状，往往坠地。又有白色者差小。
　　白鹇　白质、黑章、红颊，尾长数尺。《尔雅》所谓雉。郭注：江东呼为白。《西京杂记》：汉闽越王尝以献高帝。
　　山鹊　俗呼山鹧。《尔雅》：鸴，山鹊。注：似鹊而有文彩，长尾，嘴脚赤。
　　鹧鸪　一名越雉，又名随阳鸟，形似牝鸡，臆前有白圆点，背间有紫赤毛。鸣云：钩辀格磔。性怕寒露，夜以草覆背，飞必先南翥。
　　喜鹊　《禽经》曰：鹊俯鸣则阴，仰鸣则晴，人闻其声则喜，故曰喜鹊。《埤雅》曰：鹊知人喜，作巢取花杪，不取坠地者。传枝受卵，故曰干鹊。《西京记》曰：干噪而行人至。
　　乌　纯黑反哺者，谓之慈鸟；腹白不反哺者，谓之鸦，亦名鸴。《诗》：“弁彼鸴斯”。又一种似乌而小，群飞作鸦声者，曰慈鸦，今谓寒鸦。
　　鸠　《诗》曰：“宛彼鸣鸠”。《集传》曰：鸣鸠，斑鸠也。陆玑曰：似鹁鸠，顶有绣文，一名。《诗》：“翩翩者”。《埤雅》曰：性慈孝慤谨。《禽经》曰：拙莫如鸠。《本草》云：斑鹪，又名斑鸠，春分化为黄褐，候秋分复为斑鸠。又云：黄褐候如鸠，作绿褐色，声如小儿吹竽。又有一种大于斑鸠而青色，曰青鸠。
　　信鸟　似鹊而小，能为百禽声，忽鸣而过庭簷间，其占为有喜，又名进鸟。
　　百舌　似鸲鹆而身差长无帻，《月令》谓之百舌。《朝野杂记》云：春啭夏止。张芸叟诗云：“学尽百禽语，终无自己声”。
　　吉吊　略似百舌，群飞鸣聒，如云吉吊。俗呼噪林鸟。
　　彩囊　似鸡而小，顶有五色囊。
　　山胡　大如鸠，苍色，两腮有圆点，黑白相映，翔跳不定。善鸣，调如莺。
　　画眉　白眉褐质，善鸣好斗。
　　雷舞　苍赤色，闻雷即舞。
　　蜡嘴　喙黄色。
　　红裙　身绿尾红，名红衣娘。
　　海鹘　方言鱼鹰也，苍色似鸱，攫鱼而食。
　　雀　一名嘉宾，言栖宿人家如宾客也。《禽经》曰：雀交不一，雉交不再。又曰：雀以猜瞿，今雀俛而啄，仰而四顾，所谓瞿也。有小而黄口者，为黄雀，老而斑者，为麻雀。
　　鹞　大如鹰，苍黑色，尾稍短，善击凫雁。其种不一，俊而大者，俗谓之木鹞。最下者，羽毛粗重，鼻根黄如蜡色，俗谓之蜡鼻。
　　鸬鹚　蜀名鸟鬼，人畜之以捕鱼。
　　杜鹃　一名杜宇，一名子规，一名怨鸟，夜啼达旦，血渍草木。凡始鸣皆北向，啼苦则倒悬于树。《说文》所谓“蜀王望帝，化为子规”是也。至今寄巢生子，百鸟为哺其雏，尚如君臣云。《尔雅》曰：隽周，闽人呼为拨芋，又曰谢豹。
　　燕　《礼》名乙鸟，《诗》名玄鸟，齐人呼为，庄子谓之鷾鸸。往来以社为节。陶隐居云：胸紫身小者，为越燕；胸斑黑而声大者，为胡燕。
　　布谷　亦名戴胜。《诗》曰“鸣鸠”。集传云“秸鞠”也。常以布种之后鸣，俗呼为催耕。
　　啄木　《尔雅》云：鴷，斫木。雌褐而雄斑，喙长数寸，啄木索蠧食之。其声如“剥啄”然。
　　白头公　似雀而大，头有白点。
　　莺　《诗》云“仓庚”，疏云“黄莺”，又名黄鹂、鹂鹒、黄公、黄粟留。其色黧黑而黄，方春后即鸣，音圆滑可听。
　　雉　一名，一名翚，《书》曰：“华虫”。汉避吕后讳，改呼野鸡。性耿介善斗。雄者有冠，长尾，身有文彩，其羽为翟。
　　鹰　一名鷞鸠，苍黑色，鸷鸟也。又曰题肩、曰征鸣。齐人谓之击征，嘴钩爪曲，能捕禽鸟、攫兔，七月则取禽以祭天。
　　鸿雁　大曰鸿，小曰雁，性畏寒，秋南春北。一名阳鸟。
　　凫　水鸟，似鸭而小，背有文，善飞。《埤雅》云：野鸭为凫，家鸭为鹥。
　　鸳鸯　匹鸟有思者也。雄雌未尝相离，人得其一，则必思而死。
　　鹡鸰　一名雝渠，小鸟也。飞则鸣，行则摇。又名雪姑儿。长尾尖喙，毛羽黑白相间。
　　鹭　一名属玉，又曰舂锄。色白翰长如丝，善捕鱼。《禽经》曰：鹭啄则丝偃，鹰捕则角弥，藏杀机也。
　　鹯　似鹞，青黄色。燕颔勾啄，向风摇翅，乃因风飞急疾，击鸟雀食之。《诗》曰“晨风”即此。
　　鸱鸮　恶鸟，攫鸟子而食之。声恶，肉美可作羹。昼伏夜见，欲取，举火烛之即坠。
　　鸥　水鸟，生江湖，似鸽小而群飞。《南越志》云：随潮上下。杜诗曰：鸥波浩荡。
　　翡翠　雄而赤曰翡，雌而青曰翠。《埤雅》曰：名前为翡，名后为翠，性善捕鱼。江东呼为水狗，又名鱼虎，亦名鱼师。小者名鹬，似燕，绀色。生郁林，羽可为仪。
　　　伯劳也。五月鸣，应阴气，残贼之鸟也。其声，故名。《埤雅》曰：善制蛇，鸣则蛇结。服虔以为鶗是也。
　　郭公　头尾黑而身赤。一名赤鸟。
　　鹈鹕　一名洿泽，大如苍鹅，颔下有胡如囊，大可容数升。好群飞入水食鱼。俗呼淘河。
　　青　似鹜而小，绿衣。《尔雅》曰：鸦，畜之压火灾。《博物志》云：青巢于高树，子生，衔其母翅飞上下。《埤雅》云：此鸟长目，其睛交，故有青之号。
　　鹳　水鸟也。将阴雨则鸣。陶隐居云：似鹄而窠树者为白鹳，黑色曲颈者为乌鹳。或取其子则旱，以能飞薄云霄，激散云雨也。性好旋飞，故古有鹅鹳之阵。
　　竹鸡　毛羽褐色，多斑赤文，俗呼泥滑滑，盖以其声似之也。相传白蚁闻其声，尽化为水。一名山菌子。蜀人呼鸡头鹘，亦名越鸟。
　　相思鸟　细于瓦雀，雌雄不离，畜者羁其一，则虽纵其一而必还，鸟之情者也。
　　练雀　似山雀而小，头披一带，雄者尾长。《禽经》谓之带鸟，俗云寿带鸟。张华云“练雀之类”，是也。

鳞之属
　　凡水族之无鳞者悉附。
　　鲤　《埤雅》一名鳣鲤。其当胁一行自首至尾，无大小，皆三十六鳞，鳞各有黑点。陶隐居云：鱼王，至大者能神变。
　　金鱼　初出黑色，久乃变金红或红、白、黑、斑，相间无常。尾三岐如虾。又名朱鱼，汀呼为盆鱼，以其可畜之盆也。
　　草鱼　其种来自江西，畜于池而饲以草，即鲩鱼。
　　鳜鱼　一名罽鱼，亦曰石柱鱼，又曰冰豚，巨口细鳞，背上有黑斑文。
　　鲪鱼　似鰡而目大，似鲤而鳞粗，能以鬣刺水蛇食之。
　　鲢　鳗　似鳝而大，青色，白腹无鳞，俗呼为白鳝。其骨薰烟可辟蠧。有雄无雌，以影鳗鳢而生子。善穿深穴。
　　乌鰡　形似草鱼而身通黑，食田螺小鱼。
　　鲢　一名，口小鳞细，身扁色白，其种来自江西，上人畜于池塘。又一种色红，谓之红鲢。
　　鲫鱼　一名鲋，色黑而体促，腹大而脊隆，池泽皆有之。庄子所谓“东海波臣”是也。旅行吹沫以相即，谓之鲫，相附谓之。无小大皆有子，间有赤色者。
　　鳢鱼　一曰鲖，俗名鱼。鳞细有黑花文，胆甘可食。其首戴星，夜则北向，道家以为厌。
　　　俗谓之鳝，似蛇而无鳞，黄质黑文。体有涎沫，生泥窟中。《汉书》：“三鳣集讲堂”。古字，借用鳣。陶隐居谓：荇苓根所化。《风土记》云：夏出冬蛰。
　　鳙鱼　雌生卵，雄吞之，成鱼。青色无鳞，盖庸鱼也，故谓之鳙。
　　鲇鱼　《本草》曰。注云：即鳀鱼也。大首方口，背青黑，无鳞而多涎。有五月鲇、黄花鲇。
　　弹瑟　穴田堘间，无鳞，有刺弹人，又谓之田瑟。
　　虾　其种不一，须长于身，出江河者多大，出池泽者多小。
　　鳡　身厚而长，背青腹白，巨口食鱼。
　　鳅　似鳝而短，无鳞，以涎自染，与鱼为牝牡，俗呼泥鳅。
　　鲂鱼　缩顶、细鳞、阔腹，鱼之美者。
　　黄颡　有黄、白二色，无鳞，背上并腰间有骨无刺。
　　　种小如针刺，池畜满五六寸而止。
介之属
　　龟　外角内肉，肠属于首，广肩，无雄，与蛇为匹。最寿考之物也。有生于陆者，有生于水者。
　　鳖　一名神守，俗呼团鱼。《埤雅》云：鳖以眼听。段成式云：甲虫影伏，鳖伏于渊，而卵剖于陵，此思化也。世谓鳖之所在有浮沫，谓之鳖津。《淮南子》曰：青泥杀鳖，得苋复生。
　　蟹　八跪而二螯。螯，其兵也，所以自卫。折其螯，随复更生。故曰：龙易骨，蛇易皮，鹿易角，蟹易螯。俗谓之螃蟹。生水田中而小者，曰田蟹。
　　蚌　一作蜯，大曰蛤，小曰蚬，皆生水泽中。蚌、蛤无阴阳牝牡，须雀，蛤以化，久能生珠。
　　螺　有螺蛳、田螺、江螺等名。坚而小者解热毒。
虫之属
　　蛇　其种不一。《埤雅》曰：蛇盘向壬，壬北方也。惟蝮蛇胎产，裂母腹而生，最毒。
　　蜥蜴　似蛇而四足，尾青碧，以五色备者为雄，不备者为雌。生草泽中，曰石龙子，一名蛇师。一种形小而黑，喜园篱间者，曰蝘蜓、曰守宫。
