<!-- { "loadSidebar": true } -->
　　邱氏　武平石周林妻。年二十二而寡，遗一孤，誓不改适，抚教成立，名列胶庠。苦节四十余载。
　　刘氏　武平石爵一妻。年十八而寡，抚嗣子以承宗祧，矢节三十九年。
　　锺氏　武平刘昌元妻。年二十五而寡，上孝公姑，下抚二子，咸列胶庠。卒年七十三。
　　黄氏　武平李贤友妻。贤友死，氏年二十八，忍死奉姑，鞠育孤子。卒年九十四。
　　蓝氏　武平庠生吴燝妻。燝没，氏年二十六，剪发毁容，之死靡他，孀居二十七年，人钦其节。
　　朱氏　武平吴恒心妻。年二十三夫死，誓不二志，孝养翁姑，抚教孤子，历节三十四年。
　　锺氏　武平李毓晋妻。夫亡，年二十四，无子，为夫立后，孝养姑嫜，苦节四十余年。
　　熊氏　武平庠生李文祥妻。年二十七而寡，有二孤，誓不再适，艰贞守节。至六十二岁卒。
　　王氏　名雪姑，武平周大千妻。年十七于归，越二载夫亡，氏守节不二，至六十一岁卒。乾隆二年旌表。
　　徐氏　武平危其梁妻。年十九于归，越数载夫亡，纺绩抚孤，苦节不渝。卒年八十。乾隆八年旌表。
　　张氏　名莲玉，武平练在湄妻。未婚而夫病，难以自存，氏不得已，告父母，趋侍汤药，啮指祷天，愿以身代。未匝旬，夫亡，矢节。乾隆五年旌表。
　　程氏　武平监生周协韬妻。年二十而寡，矢志抚孤，始终不渝。乾隆十二年旌表。
　　刘氏　武平王锡琨妻。年二十二而寡，矢节抚孤，得有成立。卒年六十三岁。
　　李氏　武平林维绘妻。年十九而寡，孤生仅数月，忍死抚育，历节数十年。子树敏，河州州判。
　　丁氏　武平监生石紫城妻。年二十七而寡，遗腹生子，矢志抚孤，苦节三十余年。
　　梁氏　武平庠生练怀钊妻。年二十二而寡，纺绩抚孤，苦节四十余年。
　　李氏　名鹤龄，武平林景云妻。年二十六夫亡，无子，矢志抚嗣。年六十卒。
　　李氏　武平王国寿妻。年二十八而寡，家贫子幼，纺绩以事公姑。
　　李氏　名德满，武平锺超妻。二十七岁而夫亡，敬事祖姑及姑，以孝节闻。
　　修氏　名莲秀，武平监生李渶妻。年二十八而孀居，勤俭抚孤，足不履阃外者三十年。
　　吴氏　永定张端上妻。戊子，夫为叛甲谢有元所害，氏匍匐伸诉，以雪夫寃。一志孀居，教子。里人推其冰节，祀节孝祠。
　　赖氏　永定郑仲敏妻。年十九夫死，事舅姑，育孤子，茹苦数十年。乙卯城陷，孤被难，悲痛而卒。祀节孝祠。
　　萧氏　永定赖希禹未婚妻。希禹卒，闻讣奔丧，为夫立后。乾隆十五年旌表。
　　吴氏　永定江朗辰未婚妻。年十七夫死，氏闻讣奔丧，舅怜其幼且家贫，不忍留，氏曰：“饥死事小，失节事大，志已决矣，舍此何之？”遂纺织育嗣孤，四十余年，趾不易方。
　　吴氏　永定郑阆妻。年十六归郑，二十而寡，白首完操。乾隆十五年旌表。
　　汤氏　永定廖敏求妻。年十六归敏求，甫一载而夫卒，艰贞自矢者数十年。
　　张氏　永定郑乃和妻。年十九夫卒，立嗣。嗣复夭，与媳共守，足不逾阈。
　　严氏　永定卢崇任妻。年十八归崇任，三载而寡，上奉孀姑，下鞠嗣子，历五十九年，备尝荼苦。子效平，为邑诸生。乾隆十五年旌表。
　　廖氏　永定卢子岗妻。年十五嫁子岗，七载而寡，守节四十余年。
　　张氏　永定温攀桂妻。年十八夫死，冰操自凛，数十年如一日。
　　王氏　永定卢朝策妻。夫亡，为立嗣，以节终。
　　罗氏　永定吴山进妻。年十九夫卒，苦节四十余年。

〔国朝〕贞烈
　　陈家妇　长汀人，未详其名。丙戌城陷，氏色甚丽，匿空舍中，为游骑所掠，拥马上，行次女墙，跃身堕城下死。
　　陈氏　名淑完，长汀刘任国妻。顺治初，氏避兵往外家，临行，与家人诀曰：“脱有不测，当以死殉。”及城陷，氏被执，抱女投河，不获，复投深濠中，骑抽刃剸之而死。
　　胡氏　长汀举人胡祖熹女，郝玺黯妻。顺治丙戌，避兵听松楼，为骑所获，坠城下溺厕死。
　　邹氏　长汀生员马大任妻。翁姑蚤背，夫死，无子，盖棺后自经以殉。同日发引，闻者为泣下。
　　张氏　长汀李殿鸣妻。年十八，有殊色。海寇陷城，被执，欲污之，氏不屈，身中三刃而死。
　　张氏　长汀诸生王际盛妻。顺治丙戌，际盛欲挈氏避兵山中，氏曰：“四郊荆莽，笳角惊人，出不免辱，吾宁守此。”际盛强之行，氏遂投厕中死。张有嫂，不知其姓，亦不辱而死。
　　梁氏　长汀举人胡祖熹妻。崇祯甲申避乱，为贼所逼，堕城而死。其尸中流矢，瘗之日，镞犹没于顶。
　　胡氏　长汀张寿瑞妻。年二十三夫殁，自缢以殉。
　　罗氏　长汀马茂魁妻。夫卒，饮药而死。
　　邹氏　长汀马观光妻。年十八，夫死于外，榇归，祭毕，自缢死。
　　陈氏　长汀范应诏妻。年二十七夫丧，痛哭悲哀，自缢而死。
　　熊氏　长汀陈广发妻。强暴欲污之，不从而死。雍正六年旌表。
　　锺氏　长汀夏汉章妻。为海寇所掠，欲污之，不屈，与其女同死。
　　陈氏　长汀人，名保秀，许聘于刘。夫殁，闻讣，自缢死。
　　阮大姑　长汀阮仲麟女，许字郑姓。家夜失火，女见人蝟集，不肯出避，死于烬。
　　黄氏　长汀张兆麒妻。丙戌，与夫姊同避兵，闻笳角声，惧为强暴所污，张投厕死，氏遂自缢。
　　黄氏　长汀罗遵甫妻。夫与姑相继亡，氏典钗丧葬毕，即入室自缢。
　　汪氏　长汀刘纯锡妻。年二十四夫死，绝粒，家人苦劝以育孤，防护甚密。氏恐不得殉，乃佯作自宽状，至六十日，服毒死。
　　梁氏　长汀郑骁妻。年十九夫亡，无子，绝粒七日而死。
　　谢氏　宁化邱澍妻。顺治丙戌，田仰溃卒道经泉上里，遇氏，欲拥之去，氏据地痛骂，骑取佩刀刺之，未殊也，遂援林柯自缢死。时邹令征其事，有“松到天而不屈，兰无人而自馨”之句。
　　伊好姑　宁化雷月孙妻。年十九，美姿容。顺治三年九月，汀州新下万骑，自建宁入宁化。好姑被虏，入舟，谓卒曰：“身属尔矣，何系为？”卒吾为释缚，至中流，投水死。
　　高氏　宁化诸生高士弘女。顺治六年，寇至，母邓氏病废，促之走。女坚不行，曰：“母行偕行，母不行偕死。”已而，四廂火炽，母女同灰。
　　丁氏　名素娥，宁化罗养妻。顺治癸巳，流寇至其乡，所掠男女悉系絷，独艳娥色，不加絷，胁之偕行。娥宅前有桥，俯溪甚峻，娥抱三岁女，行至中桥，跃入水死。
　　雷氏　名长，宁化杨世修妻。年二十七而寡，誓不再適。姑嗜利，怒之，禁薪水、绝饘粥以苦之。卒不可夺，而形日益毁。忽一日，诀曰：“欲侍百年而后死者，妇志也。今则已矣。稚叔零丁，奈老姑何？然亦行矣。”绝粒而死。
　　傅氏　宁化张春雨妻。事祖姑及姑，皆以孝称。春雨疾革，与氏诀曰：“吾无子，不忍累汝。”氏誓相从地下。及卒，吞金投缳求死，屡不获。伺家人防稍疏，遂自缢。
　　唐氏　宁化诸生李世聘妻。夫死，氏年二十三。夫弟世瞻亦夭，妻官氏年二十一。二氏既负年貌，又无遗孤，哀恸绝粒，相继而死。
　　陈氏　宁化邱九苞妻。年二十而苞死，苞父以陈年少无子，欲其改適。陈父母遂有委禽者，苞父已纳其财，陈闻之，引刀绝发，矢曰：“必如此，命尽今日。”委禽者退。卒绝粒而死。
　　邱氏　宁化黄一璧妻。年二十六而寡，无子。或讽之再適，邱曰：“是欲掷糞污我也。”讽者语塞。顺治庚寅，水暴至，屋不没者仅栋，男妇奔城阜以避。邱闭户抱柩，与为浮沉，自朝至暮。已而水杀，绝粒三日死。
　　雷氏　名媚，宁化人，年十七归赖恩海。赖死，雷绝而苏者再，既而。告其兄骏鸣曰：“兄能哀请赖族，择一嗣以续亡，吾当死守。”久之，赖家无立嗣意，哭诉柩前，自缢而死。
　　夏氏　宁化阴念晓妻。年二十一夫卒，家贫无子，遂自缢死。
　　伍氏　名荣，宁化巫士龙妻。士龙将卒，许以身殉。后邻家失火，逼所居，兄弟挽之去。氏曰：“夫柩焚，与俱焚耳，去将安之？”火亦随灭。及丧至四十九日，遂沐浴更衣，自缢死。
　　施氏　宁化黄鼎世妻。黄病卒，氏年二十四，无子。俟夫葬毕，即扻药，家人多方救解，卒不听而死。
　　阴氏　名湘，宁化阴燮理女，適里人伍立翮。四十九日，即闭户自经，翁泣喻以立后，乃止。后孤复不育，遂悲郁而死，时年二十有五。
　　王氏　宁化监生伊菼妾。年十四归，侍菼十五载。夫亡，投缳死。乾隆九年旌表。
　　张氏　年十四適阴元吉。时元吉已病蛊笃甚，值邻失火延所居，氏扶夫不起，遂与夫同烬。
　　张氏　上杭傅逑妻。夫病羸，氏佣织以养夫。哀号以敛，随自缢以殉。两柩并瘞，越岁而墓合。
　　吴氏　宁化阴永琰妻。永琰卒，无子，氏仰药死。
　　余氏　清流雷酉生妻。年二十三夫卒，治丧殡，营窀穸。及葬，遂自缢死。
　　趙氏　清流伍敦伦妻。年十八夫卒，投缳，绳断不死。遂服毒，家人苦救。氏咬齿喷药，卒以身殉焉。
　　揭氏　名员娘，归化谢兆基妻。氏父卒，继母杨氏遗腹两月。有利其产而逼之者，杨以死誓，卒生子，氏左右其间。顺治四年，贼劫盖洋，兆基遇害，员娘抱夫尸大哭，骂不绝口，贼併殺之。
　　廖氏　归化人，年少姣好。顺治七年，土寇四起，氏逃匿山谷，为参将龙得云逻卒所获，得云欲狎之，不可，乃挟之归，艳以服饰，不动，鞭之不屈，自缢而死。
　　江氏　归化举人曾淮道妻。顺治初，山寇窃发，攻黄牛砦，氏被执，骂贼而死。
　　梁氏　归化吴可章妻。顺治初，广寇攻城，氏即以死誓。及闻炮声震地，疑城破，遂自缢。
　　魏氏　名敬娘，归化罗茂端妻。顺治五年，为流寇所掳，大声骂贼。同系者或劝之，氏声益厉，遂被害。
　　黄氏　名三妈，归化赖宁章埈妻。归五载而夫殁，遗一女，欲以身殉。舅姑苦劝，乃止。越四载，外戚胁令再嫁，氏闻其已受聘订期，遂自缢死，时年二十六。
　　林仙月　连城诸生江燝妻。顺治丁亥，土寇陷城，氏义不受辱，遂缢死。及贼平已一月，方就敛，颜色不改。
　　桑氏　名连姊，连城傅汝璧妻。顺治丁亥，山寇陷城，氏携女傅三姑投莲塘死。
　　李氏　连城周廷诏母。顺治丁亥，山寇陷城，李曰：“命可舍，身不可辱。”偕媳林氏抱幼子投学池死。
　　李官娥　连城林德妻。顺治丁亥，山寇陷城，官娥不为贼屈，自缢而死。
　　杨氏　名辛秀，年十五，许字张玿。玿未婚而卒，氏闻之，投水死。
