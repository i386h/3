<!-- { "loadSidebar": true } -->
　　徐　唐　字守中，宁化人。博通六经，欧阳修勉就科举，不听。荐于朝，召见讲《易》，上嘉赏，赐绢。后以母丧归，结庐墓侧，不复出。王安石铭其母墓。
　　郑　旦　字日昇，连城人。博极群书，四举于礼部，不得志，即无复仕进意，筑居石门岩老焉。
　　宣　明　字南仲，长汀人。贡入辟雍，旋归，筑室城南五星岩。郡守谢烱时访造焉，题其岩曰“宣岩”。
　　邓春卿　字荣伯，长汀人。淡泊恬退。崇宁间，两膺征辟，俱不就。郡守章清造庐劝驾，春卿辞谢以诗。年九十六卒。
〔元〕
　　沈得卫　字辅之，连城人。善歌诗。陈有定招寘宾幕，欲任以官，辞弗受。归，不复出。洪武初，郡守某辟为训导。著有《东崖樵唱集》。
〔明〕
　　伍　礼　字宗明，清流举人。值会试届期，父送之曰：“汝行勉力，吾老矣，恐无复相见。”礼泣曰：“岂敢怀利而忘亲乎！”试毕南归，力请终养，父殁，绝意仕进。
　　周　冕　长汀人，永乐庚子举人。情恬退，不乐仕进。以齿德重于乡，以子璇贵，封兵科给事中。卒年九十余。
　　董　璘　长汀人。永乐间，贡入国子监，不愿仕，旋家。卒年九十六。
卷之三十五　流　寓
　　伯鸾吴市，幼安辽东，仲宣荆州，子山北地，迁客羁人，身之者不能无慨。千百世后，怀古尚友，犹即其流风余韻，以想见其为人。汀非衣冠辐辏地，然如郑监门、李忠定、李延平、朱徽国、文信国诸贤，或以谪，或以游，或以讲学，或以募兵，皆于汀乎信宿焉。当其始至也，都人士如景星凤凰，争先覩之为快。今即人往风微，而声名悬日月，灵爽薄霄汉。夫贤人君子，精气无乎不在，又何况其为旧游地也。志流寓。
〔唐〕
　　张　滂　贞元十一年，为大尉卿。时裴延龄擅宠。滂与宰相陆贽力陈其不可用，德宗不悦，遂罢贽相而调滂为汀州长史。事载《资治通鑑》。按：唐时，汀郡无长史职衔，而职官亦不载。滂名今附流寓。
〔宋〕
　　郑　侠　福清人。熙宁中，监安上门，绘《流民图》以进。且言安石创新法为民害，吕惠卿朋党奸邪，壅蔽聪明，独冯京敢与安石校，请黜惠卿，用京为相。惠卿大怒，编管汀州。
　　孙　升　字君孚，高邮人。哲宗朝，拜监察御史，多所建白。绍圣中，坐党籍，安置汀州，三载卒。著有《谈圃》。
　　曾　肇　字子开，建昌人。系官翰林学士。熙宁以来，大臣更用事，邪正相轧，肇数不合。崇宁元年，出知岳州，继贬濮州团练副使，安置汀州四载。
　　赵令衿　字表之，宋宗室，官至明州观察使。因观秦桧家庙记，口吟“君子之泽，五世而斩”之句，桧怒，谪居汀州，桧死放还。
　　陈　瓘　字莹中，沙县人。尝与张侍郎驾读书于归化翠云岩，歠粥饮水，终岁不到岩下。后官司谏。
　　张　驾　延平人，与陈司谏瓘、杨侍郎时读书翠云岩。公后为侍郎，故又名其岩曰“侍郎岩”。
　　李　侗　字愿中，延平人。尝受业于罗仲素之门，寓归化之沙阳而讲学焉。
　　朱　熹　字元晦，建宁人。尝卜居往来过汀，邑人杨方亲受业其门。
　　萧　　临安人。与叶李上书诋贾似道，似道怒，令林德夫告用金饰斋扁，黥配汀州。
　　文天祥　号文山，吉水人。宋端宗时，开府南剑，募兵至汀，驻节数月。汀人祠祀之。
〔明〕
　　周之蕃　字长屏，四川井研人。唐藩据闽中，之蕃以总兵晋伯爵，自延趋汀，将移两粤。我大师追及之，鏖兵巷战。之蕃闻难，赴行在，遇劲骑数十，大声自呼曰：“我即唐王”，意欲诡辞脱主于难也。群矢蝟集其身，遂死。时溽暑，群尸或臭腐虫出，之蕃已死五日，而玉色莹然。
　　陈　纯　漳州人。官中书舍人。唐藩被擒，纯与陈太妃、沈太嫔、母黄氏，同时死难，邑人收其尸，与总兵周之蕃并瘗焉。
　　傅　冠　字元父，号寄庵，江西进贤人。天启壬戌，第二人及第，累官礼部尚书兼文渊阁大学士。崇祯己卯告归，贼荡其家，因潜入闽。值唐藩据福州，趋冠督师。旋解兵，寓泰宁江亨龙家。亨龙缚冠以自赎。初，冠闻泰宁陷，及宿溪头、过石牛关，皆欲自尽，不获，及械至汀。闻命下，方对奕，欣然授首。旋奉旨，许以襯归葬，起棺改袭，颜色如生。
　　吕大器　号东川，蜀人。崇祯间，官内阁学士。丙戌入闽，道经长汀。与邑人黎士弘善，时有旧属方贵显，十及门，终不一见，丰采肃然。
　　陈际泰　号大士，江西临川人。寓居武平象洞。幼颖异，博通群书。回籍中江西庚午乡榜，甲戌成进士。
〔国朝〕
　　徐元文　号立斋，崑山人。顺治己亥，廷试第一。以翰林谪潮阳，寓于汀。与汀人士多所唱酬。有《朝斗岩东普同塔记》。
　　申绎芳　号霖臣，吴县人，时行孙。尝至汀，与方伯周亮工交好，有《游闽诗纪》，亮工极击节之，且为之序焉。
卷之三十六　方　外
　　鸡园鹿苑，紫府清都，中国无其地。释迦生于右胁，老聃生于左腋，天下无其事。胸结卍字，顶有日光，今日无其人。二谛、四禅，三华、九转，六经无其语。以地则辽绝，以事则怪诞，以人以语则骇异而荒唐。世有出而辟之者，圣贤之徒也。然则曷为志之？夫天地之大，何所不有，疑其所信，而不信其所疑，是在识者。庄周云：六合之外，圣人存而不论。是编也，亦姑存之云尔。志方外。
〔晋〕
　　葛仙公　字孝先，丹阳人。修炼于武平灵洞山之天竺院，吴赤乌甲子岁八月望日飞升，后往来驻寓此山。宋徽宗封为“冲应真人”，理宗加封“冲应孚祐真君”。
〔隋〕
　　刘熊二道士　宁化人。修炼于石壁之香炉峰。隋义宁间，白日飞举。乡人为刻二像于石壁，创台于炉峰顶祝之，曰“升仙台”。今台址犹存。
〔唐〕
　　杜陈二真人　贞元时，寓连城林坊村西山绝顶，不火食五十四年。一日，遇东华君，飘然羽化。宋初，为祀广福堂，有祷辄应。
　　罗仙公　太和间，生于连城，寓惠济桥之广福堂。年六十二，往清流盈山庵修炼，数载，得道羽化。里人以其身塑而祀之，表曰“真仙”。凡遇旱疫，祷之无不应者。
　　了　拳　永定人。初生，左手拳曲，有僧抚之，书“了”字于掌中，指遂伸，因名“了拳”。八岁牧牛牯，坐石上，如老僧，以杖画地，牛不逸去。年十二，往广东阴哪坑乘石渡，河开莲花，随往阴哪山，称为“惭愧祖师”。
　　惠宽大师　姓叶，宁化人。入郡开元寺出家。虎为害，师驯服之，众号“伏虎禅师”。南唐保泰(大)三年，因平原山龟峰、狮石之胜创庵，名曰“普护”庵。侧军岭高峻无水，师于磐石上顿锡出泉，至今不竭。建隆三年九月十三日示灭。以救旱功，累封“威济灵应普惠禅师”。
〔宋〕
　　定光大师　姓郑名自岩，泉州同安人。年十一出家，十七游豫章，除蛟患。乾德二年，来汀之武平南岩。郡城南潭有龙，为民害，师投偈，沙涌成洲。郡守赵良以闻，赐南安均庆院额。真宗朝，因御斋赴谒，上问：“何来？”答曰：“今蚤自汀州来。”问：“守为谁？”曰：“屯田胡咸秩。”斋罢，上命持馔食往赐，至郡尚温。咸秩惊，表谢。淳化八年坐化，邑人塑其肉身以祀。绍定庚寅，磜寇起，围州城，师灵显助国，贼众奔溃。州人列状，奏请赐额，曰“定光院”。国朝顺治三年，大图章京率大兵至百步铺，见二僧云：“城即开，幸勿伤民。”言讫不见。明日，复见二僧，从卧龙岭洒水。章京召郡民询之，且述二僧形状，民曰：“郡有定光、伏虎二古佛者近是。”章京乃诣寺，揭帐视之，即前二僧也，命閤郡新其宇。
　　王中正　长汀人。咸平中，遇羽士授以铅汞术，戒曰：“非遇万乘，勿轻出。”后坐事流岭南，至京师，为有司所捕，以闻。帝命皇城司刘承珪问状，具陈灵异，献所为白金，前后累钜万。诏书褒谕，后卒于京。命塑像景灵宫。
　　陈嘛哩　长汀人。学道庐山，能以符呼役鬼神，尝驰祠中泥马出入，乡人异之，塑像石王庙。葬寅湖，虽春涨水溢，不能及墓，亦仙迹也。
　　黄　升　长汀人。幼得道法，钱沉水中者呼之即出。又能纳汞口中，运气炼之即成白金。有蔡道人死，升为棺殡，得其书于墙隙间，遂能召役鬼神，前知祸福。后尸解。
　　梁　野　又名戴，长汀人。兵部郎中頠之弟。遇神人，授致钱术。尝雨弥旬，薪米尽，母责之。戴引薪米十担从外来，振袖偿直。天圣初，兄頠守庐州，戴敝衣往省。兄命更衣，忽不见。急遣官吏迹之，见旅室中有钱半垛，上有书云：“弟野人，以烟萝侣久俟，不果辞，惟冀珍重。有少钱烦周贫乏。”仍遗所服敝衣，异香袭人，自是不知所在。
　　晏北海　归化人。元祐时，牧牛旗面山，遇二仙奕石上，授桃以食，遂羽化去。
　　曹道翁　不知何许人。宣和间至汀州，状甚野，对人兀坐不谈。居数年，稍合药，济人辄愈，入市必大醉归，否则经旬不爨。一日戒其徒曰：“吾将适矣，葬我庵后。”后数日，庵邻见翁幅巾肩伞过济川桥，启棺无一物，乃悟其尸解。
　　智孜禅师　长汀萧氏子。其《四皓吟》曰：“忠义合时难，云林共掩关。因秦生白发，为汉出青山。不顾金章贵，常披鹤氅还。如今明圣代，高躅更难攀。”洪驹父击节赏之。
　　饶　公　归化人。牧羊至瑶社岭，遇仙人弈棋，授以桃，自是得道，在均山坐化。后人祀之，祷无不辄应。
　　何仙姑　父大郎，世居武平南岩。生有道气，吕纯阳赠以一桃，云食尽则仙。仙姑遂辟谷南岩。乾德二年，定光佛抵岩。仙姑语大郎，捨宅与岩为佛道场。乡人争构庵以祀佛，并构楼以祀仙姑。按《闽书》载，仙姑为广州增城人，唐武后时，驻云母溪辟谷，语言异常。景隆中，白日升天。再按《事文类聚》：宋祥符间，岳州玉真观灾，惟留一柱，有侧书“谢仙火”三字。有以问何仙姑者，何曰：“谢仙如雷部中鬼，主行火。”闻者果于道藏中验之。二说不同，姑仍旧志。
　　系南禅师　汀州张氏子。临寂升座，告众曰：“罗汉今日倒骑铁马，逆上须弥，踏破虚空，不留朕迹。”乃跏趺而逝。
　　赖慧僧　归化赖家山人。少投罗汉寺，师古空为僧，诵大乘《金刚檀经》，有悟，因出游方外二十余年。开宝间，结庵滴水岩，言人休咎辄验。年九十三卒，旬馀未瘗，乡人见其颜色如生，破袄上有香气，乃群泥躯祀之。
　　黄倖三仙师　上杭人。钟寮场未立，县前有妖怪、虎狼为害，黄七翁与其子及婿倖姓者三人，有异术，治之，群妖遂息。因隐身入石。
