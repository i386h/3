<!-- { "loadSidebar": true } -->
　　鞉鼓　面广六寸，高厚相等，横腹加柄，长一尺九寸，贯中上出五分许。两旁当鼓之半安铜纽，系以红丝绳，绳末丸蜡为珥，其长短称鼓面之中。用木为架，两纵二横相比，下各施方趺。横木上开孔，下开半孔，植鼓柄于中。
　　搏拊　状如革囊，以韦为之，若鼓然，中实以糠。今制以桑为，长尺有咫，两头冒以韦。径六寸，腹微大采绘，饰以金环二，并直列之以系襻焉，闲则卧置于架，其架如鞉鼓之架，上安二荷叶以承之。
　　田鼓　亦为应鼓。其制以木为筒，长一尺二寸，韦面五寸，鼓之最小者。卧于架击之。其架如搏拊之制。
　　相鼓　小而扁，或云悬击于胸前，或谓相鼓即拊鼓。韦表糠里者皆非。今制，扁鼓安柄，执而击之。
　　木部：
　　柷　以桑木为之，状如漆桶，上方二尺四寸，下阔一尺九寸，深一尺八寸，中虚有底。柷之中，东方图以青，隐而为青龙；南方图以赤，隐为丹凤；西方图以白，隐而为驺虞；北方图以黑，隐而为灵龟；中央图以黄，隐而为神螾。外三面绘山，东一面绘水，水上穿一大圆窍，径四寸五分，象日之浮于海。止如椎以梓木为之，柄长二尺四寸。
　　敔　以梓木为之，状如伏虎，身长三尺，首高一尺二寸五分，尾长一尺一寸。背刻二十七龃龉，绘黄色黑纹，载以方趺，朱髹。籈，以竹为之，长二尺四寸，中破二尺二寸，为十二茎，用篾箍之。
　　木铎　铸铜铁为铎，上安木柄，铎内施钩，悬垂木舌节。舞者执，行而摇。
　　舞器
　　旌节　簇红缨为之，加涂金铜云宝盖于其上，又用绿斜皮刻花为盖覆缨上，其顶处用皮。金绿为七层，长七尺，贯以红绒绦，下缀以结。竿长八尺五寸，朱髹，上安涂金铜龙首，口衔宝盖，下垂组缨。
　　龠　古用苇龠。今制：以竹为之，长二尺二寸，三窍，朱饰。
　　翟　以木为之，柄长一尺四寸，其巨细度龠孔足容，朱髹之，柄端刻龙首，长五寸，饰以金彩。每翟用雉尾三根插龙口中。
　　大成乐舞
　　大成乐共六曲入奏，内叠奏二曲。其谱止有合、四、上、尺、工、六，六字；共用二律、三吕、五正声、一子声。有宫、商、徵、羽而无角，有喉、齿、舌、唇而无牙。自前明肄于太常，颁行天下。至国朝复察废坠，审音律，招徕乐舞，先期演习，故声容缀兆，咸肃雍和平云。
 迎神奏咸平之曲(有乐、无舞)
　　大太四　哉南工　至林尺　圣！仲上　峻太四　德仲上　弘林尺　功，仲上　敷南工　文林尺
　　衍仲上　化太四，　百林尺　王仲上　是黄合　崇。太四　典黄合　则太四　有仲上　常，林尺
　　昭南工　兹林尺　辟太四　雍仲上，　有黄六　虔南工　簠林尺　簋仲上，　有林尺　严仲上
　　鼓黄合　钟。太四

 初献奏宁平之曲(有乐、有舞)
　　觉太四　我仲上　生林尺　民仲上，　陶太四　铸黄合　前仲上　圣太四，　巍南工　巍林尺
　　泰仲上　山太四，　实黄合　予太四　景仲上　行太四。　礼仲上　备太四　乐仲上　和林尺，
　　豆黄合　笾太四　惟林尺　静仲上，　既太四　述南工　六黄六　经林尺，　爰南工　斟林尺
　　三仲上　正。太四

 亚献奏安平之曲(有乐、有舞)
　　至太四　哉仲上　圣黄合　师太四，天南工　授林尺　明仲上　德太四，木仲上　铎太四
　　万仲上　世林尺，式仲上　是太四　群林尺　辟仲上。清黄合　酒南工　维林尺　醑仲上，
　　言林尺　观仲上　秉黄合　翟太四，太太四　和南工　常黄六　流林尺　，英南工　才林尺
　　斯仲上　植。太四

 终献奏景平之曲(有乐、有舞)
　　猗仲上　欤南工　素林尺　王仲上，示林尺　予仲上　物太四　轨黄合，瞻黄六　之南工
　　在林尺　前仲上，神林尺　其仲上　宁太四　止黄合。酌太四　彼黄合　金林尺　罍仲上，
　　惟南二　清林尺　且太四　旨仲上，登仲上　献太四　既林尺　终仲上，弗黄六　遐南工
　　有林尺　喜。仲上

 撤馔奏咸平之曲(乐作舞止)
　　璧仲上　水太四　渊仲上　渊林尺，崇太四　牙仲上　嶪黄合　嶪太四，既太四　歆南工
　　宣林尺　圣仲上，亦仲上　仪林尺　十太四　哲仲上。声黄合　金太四　振仲上　玉太四，
　　告南工　兹林尺　将仲上　彻太四，鬷黄合　假太四　有仲上　成林尺，羹黄六　墙南工
　　靡林尺　愒。仲上

 送神奏咸平之曲(乐作舞止)
　　煌太四　煌南工　学林尺　宫仲上，四黄合　方太四　来仲上　宗太四，甄黄六　陶南工　胄林尺　子仲上，暨南工　予林尺　微仲上　躬太四。思仲上　皇林尺　多南工　士林尺，
　　肤仲上　奏太四　厥林尺　功仲上，佐黄六　予南工　永林尺　清仲上，三南工　五林尺
　　是仲上　隆。太四
　　望瘗乐，曲同送神。
　　乐谱
　　太四　琴，七徽二弦，左手食指按，右手中指勾。瑟，外二、三弦，用右手食指连勾，内十五、十六弦，左手指法同。凤箫，吹第二、第三管。笙，第四管、第八管、第十一管，以右手食指及左手大指、食指按其孔，余孔皆开。箫，第六孔开，余皆闭。笛，第六孔开，余皆闭。埙，上窍平吹，下五孔皆闭。箎第六底孔开，余皆闭。双管，开第一孔。凡太四谱皆仿此。
　　南工　琴，七徽五弦，左手大指按，右手食指剔。瑟，外九弦、十弦，用右手食指连勾；内二十二弦、二十三弦，左手指法同。凤箫，吹第十管、第十一管。笙，第一管、第三管、第七管、第十一管，以左右手大指及食指按其孔，余孔皆开。箫，第二孔与下四孔皆开，余皆闭。笛，第二孔与下四孔皆开，余皆闭。埙，后二孔左手大指窍与前三窍俱开，余皆闭。箎，第二孔与下三孔、底一孔皆开，余皆闭。双管，开第五孔。凡南工谱俱仿此。
　　林尺　琴，七徽四弦，左手大指按，右手食指剔。瑟，外七弦、八弦用右手食指连勾，内二十弦、二十一弦左手指法同。凤箫，吹第八管、第九管。笙，吹第十二管、第十五管，以左手食指及中指按其孔，余孔皆开。箫，第三孔与下三孔皆开，余皆闭。笛，第三孔与下三孔皆开，余皆闭。埙，右手食指窍并左手二窍俱开，余皆闭。箎，第三孔与下二孔、底一孔俱开，余皆闭。双管，开第四孔。凡林尺谱俱仿此。
　　仲上　琴，七徽半，三弦，左手无名指按，右手中指勾。瑟，外五弦、六弦，右手食指顺勾；内十八弦、十九弦，左手指法同。凤箫，吹第六管、第七管。笙，第二管、第十管，以左右手大指按其孔，余孔皆开。箫，第四孔与下二孔皆开，余皆闭。笛，第四孔与下二孔皆开，余皆闭。埙，左手中指与食指二窍皆开，余皆闭。箎，第四孔与下一孔、底一孔皆开，余皆闭。双管，开第三孔。凡仲上谱皆仿此。
　　黄合　琴，七徽，一弦，左手中指按，右手中指勾。瑟，外第一弦用右手食指顺勾，内第一弦左手指法同。凤箫，吹第一管。笙，第十二管、第十四管，以左手食指及中指按其孔，余孔皆开。箫，六孔皆闭。笛，六孔皆闭。埙，上窍向上稍仰吹，五孔皆闭。箎，六孔皆闭。双管，六孔皆闭。凡黄合谱俱仿此。
　　黄六　琴，七徽，六弦，左手大指按，右手食指剔。瑟，内第一弦用左手食指顺勾，外第一弦右手指法同。凤箫，吹第十二管、第十三管。笙，第十二管、第十四管，以左手中指及食指按其孔，余孔皆开。箫，后一孔开，前五孔皆闭。笛，第一孔开，下五孔皆闭。埙，右手大指窍，前后各窍皆开。箎，后一孔开，余皆闭。双管，六孔尽闭。凡黄六谱俱仿此。
　　鼍鼓　在殿陛之下，先击三百六十数，以警戒；后又击三通，以节其进。其击法，首以两椎连双击壴桑者二，其鼓一击，又两再作如前，凡三作。但末作鼓两击以别之，三次共四击，此起鼓之例。此后不必击壴桑，但以椎于鼓上，先后二击者三，三次共六击，此为第一通。又先后三击者三，为第二通，三次共九击。又急五击者三，而末紧加二击以结之，此为第三通，三次带末二击共十七击。通前共三十六击，以当一岁之运。初起，乐生卷班；第一通毕，俱升堂；第二通毕，入室；第三通毕，俱就位，谓之著往。全乐奏终，其击法又如前。初起，卷班；第一通毕，离位；第二通毕，致事；第三通毕，拜辞而散，此全乐之收宫，谓之饬归，所以警其退也。击鼍鼓，于始于终皆取警戒之义焉。
　　鼓字用左手击，鼕字用右手击。
　　初起　扎扎鼕　扎扎鼕　扎扎鼕鼕
　　第一通　鼓鼕　鼓鼕　鼓鼕
　　第二通　鼓鼕鼕　鼓鼕鼕　鼓鼕鼕
　　第三通　鼓鼕鼓鼕鼕　鼓鼕鼓鼕鼕　鼓鼕鼓鼕鼕
　　结　尾　鼕鼕
　　左手欲轻，右手欲重。
　　大鼓大钟　在大成门之左右，初行祭礼则击鼓，祭事俱毕则击钟，鼓三百六十击，钟一百八响。凡迎神送神，俱鼓钟齐鸣。
　　麾　麾生执麾，升龙向外，降龙向内。如迎神作乐举之，则升龙现，高唱曰“乐奏咸平之曲”。“迎神”二字一读，欲勃如而起，末稍加腔韵，“咸平之曲”四字分排欲匀，尾声悠长，但要舂容和雅，不可急促暴戾。每起一曲即举麾，依歌章唱一声。凡八曲奏终，听栎敔毕，偃麾则降龙现，高唱曰“乐止”，欲沨然而去。
　　起止乐谱　“乐奏——咸——平——之——曲——”，长韵。大乐渐止，长韵渐细。
　　柷　每奏一曲之始，听举麾唱毕，两手举止先撞底一声，次击左旁一声，次击右旁一声，共三声以举乐。堂上堂下之乐，俱统命以柷焉。
　　敔　每奏一曲之终，听悬鼓响毕，即两手举籈，先击其首者三，次逆栎龃龉者三，共六响以止乐。堂上堂下之乐，皆制命于敔焉。
　　镈钟　宫悬左右各三架，每奏一曲之始，听击柷毕即击一声，以开众音。每架主一曲，先左之中，次右之中，次左之北，次右之北，次左之南，次右之南，又次左之中，又次右之中，全乐八曲八响，乃一曲之始条理也。
　　特磬　每悬北南各三架，每奏一曲之终，即击一声以收众音。每架主一曲，先南之中，次北之中，次南之左，次北之左，次南之右，次北之右，又次南之中，又次北之中，全乐八曲八响，乃一曲之终条理也。
　　悬鼓　宫悬四隅各一架，每奏一曲之终，听特磬响毕，即击悬鼓。先乾响巽应，次坤响艮应，凡四声。盖一曲之收宫也。
　　编钟　宫悬四面各一架，每奏一句之始，即击一声以开众音。自东而南，自西而北，轮更击搏。每奏八句八响，乃一句之始条理也。
