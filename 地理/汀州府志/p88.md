<!-- { "loadSidebar": true } -->
　　周梦锦　字锡上，宁化人。康熙己卯举人，除令岑溪，调崇善，建学宫，设壶山书院，邑人始知学。擢安陆守，修堤有劳绩。时沔阳大饥，梦锦捐俸倡赈，存活甚众。调苏州，禁奸吏，革陋规，以甦民困。复调广平。以老归。著有《问心堂案牍》六卷。
　　黎致远　字宁先，长汀人。康熙己丑进士，授检讨，典试粤西，视学两楚，抑奔競，拔单寒，时称得人。迁吏科给事中，密奏年羹尧事权太盛，请加裁抑。巡按湖广，值靖苗怙险暴掠，移檄粤、黔，会剿之。寇平，报政，命往江南稽察河工钱粮。累迁至大理寺卿。己酉，典试江南，旋授奉天府尹、盛京刑部侍郎。年五十六卒。
　　罗才征　字兼三，长汀人，康熙辛酉举人。授通道知县，修学官，建义塾，以教苗民。惩猺(瑶)之顽梗者。苗地多山，教民种树，岁获赀无算。去之日，祀名宦祠。
　　童能灵　号寒泉，连城贡生。博闻强记，尤精于经术、性理。立言能综罗百家，贯穿诸儒。常读书莲峰，卒业武彝。汀漳道觉罗雅尔哈善聘为芝山书院山长。卒。著有《易经剩义》、《乐律古义》、《太极辨微》、《中天河洛》、《朱子为学考》、《五伦说》行世。
　　邹　熊　字渭贤，清流人，雍正癸卯举人。历官永寿知县，开水利，绝需派，岁饥，买谷三百石劝赈。卒于官，贫不能殓，邑人赙助之。
　　巫近汉　宁化人，字碧瞻，为诸生，砥励名节。雍正间，举孝廉不就，以优贡入太学，乾隆丁巳成进士。宰乐昌，屏馈遗，杜请谒，兴学校，有循卓声。以锄奸被诬，去，老幼攀辕，数十里不绝。著有《待质集》、《西铭口义》、《甸庐诗稿》若干卷。
　　汤兆麟　字吉兹，长汀人。初授延平把总，平寇屡有功，升同安守备。值邑祲饥，民相聚，欲为变，兆麟亟出劝谕，复罄资赈之，民情始安。以卓异引见，宴赉有加，除高州游击。转桂林城守，时因苗逆猖獗，用兵，兆麟转输不绝，以劳卒于官。
卷之三十一　孝　义
　　今皇帝孝治天下，义正万民，极之大荒穷发，莫不比户可封矣。然循名则易，核实则难。孟子曰：“尧舜之道，孝弟而已”。夫孝弟必如大舜、周公、曾参，天下无孝子悌弟矣。子路曰：“不能勤苦，不能恬贫穷，不能轻生死，而曰我能行义，吾不信也。”是微特孝难，即义亦鲜焉。且孝有顺逆，义有经权。顺而经者易，逆而权者难。士君子既读书知义理矣，复拥厚资，则丰其甘旨，修其藻苹，高大其祖宗祠墓。而其于族戚也，急相周，患相恤，水火寇盗相救卫，非难也。礼义生于富足，而其力足以赡之也。若夫茅檐瓮牖之子，食不给口，衣不蔽体，非有诗书礼义之气之所薰蒸，困顿已甚，轻背其骨肉亲戚，谓他人父，谓他人兄者无怪也。而至性激发，喜怒哀乐中乎节，死生利害不撄乎心，若是者可不谓难乎？又况乎行之有诚伪，有所为而为之者易，无所为而为之者难。夫名者士君子之所争，而匹夫匹妇之所不及计也。彼之劳苦其力，哀毁其形，散耗其财产，甚且亡其身以及其家。以为利固无利也，以为名则一己之肤发妻子，且不能有，何有于区区身后名乎？然则无所为而为，又难之难者也。世之称孝义多矣，父老不以实举，而有司复信耳而不信目，遽以其人闻，以为可润色政教也。今即不敢谓表里宅祀俎豆者，皆有为而为之人，然既已祀之矣，表之矣，亦足以偿之矣。而表旌祀典之所不及者，复不能使潜德幽光不终沉埋泉壤，是则载笔者之所大惧也。故特广为搜罗，详加考核，或耳目所蔽壅，不免袁、褚同传之讥，若门外千斛米之嫌，则知免矣。志孝义。
〔唐〕
　　赖小大郎　长汀人，袭指挥，以孝义闻。于螺墩潭中获金牛，有司以闻。诏悉还赖。赖创金泉院、仙隐观、金砂桥，复置兴贤庄田二百亩。详见《古迹》。
〔宋〕
　　王　格　字伯庸，长汀人。家贫，授徒，与陈轩厚。元丰间，轩来守郡，割俸钱五十万馈之，悉归诸郡庠，置田数百亩膳生徒。汀学有田自格始。子宗哲、明哲、宣哲皆进士，濬哲贡生。
　　李子圆　字含芳，连城人。端平间，寇掠本邑，子圆率其弟子应、子荣，男文辉、文寿，孙荣茂，与贼力战，弟、男俱遇害，贼亦遁去。子圆与孙荣茂筑室石门岩，老焉。
　　雷三益　清流人，魁岸有勇略。景炎初，文天祥开府汀州，招集义兵，三益及三子丙、戊、庚应募，父子皆勤王而死。
　　陈大忠　长汀人，与弟大节、大勇、大智为漳人御寇有功，漳人祀之。
〔元〕
　　赖　生　清流人，初官军下闽，母陷军中。既长，南北走万里寻母，阅二十年，得于杭州。脱名官籍，奉母南还。
　　赖禄孙　宁化人。延祐二年，赣寇乱，禄孙负母挈妻子入山。寇至，欲刃其母，禄孙以身蔽之曰：“宁杀我，勿伤吾母。”时母病渴，禄孙含唾哺之。盗窃窥，相顾叹骇，不忍害，反取水与之。有掠其妻去者，众盗责之曰：“奈何辱孝子妇?”使归之。
　　郑从吉　长汀人，勇敢过人。上杭寇发，众延之捍御，从吉仗义往约，必歼盗乃已。盗惧而退。遂辟治荒芜，招抚流亡，为一邑保障。授摄上杭事。
　　雷添祥　字永祥，清流人。至元间，江西寇邓克明掠邑，添祥侍父吉匿仓盈山中。寇至，吉患喘嗽，贼闻声拽出，索财物无所得，欲杀之，添祥抱父号泣，求以身代。贼竟纵其父而杀之，时年二十三。
　　伍宗尧　清流人。时山寇讧乱，邑人推宗尧为长，集士卒、设方略以御之。江西寇邓克明犯境，宗尧与御，经月弗克。贼说之降，曰：“生为元人，死为元鬼。”次日，与其子希稷、希明、希周、希孔率兵决战，奋勇突围，父子五人俱死，寇亦退。邑中特祠祀之。
　　李仲德　连城人，与子良能、良弼、良智、良明素负义勇。值红巾寇邑，仲德倡众遏之，乘胜深入，父子五人皆死焉。
　　林　懋　一名茂轻，连城人。岁歉，出米赈给，捐资建林公、画锦二桥。复作遗训以教子孙，年八十四卒。
　　陈德沂　上杭人，与弟德汉友爱，四世同居。元季寇乱，德沂负亲避难福安，道遇贼，伤臂。寇平，奉母还。产业耗失，承欢至老不衰。
〔明〕
　　张　爱　字得旻，上杭人。洪武间，溪南寇攻县，众推爱为队长，偕梁文彪等力战，斩首数百级，贼败走，随官军捣穴，深入被执，骂贼不屈死。
　　周子礼　上杭人。洪武间，钟子人等寇县，与众约，能敌贼者罄家业酧之。时张爱为民丁队长，偕梁文彪率部以应，子礼出金偿众，不足，尽出其家人首饰、布帛、器物以继，又不足，复以田产立券给偿。城中有缺食者，仍出米粟赒之，众赖以安。
　　许浩志　连城人，以举人为同安教谕，未赴任遇寇发，率乡人登冠豸寨，协力保障，众赖生全。
　　童永恕　连城人，孝事二亲，友爱弟侄。有田荆风，尝置义田以赡族人，罄家粟以赈一邑，八世不分居，一门仁让。子昱、孙世坚俱以儒显。
　　雷得昌　清流人，奉亲惟谨，浣衣涤器必躬亲。或过姻戚，与兄弟共舁之，不任童仆。成化中，邑大饥，其子良，以五百金出贷，不能息者免之，甚者为裂券。邻里殁，无以殓，施之棺。道路圮坏，加修治焉。
　　童　昱　字道彰，连城人。宣德间，从江右吴与弼讲明正学。凡冠婚丧祭，悉遵朱熹家礼。道貌整肃，为一邑仪范。
　　童得庆　连城人。沙、尤寇邓茂七乱时，邑无城堡。得庆与乡官许浩志经画冠豸寨要害，捐资重葺，率众拒守，围久不解。得庆复出己资数百金，下寨理谕。寇素闻其名，解围去。时有李应文者，首倡建安东关，邑赖以全。
　　伍伯逊　宁化人，寓江西南昌，与弟伯旸、伯达同居，数百口雍睦无间。祭酒胡严数嘉叹之。子恒从吴与弼学，景泰间辟贤良，以亲老辞不赴。
　　魏得礼　清流人。沙寇乱，贼将陈正景执知县吕镛，欲杀之。得礼请以身代，遂与镛俱遇害。嘉靖间，配祀惠烈祠。
　　邱铜宝　清流人。正统间沙寇乱，挈家寓汀郡。贼拥数万众攻城，铜宝择善战者数百为阵，三挑三捷，次日复战又捷。深入贼巢，伏发，遂及于难。
　　雷　稔　清流人。母卒，值寇至，举家奔窜，稔独守母尸不去。贼怜之，弗忍杀。成化间，归化民叶永坚遗银六十两，稔中子道拾之，归语稔，稔命还永坚，一无所取。
　　刘　敬　字谦之，上杭人。幼孤，事母孝。正统己巳，沙寇攻县，敬负母出避被执。贼索金，箠楚及母，敬抱母号泣获免。母病，含哺以饲，人称纯孝。
　　江　瀚　上杭诸生。沙尤寇发，被执胁降之。瀚曰：“朝廷养我何为，肯从尔狗鼠辈耶?”贼捽，近城下，胁使跪，不屈，骂而死。贼义之，语城头人曰：“上杭好江秀才也。”
　　钟廷鸾　武平人，年二十，父病笃，感痛呼天，割左股烹以进。父殁，与弟、侄共爨者三代。
　　邓　瑶　清流人。景泰间，草寇攻掠，村民骇窜，至杨梅迳。迳狭，人莫能进，贼追及。瑶挺身与战，自午至申，贼乱枪伤瑶胸，死犹倚石僵立，贼惧而退。境中四百余家赖保全焉。
　　张秉和　上杭人。天顺间溪南寇发，被执，强之跪，大骂，不屈而死。
　　李子穆　武平人。天顺七年，草寇犯境，乡多胁从，惟子穆阖门守正，遂俱被害。
　　吴　海　上杭人。成化间贼发，海率民兵擒斩贼首钟三等若干人，又战于峡头之麓，中伏死。
　　伍　钝　字文琏，清流人。天性过人，母病，割股肉和药以进，病寻愈。居丧尽礼，哀毁骨立，庐墓三年，人咸称其孝。
　　赖思智　上杭人。正德七年，挂坑寇乱，思智领兵捣巢，斩渠魁，余党逃遁。乘胜深入，伏发，被贼支解。事闻，赠武略将军，立祠以祀；荫其子楷，为本所世袭百户。孙世华领里兵往浙征倭，力战多功，中流矢死。赠秩立祠。
　　童　玘　武平人。正德间寇作，以勇士应县令刘玑募。及玑被执，玘率众直抵贼垒格杀，遇害。同邑江环、李贱生、俞世旺同赴义死。诏赐恤，从祀玑庙。
　　李元丰　连城人。正德间，武平寇作，元丰奉檄随邑令蒋玑讨贼，不利，同被执，死之。乡人肖像忠惠祠以祀。
　　舒　冕　武平人，以贡入太学，常游胡居仁之门。闺门雍肃，三世同居。父母殁，庐墓三年，人钦其孝。
　　程仲武　正德间，贼经武平，挺身赴难，死之。
　　雷　瑄　字宗器，清流贡生。父病，割股和药。正德六年寇乱，瑄招流散三百人，训练固守，城赖以全。
　　陈　玑　连城人。嘉靖初，寇杨廷兰猖獗，玑率众捕杀甚多，行至陈屋坪。会食，贼潜入执其兵器，外环攻之。玑等犹手刃数十辈。贼纵火焚庐舍，遂遇害。邑人立祠以祀。
