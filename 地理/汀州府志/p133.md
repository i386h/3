<!-- { "loadSidebar": true } -->
　　未空先生沈士鑑，字若水，长汀邑人。未空，其更号也，初号瘦狂。已谒其房师沈去疑，公颇疑狂之夸，遂自易未空云。未空七龄而孤，与其兄士衡字若玉，就家塾，即已敦挚颖敏，诵课日数千言，未尝凝滞、有所遗亡。偶曝父书，得迁史，悦之，遂为句读、钞评，反覆耽玩。塾师弗善也，其舅林笏山公知之，顾独时时与语古文辞及诸奇快书，若陈龙川、李温陵，尤儒家所戟手而咋舌者，务益相抽扬，拓其胸目。未空用是益自信，好愈笃。既而，与若玉俱以垂髫籍学弟子员。当是时，沈之执戚与汀知名士，无不啧啧两沈生者。未空尤简淡沈默，不逐时趣，虽小失利，夷然不屑也。无何，士衡举于乡，以为先人读书之志，藉兄稍慰；将弃襦以究竟学问大事，母林孺人未许也。先是，居庐尝毁于火，尽丧历世典籍，遗兹仓卒出寓书屋，风雨四壁，饘粥不周。未空益贷钱聚书，如不得已。当值岁晏，有过之者，见索哄于堂，谪啷于室，方手持一编，若不闻也者。以是产日尽，家日落，林孺人怜而私忧之。未空襟度洒脱，独其事母与兄，能先事承意，既领孺人微指，遂复理诸生业，又且十年。以思陵之己卯秋试，集会省邸中，无事偶阅诸房考名，至吴门沈去疑，同社大噱曰：“子必隽，是直磁契也。”未空亦大噱相和，僮仆皆愕眙，不知所谓。榜发，果压房卷焉。盖于元已危得之，为忌去疑者所尼，而止。未空于书无所不窥，又深知古人事心直捷简易之旨，故其学一以王氏为宗，信释、儒本无二致，当为文辄不避嫌忌，凡西方化人之言，五宗顿圆之教，杨归善、周剡溪犹隐跃者，独明眸吐胆，一一于四子题中达之，谓文足系道者，必如是后无愧；苟易吾言，即千驷万鐘可旦脱致无庸也。尤心喜武进郑峚阳先生，闻其家居，裹粮间关，将有所商。因之金陵，拜宿阳明祠，晤山阴王元淳。知元淳佐县政和，即道武夷，过政和，与究昭灵黑漆之义，颇有所入。欲乞微禄，少偿诸负，以遂初服。癸未，再下春官，归所知曰：“天下事不复可为矣。”未几京师变，告金陵有拥戴之举，复欣然曰：“明德固未可忘也。”继江淮不守，吴越沦胥，遂郁郁不乐，竟以乙酉十月遘疾卒，仅年四十三。哀哉！未空赋性乐易，肯施与，勤长养，周旋戚党，不为矫激、表暴以遂名。人有过失，未尝面折，包荒调护，俟其自悟。盖藏垢纳污、浑涵渟蓄。虽俗士溷坐，他人拂衣欲起者，未空对之油然无倦色。卒前一月，犹走柬同社，谓日月迅迈，聚首良难，特举月会。会未终而疾作。居恒宴集，未空必先至晚归，夜午，犹握手徘徊不忍别。祖父遗产斥卖殆尽，大半为聚书、为笃友典衣质钱。于中式后，更无虚日，故其贫乃甚于诸生时。卒后，妻孥几无以自给。生平所著《四书参注》、《理题藏稿》、《孔庙从祀私议》、《论语要篇》及《五七言古》、《近体歌诗》尚存，余文散帙，颇没于水。於戏！尼父有言：“吾见其进，未见其止。”未空所诣，余辈尚不能窥其底蕴。然意若未空者，天如假其年，使得揭其所止之机，景以示人，不当有所兴起耶？且未空未生，汀人无知王氏学者，迨汀人稍知有王氏之学，而未空往矣。优昙钵现，偶尔一时。哀哀后死，无缘在兹。悲乎！
疏　　奏

 上钦宗皇帝书

 〔宋〕雷　观

　　方今大敌内犯，国祚濒危，支坏扶倾，全在宰相。前日以白时中尫庸悖谬，从公屏斥，朝野快心。不意今日宣麻，乃用邦昌，士民失望，咸谓：邦昌前朝辅相之最无状者，即今罢去，已为晚矣，今又相之，将焉用哉？陈龟有言：“三辰不轨，擢士为相；四裔不共，拔卒为将。”今金戈指阙，铁骑饮汴，岂但“不共”而已？至于荧惑入斗，两日相摩，赤光溢散，昏翳四塞，其不轨又甚。曾不闻宣猷考相，弭变迎祥。而徒进尸位冒宠之伦，以塞贤路；譬庸医疗疾，而疾已危笃，犹耽视货贿不忍辞去，待病者之沦没而后已。岂不殆哉！

 减　赋　疏

 〔明〕马　驯

　　题为乞恩减赋、救灾安民以安国本事。据湖广按察司呈准本司签张晓等关，依奉会同都、布二司等官，亲诣被灾处所踏勘，得襄阳等府、州、县、卫、所灾伤是实，备将分数开关，各呈相同。臣复会同湖广监察御史吴哲、都指挥使刘斌、左布政使黄绂、按察使徐怀，各亲诣被灾处从新踏勘。目击山居煮叶，水居捕鱼，田园如扫，室家若枯，百姓之色，然欲就死也。臣哺慰者久之，图所以救饥者未得其便，而武冈、黔阳等县乱民忽见报矣。多方安缉，获渠魁严宽等而法歼之，实不觉泪之洒臣襟也。臣安抚之，有词曰：“从乱者死无赦。而将死于饥者，予先计口赈之。”复奏减今岁应征之粮，而诸郡县之民始帖然待恩矣。切念荆楚丰歉，天下因之，况其俗慓轻，多逐目前之利，即富室亦无隔岁之储。且关、洛民失业就食者，动以数万计，谿猺出入，相引为奸，守土者不能一时忘窃发也。捕之于生心之后，即饷兵恐且不敷，不若宽之于待命之先，且保民，犹有余惠。不但百姓信臣，臣可以对百姓。而荆、襄无难，江、汉安流，国家熙美之休，将与天地同悠远矣。今除黄州府黄梅、广济二县，武昌府通城一县，水渰不多，难准做灾外，合将踏勘过，该免税粮子粒，分数开坐，具本差赍，谨题。

 请停止织造内监疏

 〔明〕邱道隆

　　臣闻养民犹养牲也。养牲者，十羊九牧，驱迫禁遣之，不能不扰，虽日求其茁壮生息不可得已。然是特牧扰之弊尔。若今织造差官供应之费，日累数金，诛求之计，时复百出。盖聚群羊而绝刍秣，拔毛抉皮，吮血啗肉，暴害烈祸，过于焚溺。一之已甚，其可再乎。仰惟陛下神聪四达，圣裁独断。纵恶贻害于织造大监张志聪者，一经论劾，即降旨取回，别请更代。是陛下救焚拯溺，脱淛民于水火，虽闾阎之下，匹夫匹妇亦欢呼鼓舞，而知所庆幸矣。臣愚以为，事不慎初，望于惩后。取回志聪者，固不远之复；别请更代者，又再误之几也。方志聪始差之时，言官反覆论列，不蒙俞允，致有今日，往事不足论矣。不审今之更代者，人品又何似耶？使其贤于志聪，伺接从新，劳费如旧；诛求或减，而供应不容废。恶党或少，而随侍不能无，终未免为牧者之扰，而茁壮生息所由累也。使其不贤于志聪，贪嗜之初，餍足犹难，官吏重遭凌轹，军民再罹渔猎，是前门放虎，后门进狼，必拔毛抉皮、吮血啗肉，不至于伤生就死，无有底止也。陛下锐图中兴，躬示节俭，尚方服用责之守土官员，民不重劳而事自办。若以身体之饰贻害于民，孰谓圣明所甘心焉。况今天下灾伤、水火、盗贼日以告报，虽清军刷卷之差，亦已罢遣。身事国事本无重轻，诚不可明于彼而暗于此，失于前而不惩于后也。如蒙陛下往鉴前辙，俯念疲民，乞将织造事宜下部议处，专委浙江布政司及府、州、县官督造供用，收回更代之命，并查天下奉差官员，有贻害于织造，通行议处取回，以养和平安静之福，则陛下至仁沦民膏髓中，兴盛治成于视掌之间，天下臣民岂胜愿望。

 上逐佛郎机国贡献疏

 〔明〕邱道隆

　　臣闻天子为天下之共主，义者赏，而不义者诛执之，天下截然无敢有违越者也。我祖宗混一天下，尤严于义、不义之诛赏。故满剌加，虽海外小彞，亦得通朝贡，而诏封其国。盖在我固嘉其向义，在彼亦慕吾礼法。自永乐三年以后，朝贡往来未绝。近有彞人出佛郎机国者，未知是何种类，辄肆强梁，并吞本国，致本国王流落海上，遣人赴愬于陛下，盖望天朝正义示法，为其克复故土，哀痛迫切之情不言可知。而佛郎机彞人方且明言并吞之故，挟其所有以献，且为邀我封赏之计。罪状明白，在大义所不容，王法所必诛而无赦者。纵使蛮方事从末减，岂可受纳无择而遽封其国乎？譬之人家仆御，一旦为外侮侵夺，为主者不能往申曲直，乃从而礼貌或啖之以嗜慾焉，其失义损威甚矣！臣以为，满剌加之难在所当拯，佛郎机之恶决不可长也。然此特举其事理之粗迹耳，若其隐忧伏祸，陛下固得而知之乎？臣尝备员广东顺德县知县，审知本彞桀悍狡诈，习于战争，自屯门航海而来，戈矛剑戟、铳炮弹射，精而且备。当时，同事如暹罗等国诸彞见之，垂首丧气，莫敢谁何。今之来交通者无他，实以并吞势强，爰及中国，欲聚货财与得土地，志固不在小也。故今稍泊屯门，收藏拐诱子女，招纳亡命盗贼，擅立抽分事例，肆无忌惮。其在此者复闻听信奸人拨置，欲讨广东属地建屋以居。使此计得行，将来久住延蔓，招集无赖，不轨之谋，蓄而必发，则今日与之地者，乃自决外内之防，扰中国之渐，诚非细故也。况今天下根本虚空，四方灾兴叠见，内治不足，衅端易启。若复纳无义强彞，授之以土，是内有攻心之疾，外益寒邪之侵，躯命殆不自免，岂但谓驱虎狼入鸡犬之域，而畜产受其伤耶！伏望陛下遏萌杜渐，下令廷臣集议，将佛郎机彞人明示顺逆，却其贡献，驱之南归。果能还满剌加封国，恪守本土，许其将来贡献，一体封赏。脱使执迷不悛，并吞如故，虽外蛮不烦中国兵力，亦必檄召诸蛮，共声其罪而讨之，墟其巢穴而后已。庶几天朝大义既明，后患自绝，满剌加得雪其耻，佛郎机之强不义者，无所容于天地间矣。

 请宥言官疏

 〔明〕刘　佐

