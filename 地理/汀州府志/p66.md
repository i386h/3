<!-- { "loadSidebar": true } -->
　　郭子进　嘉靖间，以乡荐判郡事。山贼温祖突刼永定、泰宁、尤溪、归化四县，子进与永定令许文献督兵剿平之。
　　张　策　字献可，临桂人，嘉靖中，以乡贡令武平。公余辄聚士讲授，环乡立社学，造就英俊；捐赎银籴谷赈饥，开九层陂以灌田；创八隘楼以防御。在任四载，穷乡善恶，悉知姓名。当路交荐行取，未赴部卒，民思之。
　　徐甫宰　字允平，山阴人，以举人知武平。时沿海诸郡，连被倭患，当事者多方征敛转输，军民疲苦。江、广间巨猾大盗，据险出掠，民多从之。甫宰至武平，人诵之曰：“未有(之)廉吏也，而又拊我疾苦，诱我礼义，宽我追呼，薄我笞楚，矜我疑枉，调停我征敛，弛张我条格。吾属遂可耕以食，誓相戒必无从江、广徒。江、广徒出犯吾境，吾属共攻之。”于是，勇悍者皆竭力杀贼，岁献功不下十数。甫宰善综理，有才略，练兵剿贼，邻郡邑亦赖以安。官终广东佥事。
　　刘宗寅　字子肃，江西万安人，署连城县事。邑苦饶寇，宗寅两定其乱。岁饥，捐赈积粟，邑人思之。
　　常希仁　沛县人，嘉靖中尉武平。勇略过人。值寇发，希仁挺身入讨，遂捣其穴。又，县治山潦逼城，为之相势修砌，城赖以完。
　　俞文明　永丰人，举人，令清流。嘉靖间，流贼窥城，潜从东门龙津入县，将过半桥，人民惊走。文明挺身前矛御之，贼不敢进，民赖以全。
　　顾　辉　东莞人，嘉靖中为夏阳巡检。未旬月，流寇掠境。辉统民兵御之，杀获甚众，以兵少无援，死之。邑建义勇祠，与勇士陈珪、陈铎合祀焉。
　　柴　镳　临海人，嘉靖中，由举人为永定丞。时汀、广流寇逼境，镳选练乡兵，躬擐甲胄，自花石岭追至小尤团，几十余战，寇党歼焉。更建邑庠于白马岭，时聚诸生课督文学，郡内淫祠悉改为社学，延名儒修邑乘，百废俱兴。升本府通判。
　　刘文绍　安福人，嘉靖间，以举人任永定令。操守清严，广学舍，筑塘陂，轻徭薄赋，善政毕举。擒王满贼，平李占春之乱。在任六年，解组归，民攀留遮泣。
　　许文献　长洲人，嘉靖间令永定。永俗多以人命图赖，文献痛抑之，风遂绝。山贼温祖谋劫县，悉计擒之，邑赖以安。
　　莫　住　仓梧人，嘉靖间永定典史。涖官勤劳，以捕邓大总力战死。
　　俞大猷　泉州卫人，嘉靖甲辰，由武进士守备武平，简阅卒武，教习戈戟，著《荆楚长剑法》。暇时，会诸生讲艺校文，择俊授廪。在镇数年，广寇不敢犯境。
　　张　勋　福州右卫人，守备汀州。广寇发，独当一面。子守贵，复守兹土。有“世泽碑”。
　　呼良朋　镇东卫千户，守备汀州。寇困平远，朋督所部解其围。缮城料兵，武备整饬。
　　张　铉　高淳人，由武进士守备汀州。有儒将风，练兵搜乘有幹济。
　　梁以衡　新会举人，嘉靖中知连城县。革里役供具，听讼常宽减。岁造版籍，里役有逃亡者，招徕复业，旋乞归。
　　刘　建　丰城举人，嘉靖间任汀州司理，时有“绝好官人”之谣。寇乱后，承檄便宜赈恤，存活甚众。
　　黄弘纲　雩都人，与何泰师事王守仁。当时为之语曰：“浙有钱王，江有何黄”，称高弟焉。嘉靖间，授汀州司理。御史沈宠凡遇闽中疑狱，皆令谳之，民称无冤。
　　万廷言　南昌人，嘉靖间进士，由光禄丞谪汀司理，治尚清简，减边需，严保甲，立乡校，汀人德之。
　　周　微　永康人，嘉靖间为汀州照磨。溪南人恣睢不法，微奉檄诣其地，朝夕宣讲乡约，谂于众曰：“吾察尔众，罔非良民。其作弗靖，岂皆性异，殆习使然。吾将编尔性，更尔习。惟尔省，尔若于化，良民也，吾达于上，尔抚；尔弗若于化，即为大憝，吾达于上，尔剿。”众闻之，皆感泣。行之三年，民俗丕变。
　　陈添祥　沂门举人，嘉靖末令宁化。值流贼攻县，添祥守御有方，屡击败之。
　　毛子翼　余姚举人，隆庆四年判汀州。革包揽，平斗斛，听民散纳，以羡余推给贫士。
　　桑大协　常州人，隆庆间令清流。厘正户口，申豁至三千丁有奇。
　　章宗实　常熟人，隆庆间令归化。质性清介，人不敢干以私。山寇犯境，宗实率僚属多方守御；复捐俸筑四门月城，民赖安全。
　　曾可渔　吉安举人，万历元年任汀州同知，有“曾青天”之谣。历任九载，一清如水。升知府，民攀送流涕。
　　刘玉成　号谷溪，太仓州人，万历初，以进士授汀州司理。不事钩棘，讼简刑清。以最内召，寻复出守汀州。喜接引后进，士风丕变，人比之文翁。历官湖广参政。
　　陈善行　马平人，万历中，以乡荐为汀州丞。严保甲，修陂塘，建渡桥，多惠政。署宁化、连城篆，自携供具，辂车所至，民歌“春阳”。
　　熊茂松　高安人，万历间任郡丞。不为刻核严峻。两署宁化篆，新文庙，造金山塔。衙斋萧淡，恬如也。寻升知府。
　　万振孙　合肥人，万历间，以进士守汀州。加意学校，建龙山学舍，以课士。学使按部，振孙请加九学科额四十名。捐俸增贡院号舍。汀人士至今思之。
　　陈正蒙　字稚开，归善进士，万历中知宁化县。清廉慈爱，禁蠧役，却馈遗，捐俸构文兴书院。卒于官，贫不能殓，闻者莫不流涕。
　　黄应奎　钱塘举人，万历间守汀州。清严不避权势，增高城垣，建东西二阁。
　　周宪章　江阴人，万历间令归化。惩猾胥，清耗累。多所修建，皆捐俸为之。
　　饶景旸　南昌人，万历间举人，历守汀州。清操明断，汀人有“铁耳冰心”之颂。
　　姚之兰　桐城进士，万历间守汀州。搜羡积五千缗，抵辽饷，清河税，戒溺女，严锢婢，民称善政。
　　沈应奎　字伯和，号湛源，武进县举人，历南光禄寺少卿。敦廉隅，尚气节，抗疏多宏议。万历间守汀，清介刚正，除莠安良，境内大治。祀李少师纲、文丞相天祥以自励。辟陂，浚泉，劝课不倦，鉴拔士子，力任修建，屡著惠政。税珰高宷将自汀入粤，应奎大书榜示，欲率吏民击杀之。珰惧，不敢入境，民乃安。人思其德，长汀东郊、清流长校等处，各立专祀，有《霹雳岩》、《莲峰》、《灵隐洞天》诸咏。
　　金　俸　杭州人，万历间，以乡荐任汀州司理。执法平反，民称不冤。署宁化篆，时丈量多溢额，民以为忧。俸定为四则，上下均匀，填还原额。
　　邱民贵　嘉兴人，万历间，以乡举令长汀。连邑有以浮粮飞派累民者，贵力请得免。
　　唐世济　乌程人，万历间，以进士领宁化令。仁声四彻，公余课士，多所造就。重建龙门桥、广济桥，往来利涉。民为搆仁爱祠，肖像祀焉。历官左都御史。
　　杨万春　钱塘人，万历间举人，知上杭。延邑有疑狱三载，春斋祷城隍，具得本情，人号“神君”。
　　聂尚恒　字久吾，新淦人，万历间令宁化。政简刑清，不阿权要，甚得民。兼精医，每公事旁午，疾者环候诊视，一一周给，无倦色，又时遣使至其家，问痊否，若亲子弟焉。国朝崇祀医庙。
　　牛大纬　琼州人，万历间令连城。民苦浮粮为累，岁输千余金。大纬力请，得蠲其半。捐俸赈荒，民赖全活。去日，治装惟图书数卷而已。民立祠祀之。
　　蒋育馨　长洲举人，令清流。拒连邑飞派浮粮，设仓厫，移驿地，增城楼，民咸德之。
　　徐大化　会稽人，由翰林御史谪知连城。修学宫，建南、北二水闸，筑堡寨。邑苦浮粮，前令得请蠲其半，大化竭力再请，悉蠲之，民免驮赔之苦。
　　李待问　南海人，进士，万历间令连城。旧有浮粮，前令请蠲，不报，待问复力请，始尽豁之。时群虎为患，亲祷城隍驱之，患始绝。
　　邱大成　于都人，万历间令连城。改学宫，增廓明伦堂。有《政要堪舆》诸书行世。
　　洪　都　青浦人，进士，万历间令归化。政平讼简。自题县署曰：“民风僻壤原邹鲁，吏治青山但啸歌。”
　　寇从化　灵宝进士，天启间，授汀州司理。持大体，有廉介声。尝建龙江书院以课士，文风丕振。
　　萧奕辅　南海人，天启间，由进士令长汀。时辽饷增派，奕辅为通融代解，征收加平，悉行蠲免。以循卓声擢御史。
　　朱大典　金华进士，任给谏，疏触魏珰，调外。天启六年，任漳南道，驻上杭。值水灾，民乏食。大典捐俸赈饥，民赖以苏。公余令营伍训习兵法，军容大整。明年，流寇果啸聚出劫，邑赖有备。
　　何守成　分水举人，知永定县。创学田，建义仓。旧增三千余丁，力为请止。有“前有王父，后有许母；贤哉何侯，二公接武”之谣。
　　吴南灏　武进人，天启间进士，令上杭。有御侮才。时潮寇作乱，南灏募溪南骁勇为兵，每寇掠武平，辄率兵督剿；及寇逼城，南灏奋击之，杀贼几尽。
　　沈钟宿　吴江举人，崇祯元年授汀州守。建议合郡，邑城为一，以羡耗八百余金，储筑城砖石。时广寇窃发，守弁有陷平民贪功者，钟宿力为解释。
　　笪继良　镇江人，举人，崇祯三年守郡。时当筑城，众议未协。继良密请撤中赘垣，拓南城六百余丈。又创议设威远营，募兵措饷，守圉以固。又建王文成祠，月集书生会讲，仍置田租供祭。去后，民肖像祀之。
　　徐必登　福州右卫千户。崇祯元年，武平寇发，巡抚檄署守备。夜半寇逼城，飞书告急，士无战志。必登拊膺慷慨曰：“舍生报国，此吾事也。”次日，率弓兵千余人入援，遇寇于古楼岗，前徒去甲而遁，必登单骑力战，殁于阵。
　　陈正中　上海人，崇祯间进士，令上杭。立节清苦。时广寇猖獗，正中募兵储饷，亲历行间，剿贼、断狱，有神明之号。以劳瘁卒于官。上杭民祠祀之。
　　甘　燿　漳州卫人，崇祯初任汀州守备。值寇发，耀累月不解甲，与士卒同甘苦，所向克捷。
　　薛应聘　会稽举人，崇祯三年令长汀。以道学自范，有政绩。时值流寇，募兵筹饷，拓城筑堡，多所经营，升兖州同知。
　　徐日隆　郧西人，崇祯中为宁化令。值中宜寇作，悬赏格购盗，不一月，皆就擒。宁民争醵金，偿所捐赏格，日隆麾辞不得，乃解供楚饷。
　　唐世涵　乌程人，崇祯八年，以进士守汀州。州城垣卑薄，世涵设法增筑。创宝珠门甕城，移慈济阁为戍楼，又捐俸建郡、邑学，造万安、济川二桥。去之日，民立祠祀之。
　　祝　禧　武平所千户。崇祯辛未，广寇据永平寨，禧力战而死，百户王国耀、邱泰俱殉焉。
　　陶志学　武平所百户，蓝塘之战，与其子鉁、百户徐治、王道垣俱力战死。
