<!-- { "loadSidebar": true } -->
　　月桂　似荼蘼，其色红，俗呼为月月红。
　　滴滴金　叶露滴地而生，秋开花黄如金色。陶弼诗云：“九秋珠露滴成芽”。
　　紫罗伞　《本草图经》名鸢尾。叶似射干，花色紫碧，不抽高茎。俗呼紫罗伞。其根即鸢头，亦入药。
　　玉楼春　一名栀子，花开六出，色白，气香。
　　夜合　叶与皂荚、槐等，极细而繁密，至暮而合；花红白色，瓣上若丝茸然，至秋而实作荚，子极细薄。一名合欢，一名合昏。
　　含笑　其香酷烈，开尽则香减，故以含笑名。有纯紫者，有外白内紫者，白者曰牙笑。
　　木槿　有红、白、紫数色，纯白无间者名舜英，其花朝开暮落。《诗》云“颜如舜华”。
　　杜鹃　一名踯躅，一名山石榴，一名映山红，有深红、浅红及紫者。白居易诗：“九江三月杜鹃来，一声啼得一花开”。俗传杜鹃啼血，滴地而成此花，故名。
　　珍珠　花有单叶者，有千叶者。许将诗：“蔌蔌圃英淡粉籹，肯随桃李媚春阳。金刀不到春风外，草密林深只自香。”
　　凤尾　有二种，大者高丈余，花穗生，黄心而白英，长竟尺，若凤尾然。一种高数尺，花疏而香胜，一名凤柳，一名七里香，置书帙中可辟蠧。
　　御带　枝长，花密如带。
　　半丈红　花如御带而差大，一名棠棣。
　　鹰爪　藤生，花淡黄色，末锐似鹰爪，夏开，香如烂瓜气。
　　罂粟　花有五色，实如小罂，子如细粟，一名御米。
　　御仙　一曰丽春花，有小罂如小罂粟。
　　宝相　花类酴釄而秀整过之。
　　玉屑　藤生，花白，状如碎玉。
　　锦竹　一名石竹，丛生，高尺许，花如缬锦。李太白有“石竹绣罗衣”之句。俗呼天南竹。
　　金灯　茎直上，末分数枝。枝一花，光艳如灯，闽中呼为天蒜花，叶不相见。
　　指甲　花小如密，色可染指甲，过于凤仙。一名七里香。汉帝常植于扶荔宫。
　　鹤顶红　一茎挺生，花开如鹤顶，鲜红可爱。
　　胜春　一名斗雪红，又名月季花，如玫瑰，香色次之，四时常芳。
　　海棠　花如紫锦，又有垂丝海棠，色淡红而多叶。
　　菊　有黄、白、红、紫诸色，季秋开，性宜冷。一种花深黄色，如滴滴金者，夏开。
　　木芙蓉　一名拒霜，花红、白二色，有单瓣者，有重瓣者。朝开色白，午后渐红者，曰醉芙蓉。
　　绣球　一叶众蕊，团团凑合，如簇球然，初青后白，其大如碗。又一种花小如盏，开时亦烂熳。又一种花只八蕊，簇成一朵者，名八仙花。
　　蔷薇　枝干有刺，花红紫色，三月盛开如锦。亦有黄蔷薇，花如棣棠，金色。有淡黄蔷薇，又有野蔷薇，香亦清烈。
　　玫瑰　一名梅槐，似蔷薇，有白、紫二色。
　　紫薇　俗谓之不奈痒花，爪其本则枝叶皆动。又，自五月开花，至九月尚烂熳，谓之百日红。梅圣俞诗：“薄肤痒不胜轻爪，嫩干生宜近禁庐”。杨万里诗：“谁道花无红百日，紫薇常放半年花”。
　　紫荆　叶如白杨，枝似来禽，先花后叶，自下至上，皆甲间发花，深紫可爱。古称田氏兄弟欲分异，睹三荆同枯，惊叹，复合。
　　金钱　一名子午花，来自毗尸沙国，花深红色，圆薄如钱。
　　金凤　花如飞凤，有红、白、紫、粉红数种，一名凤仙，又名小桃红，又名好女儿花。张宛邱呼为菊婢，韦后呼为羽客。
　　老少年　一名秋红，一名雁来红，叶初生即纯红。
　　长春　枝干有刺，花粉红色，四时常开，其白者名牙香，又有晓白晚红者。
　　凌霄　藤生附大木，其花黄，亦有毒，凌晨仰视，花露滴目则丧明。古诗云：“凌霄倚树生，树倒凌霄死。劝君莫倚势，倚势亦如此。”
　　荳蔻　其苗如芦，其叶似姜，花开一穗数十蕊，淡红色。杜牧之诗“荳蔻梢头二月初”。
　　蜀葵　花有深浅红、黄、白、紫诸色，开时自本渐至末。颜延之《葵賛》：类麻能直，方葵不倾。盖即《尔雅》所谓：菺，戎葵也，花小者名锦葵。又有一种，叶尖狭，多刻缺，花淡黄，心下有紫色，名黄蜀葵。
　　水红花　俗呼大节蓼，即红蓼也，其花可入药。
　　頳桐　叶微似桐，高不逾四尺，青干繁花，鲜红如火，为夏秋荣观，俗呼百日红，或名贞女花。
　　玉蝴蝶　叶似菖蒲而大，其花一茎数蕊，与蝴蝶相肖。
　　鸡冠　秋开，紫色如鸡冠，亦有白者。佛书谓之波罗奢，又俗名矮脚鸡冠，即寿星鸡冠也。又有名垂丝鸡冠者，花最大。又有秀出五色者，又有水红者，或云即后庭花。
　　燕子花　《溪蛮丛笑》云：紫花全类燕子，一枝数葩，俗呼鸟子花，闽中呼为紫燕。
　　芭蕉　一曰芭苴，一曰甘蕉。卞敬宗《甘蕉赞》：扶疎似树，质则非木。高舒垂荫，异秀延瞩。厥实惟甘，味之无足。蕉子长者六七寸，味似葡萄，惟广中蕉有之。又福州有夷蕉，赣有凤尾蕉，状稍异。
　　美人蕉　《图经》曰：花出瓣，中极繁盛，红如火炬，谓之红蕉。《闽部疏》曰：秋发一红瓣，上抽绿苗，三四日间齐发，簇若朱莲，经月不坏。
　　百合　茎高三尺许，叶如柳，四面攒枝而上，四五月开白花，长蕊下覆，花心有檀色，根小者如蒜，大者如碗，数十片相累，如白莲花，故名百合。可蒸食，亦可入药，或以为粉。子生枝叶间，不附花，一名强瞿，俗呼倒仙，又呼玉手炉，亦名天香。又一种花斑红，名虎皮百合。亦有茎叶俱小而花深红者。
　　剪秋纱　一名剪红纱，茎高一二尺，花圆大如盏，红色，周围若剪。
　　虎刺　高不盈尺，四月开白花，其花四出，开时子犹在树，花落又结子，至冬红如丹砂，霜雪不萎。
　　水仙　叶如蒜，一茎数花，花白中有黄心如盏，故俗呼金盏银台。黄山谷有“山矾是弟梅是兄”之句。

草之属
　　蒲　水草也。似莞而褊，有脊，生于水厓。滑而温，可为席。嫩者可食。《诗》：“维筍及蒲”。
　　蘋　叶圆阔寸许，季春始生，五月有花，白色，谓之白蘋。
　　藻　聚藻也。《尔雅翼》曰：根生水底，叶敷水上也。其茎如钗股，叶如蓬蒿。又一种叶似鸡苏，茎大如箸，长四五尺。蘋与藻皆可糁蒸为茹。
　　萍　有大小二种。《尔雅翼》曰：水上小浮萍，江东谓之薸。《埤雅》曰：无根而浮，常与水平，故曰萍。
　　菅　《尔雅》曰：白华野菅。陆机曰：菅似茅而滑泽无毛。《诗》：“白华菅兮”。根下五寸许有粉者，柔韧可为索。逸《诗》：“无弃菅蒯”。
　　蓼　丛生，叶绿、茎长、节虚，在陆为荼，在水为蓼，用以造曲酿酒。
　　鼠曲　生平冈熟地，叶有白毛，黄花。可杂米粉作糗食。
　　蒉　生有三棱。《尔雅》谓之，江生者为淡蒉，近海者为咸蒉。土人采以捆屦织席，亦可为缆。
　　莣　似茅，可为绳索、履屦，亦可为帚。
　　石龙　俗名龙须草，今人以为席者。此草生水石处，亦可以割束养马，故谓龙。
　　鸡肠　一名蘩缕，叶似荇而小，其茎作蔓，断之有绿缕，细而中虚，似鸡肠，因名。
　　仙人掌　多贴石壁上，生如人掌，故名。能治肠痔泻血。
　　仙草　生山谷中，捣烂纹汁和米粉，煮之成冻。
　　芦　或谓之葭，小者曰萑。
　　虎耳　俗呼狮子耳，人多栽石上，以为玩。
　　灯心　丛生泽地，茎圆细而长直，析取中心白穰，可燃灯。
　　茅　其类甚多，苗出地曰茅，针花曰莠，根曰茹。白茅与青茅最擅名，古用包裹礼物，充祭祀缩酒。今人编用以盖覆者，则呼为黄茅。
　　野葛　俗名断肠草。一枝三叶，叶大如蒌。《本草》名鉤吻，人服之即死，以羊血或以蜜灌之可解。《南方草木状》曰：以蕹汁滴其苗，当时萎死。
　　山蜡烛　一名水蜡，叶如蒲，花如蜡烛，有二三层，烛内如绵，可取为褥。治金枪，亦有效。
　　薜荔　《本草》：络石也，在石曰石鳞，在地曰地锦，绕丛木曰长春藤，又曰龙鳞，又曰扶芳藤，或谓凡木蔓皆曰薜荔。
　　木贼　丛生直上，长三尺，状似凫茨。苗中空有节，无枝叶，节面糙涩。治木骨者用以磋擦则光净，亦主治目翳、积块、血痢等疾。
　　烟　一名淡芭菰，种出东洋，海内竞莳之。茎叶皆如秋菊而高大，花如蒲公英，子如车前子，取叶晒干之，细切如丝，置少许于管中，燃而吸其烟，令人微醉，可以避瘴。
畜之属
　　马　禀火气而生，健决躁速，故能驰。
　　牛　黄牛角缩而短悍，水牛丰硕而重迟。新孳，治其乳以充馔，曰牛乳。
　　羊　性善群，故于文，羊为群。《古今注》：羊名长须主簿。《繁露》云：羊之为言祥也，故以为贽。《周礼》：祭祀割羊，登其首。
　　猪　《尔雅》曰：彘，或谓豕，其子曰豚。《礼记》：豕曰刚鬣，豚曰腯肥。《古今注》：猪名参军。
　　犬　俗呼为狗。《尔雅》云：长喙曰猃，短喙曰猲獢。
　　猫　轻捷能捕鼠，去苗之害，故字从苗。猫睛旦暮皆圆，至午则直敛如线，鼻端常冷，惟夏至一日暖。
　　鸡　《曲礼》曰：翰音，阳物，阳动则鸡鸣。汀近有一种鹿角鸡，冠生二角如鹿。
　　鹅　一名舒雁。《食物本草》云：白者善，苍者发疾。鹅能惊盗，又却蛇。
　　鸭　一名舒凫，不能伏卵，雄者声小。
　　鸽　鸽与雀性最淫，以雌乘雄，逐月有子。善认主家，远去辄飞还。张九龄谓之飞奴。
　　虎　《埤雅》曰：虎奋冲破，又能画地观奇偶卜食，食物值耳，则止，食犬则醉。
　　豹　尾赤而文黑为赤豹，文圆者为钱文豹，又有玄豹、黑豹。古诗云：“饿狼食不足，饥豹食有余”，言狼贪豹廉也。
　　熊　《埤雅》曰：熊似犬豕，当心有白脂如玉，味甚美，俗呼熊白。性轻捷，好攀援高木，冬蛰不食，饥则追舐其掌，故其美味在掌。《尔雅翼》曰：熊行有跧伏之所，谓之熊馆，出而不迷，故开道者首熊以出焉。
　　鹿　性惊防，分背而食，食则相呼，群居则环其角外向，以防物之害己也。《说文》曰解角兽。《尔雅翼》曰：鹿与麋为友。鹿阳兽，夏至，得阴气而解角；麋阴兽，冬至，得阳气而解角。《诗》注：牝鹿为麀。
　　獐　獐麑也。《尔雅》谓之麇章，性喜文彩，故名。《埤雅》曰：獐胆怯，饮水见其影，辄奔走。《古今注》云，有牙而不能噬。
　　麂　《尔雅翼》曰：虎所在，麂必鸣以告。鹿属凭而安者，其声几几然，实獐类也。皮可作履舃。
　　麈　《埤雅》曰：似鹿而大，其尾辟尘，置帛中，能令红色不黦；以拂毡，能令不蠧。谈者多执之以挥。
　　豺　似狗而长尾，白颊，高前广后，其色黄，季秋取兽，四面陈之，谓之祭兽。今俗呼豺狗。
