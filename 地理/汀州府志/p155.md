<!-- { "loadSidebar": true } -->
 〔宋〕文天祥

　　百万貔貅扫彗芒，家山万里受封疆。男儿不展撑天手，惭愧明溪圣七娘。
鹫　　峰
 〔宋〕臧日常

　　望穷山下疑无路，行到壶中别有天。花落春岩朝带雨，月涵秋水夜闻泉。

题苍玉洞
 〔宋〕蔡　雋

　　向来曾醉呼猿洞，乱石穿云拥坐隅。谁料七闽烟瘴底，半岩风雨似西湖。
和宗子相石牛驿闻笛见怀之作
 〔明〕徐中行

　　醉时明月满山城，别后秋云万里生。独夜高楼自吹笛，谁知泪湿楚臣缨。

苍　玉　洞
 〔明〕周　冕

　　劈破贞珉阖两岩，此中真境隔仙凡。烟霞锁断红尘路，一径秾阴入翠衫。
玉　虚　洞
 〔明〕张文耀

　　灵岩幽绝倚巑岏，洞口苍龙赤日寒。丹灶药成鸡犬去，烟霞独自绕仙壇。
朝　斗　岩
 〔明〕周　烜

　　朝斗灵峰不可攀，淡烟浓抹昼生寒。半腰春色糢糊尽，如在元晖画里看。

谒紫云台罗仲素先生祠
 〔明〕赖永忠

　　芙蓉万叠紫云峰，中有先生一庙宫。香火俨然当日像，子孙千古挹儒风。

谢　公　楼
 〔明〕汤宝尹

　　东南风气好追游，腊后春前草似油。更道故园官路近，府中亦有谢公楼。
　　传来荔子胜双柑，斗酒黄鹂侭日耽。珍重官人南去好，请看汀水独流南。

玉　华　洞
 〔明〕何乔新

　　洞前奇树倚云栽，洞里桃花映雪开。一自飞仙游碧落，月明空见鹤归来。
冠　豸　峰
 〔明〕吴　檖

　　碧血千年化作山，嵯峨犹带谏时冠。至今抗直廻天日，不与诸峰列一班。
天　马　山
 〔明〕吴　檖

　　青云时压锦鞍低，千里驰从大宛西。一自南来栽苜蓿，酸风苦雨夜频嘶。
石　门　岩
 〔明〕周景辰

　　西崖壁立自天开，一境中通般若台。几度山空秋月白，猿声时逐暮钟来。
冠豸纪游四首
 〔明〕黄德燝
玉　女　盆
　　取将瀣露沁心凉，晞发岩阿对月妆。绾就云鬟跨凤去，空余玉乳至今香。

仙　鹤　岩
　　月明缑岭夜吹箫，吹是仙家羽盖遥。阆苑觞前曾订否，云中拍手笑相招。

照　天　烛
　　骊烛西衔不夜天，空山古刹一灯燃。女娲炼罢存馀照，独峙峰前万仞巅。

一　线　天
　　何年神斧凿霄梯，缥缈峰高望欲迷。采茗僧归云尚湿，层崖石上尔应题。
灵　洞　山
 〔明〕熊茂松

　　燕岩千仞半浮空，旧隐仙人是葛公。留得石棋残局在，世间几度决雌雄。
夜宿丰稔寺留题
 〔明〕陈　渤

　　玉童双引入僧房，树隐帘栊近夕阳。欲镇山门无玉带，也应花笑紫薇郎。

石泉堂观亨砦
 〔明〕李世熊

　　依砦为家已八年，一登一降此留连。仙人竟是停骖主，泉作延宾沉酿川。
　　豺虎年年飞噬人，穷猿曾此越长林。如今痛定能忘报，丝绣仙人更铸金。
闽　酒　曲
 〔国朝〕黎士弘

　　板桥官柳拂波流，也够春朝半月游。数尽红衫分队队，赍钱齐上谢公楼。
　　长枪江米接邻香，冬至先教办压房。灯子才光新月好，传箋珍重唤人尝。
　　社前宿雨暗荆门，接手东邻隔短垣，直待韩婆风力软，一巵阳鸟各寒温。
　　新泉短水拍香浮，十斛梨香载桂舟。独让吴儿专价值，编蒲泥印冒苏州。
　　闲分饮郡酒如潮，三合东坡满一蕉。让却灯壇银海子，久安中户注风消。
　　曾酌当垆细埔中，高帘短柳逆糟风。近无人乞双头卖，几户朱牌挂半红。
　　谁为狡狯试丹砂，却令红娘字酒家。怪得女郎新解事，随心乱插两三花。
过九龙舟泊清流城下
 〔国朝〕胡功成

　　独上江楼思悄然，短篷渔火隔窗眠。谁家笳吹因风急，一夜凄清动碧川。
　　芙蓉洲外泊轻舟，一片闲云万里愁。明月有情光不散，清江无意水空流。
寅湖晚眺二绝句
 〔国朝〕许殿辅

　　秋净湖光浸碧纨，青螺小影镜中看。晚风吹得垂阳瘦，人似襄阳怯薄寒。
　　人家树影半扶疏，堤上秋风老碧梧。小艇无人抛桂桨，不将烟雨画东湖。
王嘉樵上舍招游朝斗岩五绝句
 〔国朝〕熊为霖

　　石磴迂盘一径深，山坳处隐重林。　危楼十二天枢近，云抱龙光拱北心。
　　女贞花影拂栏杆，缥缈天风分外寒。上界清虚盘鹳鹤，儿孙拜跪簇峰峦。
　　切云冠盖逼三台，看破乾坤特地开。一水倒从天上落，好山招向画中来。
　　斧劈崖头刮铁青，松风涧水玉泠泠。悬空直下曾无地，独立空中但有亭。
　　酌酒凭轩事事幽，斜阳远浦下渔舟。素心人共佳山水，消受炎歊一段秋。
侍鹤峤师游朝斗岩即和元倡
 〔国朝〕马在观

　　悬空卍字细阑干，俯瞰云山玉骨寒。江上微波泛渔艇，一声欸乃响层峦。
　　巍巍高耸接星台，绝壁危亭画境开。下界茫茫烟景好，轻风吹过柳阴来。
　　万树梅林一径幽，滩头归兴问扁舟。泉声犹作松涛韵，山影斜阳一幅秋。
卷之四十五　杂　记
　　六经言兵革、纪祥异者，独《春秋》为详，盖天人相与之际，甚可畏也。后世《齐谐》《诺皋》诸书，其语多不经，故君子弗道。若夫灾变寇乱，有关四境之安危，闾阎之休戚，顾可得而略乎？至于典籍之所纪载，父老之所流传，说非荒唐，藉广见闻，岂徒骋逸情、供谈柄已耶？作杂记。
祥　　异
　　宋治平四年六月，进桐木板二，有文曰“天下太平”。
　　元祐五年，嘉禾生三十六穗。
　　绍兴十七年，州羊无角。是年，盗妨农，诏令郡县赈粟贷种。二十二年六月，莲同蒂异萼者十有二。
　　淳熙十一年四月，不雨至于八月。是年，亡禾，诏赈恤。十四年三月辛未，水漂民居百余家、军垒六十馀区。十六年，大水漂民居千五百余家，溺死三千余人。
　　绍熙二年三月，宁化大水漂田庐，人多溺死。
　　嘉泰二年七月，水害苗稼，上杭县水圯田庐，民多溺死。
　　淳祐十一年八月甲辰，山水暴至，漂人家。
　　元后至元五年六月，长汀蛟出，大雨骤至，平地水深三丈馀，没民庐八百余家、民田二百余顷，溺死者八千余人。户赈钞半锭，死者一锭。
　　至正四年夏，大疫。十四年，大饥，人相食。
　　明景泰元年，上杭大饥。
　　正统六年，宁化大饥。
　　成化二年夏，霪雨，山水骤溢，长、宁、清、归、连、上、永七县田庐荡析，人畜溺死无算(按省志、县志，俱作二十一年)。二十三年七月戊午夜，疾风迅雷，震预备仓，火继发，燔米七百余石。
　　弘治二年夏，大旱。
　　正德四年，连城火。九年，上杭水。十三年四月，上杭地震。十五年四月，上杭、武平地震，有声(是日，折镇龙菴)。十六年，宁化大饥疫。
　　嘉靖二年五月，清流猎得白兔。三年十月，甘露降。四年，淫雨，山水暴涨，馆前驿沿河田地推坏八百余亩，房物无算。六年三月，甘露降。九年，归化县灾，毁官民房屋数百间。九月，陨霜杀禾稼。十三年十一月，宁化地震。十四年四月，地震，归阳青岩山崩，坏民田数百亩，压死居民数十户。十六年，清流大雨灾。十七年四月，宁化会同里山崩，坏民田数百亩，压死居民数十户。夜星陨如雨。十八年五月十三，夜星陨如雨。二十一年，归化县火毁千有余家。二十三年秋，宁化县大疫。二十六年二月，大雨雹。二十九年正月，地震。六月，大风雨拔木。三十二年，黄竹花实如米，居民取食之。三十六年四月，大水漂没田宅、人畜无数。三十七年八月，武平产灵芝七本，奉上文取之。是年七月初五日，昼晦大雨，山崩溪涨，人多溺死。知县徐甫宰申请赈恤。三十九年春，归化大雨雹，田鼠食禾殆尽。是年，广贼劫掠，男妇远遁。三十九年，黄竹花。四十二年秋，归化县署灾，延毁西南民居无算。四十二年，黑眚见。四十三年，归化大水，南北关俱圮。
　　隆庆元年至六年，大有年，禾麻被野，米石银三钱。
　　万历二年三月，霹雳岩前地陷十二丈、深二尺，所居房屋尽圯。七月，连城大水坏田庐。六月二十六夜，永定大雨，顷刻水高数丈，坏民田二百余亩，漂没一十六家，溺死五百余人。诏赈恤。五年，有星彗于西南，越三月没。七年，量田。是年大旱。九年立夏日，连城县三晨霜降，虎为害，城西南火。十四年，长汀、宁化、上杭、永定大水，坏田庐。十六年，府谯楼、颁条楼、旌善、申明亭灾。十九年十月，日重晕。二十年，连城饥。姑田里竹生米，数万解民赖以生(邑志作二十二年)。二十四年四月，桐木乡树开桃花。二十八年八月二十三日，地震。二十一年冬，木冰。三十三年十一月，地震，有声。三十四年秋，大旱。三月二十三日，归化县署灾，毁民居千有余家。三十五年七月，雨雹，坏牛马。三十六年八月，大旱。三十八年四月，宁化大水，寿宁桥圮。三十九年，虎入黉宫。四月，宁化大水，龙门桥圮。四十一年冬，府署产灵芝九本(时郡守沈应奎)。四十二年，清流城西南火。四十五年，宁化赖家巷火毁一百八十家。
　　天启元年，上杭大水漂田庐，人多溺死。七年，清流大水，龙津桥、凤翔桥崩。
　　崇祯三年十月，武平磜坑高家锅地出血。四年，流寇大作，将士死殆尽。督抚熊文燦会剿，直捣其穴。四月二十七日，归化星陨于田中，化为石。五年二月，木冰(。木冰一曰树介，一曰木稼，皆主兵)。三月二十一日，宁化地震。二十二日，大水，南城基圮，寿宁桥崩。是月，流寇犯上杭。七年，荒鸡鸣。八年四月，宁化谯楼灾，旌善、申明亭、聚星楼、南门楼、畿省飞黄坊、连山行宫俱烬，民居毁者三百余家。五月，清流饥。十二月，地震，有声。九年正月，大雨雹，击杀牛马。四月，大饥(郡守唐世涵、司理唐锡蕃发谷五千石以赈)。十二年五月，上杭地震，有声自南而北。十三年七月十五，地震。十四年四月二十四日，两日摩荡，如是者三日。十七年六月十六夜，上杭胜运里雷电震闪，不雨而水，从石山出，顷刻平地丈余到处皆有火光，溺死者五六千人，田庐畜产无算。七月，清流明伦堂灾。
　　国朝顺治元年三月，虎入宁化北门。二年六月二十八日，宁化、清流地震。四年四月，大水，平地深丈余，舟从城上入。六月，大饥。六年三月，大疫。五月五日，宁化、清流霜降。六月，饥。七年四月，宁化清流大水，城内深一丈，城垣崩陷，人畜田舍湮没无算。十二年，归化大旱。是年饥，斗米六钱，多虎患。十三年正月大雪，秋大有年。十四年五月，大水，舟系于树杪。十六年三月，宁化雨麦，拾者呼为铁米。
