<!-- { "loadSidebar": true } -->
　　扇　上杭洒金扇，清流油纸扇。惟永定竹掌扇，薄嫩如绢，最为工致。
　　竹锁　出上杭县。
　　瓷　款质不雅，惟农之家习用之。
　　薯榔　茎蔓似薯，根似何首乌，色黑肉红。染皂者，捣其汁用以为地，则色易深。
蔬之属
　　芥　叶辛辣，其品不一，有青芥、紫芥、白芥、南芥、花芥、石芥，皆菜之美者。王安石《字说》云：芥者界也，发汗散气，界我者也。
　　萝卜　《尔雅疏》曰：紫花松也，俗呼温菘，一名葖，一名莱菔。性能消食，尤制面毒。
　　胡萝卜　元时，始自胡地来，气味似萝葡，故名。根有黄、白二种，生、熟皆可啖。
　　菠菱　又作波棱。刘禹锡曰：“本出西域颇棱国，讹颇为波耳。”《闽中记》：以叶如波纹、有棱，故名。竹波棱茎长而爽，石波薐茎短而甘。
　　苦荬　《诗》名芑；《本草》云：可敷蛇伤，蚕妇忌食之。
　　莙荙　茎烧灰，淋汁浣衣，白如玉色。
　　苋　赤苋茎叶深赤，白苋色青而大。紫苋色紫，性解毒通窍，利大小肠，人受三春湿欝之气，积热在内，适生此菜，解散除治之。忌与鳖同食。又有一种马齿苋，野草蔓生者。
　　茼蒿　时珍云，形气同于蓬蒿，故名。叶似艾，花如单瓣菊，一花结子近百，多食令人气满。《学圃杂蔬》谓之堇蒿。
　　白菜　今人呼菘为白菜，有二种：一茎圆厚微青，一茎扁薄而白叶，皆淡青白色。本出北地，今南方亦种之。周颙曰：秋末晚菘。陆佃曰：菘凌冬晚凋。
　　油菜　叶如白菜，青色，根微紫，子可压油。
　　蕹菜　蔓生花白，茎中虚。摘其苗以土压之辄活。一名甕菜，《遁斋间览》云，本生东夷古伦国，番舶以瓮盛之，故名。能解野葛毒，其汁滴葛苗立萎。
　　芥蓝　菜如蓝而厚，青碧色，亦菜之美者，苔心尤佳。
　　莴苣　《遁斋间览》云，莴苣出莴国，有毒，百虫不敢近。又有一种如莴苣，叶有白毛，曰白苣。
　　葵菜　土名蕲菜，味甚柔滑，经霜愈柔。
　　茄　一名落苏，有紫茄、黄茄、白茄、清水茄。春种夏实。
　　匏　《埤雅》曰，长而瘦上曰瓠，短顶大腹曰匏。瓠夏熟味甘，匏则经霜后可取为器。《诗》：“甘匏累之”，又曰：“匏有苦叶”。
　　芋　《本草图经》云，蜀川生者多，形圆而大，状如蹲鸱，谓之芋魁。闽中出者，形长而大，小者如卵，生于芋魁之旁，味尤美。
　　藷藇　本草名薯蓣，汀人呼薯，有红、白二种，其白者又呼山药、雪薯。
　　番薯　一名甘藷。明万历间，闽人得之外国。瘠土、砂砾之地皆可种。其味甘甜，有红、白二种，生食、熟食、晒干、磨粉皆宜。亦可酿酒。闽地粮糗，半资于此。又有一种略短而圆，内色纯黄者为芋薯。
　　枸杞菜　《诗》曰：“集于苞杞”。陆玑曰：苦杞。春生，作羹味微苦。
　　芹　生池泽中，有荻芹、赤芹，并堪作葅。《诗》曰：“薄采其芹”。《尔雅》谓之楚葵，一名水采英，又名水蕲。
　　蕨　《尔雅》云：蕨，鳖也。初生可茹，根可为粉。
　　蔊菜　味辛辣。洪舜俞《老圃赋》云：蔊有烈士之风。朱文公饭后，辄以蔊茎供蔬品。
　　笋　有苦、甜二种。江南竹、苦竹，其笋皆苦；筋竹、筀竹、石竹、猫竹，其笋皆甜。
　　茭笋　生水泽中，一名茭白。叶可以束。
　　香蕈　《尔雅》云：蕈似盖。《本草》云：木生为蕈，地生为菌。土人总呼曰菰。其品不一，有松菰、茅菰、朱菰、鸡肉菰，香菰味最甘。
　　姜　老者为母姜，嫩者为子姜。
　　葱　有胡葱、香葱二种。《礼记》曰：“葱渫处末。”又有长生葱，七月种。
　　韭　《说文》云：一种而久，古谓之韭。《纂要》云：一剪一加粪，一岁不过五剪。又名草中乳，性暖。
　　薤　《本草图经》云：似韭叶阔，多曰无实，谓之菜芝。《尔雅》谓之鸿荟。古礼：“脂用葱，膏用薤”。
　　蒜　小者为蒜，大者为葫，无瓣者俗呼独脚蒜。
　　藠　一作荞。
　　胡荽　张骞使西域始得种，故曰胡荽。俗呼为蒝荽。西方书名兴渠，为五荤之一。多食令人善忘及发腋气。
　　壶　《埤雅》曰：似匏而圆曰壶。亦曰壶芦。《古今注》曰：匏之无柄者也。《鹖冠子》曰：中流失船，一壶千金。
　　西瓜　五代胡峤陷虏，于回纥得瓜，种以牛粪，实大如斗，味甘，能解渴。
　　冬瓜　《广雅》一名地芝，经霜而上白衣，性解毒，消渴。
　　丝瓜　性寒。老则其中有丝，去皮取丝可以擦锅。土人呼为乱绩，亦以筋丝纷乱如麻绩耳。
　　王瓜　《本草》一名土瓜，《月令》：四月，王瓜生。
　　苦瓜　皮皱味苦。浙人谓之金荔枝。
　　甜瓜　质长文微，瓣瓤黄色，俗呼黄瓤瓜。曹氏“浮甘瓜于清泉”，其即此欤。
　　金瓜　色黄，圆而有瓣。
　　土瓜　《尔雅翼》曰“鸡齐”。一名鹿藿，又一名黄斤，色青白，味甘，能解醒消渴。
　　稍瓜　一名越瓜，形长可酱。
　　雪瓜　似西瓜而长，出长汀古贵里者佳。
　　带豆　俗呼豆角。
　　油菜头　苗苦不可食，根圆而扁，大如碗，味颇似萝卜，生熟皆可食。
　　梅　《书?说命》：“若作和羹，用汝作盐梅。”其品不一。江南梅熟时，连日细雨，谓之梅雨。《齐民要术》有作白梅、乌梅法，汀人亦能之。又渍蜜为青梅，渍甘草为甘梅，和糖为梅酱，皆佳。
　　桃　《尔雅翼》曰：“桃早盛，盖三岁而有子。”《诗》：“有蕡其实”。江文通颂曰：“惟园有实，惟山有丛，丹蘤擎露，紫云绕风。”
　　李　《尔雅翼》曰：李，木之多子者。故从子。其品不一，有朱李、粉李、清水李、胭脂李、夫人李、真珠李。
　　杨梅　木似荔枝，叶细阴青，竞岁如翠林。《邑记》曰：青时极酸，熟则如蜜。闽产以建安为佳。今汀亦有红、白二种。
　　栗　外刺如猬，熟则□折。《夏小正》曰：“八月，栗零零者降也。”
　　梨　初种以山梨小本，用佳梨种接之。旧志云：出武平、连城者佳，今宁化泉上香水梨、长汀南寨梨亦佳。
　　香橼　《本草》作枸橼。《南方草木状》曰：枸橼，皮似橙而金色，气极芳香，肉厚白如芦菔，汀人呼为香橼，为气缘袭人衣也。近有佛指香橼，又名佛手柑，种自福州来。
　　葡萄　一名马乳。西汉时，其种自西域来，有青、紫二种，今但有青者。性不能自举，作架承之；叶密阴厚，可以避暑。昌黎诗：“剩欲满盘堆马乳，莫辞添竹引龙须。”
　　枇杷　叶大骡耳，四时不凋，冬花夏实，子如弹丸。
　　菱　芰叶浮水上，花黄白色，实生渐向水中。《埤雅》曰：楚谓之芰，秦谓之茩。《武陵记》云：四角、三角曰芰，两角曰菱。古者采菱作歌，相和甚盛。
　　柯子　榛之类，一名椎，饥乃熟。通志云：似栗而绝小。
　　枣　大者枣，小者棘，于文重“朿”为枣，并“朿”为棘。《诗》曰：“八月剥枣”；郭璞赞曰：“赤心耿直。”
　　柑　叶厚色青，花白而香，俱冬熟，其品不一。
　　橙　亦柑类，大似佛酥柑而皮光，实味酸甜。
　　柚　亦名香柑，叶重台而大，花五瓣而卷，气甚香冽，实金黄色，皮厚肉小，味甘酸。
　　橘　树如柑而叶差小，花白而香，冬熟，其品亦不一。
　　柿　有数种，为赤实果。《酉阳杂俎》曰：柿有七绝，一寿、二多阴、三无鸟巢、四无虫、五霜华可玩、六佳实、七落叶肥大。
　　椑　他柿至熟则黄赤，惟此虽熟亦青黑色，捣碎浸汁，谓之柿油，可糊扇、伞诸物。
　　橄榄　木端直而高，味先苦后甘。《本草》谓之谏果。出上杭。有自福州来者，差小，名丁香榄，尤佳。
　　莲　花有红、白二种。藕及房、蒂、须、叶皆可入药。
　　石榴　夏花秋实。《酉阳杂俎》：甜者曰天浆；千叶者，花红艳不实。
　　查子　汀人取之为查糕。
　　鸡头　《埤雅》云：蓬蹲似鸡首。故名。
　　木瓜　春末开花，深红色，实可食又可入药，能治脚气。
　　甘蔗　赤者曰崑崙蔗，白者曰荻蔗。土人捣取其汁，以为沙糖。
　　杨桃　杨字亦作洋。《异物志》云：杨桃色青黄，有五瓣，或谓之五瓣子。
　　银杏　即白果，又名鸭脚子，叶似鸭掌，故名。
　　落花生　种出西国，俗名番豆。种宜沙土，豆蔓生数尺，黄花开时，随以沙土压之，即于土中结实，冬后掘土取实。

药之属
　　薏苡　春生苗，叶如黍，开红白花，结实如珠。一名米，谓坚硬有如贑强之意；一名回回米，一名屋葵，一名薏珠子。久服之，轻身益气。
　　黄精　产山谷中，其茎叶类姜。《本草》谓，久服轻身。食法须九蒸九曝，不则戟喉。
　　菖蒲　荃也，一名荪。其本芳辛，叶长数尺，有脊如剑，性益聪。切之为菹，谓之昌歜，生石上者为石菖蒲。
　　地黄　叶生布地上，有皱纹；根如手指，通黄色。郭璞曰：“一名地髓。”
　　天门冬　《山海经》所谓冬。《尔雅》曰：“髦颠棘”。郭璞曰：“细叶有刺蔓”。
　　麦门冬　《尔雅翼》曰：叶如韭，四季不凋，根生连珠，形似穬麦。《本草》谓，久服轻身，不老不饥。
　　半夏　《本草》一名地文，一名水玉。茎端三叶，色颇似竹叶而光，皮黄肉白，采根以灰浥之，汤洗曝干。
　　豨莶　俗呼大炊草。张詠知益州，进豨莶丸。
　　艾　《尔雅翼》曰：庶草治病，各有所宜，惟艾可灸百疾，故名医草。叶有大、小二种。
　　天南星　苗似荷梗，高尺许，叶以蒟蒻，两枝相抱，花似蛇头，结子作穗，根似芋而圆。
　　益母草　《诗》谓之蓷，《本草》谓之充蔚。郭璞云：叶似荏，方茎白花，花生节间。今园圃、田野多产之。叶茎皆如郭说，但花色淡红小异耳。
　　香附子　即莎根，一名雀头香。
　　金樱子　生郊野中，似蔷薇有刺，开白花，实如小石榴。
　　香薷　似白苏而叶细，一作香葇。生山谷石上者尤佳。
　　金银花　即忍冬藤花，一名老翁须，黄白花相对，又名鸳鸯草。治毒最效。
　　何首乌　本名交藤，因何氏服之疾愈而发不白，故名。有雌雄两种，赤者雄，白者雌。
　　蓖麻子　子大如豆，去斑壳，仁有油。此药外用多奇效，内服不可轻率。
　　千里及　《本草》曰：藤生，道旁篱落间有之，叶细而厚。
　　骨碎补　一名猿姜，附榕木而生。《本草》曰：引根成条，短叶附之，又有大叶成枝。唐明皇以主折伤，甚验。
　　羊蹄草　俗名秃菜。陆玑曰：《诗》言“采其蘧”，即此物也。叶狭长，色深绿，茎节间紫赤。采根醋磨，涂癣速效。
