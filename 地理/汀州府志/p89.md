<!-- { "loadSidebar": true } -->
　　曾　轲　宁化人，有异术。嘉靖中，广寇顾子传突至，轲率男妇百余人屯北门山树下。贼至，若无覩者。知县神其事，委之御寇。时贼乏食，四出抄掠。轲募壮丁黎永达、雷某二人设伏，诱贼首子传出，擒之，余悉遁。事闻，当事嘉永达勇，欲辟为中军。永达曰：“向者之役，吾为地方纾一时之急耳。”辞不就。而轲亦病目，旋卒。
　　陈　珪　归化人，与犹子铎俱以膂力闻。嘉靖初，流寇攻城，屡建御寇功。后贼劫沂洲，邑令敦请珪、铎讨之。既阵，杀十余人，贼败走，追之，官兵不前，战死。
　　马　荣　长汀人，嘉靖中御寇，死焉。子如龙，亦以孝闻。
　　揭　雀　归化人，家贫母老，采薪供养。母病笃，思肉，不能市，割股以进，母病寻愈。
　　李日杭　上杭人。嘉靖二十年，盗寇临境，与战死。
　　林　铎　武平人。嘉靖间，贼过白鹤岭，铎挺身杀贼，乘胜深入，贼攒枪刺之，犹手刃数贼而死。
　　刘　皓　武平人。嘉靖丁巳，广寇出劫，被掠不屈，死之。
　　刘金纶　武平人。嘉靖丁巳，广寇出劫，时金纶以乡长领兵，至小溪口，与战死。
　　刘　侨　武平人。嘉靖戊午，寇经白鹤岭，率义兵迎战，死之。
　　练廷相　武平国学生，嘉靖丁巳以擒贼功授冠带。戊午，奉调漳、泉征倭，已献馘受赏，兵驻南安。倭蜂集，廷相率众力战，孤军无援，矢尽失道，赴水死。奉勅建祠立像，春秋祀焉。
　　吴毓嘉　长汀人，性孝友。继母钟氏目盲，以舌舐之。父因食榴卒，见榴辄感泣不忍食。生母赖氏柩被盗匿去，毓嘉跌足吁天，披荆历险，获归安厝。以岁贡授来安司训，升湖口教谕。岁饥，所得俸悉分贫士，空囊而归。
　　林上元　宁化人。嘉靖间，继母为广寇所掠，上元奋不顾身，持枪杀寇，夺母而归。
　　童志德　连城贡生。流寇攻城，志德偕邑绅谢魁、李元泰画计退之，城赖以全。后罗袍贼起，复有战功，授永丰丞，升义宁令，以终养归。
　　周效良　上杭人。嘉靖间，广寇梁宁等劫掠四乡，效良应募往御，战败被执。贼胁之使从，大骂曰：“我死必作厉鬼，尽杀尔等，乃望我相助乎?”贼怒裂其尸。从死者数人。
　　李嘉言　字宪章，上杭诸生。嘉靖季，山寇李占春既降，复鼓众谋反。嘉言应巡道金淛命往抚，为贼所胁，厉声骂贼曰：“宁碎吾身，不负吾心。”贼支解之。
　　童邦杰　字子龙，连城人。嘉靖间，寇罗袍、赖赐、杨舜等犯汀，会巡抚移镇汀城。杰诣军门，领招安檄，直入贼巢。时赖赐原属胁从，杰察其情，乘间谕以祸福，因合谋置酒，席间缚罗袍、杨舜以献，余党悉散。
　　廖显玢　永定人。嘉靖四十一年贼至。母耄而盲，负母逃难，遇贼见杀。贼闻其素行，悔之，收尸殡殓。
　　李世显　连城人，与乡人林廷友善。嘉靖间，有广寇百人驻营陈屋坪。世显往护，贼党惊散。世显中枪，因叹曰：“既全邻家，一身何恤。”遂死。
　　罗世礼　连城人。嘉靖间，流寇告警，世礼踞旗石寨，率子福、裕、祯、祥、祉、袵抚御之。时避乱，人多粮少，世礼开仓分给，众赖以全。
　　林羽宏　连城人，周岁失怙，奉节母李氏极孝。好周急，厚于宗族，凡婚娶不备者助之，死丧不足者给之。哭母丧明。有“燃灯苦忆孤灯夜，执杖追思泣杖时”之句。
　　邹时泰　字士亨，清流人。隆庆元年举人，授华容令，有惠政。去之日，空道遮留。性孝义，居丧，筑室哀思，作《筠庐记》。里中待举火者数十家。著有《秉烛集》。弟时丰，字有年，登万历戊午贤书，有文名。
　　罗孟春　上杭人。万历六年，草寇猖獗，孟春罄家资助饷，募乡勇守城，邑赖以全。岁荒，民乏食，孟春尽散廪粟，为粥赈饥，亲族贫乏者计口给米，全活甚众。十四年，邑大水，漂溺居民，孟春施棺三百具，雇工掩埋。又尝捐赀于旧县修路筑桥，以通徒旅。蓝、丁两姓妻女，一逼于寇，一逼于贷，捐金代赎，全其室家。汀河有拔头磜，怪石怒浪，舟行多覆，孟春出赀，凿石濬河，期年工竣，舟无覆溺之虞。
　　伍寿高　清流人，父福露，外游不返，寿高鬻产辞妻子，偏访二十载，始获聚首，人称孝焉。
　　赖一相　字时望，永定诸生。博学孝友。尝让产于弟，躬自舌耕餬口。事继母甚孝，继母化之。尝入粤归，遇贼舟次，呼曰：“天乎!赖一相生平为人，岂宜至此。”盗闻其名，遂解去。
　　刘　荣　永定诸生，性孝友。同知谬宗尧延为县师表。值上杭贼赖荣昌、刘元亨等猖獗，荣设计缉捕，地方以宁。以功授惠州通判，卒于官。
　　邱文岐　长汀人，早孤家贫，事孀母孝。侍母病，衣不解带，疾剧尝粪、割股。既葬，庐墓三年。
　　钟　孝　武平人，天性笃孝，事寡母甚谨。母病频危，屏人焚香两臂以祷，刲股肉进之，母寻愈。后以子吁隽贵，赠黄梅知县。
　　熊正宗　号复斋，永定人。早失怙，庐墓三年，丧葬尽礼。性孝义，乐施与，敦友于。上杭令黄希礼亲至其乡旌之，时称孝子里。
　　胡汝桥　字瑞虹，长汀诸生。性至孝，母殁，哀毁过情，庐墓金斗山。父得噎病阅四月，父进一粥，则己进一粥；父噎，己亦痛不食。父殁，躃踊骨立而死。
　　伍可缙　宁化人，家贫，卖浆为活。曲顺父志，得其欢心。父喜博，数负。可缙肩贩取直以偿之，父感化易行。母尝患痈溃，可缙吮之而愈。直指行部，表其门。
　　曾　乔　宁化人。父饶于赀，旋中落，乔躬负薪资养。母时有怨言，乔多方慰悦。母疯废，不能尸饔，乔尝运米数十里外，蕴火为午餐，刻期必返。或日短不时至，父辄杖之，跪受不敢怨。有悯其劳苦私饭之者，必舍肉怀归以奉父母。四十年如一日，辛苦积赀二十金贷人，人负之，乔亦不取，竟不能娶，食力终身。
　　詹恒高　上杭诸生，性孝友。父商于外，祖柩厝南冈，洪水骤浸。时恒高年十三，即号哭倩人移柩。柩甫移，水已没所厝矣。居丧哀毁骨立。有友某馆永定者病没，恒高徒步往，经纪其丧，舆榇归，时分束脯，赡其遗孤，人咸称之。
　　王　道　连城人，父早丧。道贾粤东归，母适遘疾，医药罔效，号泣曰：“古有割股疗亲，苟得母痊，子身何恤。”遂秉刀刲股，昏绝复甦，调汤药以进，母疾旋愈。
　　梁一腾　武平人。天启七年，贼入田橑坊，一腾率乡兵迎敌，死之。从祀忠烈祠。
　　李联春　宁化人，光禄署丞。年弱冠，以母巫氏病，持素终身，并修百里外津梁道路，以延母年。又自万历至崇祯年赈饥七次，计赈谷五千余石，一时贫民咸倚为命。弟试春，亦协赈，邻里多受其惠。
　　马懋德　长汀人。值山寇肆掠，与侄乾分御渔沧隘，汀人恃以无患；乾御牛岭隘，失援遇害，邑人祠祀之。乾妻黄氏亦殉节死。
　　赖思养　上杭人。崇祯元年，流寇围县，思养破产募精锐，杀贼四百余人，授把总。四年，贼复起，思养率族人赖君选等，与战于高吴，死之。
　　廖希颜　武平人。崇祯元年三月，寇围县，希颜从守备徐必登拒战，至蓝塘，官兵溃，与必登俱力战死。巡道曾撄予优恤，从祀忠烈祠。
　　林大疆　武平人。崇祯初，贼往来江广间，必经其地，大疆率兄弟截击，俘获颇多。贼衔之，围其居，脔肉几尽而死。同时刘嘉兴亦与贼力战死。
　　林大弘　武平人，崇祯初以邀击贼众，伤七刃，匍匐而归，得不死。县给冠带旌之。
　　林大僐　武平人。崇祯元年，邑令巢之梁，奉檄单骑诣贼垒招谕，募壮士与俱。大僐请以身从，上下山阪凡两日夜，经数十穴而归。及贼围上杭，当事下令捣穴搜捕。大僐窥画各穴情形，了如指掌。因是贼首穷蹙，俘获百余，皆其密谋之功。
　　陈元泰　武平人。崇祯二年，从征山寇，奋勇先登，谕功受赏。三年春，山寇复发，以灭贼自期，屡奏奇绩。贼恨之，设伏遭擒，不屈而死。
　　钟运捷　武平人，团练把总。时流寇犯境，运捷捐资招募义勇，偕胞弟元捷、云捷统众追击至永平寨，冲锋陷阵，兄弟血战而死。邑令义之，祀忠烈祠。时有程可正者，武平哨长，亦以永平寨阵亡，受旌。
　　黎有纲　长汀人，有文名。崇祯间，流寇犯境，有纲破产募兵，郡恃无恐，当事皆式庐延礼之。著有《篁啸斋诗》、《北楼文稿》。
　　危台宿　武平诸生。崇祯初，寇围城急，台宿与王士信缒城出，陈说利害。贼解去。
　　伍就汤　宁化诸生，四岁失恃，事后母得欢心。父卧疾，就汤扶掖，躬涤浣三载。居丧，哀毁踰礼。兄病，愿以身代，抚兄子不啻所生。故人子有贷未还，疾革频以为念。就汤闻而叹曰：“吾奈何以身外长物，令佳士赍恨乎。”急持券，造榻前焚之，其人三叹而瞑。里有贫而鬻子者，既纳券，就汤念其祖有隐德，召至家，卑以身算，竟还其券。巡道郁之章，高其行谊，作《彰善纪》表之。
　　伍日望　宁化学生，善事继母阴，阴有心疾，喜怒不常，日望百计承顺，务得其欢。教异母弟如子。早岁丧妻，不复娶，虑不能事母，致触其疾也。同邑庠生吴永耀亦善事继母。先后学使者均以孝行旌之。
　　官友基　宁化人，性至孝，母病，割股以进。及卒，哀毁骨立，庐墓三年。有司欲旌之，友基恳辞而止。时清流李于城亦父病刲股、父没庐墓，以孝闻。
　　张荣诰　宁化庠生，事母巫以孝闻。人称之，辄愧沮。累举孝行，御史旌之，益惶恐不敢当。郡守唐世涵勒其名于孝义坊，荣诰见而惭赧曰：“乌有子事亲而可为名者乎?”及母卒，呕血数升，月余歠粥，日不满口，扶疾为母卜宅兆，未葬而死。
　　邱　岳　宁化人。父远出得暴疾，岳驰视，垂死，痛哭割股以进，稍愈，舁归而殁。岳竟以哀卒。武平林大昇亦刲股，母疾得痊。
　　吴懋中　字允睿，永定庠生。嫡母失明，潄舐七夕，重翳如扫。父好义，急施予，仰承色笑，晨夕必请所与。知县周齐以好义荐，懋中曰：“此子职也，曷足称！”子煌甲，甲戌进士，以劳卒于官。及寇变，一门八妇同夕自经，懋中慨然曰：“吾子死君，吾妇死节，天之玉我至矣。”遂遨游罗浮、鼎湖诸胜而归隐焉。所著有《五宗文诀》行世。
　　李茂芳　归化人。明季盗起，父窜山中，为盗所掠。茂芳甫十岁，入贼巢，抱父哭，愿以身代。贼怜其幼而奇其孝，并释父归。
　　邱　隽　字慎夫，宁化人。崇祯辛未进士，授泉州守备。清介自守，恩抚士卒，有儒将风。解组归，值田仰溃卒至，乡人误以为寇，强隽为帅御之，兵未交而众自溃，隽遂遇害。隽有戚属吴维城者，奔救无及，亦死之。
