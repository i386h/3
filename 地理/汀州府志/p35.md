<!-- { "loadSidebar": true } -->
　　琴　伏羲所制。岳内长三尺六寸六分，法期之数，古之制也。又取名家之琴合于古者，参考为式。取材用桐与梓，盖天下之材，良柔莫如桐，坚刚莫如梓。以桐为面梓为底，虚实相配，阴阳之义也。其材以东南向阳者为美。琴弦只用白色柘丝为上，原蚕次之，非此二丝则择其生缫者。若盐藏茧者则不堪用，盐茧丝打弦；脆而易断，阴雨则湿而不鸣故也。琴体无病全在桐，桐得水则无焦烈之音，得砂则无重滞之音，得石而清，得金而厉，得宝藏之物则有非常之音，得滩濑钟鼓之声则有洪亮之音。取材所贵者四，曰轻、松、脆、滑，而必以东西者为优。何以辨之，投于水则阳浮于上，阴沉于下，取当阳者而断之，声自不同，又必使木液竭而浊性尽。收藏之法，先刳其中，圆其外，投其瀑水之中周岁，垂之烈日之下经年，而又加诸灶上者累月，然后尽材之美也。
　　瑟　雅瑟长八尺一寸，广一尺八寸，三十三弦。颂瑟长七尺二寸，二十五弦。乐书曰：八尺一寸者，宫数也。七尺二寸者，商数也。乐议曰：八尺一寸者，九黄钟律之长也。一尺八寸者，倍黄钟律之长也。七尺二寸者，八黄钟律之长也。其制：桐面、梓腹、九梁、二越。越者，瑟两头底下穴也。其岳用桑不必异产，且丝声与桑宜。按《仪礼正义》，瑟首广而尾狭，近首鼓处则宽，近尾不鼓处则狭，故首欲近前以就一尺八寸之广，令可容二十五弦，近尾不鼓而尾之底有越，故尾狭于首而长倍之以容越也。首之越，上当其鼓处宜横；尾之越，余弦所归宜纵。其武，崇寸有八寸，四隅刻云以缘其武，盖取诸云和。漆其壁与首尾腹，不漆其背，恐柱之蹶也。柱，崇二寸七分，肩厚二分，足底阔一寸三分、厚四分。足要方平，防其倾倒，上边承弦口厚三厘。雅瑟、颂瑟其制不同，而皆广一尺八寸。十分其瑟之长，以其一为首之长，而尾倍之。又四分其尺有八之广，去一以为尾之广。八尺一寸之瑟，隐间五尺五寸；七尺二寸之瑟，隐间五尺。凡瑟之长皆用九，惟隐间用五，天地之数也。五十弦者，大衍之数也；二十五弦者，半其数也。首与尾俱绘以锦彩，昭其文也；隐间用粉素，存其质也；余者皆漆之，俱如漆琴法。面上两头各有小眼二十五孔，疏通以系弦。弦长一丈，内外各十二练丝为之，粗细相等。旧用朱弦，取朱弦疏越之意，然不若纯白者之声全也。练丝欲熟，熟则色莹透。缠法欲紧，紧则声高朗。中一弦，君弦也，设而不动，染黄色，较之他弦，稍粗，所谓太音希声也。
　　竹部：
　　凤箫　以比竹为之，又名排箫。其制：截竹为筒，古有三十三管，今制十六管，协十二律之数，又有四清声。第一黄钟管，长九寸；第二大吕管，长八寸四分二厘七毫；第三太簇管长八寸；第四夹钟管，长七寸四分九厘一毫五丝；第五姑洗管，长七寸一分；第六仲吕管，长六寸六分八厘九毫一丝三忽；第七蕤宾管，长六寸三分二厘；第八林钟管，长六寸；第九夷则管，长五寸六分二厘八毫；第十南吕管，长五寸三分；第十一无射管，长四寸九分九厘四毫三丝；第十二应钟管，长四寸七分四厘；第十三清黄钟管，长四寸五分；第十四清太吕管，长四寸一分八厘八毫；第十五清太簇管，长四寸；第十六清夹钟管，长三寸七分一厘八毫六丝零。此声气之元，五音之正，皆黄钟以本之也。然竹窍有厚薄，其分寸难以拘定大要。管长则声浊，短则声清。斟酌其长短，每差一分为一管，管口各开半窍，乃以其长管权为九寸，而度其圆径，如黄钟之法而更迭以吹，以审中声。若过于清，则易以长，过于浊，复截而短，要必适中，声合黄钟之宫而后已。黄钟之声信，而依次以渐而短而清，取之无不中度。十六管编列置于椟中，上齐其端，露一寸五分，便于吹也；下则长短不齐，参差如凤翼。其椟以木为之，阔一尺二寸，高一尺，髹以朱，两面皆戗金凤凰，纹藻为饰。
　　洞箫　古者造箫，或以玉，或以竹。今制：紫竹为之，长一尺九寸五分，围三寸，前五孔后一孔，俱径二分八厘。开口半窍名山口，径二分深五厘，吹窍至后孔离舌寸六分，后孔与前五孔俱离一寸一分，下有穿绳，孔离五寸二分，系以红绦，长与箫等，以黄锦囊盛之。
　　龙笛　以文竹为之，长一尺八寸，围二寸二分，上开一大孔，曰吹窍，径三分五厘；下开六孔，各径二分。吹窍至前一孔离三寸三分，余孔皆离五分。尾有穿绳二小眼相对，末孔至穿绳眼离一寸三分。吹孔至末共六寸。通身髹以朱，用木雕龙首金饰之安于上端，尾孔系以红绒绦，下垂若龙尾焉。
　　双管　以二竹相比为之，各长周尺九寸，围一寸二分，每管六孔，孔各离二分，用胶漆固如一，两端以锡束之，髹以朱。剪二荻筒为头，长二寸，薄则声浊，厚则声清。斟酌制之，用铜丝缚固，安于二管之端。吹荻头以发声，而按管孔以应律焉。
　　箎　古有六孔、七孔、八孔之异。今制：以竹为之，长一尺四寸，围五寸三分，面上吹窍径五分、横四分，形如酸枣。后一孔、前四孔、横底一孔，共六孔，皆径二分五厘。正面尾上开二小穿绳眼相并，中声在寓全在于此，失于大则过浊，失于小则过清，必大小适中，仅容一米许，而后中声出。吹窍至后一孔离二寸五分，后一孔至前一孔离一寸一分，余三孔皆然。末孔至绳眼九分。通身髹以朱，系以红绒绦。其竹之窍厚薄不齐，大小有度，然皆以心权度，若大则密窍取之，小则疏窍就之，而清浊高下得矣。
　　匏部：
　　笙　大者十九簧，谓之巢；小者十三簧，谓之和。《仪礼》云：笙一和而成声。今制：以小紫竹为之，一攒十七管，先安山口，每管内面方孔是也。开取有高低，以定其音律，以配其清浊。尺字山口最高，以次而低。为工凡、合四、一上、句凡、小尺、小工、小一、小六、小五，开至小五而孔最低矣。开山口完，以黄杨木接竹为脚，脚内旁开半窍施簧，簧用响铜打成簿片，用方刚铲之如雀舌状，看厚薄适宜平正严密，常如耳畔弹试，其声中律而已，否则再修之。用黄蜡沥青作点头，随时寒暑而调和之，点轻则声清，点重则声浊。要必字字协箫笛，其造笙簧审音妙诀曰：四字合小工，小工合大工，大工合大乙，大乙合小乙，小乙合大凡，大凡合小凡。又曰：清上合大上，合字合清上，小尺合合字，大尺合小尺，大尺合大四，四字合小五。安簧既毕，按序植于斗中，内外管各有按孔，外孔十四，内孔三。内孔者，大乙、大四、背凡也，其管箍有竹篾。古制斗用匏，多难周正，且易破碎。今旋坚木为之，内安顶柱以掌其盖，盖用牛角循边钻孔十七，要比管脚相称，若气漏而不动簧，则声不应矣。斗用漆布灰髹以黑。如必用匏以备八音，选椰匏圆正者为之更妙，又制坚木为项，状如壶嘴，刻通透漆两合之。匏边端有短嘴，以项插置其中，如吹某字则按某孔，呼吸簧动而声发，是谓吹笙鼓簧也。不按孔吹之即作声者，谓之游簧，当去其壅塞尘垢则准矣。用黄锦囊盛之，凡点笙用铜盘贮点料，以五色石研之，其石谓之五音石。
　　土部：
　　埙　乃埏埴以为器，形如秤锤。古有雅者，有颂者，有七孔、八孔者。形如雁子谓之雅埙，如鸡子谓之颂埙。今庙中俱用雅埙。其制：通高四寸，中虚高三寸六分，空围八寸一分，径二寸七分，四围及底俱厚四分。吹口围九分，径三分，中虚上锐，平底圆体。前三孔如倒品字样，上二下一。后二孔平列。除吹口，前后共五窍，皆径二分。前下一孔去底皮一寸，前上二孔去底皮一寸二分，后二孔去吹口一寸四分，前上二孔去吹口一寸八分。前后二孔并列者，其中各开五分。造之法：旧用白棉花和黄土为之。今制：以米汤和灰为模曝干，用矾石捣研极烂，以水澄细，取上好生漆调和如饴馒团，冒塑于模，于锐处留一窍，待干将内土后上窍中挖出。穴前后窍毕，更加漆布，细灰磨光，髹以朱色，戗金云龙为饰。开前后孔，俱往来容一米许。内要圆净如拭乃协律，否则无声或不应律。又法以小长线堆成雁子样，比雁子略小三分，以线端向上。乃用美润之土和棉纸，舂至极熟，糊于线堆雁子样外，厚二三分。既成埙，留吹口，以线端向口外阴干，量颇干，依作埙分数，开前后取音之孔完美，遂将线端仔细抽出，内堆之线尽净，则中虚外密不泄气，其音乃全。堆线之法层数自下而上，凡遇阳数，自内而外；遇阴数，自外而内，条理欲其分明，不可杂乱。埙土未干，可以抽线，干则难抽矣。
　　革部：
　　鼖鼓　即晋鼓。《冬官?考工记》：人为皋陶。注：陶当作鞠，鼓腔也。长六尺有六寸，左右端广六寸，中尺厚三寸，穹者三之一，上三正。注曰：广，中广、头狭，为穹窿，谓鼓木一判者，其两端广六寸，而中央广尺，如此乃得有腹木。腹穹窿者，居鼓三之一；其鼓四尺者，版穹一尺三寸，三分寸之一，倍之为二尺六寸，三分寸之二，加鼓四尺，穹之径六尺六寸，三分寸之二。此鼓合十二版也。上三正者，谓两头一平，中央一平。郑玄谓：三读作参。正，直也。言直其两端，各居二尺三寸，不弧曲也。或又云：鼍鼓即鼖鼓。《考工记》云：鼓长八尺，鼓四尺中围加三之一，谓之鼖。注云：中围加三之一者，加于面之围以三分之一也。面四尺，其围十二尺，加以三分之一，四尺则中围十六尺，径五尺三寸，三分寸之一也。今则合二十四版，则版穹六寸，三分寸之二。今制：鼓大而短，安于架中，其面上仰，乃俯而击之。凡冒鼓，以桑木为体，冒以牛、马革，必于启蛰之日造之，应雷声也。占日之阴晴，阴则声缓，缓则不变；晴则声急，急则无恒。凡制大鼓，俱准此法，以差而增减之，不必泥古也。
　　悬鼓　周之制，其大小视楹鼓。腹加铜环悬之簨簴，在宫悬四隅，其簨簴并如钟磬架。
　　楹鼓　殷之制，木身，高三尺五寸，皮面阔二尺二寸，两旁用四铜环，冒皮用铜泡钉二行。通身漆以朱，横施于木柱，柱高六尺六寸，以重十建之柱。贯鼓上出，高又半之。顶上安彩凤作来仪状。方盖并缀以红罗销金云花，双檐四角有裹金四牛首，皆衔璧翣，每串各五，末缀以绦结。柱下方趺如十字，俱髹以朱，刻臝属四，如狮，安于趺，俱头向外。
　　足鼓　夏后氏之制，较楹鼓稍长。独木为架，高七尺，上端木刻为云，横鼓于上，其下施四足如十字。
