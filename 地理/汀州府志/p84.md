<!-- { "loadSidebar": true } -->
　　彭　孙　字仲谋，连城人。皇祐间，刘石鹘寇江南。募枭壮格捕，孙率豪杰应募。田元猛陷辰州，以湖北察访使荐，讨平之；继讨岭南交趾，皆有功。廖恩寇闽，朝旨命孙捕盗，乃单骑诣贼垒，谕之。恩等感泣听命。胁从者，孙为区别，全活近三千人。后詹遇等寇巴陵，又诏属孙讨平之。泸南蛮乞第叛。召对，进策皆中机宜。累官莱州防御使、陇西郡开国侯，食邑一千六百户，年七十九卒于颖川，因家焉。
　　邓　詧　字晦之，连城人。皇祐间，从彭孙剿寇有功，擢皇城使。熙河久叛，画策收复之，就命为都统。詧有文武才，好读兵书，性忠勇，每战辄陷阵先登，竟死于王事。赠武功大夫。
　　杨　时　字中立，归化龙湖人，熙宁九年进士。闻程颢讲孔孟绝学于河洛，以师礼见于颍昌。归，颢目送之曰：“吾道南矣”。颢卒，又师事颐。一日，颐暝坐，时与游酢侍立不去，觉则门外雪深三尺矣。后历浏阳、余杭、萧山三县，张舜民荐为荆南教授，学者称为龟山先生。是时天下多故，怀安张觷馆蔡京所，言时于京，以宜引旧德老成置左右，京荐之。会有使高丽者，高丽王问：“龟山先生安在?”使回以闻，召为秘书郎。入对，陈论政事十余条，执政不能用。继疏论蔡京、王黼、童贯罪恶，又乞褒复元祐名臣在党籍者，辨宣仁太后诬谤，乞复元祐皇后后号。太学生陈东等伏阙上书，乞留李纲、种师道。廷议欲严禁之。时言诸生忠于朝廷，非有他意。但择长成有行谊者，为之长贰，将自定。钦宗曰：“此无踰卿”，遂以时兼国子祭酒。又疏论蔡京罪，请追夺王安石王爵，毁配享之像。谏官冯澥，主王氏学，上疏诋时。罢祭酒。后除徽猷阁待制、提举崇福宫。陛辞上书，乞选将练兵，为战守之备。高宗即位，除工部侍郎兼侍讲，连章乞外。以龙图阁直学士、提举杭州洞霄宫，本官致仕，年八十三。时在东都，陈瓘、邹浩皆以师礼事时。东南学者，推为程氏正宗，与胡安国往来讲论尤多。朱熹、张栻之学，其源悉出于时。时沉浮州、县四十七年，居谏垣仅九十日，所论列皆切世道。朱震奏时论事不愧古人，三经义辨有益学者，乞下本州抄录，仍优恤其家。有旨赠官，赐谥文靖。明成化元年，诏立祠延平，以罗从彦、李侗配。弘治八年，追封将乐伯，从祀。
　　谢　潜　字致虚，长汀人。绍圣四年进士，调衢州理掾。崇宁间，应博学宏词科中选，调瀛州教授。上封事，讥切时政，坐元祐党籍。更赦。历知古田、弋阳、建宁三县，有治声；建宁尤著，毁淫祠，禁溺子，邑人生子多以谢名。建炎初，画《迎取二圣策》以献，进秩二等，终奉议郎。
　　郑立中　字从之，长汀人，政和五年进士，调崇安尉。时方腊余党寇闽，立中督部民修分水寨，坚壁以守。贼恃众冲突，立中出不意击走之。改知海门，未赴。金人南侵，擢行军总管，募福建民兵数千人，转战收复光、蔡等州，寻死于难。赠朝散郎，官其子穆。绍兴中，又官其孙岫。
　　郑　穆　字应和，立中子，以父功授泰兴令，浚河溉田二十顷。调定远令，枭逋寇，葬枯骸。再调常熟，有溃兵为变，单车抚定之。终徽州通判。
　　雷　观　宁化人，靖康间在太学。时朝廷用张邦昌为相，观愤然曰：“此何等时，不拔擢豪杰，而递迁贵臣耶!”遂上书极论：“白时中尫庸悖谬，从公屏斥，朝野快心。不意宣麻，乃用邦昌，士民失望。昔陈龟有言：三辰不轨，擢士为相；四夷不共，拔卒为将。今金戈指阙，铁骑饮汴，岂但‘不共’而已。乃不闻宣猷考相，弥变迎祥，而进尸位冒宠之伦，以塞贤路，岂不殆哉?”书入，朝廷虽不听，犹与陈东等皆特赐出身。
　　罗　烈　字子刚，长汀人。建炎二年进士，调同安尉。时寇杨勍自南剑趋泉，烈勒兵捍捕，邑恃无恐。再调兴宁令，会群盗出没。烈率千余人捣其巢，皆溃走。得所掠子女三百余人，遣归家。终宣教郎、知庐陵县。著有《博文新说》十卷、《古文类证》数万言，注杜诗事类千余条行世。
　　赖　绂　字冕仲，清流人。绍兴五年进士，调程乡尉。值盗起，绂画策招捕，境内悉平。迁镇南军节度推官，改京秩、知南剑州。会漕司增敷民盐，绂知其抑配，坚不奉命。终佥书清远军节度使判官。
　　伍　杞　字卿材，宁化人。绍兴五年进士，调南安理掾。治狱多平反。时有外邑尉，捕盗不及格，诬平民以足数。杞得其情，力请于郡，卒出无辜者。终知潮阳县。
　　张良裔　字景先，宁化人。绍兴五年进士，调龙川簿，未赴，以荐授武平丞。会盗起，单骑诣贼垒谕之，贼感泣散。良裔父与秦桧同年进士，讽之往谒，良裔不可。终衡山丞。
　　罗从彦　字仲素，归化沙阳人。从杨时学，绝意仕进，充然自得，每令学者静坐中，看喜怒哀乐未发气象。朱子谓：“龟山倡道东南，士之游其门者甚众。潜思力行，任重诣极，惟仲素一人而已。”绍兴二年，以特科授博罗主簿，卒于任。学者称曰“豫章先生”。其遗书有《诗解》、《春秋指归》、《语孟师说》、《中庸说》、《台衡录》、《议论要语》、《二程龟山语录》。淳祐间，赐谥文质。
　　伍　全　长汀人，状貌雄伟，膂力过人，号为黑龙。绍兴间，齐述据赣州，全与陈敏等协攻，被铁铠登城，持铁戟百觔转战，万夫披靡，启关纳诸军，大破之。擢广州摧锋军第十七将，后与金战屡有功，赐金甲名马，终武显大夫。
　　杨　方　字子直，长汀人。隆兴元年进士，调弋阳尉，不赴，谒朱熹于崇安，面授所学。广东廉使姚孝资檄摄曲江，以廉介刚直著。改武宁丞，秩满，当路交荐，赵汝愚帅蜀，辟制机宜，寻荐于朝。召对，擢宗正寺簿。淳熙末，知建昌军。召除编修官，首乞朝重华宫，词甚恳切。宁宗立，除秘书郎，出知吉州。伪学禁兴，坐赵汝愚、朱熹党，罢居赣州，闭门读书，即所居植竹，自号“淡轩老叟”。党禁解，起知抚州。嘉定中，除直宝谟阁、广西提刑，至则循历属部，发摘奸贪。以疾卒于象州，年七十有八。
　　郑应龙　字少慈，长汀人。庆元二年进士，调潭州理掾。罹罪者以理开谕，悉得其情，所录囚，虽编点他州者，亦涕泣辞谢去。有兵盗帅金下狱，株累者皆坐流徒。应龙力争之，帅意未决，应龙曰：“若使罪及无辜，有去而已。”帅叹曰：“君弱不胜衣，何执法乃尔?”秩满归。
　　邱　鳞　字起潜，连城人。嘉定十三年特奏名，调赣州尉，有廉声。归值永定，寇发，郡檄摄连城篆。画计御寇，率民登东田石以避贼锋，全活甚众。招抚使陈奏其功，辟知建宁县，终承直郎。
　　曾　先　字彦登，长汀人，以勇闻。时朝旨下各郡，募义士戍边，畏缩无敢行者。先首应募，得千余人。郡守傅康嘉之，俾率以往，隶黄州屯驻。寻以功累迁至武显郎，知南军兼权琼管。
　　刘　并　字清叔，宁化人，事继母以孝闻。端平二年登进士，调会昌县尉。时鹾寇窃发，并勒弓手申警，寇无敢犯境。辟大庾令，擒盗有功，调辰州判官。辟知瑞金，筑城、建学，能声益著。复以平洞寇功改京秩。
　　翁　熙　字正之，长汀人，淳熙二年进士，除袁州户曹。平反疑狱，时称明允。守欲上其事，辞曰：“受赏，则置前勘官何地?”被檄验旱伤，徒步阡陌；岁饥，历乡落劝赈，民赖全活。任满，卒于官。
　　王德钦　长汀人，祥兴间，除驾前指挥使。帝昺沉厓山，殉难。
　　邹　麟　原籍抚州临川人，官杭州招抚使。端宗即位于福州，麟与兄凤、子册勤王。及文天祥败，凤自刎，麟顿家清流，从张世杰起兵，负重伤归，卒；子册被执，亦不屈，死。

〔元〕
　　许景辉　连城人。元初，寇攘未定，景辉有防御功，授北团寨巡检司。至元间，捐资以犒义士；平诸剧寇，又攻破伪永兴巢穴，授武略将军。终临江路治中。
　　李文庆　字德积，连城人。至元间，爪哇屡寇福建，诏遣行省将兵三万伐之。文庆统义兵千人同往，收复士罕必阇耶以归。除授总管。后因连城盗起，赐金牌统军，回县镇守。
　　罗　良　长汀人，至正间，以平漳贼功授长汀尉，累功授光禄大夫，进封晋国公。时陈有定有据闽之志，良移书责之，有定怒，攻漳，良迎战于马岐山，败绩死之。其弟屯田万户罗三亦骂贼死，妻陈氏自尽。子安宾将兵救父，亦自刎，壮士从死者百余人。
　　陈有定　字永卿，归化人。初为明溪寨兵校。至正间盗起，宁化曹柳顺据曹坊寨拥众数万，遣使至明溪取马。有定绐斩之。柳顺怒，亲率步骑来攻。有定入见汀判蔡公安，缓颊谈军事。蔡授以兵，直抵柳顺营，驰击之，斩获大半，擒柳顺以归。授明溪寨巡检，历升延平路总管。己亥，陈友谅遣将攻汀漳、围建宁，有定率精锐间道赴援，乘夜战于黄土坡，尽复所陷郡、县。安抚使李国凤上其功，授福建行省平章政事，悉有闽中地。陈友谅、方国珍等来攻，有定悉力拒敌，屡立战功。时大都道绝，有定岁遣贡舶，由海道取登、莱，以达京师。戊申，明将汤和兵逼延平，以书谕降有定。有定大会诸将，杀使者，取血置酒中饮之，誓以死报。明兵夹水而阵，战不利，乘城死守，城破，坐省堂，按剑仰药，天大雷雨，复甦。械送京师，瞑目就铜马而死。临殁，有诗云：“失势非人事，重围戟似森。乾坤今已老，不死旧臣心。”子宗海闻父被执，泣曰：“父为忠臣，子岂不能为孝子耶?”遂自将乐来，同赴京师就死。
　　谢英辅　归化人，由荐辟历任枢密副使，以老乞归。陈有定削平诸寇，英辅赞画之力居多。遂与有定同守闽地。明兵入境，有定饮药自尽。英辅偕达鲁花赤白哈麻，具朝服北向再拜，自缢死。
　　邹大观　字光伯，清流人。至正癸未进士，官廷尉。刚方正直，不阿权贵，谳狱多所平反。及明将徐达入城，被执不屈，羁京八载，后放归。

〔明〕
　　孙正通　归化人，洪武初，从李文忠征剿，屡建奇功，授河南汝宁卫指挥使。奉命削平宁阳寇，勅建都督府第，镇守之，边隅无惊。卒于官。乡人立庙以祀。
　　谢　柱　宁化人，洪武初，从大军渡江，讨陈友谅，继奉命取云南诸路，累功授武略将军，除青州右护卫指挥佥事，累升福建都指挥使，赐名玉柱。子赐授福宁卫中所副千户、希彦讨骑舍人。
　　黄万里　字希鹏，连城人。洪武间，以国子生授监察御史，有异政，太祖褒嘉之。巡按荆襄，贞度肃僚，权奸敛迹。寻卒于官。
