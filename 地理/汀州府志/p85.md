<!-- { "loadSidebar": true } -->
　　张显宗　字明远，宁化人。洪武辛未进士及第第二人，授翰院编修，奉勅撰述、文字编录经史，随侍亲王，往秦、晋、燕、周、齐诸国。时国子祭酒宋讷卒，继者多不称旨。显宗以年少署监事，旋升祭酒。建文末年，以工部侍郎奉命往江西，招丁壮，募民出粟，以御靖难师。事败，谪戍兴州。旋起交趾左布政使，卒于官。或云，显宗因靖难募兵，被召，仰药发疽死。
　　吴　禧　字君受，连城人，以乡荐授户部主事。奉勅督课，蠲租拯灾，擢礼部仪制司郎中。诏举皇太孙六礼，礼成，赐币。值内艰归。
　　李元祥　连城人，少敦孝友，清苦自励。时挂坑障贼犯境，元祥倡乡人捍御，民赖以全。后任瑞州经历，平华林剧寇。弃官归养，瑞人德之，从祀宋文文山祠。
　　张永隆　字世昌，清流人。永乐甲申进士，任鲁府纪善。杨士奇称其寅畏小心，辅导以正。正统末，沙寇掠邑，永隆在南极山为贼所获，胁从不屈，且谕以祸福，戒其无妄杀、毋焚掠。贼加敬礼，肩舆载之归。
　　刘　隆　字守庸，武平人。永乐甲申进士，擢南昌推官，升河南道御史。时太监黄金肆虐，青田民潘孟古聚众杀之。事闻，将屠其邑。隆奏诛首恶、宥其余。民立石颂德。居家置义仓，以赡宗族。
　　伍志厚　宁化人，永乐庚子举人。未娶而妻丧明，妻父愿休婚，志厚不可，卒娶之。甲辰上乙榜。时诏翰林学士试国子生有学行者，拔吴信等二十人，志厚与焉。授户科给事中。洪熙间，侍皇太子谒凤阳陵，卒于路，年二十九。
　　陈　详　上杭人，永乐辛丑进士，拜山西道御史。有刚介声。巡浙江，兼按银场，详条具得宜，课比足而民咸便之。时云南车里酋长搆衅争地，勅详往勘正之。酋悔服，贡白象、方物于朝。赐劳有加，后致仕归。
　　官　谦　长汀人，永乐戊子举人，知汝州。恭慎慈爱，为政知缓急。先是，民多流亡，谦四出招抚，贷种免役，民欢趋之，归者日以千数。庙学倾圮，捐俸修治。秩满去，吏民思之。
　　余　瑶　清流人，永乐间，由恩贡授青田县。以廉能清慎著。兴学校，重农桑，设桔槔以救荒旱，罢场坑以甦民困。卒于官，民祠祀之。
　　张　荣　清流人，永乐间，以监生任卫辉府通判，廉能考最。张秋河决，承檄供事，赖以成功，擢工部郎中。于谦称其“果悫之才，足当方面”。
　　伍宗源　字本澄，宁化人。永乐乙未进士，授御史，巡按交南。时交阯官吏多贪婪，军民疑贰。黎利党乘间布浮言，以图兴复。宗源至，宣谕上德，纠墨吏数十辈，人乃帖服。洪熙即位，赐嘉宴。宣德元年，迁浙江参议，便道省亲。值邑人大旱，宗源徒跣祈祷，雨大注，因感疾卒。
　　李　纶　字仕弥，上杭人。永乐乙未进士，历任广东道御史。负气英果，遇事敢言，凡所指陈，皆详明剀切。巡按河南，疏劾藩府违法事，坐忤权要，出为江西按察司副使。致政归。
　　周　弘　字友毅，上杭人，永乐辛丑进士。初知柘城县，宽恕廉谨，邑有“治官如家，爱民如子”之颂。断狱一以平恕为务，每决囚，数日后犹忽忽不乐，饮食或因之废。尝语人曰：“我岂不知犯者当死，特此心恻然，自不容遏耳。”寻擢广西道御史。
　　赖世隆　字德受，清流人。宣德庚戌进士，授翰林院编修。有才略。时沙寇邓茂七作乱。世隆疏请择帅征讨，陈山川险易、进兵方略。朝命宁阳侯懋统师征之，因命世隆为导引官，招抚延、建。世隆先领兵千人回汀，擒贼首陈美九、蔡田等，招集延、汀散亡十余万人。后以事忤权贵，竟掩前功，时论惜之。
　　陈　琏　字廷器，连城人，以贡授湖口县。筑城、建学、救灾、御寇，中贼矢而卒。邑人祀之。
　　马　驯　字德良，长汀人，正统乙丑进士，授户部主事，迁郎中。奉勅总督宣府粮刍，悉心区画，省远输费三之一。升四川参政。时蜀寇作乱，驯核已征未用粮，得百万斛以供军士。赐文绮嘉劳，寻升本司右布政使。乙未，播州用兵剿寇，驯出库钱籴米供饷。寇平，勅书褒异，升本省左布政使。时松藩蛮叛，边将议用兵。驯谓宜以德怀抚，力争不从。后兵兴无功，糜费不可胜计，人服其远识。擢都察院右副都御史、巡抚湖广。值关中饥民流食荆、襄间，设策赈恤，全活甚众。湘、湖寻亦灾伤，奏减岁入赋。贵州守臣欲请征苗蛮，征兵饷于湖南。驯上书力止之。在湖、湘七年，务持大体，不事小察。未几谢归，卒年七十六。赐葬祭。
　　吴文旭　字景阳，连城人，以贡授安远训导。启迪生徒，教规丕振。会寇作，当道委其剿捕。文旭直抵贼巢，谕以大义，贼皆感服。事闻，迁铜鼓卫学教授，丁内艰归。文旭少从吴与弼游，生平以敬义自持，家居二十余年，绝迹公门。年八十余卒。
　　胡　璟　字廷辉，长汀人，由贡生历任交趾、阳朔、龙泉三县。除强寇，减税缗，捐俸赈饥，累有善政。
　　吴　昺　长汀人。父廷辅，令高要，以事遣戍广西驯象卫。昺从父于边，多知谋，善武艺，都御史韩雍召置幕中，征伐有功，历升本卫指挥佥事。子瑺袭职。
　　邱　弘　字宽叔，上杭人。天顺甲申进士，除户部给事中。成化二年，淮杨大饥。弘奏赈恤之，陈时政十二条，曰：“畏天戒，容直言，精选法，抑僭奢，通钱法，息纷争，广储蓄，悯穷民，革弊政，敦风俗，公赏罚，饬边备。”皆见嘉纳，迁都给事中。三年夏，地震。条上修德弭灾七事。四年，因嬖幸求庄田，具奏禁绝之。复劾奏张真人不法状。寻奉命使琉球，未出境卒。
　　周　璇　字元吉，长汀人。成化丙戌进士，授南兵科都给事中。奉勅提督军务操江，带管五军都督府，掌兵部事，忠鲠有声。先是，汀解南粮转输艰苦，璇表上地图，悉陈隘险岭峻、运解艰难状，遂得免。汀人至今赖之。
　　叶元玉　字廷玺，清流人。成化辛丑进士，授户部郎。能诗，与李梦阳同舍相倡和。出守潮州，以道义示潮士。潮有少卿吴一贯者，元玉同年友也，以澳田请。澳田为番倭贼船依栖之穴，每开耕必有劫杀，为潮人害。元玉贻书切责之。少卿得书大怒。元玉坐是罢官。
　　童　玺　字信之，连城人。成化庚子举人，授全州同知，迁高州，改广州。力罢佛山铁课，以计靖增城獗寇。迁刑部郎，疏请筑连邑城，未报。适以公事归省，捐资倡筑。寻迁澄江府，建城、筑堤、迁学，改治、平猺、弭寇。澄人德之，为立祠，题碑曰：“坠泪”。居家年七十余，而九旬老母尚在焉。
　　谢　道　字宗鲁，宁化人。成化间，以贡授凤翔、怀远经历，迁归善令。时惠、潮间草贼剽杀，道变服杂行伍中，得要害，设伏，遣谍绐贼出，歼之。旋致仕归。
　　林　华　字廷辉，连城人。成化丙午举人，任临海教谕。历都察院、大理寺二司务，忤刘瑾，降芜湖教谕。科道交荐其节。瑾诛，除宿虹知县，廉惠有声。寻升刑部员外郎中，襄府长史。
　　熊致谅　字克信，长汀人。成化间以贡补揭阳尉。修学宫，辟射圃。摄篆程乡，值蓬州寇发。致谅驰锐卒横击之，三战皆捷。贼遁去。完缮城郭，抚绥士民，程邑安堵。寻以母老乞归。
　　赖　先　字伯启，永定人。弘治庚戌进士。以亲老乞归养。召拜户部主事，齐边饷，督钞关，收京仓粮，清西蜀屯田，悉著贤声。迁员外郎，引疾归。起知常德府。时修建荣府，中官诛求甚峻，先痛加裁抑，民赖以甦。
　　梁　乔　字迁之，上杭人。弘治壬戌进士，授刑部主事。常与同官疏劾刘瑾不法状，章数上，不报。乔独面奏之。武宗怒，命下锦衣卫狱。乔大呼曰：“臣得寝阉豎逆谋，死且不惜，何况于狱。”乃命枷朝门外，久之始释。迁兵部郎中，出守绍兴，有善政。寻以母老乞归养。岁丁丑，王守仁以剿寇驻兵上杭，题其堂曰：“爱日”。
　　钟文俊　字舜臣，长汀人。弘治癸丑进士，授户部主事，转吏部员外，升广东参议、湖广参政。廉谨宽厚，所至卓有贤声。
　　周　辂　字文载，上杭人。弘治戊午举人，知上饶县。值岁祲，民多负逋。辂力请于朝，减常赋三之二。进邑诸生讲《周易》，得其传者甚众。升惠州同知，未赴，以疾归。
　　钟文杰　字邦臣，文俊弟。弘治壬戌进士，授户部主事，转工部员外郎，擢广州知府，有政声。时太监潘忠横恣，每非礼相凌，文杰不少屈，忠亦愧服。卒于官。
　　郝凤升　字瑞卿，长汀人。年十三补弟子员，正德辛未进士，授大理评事，升右寺副。武宗幸榆林留驾，切谏忤旨。下锦衣狱，旋出之。未几南巡，又与周叙等三十六人极谏，再下锦衣狱，廷杖，谪都察院照磨。世宗嗣位，擢严州知府，甫五月，多惠政。入觐至瓜州，以疾归。
　　李元瑫　字世玉，连城人。以贡授袁州司训。知府徐琏命往祝宁庶人寿，礼毕登舟而宸濠叛，勒诸教官传檄。元瑫不屈，裂冠袍跃入水，以救免。归白郡守，举兵应王守仁，成讨贼功。
　　邱道隆　字懋之，上杭人。正德甲戌进士，知顺德县。时值岁歉，立法赈饥。毁淫祠，新学舍。擢江南道御史，首请逐佛郎机入广南、停浙江织造二事。及巡山西，督河东盐课，疏请开濬古永丰渠，建盐仓，处屯军，补额课。言皆硕画。时分守太监黄玉，怙恃逞威，道隆列罪状劾之。再巡四川，又劾分守少监阎良。会有旨举用人才，凡所疏荐，皆一时耆宿。以鲠直触忌，出知南雄府。端方持大体，僚属凛凛奉法。常大书“畏天悯人”四字以自警。以亲老告归。
　　邱道明　道隆弟，由岁贡历杭州府同知，有“四年清似水，九县暖如春”之谣。弟道充，以贡判均州。时有狱久不决，道充斋宿祝天，忽有羊入讼庭上，于人丛中触突一人，执而试之，其人骇服。民间呼为神君。
　　何　濬　上杭人，以贡判南康。鄱阳湖鱼人九姓，积岁为盗，以例馈官，官弗问。濬至，有以千金馈者，峻却之，严行捕缉，盗风遂绝。归家，仅俸数金而已。
　　杨　昱　字子晦，汀州卫人。正德己卯举人，署龙南学事，寻令朝城。操履端严，补知都昌。减偏累民粮，岁旱，祈祷辄应。致仕归，学者称东溪先生。著有《师鑑》三卷、《牧鑑》十卷、《自验录》四十卷、《偶见录》四卷、《崇文本议》四卷、《为学宗旨》四卷、《农圃须知》一卷。
　　周　勋　字良弼，上杭人。正德辛未进士，授兰谿令。邑旧无城，勋捐俸倡筑之。修学课士，屡有惠政，迁徽州通判。致仕归。
　　王　琼　字良玉，武平人。以贡授南京兵马司。有从戎功，擢兵部主事，奉勅参赞军务。致政日，奏筑城迁学。邑人德之。
