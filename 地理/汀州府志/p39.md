<!-- { "loadSidebar": true } -->
乡约讲读圣谕
　　顺治九年，颁行六谕，卧碑文于八旗、直隶、各省。十六年，议准译书六谕，令五城各设公所，择善讲人员，讲解开谕，以广教化。直省府、州、县亦皆举行乡约，设城司及各地方官责成乡约人等，于每月朔望日聚集公所宣讲。
　　康熙九年，上谕十六条，通行晓谕八旗佐领，并直隶各省督抚，转行府、州、县、乡、村人等，切实遵行。
　　一敦孝弟以重人伦。一笃宗族以昭雍睦。
　　一和乡党以息争讼。一重农桑以足衣食。
　　一尚节俭以惜财用。一隆学校以端士习。
　　一黜异端以崇正学。一讲法律以儆愚顽。
　　一明礼让以厚风俗。一务本业以定民志。
　　一训子弟以警非为。一息诬告以作良善。
　　一戒窝逃以免株连。一完钱粮以省催科。
　　一联保甲以弭盗贼。一解仇忿以重身命。
　　二十五年覆准上谕十六条，令直省督抚转行提镇等官，晓谕各该营伍将弁兵丁。并颁发土司各官，通行讲读。
　　雍正元年，钦定圣谕广训十六章，共计万言，刊刻颁行，分发府、州、县、乡、村，令生童诵读。每月朔、望日，地方官聚集公所，逐条宣讲，兵民皆得恭听，俾圣教覃敷云。

卷之十二　学　校
　　古者建国必建学，凡以明伦、育德、陈艺也。周立四代之学，各祀其时之先圣。而以左右先圣成其德者为先师之配，此立学之大法也。孔子之祀，自鲁哀公时已然，然立庙旧宅而已。汉以后，或肖像于鸿都门学，或祀于辟雍。迨唐武德中，诏国学立孔子庙，至是而庙与学合。汀之学创于宋天圣，历元、明屡有建置迁移。我国家崇儒重道，振兴学校，锡宸翰，立卧碑，颁经书，定礼乐，文治聿昭矣。士生其际，瞻拜宫墙，昭明轨物，畏神服教，以上接正学之传，乃不悖古先王建学之意，并以上副圣天子右文之治乎。志学校。
　　汀州府儒学，在府治东，卧龙山麓。宋咸平二年，创文庙于鄞江门内横街，未有学。天圣中，因庙始创学，迁于横岗岭下。崇宁中，郡守陈粹又迁于兴贤门内。绍兴三年，郡守郑强改移今所。嘉熙二年，郡守戴挺、教授张实甫，就学左射圃地，创文会堂，分中前后为三斋，建楼其上。郡守姚元特相继修葺。教授萧虞韶市民地广其基。开庆初，郡守胡泰初，重建大成殿明伦堂，御书、稽古二阁，浚泮池，作石桥，创祭器库及斋舍门庑。明永乐八年，知府宋忠重修。成化八年，都御史张瑄、知府李桓，增拓学地，徙文奎阁于东偏，移明伦堂于阁旧基旁，创志道、依仁、据德、游艺四斋。十五年，提学周孟中始置乐器，教乐舞。岁久殿坏。弘治元年，知府吴文度重修，建棂星门、省牲所、堂前仪门五间、书楼七间。七年，同知章颀创膳堂及训导衙。九年，吴文度重建桥道石鼓。正德二年，知府蔡馀庆建乡贤祠于殿后西偏，建名宦祠于殿前西偏。嘉靖五年，通判毛公毅、杨太古，重建棂星门。十年，诏易像以木主。二十七年，知府马坤重修。万历十九年知府万振孙、三十七年知府李自芳修葺。崇祯五年，知府笪继良重修。崇祯九年，知府唐世涵建棂星门易以石。国朝康熙二十年，学道杨中岳、巡道周昌、同知胡以涣修。二十一年，知府鄢翼明继葺。乾隆十四年，知府曾曰瑛重修明伦堂。今中为至圣殿，旁为东西庑，前为戟门，为泮池，上跨石桥，又前为棂星门；后殿为明伦堂，为敬一亭；从明伦堂左出仪门甬道为大门，门东折入为土地祠，为省牲所；前为崇圣祠，祠内左右为名宦、乡贤祠；祠后为教授廨，左为训导廨；而尊经、文昌二阁，前后相望焉。
　　射圃　在府东预备仓左，旧在广储门外。崇祯间，知府唐世涵、同知黄色中、推官唐锡蕃，捐筑今所。
　　学田　原额实在八亩五分零，年征租银二两七分零。康熙二十一年，总督姚启圣捐置田五十二亩七分零。
　　学地　一在通津门外弓箭局西，税钱四十贯。一在镇南门养济院东，租钱二十五贯。
　　学塘　在射圃后。
　　学仓　在大门内东偏。明弘治间，知府吴文度建。岁储米五百余石，以赡师生。久废。
　　龙山书院　在文厂后。康熙二十年，巡道邓秉恒、知府鄢翼明创。三十五年，知府王廷抡修。第师无馆谷，徒乏膏火之资，屹存空院，渐致倾圮。乾隆十四年，知府曾曰瑛经营葺缮，榱桷一新，器物备具，前造正学津梁堂，后增学舍二十间，清查龙山、龙江书院岁入租米八十石六斗零，租谷一十九石零，租银一百二十八两六钱零。剔除侵冒，厘而正之。复偕绅士捐置二千零百金，贮为生息。额定肄业生童四十名，每月给膏火银一两，馆师修金年共一百二十两，馆师供膳月给银五两，并同厨夫、门役、工食等项，均于租息内取资焉。
　　龙江书院　在府西门外。明天启中，推官寇从化、知县萧奕辅建。国朝知府冯协一重修。
　　文明书院　在府学内。今废。
　　正音书院　在府城隍庙左清风楼。雍正七年，奉文设立。乾隆十四年，知府曾曰瑛捐俸，延师以教子弟之贫者。
　　龙山学舍　在长汀县学左，明知府万振孙建。今废。
　　社学　在旧镇南门外。

长　汀　县
　　儒学　在府学左数十武，旧在兴贤门外(即郡学旧址)。绍兴三年，郡学迁，惟留大成殿。嘉定间，知县谢周卿市民田以为廪饩。开禧中，知县刘谅之始建学宇。淳祐间，知县陈显伯修大成殿，复学地之僦于民者，建丽泽堂及尚志、阅礼、修性三斋。元至正间，毁于寇，遂建于县南五里许。明洪武六年，知县陈伯正复建旧所。正统十四年，又毁于寇。景泰七年，知府舒瞳首创大成殿。天顺二年，知府李琼复拓基建廨宇。成化八年，御史洪性、提学游明、巡道周谟、知府李桓，移今所，建大成殿、两庑、戟门、棂星门、明伦堂，两斋堂之后为尊经阁，堂东为号房，阁后为教谕廨，殿西为两训导廨，外为重门。十五年，知府戴禧重修。十七年，知县谢珪迁外门于左，更创二门。提学周孟中复购民地增广廨舍。十八年，提学任彦常、知府黄珵、乡官钟正重葺。弘治元年，知县谢珪迁学门于庙门右，修戟门、两庑。四年，知府吴文度、知县黄富重建两斋。十年，又修殿堂。知县黄汝隆修棂星门。正德十五年，提学胡铎、漳南道周期雍、知县黄用直改创，移圣殿于西，移明伦堂于东，堂之左为号房。嘉靖三年，提学邵锐以学左开元寺为大成殿、两庑、戟门、棂星门，殿后为训导署。五年，知府邵有道、知县李日芳以旧殿为宋文天祥祠(今废)。三十一年知县祝一鉴、三十九年知府杨世芳继葺。万历三年知府潘民模、通判潘侃、知县伍士望，三十二年御史方元彦、知县邱民贵重修。天启中，知县萧奕辅修葺。崇祯三年，知县薛应聘建学前兴贤、育才二坊，年久复圮。知府唐世涵、同知黄色中、推官唐锡蕃重修。国朝顺治间知府王康侯，康熙间学道丁蕙、巡道周昌、知府鄢翼明、同知胡以涣、知县韩世瑨、冯忠先、张文伟，先后重修。乾隆间，教谕张雷光建省牲所。今中为至圣殿，东西为两庑，前为戟门，为泮池，上跨石桥，又前为棂星门。明伦堂在殿之左，堂前为大门，门左为土地祠，祠左折入为教谕廨。崇圣祠在庙左。名宦、乡贤、忠孝祠及尊经阁、敬一亭、省牲所，均在明伦堂后；训导廨在殿右。
　　射圃　在明伦堂后。国朝乾隆间教谕张雷光建。
　　学田　在青岩里。
　　学地　北至横岗岭，南临街，西距大街，东距东山庵。
　　学塘　在旧射圃后。
　　学仓　在明伦堂后。久废。
　　正音书院　在福寿坊东。雍正七年奉文设立。
　　东山书院　在龙首山，山椒有亭，署为状元峰。
　　新罗书院　在霹雳岩，今废。
　　鄞江书院　在登俊坊，明崇祯七年，知县曾巽建。
　　紫阳书院　在福寿坊东。乾隆十四年，知府曾曰瑛捐俸，延师以教子弟之贫者。
　　社学　一在福寿坊，一在攀桂坊，一在归阳里，一在古贵里，一在青岩里，一在宣河里金鸡寺，一在平原里东山寺，一在平原里龙山寺，一在青泰里，一在宣成里三洲，一在宣成里畬心，一在四保里，一在成下里，一在成上里，俱国朝雍正二年新设。

宁　化　县
　　儒学　在县治后。宋建炎二年，县令施禔创于县东正街。淳熙十年，县令赵伯虎迁于翠华山下(即今光严寺)。元毁。明洪武间知县张思诚、正统间县丞陈凌相继创建。正德十五年，教谕王雍、训导谭誴、周镛，请迁今所。十六年，周围砌筑土墙，建两庑、戟门、左右厢房、棂星门。嘉靖间，提学邵锐、推官秦僎、知县马淑，加筑造大成殿，建明伦堂，更戟门、棂星门，堂前左右建两斋，后为馔堂，左右建号房、土地祠、书器库、泮池，东西辟礼门、义路二门，号房各立一总门。教官廨、学门、宰牲房俱备。知县莫大德又建启圣祠、敬一亭。隆庆四年，推官吴之儒、知县杜桐重修。万历七年，守道郑汝璧、巡道彭应时，迁复翠华旧址，推官金俸捐赀佐工。四十三年，知府沈应奎，署县熊茂松重建圣殿，署教谕张涛重建尊经阁。四十七年，署县万邦宪改启圣祠于翰墨林，改明伦堂于教谕廨。天启六年，教谕刘养学、训导丁培，又将启圣祠、明伦堂互相更易。国朝顺治十八年知县何凤岐、康熙二十一年知县祝文郁、教谕谢汝霖、雍正五年教谕刘梦魁、训导魏玉枢重修。今中为至圣殿，东西为两庑，前为戟门，为泮池，为棂星门，殿左为土地祠，右为崇圣祠，戟门左右为乡贤、名宦二祠，殿后为明伦堂，旁为两斋，左为仪门，右入为教谕、训导廨，堂后为尊经阁、文昌阁。
　　射圃　在山川坛左。明崇祯十年知县范澄清重建。
　　学田　明嘉靖间，知县潘时宜给寺田二顷一十五亩四分。隆庆间，通判毛子翼给寺田二十五亩五分。国朝康熙间，总督姚启圣捐俸五十两置田；知县吴晟以黄冬生叛产一十石六斗归学，后此产售邑人张国昌，国昌仍捐归学；邑人伍明伟捐田租二石四斗，罗登峻捐田租二石五斗，知县朱瑞图捐三石三斗。
　　学仓　在预备仓内，今废。
　　学塘　原二口，今塞，改为启圣祠。
　　学店　二植。在县治前。
　　正音书院　在县南关外。雍正七年，奉文设立。
　　云龙书院　即县丞旧署。乾隆八年，监生贾文兆捐七百金建造，知县陆广霖有记。
　　书院　在旧射圃。明嘉靖二十九年，知县潘时宜建。国朝康熙九年，知县保凤岐重建。
　　社学　一在太平巷，一在东门外，一在塔下街，一在西门祐圣堂，一在安远司前，一在石牛驿旁。国朝雍正二年，新设龙下里、兴贤里二所。
　　义塾　在滑石铺，有田。
归　化　县
