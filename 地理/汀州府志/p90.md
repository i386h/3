<!-- { "loadSidebar": true } -->
　　张翼鹏　宁化人，任广东香山澳都司。崇祯中，解红彝铳至京，兵部欲别差解往登州。翼鹏自请往，卒于难。
　　江宽山　字东峰，以义勇闻。嘉靖间，山寇张连等聚众万余，劫掠乡邑，宽山率子弟及乡勇力御之，转战皆有功。伏发，宽山及三子、二侄皆歼焉。后屡显异迹。观察卫绍芳为作传。
　　魏廷桢　长汀贡生，孝友醇谨，人士宗仰之。巡按侍御乔公闻之，为表其闾，称以“断齑划粥，五车蠧简有馀；养技焚舟，七战闱不馁。居家而孝友双闻，接人则尊卑一视”云。
〔国朝〕
　　黄中立　上杭人。顺治丙戌，山贼寇县，士民登陴守御。一夕，风雨暴作，城上悬灯尽灭。贼哄薄城，中立急收斗笠千余蔽灯，灯复焰，贼遁去，邑赖以全。
　　黄国举　连城诸生。顺治四年，土寇据城，被执，迫撰伪示安民。国举大哭，骂贼而死。子拱高，尝捐五十金代周世远偿债，免其夫妇离散，人咸义之。
　　谢献恂　宁化人。嫡母雷氏无出。父客外再娶王氏，生献恂。父死，献恂扶生母归里。奉嫡母雷，克尽子道。雷卧病，献恂刲股和药以进，病随愈。
　　蓝　桢　字孕和，武平诸生。顺治丙戌，粤寇犯境。桢募乡勇，守金鸡大岭隘，贼不能攻。解围后，乡民乏食，出粟以赈。子灏春，有擒林耀祖功；沐春，当耿逆平时投诚，授教谕。
　　伍飞翰　宁化诸生，以孝闻。有异母弟贫不自存，赡之四十年，无倦容。戊子、己丑间，四乡盗起。有修怨于曹坊者，诋为盗薮。防将高守贵计剿之。飞翰往止之，曰：“将军误矣，奈何以风闻飞语血肉良民，某愿以百口保此坊无他。”高乃返旆，一坊以全。
　　周士恺　长汀人，父景，以孝闻。顺治丙戌，王师至。士凯以母病，率妻子环侍，不去家，卒秋毫无犯。
　　项人龙　连城人，以诸生入太学，授潮阳推官，未任而明亡，遂隐不仕。顺治戊子，杨齐云劫掠河源里。人龙父时选御寇，陷于池，人龙冒死赴水救父，并遇害。
　　谌国良　宁化人。时寇盗讧炽，母被掠。国良号泣以卫，盗怜之，卒全其母。复倾资赎族戚之遭掳者。
　　阴宜登　宁化人，少好弓马、习技击，稍长，经营诸村乡，与时转移，久之，多得粟。甲申闯变，宜登谓家人曰：“大兵之后，必有凶年，忧其未艾乎。”乃出衣装鬻之，尽以市谷，筑廪贮之。明年盗起，城中乏食。宜登诣县，自言请以家粟分给惫民，为邑中好义者倡。时薛家坊最困，乃籍户口多寡，每给斗米，折银二钱。复出粟五十石，就东郊龙门庵设粥厂，男女各异所，令子弟十余人董其事。于族邻则日授二餐。曰：“共此一片土，彼啼饥，我鼓腹，忍乎?”于是，合邑闻风效义，民以无饥。
　　雷　电　宁化诸生，亲没庐墓。丁酉、丙午、乙卯三次赈饥，邑人德之。
　　孔念厚　永定人。顺治丙戌，广寇破城，贼欲杀其父。厚乞身代，贼遂杀厚。父得免。
　　李尔象　连城人。顺治戊子，土寇掠邑，尔象从积尸中负老母、携幼弟以逃难。父殁沙阳，雪夜奔丧，哀怆动人；扶柩安葬，负土成坟。康熙甲寅，耿变沙阳，伪镇逼受职，力拒遁去。
　　黄开凤　连城人。顺治戊子，土寇告警。父病支床，背负窜青岩里，中途遇虎，号泣呼吁，虎引去。父随卒于青岩。质身为殓，负土成坟。弟死江右，母悲思不已。开凤奔往，收骸以归。
　　雷动化　宁化贡生，事亲孝友；爱异母弟，推美田宅与之；姊寡，敬奉终身。顺治二年，山寇邹华等肆掠，动化建议助饷守隘，贼不敢犯。六年，叛贼郭天材，率铁骑数千将来攻。守将急令闭关，动化力争开门，纳避贼男、妇无算。明日，贼果大集，焚近郊民舍几尽。城中乏食，动化散家财数千金，出米数百石煮糜粥，募丁壮，以固人心，贼不得逞。十年，草寇黄允会、恃抚负隅，杀庠士赖朝会、巫建勋。动化义心激切，请兵剿洗贼巢。自是，宁邑遂免寇害。子益、孙常振，列邑庠，皆有门内行。
　　蒋正春　连城人。母吴氏死于寇，正春闻，拊膺大恸，追击贼于涯婆岭，歼其魁，余党悉遁，因获贼所俘男妇，悉归之。顺治间，贼陷连城，正春率众固守其乡，寇莫敢犯。又捐资除道，自赖源至永安湖口及曲溪司一百二十里，行人德之。少年尝遭蛊毒，因精其方以施入，全活颇众。年六十八，无疾而逝。
　　蒋受俞　正春子，从正春击贼于涯婆岭，杀获最多。康熙甲寅耿变，拒伪札弗受，率众立社，为守御计。后以援泉州功，授守备。
　　吴阶泰　永定人，母病，刲股调羹以进，友爱兄弟，门内肃睦。以平山寇功，职都司。时连邑吴洪钦亦母病刲股，以孝闻。
　　吴祖馨　永定人，力学敦行。顺治丁酉，领乡荐，以亲老，侍养膝下，绝意仕进。耿逆乱，逼令守职。祖馨叹曰：“吾为亲故，未遑效命天朝，顾乃俯首于逆党耶?”去而逃之。著有《四书集成》、《诗经纂要》。
　　饶其彦　武平诸生，雅负才名。明末，邑中寇盗充斥，其彦团集乡勇，捍御有功。顺治三年，寇侵上杭，其彦率众与战，乘胜长驱，为贼所害。巡抚张学圣怜其义烈，旌之。
　　赖世澄　字登如，归化诸生。顺治丙戌，山寇蜂起，邑数被围。世澄纠乡勇捍御，城赖以完。戊子、己丑岁洊饥，道馑相望。世澄倾廪平粜，施粥赈饥，储药物以救疾者。邑人魏姓以逋负鬻妻，世澄出金代偿，俾得完娶。又尝捐资葬节妇赖氏，乡人咸服其义。
　　王际泰　武平诸生，负气任侠。顺治戊子，广寇袭城，际泰督乡勇出战，死之，祀忠烈祠。同邑朱光球亦力战死。
　　郑完明　永定人。母疾，祷佛茹素；父疾，刲股以进。人称其孝。
　　钟和宇　武平人。顺治戊子，流寇犯境，县檄和宇为千夫长，率亲丁，冒矢石奋击。伏发，为贼所执，胁为乡导，不从，唾贼大骂，贼磔其尸。士民哀之，祀忠烈祠。
　　陈老满　字德胜，武平人。顺治五年，流寇朱麻庸等众数千屯城外，将攻城。老满率众奋击，擒斩甚众，以功授把总。同邑武举李应才，戊子杀寇有功，甲寅耿变，不受札。
　　林捷春　武平人。年十四，粤寇犯境，将杀其父，号泣请以身代。贼怜而释之。母病目，舐之，复明，人咸称其孝。
　　王三畏　武平人，国学生。岁饥，倾廪以赈。明季，有大珰弊政；顺治初，猾吏相延为奸，诈索无已，民不聊生。三畏罄家资数千金，理于当道，八邑俱得免，人咸德之。
　　刘　鉴　上杭诸生。顺治间，为山寇所掠，酷刑勒赎，号泣曰：“我死不足惜，父母老何依耶?”贼知其贫，怜其孝，释之。母病笃，适学使校士汀郡，师友强之行，鉴曰：“吾母至此，遑计微名乎?”及母痊可，而名遂被黜。所著有《皈杜楼集》。
　　李　言　字何言，清流诸生，以荐授兵部职方主事，迁员外郎。顺治戊子岁大饥，斗米五百钱，富户居积，无所得籴。父参政于坚，煮粥济饥，忧远方老幼不能遍，仰屋叹息。言曰：“无虑也，儿尚余五百石，应减价，斗米百文，按户计口以籴。”复以上、中、下分派。各富户亦粜若干石，至新谷升而止。他郡饥莩载途，而清流民无菜色，皆李氏父子之功。
　　王　与　武平人。甲寅寇起，与率众御敌。又置义田三十亩，以备赈恤。同时，邑诸生钟汧、林转亨亦有御寇功。
　　吴济舟　字鼎黄。康熙甲寅耿逆之乱，山寇范仪等乘间窃发，盘踞宁化、清流地界。里中奸民汤成章父子，潜谋导贼入境，所至村落为墟。济舟与其友罗大韶、周日庠谋，立团练，集乡勇，申约束，择能者使统领之，首尾联络，互相应援，定计诱成章父子歼之。贼闻，率党万余蜂至，济舟设奇置伏，分队迭进，斩贼首千余级，贼乃引退。丁丑，余奇生等啸聚劫掠，济舟复团乡兵守御。辛卯岁饥，设法平粜，全活甚众。年九十一卒。
　　陈开运　字而钧，清流人。父病，刲股以进。兄弟八人友爱无间言。同邑庠生赖用贤，侍母锢疾十年，躬调汤药，衣不解带。母殁，哀毁骨立。五世同居，人称“陈赖”。
　　汤祖相　字简生，清流诸生，能文，勇敢有胆气。土寇攻城，祖相集众，得三百余人，出城间道击之。贼避去。
　　萧文南　归化人。顺治九年，贼围姜坊寨。文南率民兵往救，与贼战于张源，杀其先锋，矢毙十余人。贼併力格斗，文南及邓三九、熊贱皆死之。邑令嘉其勇烈，为祠于陈珪祠左，置田以祀。
　　林　鸾　上杭人，顺治丁酉举人。甲寅耿变，伪将刘应麟威胁从逆，不屈。应麟怒，械至汀，旋释归。丙辰，大师平复闽疆，应麟兵遁，鸾率众，据城不纳，邑人德之。
　　李人凤　字亦凡，长汀诸生。尝为其祖母舐痈。居父丧，不食七日。弟人彪亦刲股疗亲疾。时称一门两孝子。
　　陈燮理　字寅宾，宁化人，善事母。时土寇窃发，燮理上六议，当事多用之。后叛师讧变，复捐金励众，为驱除计，寇惧而遁。父母丧，痛毁过甚，不胜哀而死。著有《慎余堂诗文集》。
　　李　亭　字集兰，清流诸生。甲寅之变，四郊多寇。亭抚几叹曰：“鼠辈猖狂，誓灭此而朝食。”随请于县令，招集民兵，开门率众剿之，至吴地铺，猝与贼遇，民兵无纪律，临阵各鸟兽散，贼杀伤三百余人。亭被执，至塘背，骂贼不屈而死。
　　雷世守　字卫天，宁化人。康熙甲寅，耿藩叛，招致世守。或劝其受伪职，为庇族计。世守叱之曰：“若为贼作说客耶？！”挈家遁入山中。子鸣高，捐金购祭田，建八宗祠。相国张廷玉额以“八宗永世”。
　　钟叶吉　字惟谦，武平诸生。父乔捷，事亲抚侄，有孝友声。康熙二十九年，悍民据赤岗为暴，城中男女惊惶。叶吉首先捐资，修筑城垣，聚众固守，邑赖以宁。
　　陈　祚　字常州，归化拔贡生。善事亲。父卒，哀毁骨立，以不胜丧而死。同邑陈士重、朱宗明亦以孝闻。
　　余万春　清流诸生。母病，刲股调药；母卒，哀痛，以头触柱，绝而复甦。苫次歠粥、茹素，三年如一日。同邑贡生余元宰，亦母病刲股，以孝闻。
　　赖一德　连城人。祖延泰，贡生；父超彦，癸卯举人。值甲寅耿变，俱不受伪命，潜匿山谷。后超彦为醴陵令，病归。一德侍床笫者二年。父殁，恸哭五日，不食，思慕郁结，竟得狂疾。庶母恸告父灵，即日愈。人以为孝感。
　　沈友龙　连城诸生。甲寅耿变，逆党数逼致之。友龙敝衣芒履遁迹深山。兄友耀，明季乱离，客死于外，友龙千里寻骸归葬。同邑诸生沈士尧、贡生谢献臣亦力拒伪命，洁身全节。
　　王名佐　清流人。当甲寅耿逆之变，群盗四起，逼城郭。名佐率乡人与贼战，邑赖以安。其子雯，死于阵。
