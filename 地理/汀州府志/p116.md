<!-- { "loadSidebar": true } -->
　　泽宫之制，古者择国中胜地，筑宫陂水为居业行礼之处，掌以三老。故士知自重，相师成德，相观成性，相励成学，居一乡而名闻天下，天下望治焉。故曰：学校，贤士之所关，教化之本源也。汀之上杭庙学，宋乾道始建县东也。嘉定再建，又东。嗣是修建徒劳，讫无宁岁，地卑而水患数也。嘉靖癸未，宪伯王君俊民主迁议，偕侍御邱君道隆，相镇龙基址，择才授事，复侵地拓新基。令长王侯世熙职其事，丞、簿、文学相焉，董以郡丞杨侯太古，而议可于巡抚聶君贤、简君霄、徐君州也。赞成者，督学邵君锐也。僦工庀材，兼毁淫祠佐之；未足，辅以公赢。位序显严，景象壮丽，崇正而避邪寓焉。既成，属丁文学冕请记。夫士之于学，犹农之于田。农终岁勤动，不若士之安且习也。而稽其所至，士之得道殆不若农之得岁，盖彼为一家计，而此为天下计。私与公异尔，私则专，公则泛。故虽舍焉与居，业焉与习，抠趋焉有堂，瞻依焉有庙，玩愒岁月，往往有之。农有是，谓之惰农，况学圣人之道者哉？且夫学也者，道也。庙与学也者，器也。如舍道而求诸器，末矣。然歆发感动之机，有神而化之之道。闽、蜀、邹、鲁，归美兴学；潮士文行，亦推本于择师。斯宪伯所为杭士倡也，抑新学而不新士，则犹未学也。发圣贤之响以树烈于海内，人士均有望焉，杭可不于是而亟亟哉？
练塘书屋记
 〔明〕湛若水

　　张子、邓子与湛子居西樵之墟，造而曰：吾邑邱侯者，良宰也，昔为书屋于练塘，学于练塘，比其举进士、宰是邑也，语于人曰：“吾尝若不忘乎练塘者，练塘之义，吾窃有取焉。吾守职，二子为我究其义于湛子。”湛子曰：“侯贤乎哉！昔者孔子律天时，袭水土，仰观俯察，合于天地之撰，侯其有取乎哉？夫塘也者，以言乎其形也；练也者，以言乎其象也；象也者，以言乎其德也；形也者，以言乎其质也。德为纹、为縠、为经、为纶，质为润、为清、为泽。是故风过之而纹之象生焉，雨过之而縠之象生焉，二者纵横分合而经纶之象生焉。泉受之，而清之形成焉；浸滀之，而润之形成焉；决而流之，而泽之形成焉。”二子曰：“然则何取于斯义也。曰：“在天成象，在地成形，是故圣人近取诸身，远取诸物，以一德备用。是故伦焉、理焉，备天下之至文，盖取诸纹。有美于身，不愿人之文绣，盖取诸縠。济天下之云雷，成天下之变化，盖取诸经纶。介而能义，得而不苟，不以沟渎其身，盖取诸清。阴滋百里，枯者苏，涸者膏，盖取诸润。溥乎均施，达乎德爱，加乎百姓，盖取诸泽。是故纹以饰治，縠以成章，经纶以集事，清以立本，润以畜德，泽以利用，大人之事备矣。”二子以告邱侯，邱侯曰：“请问其功？”湛子曰：“尝于练事而得练人矣。颜也以博约，而卒也以卓尔；曾也以三省，其卒以一贯。或事其缕，练之谓也；或事其布，练之谓也。事缕也者，其分殊乎事布也者，其理一乎？与其殊也，宁一。夫万一皆得，谓之有德矣。侯其勉焉！”是故综之以智，纯之以仁，精之以勇，百练之谓也，侯其勉焉！二子以告于侯，侯曰：“请益焉。”湛子曰：“江汉以濯之，秋阳以暴之，皜皜乎不可尚已！”
游滴水岩记
 〔明〕宗　臣

　　余读汀记，归化东北五里盖有滴水岩云。往徐君与余谈兹岩，大奇也。戊午九月，余督兵西征，驰之归化，而揭君谒余，曰：“君将出师紫云乎，则请于滴水驻餐焉。”于是，明日以数骑东行，踰岭稍折而北，已又折而东，凡三折至岩。岩壁斗绝外坠。迳而上，揭君迟之。迳既上，有字，故名“迎仙”。余曰：“迟仙不愈迎仙哉？”堂后有亭。亭题，余怪其腐，而因与揭君解衣其中，遂易之曰：“振衣”。已乃闻垂垂而雨，则滴水岩在焉。其水有三，一出垂石如莲者。二从石隙中下，盛之以石盂。揭君曰：“岩人咸饮此水。”尝之甘，已烹为茶，尤甘。余曰：“盖天浆乎！盖天浆乎！”其石乃蜒而曲，若龙足戏云中，而则隐则现者，余怪焉。稍前，有斗石下垂，类莲而华者，因名之“垂莲水”。石亦莲，不名者，从水也。又俯而睇其右隅，僧在焉。其炉烟阴阴上也。余曰“何僧？”揭君曰：“此记所称頼僧者也，其既化而坐数日矣，乃岩人始知之，则大异之，而因绘其躯以祀之，此即其躯也。旱而祷，辄雨；舁之而祷，更大雨。”则叹曰：“有道哉！夫人者宜显者也，佛者宜幽者也。今暴其身于明白四达之区，而使竖商、牧子折其面目而嘻焉。即僧而灵，固殷殷怒也。”于是命藏之幽。幽之者，神之也。洞凡三门，其中而竖者类柱，遂名之曰“天柱”。而柱有三，则又名之曰“中天柱”、“左天柱”、“右天柱”。有石类狮而门者，其中更有斗石外悬，中系甚微，若蒂焉，故名“蜂窝”。而揭君曰：“闾氓有心疾，辄削其石，水饮之，立愈。石日日削，不类窝矣。”眺而左，有二门，左者迳，右者乃桥。断桥横其上，而又虚其上，若鼋焉，遂名之曰“鼋梁”。鼋之左而上，累累若珠，又若垂杨之枭枭条条而水者。仰睇其右，片石突而下。久之，叹曰：“此堕猿也。”其石五色为祥云，云之下为虚鸣二洞，篲击辄应答。虚则鸣也。又一洞狭险，旁曰“天鼓”，篲击之，彭彭鼓声焉，余讶之。又有泠然磬而幽者，余曰：“此何声也？”揭君曰：“所谓石磬者也。”左有洞，洞有床。火乃入，不火不入。入者床而击磬，若履禅室焉。余益骇。揭君乃命余觞。余乃命侍子左鼓右击，飒然天籁满山也。有巨室整而伟，余右睨之，不得其名，久之，曰：“冕哉。”遂呼为“冕石”。冕石者，即磬而床者，洞门也。其洞最邃，名曰“鸿濛”。又起而环视鲤石、鹰石、龟石、鳌石，又何其纷而错也，神奇哉！变化总萃，幻铸纷纭，空白恍灼，苍翠飘忽，则概名之曰“小崆峒”云。余于是仰而叹曰：“嗟夫，余恨不与徐君同游哉。”揭君曰：“何徐君思也？”曰：“往岁，与徐君盖游华阳洞，云洞自陶隐公来，赫赫盛矣，乃宋帝又丹书之。其洞固不可入，即入，无奇也。使隐君而觌此，宜何以称焉。且兹岩之奇，天奇之也。既奇之矣，乃置诸荒山僻壤、乱莽草野中，不以奇称也。世之以片石假山称其耳目者何限？嗟夫岩！嗟夫岩！余又安知其解乎？”揭君曰：“华阳显以陶，故安知兹岩不自今华阳并名也？”嗟夫，君欲陶我哉，君欲陶我哉！于是罢酒。徐君名中行，汀守，与余友善，先余三日游，遗余书。揭君名鸿，则与余同荐畿中也。
初建归化县记
 〔明〕林　文

　　环百里为县，古子、男国也。县有令、有丞、有簿、有尉，同司县政，以教养斯民者也。分五土以养之，敷五典以教之。至于褒善劝义、察奸罚恶、平赋均徭、理争息讼，皆亲民之责也。归化之设，分清流之归上、归下里，分宁化之柳杨、下觉里，分将乐之兴善、中和里，分沙县之沙阳里。四乡之民，各去县治甚远。曩沙、尤邓寇作乱，四方之民不无胁从之党。大军征剿之馀，尚不尽格心式化。时监察御史吴公璘会同都、布、按三司秦民敬等，以汀郡二守程熙素得民心，委诣紫云台抚字之。至则民尽格心成化。六年，巡抚都宪滕公按临，程公备述民情，乞于明溪镇增设县治为宜。滕公移文巡抚御史左公钰、参政趙公昌、副使何公乔新，会议具奏。下民部议之，所议佥当。入告于上，上允所议。遂命礼部造印。礼部选官：知县郭润、县丞杨燦、主簿孙复、典史艾清，领印牒赴任。莅事时，分巡漳南道佥宪周公谟適任其责，督汀郡。通判吴桓、明溪驿驿丞孙亮躬造其地。观察形勝，后峰高耸，前堂坦夷，四势环拱，一水潆迴。首丙趾壬，龟筮协吉，为定县治之位。乃发漳建道之赃罚及在官公用白金数千馀两，而郡守李公桓亦发属邑旧蓄脏罚，助为创造所需。至是，购良材，募良匠，伐石陶瓦，先构县治。其庙学、城隍、山川社稷、邑厉诸壇、藩宪公馆、驿舍、诸司，循序而成，皆北首南趾，各据其勝。以成化七年十月初三日兴工，至成化九年十二月二十八日告成。财出于公而用无虚费，力借于民而得其欢心。其规制简朴，工夫缜密，足为经久计。周公复谋于都阃吴公杲曰：“县治完而且美，不可无城郭以环之。”都阃公具疏，上又可其奏。次第具兴，皆周公之筹画也。知县郭侯承周公命，备述事之颠末，遣儒学生罗龄走莆，令征言为记，以示永久。予惟：是县之设，甚宜于民。盖四乡之民居相违不远，土田之相连，鸡犬之相闻，桑梓之相接，风俗之相似，其宜于民也的矣。或曰：四乡之民皆昔日难治者也，宜以严刑峻法治之。予曰：天下无不可化之民。知愚、贤不肖，虽所禀所习不齐，礼义之心，未尝无也。昔子路以蒲邑为难治，夫子曰：“恭而敬可以摄勇，宽而正可以怀强，爱而恕可以容困，温而断可以抑奸，何难之有？”诚能法是道以治县，即民氓之愚戅者必化为善良，巧诈者必变为质实，吟呻之声转为讴歌，争斗之风变为揖逊，干戈之习归于礼义，又何难治也哉？其典教于是县者，尚其阐圣贤践履之正学，以弼成其政，期月而可，三年有成，予于官是邑者深有望焉。知县郭侯，湖广零陵人，发身科第，为县于江右，有治声。来宰是邑，名誉益著，可谓善副吏部之慎选云。是为记。
时雨堂记
 〔明〕王守仁

　　正德丁丑三月，奉命平漳寇，驻军上杭。旱甚，祷于行台，雨日夜，民以为未足。逮四月戊午，班师，雨；明日又雨；明日大雨，民乃出田。登城南之楼以观，民大悦。有司请名行台之堂为“时雨”，且曰：“民苦于盗久，又重以旱，谓将靡遗。今始去兵革之役而大雨适降。所谓王师若时雨，今皆有焉，请以志其实。”呜呼，民惟稼穑。德惟雨、惟天，阴騭惟皇，克宪惟将士用命効力。去其莨蜮，惟乃有司。实耨获之，庶克有秋。予何德之有，而敢叨其功？然而乐民之乐，亦不容于无纪也。是日，参政陈策、佥事胡琏至自班师。遂谒文公祠于水南，览七峰之胜概，归志于行台之壁，赋诗志喜焉。
大忠祠记
 〔明〕熊　汲

