<!-- { "loadSidebar": true } -->
　　宁化伊宅侍女，自幼蔬食，勤礼佛。年十七，与一老妇同行，自操香烛，至慈恩塔下祷拜巳，告老妇曰：“吾上塔顶一游。”语未竟，即扪搭而上，如蹑梯然，顷刻至顶，一邑骇哄。明日申县，乃拘匠搭架数层，有两壮士，由架踰顶，适雷鸣一声，乃绳缚女子缒下。询之，云：登塔时有导引之者，足所践履，悉如田畛，不知为塔也。至塔顶俯视茫然，如在天际，自谓与人世长辞，不觉放声大哭尔。塔上亦有送饭食者，但饱不思。尝夜间洶洶，人语悉闻，目才一合，便天明云。(《宁化县志》)。
　　顺治丁亥，清流有赖姓者，酿酒弥月，启箬视之，烂然成花，花形如茉莉而差小，瓣有五，外色丹而内莹然如玉。邑人李于坚作酒花诗十六首，有句云：“瓊浆瓊蘂交成质，金粟金波互化身。”“郭氏灌云渟石乳，汉宫承露注金盘。”“浅酌百华归党帐，远饟千里寄郫筒。”“漫掠落英归燕壘，好怜釀蜜到蜂房。”“彫残玉楮摊酥酪，碎揉珊瑚入辘轳。”“上苑报春催晓夜，中山沉卧几华年。”“釀王自尔分妃嫔，瓶史依然品圣狂。”“汉苑梁园零落尽，犹能不作黍离离。”皆名隽可味。
　　宁化僧如是，字闻芳，有雁字诗，尽上下平韻，今摘其可诵者：“界去晴云笺素裂，曳来暮霭墨花浓。”“蝇头点点兼星见，燕尾双双逐帛飞。”“忽讶草玄云泼墨，还惊曳白雪侵行。”“榆林旧是横戈地，荻渚翻为退笔场。”“长空月白闲书練，浅水沙明偶画锥。”“逗浦寒声金掷地，翻空妙舞剑如神。”“莫讶断行编屡绝，书空还笑是空函。”“云里乍开方朔椟，空中谁插邺侯签。”皆警句也。
　　上古之民多寿，后世则鲜，故百岁者，谓之人瑞。国朝得数人焉：宁化县民张公恒一百岁；举人伊见知母张氏一百一岁，伊应辰妻雷氏一百岁，黄允畅妻杨氏一百岁，武平县民李朝策妻赖氏一百岁，上杭县民王庸甫妻刘氏一百岁，永定县民熊舍麟一百二岁，苏廷儒一百岁。诗曰：“俾尔寿而臧。”若尔人者，可谓沐太和之翔洽，作盛世之休徵者也。(宁化志)
　　上杭令陈公名正中，上海人，为人刻意廉苦。予为儿时，犹及见之，通眉细瘦，唾咳矜持，孤行一往，为大吏所严惮，坐是亦不得迁转。耐饥寒，勤民事。即咯血垂殆，犹治簿书。死之日，有市民晓起出户，见陈公仪仗整肃，乘舆入城隍庙，不解何故，至县探之，则陈公以平明属纩矣。庚午，公分校闽闱，门下士有张君世堪、林君慎者。张君亦早卒。林君一子龙哥，病死两日，复甦，云至阴间见世堪执簿籍，若人间判司。其子固素识世堪，求荫庇，世堪曰：“有定数，予安能生尔。”检簿阅之，谓“尚有一年活，明岁此时当来也”。又指堂上衣冠巍坐者，示其子曰，“此吾与若父房师陈公也”。后林氏子果活一年而卒。语曰：“清刻者入神鬼趣。”陈公为神自不谬。然既已城隍之矣，而复为冥司长，岂阴中亦复有升除耶。荣显吝于生前，而迁擢速于死后，盈缩之理，固如是乎。上杭人多能言之。(《仁恕堂笔记》)
　　于公名永绶，关东人，顺治丁亥、戊子间镇汀州。时金声桓变于江西，赣州围急。汀固与赣邻，逆使逆书，一日三四至。公焚书斩使，意气益凌厉。又四乡群盗蜂起，十里外不能通往来，斗米数金，城中盖藏俱尽。公樽俎优游，若行无事，东西关时报贼警，公从席间指授将士，笑抚其背曰：“肯为老子一行乎。”协将高公守贵，亦敢勇善战，随意驰数骑出，匕箸未停，而贼级累累系马首还矣。手巵酒慰劳，绝不张皇。汀免于难，而七邑不致从风靡者，于公之力也。公素强壮，一日偶示微疾，索衣冠，坐堂皇，瞑目而逝。功德所被，汀人固不敢忘，尸祝生死之际，来去翛然，更为希有。
　　吾邑兄弟俱显者，惟钟公文俊、文傑最著，两公皆进士高第，同官于朝，俊为文选郎，傑署武选郎。假归里，俊公和气下人，即簿尉手板亦却；傑公颇崖岸，虽至戚大弁不少假颜色。久之，俊公改大参。傑公领郡东粤，部内有老孝廉，公甚易之，继孝廉及第，不无他语。而公怏怏，竟卒于任。俊公寿考，有孙登乡书，且后嗣多贤者。偶记如此者二事，前辈言伯敬钟公，舟泊吴门，座上皆名下士。而文公湛持以“老孝廉肃”剌往谒，公亦易之。后文公及第，而钟公不怡者数时。又薛生，福清人，为予言：乃祖剌吴淞，一孝廉以文呈阅，置之案上，批其牍曰“醋醋”，盖以其酸甚也。是孝廉明年亦及第，作诗寄之曰：“寄语松江贤太守，于今二醋已酸牙。”乃祖随投劾以去。嗟夫，齿岁升沉，岂能意度。尊前往日，随地排场。玉堂脆薄之嘲，渴睡残灯之戏。一时恶语，结怨终身。巳自古而然矣。(俱《仁恕堂笔记》)。
　　汀郡城西之五里，土名曰祭旗山，有地方圆不二丈，草根产珠，大如粟米，视之俨然珠也，手揉之则成粉，理最不可解。俗云杨文广征西过此，珍珠伞为风所破，故留跡至今。里语不经可笑。元亮周公《闽小记》，又易之为圣七娘。总之，委巷传闻，原无确载，姑妄言之，亦姑妄听之耳。
　　同邑林公有麒，号笏山，极博群书，有知人之鉴。后以明经仕为学官，有咏怀一绝云：“绿杨千树水缤纷，黄鸟一声山寂寞。试叩柴扉访故人，此身便是辽东鹤。”高致绝可想见，每欲于诸孙抄其全稿未得。(俱《仁恕堂笔记》)
　　同邑康公诰，以乙榜入太学。江陵张文忠公延之西席。鼎甲两翰林，其门生也。后谒选得和州守，年满乞归。两翰林请于文忠，欲为其师地。文忠曰：“康先生和州三载，宦囊满船矣。”康公负气人，入仕籍后，从不一字入政府，且性冲淡。致政归，产尚不及中人。以炙手可热之时，而恬退如此。前辈高风，岂易及哉！其子时亦举于乡，清文胜气，名噪一时。
　　弘闻于先王母张淑人云：先曾祖左泉公，修颀方面，中年谢家政，惟从里巷二三老友，杯酒结欢。时时口中咏“儿孙自有儿孙福，莫为儿孙作马牛”，即解衣就寢，犹诵数百十遍不止。予偶举以示儿辈，长儿文远起对曰：“此正祖宗极念子孙处，一刻不忘，故时诵旧语，自为排遣耳。”弘极然其说，为之悚然起立。(俱《仁恕堂笔记》)
　　吾汀与豫章接壤，凡见迂阔拘牵者，率名之曰牛毛先生。及余令永新，方知为刘发先生，而外郡称传之误也。先生即永新文安公定之之父，所传授室之日，举烛告天曰“为祖宗求嗣”，途中遇雨，愈缓步安行曰“宁可湿衣，不可乱步”。问之邑人，皆其实录。
　　嘉隆间，徐公子与为汀州太守。宗公子相督学闽中按部临汀日，与徐公选胜赋诗。邑诸生黄君公甫，字心湖，文章雅士，能为大书。两公载之与俱，杯酒笑言无间日。今朝斗、霹雳诸岩，两公诗版累累，皆心湖笔也。一日试案揭，心湖仅列平等。宗公为一拱手曰：“未曾高拔”。心湖固不肯私干，而宗公亦不私为去取。前辈高致如此。
　　永定县一少妇夜行，为强暴所匿，其家缉之急。强暴知不能隐，遂转而置之卢生日新读书之外舍。少妇抱愧自经，官司收其婢拷之，遂厚诬卢生。生年少能文，当事咸欲直之，无能也。适有一少年恤刑阅案，泚笔大书其牍曰：“女子宵行，岂无桑间之约，书生夜遇，难免柳下之怀。”承问者益不敢翻成案，卢生坐犴狴几二十年。后有司理李公心疑是狱，令听审于城隍庙，先系卢生与婢两犯于神座下，传令不许一役得近，而李公先已隐人于神帐中听所语。卢一见婢，极骂曰：“我与若何仇，致我死地。”婢曰：“不得已也。前已招承，今何敢改。”李公得其情，一鞫而白。问官乘兴一时批牍之词，遂使无辜滞二十年之冤狱，可不慎哉，可不慎哉。卢生晚犹得贡，出仕为教官。(俱《仁恕堂笔记》)
　　余叔振三先生孝弟人也，事王母不敢违色笑，事先大人甚恭。先大人病，割臂露祷祈代死。早岁文名噪甚，公卿争求识面。吴中张天麟，及陈蝶菴曰“闽中榜开，即明白填黎振三榜上，亦不为私。”其为四方推重如此。性急功名，爱朋友，凡以空乏请者，即典鬻应之，无倦色。岁戊辰，山贼暴起将犯郡城，先生破产募兵，得二百人，朝夕巡守郡城，示以无恐。时赣制府洪公瞻祖，折节礼之。而太守笪公继良，过敝庐，商略机宜。无虚日，门祚衰薄，先生遂卒于壬申岁，年仅念八耳。今公卿既不轻下白屋之士，而士亦不复自爱重。谁谓雁门太守，不如一缝掖耶？
　　先大夫每言解元张考吾先生父称长者，曾除夕夜，有盗入其家，匿于户后。公固已目之，乃令童仆具米若干，钱若干，酒肉若干，云：“欲馈一客也。”举置庭中，叱童仆退。从户后揖盗者出，慰之曰：“知子家寒，无以度岁，慊慊之意，幸不见薄，更无令一人知也。”盗惭愧拜受而去。公卒不以盗之姓名告人，此与梁上君子事何异。公有孙錞，中辛未进士。今其家子弟，皆守礼能文，岂非盛德之报乎。(俱《仁恕堂笔记》)
后　　叙
