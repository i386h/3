<!-- { "loadSidebar": true } -->
　　汀郡倚山为城，城内有壕，西城入，东城出，逶迤曲折，将五六里，名曰“贯城壕”，所以宣洩山水，疏通地脉也。其壕面宽者五六尺，窄者三四尺，两旁民舍鳞比，尘滓瓦砾以及污垢之物，无不于壕是纳，日积月累，阻滞不通，其甚者塞为平地。一遇大雨时行，所在水潦，城市之中，民皆病涉。盖此壕之失于浚治百数十年于兹矣，而其所以因循日久者，役重而费繁也。咸丰辛酉，余奉命来守是邦，下车伊始，躬亲履看，招匠估工为疏决计，而士民皆以费艰辞。盖地方被寇之后，物力艰难，百姓方迫于饥寒，奚暇计及于浚壕？况时方冬令，水潦无虞，囿于目前，固无足异。然有一策焉，不费民财而浚壕之功可举，其机殆不可失，士民特未之知耳。是时，粤寇退甫数月，城内尚养民夫百人，供夜击柝之役，其口食皆取给于民，食盐折色(汀食粤盐，向有给郡城十三坊民食定额。咸丰三年，邻氛不靖，众议将民食额盐折色为防堵费，延今尚未复旧)。余乃集绅耆而谕之曰：“尔等患浚壕之无费乎？击柝之夫可移而用也。”于是选强壮者六十人，以其半仍拨四城击柝，以其半浚城壕。至朔、望，则彼此轮换，使均劳逸，勤者有赏，惰者有罚。条规既定，众皆曰善。乃以同治初元正月二十八日兴工，董其事者郑孝廉汝贤、戴孝廉良伟、黄广文宗海，司出入者戴孝廉良葵、闵上舍熙成，而常川督工晨夕罔懈者，邱把总也。自春徂秋八阅月，计役夫七千有余而事毕。百数十年淤塞之壕，一旦流通无阻，水潦之患遂除。前之畏艰而束手者，今则不募金、不召役而成且速如此。然非及此击柝之夫而用之，亦终以为役重费繁而莫之举已，尔安知机之已失邪？因记之，以待后此之遇事而自审焉。
汀郡昭忠祠记
 知府　胡肇智

　　京师之有昭忠祠尚矣。嘉庆间，诏天下郡邑各立祠宇，祀殁于王事诸人，有司以时修其祀事，而教忠之典弥光。汀为郡，在闽西万山中，民风素朴，号称忠直。我国家慎简文武，以镇以守，则亦有熊罴之士，不贰心之臣，相与训迪之。二百余年来，忠义蒸蒸日进于上。往者，粤西小丑，潢池盗兵，三陷临汀，旋即规复。前太守张公佑之，慨兵燹之摧残，惧祠祀之荒坠，爰卜吉壤，建今祠，轮奂既新，名位未定。余适奉简命俾守斯土，访诸寮寀绅耆，佥曰：郡之有愍忠祠也，创自前明，久圮；邑之有忠孝祠也，建自国初，近亦毁于发逆。昭忠未立祠时，我朝忠节诸员弁及军士，俱祔主五贤祠内，亦仅二十人，其他则湮没而不彰。嗟夫，大节炳如日星，后之人至不能举其姓氏，岂惟都人士之羞，抑亦守土者之忧！乃搜志乘，综考官若民，自唐、宋逮元、明，得其事实可传者百四十有五人，为一主；由国初至嘉庆，复得三十有八人，为一主；而以咸丰中殉节诸文武与宾从附之，凡二十有□人，并祀于祠。其八属绅民，已经详报者百二十有一人。顷奉上谕，应归各邑忠孝祠，缘首邑祠毁未葺，亦别为二主祔于兹龛左右；烈妇则设主于节孝祠。主既成，都人士以记请。余惟，古者立祀之义，有功德于民则祀之，能捍大灾、御大患则祀之，以死勤事则祀之。今之所祀，大都功德在人而能捍御灾患者也。不然，则亦以死勤事者也。于乎！执干戈而卫社稷，气可以作山河，毅魂魄兮为鬼雄，灵犹能歼寇盗。迩日，大江左右，余氛就殄，相与涤瑕荡秽而境至清，毋亦诸公之灵所默相者哉？圣天子纂承基绪，首重褒忠，特诏官绅，详加采访，倘后日之咨询既确，即祔祀之名位可增，亦休养之民力稍纾，即忠孝之祠宇当复也。余方奉公晋省，行有日，因倚装而记之，以告后之君子。

卷之四十二　艺文四

传

 孝子郝九龙传

 邹守益

　　先是，虔台王公大捕贼，槛道出临汀。赠君遇诸途，叩之，即动色相戒，且唾且骂：“贼奴，何不速死！”贼目摄，潜识姓名去。越五日，虔台飞票索贼。时郡守吴公爱大理君秀颖奇拔，十三，补弟子员。吴公对客，辄呼为小友。一日，召客不至，召大理曰：“酒美花香，主意却嫌来客少。”大理应声曰：“天空云静，月明何必用星多。”拊掌绝倒，益奇之。及旦，开捕贼飞票姓名，即赠君也。吴公大错愕，曰：“从何处得来？”竟以法严，不能出一语相救。家人亲友，以丧礼送。赠君辞知己，慷慨就车曰：“贼实杀我，惟口；贼不杀我，惟天。余素刚愎，以罹此祸，至与贼奴同类，而共囚戮，悲乎！”言讫，叱车者行。大理君业裹粮走赣三日矣。时虔台亲征湖贼，大理跪水滨叫冤。虔台命左右翼孺子以进，口陈冤状。虔台还视左右，各退去，席稍前，孺子稍进，左右睹其指画首肯状。少则呼从官，给笔札舣舟以试。顷间，大语曰：“冤乎，有子千里驹而父行刼者哉？”已乃召虔太守刘，语之故曰：“果如孺子言，计不能悉阿父面貌，尔其优孟以尝。余三覆在诘朝。”太守如旨，前后械进，虔台诘以伪者曰：“械系之囚，得无偽乎？”渠帅叩首曰：“无伪。”再诘三诘如初。乃大骂贼曰：“此系台中厮役，鸣镝揭竿，如汝口，彼长髯骨立于侧者是，面孔不识，他于何有！”贼始伏诛。其以口成案七人，一时俱得解脱。召孺子，勉之以归。守益曰：“昔缇萦十三上书，谓死者不可复生，断者不可复续，天子悲惋，至为之减肉刑。大理十三上书，以明父冤，千载可为比肩矣。奉钦恤而廷中称平，与减肉刑何異？”向大理与余言，犹欷歔酸鼻，非困厄乌能奋乎？两遭厄廷杖不死，斯有后，于郝氏有以哉。

 黄孝子传

 熊为霖

　　黄孝子文，字云章，晚号媿庵，汀之上杭人。四岁而孤，母郑氏以节矢。时在提抱，母泣亦泣，母食乃食，盖天性厚也。一日，跽请膝前之，曰：“死者能复生耶？”母弗解所叩也，漫绐之曰：“凡柩中謦欬簇簇然，则死者生矣。”绕父柩沉听，久而寂然，乃奔号向母曰：“儿父不复生矣。”哭母亦哭，举家咸哭，见者泪下。六岁，入家塾，诵至《蓼莪》，辄呜咽不自止。塾师咤曰：“是儿过王裒远矣。”年十三，滴血筑父茔，未及封，霖雨大作，伏地恸哭。忽朗而霁，人咸称为孝感，曰：“事偶然耳。”壮岁，贡入太学，以母老不求进取，家居力孝养，先意承色笑。耿逆之变，闽、粤倥偬，赖溪乡人大恐。奉母命，出粟募乡勇结砦自固，里以无患。其诸赈荒急难，好施助义，类如此。年七十有四，强健如少壮。家忌必祭，祭必泣，嘤嘤如孺子。忽一夕，梦母召与俱，曰：“吾其死矣。”召集子孙姻旧属后事，勉以孝友，焚香端坐而逝。乾隆二年，事闻于朝，朝命旌之，祀于祠，以为敦孝者劝。

 忠臣郝九龙传

 周　敘

　　毅皇帝之五年，逆瑾伏诛。明年，公成进士，拜大理寺评事。逆瑾虽诛，钱宁八党，毒流缙绅，投系诏狱亡虚日。公居大理，仁心为质，廷中于是称平，号“郝铁笔”云。十四年，皇上自扁头关幸榆林。公引“土木之变”留驾，忤上旨，下锦衣狱。未几，有旨南巡。时宁藩畜異谋，俟隙而动，内外以为忧。大臣科道，交疏不听。公以大理副同不佞十六人，连名疏进。上震怒，于午门外廷杖，死者若某某。不佞与瑞卿，俱徼天幸，得不死，乃骨血淋漓，亦不欲生。独公时未有子也，谪都察院照磨。明年，告疾终养。一岁三举子，年五十有三矣，人以为忠臣之验云。迨世庙入绍大统，台、院、部、寺交荐，以骨折不任跪拜，始议外补，如长孺故事，强起，臥治严陵。阅五月入觐，天舟进瓜州，棒疮口裂，血下不止，乃北面稽首曰：“臣生无以报称陛下矣。”遂南辕归。未几，竟以疮没。临诀，屡书“天理”二字于心，以示三子。嗟哉，余瑞卿乎！古以忠鸣者不一，有仁而忠者，义而忠者，廉而忠者，智而忠者，得一焉，足以报答朝廷，光史册，辉映来祀。持众美以效之于君，余心折瑞卿云。

 伊易菴先生传

 黎士弘

　　宁化之伊为望姓，代有闻人，和平令宗邵先生尤著也。先生名尧夫，宗邵其字，晚庚号易菴。九岁能属文，同舍生有他稿，吝不欲示人，先生一览辄背诵无遗，塾师惊叹，谓：是郎虽年少，岂久辕下者？补诸生，每试高等。隆庆间，应拔贡，入大学，闱试数不利，诣选人，得江西南康之星子县。县滨湖，贫瘠为一郡最。先生询民疾苦，力为苏息。性娴听断，郡有大狱，悉以属先生。间修复紫阳白鹿洞规，进诸生讲业其中，所赏识如胡应台、但条元、但启元、王俸，皆先后成进士。以外艰去，星子士民，争肖像祀之。服阕，补粤东惠州和平。和平故盗薮，地名象洞，复岭崇山，界连三省，每盗起，则广东、福建、江西近邑，皆被蹂躏。有大盗曾吉，凭险聚众。当事议合剿，无成局。先生谓：用兵须旷日持久，竭财殚货，贼不时平，民力先尽矣。忽轻骑挟卒，直抵贼巢。令卒先传呼，县官至，群盗出不意，迎拜马首。先生坐定，手指曰：“若等知县官来意乎？”群盗曰：“不敢。”先生曰：“若等但据尺寸地，拟抗大师，聚乌合之众，无数月之粮，官兵合围，旦夕釜鱼耳。县官父母心，知若等迫饥寒，诚不忍立视就死。肯一旦悔过，县虽文弱，力能丐若等生。不则，县官今来，止一骑一卒，一听若等之所为。”群盗叩颡，号呼曰：“不敢，我等固知必死。但上官多不信，言反覆，如公开诚，民等曷敢有二心？指誓天日，不敢负公恩。”一矢不加，党羽解散。终先生任，无有一盗敢睥睨行路者。方次第上先生功，而先生以末疾求去。当事难其请，先生卒行其志，致政归。所得士胡应台，仕为漳南道，伏谒阶下，执弟子礼。先生终不以贫故，为故人乞升斗。故相晋江李文节公当国，为先生同年生，又雅知先生，欲特荐起故官。先生力辞免，优游家食，将二十年，卒年八十有一。先生坦怀乐易，与人语，惟恐伤之，至事所不可，则义形于色。所著有《庐山集》一卷，藏于家，教子弟皆有法。墓在高栋上芝窠。子姓千指，多业儒，曾孙周笃行能文章，与余善。黎士弘曰：观伊先生抚盗一事，大类孔公镛。隆庆间，镛守高州，巨盗邓公长据茅洞。镛欲诣洞招抚，士民争尼镛行，镛不可。竟挟四卒抵贼巢，往覆开导，公长遂降。饭虎饲狼，昔贤所戒，纳降如厝火积薪，小不慎遂至燎原，不复可收拾，明之已事足鉴矣。若孔公与先生者，非信义素结于百姓，又克观变审几，而欲身尝不测，侥倖就功名，庸有当哉？考孔公践历清华，仕至少司空，而先生仅以一令终，位不偿功，君子有余叹焉。呜呼，法令牛毛，盗贼多有，不驱民为盗已足，化盗为民，我不多见也。先生足以传矣。

 赖道寄传

