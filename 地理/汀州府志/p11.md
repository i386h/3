<!-- { "loadSidebar": true } -->
　　归化县　明志云：质直好俭，不务浮靡。男力耕种而重迁移，女勤织纫而资交易。子女不忍轻鬻，贫馁不敢非为。县志云：民质直无华，男力耕作，女勤织纺。舟楫不通，无大商巨贾，率多市贩以治生业。故咸习艰难，重犯法，官司易治也。国朝，地褊俗陋，善保身，重犯法，市井鲜嚣凌之习，公庭少敲朴之声。惟丧葬夸奢，不循乎礼。在司土者所宜风俭也。
　　连城县　明旧志云：土壤瘠硗，人民贫啬，士知读书尚礼，俗重登科取名。男务勤劳，女安俭朴。漳南志云：士知向学，民多末作。县志云：闽中僻邑，习尚朴素，士慕诗书，民安稼穑。富者仅足于供输，贫者间免于饥冻。途无行货之妇，市乏赌博之风。不通舟楫，而财货甚少；各务生理，而商贾为多。阃范最严，妇耻再嫁。但土不宜蚕，女职纺织；田不宜麦，农种稻粱。豪右好争而少让，乡落习武而少文。国朝，土瘠民贫，男耕女织，户多贾贩，利尽锱铢。士尚文，人习武，族重家规，鲜乱宗之子，室严阃范，少再醮之妻。穷民甘于负戴，世家耻为衙役。固山水之刚气所钟，抑习俗之洗除颇力也。
　　上杭县　明志云：士勤学问，女守贞烈；衣冠文物，颇类大邦；礼乐诗书，实多济美。漳南志云：尚文近侈。邑志云：士则崇儒重道，民则尚义奉公。男耕女织，各安其业。婚姻丧葬，邻保相助。国朝，文物类于大邦，科名甲于诸邑，家家建追远之庙，户户置时祭之资，其渐摩于熙朝之德化者，良深也。
　　武平县　明志云：山峻地僻，俗梗民强，尚武勇足以御敌，力本业足以营生。邑旧志云：勤劳稼穑，不事商贾，病不服药而崇鬼，人颇知学而习武。俗尚淳直，人知礼义；力本者多，末业者少；贸迁有无，类非土著。邑新志云：疆圉硗瘠，物产稀有，士知务学而敦诗书，民力农事而急赋税。省志云：专事师巫，不任医药，尚武少文。国朝，任侠轻财，习文重武；男尚意气，女守贞操。但俗信师巫，服食颇事奢华耳。
　　永定县　明志云：山高水驶，土爽地腴，民性质直，气习劲毅。男勤生业，市无赌博之风；女务织絍，乡服耘馌之劳。取仕登科者不乏，读书传业者恒多。《闽书》云：山峻水驶，其人朴愿少文，崇尚廉耻。其俗吊死问疾，有相关之谊，然颇悍勇，轻生喜斗。邑志云：艺不求工，商不远贩，子弟充衙役者不齿，闺门有礼，孀居完节者恒多。省志云：贫者栽山种畬而鲜行乞于市。国朝，家弦户诵，朴陋少文。勤力作，妇女亦同劳苦；喜任恤，戚邻不惜匡扶。睹淳沕之风，欣然庆矣。然聚族而矜逞斗，藐法而好讦讼，是亦瑜瑾之疵也。惟司牧者，宽以养其卞急，明以烛其诪张，则庶几称纯俗焉。
气候(附)
　　郡距江、广，复岭重岗，旧传为山都所居(《舆地纪胜》云：造治初，砍大树千余，其树皆山都所居。有三种：下曰猪都，中曰人都，其高者为鸟都。即如人形而卑小，男、妇自为配偶。猪都皆身如猪；鸟都人首能言，闻其声不见其形；人都或时见形。当伐木时，有术者周元大，能禹步为厉术，以左合赤索围木而砍之。树仆，剖其中，三都皆不能化，执而煮之于镬内)。率多岚瘴，故燥湿杂揉，寒燠靡常，大都恒燠鲜寒，冰雪罕见，禾稼再熟，民度腊少衣絮者。或一日暄凉顿别，所云“日中常有四时天”是也，二、八月为甚。每岁正月即多阴雨。春、夏之交，霉雨蒸郁，琴书衣珮，湿润易斑。时复大雨，溪河暴涨，为田园陂坝害；时或终风不雨，或苦雨弥旬，或日中骤雨骤止。七、八月亦多阴雨，重阳以后，各以其风雨占冬及来岁所宜。其风有应时发者，春曰花信，夏曰吹荷花，秋曰冻木犀，冬曰黑风冻。若风雨不叶候，多损禾稼；而种山畬者，不嫌雨多。此通郡之气候也。然闽地最下，古称炎方。汀居闽上游，远溯九龙，至郡城最高，地气稍寒。至三月始蒸溽，可服葛。上、永二县，居郡下流，地近潮、漳，气益暖，故多产青果、柑桔之类。若郡邑各在万山之中，秋后岚气尤盛，虽朝食时，犹霏烟蔽空，草树尽溟濛色。或有微霜，朝凉昼燠，候多不正，行旅患之。此气候之大凡也。
岁时(附)
　　元旦　早起礼神毕，诣所亲贺岁，主人出辛盘款接，至五日乃止。
　　春祈　各坊社以金珠锦绣妆扮故事，鼓乐迎神，晚设经坛以祈岁稔。
　　上元　街市燃灯。
　　社日　农家烹豕，就场祭神会食。
　　清明　折柳悬于户外，仍以插鬓。是日，人家往展墓，壶浆络绎郊原。祭毕，就祠飨馂余，或就丰树下，藉草啣杯，递为酬劝。
　　四月八日　僧徒于朔日起，舁佛像沿门作歌，索布施，谓之洗佛，共龙华会。
　　端午　泛蒲觞，悬艾虎，以角黍相馈遗。午时，采百草煎汤沐浴，云祛百病。
　　七夕　女儿罗瓜果中庭，为乞巧会。社学生彩画葫芦，清晨往郊外，或并燃所习课纸。
　　中元　人家各祀其先，以楮作五色绮绣之状，并金银楮锭焚之，所在为盂兰盆会。
　　中秋　绅士作月饼相遗，夜置酒酣宴。乡人作社事，妇女于月下设果饼，拜请月姑，置筐于几，神降则筐自举，为剥啄声，视其数，以卜灾祥。
　　重阳　士大夫载酒为登高会。
　　冬至　人家作米圆，家众团栾而食，谓之添岁。
　　腊月二十四日　每家拂尘。俗传百神以是日上阊阖谒帝，人家俱备物供养，焚楮而送之。
　　除夕　前数日，亲友各以牲馐相饷，谓之馈岁。是日，各祀先礼神。黄昏，门外爆竹，其焰薰天，谓之辞岁。焚香张灯，老幼团席据炉，坐以待曙，谓之守岁。
卷之七　古　迹
　　汉家宫殿，魏国山河，当夫势异时迁，亦付之夕阳芳草，又何有于废台颓榭、残碑断碣之戋戋乎哉？然而人随事去，地以人传。汀虽僻荒，而信国之营，尚悲猿鹤；平章之垒，犹壮风云。或词人名士之所眺游，或缁衣羽客之所栖息。或一抔藏骨，谁叹白杨；或片石埋烟，孰知黄绢！此惟农夫厮养，不尽指画而道之，荐绅士大夫，固不可任其泯没矣。古人有云：俯仰之间，已为陈迹。不能不以之兴怀，其此志也夫。志古迹。
汀州府(长汀县　附郭)
　　子城　在府治，旧有双门，架谯楼于上。今废址存。
　　旧府城　在长汀县左里，名东坊口大坵头。郡守陈轩诗：“五百年前兴废事，至今仍号旧州城。草铺昔日笙歌地，云满当年剑戟营。”
　　新罗城　在府境，晋置，唐改汀州。
　　古城　在县西五十里。旧传，王延政据建州，称闽王，筑城于此，以备江南兵。今为古城里。
　　凌波营　在府东门鄞河坊。按江南野史：南唐时，许诸郡竞渡，每端午，官给彩牌校殿、最，胜者标赏，皆籍其名。后主因蒐为水军，号凌波军，此其故营也。
　　驻札寨　宋绍兴间存，有翟皋统摧锋军于此。今废。
　　西天寨　在平原里。
　　贡院　旧有贡院在县东。宋绍熙二年，郡守赵充夫创于兴贤门内，东、西庑计一百三十楹。旧就试者，自纳竹案，试则争撼喧哄。淳祐间，郡守郭正己更置木案，士以为便。绍兴间，令三岁大比，贡一十二人，以《易》、《诗》、《周礼》、《春秋》各一人、《书》二人、“赋”六人充选。院久废。
　　谢公楼　在府南。
　　悠然楼　在府东通判厅。又有寸碧堂、君子轩、横舟、岁寒、鄞江风月等亭。
　　环翠楼　在卧龙山。
　　雅歌楼　在府治，出皇舆考。今废。
　　近天楼　在府北。
　　天一楼　在府大门。
　　道山楼　在府治后。
　　南楼　一名慈济阁，宋时建。
　　玄武楼　即旧北门城楼。
　　宝珠楼　在郡城宝珠门。
　　丽春楼　在丽春城上。
　　　　浥清楼　旧为会川城楼，后改今名。
　　正笏楼　旧为惠吉门楼，后改今名。
　　环雁楼　在普通门。
　　天香阁　在府南颁条门外。
　　蓬莱阁　在府治，宋时建，出皇舆考。今废。
　　文昌阁　在府学左，今废。
　　天仙阁　在定光寺前。
　　观音阁　在霹雳岩左坑。
　　三元阁　即卫前旧广储门。
　　文昌阁　一在龙山书院，一在霹雳岩。
　　听松阁　旧为西阁，迫近北楼，后移建于云梯岭，与东阁分峙。
　　仁威阁　在朱紫坊。
　　舒啸阁　旧为东阁。后改今名。
　　乌石阁　在云骧阁下。
　　云骧阁　在府城上东南隅。
　　三台亭　明远亭　金乳亭　俱在郡治龙山顶。
　　横翠亭　在东禅寺左，后改振衣亭。今废。
　　洗月亭　在府署，今废。
　　碧云洞亭　在碧云洞口。为石柱四，陈尧典辟洞，勒记其处。
　　清晖亭　在漳南道公署内。
　　三桥纪绩亭　在东堤岭上，裴应章有记。
　　苍玉亭　在苍玉洞。
　　驭风亭　在朝斗岩，今改来胜亭。
　　击竹亭　在朝斗岩水云庵。
　　白沤亭　一名白鸥亭。
　　金泉院　在金花坊。
　　保安院　在府西。
　　新罗书院　在城南霹雳岩内。今废。
　　法林院　初名三教荐院，更名十方院。
　　西方院　宋郭祥正诗：“欲出西方更少留，云泉都占一岩幽。劝僧洗净阁前竹，要看南山十里秋。”
　　玄帝宫　在南山下。
　　天妃宫　在朝天门外攀桂坊。
　　望春宫　在县东攀桂坊。
　　镇龙宫　在河田。
　　如是庵　即斗母阁，在龙山下。
　　伏虎庵　在左厢五里。
　　叶花庵　在县东白云山。
　　麻潭岭庵　在古贵里。宋端平间建。崇祯十年，邑人募建。今改为玄坛庙。
　　靖远庵　在郡南八十里长桥迳内。
　　白鹤庵　在郡城东南。
　　朱紫庵　在郡颁条门外。
　　云霄山庵　在县东八十五里，后山有巨岩，流出清泉如玉。旧名玉泉。
　　丰和庵　在县治七十八里。
　　无垢庵　在青泰里河田。
　　善福庵　在县治九十里。
　　黄仙人庵　在府东。宋时有黄姓者得道于此。
　　翠峰庵　在县东北二十里。
　　三圣庵　在归阳里。
　　莲花庵　在四保里。
　　宝灵庵　在归阳里。元至正间，洪水涌出三白石如珠，董仁寿即石斫佛像以祀。
　　东苍庵　在鄞河坊。后湮于水，邑人吴希春移建屏山下。李坚读书处。
　　定应庵　在青泰里，俗呼百口庵。
　　邝岭庵　在城上圭田，高峻如梯，乡人依以避寇。
　　贡士庄　长汀有兴贤庄，郡倅黄大全创；万桂庄，郡守傅康创；清流贡士庄，县令林应龙创；连城万桂庄，郡守戴挺创；上杭兰省庄，县令谢观国创。每岁收其所入，以赡举人赴省。今庄虽废，古额犹存。
