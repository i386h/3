<!-- { "loadSidebar": true } -->
　　胡氏　长汀罗起潜妻。罗生故有才，瘵以夭。氏本名家女，汉阳太守公学成其同怀弟也，读书知大义。潜死，无子，氏七日不食，誓相从地下。时太姑年且老，勉以继嗣为第一义，且不忍老人哭孙、复哭媳也，强起供孝养，滫瀡必敬。继嗣为己子，绣佛长斋，督课膝下。今行年八十余，人罕得见者。
　　史氏　台湾千总许廷焜妻。焜殁台湾，氏闻恸绝，复苏，绝粒凡六日。家属劝以植孤为重。武职故清苦，家徒壁立，尽质衣珥，延师课子，督责日严。子国器，年少有才，弱冠补长汀弟子员，旋食廪饩。先是，其姒陈氏蚤寡守贞，后与氏针黹相助，共佐饘粥。人称一门双节，邻里咸哀而奖叹之。
　　陈氏　长汀廖增妻。增死，力抚双孤，刻苦教读，期以有成。以针纫谋朝夕，每雪夜霜晨，十指冻烈，不少寝息，一灯荧荧，课孤膝下，人称贤母云。
　　王氏　长汀李际亨妻。少年苦节，家日贫苦，三旬九食，抚孤成立。
　　戴氏　长汀监生赖瑢妻。瑢以弱冠遘疾，氏典脱簮珥，调治葠茂，不愈，日夕祷天，祈以身代。及死，入室自缢，救复苏。矢志上奉翁姑，下抚孤儿，不出户限者四十年。内治称严肃焉。
　　魏氏　长汀范进妻。年二十四而寡，事舅姑孝，抚幼子，复抚孤孙，历四十五载，趾不易方。
　　黄氏　长汀刘炫所妻。炫所生子日曜而卒，氏年二十六，忍死育孤，长为娶妇。未几，日曜复夭。媳陈氏与姑冰霜竞洁，各年七十余而终。
　　陈氏　长汀曾时万妻。年二十八夫死，矢志育孤，守贞三十七载。
　　黎氏　宁化廪生赖朝会妻。会卒，氏年二十九，翁姑垂白，子方在抱。氏拮据以供，菽水抚孤儿，人谓妇道、母道均无愧焉。孀居三十一载。康熙十八年旌表。
　　巫氏　宁化刘仲圣妻。年十六于归，十九而寡，遗孤八月，翁姑垂老，氏忍死艰辛事育兼尽。后子康世入庠。历节六十载。康熙二十二年旌表。
　　黄氏　宁化官试贞妻。嫁一月而寡，年仅十九，历十余年。立夫弟子懋泽为嗣。至七十四岁卒。康熙二十二年旌表。
　　雷氏　宁化诸生阴继善妻。夫死，值变乱，氏幽苦抚孤，年八十卒。二孤皆籍诸生。
　　邱氏　宁化巫大忠妻。年二十二大忠卒，抚孤士选，为娶妇罗氏。士选复夭，遗孤近斗。姑媳相依为命。后近斗为诸生。
　　谢氏　年十七适宁化赖钦化。钦化病革，以母老家贫为讬，氏坚任不辞。或有讽其改志者，氏辄唾骂之。年六十六卒。
　　黄氏　宁化伍云路妻。夫亡子幼，贫无以自立，或劝其改适，氏誓死鞠孤，年六十五卒。
　　陈氏　宁化周国烈妻。国烈以寃死于赣，氏罄产归夫榇。时有负夫货约值三百金，或令其鸣官，氏曰：“吾以年少新寡，与驵侩诘是非，即得三百，身不值一文矣。”贫苦日甚，两姓互谋夺其志，且劫制之，氏痛哭自缢，以救免，究以忧损而卒。
　　伍氏　宁化人，南海丞巫如衡继室。如衡署苍梧篆，城陷而死。氏矢志育孤，以节闻。
　　罗氏　宁化徐寿隆妻。夫亡，族人有谋夺其志而毒其孤者，氏以死自誓，乃得免。次子明登顿夭。长子又靖补诸生，复亡。育孙世祯瑸，皆有声庠序。年八十二而卒。
　　王氏　宁化黄家议妻。家议卒，孤方襁抱。寇黄通利其赀，袭城，首至其家，氏与孤远避，乃得免。而家亦中落，食贫茹苦，不以楛菀改度。
　　伍氏　宁化黄家琼妻。年二十八，夫与子相继亡。氏毁容茹血者三十余年。念三世荒坟久后必缺羹黍，因收骸葬祖茔旁，请于族，乞官立碑为记。邑令祝文郁题其墓表，过者无不贤而哀之。
　　伍氏　宁化谢宪璞妻。夫死，遗孤维翰，氏厉志苦守，教子成立。
　　伍氏　宁化王三楚妻，夫死守节。
　　阴氏　宁化王琏妻。琏死，氏苦守数十年。
　　王氏　宁化张万启妻。夫殁，养庶姑，鞠幼子，以节孝闻。
　　杨氏　宁化诸生伍建中妻。夫死，守节。子日昌籍诸生。
　　阴氏　宁化伍嗣毅妻。年二十一而寡，誓不再适，事继姑尤孝谨，教孤子有成，守节四十二载。康熙四十二年旌表。
　　伊氏　宁化雷祖赐妻。赐殁，无嗣，氏年二十一，纺织养姑，为夫立后，历节三十三载。康熙四十二年旌表。
　　伊氏　宁化李如云妻。年二十三而寡，抚孤子挺南，长，游于庠，复夭。同媳抚孙，历节三十年。康熙四十八年旌表。
　　雷氏　宁化张永泰妻。夫殁，氏年二十二，誓以死殉。妯娌劝之曰：“子死，遗孤谁乳？二老谁依？”乃忍死以事舅姑，抚孤子，守节三十年。康熙四十八年旌表。
　　阴氏　宁化伍奏勋妻。年二十八夫卒，养姑抚子，历节三十三载。康熙五十四年旌表。
　　李氏　宁化黄维晃妻。夫殁，氏年十九，引带自缢，以救免。姑谕之曰：“汝方娠，盍为嗣续计？”乃从命，育孤成立，历节四十载。雍正三年旌表，入节孝祠。
　　王氏　宁化庠生李挺南妻。年二十二夫卒，守志不二，事孀姑伊氏，克尽孝道，抚幼孤成立，苦节三十载。雍正九年旌表，入节孝祠。
　　阴氏　宁化吴淑鼎妻。年二十二夫卒，遗腹生子允绍，抚之成立，历节三十五年。雍正十一年旌表，入节孝祠。
　　曾氏　宁化黄维峤妻。维峤客死，屏当奁资，迎柩归。家贫，纺绩奉舅姑，以糠粃育子女，己则屡枵然也。以寿终。太史王步青为之传。
　　吴氏　宁化伊镠未婚妻。伊病笃，氏奉父命，视病言别，遂矢志不嫁，居小楼，趾不易方，苦守三十二年卒。
　　叶氏　宁化叶表女，适同里雷用春。用春卒，氏矢志抚孤；孤夭，抚孙，苦守六十余载。
　　李氏　宁化诸生黄钦桂继室。嫁十年而钦桂死，氏纺绩育孤，五十载冰操自矢。
　　曾氏　宁化吴正恒妻。夫死，家贫，奉姑育子，以节终。
　　刘氏　宁化巫士良妻。年二十二夫卒，翁相继没，外侮日至，氏隐忍存。孤子近赐为诸生。
　　谢氏　宁化张善馨妻。张死，氏年二十二。时多劝其改适者，氏矢志育孤，竟以节著。
　　雷氏　宁化薛允吉妻。年二十七而寡，有欲夺其志者，微讽之，氏闻言大恸，以死自誓，绝不见人。年八十余而卒。
　　官氏　宁化吴荣相妻。年二十七夫卒，奉姑育子，纺绩终身。
　　黎氏　宁化伊舜逊妻。舜逊应省试，卒于寓，氏闻讣，痛不欲生，苦志育孤，以节终。
　　阴氏　适宁化巫永焕。永焕死，抚孤成立，冰操不二。
　　吴氏　宁化张运其妻。年二十六而寡，女红度活，课子善谦籍诸生。
　　张氏　宁化雷万宪妻。宪死，氏年二十一，奉老姑，哺幼子，守贞四十余年。
　　巫氏　宁化庠生雷秉义妻。夫卒，守贞不嫁。秉义弟秉刚、秉章相继夭，妻谢氏、阴氏俱以不胜哀死。秉义父旋没，氏与其姑伍氏，茕茕相依，人皆哀之。
　　伍氏　宁化王汝霖妻。年二十六夫死，为夫立祧，以节著。卒年八十九。
　　官氏　宁化诸生吴恩振妾。夫死，苦节三十七年。
　　黄氏　宁化陈有印妻。年十八而寡，守节四十余载，冰操凛然。
　　俞氏　宁化巫国宪妻。年十六归巫，二十一而寡，足不逾阈者四十余载。乾隆十四年旌。
　　雷氏　宁化谢朝鼎妻。青年矢节，事姑至孝，抚孤子谢馨方五岁，训课成立。祀节孝祠。
　　黄氏　宁化雷宁泰妻。夫死，守贞五十六载。乾隆三年旌表。
　　阴氏　宁化黄时麟妻。夫死，氏年二十三，事老翁，育孤子，以节闻。乾隆五年旌表。
　　王氏　宁化阴养善妻。夫死，孀居四十九年。乾隆七年旌表。
　　邱氏　宁化官大墉妻。年二十一大墉死，遗孤日度在孕，氏忍死哺孤。日度又夭，与媳邱氏相依为命，人称双节。乾隆九年旌表。
　　官氏　宁化诸生雷常绪妻。十八岁归雷，二十四岁而寡，矢志抚孤。卒年八十有四。
　　张氏　宁化伊王臣妻。王臣死，氏年二十五，荼苦四十五载，人称其节。
　　阴氏　宁化诸生雷羽威妻。年二十三夫死，励节四十一载，人无间言。
　　黄氏　宁化诸生罗文成妻。文成死，氏年十八，遗孤在抱。继姑欲夺其志，氏曰：“从一之义，闻之稔矣，如必相强，有死而已。”卒以节终。
　　雷氏　宁化诸生吴淑昌母。年二十八而寡，育三子，克底成立。长嗣淑昌复不禄，妻雷氏年二十四，抚遗孕，与姑冰雪齐清。
　　伊氏　宁化罗登相妻。登相商于外，道死，氏年二十三，期以身殉，念姑瞽无依、子幼谁哺，乃忍死守贞，荼苦数十载。
　　刘氏　宁化诸生伊志行妻。年二十五夫死，励节育孤。卒年九十二。
　　阴氏　宁化张良仲继妻。嫁甫一载而寡，矢志育前妻子，足不履庭者三十余年。
　　吴氏　宁化伊为城妻。年二十六而寡，励节抚孤。孤卒，抚孙，哀痛扶孤，人皆钦之。
　　施氏　宁化黄成务妻。夫死，氏年二十四，纺绩育孤，以底于成。
　　吴氏　宁化诸生薛荣妾。夫死，吴年二十二，或劝之改适，吴持刀欲自杀。卒以节终。
　　李氏　适宁化吴日暄。年二十一夫卒，事舅姑，育幼稚，冰操凛然。
　　阴氏　训导阴永康女，年十九，适同邑伍嗣宽。嫁六载而夫死，冰霜比洁，人咸服其贞操。
　　张氏　宁化杨向日继妻。向日卒，氏年二十七，纺绩度生。至年六十，乃泣告夫族曰：“老妇死沟壑不足惜，如祖宗血食何？”族人嫌其贫，无应者，不得已，立养子为嗣。年七十余，髪黄齿落，罕至外庭。
　　聂氏　宁化黄允富妻。年十八于归，二十四而寡，持家政，育幼孤，卒完其节。
　　雷氏　宁化谢崇妻。崇沾恶疾，不可治，家极贫，令其改适，氏痛哭不从。及夫终，纺绩育子，年六十八。谢学博赠匾云：“贞徽立懦”。
　　巫门四节　宁化巫景云妻陈氏，年二十七夫卒，抚孤，孤夭，抚孙。景云弟寿利、寿永、锺秀相继殁，弟妇罗氏年二十五、陈氏年二十三、朱氏年二十一，俱坚贞守志，白首完操。
　　沈氏　清流庠生伍经国妻。年二十九夫殁，奉姑抚子，苦节五十余年。
　　雷氏　清流余士昭妻。夫殁，年二十一，守节育孤不二，厥志垂五十二年。
　　裴氏　清流庠生余荣妻。年二十七夫亡，矢志贞一。卒年八十二。
　　张氏　清流人，闽县训导王协继室。夫亡，张年二十六，抚孤及孙并列于庠，至六十一岁。
　　王氏　清流举人余石麟妻。二十一而寡，事舅姑，抚幼子，守节六十年。
　　刘氏　清流童亨妻。十五适童，二十九而寡，孝养舅姑，育三孤成立。卒年七十一岁。
　　黄氏　清流庠生伍来昙妻。夫亡，年二十八，奉姑抚子，事育兼尽。卒年六十。
