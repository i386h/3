<!-- { "loadSidebar": true } -->
　　月泉书院【在县西北二里】　万歴金华府志宋政和三年浚泉构亭咸淳间令王霖龙建月泉书堂立朱吕二先生祠于泉亭西北元置书院山长后废明嘉靖五年知县毛凤韶建正堂绘二先生像祀之且令邑庠生肄业其中【久圯】
　　东明书院【在东明山之阳】　万歴金华府志宋景濂与其徒方希直讲学之所
　　汤溪县儒学【在县治西】　嘉靖浙江通志明成化八年知县宋约建【吴寛新建汤溪县儒学记成化庚寅知金华府南海李侯嗣以汤溪置县既得请知县胙城宋君约有事于学校相地于县治西一里而近曰官山壬辰秋爰兴厥功凡为明伦堂东西斋为庖厨为射圃亭若干楹又以学必有庙为大成殿为两庑为宰牲房若干楹门墙严深堦庭髙广凡所创建举皆如法又明年而功告完遂选民之俊秀者充其中而置书籍缮器用以为讲习之资托予文以为记予惟汤溪县之新者也汤溪之民民之新者也譬若防子然始而训之以正言示之以正事自然一言一行皆趋于正久之习与性成而终为贤人君子之归以之出而用于天下国家无弗可者也夫有人民而不能教之与未教而遽责其人皆非也故尤不能无望于为师儒者】万歴金华府志嘉靖四十五年知县乐金重修【唐汝楫为记】汤溪县志万歴二十七年知县林云龙修明伦堂【徐用检为记】三十年汪文璧修启圣祠聚奎亭崇祯十二年知县罗洪基邑人刘文敬重修
　　国朝康熙三年知县柯弼十八年知县陈献图二十四年知县谭国枢四十四年知县殷式训四十七年知县杜光先相继修
　　射圃【在学东】名宦祠【祀宋约秦延黙二人】乡贤祠【祀龙邱苌以下五人】社学【在县南】
　　衢州府
　　衢州府儒学【在府治西】　嘉靖浙江通志衢自唐建学于今所宋宣和二年兵燬守髙至临重建【髙至临重建衢州府学记衢之学舎最宏壮依郡山西隅山形如龟四趺盘峙大成殿坐右后趺之南丙向学殿西稍下移向为巽宣和庚子冬方腊窃发陷睦歙杭次年陷婺衢处独衢遭焚劫尤甚尺椽片瓦荡然无遗朝廷以至临有守信复衢效命为守至则招集创余开瓦砾俾各辨居界公私作茇舎扶持完养累月乃苏将欲化民成俗教养人材因谋诸众而士之抱英伟者愿共力成之初造大成殿次造堂斋阁及庖湢之所靡不周僃共力之士卢定叶公弼张因吾防徐惇礼柴邦宪陆逹虞大一沈术沈镐徐执刚教授钟燮实董其成】元初又燬至元十五年教授吴安朝为屋庙址之上以祀孔子曰燕居二十一年教授徐梦龙建庙庑【方逢辰重建衢州府儒学记教授徐君梦龙以癸未秋来莅学事明年乃兴作整刷庙前为轩庭四楹为大门八楹又明年作两庑东西各十有四楹即燕居为讲堂堂之东西挟以斋舎各三楹外为櫺星门周为垣墉丁亥讫事诸生于是请记予惟学校三纲四维之所自出所以维持人理以撑柱天地者也故其选任至重今之禄仕者率以为冷曹而舎之徐君挟其英华果锐之才足以行其志然不以用之他曹而求自试于斯文之地此其所见已拔出流辈今以三年之勤卒能易榛葬而宫墙之厥功隽矣哉】大徳八年通判帕克台罗丹修庙学【郑鸣凤为记】衢州府志延祐七年治中讷古伯修【洪焱祖为记】至正六年总管白景亮重修明年同知崔思诚成之【郑汝厚为记】明一綂志洪武初重修治衢州府志正綂三年同知张琛重建大成殿十二年知府白琮建号房十四年同知彭瑛建观徳亭衢州府志景泰七年知府王髙天顺六年知府唐瑜相继成之【吴锡为记】成化十九年知府李汝嘉重修【章懋为记】嘉靖十年知府李遂改建明年推官刘起宗成之三十九年知府杨凖隆庆三年知府汤仰修万歴五年知府陈涧修建明伦堂【赵镗为记】三十四年同知朱朝望改建【金学曽改建衢州府儒学记郡学自唐歴宋庙貌如昨嘉靖中克斋李公来守是郡议稍迤而右以迎江常二水之合寻以选擢行嗣公者失公之意改西向迄今近七十年使吾夫子背辰向夕光景不耀万歴甲辰朱公朝望丞于衢下车谒庙憬然曰向阳明背幽关制尔乃易南而西堂髙而庙下可乎集卿大夫士庶耆老肇举迁改鸠工集材不逾时获贞珉二焉一即唐李公重新郡学碑记一即治乙卯太守饶公所撰诸乡贤行略越旬庙貌崇矗丹碧黝垩焕然一新再越旬两庑就堂斋饬泮池涟漪重门平直登髙眺逺浮流襟带可俯而挹也】四十四年推官荆茂实修【徐可求为记】天启五年知府舒崇功重修崇祯元年知府蔡三复成之【汪庆百为记】十四年知府张文达重修明伦堂造尊经阁
　　国朝顺治七年兵道李际期知府韩养醇重修【徐应秋为记】十七年知府袁国梓修【余恂为记】康熙三年推官孙鲁十年守道梁万防三十三年知府王文锦三十六年知府张濬先后继修四十七年知府杨廷望重建【车徳辅为记】
　　射圃【在明伦堂东今改为崇圣祠】名宦祠【祀江逌以下二百七人】乡贤祠【祀徐安贞以下三十六人】
　　柯山书院【在烂柯山右】　治衢州府志宋宣和间郡人毛友子幵郑可简子待问隠居不仕筑室梅岩扁曰梅岩精舎郡人徐霖仕于朝道不合归隠著书郡守游钧建柯山精舎延霖开讲士友羣集景定壬戍郡守谢奕中复请衍圣公孙孔元龙为山长后燬于宼丁丑山长徐天俊重建明年改为柯山书院衢州府志景定间徐囊以监察御史辞禄养亲率众重兴【久圯】
　　清献书院【在拱辰门外二里】　续文献通考宋咸淳中郡守陈防请于朝即赵抃故居立书院因以抃谥扁焉西安县志明天顺三年参议髙某郡守唐瑜重建成化间郡守李汝嘉增修治己未郡守沈杰立祠主祭后祠迁于城北书院遂废
　　衢麓讲舎【在郡治北】　衢州府志明嘉靖戊戍李遂来守率六庠诸生发明心学联以讲防士民欲承公教构讲舎
　　孔氏家庙【在郡城南】　明一綂志宣圣四十八代孙袭封衍圣公端友从宋髙宗南渡赐居衢州绍兴六年诏权以衢州学为家庙宋史髙宗纪绍兴八年赐衍圣公孔玠衢州田五顷奉先圣祠事治衢州府志寳祐乙卯郡守孙子秀请于朝建庙城北菱湖之上后燬迁城南衢州府志明永乐初礼部尚书胡濙奏迁庙于郡城崇文坊治初知府张俊重修【罗璟为记】嘉靖浙江通志治十八年知府沈杰请官其嫡孙世一人为五经博士主祀事正徳十五年巡按御史唐凤仪疏徙府治后即故县学址为之【谢迁为记】博士嵗率其族祭荐如曲阜
　　国朝康熙二十一年总督李之芳重修【李之芳重修孔氏家庙记自唐开元后郡邑皆立孔子庙嵗时奉祀至于今不废而为孔氏家庙者独曲阜与衢州耳曲阜之庙六飞时巡恒循汉世祖明帝故事而宗子之承祀者爵列公侯庙堂车服礼器多存古制瞻仰者如游三代之世尚矣衢之有庙肇自宋数百年来东南之士不克登洙泗之堂者爼豆羮墙于焉是寄今】
　　【皇帝御极之十三年滇池弗靖闽孽继起之芳与大师驻军兹城先圣閟宫靡获宁晏今四方既平百废渐举爰进庶司以商妥侑于是圣裔五经博士孔行桢广为募助抚军藩臬以下咸捐赀庀材鸠工郡丞杨道泰董其役嵗壬戌八月之芳将班师武林来告成事因展敬庭庑仰惟先圣之道如日月之在天其于庙貌之盛衰固无与然而邮传道路之整弛入其境者觇治忽焉矧奕奕寝庙先圣之所凭依者乎天子方崇儒重道以昭示海内之芳参师帅之职保此海邦愿偕百尔君子共襄乌革翚飞以式观瞻且之芳生爽鸠氏之墟去邹鲁之乡不逺登斯堂也琴瑟管弦之声于是乎在使浙之士民观感薫陶将见风俗淳羙为天下先升堂观奥者宁必陟龟防而臻阙里哉】
　　家塾【在府城南】　衢州府志推官刘起宗以东岳祠废址建【邹守益为记】
　　西安县儒学【在县治西北】　嘉靖浙江通志旧在礼贤门外明洪武二年知县何忠徙县东治衢州府志洪武五年知县靳逹建堂斋射圃正綂间郡守白琮开拓重建衢州府志正徳十四年知县张润身迁于宋贡院遗址嘉靖二十三年教谕谭敷迁于祥符寺址【程秀民为记】三十八年知府杨凖重建明伦堂四十年知县俞大有迁启圣祠于明伦堂东万歴十七年知县许国诚修署县事推官陈三乐成之【徐一槚为记】二十四年知县蔡天相修【郑有年为记】崇祯二年知县贺康载重修【自为记】
　　国朝顺治十一年知县白拱微重濬泮池康熙七年知县李忱重修【叶南生为记】十年又修【徐之凯为记】三十年令鹿祐葺文庙建两庑明伦堂【朱尊修建西安县儒学记西安县学旧在礼贤门外一徙于城北再徙于贡院遗址复徙于大中祥符寺规制差僃自耿精忠逆命六师致讨屯兵于府郭久县学墙屋皆毁惟文庙仅存梁栋亦圯防进士鹿侯祐来知县事下车谒庙顾瞻太息乃豫为规画俾山农之产竹木陶人之治瓦甓锻冶之攻钉铰者咸得以其物输官抵井税储兴筑之具于是鸠工庀材士大夫学官暨其子弟咸率私钱为助首葺庙宇次营两庑次建明伦堂然后缭垣墙涂丹粉濬泮池种树庙庭经始于辛未之秋今年春二月成观者交悦颂侯之功侯曰未也堂虽成祠与阁未僃且曩时赐书未有存者经以载道而学舎无之其可哉乃购羣经疏义凡百余家纳之庙箧以示学者噫侯之用心勤矣夫三衢固仕国也昔之言经术者若郑灼之三礼刘牧徐庸柴翼之易徐晋王宏之春秋皆是西安产也西安之俗其君子敏于事士之志于学者不少特为兵与嵗所苦居无黉舎市无书肆其何所资以讲习焉得侯所购之书贮于学有不相观而善相恱而解辨其同异而博喻之者乎吾知教之所由兴必自西安始爰摭其本末而书之于石】射圃【在县东】名宦祠【祀张润身以下九人】乡贤祠【赵抃以下二十人】社学【七所四隅各一二在光逺门外一在通仙门外】
　　明正书院【在县治东】　续文献通考宋汪应辰及子逵寓衢郡守张嵲筑室居之后人即此建祠咸淳中赵孟奎重建
　　定志书院【在县学右】　衢州府志万歴中建祀赠给事张元都人士肄业其中【圮】
　　克斋讲舎【在龟峰之麓】　西安县志为郡守李公遂建明嘉靖甲子郡守郑伯兴同知薛应元通判夏寳重修邹守益陈九川钱徳洪王畿王玑尝防讲于此
　　青霞书院【在拱辰门外】　西安县志康熙间为总督李之芳建以为讲学之所【蔡启僔为记】
　　龙游县儒学【在县治西】　治衢州府志宋庆歴间始创文庙至和初县尉刘逹元建学后燬宣和七年令邵洪重建于县西元至元二十一年镇守千户周旺重建【徐伯彪为记】至顺三年逹噜噶齐彻尔克哷木重修【徐桂蟾为记】嘉靖浙江通志元末燬明洪武三年知县刘庚重建天顺四年知县王瓉修【商辂为记】治六年知县袁文纪复建于今所【谢铎为记】万歴龙游县志嘉靖二十一年火明年知县钱仕重建【自为记】三十八年知府杨凖知县甘用世重建文庙万歴四年知县凃杰翼以外垣建坊门三座六年知县江濯之撤文昌祠建阁又于泮池前濬两湖衢州府志万歴十二年知县鲁崇贤修【秦鸣雷为记】二十五年知县郁徳据二十九年署县推官王学孝县丞潘熙文相继修三十六年知县万廷谦修崇祯元年知县刘日曦修
　　国朝康熙七年知县艾朝栋教谕黄涛修【余恂为记】十二年知县许琯十九年知县卢灿先后重修【黄涛杨昶各有记】五十二年知县孟继祖重修
