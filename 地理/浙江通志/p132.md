<!-- { "loadSidebar": true } -->
　　吉祥桥　正德嘉善县志元至正间有张巨山者赀雄一乡生子曰巨森年十八喑哑不能言一日僧募缘建桥过其家巨山绐曰问吾子欲何为僧即诣其子问之忽应曰此桥吾家当独成巨山喜乃捐赀建桥名曰吉祥巨森由是能言万厯嘉善县志明正德中朱衮重修【孙恂吉祥桥诗架海为梁事若何分明神剑斫蛟鼍光涵半璧初三后影破连环二分过玉蝀横秋消宿雨金猊嘘雾散晴波凭谁移向高空外借与天孙夜渡河】
　　梅谷桥　万厯嘉善县志今为城濠板桥江吉建吉号梅谷故名筑城时适在濠上故撤其中易以板嘉善县志俗呼江家桥
　　华严桥　檇李诗系在嘉善北门外俗称虎塔车桥万厯嘉善县志洪武三年陆安三建治中里人诸政重修【孙恂华严桥诗黄昬溪上寂无喧渔艇归来竞后先风偃荻花欹醉笠雨昬江树湿炊烟瓮头緑螘时时满船尾金鳞个筒鲜不似姑苏愁絶夜乌啼月落晚霜天】
　　登丰桥　正德嘉善县志在便民仓前俗名大仓桥景泰四年建
　　见龙桥　万厯嘉善县志在南门外濠上万厯二年知县李仕华建【盛唐建见龙桥记嘉善号泽国环城皆水各门俱有木梁通往来独南门外则大通渠也商贾帆樯旦暮鳞集达官贵室楼船金鼓相望冲激易圮屡修屡易嵗甲戌邑侯李仕华来莅兹土邑人以病渉告公蹙然乃召居民徐鹤田轼沈林钱汝山四人亲赐巵酒俾任厥事以耆老王子行董率之募乡之好义者随力协济由是士庶欣然各捐赀以助事始于秋八月朔至明年正月落成于是居民咸曰桥成公之恵也盍命之名以识不忘乃刻曰见龙桥桥之侧濬井一日龙泉井葢公号龙田也】
　　瑞麟桥　嘉兴府志补在瑞麟乡故名去县治十二里旧名东桥
　　文虹桥　嘉兴府志补在瑞麟桥西北三里旧名虹桥倾圮已久义民沈葵重建去故址十余丈【吕防文虹桥诗瑞麟桥畔玉麟游西结文虹贯斗牛病渉已纾十室患芳名宜使万年留】
　　歩云桥　万厯嘉善县志在三店右成化十四年沈□等建【周鼎歩云桥诗孤村自成市酒幔两三家桥约中流壮田分别径斜淡沧通浦溆石井没泥沙落日停桡处高城西望賖沈鎜歩云桥夜泊诗石井塘隈小市防歩云桥外蓼花鲜轻桡载月随风渡乍送防鸿过远天】
　　北庄桥　治嘉兴府志在县治北二十里万厯嘉善县志嘉靖四十三年王宰重修
　　跨塘桥　檇李百咏考在嘉善县西北【张尧同跨塘桥诗路接张泾近塘连谷水长一声清鹤唳片月在沧浪】
　　海盐县
　　还珠桥　嘉靖浙江通志在县治东广舆记一名闻琴在伯牙台侧【朱彛尊鸳鸯湖櫂歌劝郎满饮黄支犀劝郎莫听花冠鸡闻琴桥东海月上乌夜村边乌未啼】
　　思鲁桥　明一统志在县治西南宋绍兴中建广舆记宋令鲁宗道既去邑人思之故名【陈善鲁桥遗爱诗肃简曾来宰海城一桥千载识徍名昔年耆老殷勤建今日居人自在行黄阁竟登台鼎地春风犹想诵声花封欲问清亷政流水中宵皓月明】
　　惠人桥　至元嘉禾志在县西一十歩宋绍熙间县令李直养重建旧名浮藻海盐县图经明天启初元樊重修
　　安仁桥　至元嘉禾志在县西一里半治海盐县志元至大年建
　　悦礼桥　海盐县图经县西一里四十歩东西跨河俗名广福桥亦名仓桥
　　白苎桥　治海盐县志县北八里治三年县丞徐谨重建
　　尚胥桥　治海盐县志县西一十二里海盐县图经元大德三年建明万厯四十三年知县何杲重修相传桥下有老蜯大如船月夜吐珠映烛数丈
　　璵城桥　海盐县图经在县西一十八里宋绍兴三年建明治中知县谭秀重建【张寜有记】
　　南化城桥　海盐县图经县西三十五里明成化中建【朱祚南化城桥记邑治西有潴水之泽曰贲湖湖心有庵曰南化城庵庵左右有土堰通行旅往来数溃圮庵僧德淳暨其弟子智昂谋诸里中长者易土以石以为长久计为梁虚其中通湖水之消长以杀其势庵之东以丈计者四十梁一十有七其西以丈计者如东之数梁一十有九以成化己亥夏四月落成】
　　西石桥　澉水志在鎭市西犒赏子库侧过桥南为永安湖路
　　望湖桥　澉水志在鎭西南五里北至澉墅西通永安湖东至海岸中分水脉至钱家港入鎭市
　　文会桥　海盐县图经县西北三十五里明嘉靖十九年建【钱芹文防桥记县治西北二都旧有董家堰桥在官塘东水陆往来辐辏莫详本始芹自髫年即所睹见大抵兴圯靡常其初官令塘长召乡民为堰桥以济渉其既则上下茍且毎嵗夏秋间风雨大作水暴涨桥倒塌民乃病渉予家近是桥世父两涯翁毎有兴建志不果嘉靖庚戌佥宪石屏胡公以督水利行县属县大夫云溪张公倡帖下僧某募縁邑中好义之士施舍有差予亦捐赀以成先志桥高三丈八尺濶一丈二尺长十八丈石砌环洞缭绕皆石栏经始于庚戌春二月工讫于冬十月名曰文会云】
　　凤凰桥　治海盐县志县东北一十二里旧名冯奥堰治二年县丞徐谨劝民王孟江建改今名石门县
　　万歳桥　至元嘉禾志在县东北一百三十歩跨运河俗呼南桥石门县志唐尉迟敬德建宋嘉定中徐令起宗重建西堍燬靳令一派重修
　　永安桥　治嘉兴府志在县东北二百歩俗呼北桥万厯崇德县志绍兴初建明正德中洪令异修万厯间圯修者低其柱数尺
　　国朝康熙十年重建邑绅曹广易以石
　　太平桥　嘉靖浙江通志跨城南河万厯崇德县志俗呼平桥在万歳桥南五十余歩正统间焦令寛重建
　　包角堰桥　至元嘉禾志在县南一里正德崇德志宋寳庆间建明正统六年重建俗呼南三里桥
　　国朝康熙六年邑人夏方昊督建
　　松老桥　正德崇德志治九年徐华重建万厯崇德县志隆庆初朱令润重建
　　彭河桥　治嘉兴府志在县西河五里万厯崇德县志成化间沈丞让重建嘉靖末圮万厯己酉靳令一派复建
　　崇义桥　石门县志在学东叶鋹建
　　王过此桥　万厯崇德县志康王南渡金兵追之土人曰王已过此故名
　　下马辇桥　万厯崇德县志康王南渡下马于此故名
　　德芳桥　治嘉兴府志在县西七里昔呼为和尚桥正德崇德志天顺间俞荣建因以字名
　　望仙桥　治嘉兴府志在县西南五里【周鼎望仙桥诗望望秦山东海边为予青近画栏前水寒千尺长虹卧云暖双成彩凤鶱高出马头登晓栈低回蛾黛扫秋烟归来题柱青云客望重如山履坦然】
　　东高桥　万厯崇德县志成化间钱浩建嘉靖间浩孙思孝偕侄懋新筑桥以济不通今呼曰钱家桥平湖县
　　海上三闗　乍浦九山补志海上三闗之设始自明嘉靖丁巳三十六年倭防稍平乃设闗固守于是海盐澉浦乍浦分设三闗水寨在海盐者泊白塔港为中闗在乍浦者泊西海口为下闗在澉浦者泊黄道庙为上闗隆庆己巳三年革海盐澉浦二闗止留乍浦一闗
　　龙门桥　平湖县志在儒学左又名儒林桥
　　三登桥　治嘉兴府志在县西一百歩南北跨河鲁氏兄弟詹詧訔先后登进士故名
　　梯云桥　明一统志在县治西一里
　　汉水桥　治嘉兴府志在县前一十歩元至正间建
　　望云桥　天啓平湖县志在县西南二百四十二歩邑人陈日章建
　　凝瑞桥　在县治前
　　国朝雍正八年冬知县方以恭捐建
　　吕公桥　在啓元门外东北龙王堂侧
　　国朝康熙三十二年知县吕犹龙募建
　　汉异桥　平湖县志在十七都有冯异将军庙距桥里许为大树村多冯姓
　　广福桥　治嘉兴府志在县东北二十七里平湖县志广陈普照寺后知州陆子厚建【张寜重建广福桥记广陈鎭其上高亢燥烈唯中界一水限南北自古尝建桥于斯年久圮頺民病其渉普照寺僧翠峯与其徒聪偕士人具其事以告前广德州知州陆子厚告其母王氏乐施已资二百二十两于成化十六年七月鸠工复建斯桥于前所不终歳而成题曰广福桥】
　　广济桥　治嘉兴府志在县东北二十六里天啓平湖县志俗名寺桥在广陈普照寺前邑人陆序建
　　筠翁桥　嘉兴府志补在县东北三十里明治间袁可筠鼎建乡人德之桥亦由名【沈炼筠翁桥诗淡水何弥弥厉渉须苦匏中流拍浮者瞿瞿呼亦劳筠翁抱深隐累石梁其臯梁成势雄伟屹如山冠鳌参差几百尺凌虚控云涛赤栏月钩小影落鱼龙逃方隅往来通行人日滔滔褰裳免艰勚歌謡徧儿曹尝闻蔡君谟洛阳横海潮又闻乡逸士絶流远巨艘较翁此营作济川俱足褒能声与义闻今古相争高】
　　继筠桥　嘉兴府志补在筠翁桥东百歩可筠仲子璲建
　　普济桥　普通桥　平湖县志俱邑人姚松石建【顾充题姚氏桥碣浙以西当湖为岩邑东受檇李武原诸水唯鹉湖最大鹉湖疏为支流唯北津最大非石梁梁之歳歳为褰裳濡轨之患松石姚公一力建普济普安普通三桥剏义举也其一以版筑故废矣而其孙郡丞楫博士应焌置题名碣于祠之堂昭祖功也勒石记题俾永勿失永世守也济众之仁承先之孝祖孙有同美焉】
　　桐乡县
　　惠民桥　桐郷县志在县署前明正德九年改建旧名望寜
　　登隽桥　治嘉兴府志在儒学东南桐乡县志明成化二年移建旧在西名德辉桥
　　便民桥　桐乡县志在皂林鎭东明正统初建天顺时邓镛创改石桥【吴昂便民桥记宣德间庐陵周文襄忱抚浙西以兴革利害为己任乃建为桥民甚便之名之曰便民歳久木坏危不可渡天顺改元之冬通判事临川邓镛孟宣督赋桐乡次于皂林见而恤之乃易甃以石为久远计知县事张泰县丞邓玭董其事不逾时而桥成其长一百九十尺高加其濶之六尺下为环洞长比上杀四之三有奇于是有事往来者无阻溺之患而咸喜其便予曰此惠政也不可以无记故书】
　　秀溪桥　治嘉兴府志在皂林鎭驿西桐乡县志明永乐十三年建
　　国朝康熙九年冬重修【汪文伯秀溪桥夜渡诗才过青暾日已曛芦花刺艇乱鸥羣桥边古戍闻人语蓬底篝灯照水纹寺角半分遮岸树钟声欲渡隔溪云霅川访旧成来往独坐空斋惧寡闻】
　　万春桥　明一统志在县治西北宋淳祐初建语儿桥　桐乡县志春秋时夫差督兵拒越此地有生子即能言者因名其溪为语溪
　　覩谷桥　治嘉兴府志在七都桐郷县志即长水塘宋时有覩谷里故名嘉兴府志一名都斧桥
　　兴德桥　治嘉兴府志在青鎭上有楼亭又名花桥【宋文恪青鎭兴德桥记许君廷用以将军之符来守乌青鎭居闲或徘徊里巷视民缓急之宜而以兴德桥坏实艰于渉乃发私槖而重建焉时至正乙亥冬十一月也兹邑燬于兵厯五寒暑矣业薄民散问巷索然昔之所见一无复有矧兴德桥居市之半分三洲一水之间行旅憧憧临流而返几何人哉然未有以济川之功为已任者今将军不谋于人鸠工僦佣购财辇石飞梁阁道举复其旧其善政可记也许君名信廷用其字】
　　茅家渡　桐乡县志在皂林塘东四里宋置官渡嵗课浄利钱元明以来革之听民自便
　　国朝因之












　　浙江通志卷三十四
<史部,地理类,都会郡县之属,浙江通志>
　　钦定四库全书
　　浙江通志卷三十五
　　闗梁【三】
　　湖州府【乌程归安二县附郭】
