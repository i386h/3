<!-- { "loadSidebar": true } -->
　　上谕国家之设闗税所以通商而非以累商所以便民而非以病民也朕抚驭寰区加惠黎庶惟恐民不能上达近闻闗者往往寄耳目于胥役不实騐客货之多寡而止凭胥役之报单胥役于中未免髙下其手任意勒索饱其欲者虽货多税重而朦蔽不报者有之或从轻重报者有之不遂其欲虽货少税轻而停滞闗口至数日不得过是以国家之额税聼猾吏之侵渔以小民之脂膏饱奸胥之谿壑司其事者竟若罔闻知乎又闻放闗或有一日止一次者江涛险急河路窄隘停舟候闗于商民亦甚不便嗣后闗者务须秉公实心查騐过闗船只随到随查应报税者纳税即放不得任胥役作弊勒索阻滞以副朕通商便民之意至于崇文门收税及分派各处查税之人亦有多方勒索分外苛求之弊京师为四方辐凑之地行李络绎岂宜苛刻滋扰监督尤当不时稽察杜絶弊端尔等若不遵谕防经朕访闻定从重治罪特谕
　　雍正二年十一月初四日钦奉
　　上谕各省兼管闗税之巡抚凡商贾贸易之人往来闗津宜加恩恤故将闗差归并巡抚以巡抚为封疆大吏必能仰承徳意加恵商旅也但各闗俱有逺处口岸所委看管之家人贤愚不一难免额外苛求及勒取饭钱等弊稍不如意则缚送有司有司碍巡抚之面狥情枉法则商民无所控诉矣嗣后着将应上税课之货物遵照则例逐件刋刻详单印刷多张各货店俱给一纸使众人知悉其闗上所有刋刻则例之木榜务令竪立街市使人人共见不得藏匿屋内或用他纸掩葢以便髙下其手任意苛索立法如此自能剔除弊端但尔等受朕委任之重尤当仰体朕心遴选诚实可信之人以任稽查之责必期商民有益方为称职特谕
　　雍正七年二月二十三日钦奉
　　上谕各闗开放船只之处向例有部颁号簿以便稽查兹闻各闗另设私簿征收惟于报部之时始将号簿挨日填造其意以水路船只往来多寡不齐若据实填簿则不能逐日有征收之数目恐干驳查是以设法匀派填造如此则簿内全非实在数目与商船过税串票毫不相符殊非政体且凡事据实则可以无弊作伪则弊窦丛生今既任意匀派填造则号簿亦为虚设矣嗣后各闗于部颁号簿务须据实填写如无船只过税之日亦即注明不得仍蹈前辙如敢故违定行严加议处该部亦不得混行指驳致滋弊端特谕
　　雍正七年四月户部为遵
　　防查议事议覆浙江总督管巡抚事李卫题称浙省南北海三闗向照旧例征税其间有与部颁则例不符之处皆厯来通商寛恤相沿已乆兹准部行令将现行征收则例彻底清查据实陈奏查核后将条例颁发各闗刋榜晓示永为定例行据各闗造送清册并声明北闗则例粮食向来止征船料所有嘉湖二府解省南粮并民间进闗完纳漕粮以及租米等项原非商贩其船料一槩免征又濮院王庄防因闽粤江右各省商人凡属大起恐其航海越渡故特寛减以示招徕其本省店铺以及零星擕带者皆照纺防一例征输又比则科税而有加倍者以货本稍贵之故恐日乆弊混可否将比例免其加倍止照正数征收理合请
　　防勅部查核议覆行知将条例颁发刋榜晓示等因查浙省南闗现在征收各项则例北闗现行减例并货物比例及海闗各口征收税银事宜原刋估单则例据该督李卫造册题明【臣】部逐欵较对原颁则例与现行比例均属平允果无寛减市恩亦无滥加病商应行该督转饬管闗各员将则例比例均刋木榜竪立闗前务使众商共晓咸遵按则征收着为定例至北闗粮食止征船料嘉湖两府南粮并民间完纳漕粮租米等项原非商贩其船料一概免征濮院王庄防既经寛减所有零星擕带照纺防一例征输又比则科税而有加倍未免轻重不均亦应如所请免其加倍止照正数徴收一并刋载例内遵行庶奸蠧无侵渔朦蔽之弊而商民永沐均平之恵矣奉
　　防依议
　　雍正十三年十一月户部为请除闗吏役之积弊以便商旅事内阁交出总理事务王大臣等议覆詹事府少詹事许王猷奏称各闗刋刻木榜奉行不实间有未曾设立者亦有书写小字悬之僻处者往来商贾无处覔看胥役因得额外多取请
　　勅令各闗监督务须遵照设立并大书立于闗口使商贾一见了然等语查各闗应纳税课例应刋刻木榜大书设立闗口使商贾一目了然吏胥无从额外苛索立法原为周宻乃监督与吏书皆恶其害巳奉行不实或竟不设立或书小字暗置僻处均属不合应照所奏交部通行各闗嗣后务须遵照设立并大书榜示违者该督抚即行题叅治罪又据奏称各闗巡役每于商贾未行纳税之时先索饭钱少不满欲即故意留难水次则波涛惊险陆路则风雨暴露商贾苦于守候任其勒掯请
　　勅行严禁等语查商贾未行纳税之前胥吏先百般苛索系实有之事应照所奏交部通行严禁违者巡役计赃论罪监督一并处分其往来行客及肩挑歩担不应纳税者听其竟过不得借端需索又奏称近闗前后数里之内多设巡役栉比搜求或以騐票为名或以查检漏税为辞需索饭钱阻滞行旅应请
　　勅令嗣后除岔路小口仍准巡查外其近闗前后巡役悉行撤除以息烦扰等语查商贾载货至闗既经照例上税原不必数番查騐若于前后数里之内多设巡役自必重重苛索应照所奏交该部通行各闗除岔路小口准设巡查外其近闗前后滥设之巡役悉行撤除违者叅劾治罪又奏称巡抚以家人为耳目每派往闗口意在觉察而不肖属员朋比奸猾胥役倚为防符借势勒索横作威福请
　　勅令督抚专任属员以时觉察不得叅杂家人致滋弊窦等语查各省督抚兼管闗口原令慎选属员经管而委员之外又派家人者葢以属员或未深信故复令家人巡查应听各该督抚照旧派遣但毋得纵容生事滋其所委管闗之员仍行不时查察毋得任其苛索侵渔可也奉
　　防依议




　　浙江通志卷八十六
　　钦定四库全书
　　浙江通志卷八十七
　　钱法
　　自句践冶铜于越浙省铸钱于是乎始唐宋以来临安湖睦诸州置监设官具有条制厥后钱钞竝行而厯久滋弊
　　国朝因时制宜设局鼓铸采前人不惜铜不爱工之说模笵既精而又申严私铸销毁之禁利民足用可爲万世法矣志钱法
　　尚书禹贡扬州厥贡惟金三品【孔安国传金银铜也】
　　汉书食货志太公爲周立九府圜法黄金方寸而重一斤钱圜函方【注外圜而内孔方】轻重以铢【注金以斤爲名钱以铢爲重也】故货宝于金利于刀流于泉【大学衍义补谓之泉者言其形如泉文古钱其形即篆泉文也后人代以钱字古者宝龟而货贝至太公立九府圜法始用钱代贝或曰泉或曰布布取宣布之意泉取流行之意其实则一而已后世之钱其形质外圆内方始此谨按货币之设有三珠玉爲上币黄金爲中币刀布爲下币刀布古钱之别名也通鉴纲目云黄帝作货币路史云轩辕氏伐山取铜以爲刀货是黄帝时业己铸铜爲币而世远难稽班固汉志云凡货金钱布帛爲用夏殷以来其详靡记然则夏殷不过铸金爲币而铸钱之始当自太公爲周立九府圜法也】
　　越絶书姑中山者越铜官之山也越人谓之铜姑渎六山者句践铸铜铸铜不烁埋之东坂
　　水经注杨亭东有铜牛山山有铜穴三十许丈穴中有大树神庙山上有冶官山北湖下有练塘里呉越春秋云句践冶铜锡之处采炭于南山故其间有炭渎句践臣呉王封句践于越百里之地东至炭渎是也
　　史记平凖书汉兴爲秦钱重难用更令民铸钱【汉书食货志铸榆荚钱注荚钱重三铢文爲汉兴通典高后二年行八铢六年行五分钱注径五分所谓荚钱】至孝文时荚钱益多轻乃更铸四铢钱其文爲半两令民纵得自铸钱故呉诸侯也以即山铸钱富埒天子钱布天下而铸钱之禁生焉【盐鐡论文帝时纵民得铸钱呉王擅鄣海泽钱布天下故有铸钱之禁】
　　西京杂记文帝时呉王亦有铜山铸钱故有呉钱微重文字肉好与汉钱不异
　　呉兴掌故铜官山下有两坎名铜井深数丈方圆百丈即呉王采铜之所白杨山上有两穴爲采铜处
　　太平寰宇记铜山高一千三百尺在安吉县东三十里括地志云呉采鄣山之铜即此石郭山在鄣南五里舆地志云昔呉采郭山铜以铸钱即此山
　　三国呉志嘉禾五年铸大钱一当五百【通典文曰大泉五百径一寸三分重十二铢】诏使吏民输铜计铜直设盗铸之科赤乌元年春铸当千大钱【通典径一寸四分重十六铢故吕定荆州孙权赐钱一亿钱既太贵但有空名人间患之大学衍义补后世铸大钱始此】
　　资治通鉴呉赤乌九年呉人不便大钱乃罢之【册府元龟诏曰谢宏徃日陈铸大钱云以广货故听之今闻民意不以爲便其省息之铸爲器物官勿复出也私家有者勅以输藏计畀其直勿有所枉】
　　晋书食货志元帝过江用孙氏旧钱轻重杂行大者谓之比轮中者谓之四文呉兴沈充又铸小钱谓之沈郎钱钱既不多由是稍贵孝武太元三年诏曰钱国之重宝小人贪利销壊无已监司当以爲意
　　南齐书刘悛传建元四年奉朝请孔顗上铸钱均货议其畧以爲三呉国之关阃比歳被水潦而籴不贵是天下钱少非谷穰贱此不可不察也铸钱之弊在轻重屡变重钱患难用而难用爲累轻轻钱弊盗铸而盗铸爲祸深民所盗铸严法不禁者由上铸钱惜铜爱工也惜铜爱工谓铸无用之器以通交易务欲令轻而数多使省工而易成不详虑其爲患也自汉铸五铢歴五百余年而不变者明其轻重可法得货之宜若官铸已布于人使严断翦凿小轻破缺无周郭者悉不得行官钱细小者称合铢两销以爲大钱货既均远近若一百姓乐业市道无争衣食滋殖矣
　　隋书食货志梁初唯京师及三呉荆郢江湘梁益用钱其余州郡则杂以谷帛交易交广之域全以金银爲货武帝乃铸钱肉好周郭文曰五铢重如其文
　　【谨按五铢钱得轻重之中故通鉴纲目云用五铢无改者二西汉元狩五年后及东汉与隋皆终其世无改东莱吕氏亦云自汉至隋惟五铢之钱最爲得中故终不能易自唐至五代惟武徳时初铸开元钱最得其平故亦终不能易】
　　唐书食货志武徳四年铸开元通宝径八分重二铢四参得轻重大小之中其文以八分篆隶三体干封元年改铸干封泉宝钱径寸重二铢六分以一当旧钱之十逾年而旧钱多废明年以商贾不通米帛涌贵复行开元通宝钱天下皆铸之开元十一年诏所在加铸禁卖铜锡及造铜器者贞元十年州县禁钱不出境商贾皆絶浙西观察使李若初请通钱徃来而京师商贾赍钱四方贸易者不可胜纪诏复禁之
　　洪遵泉志会昌年扬州节度使李绅于新钱背加昌字以表年号而进之有勅铸钱之所各以本州郡名爲背文越州以越字在穿下浙西以润字在穿上
　　晏殊要睦州铜官山唐时于此置官采铜
　　【谨按浙江铸钱之官始于唐永泰元年刘晏充东都淮南浙江诸道铸钱使宋自开宝平江南之后江浙寻复置监系发运使兼提景祐二年始置江浙诸路都大提坑冶铸钱官一员以魏兼爲之元丰二年三司言江浙等路提坑冶铸钱官通领九路水陆巡按不周欲增一员分路提从之遂定爲两司至元祐元年从淮南提李深之请以坑冶铸钱通爲一司绍兴二十七年置提领诸路铸钱官于行在以户部侍郎荣嶷爲之元代钱钞竝行顺帝至元十一年浙省置宝泉提举司所辖有铜冶塲凡三各置提领大使副使一人明设布政使宝泉局大使一员后遂革除】
