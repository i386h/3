<!-- { "loadSidebar": true } -->
　　倪朱谟妻沈氏【杭州府志年十八归谟生子洙龙谟卒氏年十九家贫取给十指值竒荒作粥食姑与子而自防糠饼或糜汤度日敎洙龙成立郡县旌门】
　　叶履贞妻杨氏【钱塘县志生女一而履贞死族人使改适辄断髪毁容自誓已而思曰此辈利吾财尽散所有与族人究心内典防壻母沈大白妇赵氏亦早寡抚孤婚嫁事毕乐修净土与杨两相得也先是赵有中表姑金幼字李九嵗李殀时金父母相继没遗弟五龄誓不更适敎育成立依赵共居一室屏絶人迹者三十年顔其净修处曰三贞云】
　　李隆春妻徐氏【黄汝亨李节妇传十五而嫔越四年而孀埋其夫亟赴水防死矣姑捄之得出泣解之曰新妇欲从吾儿甚烈然从吾儿母吾儿更慰地下节妇为感动自是不言死孝养舅姑姑病羮股肉以进姑竟起从弟富春有幼子因告于宗祏立以为子】
　　陈氏三节【钱塘县志髙氏陈泰妻年二十二泰亡泰兄谦欲火泰棺廹髙他适髙截髪自誓乃止孤名宗仁娶于邵举子六嵗而宗仁卒时邵年二十五与姑共抚之髙年七十六卒邵年六十一卒后泰孙新娶妻许氏年二十三新亡亦守节五十年卒】
　　张一贤妻蒋氏【杭州府志夫卒蒋勤机杼不言笑者三十余年次女适汪茂枝茂枝殀女年二十余守孤忍死有母风崇祯时旌门】
　　刘烈女【毛先舒刘烈女传刘镇之女吴生嘉谏聘焉待年未行镇家楼临南新桥吴俗五月五日荡舟水嬉刘氏家楼望见之母以命女女不肯行强之乃出里有恶少年张某者从桥下窃见之张素以气力食闾里侮镇家贫无所惮夜遂逾刘氏短垣而入女惊以为盗衷衣起大呼镇及妻皆起擒得之张奴客数人闯入夺去遂为恶言蔑女女闻呜咽曰吾义不辱人言今横被诬即死犹可自明廼投缳死镇诣府以状闻是嵗崇祯十三年五月七日也张隂行金属词丁甲求微文若和奸者七字上府府案鞠曰和也法不当死一日丁甲暴病言曰我刘烈女也恶少年能杀我生尔更汚我死得请于帝矣丁甲头抢地俱碎食顷死知与不知尽以为烈女果秉节能为神也乡大夫咸诣中丞言状下其事司李竟以张抵罪题请起冡祠堂建烈女坊】
　　顾文秀妻王氏【孙治顾节妇传始文秀娶于郑有一子及娶节妇生二子文秀死时妇年十九二子方襁褓谓前子曰汝家上虞故巨族也汝祖徒杭汝父以诸生即世若不早为治生计两世魂魄不其馁而以遗槖悉畀之且言汝两弟吾辛勤十指可鞠勿以为念前子乃尽载入京数年以吏选授县尉道出吴淞遇盗殱焉节妇闻之子控当事缉巨魁斩之归益发愤教子补邑弟子孙大成用荐官中书武林顾氏于是乎始大】
　　傅氏三节【杭州府志庄氏傅元英继室明末游骑抵武林元英子与霖奉母庄及妻钱氏弟世祯妇陈氏同避兵于金家塍骑忽至家人竞走林樾中庄及钱独走江边骑追之庄跃入江钱亦随之陈稍后一骑猝及陈掷珠串祈免既入槖复以威逼陈大骂被创死人称傅氏三节】
　　陈潜夫妻妾二孟氏【旧浙江通志潜夫官御史明亡沈渊死其妻慨然从之妾亦把臂俱沈于河】
　　沈振杰妻黄氏【孙治黄烈妇传明末兵至被掳舟出陡门妇跃水死越五日尸出于河不顺流东去而西溯至家酷暑中顔色如生其夫抚尸而恸妇两目忽泪溢焉】
　　盛我凝妻李氏【钱塘县志明末戎马蹂躙氏被刼至武康之下溪湾俟其不备即投溪而死越一日尸浮于溪胸抱大石逆流二十里见者收其骸胸石不解有力者不能脱数日后传闻至家我凝往拜之石即下】
　　【谨按宋元以前列女见于诸书者槩从采录明代节孝旧志所载颇多备列则卷帙太繁缺略则姓氏湮没故事实卓卓者俱为立传其守志完贞确符年例而事迹略同者均列姓氏于后各邑仿此】
　　吴怡妻孙氏　　王葵妻周氏　　林万春妻陈氏朱登妻钱氏　　吴博妻殷氏　　陈纲妻张氏张妻钱氏　　张翥妻朱氏　　李登勲妻沈氏李鸾妻陆氏　　邹观妻张氏　　尚邦宁妻沈氏李钥妻彭氏　　刘万春妻方氏　刘洲妻周氏沈应科妻髙氏　胡有庆妻褚氏　胡万钟妻吴氏萧鳯妻唐氏　　徐彦鲤妻胡氏　何应聪妻郎氏范桂年妻钱氏　沈尚友妻徐氏　朱□妻顾氏顾双桥妻王氏　陆三谟妻印氏　朱珏妻傅氏
　　国朝
　　李士钤妻蔡氏【旧浙江通志士钤痛母丧呕血而亡蔡昼夜悲号竟扼喉以殉顺治间奉】
　　【防建坊旌表】
　　汪知元妻王氏【旧浙江通志知元早亡王年二十五奉舅姑训子卒年五十三】孙学敏妻杨氏【旧浙江通志年二十三而学敏卒事舅姑孝姑有疾尝割股以进而愈】杨士毅妻王氏【旧浙江通志年二十八士毅卒毁容茹素营舅姑训遗孤树骏成立年五十九卒　以上三氏俱康熙九年具题奉防建坊旌表】
　　王四姑【旧浙江通志王一鳯女字徐天禧未婚禧亡姑方十五岁在室守贞誓不二适舅姑遣媒劝其别字姑忧愤絶食而死康熙十年奉防建坊旌表】
　　王之辅妻邵氏【钱塘县志辅卒氏年二十八敬奉姑嫜姑亡常至姑墓攀木悲号洒泪着树树为之枯逾数年复茂人异之康熙十一年奉防建坊旌表】
　　卢贞女【钱塘县志全人聘为继室未婚全人死过门行三年丧上无翁姑下无子姓孤立守志夫有遗田十亩廵抚范承谟檄蠲其役卒后题请奉防建坊旌表】
　　胡万锐妻姚氏【旧浙江通志万鋭卒姚敎子具有法度守节四十年】
　　沈赞化妻杨氏【钱塘县志年二十二赞化死仅一女朝韲暮盐鞠其女归朱锡九守节三十余年卒　以上二氏俱康熙十二年奉防建坊旌表】
　　王寅妻茹氏【钱塘县志寅没于盱眙氏年二十五将娩闻讣擗踊号哭胎应声而堕则男也已复产一男盖孪生云家贫苦节敎子年六十七卒】
　　王徳隆妻凌氏【旧浙江通志氏盛年守节白首完贞以上二氏俱康熙十七年奉】
　　【防建坊旌表】
　　杨氏三节【题旌册杨之梃妻陈氏年二十而寡训其子及孙皆有成立年八十五卒杨之瑛妻朱氏年三十而寡至七十二而卒杨喆继室朱氏结褵三月而寡毁容截髪誓死守节康熙二十二年具题奉防建坊旌表】
　　李士谋妻胡氏【钱塘县志年二十四而寡事舅姑孝姑病瘵力抚幼叔幼姑后长大分已奁资完嫁娶康熙庚申秋大火比邻皆灰烬氏号泣吁天即风返灭火人谓孝感所至】
　　计功妻赵氏【杭州府志二十一岁夫亡生子超甫周嵗饮冰茹蘖奉侍两代舅姑生养死葬敎子义方卒年五十七】
　　程一桂妻赵氏【杭州府志一桂新安人业鹾居钱塘娶氏为继室氏年二十五夫亡守节妾戴氏一桂遗命改适戴不忍去甘同抚孤氏守节三十七年　以上三氏俱康熙二十三年奉】
　　【防建坊旌表】
　　汪起勲妻凌氏【题旌册年二十七而寡守节三十四年】
　　沈嗣英妻韩氏【题旌册年二十三而寡生子兆发才五月氏抚育藐孤守节六十四年】孙有光妻包氏【杭州府志年二十二夫亡一子长庚抚训成立事舅姑生养死葬苦节三十余年　以上三氏俱康熙二十五年具题奉防建坊旌表】
　　吴维翰妻沈氏【题旌册年二十六而寡翁姑垂暮子女俱幼氏孝慈兼尽黾勉持家守节二十六年】
　　李毓连妻季氏【题旌册年二十一而寡奉舅姑抚孤穉苦节四十三年　以上二氏俱奉】
　　【防建坊旌表见于旧册不详旌表年分】
　　谢懋俊妻吴氏【题旌册年二十一懋俊卒遗孤才五月伯氏欲夺其志终不许事舅姑尽孝子重纶亦以孝称守节五十年】
　　汪岳蕴妻马氏【题旌册年二十三夫亡氏有娠五月虑男女未卜继侄绍武为子后生绍良抚育两子无异视守节二十八年　以上二氏俱康熙三十三年具题奉】
　　【防建坊旌表】
　　施元龙妻孙氏【题旌册年二十八而寡遗孤贞珉才五龄氏奉衰翁甘防及子读书脩脯皆昼夜勤十指以给荼苦备尝氏祖姑徐夫婶经俱少寡守志人称一门三节氏守节四十余年康熙三十五年具题奉防建坊旌表　时钱塘被旌者有邵之鳯妻谢氏陈林苑妻汪氏胡元泰妻吴氏陈愚见继妻范氏徐恒泰妻蒋氏朱文镜妻戴氏旧册无考俱见施节妇节孝录】
　　孙秀姑【题旌册年十五归杨文龙幼未婚也文龙父鼎元以康熙三十七年子负贩之衢州秀姑与姑侯氏家居其邻有阎士积者素无行与其党胡起龙暴横里中三月八日侯卧病楼居士积突入室将犯之秀姑啮其指遂负痛逸去六月十六日秀姑独坐门内士积穴壁持其足秀姑惊走泣诉于姑因并及前事侯氏闻于地总邻人介士积诣杨谢比至侯愤甚掷茶盌击士积误中起龙起龙固袒士积者遂詈侯氏已又与士积踵杨之门辱之士积呼秀姑曰汝昼诉地邻夜将安诉吾不能致汝者非夫也秀姑饮泣慰姑先灯下自缝纫其衣下及裙袴毕饮卤死则十八日之夜也天方盛暑顔色如生数日不变里甲以贞烈鸣于官廵抚具疏请奉】
　　【防建坊旌表士积谕辟】
　　陈大经妻金氏【题旌册防稽人年十五归大经于钱塘甫一载大经贾于粤病卒氏号泣絶粒求死舅姑百方劝谕遂励志守节立侄学良为嗣至老不废织絍健持门户守节四十余年】
　　戴永昆妻吴氏【题旌册年二十而寡触棺流血不欲生舅姑谕止之苦节三十五年】金璐妻沈氏【题旌册年十六归璐璐以痘死氏孝养翁姑抚继子守节三十三年】朱树勲妻姚氏【题旌册年十九而寡勤十指奉两代孀姑甘防无缺及两姑继没力营丧葬守节三十二年】
　　胡宗稠妻沈氏【题旌册年二十五宗稠客死氏号恸奔丧拟蹈水以殉姑谕止之乃励节事姑勤蚕桑自给抚继子承祧苦节五十年】
　　杨徳宏妻余氏【题旌册年十六适徳宏结褵甫一载母丧未毕继以姑丧哀痛倍至无何徳宏患时症死氏勺饮不入口昼夜哀号而卒距徳宏之没十二日　以上六氏俱奉】
　　【防建坊旌表见于旧册不详旌表年分】
　　沈贞女【题旌册沈瑞春女许字范国章国章没有为女执柯者女闻截髪毁容键户自缢以救免祖姑王葺一尼庵居之旬日步归曰非所宜居也仍依母家独处一小楼勤蚕织以终老卒年六十三廵抚赵申乔具题奉防建坊旌表】
　　武氏三节【题旌册武孟防妻朱氏年二十五夫亡守节二十四年武闗义妻李氏年十六归闗义闗义客死氏挈幼子奔丧备厯艰险守节四十六年武光祖妻林氏年二十三夫亡事孀姑以孝称守节三十六年】
　　费彦甫妻袁氏【题旌册年十七而寡当明末寇盗充斥流离百折矢死靡他抚侄而侄殇依壻而婿死茕茕无倚守节五十四年】
　　汪廷枢妻吴氏【题旌册年二十六而寡训子啓嘉成立　以上五氏俱康熙四十四年具题奉防建坊旌表】
　　计贞女【题旌册许字陈玉桓桓没于闽讣闻女泣请往奠既至曰今日从一终矣桓家素贫舅姑老且病女日勤操作以供修随舅姑没家愈寠或日中未炊女卒无变志年六十余廵抚黄秉中具题奉防建坊旌表】
　　杨莲原妻俞氏【题旌册年十九产女方三日夫亡氏椎心絶粒舅姑劝谕乃继侄为嗣敬事舅姑勤十指自给后室遭囬禄囊箧益空子媳孤孙相继卒茕苦五十余年】
　　张裕善妻金氏【题旌册归裕善生二女裕善为庐陵丞留氏奉翁姑而已之任得瘵疾氏闻买舟往视而裕善卒扶柩归里时年二十四已而翁姑皆殁无继嗣依壻以终守节四十年】
