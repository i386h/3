<!-- { "loadSidebar": true } -->
　　风云雷雨山川坛　宁波府志元置城东甬东隅明洪武初改建府城南甬水桥东正统间知府郑珞增修
　　郡厉坛　嘉靖宁波府志在府城北门外一里【旧浙江通志以上三坛附郭不别置余县如制】
　　城隍庙　成化四明郡志在府东南二里握兰坊旧在府西南梁贞明二年始建宋嘉定九年摄守程覃奏赐庙额曰灵佑十三年燬守俞建创新之元至大二年又燬延祐七年重建明洪武四年燬守张琪徙建今地正统二年知府郑珞重修殿宇廊庑增构轩三楹于正殿南正统十年知府陆竒肖像后殿【黄润玉为记】
　　国朝康熙间重修
　　旗纛庙　嘉靖宁波府志在宁波卫治内东北铜盆浦龙神祠　成化四明郡志在县南二十里铜盆浦南龙宅浦中祷雨輙应
　　灵渊庙　嘉靖浙江通志在县东五十里阿育王山按旧志环庙有圣井七而中井有灵鳗二旱祷之辄应宋元祐元年赐额
　　显济庙　嘉靖浙江通志在县西南六十里四明山祀天井之神井凡三内有金线蜥蜴能兴云雨宋嘉定九年赐额【张良臣龙井新庙纪徳碑乾道二年郡自夏不雨六月制置敷学赵公分祷山川丁丑鄞尉赵君公砬将命来龙井读祝竟天油然作云得蜥蜴二以归戊子有司迎神甬水门雨则大至越三日告足尉复奉神归已事而竣俄有光波问如丛炬复红焰飞动下见龙之首甚大鳞甲爚爚有光久不没七月建新祠拜神之休不忘】
　　海神庙　延祐四明志庙在东渡门里旧浙江通志相传神姓罗名清宗好修黄白飞升职统海中诸龙王祈雨辄应
　　显徳庙　嘉靖宁波府志在县北三里桃花渡北神姓姚名器凡海艘遇飓者有祷辄应故称显徳之神元大徳间都漕运万户卢荣感神效灵运道捐址建祠其地又有佘使君庙
　　会稽庙　旧浙江通志在府南三十里相传祀大禹之神
　　鬼谷先生祠　成化四明郡志一在县东三十里祠前有黑水池俗传先生洗砚处一在县东六十里太白山南沧岙水帘洞
　　董孝子庙　嘉靖宁波府志在府治南六十歩祀东汉孝子董黯陈敬宗重建董孝子庙记汉和帝封孝子纯徳徴君即故宅立庙以祀唐大厯二年刺史崔殷尝葺明洪武四年封为董孝子之神每岁六月六日有司致祭
　　闗帝庙　成化四明郡志在县东南五里灵桥门外教塲北
　　灵应庙　成化四明郡志在县南昼锦桥北旧名永泰王庙宋以来累封为忠嘉神圣惠济广灵英烈王【胡濙重建庙碑鄞故有庙以祠忠嘉神圣惠济广灵英烈王岁久倾圯宁波太守三山郑公珞贰守宜阳彭公镛尚宝少卿致仕袁公忠彻合部民之议复撤新之未几郑公以秩满去今太守浮光陆公竒来守是邦终厥事告成来徴文王鲍氏叔牙之后世居会稽之鲍郎山至王父去隐鄮之青山晋太始三年九月十五日王乃生有神光照室之异遂名曰图照后更名盖建兴四年七月十五日终于家葬鹿山之原永和中邦人立庙鹿山塑王像岁奉祀之梁大通间封永泰侯唐圣厯中始立今庙宋崇宁中改庙额曰灵应政和八年诏封惠济宣和三年加封威烈六年加封忠嘉建炎四年加封广灵绍定间丞相史弥逺作新其庙端平三年改威烈为神圣嘉熙元年加封忠嘉神圣威烈惠济广灵王元至大三年六月诏重建祠宇至正二十年改封忠嘉神圣惠齐广灵英烈王嗟夫王之生也能弭鱼龙之患以苏舟人其殁也复能用其威灵擒奴沙之党御睦州之盗拥防髙宗之播迁至于招通□舰旱暵雨涝祷之辄应自晋迄今千数百年而王之封号愈隆无替庙之重建始于正统癸亥五月初六日讫工于乙丑岁季秋望日】
　　灵波庙　成化四明郡志在县西二十五里望春山齐梁朝有神姓白名玉常乘玉龙往来显迹累着唐赐额灵龙宋熙宁七年改今额
　　嘉泽庙　嘉靖浙江通志在县东钱湖北祀唐令陆南金宋守李夷庚又名李陆二公祠【闗杞李陆二公祠堂记东平吕君献之为鄞主簿之二年新钱湖之六隄又考迹其初不忘前人之功俾揭示来者立李陆祠于其隄之旁始唐天寳问县令陆公南金辟湖之广为渟滀灌防之饶厯宋天禧中太守李公夷庚补其旧之废址増筑全固经画以制使数乡之民虽大暑甚旱而卒不知有凶年之忧二公之功及乎民可谓深且厚矣以功则安而久以徳则服而化虽相去数百年犹仰其风采岂不盛哉】
　　贺公祠　嘉靖浙江通志在县治西南月湖中唐秘书监贺知章读书故地宋绍兴间郡守莫将尝建逸老堂祀知章元初堂废以其地置驿至正十九年郡得知章石像因祠于驿东明洪武初徙今所【陆瑜谒贺秘监祠诗春水微茫春草新庙庭花鸟声频黄冠一曲瞻遗像明月三洲仰昔人故宅已怜为传舍敝庐应喜托芳隣他年幸遂归湖愿为向先生一荐苹】
　　泽民庙　成化四明郡志在县西九里堰旁唐大厯间刺史吴谦字徳裕有善政郡民祠之
　　遗徳庙　嘉靖宁波府志在县西南五十里俗称它山庙唐鄮令王元暐筑堰捍江引它山水入小江湖灌溉甚溥民徳而祠之奏封善政侯宋咸平四年重修乾道四年赐今额【苏为重修善政侯祠堂记琅琊王公元暐唐太和中出佩铜章字人海徼时属承寛之后躬行阜俗之化以勤俭诫游惰以诚慤崇孝慈贪夫敛手于袖间客屏迹于境外能使婚嫁有序惸独有依他民愁叹我则民懐乎燕乐他民凋瘵我则民丰乎衣食诗所谓岂弟君子民之父母者欤先是厥土连江厥田宜稻每风涛作冷或水旱成灾采石于山为隄为防廻流于川以灌以溉通乎润下之凙建乎不拔之基能于岁时大获民利非所谓法施于人者乎能御大灾者乎太博王君向侯之徳声谒其祠庭门榛砌芜露尤甚乃叹曰将何劝乎吾将新之吏忻民懽风动草偃择木揆日经之营之于是迁祠之基于堰之上使泛舟者頼其徳力农者怀其恩遗爱之道载彰严祭之礼斯备在江之浒佑我蒸民庶使享斯庙者知仁政之可尚也俾旌如在无愧直书】
　　茅山灵应庙　成化四明郡志在县西南三十五里唐张仁皓之祠也【周汝弼茅山灵应庙记神初度灵光烛城暨长神武慈裕有经济才仕歴兵马钤辖使黄巢乱草窃乘而起渚鸿离散公振威徳抚之没于茅山之阳屡着显迹所司闻于朝得谥武□遂立庙以祀焉时宋绍兴某年也开庆初神兵效顺咸淳中加谥灵应】
　　石将军庙　旧浙江通志在府西九里望春桥祀宋武威郡王石守信【陆瑜重建石将军庙碑王开封人始与宋祖同为周臣宋代周以佐命元勲封衞国公追封武威郡王谥武烈于戏宋室名将若王之威勇智信者诚不多见宜其生为英杰殁为神明世逺而若存也当高宗幸浙金人南侵见神兵被野有大旗前导号曰石将军俄为杨沂中所败宋祚中兴亦王之灵有以隂翊之也故乡民思其功而祀之】
　　灵显庙　延祐四明志在县南四里相传祀宋郑世忠建炎间随驾至鄞死于王事邑人义而葬于金谷里陈岙后隆之原屡显灵异有功于民开庆元年赐今额
　　岳公行祠　嘉靖宁波府志旧名下塔山庙在县东南三十五里宋端平间以岳武穆王飞尝显灵于此故里人祠之
　　茶庙　延祐四明志在东北隅拱星坊北旧浙江通志神姓徐名砚宋咸淳间以副提举领茶使时积苦兵革及茶税民间有茶一株立削犹编茶户砚请于朝得报罢因即其而祀之
　　正学祠　嘉靖浙江通志在府治南镇明山祀宋儒杨简袁燮沈焕舒璘嘉靖三十一年建【薛应旂正学祠记宋兴百有余年诸儒继出立言著论固皆足以为圣贤之羽翼至于直窥堂奥上遡本真而独得夫传心之学者象山陆氏盖不可及也当时逰其门者若慈溪杨敬仲及袁叔和定海沈叔晦奉化舒元质皆高第弟子以道义相切磨而深有契夫陆氏之学特以其师之学与晦庵朱氏入门路径微有不同所以是朱非陆之説蔓延于天下今以一明州之地萃兹四贤而久无専祀不得与婺之何王企许并列者无亦朱陆之故也乎嘉靖辛亥余视学两浙遂与宁波守成都孙君宏轼议合四公而祠祀焉因即郡城镇明庵废址建堂立主题四公之谥妥安如礼】
　　徳惠祠　嘉靖宁波府志在县西十六里祀知府林富及邑儒士杨钦正徳八年建【陈槐徳惠祠记宁波府治西仅舍许有湖一区名曰广徳会鳯岙桃源诸水潴而为湖西乡稻稌穄秫之田攸赖宋政和间楼异典乡郡决隄去坝垦而成田凡八百余顷课租四万石以资国用民之艺湖田者惟纳租而差不与宣徳正统间法改常度租调兴焉民始告病以后差日急湖之民病科征而逃亡者日众浸淫至正徳初益甚钦悯乡人之困鬻资为费走京师具陈湖民重困逃亡之由援慈溪花屿湖田全折之例以上天子允其奏户部移案于浙之藩臬有司内懐疑惧莫敢先郡守莆阳林公独断于已敷言于众曰上不失朝廷惟正之供下可以舒湖民偏重之困上下帖然无或异议竟得全折如花屿湖例湖之民感林公之徳食杨钦之惠请之于官立祠碑以表里居】
　　仰徳祠　仰徳祠碑记祠建于行用库西南隅祀郡守射洪杨公嘉靖七年九月建【赵宣杨公事实字殿之由工部郎知宁波府公恕宅心勤廉律已临民大仁爱之施决狱去寃滞之弊随任惟一童自奉无兼味俸余出资公用引钞复归商贾朝夕靡宁始终一节以直招尤不偶当道解组行郡人号泣如失怙恃戴白垂髫攀辕不忍舍者动以万计至终不可留绘像刻木共欲建祠崇祀连遭岁歉功绪未就初邑大夫刘公欲举此适秩满不果今耆民邵澄翁钟等白其事于继任高公信而许之捐俸资躬经度而督治属民李澄钱钰辈各出木石工匠之费乐从者争先恐后卜登瀛桥之门可百歩废址隙地建正防四楹翼以厢庑门臬而髙大之傍置舍为贾防取税以修春秋祀事兴工于丁亥十月落成于是岁冬底公于既去之后感人如此虽龚黄卓鲁未之或过也】
　　崇徳祠　嘉靖宁波府志在县西南十五里十字港祀副使陈槐槐尝力主湖民奏减租议有徳于乡卒乡人思之请于郡太守魏良贵立祠祀焉
　　旌忠祠　旧浙江通志在鉴桥北祀明御史陈良谟良谟殉甲申之难
　　国朝顺治间奉
　　勅立祠
　　赐额旌忠
　　忠义节孝祠　二祠俱在西南八图鄞县学仪门外
　　国朝雍正五年知县吴槃奉文建
　　慈谿县
　　先农坛　在东郊外坊一啚
　　国朝雍正六年知县刘国杰奉文建立坛宇并置耤田
　　四畆九分
　　社稷坛　嘉靖宁波府志在县北门外
　　风云雷雨山川坛　慈谿县志在南门外半里许邑厉坛　慈谿县志在县北门外半里公馆侧城隍庙　天启慈谿县志在县西自初建后废置不常宋咸淳二年重建元至元五年义士童金重修明洪武四年拓其故址增建廊庑左右门岁久而圯万暦辛亥令陈其柱重建岁以春秋仲月上已日祭【刘伯渊新建城隍庙碑记慈邑城隍庙在县西岁久柱栋欹挠赤白漫漶不称所以瞻仰之意当事者方以岁之不易业有待也邑人邵相慨然首捐已田为倡邑有愿入赀者咸籍之勿为限又以旧址偏左稍隘请于官拓地若干丈前堂神所凭依左祀文昌右祀赵尚书傍两廊各六间凡塈茨丹雘为神而设者戒誓斋宿为官而设者莫不犁然以次修举费镪千五百两有竒经始万厯辛亥春落成己未冬】
　　国朝康熙三十四年知县方允猷暨邑人重建三十六
　　年知县罗万象重修
　　顺济庙　成化四明郡志在县东南七里地有白龙潭祷之辄应宋淳熙八年建庙宝祐六年赐今额
