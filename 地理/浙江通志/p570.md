<!-- { "loadSidebar": true } -->
　　杨参【万厯绍兴府志为越州录事时郡多盗太守督责保长甚严一日有盗入民家其主执之以送保长保长素苦盗以木杖击杀之守更坐保长以杀人罪狱既具遣参按状得实平反免死越人颂之】
　　留恭【万厯绍兴府志字伯礼永春人丞相正次子初官浙西值大饥毕力赈恤全活甚众后知绍兴时称循吏初正亦知绍兴人谓父子济美云】
　　家坤翁【于越新编眉州人宝祐间令诸暨能文章好奬掖儒彦甚有政绩尝筑长官桥为长堤障水植柳其旁人号家公万柳堤】
　　张珦【于越新编南轩之裔开庆初以进士知新昌当是时民财匮于兵而幸臣柄国者专事苛敛珦守正不阿寛徭节用虽获谴不顾元兵南下珦团结义勇为固守计后卒于官子孙家焉】
　　元
　　张升【元史本传字伯髙其先定州人后徙平州除绍兴路总管初大德至大间越大饥且疫疠赋税盐课责里胥代纳吏并缘为奸升为证于簿籍白行省蠲之前平江嵗输海运粮布囊三万俾绍兴制如数民患苦之更数守谓嵗例如此置勿问升言麻非越土所生海漕实吴郡事于越无与章上卒罢之升既谨于绳吏又果于去民瘼故人心悦服至顺二年为集贤侍讲学士】
　　宋文瓒【嘉靖浙江通志绍兴路总管恩威并施事无不理及去任越人思之】
　　刘辉【于越新编汴人为余姚州同知郡守下辉均田赋时州籍失火豪猾乘时诡匿辉手植二柏祷之曰事成柏荣不成则否乃躬履田亩置鱼鳞图鼠尾册定等平役按亩给由出匿田万余亩初辉受檄出舍焦劳鬓髪为改及是赋均柏荣吏民爱之比于甘棠焉】
　　冯翼【于越新编济宁人元贞初知诸暨州始至察民隐锄击奸豪乡胥有舞文增税者悉厘正之民病山园税重遂多抛荒乃请于总管但以中统钞准输田租而免山园之税又奏罢采金之役政暇辄引诸生讲论经史使州吏环听皆凛凛色动及去任民遮留不得建祠祀之】
　　【谨按旧志作米德孚未知何据存以俟考】
　　余洪【嵊县志字仲寛益都人元贞初尹嵊嵊夏税绢洪请得纳钞减费之半先是田税重而山与地不科洪为均之民称便为人廉介明决为民苏困救】
　　于九思【于越新编蓟邱人大德间知诸暨州俗好讦牒诉纷然九思密察情伪得其尤无良者痛绳之饬厉学校选择秀茂示以礼让嚣哗寖衰或言地产水晶砂金调民丁采之阖境骚动九思力陈无产状遂罢其役后为绍兴路总管号良二千石】
　　单庆【于越新编济宁人大德间知诸暨嵗饥且疫庆曲尽救灾之防民感更生庆益接以寛和有争于庭者进而儿女语之皆惭沮去盗化为良鞭棰几措有虎入市庆为文吿城隍三日虎死浙东蝗飞蔽天入境咸抱竹死嵗且屡登及卒民皆巷哭挽柩而送者数千人】
　　张垕【万厯上虞县志字德修成都人至治中尹上虞廉洁无私请托不行新学赡士严禁私鹾邑以治闻】
　　李恭【万厯绍兴府志字敬甫闗陇人知姚州廉平不苛又习文法吏奸不得行时州民役于官者嵗终乃代废其生业恭为更定每季代之州产红米官令市白米充税恭疏请听以土产上输营建庙学乞增置师弟子员每与论难经义垦湖田数百亩益其廪士民戴之】
　　李拱辰【黄溍李拱辰墓志字廷弼磁州人至大元年迁新昌县尹嵗饥道殣相望乃稽贫民之数老弱者赈给之少壮者俾富家收而佣之疾疫者救疗之所全活甚众患经界之不正则考覈其实而图其地形书其保甲编次鳞集印分两券官执其左户执其右鬻产则券随之隐没诡并之无所容而赋役以均邑去郡逺舟檝不通民疲于输粮请以土产布代其入俗惑于隂阳拘忌亲死数十年不下令不其亲者以不孝论不旬日而者千数有鬭争悉送耆长使质其是非而戒谕焉或委以邻境不决之狱凡所平反无不服其明允大修孔子庙新其学舍至县廨驿亭川梁逵路有废毕举皇庆二年改归安县尹有争家财而骨肉相戕者谕以天理感悟而去有以死狱诬平民者折以片言遂服其辜先是圭田多荒责里胥代输其租拱辰屏吏卒入阡陌视地肥瘠定为嵗入之数募有力者垦种之有防经理田土奉行者率务增加以为功拱辰听民自占主者以所増田仅百五十顷议倍其赋拱辰曰吾官可弃民不可病也省台交章举廉能延祐六年擢监察御史】
　　吕诚【治绍兴府志字实夫皇庆初为会稽尹莅政循良民服其化】
　　哈喇蘓黙【于越新编辉和尔人至元间新昌达鲁噶齐时浙盐法峻豪猾夤缘为奸苏黙得其状驰白运司婺州贼杨振龙突入新昌焚掠千户崔武德战死苏黙独鼓众力战连日夜不解贼败走三月贼唐仲复聚众来寇苏黙遣间声言大军且至随率数十骑袭贼于五峯岭贼惊散苏黙会兵讨振龙余党尽降其众新嵊两邑疆宇复完】
　　髙闾【万厯绍兴府志古人至大二年嵊达鲁噶齐政尚严肃裁吏卒之冒滥者若干人镇守千户纵戍卒扰民闾以法绳之寻白帅府罢镇守司民获安堵与尹万愿相规以正并称循良闾之后有嘉珲达者集赛人泰定初达噜噶齐能洁已爱民以粮税输郡道路艰阻请折以布民感其惠】
　　赵诚【于越新编宛平人簿萧山为民捍御灾患有政绩既罢官遂家萧山邑人祀之】
　　托克托【万厯绍兴府志字子安炖煌人余姚州达噜噶齐为人廉明持重莫能窥其际及事至刄解斧断张弛得宜】
　　图卜特穆尔【黄溍图十特穆尔墓志字可与古逊都台氏世祖命相臣总兵伐宋图卜特穆尔以管军万户实预在行渡江后加金虎符为湖广等处行枢密院判官延祐二年迁宣武将军泰定三年转明威将军分城坐镇自明而越前后三十余年越人蔡定父年七十余以事系狱定请以身代不报乃自沈府河以死郡为立庙卧龙山之麓嵗久庙废居民侵其地官不之省图卜特穆尔摄万户事慨然曰孝子不祀人奚以劝即日归其侵地庙以完复元兵至天台民妇王氏为军士所得不辱至剡之清风岭投崖死图卜特穆尔移文有司为立庙剡有隐士吴君与图卜特穆尔友善既卒贫不能丧辍俸资于书院之侧其好义如此】
　　王正【绍兴府志霑化人父简为乌程尹至元中移知福宁州御贼力战死立不仆无血惟白沫而已事闻赠太原郡侯正袭爵授绍兴路总管张士诚陷郡亦不屈而死】
　　王璘【治绍兴府志字景文临沂人至元末为上虞知县氷蘖自守刑不妄施狱屡吿空优老兴学人皆德之】
　　巴蘓呼【万厯上虞县志至正中达噜噶齐时同僚皆尚严刻思忽以寛济之事集而民悦民田有坍江者税额未除皆优使输布他邑有疑狱不能决宪府檄令谳之有持执政风防俾上下其手者思忽不听枉直无所失邑人称之又有佛嘉努亦为监邑政令不扰四境晏然】
　　鼎鼎【万厯绍兴府志字君辅辉和尔氏至正间为山隂县达噜噶齐均赋兴学表贤良明教化吏民称之】
　　李睿【万厯绍兴府志字星明武平人至正间尹上虞和易有守嵗久旱方病目弗顾周视阡陌免其租税严湖禁重兵防民赖以安秩满居于虞卒焉】
　　于善【萧山县志至正间尹萧山性寛和率民以礼作新学校筑堤捍水民受其利后家于长山乡】傅常【嘉靖余姚县志字仲常铅山人举进士至正十一年调余姚判官视州符奸沮滞决吏民服之海上有警宣阃檄常侦贼定海而常所统徒民兵与贼遇弗敌死之常居官有氷蘖声其母及兄贫不能归遂家于姚】
　　裴思聪【万厯绍兴府志至正间尹萧山务以德化民天旱蔬食退居引罪自责雨辄沾足张士诚据浙遂弃官居嘉兴士诚厚聘之不受】
　　周舜臣【万厯会稽县志至正十九年尹会稽莅政公勤废坠修举田税宿靡不厘革民畏爱之】彭仲宣【治绍兴府志至正末为会稽丞政平讼理居民乐业时有主簿毛彦颖执法不阿人呼为铁主簿】
　　戴正【治绍兴府志鄱阳人元末丞山隂年甫十九清慎有守政尚寛平时民多诡冒正履亩注主名根由验步精覈而民不扰】
　　赵元龄【万厯上虞县志字子年宛邱人尉上虞先是县官收职米倍三佃者病之元龄独无升勺过取土兵隶于司者视之如子秋毫不扰于民时人为之语曰县尉不要钱只有赵子年】
　　穆尔古蘓【元史舒穆噜宜孙传穆尔古蘓宁夏人字善卿至正十四年进士授绍兴路录事司达噜噶齐苖军主将杨完者在杭纵军钞掠至绍兴城中强夺人马穆尔古苏擒斩数人苖军惧不敢复至其境会江南行台移治绍兴檄为行台镇抚乃大募民兵为守御计处州山贼焚掠婺之永康东阳提兵往击之与舒穆噜宜孙约期夹攻捣其巢穴山贼以平擢江东廉访司经厯仍留绍兴以兵卫台治时浙东西郡县多残破独穆尔古苏保障绍兴境内晏然民爱之如父母授行枢密院判官分院治绍兴后为御史大夫拜珠格所杀监察御史珍通纠之寃始白】
　　明
　　栾凤【于越新编髙邮人元至正末知诸暨州及明兵下诸暨仍以凤知州事时州民初附军士下乡索粮民不胜扰凤乃置仓出纳上下便之院判谢再兴谋叛以兵胁凤凤不屈刀加颈气益厉凤妻王氏以身翼蔽皆死之】
　　唐铎【于越新编虹县人洪武初授西安县丞厯知绍兴御下以诚人不忍欺凡征赋有非土产者悉奏罢之余姚上虞争夏葢湖水利经嵗不决铎至断以至公民皆悦服官至刑部尚书】
　　崔东【明一綂志洪武初山隂知县赋均事简有治声民思之】
　　戴鹏【明一綂志洪武初任会稽知县清慎自守时军驻四明鹏往供馈饷期限严急率民步行日晡饥甚从者进饼却不受掬道傍水饮之】
　　王宗仁【明一綂志洪武初会稽知县莅政廉明吏畏民怀满去父老拥马几不得行】田赋【于越新编蒲圻人洪武初知诸暨时兵燹之后官吏皆寄宿民家赋夙夜经画招抚流散垦辟草莱兴起学校无不竭心力而营建亦稍备焉】
　　张懋【萧山县志洪武初知萧山重农恤民尤注意湘湖水利为图记刻石今存于仪门之左】赵允文【治绍兴府志郓城人洪武元年为上虞知县招抚流散差定赋役民乐吏化邑里晏然】曾衍文【旧浙江通志庐陵人洪武初为新昌主簿勤惠廉洁甚着声称着有濮泉稿】阳春【旧浙江通志洪武中尉山隂清勤有干局晨起视事日晏未罢惟啜糜而已隆冬无衣长官以衣衣之受而不服其介如此】
　　邹鲁【万厯会稽县志凤阳人洪武中会稽典史释滞理寃轻刑缓役招集流亡父老奏鲁治有异绩擢知本县广寜卫镇抚赵兴以公事至为人私请不从诬逮刑部事直上嘉其守擢大理丞】
　　髙孜【嵊县志洪武七年任嵊县涖政明敏爱民如子三载卒于官丁壮号哭老人儿啼为北门外星子峯下】
　　周文祥【成化新昌县志淮安人洪武元年任新昌知县廉能刚决为政有方县自兵余官民舍宇悉燬于火文祥莅政凡官廨吏舍坛墠学校靡不修举陞杭州府通判】
　　凌汉【万厯绍兴府志字斗南河南人以秀才授司经局正字出知会稽寛简仁恕爱民如子以诖误系按察司狱太祖知汉无罪释之拜御史】
　　【谨按会稽县志谓汉病卒会稽今据嘉靖通志正之】
