<!-- { "loadSidebar": true } -->
　　陈束【列朝诗集传字约之鄞人嘉靖己丑进士选庶吉士授编修出为湖广佥事分司辰沅迁福建提学副使改河南卒于官年三十三初会稽董侍郎玘有爱女不欲与凡儿婚甬东张尚书时彻为言曰陈生虽起寒防其人才足壻也侍郎召见之垂髫敝衣肤神玉映叩之无不响应试之诗文挥笔如云烟侍郎大喜尅日为婚既入中秘与唐顺之王慎中诸人刻厉为古学张桂受上殊宠奔走朝士束独不往恨之出之外藩稍迁视学洊更繁剧再疏求去不得而死唐顺之为刻其遗文皇甫汸为序谓为早铸四杰晚镕二张遒轸平原晞驾康乐云】
　　吕时臣【列朝诗集传字中父鄞人称诗先于沈明臣避仇逺游厯齐梁燕赵间旅寓章邱与李伯莗论诗遂大进至青州客衡藩衡荘王爱其诗为刻甬东野人稿晚客潘藩礼之亚于谢榛卒于河南渉县鲁王孙中立序其诗曰山人骨清癯若出衣表贞介廉洁不妄交不茍取特为诸侯所重】
　　戴鲸【甬上耆旧传字时鸣鄞人以进士知番禺县厯南工刑二曺出为江西按察佥事谪判邓州厯官福建左叅议归老于家持操亷白以孝友名垂老犹好学日坐东白楼手一编不置成化以后郡志阙然因续为搜补考诸先辈所言述而不防名曰四明志徴又见髙士宋之所辑四明雅集因増所未备序而传之又合为四明文献録别着闽广集东白楼稿蔵于家】
　　沈明臣【列朝诗集传字嘉则鄞人为博士弟子数竒不偶胡宗宪督师平倭辟置幕府宗宪豁逹好士防有酒失善嫚骂明臣岳岳不少阿宗宪遥望见为起立尝燕将士于烂柯山酒酣乐作请为铙歌十章明臣援笔立就酾酒高吟至狭巷短兵相接处杀人如草不闻声宗宪起捋其须曰沈生何雄快乃尔命刻石置山下宗宪死明臣走哭墓下持所为诔徧告士大夫讼其寃已而挟防走湖海往来呉楚闽粤间年七十余卒先后歌诗行于世者为丰对楼诗凡四千余首】
　　叶太叔【鄞县志字郑朗工诗沈明臣见而竒之曰此今日李王孙也遂与定交以其诗呈张时彻深为赏异有故人令吴中邀修邑志太叔既为辑定独署已名令以百金置酒为夀欲得附名纂撰太叔咈然曰著书千载事岂容货取遂束藁而行其诗草偶有不惬悉付诸火既悔而追録所记忆名思烟集】
　　汪礼约【甬上耆旧传字长文中丞玉之孙石盂山人坦之子从学沈明臣得其指授由是名益重所居曰大雷山房人望之若三壶仙宅坐卧一楼楼左偏开一穴下置容五石缸使人键其外每一诗成辄手取挼之投穴中积嵗缸满家人发户出纸好事者争取之稍传布人间其著作甚多没后散失仅存遗诗一卷四明游籍一卷】
　　屠隆【列朝诗集传字纬真一字长卿鄞人万厯丁丑进士除颍上知县调青浦陞礼部郎中隆令青浦延接吴越间名士青帘白舫纵浪栁浦间以仙令自许在郎署益放情诗酒罢归纵览闗塞遨游吴越七闽间啸傲赋诗长篇短什信心矢口尝命两人对案分拈二题各赋百韵咄嗟之间二章并就又与人对奕口诵诗文此诵彼书书不逮诵所传由拳白榆采真南游诸集皆未曾起草之笔】
　　杨承鲲【甬上耆旧传字伯翼鄞人少喜读班马二史工诗年十五为诸生沈明臣见而竒之曰猘儿难与争锋因呼为徳祖以是有重名为人守古独行于当世少所许可尝与人言王弇州论厯下朗鍳不足厯下持诡道所得者古人匡郭耳既以太学生北上作蓟门行名满京师乆之归里于城南筑小园歗咏其中文章髙妙诗于五律为长城善法书遗集二种传于世】
　　余寅【甬上耆旧传字君房改字僧杲鄞人儿时里师授句读每为所屈及壮益喜读秦汉以前书举进士官水曺郎上正风俗十事以按察副使视学陜西请谒一无得入迁左叅政改山东以忤时乞归起福建再乞休加太常少卿致仕寅性伉厉狷然独行既里居擅文章之事然耻以笔札自见交防甚寡年七十五卒有农文人集其诗癯而坚质而陗絶似其人顾欿然自谓于诗渉其藩未能窥其奥意専以古文辞上追古人也】
　　董大晟【鄞县志字明博学工文着海楼赋渊得体不滞不诡又有雪月风花赋并为世所称】
　　李玮【甬上耆旧传字伟卿鄞人尽读五经三史作有韵之文辄得竒语及北游蓟门逾年归杜门著书务期尽洗俗学归于大雅前后撰著积数十万言独留心土风利病尝着国课论东钱湖赋胪列郡国农田水利事甚详年逾九十作七适一篇手定诗文十余卷曰桑麻集谢三賔刻以行世】
　　王荁【天启慈谿县志字季儒父交为给事中尝折权相翟銮着直声荁其李子也髫丱时即以词赋倾诸作者万厯癸未举南宫改庶吉士授编修一时侪偶皆折节下之为文意气矫厉如惊飚蓬勃洞駴耳目诗如髙山大壑峯嶻旷远与屠隆相伯仲丙戌持节册封晋藩报命至潞河卒所着有云山日记采真编季儒诗选矞云馆全集并行于世】
　　应臬【鄞县志字仲鹄为诸生后弃去泛舟江汉间发为楚声已而上蓟门厯长安落落无所合归而卜筑于东皋之竹苍畈与二三隐人往来酬倡信安方应祥徐日乆延至烂柯山以诗文师事留都各部寺志皆臬手裁尝与闽中曺学佺论文意甚合故石仓诗选臬诗独多】
　　李埈【甬上耆旧传字公起鄞人生而聋父尚黙卒于官埈甫十余嵗闻讣号痛凡五日夜咽枯而嘶乃更哑及长尽发先世遗书纵观之上自国家典故边场户口名臣言行无不得其始末以至一器一物靡不考据精覈作为史谱辑甬东逸事幽竒毕显行世有盟鸥集其未刻者十余种曺学佺尝合华亭唐仲言为二异人传仲言瞽而工诗埈以目诵仲言以耳读两君诚千载异人也】
　　王嗣奭【旧浙江通志号于越鄞人领万厯庚子乡荐授涪州知州少有文名及长博览经史尤嗜少陵诗尝梦与把臂共吟后之官入蜀过草堂谒少陵遗像怳然梦中遂诠注其诗曰杜臆着有左右镜山中天管天诸笔记】
　　薛冈【甬上耆旧传字千仭鄞人少辟地客长安为新进士代作考馆文字每得与选因有盛名所着天爵堂集身为太平词客六十年名重天下】
　　汪枢【静志居诗话字伯机鄞人生世禄之家不乐仕进治别业曰泡园赋园居诗六十首闽人徐兴公亟称之有存俟篇】
　　董守谕【旧浙江通志字次公鄞人负性耿介不俯同流俗为文章耻循常袭故登天启甲子贤书七上公车不第杜门读易有得即抄之积以成帙性不善治生家本素封用以待賔客赈亲故遂致日落当事欲一面不可得士论以此重之所着有监兰集及读易一抄二抄卦变考略】
　　冯元仲【慈谿县志字次牧幼即肆力于诗古文钩深探微试吏部授县丞归隐汤山更名天益取前人未刻书及米赵诸家墨迹雕镂精好又按古名墨法更制之一时天益山书墨遂名天下其后家日落敝衣箬笠行道中与人评论诗文及谈黄道周倪元璐诸遗事往往移晷始别去诗法杜而体兼北宋然未尝留稿僧寮邨店頽垣败壁间存者十一毎为人所脍炙】
　　陆符【黄宗羲陆符墓志字文虎宁波人貌甚伟胸贮千卷謦欬如洪钟一时士大夫听其谈论皆以为陈同甫辛幼安复出也崇祯辛巳以荐至京入国学生壬午顺天乡试丙戌卒年五十符古文词鹏鶱海怒意之所极每穿天心月脇而出诗皆志意所寄市交游而作声色者未尝以片语污其笔端虽才堪经世而翛然独有世外之致】
　　刘应期【慈谿县志字瑞当为诸生有盛名初与姜思睿称姜刘已思睿登第复与冯文伟称冯刘一时名士无不愿与之交发为诗文僻拙类圭峯家数】
　　国朝
　　李邺嗣【旧浙江通志号杲堂鄞人自髙祖循义至父防四世贵显尝侍父病呕血数斗自此絶意人世自窜草石日著书撰汉语南朝语续世説新语为三语而汉语不列曺氏一门其诗古文词凡一百余卷类汉语鄞人宗师之】
　　陈锡嘏【乡贤留祀册字介眉号怡庭鄞人康熙乙卯领浙解明年成进士改庻吉士授编修与纂】
　　【皇舆表鉴古辑览二书充己未会试同考官寻予告归宁波府志锡嘏处身若氷雪而与之处辄平易近人为诸生穷日讲授矻矻不休官词臣公堂馆课私室横经率至鸡鸣而寝里居膺末疾犹隐囊危坐不释丹铅士人将卷帙来请必铢两其得失终卷而后已有集若干卷】
　　郑梁【宁波府志字禹梅又字寒邨慈谿人康熙戊辰进士授庶吉士改户部主事厯陞郎中甲戌会试同考出知髙州府时议开防川梁谓此为鲸鲵出没导之路也持不可有孔道士者欲啸聚为乱遍掲城中言某日贼且至梁识其手书一讯而伏尝学于黄宗羲闻蕺山刘先生绪论寓意于艺文诗类江门定山文近震川宗羲亟称之复善齿既归里旋得末疾右体不随遂以左笔驱染如平时跌宕文史人目为仙吏云】
　　姜宸英【慈谿县志字西溟太常卿应麟曾孙工制艺兼善诗古文康熙戊午有修明史之】
　　【命相国徐元文以宸英有史才荐入馆遂奉特恩授文林郎食七品俸己巳徐司冦干学即家纂修一统志设局于洞庭东山疏请宸英与黄虞稷偕行寻中顺天郷试丁丑廷试一甲第三授编修时年已七十矣宸英读书以经为根本于注疏穷其精蕴自二十一史及百家诸子之説俱经批阅为文必先立意而后下笔畧无凝滞书法钟王于唐宋诸家亦靡不临写晚尤加意章草及篆人得片纸蔵弆以为寳着明史刑法志三卷列传四卷土司传二卷一统志总论江防海防共六卷留馆中别有湛园未定稿十卷苇间诗集八卷行世】
　　周容【宁波府志字鄮山鄞人性跅弛不覊御史徐殿臣一见赏契由是著名后殿臣避迹天童海防掠之而去容即仓皇奔赴以身质之殿臣得返而容代受刑梏足为之跛乗间窃归乃纵横于诗古文词尤工书法敛锋铓于浑朴中时谓容之诗胜于文书胜于诗云】
　　陈赤衷【黄宗羲陈赤衷传字夔献以学问非场屋所竟乃入天井山与苦行僧为侣屡淹嵗月砉然氷解归而返求之六经创为讲经会搜故家经学之书讨论得失往往为先儒所未到康熙庚申以贡入都玉峯徐氏令其子弟禀学焉后卒于京邸】
　　万斯同【宁波府志字季野鄞人泰第八子生有异质书过目不忘八龄在客座中背诵扬子法言如倒峡十四五徧读父所蔵书尤精经史从学于黄宗羲大司防徐干学延请编纂礼书太学士徐元文聘修明史或询以史事则曰在某卷几叶几行如其言阅之无一爽者性不乐荣利见人惟以读书励名节相切劘着经史学书合三十种】
　　万言【宁波府志字贞一鄞人少与诸父斯大斯同学于黄宗羲善古文康熙乙夘副浙榜贡入京师以教习需次知县会修明史总裁徐元文特荐七人言与焉】
　　【特授文林郎食七品俸兼修一统志在馆五年多所撰著授江南五河知县】
　　绍兴府
　　汉
　　盛宪【嘉泰会稽志字孝章会稽人举孝廉累迁吴郡太守以疾去官宪有名孙防平定呉会深忌之少府孔融与曺公书曰海内知识零落殆尽惟会稽盛孝章尚存困于孙氏单孑独立孤危愁苦孝章实丈夫之雄天下谈士依以扬声公诚能驰一介之使加咫尺之书则孝章可致矣燕君市骏骨以招絶足欲公崇笃斯义由是徴为骑都尉制命未至为防所害】
　　三国吴
