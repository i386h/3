<!-- { "loadSidebar": true } -->
　　苏平　苏正【两浙名贤録平字秉衡海昌人性頴悟意气疎傲永乐间以贤良方正荐不就放情山水间着有雪溪诗集弟正字秉直工诗文与兄遨游名士间时称吴下十才子而平正兄弟与焉张楷寄诗有云浙诗门径未荒芜独赖芟除有二苏其推重如此所着有云壑集】
　　刘泰【万厯杭州府志字士亨钱塘人负竒志特立不羣景泰天顺间居武林城中好学笃行肆其余力于诗精丽竒伟为一时絶唱毎一篇出则竞相传诵南北之士来客江左者必得泰一诗以取重乡里云所着有菊庄晚香雪余倡和诸集】
　　刘英【传详隐逸】
　　张舆【成化杭州府志字行中弟辂字行索仁和人兄弟皆明经善诗文行中上书阙下授刑曹主事行素两领乡荐终临淄幕官有聨珠集行于世】
　　董镛【成化杭州府志字孟声仁和人永乐初进士入翰林授文学官久之荐知永丰县有学行诗文和平其为人文集凡三卷】
　　徐伯龄【万厯杭州府志字延之钱塘人博学强记洞晓音律尤工乐府尝杂集甆瓯数十枚考其音之中度者奏曲一章茶顷而协所集有蝉精隽二十卷】
　　莫璠【万厯杭州府志字仲璵钱塘人居西湖与刘泰为诗酒友读史三篇慨然慕谢安石文文山谢叠山之为人意气横发音节悲壮有古烈丈夫之风】
　　沈宣【两浙名贤録字明德仁和人由岁贡官安庆府学训导锐意攻古文词尤长于诗下笔立就多惊人语晚节好畵山水颇自珍不轻笔世亦以此珍之】
　　贺荣【成化杭州府志字师桓钱塘人世以医名至荣博综经史百家言喜论当世之务娓娓可聴诗文古澹而存理趣家蔵古书畵彛器之属且善鉴赏经目辄定眞赝所着有存斋稿】
　　王献【万厯杭州府志字维臣仁和人景泰辛未进士时犹未娶也授编修与修寰宇通志续宋元通鉴纲目厯陞少詹事兼学士皇太子出阁日侍讲读与修文华大训成陞太常卿仍兼学士献美风神善词令天才逸迈文思警颖在翰林垂二十余年不得大用而卒人咸惜之谥襄敏】
　　张宁【传详名臣】
　　吴瓒【万厯杭州府志字器之仁和人治庚戌进士授弋阳令调永新知南通州两月乞休性好吟咏多撰述考求遗闻作武林纪事八卷卒年九十余】
　　张文宿【分省人物考字拱辰仁和人赋性竒伟风仪玉立毎攻时艺辄叹曰今何不古哉遂猎泰汉盛唐诸名家书攻古文词诗赋由是笼罩靡前正徳癸酉荐于乡屡试南宫不第释褐晋江令遭谗落职就西湖傍筑一小楼湖中置一舫与郡中沈青门方十洲辈结为诗社遇良辰辄登楼放舟赋诗作会其词华沉着不为浮绮为一时取宗】
　　郎瑛【仁和县志字仁寳生有异质淡于进取督学惜其才欲推挽之卒谢不出家蔵书史杂家言甚盛日危坐讽读其中揽要咀华刺瑕指纇辨同异得失著书凡数种宁藩逆志始萌瑛先以为忧及闻阳明在赣喜曰竖子不足平矣事母孝有疾再刲股再愈所着有萃忠録二卷青史衮钺六十卷七修藁五十五卷】
　　吴鼎【万厯杭州府志字维新钱塘人正德丁丑进士授临淮令以办治称属武宗南巡有权贵人先驱横索鼎不餍权贵人意遂见愤诟因呼梃梃呉令鼎锐身先吏民当之吏民争前衞鼎反击伤权贵人事闻逮系诏狱嘉靖初得释复原治所征为南刑部主事转兵部以艰归遂不出鼎伉厉守高魁然负气既令临淮以直节显益务为危言侃侃无媕阿态沉涵六籍旁览百氏为文宗法西京出入迁固大家自刘向雄而下意谓弗屑也与海昌许相卿友善文亦相伯仲所着有泉亭文集若干卷】
　　董淞【两浙名贤録字子壬海宁人故饶于赀而猥视家产喜赈施慕贤达于书无所不窥尤好先秦西京卑魏晋以下不足学时经艺程文行天下淞居校中一简不畜也用是试辄绌治中以荐应敷陈王道献十万言阙下下礼部试罢归既归益放诞为诗大篇短章多奥雅可诵然家日落好施日益甚室人交谪淞终自若至丧明乃已所着有圣学全书真儒荩语紫阳正脉并诗文杂稿若干卷】
　　沈仕【列朝诗集传字子登自号青门山人杭州人身本贵介而野服浪游诗篇雅调逺近齐称兼能游艺王道思序其诗云观其乐府古词杂咏游适之作至于观览京都覩制度礼乐之钜盛拟议应制形容功德颂美摭华丽而有则葢仕故少司寇省庵之子习其家学窥国家之光而讲中外政俗之变非生于窘窭崛侧者比也】
　　杨祐【钱塘县志字汝承少英敏年十八领乡荐八年始成进士改庶吉士明年出知兴国屡遭谗忌时起时蹶厯官湖广按察司佥事卒于官当是时北地信阳以古文雄视西土而大江以南则故翰林江澜叅议呉鼎共祐后先倔起祐为文奔放陵轹若飇起泉涌其才气岸伟旁不见曹伍然亦以此见忌所着有端居兴国西曹鄄城济南西江湖上荆南诸集两浙名贤録祐典州佐郡皆以平赋役兴学校讯决无枉既去民歌思之调湖广擒剧盗广招善政种种】
　　沈朝宣【仁和县志字三吾以贡入京师故事贡生不与直隶秋比朝宣诣登闻院上书乞就京兆试得报可遂防京闱贡生得附试自朝宣始是年嘉靖辛卯也数上春官不第谒选敎谕涿州迁江陵令告归辟荒圃筑精舍数楹莳花药觞咏流连客至谈邑事间及先贤多湮没者朝宣慨然网罗旧典采葺新闻成私志若干卷板燬今世所传抄残缺非其旧矣】
　　田汝成【列朝诗集传字叔禾钱塘人嘉靖丙戍进士授南刑部主事歴礼部祠祭郎中出为广东佥事迁贵州佥事转广西右叅议罢归汝成在仪制肇举南郊耤田亲蚕西苑省耕课桑诸大典各有颂述归里盘桓湖山穷探浙西诸名胜所著书凡一百六十余卷而西湖游览志炎徼纪闻尤为时所称】
　　茅瓒【杭州府志字邦献钱塘人少时梦神人授二巨字文曰见沧因以为号后读书宝奎寺山巅夜雷雨大作崖坼数十丈独所居无恙质明露见沧二大字适与梦符葢故镵宋理宗御书也嘉靖戊戍一甲第一厯官戸部左侍郎引归有见沧集】
　　邵琇【富阳县志字佩之博综载籍尝与钱塘田汝成辈为文社有声入南监师事湛甘泉嘉靖辛丑授四川崇庆州判官谪归琇在蜀多托唫咏为诸公所称至以佳句相呼如张三影云年九十四卒有晓峯集】
　　徐桂【两浙名贤録字茂呉余杭人目偏盲而性警敏读书一过目辄上口登隆庆辛未进士授袁州推官坚正不阿失上官指遂投劾归居杭城东隅有亭池竹木之胜亭中列图史金石遗文与彛鼎诸法书名畵日婆娑其中兴至发为诗歌竞响汉魏六朝间尤长咏物鍜錬句字无不工着诗文杂稿数十卷】
　　田艺蘅【列朝诗集传字子艺汝成子年十岁从其父过采石赋诗云白玉楼成招太白青山相对忆青莲寥寥采石江头月曾照仙人宫锦船性不羁任侠多闻好竒世以比之成都杨愼晚嵗以贡为新安博士罢归所着有前后正续集数十卷杂著数十种】
　　朱履【杭州府志字与白仁和人善属文有声黉序陈善纂修郡志履与焉数竒不遇所交皆当世贤豪着周易正讹名剑记方舆览胜统宗世谱博雅堂稿又工书丹青篆隶皆可观】
　　虞淳熙【列朝诗集传字长孺钱塘人万厯癸未进士授兵部职方主事时方用兵所条上皆有理实迁主客员外补稽勲郎党人力攻之削籍归凡三十载卒淳熙家贫无书与其弟淳贞字僧孺搜竒猎秘闭门钞写方术隂符靡不通晓已而偕隐南山回下采莼行药以终老焉少见知于李攀龙王世贞赋才竒谲搜抉竒字僻句务不经人弋获以为絶出于时贤颇心折汤显祖屠隆自诡以奡兀胜之黄汝亨评其诗文曰宏深微眇应念而作风生雨集排古荡今斯善誉者矣子宗瑶宗玖皆有文刻德园集六十卷】
　　钱士鳌【仁和县志字季梁弱冠举于乡万厯丙戍成进士授六安州知州徙刑部员外郎调知福宁州卒于官性孝友少受易于仲兄梦鳌禀约束惟谨不命之坐不敢坐至成立犹然屡空晏如不问家人生产山水之间得趣辄徃发为诗文自抒胸臆生平最嗜太史公老苏之文所著述甚富有枪榆集薄游藁董子问释担志等书行世】
　　黄汝亨【仁和县志字贞父脑后棱棱有竒骨目如曙星万厯戊戍进士授进贤知县邑多浮赋汝亨上书台司立争之寛其征催又为建仓水次民不病输挽暇则与诸生论文搜剔名胜复竹林旧址寻戴叔伦栖隐处筑栖贤院为坛自署坛石山长奏最以忌者左迁久之起南工部主事陞礼部郎中视学江西力持风格竿邮屏絶尝以片言定诸王孙之变无敢哗者进叅议备兵湖西逾年谢病归结庐南屏题曰寓林以著作自娯持缣素碑版请者望于道毎避客六桥之隂轻舟软舆踪迹继至则啓牕一笑酒茗交行挥翰如飞人有得其片札者时以为荣焉】
　　闻啓祥【钱塘县志字子将博综羣书武林东南都会江广闽越之士登贤书者公车到武林必质义于啓祥品题甲乙命棃枣曰行卷制义之有行卷自啓祥始万厯壬子举于南雍尝与吴郡李流芳偕计吏入京师已至国门忽意不自得径趋车返后屡以荐被征悉辞不赴性好延纳毎庀舟车饬厨传宴防客若置驿然所着有自娯斋稿】
　　卓明【两浙名贤録字徴甫仁和人眉目如畵始薄章句窃与豪子弟学骑射剑术巳乃折节闭门博综百氏所交倾海内豪杰茍失一名下士即耻之士或不为明卿知亦转相轻诮好称诗初为国子生赋桃溪书屋诗诗声满留都谒选铨光禄称诗长安正中父艰服阕补珍馐署正着有卓氏藻林唐诗阙文集续集北游稿行于世】
　　何春畿【富阳县志字汝萃年十四为巡按王本固所知取冠浙士后屡举不第万厯中以选贡授江西临江府通判陞云南新化知府诗文清绮婉丽所着四寄编草弁集壮游集鸿鸣集各若干卷】
　　吴之鲸【钱塘县志字伯裔文才俊奭髙自标置与呉大山称江臯二俊诗文甚富万厯中举于乡数上春官不第谒选得浮梁令甫六月辛有武林梵志十卷阆阁诗一卷】
　　卓尔康【静志居诗话字去病仁和人万厯壬子举人有修静堂集尔康匡济之才著书等身诗特其一斑尔】
　　吴梯【富阳县志字仲升读书为文章务自立堂奥耻为骈偶靡丽之习诗亦赡雅多丰骨不作近体自号狂生独与仁和胡廷试一见如旧廷试气豪迈见梯不觉自折仁和令刘洪谟闻而延致之会同游湖山言及田汝成志西湖独不及作赋梯请授楮笔据案疾书立成三赋一坐倾倒所着东南生四部稿八卷】
　　周羔【富阳县志字南甫学务博赡熟于经传左国镕铸成文万厯癸夘举人连上春官不第益肆力于古文词授天长知县迁延庆州知州告归所着幸笑馆文集石梁草一集二集篇各若干卷】
　　胡允嘉【仁和县志字休复沉邃读书务探其奥每作文镂心鉥肾如穿髙云下苍鹘挽劲弩射怒潮万厯丙午举于乡癸丑成进士选入史馆未及期而卒吉阳李邦华曰休复诗似陶韦序逼汉魏间杂桞苏其切中事理经济划然又似晁贾颇得其实云】
　　严调御【余杭县志字印持太常卿大纪之子生九岁而孤事嫡母髙惟谨抚异母弟武顺敕薰然以和视弟母李如己母长身疎髯风神肃穆好读书博综今古交游徧天下而最所矜契者则闻子将杨肇开二人肇开死子人骐幼调御以其子妻之子将疾革时値调御六十初度辍贺者而往哭为经纪其丧生平多技能凡丝竹管以及岐黄计算之学靡不通晓晚悉屏絶惟医与书法不废曰药可以利人书吾借以摄心也自弱冠补弟子饩廪三十年名闻海内而困于塲屋其事业不克显人多惜之】
