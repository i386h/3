<!-- { "loadSidebar": true } -->
　　【皇上御极之初洞烛其奸黜其人皆归南防不得盘踞内地而直省之所为天主堂者以次而改顾其制皆崇隆巍焕非编户之所可居空之又日就倾圯去荒诞狂悖之教而移以奉有功徳于苍生之明神不劳力而功成不烦费而事集此余今日改武林天主堂为天后宫之举也虽然自利玛窦之入中国迄今几二百年浸滛沉溺惑其教者未必一旦豁然有悟即悟矣或以为不妨存而不论以见天地之大无所不有是其得罪于天而为害于人心风俗者卒未大白于天下也余既深知而不申其罪无以服附和之心不诛其心无以破奸诡之胆夫教称天主是风云雷雨阴阳寒暑彼皆得而主持之也不知未有天主之前将竟无有阴阳寒暑风云雷雨乎抑别有主持之者俟天主出而授之柄乎此其谬一也入其教者必先将本人祖宗父母神牌送与燬弃以示归教之诚不知天主生于空桑乎抑亦由祖宗父母而生也彼纵生于空桑亦不得率天下之人而尽弃其水源木本之谊况人之所以敬天奉天者以天实能生人生物耳今以生我之父母祖宗而弃絶之不知尚何取于生人生物之天而敬之奉之此其谬二也弃絶父母祖宗者欲专其敬于天主也然闻西洋之俗亦】
　　【有君臣有兄弟朋友且生生而不絶则何不尽举而废之而所以事天主者尤专且笃而独父母祖宗弃若敝屣此其谬三也西洋之教一技一能务穷思力索精其艺而后止设所得止及于半而死则举而授之其子脱其子犹有未就则复举而授之其孙或一传或三四传其艺始精则羣然推而奉之以为此可以行教之人矣今之入中国者悉此也夫一技一能原无当于生人日用之重至于竒技滛巧尤为王法所不容今既不知有祖宗父母则为其祖宗父母者当亦不复以子孙视之独至竒技滛巧之事父忽念其为子而不啻箕裘之授子忽念其为父而不啻堂构之承此其谬四也艺既精矣遂可出而设教行道矣夫既祖宗父母之尽弃其他漠不相识之人复何闗欣戚而必穷数世之精力以利他人之用此其谬五也然此虽足为人心风俗之害而弊止及于惑其教之人其罪犹小若其居心之险则尤有大不可问者西洋去中国数千万里而遥非经嵗不得逹又有大海风涛之险去故乡离妻子防渉而来以人情论必有所利而为之故擕带土物造作器用其诳中国之金钱诚不可数计乃闻入其教者必有所资给人有定数嵗有定额劳心焦思取中国之财而仍给之中国之人图利者恐不若是之拙也或云毎年红毛船到必广载其国中之金钱以济其在中国行教之人或又云彼来中国者皆善黄白之术以彼国之金钱而用之中国夫以此数人之行教而国中居守之人肯倾资以佐其用则其所图者非利也彼既以天主之教惑人而复借黄白之术以要结人心是其设心殆有在矣或又为之説曰彼其志欲行教耳好名之人能譲千乘之国何难去故乡离妻子蹈不测之大海以博后世之名夫好名之人或有舍其身以狥人者然一人好名何为尽一国之人亦皆好名而倾赀以佐之也且络绎而来其居天主堂者所在而有抑何好名者之多也此葢非无所为而为之者一见其技于噶尔巴矣再见其技于吕宋矣又几肆其技于日本矣为行教计耶抑不为行教计耶且愚夫愚妇未有不以祸福动其心者今日本于海口收港登陆之处铸铜为天主跪像抵其国者不蹈天主像则罪至不赦夫既为天之主而受海外一国如此蹂践毁蔑卒亦无如之何其不能祸福人明矣所精者仪器而璿玑玊衡见之唐虞矣所重者日表而指南车周公曾为之矣所竒者自鸣钟铜壶滴漏而汉时蚤有之矣所骇人者机巧而木牛流马诸葛武侯已行之鬼工之竒五代时亦有之至今尚有流传之者是其説不经其所制作亦中国之所素有其为术又不能祸福人吾不知何为而人之惑之也西洋人之居武林者】
　　【圣祖仁皇帝曾有白金二百两之赐此不过念其远来而抚恤之彼遂建堂于此而顔其额曰勅建夫曰勅建必奉特防建造今以曾受赐金遂冐窃勅建之名内外臣工受白金之赐者多矣以之筑室遂可称赐第乎干国宪而冐王章莫此为甚他复何可胜道耶荒诞狂悖者宜去则有功徳于人者宜祠也冐窃勅建之名者宜毁则列在祀典者宜増也天后之神姓氏颠末见于记载者虽亦未可尽信然我朝圣圣相传海外诸国献琛受朔者重译而至鱼盐商贾出入于惊涛骇浪之中计日而出尅期而还如行江河港汊之间而天后之神实司其职神之灵应呼吸可通功德之及民何其盛哉诞罔不经者去而崇徳报功之典兴毁其居室之违制者改为祠宇撤其像塑之诡秘者设以庄严夫而后武林之人目不见天主之居耳不闻天主之名异端邪説乆】
　　【且渐熄其有闗于风化岂浅鲜哉】雍正十一年八月礼部议覆福建总督郝玉麟条奏各省城建天妃祠宇一例春秋致祭奉
　　防依议
　　五显灵官庙　旧浙江通志在五云山之巅山最高神灵显异相九月二十八日为神诞辰香者满山谷北高峯亦有五显庙神亦最灵
　　东嘉忠靖王庙　旌徳观志王姓温氏讳琼字永清号子玊温之平阳人初封地只主令翊灵昭武将军正佑侯嗣封正福显应威烈忠靖王则宋季之累加也旧庙祀浙之温郡其祀于钱塘则自宋寳庆二年始时灾厉盛行有司迎王禜除患立已杭人徳王将导迎还郡舁夫百像弗为动迁人谓王顾歆斯土府尹袁韶奏请于朝初立观于杭之苏堤后徙建于城之东保安坊南良里额曰旌徳昭王仁也
　　国朝雍正八年重修总督【臣】李衞题梁
　　旌徳先贤祠　旧浙江通志在钱塘保安坊祀唐许由以下百九十九人每岁额支仁和县学租银五两致祭表贞祠在先贤祠右祀汉曹娥以下列女九十七人每嵗额支钱塘县学租银四两致祭【谨按宋袁韶初祀三十四人明夏时正去其不当祀者五人共二十九人唐许由汉严光吴凌统晋范平褚陶孙晷宋卜天与范叔孙褚伯玉顾欢杜京产梁范元琰褚修唐褚无量许远章成宋钱俶郎简林逋谢绛钱彦远钱藻沈遘陆诜钱勰虞奕吴思礼崔贡张九成又増祀一十九人宋吴师仁滕茂实施徳操杨由义李鞉杨璿余古李宗勉俞烈赵汝谈叶时洪咨夔朱清谢翺元吾衍杨载陈斗龙邹世闻明王以上四十八人见万厯志万厯三年又増祀唐褚遂良后梁钱镠明于谦项麒陈镛夏时正孟春施鲁褚鋭李玑衡等十人万厯二十九年又増祀吴伍员唐顔真卿宋唐介李纲岳飞明张翺邹虞胡世宁陈荆献江曜许应元许贯之童汉臣张瀚翁相张椿陈善高仪江沂朱玑钱立钟化民等二十二人俱见马三才宋应昌碑记天启四年李唐又请增祀宋徐应镳明夏诚高暐邹干江玭朱镛吴诚洪钟金洪江澜丁养浩李旻陈珂江晓许相卿陈克昌方九叙张涞姚良弼吴源沈诏茅瓒陈洪蒙杨周邵大章顾言孙本凌立郭孝孙枝郭维垣朱印李逄春许三省严大纪黄裳顾钤宋应昌杨兆坊沈文许子良沈楠江铎陈禹谟冯梦祯凌登名陈洽沈瑞临方可立顾汝学凌登瀛陈植槐张鸣鹗许仲誉钱养廉陈植樟姚文蔚黄克谦翁汝遇林遇春汪有功朱履严子茂沈守正胡引嘉郭金科六十六人又徐子方何琮陈学易张濂马三才孔承祀柴祥林梓潘颐龙黄应奎徐桐王化黄思道高从礼毛伟沈光祚翁常豫十七人】
　　【国朝康熙十二年钱塘令梁允植详请増祀名宦唐李泌白居易骆賔王罗隐宋苏轼朱弁王庶朱跸明王良聂心汤顾咸建国朝范承谟乡贤唐陆贽宋赵抃宗泽王十朋陈禾吕祖谦赵希琯徐复元金履祥许谦明方孝孺郑濂郑湜柴车魏骥夏时倪岳商辂王守仁孙燧王世名陶大临李唐黄汝亨李中华李中楫倪元璐施邦曜凌义渠周鳯翔吴麟征陈良谟吴甘来王道焜陆培陈潜夫刘宗周祁彪佳壬寅国朝王佑贤五十二人俱见杭州府志又增祀姓名有府志未载者宋袁韶明潘翊许应亨诸允修诸燮国朝张存仁王一麟周瞻屺吕兰顾懋樊顾景祚许昭远王法平王修玊谢重轮金世臣等十六人俱见旌徳观志】
　　宗圣曾子祠　钱塘县志在通江桥河下其后裔曾开因宋南迁扈跸至杭遂立祠奉祀
　　栁洲二贤祠　钱塘县志在柳洲亭左旧名子贡使越祠祀先贤端木子
　　国朝康熙二十六年巡抚金鋐督学周清原从先贤仲子后裔之请以旧先贤仲子祠在弼教坊者废合祀于此遂改今名雍正九年杭州府知府秦炌重修
　　英衞公庙　咸淳临安志忠清庙在吴山神伍氏名员字子胥吴王夫差入越句践使大夫种行成于吴王许之子胥谏不听赐之属镂以死吴人怜之为立祠江上名曰胥山唐元和十年刺史卢元辅修【卢元辅胥山祠铭元和十年冬十月朝散大夫使持节杭州诸军事杭州刺史上柱国卢元辅视事三嵗尘天子书上畏羣灵下慙烝人乃启宗祠铭而序曰维唐敷祀典于天下废滛置明资父事君罔有不举寝庙既设我命厥新有周行人伍公字子胥陪吴之职得死直言国人求忠者之尸祷水星之舍将瞰鸱革遂临浙江千五百年庙貌不改汉史迁曰胥山今云青山者谬也吁善父为孝记曰父讐不与共戴天諌君为忠经曰诸侯有诤臣不失国当阨于宋郑絶楚出疆在平为未宦臣在奢为既壮子坎防仗节乞师于吴军鼓丁宁五战至郢鞭墓走昭非逆施也夫差既王宰嚭受赂二十年内越祀又颠泰伯庙血将干阖闾剑光先失公入则谏焉虽言屡出口而车甲巳困于齐矣蟹稻已夺于嵗矣属镂之赐竟及其身鸱夷盛尸投于水濵愤悱鼓怒配涛作神迄今一日再至来也海鸱羣飞阳侯夹从声远而近声近而远奋于吴怫于越汐于楚乃退于是仲秋阙望杭人以旗鼓迓之笳箫和之百城聚观大耀威灵卷沙墨裂地灰截若岸坼城坑迎潮氏格之如吕梁丈人为灵戈威矛防浪百里渚塞不先跳穑掲舷再饭之间絶其音声荡漭千里洪波底平有滑有腯有咸有腥遥实乎下庭山海梯航鸡林扶桑交臂于茆阶金狄在户雷鼓在堂魏罇汉豆六代笙簧可谓奉天爵之馨香获神人之盛礼佐皇震怒驱叱大邪万里永清人观斗气铭曰武王钺纣子胥鞭平为人为父十死一生矫矫伍员执弓挟矢仗其寳剑以谒吴子稽首楚罪皆中纣理蒸报子妻殱鉏直士赫赫王闾实聴竒谋锡之金鼓以号以诛黄旗大举右广皆诛戮墓非赭瞻昭乃乌后王嗣立执书不泣颠越言润宰嚭才辑歩光欲飞姑苏待执吾则切諌抉眼不入投于河上自统波涛昼夜两至懐沙骚洗涤南北簸荡东西夷蛮卉服罔敢不来虽非命祀不譲凟济帝帝王王代代明明表我忠哉】景福二年封广惠侯宋大中祥符五年海潮大溢冲激州城诏本州每嵗春秋醮祭赐忠清庙额封英烈王九年马亮知杭州祷祠下明日潮杀又出横沙数里隄岸乃成政和六年加封威显庙燬于建炎兵火兴于绍兴二十二年至三十年加封忠壮乾道五年周安抚淙重修嘉定十七年累封为忠武英烈威徳显圣王绍定四年再燬赐缗钱重建嘉熙三年赵安抚与懽又易而新之杭州府志俗名伍公庙元改封顺祐忠孝威徳显圣王明正统十四年重修万厯八年重建【罗隐胥山庙诗市箫声咽迹﨑岖雪耻酬恩此丈夫霸主两亡时亦异不知魂魄更归无玉禹偁忠清庙诗朝驱下越坂夕照当吴门停车访古迹霭霭林烟昏青山海上来势若游龙奔星临斗牛域气与东南吞九折排怒涛吐吸天地根落日见海色长风卷浮云山椒戴遗祠兴废今犹存残香吊木客倒树哀清猿我来乆沉抱重此英烈魂吁嗟属镂防尔国士寃峨峨姑苏台棘榛晓露繁深居麋鹿游此事谁能论因之毛髪叶落秋纷纷】
