<!-- { "loadSidebar": true } -->
　　江铎【献征录字士振仁和人万厯进士授刑部主事出守福州歴陞山西参政晋按察使会播酋杨应龙反于蜀朝议擢铎佥都御史巡抚偏沅时总督李化龙分八道进兵川师四路黔师三路铎统楚师次黄沙囤一路分两翼由白泥由龙泉夹攻板角闗破之再进破玛瑙长坎保子等囤夺楛木闗进屯青蛇囤遂入三渡闗乘胜直抵海龙囤海龙于诸险中为最贼负嵎时暑雨甚藂箐中多重岚毒雾师深入而饷不继铎改长运为接运每三十里设营置运卒数千前运未行后运已东载而待士乃宿饱破土月二城应龙自缢论功廕一子世锦衣指挥洞蛮皮林在湖贵交与九股苗相接有呉国佐者洪州司特洞寨苗也桀黠无赖通汉语畧知文义素往来诸苗洞习其酋酋咸推服之遂反合其党石纂太攻上黄堡败参将黄冲霄纵掠屯堡七十余时方征播未暇讨既平播铎移驻靖州命总兵陈璘率副将李遇文等七道以进擒苖酋银贡等攻破特洞焚之国佐逃天浦追获之石纂太逃广西上岩山指挥徐时达诱之贼党杨永禄率众万余屯白冲游击沈猷等夹攻生擒永禄诸苗悉平初铎语诸将曰皮林外有衢内有险诸苗营窟甚固非先以文告解散凶党则渠魁未可旦夕平也下令禁妄杀开招抚明赏格戒骚扰逮进攻又严禁各军之杀夺者以是诸苗归顺易以成功旋以劳疾归卒赠兵部右侍郎】
　　洪瞻祖【杭州府志字贻孙钟曾孙也万厯进士由庻吉士为兵科给事中乌江当贵播之界南岸则乌江闗循江而下北属播南属贵水西稍侵界土总督王象干责水西退出所侵地欲以为功瞻祖谓安氏二百年来与流官无异其兵则勇诸苗其人则戅而恋主其地则滇南门户督臣何故争之且沙溪撮土所争几何全播之间得不偿失智者不为也神宗以兵科议是会延绥总兵麻承恩陈璘纳赂兵部尚书有所改授瞻祖疏劾本兵通赃私汚廷议首辅沈一贯不能庇乃得罪去中察典补嘉定丞擢南行人副歴陞右都御史巡抚南赣时闽广黠贼匿深箐中官军多失利瞻祖檄诸郡兵分路合身歴蛮瘴中越赣渡汀冒矢石执桴鼓斩贼渠了婆等一千余人燬员子山等三十余巢夺还男妇牛马器械无算四省合奏其功而瞻祖已乞骸归家居四十余年卒】
　　陈九思【万厯钱塘县志本姓铁始祖坚为元守和州降明明太祖赐姓陈世袭杭州前卫百户九思长身伟干有气槩万厯十年袭职又以武科授呉淞参将尝操小舟出没三江间大盗窜伏辄复擒获倭势披猖沿海亡命相为窟穴一夕悉戮之辕门与倭战御之海上叙功陞永平副总兵歴真保蓟津等处总兵官所至有竒绩以病回籍卒】
　　盛本一【于潜县志字子元万歴选贡授山东平度州同知剧盗刘鳯鸾兄弟五人久为州患本一听其四掠故弗救密遣心腹投贼遂设伏要害获鳯鸾等余众悉就抚老稚罗拜曰十年之寇赖公歼于一旦因立石颂功】
　　陈起龙【富阳县志字云从崇祯进士授建昌府推官累擢福建布政司参政分守漳南时贼首江世英等往来剽掠漳潮间起龙修理城具选练精鋭全郡恃以无恐未几云霄抚寇告警起龙单车赴之及至浦城贼已据盘陀岭起龙曰险易未习宿卫未周法当先守后战乃分队登陴四门悬灯布列率先周巡三昼夜口不尝飱目不交睫贼势不支其首徐连等鸠党数百乞抚起龙度此属忽抚忽叛法在不赦审其桀骜者尽斩之诸寇悉平】
　　许当俊【余杭县志崇祯间由吏员任广东曲江主簿值流寇围城据帽顶山俯瞰城中当俊夜简壮士斫其营一鼔夺之贼善妖术城门忽自开当俊急撤屋材沿城树栅贼不得入又诇知贼间在城中者啖以重利使反为我用诱妖首近城取赏伏壮士出不意擒之贼计阻解围去城赖以全巡抚张钟心上其功陞本省惠州经歴】
　　国朝
　　呉六竒【广东通志号葛如少落拓不事家人产明季从戎委守丰顺殱山寇】
　　【王师定粤六竒中路迎谒率众景附授总兵官开阃饶平会土寇江龙踞大埔郑俨据汤坑六竒悉讨平之顺治十年潮镇郝尚久叛各镇多从六竒抗不肯附攻甚力潮既恢复纪功独多】
　　【特诏褒美赐蟒貂刀马等物以左都督加太子少保六竒在潮修府庠建明伦堂又建饶平大埔两学及
　　置鳯城驿太平公馆卒赠少师諡顺恪】
　　【谨按呉六竒海阳籍本海宁人】
　　赵廷标【钱塘县志字叔文钱塘人顺治三年以诸生从军除福建永定县知县境久薮贼廷标至会迎眷东郊廷标覆甲隍间而集诸耆老率儿童伎乐张防设伏辟闉都以迎贼不疑有备羣趋之覆起掩杀环数十里余贼散去迁湖广衡州府同知摄府事督抚共荐迁常保分守道康熙辛丑备兵安普抚爨僰诸蛮而寜州弥勒州各土官诱诸蛮反征蛮军四出以廷标监军决策行间复故时维摩地安慰巴盘八甸间诸蛮以宁调广东广肇南韶道川湖两广八排岭诸寇闻廷标至立解连州寇起镇臣以捕方畧委之廷标诸寇闻廷标至亦即就抚补长沙盐驿道先是长沙陷贼甫恢复军书旁午一切刍茭械杖舟师笮役征徭去来者络绎于路廷标砥力办给不悮晷刻因并理粮储道事康熙戊辰迁陜西粮储道以病牒上会武昌兵变羽书来湘潭廷标强起视事昼课储峙夜巡警以防窃发累月而病甚匄归卒于家广东通志廷标在粤东盗闻其名辄遁去旧有分巡使者柴薪钱屏不受给民之防弱无告者湖广通志廷标在楚接士以礼御民以慈除盐务陋规禁漕粮夙弊每行部至衡父老子弟咸曰吾慈父至矣】
　　王玉□【公举事实字楚珩仁和人武乡试第一顺治壬辰会试复第一殿试第一甲第一授福建都督佥事时海寇屯漳攻泉州兴化属邑惠安同安告失而漳之南靖长泰漳浦诏安四县先陷于贼玉□复惠安同安解泉州围随从提督恢复漳城并四县玉□以诸邑沦陷且漳城兵燹之余倾废已尽请免诸邑罪民以筑城海寇复突陷闽安镇直逼省城巡抚宜永贵命玉□偕抚标分头堵御带兵不满三百出奇力战用大炮破贼木城于西城龙腰斩夺云梯生擒贼首杨炯韩泰等贼遁去而城获全陞陜西延绥定边都督同知调天津卫总兵致仕家居三十年年九十卒】嘉兴府
　　汉
　　朱买臣【汉书本传字翁子会稽呉人武帝时召待诏时东越数反覆买臣因言故东越王居保泉山一人守险千人不得上今闻东越王更徙南行去泉山五百里居大泽中令发兵浮海直指泉山陈舟列兵席卷南行可破灭也帝拜买臣会稽太守居嵗余买臣受诏将兵与横海将军韩説等俱击东越有功征入为主爵都尉】
　　南北朝
　　陆黯【海盐县图经黯海盐人太清之乱侯景遣其将宋子仙攻没呉郡以伪太守苏单于守之黯举义有众数千人乘子仙进兵钱唐夜袭破郡杀单于推乡人前度支尚书陆襄行郡事黯与襄兄子映公帅众拒子仙子仙还兵来攻战于淞江时同义者有陆缉戴文举等黯以盐人起义破呉因分海盐胥浦二县为武原郡不复令属呉云】
　　五代
　　髙彦【十国春秋海盐人初与同县沈夏受武肃王意密谋诛都将徐及以其首归王前后从征多显功擢海昌镇将会湖州刺史李继徽弃郡犇淮南彦随王亲巡其地王由是雅属意彦题诗婴兰堂壁曰我以此州授汝奏迁湖州制置使旋升刺史封渤海公】
　　朱行先【朱府君墓志字蕴之开元府海盐人少亲戎律长习武经始隶职于建宁都从髙彦所在征讨累有功绩寻彦分符霅渚行先亦随于治所用为心膂邻境有寇总握兵柄仗剑前驱无不望风瓦解彦卒髙礼乱行行先奋臂一呼率众归国呉越王镠封协力勤王功臣寻封佐正匡国功臣加封右仆射仍委之静海剧镇行先版筑城垒不日而就不劳于民卒乘辑睦镇县和同恩威并行缓猛得所以宝大元年秋终于静海官舍】
　　【谨按朱行先墓志作者姓氏无考海盐文献志仅载鹗名故阙之】
　　宋
　　王子武【两浙名贤录嘉兴人初为统军睦寇方腊作乱横行州邑来攻秀州去城南一舍而阵众号十万子武白太守曰今日之政公职守子武职战请背城借一以报国乃下令简精鋭五百人长兵在前短兵在后弓矢分左右翼夹射遂啓门鼔噪而出太守复率百姓登陴擂鼓发喊以助之屋瓦皆震战士勇气百倍以一当百贼大骇奔溃追奔数十里斩首五千级筑京观五以表其功贼遂退据临安不敢北向以窥江淮者由子武以孤军遏之之力也】
　　陈之经【嘉兴府图记字仲纶崇德人教授徳安会有边警与诸生习兵法金入寇郡将命奉檄求援夜缒城以出至鄂告宣司发兵二千人又倍道星驰达行在所得兵符调江池孟师齐等军赴援金遁去陈攻守得失军政缪戾数十事请加赏罚以肃军旅时皆壮之】
　　元
　　杨枢【黄溍杨枢墓志字伯机嘉兴人大德五年年甫十九致用院俾以官本船浮海至西洋遇亲王合赞所遣使臣懐等如京师遂载之以来懐等朝贡事毕请仍以枢防送西还丞相如其请奏授枢忠显校尉海运副千户佩金符与俱行以八年发京师十一年乃至其登陆处曰忽鲁谟斯云是役也往来长风巨浪中歴五星霜凡舟楫糗粮物器之一出于已不以烦有司既又用私钱市其土物白马黑犬琥珀蒲萄番酒之属以进平章政事察纳等引见宸庆殿而退方议旌擢而枢疾作归家二十载泰定四年起为昭信校尉常熟江隂等处海运副千戸给庆绍温台漕挽之直力刬宿蠧掊尅之弊至顺二年陞松江嘉定等处海运千户命下而卒】
　　明
　　李文荣【万厯嘉兴府志嘉善人歴太仆寺丞谪戍北平遇靖难以守城功擢江西参议赐以奉天征讨铁牌一面部内寇发随宜诛既而入觐赐袭衣致仕】
　　彭程【海盐文献志袭指挥佥事素负胆畧知天文正统十三年寇邓茂七据延平程率兵往征十四年正月哨延平下营遇某帅招饮程移营不赴夜贼偷营不值明发帅问故程曰下营时有怪风占必有偷营者以故移营军中钦其神明是时都阃帅大兵屯一山程兵寡傍溪下营寇首朱必森率众隔溪呼而指之曰我去先杀尽大营回锋尽杀此营程闻谓众兵曰贼回我等虀粉矣众须奋勇尽死力一战方得生寇乘胜回下溪水挑战程兵跣足迎之半渡寇鞋韈沍水击之大败追数里程初率兵赴沿山围木栅作城以拒寇寇数挑战军士郭阿保善舞牌刘蛮驴善使铁义郭先跳出木城有骑寇从髙斧之郭以牌迎斧随势伏地刘继以义架其斧郭闪牌起斩马足寇坠刘刺之毙乘胜进攻寇大败牌尽黑边寇望见黒边牌辄惊曰彭军至矣急遁去攻后洋前洋寨鵞峯山大竹口严家岛黄金井累斩首数百级擒首寇三招抚一千二百三十余九月凯还景泰元年二月寇叶宗留复叛率兵往征五月守永康七月防义沙滩渡大战十一月次丽水西溪搜山十二月哨白姆沿沧攻麻洋龙潭破二年五月天井背大战追至紫草庵周尞寨斩首抚算擒首寇五三年陞指挥同知】
　　金礼【正徳嘉善志字敬之景泰进士授部郎陞云南参议时铁索箐土寇窃发大肆剽掠礼亲为率兵建策讨之抵贼巢折馘不下数百渠魁数十亦相继成擒民逃窜者布令抚集边方以宁陈情终养归】
