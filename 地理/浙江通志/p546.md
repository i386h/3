<!-- { "loadSidebar": true } -->
　　张佳尹【王鸿绪张佳尹字肖甫铜梁人嘉靖进士万厯十年浙江巡抚呉善言减月饷东西二营兵马文英刘廷用等搆党大噪缚殴善言上以佳尹代善言甫入境而杭民以行保甲故亦乱佳尹问告者曰乱兵与乱民合乎曰未也佳尹喜曰速驱之既至民剽益甚佳尹従数卒佯问民所苦众益张夜掠巨室火光烛天佳尹召游击徐景星谕二营兵令讨乱民自赎禽百五十人斩其三之一乃佯召文英廷用予冠带而密属景星捕七人并文英廷用斩之二乱悉定优诏襃美寻加右都御史拜戎政尚书諡防宪】
　　李宗鲁【湖广通志字学仲汉阳人万厯进士浙江按察司佥事为政严明而民歌思不絶会浙兵变缚直宗鲁徐谕利害直得释心反衔之拟宗鲁失律罪巡抚张佳尹执不可曰前定乱者何人也调广西兵备】
　　杨道会【道南源委字惟宗晋江人隆庆进士令黄岩息讼缓徴厯迁工部郎中木南闗政寛而税额缩道会如额报不虑缩额商大悦出知台州府仕至湖广左布政使】
　　萧廪【献征录字可万安人嘉靖进士以御史按浙吏牍山积立决如神雪狱以百数黜墨吏新宋濓方孝孺诸祠又请祀王守仁于学宫累陞副都御史巡抚浙江先是浙兵噪辕门羣不逞效尤为奸大剽城市时议置中军卒以相防制廪曰卒吾卒耳吾时饷而法驭之何恶之敢生而借此纷纷为迁南京工部侍郎改兵部】
　　温纯【陜西通志字希文三原人嘉靖进士以兵部右侍郎巡抚浙江改折减织造复陂池人情大悦团操军聚居会城与居民不相安议者欲出之而畏其悍恐生变纯呼而谕之曰尔以防泛为家宜移营泛地勿恋此土咸唯唯聴命军中老弱疾病则勿补遂合九营为七而兵不知汰厯官左都御史諡恭毅】
　　叶梦熊【献征录字男兆归善人嘉靖进士万厯间任浙江海道副使周视形胜悉召境内兵益以海舰令寇至敌于外无俾阑入海波息警防求邉材台省交荐调承平兵备官至南京工部尚书】
　　蒙诏【广东通志字廷纶番禺人嘉靖进士万厯时擢浙江副使巡视海道厯按察使及左布政使奉宣徳意丕厘法纪久任两浙政声茂着】
　　王基【献徴录字启亨益都人嘉靖进士万厯中浙江布政使浙赋烦而多难理基殚精综核凡租税经费絜为章程择无害吏主其籍出入纎渺具有可覆无侵蠧者区画兵食剖决词讼日不足继以丙夜云流刃解政声大着陞大同巡抚仕至南京户部尚书】
　　张文熙【广西通志字念华临桂人万厯进士以御史按浙壬午乡试主塲无考官文熙兼董之得人为盛居官寛猛并济抚安兵民浙人服其英决建祠祀焉厯官太仆寺卿】
　　林偕春【献徴录字孚元闽县人嘉靖进士万厯时任浙江提学副使裁鉴精审请寄无所受每面发试牍至所属生辄曰某公尝为若言然若文劣固宜居此间者称服代者晋江苏濬两浙言良督学并称林苏焉】
　　蔡逢时【江南通志字应期宣城人万厯进士知海盐县筑海塘御潮患厯陞温处兵备副使图画海防殱倭寇晋四川左布政】
　　冯时可【旧浙江通志字敏卿松江华亭人隆庆进士分守温处廉明敦大讼简刑省自放衙之外庭虚无人尤加意振作士士民思之】
　　傅好礼【汤斌傅好礼传字伯恭固安人万厯进士巡按浙江嵗大祲条上荒政多报可行部湖州用便宜发漕折银万两易粟赈饥民自奏请服擅发罪帝特宥焉进光禄寺少卿】
　　饶景曜【西江志字廷献进贤人万厯进士任浙江分巡道有声改督浙江学政备兵金衢时值矿贼窃发设方畧擒渠魁抚按上其功陞浙江按察司卒于官囊槖萧然清操最着】
　　甘士价【旧浙江通志字维藩信丰人万厯进士巡抚两浙甫下车首选材官训标兵裁部差汰冗役禁宴会省靡费躬行俭约创武林书院于中衢讲明正学嵗大祲请留漕米数十万石捐助若干两议米议粥议远近分赈人议荐绅索封自赈其乡悉自擘画巡行郡县而形神劳悴遂以是得疾卧闼中时当遣泛犹力疾出事戒谕之卒时筐箧无存敛以澣衣士民号恸之声连街逹陌间于朝立祠嵗祭】
　　车大任【旧浙江通志字子仁邵阳人万厯进士知嘉兴府陞浙江按察副使进右参政分守温处慈祥博大平易近人抚士民悉出真诚待僚属亦寛严保宜】
　　李国士【献徴录字汝志亳州人万厯进士任浙江按察佥事台州大旱国士祷于闗忠义侯祠雨随防上虞令蔡叔达为乡官金某所持鞫问时金谓令与国士为同乡以语侵国士国士抗声曰吾为朝廷治乱民不知有乡官也金伏罪大学士潘晟子复泰幼悍仆与内戚搆摈于外国士置搆祸者于理而入其子潘得有后厯山西左布政使】
　　郭子章【旧浙江通志字相奎泰和人万厯进士为湖州知府陞浙江左参政督理漕储尝题名于右曰孔子云苛政猛于虎螭游于浊而食于清诸君子交相淬砺宁为螭母为虎也】
　　鲍道明【献徴录字行之歙人嘉靖进士任浙江按察使浙地当辐凑之冲乡人往来部中趾相错权豪多闗説不避功令道明戒阍者毋入乡人谒毋入闗説者书邱权豪面谒欲有言曽未得启齿人发临安故给事中髙时奸状械送京师仕至南京戸部尚书】
　　张淳【黄灿张淳行畧字希古桐城人隆庆进士任永康令永邑俗刁胥猾遇告期常蜂塞公庭淳裁决如流标告者名于后堂署其曲直有渎告者辄以前事笞之民骇服设小釡数十于门外凡告者限日如期至片晷分析即以裹粮釡中饱食而去民呼张一包谓裹粮一包可毕讼也永人生女多不举淳厉为禁贫不振者捐俸量给全活亿万永俗女婢终身不夫着令报匿者赏罪其主有剧盗能飞行白昼攫金省库抚按集兵围之须臾遁去十余年不获淳甫莅任谒院院曰为我捕盗应曰乞限以三月复请催檄月数十至可必得也至县适催檄至佯曰此盗遁久矣寝阁不行屡催如前访知盗通某吏妇密系吏狱夜召吏谓曰院知某盗通而妇今来拘尔夫妇死矣吏泣请命淳曰惟捕某盗可易尔死吏曰彼狡防多变幻吏安能捕曰汝可以妻代系盗闻汝妻系必来救汝醉以酒可擒也吏如命盗果至乘醉受缚报院仅两月耳院问故曰盗急则驱之远出屡催不应者缓之也府囚朱大有已论决淳知其非辜极力洗刷乃得允大有谢无以报淳曰汝滞囹圄久凡有寃抑以实告我乃所以报也授纸笔搜府狱数十人条其实淳按条具辨尽得肆宥遇告人命无朝暮必乗骑按验按诬坐之自后无伪讼者县因旱民艰食抢夺公行有抢米五斗者立杖杀之一邑帖然或询曰何以五斗米杀人曰固生也所杀者死囚耳一富室以女妻诸生生葢先富而后贫者富室中悔互相执讼淳谓富者曰欲别字而女当以三百金酬生富者欣然従之命鼓吹导贫士至富室促令婚笑谓曰汝忧婿贫得三百金可不贫矣有一巨室死两子以争产结讼淳择诸生最笃行者讲毛诗之棠棣篇阅七日两子皆惭愧退譲淳尝为座右箴曰为宰而教化不行虽事功髙千古终俗吏也以故治永必先教化而后刑名以治行第一入觐止一役一仆自随絶交际杜苞苴因忤宰执意仅授礼曺请假家居七年起建宁太守简大不事苛屑抚按交荐授杭严道浙东先有募兵虚糜糗粮欲汰之军中偶语为乱抚按以为患淳曰是防悍者留则有用散则叵测不若通一军而去其老弱者如募数则食足而兵强亦不至乱矣抚按是其议事遂定陞陜西临洮参政以病请归疏荐凡十四次坚辞不起】
　　郝杰【献徴录字彦甫蔚州人嘉靖进士浙江按察使浙营兵以减饷噪羣拥巡抚于军中杰疾驰而谕以利害悍卒敛戢杭民以大甲偏累控巡按不得伸构恶少夜縦火燔掠杰勒营卒捕为乱者收系狱众乃帖然仕至南京兵部尚书】
　　荆之琦【旧浙江通志字鸿玉丹阳人万厯进士以戸部主事杭州北闗甫下车进官吏巡胥与约法犯者立谴责之时呉中大雨又兼徴兵索饷商旅不进或虞其课缺劝加额之琦守初约如故已而贾舟大集复以羡报闗南北河壖可十里而遥皆倾圮不治乃鸠工甃石行旅称康衢焉】
　　刘一焜【西江志字元丙万厯进士以佥都御史巡抚浙江织造中官刘成卒一焜虑代屡疏止之已得请会中官吕贵奉命防成遗裴奸人请留贵督织造疏直达禁中一焜与巡按李邦华极论其罪帝卒命贵代之一焜复疏争不报贵既任条行十事多所侵扰一焜疏驳且禁治其爪牙贵为敛威一焜以暇筑龛山海塘千二百丈濬复余杭南湖民赖其利】
　　李邦华【李忠肃公家传字孟闇吉水人万厯进士巡按浙江两浙地繁政剧邦华采访利病分六曺为六书某利当举某害当革条分件系每按部举而措之直指供亿有赃罚公费二项赃罚坐派郡邑公费取盈协济邦华叹曰绣衣使者表率百城可以身为谿壑乎亟下檄蠲除属吏凛然嵗当虑囚积案填委夜阑炳烛矜疑阅实运笔如风平反者百余条法吏莫敢出入一字廷谳之日狱囚盈庭旧使者省览累日为手版以记事邦华携册坐舆中流观闇记数百人以次决遣姓名讼牒不遗毫发吏民惊以为神仕至左都御史甲申殉节】
　　【国朝赐諡忠肃】
　　苏濬【旧浙江通志字君禹晋江人万厯进士浙江提学校士率单车入馆中不傍倩于人每卷必阅竟或重阅然后定甲乙所得皆隽材浙榜发七十余人皆其前茅士也仕至贵州按察使】
　　叶永盛【旧浙江通志字子木泾县人万厯进士为御史按视两浙盐务先是三殿灾度支告匮谋利者纷言浙余盐山积可得饷三十万中贵倚势要胁永盛力持之疏五上减至三万且疏言者罔上罪神宗察其直谏能防商爱民报可人心获安人山陜新安诸商子弟以外籍不得入试永盛惜其才为请于朝得立商籍取入学商人徳之】
　　傅宗龙【旧浙江通志字仲纶昆明人万厯进士为御史按浙风节自持洁清不染猾胥率皆敛手镇抚李某其父中后母言屡挞之一日镇抚醉辨其诬父诉于官坐以罪每遇考核必解衣受笞十有余年值宗龙按杭州廉得其情愍之乃注平考】
　　张惟任【陜西通志字希声潼闗人万厯举人以御史巡盐两浙时盐法弊滋惟任条议力塞弊窦并劾墨吏之蠧盐政者又録方正学后人以励风节仕至大理寺卿】
　　杨鹤【旧浙江通志字修龄武陵人万厯进士以御史按两浙盐政盐法积弊边商寓浙中至有十余年不及支者鹤为询访咨度通前酌后数月而商稍苏至期年商乃大苏】
　　刘伸【旧浙江通志字叔达广昌人万厯进士以工部郎出督抽分时适淫潦漂木沈商拥舆而泣伸与羣商约法所以苏商困者八事往解部余银改属织造府而更其名曰料银又以大工加税三千有竒甲寅赦书云三分减一伸力争余银宜解部不宜饱中涓加税宜尽蠲不宜量减一其辞危厉而司农格不行然商民感其徳鑴石诵之】
　　方大镇【旧浙江通志字君静桐城人万厯进士浙江巡盐御史公廉恵爱卓有树立疏陈时政切中其弊鹾法自常股存积改为余盐商灶交困大镇一意寛恤四季掣放以疏商引余盐充课而盐价不贵均分涂田以息民争寛私盐之禁止小票之行商通国裕鹾政大理呉越白粮大为民累具疏乞比漕艘例一切裁革人以水灾请改折白粮十万石有竒】
