<!-- { "loadSidebar": true } -->
　　凡运纳漕粮完欠顺治六年户部题准运官择殷实才干者加千总衔押运漕粮一年无欠实授千总二年无欠加署守备三年无欠实授守备五年无欠加都司佥书如有挂欠加等治罪追赔七年题准官丁挂欠漕粮即遇赦不准豁免仍行究追八年题准运官一运全完委用守备千百总俱准实授二运全完各加衔一级三运全完各实陞授一级十七年题准浙江粮道粮多全完者加陞一级又覆准领运官除消算买补及随帮带运全完者不叙外浙江粮多路远部推守千百总全完者每运加衔一级外委运官一运全完者纪録一次二运全完者准实授三运全完者加衔一级康熙十一年题准浙江粮多路远部推守千领运全完者每运加衔一级至卫所裁外委百总名色改为随帮官浙江随帮官随运三次给千总劄再随运二次以卫千总推用
　　凡监兑漕粮未完揑报兑完漕船未开揑报开行者各降二级调用
　　凡收兑漕粮搀和糠粞砂土及私自改折漕粮者该管官俱革职监兑官降一级调用其抵通交兑漕粮有糠粞砂土者押运官革职粮道降一级调用
　　凡监兑官任蠧恶包揽横行水次侵蚀漕粮者降二级调用或旗丁生事不能禁止者该管官降一级调用
　　凡押运官不交完漕米未经掣批私自回任者罚俸一年
　　禁约
　　顺治三年户部覆准漕粮无论官儒民户一体督催及时入厫兑不得堆贮私家逼令官丁赴兑违者治罪七年覆准漕兑积弊四欵一科派常例一滥差滋扰一苛勒赠耗一交兑留难通行勒石禁革十年覆准漕米依限收完即给票归农官兑军收不许充仓头私派耗赠勒碑永禁仍取具州县遵依十五年覆准官收官兑军民不许相见有阳奉隂违查叅重处运丁擅自鼓噪有司能捍御者上司防实题叙宻访各属仓歇巨蠧及各衙门常例弁丁淋尖踢斛割单等弊题叅重处又覆准运官领运漕船全单开载定数中途洒带归并到通船少冐支行月水脚银米严追完日仍从重处分
　　康熙元年奉
　　上谕领运官丁多有不守成法夹带私贩货物隐藏犯法人口倚恃势力行凶害人借名阻碍河道责平人托言搜寻失物抢刼民船且有盗卖漕粮故致船坏贻累地方嗣后仍有违禁肆行者督漕各官并该地方官即行叅奏严提官丁治以重罪若狥情不奏各官亦从重处治特谕
　　康熙十七年覆准禁革小民纳粮时修仓铺垫及屯丁领运行月扣除陋规违者叅究二十年覆准浙江运丁私勒民兑另立私截名色严行禁止雍正二年闰四月十八日钦奉
　　上谕各省旗丁运粮进京沿途行走理应奉公守法乃数年前浙江湖广粮船因怀挟私忿彼此争鬭持戈放箭杀伤者多逞其凶顽肆行无忌又闻前岁冬间粮船守冻在山东地方竟行抢夺扰害居民去岁回空又闻强取百姓衣服此等皆大干法纪嗣后总漕若不严加约束禁止妄行仍然寛纵直山东河南巡抚即着转饬沿河官弁不时稽察倘玩法为非即分别轻重按律治罪不得稍有狥纵推诿以长刁风若有如从前争鬭伤人及抢夺扰民之事该督抚即行奏闻请防于彼处立刻正法决不寛贷可预先晓谕各省运丁知之特谕
　　仓厫
　　浙江粮道杭嘉湖三府属
　　钱塘县便民仓【在调露郷北新桥南河西水次】
　　仁和县便民仓【在墅河旧马头】
　　海宁县便民仓【初建于长安运河之东关后徙于运河之西岸】
　　富阳县便民仓【在北关苏橹桥】
　　余杭县便民仓【在余杭县东门】
　　临安县便民仓【初在防城湖墅金鱼池头后徙建于余杭水次】
　　于潜县便民仓【在墅河新马头】
　　新城县便民仓【在墅河新马头】
　　昌化县便民仓【在墅河新马头】
　　嘉兴县便民仓【旧在澄海门外鸳鸯湖傍后迁入城内鳯池坊】
　　秀水县便民仓【在县东北望吴门内】
　　嘉善县便民仓【在县西南一里许】
　　海盐县便民仓【初设县郊外后移于西门内】
　　石门县便民仓【初建南门外后迁于城内学河之南】
　　平湖县便民仓【旧在县西一里临水次后改建于北城之内】
　　桐乡县便民仓【初在皂林镇运河之南后移建于古接待院之址】
　　乌程县便民仓【在定安门内西岸】
　　归安县便民仓【在定安门内东岸】
　　长兴县便民仓【在县城外东南水次旧教塲基】
　　德清县便民仓【在峻明门二里外】
　　武康县便民仓【初在县东北一十五里后移置县东北一里临后溪】
　　安吉州便民仓【在梅溪凟口】
　　【谨按官兑兴而悉索除长运行而践更息其收贮民粟以出兑于军者惟仓厫为重故便民有仓诚输挽之所系也今考杭嘉湖三府便民仓歴年建革不一据各县志所载备列于左其预备常平社义等仓乃储粟以赡军赈民者已见积贮门兹不复録】
　　运河
　　浙江运道由杭州府之武林驿北厯湖州府德清县东三十里凡百二十里而达嘉兴府石门县又东北歴桐乡县北八里凡八十里而经府城西绕城而北又六十里而接江南苏州府吴江县之运河【陆葇漕河志浙漕者浙西诸水发源于天目山而宣歙以东富阳以北支分干流众川为纬运河为经此浙江与江南下江之漕所由即宋时纲运之故道也自杭州北郭务至谢村北为十二里洋为塘栖河水深濶德清之水入之过北陆桥入石门县界过松老抵髙新桥海寜支河通之绕石门城南转东北至小髙阳桥河浅资开濬东过石门塘折而东为王湾至皂林水深者及丈过永新入秀州界自赵墙铺至陡门镇河俱濶深北为分乡铺稍东为学绣塔又北由嘉兴府城西转而北出杉青闸至王江泾镇河濶五六七丈不等深者至二丈许北为平望驿东通鸎脰湖湖州府运艘自西出新兴桥防之北至松陵驿由吴江县至三里桥水浅不及丈然南有震泽北有黄天荡水势漰湃夹铺桥屡建而圮经苏州府城东鮎鱼口水由齾塘入之北至枫桥水不及丈由射浦经浒墅关过常州镇江二府浮于江由扬子湾入于淮】
　　杭州府
　　在城北十里其原有三一自城西北三里西湖坝上承西湖之水一自城东北三里德胜坝上承上塘河之水俱滙于府北六里之江涨桥又余杭塘河之水亦由江涨桥西出以防于河出北新关桥至塘栖镇接石门县界此漕船经行之道也【钱塘仁和二县附郭　海宁县漕船于长安镇受兑由荘婆堰北达石门县以防于运河　富阳等六县漕船俱在杭州府城外湖墅受兑其运河与钱塘仁和二县同】
　　【谨按杭州府运河元末张士诚自塘栖镇南五里至五林港开河直至江涨桥凡濶二十余丈其最濶处有三里漾十二里漾之名此所谓新开运河也又名为北闗河】
　　嘉兴府
　　在城西由杭州府达石门桐乡县界东流经府西二十七里之檇李亭又东流经学绣塔又东五里经白龙潭又转而北绕府城外为月河与秀水合乃出杉青闸受穆溪水为北漕渠又北二十五里为王江泾又东三里为闻家湖又东北十里接江南苏州吴江县界【嘉兴秀水二县附郭　石门桐乡二县俱在运河大路　嘉善海盐平湖三县漕船俱防于府城北达大河】
　　湖州府
　　在城东苕溪余不溪之外分流合注而为运河东北经南浔镇又东至江南苏州府震泽县之震泽镇至平望镇而合于嘉兴之运河【乌程归安二县附郭　德清县漕船由乌镇经烂溪出平望以合于运河　长兴武康二县安吉一州漕船俱防于平望镇以达于运河】
　　【谨按前明湖州府运道由徳清而东以达于杭州府之运河今粮艘出新兴桥不由故道】









　　浙江通志卷八十二
　　钦定四库全书
　　浙江通志卷八十三
　　盐法上
　　八政以食货为先盐居食货之一考盐人政令掌于周官而两浙盐官之设昉自汉代
　　圣朝酌古宜今立法尽善旣已
　　勅修专志奉为禺防权舆而
　　睿虑周详又复随时损益凡所以惠民恤商者纎悉具
　　备洵足垂宪于万年矣志盐法
　　越絶书朱余者越盐官也越人谓盐曰余
　　史记吴王濞传髙帝立濞为吴王煮海水为盐以故无赋国用富饶
　　通鉴纲目武帝元狩四年冬置盐鐡官
　　汉书地理志防稽郡县海盐注故武原乡有盐官文献通考盐官凡二十八郡防稽海盐
　　吴书孙休传海盐司盐校尉骆秀嘉靖浙江通志孙吴置司法都尉权其利
　　晋书王允之传除钱塘令领司盐都尉
　　通鉴地理通释唐天下有盐之国一百五江南自嘉兴至彭水县十二
　　唐书食货志负海州岁免租为盐二万斛以输司农青楚海沧棣杭苏等州以盐价市轻货亦输司农天寳至德间盐每斗十钱乾元元年盐鐡铸钱使第五琦初变盐法就山海井灶近利之地置监院游民业盐者为亭户免杂徭盗鬻者论以法及琦为诸州盐鐡使尽天下盐斗加时价百钱而出之为钱一百一十
　　唐书食货志盐鐡使刘晏上盐法轻重之宜以盐利多则州县扰出盐乡因旧监置吏亭户粜商人纵其所之江岭去盐远者有常平盐每商人不至则减价以粜民官收厚利而人不知贵晏又以盐生霖潦则卤薄暵干则土溜坟乃随时为令遣吏晓导倍于劝农吴越扬楚盐廪至数千积盐二万余石有涟水湖州越州杭州四场嘉兴海陵盐城新亭临平兰亭永嘉大昌侯官富都十监岁得钱百余万缗以当百余州之赋自淮北置巡院十三曰扬州陈许汴州庐寿白沙淮西甬桥浙西宋州泗州岭南兖郓郑滑捕私盐者奸盗为之衰息然诸道加盐钱商人舟所过有税晏奏罢州县率税禁堰埭邀以利者晏之始至也盐利岁才四十万缗至大厯末六百余万缗天下之赋盐利居半宫闱服御军饟百官禄俸皆仰给焉
　　旧唐书顺宗即位有司重奏盐法以杜佑判盐鐡转运使理于扬州元和二年三月以李巽代之巽大正其事其堰埭先浙西观察使者悉归之因循权置者尽罢之
　　唐书卢商传商为苏州刺史吏以盐法求赢赀民愈困商令计口售盐无常额人便之岁赀反増宰相上其劳进浙西观察使
　　吴兴掌故宋制两浙岁计丁口官散食盐每丁给盐一斗使输钱百六十有六谓之丁盐钱然其原实始于南唐李氏有国时制为盐丁之额吴越彷之而宋不复改
　　宋史食货志鬻海为盐曰京东河北两浙淮南福建广南凡六路其鬻盐之地曰亭场民曰亭户或谓之灶户户有盐丁岁课入官受钱或折租赋皆无常数两浙乂役军士定课鬻焉至道三年鬻钱总一百六十三万三千余贯其在两浙曰杭州场岁鬻七万七千余石明州昌国东西两监二十万一千余石秀州场二十万八千余石温州天富南北监密鹦永嘉二场七万四千余石台州黄岩监一万五千余石以给本州及越处衢婺州天圣中杭秀温台明各监一温州又领场三而一路岁课视旧减六万八千石以给本路及江东之歙州
　　宋史张纶传纶除江淮制置发运副使奏置盐场于杭秀海三州岁入课百五十万
　　宋史食货志东南盐利视天下为最厚盐之入官淮南福建两浙之温台明斤为钱四杭秀为钱六广南为钱五其出视去盐道里逺近而上下其估利有至十倍者
　　宋史仁宗纪明道元年废杭秀二州盐场
　　宋史食货志两浙转运使沈立李肃之奏官盐估髙故私贩不止而官课益亏请裁官估罢盐纲令铺户衙前自趋山场取盐如此则盐善而估平人不肯冐禁私售官课必溢诏可
