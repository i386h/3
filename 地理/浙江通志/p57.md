<!-- { "loadSidebar": true } -->
　　瓜誓山　桑屿山　箬岙山　庙山　嘉靖宁波府志俱县西北七十里大海中
　　向头山　延祐四明志在县西北八十里亦名西龙尾东望伏龙山龙头以东属定海龙尾以西属余姚二山捍潮其中涨涂渐与山相接古有海塘闸柱屹然今为鱼盐之地
　　大忌山　成化四明郡志在县西北八十里下有暗石为舟航往来所忌嘉靖宁波府志旧在大海中今近岸
　　小忌山　成化四明郡志与大忌山对峙
　　泥横山　嘉靖宁波府志在县西北一百里俗名掘泥山在大海中今连大岸
　　东向山　算岙山　黄牛山　延祐四明志俱县北六十里
　　雁门岭　嘉靖宁波府志在县东北四十里通龙山千户所
　　长溪岭　嘉靖宁波府志在县西北六十五里溪行可五六里许北通鸣鹤乡
　　石剌岭　宁波府志在县北一里石磴蟠纡迤接县治
　　灵岩　天启慈谿县志在县东北十五里石岩髙峻俗呼为望海尖
　　慈谿江　名胜志源自绍兴余姚之太平诸山至丈亭乃岐而为二大江由车廐歴西渡经府城之北至大浃口入于海小江从东南贯县城中由骢马桥出东郭一名管山江
　　慈湖【一名普济湖】　嘉靖宁波府志在县东北一里唐开元间县令房琯凿广袤一百五十畆因县名曰慈以吴太子太傅阚泽旧居呼为阚湖【至正四明续志普济湖在县东北一里吴太子太傅阚泽徳润居之谓之徳润湖后因宝谟阁学士杨简敬仲居之谓之慈湖刘振之阚湖即事诗秋容到处好碧水湛清辉岭树隂逾密湖云湿不飞亭虚山易入野旷鹊忘归户外尘虽满那能上芰衣谨按杨敬仲以慈湖自号非湖以敬仲所居始名至正志悮也】
　　白洋湖　宁波府志与杜湖相连西界余姚【详见水利】花屿湖　至正四明续志在县东南一十里古有塘潴水唐贞观十年刺史任侗修筑计一十七顷四十余亩湖中有小墅春花明媚多于众山故名
　　杜湖　嘉靖宁波府志在县西北五十里唐刺史任侗重加浚筑宋庆厯初主簿周常筑塘修闸【详见水利】
　　西罗浦　天启慈谿县志在县西南二十六里罗仲舒先生所居
　　松浦　嘉靖宁波府志在县西北五十里
　　古窰浦　宁波府志在县西北六十里
　　鸡鸣浦　嘉靖宁波府志在县西二十里
　　黄家浦　嘉靖宁波府志在县西南二十里
　　慈溪　名胜志旧名大隐在县西南三十里纯德录汉董黯早孤事母惟谨母疾思大隐溪水远莫时至乃筑室溪濵板舆就养疾瘳乃归因名慈溪
　　文溪　嘉靖宁波府志在县东十五里受众山之水【互见鄞县】
　　渔溪　舆地纪胜在县西四十五里清潭澈底鳞介不潜
　　永昌潭　四明龙荟在县西南四十四里旧名广泽潭唐天宝二年常遣使至潭投金龙密以朱笔记其左肋继而雨降明皇目暏行雨龙左肋上有朱画及有大宝永昌四字遂赐宫名大宝潭名永昌
　　狮子潭　成化四明郡志在县西南四十五里上有石室三层髙数丈及狮子足迹仙人药臼
　　石人潭　成化四明郡志在县西南三十五里




　　浙江通志卷十三
　　钦定四库全书
　　浙江通志卷十四
　　山川【六】
　　宁波府【下】
　　奉化县
　　印山　嘉靖宁波府志旧名髙青亭山在县西三十步又以山小而圆土多红色故名
　　凤山　名胜志自华顶逶迤东来与印山相连一名含光山越五里即华顶山也
　　北山　嘉靖宁波府志在县西二里在华顶山之北华顶山　嘉靖宁波府志在县西五里山秀而尊上有龙湫
　　西圃山　宁波府志在县西北十里
　　鲤湖塘山　宁波府志在县西十里髙出众山有奇石山顶有龙湫不涸常出云以为候
　　石岭山　成化四明郡志在县西十五里上有石髙耸状如人形又名新妇岩名胜志有石如镜台宋封石岭夫人祠
　　湖山　宁波府志在县西北二十里剡溪绕后湖水绕前故名
　　横山　延祐四明志在州西四十里腰山为路二十五里奉化县志上有石文若篆谓之天篆
　　小丹山　奉化县志在县西六十里名胜志四明山之南剡源之三石村上有二洞如广厦可容五六十人岩罅水流紫绀赤色云笈七籖所谓四明洞天丹山赤水是也
　　大雷山　延祐四明志在州西南四十里登其山可见海二百里外【四明洞天丹山图咏集一名大慈晋汉时得道之士多隐此山内有金鸡洞】
　　雪窦山　嘉靖宁波府志在县西六十里上有雪窦寺西五里有奉慈寺山多竒胜有妙髙台藤龛含珠林锦镜池石窦千丈岩瀑布泉桃花坑龙隐潭宋理宗尝梦其处御书应梦名山赐之故有御书亭雪窦寺志按舆图自天台摘星峰歴华顶至四明山心东来过二十里云起为雪窦山又名乳峰正峰耸峙四山攅拱两涧出水交会于前又东折而下逶迤六七里始抵山麓舆地纪胜丹碧照烂飞檐鳞鳞蔚在青嶂间晨霞暮霭遮露万状尤为胜槩【谢翺夜宿雪窦下方诗眠山枕斧柯独客爱盘阿畏日生尘梦寻仙到鸟窠下方闻夕磬南斗挂秋河寝服侵云卷颒泉通瀑和窦分沧海月禅入沃洲歌此地精灵聚中宵弄薜萝王守仁雪窦山诗穷山路断独来难过尽千溪见石坛髙阁鸣钟僧睡起深林无暑葛衣寒壑雷隐隐连岩瀑山雨森森映竹竿莫讶诸峰俱眼熟当年曾向畵图看】
　　镇亭山　汉书地理志鄞有镇亭嘉靖宁波府志在县西南一百里西界于越南跨于天台故其乡为连山
　　梨洲山　名胜志在县西一百里即四明山之西峰晋时孙兴公与兄承公同游至此偶得梨数枚左右环视莫见其迹意以为仙物也故号其地曰梨洲山
　　桃花坑山　延祐四明志在四明山之上二十里云之南也山岩壁立数仞延袤数百里岩色红白相间状如桃花之初发故名
　　宝化山　成化四明郡志在县南三里为邑之案山奉化山　嘉靖宁波府志在县东南五里一名瑞峰山特起周囬三十里四面皆异名东为栲栳山西为龙潭山顶有龙潭南为吴郎山即后潭山北为南山元史载奉化州山石裂即此山也
　　九峰山　奉化县志在县东六十里九峰突兀产多乌桕秋霜叶红烂若春花
　　鲒埼山　成化四明郡志在县东南五十五里汉书地理志鄞有鲒埼亭师古注鲒蚌也埼曲岸也其中多鲒鄞后析为奉化县因以为名
　　蓬岛山　成化四明郡志在县南四十里为邑之逺案其源来自四明山兀然为诸山之冠山谷间有龙湫为雩祷之所
　　石楼山　嘉靖宁波府志在县西南六十里太平寰宇记在鄮县南又名石柱山髙六百丈
　　九女山　嘉靖宁波府志在县南二十五里
　　小梅山　奉化县志在县南三十里
　　劳山　马迹山　奉化县志俱县南二十五里三山　延祐四明志在州南五十五里屹立大海中如三台然
　　塘头山　庙山　大洞山　旧浙江通志俱县南六十里
　　天门山　成化四明郡志在县南六十里列峰排空髙入苍莾汉书地理志鄞东南有天门水入海有越天门山【旧浙江通志一名蜃楼门山濒海里港两峰对峙若天门然舒岳祥天门山诗烟树连天逺渔樵两地分仙舟沧海路僧锡石桥云隂壑收虹影空林散鹿羣我来不敢扣冲漠恐惊闻】
　　剡源山　戴良剡源记奉化之西六十里有山夹溪而出蓊然深茂者剡源山也以其近剡故名之
　　新岭山　嘉靖宁波府志在县东二十里由舍辋岭来山有七十二曲嘉靖间更岭道于后陇芟辟平坦行人便之谓天平岭
　　大様山　嘉靖宁波府志在县东八十里
　　石昌山　嘉靖宁波府志在县东一百里
　　鄞城山　成化四明郡志在县东五十里古鄞城在下旧志云即赤堇山有草曰赤堇鄞以此名而加邑焉
　　貎头山　清凉山　马头山　旧浙江通志俱县东九十里
　　青锦山　嘉靖宁波府志在县北一里一名莲花岩铜山　宁波府志由日岭出其山甚尊周囬三十里孝感山　奉化县志在县东北一十里相传昔人防父庐墓侧天忽降甘露草木花皆纯白故名
　　金钟山　嘉靖宁波府志在县北十里形如钟汉城山　延祐四明志在州东北二十里山有五代汉时城基【楼钥汉城山诗城复于隍遗旧基山云漠漠草离离当时雷鼓声沉后留得寒岩伴落晖】
　　四明山　成化四明郡志在县西北六十五里远连会稽近接天台【详鄞县】
　　三岭山　奉化县志在县北十里
　　赤苋山　元和郡县志在县东十里嘉靖宁波府志夏侯曾先地志云亭头有赤苋山秦始皇遣徐福求访神仙至此或云昔有赤苋仙人常居此山因名
　　江口山　嘉靖宁波府志自四明山分为雪窦诸山东衍至此而止山上有塔山半有清水庵俯瞰长江山隂为鄞境山阳为奉化境
　　梅山　延祐四明志在州西南二十五里或谓梅福曾游此
　　英马山　宁波府志在县北三十里相传有神马常夜出故名
　　大小晦山　嘉靖宁波府志在县西六十里即四明山南来之两峰四明洞天丹山图咏集宋应则入山景色秀丽既而防晦故云大小晦
　　岳林山　名胜志在县东北五里梁大同初建崇福寺于此
　　黄甘岭　嘉靖宁波府志在县西二十五里
　　毛巅岭　嘉靖宁波府志在四明山之南接大小晦山岩谷﨑岖行者艰阻宋绍兴初有毛居士者凿山以便往来
　　六诏岭　宁波府志在县西百里相传王右军常隐此曾诏起之旧志名陆照误
　　唐兴岭　嘉靖宁波府志在县西一百里通绍兴府界
　　桃花岭　嘉靖宁波府志在县东南十五里即奉化山之东麓
　　山隍岭　宁波府志在县南五十里通西店驿宁海县
　　栅墟岭　嘉靖宁波府志在县东南六十里宋建炎间立寨于此守戍亦海道一要冲也
　　寨岭　宁波府志在县东四十五里通东南边海清修岭　嘉靖宁波府志在鹁鸠山下通鄞之小溪五岭　嘉靖宁波府志在县东三十里桑社岙通白社金溪
　　千丈岩　雪窦寺志此雪窦之胜悬崖飞瀑又名飞雪岩【郑清之题雪窦千丈岩诗并海危峰驾六鳌招提深处缘周遭松枝直上蛟龙起涛势飞来兕虎嘷坐向亭空云作伴待看身与月争髙山灵意我酬清赏为酌冰泉读楚骚】
　　徐岛岩　四明龙荟在雪窦西十五里重崖峭壁数百仞瀑布冬夏不絶岩下有神龙宅焉
　　狮子岩　延祐四明志在州东五十里状如狮子周家岙　嘉靖宁波府志在华顶山内
　　圣井岙　嘉靖宁波府志在清凉山东南
　　棠岙　嘉靖宁波府志在公棠山
　　渠水　汉书地理志句章有渠水东入海
　　北渡江【旧名奉化江】　延祐四明志源于四明之镇亭山出州之惠政桥下与诸水会南来亘府城之东然后与慈溪江会而入海
　　【谨按奉化当汉时鄞句章二县境旧志云古句章县在江口山北光溪境上汉书所谓渠水疑即奉化江也故并列之】
　　万寿湖　宁波府志在县东五里即新妇湖本县放生之处又名放生湖
　　广平湖　奉化县志在县东北五里一名寺后湖范家河　嘉靖宁波府志在县北一十里通大江【详见水利】西锦溪　奉化县志自华顶山下过石棋盘东流入城西水门至县南嘉会桥俗谓之蛇腹溪以两端稍狭也出城东水门至方胜碶
　　剡源溪　至正四明续志在州西七十里导自陆照左溪会同流于公棠逾泉溪会于三江口入北渡达于海【旧浙江通志自四明山来其溪九曲】
