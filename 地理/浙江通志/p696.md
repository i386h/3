<!-- { "loadSidebar": true } -->
　　詹介【括苍彚纪字敬父缙云人朱文公高弟荐于朝官儒林郎总领所干官学者称玉涧先生】陈邦衡【括苍彚纪字伯明缙云人隐居敎授作式乡邦同弟邦钥师朱子穷性理之学】项复【崇祯处州府志字吉甫松阳人尝从慈湖杨先生学一日先生问曰学而时习作如何说复仓卒无以对但云三日不谈口生荆棘先生抚几叹曰正是此说复由是警悟学业益进晚年有荐之朝者以白衣授校书郎隐居不仕自号耕乐】
　　郑克寛【括苍彚纪字伯厚遂安人游松阳頖庠就项平甫得开朱子之学由进士授严陵郡博士积阶至朝议大夫学士】
　　王梦松【括苍彚纪字曼青田人笃志好学隐居不仕着礼记解学者称为愼斋先生旧浙江通志梦松尝曰学以躬行为本徒知无益指孟子四端即舜禹道心之防每于此心萌动处下功夫主敬以存养之师事叶味道造就学者皆有成验】
　　蒋世珍【崇祯处州府志字君聘缙云人尝从陈潜室先生游开庆元年进士官从仕郎歴镇江建德温州敎授学者宗之】
　　吴梅【括苍彚纪字仁伯丽水人师事北山何基敎以眞实坚苦着四书发挥质于鲁斋王柏任浦江县尉后改钱塘】
　　季致平【括苍彚纪青田人治诗书易传会其要领着精览归一图解】
　　元
　　郑滁孙　郑陶孙【元史本传滁孙字景欧处州人至元三十年以荐召授集贤直学士陞学士乞致仕归田里所着有大易法象通赞周易记玩等书弟陶孙字景潜世祖征至阙奏对称防授翰林国史院编修官陞应奉翰林文字出为江西儒学提举滁孙兄弟在当时最号博洽儒学之士翕然推之】
　　樊万【括苍彚纪字万里缙云人尝执经金华王柏之门元初为滁州敎授入为应奉翰林文字终江浙儒学提举】
　　王文焕【括苍彚纪松阳人一名子敬字叔恭夙承家学取孔孟诸儒绪言研极精微着道学发明大学发明中庸孟子解及心镜图治心铭诸作以心为明镜毋自欺为药物畏敬恐惧克复省察为工夫学者称西山先生】
　　季仁寿【括苍彚纪字山甫龙泉人元末用荐敎谕慈溪征逋租新礼殿祠黄公震于学宫迁松阳敎谕郡守请定乡饮酒礼斟酌古今定为仪注陞双溪山长转婺州敎授不赴治易诗书春秋学者称为四经先生着有春谷读书记易诗书春秋四书衍义四书质义诗林钩元弓冶録遭兵燹鲜存春谷集行于世】
　　明
　　王毅【传详忠臣】
　　王亷【崇祯处州府志字希阳丽水人博通五经尤精于易洪武初荐入翰林修史书成授太子说书官至陜西左布政使所着有交山集迂论史纂南征録四书详说又善琴制风木吟书宗韩择木兼精篆】
　　朱维嘉【括苍彚纪缙云人为卢龙丞有政绩迁国子助敎早从鄱阳朱公迁学有源委为时名儒着有素履集十卷】
　　叶子竒【两浙名贤録字世杰龙泉人至正庚寅以荐试方州中第四人退隐不仕明初浙江行中书省以学行荐廷试高等授岳州巴陵簿寻致仕卒子竒少颖悟壮游王刚叔门闻理一分殊之防乃知圣贤之学不贵多闻以静为主因自号曰静斋所着有范通元理草木子等书】
　　包瑜【两浙名贤録字希贤青田人笃学力行言动皆以圣贤为法由举人任敎谕淮王闻其贤修书币聘进讲辄称先生着通鉴事类一百二十卷左传事类四十卷王命工肖瑜像赞曰见道之眞履道之正咳唾古今寤寐贤圣传猎经搜回瓢咏衣冠肃如后学企敬居七年告归撰述甚多】
　　何焘【两浙名贤録字思仁丽水人自志学即毅然以圣贤自期洞究性命大原以乡荐授新喻敎谕敎人务底实用士多成材聘主湖广乡试称得人令信丰以寛仁为理民常见思着有四书集义春秋至意舒啸东臯篇仓螺録青桂轩集若干卷】
　　卢玑【两浙名贤録字舜用松阳人家贫力学天顺甲申进士上疏请正宫闱名分及阉寺煽惑言甚剀切疏入不报未几复诋权奸谪戍铜鼓益励志理学辨论古今未定之说辟元刘谧三敎平心论作贞字补遗十目其图说深得圣贤之防孝宗诏起之已卒】
　　黄灏【栝苍彚纪字季荣遂昌人博学自淑不乐仕进尝语人曰为学大要在愼徽五典而已有愼徽遗稿言多简要门人私谥为愼徽先生】
　　郑还【括苍彚纪字复正遂昌人志卓行峻从松阳卢玑学粹然一出于正为文务期实用为曹州训导敎人忘倦移疾归谈道自乐足未尝至公府所着有图学防谈理气管见乡党须知诸书】
　　浙江通志卷一百七十七
<史部,地理类,都会郡县之属,浙江通志>
　　钦定四库全书
　　浙江通志卷一百七十八
　　人物【六】
　　文苑【一】
　　史称吴越多秀民山川英淑灵气代钟文学固其天性而
　　圣朝化成以来沉浸醲郁已及百年其间述作斐然往往辉映前古夫载笔之士黼藻羣言所谓以翰墨为勲绩者自范史标目而后未之畧也志文苑杭州府
　　三国吴
　　孙桓【三国呉志本传字叔武河之子年二十五拜安东中郎将以功封丹徒侯注桓仪容端正器懐聪朗博学强记能论议应对权尝称为宗室顔渊】
　　孙瑜【三国呉志本传坚弟静子瑜字仲异以恭义校尉始领兵众建安九年领丹阳太守十一年迁旧威将军领郡如故自溧阳徙屯牛渚济隂人马普笃学好古瑜厚礼之使将吏子弟数百人就受业遂立学官临飨讲肄是时诸将以军务为事而瑜好乐坟典虽在戎旅诵声不絶】
　　孙丞【三国志注桓弟俊俊子愼愼子丞字显世好古有文章作萤火赋行于世为黄门侍郎与顾荣俱为侍臣归命世常使二人记事丞答顾问乃下诏曰自今以后用侍郎皆当如今宗室丞顾荣俦也呉平赴洛为范阳涿令甚有称绩】
　　晋
　　孙惠【晋书本传字德施富阳人口讷好学有才识寓居萧沛之间东海王越以为记室叅军专掌文疏预叅谋议补司空从事中郎越诛周穆等夜召叅军王廙造表壊数纸不成时惠不在越叹曰孙中郎在表久就矣越迁太傅以惠为军谘祭酒毎造书檄或驿马催之应命立成皆有文采】
　　褚陶【晋书本传字季雅钱唐人弱不好弄清淡间黙以坟典自娯年十二作鸥鸟水硙二赋见者竒之陶尝谓所亲曰圣贤备在黄卷中舍此何求呉平召补尚书郎张华见之谓陆机曰君兄弟龙跃云津顾彦先凤鸣朝阳谓东南之寳已尽不意复见褚生故知延门之德不孤川岳之寳不匮迁九眞太守转中尉】
　　南北朝
　　宋广之【咸淳临安志字处深钱唐人善清言初顾欢着三名论以正四本之失尚书刘澄临川王常侍宋广之并立论难与之徃复而广之才理尤精诣】
　　朱异【梁书本传字彦和钱唐人年七岁外祖顾欢谓此儿非常器既折节从师遍治五经尤明礼易渉猎文史兼通杂艺博奕书算皆其所长年二十诣都尚书令沈约面试之因戏曰年少何乃不亷异未达其防约曰天下文义棊书卿一时将去可谓不亷也寻以明山宾荐髙祖召见使说孝经周易义甚悦之谓左右曰朱异实异召直西省俄兼太学博士自周舍卒后代掌机谋朝仪国典诏诰勅书并兼掌之毎四方表疏当局簿领塡委于前异属词落纸览事下议纵横敏赡不暂停笔顷刻之间诸事便了所撰礼易讲疏及仪注文集百余篇唐函梁武帝曰朱异宇深神表峻金山万丈缘陟难登玉海千寻窥映莫测】
　　杜之伟【陈书本传字子大钱唐人幼精敏有逸才十五徧观文史及仪礼故事时辈称其早成仆射徐勉见其文重其有笔力乃啓补东宫学士与刘陟等钞撰羣书各为题目所撰富敎政道二篇之伟为序寻除太学博士皇太子释奠于国学时乐府无孔子顔子登歌词令之伟制其文伶人传习以为故事之伟年位甚卑特以强识俊才颇有名当世陈高祖受禅除大中大夫仍勅撰梁史永定三年卒之伟为文不尚浮华而温雅博赡所制多遗失存者十七卷】
　　唐
　　褚亮【唐书本传字希明钱塘人少警敏一目辄志于心年十八诣仆射徐陵陵与语异之后主召见使赋诗江总诸词人在席咸服其工累迁尚书殿中侍郎入隋为东宫学士迁太常博士贞观中累迁散骑常侍封阳翟县侯卒年八十八諡曰康初太宗作文学馆以亮与杜如晦等十八人并为学士命阎立本图像使亮为之赞题名字爵里号十八学士当时在选中者天下所向慕谓之登瀛洲子遂良】
　　凌准【栁宗元凌君权厝志富阳凌君字宗一以孝弟闻于其乡读书为文章着后汉春秋二十余万言又着六经解围又文集未就有谋畧尚气节年二十以书千丞相丞相以闻试其文日万言擢为崇文馆校书郎迁侍御史浙东亷使判官召为翰林学士遂为尚书仍以文章侍从以连累出知和州降连州以没】
　　孙彊【万厯杭州府志富春人因顾野王玉篇增字三十卷为大广益会玉篇大概本说文云】袁不约【成化杭州府志字还朴新城人登长庆三年进士又试平判入等仕至职方员外郎有集一卷罗隐撰新城筑城记有云天下无事吾乡则有凌准吴降袁不约以文学进】
　　五代
　　罗隐【十国春秋字昭谏新城人本名横貌寝陋凡十上不中第遂更今名能诗与族人虬邺齐称时人谓之三罗初寓池州梅根浦因自号江东生从事湖南厯淮润诸镇多鉏铻不合久之归杭州谒武肃王以所为夏口诗标卷首王览大加殊遇王初授镇海节度使令沈崧草谢表成以示隐隐为更其畧朝廷见之曰必罗隐词也梁旣簒唐进武肃王吴越两国且以谏议大夫召隐隐不行而请举兵讨梁王不能用然心窃义之待隐日隆一日寝疾王亲临抚问因题诗于壁隐为续末二句幕红纱于上以志恩遇焉累官盐铁发运使著作佐郎司勲郎中迁谏议大夫给事中卒年七十七隐为文章多气力而性傲睨尝値韦昭范于舟次隐直呼舟子曰是何朝官我脚间夹笔可敌得数辈昭范惭恨卒以此沮之有吴越掌记集三巻江南甲乙集十卷江东后集三巻湘南应用三巻灵壁子两同书十篇又有谗书五巻淮海寓言七卷多散失不传】
　　宋
　　钱惟演【两浙名贤録字希圣俶之子幼有俊才从俶归朝为右屯卫将军博学能文词召试学士院以笏起草立就眞宗称善改太仆少卿献咸平圣政录命直秘阁预修册府元龟大中祥符八年擢知制诰翰林学士累迁兵部枢密使除大名军节度使知河南加同平章事判许州改镇崇信卒諡文僖惟演出于勲贵文章清丽名与杨亿刘筠相上下于书无不读尝曰学士备顾问不可不该博故其家聚书侔于秘府所着有典懿集枢庭擢髦前后集金坡遗事録飞白书叙録逢辰录奉藩书事诸书行于世】
　　钱藻【东都事畧字淳老吴越王后顺之子也举说书进士又举贤良方正为秘书校理三上书请慈圣光献太后归政天子神宗时累擢知制诰直学士院除枢密直学士知开封府迁翰林侍读学士元丰五年卒藻刻厉为学于书无所不究其见于文词闳放隽伟常出众上名动一时为人清谨寡过立朝无矫亢亦无雷同人称其长者】
