<!-- { "loadSidebar": true } -->
　　吕汤民【海盐县图经南河人正德中爲海盐丞事母至孝为政清平卒于官归无行资】张濓【海盐县图经字景周蓟州人正德中以进士知海盐涖政三年民歌之曰前堂无吏人后堂无优人堂下无犯人擢监察御史】
　　王学孔【万厯嘉兴府志安福人进士嘉靖初守嘉兴时旱蝗相仍斋戒步祷甘雨时应岁复疫疠乃大洗犴狴又爲发粟赈饥全活甚众听讼从未尝妄挞一人至豪右有权力者毫不假借迁湖广副使】
　　萧世贤【江南通志字若愚桐城人治进士守嘉兴岁革羡金十余减织造様绢三百余匹立三馆以造士文风蔚兴监司上其治行第一擢湖广副使】
　　何天启【万厯嘉兴府志字义占江西贵溪人嘉靖十一年进士令嘉善前此讼多停寝天啓至三日一听剖决无畱勾摄不遣吏卒民无骚扰値岁潦力请蠲税竟爲当道所阻乃以赎锾抵赋由是益得廉誉】
　　张守约【万厯嘉兴府志字彦博华容人嘉靖中进士知崇德县为政务举大纲崇学校端习尚摧强抚疲豪右惕息兴传贻书院复树先达诸坊表陞大理评事去之日惟图书数箧而已】
　　洪遇【旧浙江通志厯城人进士嘉靖中知秀水先是民觊轻役多析戸寄产遇令民自疏归并赋均而不扰岁大饥自鬻者众不待上闻亟发廪赈之全活者无算】
　　曾曙【天启平湖县志字旸谷桂林人由举人嘉靖甲辰除平湖令性介不妄取与剔蠧除奸与民休息岁大饥殍殣相望曙力请出粟赈之复广设粥以食饥者会催征甚急毅然曰吾职可罢民不可毒有逋税者咸使归业弗之系民免转徙竞以缓征罢去】
　　张□【海盐县图经字鹄举泰兴人进士以谏武庙南巡廷杖后起海盐令为政得大体民困征役□至减十之五陞湖州同知官至戸部侍郎】
　　杨挺高【万厯嘉兴府志字叔谦山东金乡人进士嘉靖二十八年授平湖知县性狷介督家人纺绩种蔬自给以菜馈士夫曰不可一日不知此味排里供费一切裁省在任三年冰蘗之声闻于逺近】
　　赵瀛【万厯嘉兴府志三原人进士嘉靖中知嘉兴府禁赌博逐娼妓疏濬城河以其土运之南湖建烟雨楼时田粮多则吏胥缘而爲奸乃分田地山塲爲二则赋额均平百世赖之又修郡志】
　　陈松【旧嘉兴府志青州人嘉靖中进士以御史左迁秀水令刻意爲民锄强扶弱邑有柄臣子弟奴横甚松裁抑不少贷迁平凉同知】
　　陈道基【万厯嘉兴府志字以忠晋江人进士嘉靖二十九年知嘉善初下车悉籍里中恶少严行苛校重困辱之仍详申请有犯必惩故事日轮里长一人所费不阙道基酌一年公用之数通融计有逋负鬻妻孥以偿者辄爲代补间有穷民困迫请借公用余银以自活随数给之民无负者三年未尝入一重辟囹圄几空】
　　刘慤【万厯嘉兴府志字致卿万安人进士嘉靖辛亥守嘉兴时値夏旱慤率僚属拜祷赤日中不懈卒得防雨岁大稔癸丑倭冦侵境率军民防守每冦至洞启四门纳郊闗男妇多所全活且身自出城激励三军以致大防时抚按交集视师新置督察大臣供亿百出慤殚力承事无扰于民其经营平善崇桐四城委曲调停民不知费旧额濒海岁贡费鱼以兵兴特疏停免至亷介之守终始不渝】
　　王应显【万厯秀水县志漳浦人进士嘉靖二十九年知秀水攻苦茹淡时倭冦患亟应显与郡守刘慤合谋守御日给粮饷治器械抚循士卒夜巡行城垒无顷刻息肩士女避冦从田间来以万计监司令繇女墙缒入母启门应显泣曰民众缒者寡贼猝至尽捐锋镝耳竟矫令启之皆得入入甫毕而倭薄城无一遇害者厯官太常卿】
　　郑茂【万厯嘉兴府志字士元莆田人进士嘉靖三十二年知海盐有应变之才倭冦扰境尽力守御克完民社擢兵科给事中】
　　金燕【分省人物考字尚宾潜山人进士嘉靖三十三年知桐乡始涖任倭冦围城盛爲攻具以计御之城得全补礼科给事中】
　　张师载【嘉兴县志字以道潜江人嘉靖进士知嘉兴县政务寛大会编里甲委曲调停使富贫适均先是以海寇杀掠人情汹汹思遁师载晓以去止祸福民安如堵廉介自守行囊萧然擢给事中终巡抚都御史】
　　殷廷兰【万厯嘉兴府志广东人嘉靖进士授嘉兴理刑每听讼详审精密郡无寃狱会署平湖事倭冦猝至仅隔一水时未有城廷兰令为疑兵以却贼昼则扬兵夜则列炬舟卒市人声应若十万师贼骇遁百姓欢呼相贺廷兰曰是幸也不可以再亟申请为城以守经画措置尽得其宜】
　　郭东【旧嘉兴府志字仁府高平人嘉靖进士知嘉兴县凡遇讦讼每爲和解不事鞭朴催征尚寛恕亦无逋负以艰去】
　　刘存义【天启平湖县志字汉楼襄阳人嘉靖癸丑进士知平湖邑受倭患尤剧始议城守存义至旦夕负土筑埤埤成而倭至雉堞屹然倭不能上悉力来攻存义擐甲援枹立矢石下倭见坚守遣酋至城下祼衣跳詈欲激战手弓射之应而倒倭大惊解围去总督胡宗宪率师数万屯城中土汉交杂供费亿计存义尽心调防卒以用间受降殱冦沈庄邑赖以全民爲立报功祠】
　　顾廷对【万厯嘉兴府志字子俞嘉靖己未进士知平湖遇事敢为辨疑狱洞得其情先是校田多寡以役民民以田爲仇廷对创条鞭均役法总计而年征之贮于官以贴役者力均而不病上官初未之许反覆陈利害十数条始得如请令下民若更生逾年南海厐尚鹏来按浙以其法行各郡邑所在称便迁御史去】
　　何源【献征录字仲深广昌人嘉靖已未进士爲嘉兴令凡听讼曲直已判徐复委曲开谕皆得其情而去公庭寂然郭杰以鍜狱诬服沉寃十年亷知行奸谋杀者郭明也释杰而罪明邑人称神岁当攒造乡官以受寄为常忽一日五鼓遣吏取图书实数即集胥吏于衙扃钥之一时不得高下其手诡寄之十去七八当道有总理盐法者欲增课额源谓民方苦倭万一盐徒朋引祸且不测止之年饥申请缓征银通查五年银米之条抵所请之数额不亏而民自便在任二年官舍萧然民有吃水还钱之謡内召厯太常少卿】
　　何址【万厯嘉兴府志字德征进贤人守郡方严不假人以嚬笑衣无重彩食不兼味遇事侃侃以忤权贵去畧无愠色】
　　蔡廷臣【万厯嘉兴府志江西人嘉靖进士任嘉兴司理抗直不阿断狱详允时有豪右骫法置诸理不少贷召爲御史分守嘉湖转观察使】
　　张任【万厯嘉兴府志字希尹嘉定人丁未进士爲嘉兴府同知涖任时倭冦侵境军费不赀任与郡守刘慤恊心抚字民得安堵厯官巡抚都御史】
　　刘邦寀【分省人物考字君亮号师泉南昌人王阳明弟子嘉靖七年乡试中式授敎谕陞嘉兴府同知旧浙江通志邦寀清慎端恪待民以慈而能弭盗禁奸发隐摘伏地方赖之】
　　王宗载【万厯嘉兴府志字仲勉京山人嘉靖壬戌进士知海盐问民疾苦省刑薄税佥审徭役亲自捡括里胥不能爲奸溥水利农不苦旱他如修理海塘禁捕私盐清覈军匠查革虚名兵饷靡不精心悉虑政暇进诸士子横经讲艺多所成就云】
　　周寀【万厯嘉兴府志字济甫安福人嘉靖进士四十二年知嘉善年少英敏剖决如流尤属意学校啓书院择士有志者渐摩之厚给以廪饩躬爲品题官至吏部侍郎】
　　卢楩【嘉兴县志字木伯昆山人嘉靖进士令嘉兴加意黉序延名孝廉爲生儒师日讲月课寒暑无间更捐俸置田二百七十亩给赡】
　　黄献可【万厯嘉兴府志字尧俞莆田人嘉靖进士知嘉兴府爱民好士儒学僻处西城献可择治东兴圣寺址徙置之自此人文蔚起甲于他邑】
　　乔登【天啓平湖县志字子高延津人以吏员任平湖典史嘉靖癸丑倭冦突至登捧檄御于邑东南之曹家桥所将民兵猝然见敌皆望风逃窜惟登一人战殁于阵列祀报功祠中】
　　赵书【万厯嘉兴府志字同文桐城人岁贡嘉靖末爲平湖敎谕勤课士诸生中贫者至典衣以周之尝作明伦十二事以训德义之士辄称举以爲仪表学使者闻而褒赉即以所赉铸鼎文庙爲铭以见志云】
　　方扬【万厯嘉兴府志歙县人庆辛未进士同知嘉兴府事志行端方兢兢以古人自律时吏胥有父死欲火者扬给棺以葬禁民焚尸荒岁疫兴捐俸施药署嘉善时丈田皆躬亲覈刷豪右莫得肆其奸公余与诸生讲论经学有餽遗者面斥之擢守杭郡寻卒囊无余赀】
　　李橡【万厯嘉兴府志丰城人嘉靖壬戌进士隆庆五年守嘉兴首重学校加意穷独均赋平役省刑简讼濬漕河筑海塘调梧州守去士民爲立徳政碑】
　　艾鳌【万厯嘉兴府志新建人隆庆五年由举人知崇德性甘淡泊所食蔬鱼不取民间时秋霖当道督课亟鳌曰青黄不给吾宁以官博民乎调知长乐】
　　张道【万厯嘉兴府志字以中湖口人进士初令姚江着贤声补秀水治狱不烦敲扑里中徭役辄絮语慰劳之农氓孺妇以时入吁虽牵裾引案无愠容召拜御史】
　　李实【万厯嘉兴府志字若虚泸州人隆庆辛未进士知平湖究心民隐搜剔吏蠧有神君之称狱讼日减诸役无所事事多散去乙亥夏海溢害稼周视赈恤安集者数千人邑有把持税牍积蠧其中者洞烛之毫不得隠佥徭烦简各以力任民咸便之】
　　黄清【涌幢小品上饶人起吏员积官嘉兴府同知筑海塘有功万厯嘉兴府志清有智畧砌石有法又开里河以运石铸铁兽以镇海称一时能吏云】
　　黄希宪【旧嘉兴府志金谿人进士万厯间知嘉兴府以清白自矢置天鉴簿登记赎锾毫不自私听讼必情理相参有欺罔者按以三尺不少贷又勤于课士爲论俗文以讽戒小民水旱步祷辄应】
　　金和【万厯嘉兴府志字元节长洲人万厯甲戌进士知嘉善持政缜密监司下令筑圩和每乡择巨姓有行者董其事民不扰而功集】
　　谢应祥【嘉兴府志安福人进士万厯中知嘉善先是邑赋役无定贫富不均应祥乃立照田起役法豪右不能漏税细民不至赔累民德之厯官都御史】
　　陈履【旧浙江通志广东人万厯中知崇德县爲政务长厚镇躁以静养威以寛不爲苛察而政平讼理】
　　蔡逢时【海盐县图经字应期宁国人进士知海盐廉洁自持行均甲法以三百二十亩管一役又革坊厢丁田役立门摊雇夫法邑咸称平】
　　曹光德【旧嘉兴府志黄州人进士万厯时授推官政称清简励操贞白涖任三载以忧去所携惟图书而已】
　　朱邦喜【嘉兴府志江西临川人万厯时以举人为嘉兴同知才优烦剧而性仁慈羡余不入一钱署平湖篆清查尺籍以除蠧折疑狱片言立解佐郡十载解组去囊槖萧然】
　　王义民【平湖县志字若惺江隂人万厯进士知平湖县明无不察胥吏畏若神明征粮佥役曲尽规画】
　　朱维京【万厯嘉兴府志万安人进士令崇德先是丈量田亩属之平湖令截弓三寸致浮旧额五千余亩维京悉照旧额民大感悦逾年陞工部主事】
　　曹代萧【嘉兴府志归德人万厯时知嘉兴府宅心平恕禁胥吏扰民省罚锾苏铺行清驿传设立社学义仓义冢旣去民祠之】
　　邹东鲁【万厯嘉兴府志兖州人万厯癸已以贡任嘉兴县丞职司国赋赋长岁有常馈纎毫不受又捐俸赏蚤毕赋者清操自坚甚至鬻衣以供饘粥陞鲁府纪善】
　　刘士瑗【平湖县志安福人万厯中知平湖县立均田法剏设归单以杜飞诡那移之弊文庙灾先捐俸爲士绅倡不旬月告成时有议通金山渠者以去就争之】
