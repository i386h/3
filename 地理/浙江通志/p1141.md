<!-- { "loadSidebar": true } -->
　　西溪丛语秦始皇会稽石刻越絶书取浙江岑石刻于大越东山其道九曲去越二十里水经云尚在山侧孙畅之述征记云丞相李斯所篆也梁书始皇刻石字皆大篆张守节云会稽山刻是小篆字余常上会稽东山自秦望山之巅并黄茅无树木其山侧有三石笋中有水一别无他石石笋并无字复自小迳别至一山俗名鹅鼻山又云娥避山山顶有石如屋大中开插一碑于其中文皆为风雨所剥隠约就碑可见阙画如禹庙没字碑之不知此石果岑石与非始皇之力不能插于石中此山险絶罕有至者得一采药者则至之耳非伪碑也或云大篆或云小篆皆不可考
　　史记正义会稽石刻李斯书其字四寸画如小指圆镌今文字整顿是小篆也
　　东斋记事秦始皇下泰山风雨暴至休于树下因封其树为五大夫初不言其为何树也后汉应劭作汉官仪始言为松五大夫盖秦爵之第九级如曹参赐爵七大夫迁为五大夫是也后人不解遂谓松之封大夫者五故唐人松诗有不羡五株封之句盖循袭不考之故绍兴上虞县有村市曰五夫故老云有焦氏墓于此后五子皆位至大夫因名近世好事者或异其说曰此秦封松为五大夫之地绍兴间王十朋为幕官采访所闻作会稽风俗赋有枫挺千丈松封五夫之句疏于下云上虞有地名五夫始皇封松为五大夫之处盖越人但知始皇上会稽刻石颂徳不知封松乃在泰山非在会稽也而十朋复失于致审余尝过其处见道旁古石塔有刻字可读乃会昌三年余珠所记云草市曰五夫因焦氏立茔于此孝感上圣而为名乃知五夫之名实由焦氏惜乎十朋之不见也
　　西溪丛语昔秦王舍舟于余杭因曰杭州不从舟而从木以诗一苇杭之之义
　　七脩稿钱唐之名按史记始皇浮江下丹阳至钱唐歴代地志亦有钱唐县至唐避国号始加土焉辍耕録谓唐字从土误以为以钱易土筑塘考之释文唐途也杭地五代以前路止西北一带逼近于钱湖【即西湖也】故谓钱唐耳
　　吴郡图经续记西汉之会稽郡举今二浙之地皆在焉东汉之吴郡举今浙西之地皆在焉晋之吴郡举今杭秀睦三州之境皆在焉唐之蘓州举今秀州之地皆在焉自钱武肃分蘓以为秀州用自屏蔽其隶蘓者合五邑而已
　　嬾真子録汉时郡极大即以会稽郡考之吴即蘓州也乌伤即婺州也毘陵即常州也山隂即越州也由拳古之檇李即秀州也太末衢州也乌程湖州也余杭杭州也鄞明州也以此考之即今浙东西之地乃汉一郡耳
　　西京杂记朱买臣为会稽太守懐章绶还至舍亭而国人未知也所知钱勃见其暴露乃劳之曰得无罢乎遗与纨扇买臣至郡引为上客寻迁为掾史
　　嘉兴县志相贝经是朱仲上之严助者仲曽受经于琴高助为会稽守仲遗以径寸之贝并致贝经其文甚奇载纬略
　　水经注太尉郑山隂人少以苦节自居恒躬采伐用贸粮膳每出入溪津尝感神风送之惟凭舟自运无杖楫之劳村人贪借风势常依随往还有淹留者徒辈相谓汝不欲及郑公风耶
　　泊宅编越州上虞县曹孝女墓在江岸上有大木二株一荣一枯荣者枝干宛转枯木外若抱父尸之状
　　嘉泰会稽志汉元嘉元年上虞长度尚为石碑属魏朗作碑文久之未就时尚弟子邯郸淳年二十聪明才赡而未知名乃令作之挥笔辄就朗至尚以示之朗大叹服蔡邕闻之来观值夜以手摸其文而读之题曰黄绢幼妇外孙虀臼后魏武帝见之谓杨修曰解否曰已解曰卿未可言试我思之行三十里而喻乃令修解之修曰黄绢色丝也幼妇少女也外孙女之子也虀臼受辛也盖曰絶妙好辞曰吾亦意此但有智无智较三十里
　　晋中兴书陆纳为吴兴太守时卫将军谢安常欲诣纳纳兄子俶怪纳无所备不敢问之乃私蓄十数人馔安既至所设惟茶果而已俶遂陈盛馔珍羞毕具及安去纳杖俶四十云汝既不能光益叔父奈何秽吾素业
　　南史羊欣传欣父不疑为乌程令欣年十二时王献之为吴兴太守甚知爱之欣尝夏月着新绢裙昼寝献之入县见之书裙数幅而去
　　能改斋漫录会稽剡县沃洲天姥号称山水奇絶处自异僧帛道猷来自西天竺赋诗云连峯数十里修竹带平津茅茨隠不见鸡鸣知有人其后支道林之徒相继而居凡十八僧而名流如戴逵王羲之者又十八人盖道经云两火一刀可以逃以其名山之多可以避世故晋宋之世隠逸之士居多
　　防溪诗话修禊之会人各赋诗成两篇者十一人成一篇者十五人诗不成罚觥者凡十六人
　　兰亭考侍郎谢瑰镇国大将军掾卞廸行参军事印邱髦王献之行将军羊模参军孔炽刘宻山隂令虞谷府功曹劳彝府主簿后绵前长岑令华耆前余姚令谢滕府主簿任儗任城吕系吕本彭城曹礼一十六人诗不成罚觥
　　徳清县志晋车骑将军沈充居县南之前溪村乐府有前溪曲充所制也宋主续为七曲乐府解题曰前溪舞曲是也按县南有前溪坊后溪坊为南朝集乐之处江南声妓多自此出唐时尚有数百家习音乐焉
　　徳清县志陆市在县之东南晋永嘉中为洪水所没至今其处为溪漾下有堦基屋础甚多每天晴水缩厯厯可见舟行篙着其底磗石相击铿然有声夏月川浴者或得铜铁陶瓦之器
　　册府元龟陈文帝梁末避地临安县骆牙母观帝仪表知非常人待之甚厚及即位牙为越州刺史诏赠牙母长安国太夫人
　　陈书后妃列传髙祖宣皇后章氏讳要儿吴兴乌程人本姓钮父景明为章氏所养因改焉母苏常遇道士以小龟遗已光采五色曰三年有徴及期后生紫光照室因失龟所在少美容仪手爪长五寸色并红白每有期功之服则一爪先折高祖先娶同郡钱仲方女早卒后乃聘后后善书计能诵诗及楚辞髙祖践阼立为后后亲属无在朝者唯族兄钮洽官至中散大夫
　　全唐诗话贺知章年八十六卧病上表乞为道士还郷明皇许之舍宅为观赐名千秋命其男曽子会稽郡司马赐鉴湖剡川一曲诏令供帐东门百僚祖饯御制送诗并序云天寳三年太子賔客贺知章鉴止足之分抗归老之疏解组辞荣志期入道朕以其年在迟暮用循挂冠之事俾遂赤松之游正月五日将归会稽遂饯东路乃命六卿庶尹大夫供帐青门宠行迈也岂惟崇徳尚齿抑亦励俗劝人无令二疏独光汉册乃赋诗赠行诗云遗荣期入道辞老竟抽簪岂不惜贤达其如高尚心环中得秘要方外散幽襟独有青门饯羣英怅别深又云筵开百壶饯诏许二疏归仙记题金箓朝章换羽衣悄然承睿藻行路满光辉
　　水一方人劄记大歴间顔鲁公【真卿】刺湖公务之隙日与羣士讨论所编韵海镜源于州学及放生池有长兴丞潘述县尉裴循与焉见鲁公杼山妙喜寺碑此一丞一尉既解字学又得与名流唱酬定非俗吏顾事迹不槩见矣
　　泊宅编乌程县之东数十里有泊宅村昔顔鲁公守湖州张志和浮家泛宅徃来苕霅闲此乃志和泊舟之所也续仙传云志和越人而唐史以为婺人
　　榕隂新检黄子野字仲唐侯官人也父周行贾于杭州子野年十三从之其父就他郡以子野守舍适王伾微时覆舟于罗刹江子野行见之奋臂呼曰能生得人者与百金于是渔者得伾子野即予以舍中装直百金其后王伾为散骑常侍使人召之则亡
　　摭言白乐天【居易】守杭江东进士多奔杭取解时张祜徐凝俱至祜曰仆为解元宜矣凝曰君有何佳句祜曰甘露寺诗有日月光先到山河势尽来金山寺诗有树影中流见钟声两岸闻凝曰善则善矣奈无野人句云千古长如白练飞一条界破青山色祜愕然凝果获选
　　西河诗话钱塘湖中有一隄穿于湖心作志者初称白隄后称白公隄谓白乐天为刺史时所筑及读乐天杭州春望诗云谁开湖寺西南路草緑裙腰一道斜则未有已所开而反云谁开者且诗下自注云孤山寺路在湖洲中草绿时望如裙腰是必前有此隄而故注以证己诗其非初开可知也是以张祜诗云楼台映碧岑一径入湖心其诗不知何时作但乐天出刺杭州在长庆末而陆鲁望每推祜为元和诗人则此隄非长庆后始筑可知尝考此隄名白沙隄乐天钱塘湖春行有云最爱湖东行不足绿杨隂里白沙隄则意此隄本名白沙或有时去沙字单称白隄有时去白字单称沙隄如乐天有诗云十里沙隄明月中是一沙一白遂多误称也
　　宣室志东阳郡滨于浙江有山周回数百里江水曲而环焉迂滞舟楫人颇病之常侍敬昕太和中出守其山一夕云物曛晦暴风雷电动荡室庐江水腾溢莫不惶惑迨晓方霁人往视之已劈而中分相逺数百歩引江流直而贯焉其环曲处悉填以石遂无萦绕之患
　　桐庐县志章八元子孝标孙碣三代皆擅诗名其郷称之曰章邑里因其姓也
　　林间録唐宣宗微时武宗数欲杀之宦者仇公武保防之为薙髪作比邱使佚游至杭盐官安禅师江西马祖之高弟一见异之故宣宗留盐官最久
　　秀水县志唐遗事载宣宗为光王时以避害从香严闲禅师更名琼俊祝髪为沙门复从闲入吴谒盐官安国师掌书记既而遁迹嘉兴水西未几武宗登遐乃为诗曰殿阁连云接爽溪钟声还与鼓声齐长安若问江南事报道风光在水西书路岐人背使徃长安示朝臣由是迎归即位寻勅水西为资圣禅寺寺至今有宣宗遗像暨亲书寺额存焉予来领事访得其诗而江浙左丞周公伯温【琦】为书诸石以垂不朽或以为宣宗之隠乃宣州水西非此也然遗事云宣宗即位首建兴唐资圣二刹于今寺名为合盐官今为海宁州海宁与嘉兴为近由是观之则此为宣宗之隠与建无疑矣宣宗与闲在庐山吟瀑布诗闲得前二句云穿云透石不辞劳地逺方知出处高宣宗应声续云溪涧岂能留得住终归大海作波涛先后事也故并书之使后之览者得详焉
　　东观奏记大中十二年宣州叛将康全泰逐观察使郑薫时萧寘为浙西观察使地与宣州接遂擢用武臣李瑑代寘特建镇海军节镇抚之
　　因话录李约雅度冲逺有山林之致在湖州尝得古铁一片击之清越又养一猿名山公尝以自随
　　闻奇录傅业宰天台县有人猎得一兽形如豕仰鼻长尾有岐傅识之曰蜼也雨则悬于树以尾塞其鼻后果验之
　　西湖游览志余欧阳公五代史叙列国云闻诸故老谓吴越尝称帝改元而求其事迹不可得颇疑吴越后自讳之宋时王顺伯收临安府故碑有石屋崇化寺幢题天寳四年明庆寺幢题天寳五年九里松观音尊胜幢题寳大二年水月寺幢题寳正元年招贤寺幢题寳正二年小明庆金牛玛瑙等九幢皆题寳正贡院桥柱题寳正六年至今寺中石塔有吴越王并年号处皆镌铲糢糊盖归宋纳土时所改尔
　　两湖尘谈钱氏建国有州十三军一杭蘓湖秀衢睦婺越明台温处福州也衣锦则军也镠在位凡三改元曰天寳曰寳正曰寳大具见封落星石刻书与其地金石刻中考其时则朱梁以丁卯簒唐武肃是年犹用唐天祐年号次年乃改元至壬申以后用梁年号迨后唐革命复改元至壬辰又用后唐年号是嵗武肃薨其子孙迄汉周不复改元矣
