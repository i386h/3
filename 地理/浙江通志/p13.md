<!-- { "loadSidebar": true } -->
　　温州古永嘉郡去省防千有余里界于闽括之间依山阻海土宜秔稻有鱼盐之饶商贾交防浙东推沃壤焉领县五永嘉附府山曰华葢水曰瓯江有鴈荡白岩仙溪诸胜耸翠澄澜实称佳丽府北为乐清前临大海九斗蟠其左萧台踞其右而后所盘石蒲岐皆海堧要害之处列障戌兵以资控御府西南为瑞安山有大罗云峰之竒东涵巨浸北绕云江瓯越之门戸也府西南为平阳九鳯特起障于岭门而江贯横阳象湾双鳯蛾眉诸峰并分鴈荡之秀西北曰泰顺飞龙舞鳯两山为之先后飞龙之右一山特起为闽栝交壌厥名天闗形胜天设晋谢灵运典郡徧歴永嘉诸山赋诗见志迄今读江中孤屿登緑嶂山及石门絶顶诸什犹想见当年屐寻幽之槩惟海中玉环一山为谢公屐齿所未到迁弃已久
　　国朝雍正五年展复招徕设官增戍创建城郭廨宇垦辟土田人民萃居士卒屯聚屹然为海疆屛障云







<史部,地理类,都会郡县之属,浙江通志,卷一>








　　处州古括苍地南与闽壤相接北界台婺东引瓯越西连三衢浙之南鄙也初领县七一丽水一青田一缙云一松阳一遂昌一龙泉一庆元后增置云和宣平景寜为县十宋杨亿守州尝曰引领西目羣峰倚天清溪南奔深浅见底葢东南名胜之区云明季矿税繁兴胥徒云集往往多不逞之辈啸聚山谷虽驻道员弹压而驿骚时闻
　　国朝特严开采之禁先事预防改平阳总兵官节镇于此实久安长治之宏规也自唐刺史李繁建学昌黎韩愈为之记而是邦始尊圣人之教由是两宋以来以理学名者则有王光祖龚原叶味道尹起华诸人以功业著者则有管师仁邓熹闾丘观刘基诸人以忠节显者则为姜绶朱光梅寛夫刘璟诸人岂非山川光气有以钟其灵而泄其竒耶而或者以州因处士星得名举左慈王方平帛道猷辈以实之然三人皆非州产也姑存其説
















　　玉环山旧名木屿亦名木榴亦名地肺南宋以后改今名山界温台之间分属乐清太平二县延袤七百余里四面距海外际大洋实温台之门户全浙之藩维也明洪武时徙其民实内地而是山孤悬海外防茸蟠结歴有年所矣雍正五年总督臣李卫题请展复奉
　　命经营相度因山筑城因城濬池招徕农氓乃疆乃理曰坛曰庙军营官廨室庐仓禀悉置如制田从垦艺赋则三壤设官以抚之驻兵以卫之都鄙有章封洫有度鱼盐有定则斥卤有賸利与夫墩台烽堠游巡哨探之方具有成宪由是鸡犬桑麻熈熈攘攘而玉环遂为岛岙间沃壤云夫犹是山也置之荒秽则潜匪伏莽隶诸疆索则作镇为藩幸际
　　盛明之世山效其灵水呈其瑞向等于珠厓之弃者今则为声明文物之区且四山环拱若白龙湫珠岛翠云窝诸胜俨如踊跃奋迅以争竒竞秀于天台雁荡之间世有孙兴公谢康乐其人尚当操笔而赋之






<史部,地理类,都会郡县之属,浙江通志,卷一>








　　天目东西两山太平寰宇记云山髙三千九百丈广五百五十里水因山曲折东西巨源若两目然故曰天目咸淳临安志云一名浮玉山聨亘杭湖宣歙四州周八百里东目之脉萃于余杭结穴于径山西目之脉直走钱塘包络于武林山是天目者杭之主山而形家所谓龙飞鳯舞到钱塘者也山多险潭分上中下三级最上一潭水腥不可触有犯之者风雨雷电交作葢龙之灵气也山下有洗眼池相传梁昭明分经洗眼于此山半有沈王岩传是髙丽沈王参礼中峰处有升仙峰传是徐仙链形羽化处仙锯石二十余扇剖削如锯或尺许或六七寸一二寸许有未剖者亦绳墨缕缕痕迹宛然神人变化乃尔道藏列之太防元葢洞天洵不虚云山愈髙愈寒登莲花峰者必绳引而上十月后天欲雪羣猿绕屋而啼依人不去苏轼有云自天目山俯视雷雨但闻婴儿声不闻雷震宜寰中裹粮者少也其间仙佛之庐不可胜纪而在西目者莫崇于狮子正宗自佛日开山以来
　　国初大觉能仁国师继领法度丕扬宗乗雍正十一年
　　奉
　　勅鼎建
　　赐名禅源而福地名蓝遂冠于五山十刹之首云


<史部,地理类,都会郡县之属,浙江通志,卷一>








　　杭州旧称武林以山得名汉地理志云武林山武林水所出旧志以为即灵隐山引宋人楼钥诗为据明一统志又合灵隐飞来峰为武林山邵穆生辨之详矣葢武林山者灵隐天竺诸山之总名也自晋僧慧理有天竺国灵鹫山飞来之语而后有灵鹫之名有灵隐之名有天竺之名有飞来之名至莲花佛国白云白猿狮子香炉之名皆继慧理而发者而南髙北髙五云双桂乳窦月桂诸名则又众山之别称要皆武林之支山也灵隐天竺两山由一山门入有南北二涧循涧而北经回龙桥度飞来峰对冷泉亭旧有絶胜觉塲是为灵隐寺
　　国朝康熙二十八年
　　圣祖仁皇帝南巡幸寺
　　御书云林额遂名云林循涧而南由下竺达中竺至白云
　　峯下是为上天竺寺康熙三十八年
　　赐帑金重修雍正十一年奉
　　勅鼎建崇闳瑰丽甲于两山南涧之水发源于白云峯北涧之水发源于石人岭防流于合涧桥东注二里许经行春桥而入于西湖是为钱源晏殊类要云钱塘武林山钱源出焉即汉志所谓武林水出武林山是也



<史部,地理类,都会郡县之属,浙江通志,卷一>








　　四明山在鄞县西南百五十里由天台山发脉东北涌为二百八十峰中三十六峰周囘八百余里绵亘鄞奉慈三邑及绍兴之余姚上虞台之寜海诸境上有石窗四面玲珑望之如牖中通日月星宿之光故曰四明木虚云天下第九洞天号曰丹山赤水是也山西连脊起状如奔牛曰奔牛山中有三朶峰宋张平子居焉其支山为杖锡峰为石楼为松岩为大小雷为鸡笼为烽火楼为峒山鳖山西山山中常有云气覆冒二十里不絶名曰过云其南曰云南北曰云北山陇行三十里有峰曰云根石屋瀑布如悬河旁曰潺湲洞后汉刘纲为上虞令与妻樊云翘隐居洞侧后人立祠有榭曰樊榭梁孔祐居山中一鹿中箭来投祐为牧豢而愈遂建鹿亭三朶峰少南则芙蓉五峰相望其中峰有汉隶大书深刻曰四明山心其上为骞风岩晋孙绰赋云渉海则有方丈蓬莱登陆则有四明天台葢灵仙之所窟宅也







<史部,地理类,都会郡县之属,浙江通志,卷一>








　　普陀山亦名补陀洛伽山华言小白华山去定海县约二百里山周围百里孤悬海中相传普门大士示现于此善财南询处也寺旧名寳陀
　　圣祖仁皇帝赐名普济康熈二十八年
　　勅发帑金重建三十八年
　　圣驾南巡复赐金重修
　　御书普济羣灵四字额四十三年
　　御制碑文勒石寺中寺东五里光熈峰下旧有海潮寺后名镇海普陀别院也二十八年与普济寺同修
　　御题天花法雨额改名法雨禅寺俗称后寺去普济东三里为潮音洞又法雨东一里为梵音洞洞颠通穴洪涛冲激噌吰镗鞳如天乐梵音交作日光穿漏遥望石罅中有白衣化身时隐时现自开山以来无不瞻礼大士然大士无形诚动辄应佑国庇民实相感通雍正八年
　　世宗宪皇帝勅发内帑大新殿宇
　　御制碑记勅诸贞珉昭垂千古凡以为斯民祈福祐而天下之梯山航海奔走祝厘者云集响应益以信
　　寳祚万年与佛日永永无量也外更有小洛伽山相望
　　海中亦大士示现地




<史部,地理类,都会郡县之属,浙江通志,卷一>








　　天台山髙一万八千丈周围八百里四面如一山不下数十重总以天台名之山巅一峰中有户闼名曰赤城石皆赭色形如雉堞右为玉京洞道书所云第六洞天东为国清寺隋智顗师道塲山多精庐此其絶胜雍正十一年
　　勅赐鼎建北为清溪西有桃源绣壁夹涧十里三折仙踪惝恍难穷其奥西南最髙峰曰华顶自山麓至峰顶凡八重登其巅大海钱江栝苍鴈荡俱在目睫俯瞰羣峰或如莲叶或如花须髣髴芙蓉一朶浮动海上真异境也西行为琼台有双阙对峙台当大壑之心空际石起浮岚插天状如削万仞卓立森倚相向孙绰所谓双阙云竦以界道琼台中天而垂居是也中为桐柏山上有崇道观昔王子晋所治金庭洞天仙人葛翁居之代有兴建雍正十一年
　　特命动帑鼎新遣官董视工成钜丽轮奂逈越前古其北为寒岩上有鹊桥厓石欲接一罅中断飞泉喷薄猿乌囘踪循鸟道东折逈絶处为石梁峭壁如剑削双涧悬流两厓支石滑不受趾又绰所谓跨穹窿之悬磴临万丈之絶溟是也过此则应真五百所栖兜罗示现宫阙缥缈津逮者葢自厓而返矣


<史部,地理类,都会郡县之属,浙江通志,卷一>








　　雁荡一名鴈湖髙四十里顶上有湖方十里候雁来宾每宿于此故名山之界东至温岭西至白岩南至玉环山北至苍坡山唐一行画天下山河为南北两戒以南戒尽于雁荡葢谓巴蜀湖南之山趋金陵渡钱塘而结束于此也东西内外谷包藏一百一峰而剪刀天柱最胜剪刀峰髙数百丈屹立涧水中神斤劖削两股呀然而开天柱峰千仞壁立俨如端人正士执笏殿廷令人肃然起敬余则随步换形莫可名状瀑布凡三处而大龙湫自鴈湖合诸溪涧水从防中直下疑天上银潢望空倾泻砰雷翻毂随风飞飏沾洒数里外髙约五千余尺小龙湫上龙湫俱逊之他如石梁之拔地梯天常云之晴空不散梅雨泉之一丝摇漾人喧则止人寂则飞皆竒幻之尤著者开山为诺讵罗尊者赋斤竹磵石门诗者为谢康乐以游踪闻者为焦伯强沈存中王龄诸人后之游东瓯者可考焉
















　　浙为东南屛蔽衢又为浙之重镇而仙霞岭又衢州一府之要隘也岭在江山县南百里为级三百六十为曲二十有六长亘二十里重厓峭壁因山成堑因势设闗实称南服之险云连仙霞之岭者六曰窰曰茶曰大竿曰小竿曰梨曰枫过枫岭分浙闽两省界连仙霞之闗者五曰安民曰六石曰青隖曰木城曰二渡过二渡闗为江西永丰县界六岭五闗并在百里内而语絶险者必以仙霞为冠葢浙之有仙霞犹蜀之有剑阁也宋建炎绍兴间诸将多转战于闗之南北史浩帅闽甃以石路
　　国朝康熈十三年闽逆梗化豕突鸱张谋出仙霞伏遇王师南下重臣秉受
　　庙算提兵镇守设伏捣虚殱渠剪丑奏凯荡平由据我之险遏彼之冲乗其势而直捣之也览其山川可忾然而赋常武矣兹值太平全盛之期
　　圣化翔洽休养安全商旅不闭闗士卒无烽徼亿万斯年享宇宙清寜之福在徳不在险讵不信夫







<史部,地理类,都会郡县之属,浙江通志,卷一>








