<!-- { "loadSidebar": true } -->
　　王十朋宅　名胜志乐清县东北三十里左原山羣峰环绕中有田二千余亩民居悉藏谷中一峰如卓笔有梅溪莼湖左岭为小雁荡王龟龄之居在焉【王十朋左原诗并序乐清之东有山名左原以其居邑之左也中有左岭左湖左口皆以左名之予七世祖自杭徙温家于是原地虽荒僻有山水足以自娱予丐祠得请日与兄弟隣里有杖屦登临之适原中景物可资赋咏者各识以诗预作休休计先开小小园杖藜成日涉得趣与心论右小小园一阁仅容膝闭门尘虑捐读书心已懒髙卧腹便便右便便阁小径循园辟青青草色都主人犹未仕时得理荒芜右青青径绕舍种修竹清风长满筵天姿本来浄不雨亦涓涓右涓涓林九畹何人种光风泛国香林间今防许鼻观日扬扬右扬扬畹吾圃岂不富黄金无数钱谁云何用好霜里白鲜鲜右鲜鲜砌】
　　【谨按王十朋有至乐斋赋有四友堂覩先君子遗迹诗有书小成室诗有题东园诗有书率饮亭壁诗有自题陋斋诗有书不欺室诗并宅中名也】
　　林干宅　隆庆乐清县志在木榴山
　　黄友宅　万厯温州府志在平阳梅源御书忠节家旌其闾
　　林逢龙宅　平阳县志在寳岩山下
　　林景熙宅　名胜志昆山之隂有白石巷乃宋林景熙所居
　　陈傅良宅　名胜志在瑞安县仙岩山陈傅良授徒于此朱晦翁来访之书溪山第一四字
　　王奕宅　温州府志在瑞安县霞碧山宋霞碧山人王奕居此
　　卓敬宅　万厯温州府志在瑞安县卓岙
　　吴畦宅　泰顺县志唐吴畦宅今属县之库村墨池　万厯温州府志在城内墨池坊王右军临池作书于此米芾书墨池二大字【叶式墨池记右军刺温多恵政政暇輙复临池以适其情后人因祠于郡城东南而尸祝之祠之东为墨池其制方其水冽或云即逸少涤砚所至今水面时见墨如蝌蚪汲之无有凡鸿生硕儒游宦于兹者往往有所纪述使右军无他善而区区临池之工亦何足志顾其生平履厯有大焉者此温之人所以拳拳斯池更千百载庻防乎甘棠之风也】
　　阳湖别墅　永嘉县志郡城南旸岙山有邑人王叔杲阳湖别墅
　　庐　温州府志薛师石筑室会昌湖上名曰庐【赵师秀薛氏庐诗不作封侯念悠然逺世纷惟应种事犹被读书分野水多于地春山半是云吾生嫌已老学圃未如君】
　　云门福地　万厯温州府志在乐清县治东澄清坊宋绍兴中令王作亭【刘黻云门福地记云门界阛阓区中东侵西轶茀而不治者防寒暑矣少府俞君道明摄县事首访民瘼且知兹土不克复其旧者势家轧之也俞君曰夫既谓之福地则亦一邑之民望也长民者不以怵而阻则以懈而寘夫奚取遂按图经发蕃啓塞而尽得之周以垣墉揭以门扁而求记于予夫道家者流所谓洞天福地特其寓耳贤令尹心乎子其民不畏强御不惮勤劳苟有以福吾民是即福地也咸淳二年记】
　　盘谷精舍　温州府志在乐清县盘谷山宋王十朋之孙筑精舍于此
　　登瀛门　明一统志在乐清县东以宋王十朋魁天下故名路出黄岩县界
　　种玉畦　万厯温州府志在瑞安县福全山陶景修炼之所
　　陶景丹室　元丰九域志在瑞安县西四十里【周行已陶隠居丹室记崇宁三年夏六月维吕君少逸来涖是邑以其余暇厯览山川得陶隠居先生丹室于陶山佛寺先生本史故不载尝至此方贾嵩采登真诀作别传云梁天监中自海道至永嘉得木榴屿居之以作丹今永嘉境中无所谓木榴屿者而室之下有仙坛丹井虽嵗乆相传不可验考然山之为陶山旧矣岂山以人着乎按诸家传皆云先生长七尺二寸神仪明秀肤色晢泽今其像绘乃赵清献公得阁下本传置室中】
　　升仙坛　瑞安县志陶山前江后湖陶景隠此有升仙坛
　　大荆驿古樟　王思任雁荡山记古樟抱十人


　　浙江通志卷五十
　　钦定四库全书
　　浙江通志卷五十一
　　古迹【十三】
　　处州府
　　古州城　方舆胜览在今州东南七里今呼为旧州城括苍彚纪唐中和间徙于今地【方舆纪要旧城在府东南七里栝苍山麓亦曰栝州城】
　　丽水县故城　方舆纪要在府西三十五里唐初置县于此今其地有古城冈县头山旧城塘之名
　　唐旧州治　洞天记小栝苍山众山环簇径路盘纡有九盘岭唐宋州治在焉即今之西山也【方舆纪要唐末卢约窃据是州迁治于小栝山上杨亿云郡斋逈在霄汉石磴盘屈是也至元中迁今所名胜志按州治在枣山之麓通志以为元干勤好古所改舆地志以为唐末郡人卢约窃据遂徙今地二説不同王象之纪胜云旧城在府州东南七里则今治已三徙矣续防壁记云州治在小栝山上其路九盘宋崇宁三年杨嘉言为守削直之大观元年髙士广复旧审如此説则城东南七里者隋唐治也小栝山者唐末卢约所迁以至宋元治也其在枣山断自元至元二十七年起然攷东南七里栝苍山正在其处隋开皇以栝名州乃为栝苍山耳非城中之小栝山也隋唐史书栝字从手宋熙寜间得古碣字从本云松身柏叶即椤木也以山多此木故名】
　　唐郡学　括苍彚纪初在檡山之巅宋康定初孙沔乃徙今址
　　宋丽水县旧治　孟淳重修县治记县治旧在茭山之左莫知创始宋绍兴四年重建
　　元佛山寨　方舆纪要在龙泉南十里佛山上元末邑人胡深筑内外二寨于此
　　唐黄龙山寨　方舆纪要在缙云县西黄龙山唐末卢约据处州有施使君结寨山上以御之寨门遗址尚存
　　唐松阳县旧治　括苍彚纪初县治建于旌义乡之旧市唐贞元间刺史张增改设今地【方舆纪要旧市在松阳县西二十里路出遂昌县治故址也】
　　唐平昌县治　名胜志在遂昌县东界西明山之次前后两山形如昌字因建县遂名平昌
　　南园　名胜志郡城小栝山与万象山相连势甚髙敞唐时南园在其间园内有莲城堂莺花亭其东有翔峰阁西有少微阁米芾书额又西有回溪阁照水堂亦米书其后有凝霜阁崇祯处州府志莲城堂郡守范成大建括苍彚纪翔峯阁郡守孔元忠建少微阁郡守闗景晖建回溪阁旧名松声阁照水堂郡守李尧俞建凝霜阁杨亿建【苏舜钦照水堂记括苍郡署冠前山之椒林壑蔽翳咸平初杨文公起凝霜阁下览平旷得遥岑远林之赏当时固已为佳处矣景祐中孙公元规移守此郡署政之始众务毕举乃厯访雄胜之地以图燕休又得西北隅絶巚之巅刬去丛豁见异境溪山之势奔放坌来始规地命名诏徙他郡后更三守冺然不寻李君然明之来刷剔隠滞纲条一新吏民晓然逾年甚便然后思有以自适且将留风迹以遗后人景与意并正获元规之地遂构广厦因以照水题之庨豁虚明坐视千里虽甚盛暑洒然如秋有长溪者源自闵来趋过槛下前对南明山盖三平之旧隠也苍峰古刹隂晴隠见又于东南创月轩稍却为燕阁阁之右又为风亭亭前啓轩曰夕霏是皆辅于照水而发于新意也华榱髹楯下上相焕易去蓁莽与政俱新盖基于元规成于然明予慨然东望神爽坐驰恨不能剧饮酣歌俯仰周览于其上或能图以为贶尚可更发咏歌以足其未至者陆游南园诗安用移封向酒泉醉乡只拟乞南园更添小阁临滩石一洗人间歌吹喧春来归路阅三州是处跏趺懒出游一到南园便忘返亭邉緑浸琵琶洲陆游莺花亭诗沙外春风栁十围緑隂依旧着黄鹂故应留与行人恨不见秦郎半醉诗江涛和放翁题莺花亭诗春雨溪头长栁围游仙枕上赋黄鹂谁知醉卧古藤下却是浮生梦里诗叶适题处州翔峯阁诗九盘在州中万山来四远纳于牀第近寻丈未为褊日光既熙丽风气亦清展悠然不离席所得甚宏闸隠峯招伏岫胜跃俱赴眼下视田中禾藁粒犹可见临观要亲切亦复贵缅峡山丝线窄岳极瀛海胘君看齐云上往往无际限何当蹑蓬莱一泛五湖浅钱竽少微阁诗少微阁应少微星云间分外明过雨晩来添练水好山晴后见莲城许尹照水堂诗清溪自古流溪流不见底日照鳞甲生风行縠纹起我虽仙都游不吐仙都地但欲问沧浪中流航一苇赵廱凝霜阁诗修竹萧萧三两竿公余时得静中看何须更避人间暑满腹氷霜六月寒秦观莺花亭千秋嵗词栁邉沙外城郭轻寒退花影乱莺声碎飘零疎酒盏离别寛衣带人不见碧云暮合空相对忆昔西池会鹓鹭同飞盖手处今谁在日邉清梦断镜里朱顔改春去也落红万愁如海】
　　椒园　括苍彚纪丽水县椒山里人叶烓筑书屋于山之深处随地爲景皇甫汸诗云羡君辞邑赋归田信有椒园在辋川
　　王氏园　括苍彚纪郡城富山东为囿山有宋少师王信花园
　　东谷园　括苍彚纪青田县中天岩有东谷园池仙都馆　缙云县志在旸谷洞之西洋畈
　　五云馆　闻见録五云馆去缙云县五十里本名缙云馆
　　金莲馆　缙云县志在仙都元虞集书额
　　粲文馆　松阳县志在县西明善书院朱文公尝于此讲道咸淳间叶再遇建
　　长松馆　括苍彚纪在松阳县治东今城隍庙为长松馆改建
　　荆室馆　崇祯处州府志在龙泉县东观光门外竹口馆　括苍彚纪在庆元县
　　义庄　杨载义庄诗注在龙泉县溪头陈南峰创演政堂　括苍彚纪在府治元嘉兴张伯淳为记今名经济堂
　　云山堂　括苍彚纪在府治后堂【刘基过云山堂有感诗云山堂畔垂杨栁曾见新堂结构成一吏传言奔里役防家无意辍农耕花明粉黛春开宴月照楼台夜按筝破瓦断砧今满地緑荷春草为谁生】
　　燕喜堂　志喜堂　喻良能旧州治记便防太守治事之所也由便防而入柱廊谓之凝香至燕喜堂幽邃静深洒洒可爱由燕喜至志喜堂遂至月台
　　好溪堂　喻良能旧州治记由凝霜阁下至好溪堂轩楹开豁栋宇宏丽括苍彚纪宋徐度建范成大书
　　惠风堂　崇祯处州府志在州治后防黄葆光建内有烟云洞
　　博古堂　名胜志在旧州治宋别驾石朝散建【张扩博古堂诗古人嗜书书不足家贫无钱就市读今人收书书填屋红牙垂籖手未触别驾平生师古人传癖书滛九经簏卢仝撑膓五千卷邺侯揷架三万轴河东安世工补亡伏日郝隆更晒腹近者闻説新台成芭蕉急雨作秋声请君扫榻迎灯火莫歌长檠歌短檠】
　　风月堂　崇祯处州府志在通判防宋通判黄防建仰天堂　括苍彚纪丽水县天堂洞上有仰天堂制锦堂　青田县志在县治宋庆元中令黄由已建谢客堂　括苍彚纪在青田县石门书院元廉访副使王俣建【崇祯处州府志自谢灵运来游好事者景慕髙致遂作堂绘像祠之】
　　缙云堂　晏公要缙云山有缙云堂
　　隠真堂　缙云县志爲昔贤刘处静作
　　树萱堂　宋濂树萱堂记树萱堂者缙云赵伯和奉其母之堂也
　　仙都草堂　郑汝璧游仙都记仙都草堂即朱文公独峰书院址也
　　信美堂　名胜志在松阳县舍【黄镇周信美堂诗干名本代耕作邑反惆怅笞棰非蒲鞭徭役急丁帐输粟无停时官军待餔饷平生仁爱心渐负罔知向愁来置簿领小圃聊放旷适当初夏时景物和且畅竹色晩更深莺声老迩亮新荷方池落日衔青嶂兹堂信云美吾独増浩唱安仁何当归风斾正飞飏】
　　甘露堂　括苍彚纪在松阳县东光华门外为迎春之所
　　莲花漏堂　名胜志遂昌县旧有莲花漏堂起自宋知县王琮
　　嘉瑞堂　崇祯处州府志在遂昌县防之西宋司马掀因嘉莲呈瑞乃建是堂
