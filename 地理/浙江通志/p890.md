<!-- { "loadSidebar": true } -->
　　金龙四大王庙　杭州府志在孝女北管下墟祀宋谢绪【陈继儒金龙四大王神姓谢讳绪以谢太后戚畹絶意仕进建望云亭于祖茔金龙山之巅而隐焉甲戌八月大霖雨天目山崩绪泣曰天目主山也而灾若此宋其亡矣徳祐二年正月帝遣杨应奎上传国玺降表削去位号三月巴延趣帝及太后入觐独太皇太后谢氏以病留临安忽元人从宫中舁其牀以岀侍卫七十余人同赴燕绪大恸题诗二律书毕赴水死时苕水汹涌高丈许状若龙鬭绪尸逆流而上经旬不仆靣目如生远近骇以为神祔于祖茔金龙山之麓元末乡落皆梦绪为神曰黄河北流明年当有吕梁之战吾且提甲骑助之丙午春黄河果徙而北二月元库库特穆尔遣骑将左丞相李二来寇时傅有徳守徐州将歩骑二千余泝舟吕梁含舟陆战战陈中见金甲神行空横槊刺副将韩一于马下此神预梦助战之验也其俊往来拥防漕河猝呼猝应或舟胶抜之淤泥壅塞之下或舟覆脱之风涛巇险之中挽卒贩商南北往来于祠门者惟神是恃合手称金龙四大王焉】
　　国朝顺治二年
　　勅封显佑通济金龙四大王之神
　　淮安忠武王祠　成化杭州府志在前洋街祀元丞相巴延元贞元年建【刘敏中淮安忠武王庙碑世祖恢崇丕绪一时心腹爪牙之寄宣劳戮力皆极其选至于出入将帅动协庙谟趠长江掇全宋致有元之盛而成不世之功者曰惟忠武王尔上之居储闱也韪王功烈俾庙于杭始嗣位勅以公帑十万緍成之且勒碑焉而以其辞命臣敏中撰述】
　　【谨按王讳巴延朔方人至元初以宗王命入奏世祖一与语异之辄留置左右弗遣未几拜光禄大夫中书左丞相七年同知枢密院事十一年再为左丞相建议以宋恃险拘我信使资我叛臣诏王昔曺彬以不杀平江南今以大师畀汝汝为曹彬可也王拜命启行不至其家是年十二月渡江明年五月被召入见具陈始终规画七月拜中书右丞相八月还南明年正月宋降拜金紫光禄大夫知枢密院事进开府仪同三司太傅录军国重事春秋五十有九以疾薨于京师进封淮安王諡曰忠武】
　　晏公庙　万厯杭州府志在武林门北夹城巷内祀元晏戌仔戌仔江西清江镇人元初输文锦于上都因而尸解人以为神立祠祀之后显灵江湖间洪武初封平浪侯二十三年浙江都指挥储杰以督漕获庇捐建今祠
　　总管庙　在清波门流福沟祀金元七总管之神神为水神庙始建不可考
　　国朝雍正七年里人王森等感其灵异改向重建严指挥祠　成化杭州府志在最乐坊神姓严名徳字君辅当涂采石人洪武元年统军取台州力战死追赠骠骑上将军副大都督府事上防军天水郡公勅有司建祠俾其子孙崇祀焉
　　褒忠祠　万厯杭州府志在钱塘学宫之东改清军公馆为之祀明建文间死事诸臣【吕本褒忠祠记侍御萧君廪按浙檄所司覈实祠祀在宁海则有文学博士方孝孺太常少卿卢原质在瑞安则有户部侍郎卓敬在奉化则有左拾遗戴徳彞在仙居则有户部侍郎卢逈萧县知县郑恕在山阴则有都御史陈性善在黄岩则有翰林修撰王叔英在青田则有谷府长史刘璟在桐乡则有江西副使程本立在义乌则有都给事中龚泰在临海则有东平州吏目郑华此十二人者俱所谓忠于所事有死无二者至如翊忠翊义则宁海御史郑公智佥事林嘉猷斯皆两浙之产正气攸钟侍御疏请建祠防城春秋秩祀额曰褒忠若夫王叔英郑恕之妻死其夫子死其父一门全节世所尤难附祀祠中亦足以树阃内之风声矣】
　　国朝康熙五十八年举人潘兆新廪生范玉鉁等因鹾使差满常假馆其中木主防失吁请整饬旧祠爼豆勿替
　　忠节祠　万厯杭州府志在按察司署内左偏祀浙江按察使王良【详名宦刘瑞忠节祠记嵗壬午浙江按察使王公良阖室自焚实太宗纉绪之年葢百二十载矣西蜀刘瑞董学于浙知公死事梗概白于今按察使梁材设主祠公榜曰忠节正徳戊寅秋九月十一日也】
　　茶槽庙　仁和县志在防城东当钱塘尽界沿江七十里北至臯亭山屡受潮患明永乐间茶商陈旭出槖金筑塘不成遂跃身入潮沙随尸而涨塘乃成勅封茶槽土地兴福明王迄今乆无潮患士民戴徳争奉其神有上新中新下新等祠
　　褒忠祠　钱塘县志在玛瑙寺左祀明监察御史夏诚诚殉土木之难旧有像附扬清祠有司以扬清非公妥神之所裔孙夏时登移像专祠
　　旌功祠　万厯杭州府志在三台山祀明少保兵部尚书赠太傅諡肃愍于谦西湖游览志治中赐諡肃愍表祠曰旌功有司春秋致祭万厯十八年改諡忠肃【张凿旌功祠记正统间国家有土木之变而旋克底定少保兵部尚书于公之功也无何以防死天下哀之杭人即公南新街故宅为位奠哭而岁时拜谒焉既而诏复公官遣祀而诔以文曰谦之忠予怜之于是杭人呼南新故宅曰怜忠祠敬帝嗣位赠官赐諡诏曰予旌乃功秩厥祀于是有司始即三台山墓下建旌功祠嵗春秋祀公与武穆皆墓于杭又皆祠焉三台去栖霞南北对峙穹祠显号煇赫湖山之上皆亦天定云邵实于少保祠诗祠前春雾隐绯袍隔岸松声应海涛伯纪空勤恢复计子仪还重廓清劳我陈薄奠聊三献谁作长歌当一号西望岳坟才数里白云湖上两峯高朱尊于忠肃祠诗昔在狼山下军书犯近坰六师轻朔漠万骑失雷霆土木尘长满龙蛇嵗不宁豆田沙浩浩黍谷路冥冥济世须元老长材总四溟从容持国计指顾悉兵形瑕吕安羣议刘琨表外廷嗣王仍厯数高庙有神灵既罢金绘欵无烦白马刑北辕旋翠辇南内启朱扄命已甘刀镬功真溢鼎铭春秋隆代祀爼豆肃维馨一自轺车至难期堠火停遗墟愁战伐大树日飘零碧草空祠长黄鹂过客听霜钟沉晓月风牖绕明星卞壸谁修墓巫阳数降庭防还思雨帝碑欲堕江亭远水澄湖碧流云暗壑青千年华表鹤哀怨此重经】
　　同仁祠　万厯杭州府志在武林坊祀巡抚江西都御史諡忠烈余姚孙燧兵部尚书諡端敏前江西按察副使仁和胡世宁新建伯巡抚江西都御史諡文成余姚王守仁【唐龙同仁祠记同仁祠御史周汝员所建也三公皆我浙产后先奋忠协平宸濠之乱以死勤事捍大患法皆得祀功在江西而浙辅车之地被其休故祀之况乡先生没而祭于社抑亦礼乎经始于嘉靖丁酉十一月戊戌三月乃考成焉位以齿叙从乡也食以功合以义起也嵗一祭祭每以六月十四日濠以是日举兵孙公死之故以是日也合食一堂连辉千祀瞻仰爼豆能不肃肃于乎】
　　勲贤祠　杭州府志旧名天真精舍在天龙寺之左祀明王守仁以徐爱冀元亨薛侃邹守益欧阳徳王艮王臣刘魁钱徳洪王畿萧廪陈善配享【萧廪勲贤祠记万厯七年天真精舍燬阳明先生祠产没入官后五年防恩复祠产先是抚臣廪按臣鸣谦上言浙省故臣若基若谦若懋或以功祠或以徳祠亦或有以赐额祠者守仁之功视基视谦无愧其学视懋且有光宜有特祠以垂永乆于是赐额勲贤湛若水天真精舍诗迢迢访天真厯厯登斯堂洒落南高峯睥睨临钱塘地位高且深如道不可量哲人乆已逝山水空遗光畴列方位显设大文章平生未一试千载怅相望我来生感慨乆要不可忘陈词之不足继以奠心香】
　　发祥祠　万厯杭州府志在南屏山西麓祀昌化伯邵林以诞生孝惠太皇太后也嘉靖十八年建祠墓下赐今额
　　褒忠祠　万厯杭州府志一在栖霞岭西祀明杭州前衞指挥陈善道吴懋宣冠带总旗张儒海宁衞指挥满朝采炼马呈图千户王继隆百户康绶杨臣王相姚岑吕鳯姜楫海门衞立功指挥俞亨昌国衞百户陈爵陈表三江巡检张杲铁场巡检乔仲厚平湖县典史登皆以倭变阵亡海宁衞赭山长沙湾等处嘉靖三十二年巡按御史赵炳然请于朝祠祀一在栖霞岭东改鳯林寺为之祀明游击将军宗礼都指挥邵升指挥佥事姚赠指挥佥事干岳皆以倭变阵亡柘林三里桥等处嘉靖三十七年总督都御史胡宗宪请于朝建祠春秋致祭
　　扬清祠　万厯杭州府志在忠清里祀四川按察佥事王琦刑部郎中项麒【陈一贯扬清祠记王讳由乡进士为按察佥事致仕贫甚寒饿卒项讳麒亦乡进士改南京刑部郎中乞归饘糜仅糊口阖户歌吟充然有得初唐忠臣禇太傅遂良杭人也二公实继产太傅里因表其里曰忠清并祀二公于太傅之旁嘉靖二十年予从弟仕贤为杭守别建一祠然制颇隘陋不称予适继守府得近坊凝真庵迎神祀于中改题曰清用别褚太傅也】
　　报功祠　万厯杭州府志在忠庆巷内祀巡抚浙直江福少保兵部尚书胡宗宪
　　阮公祠　杭州府志在武林门外祀明都御史阮鹗扁额忠定隆庆六年建
　　国朝雍正八年总督【臣】李衞重葺【李衞重修阮公忠定祠记余自丙午奉命抚浙于地方利弊既已次第兴剔因取境内志乗所载列于祀典诸祠宇按籍而稽檄行所司春秋时飨各增其额而忠定阮公之裔首以修复先祠为请按公当前明嘉靖间以名进士视学浙江所防多寒畯时倭宼肆焰大掠嘉禾属邑之民率其孥以趋杭而贼方窥城城门昼闭环防而号者以数万计公提劲旅御之于北墅启外闉以入民贼惮公威声寻亦逡巡避去是公之大有造于杭也逾时贼复至势张甚濒海诸邑咸被蹂躏而总制某欲得贼魁使贼并力敌公困于桐乡者匝月当是时公几不免然某以贼势既分从容设方畧以诱贼戮其魁桐乡之围亦解是殱贼者某之功而使贼之得以就殱者公之力也海氛既靖涂巷室庐依然无恙杭人徳公不忘于武林门外筑室祀公兴化李文定公既为之记迄今百数十年风雨漂摇堂寝頺废行道之人几弗知有公也者夫以公之功徳如此修举废坠固有司事也表彰前风励名节亦封疆之责也爰饬钱塘令鸠工庀材凡栋之挠者瓦之解者垣级之倾圮者以及丹雘采垩之漫漶不新者咸为治之经始于己酉之季春落成于是年九月之杪其裔复请余文以记之余惟公生平文章经济徳业事功昭昭史册有厯百世而逾新者固不系乎祠之有无也然闻之传曰有举莫废今公之子孙式防无能光启遗迹使遂聴其湮没将不数年而一椽尺土鲜有存者前哲灵爽式凭之区一旦委诸荒烟蔓草间揆之昔人辍徳酬庸之心毋乃或戾乎方今圣天子褒忠録节阐幽表微凡殊世贤哲未入庙食与近代孝子顺孙义夫节妇皆得与于旌扬之盛典如公大节昭著而爼豆不修肸蠁无所又何以仰副大化而无愧于风励之防耶后之有事兹土者尚其嗣而葺之】
　　厐公祠　万厯钱塘县志在鳯林寺右祀明御史厐尚鹏【张瀚厐公祠记南海厐公才具英逹按部时进三老具言困苦公檄所属均敛于民豪家无得脱免而民不重困号曰均平册仍疏于朝请着为令葢公所建即宋人雇役遗意而抑横征寛民力其徳于浙人甚钜今去浙三十余年歌思弥切专祠于西湖之阳谁曰不宜】
　　甘公祠　杭州府志在芝松里虎林书院之阳祀明浙江巡抚甘仕炌以陈善配万厯三十七年建
　　姚公祠　旧浙江通志在城隍庙仪门东祀明郡守姚之兰旧名徳馨祠城隍庙志其西为金公祠祀明郡人福建巡抚金学曾
　　邵毅祠　钱塘县志初在玉泉山后徙灵鹫山祀明员外郎邵经邦万厯初建　经邦仁和县人以言事廷杖谪戍着有宏道宏简【阙】　　事白里人公请从祀乡贤立坊于城内曰麟翔鳯彩其后人皆能世其家业有闻于时公仲子穆生复以灵鹫山别业改建专祠奉木主于内春秋祭焉
