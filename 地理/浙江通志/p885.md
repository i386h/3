<!-- { "loadSidebar": true } -->
　　城隍庙　咸淳临安志旧在鳯凰山据会要为永固庙宋绍兴九年移宝月山三十年勅封保顺通惠侯【绍兴三十年勅钱塘为郡尚矣维城与隍必有神主之况嵗之丰凶时之水旱民之疾疫求焉而必应者哉朕今驻跸于此视之不异畿甸重侯美号用疏不次之封其歆其承永妥尔祀可特封保顺通惠侯】成化杭州府志咸淳间加号曰辅正康济明徳广胜王明洪武三年正祀典诏各处府州县城隍止称某府州县城隍之神钱塘县志永乐中始勅封浙江故按察使周新为城隍之神成化十年后寝火布政使寗良重建治十六年御史夏景和拓新重建【杨孟瑛杭州府城隍庙记杭州为浙之名郡带江海控呉扼楚方岳所临为东南大都会重熙累洽安阜富蕃生聚百万早作夜息关柝不惊奚所庇凭惟城惟隍治癸亥春雨旸不时菑及田谷巡按御史夏公率属吏持瓣香谒城隍告焉仰见栋危门圯谓兹民主怠惰勿恭何以邀福明神乃出赎金命孟瑛经度其事阅月功告成窃惟积土为城壁立而垣缭居者屏倚积水为隍波回而川滙居者堑依防漠之中谁其尸之想其神受命上帝専职保民此固百姓所宗有国者所祑祀也矧天目鳯舞吴山马立万松诸峯如虎羣踞海潮西涌长江东下西湖千顷天涵日沃杭之城杭之隍视方城汉水形胜过之其神之威宜何如也神之威则庙之崇非侈也宜也】万厯三十五年庙燬邑人金学曾请于制府刘一焜倡捐重建【杭州府知府姚之兰实董其成】张大猷为记
　　国朝康熙六年水师副将王虎重修易殿柱为石二十一年按察使孟卜重建牌坊并新右司斋防三十六年翰林学士揆叙重新庙制又山麓别有府城隍庙未详创始
　　旗纛庙　万厯杭州府志在太平里普济桥东庙制中为神宇前为櫺星门外为大门去宇东数十歩为牲房庖湢又东南为箭亭宇西为火药库櫺星门之外东西皆斋宿所钱塘县志明洪武三年建于都司后八年徙建今处嵗以霜降日祀军牙六纛之神
　　东岳庙　钱塘县志一在吴山馨如坊宋大观中建兴忠观淳祐间重建有理宗御书东岳之殿四字元季燬明嘉靖十一年重建一在中台八蟠岭宋咸淳中建明万厯间寻圯
　　国朝康熙中重葺一在西溪法华山坞口宋南渡初建嘉定十七年枢使史弥远请于朝重拓宝庆三年落成至今为杭郡岳庙之冠【郎瑛重修法华山东岳庙碑记泰山五岳之长也王者受命必告岱以祈永厯代封禅必登记以报功是以天下皆奉而吾杭钱塘庙居三焉一在邑中吴山一在城外八蟠岭一在法革山法华去城三十里人心趋向于此为最暮春三月传为诞辰民俗因以赛防络绎道路者昏夜无休焉或曰三庙独盛于法华何也余曰昭灵贶也观其涌泉假梦载诸碑者详矣自宋至今五百余年而庙貌益隆岂人力之所能哉今年三月余往谒庙见一碑露日下召庙祝语之曰石乆困风雨壊无日矣曷蔽防之明日碑忽自碎众兵惊骇或曰是神意欲更新之也明日祝来告乞文彰之予怃然于是述其颠末买石镌之为亭以防时嘉靖乙丑冬至日也】
　　广灵庙　成化杭州府志在石塘坝宋景定四年九月潮壊钱塘里人耆老因立东岳温太尉庙请于朝赐广灵为额咸淳五年封正佑侯余自李将军以下九神皆锡侯爵李孚佑钱灵佑刘显佑杨顺佑康安佑张广佑岳协佑孟昭佑韦威佑
　　承天灵应庙　旧浙江通志在吴山城隍庙东西湖游览志旧为天地水府三官故俗称三官庙宋干徳三年建名玉虗观端平三年重建赐今额有天开图画阁清晖亭元末燬明武二十三年重建
　　梓潼帝君庙　一在吴山城隍庙之左嘉熙间蜀人牟子才等请立庙元末燬明初重建
　　国朝康熙二十五年燬巡抚都御史金鋐复建一在孤山四贤祠万厯间南赣巡抚邑人洪瞻祖修后燬
　　国朝康熙间两江总督范承勲浙江布政郎廷极重建又贡院东有佑文祠俗称文昌阁康熙庚午年巡抚张鹏翮建观桥西亦有文昌阁又雍正八年总督【臣】李衞于紫阳书院山顶建文昌祠奉孤山旧祠之像于此
　　太岁庙　旧浙江通志在吴山海防寺西钱塘县志宋绍兴初建理宗书额曰至徳之观元至正间燬行省丞相逹实特穆尔重建元末又燬明天顺六年重建每岁迎春奉句芒神于此
　　火徳庙　西湖游覧志宋南渡后建于吴山以奉荧惑之神钱塘县志明洪武中布政使王钝永乐中叅政易防相继重建
　　国朝康熙二十五年燬巡抚金鋐重建雍正六年总督【臣】李衞重建旧浙江通志又教塲内有火神庙最为显赫仁和县志明嘉靖丙午建
　　水神庙　杭州府志在寳月山明万厯间建庙中有金龙泉【陈学易呉山水徳庙记杭防城吴山岿然南向相火形故数有鬱攸之灾堪舆家谓宜建水神庙于癸方居天吴以制之耆民姚世明辈遂白于左方伯河东赵公叅政呉郡刘公购地寳月山之北为畆者四甫筑基忽地涌出泉极清澈葢在高山之椒人已异之而复一鲤跃出人更异焉遂名泉曰金龙庙靣北构高楼楼神靣西建宇祀龙君后数歩而上即涌泉在焉翼亭以覆之靣南为门周围缭以垣始作于万厯戊戍四月落成于今年九月】
　　龙神庙　在吴山大观台下
　　国朝雍正五年
　　上遣官赍送龙神像于浙
　　勅封福越滋农龙神巡抚【臣】李衞择地创建并于庙后建雨师风伯亭嵗时祈祷必应有司崇祀惟谨
　　嘉泽庙　咸淳临安志旧在钱塘门外二里号钱塘湖龙君钱氏表请封广润龙王宋累封为渊灵溥泽侯庙始梁太同中乾道五年周安抚淙以祷雨应重建淳祐八年赵安抚与又建且亭其前之井扁曰寒泉武林旧事即水仙祠有荐菊泉及亭【钱镠广润龙王庙碑钱塘湖者西临灵隐东枕府城澄千里之波澜承诸山之源固有神龙居止水府司存降景祐于生灵兴旱涸之风雨原其自编祀典积有嵗年虽承奠酹之规未施展敬之所予遂建立殿堂表奏乞加懿号果防天泽并降徽章其所奉勅防具録于后勅钱塘重地会稽名邦垂古今不朽之基系生聚无疆之福有兹旧迹特剏新规岂曰神谋实因心匠钱镠普扇仁风乆施异政至诚所切遂致感通其钱塘湖龙王庙宜赐号广润龙王牒至准勅防苏轼谢吴山水仙五龙王庙记西湖湮塞积嵗之患坐阅百史熟视而叹惟愚无知妄谓非难祷于有神阴假其便不愆于仪咸出幽赞大堤云横老葑席卷厯时未几功已过半嗣事告终来哲所缮神卒赞之罔咈民愿肴酒之报我媿不腆】
　　玉泉龙王庙　咸淳临安志在浄空院嘉泰初赐庙额曰灵泉嘉定初改仁惠嘉熙四年又改神运淳祐八年重建庙封嘉应公后加曰溥泽【详见山川】
　　黄龙祠　万厯杭州府志在钱塘门外扫帚坞宋淳祐间建以祷雨有应封灵济侯赐祠额曰防国龙祠明洪武七年即旧址建祠题今额【徐一夔黄龙祠记黄龙祠在西湖北山之阴自其址斗折而上水泉绀寒深不可测旱不缩而潦不盈有龙居焉故老相传夏雨初霁时尝有神物蜿蜒卧于松上其气茀茀然而黄葢黄龙也故世号黄龙洞祠在洞侧以栖龙神宋淳祐间无门洞禅师有道行尝説法龙兴之黄龙山而归卓兹山之麓见洞中尝现光怪祷雨辄应或谓龙随师至云时孟少保珙捐财建祠理宗封龙为灵济侯赐额防国龙祠至正末兵燹大作龙蛰不见祠毁嵗亦多歉寺僧祖吉屏居南山石屋慨然欲振无门之风诣洞祝曰祖道弗坠龙其来归乎遂募縁兴造洪武七年六月天乆不雨民皆忧惶郡守相率致祷三日得大雨遂具木石属通判王佐董其事即其故处作祠栋宇翚飞林壑改色题曰黄龙祠者从世所称也】
　　龙井龙王祠　咸淳临安志在风篁岭上旁有徳威亭【宋寜宗加封诰文昔我高宗千乗万骑尝登南山之风篁岭驻跸龙湫酌泉于上一草一木咸被昭回之光时维明神实见敬礼涓滴分通海浃湖寸云出岑润吴泽越揆以祭式宜有宠褒而封爵未加是为阙典朕今以彻侯美称加宠于尔神珠宫贝阙莫穷其源华衮轮台其永有耀奠我都邑振尔光灵可特封嘉应灵润普广泽王】
　　南高峯龙王祠　咸淳临安志在荣国寺后鉢盂潭累封为孚应昭顺侯咸淳五年七月安抚潜説友以乆晴祷潭上觉防雨沾衣顷之甘防如倾乃即故址为创庙以荅灵贶
　　白龙王庙　咸淳临安志在临平东山
　　黒龙王庙　咸淳临安志在超山仁和县东北六十里宋嘉定间赵忠献公宰邑祷雨屡騐请于朝赐通灵为额累封通灵惠应宣济昭惠侯
　　白泽大王庙　杭州府志在纯礼坊宋景徳年间遣中尉梁元帅専督漕运行至海中有猛兽号白泽者出没海中洪涛作运船几覆忽见空中一人乗龙马挥鞭驱逐白泽趋服洪涛顿息粮运以全因建祠祀之后奏请勅封土神
　　顺济圣妃庙　成化杭州府志在艮山门外艮山有祠自商份感梦始开禧寳庆一再创建又有别祠在候潮门外萧公桥【丁伯桂艮山顺济圣妃庙记神莆阳湄州林氏少女能言人祸福殁庙祀之号通贤神女或曰龙女也莆临海有堆元祐丙寅夜现光气环堆之人一夕同梦曰我湄州神女也宜馆我于是有祠曰圣堆宣和壬寅给事路公允迪载书使高丽中流震风八舟沉溺独公所乗神降于樯遂获安济明年奏于朝赐庙额曰顺济绍兴丙子以郊典封灵惠夫人逾年江口又有祠祠立二年海寇凭陵效灵空中风揜而去州上其事加封昭应其年白湖章邵一夕梦神指为祠处丞相陈公俊卿乃以地劵奉神立祠于是白湖又有祠时疫神降曰去湖丈许脉有甘泉我为郡民续命于天饮斯泉者立痊掘泥坎甘泉涌出请者络绎朝饮夕愈甃为井号圣泉郡以闻加封崇福越十有九载福兴都巡检使姜特立捕宼遥祷响应上其事加封善利淳熙甲辰民菑葛侯郛祷之丁未旱朱侯端学祷之庚戌夏旱赵侯彦励祷之随祷随荅累具状闻于两烈易爵以妃号惠灵庆元四年加助顺之号嘉定元年加显衞十年加英烈神之祠不独盛于莆闽广江浙淮甸皆祠也艮山之祠旧监丞商公份尉崇徳日感梦而建】
　　国朝康熙十九年封天妃为防国庇民妙灵昭应仁
　　普济天妃遣礼部司官致祭
　　天后宫　在武林门内城东北隅
　　国朝雍正九年总督【臣】李衞毁西洋天主堂改建【李卫改天主堂为天后宫碑记自明季万厯间大西洋利玛窦入中国造为天主之名而其教遂蔓延于愚夫愚妇之口其徒之入中国者遂大兴土木营建居室于通都大邑之中我】
　　【朝定鼎以来圣祖仁皇帝念其人生长海外逺来就化虽为説不经然皆具心思知识未必不可教导居之京师使沐浴圣朝徳化之盛乆而幡然改悔归以教其国中之人咸知天经地义之正此乾坤覆载之深恩不遗一物之义也岂知荒诞狂悖之见固结而不可解我】
