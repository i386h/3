<!-- { "loadSidebar": true } -->
　　瞿屿山　嘉靖浙江通志在城东二十里独峙江濆吴义士瞿素所居
　　石鼔山　温州府志在府城西四十里名胜志山有石如鼔扣之则响【谢灵运登上戍石鼔山诗旅人心长乆优优自相接故乡路遥逺川陆不可渉汨汨莫与娯发春托登蹑欢愿既无并戚虑庶有协极目睐左濶回顾眺右狭日永涧増波云生岭逾叠白芷竞新苔緑苹齐初叶摘芳芳靡谖愉乐乐不燮佳期缅无縁骋望谁云惬】
　　青嶂山　万厯温州府志在郡城西北四十里即陶贞白隐居之地宋柯可崇于此辟谷麓有陶真君祠
　　罗浮山　名胜志在永宁江北岸与孤屿相望永嘉记云秦时从海上浮来【张又新罗浮山诗江北重峦积翠浓绮霞遥映碧芙蓉不知来后沧溟上减却瀛洲第几峰】
　　永宁山　旧浙江通志一名北山在江北郡之主山也绵亘贤宰仙桂永宁清通四乡
　　緑嶂山　万厯温州府志在府城北永宁之支也【谢灵运登緑嶂山诗裹粮杖轻拏懐迟上幽室行源迳转逺距陆情未毕淡防结寒姿团栾润霜质涧委水屡迷林回岩逾密眷西谓初月顾东疑落日残夕奄昏曙蔽翳皆周悉蛊上贵不事履二美贞吉幽人常坦步髙髙邈难匹颐阿竟何端寂寂抱寄一恬如既已交缮性自此出】
　　白茶山　茶经永嘉图经县东三百里有白茶山华严山　名胜志在府城北八里有石可为砚王右军帖云近得华严石颇佳即此
　　石门山　温州府志在府城北十五里贤宰乡【谨按温州永嘉石门山无瀑布谢灵运邱迟石门诸诗括苍彚纪俱载入青田石门山下万厯温州志则系之永嘉观唐邱丹奉使过石门观瀑诗有吾祖昔登临谢公亦游衍之句而李善注文选引灵运游名山志云石门遡水上入两山口两边石壁下临涧水正与青田石门瀑布合今青田县刘宋时属永嘉郡则谢公所游处当在青田不得以永宁支山混之也】
　　破石山　名胜志在城西北二十里临江壁立如张帆水上安溪绕其下上接青田恶溪七十二滩之水东流入蜃江元丰九域志永嘉记云永嘉江岸有枯石乃尧时神人以破石为堆将入恶溪置之溪侧遥望有似张帆
　　石柜山　温州府志在府城西北一百八十里名胜志上有方石状如柜旧传黄帝缄玉版篆册于此
　　石室山　嘉靖浙江通志在府城东七十里上有石夫人及瀑布泉太平寰宇记石室山南溪入一百二十里有石室可坐千人【谢灵运石室山诗清旦索幽异放舟越坰郊莓莓兰渚急藐藐苔岭髙石室冠林陬飞泉发山椒虚泛经千载峥嵘非一朝乡村絶闻见樵蘓限风霄防戎无逺覧縂笄羡升乔灵越久韬隐如与心赏交合欢不容言摘芳弄寒条】
　　天台山　名胜志在大若岩之北环列一十三峰中有傅岩瀑布蟾蜍石龙聼洞石柱诸胜
　　青岙　名胜志在府城东北二百里海中两山对峙如门宋永明中郡守顔延之于此筑亭观海
　　大若岩　万厯温州府志在府城西北一百五十里又名赤水山为天下第十二福地乃地仙李方回所治梁陶宏景于此纂集真诰故又名真诰岩吴甘露中道士傅隐遥亦于此飞升此山地势幽阻水石清竒略如雁荡云【尹廷髙真诰岩诗真人仙去久洞穴尚谽谺殿滴空岩雨廊穿别嶂霞对门孤石峭开牖乱峰斜欲跨蟾蜍背腾空采月华清源大若岩诗山行一百五十里人家鸡犬如桃源上有太古白石洞中是羣仙炼丹坛人间风雨不敢到梁时栋宇今犹存陶公真诰已入奏孺子昆仑去未还帝遣蛟龙防灵石时闻钟鼔鸣空山箫台回光日月白河汉挂影星辰寒休粮道士逐白犬种桃金母驱青鸾千年茯苓长根蒂百嵗老人古衣冠曽闻赤水出岩洞饮者白日生羽翰前朝此地禁樵采迩来胜致多凋残长松滴露封丹灶独鹤衘烟鎻洞门神仙有楼不肯住我辈走马何时闲愿分半间明月屋自种数亩枸杞园岩头独坐洗尘耳消此两涧清潺湲】
　　童子峰　三洞羣仙録朱孺子居大若岩见二花犬入枸杞丛下掘得根烹食之飞于峰上云拥而去今谓之童子峰
　　瓯海　温州府志在府城东九十里一名蜃海城北瓯江即海之支江也江流东至磐石宁村防于海洋茫无际涯是谓瓯海海山之际常有蜃气凝结忽为楼台城橹忽为旗帜甲马锦幔
　　瓯江　太平寰宇记一名温江东达大海西通处州青田溪名胜志旧名慎江一名蜃江一名永嘉江永嘉县志潮汐往来旁流四达东西接台处二郡南北抵瑞乐两邑内通三洲四溪及十三乡十三浦无不悉贯焉【张子容泛永嘉江日暮迥舟诗无云天欲暮轻鹢大江清归路烟中逺回舟月上行傍潭窥竹暗出屿见沙明更值防风起乘流丝管声】
　　蜃川　万厯温州府志在府治西或云即浣沙潭自西南至西北凡七曲有放生池乐湖荷花湾西溆庙湾绮川虹桥滙津渔郎洞以西城枕水如卧蜃之象故名蜃川
　　会昌湖　温州府志在府城西南五里名胜志唐会昌四年刺史韦庸重浚因名又分为南湖西湖总谓之会昌湖也
　　楠溪　太平寰宇记在州西南十五里水入温江温州府志源出台州仙居诸山与贤宰永宁清通仙居四乡水合流为欓樟罗藤蓬珍小李八溪至潮漈合入永宁江
　　乐清县
　　县后山　万厯温州府志一名翔云峰厯台之仙居及永嘉柟溪西北皆髙山大谷至县后杂防若翔云然县治建于山麓
　　东塔山　万厯温州府志在县治东有峰如笔宋绍兴二十六年景云见其上明年王十朋廷对第一
　　西塔山　乐清县志一名马院山在县治西与东塔山对下瞰阡陌室家如鱼鳞然
　　九牛山　万厯温州府志在县治东有大石九逺望若牛又名谢公山以灵运常游此
　　丹霞山　万厯温州府志在县治西旧名白鹤山山色多丹本名赤岩唐天寳六年改今名晋张文君炼丹于此太守王羲之访之遁入竹不获见下有金星溪其石名金星石岩下有招贤岩丹霞坞【张又新白鹤山诗白鹤山边秋复春文君宅畔少风尘欲驱五马追真隐谁是当年入竹人周邠白鹤山诗簇簇峰峦绕四围神仙旧隐叹今非溪中不见金沙出山外空惊白鹤飞石上瀑泉清照眼竹间岚气冷侵衣玉箫声断人何处千古烟云鎻翠防】
　　箫台山　名胜志一名玉箫峰相传王子晋吹箫之所其麓有沐箫泉【王十朋箫台山诗蜡屐穿云去山深喜路通人家烟色里古寺水声中金溅星犹在丹成灶已空吹箫人不见台下想仙风皇甫汸登箫台访沐箫泉诗仙踪讵可扳荒台尚堪访箫弄清泉中舄振紫岩上波动若鸾沉云飘似鳬往浮云本无垢托心在尘想花溪如有灵应流盖山响】
　　盖竹山　旧浙江通志在县西三里其上有盖竹洞天俗呼杨八洞竒峰怪石峻峭幽深旧八洞今止三洞可通【陈希文游盖竹洞天诗刘阮游来境絶嘉复于盖竹问仙家天开洞府少行迹烟冷丹炉空旧砂茅屋云深有鸡犬石田春暖长桑麻桃源景物知无异溪上东风几度花】
　　西际山　万厯温州府志在县西三里三面苍厓峭立惟东轩豁如门前临大海瀑布悬崖而下
　　章奥山　温州府志在县西十二里一名双峰湖横山　盘谷山　旧浙江通志俱县西十里嘉靖浙江通志湖横山石崖横亘涧水出自深谷盘谷山东临于海宋时王十朋孙闽读书于此
　　左原山　嘉靖浙江通志在县东北三十五里羣山环绕中有田二千余亩居民悉藏谷中一峰如卓笔更有四景曰梅溪曰莼湖曰左岭曰小雁荡
　　白石山　乐清县志在县西三十里一名白石岩唐天寳间改名五色山髙千丈周回二百三十里纯石无土木乃十二真君所居之地名白玉洞天石色如玉亦名玉甑峰温州府志宋太平兴国中羽士李少和居此山下有白石径为谢灵运行田之所【谢灵运白石岩下径行田诗小邑居易贫灾年民无生知浅惧不周爱深忧其情莓蔷横海外芜秽积頽龄饥馑不可乆甘心务经营千顷带逺隄万里泻长汀州流涓浍合连綂塍埒并虽非楚宫化荒阙亦黎萌虽非郑白渠每嵗望东京天鉴尚不孤来兹騐防诚张又新白石岩诗白石岩前湖水春湖邉旧境有清尘欲追谢守行田意今古同忧是长人王十朋白石岩诗十里湖田翠黛横西溪寒玉鬭琮琤路从飞鸟上头过人在白云髙处行岩下行田谢康乐洞中辟谷李先生凭防下瞰人间世转觉此身名利轻赵帅秀白石岩诗谁炷清香礼少君数声清磬梦中闻起来闲把青衣袖裹得防干一片云】
　　石船山　万厯温州府志在县西五十三里嘉靖浙江通志山腹有石如船
　　赤水山　万厯温州府志以水色名一名赤岩山又名峣山有石室及钱池潭潭中有龙居焉
　　盘屿山　太平寰宇记在州西北七十里海畔上有淡水温州府志其下为盘石卫【谢灵运行田登海口盘屿山诗羁苦孰云慰观海借朝风莫辨洪波极谁知大壑东依稀采菱歌彷佛含嚬容遨游碧沙渚游衍丹山峰】
　　灵府山　乐清县志在象浦太平寰宇记一名鬼府山云地官所理
　　芙蓉山　太平寰宇记去瞿口五十里西南上三峰有四耸石并髙三四尺森然如芙蓉相映因名
　　石埭山　嘉靖浙江通志一名石帆山在县东三十里山之后有大石髙丈余若片帆然磨石山西山横屿山皆其支山也
　　黄塘山　温州府志在县东四十五里嘉靖浙江通志羣峰环合林木阴翳双溪自西北来沿流于其下又东五里曰大崧山曰小崧山因以名其村赤水川之源出焉
　　雁荡山　名胜志跨乐清平阳二县北雁荡在乐清之东南雁荡在平阳西南各去县一百里诸峰峭拔险怪上耸千尺皆包诸谷中自岭外望之都无所见至谷中则森然干霄嘉靖浙江通志东聨温岭西接白岩南跨玉环北控苍山顶上有湖水常不涸春雁归时多宿于此故名山有东西内外谷东外谷之峰五东内谷之峰四十有八西内外谷之峰各二十有四建寺一十有八各有殊名皆宋以来好事者所命也【雁山志宋太平兴国元年永嘉僧全了游至荆州遇天竺僧言汝縁在浙当得名山有诺讵罗尊者道塲数适当兴诘其所曰地以花名山以乌名中有龙湫宴坐此尊者栖息处也二年归至海濵问父老曰此芙蓉村雁荡山也了大感悟结庵曰芙蓉庵天圣九年僧文吉又居山之东曰碧霄庵灵迹始显梦溪笔谈温州雁荡山天下竒秀然自古图谱未尝言祥符中因造玉清宫伐木取材方有人见之谢灵运守永嘉凡佳山水游厯殆遍独不言此山盖当时未有雁荡之名耳诗话总温州雁荡山自古图史不载按西域书云诺讵罗居震旦东南大海际雁荡山芙蓉峰龙湫唐贯休作賛云雁荡经行云漠漠龙湫晏坐雨蒙蒙此山南有芙蓉峰下有芙蓉驿前瞰大海山顶冇大池相传以为雁荡有二潭以为龙湫又有经行台晏坐峰皆以贯休诗得名也吕夷简重游雁山诗往来游海峤上彻最髙层云外从无路山中忽见僧虎蹲临涧石猿挂半岩藤何日抛纽孤峰上再登左纬雁山诗乱山无限好幽迳有时迷石骨秋偏瘦松梢老却低天寒闻雁过月白见乌栖海上知名地无人识马蹄林景熙过北雁宕山下诗驿路入芙蓉秋髙见早鸿荡云飞作雨海日射成虹一水通龙穴诸峰尽佛宫如何灵运屐不到此山中顾璘入雁山诗春归幽谷见桃花问讯安期海上家石壁虚无通雁宕星河漂转坐龙槎林香定有千年药云气皆成五色霞且访名山消俗虑未论勾漏隐丹砂】
　　楚门山　嘉靖浙江通志在县东南一百九十里海中其峡如门广二十歩海船皆由此出入
　　南閤山　温州府志在县东一百二十里
