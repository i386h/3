<!-- { "loadSidebar": true } -->
　　乗驷桥　嘉靖浙江通志旧名緑波桥在县西一里夹溪桥　金华府志在县东三十一都界台新二邑髙十余丈长三十丈明嘉靖间耆民赵模造【刘慤夹溪岭桥记东阳县治东百里许曰夹溪岭蜿蜒与天台相虬错故其岩障益深邃而嶻嵲水为两崖所束下注一溪悍怒狂激行者逡巡踯躅弛肩胁息以俟先是人尝议桥其间率自度不能与兹水争势竟中寝莫有仕其役者嘉靖戊戌嵬山赵氏捐赀鸠匠百计图之期必就凡费若干缗歴三载而功果竟余叙其颠末以贻东阳人俾后来者有考焉又剏屋数楹以居守者】东阳县志万歴间赵明勤张宗道等复修崇祯末年桥壊里人张宗泗胡求等架木桥以渡徃来便之
　　和尚桥　嘉靖浙江通志在县北八里东阳县志相传唐骆宾王与李敬业起义兵败逃归追捕甚急至此削发为僧故名
　　荆浦桥　东阳县志长四十丈濶八丈明崇祯间僧知礼募建
　　麻车渡　金华府志在县东北五里有木桥
　　国朝康熙二十年于桥上流里许新设放生泽知县俞
　　允撰文勒石为禁
　　河头义渡　东阳县志在二都地都民傅一泰置
　　义乌县
　　文昌桥　义乌县志在县西八十步明知县郑文建后废知县汪道昆改建县西七十步
　　国朝康熙三十年知县王延曽重修
　　野鸭桥　金华府志在县北百八十步绣湖渠【郑东白游绣川湖记栁洲花岛北有小堤通洲岛堤受众水架木为梁俗名野鸭桥】
　　新呉桥　明一统志在县治西宋淳熙中建万厯金华府志淳熙四年县丞胡沃建桥下置闸以节绣湖水利义乌县志后圮明崇祯九年重建
　　国朝康熙十年耆民孟六卿重建十三年因县无城断桥以御寇平后知县辛国隆甃石重修
　　登瀛桥　嘉靖浙江通志旧名南井桥在县南一里崇祯义乌县志元至正五年建明洪武三十三年知县呉佑命李承理龚叔宁重建正统间洪水頽塌知县刘同命赵仲芳修筑改今名
　　绣津桥　义乌县志在县西南三里知县熊人霖造【熊人霖绣津桥诗十里湖香接芰荷萧萧竹树绣轻罗潺湲曲水穿山麓明月桥边听棹歌】
　　兴济桥　万厯金华府志在县东三里旧为浮梁曰东江浮桥宋庆元三年知县薛扬祖更以石县民徳之易名薛公桥寻圮于水嘉定二年知县施寅重建又圮淳祐五年知县赵圆卿作新桥易今名【虞复兴济桥记邑之东江故有石桥始成于庆元初载淳祐壬寅秋七月雨甚桥壊浮屠惟几者欲踵成之时朱元龙自尚书左司郎归绣湖上惟几谒曰愿丐一言以兴此桥朱君属之予予曰吾家万山之中是谋非吾所能及乙巳冬十月赵侯圆卿来朱君约予合辞以言侯曰吾责也博询利病孰宜因革或谓前创稍卑故水至而壅于是増筑其址视旧崇六尺或谓向也腹沙而背堑故易溃于是实之土而覆以石当桥之中作屋五楹又立东西二门直西防作阁二间栖僧伽其上凡可以増壮观而夀此桥者无不为也桥未有名乃扁以兴济因书其始相与谋者如此】万厯义乌县志元大徳五年僧永识重修又圮皇庆元年达噜噶齐玛苏繙为浮梁泰定二年僧仲文募作石桥于故址之西八步两岸皆有石堤中疉石为七顿桥长四十二丈僧智宏募缘为屋以覆之其南二顿寻为水所激而仆达噜噶齐额琳沁重修明洪武五年南堤及二顿复毁于水至十五年主簿聂用和复修永乐间为水激壊正统三年县丞刘杰捐俸倡民择石为顿六年知县刘同劝民助资完之成化九年东阳卢孟涵改为巻石洞桥十二年洪水冲壊十六年同知李珍复劝卢孟涵卢孟实协力重建十七年暴涨冲塌十八年知县齐溥劝义民呉希仁南筑石堤重建桥梁构屋建亭于其上改名广济桥【王汶重建广济桥记广济桥自宋庆厯间县令薛扬祖更为石桥后继为令者皆重造焉终不免于壊成化辛丑元城齐溥来宰巡行江上咨嗟久之翌日遂命匠氏伐石于山采木于林视北堤尚无恙则仍其旧南堤则累石为岸以遏水怒修一百三十尺崇与顿等中为顿凡七每顿用其旧之少半而増三之二其状东则小撱而剡其上西则自下而上皆正方崇四十有五尺广二十有四尺顿之上叠木六重髙出顿上又八尺贯以木梁木之上布厚板被以甎修四百二十尺板之上构屋屋以间计者四十南北端为亭者二亭之外为阶级升降之道中为亭者一亭东西为神祠凡屋之两旁翼以板以御风雨每间虚其上为楹以供眺望经始于成化十九年三月毕于是歳八月】金华府志治十三年知县李文郁重修十五年知县呉盛劝义官呉希彩黄子宣虞子盛捐资重修嘉靖八年大水壊者过半十四年赵模赵干倡义筑礅建桥越二年复燬知县方介命赵干重修四十五年侍郎呉百朋修之隆庆五年桥屋壊知县欧阳柏重修万歴七年举人呉大缵重整石礅二十三年礅倾頽梁板朽壊知县周士英命呉彦清虞学凤等悉新之义乌县志天启七年知县郑极详修崇祯十二年撤朽楹版以石十三年知县熊人霖倡捐并为木防翼之因歳首迎春于此顔曰渡春桥
　　国朝康熙九年知县于涟修十三年邑寇桥废二十四年知县辛国隆市巨木为梁上覆以版又置田修葺三十年知县王廷曽倡建桥屋五十四年燬于火署县张若霈重建
　　西江桥　崇祯义乌县志县西南四里半明知县熊人霖造【虞国镇建西江桥记邑治临大溪万厯中主者欲于钓鱼矶为梁或病其逺不便徃来遂请梁于射堂南不得已从之梁址当潭暴涨輙圮屡圮屡修公私病之歳在戊寅之秋邑侯豫章熊公始视事博询利害罔不殚悉急召役夫徙之减马捐薪以为经费不阅歳竣役以绳度之凡去旧趾九百武而止侯西江之进贤人予因名之曰西江桥】
　　景髙桥　义乌县志县西北十五里浦江孔道民素病涉明崇祯十三年知县熊人霖伐石四丈成之
　　广益渡　义乌县志县南三里地名下埠明万厯七年邑民龚来时捐造浮桥知县范儁捐俸完之十一年来时复累石为三谼浮舟加葺如故后舟损改髙桥以鐡索缆木版而济二十年知县周士英増修之后水涨桥倾改用渡
　　石基渡　金华府志在县东十九里通东阳
　　永康县
　　仁政桥　明一统志在县东南万厯金华府志旧名大花桥元至元五年改建以石易今名明景泰六年佥事冯诚重建知县刘珂继成之【李裳仁政桥记永康县东南三十步有水汇而为渊名曰华溪溪当处婺之交行旅辐辏旧以木为桥随废至元间改石覆之以屋洪武中屋燬于火景泰乙亥桥壊于水佥宪冯诚行部过之视桥之废遂以赎刑之金庀材命工悉将就绪而冯弭节他郡厥功未究明年春安成刘珂来宰是邑毅然曰此有司责也遂殚力竭思穷日夜经营之不数月而桥成其长若干广若干石以方计者若干工以日计者若干屋凡若干楹完美壮固有加于旧费出自公不取于下众咸徳之】金华府志正徳十六年屋灾县丞李景轩葺万厯二十八年知县戴啓凤修
　　永宁桥　万厯金华府志在县东南百三十步旧名小花桥元至顺元年主簿赤盏荣祖改建以石易今名永康县志明永乐间驿丞胡义葺治间市民徐得铭重建正徳间圮其子璋复建
　　东桥　永康县志在县东北二百步延真观前明嘉靖年间民赵延懐建今为木桥
　　梁风桥　万厯金华府志在县东百步永乐十四年重建
　　李溪桥　嘉靖浙江通志在县东南二十里万厯永康县志景泰初佥事冯诚檄同知赵某督耆民李思杰施孟逹建成化末圮于水正徳中里人章徳昭营建久弗就嘉靖二十三年佥事欧阳清捐俸为倡檄僧徳显募缘合金衢温处四府官民之力成之【洪垣李溪桥记李溪渡东浙要津也旧有桥为洪波横激以去嘉靖癸巳子承乏永康耆民章徳昭走予论兹渡利害甚悉遂告诸府未得其方越七年庚子予自岭南外补永嘉郡东装晨涉见徳昭之子章根致四明上人徳显相与经始其事既二年子以事出华溪而兹桥亦成屹屹然且试以三春之水矣庠生章子树诣予为之记】永康县志今圮别建木桥
　　五锦桥　金华府志在县西十里永康县志明正徳十三年重建
　　烈桥　万厯金华府志在县西十里永乐十四年重建
　　西津渡　万厯金华府志在学前永康县志明治间知县王秩造舟及佥渡夫以济
　　国朝康熙间邑人陈畴助田为修办渡船之资
　　武义县
　　熟溪桥　正徳武义县志在县东南宋开禧三年县主簿石宗玊建因名石公桥武义县志明嘉靖二十五年令赵竒修之造六墩而止隆庆二年令林一鹗建石墩者十架木为梁万厯四年邑令谭音造桥屋四十九楹【陈善熟溪桥记武义县故有熟溪桥民病涉久矣谭侯始至有以建桥之役为言侯曰此邑令责也但令长未信于民而先以劳之不可居二年政教修明百废具举民再申前议会年大侵侯曰民艰于食而时诎举赢不可万厯四年五月侯三载考最政通人和年谷顺成侯度其时曰可矣乃捐俸为倡好义者翕然应之又益以罚赎之金五十锾米五十石逾两月告成侯以书来请予纪成事按桥长凡五十丈横一丈七尺为石礅者十为屋者四十九楹好义助工者皆得书刋之碑隂】
　　国朝康熙年间知县李经邦重修
　　文兴桥　正徳武义县志在县西一里儒学之东正徳十三年县丞林有年建树石刻曰文兴桥武义县志万厯戊申重修
　　瑞明桥　武义县志在县治南八里旧名瑞村桥耆民徐廿四等募建年久倾圮
　　国朝康熙二十七年史恩如募建石桥改今名
　　郭婆桥　金华府志在县北十五里武义县志旧有妇人捐资所建故名后徐叔修之改名郭桥
　　双溪桥　正徳武义县志在县西二十里双溪口正徳十三年徐魁建
　　内白桥　万厯金华府志在县东二十五里旧名白水桥正徳武义县志跨白溪旧架木为之屡为洪水倾壊正徳十三年县丞林有年砌以石凡三硔
　　苦竹桥　金华府志在县西二十里正徳武义县志正徳九年徐昱建
　　化渡　万厯金华府志在县西一十五里武义县志温处徃来之冲风涛险恶义民何彦一捐田造船以济
　　浦江县
　　南桥　明一统志在县治南跨浦阳江万厯金华府志宋元符中钱尚书遹所建广一丈九尺亘三十丈歳久水决桥壊元至正四年达噜噶齐杜诺海作大堤三百余丈障水还桥下桥上创亭三楹中间以奉浮屠氏隄旁翼以扶栏植槐桞堤中创楼以憇行者堤尽处别建小桥以泄支流人行堤上斜睨县南飞楼杰阁掩映苍翠中俨然图画也【方櫺南桥记浦阳江去县治不一里而近每积潦人莫得渡宋元符间尚书钱遹始构桥江上久为横流旁出桥若虚置至正三年达噜噶齐诺海公适长是邑明年秋首割已俸修治之僚佐吏属莫不协从凡闾巷乡鄙之在编籍者亦皆出资以助而公专任其事焉遂鸠工伐石不期年而成其南又筑堤于桥道接堤杪构小桥以疏别流旧有迎恩亭在社壝之右因徙就桥侧且为屋十四楹以为侦候憇息之所扁曰临溪桥为硔道凡广十丈有九尺亘五十步因故名扁曰南桥堤广视桥亘五十步扁曰浦阳于是朱栏华柱映耀鲸波虹跨鼇戴雅丽骇目树以桑栁蓊蓊林林樵者以歌渔者以舞负者戴者以徃以来喁喁相属也邑父老来属余记故为之详焉】崇祯浦江县志后圮明万厯二十年造木桥以便行者
　　国朝康熙十年邑人李如珪重修
　　韩西桥　万厯金华府志在县西一里浦江县志月泉水所经
