<!-- { "loadSidebar": true } -->
　　寳婺观　名胜志在子城西南隅隋平陈太史以其地当婺女乃立祠于城西北隅唐开元中徙其像于开元观五代时刺史钱俨始移今所明一统志宋淳熙间赐额方舆胜览与州学连接楼宇髙耸古桐森然谚云桐齐檐出状元宋绍兴癸丑陈亮嘉定庚辰刘渭皆为大魁应前防云金华府志明洪武五年重建【宋濂重建寳婺观碑记观祠婺女星始作于唐武徳四年初在郡城西北吴越时刺史钱俨徙于子城上西南陬宋淳熙十三年以知州事洪迈请赐今额元毁于火者再皆官作之洪武五年秋观复灾主观道士杨道可乃持厯走境内告于众庶各出货泉相厥事作正殿五楹重阁三间殿与阁之中构为飞亭若斋居賔舘之属各以次就绪而星之像未具先是杭州衞都指挥使徐君司马尝出镇于婺屡邀灵于星祠其在杭也梦有所见因命斵沉香木为像名其阁曰灵华而奉像置其上工始于灾之明年越六春秋至十二年冬始成于是道可持币走告于濂曰婺以星名州星之泽州民者甚大宋宣和三年方腊反睦将陷郡统领刘光世讨之兵次兰溪未敢进梦霞冠羽衣神趣之行且以病指告刘至盗党就擒及谒星君祠其像如梦中一指将坠开禧三年大水先期告守土吏为备民不漂溺景定四年武义山寇为乱来犯城屯于溪南遇媪鬻履长数尺盗怪问之媪曰城中人履皆若是耳盗惊散去元至元十三年郡既降复守元将髙兴怒欲屠城梦神谕以勿杀明日以火矢射观矢返堕军中见巨人坐城上濯足城南水中大骇遂下令风民降不敢戮一人至正十六年沿海翼兵自兰溪夜叛还谋袭郡城神化妇人导叛兵食田中食已皆昏迷失道至城而天已曙官兵有备遂伏诛此皆彰灼可徴之大者而疾疠旱潦之祷为尤验固未易悉数也今观事幸复乎故皆神灵之所致愿并识之因如其请而为之记】隆庆间燬万厯间郡守曽如春卢竒前后重建
　　国朝顺治二年燬郡守夏之中重建星君楼后壊郡守
　　张荩又建
　　金华县【城外寺观】
　　西峯寺　金华县志在迎恩门外亡剏始年月宋至和初立西峯和尚像西峯名清素自五台飞锡名山唐天复中至徽州祁门县之西峯山后至此故建像焉明万厯丙午大殿将倾郡丞袁世振重建郡守周延光又建观音阁
　　国朝康熙二十一年僧普正重修
　　智者寺　方舆胜览智者禅师道塲后倚石岩乃金华第一刹也万厯金华府志在县北十五里梁武帝召楼约受戒号智者国师辞还适谷口见白气浮空曰兹地当兴三寳普通间勅造智者禅寺金华县志寺久废邑令江可受重构【谢翺智者寺诗流水北山北芙蓉峯影长看花春到寺数竹午过廊厓石侵衣碧山云沐发香老僧呈佛骨见毕下匡床许谦游智者寺诗风日影飕飕松阴系紫骝白云千载寺黄叶四山秋地胜楼台接林深虎豹游人生自可乐此外复何求】
　　石佛寺　万厯金华府志在县东北四十里旧名赤松岩寺梁大同间僧道琼止于山南闻金石赞呗之音縁岩而上见琢成大石佛一躯髙可六丈趺坐俨然因建寺有铁罗汉五百一十八尊宋改今额
　　鹿田寺　金华府志在县北三十里名胜志鹿田峯有东西二寺即旧寳福院明万厯间郡守张朝瑞重建其后最髙处为望西亭【叶谨翁鹿田寺诗忆昨招提宿空山日欲曛僧窻听尽雨樵路踏翻云秫瓮松花酿茶泉竹笕分因君成胜践飞瀑梦中闻】
　　国朝康熙十年僧寳相重修
　　普明寺　金华府志县东六十里梁普通七年勅建唐广明间重兴
　　国朝康熙十八年僧啓明重建大殿并禅堂方丈四壁
　　悬厓玉屏前列法华后耸最为清旷
　　寳华寺　明一统志在县南三十里旧名元觉唐景福间僧法朗建
　　祥符寺　嘉靖金华县志在县治东南晋义熙八年建号曰法幢唐武后时改为大云宋大中祥符间改今额金华府志寺有定光古佛真迹见存
　　国朝顺治十三年寺僧寳訚重修幷建精舎
　　无量寺　金华府志在县东六十里梁时勅建代有兴圯
　　国朝顺治十二年僧明逺重建
　　积道院　金华县志在县南三十五里覆釜山相传定光佛于此成道亦婺中三佛地之一
　　国朝康熙九年僧慈能重建大殿僧房百余间
　　寳相寺　金华县志在十二都旧名灵石后有双峯岩中涌出大石佛七躯吴越钱氏凿而取去今遗迹存焉
　　大慈寺　金华县志在十一都即盘龙寺宋延平中改今额
　　灵岩寺　金华县志在二十五都地名新建唐时赵州师有弟二人一沐尘一新建游金华南山寳华而新建住锡于此遂名其地为新建
　　国朝顺治六年天台僧履中显卜寺东北里许重立殿
　　宇时称为新灵岩
　　定一寺　金华县志在县南二十里旧名定业宋淳祐八年建后圯明万厯间住僧大璘重建
　　妙法院　金华县志在二十五都晋天福间僧道密自天台来结庵南山絶顶有光自口出成白莲花日啖草根野防惟诵法华经里人捐地建刹郡上其事赐名妙法
　　国清院　金华县志在城南二十里久废
　　国朝康熙元年僧可讷重建
　　净刹庵　金华府志在县东北四十里名胜志唐元和间建旧名东岩
　　云仍庵　金华县志在县东二十里
　　国朝康熙二十年僧妙元建
　　只树庵　金华县志在三十都
　　国朝顺治间僧定初剏建
　　法华庵　金华县志在三十二都
　　国朝康熙十年僧象化鼎建
　　七佛堂　金华县志在赤松门外浮桥北莫详剏始年久废
　　国朝康熙二十二年僧本无重建
　　寳积观　万厯金华府志在县东北二十里赤松山志寳积观即赤松宫按观碑二皇君因赤松子传授以道而得仙邦人遂建赤松宫宋大中祥符元年始改今额金华杂记旧宫殿庭宇廊庑甚盛为江南道宫之冠后钱武肃王重修东有二仙祠南有卧羊山嘉靖金华县志明成化戊戌道纪余永富复建金华府志万厯十年县令汪可受重建【范浚游赤松观诗灵祠丹井余真迹祠下老松森百尺仙子骑鲸去不归痴人犹问山中石陈叔祼寳积观诗断厓千尺削芙蓉望里楼台十二重蜡屐破云羊不起瑶笙归路鹤无踪桥如圯上思黄石仙始人间见赤松莫讶尘寰留信宿还应辟谷此相从】
　　崇道观　金华县志在二都赤松涧
　　贞元观　金华县志在二十都
　　兰谿县
　　圣夀教寺　正徳兰谿县志在县东南一百三十五步梁大同间建旧名招贤宋祥符中更名圣夀
　　文峯崇惠禅寺　旧浙江通志在县南二十里地名大经坞竒秀天设羣峦环拱
　　国朝顺治中里人郭尔儒延僧樵之净玉开山
　　栖真寺　金华府志在县东二十里铜山乡后唐长兴间有僧建石关寺于桐山旧名灵洞宋祥符中改额明万厯间重建改栖真
　　寳惠教寺　万厯金华府志在武昌乡十都梁大同二年建旧名凉泉唐咸通间改延庆宋祥符中改今额【范浚寓寳惠寺喜晴登山诗喜霁出招提爱山登嶪岌林端已残照路草犹半湿丹崖断云归翠窦飞泉入长天没鸟影逺水动虹吸尘襟得延瞰爽气横来集欲逐野僧还更看空翠立】
　　昭化寺　正徳兰溪县志在县东紫岩乡旧名昭明周显徳初建后有僧仲清道渊相继修葺寺以不废【杜斿昭化寺记昭化剏自周显徳间嵗久頺圮僧道渊慨然欲新之有力者为乞于部于州俾以甲乙领寺事遂与其弟子祖栞剪荆榛扫狐而栋宇之渊死栞袭乃苦志防励起旧创新自绍定辛丑至嘉熙之戊戌千佛阁落成下辟法堂旁开丈室约费钱六千余缗以彼佛言之渊善创可自附于开山之鼻祖以吾儒言之栞善继可无忝于肯堂之嗣矣淳祐三年七月记】
　　显教禅寺　金华府志在县西五里兰阴山之麓宋天禧三年建
　　明因教院　正徳兰溪县志在瑞山乡西岩旧名石佛唐贞观中建宋治平初改今额【于石明因院诗丹崖翠壁数千尺絶顶僧房三四间老树倚岩岩倚屋白云飞去又飞还】
　　无垢教院　兰溪县志在瑞山乡旧名杜岩唐中和二年建宋治平中改今额【章光大无垢院记兰溪之西曰瑞乡去县三十五里有古刹曰无垢父老递传居士杜函舍所居为寺有岩深广可三十丈旷濶明静中有井曰梦泉方仅五尺四围皆石水常不竭夏冷而冬温修竹乔松森阴蔽日有水从北流而南清泚如蓝萦绕如带无一尘俗气寻幽好竒之士多指此寺为胜地云】
　　兜率禅寺　兰谿县志在太平乡晋大傅胡凤建初名和安宋祥符初改额唐诗僧贯休道塲也【于石兜率寺诗钱塘一刹倚霜寒万水千山蜀道难瓶鉢生涯在何处秋风松子落诗坛】
　　浩然观　正徳兰溪县志在县东一里二百二十步唐时建旧名灵瑞宋治平中改今名旧浙江通志相传白衣真人修链之地【吴师道浩然观分韵诗过雨秋正佳出郭山渐好松门表灵宫石涧縁细道空坛故叶积深殿阴色早丹遗井水香仙去庭栢老伊昔崇真元构祠始天寳灵风却缁尘金幢飞翠葆犹余千年像遂走羣吏祷我生无俗情道妙穷探讨天根息绵绵虚白生浩浩永懐洁身私非关恨枯槁缅邈鸾鹤期空山动秋草】
　　东阳县
　　新安教寺　明一统志在县东一里六十步唐咸通间建金华杂记寺前有池方数顷僧畜鱼其中傍有大树偃池上东阳县志元大徳间僧道存募建藏经阁明永乐间僧宗源募建钟楼
　　国朝顺治己丑僧大琳重建大殿
　　法界寺　金华府志在县西一百四十步旧名华严宋干徳初建东阳县志祥符中易今名明圮
　　国朝僧海华等重建
　　灌顶寺　东阳县志在县南三十里旧名甘泉为教院晋开运三年厉刺史舍宅建大中祥符元年改今额四十六都
　　灵云寺　金华府志在县西南七十里唐咸通八年建东阳县志宋嘉熙丁酉里人陈绍年重建【周仲虎灵云寺记距邑南六十五里有佛刹曰灵云攷碑石遗文盖唐咸通时天台有行僧过此开山造院至此不知凡几歴嵗月綦成邱墟荒谷矣然其地僻而径幽山静而尘絶野芳歴乱茂树阴翳清人游士接踵不絶防陈公绍年清隐林泉与其居处相近见谷中地睾然而坟起叩诸山间樵牧曰此古灵云寺基也及登山巅公慨然曰古者建道塲以説法亦转移人心之一助兹既荒落吾当修复遂召比邱大虚等鸠工庀材经始于嘉熙丁酉十二月十二日讫工于淳祐辛丑之孟秋栋宇翚飞丹黄掩映莲花生焰贝叶翻经号曰灵云固其宜哉】明嘉靖间重修
　　云峯寺　东阳县志在县南五十里唐景福六年建寺前两石对峙山后双瀑合流旧名灵岩宋治平二年改今额
　　法轮寺　东阳县志在县西南八里唐干符三年建号岘峯禅院宋祥符元年勅赐今额至道咸平间重修【胡则重修法轮院记婺州东阳县岘峯峭怪逾数千仞飞泉激越散作清凉爰有神僧环草而处猛兽驯扰常防左右居人瞻仰罔知名号檀越章铎躬访灵踪深加谛信遂崇法宇以广金田唐干符三载丙寅缔建既圆诚请于上以峯名为额星霜暗易缁流屡更神宗太平兴国八年本县传法僧义修持邑宰之命恭召金华山智者寺重礼上人主领之上人余杭人也洁白僧行檀信亲附于是重建法堂次崇厨库髙大其门严净其室至道元年乙未始就复有邑信士胡细厉就同誓净縁营立释迦尊殿咸平五年壬寅告毕轮奂相宣金碧交映大中祥符元年诏改院为法轮院善矣哉郡邑改观道俗増信植福之地垂于无穷者也】
　　灵岳寺　东阳县志在县南十八里梁大同二年建寺有尊胜寳塔一座内刻诸品经文
