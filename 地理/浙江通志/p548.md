<!-- { "loadSidebar": true } -->
　　杜漺【王士祯杜漺传字子濂山东滨州人顺治进士十三年任分守温处道叅议处在万山之中俗僻陋而溺女淹丧锢婢三事尤爲民病漺朔望集士民反复开谕丧葬婚嫁之礼一从俭约女婢满二十岁责其择配俗爲之变迁副使备兵通蓟康熙四年复补巡视宁绍海道时初改文武相见礼徃往相抗不下漺至即交欢大帅兵民帖帖亡诟谇者官至河南驿传盐法道】
　　李兆干【旧浙江通志陜西阶州人顺治十四年以叅政分守杭嘉湖道太湖连接苏常素称盗薮官兵捕则遁去退则剽掠居民兆干设立水栅简练兵卒隄防要害躬率属员设伏搜捕盗贼骇散三郡以安湖民健讼兆干身行教化裁抑豪强摘伏姧僞诸不直者皆屏息敛迹焉】
　　赵国祚【名宦畱祀册辽东人顺治初任浙江固山额鎭驻劄温州时海氛未靖国祚预备战艘乘风破浪捣其巢穴贼皆披靡惊遁民始得安十五年任浙江总督兼节制江西广信一府凡盐防兵政民隐贼情及地方阨塞无不悉心究画値米价腾贵发帑平粜并移檄邻省无得遏籴士民德之】
　　李嵩阳【处州府志河南封邱人举人顺治十五年任分守温处道严毅率下属吏凛若神明民瘼尤加体恤甫下车会闽寇猖獗援兵蜂屯本郡嵩阳毎日单骑诣营调剂有方民赖安辑已亥夏旱结坛内署吁天祈祷甘霖大沛岁借有秋又尝改増雉堞立炮台绸缪防御厥功多焉】
　　袁一相【杭州府志字辅宸辽东人顺治十七年任浙江左布政使州县吏与司掾昵凡起运钱粮解多投少而印批不以时发迨发觉州县并罹叅罚一相倡爲循环法每遇起解连前数彚书于批令一览了然而侵蚀之弊遂絶南米岁入广丰诸仓而厫少不足贮常露积以竹苇覆之多红腐不可食一相捐俸创建六十余所司掾请勒其事于石一相曰此藩臣职耳不足录也后卒于官】
　　张胆【公举事实徐州人顺治二年以副将劄付随征任浙江督标中军副将讨平朱桥范村地方寇逆会勦江东方马叛兵而叛兵复渡江肆虐胆于五云山奋勇克捷斩贼众首级三千余颗生擒僞副叅游守等官丁五百六十人歼厥渠魁安抚余党地方宁谧浙江总督张存仁叙功特荐七年调河南督标中军致仕以长子道祥贵晋阶光禄大夫】
　　赵廷臣【杭州府志字君邻辽东人康熙元年以兵部右侍郎总督浙江寛和端静不爲赫赫名而人自率服闻度支不足廷臣以二十四监久停疏请鼓铸得报许诸监复铸泉源贯输不絶时海滨尚多余孽闻廷臣寛大解甲来归七年扺闽甫数月偕大臣巡海从福宁入宁波卒于途累加太子少保兵部尚书諡清献】
　　朱昌祚【杭州府志字云门满洲籍山东高唐人顺治十八年以工部侍郎巡抚浙江清廉沉毅爲政务持大体时浙中寇盗未息设方畧平之且导以归顺之利党羽解散适裁撤巡方重案悉归巡抚牵连逮系者数干人昌祚数月间完结矜全省释不可胜计温台等郡无征银粮疏请蠲豁积困爲之一蘓値闽海交讧沿海居民内徙昌祚发帑给田以瞻之大将军督师征海昌祚捐资厚犒诸将大申军令所至秋毫无犯并严饬有司不得因军兴之际苛征于民陞直山东河南三省总督兵部尚书諡勤愍】
　　梁凤鸣【名宦畱祀册辽东人康熙元年任浙江粮储道漕顷本折钱粮积逋甚多力请具题蠲免以蘓民困佥运弁不徇情面粮艘得依限扺通至征收漕米禁苛取絶餽遗官民德之】
　　顾如华【两浙盐法志字西巘湖广汉川人顺治进士康熙二年以御史巡盐两浙时商灶交困疲商贳债纳课如华行已洁清一切旧例陋规皆厘革焉及代囊橐萧然左右或忧之如华曰蘑菇线香古人所戒况朝多廉明君子岂以餽遗有无爲厚薄哉入都果以称职闻转温处副使】
　　范承谟【杭州府志字觐公奉天辽阳州人顺治士辰进士康熙八年由翰林厯迁都察院副都御史巡抚浙江清廉寡欲人不敢干以私衢台处三府多山田沙砾薄收积荒者十余万亩其初荒戸赔荒戸逃则派邻族渐及同区田戸力不胜相率逸去州县每受叅罚承谟奏蠲之白粮最爲嘉湖重役而银米数皆叅错承谟悉心筹画条议减免杭嘉诸郡三载洊饥民几聚萑苻爲盗承谟借库银遣官出籴平价散市最贫者得附老小例肩盐给朝夕驻防逃人牵连诬害承谟疏请分别新旧另定处分民始安堵迁福建总督士民号泣拥车不得行乃乘深夜单骑啓关以去至闽会耿精忠谋逆未发承谟欲出海峤简鎭兵以遥制之未及行逆请议事至则露刃胁降承谟骂不屈拘之幽室械系二年后王师破仙霞逆计穷欲杀之以灭口承谟从容就义一时同死者自幕友嵇永仁等下及隶卒凡五十三人事】
　　【闻赠太子少保兵部尚书諡忠贞子时崇浙闽总督陞都察院左都御史】
　　塞白理【杭州府志奉天铁岭人康熙八年以都督同知提督浙江全省军务驻札宁波纪律严明与士卒同甘苦文武协和爱养百姓宁郡邉海海贼朱飞熊等结连郑锦盘踞爲患塞白理勦抚兼施十三年吴逆反于滇耿逆反于闽浙中盗贼四起塞白理列三桂逆状移檄各省鼓励官兵以期灭此朝食身与总督李之芳密筹方略调兵四援之芳督军衢州塞白理督军台州勦除逆氛招抚流亡浙赖以安十四年以勤劳卒于任兵民立祠于宁波府城内】
　　胡尚衡【旧浙江通志字阶平江南泾县人顺治进士康熙十年视学浙江按临诸郡辄进诸生诏之曰今之习举业者剽耳佣目更不理会修身行已是何事徼幸弋获即废弃书卷一切理学渊源朝家典制漫不省究非国家之所望于通儒也其所取士务以通经学古爲尚一时称月旦评焉】
　　刘昌臣【旧浙江通志字公弼湖广武陵人顺治进士康熙十一年任浙江粮储道除革一切输运旗丁姧弊耿逆叛闽大兵驻衢进勦昌臣署藩篆夙夜措画转饷不絶复署臬司不猛不寛谳狱务得其情以劳瘁卒官士民巷哭】
　　李之芳【旧浙江通志字邺园山东武定州人顺治丁亥进士任金华推官浙省向苦解茶蜡之芳请兑折色又辑赋役全书缕晰条分了如指掌迄今奉爲准则十五年以巡盐御史莅浙洞悉盐政利弊凡不便于商灶者悉除之康熙十二年出督浙闽闽逆据险仙霞逆党分踞衢温台处等州县之芳遣将分御移鎭三衢亲冐矢石出奇应变寻逆势猖獗众议弃衢退守独之芳坚持不可日夜励战守之防不数年逆穷授首大兵长驱入闽东南半壁得安袵席张玉书李文襄墓志康熙十二年以兵部侍郎总督浙江十三年三月闽逆告变之芳檄诸路将士分守要害遣副将王廷梅等力堵仙霞关五月自杭趋衢州七月贼军数万攻衢之芳进击于坑西礟声震地流矢如雨左右请少避之芳曰今日以兵胜败爲吾死生可稍怯耶诸将鼓勇直入贼遂却顾贼党犹炽温处金严各属煽乱之芳以计招降僞将韩斌王得功生擒贼首汪磐缪国英等十五年夏之芳建议直捣仙霞关言进取之路不在温处而在三衢今贼劲卒屯衢此贼一破则诸贼骇乱迸散虽僞将马九玉等抗拒河西大溪滩而江山常山间有间道可袭我军进击使贼首尾受敌河西安能独完八月进军克大溪滩复江山县九玉冀绕道夺仙霞关而诸军受之芳檄急据关口夹击贼将金应虎等迎降大兵遂入闽逾年浙东底定捷闻进兵部尚书之芳念贼平之后当急行蠲恤疏请豁金衢严温处五郡十六年以前额赋贫民陷贼来归者悉骂区画衣廪又设糜于通衢赈往来饥民一百二十二万有奇流移者尽复故土论功授拖沙喇哈番二十一年秋还杭州入爲兵部尚书三十三年进文华殿大学士兼吏部尚书卒谥文襄】
　　田逢吉【名宦畱祀册山西人顺治乙未进士巡抚浙江当三藩变逆军兴旁午筹饷调兵动合机宜训练将士严行保甲萑苻絶迹计典黜陟贤否悉惬舆情洁巳自矢凡耗羡餽献尽皆屏絶暇则与诸生讲学论文多所造就】
　　李月桂【两浙盐法志字含馨辽东人康熙十二年任两浙都转运盐使时盐法阻滞正引不行众皆咎肩引欲更之而不知厘正之法盖浙盐有二大弊一在山窝一在水口秤手绍兴路通金华衢处而山窝多在诸暨若无窝则三府路絶而弊清嘉湖以东皆泽国凡水口有秤手预期以待姧贩一至即爲分市月桂尽知其弊严谕胥捕而隂察之二弊遂革】
　　陈丹赤【福建通志字献之侯官人顺治举人分巡温处道摄臬司篆入觐归适平阳叛弁司定猷勾耿精忠兵逼瑞安县丹赤独居城上泣谕父老誓共此城存亡时鎭弁祖勲拥兵郡城大观亭志在叛降邀丹赤议事勲厉声曰兵饷俱无何以出战丹赤曰提兵前锋已集计有半万何谓无兵粮可给至六月何谓无饷封疆之臣守死封疆不知其他也勲知不可回目左右执斧者劈其臂丹赤骂声不絶即挟出兵刃交下而死事闻赠通政使諡忠毅子一夔廕生厯任浙江督粮道】
　　郭之培【杭州府志字生洲直隶任邱人丙戍进士康熙十二年任浙江按察使吏抱牍于前之培次第批答悉中人隐吏惊以爲神事毕退署黙然静坐门下士餽书及诗箑者悉谢却之以病卒官】
　　杨应魁【台州府志号斗垣四川人康熙十三年爲台绍副使时贼帅曾养性等防黄岩土寇蜂起宁绍路塞众议欲弃台川适应魁兼程至倡言于众曰台爲宁绍门戸台失则浙东非我有矣悉力拒战贼溃遁郡东沿海十数郡有私与贼往来者郡帅请悉置之法应魁曰大兵未到之先民爲身家计无他心也悉原之以焦劳卒于任】
　　成其范【名宦畱祀册字愚昆山东乐安人顺治进士康熙十九年以御史巡盐两浙斥姧蠧用老成禁加派疏壅引商灶两利每于政事闲暇集诸生考论文艺恒举魏刘献之之言曰四科以德行爲首若能入孝出悌忠信仁让不待出戸天下自知倘不能然虽下帷针股蹑屩从师止可博闻多识于立身之道有何益乎内陞京卿厯官兵部右侍郎】
　　门可贵【殉难册辽东海州人任抚标右营游击康熙十五年闽逆煽乱随师援勦严衢三月十七日与贼战于开化县华埠地方死之同日阵亡者本营兵李国林李龙沈定功白守忠陈士强赵德王秀事闻】
　　【赐卹廕拜他喇布勒哈番】
　　高永【殉难册河南归德人任抚标左营干总耿逆寇严衢奉檄援勦康熙十五年题补瑞安营守备未抵任三月十七日战于开化县华埠死之本营兵蒋荣俞虎俱阵亡】
　　齐龙【殉难册直隶眞定人本姓李由行伍値闽变随师进勦以功拔抚标左营千总康熙十六年三月三十日与贼战于邵武光泽县之打茶碑寨炮伤而殒时随勦本标右营兵王得胜孙四何来并阵亡】
　　王国安【名宦畱祀册奉天盖州人康熙二十一年授浙江巡抚整饬漕务清理税革盐政之陋规建河道之隄闸训兵息民具有条制杭城兵民杂处营债素爲重累国安捐俸代偿焚劵息争民间焚香顶祝陞浙闽总督晋兵部左侍郎】
　　石琳【名宦畱祀册字琅公满洲人康熙六年任两浙都转运盐使杜絶陋规恤商惠灶二十年迁浙江布政使时耿逆初平浙东衢属被兵尤甚戸口逃亡者多里甲以赔累丁粮爲苦琳查实详免之通省军需浩繁积欠未楚琳才猷肆应凡军供未给应补应销者悉爲一清藩司衙门陋例革除殆尽常云革民间一分火耗便可完一分正供以是严檄各属力除耗赠凡州县起解钱粮司库随到收兑从无守候之劳严禁南米重价折征给放时以官斛爲准兵民两便厯任两广总督】
