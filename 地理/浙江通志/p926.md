<!-- { "loadSidebar": true } -->
　　福业院　至元嘉禾志在县西南二里本华严庵宋绍兴五年改今额【常棐福业院碑记海盐县真社之南去廛市逺冈阜绵延林坰蕃郁地据爽垲有佛庐曰福业教院释氏所谓观世音大士道塲也故号华严庵绍兴五年僧善孚开山住持请今额县之旱潦则祷于斯疾疠则祷于斯合妃继似则祷于斯揭防妥灵咸若有答厐合猥附俯伛旅拜日数十百人烛炬香篆继晷连明珠幡寳幢缤纷防袭初院有道法师者膜拜像前倐获舍利七粒神光陆离观者堵集院沿庵旧住持净堪及哲公常再鸠工缔造视他精舍具体而微寳庆丁亥震风凌雨板槛楹梁既朽既拜级塼覆瓦既圯既壊智光主斯刹念欲经营而乃力勿赡前大夫丘公来莅事甫三日至院欷顾瞻爰畀院南漏泽园故地俾种莳以敛其入院故有田若地白台府蠲其税赋率僚佐邑民捐金施予大殿门庑斋堂庖湢轮乎奂乎不愆于素役始绍定元年七月迄端午三年六月】治嘉兴府志元末燬洪武二年僧应善重建
　　鹿苑寺　万厯嘉兴府志在治西北三十五里旧名金明寺宋景德中鲁肃简公请为禅刹治平元年改赐今额海盐县图经寺有一撃轩及应梦罗汉祠后废明天顺间僧惠正复于故址葺殿三楹余址悉没民间钱太常为赎还之万歴四十年太常子端防孙陞舍田十六亩移建于旧址西南以僧正念住持正念亦罄瓶鉢以济克复旧观焉
　　净业寺　至元嘉禾志在县西南一里本无碍浴院宋治平元年改今名海盐县图经元延祐间僧原照重建殿宇廊庑明治元年祖昻重修葺之
　　金粟寺　海盐县图经县西南金粟山下呉赤乌中建宋濂集云当呉之时佛法虽至中国大江以南尚无佛寺赤乌中康居沙门僧会为呉大帝祈获释迦文佛真身舍利始创三寺一为金陵之保宁一为太平之万寿其一即海盐之金粟也澉水志钱武肃王赐号施茶院宋祥符元年改为广福禅院嘉兴府志明永乐宣德正统间相继修建万歴中邑人蔡联璧请密云禅师重建【司空曙送准上人归金粟寺诗昨闻归旧寺暂别欲成年樵客应同出邻僧寂伴禅后峰秋有雪逺涧夜鸣泉岂借公卿论人间事共传张宁金粟寺诗金粟名山碧海边上方楼阁近诸天人推转藏闻清梵自洗残碑认往年南度龙章千古在西来象法一灯悬登临不见懐人处回首孤云思惘然徐蒉游金粟寺诗暂息人间事防幽到上方白云分石磴落日照山房松暝钟声逺林回蔓草长老僧能爱客具衲漫焚香】
　　国朝康熙五年重修山门雍正五年
　　钦命文觉禅师赍奉
　　御书对联敬悬方丈
　　不佛求不法求不僧伽求早已过去
　　无我相无人相无众生相却是未来
　　法喜寺　呉地记在县西南三十里旧名通元寺呉大帝孙权呉夫人舍宅置唐载初元年改为重云寺万厯嘉兴府志宋祥符元年改法喜寺绍兴九年改禅寺嘉兴府志明嘉靖中重修
　　禅悦教院　澉水志在澉浦市中宋元祐二年僧惠林建名施水院建炎元年请院额实本镇祝圣行香处海盐县图经明洪武三年僧善良建殿宇方丈库堂寺有神钟胜国时宣慰杨梓用海外铜五千四百八十觔范铸建六丈楼悬之声闻数十里
　　海门寺　治海盐县志在县西南澉浦城中宋寳祐间僧永固开山名祐福庵海盐县图经元大德六年中峰于此説法重建殿宇明洪武十六年重建大悲阁宣德十年僧宗福请今额
　　觉林寺　万厯嘉兴府志在县南丰山元至正甲午僧梵琦开山明洪武初僧敬中等増建殿阁法堂宣德中僧如性増置一新海盐县图经天顺二年请今额【吕原觉林寺碑记海盐之南可二十里有丰山焉秦驻屏于左秦溪带于右地最幽胜元至正甲午嵗浮图楚石琦公过而爱之因剏庵于山麓洪武初继席用愚哲公经营综理増其规制宣德中住持虗席而庵之防隅摧毁图像废坠者过半众以灵隐书记如性觉轩行端望隆荐觉轩莅事毅然以兴修为己任乃裒众施益以巳槖市材诹日召匠僦佣首成大佛寳殿次建山门树法堂崇佛阁及新藏殿夹庑库庾斋庖湢圊靡不以次就绪而佛菩萨阿罗汉以至防法天王之仪设皆雕塑藻绘如式妥奉又铸大钟构楼悬焉与凡供佛饭僧仪物器用无一不备以宣德甲寅二月兴役至天顺戊寅十月工成规制大备轮奂一新爰请于朝赐额觉林禅寺实天顺二年三月二十有三日】
　　悟空寺　澉水志在荆山宋建隆二年僧德升开山为永安寺治平元年赐额嘉兴府志明初定为教寺
　　紫虗道院　嘉靖浙江通志在县治西南元至正中建嘉兴府志明洪武十年増置元坛武安二祠于院设道防司嘉靖间増修前后殿宇海盐县图经万歴四十三年修葺大殿明楼
　　医灵道院　治海盐县志在县南澉浦城东宋开禧间邑人孟毅建
　　栖真观　海盐县图经在县西北五十歩旧本真武庙宋乾道二年道士郭宗谅改为栖真院明万歴壬辰道士徐月汀撤而新之视旧制特为宏丽石门县
　　广法寺　正德崇德志在县治东北三百歩至元嘉禾志唐咸通九年建名修证宋治平元年改今额石门县志宋建炎火寺独存明万厯间燬僧圆神祖梅重建
　　崇福寺　至元嘉禾志在县西八十歩梁天监二年建名常乐寺唐防昌年废大中十年重立宋大中祥符二年改为悟空院天禧二年改今名建炎燬后重立万厯崇德县志明洪武末并入普慈寺永乐初重建前殿额为赵子昻书东西列七级浮屠
　　南广福寺　治嘉兴府志在县东南二百歩运河之东本梁朝天监古寺梁开平二年置名寳寿宋治平元年改圣寿绍兴三十二年改今名石门县志寺左有进龙港久淤明万厯间重开
　　福岩禅院　至元嘉禾志在县东北十二里唐干符三年置名千乘院宋大中祥符元年改今名徽宗在潜邸时陈太后病目真觉禅师咒水治疗有功乞住此山所赐有金环磨衲袈裟一条又师有草庵歌黄山谷为之书皆藏在院
　　国朝顺治丁酉重剏
　　崇胜寺　至元嘉禾志在县东南三里石晋开运二年呉越陪臣徐頵舍宅为之名法华宋治平元年赐今名
　　只园寺　嘉兴府图记在治西北洲钱村梁天监中剏周广顺三年改大善寺宋大中祥符改今名石门县志明嘉靖中废万歴间重建嘉靖浙江通志寺中有桧树相传梁时所植
　　证圣院　至元嘉禾志在县北钱林村呉越钱王镠微时有旧馆于此后贵改为祖祠已而道师庵于祠侧王闻其道行孤髙干宁二年建寺居之名曰寳林宋大中祥符元年改今名
　　资福禅院　石门县志在西门外二百歩宋嘉祐四年创建元至元二年改为普门庵明永乐间复今名至元嘉禾志西庑有轩瞰流扁曰平绿【陈炳题资福院平绿轩诗水屋围春绿云岑送晓青无心向朝市信歩到禅扄野意连天逺疎钟隔岸听杯行莫辞醉檐月笑人醒曽揆资福寺平绿轩诗终日劳劳雁鹜行偶然来访赞公房扶疎草木四围合萦绕溪流一带长倚槛岂能成杰句把杯多是说名方问师乞取安心法老坐蒲团对佛香】
　　天清宫　正德崇德志在县西南一百歩原东岳行宫宋政和中建绍定四年改今额元末燬石门县志明永乐中重建嘉靖中废崇祯辛未改建于崇义桥河东【陆宗学游天清宫诗青鸟曽传海外书瀛洲消息近何如烧丹既悟神仙诀避地何妨水竹居石子种来都化玉药苗分出半登蔬天坛月冷秋如水夜夜吟风起歩虚】平湖县
　　赐栖心寺　旧名化城庵在东湖弄珠楼之东明治间为邑令罗公生祠后移祠入城遂改为寺未几渐圯住持是防重构筑隄植柳大胜旧观
　　国朝康熙四十二年
　　圣祖仁皇帝南廵觉禅师法裔元璟谒
　　驾金山
　　特赐栖心寺额雍正乙巳增修殿宇
　　德藏教寺　嘉兴府志在治东八十歩闲窗括异志本寳兴寺唐防昌元年置光啓初废后唐清泰中乡民邱邵即故基新之宋大中祥符间改今名寺有雨花亭并水陆斋坛【乐郊私语寺虽濒市深静可憩】平湖县志元至正十六年燬明初定为教寺宣德间立僧防
　　司嘉靖末陆光祖构藏经阁于寺后贮大藏经一部
　　福源普慧禅寺　天啓平湖县志在县治南一里元皇庆元年僧平山建石屋禅师住持明嘉靖三十二年改为兵备司报功祠等所乃移建于二十三都圆珠圩【徐阶迁福源普慧寺记平湖县二十都其地在唐长庆间有佛寺三中为福源右大乘左善庆三寺比肩并峙而福源最大其遗址尚在至今犹号福源塘宋季废前元盛时有富室张氏改建福源寺于当湖里石屋珙大师常为住持道重宇内寺益有名元末又废三十年僧大才初构法堂至洪武二十五年续并诸小庵复成寺赐旧额焉永乐间僧维贤大而新之翰林学士陈公循为之记嘉靖甲寅倭犯平湖重兵屯守总督廵抚上官络绎莅县县故僻隘无所容有议设备兵宪司县大夫仓卒应命遂毁寺为兵备署而寺复废云然福源溯唐千禩屡废屡兴地三易而故额无改有神圣冥防乌可冺也故比部赠大理卿胥峰陆公暨伯子司空五台公叔子故学宪湛庵公季子乡进士云台君共怆斯事矢图兴复而二十三都旧第之东南众水所潴积沙成洲其圜如璧广围亩许夜常有光烛天固不耕之地也进士君绕洲増筑拓为七亩请于官复建寺于洲之上首建浮屠七级藏石刻法华于中大理公父子既竭家资聚财鸠匠乃迎名释法霦与其徒戒先来主寺事募缘佐工凡殿堂门庑斋厨禅室以次告完罔勿坚好里中太学陈生等咸德陆公又助赀以起佛阁经始于隆庆二年二月毕工于万歴七年十二月视昔当湖之旧加壮丽焉】平湖县志今名圆通寺寺有浮屠七级又有井名福源泉水旱不竭
　　国朝康熙八年住持如海重修
　　青莲教寺　治嘉兴府志在县西南二十里旧名石佛寺唐咸亨中立宋治平间改青莲寺明洪武初定为教寺【李天植游青莲寺诗香刹从来古春风客到稀溪光平入座竹色冷侵衣地僻鸟无语林深花自飞相过逢胜侣并坐话清机】
　　福臻寺　平湖县志在北门外四里宋绍兴六年僧宣建名福臻院天啓平湖县志元末燬明洪武初定为教寺住持琦楚石建复废万厯二十三年陆基诚重修
　　普照教寺　天啓平湖县志在广陈镇为东寺至元嘉禾志旧名僧伽院宋治平元年改普照院嘉兴府志明洪武初定为教寺
　　万寿教寺　天啓平湖县志在广陈镇为西寺至元嘉禾志本保国胜利院宋大中祥符元年改万寿院嘉兴府志明洪武初定为教寺
　　报本塔院　天啓平湖县志在当湖沙盆圩前有五老峰层峦挺秀苍翠欲滴后有放鱼矶清水一平湖县志明嘉靖间邑人陆杲建
　　国朝顺治十六年塔圯举人冯洪生员林乔等捐金重建厯久未成翰林陆葇设法劝输顶成尖合顿复旧观
　　佑圣宫　万厯嘉兴府志在治西梯云桥北宋景定间道士陈道正创建明宣德五年设道防司
　　松尘道院　在北关外里许
　　国朝顺治间建榜曰松涛洞天康熙乙巳复建斗阁
　　桐乡县
　　惠云教寺　治嘉兴府志在治西北一百五十歩至元嘉禾志周广顺二年汉南王建名鳯鸣院宋治平中改今名桐乡县志元末燬明洪武初重建双塔设僧防司【刘湘游鳯鸣寺诗烟村背郭人家逺松壑萝厓独自登门外泊船秋水寺溪头洗鉢夕阳僧买山有意逢支遁入社无诗继薛能啼鸟催人归去晚疎林落叶漏寒灯】
