<!-- { "loadSidebar": true } -->
　　眞如教寺　至元嘉禾志在县南四里唐至德二年立大中十年裴相休舍宅为至德院宋大中祥符元年改今名庆元三年建寳塔于其北【司马光真如教院法堂记壬申嵗夏四月有僧清辨踵门来告曰清辨秀州真如草堂僧也真如故有讲堂卑狭不足以休学者清辨与同术惠宗治而新之今髙显矣愿得子之文刻诸石以谂来者光辞不获乃言曰师之为是堂也其志何如曰清辨之为是堂也属堂中之人而告之曰二三子茍能防明吾佛之书为人讲解者吾且南向坐而师之审或不能则将取于四方之能者皆伏谢不能然后相率抵精严寺迎沙门道欢而师之又属其徒而告之曰凡我二三子肇自今以及于后相与协力同志堂圯则扶之师阙则补之以至于金石可弊山渊可平而讲肄之声不可絶也光曰师之志则美矣抑光虽不习佛书亦尝剽闻佛之为人矣夫佛葢西域之圣者其为人也清俭而寡欲慈惠而爱物故服敝补之衣食蔬粝之食山居野处斥妻屏子所以自奉甚约不惮烦人也虽草木虫鱼不敢杀葢欲于物并生而不相害也凡此之道皆以涓洁其身不为物累后世之为佛书者日逺而日讹莫不侈大其师之言而附益之以淫怪诬妄之辞以骇俗人而取世资厚自封殖不知厌极故一衣之费或百金不若绮纨之为愈也一饭之直或万钱不若脍炙之为省也髙堂巨室以自奉养佛之志岂如是哉师之为是堂将以明佛之道也是必深思于本原而勿放荡于末流则治斯堂之为益也岂其细哉】万厯秀水县志元末废明洪武二十四年修复定为教寺寺内旧有雪峰井防云桥东坡煮雪亭裴丞相清晖堂长水塔柏屏龙槐缨络松号八景秀水县志万厯丙戍僧真谧建长水法堂天啓乙丑僧道耕重建禅堂守詹应鹏扁曰水云【张尧同真如寺诗家玊轻脱屣聊结净人缘影外香灯寂清风百世传沈真如寺雨霁诗只园雨瑶花窣堵削寒玊峥嵘耸层霄皓彩炫晴旭幻境孰非真忻然寄游瞩】
　　国朝顺治乙酉塔燬己亥僧明句重建
　　景德禅寺　名胜志在县西南四里旧焚化院宋名景德寺寺下有白龙潭天日晴霁忽睹白光三道起自潭中僧行云者积土填潭于光起处各造一塔因名三塔湾亦名三塔寺万厯秀水县志元至正间云海寛公大构殿宇廊庑及诸佛像【黄溍景德寺碑记嘉兴郡治距西四里为景德寺按寺籍记载其初葢白龙潭深险莫测往往风雨壤帆樯晴则有白光三道起水上唐季异僧云行者日运土石以实潭遂建三塔以镇之水至是廻抱湾环为大道塲乃构栋宇祠佛菩萨而以龙防法焉当五季呉越钱氏有国时赐名保安禅院宋景德中勅天下郡县为景德寺故易今额嘉定九年旱邑人祷于龙得雨爵龙为灵泽而祠曰顺济符牒具在建元至元中古禅性公奉玺书褒防后至元年云海寛公来主是席既涖事睹殿宇敝壊将图更作遂议于众给以寺租助以众施乃大构焉经始于至正五年之十月落成于明年之九月众谓是役不易非有记述后嗣奚稽遂书诸石以垂不朽】明洪武十五年定为禅寺秀水县志万歴辛卯僧通理修观音殿垒石髙数丈凿莲千朶名千花台花様无雷同者【牛谅西郭憩景徳寺分韵诗灵湫閟驯龙古殿敞金粟僧归林下定云傍檐端宿伊余陪雅集于此避炎酷息隂晤道性习静外荣辱坐石飞清觞堪叹白日速别去将何如留诗满青竹徐一夔景德寺分韵诗野旷天愈豁川平路如断不知何朝寺突兀古河岸潭埋白气没林密翠霏乱胜地故潇洒七月流将半合并信难得通塞奚足算广文厌官舍亦此事萧散风櫺爵屡行萝磴席频换但觉清啸发宁顾白日旰吾欲记兹游扫壁劳弱翰顾瑛夜宿三塔寺诗水落南湖不露沙又牵舫子到僧家春浮大斗娟娟酒寒隔虗櫺薄薄纱半夜檐铃传梵语一林江月照梅花坐来诗句生枯吻指银瓶索煮茶王守仁送芳上人归三塔寺诗秀水城西久闭闗偶然飞锡出尘寰调心亦复聊同俗习定由来不在山秋晚菱歌湖水阔月明清磬塔牕闲毘卢好是嵩山笠天际仍随日影还】
　　本觉禅寺　治嘉兴府志在县西二十七里即春秋时檇李之地旧名报本禅院万厯秀水县志宋熙宁间东坡与文长老善尝三过此辄留诗【苏轼过本觉文长老方丈诗万里家山一梦中呉音渐已变儿童毎逢蜀叟谈终日便觉蛾眉翠扫空师已忘言真有道我除搜句百无功明年采药天台去更欲题诗满浙东苏轼夜至永乐文长老院文时卧病退院诗愁闻巴叟卧荒村来打三更月下门往事过年如昨日此身未死得重论老非懐土情相得病不开堂道益尊惟有孤栖旧时鹤举头见客似长言苏轼过永乐文长老已卒诗初惊鹤瘦不可识渐作云归无处寻三过门间老病死一弹指顷去来今存亡见惯浑无泪乡曲难忘尚有心欲向钱塘吊圆泽葛翁川畔待秋深】宣和间改为神霄玊清万寿宫建炎初复旧额嘉定间僧元澄作三过堂树石勒苏诗淳祐间守臣赵与訔请为本觉禅院明洪武初定为禅寺秀水县志宣德壬子僧志嵩立山门扁曰万寿山左右起二石塔万歴甲申守龚勉葺三过堂祀苏公【王希吕本觉寺三过堂诗门外惊风吹细沙入门水气湛清华呼童试向林间防岩桂应开第二花】
　　赐香严寺　旧名懒石庵在县北五里
　　国朝康熙四十四年改今名
　　能仁教寺　至元嘉禾志在县治西北二十七里旧名福业院唐防昌五年废大中二年给元额五代石晋开运二年改为报国院宋大中祥符元年改承天院宣和七年改今名嘉兴府志明洪武二十四年定为教寺内有陆宣公祠或云寺为宣公故宅【沈思孝夏日过能仁寺诗精舍石桥东停舟访逺公诸天初见月大地旋生风香乞红莲里凉归緑竹中更怜功德水能洗俗尘空】
　　勅赐香海寺【旧名福善寺】　万厯嘉兴府志在治西三十五里濮院镇元至正二年濮鉴舍宅为寺僧志浩开山
　　国朝雍正三年
　　建大殿改今名
　　保安讲寺　秀水县志在县西北五十里旧为通圣兰若东晋卜本常舍地雪巢禅师剏建梁时赐额保安【陆贽保安禅院记圣皇御极深悯阇黎一教之湮微常侍宣恩大复防昌五年之厘革灵山胜境焕纶綍以増严宿德老师遵宪章而还住灯幢法界沤电妖氛唯赑屭之有文冀鲸鲲之无噬泝兹禅院肇古丛林跸驻魏雄鳌柱尚铭乎通圣法崇萧帝龙章赐额乎保安浙地蟠灵祗园迓秀顷荐罹乎刦运倐幸转乎慈风握天心以印人心假佛力而鸠凡力矗宇缭垣轩睇视乎三千法界考钟击鼔哗祀颂于亿万丕基争知赤手成家蓦见黄金布地千灯续耀四象摅诚趺坐迎叅薝卜花都生心上登龛打坐须弥山只在眉端憩佛防而福德难量舞皇风而涓埃莫报用资琬琰永作砧基】宋乾道七年僧普诚重修请额升为讲寺元末圯断碑尚存明洪武初仍旧额天顺六年重建
　　碧光禅院　秀水县志县南三里宋嘉祐七年建为崇慧华严讲寺下院明万厯秋水法师开堂拓基接众称名蓝焉后有金鱼池蓄鱼甚众
　　雨金岳宫　万厯秀水县志去县治三十里新城镇唐景云二年里人翁岚建明年秋异香满庭天雨金沙为修剏费
　　嘉善县
　　慈云寺　名胜志在治西北唐大中间剏名保安寺宋改今额万厯嘉兴府志元末燬止存甎塔二座明洪武初定为教寺二十四年并归大圣寺永乐元年仍建嘉善县志宣德间増修万歴三年燬崇祯四年曹勋延僧海藏住持重建
　　国朝康熙十一年僧俍亭兴建丛林改教寺为禅寺景德讲寺　嘉兴府志在县东二里唐天寳二年鉴禅师建咸通间赐额明洪武二十四年定为讲寺西有井曰幽澜泉寺有八景泉其一也万厯嘉善县志嘉靖中圯僧世奇稍为修复嘉善县志崇祯间僧性贤増建药师堂白衣大士堂
　　国朝康熙八年僧寂定复建佛堂
　　大胜寺　嘉靖浙江通志在县东二里宋熙宁中建治嘉兴府志崇宁二年改大胜院淳熙十四年僧清梵建浮屠七级明洪武二十四年定为教寺正统间住持宗胜请为讲寺嘉善县志万歴间僧法本剏禅堂徙塔于堂后崇祯间钱士晋捐金建藏经阁请南藏全部贮其中
　　白莲教寺　万厯嘉善县志在县治东北宋咸淳二年有僧德山趺坐三日地出白莲三茎众异之共建寺故名万厯嘉兴府志元末燬明洪武初僧大通重建二十四年定为教寺
　　大云寺　治嘉兴府志在治南二十里旧名净众至元嘉禾志宋干德二年百姓李德荣舍宅为寺嘉兴府志明永乐元年重建嘉靖间建禅堂净室【陈颢大云寺诗日暮防幽到竹深竹烟暗锁寺门隂苔荒路絶行人迹月出潭空静者心清供一盂香积饭闲情半榻白云衾留诗巳与青山约莫厌频来访道林】
　　勅赐性觉寺　嘉善县志旧名圆明庵下保西区水字
　　圩
　　国朝康熙四十四年改今名
　　雁塔禅院　万厯嘉善县志在县治西北二十里元至正甲辰年剏后圯明永乐间僧得复建
　　玊虗道院　嘉靖浙江通志在县治西元至正中建嘉善县志明洪武间赐今额
　　洞虗道院　万厯嘉善县志在县治西南半里许宋季为官酒库厥后禁酤弃瓶盎积成土阜元至正癸卯剏道院号瓶山明宣德四年重建
　　宁和道院　治嘉兴府志在县治西一百歩宋咸淳间建后废明宣德五年道士李以宁重建
　　神仙宫　万厯嘉善县志在县治东闗外二里许唐开耀间剏拱间赐今额宋治平间兵燹元至正间重建明洪武初道士王宗元领劄住持永乐间废道士安里重修【袁仁神仙宫防竹诗仙家有地只种竹多少清风激懦夫满院绿隂余晚节桃花应合笑都】
　　海盐县
　　资圣寺　至元嘉禾志在县西五十歩本普明院晋右将军戴威之宅一日井中发五色光威遂舍宅为寺名光兴寺事见呉郡陆崧塔记唐干祐中改重光宋祥符中改普明天禧二年改今额嘉兴府志寺旧有塔极髙峻被灾废明初定为教寺【王守仁寓资圣僧房诗落日平隄海气黄短亭衰柳舣孤航鱼虾入市乘潮晚鼓角吹城返棹忙人世道缘逢郡博客途归梦借僧房一年防度频留此他日重来是故乡张岐资圣寺重光井诗石井荒凉古寺边偶因凿翠得甘泉断碑剥落埋衰草犹记将军舍宅年】
　　天宁永祚禅寺　海盐县图经在县治西三里初名禅悦院宋崇宁四年赐今额淳熙己酉僧长溪剏建佛殿山门寳塔嘉定二年永模建圆通殿明洪武初梵琦重建佛阁法堂并塔七级【陈善天宁雁塔诗永祚招提建海滨浮屠七级倚晴云危梯曲绕龙蛇窟絶顶髙栖鹤鹊羣金铎遥闻鸣断续天花曽见落缤纷题名未蹑慈恩上闲倚阑干对夕曛祝祺海盐天宁寺诗归人征路晚云里问僧家独树临秋水孤城上暮鸦山池芳草没疎磬夕阳斜独坐谈经处天风送落花】
