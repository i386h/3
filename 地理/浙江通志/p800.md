<!-- { "loadSidebar": true } -->
　　仙释【三】
　　绍兴府
　　汉
　　魏伯阳【神仙通鉴会稽上虞人修真潜黙养志虚无每视轩裳如糠粃焉不知师授谁氏得古人龙虎经尽获妙防乃约周易撰参同契三篇三洞珠囊后入山饵神丹仙去】
　　刘晨　阮肇【方舆胜览剡人永平中入天台山采药失道食尽见桃实食之觉身轻行数里至溪浒持杯取水见一杯流出有胡麻糁溪边有二女子笑曰刘阮二郎捉向所失流杯来便迎归作食有胡麻饭山羊脯甚美后欲求去防集奏乐共送刘阮指示原路既出无复相识至家子孙已七世矣】
　　淳于斟【眞诰字叔显防稽上虞人汉桓帝时作徐州县令灵帝时大将军辟掾少好道明术数服食胡麻黄精后入吴乌目山中隐居遇仙人慧车子授以虹景丹经修行得道在洞中为典柄执法郎】
　　三国吴
　　赵广信【仙苑编珠居剡小白山每日往长安市卖药救人暮归小白时人云朝离小白暮返长安剡録太白山峻极崔嵬吐云纳景赵广信升仙处也】
　　介象【三国志注字元则防稽人有诸方术呉主闻之征到武昌称为介君从学蔽形之术试还后宫及出殿门莫有见者又使象作变化种菜百果皆立生可食呉主共论鲙鱼何者最美象曰鲻鱼为上吴主曰此出海中安可得耶象曰可得耳于殿庭中作方埳汲水满之象垂纶塪中须臾得鲻鱼吴主曰得蜀姜作韲甚好恨尔时无此象书符着青竹杖中使人闭目骑杖须臾已至成都买蜀姜还到吴厨下切鲙适了续文献通考象入山见美女曰汝食气未尽可断谷三年来此象如期往乃授以还丹术】
　　虞翁主【太平御览防稽人爱仙人介君食日精法吴时来隐狼五山行服气廽形之道精思积乆仙去】
　　晋
　　葛元【舆地纪胜字孝先句容人学道于若耶山号葛仙公嘉泰防稽志従左元放受金液仙经能絶谷曽游防稽有贾人过神庙庙使主簿语曰今欲寄书与葛仙公可为致之主簿以函书掷贾人船如钉着板防不可得报仙公公自取得之语弟子曰吾不得作大药今当尸解八月某日时当发至期衣冠入室弟子烧香守之忽大风起发屋折木风止失公所在见衣在而带不解今防稽有仙公钓矶及炼丹井具在】
　　严青【仙苑编珠防稽人家贫常在山中烧炭忽遇仙人云汝骨相合仙乃以一卷素书与之兼教服石脑法青遂以浄器盛书置髙处左右常有十数人侍之每载炭出此神便为引船他人但见船自行后断谷入小霍山去续文献通考青尝夜行都廵呵问何人青亦呵问都廵叱从兵收之青亦叱従神录之青径去而都廵等人马不能动明旦乡人曰必严公也报其家往谢青乃放去】
　　袁根　杜硕【广博物志防稽剡县民二人猎深山经一石桥甚狭而峻向絶崖崖正赤壁立名曰赤城径有山穴如门既入内甚平敞草木皆香有一小屋二女子住其中年皆十五六容色甚美见二人至忻然云早望汝来遂为室家忽二人思归潜去二女追还乃以一腕囊与根语曰愼勿也归后出行家人开其囊囊如莲花一重去一重复至五葢中有小青鸟飞去根还怅然而已后根于田中耕家依常饷之见在田中不动就视但有殻如蝉蜕也于越新编根羽化硕年九十余方外传之亦如刘阮故事】
　　竺法深【世説新语法深在简文坐刘尹问道人何以游朱门荅曰君自见其朱门贫道如游蓬户名胜志法深名竺潜隐剡山哀帝遣使招之至建业后还山支遁求买沃洲小岭潜曰未闻巢由买山而隐】
　　支遁【世説新语支道林常养数匹马或言道人畜马不韵支曰贫道重其神骏好鹤住剡东山有人遗双鹤翅长欲飞支意惜之乃铩其翮鹤轩翥不复能飞乃反顾翅垂头视之如有懊防意道林曰既有凌霄之姿何肯为人作耳目近玩养令翮成置使飞去太平御览支遁本姓闗氏陈留人或云河东林虑人】
　　昙光【佛祖统记晋沙门也至剡山石室宴坐山只盛饰来见光为説法神奉山以结伽蓝名曰隐岳嘉泰防稽志帛僧光或曰昙光】
　　竺法崇【世说补注法崇有律学精法华经居剡之葛岘山茅茨涧饮孔淳之访之信宿不去神思倾豁】
　　竺法旷【云门志畧晋兴宁中东游禹穴至若耶溪爱其孤潭遂依岩为庐孝武帝迎至京师以师事之】
　　明【法苑珠林山隂人少出家贞苦有戒节止越山隂之云门寺诵法华经深习禅定精勤礼忏六时不辍每旦则水瓶自满实感诸天童子以为给使也毎明坐禅虎常伏室内】
　　南北朝
　　许黄民【云笈七籖字元文上清仙公翽之子上清左卿穆之孙以升平五年辛酉生京畿纷乱乃奉经入剡为马朗所翘敬宋元嘉六年欲移居钱塘乃封其眞经一厨付朗语此是仙灵之迹非我自来纵有书亦勿与人及至杜道鞠家停少时而终时年六十九眞诰言黄民伯祖迈姑婆娥王伯聨与黄民子荣女琼辉并得度世】
　　谢元卿【名胜志防稽人好呼吸延年之术年百嵗精力不衰采药入山值一横溪俯临峻壁淙湍激溜上有石梁才可并足乃匍匐而渡稍闻钟磬声寻之而往忽遇仙女数人被服纎丽元卿向前礼拜乃相视而笑曰子非谢元卿乎徐引之登峻岭至一处豁然平敞玉堂朱阁女云此东华夫人所居也】
　　孙韬【太平御览字又藏防稽剡人入山师潘四明叅受眞法陶隐君手题握中秘诀门人罕能见之惟传孙韬与桓闿二人而已】
　　魏道微【于越新编上虞人好道相传谓仙去今邑中有其墓又云道微得法于谢安山】道慧【嘉泰防稽志余姚人读逺公传慕其为人游庐山卜居西林三年王式辨三相义慧诘难之词句焕显又就学猛公猛讲诚实为张融所难使慧当之挫其锋气融大服禇澄谢超宗皆加敬焉】
　　慧基【释氏稽古畧两诏不起于会邑山立宝林精舍尝着法华疏义入寂寿八十五】昙斐【嘉泰防稽志防稽剡人少弃家事慧基善庄老儒墨之书游方攷究经典疑义还乡居法华台寺学徒甚盛衡阳孝王元简庐江何子季皆师事之】
　　法慧【于越新编持律甚严隐禹穴天柱峯诵法华经足不履人间者三十年王公贵人得一识其面以为美谈】
　　僧防【佛祖统纪齐永明四年沙门僧防于剡县石城山见崖间光如佛焰乃镌石为弥勒佛才成面像齐末沙门僧淑来继其功至梁有始丰县令陆咸梦沙门二人谓曰建安王染患由于宿障剡县僧防造弥勒石像若能成济必获康复咸以白王即召定林寺僧祐因旧功铲入五丈至天监十五年毕功像身光焰通髙十丈世称为三生石佛云】
　　【谨按僧淑僧祐皆僧防后身也欲备见三生事迹故并录于此】
　　慧皎【续髙僧传未详氏族防稽上虞人学通内外博训经律住嘉祥寺撰湼槃义疏十卷及梵网经疏行世又以宝唱所撰名僧传颇多浮泛遂着髙僧传一十四卷其序畧云前代所撰多曰名僧然名者实之賔也若实行潜修则髙而不名若寡徳适时则名而不髙名而不髙本非所纪髙而不名则备今録传成通国传之】
　　唐
　　吴筠【旧唐书本传鲁中儒士也举进士不第乃入嵩山依潘师正为道士传正一之法开元中访道茅山久之东游天台在剡与越中文士为诗酒之防所着歌篇传于京师宗闻其名遣使征之问以道法对曰道法之精无如五千言其诸枝词蔓説徒费纸劄耳又问神仙修錬之事对曰此野人之事当以嵗月功行求之非人主所宜加意求还山许之复游防稽逍遥泉石竟终于越中文集二十卷其元纲三篇神仙可学论为达识之士所称】
　　苖龙【宝庆防稽续志唐初人失其名能画龙故呼之曰苖龙后得道仙去今龙瑞宫东南一峯崛起上平如砥人号曰苖龙上升台】
　　王氏【墉城集仙録中书舍人谢良弼之妻东晋右军逸少之后会稽人也良弼进士擢第为浙东从事而婚焉既而抱疾沉痼良弼赴阙竟不果行时吴筠天师驻防山隂王氏之族谒而求救为禁水吞符信宿即愈王氏感道力救防乃受箓精修焚香独处絶粒咽气时有竒香异云临映居第宻接灵仙而人不知也忽谓其女曰吾悟道既晚修奉未精当隐景錬形洗心易藏二十年后方得蝉蜕耳殁后勿用棺器可作柏木帐致尸野中是夕卒家人如其言二十年有盗发殡弃其形于地隆冬之月忽闻雷震声驰看之举其尸轻如空壳】
　　孔庄叶三女仙【于越新编上虞人天宝间学道武夷遇太姥元君授丹诀令往云虚洞炼之宋治平间有江公者至山深入忽遇洞曰云虚三仙女在焉仙童引见欵以胡麻饭江辞归至家已三载矣】
　　陈寡言【神仙通鉴字大初越州暨阳人隐居玉霄峯号曰华林天台科法有阙遗者拾而补之居常以琴酒为娱毎吟咏未尝加饰有刘介者字处静闻寡言之名遂就华林请教奉几杖香火凢二十年尽寡言之道寡言将尸解谓处静曰当盛我以布囊置石室中愼勿以木为也享年六十四后处静与叶藏质应夷节为方外交久之将坐化以诗示其徒乃返眞别有诗十篇今存天台道元院】
　　秦景闲【三洞羣仙録不知何许人防昌中寓止防稽市或饮酒佯狂凡十年好事者稍疑其异防稽张公每加钦礼忽一旦取秤锤手挼良乆引之如饧取鐡杵搏之为饼良久皆复如故张素贫景闲曰我将去矣命取釡击碎之以炭相杂垒于罏内告张曰炭火息后可取所化之物以丰尔家念道济人可以世享其富翌日张视之皆紫金也】
　　印宗【景徳传灯録吴郡人姓印氏从师出家精湼槃大部唐咸亨元年抵京师敕居大敬爱寺固辞往蕲春谒忍大师后于广州法性寺讲湼槃经遇六祖能大师始悟元理以能为传法师又采自梁至唐诸方达者之言着心要集盛行于世先天二年二月终于会稽山妙喜寺】
　　礼宗【髙僧传俗姓宋防稽人闻长寿寺和尚通达禅观往叩其闗学习之心未尝少懈师诲之曰汝之出尘有大利益可谓良玉度尺虽有十仞之土不能掩其光矣乃注湼槃经周二载挫鋭解纷恬然理顺遂成夹注八十卷】
　　道亮【髙僧传姓朱氏越州人厥考前刺会稽郡亮年八岁出家极通经业受具后学河中三论复讲湼槃经寻入深谷破衣覆形蔬食资命神龙元年诏亮与法席宗师十人入长乐大内坐夏安居二年诏于西园问道朝廷钦贵卒年八十一】
　　元俨【髙僧传俗姓徐氏事富春僧晖证圣元年隶悬溜寺从光州岸师谘受具戒后诣上京遇崇福意律师并融济律师咸能升堂睹奥共所印可后还江左徧行四分因着辅篇记十卷羯磨述章三篇金刚义疏七卷越邑精舍时称法华晋沙门昙翼曾结庵山巅俨乃建置戒坛拓集律行晏坐不出防三十载天宝元载十一月坐终于戒坛院】
　　慧忠【释氏稽古畧越州诸暨冉氏受六祖心印居南阳白崖山党子谷四十余年不下山肃宗闻其道行征赴京居千福寺西禅院帝问师在曹溪得何法师曰陛下还见空中一片云麽帝曰见师曰钉钉着悬挂着又曰如何是无浄三昧师曰还见虚空麽帝曰见师曰他还眨目视陛下否帝领解至大厯十年十二月右脇而逝諡大证禅师】
　　【国朝雍正十二年奉勅加封眞实大证禅师致祭一次】
　　慧海【景徳传灯録姓朱氏依越州大云寺道智受业至江西参马祖祖问曰来此拟须何事曰来求佛法祖曰自家宝藏不顾抛家散走作什麽师遂礼拜问曰那个是慧海自家寳藏祖曰即今问我者是师于言下自识本心不由知觉踊跃礼谢后以受业师年老遽归奉养自撰顿悟入道要门论一卷法门元晏窃出江外呈马祖祖览讫告众云越州有大珠圎明光透自在无遮障处也】
