<!-- { "loadSidebar": true } -->
　　钱让【两浙名贤録世居呉兴时呉郡太守薛固为法吏所枉诏付廷尉让携同郡娄县卞崇诣阙称冤廷尉收让拷竟楚毒备至而让辞色不挠遂囚于圜土守之以兵让恬然自若枉声弥厉天子竒其节用之】
　　费鳯【呉兴掌故字伯箫乌程人初举孝亷拜郎中除陈国新平长宰司举其才贤乃让其弟而退身还乡其后故鄣不靖命鳯试守即讨平之转堂邑令其弟仕为九江太守早卒又以腴田让与弟之子行义髙卓详见卜引石勋诔辞之碑】
　　晋
　　呉逵【晋书本传呉兴人经荒饥疾病合门死者十有三人逵时亦病笃其丧皆隣里以苇蓆裹而埋之逵夫妻既存家极贫窘各无衣被昼则佣赁夜烧砖甓昼夜在山未尝休止遇毒虫猛兽辄为之下道朞年成七墓十三棺时有赙赠一无所受太守张崇义之以羔雁之礼礼焉】
　　南北朝
　　褚慧开【嘉靖乌程县志字智逺以拯济为务孝武七年出谷赈贫乡邑赖之有三人积饥食饱至死其家诉县诬慧开饲杀饿人邑令笑曰乞食饱死反怨主人法无此科遣而不问】
　　隋
　　姚最【两浙名贤録字士防武康人僧坦之子察之弟年十九随父入阙明帝盛聚学徒校书于麟徳殿最预为学士隋文帝践极除太子门大夫后袭爵北绛郡公及平陈察至即让封于察转蜀王秀府司马秀隂有异谋最屡规切不聴及败最任以为罪时论义之】
　　唐
　　施廷皎【嘉靖湖州府志故鄣人性友爱三従同居无问言代宗闻而义之大厯六年旌其门】宋
　　朱承逸【西呉里语乌程人居城东门为本州孔目尝五鼓趋郡过骆驼桥闻桥下哭声甚哀乃有人为势家逼债钱三百千携妻子将溺于水朱悯代还之其人感泣愿终身为奴不聴复以二十千给之而去庆歴庚寅嵗饥以米八百斛作粥散贫民是嵗其孙服生后登熙宁进士第二】
　　沈竭【徳清县志字孝光七嵗丧母痛慕无已既长独营祖茔不烦族氏尝遇大盗刦掠殆尽后探笥中得剩金则友人邹徳深所寄也亟封还之】
　　元
　　沈野先【归安县志归安人仕浙省都总管照磨捐田千亩创义塾以教子弟乡人来学者随材成就又置义庄赡宗族乡党贫不能婚丧者量厚薄而给焉】
　　蒋必胜【长兴县志字质甫长兴人以明经教授髙邮陞庆元主簿至元丁亥建义学割田二顷余山地十顷有竒收租粒备用弟必夀必昌及犹子克明字徳芳者善承先业至治间闻于朝赐额东湖书院泰定间除山长一员主教事仍创大成殿明伦堂东西两斋圣贤遗像每嵗州收及教官致祭后复益田二顷山地四顷有竒诸用赡足又立大宗法以合族属斥浮屠教以树丧纪设义仓以济乡人置义冢以泽枯骨凡四世同居朝廷旌其门曰义门杨维桢撰东湖书院碑记祁宁撰义门蒋氏流芳序刘基撰蒋克明行状】
　　明
　　费容【乌程县志字含之乌程人永乐中为万石长遇嵗大歉代纳一邑税粮有司上其事诏予七品散官】
　　施济【两浙名贤録归安人居家修雍睦之行设义塾以训族属子弟使就食焉尝至墓所适有盗砍其冢树者即蔽身林翳间盗砍完下地乃使人従容召语之曰吾不汝追恐汝坠地此树皆吾祖宗神灵所依慎勿再尔盗愧谢弃所砍去济令家人舁而与之】
　　钱完【乌程县志钱村人正綂六年出粟二千斛助赈勅赐襃谕仍旌奨其门】
　　呉宗孟　呉宗义【归安县志邑人正綂庚申嵗饥兄弟遵父安遗命赈粟千石景泰甲戍又饥复捐千石例当冠乞移荣于父朝允其请勅旌义门治壬子又大饥宗孟子璋捐白镪千两籴谷四千石助赈事闻于朝建父子孝义坊】
　　张礼【归安县志邑人初试万石长赋于民甚平正綂已已浙闽二寇交讧礼挟策饷军佐平之叙义授七品散官慕公艺家风着家范二十则五世同居合爨者百二十余年治初诏旌义门】
　　俞防　邬仲宁　徐总　沈安　俞益【乌程县志并乌程人正綂景泰间循例纳粟助赈给冠仍表其门】
　　张翼【归安县志归安人读书慕义正綂已已输饷六百佐平闽冦景泰天顺两朝复输粟五百赈饥宪司上其事优诏褒叙以耄年赐冠带举大賔】
　　潘昱【乌程县志号清隠邑人景泰五年嵗大侵安吉州尤甚民以征科激变郡守赵某延昱问计昱曰若辈苦征输耳帑有嵗积愿代输一州全赋于是牛车所至欢声载道官民赖以安全至丰年官为征偿昱焚券而还抚按上其事赐七品职衔旌表其门】
　　王和【乌程县志乌程人景泰五年嵗大侵郡守募能赈者燕之公堂以多寡为位次和谓长子玭曰数千谷细事耳尔出不首坐归无见我玭至郡俟富室书数毕更益其数而书之适吕山呉氏后至数复有加玭坐其次和为不怡者累日玭以情白郡守愿再输千石郡守张席独宴之玭归父子懽然玭字朝用以赈授义官】
　　尹政【乌程县志乌程人景泰五年赈粟八百斛诏旌其闾】
　　费鉴【乌程县志字市隠乌程人景泰中倾家救荒特恩予儒官旌其门曰孝义正徳初郡遭洪水哭诉御史台请疏改折乡人徳之】
　　许百髙【孝丰县志孝丰人成化间出谷二千石赈穷民赐勅襃之】
　　温璋【乌程县志号桂轩邑人成化问解粮京师道由山东值嵗侵民竞鬻妻女完赋璋即捐所运粮千二百石代输抵京假贷自纳事闻有防褒异给章服】
　　茅迁【献征録号南谿坤父也好施予人有缓急不惜倾囷以济割负郭田百亩以赡族之贫者】丁讃【长兴县志字世美长兴人遇嵗歉发贮谷三千石给百里贫民狷金助脩尊经阁葺桥梁倾圮者一十三处以免病涉】
　　章廷俊【孝丰县志孝丰人隆庆六年出谷五百石赈济尚义有旌】
　　茅国缙【献徴録字荐卿坤子抚伯兄子如已子割腴田五顷差五服亲疎而周其急名曰茅氏义田又为义仓积粟以济凶荒族有售百金产者三售三返其田蔡司马子客死其遗腹子防没于豪右之手收畜之妻以女而教之成所过见道殣必具槥埋之以舟载絮袄衣寒者嵗常数十百人有妇抱丝而鬻于市持金还夫视之赝也相持而泣力偿之诸生逋税当黜各予数百缣客五十无子赠之婢举子凡过时不婚者必资之婚毎言此天地好生之义也他所赈防若李司务张塾师辈呉兴人厯厯能道之】
　　沈塾【湖州府志字子居乌程人郡大侵当事议平米价塾以赵阅道富彦国争民赖以苏筑室培地有蔵金见役者告曰此公土也曰然此吾土也当其蔵时非吾土也趋告县不稍自私家法严肃进止以古礼自持】
　　周文政【长兴县志字惟徳长兴人任侠好施里中视若怙恃建宗祠以合族人又置义田义冢义学后以太学生授参军诏表其闾】
　　闗大宗【乌程县志邑人万厯戊申大水独力赴京防同邑朱应选等在邸合词诣阙奏准湖州七属钱粮悉予蠲免年九十余精力犹强健每出任劝赈事必力为之巡按旌其门】
　　朱应选【乌程县志字少渠邑人慷慨好赒防宗党不责报万厯戊申游学京邸闻郡大水与同邑闗大宗合疏奏阙蠲免七州邑钱粮又湖水冲陷额田四十七亩有竒里民嵗办虚粮甚困应选白直指使题豁焉】
　　茅一臯【归安县志字星海邑人万厯戊子嵗侵倾廪倡义输谷五千石赈饥得防建敦义坊于花林里】
　　呉世裕【归安县志字伯顺归安庠生性孝友宗党有贫乏者多所周防万厯己酉嵗大饥郡守议开赈世裕先发巳廪为之倡至筑城墉建水栅拓宗祠修谱系缮祖茔掩骼埋胔脱人于厄恒殚力图之其敦本尚义为一乡推重夀至百嵗】
　　沈儆烇【旧浙江通志字肇生归安人授华亭学博捐俸葺学宫课士之余遇郡邑大事辄有建白归里杜门著述子埏崇祀乡贤曽孙三曽恺曽涵皆贵显】
　　钱承望【旧浙江通志字骏声长兴人嵗饥县令委往江右籴赈适米贵遂鬻田补价口不言功又捐金赎还掠卖之女不受其报】
　　呉煜【归安县志字文度湖州府庠生积累善行捐赀置祭田偕族人共祀逺祖里党不能婚塟者必拮据以助训子孙惟以积善二字着有家训及守待编】
　　严义【旧浙江通志字素安归安人路拾遗金守之信宿以还其主偷儿逾垣入识其为里中儿急持金赠之促之去恐家人取火见之则终身不得为人矣及殁其人临丧痛哭曰非公孰能全我安忍没公善】
　　姚世赟【旧浙江通志字容斋武康人以数百金买地塟亲术家言其穴当迁数丈但不利隣冢赟曰岂可妨人以利已耶卒不迁其友以千金寄赟将死谓曰不必偿后其子产业荡尽赟重为之立业】
　　国朝
　　丁瑨【乡贤留祀册长兴人嵗贡生事母孝年七十庭桂生芝一本人称孝感嵗洊饥倡率捐赈于路多设厰遍给饘粥民免流离康熙二十七年入祠】
　　朱耀【乡贤留祀册长兴人居家孝友敦尚实行乐施济困乡党称之】
　　宁波府
　　汉
　　王修【成化四明郡志句章人顺帝时为扬州従事军变杀厯阳太守伊曜修誓众奔入贼营取曜尸塟之人服其义】
　　郑云【两浙名贤録字仲兴鄮人与梁宏俱为呉郡太守尹兴主簿兴以楚王英事觉被收并云下洛阳狱云笃始终之义明兴非辜不以拷掠诬服竟狱死后使者以陆续母具食事隂嘉之上书説行状乃赦兴等放还乡里禁锢终身云既死旌表门闾】
　　梁宏【两浙名贤録少隠海隅有盛名呉郡太守尹兴辟为主簿楚王英谋逆隂疏天下善士及事觉显宗得其録有尹兴名乃征诣廷尉狱宏与门下掾陆续功曹史驷勲及掾史五百余人诣洛阳就考诸吏不堪痛楚死者大半惟宏与续勲拷掠肌肉消烂终无异辞后得释放归田里】
　　宋
　　冯制【成化四明郡志字公初慈谿人康定间大饥民至相啖食家有谷数千斛悉贷之赖以全者百余家舍东有古陂县长牟经俾乡先生王致杨适畊之民数夺其潴水制谕民穿古渠引潮以溉无复夺水之扰二先生割田为夀制曰吾哀先生穷耳岂望报耶逾钱塘防故知钱寺丞负客债数百缗索之急悉与偿之居常聚族子弟诲之使学务中规矩未防弟准子硕侄景相继第进士跻显官】
　　陈大雅【象山县志象山人性慷慨赒防亲族里党空乏者无少靳尝舍逆旅遇同邸客病将死众散避大雅独晨夕相守倾槖装治汤药俟病愈始去人服其义长于诗赵清献抃深器重焉】
　　童判子【嘉靖宁波府志鄞人逸其名尝为典库称判子家养疎属数口奉寡姊承顺不违其甥不事产业屡负人债辄为偿之不以告姊王安石以鄞令物色之遇以賔礼】
　　王文亮【奉化县志字昭逺尝渡浙江有忘金百两于舟者文亮最后独见之留三日待其人至归之而去不告以名见王安石所撰墓志】
　　沃元瑀【旧定海县志字君宝熙宁八年嵗谷不登疫疠大作元瑀躬行郊野掩覆胔骼日散庾积以应贷者及秋亦不责偿悉焚其券】
　　翁升【天启慈谿县志字南仲登元丰三年进士弟自奉简簿而勇于急人睦亲恤孤平粜赈乏乡人敬之讳升斗之升而不呼别字之曰十合】
　　陈之翰【嘉靖浙江通志字宪之鄞人初乡人贷金若干其人绐曰金悮坠水之翰不疑也后数年其人内悔疾且死遣其子归所偿金之翰受而不拒徐以所偿助其丧塟崇宁二年部使者荐于朝官之】
　　林暐【成化四明郡志字公着鄞人大观间陈忠肃瓘寓于鄞暐独厚之后徙谪他所问遗不絶建炎四年明州燬于兵暐未暇葺舍宇首捐钱数十万修理学宫且辍田五十亩为养士费太守举以风郡人】
