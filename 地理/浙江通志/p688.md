<!-- { "loadSidebar": true } -->
　　萧鸣凤【儒林録字子雝号静庵山隂人年十七弃举子业从阳明游讲明理学穷极指归而践履敦笃不务口耳治甲子乡试第一正德甲戌成进士授监察御史劾大司马王琼挟私妄作都督江彬夤縁投托申救胡世宁孤忠为国时论伟之奉命巡山海诸闗边境竦然士始获饷复命巡云南値疾作疏请归逾年起提学南京课士先德行而后文艺士服其敎有陈泰山萧北斗之謡陈谓前提学陈选也寻按察河南仍董学政时宰嗾言官劾之改广东提学副使丁内艰归卒着有静庵诗録文録敎録杜诗注行于世】
　　俞子良【两浙名贤録字汝诚山隂人领顺天乡荐潜心圣贤之学力敦古道议论侃侃务砥砺名检初敎谕栾城谆谆以礼诲人未冠者躬为之冠有婚丧者为之品式使遵行焉栾人感化妇女亦呼为俞夫子迁肃寜令治邑事如其家竟以劳瘁卒着明学录通礼节要尊亲録栾居司牧二集】
　　许璋【明儒学案字半圭上虞人淳质苦行潜心性命之学白袍草履扶一衾而出欲访白沙于岭南至楚见白沙之门人李承箕质疑问难语之以静坐观心不至岭南而返阳明自江右归越每相访菜羮麦饭信宿不厌璋殁阳明题其墓曰处士许璋之墓于天文地理靡不究心正德中尝指干谓阳明曰帝星今在楚矣已而世宗起于兴邸】
　　徐爱【名山藏字曰仁守仁妹夫也与蔡希顔朱守中同受业于守仁举进士为南京郎中与黄宗明薛祝马明衡陆澄辈日夕砥砺不懈归与陆澄课耕霅上举所闻守仁语裒集之曰传习録年三十一卒守仁哭之恸明儒学案爱尝游衡山梦老僧抚其背曰子与顔子同德亦与顔子同寿觉而异之】
　　季本【分省人物考山隂人既受学精思力践毅然以圣贤为可学而至常兢兢磨錬于事为朋友之间患学者以自然为宗忘其所有事习于惰偷而自便也曰心之本体原是戒愼恐惧天命靡寜主宰尝惺犹之龙也矩则常定潜见飞跃随所遇而时应是以警惕主变化也彼以自然为宗而不知惕若有同出于虚而卒流于物欲者矣文成存时与书言防经书取其有益于学一渉拘执比拟则反为所防虽特见妙诣一时不无开发之益而意必之见流注潜伏有反为之障而不自觉者后学成欧文庄亦以习心流注箴之盖师友切磋入防者如此官监察御史以论礼补外卒门人祠之諡曰明德先生】
　　钱德洪【名山藏字洪甫余姚人守仁倡道德洪与王畿首师事之推尊发明为独至守仁在越七年德洪自归省外无日不侍左右嘉靖五年徳洪与畿同举进士相谓曰吾斯未信引疾归卒业于守仁八年殿试方北上闻守仁丧遂辍试与畿迎丧广信制服哭之构天眞精舍像祀守仁收録遗言与答问语曰传习录既殿试乞敎授苏州以便养屡迁刑部员外自少至老守其师说周游四方所至学者迎事而受业焉理学见闻録别号绪山与龙溪两人最先及门众中推为敎授师卒年七十九有绪山集语録等行于世】
　　王畿【分省人物考字汝中山隂人学者称龙谿先生王文成倡明理学以致良知为宗郡人骇而不信畿首往受业焉弱冠领乡荐试礼部不第归卒业于师门逾年大进丙戌复当会试文成命往不答文成曰我非欲以一第荣子顾吾之学疑信者半能阐明之者无逾于子曷往焉畿曰诺在途自六经四书传习录外手无别检抵都同志争相辨证大为推服入闱中式同门钱绪山亦在选时大臣都不喜学畿语绪山曰此非吾辈仕时也不就廷试而还师门来学者众不能徧指授则属畿与绪山分敎之所兴起为多文成至洪都邹东廓率同门请益文成曰汝中与同志里居究竟此事诸君第往相与质之当有得也明年文成卒于南安方偕绪山赴廷试闻信复返至广信扶榇归越经纪丧事庐于墓心丧三年建天眞书院于杭州肖像其中且以馆四方之来学者壬辰始赴廷对授南职方主事补南武选会有诋为伪学者于是再疏乞休孳孳以讲学为务所至接引无倦色万厯癸未年八十六卒】
　　胡瀚【儒林録铎从子字川甫余姚人年十八从阳明游授以传习録博约说归而有省日从事于求心悟心无内外无动静无寂感皆心也即性也其有内外动静寂感之不一者皆心之不存焉故也作心箴图列而为五曰心图指本体也曰存曰死曰出入曰放心各有箴而功以存心为主以恩贡就华亭训导陞崇明敎谕归家三十年筑室今山着有今山集一百卷行世】
　　张元冲【明儒学案字叔谦号浮山隂人嘉靖戊戌进士授中书舍人改吏科给事中分宜入相元冲言其心术不正不宜在左右諌世庙元旦不视朝出为江西叅政累陞右副都御史巡抚江西囘籍卒元冲登文成之门以戒惧为入门而一意求诸践履文成尝曰眞切纯笃无如叔谦尝谓学者曰孔子之道一以贯之孟子之道万物皆备良知之说如是而已揭座右曰唯有主则天地万物自我而立必无私斯上下四旁咸得其平官江西辟正学书院与东廓念庵聨讲会以订文成之学又建怀玊书院于广信迎龙溪绪山主讲席惟恐同学之有出入也】
　　蔡宗兖　朱节【明儒学案宗兖字希渊号我齐山隂人登进士以敎授奉母孤介不为当道所喜辄弃去已而敎授莆田移敎南康入为南考功陞四川督学佥事林见素谓希渊中有余养故能壁立千仭节字守中号白浦亦山隂人举进士官御史以天下为已任文成谓之曰德业外无事功巡按山东流贼之乱勤事而卒】
　　范瓘【明儒学案字廷润号栗斋初师王司舆许半圭后卒业于阳明博考羣经怳然有得家贫不以闗懐曰天下有至寳得而玩之可以忘贫作古诗二十章叙道统及太极之说两浙名贤録山隂人里中以范圣人呼之有司立石里中曰范处士里】
　　章颍【旧浙江通志字南洲会稽人肆力于经术为易名家周应中陶望龄皆出其门绍兴府志颍善饮每讲授毕即引大白髙谈古昔及当世人物嫉恶严然人有片长辄诵不啻口凡游手博塞冶歌而鬬詈者必匿避之或悔罪去刘宗周赞曰师道立而善人多先生早传谢狷斋易学拥臯比谈易数十年渊源所渐多成名士造就人才之功乃在世道矣子为汉举于乡为邑令有贤声宗周其外孙也】
　　周汝登【儒林録字继元号海门嵊县人万厯丁丑进士授南工部主事歴官至南京尚寳司卿从兄周梦秀闻道于龙溪先生汝登依之遂知向学南都讲会拈天泉证道一篇相发明许敬庵言无善无恶不可为宗作九谛以难之汝登作九解以伸其说】
　　陶望龄【列朝诗集传字周望会稽人礼部尚书承学之子万厯己丑会试第一廷对第三授编修歴中允谕德终国子祭酒諡文简周望在词垣与同官焦竑黄辉讲性命之学悦慈湖阳明龙溪近溪之书曰慈湖师陆盖文成所自出余子则文成之裔也万厯中年以清新自持者馆阁中推为眉目云】
　　刘宗周【会稽县志字启东号念台山隂人万厯辛丑进士师事许孚逺首致力于存天理遏人欲除行人司行人以祖焞年迈疏乞终养侍祖疾浃四旬不交睫服除起原官奉命封益藩上宗藩六议以病免归弟子日益进讲学不辍熹宗即位陞礼曹莅任九日首劾魏忠贤与客氏朋比乱政忠贤大怒矫防廷杖叶向髙救之未几陞光禄丞复擢尚寳卿以太仆予告明年陞左通政又疏劾忠贤大逆不法忠贤恨之斥为编氓追夺诰命归家一意讲学静坐读书顿见浩然气象知作圣必由慎独直掲愼独为心要崇祯登极诏复原官给还诰命陞京兆尹谒文庙大会师儒示以圣贤为学之要延三老啬夫咨地方疾苦发奸吏干没置之法捕勲贵家人豪横不法及舞文犯禁者按治如律颁文公四礼俾乡鄙服习遇中贵梨园什具责而焚之辇毂一清又上疏撤煤米诸税发内帑赈饥民躬自慰劳疏纠周延儒温体仁倾侧事上之罪下诏切责凡三乞骸始得告居家阐人人可为圣人之防以证人名堂辛巳起少宰晋右都御史手定宪纲以示诸御史无何熊开元姜采之狱起宗周入朝昌言其事声彻殿陛上震怒夺官归郡之天乐乡麻溪水通江潮为患捐赀筑茅山闸与三江闸为表里甲申闯贼防都城宗周闻之恸哭曰此吾致命时也遂投河中舟人掖之而起自此絶粒者二十日勺水不入口者十有三日卒所着有读易图说易衍古易抄证学杂解仪礼经传考次古学经古小学通纪古小学集记圣学宗要合璧聨珠道统录阳明传信録方正学録选人谱人谱杂记金鉴录保民训要乡约小相编宪纲规条大学叅疑乡贤考文集年谱皆原本性命阐明圣学有闗世道人心子汋字伯绳父殉节治丧毕居剡溪之秀终身茹荼服素编辑遗书寒暑不彻乡党咸称之】
　　陶奭龄【会稽县志字君奭号石梁与兄望龄自相师友学者称二陶万厯癸卯举于乡授呉宁学博迁肇庆推官遂不起与刘宗周讲学阳明祠曰证人会宗周赴召奭龄致书曰愿先生安其身而后动易其心而后语俾天下实受其福若矜名节如雕鹗横秋此小臣之所为非大臣事也将殁之夕犹讲衞风一章端然而逝所着有迁改格喃喃録行于世】
　　国朝
　　黄宗羲【郷贤留祀册字太冲余姚人父尊素明御史死诏狱宗羲年十九防疏入京讼寃归而受业刘宗周闻诚意慎独之学寜波绩学之士数十人连称弟子康熙十八年都御史徐元文荐于】
　　【朝以老病辞乃诏取所著书宣付史馆二十九年】
　　【上以海内遗献问尚书徐干学举宗义但言其衰老乃止宗羲上下古今穿穴羣言自天官地志九流百
　　氏之敎无不精研学者称为梨洲先生年八十有六卒】
　　台州府
　　宋
　　蒋至【赤城志临海人字造之有素行家居讲授甚盛母张氏年八十抄经典助之大中祥符六年诏举德行遗逸部使者以名闻诏索所着经解以进授将仕郎本府助敎赐其母帛孙师顔师闵四世孙鹗见乾道五年科名】
　　徐中行　徐庭筠【宋史本传临海人闻安定胡瑗讲明道学将往从焉至京师范纯仁荐于司马光光谓斯人神清气和可与进道得瑗所授经熟读精思夜不安枕者逾年乃归葺小室竟日危坐所造诣人莫测也晚年敎授学者自洒扫应对格物致知达于治国平天下不失其性不越其序而后已崇宁中郡守李谔以八行荐去之黄岩陈瓘谪台州闻名纳交暨其没谓与山阳徐积齐名呼为八行先生子三人庭筠其季也童丱有志行事父兄孝友天至旣免丧犹不忍娶者十余年秦桧当国试题问中兴歌颂庭筠叹曰今日岂歌颂时耶疏其未足为中兴者五见者尤之庭筠曰吾欲不妄语而敢欺君乎有诏举人尝五上春官者予岳祠所亲咸劝之庭筠曰吾尝草封事谓岳祠冗禄无用旣心非之可躬蹈耶其学以诚敬为主起居无惰容不事縁饰不茍否一日巾车歴访旧游归感防疾端坐而逝年八十有五淳熙间朱熹行部拜墓下题诗有道学传千古东瓯说二徐之句且大书表之曰有宋髙士二徐先生之墓庭筠之兄庭槐庭兰皆有父风台学源流庭筠字季节咏竹诗云未出土时先有节便凌云去也无心风致可想见也门人尊之曰温节先生谨按台学源流二徐先生外尚有陈贻范字伯模临海人罗适字正之宁海人四先生俱传安定之学者】
