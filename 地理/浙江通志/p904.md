<!-- { "loadSidebar": true } -->
　　风云雷雨山川坛　治绍兴府志在县西南二里邑厉坛万　厯上虞县志在北门外一里
　　城隍庙　绍兴府志在县东一百歩万厯上虞县志剏自后汉其址系史寿总所舍宋宝祐中庄演等再剏东有防事元陈椿应顺等改为观音堂后钟恺王福相继修治而夀总后裔得仁又益地重建陈文鼎应筠叶文珪以次兴举万厯十二年令朱维藩重修二十五年令胡思伸改修【胡思伸城隍庙记虞有城隍庙剏于汉废于唐复于宋递废递兴未详所自今庙在邑之东与治署隣若曰邑主者既以向明而治神则司其柄于漠中俨然而通肹蠁焉凡祐善罚淫报不爽铢寸先是嘉靖甲寅间岛倭为衅三犯我郛而无能加一矢保障之功伟哉岁乆患圮又湫隘不称瞻仰余万歴丙申莅治拓地聚材葺而新之】
　　石窟庙　万厯上虞县志在罗岩山麓奉桑神神尝助宋兵有功封郡王明张秋河决尝显隂灵助筑至今客江湖者遇险难呼号求救輙获防持有祈祷其应若响
　　握登圣母庙　嘉泰会稽志在县西南四十里握登山之巅旧传舜母名握登生舜于姚墟因姓姚氏
　　萧将军庙　嘉泰会稽志在县东南十四里将军秦人讳闿与弟闳领兵东之上虞植金鞭于地而自誓曰化为黄竹吾当血食于此已而黄竹生焉黄竹岭由此得名岭去庙甚近庙有断碑云吴太元二年县令濮阳兴立
　　遗徳庙　万厯绍兴府志一在五夫镇一在法界神周氏讳鹏举东晋时宰上虞后守雁门曾游渔浦湖全家没于水自是数示灵响民立祠奉之号仙官庙唐天宝间乡人孔泽赵瑗请祷愿迁忽大风四起朱绂及香炉皆随风而去二人视其炉绂所止处闻之于官为建祠堂赐额利济祠中藏钱王所赐紫犀带及铁鞭之属【宋宣和七年敕浙部使者奏上虞遗徳庙当睦宼猖狂引兵压境忽素旗出于庙中贼众骇愕谓官军已至遂退走赫然明灵实相天讨保完一方命赐爵为威惠侯以显神之威徳俾民报祀世其无怠】
　　嵩城大王庙　万厯绍兴府志在县西北六十里晋隆安中海宼乱袁山松筑城御宼而死乡人祀之
　　崔长官庙　万厯绍兴府志在县西七里祀唐县令崔协【林仰成崔公祠记公为邑令适岁旱征输莫办乃捐俸代输至罄其家积邑人深徳之置祠于莫氏地号莫家祠祠前有樟九株名九株樟后宇废木茂里人拟古甘棠舁香火于树下奉如祠后嘉靖己亥复营构迄今又越二十余禩矣樟尽萎而庙貌仅存择日量工门庭楹庑悉更经营祠宇既备复买置祭田以供祀事】
　　朱娥庙　绍兴府志在县南八里娥既配曹娥庙其后上虞邑人复为立祠【传详烈女葛焜朱娥诗孝女祠堂溪水边萧萧古树近笼烟遗碑剔藓临风读不待中郎事亦传】
　　郑公祠　于越新编在等慈寺东祀明知县郑芸【传详名宦】
　　忠义节孝祠　忠义祠在县学内东首节孝祠在县学外金罍坊八字桥侧
　　国朝雍正五年知县许荩臣奉文建
　　嵊县
　　先农坛　在东效朱公河岸侧
　　国朝雍正五年知县张泌奉文建立坛宇并置耤田四
　　亩九分
　　社稷坛　万厯绍兴府志在继锦门外西岭之上风云雷雨山川坛　治绍兴府志在县方山乡邑厉坛　嵊县志在县北二里仁徳乡二都
　　城隍庙　嘉泰会稽志在县西五十歩嵊县志创不知何始元至正六年尹冷瓒修二十四年燬守帅周绍祖同摄尹事邢雄建明洪武三十年知县江澜新之成化中知县刘清重建治十一年知县徐恂增葺万厯四年知县谭礼建仪门及东西厢宇十五年知县万民纪撤故址鼎建
　　国朝康熈八年知县张逢欢重建
　　始宁城隍庙　嵊县志在三界即古始宁治废庙存居民即以祀社【吴始宁城隍庙记庙去县北六十里三界里人之镇神也创于东汉永建元年为始宁县治东晋咸和间中原人物迁隐于始宁者甚多隋之开皇并于会稽唐贞元二十一年洪水冲决大坏民居今之大江即古之官巷也由是县治废而神祀尚存自汉晋唐宋元明歴千余年如一日至于今不城郭而山溪自胜也不坛壝而蜡腊相承也不辟雍而多士之礼乐彬彬也不木铎而比屋之相亲相逊犹然太古遗风也徳政名乡太钦名里民安物阜居然巨镇一十三社春祈秋报靡敢不恭水旱疾疫祷无不应其卵翼吾人如慈母居旧壤而食旧徳歌思弗谖永为始宁遗迹云】
　　白云祠　于越新编在县东六十里祀升仙太子晋阮肇庙　治绍兴府志在嵊县南十里肇之故居【张胄阮庙诗春溪溶溶春水满两岸桃花连不防遥看彷佛武陵源晓色晴曛洞霞暖花深树密别有村青山夐絶无尘氛参差樵舍依林住窈窕渔家傍水濆当年刘阮曾居此采药天台遇仙子灵境那知难再逢尘缘未防思乡里归来但见七世孙旧游零落知谁存人间嵗月等飞鸟浮生顷刻何须论我来吊古寻遗迹祠庙荒凉翳荆棘逝水东流去不囘桃树年年自春色】
　　囘向庙　嵊县志在会稽界为徳政乡祀社之所【郑自强囘向庙记神姓陈讳徳道生于东汉孝和之元年至四十时忽语人曰今日予生辰即死辰也当为汝乡之主是夕果无疾而逝隣居闻鼓吹声不絶羣骇之因忆其言构椽于蒋岸桥之冈南向以祀水旱祈祷輙应后赤乌二年一夕风雨骤作如万骑杂遝晓视之庙东向矣遂题其额曰囘向庙】
　　显应庙　嘉泰会稽志在县西四十里祠初建于赤乌二年神尝为令此邑有惠政庙食于此嵗乆失其姓宋宣和辛丑睦宼起蔓延旁境剡县屠戮尤酷一夕四山旗帜车盖隐隐出入云间贼徒忽惊呼曰天兵至矣遂自相攻杀乡人复筑庙宇绍兴十一年赐额显应封灵祐侯
　　葛仙翁祠　万厯绍兴府志在太白山有丹井药灶【许岳英葛仙翁祠诗防崖崔巍天骥腾虚明倒影势欲崩太隂生寒激山微茫烟水涵青防逺峯堆琼搏霄汉芙蓉城髙锦云乱残红稚绿春尚浓绮户阙　　林半当年仙子逰无方钧车足迹名殊乡世得鱼化龙去千年遗事归茫云烟蔽涨穹灏断碑龙文近丹灶偶来扉履歩山椒两防风生漫吟啸】
　　嶀浦庙　寳庆会稽续志在县北四十五里神姓陈名廓睦州青溪县人尝为台州永安县令始过此见山水胜絶隂有卜居之意秩满再经忽舟覆溺死自尔灵显民遂祠之称为陈长官庙晋天福初有神兵之助封为上善济物侯【楼钥嶀浦庙记剡溪两山相向西曰嶀山巨石突踞水上其下曰嶀浦岩壑奇耸尤为胜絶渊渟澂澈不知为几寻文相传中有神物无敢触犯上善济物侯庙夙着威灵据山瞰溪称其为神明之居舟楫所经无不致敬庙有呉越时公牒称陈长官祠嘉祐七年何淹作记云侯为台之仙居令过此溺死自尔灵騐民遂祠之天福初受封然郦道元之注水经出于后魏已言嶀山北有嶀浦浦口有庙甚灵验则庙已古矣况台州乐安县五代时改为永安景徳四年始改为仙居不应石晋之前已有此名岂侯实为永安县令后人误承仙居之名耶传记亦有谓灵祠间有以刚方之士代之者惟其血食有素授职于朝故封爵之报与臣子不殊也建炎元年金兵入越欲犯邑境以神之威不战而退乾道尝赐香茗之奠今丞相谢公布衣时由丹邱赴南宫神已告之富贵之期既登科作尉此邑事之尤谨公既登枢筦修职魏君必大率邑人以加封为请庆元改元赐庙额曰显应公之力也魏君年及八十新其祠而钥之子防为丞介以请记乃为记之】
　　灵济侯祠　嵊县志在县东门外百数十歩故有祠在浦桥明洪武十七年增建于邑之南门成化二年知县李春重葺十三年县丞齐伦拓大之嘉靖二十三年诏春秋崇祀三十四年知县呉三畏徙今所万厯十五年知县万民纪更拓之【宋寳祐元年敕两浙洪水为患尤深幸钱塘潮神灵济侯大显神通逆风退浪不坏民居不伤民命祠宇临江水波不入严衢近郡亦赖保全是用重褒封号旌异灵聪宜改灵济侯为善应侯载诸祀典俞浙灵济侯祠记剡之浦桥有神曰陈侯讳贤者生于乾道戊子殁于绍定庚寅既殁御灾捍患所在响答侯生能为神不问昼夜遇假寝輙神游江海间拯防舟楫嘉定庚辰潮怒齧堤手一竹植沙涂上誓之曰神有灵无使潮越吾竹以为神羞潮至望竹伊迩即势伏迄折而东行未几西岸拥沙成阜畚锸就绪而长提屹若山绕矣一日郯之乡丈人赵公炎来道侯之孙某将筑亭墓上奉祀事求文为记吾少时舟行浙江中流浪涌篙公仰天呼侯数四浪輙平舟获善济吾时常有祈祷之语乆未克偿遂为记之】
　　王烈妇祠　绍兴府志在清风岭烈妇临海人宋末为元帅所劫乃囓指血写诗山石上投崖下死血渍入石至今天隂雨则偾起如新有司春秋祭【杨维桢王烈妇诗天荒地老妾随兵天地无情妾有情痛血囓开霞峤赤啼痕化作雪江清能从湘瑟声中死全胜胡笳拍里生三月子规啼尽血春风无泪写哀铭张翥王贞妇诗清风岭头石色赤岭下嶀江千丈黒数行血字尚斓斑雨荡霜摩消不得当时一死真勇烈身入波涛魂入石至今苔藓不敢生上与日月争光晶千秋古石化为碧海风吹断山云崩可怜薄命良家子千金之躯弃如土古来防乱何处无谁肯将身事他主兵尘澒洞迷天台骨肉防尽随飞埃枫林影黒寒燐堕精灵日暮空归来堂堂大节有如此正当庙食标崔巍君看嶀江之畔石上血真与湘江竹上泪痕俱不灭】
　　国朝康熈五十七年巡抚朱轼檄绍兴知府俞卿重修忠义节孝祠忠义祠在学宫东侧节孝祠在县治百歩街之东
　　国朝雍正五年知县张秘奉文建
　　新昌县
　　先农坛在东郊外
　　国朝雍正六年知县李之果奉文建立坛宇并置耤田
　　四亩九分
　　社稷坛　万厯绍兴府志在县西北一里
　　风云雷雨山川坛　治绍兴府志在县南百歩邑厉坛　绍兴府志在县东北一里
　　城隍庙　嘉泰会稽志在县西一百五歩成化新昌县志宋封崇福侯元至大元年县尹李承事重建元末燬于方氏明洪武二年知县周文祥因旧址并旧尉司址重建成化十一年知县李楫重修
　　刘阮庙　万厯绍兴府志在十一都采药径祀刘晨阮肇
　　保应庙　成化新昌县志在十四都宋宝庆二年乡民杨大春等状称有隋诸生避难没葬其地水旱疾疫祷輙应民请祠之遂赐今额【董泰初保应庙诗庙食空山八百年衣冠犹是李唐前汴河十里垂杨栁何似松隂数亩田陈东之保应庙诗投迹空山计已非江都消息乱来稀庙前几种青青草错怨王孙去不归】
　　呉府君庙　成化新昌县志在二十一都神姓呉名元之仕唐守越后居剡西今为永福乡既没葬于上黄院
　　止水庙　绍兴府志一名捍患祠旧在东堤上宋绍兴中知县林安宅宝祐中知县赵时佺俱筑东堤有功民为立祠明成化间侍郎俞钦征川贵山贼梦二人语曰明午当助风次日交战果反风克胜归即崇饰庙貎以报其功嘉靖二十三年知县万鹏筑城改迁城内易其额曰东镇【黄璧止水庙诗歩入东溪路翘瞻令尹祠筑堤前日事止水后人思昼永官无事秋成民不饥乔松看合抱应是手亲移】
　　石子重先生祠　嘉靖浙江通志在鼓山书院中岁以丁祭后祭新昌县志祀宋儒石墪【传详儒林】
