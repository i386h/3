<!-- { "loadSidebar": true } -->
　　郁山【献徴録字子静华亭人正德辛巳进士宰龙泉泉故山县习不嗜学山至首选教其子弟咸感奋斌斌向风民或匿负公税累粮甲赔貱山籍其名民惧争纳嘉靖十年知温州府张少师孚敬于郡城建寳纶楼因大治第宅小民供役日以千数富者率编使督工劳苦倦极山委曲斟酌归于节省民稍稍安张又求广基地强市买不已山止之曰公今匝垣里余而意犹未足殆非所以善后且公居朝尝喜称伊傅周召之为相独奈何所以处家者顾出萧何李沆下耶张怒作色山不顾而出地亦迄不再广部使以才贤荐以疾卒五邑士民悲号比榇发奔送者塞道】
　　秦镒【万厯温州府志字国重无锡人正德九年知瑞安首覈吏胥奸欺及吏卒狡猾者悉屏之公庭一清编役详审治狱缓求其情尤作兴学校居八载官无长物惟积储仓谷万余石后值嵗饥出赈民赖之迁抚州府通判】
　　葛覃【万厯温州府志字延之磁州人正德乙亥以进士知乐清亷公有威明敏果断省费轻徭案无滞牍政令所及虽深山穷谷罔不畏懐在官五载四境宁一以治行徴】
　　林有年【旧浙江通志字永清莆田人正德间以御史谪知乐清毁淫祠以建社学创六门以御寇盗禁作佛事以正民俗时称得治体】
　　彭占祺【万厯温州府志字朝吉山东费县人正德十二年由进士知永嘉性亷洁事从省约自具饔飱如寒士时号彭青天】
　　马性鲁【万厯温州府志溧阳人正德十二年以给事中谪平阳丞作人讲学士风丕振转长史去】周叙【温州府志字子厚湖广九溪衞人由进士初任大理评事谏武宗南巡廷杖谪永嘉丞为人亢直端厚署平阳多善政民有余怀后官工部尚书】
　　潘潢【万厯温州府志字荐叔婺源人嘉靖元年由进士知乐清动必以礼虽甚怒未尝疾言厉色为治务渐民于考悌礼义着训旌善亭抄揭以示众日与诸生以经术相劘毁东岳庙以祀王梅溪秩满陞主事官至户部尚书】
　　方升【万厯温州府志字世猷婺源人嘉靖二年由进士知永嘉以礼整俗吏胥有犯不少贷治盗甚严民赖宁辑雅持清操以直道事上官亦皆亮焉终湖广防议】
　　童久仁【万厯温州府志泾县人任乐清主簿以忧去囊空无资潘令潢一夕坐堂上语县民曰童君廉吏也今若此奈何语未毕民输镪相属】
　　刘録【献徴録字景贤更字世德番阳人嘉靖癸未进士出知赣榆以贤调浙之平阳时有矿贼杀吏僭号势甚张诏捕之重兵驻温师老财费録请释兵独任其事近贼土民有叶光者家蓄死士力能制贼録抵其家谕之光感泣用命乃导民兵击贼城中有恶少数辈投贼録计败其谋贼遂殱焉时上官有力者欲攘光功文致光罪死录曰事由録作请释光愿归公功第一又海寇十七艘登岸録亲御之挽弓命中殪一人又一矢贯篙工手贼骇愕帆去而録初未尝习射也擢刑部主事】
　　魏一恭【温州府志字道荘莆田人嘉靖己丑进士为温州府推官布袍菜羹于声势毫不介意论谳精敏吏民畏服以怍权贵迁郡丞去尝鬻坊间一二小漆器以银花二枝畀之亷介絶俗如此官至按察使】
　　曹诰【万厯温州府志字廷宠湖广黄冈人嘉靖六年知瑞安初至适山寇犯平阳境藩臬会师征皆驻瑞安诰调度有方事集而民不扰值嵗歉审贫困者刻期赈之惠及遐僻为邑六年革奸胥慑豪右疏通水利绩成擢主事厯宁波守四川宪副】
　　冯彬【平阳县志海康人进士嘉靖八年知平阳亷能有断狱无寃情禁民溺女火葬及作佛事民莫敢违者覈欺之田锄治豪猾砌宋步塘以兴万全水利未久以忧去民思之】
　　何洛【温州府志广昌人前守文渊曾孙以祖乔新廕嘉靖八年判温州亷洁励节恂恂如儒生而执法凛然不阿人谓其克绳祖武修文渊祠去任郡人绘像祠侧】
　　赵锦【温州府志字文卿直隶良乡人嘉靖九年以武选郎中知温州时前守政体棼乱羣小滋横锦持以严豪猾骩法绳之无少贷性亷静寡言笑自奉简薄折节下士广励风教仕至兵部尚书】
　　区益【献徴録字叔谦高明人嘉靖庚子举人授泰顺知县是时岛夷躏闽浙甫下车而贼五千突至泰顺在万山中不虞无备人人惴恐益纳城外居民而焚其盖藏母令资寇率士卒乗城缮楼橹雉堞布渠荅蔺石日夜击刁斗自衞募壮士数百乗间袭击贼乃遁上功迁庆逺府同知补温州士民喜曰是向挫岛夷泰顺公也以忤当路归益四任郡邑皆有惠政民辄祠之】
　　夏光【旧浙江通志温州卫指挥佥事骁勇善骑射为金盘备倭把总嘉靖中倭犯平阳掠妇女无数光追射殱渠魁十余人返其妇女贼又逼瑞安城几不守光驰至缒城而入以药箭镞射贼贼中箭者拔其镞齅曰此夏光箭也所至闻风而解贼大扰嘉兴檄光合击王江泾战没事闻诏建祠致祭先是世宗闻光英勇图其像去人以为谶云】
　　朱祀【万厯温州府志字克承江西安福人嘉靖十一年知瑞安自奉如儒素坚正不挠时有权势干嘱者毅然却之初至即慕邑人卓侍郎忠义首建祠于岘山上为文祭之以方直取忤改教去】
　　胡谐【温州府志安邑人嘉靖十五年同知温州郡久缺守值张孚敬建相府声势方张谐署郡事措应自如常束行李一肩置座右曰可则留不可则去以私干者一无所徇自奉极啬褐衣蔬食不啻寒素仕终陜西防议】
　　秦鳌【万厯温州府志昆山人嘉靖间由给事中谪知乐清县政尚和平崇学校重节义士民翕然称之】
　　张恕【万厯温州府志上元人嘉靖十七年由举人知平阳县平易近民修筑塘埭稽核宿逋处置有方民争输纳】
　　贾韶【万厯温州府志字徴音直隶昌黎人嘉靖二十一年由选贡任瑞安主簿严于诘盗夜户不扃委署泰顺篆恤下情省供应邑大饥即发廪赈之始上闻当道责之对曰民命悬于朝夕缓则何及泰民伐石纪其事后督输王木卒于官】
　　王士翘【万厯温州府志字民瞻江西安福人嘉靖戊戌进士知溧阳有惠政补令瑞安杜请托革蠧弊吏胥不得舞文嵗饥发粟赈贷兴学褒节以振风教议改学宫以财诎止留俸钱赎锾七百两以备工料擢御史厯中丞每嗣令者出必恳恳以瑞民为嘱】
　　黄钏【献徴録字珍夫长溪人由举人同知温州时倭难起温最要害地钏日夜缮城郭清戎伍修战舰倭大举犯温人或谓钏婴城坚守母轻尝大敌钏不可曰四郭外非吾民也耶速逆之时温军分而三钏所将独中军其二军帅皆纨袴子一军疉石一军铁贼隂分其众为二一从上流掩疉石一从下流掩铁场帅皆弃军走钏腹背受敌遂大溃力战久之麾下有挽钏以逃者钏剑断其指曰去之此吾殉节地也贼得钏胁之降钏骂不絶口贼怒裸而寸斩之事闻赠浙江布政司右防议】
　　刘茂　朱廷钥　傅德　胡　崔海【温州府志茂磐石衞指挥钥温州衞指挥德后所百户温州卫千户海千户嘉靖中皆御倭阵亡时百户姚宪李爵千戸周宾镇抚刘彧俱死倭难】
　　秦煌【温州府志蒲岐所千户嘉靖中御倭于黄华海倭寇大至官军望风引退煌与应袭千户魏履谦孤舟力战连发弩射贼贼少却已而合数十艘围煌煌等力竭矢尽被执俱骂贼而死】
　　杨钥【温州府志字啓之剑川人嘉靖辛亥由进士知乐清县刚介亷明持法不扰人服其公】周珫【万厯温州府志字润夫湖广麻城人嘉靖十二年由进士知永嘉有俊才繁剧立断好贤礼士勤恤民天旱徒步露祷大雨随注咸以为精诚所感擢给事中官至副都御史】
　　李丕显【温州府志字宪文福建长乐人嘉靖十四年由进士知永嘉爱民养士理烦治剧政绩有声擢御史】
　　朱润【万厯温州府志字伯雨山东益都人以给事中谪丞乐清嘉靖二十年迁永嘉令材畧宏敏政尚寛平未尝以廉介示人而实一介不取去后人益信之迁寜波府同知】
　　贺贲【乐清县志字懋文灵寳人嘉靖间由进士知乐清县寛厚有才识听讼催科不烦而理尽剔吏胥积弊擢御史】
　　江九山【温州府志温州卫指挥嘉靖二十三年倭犯乐清大芙蓉九山与磐石卫指挥戴祀徃御死之】
　　高镛【平阳县志成都人嘉靖二十四年由进士知平阳县治政有方吏胥敛手徴税粮立三限法清军免其佥解民便之擢御史】
　　周如山【泰顺县志常寜人嘉靖间由举人知泰顺县好贤礼士节里费周贫生劝民强为善】齐誉【万厯温州府志字文实江西南昌人嘉靖二十九年以兵科都给事中谪知永嘉究悉民瘼务省约以纾其用编派里递班次刋立木牌民称便律己亷正遇士有礼陞按察副使】
　　钟沔【万厯温州府志字尚清江西泰和人由鄱阳教谕擢知瑞安持心亷平驭吏明肃専务以礼让化俗逾期月民淳讼息庭清如水公暇辄至学宫与诸生讲论经籍政教大行】
　　蔡蒙【分省人物考字时中呉县人由贡生授温州府同知会泰顺山中闽栝流寇聚刼邑里骚动朝命中使来督官兵御之贼闻兵至焚野撒桥疉石塞要路候吏驰报蒙蒙夜帅壮健五百余人徃撤石通道伐木为舆梁官兵旦至乃渡会大雨雪不可进蒙请曰彼皆平民乌合觊侥幸之利非有固心无若遣一职谕以祸福中使难其人蒙毅然请行即深入贼窟反覆谕之贼感悟立解散复取民之强勇者立为银赋长领坑夫采凿取富殷者即坑侧为庐居之俾御寇各给粮饷事集而民宁乐清田数千顷为山潦冲齧壊为沮洳场而公税如故破产者甚多蒙徃相地命因其势浚渠筑塍时蓄泄慎防防田遂还为膏腴浙西饥命大臣徃绥抚兼覈属吏臧否蒙预规画积粟五万余石备赈贷及至果徴粟于有司举而发之如探囊然因大奨异注蒙绩为通省最】
　　李思杜【旧浙江通志武邑人嘉靖中知永嘉治尚严峻狷介有声改调去行李萧然】蔡芝【万厯温州府志字卉伯广西桂林人嘉靖二十八年由举人知泰顺政平讼简民孚信之黉舎圮经度改迁不费官帑寻陞湖州府判去】
　　张仲孝【万厯温州府志东莞人由举人嘉靖庚戌知平阳恤穷民锄豪猾政惠而肃学宫为飓风所壊久不能葺力为改创规制焕然】
　　杨岳【温州府志贵州籍江西清江人嘉靖三十六年判温州倭猝犯内地薄郡城守以下各分地守岳守东门忽觇倭趋南门即擐甲躬督战时坚壁逺乡民千百号城下岳设法缒入给薪米相持七昼夜随机应变倭始退郡以无虞】
　　王宗茂【平阳县志京山人进士任御史因劾严嵩谪平阳丞爱民礼士以驿传害民申白当道又查出欺之田甚多方务厘正以忧去民思之】
　　刘畿【旧浙江通志长洲人嘉靖中知瑞安内召补諌垣以倭寇屡至留防海余银资加城之费后巡瓯抚浙凡已所修建者皆重新之】
　　李上【平阳县志金乡卫指挥同知守蒲门时矿徒作乱贼数百自宁德出先以僧诈为募縁者入城为诇贼至上连射却之顾见僧在城上招贼即手斩僧掷示其首贼乃退后倭寇犯嘉兴军门檄取上以守七屯八屯之地所至重其亷勇久之以战死】
　　祁嵩　刘敏【平阳县志嵩温州衞指挥敏平阳所百户嘉靖乙卯倭寇自大嶨登岸渡白沙浦突至北港嵩敏与战兵败俱死】
　　赵郡【隆庆平阳县志南丰人嘉靖四十四年知平阳县赋役繁重治以寛平招抚流移安集复业改调去士民绘像立碑于北津亭】
　　呉敦本【万厯温州府志江西浮梁人嘉靖四十五年由举人知泰顺拳拳抚字省费杜奸相筑洪口城以阨要害每春单骑劝农其清丈田亩即任劳怨不避也陞永寜州知州】
