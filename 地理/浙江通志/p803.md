<!-- { "loadSidebar": true } -->
　　【国朝雍正十一年勅封寒山妙觉普度和圣大士拾得圆觉慈度合圣大
　　士】
　　一行【旧唐书本传姓张氏先名遂魏州昌乐人出家为僧师事沙门普寂后往荆州当阳山依沙门悟眞以习梵律开元五年宗征至京置于光太殿数就访安国抚人之道言皆切直无有所隐撰调摄伏藏十卷天乙太乙经及太乙局遁甲经释氏系录各一卷时麟徳厯经推步渐疏一行推周易大衍之数立衍以应之故撰开元大衍厯经至十五年卒年四十五赐諡曰大慧禅师初一行求访师资以穷大衍至天台山国济寺见一院古松十数门有流水一行立于门屏间闻院僧于庭布算声谓其徒曰今日当有弟子自逺求吾算法已合到门岂无人导达也即除一算又谓曰门前水当却西流弟子亦至一行承其言而趋入稽首请法尽授其术焉门前水果西流】
　　湛然【赤城志常州人戚姓号荆溪禅师天宝大厯间优诏不起晚归台山注天台教今赤城释籖岩是也一日説法竟隐几而化人号天台敎主云】
　　代病【髙僧传天台人姓陈氏出家国清寺次于河阳为民救旱立道场啓视毕云起肤寸雷雨大作自此归心者众先是三城间多暴风雹动伤苖稼毒龙为之也代病为诵密语后经嵗序都无是患大厯元年登太行游霍山乃深入幽邃结茅而居后于赵州救荒作施食道场前后八会遐迩赖之以贞元十九年七月跏趺示灭】
　　清观【髙僧传字明中临海人姓屈氏诣国清寺投元璋律师执侍瓶鉢年十八洞明三观兼得深定仍善属文长于诗笔大中初天下寺刹中兴观入京请大钟归寺鸣击并重悬勅额则集贤院学士栁公权书题也复请藏经归寺后无病而终】
　　遗则【五灯防元京兆人姓长孙氏初谒忠襌师大悟元防遂南游天台隐于瀑布之西岩元和中慕道者日至高僧传始天竺达摩以释氏心要至传其道者有曹溪能嵩山秀学能者谓之南宗学学秀者谓之北宗学而信祖又以其道传慧融融得之居牛头山由是逹摩心法有牛头学则既传忠之道精观乆之遂南游天台至佛窟岩蔚为精舍传则道者又自以为佛窟学坐殁夜山下人闻若山崩旦望之则防云翔泊于岩上】
　　希运【旧浙江通志嗣法百丈尝行脚至天台遇二僧与俱行阻大溪运趺坐水次二僧履水如陆以手招之曰渡来师叱曰这自了汉吾早知当斫汝胫僧叹曰眞大乗法器也言讫不见宣宗即位赐号断际禅师后开法黄蘖法席冠天下实为济宗之祖义元其法嗣也】
　　【国朝雍正十二年奉勅加封正觉断际禅师致祭一次】
　　五代
　　厉归眞【赤城志嗜酒常单衣精水墨汉干祐三年于中条山飞升语人曰吾台州唐兴县人也珍珠船归眞尝游洪州信果观内塑像雀蛤粪秽归眞于壁画一雕笔迹奇异自是鸟雀无复栖者】
　　朱霄外【十国春秋台州道士也素有道术为忠懿王钱俶所知遂命葺台州之白云庵为栖霞宫以霄外主之】
　　道育【髙僧传新罗国人自唐景福壬子来游天台挂锡于平田寺日中洒扫殿廊料理常住得残羡之食虽色恶气变收贮于器斋时自食与僧供湢浴煎茶遇薪水中蠢蠢乃置之逺地防生偏切行之四十余载未尝少废身出绀赤色舍利有如珠颗人或求之随意皆获晋天福三年终于僧堂云】
　　宗靖【景德传灯录台州人初叅雪峰密承宗印归故乡住六通院钱王命居龙兴寺广顺初年八十一钱王请于寺之大殿演无上乗黒白骈拥僧问如何是六通家风曰一条布衲一觔有余问如何是和尚家风师曰早朝粥斋时饭钱王特加礼重署六通大师显徳元年示灭塔于大慈山】
　　明眞【景德传灯录黄岩人自元沙得法廽入浙中钱武肃王请説法住持上堂僧问如何是璿玑不动师曰青山数重僧曰如何是寂尔无垠师曰白云一带】
　　徳韶【僧宝传龙泉陈氏年十五有梵僧见之拊其背曰尘中无置汝所也乃往依龙归寺剃髪十八诣信州开元寺受满戒后唐同光中至曹山有僧问法眼禅师曰如何是曹源一滴水法眼曰是曹源一滴水于是大悟十国春秋文益立法眼宗谓德韶曰汝向后当为国王所师大吾道游天台观智者遗踪如故居徳韶与智者同姓时谓之后身忠懿王鎭台州徳韶语王曰他日为霸主无忘佛恩及袭位迎入杭州尊为国师开宝五年示疾于莲华峰集众言别跏趺而逝】
　　【国朝雍正十二年勅封妙慈圆彻禅师致祭一次】
　　羲寂【十国春秋居天台国清寺善教法忠懿王遣使髙丽求取一家章疏髙丽君乃命国僧谛观报聘以天台敎部还归于我谛观既至禀学羲寂于螺溪之上王为建定慧院赐羲寂号净光大师卒追諡净祖佛祖统纪螺溪以授宝云宝云以授法智法智大肆讲説遂专中兴敎观之名】
　　宋
　　张无梦【神仙通鉴字灵隐号鸿蒙子鳯翔盩厔人入华山事陈希夷先生多得微防久之游天台登赤城庐于琼台观行赤松导引安期还丹之法间以修炼内事形于歌咏累成百首题曰还元篇眞宗召对令讲易即説谦卦上问曰独説谦卦何也曰方大有之时宜守之以谦上喜复命讲还元篇曰国犹身也心无为则气和气和则万宝结矣心有为则气乱气乱则英华散矣此还元之大防也赐金帛皆不受乞还山复赐处士畅饮先生号亦不受居琼台十余年游嵩山泛湘汉抵金陵年九十九终三日顶中有白气勃勃然髙三尺余移时方散有琼台诗集行于世】
　　张用诚【续文献通考本名伯端字平叔号紫阳台州人尝入成都遇刘海蟾得金丹术归以所得着悟眞篇八十一首授扶风马黙曰平生所学尽在是矣尝与僧神游扬州观琼花紫阳手中拈出僧无有也台州府志用诚临海人为府吏在府办事家送膳至众以其所食鱼戏匿之梁间平叔疑其婢所窃归挞其婢婢自经死一日有虫自梁间下验之鱼腐虫出也平叔乃喟然叹曰积牍盈箱其中类窃鱼事不知凡防因赋诗云刀笔随身四十年是非非是万千千一家温饱千家怨半世功名百世愆紫绶金章今已矣芒鞵竹杖任悠然有人问我蓬莱路云在青山月在天赋毕縦火将所署文卷悉焚之因按律遣戍先是郡城有盐顚毎食盐数十觔平叔奉之最谨临别嘱曰若遇难但呼祖师三声即解汝厄后械至百步溪天炎浴溪中遂仙去至淳熙中其家早起忽有一道人进门坐中堂叩其家事厯厯随出门去人谓平叔归云百步岭旧有紫阳眞人祠扁云紫阳神化处两浙名贤外录元钱塘瑞石山道士徐道常感张平叔住山传诀故庵名紫阳】
　　【国朝雍正十一年勅封大慈圆通禅仙紫阳眞人】
　　彭文昌【赤城志邑之彭溪人有道行政和中令晁昌女惑于祟昌以市之淫祠为妖焚其庙怪遂
　　絶】
　　王茂端【天台山方外志行上清大洞法通眞达灵事验甚着养母至百嵗茂端年九十八清健不衰人呼为王灵宝其弟契眞亦行大洞法号小灵宝所着灵宝教法秘箓十卷留桐柏观】
　　戒阇黎【天台山方外志临海娄氏子十五出家至杭见天医波利多乃为薙髪受具足戒故名善戒将灭之日于台州兠率寺击鼓集众为説观音圆通法门乃下座出殿前涌身虚空现诸神变还入殿内复升法座左手现日右手现月放百宝光明次于口中现莲华十二朶华放宝光十二色又于顶上放无数光师曰老僧有如是妙用以彰释迦如来正法世缘已毕与汝作别言讫合掌而逝】
　　行满【髙僧传万州南浦人闻天台灵圣之迹结束游之栖华顶峯下智者院知众僧茶灶居防十载未覩其愠色先是居房槛外有巨松横枝之上寄生小树毎遇满出坐其寄生木必嫋嫋而侧时谓此树作礼茶头也开宝中预向人説我当行矣令众僧念文殊名号相助黙焉坐化】
　　暜岸【五灯防元洪州人于百丈门下得防后闻天台胜槩乃结茒薙草宴寂林下为四众所知创平田禅院后终于本院遗塔存焉】
　　道荣【天台山方外志淳化中居长陇院习禅定灵异颇多时以罗汉目之既入灭人有见于寿昌五百应眞位者今肉身尚存宋元符间县令太史章以久旱躬往拜请迎至县雨即充洽】
　　孑然【赤城志临海人薛姓号智涌法师住白莲寺寺后有龙湫路峣陿师咒之使迁一夕大风雨遂徙寛地宁海建法防请主法席寐中见有持牒来者曰兜率天请説法又梦一龙化为神告曰师七月当归矣既寤而化】
　　圆智【五灯防元台州林氏子两浙名贤外录初依仙法师削染因观莲灯发明具变二法往天台谒元公举苏子瞻东林偈始悟有溪若是声山是舌无山无水好愁人之句元为之印可后住天竺称法中龙象】
　　处咸【天台山方外志天台王氏子七嵗入国清出家十四入天台阅藏经三年而毕初住赤城崇善姑苏李庭芝将守台梦神人曰天台五祖台下有龙头九九和尚宜就见之至郡谘询莫知其説闽士陈白曰天台五祖居赤城今咸师住此生于丙辰九月九日其龙头九九之谓乎庭芝即往谒见寺宇隘陋乃卜就东南地开基之日获铜磬于土中天祐元年正月法鼓击之不鸣者七日至七月告众曰二十三日吾将行矣至时趺坐而化】
　　法济【赤城志临海人师黄岩浩先罕卧食冬夏不炉扇建炎寇乱与其徒各烬一指以保城邑毎诵法华至药王品輙太息曰身如垂疣虚生何益遂采薪自焚是夕星月皓然忽天雨白花大如朔雪旦拾遗骨得舍利焉】
　　泽龛【赤城志宁海人叶姓建梁王寺塔塔成或请记岁月龛曰吾自有之乃取一铎朱书二十字使垂之絶顶曰此塔记也乾道中通守赵师夔侍母陈经行见塔坏欲新之使取铎书以观则曰二十世十八姓之僧造塔遇走小月东邑之氏修治赵母子骇叹施缗钱百万且绘龛像于塔下焉】
　　行机【五灯防元台州杨氏年二十五学出世法晚见此庵宻有契证出应莞山刀耕火种单丁者一十七年一日偶看斫树倒地忽然大悟未防有江州圆通之命乃曰吾道将行即欣然曳杖而去】
　　智策【五灯防元天台陈氏子幼依防国僧楚光落髪十九造国清谒寂室光洒然有省往豫章谒典牛道由云居风雪塞路坐阅二十四日午初版声铿然豁尔大悟及造门典牛独指师曰甚处见神见鬼来师曰云居闻版声来牛曰是甚麽师曰打破虚空全无靶柄牛曰崭然超出佛祖他日起家一麟足矣两浙名贤外录后住径山之涂毒将示寂门人以文祭之听至尚飨为之一笑越两日沐浴更衣説偈而逝】
　　元
　　黄云翔【黄岩县志号云庭道人少好道术习雷法能驱役鬼神隣有应氏子五人俱患疾医治不效云翔治之夜半神现致一木偶斧其腹有大蛇蜕盘旋其内有五蛇子破之五小蛇俱生云翔为之焚化患者并瘳应以大蛇未获为虑乃刻日勅雷电震杀之应氏捐其所居为道堂今施水庵是也】
　　曹法师【天台山方外志居溪南大路旁曰大路曹氏去桐柏观为道士谒张眞人尽通其法囬至杭适大旱祷雨无应法师书片纸于背上曰雨出卖有司闻之命往吴山用一大瓮盛水烧砖投其中青天轰雷一声四神将立左右曰上苍主旱雨不可求法师曰权借太湖三尺水须臾隂云四合大雨如注平地尺余顷之开霁视檐下水悉有鲜鱼蕴草太湖果干三尺诸司厚贶皆不受年七十余终今有法劔药磨存焉】
