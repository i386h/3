<!-- { "loadSidebar": true } -->
　　胡梦泰【奉化县志江西铅山人崇祯进士其治奉化才甚明决而谳鞫必主寛平睹学宫圮坏给资以新之劝地方输粟备荒平其直以给民奸吏无敢舞文值米贵警多讹民志思乱梦泰取其黠者立毙数人众志遂定尤敦尚理学名节如文靖舒公拾遗戴公极力崇阐捐俸立祠置田以祀】
　　黄端伯【旧浙江通志江西新城人崇祯中授宁波府推官清介独立执法不阿布衣蔬食货利不撄其心人呼为黄佛子】
　　李沾【旧浙江通志华亭人崇祯时为慈谿令剔除秽力行善政民便之以丁忧去任士民攀辕而泣】
　　汪伟【慈谿县志字长源休宁人以进士令慈谿嵗侵捐俸市粟劝输平籴全活甚众时边事孔棘部符下郡邑预征并督累年宿逋伟设法征解额外无増益后行取授翰林检讨死闯贼难伟与妻耿氏同就缢题壁云身不可辱志不可降夫妇同死节义成双已耿就右缢以手招伟曰止止虽在颠沛夫妇之伦不可失也卒正左右而絶其从容就义如此】
　　【国朝顺治九年赐諡忠愍崇】
　　【祀乡贤叠荷恩纶屡邀】
　　【悯恤为不媿云】
　　国朝
　　陈白辂【旧浙江通志字婴白江南人恩贡生顺治六年任象山令象邑悬处海陬值鼎革之初白辂悯其疮痍曲加轸恤苞苴往来一切谢絶】
　　王奂【奉化县志号千峯江南南陵人顺治九年任奉化县始至清积胥之干没者讼牒如林谳决必当其情设立纲簿详载里甲总数田地山荡丁口按则科粮完欠了如指掌上之司部颁其法于各邑十一年值均里令下奂力行之为奉邑永赖大兵平舟山军需朝至夕发督造战船运木深山役徒千百计奂必躬亲事若游刃奉城倾圮议増筑奂区画兴工不日功竣十四年山冦猖獗奂严责保甲搜获真贼讯实毙之又讲艺兴学筑后溪塘捍水以内艰去任后累迁山东盐法道】
　　张秉干【象山县志字治平江宁人康熙九年由武进士任象协左营守备能诗文兼工书法十年大旱米价腾贵设法赈济十四年海冦犯象秉干坚守却之贼再至单骑迎敌遇贼栖霞观前奋勇驱杀贼势愈炽乃登城楼大书秉干死矣四字于壁带甲触石死事】
　　【闻廕一子崇祀名宦】
　　邱业【名宦留祀册安陆人康熙十一年知宁波府重士爱民一时沐膏泽者羣比之召父杜母致仕归囊槖萧然载菊数本曰非敢效彭泽也聊以免俗而已人益重之】
　　李时芳【名宦留祀册由武举顺治十八年任宁协副将康熙十五年海逆连防犯象山围七昼夜时芳以孤城一旅分兵设御誓死坚守城邑得完以劳瘁卒于官】
　　王国祥【名宦留祀册为台协宁海营防将康熙十五年贼围象邑奉檄援自宁海黄墩直趋石门岭入界斩闗破竹而来贼始仓皇遁去招集流亡安抚遗黎全活甚众会李时芳卒即授为城守副将见学宫两庑倾圮捐俸鼎建亲为督理不数月吿成以武臣而加意学校不多觏也】
　　何琛【宁波府志号西园闽县举人令慈谿性慈祥耐烦剧两造陈辞和顔听受徐出片语判曲直民无不服者在任五载未尝轻杖一人】
　　李廷机【名宦留祀册沈阳人官学生康熙十五年知宁波府以爱民为主严束胥役不敢为奸杜絶苞苴一时讴颂载途称贤太守】
　　蔡毓秀【名宦留祀册号一锦县人康熙十六年任奉化令值嵗暮乡民以逋课滞狱者数十人悉放宁家约以新正完课民感泣率如约课未尝亏有盗魁二人以行刼横州里毓秀擒二人磔于市羣盗敛迹遇编审品撘贫富平均徭役详请免运象协兵米民累得苏嵗大旱祷于柏香岩甘霖立沛又捐俸置田于法海寺以设供龙神学宫倾圮捐资修葺増建讲堂射圃】
　　周圣化【定海县志字西铎祥符人康熙壬戌进士二十九年知定海县邑初设百务未举圣化至建署廨仓厫库狱及学宫城隍祠御书楼大纲毕张凡有利于民者悉心筹画行之初邑民皆葺茅以居多火患首捐俸纠同城文武买瓦易之嵗侵为粥以食饥者治邑三年政简刑平以卓异陞秦州知州】
　　缪燧【名宦留祀册字蓉浦江隂人康熙间知定海县重葺学宫城隍庙捐建义学买山田以资生徒膏火筑芦花岙大展岙社仓以防嵗饥修抝山谢浦等塘青岙椗齿诸碶以储水利至海闗税凡民间日用之物申详督抚一概免征邑未有志燧手辑成书考核详赡】
　　马受曾【寜波府志字念功溧阳人康熙己丑进士令象山修葺学宫创建义学疏濬南河纂修县志酌催科严保甲劝农桑崇节俭赈饥荒暴露在任十三年屡被荐剡竟卒于官士民思之】
　　杨懿【公举事实蒲城人举人雍正四年知鄞县凡民间争讼有闗伦理者反覆开谕务期仍归和好不轻加决罚五年遇水灾履亩亲勘详请蠲租发赈民无失所六年旱米价腾贵详请发米平粜并开大嵩河工修理城垣使贫民得以力作糊口尤尽心水利一切塘堰碶闸及时修筑行顺庄严保甲矜恤罪囚重造监房增葺新旧仓厫积谷备赈鄞邑学宫頽废首捐二百金劝输修葺改城北胡公书院为义学延师训课朔朢宣讲圣谕广训每啚设立乡耆一人专司讲解以堵塞长春塘积劳成疾卒于官】

　　浙江通志卷一百五十二
<史部,地理类,都会郡县之属,浙江通志>
　　钦定四库全书
　　浙江通志卷一百五十三
　　名宦【八】
　　绍兴府
　　汉
　　任延【后汉书本傅字长孙南阳宛人更始元年为大司马属拜会稽都尉时年十九迎官惊其壮及到静泊无为唯先遣馈礼祠延陵季子会稽颇称多士延到皆聘请髙行如董子仪严子陵等敬待以师友之礼掾吏贫者辄分俸禄以赈给之省诸卒令耕公田以周穷急每时行县辄使慰勉孝子就餐饭之有龙邱苌者隐居大末志不降辱掾吏白请召之延曰龙邱先生躬德履义有原宪伯夷之节都尉洒扫其门犹惧辱焉召之不可遣工曹奉谒修书记致医药吏使相望于道积一嵗苌乃诣府门愿得备录延遂署议曹祭酒苌寻病卒延自临殡不朝三日是以郡中贤士大夫争往宦焉建武初征为九真太守】
　　黄谠【治绍兴府志汝南人建武四年为会稽太守辟郡人包咸为主簿遣子师之任督邮钟离意治属县救灾防患郡内大治】
　　第五伦【后汉书本传字伯鱼京兆长陵人建武二十九年拜会稽太守虽为二千石躬自斩刍养马妻执炊爨受俸裁留一月粮余皆贱贸与民之贫羸者会稽俗多淫祀好卜筮民常以牛祭神百姓财产以之困匮其自食牛肉而不以荐祠者发病且死先为牛鸣前后郡将莫敢禁伦到官移书属县晓吿百姓其巫祝有依托鬼神诈怖愚民皆案论之有妄屠牛者吏辄行罚后遂断絶百姓以安永平五年坐法征老小攀车叩马号呼相随日才行数里不得前伦乃伪止亭舍隂乗船去众知复追之及诣廷尉吏民上书守阙者千余人会帝幸廷尉录囚徒得免归里元和三年赐策罢以二千石奉终其身】
　　马棱【后汉书本传字伯威援之族孙肃宗以棱行义征拜谒者永元二年江湖多剧贼以棱为丹阳太守皆擒灭之转会稽太守治亦有声】
　　张霸【后汉书本传字伯饶蜀郡成都人年数嵗知孝亲乡人号为张曾子永元中为会稽太守表用处士顾奉公孙松等奉后为颍川太守松为司校尉并有名称其余有业行者皆见擢用郡中争厉志节习经者以千数道路但闻诵声霸始到越贼未解郡界不宁乃移书开购明用信赏贼遂束手归附不烦士卒之力童谣曰弃我防捐我矛盗贼尽吏皆休视事三年迁为侍中】
　　庆鸿【后汉书廉范传鸿洛阳人慷慨有义节位至会稽太守有异迹】
　　马臻【嘉泰会稽志永和五年为会稽太守创立镜湖在会稽山隂县两界筑塘蓄水水髙田丈余田又髙海丈余若水少则泄湖灌田如水多则闭湖泄田中水入海所以无防年其陂塘周回三百一十里溉田九千余顷越人至今庙祀之】
　　殷丹【嘉泰会稽志为会稽太守时郡有孝妇以诬见杀连旱二年丹到郡刑讼女祭妇墓天应时澍雨】
　　度尚【后汉书本传字博平山阳湖陆人拜郎中除上虞长为政严峻明于发擿奸匪吏人谓之神明延熹五年擢为荆州刺史后汉书注尚擢门下书佐朱隽恒叹述之以为不凡隽后官至车骑将军人竒尚有知人之鉴】
　　刘宠【后汉书本传字祖荣东莱牟平人拜会稽太守山民愿朴乃有白首不入市井者颇为官吏所扰宠简除烦苛禁察非法郡中大化征为将作大匠山隂县有五六老叟厐眉皓发自若邪山谷间出人赍百钱以送宠宠劳之曰父老何自苦对曰山谷鄙生未尝识郡朝他守时吏发求民间至夜不絶或狗吠竟夕民不得安自明府下车以来狗不夜吠民不见吏年老遭值圣明今闻当见弃去故自扶奉送宠曰吾政何能及公言邪勤苦父老为人选一大钱受之】
　　陈重【万厯绍兴府志宜春人与鄱阳雷义友世称陈雷举孝廉迁会稽太守有异政】
　　淳于式【成化绍兴府志建安中孙权表式为会稽太守时陆逊既平丹阳贼帅遂部伍东三郡强者为兵羸者补户得精兵数万人式启逊枉扰民及逊见权称式佳吏曰式意在养民是以白逊】
　　三国吴
　　顾雍【吴志本传字元叹吴郡吴人州郡表荐弱冠为合肥长后转在娄曲阿上虞皆有治绩孙权领会稽太守不之郡以雍为丞行太守事讨除冦贼郡界宁静吏民归服封醴陵侯】
　　朱桓【吴志本传字休穆吴郡吴人孙权为将军桓给事幕府除余姚长往遇疫疠谷食荒贵桓分部良吏隐视医药飱粥相继士民感戴之迁荡寇校尉授兵二千人使部伍吴会二郡鸠合遗散期年之间得万余人黄武元年封嘉定侯】
　　陆凯【吴志本传字敬风吴郡吴人丞相逊族子黄武初为永兴诸暨长所在有治绩宝鼎元年迁左丞相封嘉兴侯】
　　滕引【吴志本传字承嗣北海剧人起家为丹阳太守徙吴郡会稽所在见称三国志注引每听辞讼断罪法察言观色务尽情理人有穷寃怨苦之言对之流涕】
　　车浚【万厯绍兴府志天玺初为会稽太守在官清忠值嵗荒旱以表求赈贷见杀】
　　晋
　　纪瞻【晋书本传字思逺丹阳秣陵人以讨周馥华轶功封都乡侯除会稽内史时有诈作大将军府符收诸暨令令已受拘瞻觉其诈便破槛出之讯问使者果伏诈妄论讨陈敏功封临湘县侯寻除尚书右仆射转领军将军】
　　诸葛恢【晋书本传字道明琅邪阳都人元帝为安东将军以为主簿再迁江宁令愍帝即位召为尚书郎元帝上疏留之承制调为会稽太守临行帝为置酒谓曰今之会稽昔之闗中足食足兵在于良守政之所先君为言之恢陈谢因对曰宜尊五美屏四恶进忠实退浮华帝深纳焉大兴初以政绩第一诏曰会稽内史诸葛恢莅官三年政清人和为诸郡首宜进其位班以劝风教今増恢秩中二千石】
　　山遐【晋书山涛传涛孙遐字彦林河内怀人为余姚令时江左初基法禁寛弛豪族多挟藏户口以为私附遐绳以峻法到县八旬出口万余豪强切齿以遐辄造县舍遂陷其罪竟坐免官后为东阳太守郡境肃然】
　　谢奕【嘉泰会稽志字无奕陈郡阳夏人少有器鉴为剡令有一老公犯法谢以醇酒罚而遣之累迁豫州刺史追赠镇西大将军】
　　王彪之【晋书本传字叔武初除佐著作郎后为镇军将军会稽内史加散骑常侍居郡八年豪右敛迹亡戸归者三万余口】
