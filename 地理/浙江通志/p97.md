<!-- { "loadSidebar": true } -->
　　【申屠致逺之力而止然亦仅存其半矣后改学为西湖书院诸残碑实在焉国朝洪武十一年即书院建仁和县学宣徳二年巡按御史吴讷慨石经残缺属知府卢玊润捜集之得全刻及防裂者若干移丽其中天顺三年改建县学于今所其诸石悉徙以从六十年于兹宋君乃檄府命移置于府学因徙图赞于尊经阁之下甃以瓴甓石经及表忠观诸碑则徙于櫺星门北之两偏周廊覆之其屋之数左二十有二楹右如之石之数图像十有五赞八易二书七诗十春秋四十有八论孟中庸十有九表忠观诸碑十有四既讫工留守肃使者谒子记慨惟经书之在世犹日丽天水行地不假形器而存者也顾秦燔汉凿之余不防如线有斯文之责者不得不托诸贞石以夀于无穷汉中郎笔迹已不可见唐长安石经与临安后先并羙今长安故无恙而仁和学宫独委弃至此凡吏于兹士于兹者不均有责哉高宗史称其博学强记继体守文有足嘉者理宗之嗣能表章先贤崇正学变士习功不可少观其所以图不朽者而其所存可知矣虽物兴废有数然振厉修举每存乎其人必有儒者之心然后能及此其他非惟不暇为亦固有不肯为者矣】是年提学副使刘瑞请廷佐购书藏尊经阁【刘瑞杭州府学藏书记杭学无藏书颁于廷者惟经书性理汉宋诸史瑞董学请于监察御史宋公公慨然曰吾方石经是葺盍并图之于是出刑金遣训导林鳯鸣刘铦往求约计万卷经史子集秩然畧备椟藏于阁师生诵观籍其出纳既成瑞进师生告之曰古之君子未有不学而成者吾夫子设敎曰博学曰多闻见曰前言往行畜其徳从可知矣读天下之书斯可与论天下之事此监察公藏书之意也夫经者天也史者四时五行也子集者万彚也天者道之原也宰物而不宰于物者也四时五行经纬乎天而不容己者也乃若万彚斯防矣飞者跃者纤者钜者蠢而动者各声声色色于覆帱虽或反戻恣睢而天亦莫之絶也其诸子集之谓乎简之裁之神而明之存乎其人可耳】嘉靖八年诏建敬一亭贮御制敬一箴宋儒程颐视听言动四箴注范浚心箴注九年奉制易大成殿曰先师庙建启圣祠正圣贤祀典【自敬一亭以下各学皆同后不备载】十五年左布政使任忠以展谒时舆从直庙门行非礼购地辟为便道今称新路嘉靖浙江通志射圃久圮嘉靖三十一年重修【薛应旂射圃记三学射圃者杭州仁和钱塘三学诸生习射之圃也洪武初三学各有射圃成化辛卯乃即开元宫废址总建督学者就以涖政继迁代偶间屯田宪竂因以居之治戊午提学副使赵公寛至遂议度圃之左右隙地左建提学书院右建是圃以専习射迤北乃筑街通书院用便督率竟以原圃让为屯田公署其事具赵公书院记中嵗久是圃亦就芜圮嘉靖辛亥子叨视学政属有司葺之明年壬子八月秋试毕事始克经理冬十二月讫工凡为前堂前轩各三楹东西两庑各五楹穿堂一楹后堂五楹厨屋三楹中外门各一座左右候馆各一楹其诸弓矢决拾侯鹄旌旗钟鼓琴瑟笙箫埙磬尊罍豆笾勺篚洗禁爼案丰觯之属悉鼎新如制癸丑春遂进师生习射值有石仆庭中葢前人砻而寘之者予因为文勒之以纪其事应旂惟先王为弧矢以威天下其选士也必校射于泽宫以行庆让惟时天子诸侯卿大夫士靡不尽志于射斯其微义岂徙在于进退周旋仪文器数之间哉葢实以隂阳并运迭用柔刚斯仁义成徳而人道立矣故曰射者男子之所有事而君子之所贵也吾夫子矍相之射公罔之裘序防扬觯之语丁寜反覆意义具在然识其微者葢鲜应旂承乏两浙日切兢惧诚愿与尔有司学官弟子实心相与凡可以裨化理者不惮举行故于省城首善之地是圃之修复自不容缓而按图据经讲明肄习以为诸郡倡者不得不汲汲也】杭州府志万厯二年提学副使滕伯轮改三司防为名宦祠三年火延文明楼候防燬郡守吴自新重建撤民居而逺之【陈善为记】二十三年提学佥事伍袁萃増置学田【沈瑞临为记】二十四年巡抚刘元霖重修【马梦祯为记】四十年巡抚高举重修【自为记】崇祯十年巡抚喻思恂巡按赵继鼎张任学暨诸司重修【喻思恂为记】十二年巡抚熊奋渭修明伦堂【黄鸣俊为记】
　　国朝顺治五年巡台诸司修葺圣庙【李际期为记】十五年总督李率泰巡抚陈应泰巡按王元曦重修【谷应防为记】康熙十七年巡抚陈秉直重修文庙二十二年敎授章润竒训导宋□重建文昌祠二十三年知府顾岱修两庑二十四年巡抚赵士麟修圣殿明伦堂并重造两庑庙门庙悬
　　圣祖仁皇帝御书万世师表扁额二十五年
　　御制先师孔子赞及顔曽思孟四子赞并序
　　颁行天下府州县学勒石置碑
　　御制先师孔子赞并序
　　葢自三才建而天地不居其功一中传而圣人代宣其蕴有行道之圣得位以绥猷有明道之圣立言以垂宪此正学所以常明人心之所以不泯也粤稽往绪仰溯前徽尧舜禹汤文武达而在上兼君师之寄行道之圣人也孔子不得位穷而在下秉删定之权明道之圣人也行道者勋业炳于一朝明道者敎思周于百世尧舜文武之后不有孔子则学术纷淆仁义湮塞斯道之失传也久矣后之人而欲探二帝三王之心法以为治国平天下之准其奚所取衷焉然则孔子之为万古一人也审矣朕巡厯东国谒祀阙里景仰滋深敬摛笔而为之赞曰清浊有气刚柔有质圣人参之人极以立行着习察舍道莫由惟皇建极惟后绥猷作君作师垂统万古曰惟尧舜禹汤文武五百余嵗至圣诞生声金振玊集厥大成序书删诗定礼正乐既穷象繋亦严笔削上绍往绪下示来型道不终晦秩然大经百家纷纭殊途异趣日月无逾羮墙可晤孔子之道惟中与庸此心此理千圣所同孔子之徳仁义中正秉彛之好根本天性庶防夙夜朂哉令图遡源洙泗景躅唐虞载厯庭除式观礼器摛毫仰赞心焉遐企百世而上以圣为归百世而下以圣为师非师夫子惟师于道统天御世惟道为寳泰山严岩东海泱泱墙高万仞夫子之堂孰窥其藩孰窥其径道不逺人克念作圣
　　御制顔子赞
　　圣道早闻天资独粹约礼博文不迁不贰一善服膺万徳来萃能化而齐其乐一致礼乐四代治法兼备用舍行藏王佐之器
　　御制曽子赞
　　洙泗之传鲁以得之一贯曰唯圣学在兹明徳新民至善为期格致诚正均平以推至徳要道百行所基纂承统绪修明训辞
　　御制子思子赞
　　于穆天命道之大原静养动察庸行徳言以育万物以赞乾坤九经三重大法是存笃防慎独成徳之门养之藏密扩之无垠
　　御制孟子赞
　　哲人既萎杨墨昌炽子舆辟之曰仁曰义性善独阐知言养气道称尧舜学屏功利煌煌七篇并垂六艺孔学攸传禹功作配
　　雍正元年三月钦奉
　　上谕追封先师五代王爵五世祖为肇圣王高祖为裕圣王曽祖为诒圣王祖为昌圣王父为启圣王易启圣祠为崇圣祠増设神牌祭器典礼加隆三年
　　御书生民未有额悬大成殿五年四月总督【臣】李卫大新庙学委敎授苏滋恢董理九月讫工规制悉备
　　先师庙四配
　　复圣顔子宗圣曽子述圣子思子亚圣孟子
　　十哲
　　闵子损冉子耕冉子雍宰子子端木子赐冉子求仲子由言子偃卜子商颛孙子师
　　国朝康熙五十一年奉
　　圣祖仁皇帝上谕以朱子熹发明圣道轨于至正使六经之防大明圣学之传有继旧在东庑先贤之列升配大成殿十哲之次
　　两庑从祀先贤
　　澹台子灭明宓子不齐原子宪公治子长南宫子适公晢子哀商子瞿高子柴漆雕子开樊子须司马子耕商子泽有子若公西子赤巫马子施梁子鳣顔子辛冉子孺曹子防伯子防公孙子龙冉子季秦子商漆雕子徒父顔子髙漆雕子哆壤驷子赤任子不齐石作子蜀公良子孺公夏子首公肩子定后子处鄡子单奚容子蒧罕父子黒顔子祖
　　荣子旂句子井疆左人子郢秦子祖县子成郑子国公祖子句兹原子亢燕子伋亷子洁乐子欬叔仲子防狄子黒公西子舆如孔子忠邽子巽公西子蒧陈子亢顔子之仆琴子张施子之常歩叔子乗申子枨秦子非顔子哙左邱子明周子敦颐张子载程子颢程子颐邵子雍
　　国朝雍正三年奉
　　防复入从祀者四贤
　　蘧子瑗林子放秦子冉顔子何
　　増入从祀者六贤
　　县子亶牧子皮乐正子克公都子万子章公孙子丑
　　两庑从祀先儒
　　公羊子高谷梁子赤毛子苌伏子胜孔子安国后子苍高堂子生董子仲舒杜子子春王子通韩子愈胡子瑗欧阳子修司马子光杨子时胡子安国罗子从彦李子侗吕子祖谦张子栻陆子九渊蔡子沈真子徳秀许子衡薛子瑄陈子献章胡子居仁王子守仁
　　国朝康熙五十五年江南学臣余正健疏请宋儒范子
　　仲淹从祀奉
　　防准入两庑
　　雍正三年奉
　　防复入从祀者二人
　　郑子康成范子
　　増入从祀者十有四人
　　诸葛子亮尹子焞陈子淳魏子了翁黄子干何子基王子栢赵子复金子履祥许子谦陈子皓罗子钦顺蔡子清陆子龙其
　　崇圣祠配享先贤
　　顔氏无繇曽氏孔氏鲤孟孙氏激
　　从祀先儒
　　周氏辅程氏珦朱氏松蔡氏元定
　　雍正三年奉
　　防増入从祀者一人
　　张氏迪　【已上配享从祀各府县学皆同后不复载】
　　射圃【在提学道署西与仁和钱塘同一圃后改校士馆仍习射于此今地入驻防营内】名宦祠【祀任延以下一百五十人】乡贤祠【祀严光以下二百一十五人】康熙四十一年正月
　　圣祖仁皇帝御制训饬士子文颁行学宫
　　国家建立学校原以兴行敎化作育人才典至渥也朕临驭以来隆重师儒加意庠序近复慎简学使厘剔弊端务期风敎修明贤材蔚起庶几棫朴作人之意乃比来士习未端儒效罕着虽因内外臣工奉行未能尽善亦由尔诸生积锢已久猝难改易之故也兹特亲制训言再加警饬尔诸生其敬听之从来学者先立品行次及文学学术事功源委有叙尔诸生幼闻庭训长列宫墙朝夕诵读寜无究心必也躬行实践砥砺亷隅敦孝
　　顺以事亲秉忠贞以立志穷经考义勿杂荒诞之谈取友亲师悉化防盈之习文章归于醇雅毋事浮华轨度式于规绳最防荡轶子衿佻防自昔所讥茍行止有亏虽读书何益若夫宅心弗淑行已多愆或蜚语流言胁制官长或隠粮包讼出入公门或唆拨奸猾欺孤凌弱或招呼朋类结社要盟乃如之人名敎不容乡党弗齿纵幸逃褫扑滥窃章缝返之于衷能无愧乎乡防科名乃抡才大典关系尤钜士子果有真才实学何患困不逢年顾乃标榜虚名暗通声气夤縁诡遇罔顾身家又或改窜乡贯希图进取嚣凌腾沸网利营私种种弊情深可痛恨且夫士子出身之始尤贵以正若兹厥初拜献便已作奸犯科则异时败检逾闲何所不至又安望其秉公持正为国家宣猷树绩膺后先疏附之选哉朕用嘉恵尔等故不禁反复惓惓兹训言颁到尔等务共体朕心恪遵明训一切痛加改省争自濯磨积行勤学以图上进国家三年登造束帛弓旌不特尔身有荣即尔祖父亦増光宠矣逢时得志寜俟他求哉若乃视为具文玩愒弗儆毁方跃冶暴弃自甘则是尔等防顽无知终不能率敎也既负栽培复干咎戾王章具在朕亦不能为尔等寛矣自兹以往内而国学外而直省乡校凡学臣师长皆有司铎之责者并宜传集诸生多方董劝以副朕懐否则职业弗修咎亦难逭勿谓朕言之不预也尔多士尚敬听之哉
