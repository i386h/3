<!-- { "loadSidebar": true } -->
　　沈科【嘉禾徴献録字子进嘉善人嘉靖甲辰进士授工部营缮司主事知临江府迁江赣兵备副使时官江右者皆严嵩私人闻科才隂令人讽之正色曰科即不材奈何以天子臣为相公奴嵩衔之未几转苑马寺正卿左迁河南副使有欲为科谋解于嵩者科闻之谢曰奈何首鼠耶即柄人幸而释我更何眉目俯仰人世卒不听甫之官嵩嗾言官劾罢之科事亲孝抚其弟友爱生平磊落多大节有史抄十二卷】
　　俞干【万厯嘉兴府志字一清平湖人嘉靖甲辰进士授刑部主事势豪犯重辟者夜懐金夤缘中贵以请干正色斥之竟致之理时分宜相倾贵溪论死干监斩西市义气愤激忽仆地移时苏具疏乞归众怜其贫赆之悉不受抵家五月卒】
　　周恂懋【嘉徴献録字季实秀水人嘉靖丁未进士令乐平五年苞苴屏絶诣京时父老餽之金郤不受陞职方主事监督朝门工劳瘁卒宦槖萧然士大夫捐金助殓有女不能嫁郡守资之奁具后直指按郡亷其清白为给赀修墓】
　　盛周【嘉兴县志字文湖嘉靖癸丑进士以闽中令行取入都时分宜子世蕃窃威福赵文华往谓周曰东楼虚台垣相待君曷过之周笑曰士所以望登台垣者欲以清君侧耳今先以身乞怜异日何以自立竟不往迁南刑部主事出为东昌守卒于官】
　　黄錝【万厯嘉兴府志字崇文秀水人嘉靖丙辰进士授兵部主事里人为太宰欲啗以美官錝不从出守皖江秋毫无染擢湖广副使时有竹筒河之役錝实董之汉沔获安寻改贵州上疏乞归居家以节俭闻尝诫诸子曰不大节者不大亷不薄享者不厚余人以为名言子洪宪】
　　严从简【万厯嘉兴府志字仲可嘉兴人嘉靖己未进士任行人有事乐安王府以金币餽悉郤不受转工科给事中管盔甲厰稽覈严密奄竖衔之谪扬州同知解绶归为人纯粹真诚嗜书不释卷素不事家产惟以清白贻子孙】
　　屠元沐【嘉禾徴献録字沂春嘉兴人嘉靖乙丑进士授工部督仪真及张秋河道节省甚多陞山东布政使防政赴官屏去导从人不知为宪使转广西按察使益厉清节进本省右布政使乞休加太仆寺卿致仕杜门谢客不异寒素上闻其清特诏有司具礼存问卒年九十余遗箧残书数卷与敝裘革带而已】
　　沈奎【海盐县图经字文明试南宫第四厯官江西按察副使孱弱不胜衣而操持介特为郎时宗室诏狱众依违可否奎直举大义防之在江右与台臣执论无所巽避家居却埽门无杂宾一语渉嫌私噤不出声子腾蛟性孝友弟腾龙奎晩年所出析箸不及蛟之半奎卒十年忽一日召龙饮割已之半与之人不知其故曰此吾父不言意也】
　　王大猷【海盐县图经字伯甫为举人时遇凶岁饘粥不具县令魏某遗之金不受举进士授中书舍人僦邸委巷跨一欵段了公事归輙闭戸谢客厯官兵备云南改广西甫陛辞为中伤罢以直已取忤而终不易其守】
　　李乐【桐乡县志号麟川隆庆戊辰进士擢给事中有謇谔风厯官尚宝司卿居官以耿介闻一嚬一笑不以假人居乡尤峻同郡绅士咸敬惮之着有见闻杂记行世】
　　戈用泰【天啓平湖县志字来阳癸酉领乡荐己丑成进士令涞水涞号冲烦加以屡祲用泰悉心抚字防采石开矿以身扞民触讳不顾擢南比部晋郎中念父春秋髙乞归朝夕孝养无一椽寸土之庇廷推再三坚卧不出着有适适轩集】
　　沈梦斗【万厯嘉兴府志字应宿万歴丁丑进士令盱眙以内艰归补常熟政务寛简士民戴之如父母独不得上官意转令醴泉以政最移守信州复移无为州恤灾清税殚尽心力劳瘁遘疾卒于官至不能敛寮友醵金以榇归】
　　刘世埏【海盐县图经字敬修炌子万厯丁丑进士授行人擢南刑部主事居官以礼法自持遇考选拟以兵科客有告者曰某以贿入易而名矣请如所贿定而名谢弗应日夜披牍求民寃隐考定律例为疏解刊署中尝奉使归从里中借小舆出入徒步过尊长家侍父竦立中宵不奉命不敢退不发私牍不受人餽遗不恃门阀走要津以求速化】
　　马应图【天啓平湖县志字心易万厯丁丑进士任行人奉使归箧中图书数卷司选者亷其清欲擢台省遣人示意应图曰吾肯作呈身御史哉遂迁刑部主事陞礼部郎中疏劾科道齐世臣等幷及首辅神宗怒谪典史陞邑令再陞刑部主事病免归家贫假贷不得布袍草屦燃纸代薪僮仆二三鹑衣百结为佣糊口嵗时一诣阶庭而已事继母孝聘妻有癎疾劝之别娶不听迨殁几不能殓】
　　胡士竒【天啓平湖县志字重之万厯丙子举人家赤贫僦舍一楹以居署进贤教谕擢国子博士转兵部司务防上怒职方郎郎首辅子輙移罪司务谪仙游训导擕一苍头抵任岁余卒遗囊仅图书数卷妇更贫困门人冯伯禋间周之谢不受】
　　陆堦【桐乡县志字允升领丙子乡荐就罗山学博捐俸郤餽陞石埭知县痛惩夙弊禁里胥包揽柜书勒耗以清节自甘卒于官】
　　韩子祁【天啓平湖县志字心尧以选额入国学丙子魁顺天乡试授徳安司理补赣州防直指欲以意入人罪子祁不阿左迁兴国旋移苏州贰守三董漕挽俱絶餽遗额有余金悉纳太仓署篆数月有劝为子孙计者曰老妇守节可中更耶罢归惟擕书数卷石刻数种足不入公署】
　　孙光啓【嘉兴县志字子昭性孤峻万厯癸未进士仕比部狡胥暮夜投牍尝之弗为动典铨期满欲荐光啓自代托同舍郎致意固辞曰荐人而使人知我不作感恩吏部出守恵州摘奸如神赎镪羡金蠲除不取忤上官以疾归补延平不赴再补济南直指重其气节寻以异等迁秩行李萧然治兵沂州转防闽藩清操弥厉】
　　沈道原【分省人物考号淮槎嘉善人苦志积学早有文誉万厯乙未进士授乐安令以病归司教松江一切防仪悉行谢絶陞国学寻转工部主事值工费浩繁诸所不经悉为汰去转兵部职方随改吏部门无私谒授文选员外郎请告归居官二十余年父所遗田房至去其半】
　　夏建寅【福建通志秀水人万厯间知安溪县亷明果防不受私书强之则曰伪耳终不发封尝以公事行村落蔬食自擕不废民间一餐】
　　朱凤【万厯嘉善县志字文瑞司兴化训厯邵武教授在徽时故人为恤刑使者有囚之子夜谒餽以千金凤峻却之邵武有淫祠乡民赛祭无虚日凤至以杖击之曰神明慕净奈何以血肉腥秽耶明日座倾神亦不灵子愚字汝明少负气节穷而愈笃后为松江训导清操颇其父】
　　汤涤【万厯嘉善县志字新之诗文髙古为清丰尹耻干谒将去取印绶置案揖而出行李萧然有思庵杂藁行世】
　　陆锡明【平湖县志字玉井天啓乙丑进士魏珰用事廷试前有客讽令往谒正色谢之置二甲授工部主事出知常州再补徽州徽为富郡商贾徧天下一路相率餽献求见顔色不可得珰势罗织民苦重役思啸聚竭心力以安抚之陞江西提学副使清节益着以母老乞养归】
　　国朝
　　李天植【旧浙江通志字因仲平湖人后更名确号潜夫性乐淡静杜门寡交崇祯癸酉举人絶意仕进日行游九山之麓徜徉自放足迹不入城市安贫乐道以终其身卒年八十二所着有月令诗梅花百咏九山游志诸书】
　　蒋英【乡贤留祀册嘉善人任松溪令课额外有羡赢若干吏以白英正色曰是皆百姓膏脂乌可受贮以备公用厯陞苏松兵备副使官署肃清日用皆取办于家交际餽遗一无所取材官某有蔵貂以献者立召其人还之】
　　俞曾模【公举事实字存三平湖人庠生依舅氏陆稼书学教授生徒一时名隽多出门下注五经讲解诸子粹言而周礼纂注一书尤能阐明先儒防要生平孝友因少失恃衰年言及母氏必痛哭失声更注孝经以志慕焉动作有范终其身不入县门里中有古君子之称】
　　湖州府
　　汉
　　沈仪【西呉里语武康人幼有志行九嵗丧父兄瑜时亦十嵗相与居丧毁瘠外祖盛孝章抚慰之曰汝兄弟黄中通理终成奇器何遽逾制自取灭性耶后瑜早卒仪长而笃学负雄才属汉末守道晦黙素志不移州郡请辟公车垂召竝不屈一时推重谓与徐孺子管幼安同风】
　　南北朝
　　丘寂之【南史傅琰传寂之字徳元呉兴乌程人年十七为州西曹兼直主簿刺史王彧行夜还前驱已至寂之不肯开门曰不奉墨防彧乃于车中为教然后开彧叹曰不意郅君章近在阁下即转为主簿恒以廉洁御下】
　　丘景宾【呉兴掌故字彦先呉兴人父康祖任无锡令殁后僮仆数十人及宅宇畜产悉让与兄震之震之推斋屋三间亦不肯受太山孔山士叹曰栁下恵之风复见之矣后终奉朝请】
　　沈巑之【南史傅琰传巑之呉兴武康人仕宋为丹徒令性疎直清亷不事左右浸润日至遂锁系尚方叹曰一见天子足矣上召问曰复欲何陈答曰臣坐清所以获罪上曰清复何以获罪曰无以承奉要人上曰要人为谁巑之以手板四面指曰此赤衣诸贤皆是若臣得更鸣必令清誉日至上知其无罪重除丹徒令】
　　丘雄【南史邱冠先传雄父冠先乌程人齐永明中使蠕蠕见杀武帝以不辱命赐雄钱一万布三十疋雄不受上书曰臣父执节如苏武守死如谷吉遂不书之良史甄之褒防万代之后谁死社稷建元四年车僧朗衔使不异抗节是同诏赠正员外郎此天朝旧准臣父成例也今僧朗返葬塜茔臣父堙弃絶域语忠烈则亦不谢车论荼苦则彼优而此剧名位不殊礼数宜等乞申哀赠书奏不省】
　　丘师施【南史范述曽传呉兴邱师施以亷洁称罢临海县还惟有二十笼簿书并是仓库劵帖后位至台郎】
　　宋
　　沈严【治湖州府志字叔寛徳清人大中祥符八年中礼部第四廷试登甲科监洪州武宁茶塲兼领本邑事吏畏其亷民爱其慈及死贫不能葬太守榺元发葬于县之永和乡范仲淹沈严墓志除南康军判官有善绩改宣城节度掌书记时国家兴山泽之利主计荐严为洪州武宁之茗局外台上请兼领本邑事朝廷从之君子谓其多善政】
　　俞汝尚【宋史本传字退翁乌程人议论不茍澹于势擢进士第渉厯州县无少营进取之心尝知导江县新繁令卒使者使承其乏将资以公田辞不赴时王安石当国或言汝尚清望可寘之御史驿召诣京师知所以荐用意力辞章再上得免还家苦贫又从赵抃于青州遂以屯田郎中致仕优游数年当六月徂暑寝室不可居出舍于门妻黄就视之汝尚曰人生七十者希吾与夫人皆过之可以行矣妻应曰然则我先去后三日卒汝尚庀其丧为作铭召诸子告曰吾亦从此逝矣隐几而终相去才十日孙侔绍兴中敷文阁直学士】
　　俞澂【西呉里语字子清汝尚元孙也以清介自持官至刑部侍郎求退放意泉石创圃于南门外二里许与小浮玉山相对号曰无尘时以扁舟往来饮酒赋诗为乐】
　　史祺孙【治湖州府志字大年安吉人政和五年以上舍登第官至刑部郎出典章贡兴国二郡初秦桧欲谋诛岳飞命祺孙搜索其家交游书暨所厚者罗织之祺孙悉焚书草曰诬人以求荣吾不为也以是获谴致政归】
　　施钜【西呉里语字大任武康人举进士累官防知政事清约自持无声色之好卒年九十一】明
　　柴震【治湖州府志字景春乌程人永乐甲申由国子生授兵科给事中迁至大理寺少卿亷介不茍人不敢干以私及卒囊橐萧然】
　　唐海【嘉靖湖州府志字克容归安人由乡贡仕至刑部郎中迁福州知府厯宦三十余年家无帑藏时以清谨称】
