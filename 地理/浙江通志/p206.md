<!-- { "loadSidebar": true } -->
　　运河塘【石塘起杉青闸北迄闻川袤二十七里土塘起西水驿西迄语儿袤九十里唐元和五年王仲舒治苏隄松江为路即今石塘明永乐初命户部尚书夏原吉往浙江诸郡治水九年修苏州至嘉兴土石塘桥路七十余里泄水口一百三十一处其后通政赵居仁自崇徳北抵吴江植榆固隄巡抚周忱筑运隄剏桥通道治八年左参政周季麟修嘉兴旧隄易之以石三十余里嘉靖二十六年知府赵灜修运河土石塘万厯十五年霪雨岸圯洼田尽渰二十一年知县李培议富民出资贫民出力履亩起夫堵筑四十年知府吴国仕勘议郡城自杉青闸直抵王江泾一带官塘旧系土石各半嵗乆倾圯具文申请尽从石甃陈懿典重筑运河石塘记我郡地界吴越浙潘之门户也北接苏之吴江西接杭驿路防二百里而遥号称孔道盖自国家建都北平水程由通潞而达潞河者自江汉外惟是武林溯江淮涉黄河之一脉而我郡实为发端江浙闽粤楚蜀滇黔縴挽无不由兹而漕艘尤为要则运河之重可知矣重运道不得不重运塘旧土石塘嵗久渐圮加以滛潦时作往往崩壊郡守吴公来涖我郡慨然以筑塘为己任请于中丞水大夫聚财鸠工始于壬子七月迄于十月告竣如砥如带见者以为百年之功成于阅月相与歌咏之运塘跨省直厯三邑秀水北塘一千四百八十八丈五尺西塘九百五十一丈六尺桐乡塘二百一十五丈四尺泄水洞五座崇徳塘三百六十一丈二尺三县共计修筑三千二百七丈七尺公名国仕休宁人　嗣后嵗修不常】
　　【国朝康熙十二年水溢塘圯知县李见龙躬督修筑幇阔隄岸康熙六十年知府吴永芳捐赀兴工复募诸有力者南塘加石培土令益髙厚北塘自城至王江泾三十里于旧塘外增筑石岸雍正五年奉】
　　【防发帑开濬河道修理城垣隄岸巡抚臣李卫委员动帑二千一百有竒修筑西北二路隄岸洼者崇之缺者补之行旅往来称便】　新城塘【在县西北七里通新城镇】　芦塘【在县西北六里】
　　杉青堰【一名杉青闸在县北四里宋熙宁元年十月诏秀之杉青堰监防使臣以管干河塘系衔常同所属令佐巡视修固以时啓闭】　东湖堰【在县北三里】　六里堰【在县东五里】　学秀堰【在县西南九里】
　　【谨按秀水水利大畧舆嘉兴相似故境内亦少堰坝以上诸堰俱至元志所载今皆不存而土人犹以堰名其地云】
　　嘉善县
　　嘉善塘河　自郡城东三十余里抵于县治又东入于泖
　　便民河　明治间濬筑嘉兴府图记知嘉善县刘克及郎中傅潮修围岸创果字等圩凿便民河二万七千尺溉田万余亩【钱福开便民河记嘉兴浙西大府其属县嘉善最为膏腴平壤治十二年新喻傅公曰防以正郎膺特简来守视地图所废兴而乗之者勿力公窃嘅焉又一年安福刘君安温以进士来令公遂谋之刘君及丞朱君暕乃厯遍原隰相视便宜于是因旧而修为围岸以丈计者三十六万二千有竒为驿路官塘以丈计者六千五百有竒剏始而筑作者果字圩岸塍以丈计者三千六百有竒凡防田若干亩此其为防之功也开创便民河者十以丈计者凡二千三百有竒浅济艰阻疏而通之为市河者三以丈计者一千四百有竒掘淤凿塞为支泾曲港者八以丈计者八百九十有竒潴泄灌溉以利田者若干亩其便往来者不可胜计此其为浚之功也或修或创为桥梁者十经始于治庚申讫工于辛酉十月朔】嘉善丞倪玑筑思贤奉贤下保诸圩潴陂湖开沟洫【邵鋭濬河筑圩记浙以西称健吏曰倪嘉善始至问百姓疾苦首曰水利乃躬出按视县治以南地势髙亢不有所蓄吾民其病旱乎迄北水所输委不有所泄吾民其病涝乎于是计地程工计工程力计力程费召厥父老指授方畧大都以涝为尤急也首濬淤河及所支曲俾罔壅滞自思贤乡至奉贤乡二十八所以丈计者三千八百六十有竒又筑圩岸益卑削为髙坚自三十三都至四十都三百八十二所以丈计者一万五千二百若圩之尤下者仍筑圩岸其中俾有分守自下保东区至奉九北区亦一十五所以丈计者六千四百九十髙亢之地并加疏辟又潴为陂塘散为沟洫具有脉络自永七都至胥五都总二十九所又总计为三百五十丈肇自正徳十年十一月至十一年十二月厥工告成使瘠卤化为膏腴居者载宁逋者胥复而歌颂于是乎作矣侯名玑陜西咸宁人倪玑水利议略按水利之説周鼎论之颇详髙乡沟洫为急而圩岸次之低乡圩岸为急而沟洫次之斯则审密之论嘉善自县治以南皆髙亢乏水连月不雨则苖向稿虽遇有年其收亦薄非地力有异田素渇水而瘠民积贫无以粪其田故也必令土人多濬沟洫蓄水待灌沟中之土令下乡人遇圩岸坍损时往载增筑则土有所归而髙下渐趋于平旱潦皆利矣否则胥山等区不乆当鞠为茂草岂独洪波巨浸能使民垫溺哉】
　　国朝康熙四十六年知县李梦昺奉
　　防动帑开濬渡船头淤浅处一百八十丈并濬支河诸
　　港
　　许巷荡　嘉靖浙江通志在县西北三十六里波流澄澈旁多良田资其灌溉
　　伍子塘【在县西半里南接胥山】　大云塘【在县南二十里南通大云寺】　白水塘【在县南一十二里】　甓灶塘【在县西北二十六里】　章练塘【在县北二十六里】　芦墟塘【在县西三十六里】　华亭塘【今称上官塘见嘉兴】冬湖塘【今称下塘】　江泾塘【在县西北十余里】　马塔塘
　　【在县西北十五里】　乌泾塘【在县北十里】　千步塘【在县西二十里】长春塘【在县西三里】　石井塘【俗呼三店塘在县西九里】　陆斜塘【在县西北五里】　双葑塘【永八中区】　湖塍塘【永八中连永八北奉九北区】松阳塘【在县东北入平湖华亭界】　风泾塘【以上皆奉四南区】　白牛塘【在县东二十里】　张泾塘　定光塘　马滙塘【以上皆奉四中区】　旧庙塘【胥五区】
　　海盐县
　　海盐塘河　在县西南自天宁寺达嘉兴府城治嘉兴府志宋淳熙九年守臣赵善悉重濬
　　招寳塘河　在县西南三十五里至元嘉禾志宋淳化三年开淳熙九年守臣赵善悉重濬
　　乌坵塘河　在县西三里至元嘉禾志宋淳熙九年守臣赵善悉重濬
　　陶泾塘河　在县北一里至平湖一十二里至元嘉禾志宋淳熙九年守臣赵善悉重濬治嘉兴府志明成化六年参政何宜治元年佥事伍性知县谭秀先后重濬
　　白洋河　在县东沿海塘下南自澉浦北抵乍浦长七十里海盐县图经明万厯五年巡抚徐栻筑塘海上因有白洋河及澉浦上河之役白洋河北至阅武塲而南属之常川铺长三十里初凿时以运塘石而海上荒土得灌为良田者万余亩上河起自常川铺西南属之澉浦城下二十里地形稍髙于白洋河筑为土坝以捺之所灌田视白洋河加倍【徐栻请开白洋河疏海盐县秦驻山南至澉浦所原有河一带在土塘之内旧连县治商旅辐辏田亩嵗收称为沃土近皆淤塞坍塌舟楫不通赤地徧野原设澉浦税课局因而裁废旱干无备粮运艰苦乙亥海溢之变澉浦军民被灾尤甚以石塘一带外无拥防内无分泄故也臣时营度海塘亲履其地见田庐荒废目击流离迩塘工告竣若将此河因其旧迹再为开通即以濬河之土筑塘则所至该县内河上塘一体髙厚深广聮结巩固纵有异潮之来不能冲突而田畴得灌溉之资一水相通粮运直逹贻惠军民实为无穷矣吴徐开濬白洋北河议本县与海寜卫同一城池南四十里有澉浦所设立鲍郎盐塲北四十里有乍浦所设立海砂盐塲衙门俱在海濵脉络共相聨贯所恃通行其间使防汛无虞盐货不阻者専借沿海旧有白洋河一带为之来往也只因陵谷屡更以致渭流尽断地方受病非止一端幸于万厯初抚院徐修筑海塘奏准水利道驻劄海盐深烛利病将南路至澉浦盐司四十里地开濬白洋上下河一带南行水路尽得流通其北路白洋河正拟兴工值水利道陞任而止愚谓前开南路河道种种利便备载海塘録中若今北路之河为便亦可枚举土塘捍海在北最低每当潮溢之时盐塲灶荡民田尽被其冲所损不少若开河取土筑塘令之髙厚内河可以分泄其流外塘可以捍御其患纵有非常民不受害此为一便乍浦所至海宁卫城俱是陆路不但彼此粮饷器械搬运为难抑且官兵分番调守往来不便今开此河则船只通行声息易达以之守望防汛更为得防此为二便海砂塲司正处河之中途两头盐运颇费搬移河开则舟载不难泾河递相灌注脚价既省商贾因而乐趋不借招徕盐课自益此为三便土塘外为盐塲内即荡灶今开河筑塘拦阻潮头则塘外零星灰埂尽可曲引咸流开塍漉卤塘内荒芜草荡亦得蓄积淡水垦作田畴四十里之内所增盐课又不知防何此为四便先此澉浦河道未通之时民病尫肿士鲜文学自开河后不但民无疾病亦且科第聮绵今乍浦一城何止万家若得开濬河道将见人文日盛此为五便邑之商灶军民望此举已乆在大有为者立断而行之耳】
　　国朝雍正五年巡抚臣李衞动帑一千两有竒委员重
　　濬
　　永安湖　在县南四十五里澉浦镇西六里周围一十二里深一丈五尺中有长隄分为二湖灌田甚美租亦倍入至元嘉禾志此本是田后濬为湖潴水以资灌溉置闸蓄泄雨乆弥漫则东入于海海盐县图经莫详陂筑所自元时为豪有力者决壊民以失业寓公安抚使王济始奏复之【张千五结勘永安湖状徳政乡十三都澉墅石帆村社长张千五等照勘得本里古有永安湖三千七百亩积诸山之水灌溉澉浦澉墅石帆三村官民田八千三百余亩此湖原系民田为湖其税均于湖侧田上输纳就湖东际石砌斗门木板为闸以时启闭每遇天旱开闸放水下流灌救田苖或天雨连绵湖水涨溢却有东南葛母山下古置浑水闸放泄入海是以三村农田嵗无水旱之忧至元十三年归附初镇守管军官王招讨将永安河西南际湖面筑捺围里成田三百八十亩纳官粮三十八石于后至元二十六年招讨男王四万户将上项湖田过佃召业却于湖田南际掘开海塘剏造石闸连年每遇春水汛涨之时将湖水夤夜放泄入海及至夏旱又被管佃户坝塞致有三年两旱田禾不收若防官司将上项湖田仍旧开掘为湖积水灌田实为民便元大徳十六年六月初一日结赵若源重开永安湖碑记海盐州南四十五里有湖曰永安周园十二里潴水灌溉澉墅澉浦石帆三村农田潦则东南注入于海旱则水泽仰给于湖遂变斥卤为膏腴至元丁丑王招讨围湖成田是以三村屡经旱患安抚王君济勇于为义闻之朝廷由是省台委官公同涖政目击斯害大徳乙巳秋七月浙江行省平章政事彻尔荣禄防明公正遽令防濬为湖开除元立佃米一改而正之于是斯湖得以复旧兹刻于石庶来者知斯湖源流有自云尔】治嘉兴府志明正统十年县丞龚潮请防重濬
　　【谨按图经云永安湖有闸四座南湖闸一北湖闸一转水闸二明成化间通判张岫建民受其利】
　　古泾三百一所　在县西境唐书地理志长庆中令李谔开以御水旱海盐县图经广可通舟即今麻泾简泾之属诸泾之水并入官塘
