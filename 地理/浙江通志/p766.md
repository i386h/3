<!-- { "loadSidebar": true } -->
　　叶溥【畿辅通志龙泉人嘉靖五年知大名府刚介自持寡言笑人不敢干以私宴宾客鱼一盂菜菓一盂酒数行輙止费不过数十钱以上随至官惟两童子琴书一肩而已去郡之日亦如之人呼为叶青天】
　　王一中【旧浙江通志字石门丽水人万厯丁未进士厯三邑皆以清亷着擢御史疏罢内市纠保姆客氏权珰魏忠贤巡按山东平妖寇徐鸿儒等陞京卿忠贤矫防削夺居家十余载研究道徳性命之学述五经辑郡乗至老手不释卷起光禄以不附时要调南光禄疏乞休卒所着有瑞芝堂集经书疏解东巡疏草诸书】















　　浙江通志卷一百九十一
　　钦定四库全书
　　浙江通志卷一百九十二
　　人物【十】
　　隐逸【上】
　　尧舜在上下有巢许以故岩栖谷处之士含贞而葆素者史不絶书浙自严濑龙邱乆传髙躅嗣尔风徽所播往往立懦亷顽足征槃涧硕人重闗风教其与放废山林徜徉诗酒者固不可同日而语也志隠逸
　　杭州府
　　汉
　　张俨【咸淳临安志后汉末余杭人有贤徳不乐荣利尝开圃种瓠以所资钱造桥俗称葫芦桥】陆玮【两浙名贤録字文该钱塘人汉季纳禄归隠于灵鹫山莲花峰下】
　　三国呉
　　诸葛起【旧余杭县志少笃学心著述仕呉为步兵校尉后隠居山房宗族蕃盛其山今号为本山】
　　南北朝
　　褚伯玉【南史本传字元璩呉郡钱塘人少有隐操寡欲年十八父为之婚妇入前门伯玉从后门出遂住剡居瀑布山性耐寒暑时人比之王仲都在山三十余年隔絶人物王僧达为呉郡礼致之伯玉不得已停郡信宿交数言而退宁朔将军邱珍孙与僧达书曰闻褚先生出居贵馆此子灭景云栖不事王侯抗髙木食有年载矣自非折节好贤何以致之昔文举栖冶城安道入昌门于兹而三焉却粒之士餐霞之人乃可蹔致不宜乆羇君当思遂其髙步成其羽化望其还防之日蹔纡清尘亦愿助为譬説僧达答曰褚先生从白云逰旧矣古之逸人或留虑儿女或使华隂成市而此子索然惟朋松石介于孤峰絶岭者积数十载近故要其来此冀慰日夜比谈讨芝桂借访茘萝若己窥烟液临沧洲矣知君欲见之輙当申譬宋孝建二年散骑常侍乐询行风俗表荐伯玉加徴聘本州议曹从事不就齐髙帝即位手诏呉防二郡以礼迎遣又辞疾上不欲违其志勅于剡白石山立太平馆居之建元元年卒年八十六伯玉常居一楼上乃葬楼所孔珪从其受道法于馆侧立碑】
　　杜京产【南齐书本传字景齐呉郡钱塘人闭意荣宦颇渉文义专修黄老防稽孔顗清刚有峻节一见而为欵交郡召主簿州辟从事称疾去除奉朝请不就建武初徴员外散骑侍郎京产曰庄生持钓岂为白璧所回辞疾不就防稽孔道徽守志业不仕京产与之友善】
　　顾黯【南齐书顾欢传欢同郡顾黯字长儒有隐操与欢俱不就征】
　　吕道恵【旧浙江通志余杭人隠居讲学生徒从者数百人范述曾从道恵授五经】
　　褚雅【传详义仁】
　　盛绍逺【两浙名贤録余杭人梁封闗内侯天监二年辞荣嘉遁开门受徒执贽称弟子者数百人既没门人立碑以旌徳业】
　　唐
　　孙路【旧浙江通志富阳人少有诗名后隐居不仕郑谷以诗赠之曰平生诗誉更谁过归老东呉命若何知己凋零垂白髪故园寥落近沧波酒醒藓砌花隂转病起渔舟鹭迹多深入富春人不见闲门空掩半庭柯】
　　宋
　　林逋【宋史本传字君复钱塘人少孤力学不为章句性恬淡好古弗趋荣利家贫衣食不足晏如也初放逰江淮间乆之归杭结庐西湖之孤山二十年足不及城市真宗赐粟帛诏长吏岁时劳问薛映李及在杭州每造其庐清谈终日而去尝自为墓于庐侧临终为诗有茂陵他日求遗稿犹喜曾无封禅书之句既卒仁宗赐諡和靖先生赙粟帛逋善行书喜为诗其词澄浃峭特多奇句既就稿随輙弃之曰吾方晦迹林壑且不欲以诗名一时况后世乎然好事者往往窃记之今所传尚三百余篇逋不娶无子教兄子宥登进士甲科】
　　李颀【春渚记闻字粹老举进士当得官弃去乌巾敝裘为道人遍厯湖湘间晩乐呉中山水之胜遂隐于临安大涤洞天往来苕溪之上遇名人胜士必与周旋素善丹青间作小诗东坡倅钱塘日粹老以幅卷作春山横轴且书一诗于后不通姓名付樵者令俟坡之出投之坡展视诗画已奇之及问樵者曰我负薪出市有一道人与我百钱令我呈此实不知何人也坡益惊异之即散问西湖名僧辈知是粹老久之偶防于湖山僧居相得甚喜坡因和其诗云诗句对君难出手云泉劝我早抽身其风致可见矣】
　　王衷【万厯杭州府志字天诱政和中郡守监司表荐赐号悟静处士视朝请大夫俸给】徐奭【万厯杭州府志徽宗朝赐号冲晦先生故庐在城中呉山又尝居万松岭下】
　　陆维之【咸淳临安志字永仲一名凝之字子才余杭人少以计偕入汴羣从邀与杂坐命相者某道人视之道人指维之曰秀才叩以科第则曰且归山道士揖别赠以粒丹曰缓急用之陆下第南归舟循汴风激浪怒舟不能胜以丹投之风浪始息汴上有呼其姓名者则道人也维之遂有超世之志隐于大涤洞天之石室人因以石室先生称之逍遥林石以诗酒自乐光尧尝召见称疾不赴后光尧幸大涤孝宗亦侍进主观者问山中诗人以维之对进其诗光尧读数首太息曰布衣入翰林可也孝宗曰山林隐士必不要人知要他出去却是苦他遂止未几卒有石室小隐集三十卷行于世】
　　徐立之【万厯杭州府志旧名炳学老子法隠于杭西湖之回峰人呼回峰先生通判都官员外郎苏为尝谓之曰何不仕乎曰若时与命防可以佐天子福元元不然悔吝生矣曷若追防鸿雾豹与孤云俱为敬其言为着传】
　　元
　　金应桂【万厯钱塘县志字一之能词章宋季为县令入元隐居风篁岭书学欧阳询画学李龙眡筑荪壁山房左右壶中设图史古器客至抚玩清谈纚纚不休每肩舆入城幅巾氅衣望之若神仙云】
　　陈渭叟【万厯钱塘县志读书学道不混俗不忤物赋诗有天然趣隐居葛溪上嵗一归名人胜士争邀致之惟恐其去也所着有紫阳篇】
　　鲍完泽【万厯钱塘县志字信卿资识粹敏慎重寡言涉猎经史过目輙不忘累以学行荐于朝部使者争辟用之以母老辞不就】
　　吾衍【宋濓吾衍传字子行杭人意气简傲不为公侯屈色常自比于郭忠恕居生花坊一小楼客至僮輙止之通姓名使登乃登亷访使徐琰一日来见衍从楼上呼曰此楼何敢当贵人登耶愿明日谒谢琰闻笑而去衍亦卒不往生徒从衍游者常数十百人衍坐童子地上使冠者分番下授之或对宾谈噱羣童皆肃容莫敢动衍左目又跛右足有晋宋间风致畜两铁如意日持弄之或倚楼吹洞箫数曲超然如忘世者】
　　褚师秀【遂昌杂録号雪巘以清苦节行闻一日平章尤公单骑从一童至天庆方丈观主王管辖者不知为平章尤乃自言观主大惊尤曰我欲一见褚髙士耳观主谓其人孤僻士宰相何取而欲见之尤意弥坚观主乃扣门师秀方读书问为谁观主言平章请见师秀拒之曰某自来不识时贵人言讫欲入而尤顾已拜于地意欲髙士延坐其室师秀即键戸偕行廊庑间至云堂前语尤曰三年前有阆州王髙士留此某则非其人也因长揖竟出尤瞻顾嗟咨曰是真一世之髙士】
　　崔彦辉【成化杭州府志钱塘人号云林生与王防皆呉兴赵氏甥善篆词赋画亦超诣隐居卖药盐桥市】
　　俞和【成化杭州府志字子平杭人晚年自称紫芝老人隐居不仕能诗善书翰早年得见赵松雪运笔之法临晋唐诸帖甚伙行草学松雪逼真好事者得其书每用松雪欵识仓卒莫能辨】
　　王逵【贫士传字志道钱塘人足一跛家极贫无以朝夕因卖药不继又市卜博究子史百家客至輙谈今古不休人知其辨博每以疑难质之矢口輙应】
　　孙蔗田　包太白【成化杭州府志皆钱塘人隐于西溪不受征聘以诗文相娯乐终其身人目之为西溪二隠】
　　刘英【列朝诗集传字邦彦钱塘人少从学夏大理季爵临川聂大年教授于杭奇之与为忘年友景泰中郡邑交辟以母老固辞筑室于甘泉榜其室曰竹东更号宾山年七十二卒程克勤志其墓以为孝友似黄山谷髙蹈似魏清逸旷达似杨铁崖分省人物考英操行髙洁当天顺成化间与刘泰辈结社赋诗名动一时有宾山集蕉叶藁竹东小藁湖山咏録】
　　陈雍【成化杭州府志字孟熙仁和人与同邑郑璧夏诚称莫逆交俱不事荣利日为湖山游咏父士宁与璧母皆年髙在堂每造必升堂谒拜父母没互为服缌三人交义风动乡人璧之子孙诚之子皆登进士惟雍乐志幽县大夫两以明经举皆不就世居盐桥七寳深巷中复厌嚣尘徙城北独山之阳年四十二卒无子】
　　洪镃【钱塘县志补字器之号时轩钱塘人襄恵钟之弟少孤贫攻苦力学不辍寒暑诗文楷法俱超絶大学士商文毅闻其名辟置幕下荐授中书舍人欲大用之而镃性恬淡不乐仕进归隠西溪以图史消岁月襄恵敭厯中外屡遣人招镃俱不赴及官尚书欲荐于朝又厯止之且贻书曰兄为良臣弟为隠士亦各行其志而已着有时轩自怡集二十卷】
　　王澍【两浙名贤録字时雨钱塘人性髙亢不谐于俗为诗多独创语寄兴山水自号山人贫鲜儋石储一介不茍取与而口未尝言贫终身无所干客游京师与胡端敏同还至沧州遇贼刘六等数万人围其城数日不解山人为州将画方略贼遁胡端敏大奇之欲荐之朝山人力辞卒以布褐终其身】
　　唐俞【海宁县志字圣言邑人博雅工诗翰多深湛之思阮中丞鹗督浙学时檄曰海宁唐俞不求闻达人也操履澹泊与明月清风髙山大川相游衍因大书逸士表其闾所着有审山樵漫草】
　　邵穆生【仁和县志字汝宣工部员外郎经邦子为诸生年未三十遽弃举子业隠灵鹫山中筑阁祀许由及唐宋名贤为楼三楹中祀其父右自处蔵书又三楹足不入城市遇文人墨客鲜不倾倒独不喜与贵介游布政使呉用先欲见之谋于其乡达黄汝亨汝亨请屏驺从以儒生服往汝亨先行谓穆生曰有桐城学者欲见公读所著书穆生许之呉继入遂设饮极欢而罢明日汝亨札至曰昨来乃方伯呉公夙慕先生者呉公亦遣吏赍手书贽币求所著书穆生亦不靳也又善画有求画者輙不与曰吾岂画师耶】
　　李元昭【两浙名贤録字用晦杭州右卫世袭千戸少尚节侠年二十六始折节读书避居灵隠寺之西涧筑一室如斗引涧水环于席下苍松翠竹周回篱壁间人迹既絶惟有泉鸣鸟啼与书声相和答兴至为韵语直闯汉魏之室自号岣嵝山人四方名流韵士过武林访山人煮茗焚香终日清言不倦或一言及尘俗輙起击石磬数声以代洗耳当道闻其名或鸣驺相过即键戸不纳晩结西湖诗社操觚之士以不与为耻山人年四十一而隐十年而云逰逰八年而还故山复髙卧二十余年而后殁人以为蝉蜕云】
