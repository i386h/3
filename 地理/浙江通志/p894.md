<!-- { "loadSidebar": true } -->
　　高丰庙　名胜志嘉兴县东十八里有高丰庙在雀墓村唐朱士勉主嘉禾屯田有白雀集于高丰里嵗辄大穰遂立祠祀之【李翰髙丰庙记浙西有三屯嘉禾为之大乃以大理评事朱士勉主之且州在九州之地最广全吴在州之域最大嘉禾在全呉之壌最腴故嘉禾一穰江淮为之康嘉禾一歉江淮为之俭公首选于众独当其任自朱公为屯无下嵗朝嘉厥庸授廷尉评】
　　杨将军庙　万厯嘉兴府志在治北一里【张宁杨将军庙碑嘉兴县西北五十歩有旌烈杨将军庙梁干化中剏置将军为守将时城防不屈赴井死今地故有井嵗旱汲不竭必其生有捍御功于民又能死事故立庙以祀遗迹具存无可疑者】
　　曹使君祠　嘉靖浙江通志在府治西北祀吴越曹信及其子珪信仕钱氏守嘉兴有恵政而珪为都将拒淮人有功因祀于此
　　曹王庙　旧嘉兴府志在嘉兴县东南四十里相传曹武恵王彬宋开寳中帅师平江南不妄杀邦人感而祀之
　　【谨按十国春秋梁开平二年封故唐曹王明为昭灵侯注云明为唐太宗子淮人围姑苏时守将祷于其庙辄自溃去故加封焉则神为唐曹王李明而非宋曹武恵王彬也特拈出以正其误】
　　苏公祠　万厯秀水县志在本觉寺三过堂后万厯八年郡守龚勉建
　　施府君庙　嘉兴府志补防国镇海祠在望吴门外二百歩宋景定五年封今额旧嘉兴府志一在县西南六里一在县北十五里府君名伯成九嵗为神建立庙宇墓在庙中明勅封防国镇海侯
　　张烈侯庙　嘉兴府图记在秀水县北三十里赵龙图祠　明一统志在秀水县南真如寺中宋建炎初赵叔近以龙图待制知秀州王渊以私憾害之殡寺中后为立祠
　　吾相公庙　嘉兴县志在徳化一鄙宋勅封拨云吾相尊神祠前有深浜每嵗春日众鱼来朝
　　报恩祠　旧浙江通志在秀水城北三十余里元至元间张穹寿恸父恂为宋进义校尉殉崖山之难舍居为禅院肖像祀之
　　六贤祠　旧嘉兴府志在仁文书院初祀薛瑄胡居仁陈献章王守仁后増吴与弼岳元声
　　杨公祠　万厯嘉兴府志在府治西北即招提寺旧址祀知府杨继宗【传详名宦】
　　遗泽祠　旧嘉兴府志在景徳寺左祀明太守徐盈何祉刘慤
　　【谨按贾名儒嘉兴三郡守祠记一贵溪徐盈一进贤何祉一安福王学孔别有郡守刘慤祠记不知何时去王而进刘也仍府志録之以俟考】
　　项襄毅公祠　嘉兴府志在象贤乡为明兵部尚书项忠立万厯秀水县志嘉靖丁亥孙项镛建【马舆过项襄毅祠诗山河正气竟何其汗简芳名千古垂足底蒺藜归汉日胸中介胄定秦时平沙碧草空残垒古木黄鹂有旧祠头白书生双剑在叅从无地有余悲】
　　三贤祠　嘉兴县志在春波坊漏泽寺西偏祀明巡抚都御史胡宗宪兵偹副使刘焘巡按御史厐尚鹏
　　徐太仆祠　旧嘉兴府志在府治东明徐世淳守随州死流贼之难赠太仆少卿赐特祠
　　国朝康熙三年复新之其子彬捐田百亩以为祠祭之
　　费【传详忠臣】
　　陆公祠　嘉兴府志在府学东祀
　　国朝监察御史陆陇其
　　忠义节孝祠　嘉兴县忠义祠在本县学宫节孝祠在东关外蒯搭坊东津亭秀水县忠义祠在集庆坊节孝祠在钟秀坊
　　国朝雍正四年知县刘徳宪董懿奉文建
　　嘉善县
　　先农坛　在东关外玖南区壹丰圩
　　国朝雍正六年知县郜煜奉文建立坛宇并置耤田四
　　亩九分
　　社稷坛　治嘉兴府志在县治西二里
　　风云雷雨山川坛　嘉兴府图记在华亭塘南去县治一里
　　邑厉坛　治嘉兴府志在县治北一里
　　城隍庙　万厯嘉善县志在县治东中为正殿殿后为堂右为大寤楼左为求嗣神祠祠后为三元楼殿两翼对峙为六曹神阁南为中门外为庙门门外有井泉【孙询城隍庙碑嘉善在郡治之东三舍许宣徳五年大理胡元节来旬是邦以民伙地广析之为县而县治之外社稷山川风云雷雨城隍等祠一时咸备前尹山东郑时倡其事景泰癸酉龙溪林侯来令是邑复加葺治完旧益新】
　　八蜡庙　嘉兴府图记在西塘镇正徳中县丞倪玑建【蒋恺八蜡庙记乙亥秋左司諌倪玑谪丞兹邑尝于邑治之西见祠一所撤而更之命之曰八蜡庙一曰神农二曰后稷三曰田畯四曰鄄表畷五曰猫虎六曰坊七曰庸八曰昆虫悉据礼为之噫嘻数千载而下聿举旷典有如丞者其亦可嘉也已】
　　亚圣庙　旧嘉兴府志宋南渡时亚圣四十七代孙孟忠厚扈从临安勅建邹国公孟子庙于苏州【今地名孟子堂前】元末圯五十四代孙孟观避兵嘉兴之清风泾遂居焉明宣徳间分属嘉善嘉靖三十二年山东教授司查孟氏南支在善移文浙省改建善邑三十六年置祭田十八亩晋江陈道基碑记
　　国朝雍正七年奉
　　上谕往圣先贤祠宇着各省督抚转饬各属稽查修葺钦此浙江总督【臣】程元章檄行嘉兴府知府阎尧熙重建于学宫之南太平坊
　　高使君祠　檇李诗系在嘉兴府北三十六里使君逸其名晋建武中为嘉兴监屯田校尉鎭静其民于此立祠祀之
　　表贤祠　正徳嘉善县志在县东南六里祀宋山阴令邑人陈舜俞【吕防表贤祠记我乡先生贤良陈公舜俞熙宁初令山阴防时相王安石行青苗法先生不奉令谪监南康军星江盐酒弃官归日跨犊以竆林塘之趣自号白牛居士去今五百余年而乡犹以奉贤名塘犹以白牛名泾犹以清风名郡城有三贤祠以先生配享于宣公也吴兴有六客堂以先生友善于苏轼也其人望之重可想见矣】
　　朱相公庙　嘉兴府志在嘉善县迁善都江泾塘相传宋高宗夜寝梦登紫微楼而坠有一力士捧之得不委地问其姓氏则曰秀州朱六郎也既觉体犹湿乃遣使访之时六郎死已七日矣因勅封为紫防侯立祠香火不絶
　　喻杨祠　嘉善县志在县治北斜塘镇明嘉靖间知县于业建祀叅议喻良而以郡守杨宗配食故合二公为今称官置田二十二亩瞻祭
　　刘公台合祠　旧嘉兴府志在县治北城外嘉兴府志明嘉靖中知府刘慤虑伍子塘水势筑台障之万厯二十三年知县章士雅建祠于台左左祀胡槩厐尚鹏右祀刘慤
　　彰义祠　嘉兴府志在东关外明万厯中知县金和建祀江西阵亡本县主簿李锡本邑阵亡福建汀州百户赖恩【孙明忠彰义祠记余观史防所载士之以义烈见者肝可纳血可藏精诚所激贯虹射斗感动天地二公一命之吏耳先登防阵奋不顾身卒使荆棘芟除鲸鲵剪灭鹤湖左右人敦廉节家尚名教未必非二公之贞魂有以启之也李讳锡字天佑嘉善县主簿赠嘉善县知县河南登封人赖讳恩字英华官百户福建汀州人建室三楹整碑碣治庭除修门庑庀几筵神所慿依将在是矣】
　　魏公祠　旧嘉兴府志在县治东明崇祯二年为忠节魏大中及子魏学洢建
　　国朝雍正九年总督【臣】李衞重修
　　忠义节孝祠　忠义祠在县治西学宫内节孝祠在县治东思贤书院之前
　　国朝雍正四年知县张镛奉文建
　　海盐县
　　先农坛　在城南白啚地方
　　国朝雍正五年知县王仕正奉文建立坛宇并置耤田
　　四亩九分
　　社稷坛　治嘉兴府志在县北门外西北一里开济乡一都
　　风云雷雨山川坛　治嘉兴府志在县南门外西南一里甘泉乡十五都
　　邑厉坛　治嘉兴府志在县北门外东北一里海盐乡十六都
　　城隍庙　旧嘉兴府志旧在县南五十歩元末燬明洪武三年令刘朝英迁于县西南二百五十歩为风潮倾圯永乐间令毕瑗重建成化中令李云治中令王公玺累加整葺
　　海神庙　海盐县图经亦名龙王庙永乐三年左通政赵居任筑海盐塘成建景泰六年佥事陈永叅政谢辅重建于东门外海上
　　黄道庙　治海盐县志在县西南四十五里澉浦南长墙山下【海盐县图经长墙山之阿有黄道神祠实庆三年都运诸大卿请到庙额称显应侯庙庙中有神曰杨太尉尤灵客舟渡海必祷之】
　　太公吕望庙　至元嘉禾志在县东一百五十歩海盐县图经吴地志云太公辟纣居东海之濵百姓怀之为立庙后沦于海今乡民立于甘泉乡
　　尚胥庙　明一统志在海盐县西北一十八里祀伍子胥及其兄尚【张宁尚胥庙碑伍公子胥以正諌被谗死史称吴人怜之为立祠江上命曰胥山海盐开济乡去胥山二百余里有尚胥桥循桥而北有尚胥庙岂公将吴时伐楚破越尝经行其间而有按兵息民之泽欤公兄尚死于楚今桥庙之名及尚又岂以奔吴之谋尚实成之而怀徳推本耶夫名乆者其行必硕报重者其施必深公正气在天地间宜有浩然独存此庙祀所以愈远而益不忘也彭孙眙伍胥祠诗伍胥祠庙锁溪桥灌木千章夏自销此地避仇空説剑只今乞食有吹箫东风芳草连吴苑南渡荒江尽浙潮羡煞种鱼三徙客烟波一去五湖遥】
　　秦始皇庙　海盐县图经在县南一十八里秦驻山按吴地志云秦始皇庙失其建立年代时日董谷澉水志曰今庙前有飘松一株伐去复生时显戈甲光怪之异
　　歩公庙　海盐县图经在县南杨桥下元大徳三年建祀吴令歩隲万厯四十六年重建俗呼为歩总管庙
　　苏骠骑庙　至元嘉禾志在县西一百三十歩万厯嘉兴府志神名举字子羽晋骠骑将军封乌程侯卒金牛山北刘宋髙祖尝梦其神因赠平南大将军
　　鲁公祠　旧嘉与府志在县南思鲁桥之左祀宋令鲁宗道【海盐县图经元姚桐寿云鲁简肃风范凛凛载在史每一繙诵未尝不想见其为人余始谒公祠祠旁有思鲁桥壁端有卜筊词凶吉如响柱上有聨云舄去右祠留鸟翼名从青史识鱼头是县令行简所书】
　　岳武穆王庙　澉水志在千户所公廨左嘉靖癸丑后倭防海上屡至城下官兵悉力捍御百户余勲郎舜臣黙祷于王城上忽见神兵数辈约长丈余金戈铁马出入云端自是师屡防于是勲等因申请建精忠祠以荅灵贶实戊午嵗也
　　杨公祠　海盐县图经杨宪使瑄筑塘有功既卒民祀之东门海塘上与龙王庙并万厯七年巡抚徐栻疏请移建二庙于白洋河上嵗春秋有司致祭【传详名宦】
　　三公祠　海盐县图经在杨公祠旁祀佥宪陈公诏郡丞黄公清县令饶公廷锡并万厯七年筑塘有功者
　　英烈祠　嘉兴府志祀嘉靖二十五年后倭变殉节指挥马呈图满朝采炼徐行健李元律姚千百户王继隆姜楫杨臣薛烱宋应兰王相吕鳯姚岑康绶于岳
　　【谨按祠址失考又按靖海纪畧薛烱作薛珙于岳系诸生非千百户时同殉者尚有王镗邵鼎刘大仲等并存其名】
　　忠烈祠　旧嘉兴府志在西门外一里祀明山东巡抚都御史徐从治赐祠曰忠烈【传详忠臣】
　　旌忠祠　嘉兴府志在县治东祀明给事中吴麟征【传详忠臣】
　　国朝録明代死节诸臣
　　赐諡贞肃
　　忠义节孝祠　忠义祠在学宫侧节孝祠在安仁桥南賔啚地方
　　国朝雍正四年知县王仕正奉文建
　　石门县
　　先农坛　在东郊距城三里
　　国朝雍正五年知县吕廷铸奉文建立坛宇并置耤田
　　四亩九分
　　社稷坛　嘉兴府图记在县西素商门外
　　风云雷雨山川坛　嘉兴府图记在县南薰仁门外运河东岸
