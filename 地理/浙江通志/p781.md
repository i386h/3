<!-- { "loadSidebar": true } -->
　　潘必卿【西安县志字国相号南江豫章武宁人至正间以明经任衢州路教授尝师事吴澄得程朱要防悉以所传牖迪后学衢士婉畱久寓以终敎育性至孝迎父文江就养以衢俗淳厚遂治第孝义里因占籍云】
　　岳【治衢州府志汤阴人武穆王九世孙元末任江西铅山州同知避乱侨居开化云台乡之白沙治十年叅政周木檄县求其后十三世孙奉祠焉仍给居室田土以优养之】
　　明
　　徐恢【衢州府志字伯鄱阳人元末登进士授永新令时陈友谅攻南昌守将朱文正汤和婴城固守明太祖引兵来援强弱不敌人怀观望恢知友谅必败明祖当兴会友谅征粮郡县庐陵守遣恢运纳恢竟以粮归吴太祖大喜即军中授都御史鄱阳之防恢与有力焉累官戸部尚书勅赐开国元勲初侨寓杭城六卿坊后迁常山左坑居焉】
　　徐演【西安县志字仲永福建人洪武乡荐父宏明经举任衢州敎授道经浦城出江山鳯林乡乐风俗淳雅命演占籍焉演厯官助敎翰林试楮先生传进呈第一名特拜右春坊以疾告归自江山迁西安继芳绍芳其裔也】
　　袁敬所【明诗综敬所不知其名靖难后流寓常山之松岭酒酣书五栁图诗有江右布商见之曰此吾乡某编修何为在此敬所趋掩其口不顾而去常山县志敬所五栁图诗云藜杖芒鞵白布裘山中甲子自春秋呼儿检门前栁莫遣花飞过石头】
　　班琴【正德江山县志京兆人号南轩福建布政使占籍江山子平字季清官至河南叅政】邹璘【江山县志号复斋成都人崇祯庚辰进士任古田知县调补余杭有政声擢刑部郎中遇闯乱流寓江山南峰寺寻不食死子澄入籍登国朝康熙壬子乡荐】
　　国朝
　　王虎【衢州府志字在山山东文登县人随其父寿明至衢标骁勇善骑射康熙十三年讨耿逆屡着战功制府李之芳防授衢左营干总委运军粮又调集乡勇练卒伍直逼贼垒昼夜攻守甚力及耿逆荡平制府上其功候陞补而卒赠守备虎处衢五十余年虽起自戎行能以礼法范家戸庭肃然即比隣未尝见其哗声迕色】
　　严州府
　　唐
　　喻鳬【两浙名贤录南昌人开成中登进士第以诗名于时徙家睦州尝与方干赋诗往还仕至乌程尉有诗一卷行于世】
　　五代
　　章仁肇【两浙名贤录浦城人仕后周为检校尚书工部侍郎兼耀武将军有功于时广顺中徙居桐庐安定乡之窊石居仁行义乡人敬服之宋季有名木者其裔孙也擅诗名号小客星有梅观集今居梧村者皆其流裔也】
　　宋
　　余稠【严州府志河间人仕吴越太傅建隆八年钱王俶归宋稠辅以行太祖畱稠为睦州刺史因家于郡之分阳数传至诚一宋南渡为国子丞有异绩着南畴集行世寻以元兵至临安避居郡城遂世其家】
　　商瑗【两浙名贤录其先汴人流寓西夏为都知兵马使嘉祐六年因奉使归宋奏献密事上嘉其忠赐地于浙之淳安以居即今辽源之芝山也子孙因家焉以荫补官者三世】
　　黄裳【福建通志字冕仲南平人元丰五年对防第一政和间为端明殿学士礼部侍郎迁尚书严陵志尝游桐庐读书于浮桥之禅定院又寓居阆仙洞者十余载自号紫元翁旧时禅定院有紫元祠堂阆仙洞有紫元庵皆祠裳也】
　　江端友【两浙名贤录字子我陈畱人博学能诗与吕居仁相倡和以元祐党家居不仕亦不娶隐居封邱门外靖康初丞相吴敏荐为承务郎诸王宫敎授上书辩宣仁诬谤被黜渡江寓居桐庐之芦茨源自号七里先生后为太常少卿所着有七里先生自然庵集七卷】
　　【谨按江端友旧浙江通志作汪端友误】
　　吕本中【宋史本传字居仁宰相公着之曽孙好问之子幼而敏悟公着奇爱之少长从杨时游酢尹焞游绍兴六年特赐进士出身擢起居舍人兼权中书舍人七年上幸建康本中奏当先为恢复事业求人才防民隐讲明法度详审刑政开直言之路使人人得以尽情然后练兵谋以増师上流固守淮甸使江南先有不可动之势又奏江左形势如九江鄂渚荆南诸路当宿重兵临以重臣八年兼权直学士院本中与秦桧同为郎桧既相私有引用本中封还除目桧风御史萧振劾罢之提举太平观卒学者称为东莱先生严陵志本中河南人寓居桐庐之芦茨源诗学黄山谷而主于自然号弹丸法与江子我多唱和尝作西江传衣诗派图列陈无已而下二十五人为法嗣谓皆出于山谷云卒諡文清所着有诗友渊源录春秋解童防训等书行于世】
　　陈埙【两浙名贤录字伯和阳翟人博学工诗南渡寓居桐庐与滕岑相唱和岑盛称之以为力追作者尝次岑韵山居诗云解组沧溟畔携家紫翠间地临双港胜天与两年闲茅屋静闻雨竹篱疎见山所惭隣舍老句险不容攀双港者一名横港即桐溪也以绍兴进士终黟县令】
　　谢翺【宋濂谢翺传字臯羽福之长溪人父钥通春秋翺世其学试进士不中倜傥有大志会丞相文天祥开府延平长揖军门谘事叅军已后别去及天祥被执以死翺悲不能禁只影行浙水东严有子陵钓台翺设天祥主再拜伏酹号恸者三乃以竹如意击石作楚歌招之歌阕竹石俱碎性嗜佳山水雁山鼎湖蛟门候涛沃洲天姥四明金华洞天搜奇抉秘即着游录游倦辄憇浦阳江源及睦之白云村寻隐者方鳯吴思齐昼夜吟诗不自休至元甲午去家武林西湖上明年肺疾作濒死属其妻曰吾去乡千里交游惟方韶卿吴子善最亲愼收吾文及吾骨授之韶卿即鳯子善即思齐已而鳯等至痊子陵台南以文稿殉伐石表之曰粤谢翺墓无子其徒吴贵祠之月泉书院所着手抄诗八卷杂文二十卷唐补传一卷睦州山水人物古迹记一卷浦阳先民传一卷天地问集五卷东坡夜雨句图一卷宋铙歌鼓吹曲一卷南史补帝纪赞一卷楚词芳草图补一卷浙东西游录九卷】
　　元
　　方回【元诗选传字万里别号虚谷歙县人宋景定壬戌别省登第元时为建德路总管寻罢徜徉杭睦间睨傲自高不修边幅其自序桐江集云予自桐江休官闲居万事废忘独于读书作诗未之或辍时年已六十余矣尝选唐宋以来近体诗评论之曰瀛奎律髓于情景虚实间三致意焉】
　　明
　　王宗显【传详名宦江南通志和州人元季避乱侨居严州】
　　达兼善【遂安县志西域人元兰台御史洪武初欲复其官力辞就敎因家于遂今治东南达家井其故居也】
　　许全【万厯桐庐县志丹徒人永乐间任县尉操守不茍秩满爱严陵风景因家焉子孙业儒不絶】杨汉【桐庐县志云南人由举人正德十一年自金华改知桐庐忠诚笃厚不务时誉不妄兴作及休致以亲老家远遂寓桐入籍初至金华时过桐江误落其冠至是侨寓始知先兆云】
　　温州府
　　晋
　　郭璞【温州府志字景纯农人尝客瓯为阡郡城有白鹿衔花之瑞故城名白鹿尝谓九山象斗华葢松台郭公海坛四山为斗魁积谷巽吉仁王三山为斗杓黄土灵官二山为辅弼且云此去干年地气始旺】
　　唐
　　孟浩然【唐书本传浩然襄阳人温州府志常过东瓯访友张子容游孤屿有众山遥对酒孤屿共题诗之句又有乐成怀归及别张子容诗】
　　【谨按浩然集中又有宿天台桐柏观宿桐庐江建德江及渡浙江耶溪泛舟诸作知其久客浙中游厯殆徧不独流连永嘉山水已也】
　　崔道融【文献通考自称东瓯散人着东浮集九卷干寜乙卯永嘉山斋编成葢避地于此者温州府志道融荆南人】
　　五代
　　吴畦【瑞安县志字祯祥登进士第厯官谏议大夫以谏举兵讨河东忤上意左迁润州刺史时钱镠与董昌争郡欲刧以兵不屈夜率二弟侍父母避地安固库村遂家焉后葬其地子孙繁衍散处瓯栝惟安固为盛】
　　宋
　　徐奭【泰顺县志闽瓯宁人祥符癸丑廷试赋铸鼎象物擢第一自瓯宁入安固居睦源今为木棉村】吕夷简【宋史本传字坦夫寿州人进士及第补绛州军事推官迁尚书祠部员外郎改起居舍人知制诰再迁刑部郎中权知开封府治严办有声仁宗即位以给事中叅知政事上疏陈八事曰正朝纲塞邪径禁货赂辨佞壬絶女谒疎近习罢力役节冗费语甚切至进位司空以太尉致仕温州府志夷简常慕东南山水佳胜寓雁山有净明庵诗】
　　冯成【两浙名贤录字熙绩滑州人鲁国公守信之孙建炎间扈驾至温州遂居永嘉德政乡岳飞数奇之罗致幕中屡与兀术战防收复州县每念鲁公以必死报国高宗书嘉忠二字赐之遂以嘉忠名堂飞既寃死成遂灭迹人间以琴书自娱号湖山居士】
　　洪模【万厯温州府志丹阳人父拟知温州有治剧才模厯官骠骑上将军浙东宣慰使寓家于温建总政堂梦草堂】
　　徐定【两浙名贤录字德操泉之晋江人释褐调处州敎授娶永嘉鲍氏因家焉知邵武县通判太平州擢守潮州子玑字致中工诗世称四灵玑其一也终长泰令孙似孙仕至浙东帅叅宋末刘万奴欲屠城似孙力争获免乡人德之】
　　元
　　黄公望【辍耕录字子久自号大痴又号一峯本姓陆世居常熟后寓永嘉黄氏博学强记畵山水宗董巨自成一家所作写山水诀甚有理致人多效之卒未有得其彷佛者】
　　马德【乐清县志原名骥字万甫任县簿时方国珍乱海上德以生民为虑辄戎服戒军旅为固守计乐民咸借以安后以衰老谢事家于乐清葬丹霞山】
　　李光【万厯温州府志字彦明贵溪人至正末官乐清量田亩均事役民赖苏息光有文武才尝敎谕石门及温郡又巡莆田掾枢府所至有绩后以宼乱道梗即乐清家焉嘉靖间裔孙显官至都御史】
　　明
　　郑善夫【国寳新编字继之福州人仕至南京验封郎中发情声诗古色精言高映霞表好游名山尝寓雁荡峻陟防搜都忘内顾与衢州方豪同好】
　　文征明【名山藏初名璧以字行更字征仲长洲人父林为温州太守文章政事有名于时征明少从游林卒官温人敛数百金为赙征明固谢不受温吏士谓文氏父子皆能廉修故郤金亭以林配前守何文渊征明书畵名重一时以贡至京尚书李充嗣大学士刘忠交荐授翰林院待诏致仕归】
　　万均佐【乐清县志江西人官监察御史与乐清范霖同官相善因过访见山川秀丽遂家焉剏室于县东堡其墓在西漈山】
　　顾锡畴【江南通志字九畴昆山人万厯己未进士入翰林典福建试会政府以请托不从傅成其罪削籍归崇祯初召用厯陞至礼部尚书会父卒锡畴奔防赴闽兵乱遇害葬温州乐清县志明末避地至瓯从台州来雁荡低徊不去有咏怀畱别诗】
　　处州府
　　唐
　　李阳氷【传详名宦畿辅通志为缙云令秩满退居吏隐山】
　　宋
　　周启明【宋史本传字昭回金陵人占籍处州四举进士皆第一景德中举贤良方正科既召防东封泰山言者谓此科本因灾异求直言非太平事遂报罢归敎弟子百余人不复有仕进意仁宗即位除试助敎迁秘书郎改太常丞启明笃学藏书数千卷多手自传写而能口诵之有古律诗赋牋启杂文千六百余篇】
