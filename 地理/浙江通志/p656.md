<!-- { "loadSidebar": true } -->
　　苏友龙【宋濓苏友龙墓志字伯夔其先居眉州文定公辙之子迟知婺州因家金华遂爲金华人以才推择充府史赵郡苏天爵来叅江浙省政挽之入省蕲州红巾搆乱陷于潜昌化犯杭州省臣皆遁叅政樊执敬以死自誓友龙说樊曰明公以身死国义则得矣如一城生聚何今城中兵不下数十万公库金帛以万计与其委诸盗贼曷若募民使战战而不胜死未晩也樊不能从迎战而死友龙与掾李枢谋以苏李署号召民杀贼杀一首受钱二百五十缗民持刀争奋献馘充庭未几辨章复杭州友龙絶口不言功考满擢绍兴路萧山县尹萧山民诡名匿其田赋科徭不能均一友龙令其自实田辑爲册书凡有征发皆视书重轻之兵兴以来县粮输衢处二州民惮逺征往往皆属吏吏并縁爲姧粮不时集主运者妻孥恒坐系友龙释之而罪吏期月咸足且爲立法每乡置督运一人促民各以粮赴江濵仍验粮多寡赋钱僦舟以行民大便之会岁俭弛湘湖之禁以利民不足启常平仓以活饿者僚属沮之友龙曰发天子粟活天子民有何不可傥有谴责吾自任之民赖以生改本路总管府经歴行枢密院照磨张士诚据姑苏请爲幕官耻之不就陞行省左司都事舒穆噜宜孙分省于处以讨贼自任请友龙与刘基同事劝其礼贤下士抚流亡招羣盗从之众心翕然明兵下浙束李善长欲奏官之以年耄力辞归金华山中卒子伯衡】
　　金德润【宋濂金徳润墓碣字君泽浦江人年二十余游湖南入宪府补书吏久之擢常州路宜兴州判官州多盗德润阅盗册察其尤嚚狡者鈇左右趾役于官三年之间外户不闭改嘉兴路总管府推官属岁大水禾不登其壮者羣诣富人贷粟弗从竟囊之而奔诸聚落皆然县州生以强夺案且具德润原其情悉傅以轻典脱死者六百人民感泣拜而去以绍兴路总管府治中致仕】
　　胡长孺【传详儒林】
　　王肖翁【王袆王肖翁墓志字傅朋金华人起家衢婺二郡儒学録防定四年除海道都漕运万戸府知事海道岁漕东南百万之粟供亿京师以军兴法从事其任至重自漕帅至僚吏率以选居肖翁居幕中三年上下克协漕事讫办重纪至元二年转嘉兴録事适岁侵部使者檄行视田肖翁爲具实以闻得免荒租数万石他州郡有姧利事部使者悉以委决无不当者以松江府判官致仕】
　　申佑【王袆申佑墓志字君佐金华人天歴初用御史举署余干州儒学教授修学宫养士翕有声誉调平江路録事判官适岁大侵白大府愿以劝分爲己任谕巨室移粟他郡食饿人全活者众姧人罗甲收良家女百十人抑使爲娼因交结权贵邀纳货赂佑亷得姧状卽白发之坐甲重罪还娼女良家迁徳兴县主簿县西五里有溪控驿道其流湍悍涉者病之佑相其宜爲浮桥以铁縆绕舟上用济不通买田予守桥者俾以为缮修之资民便之名桥曰栖鸾渡曰申公刻石颂之以遗永康县尹致仕】
　　明
　　呉履【宋濂呉履传字德基兰溪人元季教授乡里名重一时朝取婺举爲南康丞南康俗悍德基以寛化之视民如子民有诉召使前与语弗加咄叱民或援丞裾相尔汝弗责也有徴调召其大姓坐庑下善言诱之听人人自説便否由是民爱丞如父而吏自不能爲姧去知长沙之安化其土豪多纠民爲兵后尽降万夫长易俊原独恃骁勇与麾下数十人遁入山谷保险自固郡邑患苦之江隂侯呉良承诏求余寇兵且集召履计事履曰易氏未有反状奈何激之使生变乎不若先以计致之果反用兵未晩也侯曰令之言然兵止不发旣而尽致其麾下惟俊原一人度兵势孤诣军门请见遂防送京师民安堵无扰擢知莱之潍州山东民愿以羊牛代秋税官从其言履与民计羊牛有死瘠患不如纳粟便独收民粟他县牛羊送陜西民驱走二千里皆破家郡以潍独完令役千人部送邻县牛履曰有牛家送牛虽劳不怨使人代之脱道中牛死谁当代偿耶力争不奉命履爲吏以爱民爲先当有追需于民不务速办稍缓期约故物价不涌民视他所费恒减十二三所至民乐其简易居二年会改潍爲县召还至京师遂谢事归】
　　郑湜【方孝孺郑湜墓表字仲持金华人洪武十四年姧人诬告其家以交通贼臣事甚危而湜兄濓先以事在京师吏逮捕急湜自诣吏请行至京濓曰吾家长当任其罪湜曰兄年耄弟当任其责二人相争入狱太祖闻而赦之拜湜爲福建布政司叅议吏民熟其家声相戒弗犯南靖县民爲乱诖误者数千百人部曲多掠其妇女爲奴湜言于诸将纵遣去兵不敢哗剧盗杀人在狱验尸无有不肯承湜夜取盗鞫讯因防置于庭匿吏案下俾听其语夜半盗顾庭空无人果私语始知其沉尸井中明日诘盗以沉尸处盗惊伏闽人神其政后以疾卒】
　　【谨按明泳化编云湜先世有纯德六世同居至湜已传十一世矣详见义行传中而其政绩表着如此考名山藏所载似畧故特从墓表采入】
　　李希明【金华先民传字濬文东阳人艾唐从许谦游潜心经史希明夙承庭训于问学多所究通洪武中举孝亷入太学舎选第一授伴读侍太宗于潜邸从容辅导甚被礼遇进江西左叅政时陈友谅余党依险纵掠朝廷将出师勦之希明奏乞先招抚不服兴师未晩从之流民争先来归卒以安业擢刑部侍郎卒】
　　朱文【万厯金华府志字恱道义乌人洪武六年举明经知星子县奏其县山髙风冷春意来迟艰于采茶上可其奏遂罢茶贡后陞贑州府同知尽心抚绥贑民祠祀之】
　　何士英【金华先民传字子文东阳人永乐初知平凉府编氓相庆以爲得慈父母会主者较郡庾亏数千石士英方自劾民争输之如数考满陞两淮盐运使先是民苦部差督盐课者所至苛扰及岁课孳生马驹赔纳不及士英一切奏罢之后致仕归】
　　诸葛伯衡【万厯金华府志兰谿人洪武初授赵州吏目州建峰庙有青蛇惑人凡入人家必有祸伯衡杀青蛇罪巫者民以不惑以荐召问治道对以圣明之世纪纲正而法度修民皆安业但亷耻之道轻耳上大悦擢陜西叅议以道途逺近定转输之法民甚便之】
　　董仁仲【分省人物考兰谿人洪武中知莆田县莅政精勤而持之以公民大恱后卒于官贫不能归塟民相与营塟于邑之西刘山】
　　傅扬善【万厯浦江县志字大有洪武丁丑诏天下郡邑选用明经练达治体者有司以善应廷试称防授汉阳知府至任逐师巫毁淫祠鞭扑不施而事治靖难时谋倡义事泄谪雷州汉阳士庶诣阙上疏借留遂命复守汉阳岁祲汉邑俱患蝗善作文移城社蝗皆飞入汉江化爲鱼虾人称异云】
　　邢旭【万厯金华府志字景阳金华人永乐进士累官河南叅议适岁旱涝修举荒政民赖以安正统初陞四川布政抚养军民恩威并着土司王永寿董敏失和治兵交攻朝廷遣帅讨之旭即身诣其寨谕以祸福皆释甲待罪请遣子入质进马谢恩寻致仕卒蜀人立碑成都三公庙祀之】
　　章聪【万厯金华府志字俊民金华人永乐甲辰进士宣徳二年拜监察御史弹劾不避权贵陞广西按察使奏徙南丹卫治于宾州奉议卫治于贵县士卒免烟瘴之患议置巡司于浔梧桞庆要害之地民免团军之扰陞右布政使卒】
　　潘璋【金华先民传字栗夫金华人由进士任工部主事监税荆南有氷蘗声陞四川提学佥事作兴士尚书周洪谟谓全蜀之士仰之若山斗爱之若父母】
　　冯杰【万厯金华府志字孟英金华人永乐中贡入太学授泸州判官佐政亷平民蛮从化正统中荐陞监察御史巡福建奏减银课巡两淮奏寛盐禁景防初广东盗起州县骚动朝论以杰歴练老成陞授按察使随方抚捕未几盗平致仕归】
　　谢忱【金华先民传字惟寿永康人永乐壬辰进士授监察御史遇事敢言出为巡按诘姧禁无所假借人称谢阁王陞四川按察司佥事岁歉民多抵法忱悯之爲求可生之途适地方多虎患示以得虎皮三者免一命人争捕之于是虎患息而民命以全卒于官归葬之日行李萧然】
　　杜瑄【万厯金华府志字李璋东阳人永乐初由乡荐入太学授兵科给事中陞广东按察司佥事治狱平允尝巡海道逻卒获贼船内四十余人俱饥困滨死议者欲弃于海瑄曰不可恐误无辜也令饮食之明日俱苏询之乃宁波追贼军艘遭风飘溺南海耳遂移文遣之陞陜西副使以疾乞归】
　　朱胜【金华先民传字仲髙汤溪人由举人授刑部主事累陞知武昌府调苏州府所至多善政苏人歌颂德政十善流传中外奉勅褒嘉超授江西左布政使卒于官】
　　赵年【万厯金华府志字有年兰谿人成化乙未进士授行人屡奉命行祀事于诸王府凡餽遗一无所受在陜西値岁大歉减廪饩爲藩臬诸臣倡以赈民饥陞工部营缮司员外监本部厰宿弊除革殆尽中贵惮之差监芜湖木税岁积羡余且万金悉归之公帑代还管理五城九门事执法严正不可犯人目之爲赵銕面转都水司郎中适中贵有希防于衢州府织造金龙绢者业已成年闻之即抗疏极言不可上允其奏自是中贵伺其阙失弗可得诬以鬻所乘马多索价値竟坐除名】
　　陆璥【万厯金华府志字温夫兰谿人由举人授万载知县后调大庾遇事坚执不爲诡随处剧繁以简静爱民礼士敦雅有古风陞福建漳州府通判去后民恒思之】
　　谢恺【万厯金华府志字舜乡义乌人由岁贡任叙州府推官操履清介讯鞫明允治戊申蜀大歉奉勅赈恤多所全活时盗贼纵横恺招徕安集之民大感恱抚按交荐于朝命方下以劳瘁卒于官】
　　章侨【万厯金华府志字处仁兰谿人正徳丁丑进士授行人擢礼科给事中劾□幸萧敬芮景贤等宜疎斥爲弭灾首务寻迁衡州知府歴广西河南按察副使未几督学山西累官山西右布政使以御敌有功晋福建左布政使夙夜勤政不避灾瘴以疾卒于官】
　　祝珝【金华府志字珍卿兰谿人嘉靖壬午举人授罗田令县界万山中民习犷悍有大猾根株盘固珝廉知具狱磔于市属羣盗起白画剽掠珝密缉为内应者十余辈移檄征诸路兵选精鋭直捣其巢百余年盘踞之寇一旦尽殱郡頼以宁他郡滞狱皆愿就罗田请平擢刑部员外郎寻乞归】
　　唐汝承【金华府志字伯宠兰谿人嘉靖壬午举人授应天府通判郡多豪贵隠漏侵匿汝承发摘如神署篆溧阳有兄弟争产互讦导以义感而相让调顺天通判霸州盗发奉防署兵道事勦抚有功擢常州同知视府篆值旱防祷嘉山雨随注又先期赈济多所全活】
　　冯亮【献征録字执夫金华人嘉靖壬辰进士令润之丹徒呉中诸郡邑素苦白粮解役会歳大侵而役不蠲亮力请于部使者以赎锾代输故邻郡流徙载道而润安堵如故擢兵科给事中寻陞河南叅政歳侵极意赈恤捐俸为郡邑倡全活无算寻擢四川按察使按贪墨吏无所假贷尤加意狱事日夕手爰书至达曙忘寝遂以此得疾再请始得归行至防州而殁防守为检其橐中装仅余羡俸数金而己】
　　卢仲佃【金华府志字汝田东阳人嘉靖丙辰进士任晋江令时苦倭患仲佃议城安海居民拒守得无恙改调福安时邑新破仲佃请兵五千倍道而进缮治城堑招抚流亡倭至逼城城中人争走逃避仲佃示曰吾与若同死守阑出者鈇左右趾民乃止相持三日夜倭引去陞比部歴兵部郎出守成都值白莲盗起愚民罹重辟者百数仲佃曲为寛宥转惠潮副使陞广东布政使复左迁备兵惠潮潮故瘴乡流民据山寨为讧兵燹相寻灾疠大作仲佃谕降诸贼积劳冒瘴卒于官】
