<!-- { "loadSidebar": true } -->
　　佛面竹　天台县志节短而方色青黒根如人面苦竹　赤城志仙居县西苦竹桥其地多植苦竹甘竹实　天台山志出天台山闲闲真人以致元帝竹沥　江邻几杂志苏才翁尝与蔡君谟鬬茶蔡茶水用惠山泉苏茶小劣改用竹沥水煎遂能取胜天台竹沥水彼人砍竹稍屈而取之盈瓮若以他水杂之则亟败
　　茶　赤城志按陆羽茶经台越下注云生赤城山者与歙同桑庄茹芝续谱云天台茶有三品紫凝为上魏岭次之小溪又次之紫凝今普门也魏岭天封也小溪国清也而宋祁答如吉茶诗有佛天雨露帝苑仙浆之语盖盛称茶美而不言其所出之处今紫凝之外临海言延峯山仙居言白马山黄岩言紫高山宁海言茶山皆号最珍而紫高茶山昔以为在日铸之上者也【赤城续志黄岩紫高山土膏泉冽中产茶甚奇又宁海盖苍山一名茶山濒大海絶顶其地产茶】
　　上云茶　嘉靖临海县志上云峯产茶味异他处宋濂有记
　　园茗　抱朴子盖竹山有仙翁茶园旧传葛植茗于此
　　防泉酒　赤城志州有防泉尝汲此水酿酒因以为名
　　灵江风月　赤城志州旧以灵江水酿酒宋嘉定中尝以灵江风月名郡醖
　　台芎　本草纲目出蜀中者谓之川芎出天台者为台芎因地而名也金光明经谓之阇莫迦
　　三黄　黄岩县志地黄有三种以水试之沈者曰地黄最佳半沈者曰人黄次之浮者曰天黄为下
　　红术　赤城志白者叶大有毛甘而少膏赤者反是贯休诗黒壤生红术指天台也杜光庭空明洞诗芝术迎风香馥馥指黄岩也
　　玉柏　本草拾遗生天台山石上似松此即玉柏之长者名山皆有之高一二尺山人取根茎用
　　白芷　赤城志近城及天台仙居多种之
　　附子　赤城志出仙居黄皮山比蜀产为下
　　干姜　名医别録出临海章安数村作之
　　香茅　天台山志玉霄峯重崖叠嶂上产【天台胜纪惟洞天宫后者佳地不逾丈道士多秘惜之】
　　商陆　黄岩县志有如人形者有神俗呼章栁草乌　赤城志出苍山
　　虎豆　玉环志叶如豆荚内有小豆入药
　　水栀　赤城志宁海东郭岩秀石岝岭石间生水栀卷柏菖蒲东西濒海多姜术
　　香艾　天台县志鳯林崖上所产艾甚香入药最佳紫葛　嘉靖浙江通志天台紫葛形芍药根苗似葡萄长丈许
　　根子　天台山志石梁北出向东者佳
　　南烛　天台山方外志太极真人青精干石饥饭以山中南烛煮汁渍米为之
　　乌药　本草别説世称天台者为胜肉色颇赤差细小耳
　　昆布　赤城志东镇山生
　　山查　玉环志红子可食子与根皆入药
　　山黄荆　玉环志子如胡椒可屑粉亦入药能消食虎掌藷　赤城志藷药一名玉延一种出临海宁海山中根圆而长名山药其下品曰水藷药又一种紫黄色曰虎掌藷以形似故名入药最良出黄岩
　　天寿根　图经本草出台州其性凉治胸臆烦热仙人饭　黄岩县志县有仙人饭俗呼山阿娘黄寮郎　图经本草生天台山冬夏常青治风天仙藤　天台山志生山岩上春生苗抽蔓作藤叶似葛叶圆而小四时不凋根有须夏月采
　　石南藤　天台山志天台石南藤四时不凋
　　清风藤　图经本草生台州天台山中其苗蔓延木上四时常青又名青藤
　　百棱藤　图经本草一名百灵藤生台州山中春生苗蔓延木上无花叶冬采皮入药【天台县志藤十二品皆出天台先是内廷常取清风藤无有识者后于临海山中得之盖天台六邑之总称也】
　　含春藤　图经本草生台州其苗延木冬夏常青千里及藤　图经本草一曰千里急生天台山中春生苗秋有花花叶皆可入药
　　祁婆藤　图经本草生天台山中蔓延木上四时有叶无花
　　百药祖　图经本草生天台山中冬夏常青土人采叶治风
　　催风使　图经本草生天台山中冬夏常青土人采叶治风
　　伏翼　太平寰宇记玉岘山钟乳穴有伏翼大如鵞【天台山方外志仙鼠即伏翼在山孔中食乳石其大如鸠鹊者仙经所谓肉芝是也】
　　石髓石脂　临海记天台县寒石山产
　　青芝　耳目记赤城山顶有青芝二根天台赋五芝含秀而晨敷谓赤芝黄芝白芝黒芝紫芝也
　　茅　玉环志土人用以织壁坚硬胜竹
　　緑苔　崇祯宁海县志苔如发而緑生海崖【赤城志生海水中出宁海古洞者佳】
　　紫草　赤城志仙居县清风乡紫岩山石上产长生草　天台县志生古树中取而空悬之曝以日经年不槁
　　观音草　天台胜迹录生山谷中人以盆盛清水沙石植之则青着泥则萎
　　潮草　太平县志叶间有荚如榆潮至则开退则合
　　鳯尾龙须　万厯仙居县志草属
　　菖蒲　天台山方外志幽溪菖蒲一寸九节十二节者最多其他溪谷皆有之
　　潮鸡　赤城志鸡有黄白乌花色大者喜鬭又有潮鸡遇潮长则鸣孟浩然天台诗所谓鸣鸡信早潮是也【玉志潮头鸡随潮食鱼白色似鸡而扁嘴】
　　天鸡　天台山方外志产桃都李白诗空中闻天鸡是也
　　竹鸡　赤城志俗传白蚁闻之即化为水山中最多黄雀　赤城志斑褐色又有黄色者八九月羣飞稻田间人取为披绵鲊或云海鱼所化八月为雀十月复入海为鱼
　　鹧鸪　天台要览天台县西北有龙湫其山常有鹧鸪鸣因名鹧鸪山
　　金雀　天台山方外志石梁方广梵呗方作先有金色雀飞翔林石
　　翠碧　赤城志毛可为饰土人呼为红翠
　　阳遂　临海异物志背青黒腹下黄白五足长短相等不知头尾所在生时体软死即干脆
　　郭公　崇祯宁海县志此鸟鸣自呼又有婆饼焦王公防磨皆自呼其名
　　鸂　临海异物志水鸟有五色食短菰説文作溪
　　捣药禽　赤城志其声丁当似之
　　泥滑滑　黄岩县志尾长色白者为雄尾短色赤者为雌春末自呼其名郡志作竹鸡者误也
　　独足鸟　临海异物志东陲有鸟文身赤口而一足惟食虫豸不害稻粱其鸣如啸声俗名独足
　　相思鸟　天台胜纪似雀而长緑背黄胸翼五色嘴距皆朱豢之者笼一放一虽逺必归此羽族中匹配之最挚者一名双双黄岩最多
　　桐花鳯　万厯仙居县志阳溪桐林诸山中有之【此即么鳯】
　　十二红　赤城志羽毛红褐碧緑相间
　　山马　万厯仙居县志苍山常有之
　　竹防　黄岩县志患竹刺入肉者啗之良愈
　　金丝猿　天台游考台山有猿而无猴尝有金丝猿隠于石梁间
　　栗鼠　天台山方外志松鼠尾小栗鼠尾大
　　黄鼠　玉环志毛可作笔皮可为帽
　　香鱼　黄岩县志香而无腥色青一名细鳞每月长一寸至十月而止
　　短鱼　赤城志项缩而短又有一种名曰鹦哥鱼烛鱼　谈荟防鱼如指长七八寸但有脊骨曝为烛极有光明
　　火鱼　嘉靖浙江通志台州火鱼形赤火
　　鹿鱼　临海异物志头上有两鹿角
　　鲮鱼　临海异物志腹背有刺如三角菱
　　子鱼　黄岩县志味美不减通应所产但不常有燕鱼　临海异物志长五寸隂雨则飞或即海燕石首鱼　玉环志此鱼冬月名报春二月名鯼八月名桂花石首四五月名黄鱼出北洋乌洋渔市凡三汛
　　枫叶鱼　赤城志形小味极珍土人重之【海物异名记此鱼枫叶入水之所化也】
　　箬叶鱼　临海异物志比目鱼南越谓之板鱼今浙人谓之鞋底鱼亦谓之箬叶鱼【临海县志鱼各一目相并而行尔雅所谓东方有比目鱼不比不行其名曰鲽是也段氏比户録谓之鳒吴都赋谓之魪上林赋谓之魼鲽犹屧也俗名鞋底鱼又名婢簁鱼临海风土记名奴屩鱼南越志名版鱼南方异物志名箬叶鱼皆因形也】
　　石斑鱼　本草纲目长者尺余斑如虎文有毒南方异物志云高鱼似鳟有雌无雄二三月与蜥蜴合于水上其胎毒人酉阳杂俎云石斑与蛇交南方有土蜂土人杀此鱼标树上引鸟食之蜂窠皆尽
　　石帆鱼　海物异名记生海中石穴
　　望潮鱼　述异记出台州临海县
　　龙头鱼　黄岩县志一名骨柔无鳞身如膏髓铜哾鱼　临海县志鱵鱼一名铜哾鱼喙有一针地青鱼　临海异物志尾有刺甚长逢物则拨之色白者曰地白又名邵阳鱼
　　撮千鱼　嘉靖浙江通志生溪涧中其小如针撮之可得千焉故名
　　梅童鱼　黄岩县志石首鱼而小
　　谢豹鱼　赤城志杜宇鸣时有之
　　秀才鱼　赤城志柿核一名秀才鱼
　　金银鲫　赤城志九顷塘有金银鲫鱼味絶美然有鱼艇则覆焉
　　飞鱼　临海记越王望海馆下有湖多金鹅飞鱼金鳗　崇祯宁海县志青雷潭中乞雨者每得金鳗于此
　　獭鳗　崇祯宁海县志鳗有一种形似篛曰獭鳗鱼鳔　崇祯宁海县志元时邑贡鱼鳔巨鱼腹中取之
　　松门鲞　嘉靖浙江通志踺跳所在海中其鲞特鲜美【台州府志太平有松门岛在海中屿上生松通小洋产鱼曝之为鲞极为佳品玉环志此名黄花鱼一名春来亦名鲛鱼又名金鳞春月生子声如羣蛙渔人听声收网听法以竹筒测之知其头向上即用网如疋布两头收合无不就擒若头向下即皆从水底逸去四时皆有春夏用网秋冬用钓以松门伏鲞为佳验鲞之法伏鲞两翅相交过头出伏则不过头至秋冬则散开而不相交矣】
　　蟹　吕亢临海蟹图蟹凡十二种一曰蝤蛑两螯大而有细毛如苔八足亦有微毛二曰拨棹子状如蝤蛑螯足无毛后两小足薄而微濶三曰拥剑色黄其一螯偏长有光四曰彭螖尔雅注小蟹也吴人呼为彭越五曰竭朴大于彭螖殻黒斑有文章螯正赤常以大螯障日小螯取食六曰沙狗壤沙为穴见人则走七曰望潮殻白居则背坎外向潮来举螯如望不失常期八曰倚望东西顾睨行不四五又望入穴乃止九曰石防大于常蟹通赤状若鹅卵十曰□江足极小坚如石不可食十一曰芦虎正赤不可食十二曰彭蜞大于彭螖小于常蟹
　　车螯　本草纲目殻色紫璀粲如玉斑如花海人以火炙之则殻开取肉食之殻可饰器物灰可闉塞墙壁又可为粉饰面俗呼蛤粉亦或生珠其为用多矣其似车螯而角不正者曰移角似车螯而殻薄者曰姑劳似车螯而小者曰羊蹄
　　螺　张存游国清寺记天台之胜其双涧名螺溪有水一极深即智者大师放螺处今约有巨砺大或时出石上作吼声则风雨辄作
　　对虾　崇祯宁海县志虾种大者曰对虾味至美潮蛤　赤城志每一潮生一晕姚寛夫天台诗春潮生蛤晕是也
　　石　玉环志形如脚土人直以脚呼之海中山岩上附石攅生如花丛半截带殻微青肉红色软毛南越志云得春雨则生花
　　滚塘　玉环志身圆有齿好入蝤蛑穴中俟其退殻而食之故又名蝤蛑虎
　　海马　玉环志形如马出水即死从小虾中拣出之可入药
　　人鬼眼　玉环志殻硬如铁绿色肉如蛤蜊
　　千人擘　海物异名记聚刺犷殻擘之不能入穿山甲　黄岩县志一名鲮鲤似鲤而四足能陆能水
　　蜂　赤城志州有蜜岩多蜂【名医别録石蜜即崖蜜也在高山岩石间作之其蜂黒色似防其木蜜悬树枝作之色青白在人家及树空作者亦白而浓厚味美今出东阳临海诸处者多木蜜出于潜懐安诸县者多崖蜜亦有树木及人家养者诸蜜例多添杂及煎煮不可入药必须亲自看取方无杂耳凡蜂作蜜皆须人小便以酿诸花乃得和熟状似作饴须蘗也】
　　绢　赤城志出仙居黄岩者佳
