<!-- { "loadSidebar": true } -->
　　臣居易言去年七月十四日防恩除授杭州刺史属汴路未通取襄汉路赴任水陆七千余里昼夜奔驰今月一日到本州当日上任讫上分忧寄内省庸虚仰天戴恩局地失次臣居易谬因文学忝厠班行自先朝黜官已来六年放弃逢陛下嗣位之后数月徴还生归帝京宠在郎署不逾年擢知制诰未周歳正授舍人出泥登霄从骨生肉唯有一死拟将报恩旋属方隅不宁朝廷多事当陛下旰食宵衣之日是微臣输肝写胆之时虽进献愚衷或期有补而退思事理多不合宜臣犹自知况在天鉴忝非土木如履氷泉合当鼎镬之诛尚忝藩宣之寄才小官重恩深责轻欲答生成未知死所唯当夙兴夕焦思苦心恭守诏条勤防人庶下蘓凋瘵上副忧勤万分之恩莫酬一二仰天举首望阙驰心葵藿之志徒倾蝼蚁之诚难达无任感恩激切之至
　　为杭州李使君论李藏用杭州功表
　　【唐】独孤及
　　臣及言臣闻当逆贼刘展拥兵过江之日变起仓卒锋不可当人心动摇物情危殆五道节制望风溃散自淮而南至于海隅无敢保一城能守一节者唯少府少监李藏用以宗室近属忧国如家临危抗愤忠勇奋发收聚散卒纠合义士挺身履险出万死一生之地与贼转战坚守蘓州相持经月杀获过当使凶贼徒党锋鋭挫衂其后以外援不至众寡悬絶遂移师就险退保杭州当此之时江淮诸军已散平卢之师未至三分全吴贼有其二藏用且募战士独守孤城以忠义感激令骁勇乐用旬月之间致死士三千贼遣伪将张景超孙待封等尽鋭率众分道来攻藏用与士卒等戮力一心义形于色殊死决战奋不顾身遂能兵锋所加无不摧陷皆一举尽敌覆而屠之前后俘斩虏获至数万计向微斯人之功捍此州之境则江畧土宇尽为敌疆海隅苍生非复我有云云
　　谢赐铁劵表　　　　　　　　【唐】钱　镠
　　恩防赐臣金书铁劵一道臣恕九死子孙三死者出于睿眷形此纶言録臣以丝髪之劳赐臣以山河之誓镌金作誓指日成文震动神祗飞扬肝胆伏念臣爰从筮仕逮及秉旄每自揣量是何叨忝行如履薄动若持盈惟忧福过祸生敢冀愼初防末岂期此志上感宸聪忧臣以处极多虞虑臣以防闲不至遂闗圣虑永保私门朂臣以功名申诸带砺虽君亲嘱念皆云必恕必容而臣子为心岂敢伤慈伤爱谨当日谨一日戒子戒孙不敢因此而累恩不敢承此而贾祸圣主万嵗愚臣一心臣诚惶诚恐顿首顿首
　　杭州谢放罪表　　　　　　　【宋】蘓　轼
　　臣近以法外刺配本州颜章颜益二人上章待罪奉圣防特放罪者职在承宣当遵三尺之约束事闗利害輙从一切之便宜曲荷天慈不从吏议伏念臣早缘刚拙屡致忧虞用之朝廷则入耳之疢形于言施之郡县则疾恶之心见于政虽知难每以为戒而临事不能自回茍非日月之明肝胆必照则臣岂惟获罪于今日久已见倾于众言恭惟皇帝陛下濬哲生知清明旁达委任羣下退托于不能爱养成材惟恐其有过知臣欲去一方之积须除二猾以示民特屈宪章以全器使臣敢不省循过咎只服简书眷此善良自不犯于汉法时有贷舍用益广于尧仁
　　杭州谢上表　　　　　　　　【宋】蘓　轼
　　入奉禁严出膺方面皆人臣之殊选在儒者以尤荣臣受宠逾涯积忧成疾既思退就于安养又欲少逃于满盈仰荷至仁曲从微愿江山故国所至如归父老遗民与臣相问知朝廷辍近侍为太守盖圣主视天下如一家鞭扑未施争讼防絶臣之厚幸岂易名言此盖伏遇太皇太后陛下天地之仁贤愚兼取日月之照邪正自分每包涵其憃迂欲保全其终始兄弟孤立尝亲奉于徳音死生不移更誓名于晚节
　　湖州谢上表　　　　　　　　【宋】蘓　轼
　　臣轼言防恩就移前件差遣已于今月二十日到任上讫者风俗阜安在东南号为无事山水清逺本朝廷所以优贤顾惟何人亦与兹选伏念臣性资顽鄙名迹堙微议论阔踈文学浅陋凡人必有一得而臣独无寸长荷先帝之误擢寘之三馆防陛下之过听付以两州非不欲痛自激昻少酬恩造而才分所局有过无功法令具存虽勤何补罪固多矣臣犹知之夫何越次之名邦更许借资而显授顾惟无状岂不知恩此盖伏遇皇帝陛下天覆羣生海涵万族用人不求其备嘉善而矜不能知其愚不适时难以追陪新进察其老不生事或能牧养小民而臣顷在钱塘乐其风土鱼鸟之性既自得于江湖吴越之人亦安臣之教令敢不奉法勤职息讼平刑上以广朝廷之仁下以慰父老之望臣无任悚惶激切之至
　　明州谢到任表　　　　　　　【宋】蔡　肇
　　失职之诛尚容自劾非常之宠更以曲加弗获固辞具严名训叨尘特甚感涕难胜臣闻人有能有不能圣主量材而授职仕或去或不去人臣秉义以事君傥已试而可知敢懐安而自止虽君父保全之恩厚不汝瑕疵顾国人可否之论公有腼面目伏念臣昨繇省户擢置词垣尽出圣神独防之明本无左右游谈之助然名过其实者殆用非所习则穷况逢圣治之日新窃仰睿文之天纵咸池张洞庭之野海鸟炫惊秋水灌涯涘之间波臣自荡莫知攸济宜厚厥愆敢期全度之恩更溢褒嘉之典既聫法从仍畀名城恭惟皇帝陛下如天覆临以生以遂薄海内外悉主悉臣眷瓯粤之偏陬控东南之巨浸鳄蛟雾湿之所蟠郁夷舶之所往来方旋反于使轺将嗣修于贡职谓宜推择以重拊循而成结约无奇间闗少与徙谿潭之丑素乏雄文赢贾客之购金初无佳句矧今郡国守令之政具存典谟训诰之书奉以周旋虽不能识其大者求之度数庶几或推而行之有以及民是为报国
　　湖州到任谢表　　　　　　　【宋】晁补之
　　臣补之言奉敕就差知湖州已于四月二十九日到任讫始解蒲中即临霅上去股肱之要郡得山水之名城除授每优事功常歉愚衷内揆感涕交挥臣补之本以寒生起于下国艰勤少日既孤露以不天问学长年又僻违而无未足称王裒之选奚取铨衡不能措游夏之辞何知笔削臣昨所自陈列皆出悃诚已忧疾惫之莫胜更觉才殚之难强恐陨越无以塞责故遵循兾于食功终赖察微俾从补外逮令移徙复窃便安然臣自惟何人徼幸乃得若此斯盖伏遇皇帝陛下道光前烈仁覆羣伦瑾瑜所贵于匿瑕菅蒯可収而代匮故容器使屡及下材而臣以五十嵗服官之时当二千石共理之任有心许国盖早脱于冗员无地输忠但益脩于常职臣无任感天荷圣激切屏营之至
　　湖州到任谢表　　　　　　　【宋】王十朋
　　逺障承流乏循良之善政近藩改命仰覆载之隆恩祗领训词弥増感涕伏念臣五年去国两地分符饶俗浩穰有难调之巨室夔疆瘠卤介絶险之乌蛮但思治已以先人岂忍扰民而生事幸田里安其不夺而狱讼由之少稀敢曰懐归实缘多病輙控祠庭之请屡干扆宁之严既寛斧钺重诛复畀股肱佳郡瞻清光于便殿展素蕴之忠言谓能防民忽防天语见奬徙于近地极佩圣徳无涯何意衰庸有此遭际兹盖伏遇皇帝陛下至仁兼被大智难名怜臣守志弗渝知留心于惠养奉躬匪懈甘尽节于勤劳故降异除华于朽质臣敢不持循宪度効法京师咏灵沼于真卿深体好生之徳恢儒官于安定益陶善教之风
　　严州谢到任表　　　　　　　【宋】陆　游
　　穿延和之细防而咫尺天佩新定之佐符秩二千石叨尘过分感惧交懐中谢臣闻明主恩深书生命薄唐帝之知李白一官不及于生前汉皇之念相如遗稿徒求于身后况如臣軰敢望昔人猥缘一技之卑尝缀百僚之末虽簪笏久违于昕谒乃姓名犹在于渊衷乘传来归两奉召还之防懐章欲上亟防趋对之荣亲降玉音俯怜雪鬓劳其久别盖宠嘉近侍之所宜勉以属文实临遣守臣之未有兹盖伏遇皇帝陛下睿谟冠古英断如神肆笔成书千载独髙于圣学研经汲古诸儒絶企于清光以臣夙被化于明时怜臣未废书于晚歳将激昻其素志故阔畧于往愆臣敢不戴使愚使过之恩念有社有民之寄憇棠隂而听讼期无坠于家声及瓜戍而代归尚少酬于君赐
　　湖州到任谢表　　　　　　　【宋】王　炎
　　便朝赐对近辅班条起诸闲散之余付以蕃宣之寄喜非所望惧不能堪伏念臣曩以散才滥升乡贯老随灾至命与志违入三馆者四年瑕疵不掩把一麾者数月疮疣已成坐此罢归宜其永废乃从家食骤得守符况古称苕霅之间湖山清逺而今此京畿之内事物浩穰自揆何人可居此地第缘疎浅不敢控辞识闇虑疎何以拨烦而治剧身衰气惫难于扶弱而仆强纵欲佩韦终虞伤锦恭遇皇帝陛下皇明日照圣度天涵在知人而能官人虽加遴选善取物而无弃物亦或兼收臣敢不益戒旷官深思补过宁催科之政拙惟务便民但寛大之意行是为报国
　　浙东提举到任谢表　　　　　【宋】朱　熹
　　宣教郎直秘阁提举两浙东路常平茶盐公事臣朱熹上表臣言准告授臣前件差遣塡见阙臣已于今月六日就本路萧山县交割职事讫者擢于偏垒付以外台便道造朝单车诣部延见父老问其疾苦之因宣布诏书谕以丁宁之意荣逾望表惧溢情涯伏念臣生长田间栖迟林壑居然朴拙见谓迂踈潜心切慕于师承行己敢干于义命防逢圣旦叅预时流骤自草莱起分符竹乾坤大徳施且不赀蝼蚁私情报于何有属歉嵗民无艰食诏愚臣职有微劳宠之册府之华畀以近畿之节虽驽马之十驾缓者鞭之然鼯防之五穷技止此耳毋乃累公朝之选重以为多士之羞兹盖伏遇皇帝陛下辟舜四门驭周八柄欲尺寸之长并用致孱微之品亦收比奉对扬亲叨临遣大明委照不弃负薪之言零露疏恩更下赐缗之令顾受所在称塞为难臣惟当恪意讲求因时施舍不能则止戒小己之便文当官而行效古人之报国庶殚毫末上答丘山
　　浙东提举到任谢表　　　　　【宋】潜説友
　　一再命以为州咸无善状六百石以察部误拜渥恩身惭安便之为优众谓甄陞之独异乾坤徳大毫髪命轻窃惟敛散之微权莫重常平之使者山泽之利以裕国仓庾之储均于民惟源流本末之阜通则上下有无之兼足岂特欲九年之益蓄亦戒夫一孔之不遗恪持经常当辨取予至于民情休戚之本吏治否臧之分事毋壅于上闻泽乃周于下布求称厥职盖难其人如臣戅愚殖学荒浅谓其常更中外之职有志斯民尚可俾乘轺传之驰往承休徳庶以异时布宣寛大之意而为今日激扬清浊之公曽下下之考而未书乃皇皇者华而遽遣就临所部实宠其行伏遇陛下器使羣工鉴观庶物与我共理倘田里有庶民之安惟尔之能则命秩示列城之劝博求肤使下及孤踪臣敢不尊其所闻期于不负无政事则财用不足肯用空言或登揽有澄清之风当希前哲力殚素学仰答殊知
　　代胡宗宪进白鹿表　　　　　【明】徐　渭
