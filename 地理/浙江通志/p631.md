<!-- { "loadSidebar": true } -->
　　唐震【宋史陈元桂传震字景实会稽人登第厯浙西提刑尝忤贾似道免官咸淳十年起知饶州元兵至震发州民城守元兵使人入饶取降欵通判万道同讽震降震叱之曰我忍偷生负国耶城中少年感震言杀使者明年元兵大至震出府中金钱募能战者众惧不能遂溃震入府中玊芝堂有顷兵入执牍铺案上使震署降震掷笔于地不屈死之兄椿与家人俱死震赠文华阁待制諡忠介庙号褒忠官其二子】
　　何云【万厯绍兴府志字仕龙诸暨县人徳祐间北兵至倾赀倡义筑栅率乡人抵御不支与其子嵩并死于难】
　　呉观　陈非熊【两浙名贤録观字叔大新昌人尝为稽山书院山长元兵入浙东恭帝北辕檄报与邑人陈非熊协谋奉宋宗室赵节使图恢复集义勇千余缮城固守力战死非熊弟罴彪虎子圭侄璠坑数十辈皆被害惟子壎留新昌获免痛父死难屏居读书后至元十四年婺寇掠新昌邀击陈宣慰壎率宗人赴援闻宣慰被杀愤激决战皆殁于败兵岭可谓世济忠烈云】
　　朱光【万厯绍兴府志字吉父诸暨人元巴延下江南遣禆将上官棊招抚浙东至县光与同邑张轸等率乡民抵御光被执口占曰生为大宋臣死为大宋鬼一片忠义心明月照秋水贼怒以火然之三日始絶轸亦不屈而死光尝注西铭人多讽诵之】
　　赵孟松【宋史刘士昭传元兵驻绍兴福王与芮从子曰孟松谋举兵事泄被执至临安范文虎诘其谋逆孟松诟曰贼臣负国厚恩共危社稷我帝室之胄欲一刷宗庙之耻乃更以为逆乎文虎怒驱出斩之雷电画晦】
　　曾埙【江西通志绍兴人开庆已未为瑞州録事参军以州命行各县赈饥民值元兵至被擒主帅闻其名诱之以利不从且詈之遂死事闻赠秩官其一子】
　　余廷简【于越新编余姚人咸淳进士任溧水丞元兵至不屈死之】
　　元
　　董旭【万厯绍兴府志新昌人公健之后少负英气博通羣书与台哈布哈最友善台哈欲兴师讨方国珍台臣怨其不禀命杀之旭遂归山中已而国珍据台庆欲罗致幕下旭拒不受乃作诗曰郁郁芒砀云未辨蛟龙形荧荧祥星光未烛夹马营君子慎其微草露不可行国珍强之终不屈遂遇害】
　　顾生【徐一防顾君墓志上虞人少负竒气见义勇为及壮有设施为乡里所倚重时边境驿骚方氏据有温台鄞三郡且遣偏将侵余姚上虞二邑而行枢宻院判达实特穆尔犹为元守越城两兵相接生团结乡兵以应里有邵某者素强暴尝聚羣不逞剽掠乡里生用所团结兵殄之其人窜去为方氏向导生复与战于曹娥江上众寡不敌遂遇害】
　　胡善【辍耕録一名存道字师善诸暨人至正乙未为松江儒学苗寇至欲毁孔子庙善坐经席骂寇寇怒杀之而庙得免于灾先是善题诗于壁曰领檄来司教临危要致身及死果不诬后教官貌其像祀于先贤堂】
　　明
　　王纲【分省人物考字徳常余姚人洪武初以文学征拜兵部郎中潮民弗靖擢广东参议往督兵饷致书与家人诀携子彦达俱往谕降之还至增城为海寇曹真所得为坛坐纲上罗拜胁为谋主纲骂之遂遇害彦达请代不得且哭且骂曰并杀我其长曰父忠而子孝杀之不祥释之乃缀羊革裹纲尸以归后立庙死所彦达子与准闭门力学不求闻达有司以遗逸荐逃匿山中】
　　黄里【治绍兴府志字徳邻山阴人幼从王冕游通春秋尤工于诗洪武四年举明经授云南州同知七年边寇突入欲夺其印执弗与遂遇害弟亨闻之率众百余与战贼敌不支皆溃去亨亦伤左目几死抱里骨万里归葬忠义萃于一门】
　　董曾【万厯绍兴府志字贯道新昌人旭之弟师潘嚞通经史善古文元末不求仕进方国珍欲官之不受避居东阳山中太祖驻跸金华以礼招致曾往见授知无为州遇陈友谅寇城被执不屈死有诗集天姥山赋行世】
　　蒋文旭【诸暨县志字公旦洪武初由贡入大兴荐举拜河南道御史与方孝孺友善陈时政十二事以易储忤防赐死于邸文旭北面拜曰茍有禆于国臣敢偷生上寻悟赦至已无及矣】
　　陈性善【嘉靖浙江通志名复初以字行山阴人洪武丁丑进士授行人司副迁翰林院检讨动止安雅书法精妍上嘉悦之超拜礼部左侍郎皇太孙在东宫时已闻性善名及即位召问以治道多见信用靖难师起命监李景隆军败于白沟河与同事者被执悉纵遣之性善独朝服跃马入河以死】
　　宋味古【名山藏会稽民能诗建文亡味古夜从星月下垒牀北向拜祭已恸哭如是者月余为讐家所告遂逮捕其子某请代乃得释】
　　殷旦【万厯绍兴府志萧山人永乐初进士为监察御史敢言锦衣衞都指挥纪纲怙宠奢僭旦劾其奸恶数十事纲遂弃市自是贵幸敛戢当时有殷旦入朝百官失色之语拜交趾按察副使黎利叛安南复没于交趾悉返朝廷命史易以所亲独留旦欲用之旦不屈自经死交人义之具棺衾送其妻出界上】
　　陈士渊【闽书绍兴人永乐间巡检邑民呉十师宼德化诸县士渊与耆父叶文慎等率众捕之十师就戮余党复起势张甚力战死之】
　　谢泽【万厯会稽县志上虞人永乐戊戌进士授刑部主事累迁广西右参政佐栁侯征夷招抚全活者以万计擢通政司正统十四年銮舆北狩命提督居庸白洋等关敌势猖獗力不能支或请移军别屯泽厉声曰吾受朝廷厚恩三十年此岂愉生日耶率众当敌而死其僮由吉抱泽尸匿乱尸中始得归诏赐葬祭録用其子俨大理评事曾孙元顺正德丁丑进士官刑部侍郎】
　　龚安全【治绍兴府志字希宁其先兰谿人从父可平戍绍兴遂为郡学生永乐甲辰进士授工科给事中厯陞左通政使正统十四年扈跸北征没于王事景泰元年赠嘉议大夫通政使録其子廷辉为刑郡照磨】
　　毛吉【汤斌毛吉传字宗吉余姚人景泰甲戍进士授刑部广东司主事故事十三司分理在京刑狱而广东司当治锦衣衞卒卫卒天子亲军主阴刺百司事故虓横是时掌卫事门达尤纵恶虽大臣稍失意辄搆以重法以故卒有犯下司悉好遣之莫敢问至吉独法治不少贷卒大憾羣詈吉曰毛葛刺云吉尝遇门达西街诸官引马避去吉独于马上举鞭抗揖过达愕然顾左右曰谁也左右曰是所谓毛葛刺者也达怒百计求吉过会吉以病误朝参下衞衞卒走白达曰毛葛刺至矣抡巨杖杖之骨见几死既而复职即绳锦衣卒如故稍进至郎中迁广东按察司佥事分巡潮恵二府黜墨吏除奸宄为民患者民大悦成化元年贼寇翁源吉率官军兼程进斩获百余级贼西奔既而新会告急吉率都指挥焦用指挥阎华孙璧与战贼败走乗势追至云岫山去贼营十里而舍分兵三道期鸡鸣蓐食进击会夜晦失期贼觉走伏营后军士入空营贼拥众驰下官军大乱阎华马踬见杀众皆溃吉仗剑大呼遮之不能止从吏廖振白吉避去吉叱之且殿且战贼合力趋吉吉犹斩数人刄折遂遇害赠通议大夫广东按察使諡忠襄子科举进士厯官云南按察使】
　　韩铣【万厯上虞县志字日章成化丙子举人出守荆门州陞韶州府同知当道委征连山等砦贼势猖獗竭力行间遂遇害诏赠知府録子入监】
　　孙燧【绍兴府志字徳成余姚人治癸丑进士自刑部郎厯藩臬并以亷干着声宸濠逆谋日露朝议选才节大臣摧其机牙擢副都御史巡抚江西燧闻命叹曰是投艰于我生死以之乃遣妻子还乡止携二家僮赴任入南昌人情方汹汹诸奸党内外盘结燧宻为牵制计首城进贤又城南康城瑞州请复饶抚兵备又请敕湖东道分巡兼理兵备与饶相掎角九江当湖冲最要害请重兵备权兼摄诸州郡便控制广信横峯青山诸窑地僻人悍请设通判驻弋阳兼统六县恐濠起掠兵器假讨贼尽出之他郡宻疏白宸濠必反章七上辄为濠党邀匿不得达积忧劳数月髭发尽白会御史萧淮发濠反状朝廷遣重臣即讯濠惧将举兵会生辰宴官属明日入谢濠匿兵幕中出立露台宣言曰太后宻防诏我监国众相顾愕眙燧直前曰安得此言果有诏请出示之濠曰不必多言我往南京汝当保驾燧张目厉声曰天无二日我岂从汝反者濠怒却入殿中易戎服出幕中兵皆出露刃环立濠大呼骂曰我何负于汝汝奏我七本燧曰朝廷何负于汝汝反耶濠喝武士缚燧燧奋臂起缚者持铜锤击折燧臂一时官属咸股栗不敢出声独副使许逵争曰巡抚天子大臣汝曹安得无礼因以身翼燧遂并缚逵曳出恵民门外同遇害时日方烈忽阴霾黯惨狂风骤起数日居民无大小皆流涕走收两人尸蝇蚋无敢近者嘉靖元年赠礼部尚书諡忠烈立祠祀南昌録其子堪世袭锦衣千戸】
　　郁采【万厯绍兴府志字亮之山阴人正徳戊辰进士授刑部主事不能阿顺取容谪大名教授稍迁裕州同知流贼起河北残破州县势甚炽采身率裕人缮城以待贼至裕守欲弃城走采曰无为民望乃身先登陴矢石四下贼避城而营则又遣人潜俘其丑手刄之洒泪以激州人州人感泣人人愿效死贼稍引去采计其必复来益练兵为备以妻女托其友庄士儁诀曰脱贼再至采必死所欲以家累累君者恐重伤老母心也已而贼果至守益怖欲走采曰毋恐西南城堑河也寇难近属公东北平浅易破有采在贼攻东郛不克守开西门潜遁去贼乗之入采还救巷战被执骂不休贼裂其口辅残其体而死贼据裕三旬乃退庄率其家人于乱尸中辨其骸而敛之事闻诏赠光禄寺少卿荫一子入监】
　　沈链【徐渭沈錬传字纯甫会稽人嘉靖戊戌进士知溧阳擢锦衣衞经厯庚戌寇入古北口时集羣议于廷率媕婀不敢出一语錬厯阶抵掌慷慨论时事严氏党执格之遂抗声诋严氏父子又上疏请兵万人欲出良涿以西防陵寝不报又上疏直诋严氏十罪有诏廷杖五十削官徙保安为民是时边人苦残掠而杨顺者方握符镇宣大割汉级以寇首冒功錬飞札入辕门数顺罪顺忌之承严氏防日夜搆錬链在边募土人为城守保安饥又市粟施粥僧舍活万余人顺谓诸事非放逐臣所宜遂与御史巡宣大者路楷会疏入告链叛状严父子从中下其事竟弃市连坐死者五人又捕其长子襄械抵宣府杖系几死会给事中呉时来疏上有诏逮顺楷襄得免诏赠錬光禄少卿廕一子】
　　沈束【分省人物考字宗安会稽人嘉靖癸夘乡荐第一甲辰成进士司理徽郡拜给事中会总兵周尚文卒请防典严氏憾其素不附已报寝束抗疏言尚文忠勇素着其死也边人无不洒涕身后之典格而不议何以示劝疏入嵩大恚条防杖阙下寻系诏狱垂絶者三四庚戌寇入犯阙京师戒严诏集廷议国子司业赵贞吉抗言曰释沈束之囚以求直言録周尚文之功以励边将敌可不战而退束在狱闻变请得精兵五十往来督战以翼都城且度寇饱而归必道涿鹿出辽蓟或冲突于宣大檄诸路乗其惰归设兵夹击必大胜嵩见疏曰囚安得与朝议属加械手足赖徐阶申救得免后严氏败诏释放还在狱所着周易通解文言説内外归里着易图洪范律吕诸説诗春秋周礼诸解及潮集杂体诗稿】
　　谢志望　胡梦雷　金应旸【万厯绍兴府志志望国子生梦雷庠生并余姚人应山阴人贼自海上蔓延姚嵊志望等与知事何常明分道率乡兵御之仓卒遇贼于四明之巾岭及三界五婆岭诸所颇有斩获后竟以矢尽力竭并遇害事闻诏赠常明志望太仆寺丞梦雷应州同知】
