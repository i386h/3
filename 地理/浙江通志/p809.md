<!-- { "loadSidebar": true } -->
　　鹤衣道人【十国春秋不知何郡县人亦无姓名日醉卧处州鳯凰山下忽为里妇所诟辱道人噀衣为鹤跨之而去竟莫知其何术后人建祠祀之即今报恩光孝宫是也】
　　马氏二女【两浙名贤外录庆元人姊妹及筓父母将嫁之不肯问其故曰红顔易老吾欲以金丹驻之耳遂结庐于百丈山头每夜輙登山石上焚香求度世忽感眞人密授口诀姊妹按法修炼丹成俱白日乗鸾飞去至今山巅有剪刀镜台遗迹】
　　宋
　　梵公【名胜志庆元人为邑皂邑令刑峻梵用葱头贮血匿杖中行杖见血刑者多因得活一日令见梵行不履地询知其隂徳大异之遂去修炼山中功成以石臼千觔为冠登山冈羽化】
　　黄十公【括苍彚纪庆元下管人樵于仙桃山见二叟对奕得余桃啖之观奕未竟归已三载遂居百花岩二十年后坐化】
　　卢仲璠【虞集紫虚观记仲璠徧游名山归终兹观秩秩有条理乾道丙戍之嵗年八十一乃召其徒告之曰数至九九而极矣吾将返于数之所不及也挥手谢众即坐化去】
　　章思亷【虞集紫虚观记名居简以字行父景阳故儒家旁通方外之学思亷师王清烈于观中授灵宝经每日望太阳吐纳遂不语不食久之暑不挥汗寒不袭衣或坐立凝然不动者通夕行步如奔马而尘不惊人各从其东西行皆若与思亷面语及合而即之则一思亷耳观主尝书火字儆众取笔改火为水未几山水大至而水所过处土去石存岩穴若厦屋思亷常游戏焉有进士从思亷问应举当得否思防不对而与议论輙及经义及试得题思亷所与语者用其说中髙等故儒家亦信之郡守钱竽有从父因竽求见思亷望见遽呼曰大资后果官至资政殿大学士其劾治鬼物已疾苦尤效自达官贵人至里巷莫不神明之殁之日肌骨柔润云】
　　徐泰定【刘基紫虚观记泰定尝遇一道人口吹双笛授以丹诀仍赠笔一枝令作水墨山水随意为之遂如素习后十年欲与远游泰定辞乃畱诗别去鐡笛双吹破晓烟相逢又是十年前曾将物外无穷意总付毫端不尽传白髪数茎君老矣青云一片我飘然世间究竟只如此何似同归洞府天泰定年八十余端坐而化】
　　叶文诗【两浙名贤外录丽水人嗜酒善诗畵山水人物闭户輙累月不出出则羣儿环之或与之钱与之衣则悉与路人宝祐甲寅十二月严寒浴于观池掷其衣独臂二草履作偈端坐而逝】
　　范子珉【续文献通考处州道士嗜酒落魄谈人意外事多竒中善畵牛往访郡守钱竽曰负公畵四轴故来相偿畵成即逝将敛得片纸于席间书曰庚申日天帝诏范子珉】
　　清辨【括苍彚纪宣平人宋干徳间得道于乌岩寺每骑虎下山创净妙寺工毕其虎悮为乡人所杀后知为禅师虎自悔舍田十余亩入寺偿之至今寺有偿虎田】
　　痴海【括苍彚纪龙泉人崇因寺僧性多騃故号为痴海耳无垂珠唇不盖齿其师曰汝貌陋福薄宜自勉痴海感其言日至东廊观音堂焚香百拜每一拜以手禠落其唇并耳三年不怠不觉上唇下垂两耳及肩忽梦所拜观音垂手摩其顶曰赐汝聪明福相寤觉心境廓然遂通诸部经典后着金山水陆仪文盛行于世永嘉江心寺碑其手笔也】
　　昙法师【括苍彚纪瑞安人居青田之慈仁院出入禅机尤善吟咏每一月或半月不火食人异之秦少游谪处州时与昙相与最笃后去留别诗曰缘尽山城且北归此生相见定难期宝池异日莲花上却说如今结社时】
　　从諌【五灯防元天竺慈辨讲师处之松阳人具大知见声播讲席于止观深有所契尝以道力叩大通通一日作书寄之师发缄覩黑白二圆相乃悟答偈曰黑相白相担枷过状了不了兮无风起浪若问究竟事如何洞庭山在太湖上】
　　了翁【缙云县志箬川人生而异香馥郁左手文有陈字长为慈相寺僧后住临安陈寺行髙洁人有疾者以水潠地泉即时涌出人饮即愈徽宗赐袈裟锡此号】
　　立禅师【指月录处州人住法海寺徽宗草本寺作神霄宫师陞座谓众曰都縁未彻所以说是说非盖为不眞便乃分彼分此我身尚且不有身外乌足道哉今更僧寺作神霄佛头添个冠儿有何不可山僧不免横担拄杖髙挂鉢嚢向无缝塔中安身立命于无根树下啸月吟风然虽如此且道山僧转身一句作麽生道掷下拂子竟尔趋寂郡守具奏诏仍改寺额曰眞身】
　　崇岳【陆游岳禅师塔铭龙泉松源吴氏年二十三弃家受五戒于天明寺首造灵石妙禅师继见大慧杲禅师于径山大慧称蒋山应庵华公为人径防师闻之不待旦而行既至朝夕咨请应庵大喜以为法器隆兴二年浮海入闽见乾元木庵永禅师逾年见密庵于衢之西山随问即答密庵微笑曰黄杨禅尔宻庵移住蒋山华藏径山皆从之又迁灵隐遂命师为堂中第一座旋出世于平江澄照为密庵嗣庆元丁巳适灵隐虚席被防居六年道盛行法席为一时冠退居东庵属微疾跏趺而寂塔于北髙峯之原】
　　元
　　赵嗣祺【仙都志字虚一龙泉人幼学道玉虚既壮遍游名山再参南谷杜眞人观光上国钦受宣命赐印视五品后住湖州计筹山升元观平江白鹤观锡号元明通道虚一先生教门眞士至元庚辰冬解化于白鹤藏剑履于计筹】
　　刘德劭【括苍彚纪字云心丽水人学道于妙成观善鼓琴赋诗精意元修郡有疾病水旱必祷之谢遗俱惠贫者平居无身外赀眉间有七黒子若北斗状至正庚寅年八十八沐浴坐于正室索笔书偈奄然而逝】
　　以假【括苍彚纪号空中栖禅于白云山四方之侣闻风来赴屦满户外至元丙子夏一日援笔书偈曰地火水风仙佛记掘地深埋第一义一免檀那防片柴二免人言无舍利跏趺而化】
　　本觉【两浙名贤外录龙泉人博学能诗文士大夫多与唱酬尝纂辑名僧诸书成编年由释迦至达摩迄宋凡三教通于佛者靡不载题曰释氏通鉴】
　　明
　　潘自然【崇祯处州府志明初人为松阳逍遥观道士居云岩名胜志自然能召风雷神将每夜辄有神灯悬其门有老人为之服役偶一日自然外出有求符者情辞廹切而治防老人遽呼神将承命往治自然归责此老人忽见泥塑滕申君诣前曰彼五世法官偶有过上帝谪之为君治庖君仅三世不得责彼语毕仍退复位】
　　梁贞【苏伯衡梁道士传字松间丽水人八嵗防父母十二投紫阳观为道士六年不见道入元妙观事希元迄传其道集贤大学士荐于朝得处州路元妙观住持提郡尝天旱长吏祷且两月终不雨诣贞请祷当午日炎炎俄隂云四合雷电风雨大作三日乃止咸以为贞所致贞曰我岂能致雨雨适与醮会耳贞既出家惟一兄五十不娶贞涕泣劝其兄兄乃肯娶贞罄槖中金为兄娶妇连得二子】
　　智度【稽古续集号白云丽水人族姓吴年十五投禅智寺空中假公薙染受具深习禅定达旦不寐者三载于白云山筑旧福林院以居阅楞严圆觉二经与毒种昙光成山钦公互相防励洪武二年诏天下名僧师豫焉还居虎跑复趋华顶是年二月微疾囬至福林沐浴易衣书偈而逝】
　　道涓【括苍彚纪正统间为龙泉县僧防驻锡鳌峯崇因禅寺景泰庚午正月辞别乡里囬山告众端坐雷音堂遗偈云观世间八十一一即是三三即是一团圞烁破去来踪白日虚空轰霹雳偈毕而逝鼻出双筯光莹如玉时年八十一】










　　浙江通志卷二百一
<史部,地理类,都会郡县之属,浙江通志>
　　钦定四库全书
　　浙江通志卷二百二
　　列女【一】
　　礼记内则首曰后王降德于兆民则室家之范闗乎风敎审矣
　　圣朝明章妇顺凡贞淑不贰操者虽极之掘门穷巷日月逾逺莫不搜幽夜之逸光登之坊表而风声所树至于心松筠竹简不絶书盖其盛也为列而次之而载于前史防于旧乗者亦备录焉志列女杭州府
　　三国吴
　　钱塘县
　　孙坚妻吴氏【三国吴志本传吴主权母也本吴人徙钱塘早失父母与弟景居坚闻其才貌欲娶之吴氏亲族嫌坚轻狡将拒焉坚甚慙恨夫人谓亲戚曰何爱一女以取祸乎如有不遇命也遂许为婚生四男一女及权少年綂业夫人助治军国甚有补益建安七年临薨引见张昭等属以后事合髙陵三国志注策功曹魏腾以迕意见谴将杀之士大夫忧恐计无所出夫人乃倚大井而谓防曰汝新造江南其事未集方当优贤礼士舍过录功魏功曹在公尽规汝今日杀之则明日人皆叛汝吾不忍见祸之及当先投此井中耳防大惊释腾夫人智畧类皆如此】
　　唐
　　冯孝女【咸淳临安志穆宗时人少孤无兄弟母子相依及长不嫁以养母母病笃思肉食刲股为糜以进后母死号恸呕血既结草庐墓下日焚香蔬食刺臂血书佛经舍宅为寺以荐母长庆三年诏赐束帛仍赐寺额曰报恩今钱塘县有孝女南北两乡】
　　唐丑娘【梦梁录居孝女南乡年十三母病刲腹取肝和粥以进母病愈丑娘以创入风而死谨按丑娘未详何代人因与冯孝女居相近故连及之】
　　元
　　辉和尔氏三女【元史本传家钱塘诸兄逺仕不归母思之疾三女欲慰母意乃共断髪誓天终身不嫁以养母同力侍防四十余年母竟以寿终事上并赐旌异】
　　杨居寛妻马氏【元明善节妇马氏传参知政事杨居寛继室钱塘民家女也至元十四年僧格诬居寛等死没入其孥以氏赐卫士氏托狂疾呌呼遗粪溺不可近竟免侵廹杨氏隂赎之归遂削发庐墓誓死不嫁后僧格败事得昭雪而氏以无子乞归钱塘养其独亲杨氏许之日纺绩给食凡十有余年大徳七年十月乳生疡或曰当迎医不尔且危氏曰吾杨氏寡妇也宁死此疾不可令男子见竟死年四十余】
　　陈孝女【癸卒杂识父业儒居胭脂岭下乙亥兵火挈家永嘉山中为盗所掠仅留一女十岁之丐食以归故居荡不复存闻殊胜寺设粥女就食僧怜之留供榜疏职时孙元帅下李知事者东平人也欲延一士为友僧以陈荐一见投合馆谷加厚女亦得其室之抚诲时届仲春女谓其父云吾母墓在故居久不拜埽矣今值禁烟当一往祭奠父即备牲醴与俱至墓所拜奠罢女悲甚哽咽父勉之还则泣告曰比闻李氏将北归吾父子必将从之父老子幼南北万里何日得再至吾母墓下所以痛心遂擗踊呼号声振林木久而仆地视之死矣因殓而祔于母塜之傍】
　　曹处女【诗话类编名雪字玉英年十三善鼓琴十五工词翰母没竭力以其母年五十不嫁自誓云死作处女塜至正间钱塘丧乱处女闭户不食数日饿死杨亷夫吊之诗】
　　都纳【辍耕录杭城东辉和尔氏女奴也年十九勤敏谨愿主卒某郡官所都纳奉主妇日谨主妇亦委以腹心至正壬辰秋寇陷杭刼官民府库至辉和氏家不得物乃反接主妇柱下拔刀砺颈上诸侍婢皆散走都纳独以身覆主妇请代死且告曰将军利吾财岂利杀人哉家之货宝皆我所藏主母固弗知若免主母我当悉与将军寇允解主母缚乃探金币帛等散置堂上寇取之竟又欲犯都纳身都纳持刀欲自屠曰我主二千石我誓不奴他姓况汝贼乎寇惊异舍而去都纳泣拜主妇曰弃主货全主命权也妾受命主钥今失货而全身非义也请从此死遂自杀】
