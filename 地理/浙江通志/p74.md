<!-- { "loadSidebar": true } -->
　　福民山　名胜志在县东南四十里髙数百丈林木蓊郁山顶有庙层楼叠阁逺挹数百里又十里为香炉山状若匡阜卓然云表旁列众峰环列竞秀
　　青峰山　汤溪县志在县南十里白石岩山相连髙五百丈周五十余里每天隂雾罩则穴中气腾人多怯行
　　九峰山　名胜志在县南十里髙数百丈峰峦秀防岩洞玲珑唐徐安贞肄业于此石榻犹存万厯汤溪县志一名风子山先贤龙邱苌仙人鄷去奢俱家于山下【赵抃九峯山诗龙邱石室人难继安正书堂世莫登欲识松萝最髙处九峯排列一层层】
　　时和山　旧浙江通志在县南二十里嘉靖浙江通志又五里曰净塘山又五里曰灵泉山曰下甘泉山又南二十里曰眺逺山曰上方山曰金鱼山一名鱼潭山又十里曰黄甲山曰回龙山又南十里曰章甫山
　　仙舟山　万厯汤溪县志在县南三十里其山四面如一
　　天竺山　嘉靖浙江通志在县西南二十五里又五里曰防云山
　　青云山　嘉靖浙江通志一名玉叶山县西七里又西一里曰古城山迤南二里曰塔山
　　五龙山　嘉靖浙江通志在县北三里又北二里曰擂鼓山野老相传古劝农时擂鼓督耕之地也
　　梅家山　汤溪县志在县北五里因梅科兄弟家焉故名
　　紫芝山　汤溪县志在县北五里有牧云庵
　　一峰　汤溪县志在县南十里形如覆盂髙不数丈竒松茂竹可供游玩
　　市聚岭　金华府志在县东南七十里商旅防于此必众而后行以达于遂昌县界
　　兰源　万厯汤溪县志在县西南十里其地出玊兰无叶而香每嵗清明时一发
　　苦竹源　万厯金华府志在县西南二十里
　　瀫江　名胜志在县北二十里上接盈川下通兰溪其水萦洄如瀫纹故名【金寔瀫江诗鲛人宵织灵虚宫双垂练带光涵空王梭飞残半钩月千尺平铺白如雪轻烟纬雾回暖纹东风翦防春无痕逺山飞岚蘸新緑潜蛟吹涛钿花簇越罗蜀锦不胜裁夜夜兰江展银轴秦松龄瀫溪诗细浪真如瀫清川旧得名斜阳过水碓杂树间春耕草緑偃王庙云隂姑蔑城前途滩正急浊酒暂时倾】
　　大湖　万歴汤溪县志在县北十里计一百八十亩与小湖相接小湖计四十六亩余
　　白砂溪　嘉靖浙江通志在县东南三十里自遂昌界北流至金华入于永康溪出白石
　　永湖　汤溪县志在县北二十里寛八百余亩其中张氏村落在焉湖环绕于旁仅西面有路可通所产菱藕鸡头之属及所蓄鱼尾嵗以数千计居民利之
　　琳湖　汤溪县志在县北十五里水色苍莹如玊环绕数里
　　白龙溪　汤溪县志在邑东自宣平遂昌二县之水防于石阬湍悍澎湃折而北注荡为巨浸婺衢间一要津也





　　浙江通志卷十七
<史部,地理类,都会郡县之属,浙江通志>
　　钦定四库全书
　　浙江通志卷十八
　　山川十
　　衢州府【西安县附郭】
　　龟峰山　治衢州府志府治在其背西北则缀峥嵘山
　　峥嵘山　治衢州府志今通广门内小山郑氏谱云孙吴遣将军郑平以千人守峥嵘镇即此衢州府志王象之曰昔有柴宏者屯兵于此后乃譌为峥嵘【孟郊峥嵘山诗疏凿顺髙下结构横烟霞坐啸郡斋对玩竒石路斜古树浮緑气髙门结朱华始见峥嵘状仰止逾可嘉】
　　开明泉　治衢州府志在东隅开明坊
　　蓬莱泉　治衢州府志在东隅乌桥南
　　长街泉　治衢州府志在南隅状元坊口
　　西安县【城外山川】
　　烂柯山　烂柯山志旧名青霞第八洞天烂柯福地又名景华洞天在县南二十里髙余千尺周回十五里其址二百歩穿空弥亘下得平处可数十歩因名石桥又名石室今石室在桥之右五里太平寰宇记一名空石山元丰九域志晋樵人王质见石桥下二童子棊质就桥下看之二童子指视质斧柯烂焉【水经注东阳记云信安县有县室坂晋时有民王质伐木至石室中见童子四人弹琴而歌质因留倚柯聼之童子以一枣核与质质含之便不复饥俄顷童子曰其归承声而去斧柯防然烂尽既归去家已数十年亲情凋落无复向时比矣陆庶烂柯山碑记烂柯仙躅图谍详矣观夫巨石横空矫如惊龙崒屼划坼际于穹崇南走羣峰北控遐陆不远人世宛如蓬瀛得非权舆之初俾宅真仙而幽賛人民脱笼槛于兹地不然者扰扰尘迹潇洒灵踪髙歩遐瞩相瞬而致则樵夫之遇二仙其所以示化与何元造无眹而壶中之日月可得而窥矣庶牧于是邦迨兹五祀政惟自守民亦安止乘春多暇爰契心期防搜信宿机虑如洗頺然性复于静静复于真天地之万类吾生之忧乐将不介于胸中矣心境相传不知吾之遇灵境与灵境之遇吾与时元和元年三月十八日胡翰青霞洞天游记山麓有寺曰寳岩观曰仙集观右拾级而上飞梁横亘通趾顶背石蜷如蝃蝀其下划然可居得地如坻者东西深百余尺广半之巨木蔽空飘风泛木叶虚徐漫衍后先不絶凉满襟袖如坐碧云苍雪间求遗刻得唐宋以来陆庶钱顗徐霖游钧诸名辈往往可识惟庶碑最古刘迥游烂柯山诗灵境偶一寻洞天碧云上烂柯有遗迹羽客何由访日暮怅欲还晴烟满千嶂羊滔游烂柯山诗采薪穷防捜深路转清映安知洞天里偶坐得棋圣至今追圣迹可用陶静性谢勮游烂柯山诗宛演横半规穹崇翠防上云扄掩苍苔千古无人赏宁知后贤心登此共来往项斯游烂柯山诗歩歩出尘氛溪山别是春坛边时过鹤棋处寂无人诗古碑多缺探幽路不真翻疑归去晚清世累移晨陆游逰烂柯山诗篮舆访客过仙村千载空余弈局存曵杖不妨呼小友还家便恐见来孙林峦巉絶秋容痩楼堞参差暮气昏酒美鱼肥吾事毕一庵那得住云根鲜于枢石桥山留题诗旁通日月上星辰有路遥应接玉京仙奕未终人物换秦鞭不到海波平当时混沌知谁凿他日崆峒强自名枯树重荣事尤异欲从樵者问长生朱彛尊冬日同鹿明府钱广文游烂柯山二十韵道书诠洞天青霞居第八流传负薪翁披榛入坱圠中有两青童棋声暗相戛俄惊斧柯烂逝节等奔鹘此事知有无特书在琳札我来太末墟十月方纳秸晓出通仙门縁溪碎石滑拂林风骚骚鸣碓水防防明府政不烦广文俗能拔于焉齐唤渡次第柅车辖飞梁忽在望相视咲且呾灵境兹最竒造物亦太黠疑经百虫焚或受五丁匽连蜷虹霓偃垢腻神鬼刮倾崖穿一线断塔盘秃鬝丹枫露已凋瑶草霜未杀剜苔读遗碑汲井恣栻刷昔贤鬭茶地昧者莫之察日斜洗行厨得食鸟嘎嘎徘徊双松阴惆怅别香刹】
　　凤山　西安县志在芝溪源距县北八十里髙五里其上极平旷可治田圃
　　叶逢山　治衢州府志距城五十里上有卢杜二禅师道场
　　王贵山　治衢州府志与乌巨相近旧传贵乃质弟于此登仙
　　九龙山　西安县志在靖安乡去城二十里
　　响谷山　名胜志在县南三十二里崖之半有石穴风嘘则鸣
　　塘台山　嘉靖浙江通志在县东三十里【赵抃塘台山诗直到巢峰最上头旋磨崖石着诗留重来转觉寒松老三十六年前旧游】
　　叠石山　治衢州府志在县南四十里有岩穴名仙游洞
　　爵豆山　嘉靖浙江通志在县南七十五里
　　鸡鸣山　衢州府志在城东北十五里定阳溪流其下上有墖曰鸡鸣墖
　　乌巨山　方舆胜览在县东三十五里林木荟蔚乃信安精蓝第一山
　　鵞笼山　名胜志在县东五十里一名绣峰上有三坞一池
　　紫防山　治衢州府志在县东五十里一名迷茨山中有悬崖泉滴不休
　　矻石山　治衢州府志在县西二十里平地撑拔五峰环以溪石
　　翠防山　崇祯衢州府志在仙岩秀峰之间髙十余里
　　岩山　名胜志在城西十里四面壁立絶顶平旷略数十亩中有石井冬夏不竭
　　前雾山　旧浙江通志在临江乡去郡城三十里乌石山　治衢州府志在湖山东距县四十里巨石周匝若城之有石门中蓄水田嵗未尝旱
　　泉岭山　旧浙江通志在县东南一百里元丰九域志朱买臣云东越居保泉山一人守险万人不得上是也
　　项山　名胜志在县北四十里项羽庙在焉
　　金鸡山　治衢州府志在县北百里髙可五里上有平坡昔有樵者于山得石如鸡剖视之有金因名
　　鹿鸣山　西安县志在县西三里冈峦秀涤修竹苍松掩映禅刹为郡人游宴眺览之所
　　铜山　旧浙江通志在县西北百里宋时山出铜铅锡今出矿前徽处州人羣聚取矿其后官兵荡平今设兵防守
　　状元峰　西安县志在县北四十里其山尖峻与南峰对
　　梧桐峰　治衢州府志在县北七十里与紫防峰相望号南北髙峰或谓南北银峰盖南北银场实二峰支麓故也
　　悲思岭　隋书地理志东阳郡信安县有悲思岭余马岭　治衢州府志西距城十七里唐余将牧马处
　　铜钱岭　旧浙江通志去郡城三里而遥
　　国朝康熙十三年耿逆之变官兵列营于此与贼对河
　　而阵厯三年
　　王师云集贼始大溃夜烧营垒而遁
　　仙岩　治衢州府志在县东二十里中空可坐数十人寺在其侧
　　小灵岩治衢州府志在县东二十五里横山之右山本培塿下有荫室如岩贸石者因而深之旁有偃王祠
　　九仙岩　名胜志在县东五十里状如屏扆唐侍郎徐安贞隐此亦名侍郎岩
　　道岩　崇祯衢州府志俗名大岩县东南三十里与九仙岩相望
　　朝阳洞　治衢州府志去芝溪五里洞门才三尺其中石际水泷深不能测绍兴间邑令祷三洞取石龟创三洞龙王庙闻于朝赐额灵泽今故宇无存偶像移于龙寺
　　白墖洞　崇祯衢州府志在芝溪源去县九十里口狭内寛入时先以足第二层有龙潭深不可测日夜水滴凝成白鵞管石宛似墖形故名士人采石疗痰疾风清月白时闻仙乐声
　　井湖　西安县志距县东三十五里太平寺侧长五里余广百丈
　　彭湖　治衢州府志在县东十五里俗传有彭氏灶下忽茁两笋斸之流血已即大雨顷防为湖广数百丈袤五里余通石室水深不可测大旱不涸民常祷此西安县志今无此湖但溪中有滩絶陡人号彭湖矶
　　东溪　治衢州府志按隋志名定阳溪源出紫防山至石室下东北流合为信安溪
　　西溪　西安县志距县二里源出徽州祁门之百济岭由开化常山县流至城下又江山之水从仙霞岭过峡口红桥渡厯江山至双溪口与开化常山溪合环城西以过而柘溪乌溪石碇溪马尫溪傥溪后溪之水皆汇焉为信安溪
　　縠溪　方舆胜览出西安合江山常山之水舆地志縠溪之水交错如罗纹【互见龙游县】
　　龙游县
　　龙丘山　龙游县志在县东四十里后汉书郡国志东阳记太末龙丘山有九石特秀林表色丹白远望尽如莲花龙丘苌隐居于此因以为名其峰际复有岩穴外如窻牖中有石牀【太平寰宇记山生龙须草柽柏望之五采俗呼为新妇岩南齐书曰太末徐伯珍宅南九里有青山班固谓之九岩山】治衢州府志又名九峰山山际有石壁百余丈复有岩名三叠唐徐安贞读书其中
　　东华山　崇祯衢州府志在县东二里下有姑蔑子墓
　　岑山　衢州府志在县西南十五里山有五峰如笔格名笔架山又名婺女照台自金华望之正当其面故名
　　鸡鸣山　龙游县志在县南三里宋嘉祐末邑人吕防讲学于此有见鸡鸣丛棘中罗得白金数十镒输之官而已不染后防三子皆贵人以为祥故名
