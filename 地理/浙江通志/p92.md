<!-- { "loadSidebar": true } -->
　　霩所城【成化四明郡志郡治东南一百八十里定海县海晏三都地名霩洪武二十年信国公汤和筑城凿池辟南西北三门罗以月城其东为水门各冠以楼置吊桥复置了远楼于山城列窝舗永乐十五年都指挥谷祥加修增筑置敌楼塞水门嘉靖宁波府志霩南滙大江自南徂东为渤海西接育王山北负穿山城高一丈九尺址广一丈周四百八十八丈延袤三里有竒外东至西北凡三百七十四丈为壕南至西山一百三十二丈为堑倍壕三百七十丈】
　　象山县城池　嘉靖宁波府志象城北依象麓南丽鲸波东逈文峰西回丹峤距郡东南二百七十一里高一丈六尺址广二丈面广一丈周一千八百九丈有竒延袤五里辟为四门东曰宾旸南曰来薰西曰迎恩北曰拱极门各有楼穴水门于北门之右南门之两旁凡三门雉堞一千二百三十一敌台二十四警铺如之外自西水门至东为壕自东门而北至西南门之东为堑象自建县以来未有城嘉靖壬子夏县令毛徳京力请成城邑人周希程为之记
　　昌国衞城【成化四明郡志郡治南三百五十里地名后门洪武十二年先于昌国县开设昌国守御千户所十七年改昌国衞二十年起遣海岛居民革昌国县以本衞移置象山县三都海口东门二十七年因东门悬海水薪不便徙后门指挥武胜筑城凿池辟东西南北四门惟北无月城穴水门于西南二门之侧永乐十五年都指挥谷祥重加修浚嘉靖宁波府志成化间指挥张勇又缮葺之嘉靖三十二年倭寇入据后綂兵梁鳯加崇焉旧浙江通志城高二丈三尺址广一丈延袤七里城上有雉堞敌楼警铺外为壕二百一十六丈其西北九百一十丈依山不设】石浦所城【成化四明郡志郡治南三百七十一里地名石浦旧隶昌国衞洪武二十年因本衞移置东门将石浦原设巡检司徙于象山县遂调前后二千戸所于石浦筑城凿池辟南西北三门各冠以楼外罗月城穴二水门于西南二门之侧永乐十五年都指挥谷祥重加修浚嘉靖宁波府志嘉靖三十四年綂兵梁鳯又加完葺】
　　钱仓所城【成化四明郡志郡冶南二百六十一里地名钱仓洪武二十年千戸王普筑城凿池辟东南西北四门各冠以楼穴水门于西门之侧外罗月城永乐十四年千戸徐升增修嘉靖宁波府志嘉靖三十二年綂兵刘恩至加葺旧浙江通志高二丈六尺址广一丈三尺延袤三里外设吊桥城上有雉堞敌台警铺外为壕六百丈余二十丈阻山不设今改为寨设营房三百六十间】爵溪所城【成化四明郡志郡治二百七十一里地名爵溪洪武三十一年千戸王恭筑城凿池辟东西南三门各冠以楼外罗月城于东西二门永乐十五年千戸翟通増砌城堞嘉靖宁波府志成化间指挥张勇更葺嘉靖三十三年綂兵刘恩至重修旧浙江通志高二丈八尺址广三丈延袤三里设吊桥于南门外城上设雉堞敌楼警铺外为壕三百二十丈】
　　定海县城池　定海县志在东海洲中唐开元置翁山县无城宋熙宁六年改翁山曰昌国始筑城凿池建炎中城毁明洪武十二年增葺昌国城设立衞所指挥慕成立城五百丈未就明年指挥许友展成之十七年信国公汤和徙昌国三乡止存在城四里立二所四巡检守之而徙衞于象山县之东二十七年改隶定海衞仍故城命总师居守永乐十五年都指挥谷祥加修正綂八年戸部侍郎焦宏以城大兵少裁东北隅二里存七里三十步壕随城广城门凡四成化间指挥张勇葺之嘉靖三十三年总兵梁鳯加崇焉万厯十三年副总镇张可大增修
　　国朝康熈二十六年九月设立定海县二十八年建造城池循旧址筑之周一千二百十六丈城高二丈址广一丈五尺罗月城四雉堞一千二百八十高四尺立东西南北四门门上飞楼四窝铺三十八其南设水门一外为壕













　　浙江通志卷二十三
　　钦定四库全书
　　浙江通志卷二十四
　　城池【下】
　　绍兴府
　　绍兴府城池【山阴会稽二县附郭】　于越新编句践都越命范蠡筑城太平寰宇记隋开皇十一年越国公杨素筑宝庆会稽续志唐干宁中钱王镠重修宋皇祐中太守王逵复修并濬池嘉定十六年守汪纲加筑兼修诸门城之东曰五云水门曰都泗东南曰稽山水门曰东郭西曰迎恩西南曰常喜南曰殖利水门曰偏门北曰三江旧浙江通志元至正十三年浙江亷访佥事图们特穆尔增筑十八年枢宻副使吕珍镇越浚壕明嘉靖二年秋飓风大作楼堞半圮知府南大吉修复之三年冬修女墙并濬内外池
　　国朝顺治十五年奉檄增高并堵绍兴府志康熈六十年知府俞卿修筑七百四十九丈其门名皆仍旧惟迎恩易为西郭从俗所称以配东郭云都泗即都赐水偏即偏门常禧即常喜昌安即三江殖利俗呼南堰门常禧俗呼岸偏门都泗五云东郭稽山四门隶会稽殖利水偏常禧西郭昌安五门隶山阴【俞卿重修府城记绍兴古越州地宋高宗南渡驻驆于此因易今名郡城周环二十三里有竒陆五门曰五云古雷门也曰稽山曰常禧曰西郭古卧薪处也曰昌安水六门曰都泗曰东郭曰殖利曰水偏曰西郭曰昌安门外月城月城外八卦城始于越范蠡而开拓于隋杨素嗣后废兴不一本朝定鼎以来海隅向化太平优游民乐无事城墙倾圯大半谯楼畧有存者门不堪啓闭守土者奚辞其责哉予以康熙五十一年抵任缘山阴会稽上虞三邑海塘易石之役首尾七八年奔驰催督刻无宁晷六十年八月海塘成用集绅士耆民而告之曰城不固奈何众言非太守修不可曰费无出又奈何众鼓舞愿助予倡捐二百金山防二县各捐一百两众曰工役浩繁非二万金不可予曰无庸也官不侵渔役不中饱匠不冒破尔等但量力乐输其不足者太守自任之众皆欣悦工兴于六月不半载告成楼橹雉堞耳城壕隄以及兵役防守之所纤悉具备尽改旧观计修城七百四十九丈石料工价银共七千九百两零署山邑别驾李君天植山阴令丁君曽稽令张君我观县丞李凭吴学礼均执劳者宜附姓名】
　　雍正七年正月总督管巡抚事【臣】李衞钦奉
　　上谕檄绍兴府知府顾济美确勘兴修
　　三江巡检司城【于越新编在府城北四十里浮山北麓与三江所城对峙一门西出嘉靖年有倭寇始増治之山阴县志汤和所筑方一里二十步高二丈厚一丈八尺城楼一窝铺四女墙三百六十六】
　　白洋巡检司城【于越新编在府城西北五十里山阴境缘白洋山而城之旧浙江通志汤和所筑方一百一十丈高一丈五尺厚一丈城门一谯楼一窝铺四女墙一百七十六】黄家堰巡检司城【绍兴府志在府城东北八十里会稽上虞之界曰纂风镇为方一百四十丈高一丈三尺厚二丈五尺南北环以月城城楼一窝铺四女墙一百一十城下有池深一丈二尺广四丈五尺旧在府城东北六十里黄家堰明洪武二十年徙沥海所西为海潮所齧治间徙今所故址尚存】
　　三江所城【于越新编在府城北三十里山阴浮山之阳践山背海山阴县志明洪武二十年信国公汤和筑方三里二十步高一丈八尺厚如之水门冇四北门则堵焉城楼四敌楼三月城三引河为池可通舟楫兵马司防四窝铺二十女墙六百五十八墩台七】
　　沥海所城【于越新编在府城东北七十里会稽薛家沥绍兴府志为方三里三十步高二丈二尺厚一丈八尺城门城楼角楼敌楼月城各四池深一丈五尺广五丈五尺兵马司防四窝铺十六女墙六百十一墩台四国朝雍正八年檄署防稽县知县杨沛重修】
　　萧山县城池　绍兴府志旧经云周一里二百步高一丈八尺厚一丈一尺久废明嘉靖三十二年知县施尧臣剏建周五里高二丈五尺阔二丈二尺四门东曰达台南曰拱秀西曰连山北曰静海各设月城门各有楼曰近日拙政听潮修文雉堞二千五百八十有五铺舍二十有三下设水门三外设吊桥四因取土筑城遂以为壕各深一丈五尺广三丈长计一千五百九十一丈五尺四望台一在北干山上筑城周二十三丈三尺高一丈八尺阔一丈二尺雉堞六十有一西为门【施尧臣修城记城基约地九里有余中外俱用石板腹内则以乱石和土筑之基下俱用松桩遇有河池仍以石板叠砌俟与地平然后筑之工兴于癸丑冬十一月完于甲寅春三月萧民好义而善干故其敏事如此】
　　国朝顺治十年知县韩昌先重建东西两城楼及修葺城垣十三年总督李率泰檄各府州县改筑城上旧堞知县黄应宫奉檄计里分工旬日筑城计九百一十四垜康熈八年知县邹勷修筑十年又修雍正五年钦奉
　　上谕檄知县门钰重修
　　诸暨县城池　诸暨县志县旧有城围二里四十八步高一丈六尺唐开元中县令罗元开建东北门天宝中郭宻之建西南门吴越王钱镠遣王永修筑至明初改筑围九里三十步为门五东曰迎恩南曰迎薰北曰朝京西曰西施而水门不名后以承平日久民皆据其址为居室嘉靖中知县林富春重筑左临浣水右倚长山围四里高一丈有八尺陆门四东曰禹封玉帛南曰句乘云物西曰蠡湖烟月北曰槩浦禾桑水门三
　　国朝顺治十五年增高并堵
　　余姚县城池　于越新编始筑于吴将朱然围一里二百五十步元至正年方国珍复城之陆门五东曰通徳西曰龙泉南曰齐政北曰武胜后永清水门二【高明修城记余姚为鄞郡外屏至正十九年九月始筑城十月毕功凡以里计者九以大计者一千四百六十为址二丈其上之广杀其址二尺四面之门有五其南北又各立水门通舟楫】明洪武年信国公汤和遣千戸孙仁增治嘉靖年复有倭患乃渐完葺改东门曰澄清旧浙江通志四面引江为池
　　国朝顺治十五年增高并堵
　　江南城【于越新编嘉靖年以倭患建周一千四百四十丈陆门四东泰西成南明北固小陆门二恩波流泽水门二左通右达四门皆有重楼而北固楼与旧城舜江楼相直通济桥亘其中南北皆为月城通两城为一徐阶修城记余姚去海百里夹江居民数万家旧有城直江北以署所在也测其生齿江以南得三之二焉顷歳倭犯海上江南人走保城邑不能容则散入山谷间邑人少保李公闻之叹曰今兵兴尚未已江以南脱不保县城能独完乎余姚不完而土崩之势成矣若益城江南岂惟姚民将全浙实屏蔽之议既定有哗于里者里人邵君陈君等又为疏言天子可之于是总督胡公贤典领其事乃会御史王君本固罗君元真程土物度形势而经费则督府制之不足始助以诸郡赎缗盖总其费白金锾计不满万者百有十□石畚锸无不给焉始于丁巳年九月以次年六月成江南北人见城成而不知材之所自出与役召之及巳也始之哗者乃曰城实生我而顾谓其厉我以自卫乎用记之国朝顺治十五年増修】
　　三山所城【绍兴府志在余姚县东北四十里梅川一都之浒山方三里一百二十八步高一丈六尺明永乐十六年增六尺址厚四丈五尺面二丈二尺陆门四水门一城楼月楼敌楼各四月城四池深一丈三尺广三丈八尺吊桥四兵马司防三更楼一窝铺六女墙六百三十五墩台七】睂山巡检司城【绍兴府志旧在余姚之睂山明洪武二十年徙孝义二都之湖海头东南去县四十里方一百八十四丈高一丈八尺厚二丈城门城楼更楼望海楼各一窝铺四女墙一百二十】
