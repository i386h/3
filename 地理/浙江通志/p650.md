<!-- { "loadSidebar": true } -->
　　姚梧【慈谿县志字文扬嘉靖辛丑进士授嘉鱼令邑治滨江多冦警梧简练士卒盗不敢入又捐俸筑隄外捍江波内便行者民称姚公隄擢工部郎监龙江务会川苗掠州县勒备兵叙泸多方辑御拔刘显行间絶诸苗要领捷闻陞福建少参被劾去】
　　项守礼【宁波府志字进伯奉化人嘉靖甲辰进士授主事转员外郎中擢济南知府案牍纷繁判无停滞新泰饥发帑赈济陞山西副使备兵井陉三闗赵地固多剽骑宪府设牙兵名为逻卒而实潜自为盗守礼廉得其情引戮渠首逻者股栗边地以宁以内艰去任】
　　张谦【慈谿县志字子受嘉靖壬戌进士授刑部主事会术士曹祖告建昌侯张延龄不法事下诏狱武定侯郭勋又诬延龄反曹郎应勘者以计免谦毅然任勘中贵鲍忠密谕谦善治此狱否则祸且不测谦谢曰刑官治狱有三尺法在利害非所计也乃拷掠延龄迄无反状狱凡三上三得严谴竟不可夺仅坐延龄杀人罪谦杖三十谪揭阳典史厯陞南刑部郎出守大名奏循良第一迁广西参政讨七山罗旁猺贼规画进兵斩获殆尽晋按察使致仕】
　　姚孟贤【慈溪县志字汝德隆庆戊辰进士授贵池令为政不事苛细惟以表扬节义奬厉学校为先务时海瑞为巡抚廉其治行亟称之迁潮州郡丞海冦林良寳掠劫州县为患孟贤设策捣巢擒获无算当事抑其功寻乞终养归】
　　朱莹【鄞县志字仲明万厯癸酉举人授清河令补武陵时播冦作乱师多屯聚境内莹善为措置民赖无扰又税珰煽虐莹设法驾驭帖然安堵而税额亦视他邑为减厯陞工部员外郎寻改河南佥事致仕】
　　髙萃【鄞县志字升伯万厯甲戌进士官刑曹临淮侯李宗城封倭事变独身逃归帝怒下诏狱大司马石星本主封议欲嫁祸于辽之督抚言督抚倡讹言阻封事萃诘宗城曰汝罪当死若实言当坐汝宗城因具言倭实不受封状次日廷鞫宗城以实供遂下星狱及定宗城罪萃以八议上从寛典出知肇庆府兴利惠民置田瞻士多从惇厚肇人肖像祀之】
　　沈九畴【鄞县志字箕仲万厯丁丑进士授刑部主事累迁山东参政会平度饥奸民啸聚几变九畴单骑赴之械治渠魁境赖以安终江西布政使】
　　林可成【宁波府志字志鄞人万厯庚辰进士授太康令嵗祲赈老弱收少壮者缮城给钱民忘其饥召为御史值南北洊饥连疏请发临德二仓及三闗嵗课两院赎银以赈皆下司农如其请他疏皆侃侃着直声】
　　岑应春【慈谿县志字绎仁万厯丙戌进士授工部主事管山陵木与中贵共事一无假贷省缗钱无算差临清砖厰故事陶戸输运至京给直人苦赔累应春令给直后始办料复官给运送之费迁郎中出为东兖道参议陞副使备兵岢岚缮修新障百八十余里人称为岑公堡未几罢归】
　　葛文炳【宁波府志字星垣鄞人万厯戊子举人授江西南城令宗藩攫民争利文炳进谒益王徐陈其弊由是犯者得先啓其罪而面决之民赖以安县南有烟火山二十七障供民樵牧奸民借王府建茔名踞之文炳清界断归民立石遵守又建水仓免输兑之艰时乘小竹舆徧厯阡陌察水利劝农桑创立社学以兴诵在邑六年陞大理评事以疾归】
　　钱仲选【慈谿县志字仁仲万厯戊子举人选东平州学正丁艰起补东平令进父老访利弊正戸籍以均赋定官解以恤民捐俸建厫输粮兑军厫有羡米例归诸官仲选正色曰此皆民膏血也忍吮之耶令常额外悉罢之后免归贫甚不以介意】
　　徐时进【鄞县志字见可万厯乙未进士授南京工部主事迁郎中出守岳州府时采使络绎四出楚珰尤横郡县皆畏不敢抗时进独不为礼亢顔相对珰亦惮其严敛迹他往调荆州免沙市税舟清宗禄诡簿罢单民门税禁邮使折干筑长堤甓龙陂荆人德之丁艰起补惠州擢广东副使监惠潮以方略擒盗海患悉平天啓改元加大理卿致仕】
　　王猷【慈谿县志字在吾万厯戊戌进士知漳浦县使拟设云霄镇为竭泽计猷条析利害以去就争于上官议遂寝行取工部主事厯知惠袁二府皆着清白声】
　　冯若愚【慈谿县志字明甫万厯丁未进士授工部主事审决江南有黠囚闗通权贵前后使者瞻顾莫敢决若愚至立论杀之直声大震厯员外郎中出知襄阳府先是矿珰四出楚珰陈奉尤鸷横自开府武昌而以原奏韦国贤充锦衣开府樊城党与分布发人冢墓或夜入民舍搜括私藏遇斗米亦税之襄民汹汹啸聚成七寨若愚抵任叹曰变在顷刻不急为计安用太守为急召教谕徐中节以计绐国贤出尽缚税署爪牙而自策单骑掩国贤缚置郡狱诸党与在他邑者亦一时尽缚自襄至武昌皆哗传太守神人七寨民亦散归陇亩奉恚甚飞章上变楚人邀其疏汉濵两月不得达时税使月有进章至是两月无疏神宗疑楚使皆被杀因撤奉回已复诏尽撤各道税使奉既去衔若愚不置嗾诸珰以事齮龁之坐是久不迁乃投劾归光宗登极起南光禄少卿迁太仆未几以病归】
　　邬鸣雷【宁波府志字长豫奉化人万厯甲辰进士授刑部主事后守建昌时益藩诸邸役横甚鸣雷以法绳之不少贷郡故有太平桥税向为狙狯豪右揽侵鸣雷廉得之悉置诸法时有溢额即递减免商民称便尤加意造士置田赡学转湖广副使有富人恃财杀人狱久不决至则立置诸法逺近称快会母病乞养归】
　　钱肃乐【宁波府志字希声鄞人崇祯丁丑进士授太仓知州饮冰茹蘗力崇敎化州故多豪强肃乐痛惩之又以朱白榜列善恶姓名械白榜者堦下予重杖久之杖者日少陞刑部员外郎丁忧归后卒于闽】
　　国朝
　　冯偀【广东名宦册慈谿人顺治己丑进士粤东李成栋叛偀以副使巡视海道会同大帅统师抵粤平南韶等郡及抵广州与大帅相度机宜先以一军取三水从化等县旋平广州传檄各乡堡禁掳掠未几伪青阳伯范承恩据城叛偀遣人恫喝之又使人运诸大礟至西闗发礟震天地杂以钲鼔声承恩一时不知所为遂溃广州复安】
　　胡文学【旧浙江通志字卜言鄞人顺治壬辰进士授真定府推官巨冦髙鼎踞恒之西山絶顶垂二十年并代绛晋俱骚动文学请益汛兵耑意招抚鼎率众出降举卓异第一擢御史出按两淮盐漕报最内陞候补归里宁波府志文学涖真定日井陉贼聚众事败指称伪牒株连数百人文学严治其党举伪牒尽焚之人情始安】
　　谢于道【云南名宦册字存莪鄞人康熙癸丑进士由部郎任云南提学佥事既擅藻鉴尤以化导为先每试召诸生面敎之绕座数百人请业请益于道手批口答顷刻第其髙下士习文体一时丕变】
　　胡亦堂【江西名宦册慈谿人康熙十六年由举人知临川县时兵燹之后民多流移田荒赋缺亦堂多方招徕给牛种躬劝相其逋赋请得展限带征民以苏息新学宫修桥梁及社仓义学民多颂之】
　　徐勍【广东名宦册鄞人由进士初任陜之三原令政通人和寻以母老告归丁艰服阕补顺德令禁杂派免浮粮絶苞苴清保甲精谳狱涖任四年始终勿渝有新会少年诣堂下曰既聘矣妇翁嫌吾贫不吾室也勍以越境辞少年以头触柱血被面勍怜之絷少年若获盗状牒新令逮盗党其翁至则曰吾壻也恨不与妇故诬我勍曰壻固无良若持五十金同若女来吾为若絶之至则笑曰五十金壻不贫矣僦舍西郊趣令完聚其他决狱多此迁御史卒邑人祠祀之】















　　浙江通志卷一百六十八
<史部,地理类,都会郡县之属,浙江通志>
　　钦定四库全书
　　浙江通志卷一百六十九
　　人物【三】
　　循吏【三】
　　绍兴府
　　汉
　　孟尝【后汉书本傅字伯周防稽上虞人少修操行仕郡为戸曹史后策孝廉举茂才拜徐令州郡表其能迁合浦太守郡不产谷实而海出珠宝与交趾比境常通商贩贸籴粮食先时宰守并多贪秽珠遂渐徙于交趾郡界于是行旅不通人物无资尝到官革易前弊求民病利曽未逾嵗去珠复还百姓皆反其业商货流通称为神明被征当还吏民攀车请之尝既不得进乃载乡民夜遁去处穷泽身自耕佣桓帝时尚书杨乔上书荐尝清行出俗能干絶羣竟不见用年七十卒于家】
　　南北朝
　　孔靖　孔灵符【宋书本传靖字季恭会稽山隂人察孝廉拜会稽内史到任务存治实敕止浮华翦罚游惰由是冦盗衰止境内肃清除散骑常侍本州大中正致仕子灵符大明初自侍中为辅国将军郢州刺史入为丹阳尹山隂县土境褊狭民多田少灵符表徙无赀之家于余姚鄞鄮三县界垦起湖田并成良业灵符慤实有材干不存华饰每所涖官政绩修理景和中以谗死太宗即位追赠金紫光禄大夫】
　　孔琇之【南齐书本传会稽山隂人举孝廉除衞军行参军员外郎出为乌程令有吏能还迁通直郎补吴令有小儿年十嵗偷刈邻家稻一束琇之付狱治罪或谏之琇之曰十嵗便能为盗长大何所不为县中皆震肃迁尚书左丞又以职事知名出为临海太守在任清约罢郡还献干姜二十觔世祖叹息除辅国将军监吴兴郡寻卒】
　　虞愿【南齐书本传字士恭会稽余姚人元嘉末为国子生明帝立除太常丞尚书祠部郎厯迁晋平太守郡旧出蚺蛇胆有饷虵者愿不忍杀放山中一夜虵还牀下复送复还故处愿令更送乃不复归论者以为仁心所致海边有越王石常云雾相传云清廉太守乃得见愿往观视清澈无蔽以母老解职除后军将军迁廷尉卒】
　　唐
　　罗珦【唐书本传越州会稽人为庐州刺史民间舍医药祷淫祀珦下令止之修学宫政教简易淮南节度使杜佑上治状赐紫金服再迁京兆尹请减平籴半以常赋充之人赖其利累封襄阳县男】
　　宋
　　王丝【范仲淹王丝墓表字敦素防稽人大中祥符八年进士选大理寺丞奏狱必持寛典全活甚众改太常博士通判衢州州未有学丝始建学舍百楹时金华郡守缺外台假丝领之衢之父老遮于境谓婺民曰我州一鉴何夺之为有诣外台乞还者举拜殿中侍御史庆厯中湖南蛮人乱攻劫郡县朝廷以丝为安抚至则察访利病知前之主者立重赏以诛蛮人一级万钱士卒贪之往往害樵人以为功遂下令曰得贼首者必指其鬭地以为质其可擒者当生致之自是无枉戮者居军中凡十月招安三千人迁侍御史充广南东路转运按察使时交趾有变而广州当交趾之冲无城守备丝议陶塼为城造大舰十数日习水战以待其来彼不复动嵗余以瘴疾求领小郡迁知通州通人嵗苦海潮流亡者众丝作长隄以捍之复民田业量其肥瘠奏免五年至十年之租召权三司盐铁判官卒】
　　齐廓【宋史本传字公辟防稽人举进士提荆湖南路刑狱潭州鞫系囚七人为强盗当论死廓讯得其状非强付州使劾正乃悉免死平阳县自马氏税民丁钱嵗输银三万八千两民生子至壮不敢束发廓奏蠲除之为江淮西南转运使时初兼按察同时奉使者竞为苛刻邀声名独廓奉法如平时人以为长厚积官光禄卿改秘书监卒】
　　唐翊【万厯山隂县志字浙师元祐间中第知灵寿县嵗大旱开河渠溉田数千顷傍渠之田不雨而稔常平吏盗仓粟翊发其奸例得迁秩叹曰置人重辟而已受赏可乎改从自首律后屡典州郡曹所至有声】
　　王琰【于越新编字刚夫其先临川人父榕为诸暨令遂家焉由分宁尉累迁知衡州所至有政绩胡铨尝荐之曰治经有行亚西汉之名儒悃愊无华实东都之循吏识者以为确论】
