<!-- { "loadSidebar": true } -->
　　张涞【万厯杭州府志字文东海宁人嘉靖辛夘举于乡世父负官钱数百千涞卖产以偿或曰若幸交当路何惜一言遽弃先人产耶涞曰赀产易得节槩一失不可复赎竟罄产抵之以是家益贫初涞为诸生与童汉臣方九叙友善时称三杰后两人皆登仕籍悯涞窭处时餽廪饩輙不受或固饷之至再勉为一受涞于世一无所屑与当路谈累日未尝及时事藜菽不给晏如也竟以穷阨而殁年三十三着有穷居集汉臣为梓以行世】
　　张濓【两浙名贤録字子清仁和人嘉靖戊戌进士授刑部主事改吏部晋文选郎中奬恬退抑奔竞请谒不行苞苴无所用一时仕路肃清擢通政出为佥都御史提督畿南北诸郡屯田事坐讪左迁归】
　　髙燣【临安县志字徳威嘉靖己酉举人授通江令丁艰起复补防城多异政当道交口旌之三年上计铨曹幡然叹曰大丈夫负七尺躯□气槖中时而桮棬时而绕指何殊逐臭之蝇处禈之虱耶遂弃官归杜门谢交游日亲图史不入城市布衣蔬食澹如也邑大夫造其庐谢不见】
　　王防亨【余杭县前志字仲明中万厯戊子举人任懐宁县三载爱民勤政鋭意兴除合邑赖之性峭直不能媚上官遂致政归家居闭门却扫未尝一谒公府】
　　周啓祥【万厯广东通志海宁人进士万厯六年以刑部郎中出知广州府治爰书虽老吏不能过门以内澹如禅舍茹蔬服陋每出简舆从所至人不知其郡大吏也以病卒于金牛驿囊中可数金而已】
　　髙从礼【仁和县志字质甫幼失父家极贫常与母王共篝灯母纺绩从礼读书万厯丙戌成进士授刑部主事奏狱全活数百人出守临江陞江西按察使时中使四出有阉役窘辱士人至激讼官不敢问从礼执阉役置之法纲纪肃然有窍诗集纳珠以献者从礼检集得珠急返之防藩时库有赢余吏以白从礼戒令封贮备公用侍母至孝母或不悦輙长跪膝前伺母意解乃起以疾卒于家】
　　许令典【海寜县志字同生万厯丁未进士令上饶调繁无锡并有恵政迁守淮扬不受一钱任未五月防中珰出镇即日引疾归构东垞西垞于黄山之麓自号两垞外臣黄冠野服与贩夫牧竖杂坐问答不知为大夫也邑有大利害輙陈当事无不以一言为重家居絶绮纨不侈宴防不収仆年六十五寝疾诫其子勿求谀墓作自祭文题二絶而逝】
　　林杞【杭州府志字彞白仁和人万厯丁酉举于乡六上春官不第授颍州牧多恵政擢武昌府同知商税不取一钱吏民颂其亷恕郡僚公防黄鹤楼忽巨盗数十至手刄推官孙某太守走匿屏后盗目杞曰公居官清介素号长者吾不相犯也遂弃官归杜门著书与同年刘宗周相切劘所着有彞白斋鷇音集行世】
　　呉大山【钱塘县志字仁仲居凤凰山之燕窝江西副使源之孙光禄寺卿果之子万厯辛夘中顺天乡试为部郎厯任云南防政有富商为盗所诬家破而寃不雪大山至一谳而出州牧有以宝玉精镠求注上考者大山曰暮夜之金可畏也其人懐惭而去未几乞休归于西湖筑别业植老桂修篁顔曰辋川】
　　张大烈【钱塘县志字言冲天啓丁夘举人司李瑞州谳狱多所平反署郡篆山城民瘠镇以安静人皆戴之不善事权贵竟以浮躁去官崇祯壬午有诏起废輙不及呉太冲为南国子司业移书吏部曰前瑞州司李张大烈居官亷洁晨飱不继今有诏起废而不及是所取者情面所去者人品也吏部得书大惭然竟不举大烈事父母以孝闻与弟大勲同居有无相共子天无嗣】
　　沈继震【张遂辰沈继震传字子起钱塘人少质直父置书膝上教督之继震跪而受教既长周旋中规矩不逾尺寸为诸生四十年非试于有司不公谒亦未尝一牍至郡县门弟子束脩外不妄取一钱病妻弱女四壁萧然支一足铛以继旦夕力学嗜书尤长于春秋竆老无子寝疾犹吟咏不辍晩更名曙】
　　钱喜起【旧浙江通志字赓明号武山仁和人崇祯庚辰进士授工部屯田司视芦政号称亷办出为南昌守丁母艰戴星归里后构一小楼坐卧其间者三十六年年八十四卒】
　　国朝
　　傅感丁【钱塘县志字雨臣顺治壬辰进士授徳安推官擢监察御史转刑科给事中凡所论奏皆见采纳出巡河东盐政归惟琴书一束行李萧然厯副都御史寻以母丧归遂不起乡贤留祀册着有易传纂义古史集要祥刑辑要舒啸轩集康熙三十九年入祠】
　　卢琦【钱塘县志字景韩康熙丁未进士选庶吉士授编修厯詹事府少詹擢内阁学士兼礼部侍郎文章尔雅尤熟朝章典故既防密勿门无杂宾应酬竿牍一切谢絶归田后日课子读书不与户外事官至三品家产不逾中人粗衣菲食淡如也】
　　顾祖荣【钱塘县志字山容康熙癸丑进士选庶吉士授编修丙辰防试同考称得士厯侍读迁内阁学士兼礼部侍郎厯践清班居京邸门不施帷箔仅以芦蓆蔽风雨每食蒸豆一器饭一盂而已母丧归以哀毁卒】
　　凌绍雯【钱塘县志字子文甫三嵗母朱氏口授毛诗即成诵少长肆力于子史秦汉唐宋大家之文穷流溯源士林推领袖焉康熙戊辰登进士选庶吉士授编修累官至内阁学士兼礼部侍郎其间与纂修者三典乡试者再两充日讲官一教习庶吉士为人清介自守自庶常厯阁学未尝擕家累至都寓翰林官署中所乗止一羸马老仆三四人衣服浣濯者数十年不忍弃攻苦食淡不妄交游闭戸读中秘书兼授生徒以终老尤善】
　　【国书有请业者口授指画无倦色年七十一卒于官】
　　【谕祭驰驿归葬】
　　杨许玉【乡贤留祀册字介璜仁和人少失怙庐墓读书顺治戊子举人授陜西府谷令有招抚功陞太原郡丞摄代州篆以防吏称转陞晋阳因念母乞终养去之日行李萧然后数年母卒躬畚锸筑坟有劝以服阕补任者谢以诗有青山傍母堪埋骨五斗寜能再折腰之句守墓三载著书谈经不与外事人称真孝亷卒年七十一】
　　盛钟贤【乡贤留祀册于潜人康熈己未进士授江西髙安知县在任六载卒于官性至孝家贫菽水以养志释褐后家居十年无片楮及当道及任髙安以清防著称荼苦自甘一尘不染卒之日啓槖无长物几不能殓邑人感其徳者醵金为赙始克防事人称亷吏云】
　　嘉兴府
　　宋
　　章元振【万厯广东通志嘉兴人绍兴中知肇庆改广东提举与秦桧同登第甘于逺宦未尝以私干桧】
　　钱文【正德崇德志字文叔乾道乙丑进士尉当涂捕私茶当进秩力辞不愿以为绩知万载县称神明迁知循州恺悌宜民卒年六十五为人色温气和防而好义居不蔽风两田不供饘粥殁祀乡贤】
　　明
　　沈淳【治嘉兴府志字惟厚嘉兴人由进士任吏部员外郎年六十致仕初为弟子员时归自学宫道遇一少妇色甚丽欲就之淳不顾妇忽不见始悟其非人尝读书精舍有邻女夜奔闭门坚拒夀八十七终】
　　施竒【正徳嘉善县志字廷伟景泰进士授工部主事尝清匠江西至建徳县乡人有官县幕者以白金餽奇坚却之成化初擢太平知府考绩连最壬辰入觐时顺天府尹缺吏部欲拟其名适父讣至或劝奇缓发奇曰亏大伦以得美官可乎奔丧抵家哀毁骨立服阕改知莱州府卒于官】
　　刘侃【万厯嘉兴府志字克刚嘉善人景泰举人知泾州政尚寛简御史论荐擢延平守性极亷约言苞苴輙面发赤而起两赴官皆鬻产以行及谢病囊槖萧然授徒自给足不入城市自号乐闲工楷书诗文亦清丽卒年七十】
　　倪辅【天啓平湖县志字良弼天顺进士授吏部主事厘剔奸不避权贵改礼部册封秦楚二藩不受饷陞湖广防政一介不茍取治洞猺思信旁及】
　　许盛【分省人物考字昌世平湖人天顺八年进士厯陞云南副使刚直亷介所至有氷蘗声致政归囊槖萧然即世未几子孙有不能自存者】
　　张端【福建通志嘉善人成化间知建安有中贵经县恃势索贿端力抗不与卒于官】
　　范瑨【万厯嘉兴府志秀水人治庚戌进士授徳平知县洁己爱人以治行最去任仅余俸二金寻以病卒厯官十五年不克葬闗中彭幸庵分巡嘉湖怜其贫为治兆域要郡邑大夫送葬舟车塞涂】
　　刘演【海盐县图经字文敷治癸丑进士南职方主事厯刑部郎中值阉瑾乱政拂衣南还人服其髙瑾诛荐起四川防议以疾卒】
　　顾正【海盐文献志字尚诚治壬戌进士正徳丙寅任兵部主事守山海闗陞刑部郎中剖决如流情罪悉允壬申归省有海宁周邦被诬懐千金求解正曰取招由看看毕曰必脱也郤其金同邑马宗岳者肆横鹾使刘某按邑访拘马懐金求救郤之言于刘曰巨恶幸母漏网戊寅擢四川防议嘉靖改元以疾弗起居官二十年屋圯不能葺】
　　沈圻【天啓平湖县志字子京正徳辛未进士除御史以直忤当道谪髙邮州判陞休宁知县矢心氷蘗厯固原兵备发巡按之奸陞贵州防政归父子俱官藩臬产不及中人】
　　刘玘【平湖县志字廷璧正徳丙子举人知五河县洁已爱民省刑薄敛岁侵输家粟以赈五河不解织絍为造纺绩器以教之去官日民为治具送归终南刑部主事】
　　潘鹍【天启平湖县志字惟逺自少苦学以明经自任不问家人产领正徳丁夘乡荐倅肇庆府禔身清白任事慷慨时羣盗猬起悉力御之境赖以安致政还槖中惟图书衣被家居二十余年蓬荜如故麄粝是甘足不履公庭门下执经者益众咸称东渊先生】
　　张璵【万厯嘉兴府志字叔美崇徳人正徳丁丑进士授南刑部主事以直道忤权贵遂致仕家居三十余年所居不蔽风雨薄田仅供饘粥】
　　诸偁【檇李往哲初编字伯嘉兴人年四十始登第正徳丁丑授黄梅令改大名转陞刑部主事进贵州防议土官遇上官至輙有餽偁悉却之后擢本省按察副使持法亷平致仕为人不设城府至非礼相干则艴然见于色尤严取与厯官二十五年囊槖萧然间以请谒来者必峻絶之】
　　陈所学【乡贤留祀字行父海盐人嘉靖丙辰进士中书舍人迁戸工两科给事中厯四载疏凡二十余上并切当世要务后以他事忤权相疏乞骸骨不报旋出为河间守至郡多所兴革而上官希权相意诬劾之即日解组归买一椽名其山曰一笑因自号一笑生】
　　祁鲸【桐乡县志字国升嘉靖己夘举人禔躬修整一时英俊从游者甚众居乡敦厉实行每逢邑大夫初涖輙以礼见后则絶迹公庭未尝私谒】
　　郁兰【万厯秀水县志字文芳嘉靖甲午举人屡蹶公车时姻家呉太宰鹏谓之曰貂裘敝矣盍及我而选兰谢不从及鹏罢归始谒选得绩溪令裁诸供亿持法公平不肯媕阿上官某甲希执政防论逮胡宗宪郡守以属兰兰曰司马有功东南奈何欲文致之吾官可去法不可枉也竟得末减迁南刑部主事寻乞终养家居絶迹公府以澹泊终】
　　徐瓉【万厯秀水县志嘉兴人徙居秀水任广东海阳巡检防当开矿闻父丧贾人餽之百金冀缓须防行可亟发获倍利瓉郤之曰父死之谓何岂以百金易名节哉即日奔丧滨海人为立郤金碑】
　　陈善道【天啓平湖县志字敬夫嘉靖庚子举人知徳安县筑城备流寇民扞网者治无贷倅庐州不私赎金陞松江同知禁逋逃薮不畏权势归田二十余年布衣蔬食不减寒士】
