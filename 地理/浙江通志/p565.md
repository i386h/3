<!-- { "loadSidebar": true } -->
　　龙伯【天启慈谿县志江西人成化初知慈谿不尚深刻至驭吏则甚严革除宿简省徭役境内肃然听讼止令口诉悉得其情由是囹圄常空】
　　朱钦【福建通志字懋恭邵武人成化进士授宁波府推官旧浙江通志洁白自持讯谳详尽巡抚张宪赠之诗曰捍潮有力能回海立政无私可问天以异等召拜监察御史】
　　淩傅【江南通志字汝弼句容人举乡贡授象山知县筑堤障水民得粒食卒于官立祠祀之】姜昂【旧浙江通志昆山人知宁波府正直不阿躬率其属薄赋缓刑与民约信餽遗絶迹门庭如洗】郑琳【象山县志治四年由举人知象山刚方廉介执法不阿豪有力者莫敢以私干时人呼为郑硬头】
　　黄昌【嘉靖宁波府志字景文临川人成化丁未进士治八年以两浙转运判官陞宁波府同知在任清苦勤干人莫能堪与郡守姜昂同时人称一台二妙】
　　沈希达【嘉靖寜波府志字时用长洲人治十一年任通判先时倭入贡道宁波郡人利与市易不虞其谲也已而自京师还伪券纷然无所辨希达召倭众谕以善恶祸福大书天理人心万里海面八字悬之倭人气慑吐实乃折伪券偿实负】
　　丁袍【鄞县志字天衮丰城人由监生任鄞县丞雪误罹死狱者七人海运遭风连及数十人频年拘系袍得其情为申释之】
　　张津【嘉靖宁波府志字广汉博罗人治进士正德六年守四明廉仁公直郡尝大旱屏车葢曝赤日中徒步行六十里诣天井灵湫祷焉比还雨随车霑足转而为穰】
　　林富【献征録字守仁莆田人治壬戌进士授大理评事忤刘瑾降潮阳县丞瑾诛起袁州府同知陞宁波府知府当道喜事者増募乡兵命编户输直富以俭嵗民贫持不可广德湖自宋为官田输租特重民陈乞如花屿湖全折例下所司辄格富悯其困乞与全折丁父忧服阕补处州山民聚徒盗矿富计擒首恶毙之狱其党怖诣愿复业富命代诸邑民兵食其役兵既精矿患亦息孝丰冦汤毛乃倡乱富亲抵贼巢擒其魁并党数百他兵乗之遂殱以尽陞广西防政仕至兵部右侍郎】
　　徐相【象山县志江西人正德九年知象山清介絶俗自奉惟蔬素内子不堪相曰为清白吏妇不愈于赃败为戍卒妇耶后迁州守去今里甲均徭十年一轮者自相立法始】
　　瞿唐【嘉靖宁波府志字尧佐大名人第进士为御史有声正德十年莅寜郡甫下车条布教令以表正风俗为先务性严毅不挠于豪猾时市舶太监梁瑶骫法扰民唐举宪典束持之瑶纳赂其党左迁嵩明州】
　　胡琼【天启慈谿县志字国华福建延平人进士知慈谿断狱明审尤振兴学校在邑三年贼盗屏迹民皆安堵召为监察御史】
　　廖云翔【奉化县志福建怀安人由举人正德十年知奉化县持身廉介不以家累自随布衣脱粟视民如子尝有贫民负官钱者以其俸资代之不责其偿先是县官谒镇守市舶内臣以贿赂其左右乃得通见云翔曰宁使吾不得为官一钱尺帛皆民脂也宁忍剥吾民以博一见耶入觐人谓当多备行资云翔曰天下宁有饿死入朝官乎调虹川致仕】
　　冦天叙【名山藏字子惇榆次人正德三年进士任宁波知府政事之外讲明理学士皆兴起治行为天下第一迁应天府丞陞刑部侍郎】
　　叶竦【天启慈谿县志字乔新江西抚州人进士授龙泉县调慈谿杜干谒止馈献爬剔奸蠧会旱祈雨责躬誓神徒步以祷大雨若注遂有秋市井火发亟走其所长跪吁天火亦随灭】
　　郑余庆【嘉靖定海县志字崇善闽人由举人令定海劳心抚字不务繁苛嘉靖癸未日本入贡搆隙倡乱余庆严为防御贼退缮城隍除戎器定赖以宁夏值亢旱徒跣拜祷大雨随渥又大疫捐俸市药多所全活至冬大侵陈荒政十事不待命下先发庾食其尫羸者纂定海县志】
　　李鳯【嘉靖宁波府志祁州人由监生嘉靖三年任象山司训博学能书坐斋舍中日肃诸生讲课多所发明会学使恣睢任意辱鳯整冠掀髯直前厉声曰为斯文宗主使士子观法何躁妄如此因言不可者三同列皆为股栗】
　　周懋【嘉靖定海县志常熟人由进士嘉靖六年令定海首进父老于庭问所欲恶而兴罢之邑故业海贩时海冦肆暴官为厉禁且嵗比不登民胥嗷嗷懋曰兹民之所以为生也即弛其禁征科则置厰县庭坐区长其中令民赴纳悬钲于前有过取者民即鸣以闻夜则封识存库乡无催科之扰官无督责之劳而侵渔敛迹】
　　陈缟【奉化县志字美中郴州人嘉靖七年由江西训导陞奉化知县时学宫頽圮即饬材鸠工轮奂一新靖难忠臣戴德彝湮没既久访遗迹祀于乡贤有蒋氏兄弟吿讦积二十年缟至其家谕以大义争遂息他如厚储蓄増社学创义冢葺邮传查革丁产之漏窜禁絶输税之分例不可殚述陞监察御史】
　　钱璠【奉化县志常熟人由举人嘉靖十二年令奉化申减四明驿借支水马银三百六十八两又申革象山县借掇弓兵六十七名所省嵗六百三十余金又倪家碶圯坏捐俸修之创戴德彝祠题曰贞忠又以奉志疎畧订正之】
　　王德溢【天启慈谿县志福建连江人进士知慈谿县振兴学校谦恭下士以鸣鹤乡去县治特逺盗贼充斥每亲莅其所纠察缉薙旬月间盗遂屏迹又择其子弟可向学者聚而教之以杜白二湖民田所系尤加意疏濬擢监察御史】
　　何荣【象山县志茂名人嘉靖十五年由监生知象山县勤于案牍狱无寃滞当路廉其能凡大辟辄委检断拟决如律不少徇因忤权贵左迁去】
　　沈继美【嘉靖宁波府志字子充四川保宁守御所人进士为吏科给事中以言事谪海盐丞嘉靖十六年陞知鄞县畧去边幅与民以简易从事一切寃不得直役不得平者皆得至其庭面陈患苦悉与疏决居常布衣蔬食澹泊自甘厯浙江防政】
　　吴允裕【象山县志南海人嘉靖二十年知象山洁已奉公爱民如子邑旧无城山贼一夕窃发刼去库银允裕罄俸资偿之不足者尚过半民竞捐赀代偿调东安令比迁郡丞复署县事百姓相庆曰福星再临矣】
　　徐宪忠【奉化县志华亭人嘉靖二十年由进士知奉化县政先厘弊清理隐田百亩以赡学】髙廷忠【奉化县志长乐人由举人知奉化甫至即刬法之不便于民者十余事惟顺人情宜土俗而期于政行有餽海错潜置金其中者黙返之不于众陞临江府同知】
　　徐易【西江志号丰溪永丰人嘉靖进士授鄞县令开万金湖筑堰东西乡凡三十二所潴泄惟时间募教水战大储饷以养士卒亡何而海冦作人服其前识征为戸科给事中】
　　蒋三才【象山县志全州人嘉靖二十四年由举人知象山县时海陆诸冦窃发合邑汹汹三才倡立父子乡兵互相应援每有犯境及私行刼掠者捕获悉置之法民赖以安】
　　金九成【嘉靖定海县志字鸣韶武进人进士嘉靖二十四年令定海持身清谨人不得干以私时海冦猖獗编立保甲创置墩堡积聚刍粮设画树防种种具有程式又巡行郊野相地作碶以田斥卤民甚赖之定邑故鱼盐贸区多援借权贵以冒闗禁九成力为阻抑令行禁止以此左迁】
　　刘逢恺【天启慈谿县志字虞让泰和人嘉靖辛丑进士令慈邑讼庭片言决摘他邑以慈独无山税请均之逢恺曰山已贡茶故寛上供何均为嵗饥多方全济杨慈湖祠宇久废力任修复与诸生讲学宗防大畅官至太仆少卿】
　　陆奎章【嘉靖宁波府志字子翰武进人领嘉靖戊子乡荐除宁波教授至则出平生所治举子业与诸生订可否卓有程式或讽其督责太寛则曰此渔士之囮也吾耻为之吾与诸秀敏者朝夕诵肄即不能者可勉他何为哉诸生称文行必曰陆东坤先生】
　　沈恺【献征録华亭人厯宁波府知府嘉靖壬寅癸卯间漳闽之人与番舶夷商贸贩方物往来络绎海上边氓亦有阑出入者恺为厉禁犯者辄置重法适武人有欲立功边徼者以虚声鼓听当途柄兵之人亦皆好事辄议兵焉恺独上议沮之当事者不听遂出师众果大溃乃服其先见】
　　张德熹【旧浙江通志福清人嘉靖中任宁波推官明敏能决疑久之狱狱中疫作虑囚有不当死者纵之归约如期入勿爽其诚信孚格如此】
　　龚恺【天启慈谿县志华亭人嘉靖进士令慈谿其治行括于廉法才三字当时仰为神君慈父召拜御史极论马政之非忤柄臣几毙杖下杨继盛以劾严嵩下狱论死恺昌言救之嵩恚甚外除宪臬将隂中焉恺上疏终养不待报而归】
　　毕清【天启慈谿县志嘉靖时任慈谿主簿多膂力工骑射值倭冦内侵承海道檄率兵御之与战于奉化之上板桥杀贼无算再战方横戈直入后军尽奔清手刃十余人力竭堕马死】
　　侯国治【慈谿县志字平裕广东南海人嘉靖中由举人以本府同知摄邑篆时慈始建城国治勤于莅事自昧爽至漏下督察不懈遂成保障之功】
　　毛德京【象山县志字子极富州人嘉靖三十年知象山县修学校新县署筑城凿池遇冦治兵而折节下士平易近民即卓鲁不是过也陞台州别驾】
　　萧万斛【奉化县志字时应江西防和人由举人嘉靖二十八年迁奉化令始莅政革分例定赋规均徭役时多倭患申改防山巡检司并建出海公馆创石城一座于湖头渡浒挈鮎埼爵谿鉄塲山之兵打造哨船七只聮布司滨以给防御又念邑无城冦且旦夕至亟申于上捐常徭而均其役城成延袤一千一十八丈有竒冦三至不敢逼建又新堂左耳房库右兵器库又建仪仗库俱取诸赎金不科里甲任满谢事归】
　　宋继祖【定海县志字汝孝汉州人由进士知定海县时倭冦充斥邑大驿骚总制胡宗宪提兵至定继祖借给军储无阙兼善韬畧往往被甲戴鍪率先戎行金塘舟山之捷皆与有绩焉任定三年筑湖塘葺公署廓学宫皆为士民兴百世之利先是崇邱乡田引鄞东钱湖水以资播艺旧有蛇堰逼小浃江一决则水势若建瓴尽注于江故河渠与湖水未旱而先涸三农病之继祖躬履其地去旧堰二十里所地名东冈筑堰其下又去堰二十余步所筑碶堰以蓄水碶以泄水于是东冈以上江尽为河潴渟益巨不惟崇邱永无旱患鄞之七乡亦胥被其利陞兵部主事改御史】
　　陈纪【鄞县志字仲理瓯宁人嘉靖三十七年为鄞令邑遭倭冦幕府及诸文武大吏所至如织官私供亿纪先期置廨舍凡所需器用及米盐零杂毫不扰民麻阳兵五百人至令犒各豚首一纪曰城所割日几豚而需首五百耶不听军吏请赋枯鱼纪曰奉禁寸板不许下海焉所得鱼乃以虀进又需骑五百匹纪曰鄞故泽国舟行无马官籍额仅四十焉得马五百乃以芒屩代幕府大恚军营需饷者故邀糗粮不受镪下令签富民运饷至军所名曰倭米户纪曰此徒为难耳因谬为好于帅以银易之转输者皆得息肩】
　　刘世曹【天启慈谿县志巴县人以进士为慈谿令省刑缓征与民休息不事毛举鹰击至土豪市猾并奸吏舞文者法按之无贷】
　　何愈【定海县志富川人举人知定海县灵岩太邱二乡地濒海旧设堤四十余里名千丈塘内占田可数万亩列碶五久之海水吞囓塘碶相继圮斥卤浸淫年比不登愈乃覈占戸量田出赀验丁发繇修塘及五碶大浚诸渠引以溉田复修灵绪黄河闸舟山平水闸定之水利悉举】
