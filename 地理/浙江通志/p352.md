<!-- { "loadSidebar": true } -->
　　【绍兴府志男子年十六以上告庙行冠礼多于冬至或元旦婚必择门第多士大夫为媒六礼遵古制亲迎杂用踏藁牵红传席合巹诸仪即日拜翁姑以次及家众三朝庙见张绮席合饮宗戚丧大率用家礼惟不行小敛不用布绞其坟茔多砌砖为椁家饶者乃以石既卒哭舎苴绖更用细麻布服出谢吊客祭以四时或用四仲分至日或元旦端阳中元冬至忌日必素服祭终身不废清明及十月有墓祭】
　　【嘉泰防稽志元旦男女夙兴家主设酒果以奠男女序拜竣乃盛服诣亲属贺设酒食相款曰岁假凡五日乃毕立春先一日郡邑官寮毕出迎春东郊通衢游观相饮乐至期用巫祝祷祠谓之作春亦曰烧春元宵前二后三夕比户接竹棚悬灯朱门华屋出竒华豪奢相矜社日乡有社祭三月二十八日俗传东岳诞辰萧之防山余之黄山皆有庙焉男女竞往烧香罗拜大姓皆楼船载箫鼓鸣榔游饮姚人谓之游江端午日以角黍相餽遗设蒲觞磨雄黄饮之女子以茧作虎小儿则防绳繋臂缀绣符簪艾叶采药錬丹者率以是日夏至祀先以麫萧山各供茶曰夏至茶六月六日观荷亦乘畵舫多集于梅山本觉寺同时又游容山项里六峯观杨梅八月十八日萧山有观潮之防重阳登髙蒸米作五色糕佩萸泛菊府城剪防旗供小儿嬉戏诸暨饮茱萸酒必配以豆荚是日俗忌不相过必有丧者乃往哭且致祭焉不知所始越中当三夏旱甚时有迎龙之赛不斋防祈祷惟饰优伶及小户少年为诸神佛怪异或扮故事】
　　【绍兴府志诸暨元宵士女出观灯名过桥谓可免一岁疾厄新昌街市张灯谓之欢门二月二日始开西园纵郡人游观谓之开龙口指卧龙山也新昌立夏则炙昌鱼薤菜除夕聚杂柴爇于庭古谓之火山今曰笙盆光熖烛天爆竹腷膊之声相闻不絶】
　　【会稽县志正月十四日用巫人以牲醴祀白虎之神祭毕以红绿线钉畵虎于门谓之遣白虎】





　　浙江通志卷九十九
<史部,地理类,都会郡县之属,浙江通志>
　　钦定四库全书
　　浙江通志卷一百
　　风俗
　　台州府
　　临海县【附郭】
　　晋书地理志火耕水耨渔猎山樵饮食颇给民无千金之家
　　陈公辅台州风俗记台介东南之陬里无贵游百姓乐业但食鱼稻习樵猎而不识官府之严
　　洪适通判防记壤僻民愿牒诉简少输调有常赤城志台士皆激昻奋厉以礼义廉耻为先以行检名节为贵民皆质直愿慤以耕凿刍荛为生以安土重迁为业非贫困无聊不肯自堕于商贩胥徙之役
　　赤城志州负山濒海沃土少而瘠地多民生其间转侧以谋衣食寸壤以上未有莱而不耕者也乡户不足于财而有余于行其真朴敦厚里党多化焉
　　胡荣文庙记地应上台士秀而文质均
　　王士琦平赋碑记浙以东濒海诸郡利饶鱼盐商舶辏集民逐什一而拥厚赀独台途错孔道无末业而鲜盖藏
　　金贲亨台学源流序台古荒域厯汉及吴二三君子始以幽操正行有闻当世晋唐之际节概文章之士亦班班见典籍
　　吴时来志学书院记成间人才最盛其树立皆足表表于世其登科者嵗至七八人与浙以东相雄长
　　王士昌平图记土瘠人窳然其先多贤俗尚忠孝喜廉让无豪暴欺诈故浙中称乐郊
　　临海县志临海山川峭厉人皆秉性坚贞百姓务本力农无兴贩境外素封家惟积粟萟桕麻以资饶足仕者侃侃立朝以言利为耻
　　黄岩县
　　晋书地理志气躁性轻好佛信鬼
　　王士琦明伦堂记扶舆磅礴气日益久士日益奋家诗书而户诵
　　黄岩县志其民秀而敏人人殊异皆以文艺相应有邹鲁风
　　天台县
　　车若水平价仓记天台邑治去江百里米舶鲜至而为闽瓯入京孔道往来屝屦増饕其间市井贵籴扇及村落数日辛勤之佣不营一饱
　　孟梦恂县学记天台为邑山蕴水融民淳物茂前哲之典型具存文华之颖发踵进
　　赤城新志天台以山水擅名域内隋梁间多栖仙释故有洞天福地之説及晋唐来俗尚诗书人敦孝弟而人文渐蒸起矣
　　天台县志土瘠民贫室庐俭素人不习工巧匠作器皿多取给他处鱼盐山海之利皆异郡专之惟坐肆售货覔什一之利朝贵还城不乘车马深山穷谷穉子皆知读书牧竖樵夫亦识字守分者多抗法者少
　　仙居县
　　赤城新志仙居枕山趾海虽若蚕丛其风俗与首邑不少异
　　仙居县志山川秀美土风朴茂贤士大夫多光明俊伟能世其业即编户之民不能具什一以求尺寸之赢于四方
　　宁海县
　　吴子良县学记井聚僻寂迫山海民力耕钓安赋输产悭食啬
　　陆瑜县学记名儒辈出甲于他邑
　　薛三才林公祠碑记宁邑僻居海隅其民执固勇敢士多颖质
　　胡献来胡侯德政碑记缑城故忠节礼义之乡素称易治
　　金学贤葛氏族谱序其大家多优裕和雅喜学而好文其小民力业寡求罕争而鲜讼其俗最为得文质之中
　　宁海县志男耕女织有勤俭风力本右文无浮靡习故家尚清议士矜名节婚嫁择先门第庆吊罔敢失礼营室必作家庙燕享以时妇女不出街市此其俗之美者
　　太平县
　　鲍复泰三台采风诗序风俗敦厐习尚简质
　　台州府志连山滨海舟楫不通其地止农渔不习上国之奢华故其民尤朴茂近古
　　太平县志明初地旷人稀土田不过亩一金是时法尚严密缙绅士庶罔敢侈肆衣不过细布土缣仕非达官不得辄用纻丝女子非受封不得长衫束带居室无防事高广惟式至宣德正綂法网渐疎奢侈竞起成化治间役轻省费生理滋殖田或亩十金屋有防事正德以来贫耗而无高赀鲜所借贷民由是困
　　【台州府志男子年十六以上始冠亦有及婚而冠者此礼惟世族间一行之女临嫁前数日行笄礼受母训戒议婚必凭媒氏纳采请期奠雁诸礼悉如古制惟亲迎未行嫁娶日各择其族之贤者相与迎送以成婣礼初丧含殓毕即成服开丧姻戚赴吊贫富称家有无不用鼔乐颇为近礼葬用石椁亲友执绋哀送不事梵音仙响祭祀大家各有宗祠细民从寝室设龛四时之祭元旦清明端午中元重九冬至除夕各以时物为荐子姓享馂余墓祭或用羊豕或用牲醴合随其祭田之厚薄而颁胙亦以是为差】
　　【台州府志元旦长幼夙兴拜天地宗祖因相庆贺元宵张灯五日俗以十四日为重室内皆燃灯妇女行百步以去病清明采菁草杂米麫为饵谓之寒食家无贫富必擕酒祭墓且插栁于门或簪之谓之驱香九娘盖指螫虫云四月八日浮屠于是日浴佛人家取乌相叶染饭作青色以相馈谓之送乌饭立夏拭麫为薄饼裹肉葅啖之谓之醉夏六月六日各晒衣与书籍老者食鸡粥谓时极阴以补阳云中秋玩月酌酒俗以十六日为重犹元宵之重十四也腊月二十四日扫屋尘谓之除残星夜祀灶谓送神上天除夕先期备牲醴祭赛天地是夕祭祖饮馂余分嵗或燃灯达旦又谓守嵗云】
　　金华府
　　金华县【附郭】
　　王栢跋八行家传习尚忠厚公论坦明
　　宋濂吕东莱祠堂记俗勤耕织士知所学
　　王一宁送张宗原赴金华序其民淳其讼简其丰裕虽不及于浙右而易理过之
　　章懋县志序男勤生业女事妇工不出闺门鲜钻穴逾墙之行务营田宅无声色狗马之好庆生吊死礼尚往来嫁女婚男择先门第
　　金华府志民朴而勤勇决而尚气族居岩谷不轻去其土以耕种为生不习工商其富人雅好义喜延儒硕士爱诵读厯产名贤巍科执政踵相接也登仕者多尚风节
　　兰谿县
　　陈子峦县学记兰谿山川朗爽秀拔故其人往往有穆叔所谓三不朽者
　　兰谿县志兰谿风俗古今凡几变宋南迁中原文物之渐渍诸贤礼乐之讲明蔚然为文献之邦气习醇厚此其俗之可取者也但居市者多夸诈处田里者或粗鄙或轻诺而致讼或论财而鬻女此其俗之未尽善者也
　　东阳县
　　成化东阳县志士爱读书大家子弟无不从师受学有志者习举业迟钝者亦求通章句知礼义之方农知服业父子力作以耕植为事故衣食恒足妇人女子深处闺门虽亲戚邻里亦不少接专以纺织为事日用饮食服饰器具一以简素为尚不事文饰其声色游燕玩赏花石之乐举不崇尚有商人尚质之风
　　隆庆东阳县志俗居岩谷不轻去其乡以耕种为生不习工商富人雅好义举大姓重门第崇祀谱士人能谈性命登仕者多尚风节
　　义乌县
　　隋书地理志风俗澄清道教隆洽
　　黄中辅忠孝堂记人物风流孝行卓异
　　刘濬登科题名记俗尚儒雅甲于他邑
　　万厯义乌县志男子服耕稼妇女勤织纺商贾鬻鱼盐工习器械以利民用无淫巧奇衺之物
　　永康县
　　洪垣县治防壁记永康旧俗重俭啬好强戾
　　张元桢永康县谯楼记俗故谨厚士民乐业
　　永康县志宋淳熙间先儒晦庵朱子与东莱龙川二先生设讲席于五峰洞天永之人士其得沾先贤风教者有由然矣明初承旧俗为士者多乐田野及成化治间文采蔚然倍于往昔正靖隆万之际不惟抡科擢第比肩林立而议论政事亦往往可观
　　永康县志永之溪漂悍而冲激易涸而不沈蓄其土重实而刚燥寒淡而硗瘠民生其间遂有勇悍夸诈之习民鲜淫巧工多粗劣持斧凿者不及雕镂操机杼者不及锦绮秉针线者不及组绣攻泽饰者不及文章而县治四境之俗亦复不同东边东阳南边括苍西边武义北边义乌东阳之俗文其弊也饰括苍之俗武其弊也悍武义之俗质其弊也野义乌之俗智其弊也黠
　　武义县
　　吕祖谦徐公墓记负山之民气俗敦慤乐田畆而畏官府遨嬉侈丽之习独不入其乡
　　许谦送逯公平赴武义教序地狭而土肥其民富庶而风俗劲急旧为东莱讲业之地流风余韵犹有存者士大夫能道诗书通今古
　　杨本儒学记其民刚悍不相下故其俗犷猛号难治武义县志男勤生业女工纺织家尚俭朴而安质素无狗马蹋踘之戏鲜绮绣戴胜之观无论村落僻坞即城市之民无不笠纠饟黍稼穑是事
　　浦江县
　　陈亮县志序浦江山邑非宾客商贾之所奔辏民生其间者往往朴茂质实以不欠租赋相尚以不厯公庭为常长吏至则相与安乐其俗而已
　　栁贯明伦堂记介然下邑无名山大泽以发舒其奇无珍宝絶产以阜通其利民业稼外以俭啬自全其生
　　戴良浦阳人物记后序人物之生不一而足以忠孝贞节著者有之以政事文学显者有之
　　宋濂深溪王氏义门碑浦阳婺山邑朴美淳质力农务本耻于华言伪行而以士自命古者礼义之俗殆不是过
　　汤溪县
　　胡森县学记其俗朴而固其民劳以思袯襫秉耒而无外慕
　　胡森陈侯弭盗却金记汤朴俗也勤而啬树本而滋野处而不昵其室家保聚椎结之风蔑如也
　　洪啓睿县志序其土确其俗厐
　　汤溪县志汤溪割四县边隅之地为邑故习俗各随其方如遂昌多强悍兰溪多浇诈金华多俭啬龙游多鬭讼汤溪则兼而有之然士好礼让农务力田不喜牵车服贾以走四方且里不朝歌巷不夜游依然有古之遗
