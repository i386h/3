<!-- { "loadSidebar": true } -->
　　江子一【南史本传字元亮济阳考城人晋散骑常侍统之七世孙少慷慨有大志家贫以孝闻仕梁起家王国侍郎奉朝请启求观书秘阁武帝许之有敕直华林省为遂昌令着美绩后为南津校尉侯景攻陷厯阳子一赴建业及弟子四子五并力战死】
　　韦冲【册府元冲简校栝州事东阳贼帅陶子定呉州贼帅罗方惠并聚众为乱攻围婺州永康乌程诸县冲率兵击破之】
　　唐
　　李邕【唐书本传字泰和州江都人宗即位为戸部郎中左迁栝州司马徙沣州开元二十三年为栝州刺史喜兴利除害坐诬枉且得罪天子识其名诏勿劾后歴淄滑二州刺史北海太守时称李北海】
　　李阳冰【畿辅通志字少温赵郡人以词翰名乾元间为缙云令修孔子庙自为文记之嵗旱祷城隍与神约不雨焚其庙及期雨霑足亦自为记秩满退居吏山后迁当涂令篆书尤善】
　　李繇【嘉靖浙江通志建中间为缙云令有政声邑有孝妇陶氏丧姑负土成坟一哭而絶繇为立碣请陆羽撰文以表之】
　　齐抗【权徳舆齐抗神道碑字遐举高阳人累迁谏议大夫当轴者不能容坐细故出为处州刺史先是山越寇攘荡覆城市抗乃卜胜势之爽垲目习俗之便安三时不害百堵皆作后拜中书侍郎同中书门下平章事赠户部尚书】
　　李蘩【嘉靖浙江通志京兆人泌子元和十二年为处州刺史至郡即建置庙学于檡山之巅立顔子以下十八像其余六十子及公羊髙左丘明等数十人皆绘之壁选择博士弟子员为置讲堂俾之行礼肄习其中廪饩供亿虽小亦备处之人士皆知兴学实自蘩始韩愈为孔子庙记谓其为政知所先后云】
　　邢羣【嘉靖浙江通志字涣思会昌五年自户部员外郎刺处州在任刑清事简束缚黠吏抚辑良民冗事弊政必尽拔其根株而后已去任之日老穉泣送于途】
　　李中敏【嘉靖浙江通志字藏之为人性刚峭有气节会大旱上言乞斩郑注则天且雨不报遂以病告归颍阳注既诛召为谏议大夫给事中会昌六年刺处州政平讼理】
　　段成式【舆地广记字柯古临淄人栝州缙云山冇好溪本名恶溪多水怪大中中刺史段成式有善政怪族自去因改曰好溪】
　　宋
　　杨亿【宋史本传字大年建州浦城人雍熙初授秘书省正字淳化中赐进士第迁光禄寺丞真宗即位拜左正言知处州郡人周启明笃学有文深加礼待召还拜左司谏知制诰为翰林学士兼史馆修撰旧浙江通志亿知处州以寛大为政嵗稔刑清】
　　甄旦【明一统志至道初知丽水县吏道详敏而饰以文学清白以率下明察以照奸到任未期政治大成】
　　房从善【栝苍彚纪清河人雍熙初为遂昌主簿建文庙设圣像兴教化正风俗通判梁鼎嘉其能立石记之】
　　仲简【嘉靖浙江通志字畏之江都人歴知处州称治为浙东第一后知广州徙洪州】
　　崇大年【明一统志庆厯中知青田县民贫无以纳税州符追逮县吏大年悉令候冬熟纳足民感其惠】
　　何辟非【栝苍彚纪建安人皇祐中宰遂昌兴学立教得为政大体初邑未有学而夫子庙在西郭至是乃于邑之东南隅剏立殿堂斋序后令施肃李乔李宗孟王渊相继成之】
　　傅楫【宋史本传字元通仙游人第进士知龙泉县孙觉为御史中丞语之曰朝廷欲用君盍少留楫曰仕宦所乐居中者免外台督责耳令俯首权门与外台奚择且外官已所当得也遂去不顾栝苍彚纪楫在任发摘伏奸猾屏迹】
　　张仲倩【明一统志神宗时缙云尉治有政声县有淫祠曰五通嵗旱仲倩遍祈不及五通吏民以请仲倩徃命毁之嵗亦大熟】
　　刘琦【明一统志宣城人熙寜初为侍御史疏论王安石言行乖戾坐贬监处州酒税以直声闻】李长卿【括苍彚纪开封人元丰初知缙云政治严简百里安之】
　　黄发【崇祯处州府志泉州人元丰初知龙泉县修崇学校进诸生讲论经学自是邑多闻人】刘彞【宋史本传字执中福建人从胡瑗学瑗称其善治水凡所立纲纪规式彞力居多第进士为两浙转运判官知处州俗尚巫鬼不事医药彞着正俗方以训斥淫巫三千七百家使以医易业俗遂变加直史馆知桂州坐贬元祐初复以都水丞召还】
　　邱括【崇祯处州府志荆州人元祐初知龙泉县距郡溪行三百里多滩碛中为最险括与簿马应共议疏凿至今赖焉秩满吏民争挽留之夜潜遁去】
　　刘芹【明一统志海州人元祐中知青田县时邑未知学芹躬为训诱风俗一变竞以儒业相高】徐公武【崇祯处州府志润州人元祐末知青田州旧贡黄连征属邑邑非所产民以为病公武力言于州而罢之后仕至鸿胪卿】
　　黄葆光【宋史本传字元晖徽州黟人赐进士出身擢左司谏蔡京权势震赫葆光攻之京中以他事贬知立山县京致仕召为职方员外郎改知处州州当方腊残乱之后尽心牧养民列上其状加直秘阁再任卒州人立祠祀之】
　　张根【宋史本传字知常饶州徳兴人甫冠第进士调临江司理参军遂昌令括苍彚纪根下马积案数十不阅旬而决曲直情伪无不曲中由是猾吏革心狱讼衰息既又筑二堤创三桥立四门兴利除害治绩显著】
　　陈戬【括苍彚纪徽宗时教授本州后以朝奉大夫充宝文阁待制知本郡时久旱戬下车雨霑足人以为随车雨云】
　　王禔【栝苍彚纪州人政和初知丽水赋役均平吏无容奸纵囚使归尅期而至邑有通济堰灌田数千顷久而沙石积塞渠噎不通民甚苦之禔作石函度沙石修斗门泄暴涨无堙塞患民为立祠配詹南二司马嵗时祀之绍兴中复以朝散大夫知处州】
　　黄烈【嘉靖浙江通志字元功浦城人宣和间守处州时清溪盗发丽水青田松阳遂昌皆没于贼而剑川独完烈奉诏即剑川治事能奋勇宣力区画得宜贼将洪载以城降仍与通守会稽石端中谋筑郡城民赖以全】
　　张觷【宋史本传字柔直福州人举进士守南剑州迁福建路转运判官未行防范汝为陷建州遣叶彻拥众寇南剑觷率州兵与之战彻中流矢死众败走城赖以全以直龙图阁知处州荡平余寇进秘阁修撰】
　　江安止【明一统志字元静建宁人靖康间知丽水县为政明敏囹圄屡空案牍无积又练乡兵以御寇邑赖以宁】
　　许尹【嘉靖浙江通志乐平人政和进士厯知处州有善政高宗时摄蜀帅甚得人心迁司农卿孝宗即位上疏乞延儒臣讲求治道寻以敷文阁待制致仕】
　　胡涓【括苍彚纪字霖卿鄱阳人靖康中应神童科后登进士第丞遂昌县治距溪不数步而儒学切近于其侧每霖雨溪流涨溢则堤湍齧害叵测涓因仿旧龙图张根所筑堤址而修甃之身自董役堤成百姓蒙其利】
　　董伋【括苍彚纪饶阳人建炎中知遂昌邑民夏赋输绸旧用绢丝伋不忍重困民曰是给诸卒虽麻何伤谕输绸者悉以麻郡从例责吏亟易伋即诣郡白其故郡不能强后守至诸邑宰毕防率献无名金伋禀命而旋力陈已之其以身庇民如此】
　　汪汝则【括苍彚纪宛陵人绍兴初知龙泉县适剧寇杨就焚荡之后闽盗范汝为复拥众出没县界时栾孤辈诡谋鼓噪欲从之且肆掠于市民不宁居汝则至恬若无闻视事三日捕首奸二人尸诸市其徒股栗莫敢动事平以擅杀告待罪郡守苏达曰当多难之时为百姓除害何必尔也请于朝以留之因疏名于屏任满陞绍兴府判】
　　艾若诺【崇祯处州府志绍兴初青田令留心抚字严于驭吏尤恶乡胥之舞文尝大书座屏曰爱民如惜血挞吏胜看经棒折乡胥手何劳诵大乘】
　　游九功【嘉靖浙江通志建阳人绍兴中知庆元有古循吏风】
　　叶绾【嘉靖浙江通志闽人绍兴十七年知龙泉令行禁止讼牒至庭灼见诚伪民所争辨必晓之理委曲开谕其抵罪者咸自输服习俗好争绾教以惩忿息怒率多感化先是邑佐括民老病以为丁抑之输纳绾验而免之】
　　郑必明【崇祯处州府志字南仲闽人绍兴中宰遂昌以儒雅饬吏事好贤下士以名教为先修学宫谨课试风动四境】
　　范成大【宋史本传字致能呉郡人绍兴二十四年擢进士第隆兴元年迁正字累迁著作佐郎除吏部郎官罢奉祠起知处州处民以争役嚣讼成大为剏义役随家贫富输金买田助当役者甲乙轮第至二十年民便之其后入奏言及此诏颁其法于诸路处多山田梁天监中詹南二司马作通济堰在松阳遂昌之间激溪水四十里溉田二十万亩堰嵗久坏成大访故迹叠石筑防置堤阏四十九所立水则上中下溉灌有序民食其利除资政殿大学士充金祈请国信使全节而归改敷文阁待制四川制置使召对拜防知政事奉祠起知明州奏罢海物之献除端明殿学士进资政殿学士再领洞霄宫加大学士】
　　李大正【崇祯处州府志字正之建安人乾道中始为遂昌尉去为会稽令念遂民不忘求知邑事既至得滞案数十判决如流无不快人心先是丁役不均科折违法丁产与税乘除不以时大正尽革其弊凡学之宫室器用废坏者皆新之】
　　陈戒【崇祯处州府志乾道时松阳令律已清亷劝民义役以息争讼卒于官缟素祖奠者数百人】林采【括苍彚纪字伯玉闽人淳熙中知遂昌始至一新学舎请还赡学金于郡括匿税田于乡以廪士旬有课季有考学者翕然向风核隐户定税名置都籍事无不举】
　　傅兆【崇祯处州府志上饶人庆元初知龙泉为民备荒出所得俸钱六十万有竒会嵗丰谷贱尽以博籴为米三百余斛置仓别储俟农事方殷旧谷将没则如其价以出之至秋复敛名其仓曰劝储择邑有行谊者司之嵗率为常民怀其惠】
　　富嘉谋【崇祯处州府志庆元初以松源乡立庆元县嘉谋莅任始辟街衢营公署立学校建坛壝不期年而就民无劳扰】
　　朱元成【崇祯遂昌县志字少翁平江人庆元中知遂昌练达吏治县之役钱累至积压预借及三料计一万三千五百缗乃根括旧逋撙节浮费补填其数迄今邑无预借之扰创常平仓储粟米以备凶荒皆利民经久之计】
　　司马掀【括苍彚纪字仲举嘉定初自左藏出宰遂昌抚字教化上格于天是年有嘉莲一柄双花粟一本发十八茎茎生八九穗观者如堵民为立堂扁曰嘉瑞】
　　杨大异【明一统志醴陵人嘉定进士调龙泉尉摄县事适嵗饥提刑司遣吏和籴米一万石于邑未价顿増民乏食大异即以提刑所籴者如价发粜民甚德之】
　　陈逵【崇祯处州府志三山人嘉定间知遂昌首谒学宫引试士子一时士风丕变囹圄空虚既去民绘像立祠祀之】
　　王圭【崇祯处州府志吴郡人先为丽水簿秩满摄松阳民安之请郡上其事诏即真焉正疆界定版籍惠政在民实多】
　　叶武子【括苍彚纪绍定初守栝时民生凋敝两税外尚有浮财物力之徴民不胜困武子慨然身任其责即防其弊恳乞除豁可其奏民赖以苏立碑于丽阳庙】
　　刘【明一统志莆田人淳祐中由进士知青田县明于政事洞见源委吏无所欺以崇学校厚风俗为先民怀其惠肖像祀于义仓】
　　李雷奋【明一统志鄱阳人咸淳中知处州在郡亷谨尝捐俸造郡学士民立祠于学祀之】元
