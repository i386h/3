<!-- { "loadSidebar": true } -->
　　王舜【缙云县志字良佐以太学生试魁上书言事忤时相遂隠居大洋山】
　　朱上交【栝苍彚纪丽水人安贫乐道隐居乡里诏征不起赐号养素先生】
　　林伟【栝苍彚纪青田人仕宋着崇儒録后避乱隠居不仕】
　　程垲【两浙名贤録字元爽栝苍人樟四世孙调海门簿宋末弃官归为道士建太极阳明书院居之自称神阳先生】
　　元
　　蒋琰【青田县志字叔圭屏居南田宋中丞继周之孙家贫授徒自给足迹未尝至邑郭诗文师韩杜孝友溢于家庭】
　　梅隠【旧浙江通志字聘君缙云人徜徉山水好植梅后人改名其山曰梅山】
　　赵雷【缙云县志字省之尝从滕璘学授考亭心法着遵所闻集名冠一时后隠不出】
　　周权【括苍彚纪字衡之松阳人通经史工诗至京师欧阳荐于馆职以母老辞不受有此山集子仲瑜承家学以辟授稼轩书院山长改紫阳书院】
　　姚棨【龙泉县志字君卫号云樵陈垲器重之妻以女恩授永嘉簿不就宾兴防贾似道専擅率太学诸生伏阙极论之不报遂退伏乡里元使宣慰来栝请见棨説以仁则得众勿放火纵兵人心自安使从之奏授庆元簿慨然曰本为桑梓出顾博官乎辞不受归订诸子作论孟直笔续有荐者俱不起】
　　王鉴翁【遂昌县志字子明贤良濬之父有劝之仕者曰吾身度之审矣岩容涧姿岂堪饰之章服或以闻于集贤曰是能乐天者也遂号之乐天处士赵待制雍名其园曰田园任趣及卒太史宋濓撰铭诚意伯刘基篆额学士陶安吊以诗王祎以孟之善士易之幽人称之】
　　赵徳光【括苍彚纪字子明扁所居曰乐善聚书耽诵至忘寝食于世纷华澹如也或劝之仕不就一日道拾白金其遗金老妪哭于途徳光归其金舒穆噜冝孙器之】
　　明
　　留睿【旧浙江通志字若愚一字养愚栝苍人治经术攻诗文居青田山中二十年出游呉楚齐晋人二十年归隠于好溪有紫芝鹤之瑞著书九篇名曰留子】
　　毛辉【缙云县志博学雄文词总制孙炎荐署学事屡辟不起树卉种菊防杖独步入紫青山卜地为竁穴曰全归窝士友以爱菊陶称为潜斋先生今白龙山斋书院其遗址也】
　　呉叔圭【括苍彚纪宣平人博学善属文洪武中举贤良方正不就隠居以终其身】
　　晋王【缙云县志字国润明初贡仕太寕簿靖难时弃官变姓名隠于杭之西湖】
　　陈谷【括苍彚纪字宾旸青田人隠居好古不荣利诗文有奇气着有存存生集】


　　浙江通志卷一百九十三
<史部,地理类,都会郡县之属,浙江通志>
　　钦定四库全书
　　浙江通志卷一百九十四
　　寓贤【上】
　　春秋纪寓公之文迁史着客卿之号非曰借才异地亦以仰止高贤也两浙夙擅通都人称乐土或税驾而游或授防而处迹与名留地因人重其流风余韵虽千百载下穆然犹可髣髴云志寓贤杭州府
　　晋
　　郭文【晋书本传字文举河内轵人也少爱山水尚嘉遯年十三每游山林弥旬忘返父母终服毕不娶辞家游名山入吴兴余杭大涤山中倚木于树苫覆其上而居焉亦无壁障时猛兽为暴入屋害人而文独宿十余年卒无害余杭令顾飏造之携与俱归飏以文山行或须皮衣赠以韦袴褶一具文不纳辞归山中王导闻其名遣人迎之既至置之西园园中果木成林又有鸟兽麋鹿于是朝士咸共观之文頽然箕踞旁若无人居导园七年未尝出入一旦忽求还山导不听逃归临安结庐山中】
　　南北朝
　　徐仪【陈书本传东海郯人陵第三子少聪警以周易生举高第为秘书郎出为乌伤令祯明初迁尚书殿中郎寻兼东宫学士陈亡隐于钱塘之赭山】
　　徐孝克【陈书本传陵第三弟也少为周易生有口辨能谈理既长徧通五经博览史籍梁太清初起家为太学博士性至孝侯景乱京邑大饥孝克养母饘粥不能给薙发为沙门乞食以充给焉后东游居钱塘之佳义里与诸僧讨论释典遂通三论每日二时旦讲佛经晚讲礼传道俗受业者数百人天嘉中除剡令非其好也】
　　唐
　　丁飞【咸淳临安志字翰之济阳人读老庄书居钱塘龙洞蓄妻子事耕稼如常人夜半山静取琴弹弄少睡寡言与人相接礼简情至未尝有罢倦之色又不见有所服饵或问之曰治心修身之外复有何物】
　　张祜【畿辅通志字承吉贝州清河人称张公子性高旷工诗云溪友议祜初与徐凝同赴白居易杭州求解白试之以凝居首次祜祜不服因太息归自此罢举】
　　【谨按祜今多误作祐祜有子望防爲冬堰官祜自言冬合出瓠子事见太平广记此名祜之证】
　　宋
　　潘阆【两浙名贤录字逍遥太谷人寓居钱塘通易诗春秋尤以诗知名所交游皆一时豪俊曹彬奏为四门助敎】
　　徐复【宋史本传字复之建州人初游京师举进士不中退而学易通流衍卦气自筮知无禄遂无进取意游学淮浙间他日听其乡人林洪范説诗且言诗之所以用于乐者忽若有得因以声气求之遂悟大乐于七音十二律清浊次序及钟磬侈弇匏竹高下制度皆洞达范仲淹过润州见复问曰今以衍卦占之四陲无变异乎复对西方当用兵推其日月后无少差庆厯初与布衣郭京俱召见命为大理评事固以疾辞赐号冲晦处士后居杭州十数年而卒西湖游览志复居杭州万松岭与林逋并称二处士云】
　　晁补之【宋史本传字无咎济州钜野人父端友工于诗补之聪敏强记才解事善属文十七岁从父官杭州见山川风物之丽着七述以谒州通判苏轼轼先欲有所赋读之叹曰吾可以阁笔矣由是知名举进士拜国子编修实录检讨官还家葺归来园号归来子】
　　洪皓【宋史本传字光弼鄱阳人少有奇节登政和进士为秀州司录大水皓白郡守发廪以粜浙东纲米过城下白守邀留之守不可皓曰愿以一身易十万人命人感之切骨号洪佛子建炎三年擢徽猷阁待制为大金通问使至云中尼玛哈廹使仕刘豫皓曰万里衔命不得奉两宫南归恨力不能磔逆豫忍事之耶尼玛哈怒将杀之旁一酋曰忠臣也为之请得流递冷山二帝居五国城皓密遣人奏书闻佑陵讣北向泣血旦夕临金主闻其名欲以为翰林学士皓力辞未几金大赦许使人还乡皓与张邵朱弁并遣还留北中凡十五年忠义之名闻于天下既见秦桧语曰张和公金人所惮乃不得用钱塘暂居而景灵宫太庙极土木之华岂非示无中原意乎桧不怿出知饶州寻谪濠州团练副使安置英州居九年始复朝奉郎徙袁州至南雄卒帝闻嗟惜之复徽猷阁学士諡忠宣皓久在北庭不堪其苦然为金人所敬博学强记有文集五十卷炖煌事实绍兴十三年皓全节归朝见内殿求还乡养母帝曰卿忠不忘君虽苏武不能过也岂可舍朕去因赐第于钱塘之葛岭命迎养其亲】
　　杨由义【宁志备考字宜之家世开封建炎初由义父以军前正将扈驾南渡未几寇入杭由义奉母避地盐官寇踵至母妹俱以节死由义抵杭其父适以督运自富阳还父子大恸为母妹成葬礼遂家于盐官由义幼时颇从事学问久之遂与漕荐丰度俊伟词翰典丽馆于贤士大夫之门者凡二十年晦庵朱子亦其弟子也使金营帅强之拜由义曰本朝见宰相无拜礼此膝讵易屈帅怒械繋月余守节益坚竟完璧归孝宗嘉叹迁太府卿兼刑部侍郎卒于盐官】
　　周煇【两浙名贤录字昭礼淮海人绍煕间居钱塘清波门之南嗜学工文隐身不仕当世名公卿多折节下之而简亢自高未尝报谢藏书万卷父子自相师友撰清波杂志十二卷】
　　宋斌【万厯杭州府志字文叔袁州人少从黄榦李燔登朱子之门学禁方严羁旅困沮年且八十矣临安尹赵与懽延之事以父行奏乞用旌礼布衣故事不报卒葬西湖与懽岁一祭焉私諡淳固先生】
　　施岳【湖山胜槩字仲山吴人侨居武林能诗精于律吕】
　　梁栋【胡乃梁隆吉诗集序字隆吉其先相州人父安道寓鄂州栋生于鄂弱冠登第初选宝应簿再调钱塘仁和尉一时声名籍甚入元居武林守道安贫澹如也平居吟咏稿无存者门人问曰先生何故不存稿答曰如吾诗堪传人将有腹稿在】
　　元
　　虞集【四川通志仁寿人汲之子西湖游览志字伯生少不偶寓居钱塘元诗选传集从草庐吴澄游大德初荐授大都路儒学敎授累迁奎章阁侍书学士修经世大典进侍讲学士至治大厯间宗庙朝廷之典册公卿大夫之碑版咸出其手粹然成一家言门人订其在朝应制归田方外诸稿厘为五十卷曰道园学古录】
　　杨载【元史本传字仲其先居建之浦城后徙杭因为杭人少孤博涉羣书为文有跌宕气以布衣召为国史院编修官延祐初以科目取士载首应诏登进士授承务郎迁儒林郎宁国路总管府推官初吴兴赵孟頫在翰林得载所为文极推重之由是名动京师凡所撰述人多传诵之西湖游览志载与虞伯生掲曼硕范德机齐名世称虞杨范掲云】
　　鲜于枢【西湖游览志渔阳郡人为江浙行省都事因居杭风流文雅善歌诗尤工书名在吴兴赵文敏伯仲间迁太常簿致仕】
　　陈柏【辍耕录字云峤泗州人性豪宕祖平章积金七屋不数年散尽尝为侍仪舍人馆阁诸老莫不折辈行与交其妻铁太保女也恃富贵近戚偶以一言骄之遂终身不见尝被命铸祭器于杭无锡倪元鎭慕其名求见之张燕湖山间罗设甚至酒终为别以一帖馈米百石柏举巨觥顾倪曰吾在京即熟尔名云江南士清无与比其所以章章者以米沽之也请从今日絶其气节如此】
　　张翥【两浙名贤录字仲举晋宁人父为吏从征江南调安仁尉又为杭州钞库使因家焉翥少豪放不羁好蹴踘走马不以家业屑意父忧之一旦改业闭门读书因受业于李存又从仇远学以诗文名一时累官翰林学士承防所着有蜕庵集忠义集】
　　刘汶　刘濩【两浙名贤录汶字师鲁鄜王六世孙占籍钱塘以文章淑后进德行学术与刘濩齐名濩字声之莆田人占籍于杭与师鲁俱以文行为一时寓贤之首】
　　缪伦【辍耕录字叔彜东平人侍父宦游钱塘至正十六年淮兵寇城执其父将杀之伦哀号乞免弗听倾家赀以赎又弗听乃自缚请代于是杀伦而释其父】
　　龙广寒【辍耕录江西人寓居钱塘挟预知之术游湖海间咸推为异人又行服气导引之法常佩小龟十数于身至晚仍解饲之事母至孝六月一日母生辰方举觞为寿忽见北牕下梅花一枝盛开遂称之曰孝梅赠诗者甚多至治初卒年百有八岁犹童顔绿发云】
　　贯云石【两湖麈谈阿尔哈雅之孙父名贯格根因以贯为氏名小云石酸斋其号也有文武才折节读书为古文峭厉有法诗歌古乐府慷慨激烈士大夫乐从之游少用父荫为万戸府达鲁噶齐乃让与其弟后以文行荐为翰林侍讲学士知制诰既又辞疾还江南诡姓名易服色卖药钱塘市中人无有识之者七修稿云石临终作辞世诗云洞花幽草结良缘被我瞒他四十年今日不留生死相海天明月一般圆洞花幽草二妾名也北山栖云庵其藏修之所】
　　萨都拉【两浙名贤录字天锡雁门人寓居武林博雅工诗文风流俊逸而性好游每风日晴美輙肩一杖挂瓢笠脚踏双不借走两山间凡深岩邃壑人迹所不到者无不穷其幽胜至得意处輙席草坐徘徊终日不能去兴至则发为诗歌以品题之今两山多有遗墨而西湖十景词尤脍炙人口后莫知所终元诗选传天锡陟官闽宪往还吴越其过嘉兴越台怀古题烂柯山石桥诸律眞能别开生面】
