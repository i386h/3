<!-- { "loadSidebar": true } -->
　　谢南【万厯温州府志字天启平阳人洪武辛酉栝寇大发胁従者众主兵者募义士往招之南请行冒白刃谕以祸福众欣然来归已而延安总军来讨南具以状闻于是止戮渠魁释者以万计既而朝论难之南复伏军门叩首请救延安侯为条奏始获原释时谓其有遏乱救民之功后以荐授山西参议】
　　郑采【分省人物考平阳人性介特仗义家虽贫客至辄欵洽士穷无归者辄授馆或终嵗衣食之嵗洊饥客持券求谒采仅余粟五斗贷其五之三故人子遇盗裸跣走诉采尽举衣衾巾履遗之尝见敝衣蹑履行雪中者呼之前予以粟帛亦不问其姓名】
　　侯搢【万厯温州府志字尚震乐清人与永嘉黄少保淮善少保得君人争附之搢独谢归有郭千户者贫且死无后为窆之祖陇戒子孙上冢时必酹郭户侯无絶也】
　　李孟竒【温州府志瑞安人家殷实好施予凡郡邑廨舍学宫多所营造邑民告饥出粟以赈计前后出粟万余金千余设义塾义仓义冢义渡郡邑屡上其事朝遣行人黄恕赍玺书劳羊酒旌其门曰义门】
　　邹有真【瑞安县志瑞安人正统间奉例输粟赈饥立义仓义渡有司上其事勅旌表其门】周普安　周伯静【万厯温州府志普安字伯宁平阳人正统二年嵗饥输谷千余石赈济事闻遣行人旌奨复其家弟伯静出谷一千二百五十石赈济旌为义民】
　　柳靖一【平阳县志字忠立正綂二年饥出谷一千二百五十石助充赈济事闻遣行人赍勅褒美劳以羊酒旌为义民复其家】
　　陶文隆【泰顺县志字朝纲泰顺人正綂己巳寇发自备牛酒犒乡民结义社保障已而巡抚孙原贞招致賛画论功授巡检以母老辞给冠带后奉例输粟三千石赈饥有司旌其门曰尚义】
　　张元【防顺县志字普生防顺人正綂间散廪结义社以御隣寇又奉例捐粟千石赈饥】王延【瓯江逸志永嘉人以利济为念尝曰散财济民其利有限可以长久者惟古之义仓而已得人掌之其恵无穷也于是置仓贮粟凶散丰敛事闻旌为义民复其徭役】
　　王由【温州府志字秉璠永嘉人景泰间章纶疏谏易储逮诏狱刑鞫由适就选京师力为周旋及归复留金并其一仆以侍之仍畀仆田四亩防其家】
　　吕斌【万厯温州府志字是质永嘉人成化丙午嵗饥代输通都户口盐米尝于海坛造舟济渡仍剏馆舍以憩行者他若建石岙东岸大塘大坝接等桥及治乐清馆头塘路凡费千余金又出粟赈饥治辛酉诏旌其门】
　　陈仲泰【温州府志平阳人成化癸卯捐赀建预备仓入粟千余石事闻赐七品散官】林天爵【平阳县志与弟信爵世居平阳之宋埠治庚戌嵗饥日设粥于门以饲饿者造桥梁濬塘河修堤岸立义塾暑月施茶济渇凡冠婚丧祭悉遵古礼阖族化之】
　　何淮【永嘉县志永嘉人家饶乐施里有举女者必遗以粟帛道拾遗金还其人不得舍于寺入城市木闻妇哭甚哀促问乃负债莫偿者尽以市木金代偿焉治戊午饥出粟数百石贷乡人已而悉焚其券及掌乡赋复值嵗饥代输通都盐米时疫继作则倩医施药死则具棺槥凡利人事无不为之】
　　叶溥【平阳县志字爱周平阳人父以尚义补郎溥承先志父造舟象口渡以济人溥更为葺治数十年不替治丁巳筑万全塘为桥以便行旅嵗饥施饭以饲饿者死则予榇防有诏劝民赈助又率其弟盛芳出粟如令皆受章服】
　　叶防【万厯温州府志字彦棨永嘉人娶陈氏防年二十五而陈卒誓不再娶妻党痛其子幼劝之娶泣辞邑令李丕显旌之】
　　赵钦善【温州府志字良修乐清人邑大侵设糜粥以赈建宗祠置义冢施槥筑桥正徳间以输粟赐建尚义坊夀一百二嵗】
　　宣铎【乐清县志乐清人家蒲岐族里有饿者常食之有田三顷临殁以三之一分赒所亲楠溪有接莆岭极险峻人往往堕死铎尝捐金百余凿为坦途】
　　赵文韶【万厯温州府志字克虞乐清人居近沐箫泉捐金数百构道院书舍跨溪筑桥树来鳯八老亭嘉靖乙巳嵗饥出粟千石赈济郡守洪垣优奨之又尝筑邓公桥砌官路置渡船七举乡賔夀九十余】
　　陶灌【防顺县志字君敬泰顺人嘉靖庚申大侵灌谕家人曰但称贷来者即予毋吝人多赖全活迁学捐赀创建学门又倡义协族建祠捐田二十亩为祭具三十亩赡子弟读书友人贫不自给者必周助不能偿者焚其券邑令扁其门曰罗阳髙士】
　　陈元汾【温州府志乐清人百口同爨财无私蓄事无専行即妇女亦欢然无间言】
　　徐友文【万厯温州府志字彦章乐清人有张堂者苦贷鬻妻途遇友文即为赎之归语其妻郑更益之财为女买媵询知良家子辄还之不索偿后贫乏治圃以活处之泰然】
　　方輶【乐清县志乐清县庠生友人屠希顔无子妾有孕妻悍不能容希顔以托輶即辟书舍居之子稍长乃还屠氏人称笃行】
　　孔闻昂【平阳县志平阳人万厯乙丑年饥出粟一千石赈济邑令万民华详请建坊旌表】梅光宗【温州府志永嘉人万厯戊午嵗饥出粟五百余石赈济崇祯庚午疫施棺二百置义冢修城垣葺文庙助建巽山塔筑塘修桥费数百计累举乡賔夀八十有九】
　　国朝
　　谢包京【乡贤留祀册永嘉人顺治乙未进士授河南阳武令事亲孝待宗族甚厚效范文正公义田法设义租数百石俾族之公正殷实者主之凡读书婚嫁无力者酌量周防借以成立者甚众学宫倾圯捐涂田四百亩以助鼎新所积租谷永为修葺之费瓯郡海氛犯顺逺近戒严包京同守土官登城固守乡民被难入城饿殍载道乃悉出庾粟煮粥赈赡为好义者倡全活无数】
　　陈遴【公举事实永嘉人天性孝友尤急人之难婚丧赈卹无倦色康熙甲寅耿逆难作伪帅曽养性盘踞永嘉逼受伪职备见拷掠不受逃入六科山中避之乃免尝协修文庙得石刻朱子像于土中建祠祀之捐田八十亩以奉祀事司训蔡启份为文纪于石子王绶乙未进士任郏县知县赠遴如其官】
　　处州府
　　宋
　　潘惟徳【景宁县志字天辅处州人尝值嵗荒谷价涌贵家素丰独捐其值如平时乡人赖之皇祐中嵗大歉出谷贷乡里约嵗稔共还后还者无防亦不复问有邑民曽以事相讼至是亦求贷与之或曰此尝构讼者也徳曰彼忍耻见投其穷已甚慝怨不与是小人也乡人称为长者】
　　邓熹【嘉靖浙江通志其先三衢人客遂昌因家焉宣和间睦寇方腊倡乱其党洪载侵犯松遂熹与父将仕郎昌特捐家赀集乡民缮甲兵入邑御侮与贼百余战获俘馘数千级载降郡守黄葆光上其功授昌承节郎熹遂昌尉】
　　毛允理【崇祯处州府志青田人绍兴间水溢民居荡然死者无数允理覔巨舟救溺得活者多水落沙土壅积如凶因拨去沙土独允理屋宇几席器皿如故有司以其事闻于朝封奉议大夫表其坊曰进徳】
　　潘好古【两浙名贤録字敏修松阳人值嵗饥倾廪以赈穷饿一日山水骤发陆地皆成巨浸好古与同处者数十人方虞垫溺忽有操舟来援者好古谕舟人先济余人舟人曰吾徳公故冒险来好古曰济人犹济我也卒先余人而后济】
　　王灌【松阳县志松阳人乾道中以赋役重繁首倡义役役之先后视籍田之多寡为次行之三十年而讼不抵于有司】
　　郭泰亨【括苍彚纪字亨甫丽水人淳熙进士防昌祖俭诋韩胄贬韶州防亨素交祖俭因赆其行坐党禁禁解注清流县令擢临安府城南都厢时史弥逺当国有尚书忤其意者系狱委官鞫问泰亨辨其无罪不肯枉置于法弥逺怒遂致仕归】
　　毛当时【崇祯处州府志字行道青田人由绍兴进士倅韶州积俸余白金八百两散之亲旧无留赀暨守雷州归复捐田以益义廪】
　　杨大同【两浙名贤録松阳人素业贾寓武林邸舍忽闻隣哭甚哀询之乃王尉失囚获罪鬻女以赎故相泣别大同恻然遂倾嚢以贷王尉惭谢叩其居里姓名而别他日大同壻郑克寛登进士调鄂州监酒税时鄂守即王尉也克寛以公事门守觉其乡语大同乃进而问曰汝贯何处对曰括之松阳汝识杨大同否曰妻父也守惊曰汝外翁在否曰死矣惟妻母见留此守曰为我迎杨媪来至则坐媪于堂率子女罗拜于下以母事之置克寛于幕而荐之】
　　李端履【括苍彚纪缙云人嘉熙庚子嵗饥告其父楚孙曰人饥且死能独饱耶父曰儿勉之防郡募发粟赈饥七邑无应者端履首应命复移粟他邑事闻授乐清簿旌其里曰乐善坊】
　　项宜中【松阳县志字谊甫松阳人族有横逆者夺其田曰在彼犹在此也嘉熙间嵗祲郡守马光祖欲行富郑公青州故事谊甫即先输粟二千石以应之】
　　王允卿【两浙名贤録字成之松阳人尝往括城索逋宿其家夜遣其妻叩门允卿闭门不纳迟明即归不复索毎寒雪起视邻爨不烟者宻以米置其门嵗饥山民煽乱辄议曰我等至县必惊西门王朝奉奈何终不入邑民赖以安】
　　程大雅【松阳县志字正之松阳人遇歉尝捐廪以恵乡邻雪中视乡邻不火者以米赠之占籍二都助田三十亩以资都役人有鬻妻儿者以财帛周之其人以荒山一区为报大雅收以塟亲即今五龙抢珠地也后子孙登显要】
　　萧必强【括苍彚纪字功甫松阳人舅氏刘无子归田五十畆属以后事及殁厚治丧塟立刘氏后还其田景定初举孝亷不就】
　　王严【崇祯处州府志字敬之丽水人咸淳末受知于李宣慰累荐为官固辞不拜尝捐己财砌浮云二乡石衢四百七十余丈】
　　黄国华【贝琼黄国华传字叔文丽水人性方严好礼终日衣冠危坐而施舍无倦嵗歉必贱直粜谷以活民或大雪有不举火者辄遗之里中争者多従直其辞徳祐间恶少羣聚为盗包氏族最强号包家洞林某能搏虎号林大将刼掠旁郡吏莫敢制惟惮国华不犯境一日杀牲盟里桥图为变国华适过之喻以祸福因出金帛曰汝等以贫故为不义以此助汝何如众惭弗敢取而去乃追与之所居之地曰弱溪元兵下处州诸大家右族争避患其中重货山积及闻兵猝至委之而去居人欲乗时畧所有国华命在右收贮一室事定召其主悉归之】
　　元
　　刘濠【张时彻刘濠神道碑字浚登青田人宋翰林掌书慈恵好施毎淫雨积雪登髙而望里中有不举火者即分廪赈之防宋亡乃荒遯自适时有林融者征聚义旅兴复宋室元讨平之逮融至京世祖义而弗杀融归至瓯越之间地名牙阳四谿者复啸其徒元乃驰驿使簿録其胁従将尽殱之而乡豪因以讐怨相倾引善良鲜有脱者使者返夜次武阳防天大雪与居民百钱市酒市者至濠家具语之故濠即间行谒使者得所簿録数心恻之乃盛供具以逆使者醉而寝之楼探箧启牍録其渠魁二百人遂火其居焰灼于楼仓皇掖使者跣而走诘旦大恚曰将何借以复阙下殆诛死不赦矣濠曰濠不幸灾于居室震惊使者濠诚死罪意者簿録有寃天欲生之乎以前所録二百人授之余所全活无濠即文成公基之曽祖也】
　　陈锜【括苍彚纪字叔和丽水人元季寇发锜散财结士击而平之报功授温州録事判官】明
　　呉亨【括苍彚纪松阳人元季以浙东副元帅舒穆噜宜孙命出资财筑处州左渠城五十丈洪武十四年县西横源山民倡乱县帖下亨率乡人逐捕其党闾里咸赖以安继又出私帑造船于县之金梁乌石二渡以济行者】
　　梅熙【两浙名贤録字景和缙云人通经有学行少受业于番阳朱公迁别余二十年千里闻讣熙至番阳为服心丧三年洪武初举博学明经抚安永军民卒于官】
