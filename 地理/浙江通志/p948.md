<!-- { "loadSidebar": true } -->
　　梵兴寺　括苍彚纪县南八十里唐大顺年建【张皇轼梵兴寺诗扁舟漫说似乗槎为爱春光渡水涯荒寺有僧环种竹石田无地不抽麻数声牧笛和莺语绕径松涛逐浪花今日薰风回草野好携明月到山家】
　　栖霞寺　明一统志在县南二里括苍彚纪旧名披云唐天寳初建
　　梵宗寺　青田县志县西十五里宋咸平间建天福寺　崇祯处州府志在县东十五里元时建【陈徳载天福寺诗寻凉游寳地一境入丛林溪隔人家小云藏佛殿深檀香飘午寂松影下秋隂为爱山泉湛时来浣俗】
　　法昌寺　括苍彚纪县西三十里唐大中二年建【陈彦思法昌寺诗春游偶到法昙山山色苍茫紫翠间殿阁玲珑明晓日烟霞舒卷出尘寰何人便作终身计老我宁辞半日闻归去夕阳溪上路遥看林暝鹤飞还】
　　崇道观　嘉靖浙江通志在县西唐天寳初建太清宫　崇祯处州府志在县西北二十里宋咸淳中建其地有仙人坛
　　松阳县
　　治平禅寺　松阳县志在县西一里旧名普通院唐咸通十二年改防国寺又改天王院宋淳祐间改资圣寺治平中改今名【王安国治平寺记处州之松阳资圣寺距县郭西一里出入瓯闽者由之取道祷祠观游者无时而不集太宗出御书真宗出芝草使藏其中而仁宗又出御书其兴久矣英宗即位之初诏天下寺观无籍而额不出于朝廷者听州县条上特赐以名于是始用治平之纪元以易其额而嵗度学者一人道宁乃轮钱于印经之院售五千四十八卷归之寺又合钱万一千有竒属弟道隆者使作转轮之藏有殿有堂列以两庑又命僧省文丐佛像六十工以期年而就噫何其盛也同郡国子监直讲龚源深之乞予文掲之碑遂为之书】元大徳间善因寺僧慧钟来主兹寺重兴殿宇
　　延庆寺　明一统志在县西五里梁普通中建松阳县志名云龙唐改今名括苍彚纪有浮屠二百五十尺乃行逹禅师西竺取佛骨舍利建之常有神光现于塔
　　善因教寺　括苍彚纪去县西四十五里梁大同四年建松阳县志旧名开善宋改法善元至元间改今名
　　净梵寺　崇祯处州府志去县东二里宋淳祐年建【胡世定净梵寺诗小径斜分破寺门平桥惊聴怒涛奔佛衣全浸緑苔冷石井半留残雨浑看到虎踪知路静验来花气识山尊不妨橡栗供厨粉鄜县依稀杜老村】
　　法昌寺　松阳县志在县西三十里梁时建名灵岩隋大业间废寻复兴改今名元至元间复废明洪武六年化成寺僧诺然重修【杨谷法昌寺诗緑隂绕寺稻苗肥风透长廊暑力微清睡不堪花外鸟枕边唤起又催归】
　　福安寺　崇祯处州府志去县东南三十里梁时建朱文公宿此与王寛庵讲学
　　普济院　括苍彚纪去县南十五里唐会昌中建松阳县志元大徳间僧仁夀葺而修之【陈晟普济院记松阳县有山曰南岩地幽境胜甲于一邑中有寺曰普济旧名涌泉初建于防昌二年宋治平间始锡今额中废而寺僧思颖善持者经其始了证智深者成其终嵗久倾圯僧仁夀与本师居心图复新之方撤旧而师已化矣仁夀节奉匮藏以卒其功予谓兹院既兴不可不识其事以垂永久既勤主僧之请因书其顚末以遗之】
　　逍遥观　松阳县志在县西一里云岩之阳梁大同元年建旧名洞阳至宋宣和改今名【叶仲谌逍遥观记松阳实唐天师奕世仙隠之地灵踪具在县东二里为洞阳山有观曰逍遥曲径断堑人迹罕及邑官祝厘祈福舍此殆无所之也令尹张公邦彦叹其卑陋阻逺思易其地而新之偶得于西北隅去奉真门半里许有岭曰望仙林峦四环形如洞门上有涌泉色白如乳顾谓隂阳家曰地占灵源位据干岳栖真之宫无以易此遂以其旧观为子院而迁额建焉庶工云蒸不逾年而毕呜呼是非善政得民而人乐趋之其能集事若此乎予以戊戌东归观副事叶冲妙状其实属为文以志嵗月因为之书】崇祯处州府志明天啓间重修
　　永宁观　嘉靖浙江通志县西二十里唐叶法善建旧有叶公碑李邕撰并书崇祯处州府志有铜钟乾元二年铸宋宣和初方防焚爇烈熖中不烁声亦不杀浮屠百人舁之不能动及钟楼再造数人挽而上之唐郭阶有钟铭并序松阳县志门扁曰淳和仙府
　　遂昌县
　　报愿寺　嘉靖浙江通志在县东陈大建中建遂昌县志宋大中初赐额庆元间僧清心重建元初圮至正二年僧文惠重建明正徳间山门西廊燬嘉靖初知县萧质令僧募众复建后大殿就圮万厯三十一年知县辜志防命僧募众建【齐鼎报愿寺诗懒性偏宜静禅房独掩扉迸窗新笋长绕砌落花飞夜月闻僧梵烟岚洒客衣心清宜有悟春尽亦忘归】
　　香严院　括苍彚纪在邑西四十里周显徳五年建【王镃香严院诗地炉煨火柏枝香借宿寒寮到上方山近白云归古殿风髙黄叶响空廊敲门僧梅花月入夜猿啼枫树霜梦醒不知窗日上时闻经磬出松堂】
　　胜因院　名胜志隋大业间尹真人炼丹成举家上升以故宅改建宋侍郎龚原作记颇详其事遂昌县志在邑东三十五里僧文瑞重建旧称腾仙大殿
　　寳严院　遂昌县志在邑西二十里宋干徳二年建名多寳治平二年改今名有罗汉阁弥勒殿甚伟今俱圯扁额系宋理宗御笔
　　资圣院　崇祯处州府志在邑北十里又名东梅宋绍兴年间圮于水僧智积复建
　　翠峯院　括苍彚纪在唐山五代时僧贯休建后圯明嘉靖间僧黙照重建
　　紫极寿光宫　明一统志在县南梁时有异人炼丹于此后乗云上升赐额登云观遂昌县志在瑞山麓唐叶法善炼丹之地宋元符三年老君像眉端神光见郡邑表闻政和三年降御容于宫宸翰赐额大书紫极寿光之宫六字今存宣和辛丑经寇绍兴甲子又圯于水后重建道士章思廉范子珉项举之俱登仙籍今为道防司【王镃寿光宫诗井气蒸云湿石栏白头道士自烧丹开门风带琴声出一阵松花满醮坛朱应钟紫极夀光宫诗仙境通灵室林香落断霞鸟啼丹洞竹人扫玊坛花上士谈秘名山贮法华尘羁如可脱从此覔丹砂】
　　太虚观　崇祯处州府志在邑西五十里大柘东楼山之下唐干宁二年建【尹廷高太虚观诗路入烟萝别是天我来散发坐风轩玉壶积翠花香润石洞藏丹云气温水影倒栖松顶鹤谷声遥荅岭头猿此中妙处谁能画写入篇章当草】
　　云和县
　　大庆寺　括苍彚纪在迎恩门内唐大中二年建旧名垂休为接诏迎春之所嵗久倾圮明万厯六年知县萧渊重修改今名
　　景徳寺　崇祯处州府志在县西十里唐大中初建清修寺　云和县志在二都距县十里
　　广因寺　括苍彚纪在县西三十二里
　　永福寺　云和县志在九都距县四十里
　　大兴寺　云和县志在六都距县十五里
　　天眞寺　云和县志在二都距县五里
　　光化寺　云和县志在七都距县十里
　　万寿观　崇祯处州府志在县西百歩宋咸淳六年建
　　华阳道院　云和县志在县北
　　龙泉县
　　崇因寺　括苍彚纪在县东金鳌山之北旧有铜钟一口大数十围时或飞去初有一行脚僧鸠铜铸此钟去之日曰俟我去三日而后击僧去寺主即登楼撞之声逹八十里自后凡叩钟八十里外不闻也名胜志钟忽一夕在嵇圣潭又一夕在吴岱山坞寺僧视之但闻钟腹有咆哮声而风雨逼人无可为计翼夜其钟自还又有木鱼在东廊长丈许唐物也宋时有窃而载之舟中者夜自有声风波汹涌惧而返之明正徳八年寺火而木鱼无恙又有石笔一枝出地尺余围三尺根深丈许龙泉县志有七塔峙于外二塔峙于内
　　崇仁寺　嘉靖浙江通志在县南五里五代时建有华严塔宋何执中常题诗于塔顶【季达崇仁寺诗歩歩拥长林莓苔一径深排云双塔迥背日片岩隂瀑泠清禅骨茶香醒客心兴穷诗未就风外一蝉吟】
　　资圣寺　崇祯处州府志在县南十里明邑令郑奎光重兴【郑奎光资圣寺记自邑治度留槎洲左折而南三里许有寺曰资圣传创自天福时故有香灯田若干顷以聚僧说法诱劝愚防中叶来田久没入民间法侣解散寺几墟矣予视事来业卓塔于莲山之脊多士言近资圣寺告圯予即躬自省视遂召僧真容肩修营事清理田计四顷二十七亩有竒其羡为梵修资者纬如也塔之麓即故嵇圣桥嵗久不复予复令涓吉载事夫缘塔及寺缘寺及梁道不偏废用实相成予因是而恍然于资之义也龙故括苍僻邑地错万山民相习蠢悍今者有田以处僧有僧以说法彼民亦资是而振防为醒化犷为惇破悭为施津津福利不敢恣纵资之为义大矣哉先于地中得石髙广如碑制皆欣欣相告曰天资之以登盛美也请予为之辞予得畅言所以资圣之义云】
　　清修寺　括苍彚纪在县北三里【叶子竒清修寺诗翠防度禅房幽响发清磬雅称觞咏娯初无笳鼓竞飞花送余春杯酒传雅令归鞭袅清影皎皎三月映】
　　性果寺崇祯处州府志在县西六十里【真山民性果院访忠上人不值诗管领东风入杖藜落梅香里过招提苔痕一径白云湿花影半窗红日低欲见髙僧聊尔耳便乗余兴去来兮葛藤有话无人识付与隔林幽鸟啼】
　　凤栖寺　龙泉县志在县东二十里【真山民游凤栖寺诗十载重游古凤栖连营新绕緑杨堤欲谈时事佛无语不管闲愁禽自啼苔滑空廊妨散歩尘昏老壁失留题僧家田地隣家种菜甲春风緑满畦】
　　集福寺　龙泉县志在县西二里括苍彚纪东廊有鲁般钟楼约高七丈人每登楼輙动撞钟则四柱振撼有危殆欲坠之势经今数百载如一日【郑奎光重修集福寺记龙邑西去二里桃源天台山洞奥絶选佛之地此居最焉晋天福间建集福寺于山下雄宫伟殿诸刹丛林不能与之争胜长老言钟楼出公输子手昻霄挿汉缥焉若飞钟可容百石造时士女竞投钗钏痕尚宛然霜月飘钟与呗声俱冷卓锡之侣因而云来自晋迄明有兴无圯然嵗月变更流防为厉纵佛法全力其何能守予以乙丑夏来视邑事日与僚佐诸士问洞天台逡巡此寺见其莲座欲倾狮象无主广殿长廊几卧荆榛中同人述景不胜今昔之感乃叹曰法王亦有蹇乎孰主张是今零落如此防比邱真容发愿新之予壮其志分微禄以资始费不下十千缗而众愿俱发不募而输三年间殿宇禅堂门廊阶戺吐日月之华飞烟云之色诸佛攸馆众圣还所栖矣】
　　万寿宫　名胜志唐乾元中建名寳圣宫龙泉县志在县西四里宋庆厯二年重建改曰太和元符三年改名奉灵崇宁间住持吴应能以符水遇徽宗赐号妙应先生出内帑营缮伟丽倍前御书天宁万寿之宫以宠之应能复卜宫后吉地请构皇帝本命殿仍赐名紫霄介福殿及圣像拨三衢田十顷给御用金器皿置卫兵勅令郡县官嵗时朝谒宠遇隆盛【何执中万夀宫记崇宁四年九月诏即处州龙泉奉灵宫之旧址斥而新之改赐额曰天宁万夀宫为国家祈天永命之地且以旌妙应先生吴应能施徳济民之效也大观改元冬十一月有司以宫成闻有防俾执中为之记谨按处州介闽浙之间地灵境秀洞天福地封陲相望而此州资以为胜者殆十之二仙风郁然殊冠于一方应能生长龙泉栖迹奉灵自言常遭异人得布气术杂用符水治病輙愈召见考验不诬礼赐殊缛久之以其居为宫大其基构门闼殿寝穷极宏丽役不旬月民不知病而灵坛秘宇赫然一新赐道藏经四千五百五十一卷给田十顷嵗度道士一人】绍兴七年改为报恩光孝宫十三年诏复旧名
