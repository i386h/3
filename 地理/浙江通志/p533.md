<!-- { "loadSidebar": true } -->
　　翟守素【宋史本传济州任城人太平兴国三年钱俶献浙右之地诏守素为两浙诸州兵马都监安抚诸郡人心甚悦即以知杭州守素性谨慎寛仁容众凡断大辟狱虽罪状明白仍徧询僚宷佥同而后决属吏有过不面折必因公宴援住事之相类者言其获咎以微警之】
　　周渭【宋史本传字得臣昭州恭城人建隆初上书言时务召试赐同进士出身太平兴国中进殿中侍御史改两浙东路转运使厯彰信军节度副使咸平二年真宗闻其清节召还卒贫不克葬赐赙钱十万】
　　乐史【嘉靖浙江通志字子正抚州宜黄人南唐进士宋太宗时复登甲科累官两浙巡抚使释逋负赈饥民着有太平寰宇记诸书】
　　李若拙【宋史本传字藏用京兆万年人举进士淳化二年为两浙转运使质状魁伟尚气有干才】杨允恭【宋史本传汉州绵竹人太宗时命督江南水运以功转江淮两浙都大发运擘画茶盐捕贼事先是三路转运使各领其职或廪庾多积而军士舟楫不给惟以官钱雇丁男挽舟土人惮其役以是嵗上供米三百万允恭尽籍三路舟卒与所运物数令诸州择牙吏悉集允恭乃办数授之江浙所运止于淮泗由淮泗输京师行之一嵗上供者六百万咸平初命允恭为荆湖江浙都巡检使】
　　夏侯峤【王惟俭宋史记字峻极钜野人太平兴国进士咸平二年秋江浙饥命为江南巡抚使所过疏理刑讼存问耆老务从寛简人以为便使还采病民二十余事上之亟诏厘革】
　　刘师道【宋史本传字损之一字宗圣开封东明人雍熙进士咸平三年为淮南江浙荆湖发运使敏于吏事所至有声吏民畏爱】
　　孙冕【嘉靖浙江通志字伯纯新淦人雍熙进士咸平中为两浙转运使治狱不滥断讼如神弛张在已无所吐茹吏畏而民爱之】
　　任中正【东都事畧字庆之曹州济隂人举进士真宗时擢两浙转运使民饥中正发官廪以赈之累迁兵部尚书諡康懿】
　　李防【宋史本传字智周大名内黄人举进士累迁秘书丞二浙民饥建言逃户田宜即召人耕种使人不败轻去甽亩而官赋常在又请京师置折中仓聴人入粟以江浙荆湖物偿之景徳初江南旱与张知白分东西路安抚上言秦羲尝增江淮两浙荆湖榷酟钱民颇烦扰诏悉罢之遂为江南转运累迁兵部郎中擢谏议大夫】
　　曹克明【宋史本传字尧卿为温台等七州都巡检使景德中改供备库副使知邕州代还真宗问南方事对称防迁江淮两浙都大提举捉贼克明使人捕贼辄出私钱资之以故人人尽力视贼中趫勇者释使还捕其党前后获千余人】
　　陈尧佐【东都事畧字希元阆州阆中人举进士为两浙转运使钱塘江隄以竹笼石而潮齧之不数嵗辄坏而复理尧佐议实薪土以易之或言其不可后隄久不成仍用薪土景祐四年拜同中书平章事諡文惠】
　　韩亿【张方平韩亿传字宗魏真定灵夀人咸平进士除殿中侍御史淮浙饥命亿安抚所至先察吏治宣布慈惠救荒之政毕举景祐二年授参知政事】
　　孙长卿【宋史本传字次公州人天禧中官浙江荆淮发运使嵗漕米至八百万或疑其多长卿曰吾非欲事羡赢以备饥嵗尔转兵部侍郎长卿长于政事为能臣性洁亷不以一毫取诸人】
　　张傅【宋史本传字岩卿毫州人进士第累迁两浙转运使强力治事审覈簿书勾擿奸州县惮之傅曰奚为我惮哉吾所以事事致察者正所以爱州县也吏不敢慢则州县不复犯法矣后以工部侍郎致仕】
　　钟离瑾【宋史本传字公瑜庐州合肥人举进士提两浙刑狱衢州饥聚饿者食之颇废农作请发米二万斛赈给家母过一斛迁尚旧刑部郎中】
　　王琪【宋史本传字君玉成都华阳人起进士厯两浙淮南转运使入判太常寺出知杭州以礼部侍郎致仕琪性孤介不与时合数临东南名镇政尚简静毎疾俗吏饰厨以沽名誉故待賔客颇阔畧间造罪语起谤终不自恤】
　　段少连【宋史本传字希逸开封人权杭州观察判官后为两浙转运副使旧使者所至郡县索簿书不暇殚阅往往委之吏胥吏胥持以为货少连命郡县上簿书悉缄识遇事闲指取一二自阅擿其非是者按之余不及阅者全缄识以还由是吏不能为奸部吏有过召语曰闻子所为若此有之乎有当告我容汝自新茍以为无吾不使善人被谤即为汝辨明矣吏不敢欺皆以实对秀州狱死无罪人时少连在杭吏畏恐聚谋伪为死者服罪欵未及缀属少连已挐舟入城讯狱吏具服请罪以为神明徙使淮南兼发运司事】
　　张夏【七脩类藁字伯起雍邱人太宗朝进士景祐中出为两浙运使杭州江岸率多薪土潮水冲激不过三嵗辄壤夏令作石堤一十二里以防江潮既成杭民德之庆厯中立庙堤上】
　　田瑜【宋史本传字忠资河南夀安人举进士庆厯中为两浙转运按察使杭州龙山堤嵗决水冐民居辄赋刍塞之瑜与民约每刍十束更输石一尺率五嵗得石百万为石堤堤固而嵗不调民仕至龙图阁直学士】
　　孙瑜【宋史本传字叔礼博平人为两浙转运使先是郡县仓庾以斗斛大小为奸瑜奏均其制黜吏之亡状者民大喜有言其变新器非便下迁知曹州寻有言瑜所作量法均一诚便者乃还其元资累官工部侍郎】
　　叶清臣【宋史本传字道卿苏州长洲人天圣进士知秀州累迁两浙转运副使太湖有民田豪右据上游水不得泄而民不敢诉尝建请疏盘龙滙沪渎港入于海民赖其利皇祐元年为侍读学士知河阳】
　　许元【欧阳脩许元墓志字子春宣城人仁宗时京师粟少而江淮嵗漕不给以元为江淮两浙荆湖发运判官元曰以六路七十二州之粟不能足京师者吾不信也至则治千艘浮江而上所过州县留三月食其余悉发而州县之廪逺近以次相补由是不数月京师足食既而叹曰此可为于乏时然嵗漕不给者有司之职废也乃考故事明约信令发敛转徙至于风波逺近迟速赏罚皆有法凡江湖数千里外谈笑治之不扰不劳而用以足官至工部郎中天章阁待制】
　　郑向【宋史本传字公明开封陈留人举进士为两浙转运副使疏漕河抵于江人以为便复为盐铁判官以龙图阁直学士知杭州】
　　吴奎【宋史新编字长文潍州北海人举五经皇祐中两浙转运使喜奬亷善有所知辄言仕至叅知政事没之日家无余资】
　　孙甫【欧阳脩孙甫墓志字之翰许州阳翟人天圣进士厯两浙转运使范文正公守杭州以大臣或便宜行事甫曰范公贵臣也吾屈于此则不得伸于彼矣由是一切绳以法然退而未尝不称其贤也嘉祐元年迁河北转运使】
　　林从周【嘉靖浙江通志潮州人登进士第累官浙东提刑狱率多平反】
　　侯叔献【嘉靖浙江通志字景仁宜黄人庆厯进士累官两浙常平使者兼都水监建议置提举淤田司相地利引水灌田四十万顷治水得性每诏谕】
　　王鼎【宋史本传字鼎臣馆陶人进士第提两浙刑狱累迁淮南两浙荆湖制置发运副使前使者多渔市南物因奏计京师持遗权贵鼎一无所市独悉意精吏事事无大小必出于已凡调发纲吏度漕路逺近定先后为成法于是劳逸均吏不能为重轻官舟禁私载舟兵无以自给则尽盗官米为奸有能居贩自赡者市人持以法不肯偿所逋鼎为移州县督偿之舟人有以自给不为奸而所运米未尝不足入为三司盐铁副使鼎自奉俭约当官明敏强直不可挠所荐士多知名】
　　薛向【宋史本传字师正河中人神宗知向才以为浙江荆淮发运使纲舟厯嵗久篙工利于盗货尝假风水沉溺以灭迹向募客舟分载以相督察官舟有定数多为主者冐占悉夺畀属州诸运皆诣本曹受遣以地有美恶利有重轻为立等式用所漕物为诛赏迁天章阁待制】
　　李复圭【宋史本传字审言徐州丰人厯两浙转运使浙民以给衙前役多破产复圭悉罢遣归农令出钱助长召人承募民便之濒海人赖给沙地以生豪家量受税于官而占为已有复圭奏蠲其税分以与民熙寜初进直龙图阁知庆州】
　　沈立【宋史本传字立之厯阳人举进士累迁两浙转运使苏湖水民艰食县戒强豪民发粟以赈立亟命还之而劝使自称贷须嵗稔官为责偿茶禁害民山塲榷塲多在部内嵗抵罪者辄数万而官仅得钱数万立着茶法要览乞行通商法如所请召为戸部判官出为江淮发运使知越州杭州】
　　张载【伊洛渊源录字子厚世大梁人家凤翔郿县嘉祐进士熙寜二年除崇文院校书命案狱浙东或曰张载以道德进不宜使之治狱执政曰淑问如臯陶犹且谳狱此庸何伤明刑弼教多所平反焉】
　　蒋之竒【东都事畧字颖叔常州宜兴人举进士英宗立擢江淮荆浙等路发运副使元丰六年漕六百二十万石至京师始建凿泗州股渠以避长淮之险自是无溺者崇寜九年除观文殿大学士知杭州以疾告归】
　　韩晋卿【宋史循吏传字伯修宻州安丘人以五经中第厯嘉兴主簿元祐初知明州两浙转运使时差役法复行诸道处画多仓卒失叙独晋卿视民所宜而不戾法指入为大理少卿】
　　张康国【宋史本传字宾老州人第进士绍圣中提举两浙常平豪猾望风敛服发仓救荒江南就食者活数万口徙福建转运判官】
　　曾孝蕴【宋史曾公亮传孝蕴字处善泉州晋江人绍圣中提举浙江常平改转运判官徽宗时徙江浙荆淮发运以顕谟阁待制知杭州宣和二年知歙州方腊起青溪复改杭州时贼已破杭孝蕴单车至城下城既克复军士多杀人孝蕴下令从者得首毋辄杀皆束手不敢骜论功进顕谟阁直学士】
　　李椿年【西江志字仲永浮梁人政和进士厯官两浙转运使检括漏别为图籍凡二十四条该尽田亩形势阅七月告成陞户部侍郎】
　　陈遘【宋史本传字亨伯永州人登进士第宣和二年方腊乱加龙图阁直学士经制七路治于杭劾越州王仲薿纠市民造金茶器减直买军粮券而以私钱取之仲薿坐黜杭经巨寇后河渠湮塞邦人以水潦为病遘以冬月檄真扬润楚诸郡凡所牐卒悉集治所用其力治河不两月毕杭人利焉徙河北都转运使】
　　王士言【宋史本传武举进士累立战功宣和初方腊为寇诏择才畧之士冯熙载荐为东南第三将首解嘉兴之围靖康元年诏以浙西兵往河东防秋金人入泽州士言战死赠拱卫大夫忠州团练使】
　　王复【芦浦笔记字景仁淄州淄川人以门防补官厯两浙转运副使方腊初叛所过守将望风奔骇复下令所部严堡垒脩战备竭力讨贼屡战有功贼平擢徽猷阁待制迁都转运使朱勔以花石奉艮岳多取漕舰以载号直达纲复曰今冦起仓卒飞挽繁困而佞幸之徒犹欲以苑囿惑上心固执不与复疏奏谓必不可以不急之务疲民费财擢龙图阁直学士后赠资政殿学士諡壮节】
　　栁约【宋史本传字元礼华亭人大观上舍进士靖康初以直龙图阁知台州徙严州兼浙西兵马都监节制管内军马金人大入列郡震恐约屹保孤城悉力捍御境内安堵上书请纠合诸郡克复吴会上嘉其忠诏以军兴费出无艺吏慢弗防栁约独谨赋输率先程督进秩一等又诏约郡当兵冲而能不辞难不避事保绥一方以约充集英殿修撰擢权户部侍郎】
　　翟汝文【宋史本传字公巽润州丹阳人登进士第钦宗即位知越州兼浙东安抚使建炎改元上疏言正供常数后为献利之臣所増者尝议裁损如浙东和预买绢嵗九十七万六千匹独越州尚如旧今乞视戸等第减罢绍兴元年召为翰林学士兼侍讲】
