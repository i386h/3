<!-- { "loadSidebar": true } -->
　　孙龙行妻李氏【冯景孙烈妇传李维申女龙行将娶呕血结褵后病间发氏异牀而寝其所以尝药雪秽者勤为之无怨色及龙行病革泣谢李曰吾累汝吾死命也汝则奈何氏曰君果不讳亦惟随君后耳相期防会不出十日龙行殁以康熙癸酉六月二十一日及月晦而李氏果不食死氏初絶粒时母强灌以粥齩碗碗碎至五日蚘自口出氏且吐且咽七日五臓团结上冲忍痛按之下终不言死之日顔色如生蚊蝇不集年十八】
　　王焘妻吴氏【冯景王烈妇传吴讱伯女年十九归焘焘故家贫为村塾师病呕血不止氏鬻赀妆营参药百治不验焘自念必死母老子稚以言侦妇志吴氏曰君即不起妇自有处不烦虑也焘防殁含殓后数日氏徧拜族人以寡姑托之又率其九龄之孤托从兄昌言属幼子于其兄懬越日稽颡与姑别姑恚曰夫肉未寒奈何即舍我而去已各如寝夜半微闻启扉声久之寂然姑疑之即束緼吹火求邻子踪迹之天微明见氏兀立深湍中顔色如生起之内衵外衰下至裳韈皆连纫层结时康熙乙亥夏六月十九日距其夫死之辰止九日也】
　　沈应来妻严氏　郑文鼎妻宋氏　沈坰妻赵氏姚宗裕妻方氏　严尔珪妾蔡氏　施伟妻闵氏严鋽妻鲍氏　　闵穆臣妻王氏　潘仲礼妻刘氏李自祯妻施氏　金道渊妻费氏　闵无偏妻朱氏周鲁华妻陆氏
　　长兴县
　　明
　　臧奴子妻倪氏【旧长兴县志年二十五夫亡遗腹生子福龄父戍西安欲携徃嫁之倪不从勉奉舅姑教子成立孀居三十年永乐年旌】
　　臧应奎妻严氏【旧长兴县志应奎为礼部主事以诤大礼子杖卒氏年二十八孀居矢节隆庆年旌】
　　李大元妻龙氏【旧长兴县志年十六归大元不数月大元客死氏自度俯仰内外必不可一日生叹曰我生不辰安知夜台非白日乎遣侍女归寜与妯娌欵洽竟日夜半纫衣裳自经死万歴年旌】
　　周贞女【熊明遇贞女碑记许字姚光裕光裕殁女密燬其所御锦茵丽服割发谢粉黛将临姚防父多方縻之三年而知其必不可夺乃治缟车辇女归姚及门而笄曰吾今日得为姚氏妇矣命髙墉严扃置坏通饮食奉夫木主礼拜纺绩室中伤亡人殓薄出机杼所积购巨材为椁卜葬唐兴山事竣请嗣既得受命曰可报亡人于地下矣称疾却医絶食旬日而逝年仅三十】
　　董廷虎妻王氏【旧长兴县志生子三岁廷虎卒氏年二十四俯仰无依恶少朱电慕其姿强赘焉氏割一耳血淋漓从门隙投之电惊遁伶仃四十余载万歴年旌】
　　韦佑妻李氏【旧长兴县志年十七归佑逾年佑卒遗腹举一子舅姑讽之他适氏抱子号泣自矢益坚卒年五十八】
　　李蕙妻费氏【丁元荐李节妇传蕙死氏年二十五遗妊举一子名之曰伦值岁不登鬻奁具以供堂上甘毳姑病疽日夕侍汤药祷于神愿以身代防果愈伦婚姚氏举六子诗书之业三世而卒光火焉】
　　李鹍妻钱氏【旧长兴县志年十六归鹍阅十载鹍卒子大中二岁大正甫五月宗姓将不利于二子氏外御其侮教之成立丁元荐为传】
　　李贞女【旧长兴县志李良谟女许字宋林未婚林疾笃舅姑促归父母不忍也时氏年十三自笄而徃躬汤药者二十七日而诀両叔耽耽不利其在室氏曰产可譲志不可夺甘贫茹素年五十三而卒】
　　李大韶妻钱氏【旧长兴县志大韶不得于父暴死氏年二十二子良栋方两岁氏以子故亦失爱于翁夺之者屡矣终矢志靡他焚其嫁衣以见志翁死为营葬厝大韶于墓侧于是早夜拮据以十指为生良栋长娶妇岁除丐米他舍无应者姑妇对泣度岁良栋就试武林徒步以徃举于乡成进士伏阙上吁奉旨旌表】
　　丁应诏妾严氏【旧长兴县志农家女也年十九侍应诏应诏年追桑榆甫四载应诏卒遗命嫁之严矢志不二龛大士于室遂不肉食卒年五十五】
　　朱天然妻钱氏【旧长兴县志年十七归朱两岁而得子甫晬而天然死氏事翁姑育藐姑辟纑以佐饔飱拮据黾勉以至于聋族人称聋寡妇】
　　周思亷妻石氏【长兴县志年十七为思亷继室前妻王氏生一子甫周岁氏鞠育如已出越二年思亷死家贫嗣幼有欲夺其志者氏割髪自誓抚孤成立以夀终】
　　费氏二节【旧长兴县志王氏费继元妻年二十三继元卒遗孤应期甫三龄家酷贫抚之成立娶丁氏而应期复卒丁氏方十七遗孤九思犹未晬也姑媳砥行邑大夫表其门】
　　臧氏二节【旧浙江通志闵氏年十四赘臧世基数年世基卒氏素服归臧年二十一卒蔡氏年十五归臧国基即世基兄孀居十四年足不逾阈椎髻布衣年三十卒称一门双节】
　　臧斐基妻吴氏【旧长兴县志归安人幼许字臧斐基父登贤书且宦矣闻臧生贫甚悔焉复以女改字一新贵女恚曰不有初命在乎是时臧虽补弟子员年甫成童鸣学使者暨直指皆掣于势不得仲女愤惋欲死奉母抵父任削牍泣请父怒谩署其女札曰女不从父非吾女聼所归女得札呼保姆买艇竟赴臧成礼椎髻操作絶无怨咨居二载举一子鞠育尽瘁而卒】
　　赵贞女【长兴县志许字周宗制未行而宗制病笃俗以迎妇为冲喜谋诸赵赵拒焉氏泣曰身许周生岂以病故二其心即束发偕母徃比至宗制病革矣犹能盱目一视氏年甫十八卒哭母劝之归不可翁姑贫老欲夺其志氏截指以誓十指所入丝粒不费越十余年始得厝夫骨后殁从宗制同穴焉】
　　丁绍稷妻姚氏【长兴县志年十九而寡志矢靡他姑病痰以口承沫刲股作羮含辛茹荼六十年台使旌其门】
　　胡骏妻韦氏【旧长兴县志明末兵乱骏携氏避紫梅溪突遇数十骑氏知不免跃入池中而死时相继赴水死者骏兄端妻过氏骏伯毓秀妾柏氏及冯遵祖妻陈氏冯与胡为姻娅人称四烈云】
　　孙昪妻濮氏【旧长兴县志婚三载涉乱襁幼儿随姑避匿道逢骑兵欲俱驱之去氏曰姑老矣茍释姑我愿随行从之离里许儿啼置之田间顾道旁有池奋身跃入死儿为里中收抱得存】
　　李世彩妻徐氏【旧长兴县志孀居避乱猝与兵遇绐以金瘗近处请徃取兵许诺急趋池畔入水死又杨发妻梁氏被掠不从自沈于河刘国美妻施氏并女秀大杨亨妻周氏冯圣源妻朱氏俱不屈被刃死】
　　孙氏二烈【旧长兴县志一为孙文明女钦授衮之妻兵至义不受汚赴水死一为孙枝茂妹王选之妻兵掠其赀欲及其身抽兵刃自刎死】
　　徐彦名妻郭氏　孙应福妻姚氏　钱塘妻费氏商纶妻李氏　　毕文信妻费氏　臧葵妻冯氏髙凤翔妻刘氏　陈辐妻盛氏　　杨防妻宋氏徐浚妻潘氏　　钟经书妻沈氏　钱大选妻刘氏髙名世妻潘氏　沈观澜妻费氏　王泮妻皇甫氏沈绍宗妻费氏　孙伯鲸妻李氏　钦沛妻徐氏
　　国朝
　　徐圣妻莫氏【长兴县志年二十七而寡孝事翁姑抚课二子成立康熈十年具题奉】
　　【旨建坊旌表】
　　吴中元妻周氏【长兴县志年十六归吴甫一月中元坠水死氏纺织拮据以奉尊嫜已则日仅一粥无子以侄兆兴嗣年七十七卒奉旨建坊旌表】
　　陈钰妻钱氏【题旌册年十九夫亡无子翁姑老病氏辟绩以供及殁防葬尽礼苦守四十余年康熈二十四年具题奉旨建坊旌表】
　　周召妻朱氏【题旌册年二十七夫亡事舅姑抚孤子守节四十六年康熙五十年具题奉】
　　【旨建坊旌表】
　　丁氏二节【题旌册丁景达妻李氏年二十八夫亡抚敎二子守节四十四年丁伟妻钱氏年二十五夫亡抚子守节二十六年二氏俱善事孀姑人称节孝兼尽焉】
　　臧时叙妻吴氏【题旌册年二十四夫亡事姑抚子守节三十六年】
　　姚灏妻李氏【题旌册年二十七夫亡守节二十四年】
　　蒋岳妻张氏【题旌册年二十九夫亡事衰翁抚周岁稚子守节三十六年　以上五氏俱雍正三年具题奉旨建坊旌表】
　　黄灿如妻赵氏【题旌册年二十七而寡事翁及后姑俱孝抚二子成立氏性好施凡宗党以窘迫告者必应之小姑早孀无所依倚氏迎归同处励以氷操殁为殡葬焉守节三十四年而卒雍正九年具题奉旨建坊旌表】
　　丁植妻钱氏【题旌册年二十九而寡无子继族子上之为嗣事姑孝姑卒即择地为两世营葬教嗣子为诸生守节三十三年鬓髪尽白犹勤蚕绩不少休】
　　孙伟绩妻邹氏【题旌册年二十九而寡遗子二教之读书兼业农事氏敬事翁姑母孀无依迎养二十余年两姓咸称其孝守节五十二年】
　　滕士竒妻严氏【题旌册年二十一而寡无子继侄象巽为嗣勤俭持家能使家业裕于夫在时守节四十一年】
　　朱汝楫妻叶氏【题旌册年二十五而寡遗孤未周岁舅姑老病氏百计医药侍奉十余年卒择地以葬抚孤读书氏生平知大义伯氏家贫絶嗣夫妇继亡氏亲为殡殓堂侄单丁贫不能婚氏捐赀为娶妇守节三十三年】
　　钦允文妻朱氏【题旌册年二十一而寡无子止一女旁无伯叔族人觊觎遗产欲夺氏志氏之死靡他乃立堂侄为嗣事姑甚孝性更好施凡亲族之无力婚葬者咸助之守节六十二年】
　　施任龙妻李氏【题旌册年十八归施为继室二十三而寡遗娠生子文华前室子以痘殇媳徐氏年甫十六矢志同守共抚文华成立以文华之子为其后李氏守节五十六年　以上六氏俱雍正十年具题奉旨建坊旌表】
　　朱炜妻吴氏【题旌册年二十六而寡因前室有二子并妾出者一勉称未亡人恩勤抚育后皆登仕借性复好施舍棺椁修桥梁凶年煮粥以食饿者遇疾疫则设茶汤药饵寘道周以济行路守节三十一年雍正十一年具题奉旨建坊旌表】
　　吴桂芳妻俞氏【题旌册家贫贞洁自守偶从田间归路遇道士沈净理以手犯之氏大声詈骂里人环集净理乘间逸去氏哭诉愤恨众劝其归至夜键戸自经死时年二十二雍正十三年狱成具题候旌】
　　章贞女【长兴县志年十三受陈傅聘十四而傅殁女即奔赴守志顺治初沿山冦起相戒勿犯所居不蔽风雨一夕虎咆其室竟无害年四十三卒】
　　姚云妻金氏【长兴县志顺治初遇游骑牵其臂恚甚遽引刀自断投水死邑令通详载入宪纲册】
　　邵鹤林妻蔡氏【谳牍年二十四夫亡守节十载里豪徐益世覸氏色美以利防其舅舅许之氏适归寜绐以舅病笃速之返中途防徃益世家逼氏成婚氏毁容坚拒赴水死雍正十三年控理得实候题请旌】
　　丁明妻李氏　　徐三聘妻蒋氏　徐元中妻蒋氏周鹤年妻姚氏　丘之球妻陈氏
　　德清县
　　元
　　沈回奴【静志居诗话元末兵乱匿芦沟中贼获之求合从容语曰我闺女也必择日具礼乃可贼信之携至营是夜抜头上簪刺喉死】
　　明
　　沈妙圆【治湖州府志幼许聘何姓者未及嫁而何亡沈亟奔其防解衣殓之毕葬而返绩絍以佣衣食卒年八十余成化间旌表】
　　嵇瑢妻孙氏【李琮安节精舎记年三十防夫即屏弃脂泽立伯氏之子升为嗣日惟蔬食究心内□孀居四十载与升之生母沈并居一室如两氷壶双节辉映嗣子升以学行升成均】
　　蔡玉妻沈氏【嘉靖德清县志玉卒氏年二十四一子在襁褓沈誓志坚守所亲有谕以改操者辄流涕不听治丙辰旌表卒年八十三】
　　沈涛妻康氏【嘉靖德清县志涛卒氏年方少守志坚苦凡内外婚防一无所预购书教子至于成立孀居三十五年人无闻其笑语者正德间旌表】
