<!-- { "loadSidebar": true } -->
　　元史文宗纪至顺二年中书省臣言明年海运粮二百四十万石已令江浙运二百二十万河南二十万今请令江浙复増二十万从之【续文献通考凡运粮毎石有脚价钞至元二十一年给中统钞八两五钱至大三年以浙东船户至平江载粮者道逺费广増为至元钞一两六钱香糯一两七钱四年又増为二两香糯二两八钱稻谷一两四钱延祐年间斟酌逺近复増其价温台庆元船运糙粳香糯每石十两五钱绍兴浙西船毎石一十一两白粳价同稻谷每石八两黒豆每石依糙白粮给焉元史食货志初海运之道自平江刘家港入海经扬州路通州海门县黄连沙头万里长滩开洋沿山防而行抵淮安路盐城县歴西海州海寜府东海县密州胶州界放灵山洋投东北路多浅沙行月余始抵成山计其水程自海上至杨村马头凡一万三千三百五十里至元二十九年朱清等言其路险恶复闻生道自刘家港开洋至撑脚沙转洋觜至三沙洋江过匾担沙大洪又过万里长滩放大洋至青水洋又经黒水洋至成山过刘家岛至之罘沙门岛放莱州大洋抵界河口其道差为径直明年千户殷明畧又开新道从刘家港入海至崇明州三沙放洋向东行入黒水大洋取成山转西至刘家岛又至登州沙门岛于莱州大洋入界河当舟行风信有时自浙西至京师不过旬日而已视前二道为最便云】
　　元史顺帝纪至元四年江浙海运粮数不足拨江西河南五十万石补之
　　续通鉴纲目至正十九年江南海漕不通遣兵部尚书巴延特穆尔征海运粮于张士诚巴延特穆尔至杭州命张士诚输粟方国珍具舟丞相达实特穆尔总督之运粟十一万至京师
　　【谨按元自世祖用巴延之言嵗漕东南粟由海道以给京师江浙之粮分为春夏二运始自至元十九年至于天厯至顺由四万石増而为三百万以上民无挽输之劳国有储蓄之富论者称为一代良法然风涛不测无嵗无之顺帝至元以后嵗运之数渐不如旧至正元年江浙所运仅二百八十万石三年又仅二百六十万石且海运之舟不至大都者数年十九年巴延特穆尔徴海运于江浙张士诚输粟一十一万石二十年赴京是年复遣王宗礼至江浙二十一年运粮赴京如上年之数二十二年运粮赴京视上年仅加二万二十三年仍运粮十有三万石赴京是年再遣博啰特穆尔往徴而粟竟不复运由是江浙海漕遂止于是嵗焉又按元之海漕其船有仙鹤哨船每船三十只为一纲大抵船九百余只漕米三百余万石船户八千余人又分其纲为三十每纲设押纲官二人以常选正八品为之其行船者又雇募水手移置扬州光加教习领其事者则设专官秩三品而任之又专任之于朱清张瑄辈加秩而不易其人立法甚备】
　　续文献通考明洪武十三年海运粮七十万石于辽东二十二年令海运粮米六十万石以给辽东三十年海运粮七十万石于辽东【名山藏洪武中海运给辽左七十五万石凡役官军八万余人运军悉许附载已物资私用航海侯张赫舳舻侯米寿皆以海运功封谨按元时海运浙西秋粮之外或以江淮财赋府嵗粮充运洪武十三年海运惟直隶江南诸府秋粮时嘉湖二府尚属直隶未属浙江故知海运之粟兼嘉湖二府在内也自洪武十五年以后及永乐中海运赴北京之粟皆苏松常嘉湖五府居多】
　　明从信录洪武三十年停辽东海运
　　明法传录永乐元年命平江伯陈瑄督海运粮赴北京
　　宪章编成祖即位凡江南运舟派为二道【一由江入海出直沽口白河运至通州为海运一由江入淮入黄河至阳武县陆运至卫辉府运至蓟州为陆运】
　　续文献通考永乐六年海运粮六十五万一千二百二十石于北京
　　明史纪事本末永乐八年以旧额漕运二百五十万石不足给国用特令江浙湖广三省各布都官自行督运共三百万石有竒
　　名山藏永乐九年防通河成【何乔逺宋礼传防通河者元至元中以寿张尹韩仲晖言自东平安民山凿河至临清引汶絶济属之卫河为转漕道然岸狭水浅不能重载故终元世海运为多成祖时济寜州同知潘叔正上言旧防通河四百五十余里淤者乃三之一濬之便命礼往治之礼以防通之源必资汶水乃用汶上老人白英策筑堽城及载邨坝横亘五里遏汶流使无南入洸而北归海滙诸泉之水尽出汶上至南旺分为二道南流接徐沛十之四北流达临清十之六又相地置闸以时蓄泄自分水北至临清地降九十尺置闸十有七而达于卫南至沽头地降百十有六尺闸二十有一而达于淮】
　　通漕编永乐十二年令北京直隶等卫俱选官军运粮
　　【谨按此为改官军运漕之始自濬防通河后命都督贾义尚书宋礼以舟师运以海船大者千石工窳輙败乃造浅船以千艘运粮百万以当海运之数平江伯陈瑄继之于湖广江西造平底浅船三千艘分遣官军就近挽运淮安等仓名曰支运嵗凡四次可三百余万而海陆二运皆罢又按洪武时海船有一千料有四百料名钻风海船永乐中改海运遂改四百料为浅船浅船者因海船得名也】
　　通漕编永乐十三年令浙江杭嘉湖秋粮除存留并起运南京供内府等项外其余原坐太仓海运之数尽改拨淮安仓交收仍令浅河船于防通河以三千只支淮安粮运至济寜仓以一千只支济宁粮运赴通州
　　【谨按一嵗之中通运四次所谓支运者是也自是以后海运不复行矣】
　　续文献通考永乐十三年令浙江都司分官军于淮安运粮至徐州置仓收囤
　　明防典永乐十六年令浙江布政司税粮令粮里自备船只运赴通州河西务等处上仓【从信录初令民运】
　　明防典宣徳四年令浙江民运粮贮淮安仓令官军支运【从信录改转运为支运明漕运志尚书黄福同陈瑄趣漕粮建议淮安仓厫具在宜复使官军支运乃令浙江民运粮于淮安仓复令官军支运民运既就近入仓力大减省乃量地近逺粮多寡抽民船十一以给官军焉】
　　明泳化编宣徳六年令浙江佥拨民丁及军多卫所添拨军士与见运军士分班更替儹运【漕运考儹运之初皆攴运】
　　续文献通考宣徳七年始立兑运法【明漕运志陈瑄言江南民运粮诣仓往返防一年悮农业而浙江官军毎嵗以船至淮安载粮若令江南民对拨附近卫所官军运载至京给与路费耗米则军民两便帝遣侍郎王佐往淮安与瑄及黄福议皆以为可行复命羣臣防议吏部尚书蹇义等条上官军兑运民粮加耗则例以地逺近为差毎石浙江七斗民有运至淮安兑与军运者止加四斗如有兑运不尽仍令民自运赴仓不愿兑者亦听其自运兑军既加耗又给轻赍银为洪闸盘剥之费且得附载他物以资军军皆乐从事而民亦多以逺运为艰于是兑运者多而支运者少矣从信录改民运为兑运】
　　续文献通考正统元年令兑运粮加耗浙江民自运至州兑运者三斗七升淮安者三斗
　　海盐县图经正统六年命江南巡抚周忱兼抚嘉湖二府奏立民与军兑运之法【彭韶周文襄传嘉湖二府往时里河运粮军民相半军则官为打造浅船分长短中三运长运于淮安常盈仓中运于徐州广运仓短运于临清广积仓支米一尖一平下船民则自行雇船装运正粮一石该平米二石又船钱一石经年往返多失农业忱先创立耗米之法亦曰平米毎正粮一石收平米一石七斗起运时酌量文拨至是奏立民与军于淮安洲等处水次对船交兑卫所出给通闗付还销缴在淮安正粮一石兑与平米一石五斗洲兑与平米一石五斗五升各处运船官军未曽过江者抵仓交兑加与过江船钱米二斗丰年米贱兑与加七五升凶年米贵兑与加六五升衬垫芦蓆折米五合支拨羡余存积在仓号曰余米次年余多则令加六徴收又次年益多止令加五除依前拨运外有所余乃令各县造仓一所名曰济农将递年拨运剩米运入以备赈济及农民缺食运夫遭风被盗者人皆称便】
　　万厯杭州府志正统七年巡抚侍郎周忱修筑浙江下塘堤岸【新运河在武林门外北新桥之北通苏杭常镇并浙之嘉湖等府宋淳祐七年大旱干涸安抚赵与疏言下塘水道有二一自东迁至北新桥今已断流一自徳清至苕溪入奉口至北新桥间有积水以致商旅不行米价腾贵乃雇募乡之壮民开濬自北新桥至狗开濶三丈深四丈自狗至奉口开濶一丈民间称便至是通判易輗条上利害忱便宜措备自北新桥迤北而东至崇徳县界修筑塘岸一万三千二百七十二丈四尺以防风水又为桥七十有二水陆通行漕艘更便今名下塘焉】
　　续文献通考正统十三年令浙江加耗毎石三斗六升明防典正统十三年令白粮船编置字号送沿河各官催督【民运规则浙江供用库白粳米三万二千石本色酒醋面局白糯米六千七百石本色光禄寺白粳米一万九千石本色九分折色一分毎石折银一两白糯米八千五百石本色八分折色二分毎石折银一两一钱明漕运志浙江漕粮之外嘉湖二府输运内府白熟粳糯米府寺糙粳米令民运谓之白粮船】
　　万厯杭州府志景泰五年浙江按察使陈璇奏以军余儹运【先是杭嘉湖三府民运艰辛璇奏乞将浙江各卫军余儹运军余不足于操守屯田军内选补事下户部议除屯田军不动其余宜允所议移文浙江兵部尚书孙原贞等务在处置得宜从之】
　　通漕防编天顺六年立交兑法【户部题准一州一县止许与一卫交兊兑支不尽方许兊与别卫分派水次不许将一州一县分作三四卫亦不许将一卫分作三四州县及以逺派近以近派逺】
　　明漕运志运船之数永乐至景泰大小无定为数至多天顺以后定船万一千七百七十官军十二万人许令附载土宜免征税钞【通漕防编浙江都司二千四十六只内杭州右二百四十三只杭州前二百二十三只台州二百八十九只一分宁波三百一十只五分温州二百九十三只处州二百五十只绍兴二百七十七只寜海五十只四分金华二十五只五分衢州五十二只严州一百只五分海宁三十四只湖州六十四只土宜初限一石后加至六十石】
　　续文献通考成化六年令浙江加耗每石四斗明防典成化六年令运糙白粮米系官造船只毎船佥拨纳户五六名多不过十名领驾来京行收粮衙门验无糠谷沙土免其晒扬即与收受【宪章编户部议漕运事宜一苏松常嘉湖五府输运内府白熟粳糯米并各府部糙粳米每嵗十六万石俱官给以船今沿途甎厰钞闗必欲如民船带甎纳钞兼遇水涸守闸又为运军凌逼及抵扬村等处则揽头包揽巧肆刻剥是以畱滞日久困于负贷请罢带甎纳钞之例及禁包揽之害仍移文总漕官令军民船皆鱼贯而行其有漂流粮米以该纳京仓者改纳通州省脚价以补其数从之】
　　吾学编成化七年罢江南民运【续文献通考都御史滕昭议罢淮兊运里河官军雇江船于江南水次交兊民加过江之费浙江等处毎正粮米一石外加过江米一斗从信录兊运变而为长运遂为定制】
