<!-- { "loadSidebar": true } -->
　　许远【旧唐书本传善心曾孙盐官人初从军河西为碛西支度判官时仇兼琼镇剑南辟为从事欲以子妻之逺辞兼琼怒积他事中伤贬为高要尉后遇赦得还禄山之乱或荐远素练戎事明皇召见拜睢阳太守累加侍御史本州防御使及贼将尹子竒攻围远与张巡姚訚婴城拒守经年外救不至兵粮俱尽而城陷子竒执送洛阳害之唐书张巡传安禄山反巡起兵讨贼河南节度使嗣虢王巨假巡先锋巡至睢阳与逺合禄山死庆绪遣尹子竒将兵十余万攻睢阳逺自以材不及巡请禀军事而居其下专治军粮战具初睢阳谷六万斛可支一岁而巨发其半餫濮阳济阴远固争不听至是食尽士多饿死巡出爱妾杀以大飨逺杀奴僮以哺卒至罗雀掘鼠煑铠弩以食贼知外援絶围益急士病不能战城遂陷巡遇害子竒议生致一人庆绪所乃送远洛阳至偃师不屈死诏赠远荆州大都督子玫婺州司马立庙睢阳岁时致祭大中时图巡远像于凌烟阁】
　　顔真卿【唐书本传字清臣师古五世从孙开元中进士迁监察御史使河陇时五原有寃狱久不决天且旱真卿辨狱而雨郡人呼御史雨迁殿中侍御史杨国忠恶之出为平原太守安禄山逆状牙蘖真卿度必反阳托霖雨増陴濬隍日与宾客泛舟饮酒以纾禄山之疑禄山反河朔尽陷独平原城守具备使防军李平驰奏元宗大喜曰朕不识真卿何如人所为乃若此时平原有静塞兵三千乃益募得万人饶阳济南清河邺郡景城各以众归军声大震会贼破东都遣段子光传李憕卢奕蒋清首狥河北真卿恐众惧绐诸将曰吾素识憕等其首皆非是乃斩子光藏三首他日结刍续体为位哭之是时从父兄杲卿为常山太守斩贼将李钦凑等清土门十七郡同日自归推真卿为盟主兵二十万絶燕赵诏拜戸部侍郎加河北招讨采访使清河太守使郡人李防来乞师真卿许之檄清河等郡遣李择交拒战贼败斩首万级肃宗即位禄山急攻河北诸郡复陷独平原博平清河固守真卿渡河谒帝诏授宪部尚书迁御史大夫方朝廷草昩不暇给而真卿绳治如平日宰相厌其多言出为冯翊太守转浙西节度使召为刑部侍郎李辅国迁上皇西宫真卿率百官问起居辅国恶之贬蓬州长史代宗立累迁尚书右丞俄以检校刑部尚书为朔方行营宣慰使未行留知省事更封鲁郡公时元载多引私党畏羣臣论奏请每论事先白长官长官以白宰相宰相详可否以闻真卿上疏谓塞絶忠諌载以为诽谤贬峡州别驾迁抚湖二州刺史载诛擢吏部尚书杨炎当国以直不容换太子少师犹领使及卢杞益不喜改太子太师并使罢之数遣人问方镇所便将出之真卿辞曰先中丞传首平原面流血吾亲舌防之公忍不见容乎杞矍然下拜而衔恨切骨李希烈陷汝州杞乃遣真卿往谕诏可公卿皆失色既见希烈宣诏防希烈养子千余防刀争进真卿顔色不变时朱滔王武俊田悦李纳谓希烈曰闻太师名徳久矣欲建大号而太师至求宰相孰先太师者真卿叱曰吾守吾节死而后已岂受若等胁耶希烈乃拘真卿守以甲士掘方丈坎传将坑之真卿曰死生分矣何多为乃拘送真卿蔡州度必死作遗表墓志祭文指寝室壁下曰此吾殡所也兴元后王师复振贼虑变遣将辛景臻安华至其所积薪于庭曰不能屈节当焚死真卿起赴火景臻等遽止之希烈弟希倩坐朱泚党诛希烈怒使阉奴害真卿曰有诏真卿再拜奴曰赐卿死曰老臣无状罪当死然使人何日长安来奴曰从大梁来骂曰乃逆贼耳何诏云遂缢杀之年七十六淮蔡平子頵硕防丧还帝废朝五日赠司徒諡文忠真卿立朝正色刚而有礼天下不以姓名称而独曰鲁公善正草书笔力遒婉世宝传之】
　　【谨按唐书本传真卿为师古五世从孙而师古则琅琊临沂人也成化杭州府志引海宁志以真卿为海宁人万厯杭州府志云其先琅琊人祖昌任盐官州判卒于官父必宁占籍盐官又海宁县东一十五里原吉乡有公墓则家于盐官无疑矣今仍之】
　　五代
　　水邱昭劵【两浙名贤録临安人事吴越王佐为内都监使佐欲诛程昭悦令昭劵夕率甲士千人围其第昭劵曰昭悦有罪当显戮不宜夜兴兵未几佐卒倧嗣与何承训谋逐胡进思昭劵谏不从谋泄难作昭劵闻变入卫遂被害进思之妻曰他人犹可杀昭劵君子也奈何害之进思后亦悔惧曰我不幸独害君子】
　　孙陟【成化杭州府志新城人仕钱氏为尚书任常州防御时寇盗充斥调兵督战竟殁于阵吕城为之立庙以防礼归葬墓在所居太平乡百文村之西复立庙于斯双枫合抱至今犹存】
　　宋
　　鞠嗣复【宋史本传宣和初知休宁县方腊党破县欲逼使降面斩二士以怖之嗣复骂曰自古妖贼岂有长久者尔当去逆从顺因我而归朝官爵尚可得何为胁我降后知必死屡言何不速杀我贼曰我县人也明府宰邑有善政我不忍杀乃委之而去初嗣复闻难率吏民修城众乐赴功守备畧就朝廷知之加直秘阁擢知睦州尝为贼所伤自力渡江乞师于宣抚使未及而卒谨按万厯杭州府志作钱塘人今从之】
　　滕茂实【宋史本传字秀頴临安人政和八年进士靖康元年以工部员外假工部侍郎副路允迪出使为金人所留金尼玛哈素闻茂实名乃迁之代州又自京师取其弟华实同居以慰其意钦宗自离都城旧臣无敢候问起居者茂实闻钦宗将至即自为哀辞且篆宋工部侍郎滕茂实墓九字取奉使黄幡裹之以授其友人朔宁府司理董诜钦宗及郊茂实迎谒拜伏号泣金人谕之曰国破主迁所以留公葢将大用廹令易服茂实力拒不从请从旧主行金人不许忧愤成疾卒诜归録哀辞上其事绍兴二年赠龙图阁直学士官其家三人】
　　唐恪【宋史本传字钦叟钱塘人以廕登第调郴尉大观中防牱内附召为屯田员外郎持节招纳敌始恫疑衷甲以迎恪尽去兵卫从数十卒单行敌望见懽呼投兵听命以奉使称职迁右司员外郎起居舍人迎辽使还言河北边备弛废宜及时治之中贵人中以他事降知梓州召拜戸部侍郎京师水暴至汴且溢付恪治之因上疏言水阴也至犯宫阙天以阴盛之沴儆告陛下愿垂意时事益儆天戒靖康初拜同知枢宻院事洎金兵薄城下宻言于帝曰宜举景徳故事留太子居守而西幸洛连据秦雍领天下亲征以图兴复帝曰当以死守社稷何防为相京城不守车驾至金营恪曰计失矣既而还宫恪请入觐防不可复幸恪曰一之为甚其可再乎及金人逼百官立张邦昌令吴幵莫俦入城取推戴状恪仰药而死】
　　王禀【杭州府志海寜人当靖康之阨以孤军守太原敌九攻而九拒之援兵不至矢尽粮絶招之卒不屈城陷与其子荀入告原庙抱太宗御容抗辞骂贼父子同赴汾水死建炎四年追封禀为安化郡王諡忠壮茍赠右武大夫恩州刺史召其孙沆袭封】
　　杨九鼎【咸淳临安志字叔镇以父由义任入官帅襄漕夔有善政复易利漕帅天汉敌刼大散闗九鼎复之又复皂郊杀伪元帅完顔阿璘后兵再至九鼎死守清野原除太府少卿总领蜀赋诗都綂吴政战没麾下兵溃敌据汉中捣大安军九鼎檄张威何进勦于三泉匹马不返会蜀有新帅首招溃卒至鸡公岭复叛帅挟兵以遁有劝九鼎遁者答曰九鼎有职守不可去贼至遂遇害赠五官至朝议大夫官其子三人】
　　史徽【万厯杭州府志字洵美一云东美盐官人勤苦力学登崇宁进士累迁戸部郎官出为京西运判徽宗下诏罪已罢西城所督逋赋徽悉焚其租籍进右司郎中以疾致仕高宗即位起为司农少卿建炎三年扈驾至江口遂遇害赠左大中大夫右文殿修撰子龟年岑年皆至员外郎】
　　姚兴【咸淳临安志旧名叔兴新城人有勇力善武艺为统制官隶王权绍兴三十一年海陵王南侵兵至和州尉子桥兴以一军三千人力战权置酒仙宗山上拥羣刀斧自卫殊不援兴兴杀贼数百以援不至而没朝廷为之立祠以表其忠宁宗朝追赠袭庆军节度使开府仪同三司谨按宋史以兴为相州人今从咸淳临安志存之】
　　赵卯发【宋史新编字汉卿昌化人卯一作昻以上舍登第权通判池州元兵渡江守王起宗弃官去卯发摄州事缮壁聚粮为守御计元兵至都统张林屡讽之降卯发愤气填膺瞠目视林不能言林以兵出巡江阴降归而阳助卯发为守兵皆归林卯发知不可守乃谓其妻雍氏曰城将破吾守臣不当去汝先出走雍氏曰君为忠臣我独不能为忠臣妇乎兵薄城卯发晨起书几上曰君不可叛城不可降夫妻同死节义成双与雍氏盛服同缢从容堂卯发始为此堂名以从容及兵至领客堂中指所题扁曰古人慷慨杀身易从容就义难此殆其兆也卯发死元巴延具棺衾合葬于池上祭墓而去事闻赠华文阁待制諡文节雍氏赠顺义夫人録二子为京官】
　　周宣【瞿佑周宣传字公猷钱塘人仕职方郎中徳祐丙子元师次臯亭宣上表请兵御之时陈宜中主降议不报因自集族党家丁为报国计及元兵入临安帝后远狩宣乃北面泣拜率众与战身被刀矢负痛手格杀数十人随遇害文天祥以诗哭之曰孤忠莫克挽頽军一死名高百战勲总恨权奸多异议难禁玉石不俱焚杀身却羡君先我殉国终当我继君他日幽魂逢地下血应化碧气凝云】
　　冯骥【两浙名贤録字徳父富春人性至孝母病刲股和药以进登景定进士调安吉武康簿有声累迁大理丞时元兵下襄樊朝廷募豪杰为战守计骥被荐协张濡守独松元兵来攻杀其渠帅元将益兵捣之濡遁骥与弟骕力战死赠集贤殿修撰】
　　谢绪【钱塘县志理宗皇后谢氏之族也世居邑之安溪徳祐二年帝北狩谢太皇太后以病请留元兵突入宫舁之而去绪大恸作诗二章与其徒诀曰生不能报国恩死当诉之上帝异日黄河水北流是吾效灵之证遂赴水死时苕水陡涌高丈余绪尸立而逆流举葬于金龙山之侧】
　　元
　　邹世闻【杭州府志字闻远登州黄县人袭授百戸戍海宁遂为海宁人张士诚陷浙西见元官从贼者切齿骂不絶口元亡不食而死】
　　龚瑾【嘉靖海宁县志海宁人曾任知州死元节葬安国寺后诗稿散逸不传止存苍雪轩诗云月浸苍龙骨云分翡翠九疑愁正断清梦到书斋】
　　明
　　袁兴【万厯杭州府志钱塘卫千戸诸暨之战有刘总管者为贼所执兴驰骑突入其阵贼众披靡斩首数十级脱刘还及见主帅刘自以为功兴恬不之怪亦未尝以语人人咸服其量军士尝乏食兴解银甲易粟活之及王师进功云南之龙海兴从征慨然曰吾此行不生擒渠魁不返也遂力战死诏遣使祭赠明威将军指挥佥事】
　　【谨按明代指挥千百戸多由世袭隶籍浙江故载入人物传中其非世袭者仍载名宦后仿此】
　　沈道南【杭州府志钱塘人建文时为御史金川之变道南死之】
　　陈镛【成化杭州府志字叔振钱塘人永乐进士选庶吉士授礼部祠祭司主事宣徳二年征交南兵部尚书李庆賛军务举六卿之属才且贤者自辅遂以镛与仪制郎中丰城史安同行二人屡进忠益庆与主将初听之屡胜继不纳竟至败被执镛顾安曰吾辈见危授命耳皆不屈死】
　　夏诚【分省人物考字克诚钱塘人举人正统初任沙县敎谕清慎有志操部使者上其贤擢监察御史己巳车驾北征诚扈从至土木乗舆陷敌中诚死于难后朝廷追録死事忠勤官其子继先抚州知府】
