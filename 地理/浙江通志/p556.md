<!-- { "loadSidebar": true } -->
　　鲍陋【万厯嘉兴府志隆安中任海盐令会稽贼孙恩攻县陋御之恩走复遣子嗣之以兵一千为刘裕前锋追恩裕虑吴人不习战命之后嗣之竟前战死】
　　南北朝
　　刘霁【册府元字士湮平原人天监中为海盐令以和理著称】
　　徐份【陈书徐俭传份陵之子有父风解褐为秘书郎累迁太子洗马出为海盐令甚有治绩】唐
　　赵居贞【嘉兴府图记彭城人天宝九年吴郡太守以嘉兴海盐地广奏割华亭县又海盐多盗置海宁鎭节束之】
　　朱自勉【嘉靖浙江通志为嘉禾屯田都知修水利畎亩之政民始殷冨大厯间为长兴令士民颂之如嘉禾】
　　李谔【唐书地理志长庆中令海盐开古泾三百以御水旱海盐县图经谔爲县令察俗利病引河流资灌溉民到今利之尝于西郊立望城馆张祐过之题诗】
　　宋
　　桞植【宋史本传字子春眞州人举进士甲科为大理评事迁著作郎知秀州擢知制诰求知蘓州徙杭州累迁吏部侍郎植平居畏慎寡言笑所至官舍蔬果不辄采家无长物时称其亷】
　　王恕【万厯嘉兴府志深州饶阳人开宝中知秀州盗起城防杀恕其子济方丱角贼刀脇之济伏尸号恸曰父死吾安用生恨不能杀汝报仇耳贼义释之官军至济谒帅陈讨贼计帅赐束帛闻于朝假驿以归后以死事孤试学士院补官】
　　刘师道【宋史本传字损之一字宗圣开封人举进士厯祠部员外郎出爲京东转运使咸平四年擢枢密直学士坐事谪降以郊祀恩起知秀州师道敏于吏事所至有声吏民畏爱加枢密院直学士】
　　罗拯【宋史新编字道济祥符人第进士厯知秀州诸所兴革民便之加天章阁待制】
　　李余庆【王安石李余庆墓志字昌宗家于福之连江起家应天府法曹防军知湖州归安县后通判秀州州近盐塲余庆作华亭海盐二监以业盗贩之民岁入缗钱八十万又爲石堤自平望至吴江五十里以除水患】
　　钱藻【万厯嘉兴府志字纯老和州人进士大中祥符间判秀州善持法击奸仆强郡中大治终翰林学士】
　　鲁宗道【东都事畧字贯之亳州人举进士为海盐令县治东南旧港口导海水至邑下人以为利号鲁公浦仁宗即位除龙图阁直学士拜为諌议大夫防知政事迁礼部侍郎赠兵部尚书諡肃简】
　　厐籍【宋史本传字醇之单州武城人及进士第爲黄州司理防军知州夏竦以为有宰相器为刑部详覆官久之出知秀州景祐三年进天章阁待制爲枢密副使改防知政事拜同中书门下平章事以太子太保致仕諡庄敏籍晓律令长于吏事持法深峭治民有惠爱】
　　蘓衮【万厯嘉兴府志武功人皇祐间知嘉兴文学吏治皆有声称】
　　聂厚载【治嘉兴府志皇祐中知秀州攘敝活疲邦用熙靖以循政闻】
　　李惟几【治嘉兴府志字几道河内人嘉祐中为海盐令时方洊饥会漕使元绛行郡李上书乞启郡帑假官钱贷民籴种濬治沟洫以备水旱又植木爲闸及置乡底堰三十余所民赖以稔】
　　葛宫【宋史本传字公雅江隂人举进士授中正军掌书记知南充县以惠政闻徙知秀州秀介江湖间吏为关泾渎上以征往来间有昏葬趋期者多不克宫命悉毁之积官秘书监太子宾客转工部侍郎】
　　范世京【嘉兴府图记字延祖吴人文正公孙进士熙宁间令海盐劝民孝友力田治声冠浙右时新法行召至京将用之以论不合还治民欢呼相迎寻以疾乞休诏进秘书丞】
　　高觌【宋史本传字会之宿州蕲人进士爲嘉兴县主簿累官集贤院学士万厯嘉兴府志觌为主簿谦已爱民有循吏风】
　　韩瓘【万厯嘉兴府志字德全开封人防政亿之曾孙元丰间知秀州莅官敏鋭事无壅滞吏不敢欺人称有忠献家法】
　　高元常【晁补之高元常墓志字复明世家符离用恩爲将作监主簿徙嘉兴丞嘉兴剧县令不任事则求持檄出旁郡讼牒如山元常暂领其事一朝剖遣立尽先是佃戸靳输主租讼由此多元常揭而书之曰田人田啬其入权且夺田民竞往偿讼于是衰守吴安世黩货私委令市竹元常语令毋受令阿安世饫其欲后安世系狱令欲告之元常曰前戒君母受受而告之可愧后转奉议郎】
　　乔大临【治嘉兴府志政和三年为海盐令时平江朱勔以花石得幸浙江之西一花一石不问何人家朱氏苍头排闼而入以黄纸封之戒主人曰善防御前物苍头至海盐入僧房将尽封花石僧徒少拂其意即棰之诉于县大临命追逮杖十余人朱氏诬劾之坐是罢免】
　　宋昭年【治嘉兴府志宣和间知秀州盗发严州昭年谓吾州次当受敌于是大修城隍明年贼果抵城下昭年与民乘城自固贼畱三日无敢薄城者朝廷嘉其功进职】
　　邓根【治嘉兴府志字深伯昭武人建炎初知崇德县有风力高宗南渡陈通叛于杭根率挥杖手鲍贻逊与战辛道宗军溃贼势益张根善射有勇畧卒诛通次年徐明叛根讨平之代程俱爲知州】
　　黄灏【嘉兴府图记字高昌都昌人进士建炎中知秀州兼提举浙西常平州大饥莩殣相望时有停阁夏税之旨灏乃更请并阁秋苗不俟报遽行之言者罪其专削两秩而从其请人尸祝之】
　　赵士医【宋史赵士嶐传士医任秀州兵马都监建炎四年兀术入州士医乗城拒战城防死之后赠武翼大夫】
　　朱良【续文献通考字良伯吴郡人仕海盐尉时金人分兵入境良集射士百余奋而前力不敌竟死事闻官其子思孜等】
　　姚宪【海盐县图经字令则剡人以父任补海盐丞惠利及人后知秀州王豪钱安国舍匿亡命为奸盗州县莫敢诘宪擒之并其支党悉置于法焚其巢穴州里遂安浙西大水民饥宪请输粟万斛以赈朝廷赐书奬谕累官叅知政事】
　　邱耒【嘉靖浙江通志字少潜常熟人绍兴中知海盐治学宫筑海堤二十里民有宿逋检县藏得羡余悉为代输郡有疑狱一时平反】
　　徐光实【海盐县图经字德充晋江人进士绍兴间知海盐清白慈爱岁旦辄纵囚归省吏恐亡去囚辄如期至无敢脱者】
　　丁安义【海盐县图经绍兴闲爲海盐丞値岁旱诏复民租十之八而和籴尚未罢安义语令曰岁饥常赋且减不应复有和籴即上官怒安义请以身当之檄屡下抗谕反覆卒赖以免】
　　唐璘【嘉靖浙江通志字伯玉古田人绍兴间爲监察御史出知嘉兴府政通人和及去父老出涕遮送数十里不絶官至太常卿】
　　张琯【陆游张琯墓志字子律宁州真宁人知嘉兴府中贵人蓝氏殖产于崇德县名田过制而役不及有钟淳者纠之蓝迫期去产以规免官吏欲许之琯判曰两家物力相去远甚而蓝又白脚必如法乃可一郡称快民张瑨得临安营妓与之归欲弃妻出子其兄止之复悖兄兄以告琯为逐妓以大义开谕之于是瑨兄弟夫妇父子如初】
　　丘崈【宋史本传字宗卿江阴军人隆兴元年进士迁太常博士出知秀州时华亭县捍海堰废且百年咸潮岁大入坏并海田蘓湖皆被其害崈至海口访遗址已沦没乃奏剏筑三月堰成三州泻卤复为良田除直秘阁升龙图阁移帅绍兴府宁宗即位知庆元府陞寳文阁学士刑部尚书同知枢密院事諡忠定】
　　汪彦端【万厯嘉兴府志字充之黟县人乾道己丑廷对第三人厯知秀州时有势戸占田数千亩不输赋彦端责其输而以田归之民】
　　李大卞【治海盐县志乾道中为海盐令县境有常丰二闸岁久仅存其一日就隳壊大卞重修以复其旧且置堰以通往来民便之】
　　徐蒇【万厯嘉兴府志字子礼吴人进士初知江隂军厯浙东提举常平乾道末知秀州以文章饬吏事无苛猛之政吏民举安】
　　李陟【嘉兴府图记字允升内黄人进士厯殿中丞令嘉兴强果办治遗爱为人所思】
　　韩彦质【嘉兴府图记淳熙中守嘉兴遇事精敏无阿私奸猾畏惮政既成优游抚驭郡以无事】吴柔胜【万厯嘉兴府志字胜之宣州人淳熙进士为伊洛持敬之学丞相赵汝愚知其贤将寘之馆阁乃权差嘉兴府敎授日切磨诸生讲学不怠浙右大水常平使委以荒政竭力推行多所全活会汝愚去国罢后知太平州加秘阁修撰】
　　李直养【治海盐县志字无害维扬人绍熙元年为海盐令兴修水利增置乡底堰八十余所重葢闸屋易闸板自是农被其利】
　　黄干【宋史新编字直卿闽县人受业朱熹遂以其子妻干宁宗即位补将仕郎监台州酒务调嘉兴府石门酒库厯知安庆府諡文肃正徳崇徳县志石门酒库前此库官多武夫子弟为之既律身不亷而吏恣为奸官酤醨薄私酿横行故积负上司钱以万计干既至以官本钱自往市米于产米之地凡纎悉必躬亲虽隆冬烈暑不惮也岁入霈然或谓琐琐者何足以烦君子干笑曰孰非公家事耶在官申酒库利见于诸劄】
　　陈仲微【宋史本传字致广瑞州高安人嘉泰二年举进士迁海盐丞邻邑有疑狱十年郡命仲微按之一问立决知贑州江西提刑狱迕贾似道罢德祐二年迁秘书监寻拜右正言左司諌殿中侍御史】
　　彭钦【嘉兴府图记字仲恭清江人嘉定间以父廕授军器监主簿添差嘉兴通判监司表其亷平】皮龙荣【宋史本传字起霖一字季远潭州醴陵人淳祐进士迁著作郎入对因及眞德秀崔与之亷龙荣曰今天下岂无亷者愿陛下崇奬之以风天下执赏罚之公以示劝惩帝以爲然兼兵部郎官差知嘉兴府召赴阙迁侍右郎官景定二年拜叅知政事旧浙江通志龙荣知嘉兴德政着闻】
　　朱□炎【万厯嘉兴府志字叔明吴人寳祐初尉海盐廉恕决狱平郡帅多属以事】
　　元
　　高仁【黄溍高仁墓碑字寿之世居无棣县少以材推择为吏会元兵南伐署招讨司提控案牍厯万戸府知事改江浙行中书省检校官寻擢工部主事复入江浙行中书省爲左右司员外郎授嘉兴路总管府治中时列郡方祠奉帝师凡庀材用召匠佣一出于民力仁独谕浮屠氏之籍于白云中者俾任其役官无一粟之耗民无半饷之劳而祠事以储部使者以最闻】
　　辛仲宝【嘉兴府图记字仲和彰德人大德初守郡政事修明兴利举废悉中民情】
　　郑大中【虞集郑大中墓碣字义甫除嘉兴路推官嘉兴浙大郡狱尤伙大中决遣之数月乃至无事】
　　贡师道【万厯嘉兴府志字道甫宣城人举茂才累迁国史院编修会修宋辽金史忤当事出爲府治中上下惮其亷明】
　　褚不华【元史本传字君实石楼人沉黙有器局泰定初授海道副千戸转嘉兴路治中万厯嘉兴府志政事精明奸猾屏息傍郡寃滞者多赴诉之后为淮东亷访副使守城城防死节追封卫公諡忠肃】
　　卢礼【治嘉兴府志字仲敬太平人至顺元年知崇德州时旱涝相仍民多流离礼捐米赈济州境宴然】
　　杜浦　刘贞【嘉兴府图记浦嘉兴府总管劝农桑除民疾苦振兴学校教化大行后有刘贞抚循鳏寡爱民造士有浦之风】
　　陈伯顔【嘉兴府图记字大有睢州人至正问尹嘉兴时兵兴征调繁苛伯颜劝率巨室寛假贫穷细大无扰而事亦办给禁暴戢奸邑赖以安】
　　王雍【正德崇德县志字元肃至正二十年任崇德州律已公亷临事明敏迁改儒学建明伦堂及东西斋陞蘓州府同知】
　　陈春【治嘉兴府志爲嘉兴路推官有能声至正中民贩私盐事觉牵连千余人狱久不决春往治之即得其情释被诬者数百人阖境称为神明时久旱至是雨号陈公雨】
　　石光着【明一綂志字仲明海陵人至正间爲嘉兴尹多善政士民立碑颂德】
