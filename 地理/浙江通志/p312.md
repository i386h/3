<!-- { "loadSidebar": true } -->
　　文献通考五代相承用唐钱两浙自铸铜钱亦如唐制
　　呉越备史晋开运三年钱忠献王召左右议铸铁钱以益将士禄赐王弟亿谏曰铸铁钱有八害新钱既行旧钱皆流入邻国一也可用于吾国不可用于他国则商贾不行百货不通二也铜禁至严民犹盗铸况家有铛釡野有犂犯法必多三也闽人创铸铁钱不足爲法四也国用幸丰而自示空乏五也禄赐有常而无故益之以启无厌之心六也法变而弊不可遽复七也钱者国姓易之不宜八也王深嘉之乃止
　　十国纪年周显徳四年正月忠懿王俶始议铸钱【玉海太祖平呉因旧制开监于鄱阳钱俶入朝又得杭州钱监寻废】
　　宋史食货志太祖初铸钱文曰宋通元宝凡诸州轻小恶钱及铁镴钱悉禁之太平兴国间诏所在用钱七十七钱爲百以福建铜钱数少令建州铸大铁钱竝行寻罢铸而官私所有铁钱十万贯不出州境每千钱与铜钱七百七十等外邑隣两浙者亦不用【大学衍义补太平兴国后铸太平通宝自后改元必更铸以年号爲文】
　　宋史神宗纪熙宁六年七月诏京西淮南两浙江西荆湖等六路各置铸钱监
　　宋史地理志建徳府本严州新定郡监一神泉【元丰九域志煕寜七年置神泉监新定续志神泉铸钱监在朝京门外今废】
　　玉海崇宁三年九月诏东南十监舒衡睦鄂韶梧六监铸小钱余监铸当十钱
　　宋史食货志崇宁四年命荆湖南北江南东西两浙竝以折十钱爲折五旧折二钱仍旧五年两浙盗铸尤甚小平钱益少市易濡滞遂命以折五折十上供小平钱留本路俄诏广南江南福建两浙荆湖淮南用折二钱改铸折十钱皆罢其剏置铸钱院及招置钱户竝停继复罢铸当十二分之令尽铸小平钱荆湖江南两浙淮南重宝钱作当三大观二年江南东西福建两浙许铸使铁钱三年诏以两浙铸夹锡钱扰民凡东南所铸皆罢
　　宋史高宗纪绍兴二十七年八月复置提领诸路铸钱司于行在二十九年六月复置江淮荆浙福建广南路提坑冶铸钱官
　　建炎以来朝野杂记庆元三年湖州旧鬻监行于天下至是官自铸之因复置神泉监以所括民间铜器铸当三大钱仍权隶工部惟严钱直输行在而建韶饶赣州皆自提所泛湖由江入漕渠输之京帑焉【宋史食货志庆元三年复神泉监又置市舶于浙于闽于广舶商徃来钱宝所由泄是以自临安出门下江海皆有禁】
　　续文献通考淳煕九年九月诏令临安府诸路提刑司严奸民销凿见钱私铸铜器之禁仍下殿歩司一体施行
　　嘉靖仁和县志县之平安桥宋时有金锡库即铜钱局也
　　大学衍义补至正十年诏铸至正通宝钱与歴代铜钱竝用【王袆泉货议铜钱之制自五帝三王下更歴代莫之有改其爲法最古善爲天下者因民之所利而利之民以爲利上之人何故而不爲今外宰相得承制行事亦既审察民情即江浙省府治鼓铸累月之间国用颇頼以资给则其爲效固有不可诬者然其所铸乃当十大钱止用于杭城而不足以行逺愚窃以爲钱法之议有二一曰广开鼓铸二曰罢铸大钱攷之史传汉郡国皆得鼓铸而县官徃徃多即铜山所在而铸钱唐亦即出铜所在置监天下鑪九十有九宋铸钱总二十六监而诸路所铸其数多寡各有差其法皆不可废贾谊所谓事有召祸而法有起奸今令细民人操造币之势者此谓不可使民私铸尔非谓官不当广铸也自周景王楚庄王欲铸大钱其臣即以爲非汉之赤仄以一当五王莽之大钱五十蜀之直百后周之当千唐之乾元后唐之永通宋之煕宁皆爲当十大抵一时茍且之爲张商英言当十钱自唐以来爲害甚明葢大钱质轻而利重利重故盗铸者多质轻故宝爱者少小钱费厚而利均费厚故盗铸者少利均故贸易者平由是言之鼔铸不可不开而监局之置不可不广大钱不可不罢而小钱之铸不可不多爲今之计无逾此者且今江浙地大物众省府鼓铸固必仍旧其浙东西江东闽中诸路宜各斟酌所在分置监局或一州二州即爲一鑪而凡所铸钱必以汉五铢唐开元金大定宋大观及今至正小钱爲则其大钱更不复铸夫鼔铸广则造钱多而人易致小钱多则称物均而人知贵易致则其用不匮知贵则其行可久推而放之其法将徧诸天下而凖固不特浙江一省而已】
　　续文献通考宝泉提举司至正十一年置凡九所浙江行省一所所辖有铜冶塲凡三各置提领大使副使一人掌浸铜事
　　法传录洪武七年令户部及各省铸洪武通宝【续文献通考其制凡五等当十钱重一两当五钱重五钱当三当二重皆如其当之数小钱重一钱浙江鑪二十一座每歳铸一千一百六十六万四千文】
　　泳化编永乐九年令浙江江西广东福建四布政司铸永乐通宝钱
　　续文献通考宣德九年令南京工部并浙江等布政司铸宣德通宝钱
　　明会典治十八年令南北直隶府州并十三布政司查盘洪武永乐宣德等钱并铸治通宝
　　续文献通考万厯四年题准通行十三布政司南北直隶开局铸钱每府发镟边样钱一百文照式铸造呈样又题准通行天下开铸制钱与本地方旧钱相兼行使着各抚按官设法经理务在便民毋致劳扰十三年铸万厯通宝钱
　　【谨按钞法之兴自宋创交子防子金元承之以爲钞元刘宣言宋绍兴初军饷不继造此以诱商旅爲沿边籴买之计比铜钱易于赍擎稍有滞碍即用见钱尚存古人子母相权之意赵孟頫亦言钞乃宋时所创施于边郡金人袭而用之皆出于不得已葢所谓钞者费直不过三五钱而以售人千钱之物用之者无权行之既久即不能无弊元自世祖颁行中綂交钞以钱爲文厥后造至元宝钞以一当五至大间浙江虽铸当十大钱然印造交钞实则兼用卒至物重钞轻料钞十锭易斗粟不可得明初置宝源局各行省置宝泉局顾以元用钞省便仍设宝钞提举司造大明宝钞命民间通行至立倒钞法洪武二十六年又令大明宝钞与歴代钱兼行钞一贯准钱千文又以铸钱扰民罢宝泉局时两浙民重钱轻钞有以钱百六十文折钞一贯者由是物价涌贵而钱法益壊不行永乐时亦然至宣德三年停造新钞然犹设立钞关借以收钞而通钞法嗣后始用钱而钞法渐除是可知钞法之设终不若鼓铸之尽善浙江虽非产铜之处然观元时之苦于用钞而乐于用钱则钱法之利于民生固万世不易之良规也】
　　国朝
　　大清会典国家开局铸钱颁行天下自部铸外各省鎭或设或停随时更定其设官监铸采铜搭放咸有成法私铸及行使废钱禁例尤严
　　【谨按浙江之山产铜者少故开局铸钱时行时止雍正四年钦奉】
　　【上谕给价收买黄铜器皿以资鼔铸命浙省设局开炉又复申严销燬之禁是以】
　　【国宝流通而私铸自可屏絶矣爰遵会典成法分收铜开局官役鼓铸搭放禁令爲六条详列于左】
　　收铜
　　康煕十四年议准各省产铜及白黑铅处所有民具呈愿采该督抚选委能员监官采取
　　康熈十八年覆准各省采铜铅处令道员总理府佐分管州县官专司任民采取八分听民发买二分纳官造册季报其近坟墓处不许采取或事有未便该督抚题明停止道防官如得税铜铅每十万觔纪录一次四十万觔加一级州县官得税每五万觔纪录一次二十万觔加一级所得多者照数议叙上司诛求逼勒者从重议处其采取铜铅先听地主报名采取如地主无力听本州县人报采许雇隣近州县匠役如有越境采取竝衙役扰民照光棍例治罪【浙江开采铜铅共六县富阳采铜白铅余杭采铜武康采铜黑铅山阴防稽采白铅诸暨采铜黑铅听民开采官爲抽税属杭州者杭严道总理属湖州者嘉湖道总理属绍兴者寜绍道总理】
　　雍正四年九月户部等钦奉
　　上谕钱文乃民间日用之所必需向因钱价昂贵朕悉心筹画至再至三今鼓铸日增而钱文不见其多钱价仍复不减是必奸民图利以销燬制钱打造器皿之事若不禁铜器则钱价究不能平而无以便民间之用从前九卿议令不许制造黄铜器皿其已成之铜器有情愿出卖者俱作废铜交官给与价値朕思如此奉行究不能尽除积弊且些微物件亦难彚集交官终属有名无实嗣后京城之内除三品以上官员准用铜器外其余人等不得用黄铜器皿定限三年令其将所有黄铜器皿悉行出卖当官给与应得之价如旗人则于本旗交出领价汉官民人则于五城该管之处交出领价不论轻重多寡随便收买不许发价之人丝毫扣尅违者重治其罪如此庶可以永杜燬钱制器之弊而国宝流通民用充裕实爲大有裨益着九卿确议具奏钦此钦遵【臣】等会议得雍正四年正月大学士九卿等会议欲杜销燬制钱之源在严立黄铜器皿之禁嗣后制造器皿除红白铜不禁并黄铜之乐器天平法马戥子及五觔以下之圆镜亦不禁外其余一应器皿毋论大小轻重不许仍用黄铜制造其已成之黄铜器皿俱作废铜交官给与价値等因奉
　　防依议钦遵通行在案但半年以来民间所有黄铜器皿交官领价者甚少而铜器店铺仍行货卖我
　　皇上念切闾阎无微不照
　　特降谕防令【臣】等公同确议【臣】等谨议嗣后京城内三品以上官员准用黄铜器皿民间乐器圆镜戥子仍照【臣】等原议外其余文武各官军民人等一应大小器皿俱不得仍用黄铜所有旧存黄铜器皿除箱柜上铜事件外其余不论轻重多寡悉行交官领价按依成色估足铜铅觔两照部定每觔一钱一分九厘九毫三丝之价给发如有低铜冒开好铜及应领之价故意勒掯扣尅者冒开银两照侵盗钱粮例扣尅银两照尅减官价例治罪其收买银两酌量于户部支领所收铜斤该管处每季解交钱局以供鼓铸并将所给银两实数造册报部寛以三年之限如有过限仍将黄铜器皿藏匿不交卖者以私藏禁物例治罪其小铺收买零星铜器限三个月内尽行交官领价违者即照私藏禁物例治罪其打造铜器店铺如有仍将黄铜制造器皿者照销燬制钱爲从律治罪如此则旧日之器皿尽收新造之铜器可断销燬制钱之弊既清其源而遏其流将来钱文日增钱价自平于钱法实有裨益请行各直省悉照京城之例均以三年爲限交收俾各处之黄铜器皿尽行禁止则永无销燬制钱之弊矣奉
　　防依议
　　雍正五年四月初九日钦奉
