<!-- { "loadSidebar": true } -->
　　临山卫城【绍兴府志明初洪武二十年信国公汤和徙上虞故嵩城于余姚西北五十里庙山之上并海而城之是为临山衞初用土石半其秋指挥同知武瑛督筑乃尽用石为方五里三十步高一丈八尺永乐十六年増五尺址厚四丈五尺面半之陆门四水门一城楼大五小三敌楼十四月城三池深一丈五尺广五丈五尺吊桥四窝铺三十八女墙九百九十兵马司防七瞭望台一墩台九】
　　龙山所城【于越新编在余姚县东北一百二十里方四里陆门三水门一旧浙江通志城楼角楼各四月楼三敌楼十七池深一丈二尺广三丈五尺窝铺九吊桥四女墙四百六十墩台五】三山巡检司城【绍兴府志旧在余姚之金家山明洪武二十年徙上林一都之破山西南去县六十里为方三百五十丈冇竒高一丈五尺厚二丈城门一城楼一窝铺四女墙一百二十五】
　　庙山巡检司城【绍兴府志旧在余姚庙山明洪武二十年徙上虞县五都之中堰东南去余姚县六十里方一百四十丈高二丈五尺厚二丈二尺城门一城楼一月城二窝铺四女墙一百一十】
　　上虞县城池　上虞县志县旧无城府旧志所称县城周一里九十步者葢县治之衙城也元至正二十四年方国珍据有浙东始建议筑城东南平衍西北因山为隍西南则跨长者山周回十有三里高二丈有竒厚一丈五尺置楼堞通五门东通明南朝阳西昼锦北丰宁西南金罍水门在通明昼锦金罍三门之侧明初信国公汤和徙上虞城石往筑临山衞城县城惟存土基嘉靖十八年县令郑芸因故址兴筑高厚视旧稍增内外俱甃以石仍置楼堞通五门改东曰启文西曰来庆南曰百云北曰丛桂西南曰通泽三水门如旧南城增便水门二以通百云东西溪之水入城城下留马路六尺内亦如之【朱□复修上虞县石城记嘉靖十有八年己亥春正月邑侯莆田郑士馨芸下令复石城就其复于隍者起之侵者归堙者崇再旬而土工讫至于秋孟乃外障以石堞其巅总高若干丈延袤十里许为城门五为水门三上咸覆以屋穴水洞二引离坤二溪之流而隍则外绕如故为马道外内惟周越明年三月告绩是役也费移之公而敛勿加劳公诸里而力勿困无昔者旁近之佐而计以裕虑不为浮议所夺而绩以底险设勿失其故而势以寜非虚衷定命致勤于民曷观厥成嗣令君子尚其无隳前绩无专外圉以丕昭先民本末之义庶我邑永永有借哉】
　　国朝顺治三年土寇窃发大兵进勦雉堞仅存康熙八
　　年十一月知县郑侨重修
　　嵊县城池　于越新编吴贺齐为剡令所筑宋守帅刘述古命县令张诚发修庆元初溪流湍暴知县叶范累石为隄城以全后水决东渡提举李天性增筑明秋大水又坏知县周悦增筑明初信国公汤和移砖石筑临山衞城由是仅存四门治中知县臧鳯筑隄捍水十一年知县徐恂又筑自是城頼以全嘉靖时倭患作知县吴三畏力请筑城周一千三百丈为门四东曰拱明南曰应台西曰来白北曰望越各有楼有月城东陡门扁曰溪山襟带亭北有四山阁当学有起鳯亭东门有腾蛟亭【王畿修城碑记世宗建极之二十九载海氛为孽浙东羽檄无已嵊知县吴侯叹曰是可坐受无城之困乎乃请于上官相基度费稽版籍凡五十余丁筑城一丈计为丈九百有竒因旧址绕山带溪工始九月凡四阅月告竣东西南北四门次年请布政司五百金成之东陡门北四山阁则取诸罚锾渐成之侯始鸠工镢故址得一砖识云汉乙卯岁剡长吴三畏记夫吴侯筑城于千五百载后而与前令姓氏同筑之岁又同嘻亦竒矣】
　　国朝顺治十五年重修每堞增高五尺
　　新昌县城池　新昌县志会稽志新昌旧有土城周十里久废无考明嘉靖三十一年知县万鹏议筑城民多惮于力役时尚书吕光洵力排羣议匝月告成长一千三百七十四丈有竒高一丈七尺阔二丈四尺周六里门四东曰应台西曰通会南曰仰山北曰济川万厯庚戌县令李应先于东北中界开正阳门自东抵西皆引溪为池而西南则面山焉【吕光洵修城记新昌盖剡之东境梁开平间析其十三乡为县以其创建也因名新云县旧有城元末废顷盗起海隅入剽台宁新昌民尽空其县走山谷武进万侯鹏衔命在道闻警亟抵县乃大集士庶度地相基计工量费西跨涧北计周一千三百七十四丈表里俱石而实以土砾盖极坚致云城东故有捍水石隄城附于堤堤愈坚城愈壮既销外侮又御横流是千载不磨之绩也】
　　国朝顺治十五年增高并堵
　　台州府
　　台州府城池【临海县附郭】　赤城志按旧经周回一十八里始筑时不可攷太平兴国三年再筑庆厯五年海溢复大坏太常博士彭思永摄州事命县令范仲温总其役明年元守绛至增甓之至和元年复大水城不没者数尺孙守砺再加增筑嘉祐六年大水复坏熙宁四年钱守暄又累以宻石乾道九年火及闉淳熙二年赵守汝愚又缮筑焉三年秋大雨城几圯尤守袤复修之按故基东自小鉴湖循清心岭而南萦抱旧放生池直接城山岭古通越门土地庙处葢今湖昔地皆在闉阇中后乃徙而之西缩入里余城今七门各冠以楼南曰镇宁门楼名神秀曰兴善门楼名超然东曰崇和门楼名惠风西曰栝苍门楼名集仙东南曰靖越门楼名靖越西南曰丰泰门楼名霞标西北曰朝天门楼名兴公【吕祖谦修城记临海郡南东西三方岸江湖秋水时至北限大山蹙不得骋怒齧隄足生聚凛凛恃城以为命距海余百里逋亡剽侠之所曹恶岁輙睢盱洲溆睥睨郛郭徼警者不敢弛柝故闭修之政在是郡为首务葢所以逺灾害销奸萌非徒区画封表备侯邦之制也庆厯之水几不为郡元章简公绛来守城复立宣和中盗仙居闯虚罙入突薄欲登时则有户掾滕君膺帅厉吏士御以方畧寇不为患父老纪焉乾道九年里旅不戒于火延及郡城堵隤甃弛径逾无禁灾气未格民譌不宁间一岁太史赵侯汝愚自信徙镇暇日循行墙落属丞掾而告之曰置守所以衞民顾屏蔽废彻若是其何以待不虞土功于古虽有常律传春秋者复出启塞从时之例岂非城闉之启闭实有邦之大纪随时筑治有不得而已者耶况壮城之卒月粟岁帛凡以为此益其廪而寛其程宜无不可于是军事判官苏延寿受役要司輂辇金谷之稽兵马都监胡胜督裁巡功察其勉与不勉者命羣有司各保其所奠地守传众力埤增卑薄涂塞空郤环城诸门作新者四曰镇宁曰兴善曰丰泰曰栝苍修旧者五曰崇和曰靖越曰朝天曰顺正曰延庆起淳熙二年六月癸酉讫闰九月戊辰累日积功凡一万五千三百七十有六大抵取具于北城之籍闲民愿即工者厚酬之不欲勿强会其数眎役兵财十之二鍜斵漫塈黝垩之工畀僦直如其素醪醴之馈劳来之问相及于道其材瓦石甓之用积二十一万七千九百钱以贯计米以石计者合四千六百冇竒维侯忧民急病之意既达于下而精知周虑乂足以综理之故公无羡费人无留力工无余技役事首尾歴再时版臿并作观堞崛兴而近郊之氓初未常释陇畮也始侯之至诏奉计最入朝十月报政之期甫半岁而赢或谓是邦特侯假道休沐之地缮营之钜者必姑存以须后乃独于入国阡陌未习之时骤举力政百年之迹还于指顾邦人徳其赐而乐其成请书劳于石遂书以谂台之君子】
　　国朝顺治十五年增修摄兵道胡文晔署府王陞董其事视旧增高三尺垜口并三为一日久渐圮康熙五十一年郡守张聨元倡议修筑旧制城有七门括苍丰泰二门久塞崇和门初筑时即有月城其门南向以受山水趋朝之势至镇宁兴善靖越朝天诸门增筑月城旧皆逆水不知何年顺水而辟因相度形势于康熙五十七年修复四门尽改向逆水复重辟丰泰门兴西市仍如旧制雍正七年正月总督【臣】李衞钦奉
　　上谕檄行台州府知府江承玠确勘兴修
　　黄岩县城池　赤城志按旧志云周邑九里三十步唐上元中筑台州府志宋元无攷明初永嘉侯朱亮祖重筑洪武二十年信国公汤和城沿海卫所撤石料徙之海门嘉靖中知县高材请城今处因委通判傅绾城之洎汪令汝达至始竣事黄岩县志城周七里高二丈址厚三丈为级三为门五东曰镇海南曰迎薰西曰液金北曰拱辰东南曰应秀初城北倚长江右濒西港复于东南凿河广十丈北入江西达港以环其外
　　国朝顺治十五年署县事王印昌增高四尺合两雉为一并三级为二环城凿壕壕内植木栅藩之雍正八年台州府知府江承玠详勘委知县韩慧基増修
　　天台县城池　赤城志周回四百步吴永安中筑按甎刻宣和三年重修有二门东曰应台西曰通越台州府志明嘉靖乙卯知县冯兰中请建城经始于丙辰至丁巳冬知县钟钮讫工有四门东曰应台南曰玉笥西曰通越北曰金庭又开小城门四万厯甲午司理刘启元署县事改筑南门更名焕文
　　国朝顺治十五年增葺加高垜堞
　　仙居县城池　台州府志周十里旧治西郊演武场晋令羊欣迁今地唐上元二年始筑乐安城仅百余步宋宣和二年吕师囊陷毁綂制姚平仲张思正驻兵于此因累土再筑明嘉靖丙寅知县姚本崇申请兴筑未成郡丞毛徳京嗣经理之拓地于西启五门东曰迎晖南曰来薰西曰庆丰北曰拱辰西南小门曰省耕既而霖雨倾圯司理萧文清竣其工
　　国朝顺治七年增修
　　宁海县城池　赤城志周回六百步旧在海游唐永昌元年徙今地四隅各有门后废令陈宗仁于西北驿道立其二曰望台曰朝京宁海县志明嘉靖壬子知县林大梁重筑延袤一千五百四十一丈高二丈四尺广一丈八尺城有四门东曰靖海南曰迎薰西曰登台北曰拱宸又西北设小北门万歴辛卯秋霖城圯知县曹学程重修旧浙江通志境内旧有健跳所城今改设台寨
　　太平县城池　台州府志周四百七十七步明成化五年割黄岩地置县嘉靖三十一年筑城城门六东曰迎辉南曰观海西曰延照北曰仰山西南为小南门西北为小西门水门二西为上水洞东为下水洞
　　国朝顺治十五年知县王道鹏重修康熈十二年知县郭治增置窝铺境内旧有松门卫等城今改设台寨
　　金华府
