<!-- { "loadSidebar": true } -->
　　金华府城池【金华县附郭】　万厯金华府志旧周九里一百步高一丈五尺厚二丈八尺宋宣和四年知州范之才重筑周十里基三丈面广三之一高倍之元至正间诏天下隳城防于是罗城尽隳至正十二年亷访副使拜扎纳等仍其故址重筑厚二寻有四尺高二寻有二尺周一万七千七百九十尺城旧有门十一后窒其四今存门七东曰赤松【旧名梅花】西曰迎恩【旧名兰溪乂曰朝天】南曰清波【旧名柴埠】长仙【旧名水门】通逺【旧名望门】八咏【旧名元畅】北曰旌孝【旧名义乌　按旧浙江通志作门八北又有天皇】岁久圮万厯三年知府黄公焯缮修完固而防守加宻焉【黄潜修金华府城记婺在吴为东阳郡在梁为金华郡隋置婺州国朝即州建路设总管府而郡城之创始靡得而详图志载宋宣和四年知州事范之才重筑逮今二百有三十年圯坏勿葺非一日矣于是行中书省用江东浙西列郡之请俾治其故城而新之下其事于帅阃令郡府相其便宜而讲行修筑之政焉总管太中陈侯巴延布哈亟谋兴作佥事特们徳尔奉议公适至交賛其议爰颁其役于州县州县之长吏各率所部之民来听要束资粮既具匠佣既集乃揆日以建事大家则量地而赋之中产则输财而佐费廧落屛蔽次第就绪然外壕湮塞城已高而池未深也由是籍向之役所不及者使出钱为僦直募闲民来即工而官给其食推求故道疏凿而濬条之城之绵亘悉仍其故址以今昔之度凖之俱有加于旧缜壮雄峻则昔之所无也亡门并启扄键如式而西北二门皆环以瓮城甃石为路累甓为堞屋于门观之上者七以谨候望屋于雉堞之间者三十有六以严徼巡其南因大溪以为险北东西三面壕之跨以三吊桥遏以三石坝壤高水絶则列树七星桩以防其空郗屋于壕堑之旁者三十有六而栖戌卒于其中凡城之役起至正十二年春闰三月己亥讫其年七月乙酉壕之役起是年冬十月丁卯迄明年夏五月甲申毕工】旧浙江通志雉堞凡二千四百五十有四敌台十五
　　国朝顺治十四年重修康熈年间大雨城坏郡守张荩复增缮之雍正七年正月总督【臣】李衞钦奉
　　上谕檄县重修
　　兰谿县城池　万厯金华府志旧城周二里三百二十三步高一丈五尺其门有四东曰上门西曰溪门南曰迎麾北曰北门城修于洪武戊戍之岁而改其东门为安政南为明徳西为清波北为拱辰周七百八十余丈至乙巳夏城圮同知冀权总修缮之役又辟小西门以便出入厥后屡遭洪水城西南二隅与城外之市皆没焉正綂时按察使司佥事陶成欲议修筑而无址可城乃伐木为栅以补西南二隅之缺东北二隅则因其旧旧浙江通志正徳癸酉年守土者寻本城旧迹尽出民所侵砌石为陡岸上为女墙又改创南西北城楼
　　东阳县城池　万歴金华府志旧有土城周十里中为子城岁久而圯嘉靖戊午知县戴廷忞始筑石城厚二丈高二丈四尺周一千三百三十五丈建门四东曰迎阳南曰双岘西曰瞻婺北曰通江隆庆元年知县陈应春修之改东门为望岘西为朝京南为迎薰北为拱辰东阳县志隆庆二年署事同知蒋梦龙修知县郑准继之万厯二十年暨二十四年再修二十八年署事推官刘文卿增修天启二年知县贡修龄修崇祯十六年知县姚孙斐修
　　国朝顺治十四年知县杨丕孟易旧堞式方之计共九百九十七垜长一丈二尺高六尺康熈十三年知县胡启甲增葺二十年知县俞允撰重修
　　义乌县城池　万厯金华府志旧城周三里一十五步建门五东曰东阳西曰金华南曰绣川北曰会稽东北曰金麟岁久圮嘉靖三十四年知县曹司贤筑石门四东曰金鳞南曰南薰西曰迎恩北曰湖清又建槐花门于东北义乌县志崇祯十一年知县熊人霖廓建更筑敌楼
　　国朝康熈三年知县孙家栋葺十四年知县辛国隆修
　　三十年知县王廷曾增修
　　永康县城池　万厯金华府志旧城吴赤乌八年筑周一里十九步高一丈八尺厚一丈五尺宋绍兴间周三里三十步门七元初隳至正十三年环以墙后圮惟北倚山南阻水以为固焉永康县志明崇祯十二年知县朱露创建东西二门叠石为楼东曰在徳西曰多助
　　武义县城池万厯金华府志旧城周一里一百八十步宋绍兴间废门有七东曰八素曰东郭西曰书台南曰仙岩北曰仰星东南曰绿野曰熟溪武义县志崇祯十三年知县冯玶重筑周十里八步门九东曰镇东南曰来逺又上南曰文兴西曰接龙北曰迎恩又小门四
　　浦江县城池　万厯金华府志旧城已圯嘉靖三十六年知县许河筑周五里一百二十步建门四东曰迎春西曰文昌南曰文明北曰仙华旧浙江通志偏门五小东小西小南小北又水门【瞿景淳浦江县筑城记巡抚都御史桐城阮公鹗移檄郡邑有城垣未备守御以时兴筑金华府属邑浦江令许河至集父老询利病具由申达自总督抚按暨守巡防不俞许子乃躬履山川审方面察形势计厚薄仭高卑定议城制为若干丈有竒均派一邑每丈配丁粮若干官给文慿对户照支俾民共募工坚筑仍为之期未及期而倾圯者罚更筑令既出民咸趋工始于丙辰十月某日越戊午某月日告成城凡四门各冠以楼诘盗有防巡军有铺条列马路各从其方启闭有时出入有节邑居既壮人情大安】浦江县志万厯三十八年推官洪日观申议恢拓北城明年知县庄起元成之崇祯十一年知县吴应台重建城垜门楼十二年摄县事义乌令熊人霖缮修城堞
　　汤溪县城池　万厯金华府志成化十六年新筑土城周八百五十五丈汤溪县志城周三里许高二丈厚一丈筑以土覆以瓦计八百五十五堵每图额管十堵岁责修葺至嘉靖三十二年知县刘以贞立石为定式焉城东门曰迎旭西门曰通衢南门曰履华北郭阻山不通衢路故不辟门寻圯崇祯十二年知县罗洪基请造城楼并砌垜头高四尺计八十六堵
　　衢州府
　　衢州府城池【西安县附郭】　嘉靖衢州府志宋宣和三年方腊陷衢州知州高至临始城龟峰高一丈六尺五寸广一丈一尺周回四千五十步为门六东曰迎和南曰礼贤西曰航远北曰永清小南曰清辉小西曰和丰门之上各建楼城之外三面浚壕西阻溪绍兴十四年大水城圯郡守林待聘修筑嘉定三年又圯五之一知州孙子直修筑广袤凡五千三十有二尺会侯以奉祠去明年春知州綦奎成之十一年知州魏豹文新六门城楼元至正间监郡巴延呼图克因子城旧址筑新城周回九里三十步又于迎和通仙光远拱辰四门外包以月城复建层楼于各门之上明治十二年新城倾圮知府沈修筑引城南石室堰水入壕嘉靖三十九年知府杨准修衢州府志万厯中知府洪纤若天启初知府林应翔相继修之崇祯十三年知府张文达修城濬壕
　　国朝顺治五年知府韩养醇修十六年总督李率泰又修康熈二年朝京楼燬知县李忱重建十八年总督李之芳修西南城楼女墙四十八年知府杨廷望修雍正七年正月总督【臣】李衞钦奉
　　上谕檄县重修
　　龙游县城池　龙游县志按东阳记云城始肇于姑其地在瀫水南三里东门临薄溪即今泊宅滩城久废惟存四门隆庆二年按察副使毛纲檄署县事同知陈中烈江山县知县余一龙相度基址明年知县傅性敏继成之延袤六里计一千几百丈雉堞二千八百四十有竒高一丈六尺址一丈三尺面省四之一壕深广一丈有竒门四各有城楼东曰永安南曰归仁西曰太平北曰向义外为吊桥每门各有便门上覆以屋曰小东小西小南小北万厯元年知县余增修
　　国朝康熈十一年知县许琯重修雍正八年衢州府知
　　府郭朝端详勘委知县秦文超兴修
　　常山县城池　常山县志明正徳七年知县沈冕筑延袤三里崇一丈五尺址广二丈门各有楼东曰文笔西曰西高南曰砚山北曰贤良小东门曰望衢小南门曰金川大水门三小水门四隆庆初东城楼燬知县张克文重修
　　江山县城池嘉靖江山县志县故无城矿寇时隆庆元年知县余一龙始鸠工相度延袤五里高二丈有竒厚一丈五尺有竒辟门凡九东曰通昌曰通禄曰通宁北曰通安西北曰通化西曰通兴西南曰通贤南曰通福东南曰通和各设城楼雉堞凡五阅月而告竣城左踞文溪右倚西山足恃为险故不穿壕然雪泉之水旧由西而入穿街市东出筑城后拒使外向春涝城每圮天启二年知县张鳯翼于通兴门左凿一水窦引之循故道绕学宫而东由是风气回环城郭完固【毛恺新建石城记邑故无城左溪右山完然一聚落耳虽僻在深谷中然南达闽西抵信东走栝苍其途葢旁达焉明初至今齿日繁滋闾比如栉葢二百年余于兹矣往岁邑有邻震邑民荷担束装终日为避寇计病不朝夕城也事已辄复晏然为燕雀之处嘉靖丙寅夏见田余公宰吾邑朞年政通而民和于焉隠度剂量列其必城之畧十余事牒诸督抚赵公巡按王公允之又惧财与力之勿赡也则请屡歳之邑饷以免加赋请吏察之榜谕以息浮言由是画地以任人量费以给值度役以授佣计日以程绩悬约以示惩劝躬督以覈坚瑕尽黜土灰纯用珉石财无滥支功无茍完经始于隆庆丁卯之十一月讫工于戊辰之四月】
　　国朝康熈三十七年水窦湮塞知县朱彩复濬
　　开化县城池　开化县志开化旧无城明正徳壬申知县杨灿筑东临金溪西倚山阜南北据平壤周二千八丈五尺高一丈二尺厚一丈辟门六门各建楼南曰迎恩北曰望极东曰金钱曰通济东南曰起鳯东北曰钟秀水门二窝舍十有四雉堞凡二千一百六十嘉靖己亥圮于水庚戌知县周应奎重修之隆庆戊辰知县朱谕增筑辛未知县徐仲濓筑石堤于钟山之麓长百丈高广一丈以御龙潭之水天启癸亥知县王家彦始甃以石严州府
　　严州府城池【建徳县附郭】　严陵志一名罗城南临江西南临湖东北倚山唐中和时刺史陈晟筑周十九里高二十五尺阔二丈五尺宋宣和三年平方腊知州周格重筑乃缩而小之周十二里二步城有八门东曰望云南曰定川曰安流西曰安泰曰和平北曰嘉贶东北曰百顺西南曰善利善利门旧有复城出溪湖间相传为鳯皇觜格悉平之塞为城隅绍兴八年知州董□即城隅辟为门还榜旧名岁久倾圮嘉定癸酉知州宋钧复兴筑越一朞有半乃讫工凡东西八百二十有二丈南北三百四十有四丈葺补者不与焉自是益坚好累经巨浸莫能坏元因之洪武初改筑又缩而小之西北移入正东三百五十步正北移入正南八十五步正东移出一百六十步周八里二十三步六分高二丈四尺阔二丈五尺门有五东曰兴仁西曰和义南曰澄清北曰拱辰西北曰武定各覆以层楼仍筑月城以防之惟拱辰门附山不设月城为铺四十有八东西北为壕各一千一十有五步治四年知府李徳恢重修建徳县志嘉靖三十七年知府韩叔阳遍筑敌台万厯五年知府杨守仁更修治之崇祯十六年知府胡崇徳加砖五尺
　　国朝康熈年间知府梁浩然建徳县知县项一经修葺
　　雍正三年严州府知府张芳重修
　　淳安县城池　严陵志城南枕新安江北连冈阜舆地志云贺齐筑迄唐神功阅四百八十九年常为郡治其子城周二里二百二十五步今县乃其旧址也旧浙江通志明县令洪英海瑞相继建楼门四南青溪北石峡东严陵西新安
