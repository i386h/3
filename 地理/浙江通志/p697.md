<!-- { "loadSidebar": true } -->
　　盛度【东都事略字公量余杭人举进士稍迁至直史馆三司戸部判官奉使陜西参质汉唐故地绘为西域图图汉所置酒泉张掖武威炖煌金城五郡复究寻五郡之东南自秦筑长城西起临洮东至辽碣延袤万里绘其山川道路区聚壁垒为河西陇右图以献擢翰林学士史馆修撰尝请复贤良方正科又请建四科以取士寻授承防兼端明殿学士翰林侍读学士景祐二年拜叅知政事寻罢知蔡州应天府以太子少傅致仕卒諡文肃度好学家居读书未尝释手眞宗尝命与李宗谔杨亿王曾石中立同编通典文苑英笔所着有愚谷集中书制集银台集翰林制集】
　　强至【万厯杭州府志字几圣杭州吴山里人少有志节问学至忘寒暑乡试为举首赋出四方皆传诵之庆厯六年登进士第素受知于韩镇相魏尝引至自助琦为诗遍和宾客独至诗思致逸发不可追蹑上奏及他书皆至属稿乞不散青苗神宗阅其奏曰此必强至之文也数荐充馆阁未及用而卒官至祠部员外郎有文集二十巻曾巩为之序谓其文简古不少贬以徇俗】
　　吴鈗【成化杭州府志余杭人登进士重定切韵进于朝后为史馆校勘与邱雍校勘玉篇】元绛【东都事略字厚之钱塘人举进士擢高等殿试被黜复举进士中第为著作佐郎累擢江西转运使侬智高反岭南以绛为广东转运使建濒江水砦数十以待逋寇缮治十五城楼堞器械皆备军食有余以功迁累拜龙图阁直学士知郓州召为翰林学士绛无特操然甚工于文词名流皆推许之拜三司寻参知政事坐子耆宁黜知颍州致仕卒諡章简有文集四十卷】
　　谢景温【成化杭州府志字师直景初弟方总角时钱惟演见之曰此儿举措不凡若非龙驹应是凤雏后当作黑头公矣起县令通判累除刑部尚书博学洽闻歴事四朝为时吏师与范仲淹欧阳修王安石相友善】
　　吴天秩【成化杭州府志字平甫杭州人勤苦该洽学者多从之资复恬退不嗜荣利杜门著书粹茹自适者几二十年后以郊恩授大庾尉调浮梁到官逾年殁有文集五十卷】
　　沈辽【宋史本传字睿达钱塘人幼挺拔不羣长而好学尚友傲睨一世读左氏班固书小摹仿之辄近似乃锄植种拾自成一家趣操高爽飘飘然有物外意熙宁初为西院主簿故受知于王安石至当国更张法令辽与之议论寖咈意日益见疎于是罢去久之监杭州军资库摄华亭县他使者适有所憾文致其罪下狱流永州従池州既至池得九华秋浦玩其林泉喜曰使我自择不过尔尔即筑室于齐山之上名曰云巢悉谢弃少习杜门隐儿间作为文雄竒峭丽尤长于歌诗苏轼曾巩黄庭坚皆与唱酬相徃来然竟不复起】
　　孙逢吉【富阳县志字彦同博学多文习于典故元祐间撰职官分纪五十卷】
　　周邦彦【宋史本传字美成钱塘人疎隽少检而博渉百家之书元丰初游京师献汴都赋余万言神宗异之命侍臣读于迩英阁自太学诸生一命为正居五岁不迁益尽力于词章出知涑水还为国子主簿宗召对使诵前赋除秘书省正字歴知明州顺昌府处州卒邦彦好音乐能自度曲制乐府长短句词韵清蔚传于世】
　　赵巩【咸淳临安志字子固钱塘人乾道八年进士尝奉使金金主问皇帝清问下民赋非所作乎叹服其文学从游者甚众号西林先生庆元禁伪学巩以秘阁修撰知扬州入党籍云】
　　赵汝譡【咸淳临安志字蹈中汝谈之弟以祖防补承务郎韩侂胄逐赵汝愚汝譡上书乞留汝愚斩侂胄坐是废斥者十年后登嘉定元年进士第除太社令累迁湖南漕知温州卒于郡汝譡自号嬾庵英悟颖特与汝谈称二赵叶适谓其韩篇杜笔髙出于时晚爱韦苏州诗其在潭以诗寄适说者谓如高渐离击筑过市云】
　　杨均【海宁县志咸淳间人工文词邑令吴由修海昌图经均实秉笔书成十卷又着先贤録以表邑先辈之名迹双庙侑祭乐章亦均所作也】
　　张雯【钱塘县志字子昭其先浚仪人南渡居钱塘力学嗜书尤精律吕宋亡故宫老校犹有存者从之问宋遗事咸得其详所著书曰继潜录书畵补遗墨记子田亦工文词田子肯从宋濓学所为诗文精丽有法尤长于南词新声】
　　汪元量【钱塘县志字大有为诗感慨有气节尝以善琴受知绍陵宋亡从三宫北去留燕甚久时故宫人王清惠张琼英皆善诗相见辄共涕泣或至文文山锒铛所作拘幽十操文山倚歌和之元祖闻其名召入鼓琴一再行乞为黄冠归钱塘既归往来匡庐彭蠡间莫测其去留之迹自号水云子有水云集自奉使出疆三宫去国所厯故都遗迹可喜可愕可歌可泣者皆收拾于诗刘辰翁马廷鸾目为诗史】
　　元
　　周密【万厯杭州府志字公谨钱塘人宋寳祐间为义乌令入元不仕自号泗水潜夫诗极典雅善畵得意辄自题其上着有武林旧事齐东野语癸辛杂志】
　　【谨按周密本湖州人其称泗水潜夫者以湖有霅溪四水交流因以自名也考剡源文钞云密与杭州杨大受有连大受和王之诸孙密依之遂捐其第之西偏以居密故密亦为钱塘人】
　　叶广居【成化杭州府志字居仲仁和人天资超迈才力絶人为古文诗词下笔若有神助仕至浙江儒学副提举所着有自得斋集】
　　吴复【富阳县志号云槎少落拓不羁中年折节读书晚游湖海间见闻益博善乐府歌诗受业杨维桢维桢尝称其诗如云归沙屿白日出水城黄盖盛唐之选也所着有云槎集十卷】
　　白珽【宋濓白珽墓志字廷玉本四明舒少度遗腹子钱塘白嵘育以为嗣八岁能赋诗十三为科举业有声塲屋间客授蔵书之家昼繙夜诵灯坠花穴防不知也李简挽起之授太平儒学正转常州学敎授陞浙江等处儒学副提举秩满署淮东盐仓大使迁兰溪州判官所居西湖有泉自天竺来榜曰湛渊因以自号卒年八十一珽自幼至老无一日废问学长于诗文戴表元谓其注波五经之源披条百氏之畹刘辰翁又言其苍然者不惟极尘外之趣兼有云山韶濩之音皆确论也】
　　仇远【两浙名贤録字仁近自号近村又称山村西湖游览志元初为溧阳州敎授工诗文游其门者若张雨张翥莫维贤皆有名当时所着有山村集批注唐百家诗选】
　　冯士颐【富阳县志少倜傥博雅能文章作诗风格清峻与吴复齐名】
　　凌纬【成化杭州府志字景文昌化人笃学能文大德中以才荐为雪江书院山长寻弃去着唐山纪事董子雅言寿者録氷室集事偶韵语等书年九十三卒邑令表之曰康德先生】
　　徐梦吉【于潜县志好学工文早举茂才授传贻书院山长厯常熟儒学敎授诗得家传有琴余杂言行于世晚号晓山中人】
　　盛明叟【昌化县志邑南峡川人以文学鸣筑防斋读书因以自号工文词有冻蝇说雪赋蕨薇子传为士大夫所称仕终瓯宁县丞】
　　卢浩【万厯杭州府志钱塘人好古博学其为诗如不经心天然超诣流辈罕及】
　　钱惟善【朱彛尊杨维桢传钱塘钱惟善字思复至正元年省试罗刹江赋时锁院三千人独惟善据枚乘七发辨钱塘江为曲江由是得名号曲江居士官副提举张士诚据吴遂不仕】
　　吴福孙【黄溍呉福孙墓志字子善杭州人强学好修未冠用察举补嘉兴路学録迁宁国学正名流雅望若戴帅初仇仁近胡汲仲邓善之莫不折行辈与之均礼赵文敏孟頫以善书闻天下福孙得其楷法兼工篆籀文敏亟称许之至治二年以敎官借授潮州青洋山巡检摄县事获盗之逋诛者八人脱平民被诬于盗者若干人而获其眞盗至顺二年赴选集京师以所作小楷上进因得召见将用为阁职有沮之者至元元年调常州儒学敎授改澉浦务税使陞授上海主簿卒福孙明敏豪迈自儒释老氏至岐黄纪胜之书无不读其书篆施于金石为尤宜奉贽币求之者无虚日着有清容轩手钞乐善斋集古文韵选若干卷古印史一卷】
　　叶森【万厯杭州府志字景修钱塘人早从吾衍游古文歌诗咸有法则所着有瓦釡鸣集】杨彞【成化杭州府志字彦常钱塘人登进士第官至翰林学士以古诗文见重于台阁工篆眞楷张伯雨负词翰名然自以为不及】
　　莫维贤【万厯杭州府志字景行钱塘人好学能诗雅尚标致筑别业于灵隐天竺间绕屋栽杏号曰杏园日与骚人墨客游咏其中列二十一题时人比之辋川所着有广莫子稿】
　　梁建中【万厯杭州府志钱塘人早嗜伊洛之学复有志于文词下笔滔滔数百言皆典雅成一家言金华宋濓序其文】
　　明
　　凌云翰【万厯杭州府志字彦翀仁和人博通经史工词章领至正十九年乡荐除学正不赴作梅词霜天晓角一百首桞词栁梢青一百首号梅栁争春韵调俱美洪武初举杭州府学训导陞成都府学敎授所着有柘轩集】
　　王洪【朱彞尊王洪传字希范钱塘人八岁能文洪武十三年中进士除行人迁吏科给事中改翰林院检讨会修永乐大典充副总裁官歴修撰侍讲寻左迁礼部仪制司主事尚书吕震巡陜西部务多决于洪帝竒其才诏作佛曲序洪难之为同官所挤不进用得末疾以卒洪敏于才在翰林时属国以方物贡者不絶麒麟白泽驺虞芝草醴泉凡有歌颂以命洪辄立就与解缙王偁王璡王达号东南五才子偁最自负独推重洪不敢与齿】
　　瞿佑【万厯杭州府志字宗吉钱塘人学博才赡年十四乡人张彦复命赋鸡诗美甚遂有名洪武中以荐累迁周府右长史永乐间诗祸作编管保安久之释归复原职内阁办事年八十七卒所着有春秋贯珠诗经正葩阅史管见鼓吹续音存斋诗集行世】
　　平显【两浙名贤録字仲微仁和人博学多闻风流醖借诗文皆有典则书法深稳可尚黔国沐公辟为敎读所着有松雨斋集】
　　马洪【列朝诗集传字浩澜仁和人善诗咏而词调尤工皓首韦布含吐珠玊褎然若贵介王孙也其词有花影集自谓四十余年仅得百篇又有和曹尧宾游仙诗百首一时盛传之】
　　白范【成化杭州府志字以中钱塘人才敏学赡诗格清竒仕至黄州府同知著有虚室集】桂衡【万厯杭州府志字孟平仁和人博学能文诗极秾丽毎一篇出人竞传录洪武中为钱塘学训导转谷府奉祀所着有紫薇稿】
　　刘俨【明诗综传字敬思钱塘人元末隐居西湖明初征入修礼乐书授广东市舶司有樗隐集】高得旸【钱塘县志字孟升洪武间以文学荐厯高州府学敎授永乐初召为宗人府经厯纂修大典为副总裁进讲春官博学洽闻诗文纯雅名重一时着茆庵集姚广孝尝称其诗韶濩迭奏绮组杂陈江汉奔流曲折千里而不可遏洵一代之竒作云】
　　胡奎【两浙名贤録字虚白海宁人博贯经史尤长于诗以荐为府敎授尝过望湖亭和东坡诗书于壁间有老人观之曰六百年来无此作矣君非斗南先生耶言讫忽不见故人称为斗南先生】
　　朱祚【海宁县志字永年洪武中有神童之目起家楷书科试事詹事府歴永乐洪熙宣德三朝皆以词赋被赏累官翰林修撰尚寳少有雪崖集行于世】
　　王荣【钱塘县志字希仁永乐中以乙榜进士歴淮府长史至宣德朝官太仆寺卿致仕荣天才敏防为文不属稿数千言立就有西汉气骨立朝五十余年声实最着】
　　周昉【万厯杭州府志字元亮读书乐道恒以古人自期诗文典雅作小楷得晋人笔意所述有西崦稿】
