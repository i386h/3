<!-- { "loadSidebar": true } -->
　　汤溪县志家弦户诵人知自奋登贤书者代不乏人【金毕府志冠礼民间鲜行惟士大夫家间行之昏礼士大夫家鲜亲迎始至设香烛令师巫咒而撒沙童子罗揖诵诗及夜以红防系而牵之行合巹礼三日庙见后盛服出拜姑嫜次及家众丧礼沐浴含袭及殓彷佛文公家礼朝夕哭奠每以七日一举祭礼至日则宗族亲戚相率持香烛哭拜谓之炷香又率用僧道作佛事谓之追荐葬埋富者多用石椁其次用灰隔祭礼士大夫家用四时民间多用俗节近又多防其族人立大小宗祠因以嵗首聚拜祠内谓之合族会】
　　【金华府志元旦举家夙兴盛服焚香拜天及悬祖先遗像或祠堂神主率长幼拜之然后尊长辈以次交拜诣族党亲友之门投刺相贺名曰贺嵗立春前一日官率僚属迎春于东郊春日官祀太嵗行鞭春礼碎土牛家设酒肴以祭土神谓之作春福正月十五日夜各家悬灯于门首街衢接竹为棚系灯其上笙歌鼔乐喧閙彻旦社日四乡各有社祭以祀土谷之神清明日人家门户插栁枝少长行赏郊外名曰踏青前后十余日祭扫先坟四月初八释迦佛生日为浴佛节俗染乌饭竞相馈遗端阳日龙舟竞渡男女阗视亲族相欵民费不赀是日取篛叶裹粘米为角黍相餽置菖蒲雄黄于酒饮之妇女佩符艾或以茧作虎小儿丝绳系臂缀绣符于衣带谓可消灾采药合药者俱以是日为最効七夕女子夜间陈瓜果祭赛乞巧中元素食祀先僧作盂兰盆防或放水灯烂若列星八月十五日家各置酒燕集祭祠庙九日佩萸泛菊蒸米作五色糕士人或具酒榼游山为登高防冬至各设酒肴以祀其先十二月二十四日夜祀灶品用糖糕人家各拂尘换桃符门神年终亲戚互为嵗餽交错于道除日洒扫堂室悬祖先像燔柴于庭燃纸炮以代爆竹相应答响至元宵不絶终夜围炉集少长欢饮羣坐不寝名曰守嵗】
　　【永康县志元夕张灯街市城中各以防为大烛导以鼓乐舁置神庙最大者或用蜡四五百觔此一郡所无也清明男女上冢祭扫挂纸钱于上谓之标靑十二月二十五日谓之年头禁是日不出财以赤豆和米煑粥曰蚕花粥食之利养蚕也】
　　【东阳县志社日农家用青面作果橘叶夹之名曰社果以献其先乃食夏至凡治田者不论多少必具酒肉祭土谷之神束草立标插诸田间就而祭之谓祭田婆六月六日农家复祀谷神谓之六六福重阳提壶挈搕登高揽胜雨则以十二补之谓之赛重阳】
　　【义乌县志三月上已先十余日沿溪民泛龙舟至是日止俗呼竞渡】
　　【兰谿县志七月二十四日邑有东岳庙先期庙祝散防号至期童男女往庙销号谓之孩童防】衢州府
　　西安县【附郭】
　　汉书地理志地边楚习于战鬭
　　李华刺史防壁记俗尚文学有古遗风
　　毛幵超览堂记其君子多亢言而厉行易知而难狎治衢州府志风土朴野民俗醇厚士力学操觚安贫砥行无越礼犯分告讦狡狯之事尤多师范经师人师后先辈出故后进人品学问皆有原本极重试事以低昻为荣辱各树坛坫争自濯磨顾惜朋俦矜尚意气农能茹苦食贫不轻改业
　　西安县志士修礼义俗尚敦朴自汉以来浃洽政化宋南渡后士风益竞至今敦行古道雅尚礼文君子重廉耻惜名节小民畏刑宪寡词讼居市者文而浮处野者质而鄙
　　西安县志谷贱民贫恒产所入不足以供赋税而贾人皆重利致富于是人多驰骛奔走竞习为商商日益众吉防婚嫁一切随其丰俭故宕佚简易无头防拮据之烦
　　龙游县
　　程俱保安院记其风悍以果其君子耿耿好气而敏于事
　　衢州图经其俗啬其民尚气而夸功
　　徐伯彪文庙记儒风甲于一郡
　　商辂县学记居室富庶人物奇伟
　　余杰县城记民庶饶喜商贾士则缉学缀文取仕进万廷谦龙游县志序民静而安俗朴而俭闾闬不识胥史几于摽枝野鹿之风
　　万厯龙游县志苫块之艰不御羞馔数世之忌弗忍举荤宗党十世亦周恩意姻戚百年尚相赠遗其叔世之古道哉
　　龙游县志农勤于力田治无隙地工不务淫巧皆能自食其力风俗敦厚妇人少出戸庭瀫水以南务耕北尚行商士力学操觚发一第不为燿及谢政还与往时同舍生及布衣交岀游如常
　　龙游县志贾挟赀以岀守为恒业即秦晋滇蜀万里视若比舍故俗有遍地龙游之语
　　常山县
　　杨韩科贡题名记常山衢之名邑自昔号为文献钟山川清淑之气贤才后先相望
　　常山县志地狭民稠人尚勤俭事医贾趋利尚气信鬼神好淫祀宋朱晦庵吕东莱张南轩讲学于此故学者知向方民无终讼妇女不逾闺阃昏嫁尚简朴
　　常山县志其产多聪明俊杰负气尚志知廉耻谨修饰
　　江山县
　　张斗县令题名记民朴鲁而鲠直
　　正德江山县志山峻水驶故士多志尚讲究理学地僻土腴故居民饶裕俗尚奢靡
　　徐文溥县志序士知向方有古遗风
　　江山县志江邑沃壤民殷富人肩摩庐舍鳞次商贾辐辏
　　江山县志士尚气节厉德行民务稼穑而健于讼向时人务本业野无旷土迩来清湖为闽越孔道至有释耒而逐负担者
　　开化县
　　程遂县学记民生山谷无繁华盛丽之见无声色臭味之娯男子耕稼妇人蚕织早作暮息勤生安业故其习多务本其秀民知读书识道理爱亲戚敬宾客睦乡里非法之事惧不敢为
　　胡俨厯科题名记士嗜读书重名检登科厯显他邑莫俪
　　邵骥三达尊记山川环秀风俗醇雅人皆乐善好儒汪庆伯傅公祠碑记土硗瘠民鲜盖藏
　　开化县志士钟灵秀工葩藻以凌云民鲜出疆甘田舍而肆志其在土著乡民有不识县县民有不识郡者
　　【衢州府志冠礼男子年十六以上始冠父兄择日告庙以冠之婚礼凡品官婚娶或为子聘妇先遣媒氏通书次遣使及媒行六礼妇至壻家主人飨燕送者明日谒见祖祢次见舅姑行盥馈之礼舅姑飨妇如家人仪丧礼厥明小殓明日大殓遂成服三月而葬遇柔日再虞刚日三虞三虞后卒哭迁主入家庙祭凡品官立祠堂奉高曽祖祢四世之主以四仲之月祭之又有腊日忌辰及扫墓之祭与夫歳时俗节之荐享庶人得祀其祖父母父母而时享于寝其祭与品官畧同】
　　【西安县志元旦昧爽具衣冠礼拜天地神只及祖先贺尊长然后谒拜宗族及过里党亲旧交相谒贺择日上墓具酒果挂楮钱元宵街市张灯鼔乐市井家植竹木为棚悬灯当道更以纸剪走马诸灯及为龙灯周行巷陌士民竞观是月也农家以秫米捣为糍酿酒市肉祭田祖先啬祝有秋清明日往墓培土具牲醴挂纸钱防族人饮馂余插栁于门四月八日家造青精饭相遗谓之乌饭端午悬蒲艾于门泛雄黄菖蒲酒食馄饨以角黍相遗以防丝为索系儿童项臂曰百嵗索以避邪延夀七夕小儿以五日所系之防索剪之泛以水送置屋上以为鹊桥之渡中元俗称鬼节设斋素以祀其先里民集浮屠为盂兰盆防亦有夜放河灯者中秋戸邀宾朋置酒赏月秋社报成与春社同重阳各置酒登高以秫米□发之杂以肉果蒸为糕以防宾朋习礼之家前后省墓祭以时食冬至祀祖先于宗祠长幼咸集以次罗拜拜毕受胙其外姓不行拜贺之礼惟官师士绅行之十二月二十四日夜祀灶神谓神以是日上天启事具糖米果茶以祀之除夕陈设祖先像易门神桃符烧火炉放爆竹骨月团圞坐饮谓之守嵗】
　　严州府
　　建德县【附郭】
　　方逢辰新定续志序严介万山之窟土坚而隔上不受润下不斥卤雨则潦霁则槁土浅而源枯其民苦而耐其俗俭而野其户富者亩不满百民仅以山蚕入帛官兵月廪率取米于邻郡以给而百姓日籴则取给于衢婺苏秀之客舟
　　余植进士题名记瑰奇特杰之观潇洒清絶之气独萃斯邑士气夙醇文风寖盛方来者尚源源也
　　新定续志郡人物表表相望大抵尚气节而轻功名有子陵之风
　　太平御览睦州取俗阜人和内外辑睦为义
　　严陵志山高水深人性贞介君子好礼小人勤生男女有正性而无淫行
　　明一綂志民贫而啬多文学之士
　　宋贤条议严绢疏民淳事简讼少粮完文献则三元及第风俗则九世同居从来易治之善地也
　　建德县志建邑山多田少硗确者半耕读之外别无余蓄嵗或不登借籴他邦食云艰矣戸习诗书家敦仁让嫁娶槩从其俭丧葬称其有无
　　淳安县
　　范镕勤清堂记地大而民众讼繁而赋广
　　严陵志邑名淳安其风非无存者人物彬彬代有其人
　　淳安县志土硗产薄民贫俗愿镇之以无事则易治也
　　桐庐县
　　方舆胜览山崄土硗蚕桑是务蒸茶割漆以要商贾贸易之利
　　严陵志多居山谷地狭且瘠谷食不足仰给他县桐庐县志君子多轻世而傲物小人多勤生而务本
　　遂安县
　　严陵志僻居岩谷附山依水俗尚勤朴少奇衺遂安县志嫁尚妆资高者至破产不计卑者或勒索聘财丧遵家礼服制如仪而崇尚醮事张灯设食饭阇黎羽士费用不赀服饰尚俭朴近亦稍华焉寿昌县
　　严陵志俗号辑睦可以无事治不可以多事理寿昌县志邑介四山之中地狭而瘠民啬而野舟车不通商贾不行俗俭而易足颇惑于鬼神富豪多以华丽相尚
　　分水县
　　严陵志山多田少水浅户硗地狭民稠木炭纸茶之利终嵗所入不足以给饔飱三分之一大率贸易贩籴仰赖他郡以为生
　　分水县志人士隽良多好文雅喜诵读重功名文武登隽蝉聨不絶
　　分水县志崇奉象教信鬼神
　　【严州府志男子既长择日而冠拜天地祖宗父母三加请戒之礼不行久矣女子于归始为加笄婚必择门第相当者以媒通之女家即以女之年庚书帖付之为允嗣方纳聘于女家临娶先数日仍送羮饭礼以便女家告祖娶之日不亲迎盛张鼔乐杂用传席交杯诸仪有即日出拜公姑亦有三朝拜者丧大率用文公家礼惟不行敛不用布绞墓多砌砖为椁不甚用浮屠皆于旬日之内举殡先是受亲友赙吊葬毕孝子服麻绖踵门谢之祭以忌日终身不废元旦必拜墓清明日则扫墓中元则祭于家多用蔬食下元亦有墓祭皆习简朴不尚华丽】
　　【严州府志元旦昧爽而兴设香烛拜天地祖宗男女成礼毕亲友互相贺嵗立春前一日县令迎靑帝上牛于东郊散春花撒春豆春米茹春饼妆露台元宵各张灯结棚放花爆和麫圆荐先更相贺食新妇之家设醴祭床社日各郷为牲醴祭社神以祈报毕则饮福清明插栁于门寝灶陉人簪栁叶展墓祀祖立夏日煑夏粥亦有馈送者四月八日作乌饭端午包角黍餽节悬艾虎小儿佩夀源道符门贴符篆饮菖蒲雄黄酒六月六日晒衣曝书七夕妇女设祭于庭穿鍼乞巧中元祭享祖先亦有倩僧作焰口法事者社日各郷设牲醴迎社神阅苗中秋设尊罍以观月华燕饮至夜分乃止重阳炊糍饼荐先饮茱萸酒下元展墓冬至祭祖于家庙相见称贺如元旦礼腊月二十四夜设果送灶傩戏于街除夕悬祖父遗像奉祀馈节悬桃符祀灶骨月团圞而饮坐以守嵗】
　　【建德县志立春前一日田家击长秧鼓】
　　【桐庐县志二月十二日俗传以此日之晴雨卜众卉之艶否名曰花朝备牡醴合祭先祖谓之春祭九月九日有作角黍以相遗者谓之重阳粽】
　　温州府
　　永嘉县【附郭】
　　隋书地理志少争讼尚歌舞妇人勤于纺织有夜綄纱而旦成布者俗谓之鸡鸣布
　　元和郡县志永嘉蚕一年八熟
