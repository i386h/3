<!-- { "loadSidebar": true } -->
　　南大吉【献征录字元善正德辛未进士厯绍兴知府政修废举建嵇山书院萃属邑髦士教之成者什九囚多不决者一鞫即得其情属吏有被诬者特为洗雪尽力陂塘备旱涝运河为势家所侵疏而复之郡有大盗数为权要所庇悉置之法有学士侵王右军谢太傅故地悉割归其主竟由是罢归】
　　吴成器【王鸿绪任环传成器休宁人为会稽典史倭三百余劫会稽为官军所逐走登龛山成器遮击尽殪之又破贼曹娥江擢浙江布政司经厯旋擢绍兴通判与贼大小数十战皆捷身先士卒进止有方畧所部无秋毫犯士民率于其战处立祠祀之后改武秩】
　　毛伯温【于越新编吉水人正德中任绍兴府推官每谳狱必兀然凝坐徐察言色务得其隐哀而能断无纵无枉诸郡邑有讼寃者必求直于伯温摄理盈案能誉大起尤好敦礼士夫学行有闻必造门咨访拜御史厯兵部尚书进太子太保】
　　汪度【于越新编绩溪人以乡贡知上虞自奉过俭衣至十澣不易朝夕惟豆羮一盂而事母则极丰阙　有卖犊以偿其俸者廉知之命归赎其犊或有阙必以理谕再三未尝辄加鞭挞民亦不忍欺正德间刘瑾诬以受贿落职室如悬罄民争助不许去之日士民拥留不获为树碑颂德】
　　张焕【山隂县志字主奎泰和人正德间以进士知山隂平恕近民裁政务先大体丁卯秋海溢漂溺庐舍焕躬自巡省吊死问生请寛租赋以赈之比嵗登令民筑塘捍海复于上流建扁拖闸以时蓄泄自是无水患留心学校邑故有嵇山书院焕复修之】
　　顾铎【万厯绍兴府志字孔振博兴人正德间以进士知山隂严明威断吏不敢为奸豪右敛迹】张赞【嘉靖余姚县志字宗器六令人由乡贡知余姚正德壬申秋海溢溺民浮尸蔽江涕泣躬督之时邑里萧条民免于溺者皆饥寒不免赞力请赈之而当路犹督租如故赞俟其行县检荒率饥民路号请贷当路盛气加赞赞应对如响租终获免民赖全活】
　　寗钦【诸暨县志字宗尧衡阳人正德间以举人署诸暨学谕士有不能婚丧者辍月俸为助先是诸生有持学事短长者钦至绳束之莫敢犯俗婚丧多不以礼钦为绘六礼图疏附仪注陈肄学宫令众观览且有精鉴诸生中凡许可者无不向进六年召为监察御史】
　　邱养浩【于越新编晋江人正德中知余姚才识明敏视义勇为旌善良抑豪横民皆知所劝戒时姚赋役多奸欺养浩洞见源乃定为横纵册厘正之最称均平擢御史去】
　　张暄【嵊县志由乡举正德间任嵊县清操凛凛时谓之张强项中官横肆使者下邑诛求莫敢谁何暄立笞其使中官识暄名置不问上官以所不便檄令诸邑暄独封还或反论驳见者吐舌暄不为意上官亦严惮之】
　　顾存仁【嘉靖余姚县志字伯刚太仓人以进士除知余姚姚赋役自邱令厘正豪猾复为奸欺飞诡漏免贫民一丁有出银九钱以上者存仁乃罢丁科田每嵗亩出银六厘于是无田者得以无扰富者无能夤缘民皆称平监司推其法于全浙又病姚无邑志谋纂述之未就寻迁给事中去丞金韶嗣成之】
　　应佐【山隂县志江都人少以志节闻其乡有妖为辨怪佐祷于神妖遂息贡入太学丞山隂清而有执以文学饬吏治迁髙阳知县】
　　朱廷立【诸暨县志字子礼通山人嘉靖初知诸暨县先是县有额外长短差嵗费民财八百余两廷立为蠲除之山会二县有海隄之役议者令暨亦嵗出夫钱廷立曰居民守土各有分域御灾捍患从其封疆山会之隄而暨与修之暨亦嵗有湖隄之役可率山会之民从事乎作讼诫勒诸石谕民无相告讦置鼓于狱囚系有所苦令击以闻后迁监察御史官至礼部侍郎】
　　汤绍恩【毛竒龄循吏传字汝承安岳人嘉靖五年进士十四年以郎中出知绍兴山隂东南有浦阳江为三江之一上接金华浦江诸水北流至诸暨与东江合北遏峡山东滙山隂之麻溪然后尽注钱清江而入于海是时浦阳已通浙第口隘浙常髙水反入浦阳而灌麻溪其钱清之入海者势若建瓴又倾渫不可止所以既苦潦又苦暵绍恩至相浦阳上流恢前守戴琥所开绩堰使浦阳之通浙者坦而易泄乃塞麻溪以遏其来不使浦阳之水得复入山隂东南于是相其尾闾凡在绍诸水滥则易浙渫则易竭者为水坊海滨以伺潴泻而定启闭初钱清江下流原有二闸嵗久堙废绍恩相下流三江之口其地夹两山为浦阳入海故道下有石峡横亘数十丈泅水得之乃伐石于山依峡建闸石牝牡相衔烹秫和炭以胶之石之激水者剡其首使不得与水争下有槛而上有梁施横坊其中刻平水之则于柱石间而启闭之两隄筑土冶铁而浇其根凡二十八闸应二十八宿隄数百丈而大闸之内又置备闸数重曰经溇曰撞塘曰平水阅一年工成共得良田百万亩渔盐斥卤桑竹畷亦不下八十万亩初绍恩筑隄隄溃有豚鱼千头乘潮而上众惊吿绍恩曰此隄成之兆也在易之中孚豚鱼吉利涉大川立令入水筑人多怨讟又其时潮大至见者汹汹绍恩不顾祷于海潮忽下望隄而却后以次迁去厯官布政使】
　　佟应龙【万厯绍兴府志淮安人嘉靖初知新昌县病赋役不均下车询知其状亟为平啚里汰冗滥矫偏救意在佐贫弱抑富强有请托者初不峻拒而临事一断以理士民德之】
　　施尧臣【萧山县志字钦甫青阳人嘉靖中以进士知萧山萧自建邑以来无城屡经海冦始议筑城竟莫能就尧臣至力请筑城相地鸠工聚石昼夜督率不数月而成坚厚周致屹然一方保障涖任不挈家属止一簏及迁惟赠言数纸而已官至顺天府尹】
　　王聘【万厯绍兴府志字念觉利津人嘉靖中以给事中谪知萧山驭吏抚民威惠并着尤究心水利纂修图志】
　　吴三畏【嵊县志字日寅莆田人由乡举嘉靖间以临海学谕陞嵊令时海冦猖獗三畏覩邑无城曰不城是以其民弃也周遭相度则城故有址多屋于民令撤去即怼怨不避计费当巨万缗役当数万众或有难色进之曰城劳民不城无民则奚择乃翕然惟命三畏昼夜省督数月贼自天台突入境相望五里三畏曰城即半犹愈于无城率民兵上半城燎火烛天呼噪动地贼知备乃宵遁明年城成贼复至三畏乘城守御贼不敢近陞广信府同知】
　　刘昺【山隂县志字晋初凤阳人嘉靖间以进士知山隂性颖敏剖决无滞牒邑濒海涨沙千顷民因为田嵗有获而无征额昺躬亲履亩而以无抵粮税量均于内民甚便之视事三年职务尽举公庭閴如迁刑部主事】
　　陈宗庆【嵊县志金谿人由乡举嘉靖间为嵊县令至邑劳问民瘼上书论列两事其一谓嵊民协济东闗重役不均累苦万状窃计曹娥东闗两驿隔一衣带水耳诚得并一费减十四五其一谓嵊例食台盐乃里道险阻经年盐不一至而私盐禁且厉是使民率不得食盐也姚会盐场与嵊接壤宜以彼盐令商人吿税载发抵嵊使穷民得以商盐展转贸易官民两便书上皆不报改官去去十年两驿并又十年商盐通其言大验民益思之】
　　张鉴【万厯会稽县志字汝明南充人嘉靖进士知会稽时县中匿税与亩以万计赔者苦之鉴请履亩一税经岁寝食田亩中迨讫事民大称便商旅苦滥鉴请裁冗署凡五所政寛不妄挞一人任满去服御萧然厯官都御史】
　　黄绾【万厯绍兴府志字子贤汝南人以刑部郎迁知绍兴府简静寛大刑清政理士民爱戴始绾居部时按问给事中陈洸罪后洗依附权相遂逮绾诣诏狱郡人无少长攀号塞道车不得前】
　　陈让【于越新编晋江人进士为绍兴推官谳狱明恕凡郡中大利病赞太守行之尤以正风俗明教化为己任毁淫祠奬节孝増置学田崇祀先哲葢斌斌以文学饬吏治拜御史】
　　郑芸【献征录字士馨莆田人嘉靖乙未进士知松阳县精敏有声部使者疏其才移上虞首濬沙河通商舶苏邮传复上妃白马夏葢三湖即以湖歳入鱼虾钱倡筑上虞城后十五年倭寇浙东独上虞以有城免锋镝迁监察御史】
　　陈懋观【绍兴府志字孔质长乐人初知会稽政声流布忧去除补山隂蔬食布袍淡若寒士顺民好恶赋缓讼简嘉靖中循吏以懋观为最】
　　曹天宪【于越新编浮梁人嘉靖中知新昌性刚直时县官公出必携苞苴广为餽遗及祭祀宴饮务极侈靡天宪一切罢省之不携家累延诸生至寝室蔬食相对如寒士着赋役成规勒之石县阻山民苦夫役为言当路悉从裁损一监司过首问沃洲天姥宪对曰山不在髙有仙则名今仙去矣止荒山耳嵗大旱布袍芒履行祷烈日中出舍僧寺望见枯槁即然泪下至欲自焚以谢百姓已而雨浃嵗登官四川防议】
　　宋贤【新昌县志字及甫华亭人嘉靖进士知新昌县继曹天宪为政守其画一而精密过之庭无滞狱人服其明邑田亩多坍荒或抱空税奸巧者或飨无粮之田贤履亩度田上下山阪躬较量之编为经纬二册以便稽阅一时尽赋均民以曹宋并称擢御史】
　　曹祥【王世贞曹祥墓志字世竒太仓人领乡荐为新昌令洞坦不设钩距诸来讼者取片语而决间擿一二讼师斥之境外是时民贫苦嫁多弗举女祥乃为嫁程若嫁厚者取妇而责装奁者及弃女
　　者以次受法欲筑长堤捍溪水亲行隄所吏民无弗从者阙　　　　　　　土吿众曰视吾力所任而准辰刻至酉而罢亦视吾出入为准不易月而隄成为令九载其俗一变比满当代邑人之有女者以千数携而送且指谓女曰此而父也母卒终丧遂不复仕】
　　万鹏【于越新编武进人嘉靖中知松阳县改新昌明习吏治常曰吾训士惟一经治民惟一律耳时倭寇自天台突至邑旧无城民皆仓皇奔去鹏乃决议筑城度方广量丁土聚石鸠工使分筑之日视其勤惰而赏罚之民争効力逾年而成以劳瘁卒于官】
　　李邦义【万厯上虞县志字宜之连州人嘉靖中以进士知上虞时督抚御倭海上大兵往来邦义委曲筹应民赖以安为政严明而不伤苛察待士有礼处民事如家事务不拂其好恶拜给事中】
　　沈【王世贞沈传字子由吴江人嘉靖进士为绍兴守所属会稽新昌萧山田与赋左累其长至赔产以偿平其额而散之里俾轻而易完人人称便郡田于山多苦旱室庐栉比苦火又滨海鯋为虎祷于神虎复为鯋渡海去】
　　李侨【于越新编长清人嘉靖间倭寇扰越侨为武选郎有声遂简知绍兴府既至务为持重令丁壮归田郊市晏如贼亦不敢犯督府方用兵征求四出侨每持议节省又欲发会稽银矿侨坚执不可督府甚怒而事竟寝为政精严吏屏气不敢玩越俗竞尚淫靡有犯必绳即请托弗贷时山隂李令每出则以两铁索前导侨出必悬两炉香越人语曰府香炉县铁索一为善一为恶在郡六年迁按察副使终山西左布政】
　　杨行中【山隂县志字惟慎嘉靖间以进士知山隂厚重寛大脱畧苛细虽棼剧中不越常度寛猛相济士民懽洽擢御史】
　　许如兰【旧浙江通志庐州合肥人以工部郎出守绍兴三江自汤守建闸久渐圮捐俸修筑一还旧制海塘闗系三县田禾区画永久疏通之法越民赖之擢密云兵备道】
