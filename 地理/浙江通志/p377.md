<!-- { "loadSidebar": true } -->
　　茶　万厯温州府志五县俱有乐清雁山龙湫背者为上瑞安胡岭平阳蔡家山产者亦佳【雨航杂録雁山五珍谓雁山茶与观音竹金星草山药官香鱼也雁山志浙东多茶品而雁山者称最每春清明日采摘茶芽进贡一枪一旗而白色者名曰明茶谷雨日采者名曰雨茶此上品也又一种紫茶香味尤佳难种薄收土人厌人求索园圃中少植间有之亦必为识者取去瓯江逸志按茶经云温州无好茶惟雁山水为佳此山茶亦为第一曰去腥腻除烦恼却昏散消积食但以锡瓶贮者得清香味同阳羡山岕茶无二采摘宜近夏不宜早炒做宜熟不宜生如法可贮二三年愈佳何白龙湫顶新茶歌雁顶东南天一柱上有天池宿雷雨夜半光飞一线霞海色金银日初吐仙茶盘植于其巅雪齧霜饕枝干古石根濈濈养灵芬云表瀼瀼滋玉醹閟将融液锁万峯禀性髙寒味清苦山僧军持汲白泉活火新烹香拨乳玉华甫插香气通一洗人间几尘土粉枪朱旗殊失真鳯饼龙团何足数白茅珍品説洪州紫笋佳名传顾渚寕知此地种更竒僻逺未登鸿渐谱啜罢临风忆旧游天末相思独延伫呼龙欲载小茅君共向白云云里煮】
　　酒　谈荟温州酒有防泉丰和春【瓯江逸志唐人酒多以春得名如抛青春松醪春之永嘉丰和春亦著名酒史盖仿于唐也又有名碧露者徐昌谷赠王敬止令永嘉诗有金盘湛碧露之句近今佳醸号为金酒者或谓色黄如金或谓醸法创于金氏未知孰是昔人有云永嘉及绍兴酒絶佳胜于苏州又不知其何如也】
　　琥珀红　叶适记永嘉风土诗琥珀银红未是醇私沽官卖各生春
　　黄精　雁山志山多黄精土人鬻以代粮但不能知九蒸九曝之法耳此物虽处处有之惟以雁荡者为佳又以雁荡絶顶不闻鸡犬声者为上品【本草纲目钩防状似黄精叶与茎却不同一则养人一则杀人其性毒烈与黄精逺甚服黄精者不可不察】
　　蓼蠃　本草拾遗生永嘉海中辛辣如蓼【本草纲目紫色有斑文】
　　枸杞　温州府志王元贞居大若山修炼其徒朱孺子掘枸杞根煮之饮其汁轻举
　　红花　万厯温州府志染绛亦入药颇行逺
　　绿草　雁山志根有子如麦大名绿草米即麦门冬也能治热渴
　　香薷　雁山志性温能治暑消烦止渴暖胃灵岩寺马鞍岭下石坦中产者佳
　　金银花　雁山志性凉解热毒土人用以作汤治诸疮花初开时黄色后转白色故名金银藤有汁而甘谓之啜蜜
　　山萝菔　雁山志性寒状如圃种者土人用治痈疽捣汁服之查涂亦可
　　何首乌　雁山志岩下石畔皆有之惟灵岩寺佛殿下一本甚大蔓延于外絶与他蔓不其根之大可如栲栳但为殿楹所压无从取之耳
　　益妳草　本草拾遗生永嘉山谷叶如泽兰茎赤髙二三尺味苦无毒治五痔止血炙令香浸酒服
　　石决明　草木子海中大螺也生于南海崖石之上海人泅水取之乗其不知用手一捞则得使其觉知虽用斧凿亦不脱矣
　　雪里开　雁山志性大寒深谷中有之能解砒毒冬时开花故名
　　金线重楼　雁山志性寒能治诸热毒
　　金钗石斛　雁山志性寒生麦地中嵗取入贡苔草　隆庆乐清县志出山门乡海中有数种荪草　温州府志平阳荪湖荪芷丛生
　　茜草　万厯温州府志土人取以染绛
　　蒉草　隆庆乐清县志多芒可为缆为席为履菅草　隆庆乐清县志土人取其榦以织壁
　　鳯尾草　雁山志生岩石间叶如鳯尾性寒入痢药金线草　雁山志名蠏殻草叶圆如蠏殻蔓生节间有红线长尺许生岩石上性亦寒凉治汤火疮
　　金星草　雁山志叶上有金星根中有黑筋如发俗传用以浸油涂头上秃处则发生
　　风痴草　万厯温州府志俗传其叶一折风痴一次二三如之土人恒占焉【瑞安县志自生山间其叶如篛人每年视叶之截知风之次数及先后】
　　络帚草　万厯温州府志土人取以为帚
　　菖蒲　雁山志深谷中有之亦有一寸而九节者但无服食之方耳
　　鹤　温州府志平阳鹤巢山古松老榦鹤时巢其上锦鸡　雁山志形似鸡毛五色纹每日至午间胷前杂毛斑斓丛起宛如锦绶土人谓其吐锦过午则敛自矜其容每临水自照或溺而死
　　山鸡　万厯温州府志出山中嘴足皆红
　　子规　禽经注瓯越间曰怨鸟夜啼达旦血渍草木翠碧　隆庆乐清县志其毛可以为饰
　　白鹇　雁山志形似鸡而大白色毛有黑花细纹长尾生深谷溪涧中
　　淘鹅　万厯温州府志出雁荡
　　练鹊　雁山志形似鹊而小尾长而色白
　　绣眼　万厯温州府志出雁荡
　　金雀　雁山志似雀而色黄与黄雀相
　　捣崖　雁山志似鹰而稍大生海崖中每秋末渡海海邉人谓之曰崖其色苍白亦谓之白崖又曰捣崖以其势自上而下有如捣也
　　鸂　隆庆乐清县志其羽五色善勅水取鱼山乐官　雁山志形似金雀羣鸣而声相抑扬如作乐音土人谓之山乐官
　　画眉　万厯温州府志善鸣而好闘山中多有之山羊　雁山志其状如鹿而能厯险白者如雪猿有毛如狨谓之金线
　　田狗　雁山志形似狗而小毛深温厚可作暖耳用山犬　隆庆乐清县志出深山食果实
　　香狸　雁山志形似猪肉香美
　　玉面狸　雁山志形似猫而有白毛霜后肉美谚云霜天玉面狸
　　五叚狸　雁山志尾有黑白纹相间各五叚肉肥美竹豚　雁山志状似小猪儿竹林中有之食笋根味清美
　　□獚　薛季宣思石门游诗注出石门山中□猿而绿獚狗而黄盖猴属之大者【石门山在乐清县】
　　野人　续南雁荡志被毛赤发状如人立行
　　獾猪　雁山志似猪而小肉肥美
　　野猪　雁山志似猪而大大者重二三百觔健嘴长牙能与虎闘
　　黄鱼　万厯温州府志沿海居民以渔为生立防长管束量船大小纳收税银给与由帖方许下海采捕每年三月黄鱼生发之时许其结防出洋捕鱼五月回港
　　【谨按温郡沿海海族之产大率同于宁台苐郡邑志中不尽述耳观宁台所志亦可推以概其余】
　　斑鱼　李孝光大龙湫记潭中有斑鱼闻转石声洋洋逺去
　　香鱼　万厯温州府志长三四寸味佳而无腥生清流惟十月有之【乐清县志以火焙之如黄金色】
　　鳘鱼　雨航杂録状如鲈而肉粗三腮曰鳘四腮曰茅鳘所谓鳘鱼是也一曰茅狂
　　玉鱼　万厯温州府志或红白相错又一种纯白为玉鱼
　　鬭鱼　游宦纪闻二山溪中产小鱼斑文赤黑相间里中儿豢之角胜负昔有鬭禽未见有鬭鱼亦可观也闻永嘉亦有之
　　白袋鱼　隆庆乐清县志似牛而白自海入江则兆水潦
　　龙头鱼　万厯温州府志温州嵗进龙头鱼张孚敬奏罢之
　　香鱼　雨航杂録雁山五珍香鱼一也【雁山志无腥鳞极细肉甚美生雁山溪涧中与潮水相通处春初时生月长一寸九月以后可盈一尺则赴潮际生子生已则黑瘠而死于咸水中次年春初子复化为鱼苗仍入淡水中随月而长五月以后可长五寸味极清美作干鱼尤佳凡山水入江处皆有之在乐清则石门潭为盛筋竹溪芙蓉溪次之荡水西流于永嘉南溪则自枫林当溪下渡潭石庙潭诸处亦有之均产于荡水之一源也】
　　鲤鱼　雁山志石门潭多鲤鱼味甘而清美异于他产每出时羣浮水上可一二亩许有一巨鲤其长如人众鱼环绕渔者百计终不能得或以为神鱼云
　　黄驹　万厯温州府志有河豚乌郎鸱夷鱼鮀鱼鲵鱼之名其肝与子有毒惟橄榄芦根乌蓲草根甘蔗可解土人以甘蔗同煮有毒则黑【永嘉县志西施乳即乌郎膏味美染尘不可食】
　　沙蒜　海族志出沿海又名涂笋
　　石防　雁山志产雁荡山壑中
　　涂蟢锁管　雨航杂録涂蟢生海涂中名望潮身一二寸足倍之又脚短而无钉者名锁管温州有之
　　水母线　万厯温州府志嵗进水母线今罢
　　鲎酱　尔雅翼今闽浙重鲎子酱其珠如粟南人或带或磨饮之云利市殻亦屈以为杓又取其尾为小如意
　　蛎　天中记乐城县新溪口有蛎屿方圆数十亩四面皆蛎其味偏好【谢灵运答弟书前月十二日至永嘉郡蛎不如鄞县螯亦不如北海永嘉县志瓯江蜊黄最佳】
　　琴虾　隆庆乐清县志多刺有味
　　西施舌　嘉靖浙江通志似车螯而扁生海泥中常吐肉寸余舌俗甘其味因名【温州府志一名沙蛤长可二寸如舌最美产江溪间又有香螺亦佳】
　　海月　雨航杂録大如镜白色正圆其柱如搔头沈一中尝称其乡海错之美如海月江瑶柱可敌三呉百味乐清甚盛
　　蚕　琅琊代醉编永嘉有八辈蚕一曰蚖珍蚕二月绩二曰柘蚕四月初绩三曰蚖蚕四月绩四曰爱珍五月绩五曰爱蚕六月末绩六曰寒珍七月绩七曰四出蚕九月初绩八曰寒蚕十月绩凡蚕再养者皆谓之珍然一嵗八绩亦恐夸者之过
　　克丝　温州府志温克丝每尺价一百五十或二百精巧夺绮縠近乐价贱费轻机户皆巧伪日就滥恶
　　瓯防　永嘉县志帛之属有瓯防
　　溪绢　永嘉县志绢有溪绢
　　蕉布　永嘉县志土人工织蕉布
　　吉布　温州府志夏布曰腰机冬布曰双梭最细又有吉布或称吉贝失其制
　　鸡鸣布　瓯江逸志隋志云永嘉之俗妇人勤于纺织有夜浣纱而旦成布者俗呼为鸡鸣布
　　桑丝　隆庆乐清县志用为防绢
　　柘丝　隆庆乐清县志宜琴瑟
　　纸　太平寰宇记温州产蠲纸【清波别志唐有蠲府纸凡造纸户免本身力役故以蠲名今出于永嘉士大夫喜其发越翰墨争捐善价取之殆与江南澄心堂等瓯江逸志蠲纸广舆记所云蠲糨纸也洁白滑过于髙丽賔退録温州贡纸五百张其来久矣明开局于瞿溪差官监造后因水浊制纸转黑乃以地气改迁奏罢少此佳纸殊为可惜温州府志造纸以糨粉和飞麫入朴硝沸汤煎之候冷药酽用之先以纸过胶矾干以大笔刷药上纸两面再候干用蜡打如打碑以粗布成块揩磨之旧州郡尺牍皆用之今已罢制姑存其法】
　　砚　宣和石谱温州华岩川石出水中一种色黄而斑黑一种色紫石理有横纹防粗扣之无声稍润土人镌治为方圆器紫者亦堪为砚颇剉墨【砚史温州华岩尼寺岩石石理向日视之如方城石磨墨不热无泡发墨生光如漆如油有艶不渗色赤而多有白沙为砚则避磨墨处比方城差慢难斵而易磨亦有白处有玉性扣之声平无韵】
　　竹丝灯　嘉靖浙江通志温州出
　　蚌珠　草木子南海中秋有月蚌胎生珠无月则否龙须席　温州府志草细而凉暑月寝之可当蕲簟近时方盛【雁山志龙须草产雁山者茎细而秀种者如艺稻织席通四方】
　　漆器　温州府志鹞色绿色牙色锦犀纯朱刻花退光磨光卷素剔金洒金泥金嵌螺漂霞今渐失其制
　　矾　温州府志平阳宋洋山有之取石细淘湅清者为明矾浊者为白矾
　　银　隆庆平阳县志邑有银鑛三一焦溪山一天井洋一赤岩山永乐中采今皆封禁泰顺县志焦溪银坑在七都髙阳明水尾
