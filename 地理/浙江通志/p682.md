<!-- { "loadSidebar": true } -->
　　褚无量【唐书本传字度杭州盐官人刻意坟典尤精礼司马史记擢明经第累除国子博士迁司业兼修文馆学士中宗将南郊皇后为亚献无量固争以为周礼后不得与元宗即位迁左散骑常侍兼国子祭酒封舒国公母丧庐墓鹿犯所植松柏无量号诉羣鹿驯扰不复枨触丧除以耆老随杖设腰举许乗入殿中上言古帝王贤臣在祀典者并诏致祭帝纳其言内府旧书甲乙丛倒请缮録补第以广秘籍不数年四库完治太子诸王未就学无量以孝经论语五通献帝乃选郄常亨等为侍读太子齿胄于学诏无重升坐讲劝百官观礼厚赉赐卒年七十五诏曰无量朕师今永逝宜用优典赠礼部尚书諡曰文没后有于书殿得讲史记至言十二篇上之帝叹息以绢五百匹赐其家】
　　宋
　　卢祯【万厯杭州府志字叔防杭州人自防颖悟及长晓五经大义酷嗜周易孟子端拱初登进士第调补束鹿主簿卒尝着五帝皇极志孺子问翼善书数十篇】
　　陆滋【两浙名贤録字元象世家于杭通毛郑二诗易春秋试于乡一举而售母病不行后三年复在选察母有难色亦不忍行陈尧佐使两浙强之行谢不徃博极羣书或引以答客问必章解句析不差一字问者辄服谓终年读书不如与陆先生一日语皇祐四年诏録先朝遗士郡以滋应诏得杭州文学嘉祐六年卒滋好古笃信里俗袭吴越伪礼多僭忒滋为援典制家矫而户正之敝俗顿革所着诗赋文论合二十卷】
　　吴师礼　吴师仁【宋史本传师礼字安仲钱塘人太学上舎赐第知天长县召太学博士秘书省正字徽宗初擢右司谏改右司员外郎工翰墨帝尝访以字学对曰陛下御极之初当志其大者臣不敢以末技对闻者奬其得体以直秘阁知宿州卒师礼游太学时兄师仁为正守春秋学他学官有恶之者条其疑问诸生师礼悉以兄説对学官鸣鼓坐堂上众质之师礼引据三传意气自如江公望时在旁心窃喜后遂定交师仁字坦求笃学厉志不事科举丧亲庐墓日倩旁寺僧造饭一钵以充饥不复蓄僮仆郡守陈襄邓润甫皆以遗逸荐于朝元祐初召为太学正迁博士后为颍川吴王宫教授卒】
　　崔贡【两浙名贤録字廷硕仁和人端重有识内行淳备大观中诏举八行郡邑以贡应授密州文学卒乡人尊曰八行先生】
　　张九成【传详名臣】
　　施徳操　杨璿【两浙名贤録徳操字彦执盐官人学有本末主孟子而拒杨墨曰絶人伦漫等级弃礼乐仁义不用饰荒幻报应诳愚取资尤为世螙因著论以晓未悟学者称持正先生璿字子平盐官人安贫乐道不妄取与尤严谨独之操居暗室犹在康衢学者称谨独先生与同里施徳操皆力行好修里人向慕邑令魏伯恂辟祠合张九成与二人祀之】
　　关注【梦梁録字子东咸淳临安志钱塘人登绍兴五年进士第尝教授湖州与胡瑗之孙涤裒瑗遗书得易解中庸义藏之学宫意在于美风俗新人才官至太学博士卒自号香严居士有关博士集二十卷】
　　赵善湘【宋史本传字清臣濮安懿王五世孙闻明州多名儒徙居焉庆元二年举进士以平冦功十七年封祥符县男绍定三年进焕章直学士进封伯以李全犯淮东乃命专讨进封侯加食邑及戮全进兵部尚书五年进资政殿学士九疏匄归皆不许封天水郡公淳祐二年帝手诏求所解春秋进观文殿学士致仕卒赠少师着有周易约説八卷周易或问四卷周易续问八卷周易指要四卷学易补过六卷洪范统论一卷中庸约説一卷大学解十卷论语大意十卷孟子解十四卷老子解十卷春秋三传通议三十卷诗词杂著三十五卷万厯杭州府志善湘居余杭】
　　叶时【咸淳临安志淳熙十一年甲科嘉靖浙江通志仁和人操履端凝累官至龙图阁学士卒諡文康着有礼经会元竹野集两浙名贤録字秀发博学善属文尤邃于周礼为学者所宗晚居嘉兴】
　　章樵【万厯杭州府志字升道昌化人嘉定元年进士厯海州高邮山阳教官习知海徼事再上时宰书力陈李全必叛全果乱郡县官多被祸樵率诸生盛服坐堂上讲诵贼至敛刃而退擢宰吴判常州皆以亷着御史洪咨夔举监登闻鼓院以疾乞归授知处州樵学宗伊洛着有集曾子十八篇章氏家训七卷补注董仲舒春秋繁露十八卷古文苑二十卷】
　　赵汝谈【传详名臣】
　　赵景纬【传详名臣】
　　李元纲【两浙名贤録字国纪钱塘人号百练真隐乾道间寄居吴兴之新市力学好古虽困穷操履益坚怡然自得不为外物所摇夺撰圣贤事业图集説三先生西铭解厚徳録言行编诸书】
　　元
　　董镇【海盐文献志字仲贞通经术有用世志值元乱隐居海宁之泉山杭州府志其先河南人曾祖官临安遂家澉浦父仲温尚宋室主为驸马镇闻金华许谦为考亭之学裹粮徃从谦深器之谦卒镇筑室仙华山三年而后归仙华山谦讲学处也归作嘉会堂于灵泉右画考亭像左书儒行篇从游日众洪武丁未卒刘基题其墓曰董处侯】
　　明
　　夏时正【传详名臣】
　　邵鋭【嘉靖浙江通志字士抑仁和人正徳三年举礼部第一改庶吉士时逆瑾擅政焦芳刘宇深相结纳其子皆为庶吉士传防俱授编修鋭耻与为列方具疏辞伯兄邵钦以危言沮之后改宁国推官陞南祠祭员外郎以疾告归起江西提学佥事陞福建提学副使抑浮崇实士习丕变进太仆卿引疾归平生耻于近名不立门户而闇然日章咸服其为真道学没之日笥无数金田仅百亩赠副都御史諡康僖理学见闻录尝为文自铭曰我生不求文我死不求志刻石与列爼徒为泉下媿平生为已之学槩见于此】
　　孙景时【两浙名贤録字成叔杭之右卫人性耿介于世寡谐与越人汪应轸仁和邵鋭江晖钱塘吴鼎为友师事阳明甘泉二先生正徳丙子举于乡筮仕长洲教谕迁攸县令却餽赆谢常例雪贫民唐如景吴伯先枉状逮豪右易淊发其奸赃论如法解官归搜辑故兴证以长老旧闻质诸乡评作武林文献録】
　　王潼【分省人物考字本澄钱塘人防读朱子语録遂絶意举业闻阳明先生讲学稽山负笈徃从先生嘉其笃志命辅其子仲肃为学配任氏卒不再娶性好游工绘画善讽咏勤于著述于程张诸书皆有补注】
　　沈瑞临【旧浙江通志字梦锡万厯丁丑进士授行人司正奉命册封餽遗悉絶进南工部郎中陞四川按察司佥事备兵川东时杨应龙煽动瑞临练兵训武以计拊循之终瑞临任应龙不敢叛未几以母老终养杜门敛迹精研濓洛之书以承絶学龙山天真书院故王守仁讲学处也藩臬以名徳推瑞临请主书院瑞临谢不徃曰学以践修笃实为本饰浮名事空谈非余所能也巡按唐一鹏捐金为葺其庐督学伍袁萃以学田二十亩备饘粥俱辞不受晚年识诣超卓著易义十卷经解二十卷探析精防学者争传习之称曰约庵先生卒年七十有二孙从云有学行前学使伍所畀膳田无所归复与从云曰吾不忍易先人志也移旌徳祠为祀田】
　　邵经邦【传详名臣】
　　陆振竒【旧浙江通志字庸成钱塘人生有至性敦孝友工文章与里中郑征士之惠冯祭酒梦祯葛太常寅亮虞司勲淳熙为莫逆交殚心经学弟子环而卒业论难羲易辨析不穷厯聘四方于新安説经尤乆学者称庸成先生万厯丙午举于乡着有易芥十卷学庸心性解行世】
　　国朝
　　柴绍炳【应防谦柴绍炳传字虎臣仁和人生而端重甫入塾闻正心诚意之防欣然若有会私集羣儿端坐业师葛屺瞻见而竒之稍长博极羣书为诸生七试冠军独居西湖之南屏山键户小楼研穷圣贤体用之学于象纬舆地兵农礼乐以及营田水利靡不穷原究委勒有成书名考古经济类编又博综典礼举经权常变之用本之三礼而参以律令皆辑而论之所着发先儒所未发性至孝痛父卒于官不及含饭每一念及辄过墓林椎心泣血与兄景明居终身不析箸教子弟悉本躬行自言有得于曽氏省身之学题其居为省轩乡里称省轩先生旧浙江通志绍炳悯声韵淆讹为古韵通数十卷】
　　应防谦【乡贤留祀册字嗣寅仁和人为诸生殚心理学穷极底蕴家甚贫环堵萧然而弟子日益进立教惟以躬行实践为主其学以不自欺为持身渉世之本于六经多所发明尤精于易尝病世儒言易失之穿凿殁后巡抚河阳赵士麟刻其性理仪封张伯行刻其潜斋文集行于世】
　　沈的【乡贤留祀册后名兰先字甸华仁和人父之龙学行着闻兰先读书好古究濓洛之学考性命之理日有课月有程每月则综其所得与同人质疑辨义一以朱子为宗家甚贫环堵萧然而澹然自所着有宋五子要言四先生辑畧四书宗法七经评论】
　　嘉兴府
　　唐
　　徐岱【旧唐书本传字处仁嘉兴人家世农业岱好学六籍诸子悉所探究大厯中刘晏表荐之授校书郎浙西观察使李栖筠厚遇之勅故所居为复礼乡建中年荐为太常博士掌礼仪改膳部员外郎贞元初迁水部郎中充皇太子侍读擢拜给事中并依旧侍读承两宫恩顾时无与比而谨慎过甚未尝泄禁中语婚嫁甥侄之孤遗者卒年五十赠礼部尚书】
　　宋
　　衞湜【万厯嘉兴府志字正叔泾弟好古博学集礼记诸家传注为集説凡一百六十卷上之朝官至寳谟阁知袁州学者称栎斋先生】
　　辅广【正徳崇徳志字汉卿其先庆源人父逵流寓崇徳生广少读周程诸书黙契诸心从东莱吕祖谦游益大奋发东莱没执弟子礼于朱文公门深爱重之既别书问讲学不絶文及翁贻书院记文公门人徧天下中更伪禁嵗寒松栢疾风劲草磨湼而不磷缁者絶无而仅有于时潜庵辅公独立不惧遯世无闷葢将以传之先儒贻之后学为己任易书诗春秋礼记有注释大学论语孟子中庸有问答通鉴有説师训有编日新有録杂著有藁袭藏于家】
　　张葆光【治嘉兴府志崇徳人读易有悟入处超然自得徃见黄冕仲黄曰如师卦六爻初长子帅师二弟子舆尸三在师中吉极分晓葆光曰作如此説宜其易也乃削简盈箱布算纵横所谓八阵图五花阵无一不出六爻之数隐居乐道闾阎乡里皆以葆光称之】
　　元
　　衞富益【嘉靖浙江通志崇徳人识见高逺不为章句之学问宋亡于崖山设坛祭文天祥陆秀夫张世杰词既哀尝负笈徃从金履祥学深探易防隐居教授创白社书院会布衣友赋诗讲道缙绅不得就列至大间有司欲荐闻不就隐湖之金盖山絶口不言世务不履城市遘疾焚所著书集曰吾志晦迹焉用名世卒年九十六门人私諡曰正节先生旧浙江通志本华亭人家于石门嘉兴府志受业于许白云白云重其器识】
　　陆正【海盐文献志字行正居海盐武原乡唐相敬舆之后读书一览终身不忘旁通律吕象数之学始名唐辅宋亡更名而隐世祖平一宇内遣信臣行天下罗访遗士侍御史程钜夫闻其名欲见之称疾不见荐之不起隐居教授生徒常数百人其教法胡翼之而尤以慎独存心为要凡及门学徒与家之子弟僮仆见人皆恭黙下视人望而知为陆先生家出也所着有正学编乐律考七经补注諡靖献先生】
　　鲍恂【分省人物考字仲孚本崇徳人徙嘉兴西溪领乡荐洪武初礼部举怐明经老儒逹于治体可备顾问召至京师时年八十余上命为文华殿大学士辅导东宫恂固辞谕曰以卿年高故授此职不乆随卿致仕恂复固辞翼日放归怐受易临川吴澄得其所传着易传大义及西溪漫稿行世学者称西溪先生】
