<!-- { "loadSidebar": true } -->
　　臣谨按图牒再稽道诠乃知麋鹿之羣别有神仙之品厯一千嵗始化而苍又五百年乃更为白自兹以往其夀无疆至于链神伏气之徴应徳协期之兆莫能罄述诚亦希逢必有明圣之君躬修黙之道保和性命契合始初然后斯祥可得而致恭惟皇上凝神沕穆抱性清真不言而时以行无为而民自化徳迈羲皇之上龄齐天地之长乃致仙麋遥呈海峤竒毛洒雪岛中银浪増辉妙体氷天上瑶星应瑞且地当寜波定海之间况时值阳长隂消之允着晏清之效兼昭晋盛之占顾臣叨握兵符式遵成算蠢兹小丑尚尔跳梁日与偏禆相为掎角偶幸防【阙】之防嗣登和气之祥为宜付之史馆以光简册内诸文囿俾乐沼台觅草通灵益感百神之集衔芝候辇长迎万嵗之逰
　　疏
　　吴兴郡武康开漕疏　　　　【宋】始兴王濬
　　所统吴兴郡襟带重山地多污泽泉流归集疏决迟壅时雨未过已至漂没或方春辍耕或开秋沉稼田家徒苦防遏无方彼邦奥区地沃民阜一嵗称稔则穰被京城时或水潦则数郡为灾顷年以来俭多丰寡虽赈赉周给倾耗国储公私之方在未已州民姚峤比通便宜以为二吴晋陵义兴四郡同注太湖而松江沪渎壅噎不利故处处涌溢浸渍成灾欲从武康纻溪开漕谷湖直出海口一百余里穿渠浛必无阂滞自去践行量度二十许载去十一年大水已诣前刺史臣义康欲陈此计即遣主簿盛昙泰随峤周行互生疑难议遂寝息既事闗大利宜加研尽登遣议曹从事史虞长孙与吴兴太守孔山士同共履行准望地势格评髙下其川源由厯莫不践较图形便详加笇考如所较量决谓可行寻四郡同患非独吴兴若此浛获通列邦防益不有暂劳无由永晏然兴创事大图始当难今欲且开小漕观试流势輙差乌程武康东迁三县近民即时营作若宜増广寻更列言昔郑国敌将史起毕忠一开其説万世为利峤之所建虽则刍荛如或非妄庶防可立
　　荐胡瑗充学官疏　　　　　　【宋】范仲淹
　　臣闻臣之至忠莫先于举士君之盛徳莫大于求贤泰通之朝岂敢隠黙臣窃见前密州观察推官胡瑗志穷坟典力行礼义见在湖州郡学教授聚徒百余人不惟讲论经防着撰词业而常教以孝弟习以礼法人人向善闾里叹服此实助陛下之声教为一代美事伏望圣慈特加恩奬升之太学可为师法
　　代学使请复新建伯封爵疏　　【明】徐　渭
　　为请复功臣封爵以崇厚道作人心事臣本菲薄赖陛下圣仁令臣提督浙江学校首务在敦实行敦实行在先士风于是作为条约首令提调官以四孟月采士民之行而臣嵗一按临以观其风凡忠臣义士孝子顺孙烈女节妇臣悉咨访以备旌举时至绍兴府则见乡大夫士及故老庶民争来言故新建伯兵部尚书兼都察院左都御史王守仁始以倡义擒逆濠受封前爵迨后奉命平思田讨八寨断藤诸贼其抚勦处置功烈尤着既以勤事病困乃就巡厯属地冀得便道待乞休之报遂死南安当时廷臣过从吏议谓守仁倒施恩威擅离职役身死未防而削夺旋及使功臣之骸藁葬原野子孙下同编民非所以广圣意劝忠良也臣既闻斯言复捡按诸所呈递前御史裴绅所行绍兴府山隂余姚等县学生员秦倪等呈词及先后诸臣大学士方献夫詹事霍韬御史闻人诠等论列之稿守仁生时厯年章疏文移处置施行之实叅之臣畴昔所闻缙绅道路传诵之言则知守仁平定逆藩之大功与陛下所以加守仁之懋赏举的然有定议矣至其往处思田不血一刄不费斗粟遂定两府之地活四省之生灵呼吸之间降椎结者以七万至其往征八寨断藤诸巢则以数千散归之卒不两月而荡平二千里根连之窟破百年以来不防之坚为两广除腹心之蠧卒以防犯瘴疠客死南安实亦在其所制境土夫功烈之髙如彼死事之情如此而当时廷臣抑使不扬后来诸臣复请之奏屡上陛下亦竟留不下何也臣虽至愚亦窃有以知其故矣盖其故或在言事者之尚未悉其情也夫思田二酋向化而当抚至断藤峡诸贼稔恶而当勦惟守仁亲见其事而熟筹之其他在廷之臣未必知也兼总四省则江西本其属地事毕而巡厯病困而乞休驻便道以待报私不害公此亦人情之常至于终不获命以死尤可痛悼此在守仁宜自谅其无他其他在廷之臣未必知也故守仁求随宜勦抚之实以副明防而廷臣据专意二酋之名谓宜必勦守仁以巡厯地方幸冀其返还之便而廷臣因谓一意返还徒假借于巡厯之公则守仁之所为抚勦尽是矣而廷臣之所谓倒置似亦未尽非也守仁之所为待命尽忠矣而廷臣之所谓擅离似亦未尽伪也以未尽非未尽伪之言而陈于陛下之前陛下安得不信之乎故臣愚不敏妄意陛下果终夺守仁之爵于始者此也夫陛下既已信廷臣矣后之进言者又徒彼此求胜既不白廷臣未尽非未尽伪之意以缓其责遂亦不能指守仁尽忠尽是之故以互形其短长而破其两可之疑则陛下亦安所取信而遂改易其前议乎故臣愚不敏又妄意陛下不欲复守仁之爵于终者此也如其不然以陛下圣明往年尝复刘基之后矣复王骥之后矣此又复郭子兴之后矣岂其独忘情于守仁哉録其功而封之人告其罪而夺之审其无罪而复收之惟是之求而循环不已此陛下之所为至公也不能深明其故以启陛下之聪明此臣所以有憾于言事者之未悉其情也不然陛下何惮一改议之烦争千石之粟使功臣之绩骨未朽而名实尽冺哉臣有以知陛下决不为也且守仁经畧两广功烈无比此天下所共闻知谓宜有加爵之赏姑无论也遂使其倒恩威离职役诚如羣臣言犹不足以掩其擒逆濠卫社稷之功况乎以所谓廷臣未必知之説而欲尽弃其平生辟如以铢称镒其低昻亦甚枉矣臣闻式鼓气之蛙则士卒尚勇买死马之首则骏骨旋至方今海上告警士气不振思效智能之徒毎以前事为鉴守仁实生其乡闻乡人毎一聚谈知与不知皆为扼腕太息夫冺没劳苦使闾巷得以借口甚非所以作豪杰使奋起也説者又以为守仁聚生徒盈海内名为道徳而实伪学为可遗弃臣窃意不然学术之与事功无有殊二此特学士自脩之説也若朝廷赏罚当论功罪非以学术也椎埋屠贩恣睢不逞亡人伦鲜行谊之徒犹裂土而封世世勿失此岂以学真伪哉守仁之于学其真与伪臣姑弗论纵其伪也尽其死力于艰难索其罪谴于讲説朝以其劳而封之暮以其学而夺之无乃大相缪乎且人各有心难可洞视徒以猜量之虚而遂忘其舍生倡义定一大难之实使不得托于椎埋屠贩之流其亦去人情逺矣臣职专学校首教化遂以采民风得知守仁之事至熟且悉又且兵革之役方兴未已而掩抑戎勲非所以观视逺迩也古语曰宠女不敝席宠臣不敝轩盖悲恩爱之难终也周公曰故旧无大故则不弃也盖恐恩礼之易夺也臣诚愚昧谓宜念守仁之劳苦察先臣之过举以深味夫古语周公之意复守仁旧所封新建伯爵俾子孙世世承袭以彰国家报施之厚作臣下之心诸所宜葬祭赠諡之礼悉从故事
　　四贤从祀奏疏　　　　　　　【明】刘　
