<!-- { "loadSidebar": true } -->
　　城隍庙　严陵志在县东南真应庙后明正统十三年县丞沈宗贤重建治元年知县刘箎重修
　　吴泰伯祠　明一统志在淳安县东三十里太平乡【吴贯泰伯祠记嵩山下旧有泰伯祠为宋咸淳中进士吴攀龙所建扁曰至徳明宣徳正统间吴晋吴士才重整新之肖以像嵗时奠祭嗣后佥事呉钦以子姓蕃衍祠隘不能容乃稍廓其规模轮奂一新益以延陵季子札配享于旁】
　　真应庙　严陵志在县学东南神姓方名储相传后汉时以贤良方正仕和帝后为洛阳令卒赠黟县侯立庙宋政和七年赐今额【方瑞合重修东山黟侯庙记吾族之散处者辄祀黟侯其神明之道着也自吾祖壔公迁茶坡祀侯东北山下几二百年山下水通溪有轩驻桥是侯乗鹤归来处故山下桥亦名轩驻桥桥边水汇可二亩蒹葭蒲苇丘壑泠然由桥陟庙一望平田广阪菁葱万树隔岸云峦稠叠如绣真伟观也但庙制草具久益倾圯嵗时拜祭少登望之乐又旁无余室可以庇缁素考钟伐鼓有时缺焉时兵革少息秋禾用登余与族人谋而新之】
　　山阴侯庙　嘉靖浙江通志一名贺将军庙祀汉新都郡太守封山阴侯贺齐嵗以仲春仲秋望日祭【名胜志贤溪记云歙之东乡古叶乡也东汉书建安十三年遣武威中郎将贺齐讨定丹阳黟歙时武疆叶乡东阳丰乐四乡先降因表叶乡为始新县今县西北六十里永平镇有土主庙名贺将军祠又呼为叶公盖尊之也公字公苗会稽山阴人祠之西配食汉南部行事南郡守关内侯方公侪东配食本州别驾袭黟侯方公观之姚鸣鸾重修东庙记邑市分东西古有二庙以祀神庙之在东者问其神之所自则曰勅封灵顺侯叶府君庙之在西者问其神之所自则曰勅封山隂侯贺公夫神一也封爵一也而有贺与叶之分者按汉三国时会稽山阴侯郡守贺公讳齐击定山越以讨贼立功封威武中郎将加偏将军是封爵之源始于此去县治数十里地名叶乡有贺将军祠廼贺公立功之地又谓叶乡土地故以贺为叶是姓氏之讹始于此嵗甲申市东之人重修庙宇凡诸木石工费皆出于居民之乐舍庙貌重新神像俨然是固贺公功徳之所致亦我后人崇报之宜然功成用书以为记】
　　孚惠庙　万厯严州府志在县东六十里一名何侍郎庙旧在安乐乡成化志称神名文建仕陈官至吏部侍郎为刘球所譛而死归葬万程里数显灵异乡人祠之宋淳熙十三年赐额孚惠绍定五年封昭利侯咸淳元年加灵顺侯
　　忠助庙　严陵志在县西一名忠济侯祠神姓汪名广即歙郡英济王子也仕唐为飞骑尉殁封忠济侯宋绍兴壬子暴水众祷于神水即退赐庙额曰忠助
　　灵惠庙　严陵志在县东七十里神姓王名克俭事唐为都押衙子孙立庙祀之祈祷有应累封忠顺英烈侯宋绍兴中赐今额
　　陈府君祠　淳安县志在县东三十里屏风岩相传神青州人唐龙徳中为青溪令黄巢之乱与其二子率邑人避于岩巢兵围之七日乃引弓发石击之巢兵大溃邑人徳之因祀于岩
　　戈府君庙　新定续志在县西五里旧传神事吴越提兵御敌不利敌断其头并弃之神右手持剑左手自提其头行至今祠所仆焉既而风雨晦防雷电震耀乡人骇其神异即地为庙祀之
　　静乐先生祠　嘉靖浙江通志在县东北二十五里祀唐方昊【方逢辰静乐先生祠堂记淳安县常乐乡上贵寺祠堂者唐处士静乐先生方公聚徒授业之所也先生生于唐末以节义自髙五代吴越钱氏招之不往遯于深山读书讲道以终老焉昔宋咸淳明堂诏书求歴代忠臣烈士有功于民者令州县嵗时致祠知县事承议郎卢应偶发钱一千缗下本寺助造佛庐就中为先生祠从众请也】
　　英烈钱王庙　严陵志在县西七十里神姓钱歙人长名嶨季名觷有别业在永平宋宣靖间团民兵卫乡井有方畧建炎己酉金人犯临安泝浙江而西二侯与邑人方庚率民兵三千人至桐庐县西视牛头山迫险可得志布置迎敌大败其众金人北遯后以功各补承信郎绍定庚寅江东部使者列其功请立祠于严赐号英烈绍定癸巳歙民复请赐爵乃封嶨为惠显侯觷为惠济侯
　　朱文公祠　严陵志在县学文庙防门外元延祐六年县尉郑千龄建【王仪新建朱文公祠堂记淳安古歙之东乡今虽属旁郡然距新安不二百里朱子之没仅百余年所谓去圣人之世若此其未逺近圣人之居若此其甚者故凡孔子庙学宜皆有祠以奉朱子而况淳安之望紫阳为甚近学者进拜先生于祠下则知幸生有道之世宜交相庆而更相励也】
　　融堂先生祠　嘉靖浙江通志在学西祀宋儒钱时寳祐间建
　　蛟峯先生祠　嘉靖浙江通志在石峡书院祀宋方逢辰元至大间建
　　海公祠　淳安县志在邑西察院左明邑民钱徳贞余元恭助地构祠以祀前令海瑞后令吴天洪复改筑南山麓严州府志万厯五年建【徐廷绶为记徐楚海公祠诗垣屋萧萧锦水涯舟人指海公祠风波自不惊三黜暮夜谁能枉四知虎口脱离濒死日龙顔回顾再生时百年借寇天阍逺惟有棠阴系去思】
　　忠义节孝祠　忠义祠在文公祠后节孝祠在文公祠东
　　国朝雍正四年知县姚永光奉文建
　　桐庐县
　　先农坛　在县治东北地名塔山脚
　　国朝雍正五年知县张坦熊奉文建立坛宇并置耤田
　　四亩九分
　　社稷坛　桐庐县志在县治西一里许旧在圆山之西宋县令刘公臣尝建丰亭于其上后人以登陟颇艰迁于县西八十步地名朴树元丰末复移置圆通寺之东即今处也
　　风云雷雨山川坛　桐庐县志在大江南岸去县治三里明万厯二年知县李绍贤因南渡风雨不便迁改社稷坛西
　　邑厉坛　万厯严州府志在县东四百七十步城隍庙　桐庐县志在县治北一百五十步据安乐山之第二峰县以安乐山为主山而此山又其龙脉所聚故建庙于此宋景定癸亥县令胡太古尝修葺殿宇歳久殿毁元大徳七年邑人郑源等重建明洪武初知县毛道即旧殿而増饬之景泰间县丞许善重修正徳七年知县曹珪益加修整嘉靖十三年县丞章彦重盖庙宇隆庆五年通判陈彛建东西二廊立各乡土地之神万厯八年知县杨束捐俸修葺
　　桐君祠　严陵志在县东二里桐君山顶【万厯严州府志宋元丰中县令许由仪尝访桐君药録已失传惟山隈有双小桐廼绘桐君像于絶顶小堂有诗云山中百药当年録砌下双桐旧日孙后孙景初代为令易绘像以塑名人多畱题元末兵燹庙貌无存洪武中重建小祠成化间頽圯嘉靖初知县张莹辟旧址构祠三楹设桐君木主祠后竖楼柱以石垒以木势甚崇耸取长乐寺镛悬之嵗设钟夫以司晨昏亭塔巍峩山水掩映毎登眺江山景物一览在目彷佛图画中昔人比之浮玉山又号小金山可以见其胜也徐舫张小山重修桐君祠诗先生逺有烟霞趣镌玉捐金隐者祠瑶草久荒云一片碧梧仍见凤双枝芙蓉日静文书暇杖履春来啸咏迟他日幽期何处好寒松花发鹤归时】
　　严先生祠　方舆胜览在钓台先生名光字子陵本姓庄避明帝讳改严严陵志在县西三十五里富春山之下宋景祐中建【范仲淹严先生祠堂记先生光武之故人也相尚以道及帝握赤符乗六龙得圣人之时臣妾亿兆天下孰加焉惟先生以节髙之既而动星象归江湖得圣人之清泥涂轩冕天下孰加焉惟光武以礼下之在蛊之上九众方有为而独不事王侯髙尚其志先生以之在屯之初九阳徳方亨而能以贵下贱大得民也光武以之盖先生之心出乎日月之上光武之量包乎天地之外微先生不能成光武之大微光武岂能遂先生之髙哉而使贪夫廉懦夫立是大有功于名教也仲淹来守是邦始构堂而奠焉乃复为其后者四家以奉祠事又从而歌曰云山苍苍江水泱泱先生之风山髙水长刘基严先生祠诗伯夷清节太公功出处行藏岂必同不是云台兴帝业桐江无用一丝风罗洪先严先生祠诗汉廷懐旧徳独爱水云深白发一竿暮青山七里春江湖闲嵗月夜景浴星辰千载荒祠下停舟有几人】
　　髙府君庙　严陵志在县南三里神名获汉时人素善天文与严子陵有旧尝自石城适富春访其庐时值大旱即曳剑登潭岩叱曰此湫有蛟龙当起行雨未几雷雨交作秋遂大熟邑人感其惠立庙祀之
　　陈侯庙　严陵志在县东南十五里相传富阳侯陈硕子也有仙术能役使鬼神尝于余杭一夜筑九里塘不假人力而成既死依此土为神
　　董司徒庙　桐庐县志在县西二十八里【朱軧董司徒庙记司徒讳举字正忠里人也黄山之傍夏孝先父墓在焉一夕野烧炽熖延属墓木其嗣哀号无所措忽百鸟飞集濡其羽沃之火即灭墓侧涌一泉流于江因名其乡曰孝泉里曰仁孝至司徒时忽涸公谕里中曰泉脉无古今何流于昔而今絶焉必吾乡事亲之道有愧昔人所致乃率众斋沐祷曰若一乡有谴愿以身塞日夜不怠遂殒于侧泉涌如初至今不竭周十余里无复旱暵之苦众徳之深思致其报获吉卜于大钟山之西归其柩藏焉择其东建祠今垒石之所土益坚厚号董公圻晋开运中浙右大旱遣使谒祠下未反命油然沛然槁者立苏禾倍长祠之左滙为大泽遂号新泽锡王称曰幖福嘉其贶也】
　　潘尚书庙　严陵志在县西南十五里相传神为王村浦人名宗衡宋南渡从髙宗破寇有功授钤辖没着灵验邑人立庙祀之勅赠尚书
　　胡侍郎庙　严陵志在县西南二十里地名清渚神即宋礼部侍郎胡寅也绍兴中尝为郡守有徳于民故祀之
　　二先生祠　桐庐县志在桐君山明万厯五年知县李绍贤建以祀文敏庄襄二公
　　【谨按吏部尚书姚夔谥文敏都察院右都御史俞谏谥庄襄皆邑人传详名臣】
　　李侯祠　桐庐县志在桐君山巅明万厯七年士民为李侯绍贤建
　　忠义节孝祠　忠义祠在儒学左侧节孝祠在县治西
　　国朝雍正四年知县张坦熊奉文建
　　遂安县
　　先农坛　在东郊
　　国朝雍正五年知县曹维藩奉文建立坛宇并置耤田
　　四亩九分
　　社稷坛　遂安县志旧在县南明洪武初建万厯三年知县吴防谦改置城西二百步
　　风云雷雨山川坛　遂安县志旧在县南明洪武初建万厯三年知县吴防谦改置城东四百步
　　邑厉坛　万厯遂安县志在县西半里
　　城隍庙　万厯严州府志在县南洪武四年知县凌暹建成化十一年知县朱福嘉靖二十四年知县罗衮修隆庆四年知县周恪甃砌石台
　　国朝康熙年间士民倡修规制一新
　　东岳庙　严陵志在县治西宋祥符间建元大徳至元中尝加修葺【王通叟东岳行宫记宋真宗祥符九年有事泰山岳神显异诏天下郡县悉建东岳行宫人始得以庙而作敬所遂安县自始建迄今成毁兴废者屡矣大徳丙午淳安主簿尹公柔克来摄县事劝助得中统钞二千锭以资经始县尉梁公广承之兴事逾月会主簿江公正初至实相厥成】遂安县志明隆庆间知县周恪万厯间知县马呈鼎重修
　　国朝顺治十五年邑民洪大道姚思稷等醵赀重建龙王庙　遂安县志在马仪堰上明万厯间知县马呈鼎重建
　　三圣庙　新定续志在县治南据王象之舆地纪胜三圣庙即普州三景兄弟以死国列祀典神名思忠思立思谊张魏公奏立庙和尚原宋时行都旌忠观亦有庙此又其别庙云
