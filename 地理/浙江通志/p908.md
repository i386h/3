<!-- { "loadSidebar": true } -->
　　城隍庙　东阳县志在县治东五十九步宋绍定三年勅赐庙额端平三年勅封显应侯俗以五月十五为城隍诞辰【曹冠东阳县城隍庙记郡邑之祀城隍其来尚矣元丰辛酉知县施构因众重修宣和壬寅邑长裘移忠度材再建多厯年所官于兹者欲撤而新之未遑也淳熙十六年县丞三山黄起宗令尹濮邸赵善赞协诚劝助经始于夏告成于冬命之以祝史赞之以牲牷至诚感通洋洋如在爰纪嵗月以志于后】
　　兴孝祠　万厯金华府志在县西祀孝子斯敦许孜许生冯子华应先唐君祐东阳县志宋端平二年知县林嘉会建
　　二孝子祠　金华府志在县西南三十步祀斯敦许孜宋政和二年知县张述建
　　申屠将军庙　金华府志在懐思乡祀宋邑人申屠大防
　　许府君庙　万厯金华府志在县南四十里祀宋邑人许琼【柳贯许府君庙记府君晋许孝子孜之裔孙讳琼字世英宋宣和间盗兵偪城府君以战殁尸僵立如生犹能载所乗马驰归家明年降于乡曰为庙祀我岩关之阳自岩关有庙二百余年于兹府君之有徳于民与民之有报于府君诚之至而礼之尽也旧庙位置湫隘八世孙熹常议改作未及为而卒于是其弟熊取为己任而熹子怡尤能承志以相其成焉】
　　冲素处士祠　万厯金华府志在县西二里许祀邑人张志行【许应隆冲素处士祠记勅号冲素处士张志行穷理乐道三聘咸辞具辅世之材蕴光养浩王侯不事髙宗以莘野南阳待之其人其行非他可及者也淳熙中邑令曾贲合祀于学今奉特祀卜地鸠工伐木于山取材于原不阅月而庙成吕祖谦冲素处士铭处士讳志行字公择八行先生州里之所通称冲素处士朝宁之所旌号也为之铭曰粹然之行奕然之文三辞徴辟天子不臣嘉遯林泉富贵浮云穷理乐道絶离羣操坚冰石徳达穹窿先正典型昭代儒宗遗祠翼翼流水淙淙范模百世髙节清风】
　　李正节侯祠　金华府志在县西祀宋蕲州刺史李诚之【宋赠正节侯庙蕲春介在疆塲所恃以为险者六关也朕命荩臣往专备御之责而措置踈畧负我使命尔诚之儒生之望分符守蕲以孤城而撄敌锋盖亦难矣慷慨激烈尽其命义阖门死难朕甚痛之乃加论譔仍躐崇阶爵之通侯谥曰正节庙食兹土方豪李正节侯祠记李公诚之尽节于嘉定十四年三月十七日事闻朝廷诏立庙额曰褒忠明年东阳令陈仲侅建庙于邑之西桥头淳祐问县令赵崇坚又以没官田二十亩充祭品明正统间庙燬于寇正徳甲戌按察使李承勋及叅政顾璘郡守刘属前令胡効才重葺之适内召功未毕而李公邦直以嘉靖五年至捐俸兴复李春荣褒忠庙诗半壁烟尘蹙孤忠日月明当时轻一死百世凛如生庙貎青山古源流碧涧清平生亦许国不敢坠家声】
　　忠勲祠　东阳县志在县西明万厯六年兵备道徐栻建祀常熟县死事太仆卿王公鈇二十年郡守陆淳申请祭典嵗以二月戊日致祭二十四年县令郭一鹗修复为之记
　　忠义节孝祠　忠义祠在县东学宫西隅节孝祠在城隍庙西
　　国朝雍正三年知县厐玺奉文建
　　义乌县
　　先农坛　在东郊三都一啚井头赵地方
　　国朝雍正五年知县韩慧基奉文建立坛宇并置耤田
　　四亩九分
　　社稷坛　义乌县志在县西迎恩门外一百步风云雷雨山川坛　义乌县志在县南四里
　　邑厉坛　金华府志在县西北半里
　　城隍庙　义乌县志在县西北儒学右明洪武三年知县张永诚建万厯二十四年知县周士英重修
　　国朝康熙二十二年知县辛国隆重修建钟鼓楼永慕庙　万厯义乌县志祀秦孝子顔乌在县东四里孝子墓左宋端平二年右丞相乔行简奏赐今额景定三年县令李补始作庙义乌县志明洪武后屡修屡废万厯元年知县梅淳即故址重建以宋孝子楼蕴明孝子龚昙配享春秋二祭又设顔公父神位于寝室祭之日并奠
　　孝冯祠　万厯金华府志在县南四十里唐冯子华孝亲庐墓有灵芝白鹿之祥朝廷表其门号孝冯立祠祀之
　　顺应庙　崇祯义乌县志在县东北四十里清潭山下神姓楼兄弟三人有智勇为乡里雄唐末黄巢贼众经其地率弟及乡人御之战不胜耻为贼得遂自刃二弟相继战没众徳之各于没之地庙祀铜坑与普济院前乃二弟庙也宋熙宁间赐额
　　忠贤祠　金华府志在县治后旧名四贤祠明嘉靖二十二年建祀宗忠简泽徐文清侨黄文献溍王忠文袆万厯二年巡按御史萧廪増入龚忠愍泰改名忠贤【梅淳忠贤祠记予忝令义乌于忠愍公宜建专祠以祀而必合祀于四贤者何遡邑之先若宗忠简之忧愤徐文清之刚毅黄文献之学术王忠文之贞烈彰彰较着人皆仰之今考忠愍自少苦志力学从宋潜溪先生门人宗思睿游源流正矣仕洪武间防慎勤敏人用畏服功业伟矣事建文为都给事中敷陈治道议论剀切靖难师渡江知国事不可为遂与其妻诀自投城下以死节义着矣呜呼四贤往矣微龚公孰与继美哉五公虽生有先后事有常变身有死生然贤者必忠忠者必贤同归于道而已以之合祀谁曰不可】
　　宗忠简公祠　义乌县志祀宋宗泽初在满心寺内元时建明正徳十三年徙寺为学宫祠废隆庆五年知县欧阳柏即二都旧祠增葺以祀【黄溍宗忠简公祠记义乌满心寺钟记宋名臣忠简宗公之文也石毁弗存已久寺僧曰直曰谧实公七世诸孙直先示寂谧今以甲乙之传嗣为住持爰撤其衣盂之资购田若干亩祠公于西庑探家集得旧记重刻诸石而俾某志于下方公墓在镇江之京岘山而立庙于乡郡从祀于邑庠并着于有司之彛典谧之生上距公殁二百余嵗且去家为浮屠而不忘乎贤其贤亲其亲祠事之兴又礼之以义起者也某是用序次其作始之自焉】
　　徐文清公祠　嘉靖浙江通志在县南四十里清徳乡祀宋寳谟阁待制徐侨万厯义乌县志宣徳初嗣孙徐季徳率族人又创祠静安里桥西
　　黄文献公祠　明一统志在义乌县治西祀元黄溍【王袆黄文献公祠记公以精纯之学羽翼圣学以典雅之文黼黻人文诚一代之儒宗百代之师表义乌乃其乡邑建祠致祭于礼为宜县令胡侯既裒公文集锓梓以传复因门人里生之请抡材度址图作祠事择吉壤绣湖之东为祠宇三楹而肖像其内癸卯正月甲辰落成之年月日也宋濂黄文献公祠记乌伤黄文献公方妊母夫人梦大星煜煜然坠于懐及其生也绣川之水为之一清是盖星灵川祥所融凝而成者故公遂以文章鸣一时侍讲经筵阐明圣学掌宣皇制黼黻太平人文化成之效于斯为盛是则公虽薨而其耿耿不没者固已游神太清在帝左右而祠之不设非阙典欤濠梁胡侯来为县筑祠于绣川之濵堂庭穆如门庑清谧像设有严丹雘焜燿而公之灵爽永有攸栖矣初祠之成同门友王君袆既为纪其嵗月公之子弟又请濂详其事于石以昭侯之善与此祠相为终始按春秋书事之法辞有重复而不杀者因窃取义而为之记】
　　王忠文公祠　金华府志在县南青岩山祀明王袆【吴寛王忠文公祠记明兴以文章用于时者多婺产若学士宋公景濓待制王公子充尤称杰然者二公之在馆阁惟以文章为事人以文士目之久矣一旦王公奉使西南裔而仗节以死然后知公之学有用也正统六年赠公学士谥忠文曽孙进士曰汶者作家庙奉公为百世不迁之祖】
　　龚忠愍公祠　义乌县志祀明都给事中龚泰在城南河濵【商辂龚忠愍公祠记忠臣龚君浙之义乌人投水死节其子永吉厯官礼兵二部侍郎寻转南京大理寺卿追惟厥考与孝孺方公同节怅然遐思成化丙辰春爰命冡子潼抡材度址建祠于南濠之濵构寝六楹夹以两庑树以中门割田四十亩以供祀事落成之日永吉属予勒辞庙石君字叔安厯任户科都给事中壬午六月靖难师渡江令公巡城公与其配傅诀曰国事至此不可为矣吾分必死尔第赍勅幼以归急则俱溺于井毋自辱也须臾火起内庭公驰赴之道遇兵校执送金川门验非奸籍中人释之公遂自投城下而死是月十三日也厥后赐谥忠愍因扁其祠曰忠愍公祠】
　　崇徳褒功祠　万厯金华府志在县南马塘山之原成化八年建祀侍郎龚永吉
　　忠义节孝祠　忠义祠在县北儒学之左节孝祠在忠义祠左
　　国朝雍正四年知县韩慧基奉文建
　　永康县
　　先农坛　在东门外东郊
　　国朝雍正六年知县邬铨奉文建立坛宇并置耤田四
　　亩九分
　　社稷坛　永康县志在县西二里西石山
　　风云雷雨山川坛　永康县志在县东三百步邑厉坛万　厯金华府志在县北一里
　　城隍庙　永康县志在县西百步宋建元因之明洪武二年知县何道重建正统十四年燬于寇景泰三年知县何宗海重建
　　故乡庙　万厯金华府志在县西二里乡民为梁县令何炯唐知县周某王某建周王名逸俗呼三长官祠盖久任而遗爱者
　　赫灵庙　嘉靖浙江通志在县东方岩山祀宋兵部侍郎胡则【胡廷直赫灵庙记廷直四世从祖尚书兵部侍郎保定公于婺州为乡里婺之人庙公于方岩嵗时奉祭甚谨绍兴三十一年廷直为建安县丞请于上赐庙额曰赫灵明年二月命下廷直跪拜伏读至于感泣谨斋祓稽首而记之先保定公由儒业登显仕八典藩郡为良二千石七按钱谷为能刺史出入禁闼为名从臣开国建功生有荣焉始公被天子知遇申命进秩乃奏免衢婺民身丁钱到于今受其赐自公之薨谋报无从即诵之所庙而食之殁有灵焉公于平生之志可谓尽矣宣和中盗起清溪保险方岩弄兵逾月王师不能下首恶夜梦神人饮马于岩之池是池盗实怙之以济朝夕平明往视已涸矣其徒骇乱大兵一临即日平荡由是邦人事公有加于他日若水若旱若疫若疠有求无不应有祷无不答赫灵之赐于义为大公防报祀之典可谓至矣先是贼平廉访使王导以闻封佑顺侯仓卒不审止用方岩神奏而逸其名氏衢婺之人凡厥祀事版祝旗帜皆实公为佑顺侯从旧也继而阖邑之士状于有司廷直于公为孙也讵宜缄黙于是详述始末力请正名自天发号繄公之神载忻载享顾廷直才不劭不敢自任论譔亦庶几由此以明其善之万一也】
　　丽泽祠　万厯金华府志在县东北四十里夀山祀宋朱熹吕祖谦陈亮明王守仁姚文炤
　　忠义节孝祠　忠义祠在学东射圃故址节孝祠在县治西义学故址
　　国朝雍正五年知县张啓禹奉文建
　　武义县
　　先农坛　在东乡童炉地方
　　国朝雍正六年知县杨维清奉文建立坛宇并置耤田
　　四亩九分
　　社稷坛　正徳武义县志在县西书台门外
　　风云雷雨山川坛　武义县志在县南二里一都双路亭之下
　　邑厉坛　万厯金华府志在县北二里
　　城隍庙　正徳武义县志在县西一里许宋建炎三年建明洪武五年知县徐嵒重建治元年修
　　国朝康熙二十七年燬县人募建正殿知县江畱篇重
　　建后殿
　　任公庙　正徳武义县志在县西一里长安堰上唐光化元年邑人任畱筑堰引水溉田万余亩嵗久堰废宋庆元四年邑人髙世修叶之茂修复仍立任公祠于上配以五代周鲍二使君盖亦有功于堰者
　　吕成公祠　金华府志元在儒学明伦堂西明正徳十一年县丞潘棠撤东岳神像以祀公武义县志庙废移主道院万厯十九年知县陈大烈复建于岳庙之西
