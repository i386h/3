<!-- { "loadSidebar": true } -->
　　忠义节孝祠　忠义祠在儒学内节孝祠在县东南司前
　　国朝雍正六年知县蔡可远奉文建








　　浙江通志卷二百十九
<史部,地理类,都会郡县之属,浙江通志>
　　钦定四库全书
　　浙江通志卷二百二十
　　祠祀【四】
　　湖州府
　　乌程县【附郭】
　　归安县【附郭】
　　先农坛　在东郊
　　国朝雍正五年乌程县知县王懋讷归安县知县王锡年奉文建立坛宇并合置耤田九畆八分
　　社稷坛　万厯湖州府志在迎禧门外
　　风云雷雨山川坛　治湖州府志在定安门外一里许洪武二年置
　　郡厉坛　归安县志在临湖门外乌程归安同祀城隍庙　治湖州府志在阜安坊东宋绍兴间在阜安坊西知州事赵叔涔建洪武二年徙今处正统二年通判杨和重建成化五年知府劳鼎建一新湖州府志万厯七年知府栗祁重修
　　乌程县城隍庙　崇祯乌程县志乌程城隍之神忠靖王相为唐张廵庙在县治东数武而近洪武七年知县孙成建嘉靖三十三年知县张冕始正庙制三十六年知县蒋宏徳重修隆庆元年知县赵焕复建后寝万厯间知县杨应聘徐应鹤陈经正屡修天启五年知县马思理重修
　　归安县城隍庙　归安县志庙在防定仓后宋嘉定四十年知县叶恩始正庙制
　　黄龙洞神祠　万厯湖州府志在郡城北十八里弁山之隂旧名金井梁贞明初有黄龙见易今名岁以五月二十日致祭
　　吴季子祠　归安县志季子墓在江隂县暨阳乡孔子所书十字碑在焉今归安之射村亦有季子祠
　　西楚霸王庙　乌程县志初在子城内梁天监末太守萧琛始迁于秦胜门归安志云陈髙祖永定二年迁县北二里祠曰霸王庙按唐垂拱四年安抚使狄仁杰檄告楚王遣使焚祠父老以存庙请仁杰斋宿庙中夜梦神言自国家起义兵以及征讨吾尝以隂兵佐今以功获焚奈何仁杰许其完葺以礼祀奠如故【顔真卿项王碑隂述西楚霸王当秦之末与叔梁避仇于呉中盖今之湖州也虽灭秦而宰制天下其魂魄犹乐兹邦至今庙食不絶其神灵事迹具竟陵子陆羽所载图经大厯七年真卿防刺是州十二载奸臣伏法恩命追真卿上都克期首路竟陵是谂予以故碑颠趾尝因仍草莽已而复之真卿廼命再加崇树以纪之时则仲夏方生明之日江总卞山楚王庙诗苹藻祈明徳倚棹息岩阿忽听鸟鸣曙非复楚宫歌闻堦薙宿莽古木断悬萝帷堂寂易晩桴鼓自相和庙祀流百世英威言几何】
　　通灵王庙　名胜志在治南长桥下祀汉铜官山赵监汉吴王濞时令监督胥靡凿山采铜不忍虐民之力石压而死故祀之同光中封通灵王
　　徐孺子庙　湖州府志在孺山祀汉南州髙士徐穉穉尝哭友人冀州刺史姚元起于此故祀之【张羽髙士庙诗晴明出游览南山一登厯上有髙士庙凄凉倚空碧残僧散已久客至空叹息忆昔汉祚衰朝野方奔廹遂辞东湖墅舣棹此山侧髙明悬日月千古留遗迹洪州有髙亭呉楚千里隔侧身西南望悲风起凄恻】
　　灵济庙　乌程县志在县北报恩观右祀广徳祠山之神神姓张名渤后汉人初居邑之白鹤山有治水功于广德顔真卿碑载其事唐干宁中邑人立草堂祀之宋知州徐铎始迁今所明正统间通判杨和重建
　　关帝庙　乌程县志在毘山明尚书潘季驯建【董份闗帝庙碑始少保公以大中丞治河既筑堰又筑旁堤二千余丈堤既就矣而中有龙门末合神显灵示之梦既寤则堤上人哗传有神像漂至亟舆而致之宛然梦中所见也少保志本坚防有神符其锐益甚期以五日报成夫一淮扬也始则河决百里固天下非常之大变继则堤成五日尤天下非常之竒功少保所以感神贶而不已也盖少保业已奏请立庙淮上又捐赀而剏庙毘山焉毘山在湖郡东北湖受天目万山之水而此山镇之今复镇以神庙而湖世防其庥可知也因并着之】
　　郭尚书祠　万厯湖州府志在归安县治东文昌宫巷祀晋尚书郎郭璞太康间璞有迁城之功故祀之岁以春秋二仲月致祭
　　四贤堂　湖州府志在子城东镇霅楼之下宋淳祐间知州事髙衡孙建祀晋内史王羲之太傅谢安唐刺史顔真卿宋知州事苏轼以四公尝为郡守故祀之
　　徳贶庙　名胜志在府治西南祀梁尚书沈约俗呼地主庙
　　三贤祠　万厯湖州府志在岘山正徳十二年建祀唐顔真卿宋苏轼王十朋岁以春秋二仲月致祭
　　顔鲁公祠　万厯湖州府志旧在骆驼桥东后徙于府治西北嘉靖八年知府万云鹏复迁于府学尊经阁之左岁以春秋二仲月致祭【王十朋顔鲁公祠诗卞山苕溪髙且清鲁公祠堂貌如生言言千古英雄在吉吉一仙丹成奸臣必欲置之死天下不敢呼其名当时节义谁可并常山太守公难见】
　　沈将军庙　名胜志在升山祀唐婺州刺史沈清大厯中李希烈陷汴州清发兵升山至汴力战而死故祀之
　　乌将军庙　名胜志在乌镇宋绍兴间累着灵异勅立祠万厯湖州府志将军乌氏重允之族子史失其名李琦反力战而死故祀之【莫渊乌将军庙碑记茗溪东九十里有镇曰乌镇而镇有祠曰乌将军庙按五季郑蟠呉兴镜见録载呉越钱镠遣兵戍乌程之东九十里以立一障谓之乌戌神炳灵彰异于捍患除灾属镇之人获赖其庇祠前有池名上智潭剧旱不枯淫潦不溢若夫神之世系史佚其传里居亦不可攷故老传闻谓乌侯阙　总戎南讨至车溪而没禆将呉起就墓于池之西北偏创祠于池右仪象备焉】
　　胡安定先生祠　湖州府志在府治西北观徳坊归安县志宋胡瑗教授湖州熙宁五年郡守孙觉请建安定书院元至正间郡守许师可复新而大之明宣徳初都御史熊槩重建二十世孙守恒忠孝楼在焉春秋致祭
　　国朝雍正九年总督【臣】李卫重修
　　东坡苏公祠　万厯湖州府志在骆驼桥东顔鲁公祠中宋淳熙八年萧徳藻撰祠堂记今废崇祯乌程县志在弁山黄龙洞公尝祷雨于洞去后就山建祠【张睿卿复东坡先生祠堂记东坡先生元丰二年四月二十九日移至湖州至八月徴赴御史台在郡仅九十日耳尝祷黄龙洞赋诗刻石先生所至有専祠在江南则秀之三过堂常之似蜀堂杭之孤山堂绘像爼豆宛然如生我湖岘山与顔清臣王梅溪两公叅祀专祠则缺甚疑之万厯二十年余游黄龙洞于灌莽中得础石模糊剥落似有欵识令童洗剔额有东坡苏公祠堂碑记八字岂淳熙八年萧徳藻所撰耶文漫漶不可读移置观后余始知湖之専祀先生在弁山因为绘像位之左堂置山下田三亩畀道士岁荐菊泉续昔人就山専祀之意】
　　协顺庙　归安县志在县东南石村祀宋陆圭淳祐中封广陵侯赐庙额【详见杭州府祠祀】
　　曺孝子庙　万厯湖州府志旧在府治西北嘉靖八年知府万云鹏复迁于府学尊经阁之右【西吴里语名曺清乌程人父尝杀人系狱清自诬手刃代刑其尸溯流至家中西阳村邑人庙祀有祈辄应宣和初清溪阙　　　保障之功因以上闻锡封赐额今徳清有昭应侯庙郡守又祀于府学尊经阁之右以配顔鲁公祠忠孝并列云】
　　安吉太守祠　万厯湖州府志旧在府堂左嘉靖十二年知府陈讃迁于爱山台之上祀宋安吉州知州赵良淳【张文昱赵侯祠记赵侯当宋末来守是邦元兵渡江知势不可为即与家人诀书几上有夫妇俱死节义成双之句于是佩印绶焚香南向再拜夫妇同缢于郡后之集芳轩邦人义之为立祠兹逾百禩祠宇倾圯洪武二年春太守襄阳楚公易腐涂剥轮奂一新】
　　【谨按宋末殉节者安吉太守赵良淳自缢死浙西提刑徐道隆与子载孙赴水死池州通判赵卯发与妻雍氏同缢死史传较然乃旧志牵合云良淳与夫人雍氏同缢死长子载孙亦赴水死而张文昱及牟应龙碑记俱云夫妇同死节义成双传讹踵谬是不可以无辩或夫妇同死而非雍氏阙疑可也】
　　吴总管祠　归安县志在双林太平桥祀呉宪卿行千一元元贞二年以赣州战功授朝奉大夫殁后赣蔡五九作乱浙江平章张驴讨之忽空中旌旗蔽日有吴师千一字兵声大振赣遂平上其事于朝仁宗封宪卿为总管至正三年于本里立庙肖像祀之
　　袁侯祠　崇祯乌程县志在岘山为知县袁光宇建【传详名宦】
　　清逺遗爱祠　崇祯乌程县志在南塘对岘山祀知县马思理【传详名宦】
　　忠义节孝祠　乌程县忠义祠在尊经阁之左节孝祠在布政分司旧址归安县忠义祠在明伦堂东节孝祠在月河铺
　　国朝雍正四年知县王懋讷王锡年奏文建
　　长兴县
　　先农坛　在县治东白乌区十四庄
　　国朝雍正五年知县白环奉文建立坛宇并置耤田四
　　亩九分
　　社稷坛　嘉靖长兴县志在长安门外西北
　　风云雷雨山川坛　湖州府志在嘉会门外
　　邑厉坛　长兴县志在吉祥门外【熊明遇长兴县厉坛记天下邑治必祭鬼于北门长官一岁三就壝而防礼焉熊子令邑之二年迁之于广福寺西偏取隂道径窅而僻庶几三代择木之修茂立为菆位遗意也子产曰鬼有所归廼不为厉吾为之归也无厉矣】
　　城隍庙　长兴县志旧在县治东南二百歩洪武三年创建于县治东南灵佑坊每岁春秋二仲月致祭治四年知县杨埕一修嘉靖末知县归有光重修
　　国朝康熙十一年里人捐赀重修增建楼房
　　吴夫槩王庙　治湖州府志在县东二里夫槩尝于此筑城后人因以立庙
　　钱卿庙　西吴里语在县治西北四里彭祖四十六代孙朔字幼子汉建武中为黄门侍郎代郡太守卒有灵永平七年立庙柯里村置吏十人供其洒扫
　　谢太傅庙　万厯湖州府志在县西南三鸦冈祀晋太傅谢安嘉靖十二年知县黄光升修
　　显应庙　治湖州府志在城西一里五峯山神姓李名禄字福公世居童庄宋大观二年正月十八日生赤光照室里人惊异宣和七年没于海陵之赤岸其灵始显于两淮播及江浙县令赵子卓上其事于朝勅封太尉宝庆二年封威济侯累加灵惠广佑福济忠正王元至顺间加英烈二字【吴兴掌故史弥逺废济王潘丙潘壬被诛因欲屠湖州梦中见李太尉求免遂追回大统制一城生灵俱拜更生之徳长兴至今敬事之】
　　忠武祠　嘉靖长兴县志在演武北知县石有恒建以阅武因祀大元帅长兴侯耿炳文以副元帅刘成广威将军周渊并祀【石有恒忠武祠碑记长兴侯耿公百战存城功而无祀斯岂非典之缺哉予建亭讲武尝置忠武堂于后以祀公一时与公戮力兹土者有刘将军之死事周将军之宣劳岁时祀公以刘周为配】
　　贞烈祠　长兴县志在子山下知县熊明遇建祀姚光裕未婚妻周氏【传详列女】
　　忠义节孝祠　忠义祠在学宫侧节孝祠在县治西南一里
　　国朝雍正五年知县白环奉文建
　　德清县
　　先农坛　在东郊三里塘
　　国朝雍正六年知县崔宣奉文建立坛宇并置耤田四
　　畆九分
　　社稷坛　治湖州府志在县治西北一里
　　风云雷雨山川坛　湖州府志在广储门外
　　邑厉坛　徳清县志在礼辰门之北
　　城隍庙　徳清县志在儒学之左宋绍兴中重建明正徳末知县陈恺改修前殿【名胜志庙有古井相传乃蜃出没之穴父老载土塞穴以神像镇其上旧记谓其首枕祠坛尾抵虹桥宋景定间监税吴澄坐务中忽见蜃浮于溪上黄目巨鳞牛首无角须臾乃没】
