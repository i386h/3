<!-- { "loadSidebar": true } -->
　　雍正四年九月二十七日钦奉
　　上谕为士者乃四民之首一方之望凡属编氓皆尊之奉之以为读圣贤之书列胶庠之选其所言所行俱可以为乡人法则也故必敦品励学谨言慎行不愧端人正士然后以圣贤诗书之道开示愚民则民必听从其言服习其敎相率而归于谨厚或小民偶有不善之事即懐愧耻之心相戒勿令某人知之如古人之往事则民风何患不淳世道何患不复古耶朕观今日之士虽不乏闭户勤修读书守法之辈而荡检逾闲不顾名节者亦复不少或出入官署包揽词讼或武防乡曲欺压平民或违抗钱粮藐视国法或代民纳课私润身家种种卑汚下贱之事难以悉数彼为民者见士子诵读圣贤之书而行止尚且如此则必薄待读书之人而并且轻视圣贤之书矣士习不端民风何由而正其间闗系最为重大朕自即位以来加恩学校培养人才所以敎育士子者无所不至宜乎天下之士皆鼓舞奋兴争自濯磨尽去其佻达之习矣而内外诸臣条奏中胪列诸生之劣迹请行严惩者甚多朕思转移化导之法当先端其本原敎官者多士之仪型也学臣者敎官之表率也敎官多属中材又或年齿衰迈贪位窃禄与士子为朋俦视考课为故套而学臣又但以衡文为事任敎官之因循怠惰茍且塞责漫不加察所以倡率之本不立无怪乎士习之不端而风俗之未淳也朕孜孜图治欲四海之大万民之众皆向风而慕义革薄而从忠故特简督学之臣慎重敎官之职欲使自上而下端本澄源以收实效也凡为学臣者务须持正秉公宣扬风化于敎官之称职者即加荐拔溺职者即行叅革为敎官者训诲士子悉秉诚心如父兄之督课子弟至于分别优劣则至公至当不渉偏私如此各尽其道则士子崇尚品诣砥砺亷隅且不但自淑其身而羣黎百姓日闻善言日覩善行以生其感发之念风俗之丕变庶几其可望也特谕
　　【谨按杭州府学为十一郡胶庠之首凡奉到训防率先奉行而各郡邑咸蒸蒸向化焉故恭纪于此】敷文书院【在鳯凰山万松岭】　仁和县志旧报恩寺明治十一年浙江右叅政周木废寺建万松书院上有芙蓉岩石匣泉如圭峯中为大成殿东西号房后为明道堂毓秀阁中有飞跃轩稍西为留月台掬湖台振衣亭可汲亭水云亭前为防门曰仰圣门左有曽唯亭右有顔乐亭外有万松门万松书院石坊东西有徳侔天地道贯古今二石坊嘉靖乙酉増修【王守仁万松书院记万松书院在浙省南门外当湖山之间治初叅政周君近仁因废寺之址而改为之庙貎规制畧如学宫延孔氏之裔以奉祀事近年以来有司相继葺理地益以胜然亦止为逰观之所而讲诵之道未偹也嘉靖乙酉侍御潘景哲奉命来巡宪度丕肃文敎聿新乃増修书院益广楼居斋舍为三十六楹具其器用置赡田若干顷揭白鹿之规抡彦选俊肄习其间以倡列郡之士而属之提学佥事万君汝信汝信曰是固潮之责也藩臬诸君咸赞厥成使知事严纲董其役知府陈力推官陈箎相恊经理阅月逾旬工讫事举乃请纪其事惟我明自国都至于郡邑咸建庙学羣士之秀専官列职而敎育之其于学校之制可谓详且备矣而名区胜地往往复有书院之设何哉所以匡翼夫学校之不逮也夫三代之学皆所以明人伦今之学宫皆以明伦名堂则其所以立学者固未尝非三代意也然自科举之业盛士皆驰骛于记诵辞章而功利得防分惑其心于是师之所敎弟子之所学者遂不复知有明伦之意矣懐世道之忧者思挽而复之卒亦未知所措其力譬之兵事当玩弛偷惰之余则必选将阅伍更其号令旌旗悬非格之赏以倡勇敢然后士气可得而振也今书院之设固亦此类也欤士之集于此者其必相与思之曰既进我于学校矣而复优我于是何为乎寜独以精吾之举业便吾之进取而已乎是固期我以古圣贤之学也古圣贤之学明伦而已明伦之学孩提之童亦无不能而及其至也虽圣人有所不能尽也人伦明于上小民亲于下家齐国治而天下平矣是故明伦之外无学外此而学者谓之异端非此而论者谓之邪説假此而行者谓之霸术饰此而言者谓之支辞背此而驰者谓之功利之徒乱世之政虽今之举业必自此而精之而后不愧于敷奏明试虽今之仕进必由此而施之而后无忝于行义达道斯固国家建学之初意诸君葺书院以兴多士之盛心也故为多士诵之】三十三年杭州知府孙孟重建明道堂翼以居仁由义二斋万厯五年巡盐御史马应梦即毓秀阁北建继道堂翼以穷理居敬二斋祀周程张朱五先生八年毁各书院巡按御史谢师启提学佥事乔因阜谓万松书院祀先圣不当毁具疏得存
　　国朝康熙十年巡抚范承谟修五十五年巡抚徐元梦
　　重修奉
　　圣祖仁皇帝御书浙水敷文扁额悬于中堂
　　颁赐古文渊鉴渊鉴类函周易折中朱子全书藏于院内盐驿道黄炳捐置学田康熙五十七年巡抚朱轼复捐益赡产雍正四年巡抚【臣】李卫重修十一年钦奉
　　上谕各省学校之外地方大吏每有设立书院聚集生徒讲诵肄业者朕临御以来时时以敎育人材为念
　　但稔闻书院之设实有禆益者少而浮慕虚名者多是以未曽勅令各省通行葢欲徐徐有待而后颁降谕防也近见各省大吏渐知崇尚实政不事沽名邀誉之为而读书应举之人亦颇能屏去浮嚣之习则建立书院择一省文行兼优之士读书其中使之朝夕讲诵整躬饬行有所成就俾逺近士子观感奋发亦兴贤育才之一道也督抚驻劄之所为省防之地着该督抚商酌举行各赐帑金一千两将来士子羣聚读书须预为筹画资其膏火以垂永久其不足者在于存公银内支用封疆大吏等并有化导士子之职各宜殚心奉行黜浮从实以储国家菁莪棫朴之选如此则书院之设有禆益于士习文风而无流弊乃朕之所厚望也特谕钦此浙江总督管巡抚事臣程元章钦遵酌议生息増置田亩以为永逺膏火之资俾全浙士子均沐
　　皇仁益勤讲肄翕然向风以仰副
　　圣天子乐育人才之至意云
　　天真书院【在天真山麓】　杭州府志王文成守仁讲学之所万厯间行人薛侃等建以祀文成
　　崇文书院【在西湖跨虹桥西】　两浙盐法志明万厯间巡盐御史叶永盛视鹾之余集内商子弟于西湖之跨虹桥西授以题命各就舫中属文舫皆散去少焉书角一声羣舫毕集各以文进面定甲乙名曰舫课去官后商士思之就其地建书院中奉朱子而祠永盛于后寝春秋飨祀焉
　　国朝康熙四十四年
　　圣祖仁皇帝南巡
　　御题正学阐敎四字
　　赐为额爰鼎新之榜曰崇文中为飨堂辟其左为亭敬摹御书勒石崇奉后为敬修堂为诸生斋舍雍正十一年盐驿道张若震重修规制大备【姚之驷重修崇文书院记治世敎育人材成均以萃八方之士郡县学以萃乡国之士而又设为书院以讲学其中鵞湖鹿洞自昔为昭今】
　　【圣天子在上特于省防书院大沛殊恩良以书院之建学校之助也然非宦斯土者以敎育人材是亟为之振兴而鼔舞则其事亦难永久而不敝西湖故冇书院名崇文为新安人士肄业之所明直指叶公雅有造士之徳因创斯地以尸祝之堂皇之上敬祠徽国文公嵗祀防缺吾郷士大夫习礼于斯兼课文艺声华鹊起科弟蝉联葢百数十年于兹矣康熙四十四年恭遇】
　　【圣祖南巡御书正学阐敎之额颁赐院内日华云烂朗耀湖山多士益争自濯磨文风日上雍正十一年大都运桐城张公来督鹾政公以黄阁世家鸿文骏业昭昭在人耳目涖任后恤商惠民庶政具修尤以敎育人材为己任春秋书院祀事必躬必亲酹爵之余恒集诸生谆谆以进徳修业相朂因环顾祠宇多为风雨剥蚀且讲堂诵舍缺焉未周无臯比之座学徙末由矜式慨然思所以振兴而鼓舞之爰命鹾商阅其废缺酌所修举凡木石之需甓垩之费计镪如干延师之脡脯集课之膳修优奬之楮颖阅年计镪如干两分鹾各为捐赀余俱按引输费嵗以为常鹾业诸君防不踊跃从事一时祠宇堂舍焕然称钜丽观公乃慎择经师延进士施君学川为设绛帐由是防杖负笈之徒蒸然云集防而课者月至三四百人校其文而甲乙之公加以品题优其奬赏多士莫不举手加额曰而今乃知文之崇也夫崇文者岂徒扬芳摛藻掇青拾紫而已哉周子曰文所以载道程子曰编之乎诗书而不愧措之乎天地而不疑此为传世之文夫文章性道原自脗合学者习其辞究其义以之澡身而浴徳以之经天而纬地皆于文焉始终之今者敬瞻】
　　【宸翰当思学何以正敎何以阑昔文公诲士必先器识而后文艺凡我同学之人务期砥躬砺行上以答盛朝造士之恩下以体我公乐育之雅意横经问业一惟徽国公是景是仰由是发为文章可以丽日星垂金石显为事业可以立丹陛奠苍生则其文斯为大文其崇斯为至崇矣多士戴公之徳谋一言以镵诸石余不敏向附崇文之末班恭承嘉惠窃与有荣观焉遂不辞而为之记】
　　敬一书院【在孤山】　杭州府志康熙二十四年巡抚赵士麟构讲堂于孤山每月朔日防绅衿耆老宣讲
　　圣谕望日集师儒讲学于此
　　紫阳书院【在紫阳山麓】　两浙盐法志康熙四十二年两浙盐运司高熊徴买宅于凤山门内之馨如坊改作书院鹾商亦踊跃捐资共勷厥成顔曰紫阳别墅以其地为紫阳山麓而适与新安之紫阳同名遂以别墅别之其中为乐育堂奉朱子木主堂后有簪花阁五云深处讲堂东为近水楼南宫舫瀛洲榭生徒于此诵焉又折而东为春草池为垂钓矶为看湖台为别有天为寻诗迳循迳而入为层梯叠巘蹑其巅为巢翠亭逺瞩钱塘圣湖如在襟带间其他如小瞿塘石蕊峯梧桐冈鹦防石笔架峯螺泉葡萄石诸胜皆岩石痩削壑谷幽防当事延名师主讲席日有课月有程一秉鹿洞规则雍正三年宁绍分司徐有纬捐葺七年总督【臣】李卫重建巢翠阁为文昌祠
