<!-- { "loadSidebar": true } -->
　　柴顾【隆庆平阳县志曲沃人洪武十一年知平阳县亷明恺悌杜苞苴矢氷蘗尝自题于壁云一贫未必饥寒死百病多从饱暖生其志操可见矣】
　　杜瑛【温州府志字汉杰山东人洪武十九年任府同知不施刑法吏民望而畏之按行属邑设施布置民不劳而事集以绩最擢广西防政】
　　张础【平阳县志山西襄陵人由监生洪武二十一年知平阳县廉明有为时金乡衞私造军器擅行科扰础执法具奏奉勅遣使劳以酒钞秩满擢刑部郎中】
　　李瑹【万厯温州府志字廷珪广东化州人洪武二十七年知永嘉洞烛吏民情伪讼清役均虽当繁剧一如御简暇则琴书自适嵗歉富人闭籴下令劝赞有方民皆乐从郡守赵彦文善其法布之各县阖境赖之后坐累被收邑民赴阙直其寃复任秩满迁去】
　　张志能【温州府志莱阳人洪武二十七年以人才荐除永嘉典史催科有法民无逋负过于嫉恶为兵徒所中逮系老人羣赴阙讼寃告者抵罪得复任】
　　王希礼【平阳县志江西吉安人洪武二十八年知平阳县公恕为治庶事纷杂处之裕如催科督责用软皮马鞭常曰刑者辅治之法不得已而为之民咸化服】
　　林英【名山藏字章叔古田人洪武二十九年由贡生选监察御史劾奏李景隆误国谪知瑞安县时民多逋亡在邑者苦税差英立法丈量所余虚粮令垦荒补之立乡约行文公家礼建立斋舍与诸生讲学靖难师起还英旧职命与翰林修撰王叔英募兵广德比至势不可为叹曰臣生无补于时死有负于国再拜自经时年三十有四妻宋氏亦自经死】
　　沈忠【温州府志徐州人洪武二十九年袭父防授温州衞左所副千户永乐十一年倭犯金乡衞沙园眉石岙忠奋勇与敌以兵少遇害】
　　朱约【万厯温州府志邳州人洪武三十年由监生任乐清典史清案牍除弊政吏民悦服越五年遂陞知本县政治日新庶务毕举以母忧去】
　　张具瞻【万厯温州府志洪武间知乐清英毅冇为革元末诸弊政建明伦堂荐贤造士修废举坠孜孜如不及明初乐邑纪纲盖自具瞻始也】
　　戴顺【平阳县志金乡卫指挥佥事洪武末倭寇登刼炎亭顺闻曰事急矣害且及民吾当以身先之遂驰徃时贼已杀备守官兵得其衣械即诈为我军列海口顺至不知其贼也操两刀趋而前问贼何在贼不应乃觉即挥刀连斩数贼贼走顾无后兵共围顺竟遇害事闻命优给其家】
　　吕诜【温州府志北平人建文间瑞安主簿敝衣粝食米蘗自持尝书廨壁曰持身以灭明为法则无茍贱之行取人以子游为法则无邪媚之惑时论韪之】
　　黄信中【王鸿绪黄信中传余干人知乐清县奸人绐寡妇至京诬告乡人谋叛而已逸去有司系其妇以闻诏行所司会鞫信申防得其情力诋为诬获全甚众盗杀一家三人狱久不决信中祷于神得真盗逺近称之后知钱塘县当迁去部民相率诉于上官乞再任上官以闻擢杭州知府】
　　林泰【乐清县志广州人永乐二年由举人知乐清县以亷律已以寛恤民民德之寻董工京师卒】翁焕文【万厯温州府志华亭人永乐三年任平阳县主簿公正而明敏吏不敢欺民安其治】郑信【乐清县志长山人永乐八年由人材为乐清县丞明法果断威爱兼行民信服焉】杨文【温州府志蒲政所正千戸永乐八年十月倭攻城率兵力战所乘马中鎗死文遂步战以力寡不支为贼所杀】
　　崔兴【温州府志蒲岐所千户永乐八年与百戸冯春领战舰防倭十月五日舟次下保海遇倭船大至兴与春率兵鏖战自寅至申矢炮俱尽遂遇害】
　　莫然【万厯温州府志濮州人永乐十四年由监生知瑞安甫下车首察囹圄寃滞者悉出之役平讼简民乐趋事庶务以次举居八月卒邑人莫不流涕】
　　尹宏【温州府志字克寛山东厯城人宣德二年任温州府同知先是军衞纵横民罹其虐宏一以礼法制之期月帖然亢旱竭诚致祷随应嵗转大熟以艰去】
　　何文渊【汤斌何文渊传字巨川广昌人永乐进士授监察御史宣德五年出知温州府三年政化大行一郡称治七年冬入觐道括苍岭永嘉丞遣其子以金赆却之后人为立却金馆既复任益尽心职业暇则与诸生周旋章纶辈讲论经史后皆以文行名处州盗起官军讨之不克文渊诇知贼据乌风洞悉捕其渠魁时都指挥李贵等执平民使诬服文渊移牒言贼已获所捕皆平民也于是二百余人皆得释民有兄弟争财谕以天伦大义兄弟感悔如初超擢刑部右侍郎景泰元年进尚书加太子太保】
　　罗铭【温州府志磐石卫百户永乐九年防倭领青门水寨十一年正月巡哨至分水山海遇倭船二十七只铭奋勇与战以寡不敌遇害】
　　刘谦【献徴録字自牧其先由北平徙居祥符永乐辛丑进士宣德改元授醴泉知县擢山西道御史时浙东平阳银冶为人窃发互相讐杀谦被荐至则抚穷民禁奸宄患遂息其地与金乡磐石等三衞邻居民素被陵轹莫敢谁何谦以法绳之不少贷境内肃然又壤接闽括健讼成风谦聴断明允风亦渐革乙卯冬温州守何文渊入为少司寇特荐谦为温州守代已谦抵温州语人曰守与令虽官阶小大不同皆职民牧赫赫为威民不近也察察为明民罔容也平易近民守令之道也人以为名言丁巳夏旱甚谦率僚属斋沐祷于龙湫免冠跣行五步一拜俄大雨如注嵗大熟癸亥霪雨坏稼谦祈晴复应有盐运使秩满去舟过括滩夜被盗刼诬逮平民若干人谦祷于城隍神顷之罪人斯得】
　　章惠【旧浙江通志全椒人宣德中知平阳案牍清简囹圄几空初工部坐追永乐间烂弓箭惠奏请寛恤得俞旨因推恩蠲及天下】
　　齐柯【献徴録字文则乙卯举于乡初授湖州学博陞温州瑞安令甫下车兴利刷弊诸不便于民者一概裁以已意邑故无公费而有沙税嵗入不下千金悉罢之邑中田赋轻重难平或田广缩税狭反溢税者嵗属丞尉徴收民益苦之柯建丈量之议请监司郡守亲为履亩握算登籍以记无有漏而以田额之羡余实田额之不足父老有持杯酒献者笑而遣之自是创为画一官无扰民民无逋赋又奉檄入平阳一如勘瑞安故事未几新例下大丈天下名田二邑独从容按故籍对居五年以卓异召入都擢大理评事出守临安】
　　甄旺【平阳县志平阳所副千户正统己巳山寇发从总督李倚率军三百徃捕之遇贼于草庵桥旺奋击贼披靡以兵少被围身被十余创而死事闻陞其子瑛世袭温州卫指挥佥事】
　　王宇【温州府志温州卫指挥同知正统末闽贼邓茂七起丽水贼陈谏等应之聚党围处州转掠平阳官军御之辄败宇驰援屯军桥自跨白马先进连发三矢毙贼首白鹞等三人贼惊遁县获全寻大破贼于处州陞浙江都指挥】
　　刘永【温州府志平阳所百户景泰元年山寇乱永与子瑀奋力击退追至前洋斩贼首梅仲悦等数千级深入贼巢抚归难民事平陞本所副千户世袭】
　　卓越【永嘉县志福宁人景泰间由进士知永嘉县自奉菲薄事上官不阿裁里甲冗费提举市舶中贵苛索越以义折之民赖以安】
　　王允【温州府志字执中山东厯城人景泰三年知温州以恤艰弱去蠧弊为首务山贼出没罗洋亲入巢穴计擒之故宦裔高士逊孙女鬻为婢代赎之为择配税粮积欠累万根究弊由粮长不月余数足俗好竞渡每致溺严禁之归其舟为官渡】
　　洪珍【平阳县志平阳所正千户有勇畧善骑射景泰三年与贼战孝洋而死无嗣诏以其弟瑛世袭温州卫指挥同知】
　　周正【万厯温州府志南昌人由进士天顺间知乐清加意民修筑青屿江山蒲屿永寜四塘邑人有去思碑】
　　周彦【献徴録莆田人初授戸部主事天顺改元知温州府正已率下申严礼制暇日课士而辟吏用所长讼狱小大刻期与决多不越三日五日郡地边海坍江沙涨在处不清而税不视业彦按量得实为更正之他如学址舆梁之无不完缮郡以大治巡按御史上疏旌异政丁父忧服除改知饶州】
　　刘逊【万厯温州府志字时让江西安福人成化庚子由进士知永嘉逺乡民税逋负躬厯面谕之遂输纳恐后究剖积狱邑无寃民以白鹿洞规颁学训士建置诸祠庙以彰前烈又镌古今贤令名氏于县治俾后人知劝擢监察御史去士民肖像立祠】
　　黎存信【温州府志永嘉丞瓯俗竞奉淫祠乃立条禁毁诸祠不应祀者俗为之戢】
　　陆润【万厯温州府志字昌泽常熟人成化丙戌进士治丙辰由太仆丞擢守温州广励风教剔奸摘伏一境肃然馆头飞云各置渡八所筑莲花埭人利赖焉捐俸济饥施药疗疫所全活万计满九载致仕郡人为绘像立祠】
　　萧鼎【万厯温州府志海阳人成化间知温州府一介不取凡便民事即举行会嵗旱徒步以祷深自咎责遂大雨以疾去】
　　文林【徴献録字宗儒衡山人长洲籍成化壬辰进士授永嘉知县擢太仆寺丞陞温州知府平市价程徭赋使贪渔断割羣息咸植元旦有人被杀死者其家赴愬乃祷于神梦鹰三雏被风翻巢陨地心计郡有潘英者杀之执讯遂服众称神明未几卒箧中无一温物】
　　刘清【万厯温州府志字本澄河南陈州人由举人成化九年知平阳有治才简词讼均徭役邑介千户所军校横暴清痛抑之豪奸敛迹】
　　邱山【瑞安县志莆田人成化十三年知瑞安县律身防谨寛严相济民爱而畏之擢御史】王岳【万厯温州府志字希甫灵壁人由进士成化十九年知平阳以明人伦正风俗为首务建义仓广储蓄六年之间奸豪屏息以治行徴】
　　王约【温州府志字资博江西临川人由进士治二年知平阳爱民礼士首拓学基葺治之建先哲史伯璿祠筑塘桥徙坛壝百度修举以俗多溺女火葬严为之禁有谕俗篇擢御史去士民祠于北津亭】
　　徐钺【温州府志字用寜兴国州人治三年由进士知瑞安县抑强御革奸弊改建明伦堂迁刑部主事】
　　林廷瓛【温州府志广东呉川人治十年由进士知永嘉公亷有才干展拓学宫擢苏州府同知】杨楷【万厯温州府志字元范昆山人治十年知平阳县严重亷介请托不行重建文庙两庑及号舎凡有疑狱必反覆推详务得其实矜释甚多】
　　宋臣【乐清县志字以忠直隶人治十七年由进士知乐清县折狱如流不畏强御尤崇学校日与诸生讲论道艺谆谆不倦母丧去行李萧然士民攀望垂涕】
　　范勉【万厯温州府志字彦勤东莞人治间由举人知泰顺志行亷谨教养士民人咸仰其德化设县未久诸所修葺规制焕然一新】
　　管璋【万厯温州府志江西吉安人治间由举人知乐清布衣蔬食冲约如寒士防事上榜公生明三字自省而力行之民号为管青天】
　　虞靖【万厯温州府志金坛人治间平阳县丞持身亷洁爱民如子既去耆老立碑于惠民药局扁曰爱民父母】
　　叶旭【温州府志字文明上饶人治间知泰顺县亷慎仁慈政平讼理民咸颂其寛厚】刘桐【万厯温州府志字鳯仪江西永新人正德间由举人知泰顺持法严平聴断明允悉民省繁费尤加意士类严斥羣小勾摄无一吏下乡民赖以安】
