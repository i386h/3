<!-- { "loadSidebar": true } -->
　　陈良弼【嘉兴府图记字公辅宁国人至正间嘉兴路学教授律身敎人皆存古道一钱斗粟不入私室修葺学宫经费钜万以属良弼良弼辞非儒官所预守益贤之】
　　明
　　薛祥【嘉兴府图记字彦祥无为州人洪武初为工部尚书数直言全活人以千计丞相胡惟庸恶之左迁北平布政使有惠爱谪守嘉兴爱民节用称为循良惟庸诛召入复爲工部尚书】
　　魏诚【嘉兴县志河东人洪武初为嘉兴丞镇抚新附之民兴举学校抚字有方一时名士皆其造就查覆戸籍之隐匿者三百余家迁戸部郎中】
　　谢天锡【万厯嘉兴府志字纯父吴县人为嘉兴簿明初羽檄交驰传使所经科索繁重天锡优柔处之民孚事集兵后田多荒芜勉有力者垦之系囚病疫为汤药饘粥以济有杀人情眞而未获尸久系称寃天锡亷得之囚具服民称神明】
　　赵豫【明一统志嘉兴府推官谳狱平恕郡有贫民搆讼系狱久之餽饷屡絶豫审其情縦使就食民亦感服不忍逸去】
　　郑深道【旧浙江通志龙溪人洪武中视两浙盐运使司狱亷得数人非其罪出之比还其人各懐白金尾舟以谢深道却之授程乡县敎谕改嘉兴秩满迁宁波府学敎授】
　　毕辉　齐【石门县志辉洪武中知县事为丞协恭爲政有旗军小刘以公干来自京师直驰甬道械系以闻上嘉之遣行人赍勑劳之曰尔在官执法不容奸慝较诸有司可谓出众特劳尔醴酒其竭心力以光初志辉爲政尤重风化】
　　厐安【万厯嘉兴府志洪武中通判嘉兴是时盐禁殊严安获盐徒械送京师而以盐赏捕获者戸部以安违例取罪状安上书曰律者万世之常例者一时之防今欲准例而行则与给赏应捕之律相违而使陛下失大信于天下也上是其言】
　　刘焘【江南通志字尚载太湖人洪武贡士任桞州知府厯嘉兴宁波咸有政绩旧浙江通志永乐中移守嘉兴慈祥恺悌不任威刑郡人爱之】
　　戴【献征录字士仪浮梁人永乐甲辰举礼部乙科授顺德府学训导调嘉兴府哻病文胜先行检重经术故士多实才而哻亦以绩最进德清县敎谕一新学政士不举凡十科自是举者不絶父丧服阕改慈谿县士恨得晚秩满擢敎授再莅嘉兴学者益众有富民数辈遣养子入学不可民赂按察官彊执愈确坐是忤意竟以他事去意识所到辄抗言高论不嫌越职杭湖诸府漕仓去河远奏徙之嘉兴吏胥时被绣乘马观海诸卫进表牋多不如制皆奏禁之】
　　齐政【万厯嘉兴府志山阳人进士永乐中知嘉兴府时征役铸钱民苦妨农政乃分爲三畨使得更代迄役而民不知劳】
　　上官廉【治海盐县志江西南丰人举人永乐十三年知海盐县公平正直和易近民殁于官归葬之日民有执绋号泣者】
　　蔡楫【献征录沛县人举孝廉为嘉兴知县初至官出滞囚二百余人劝率富民纳逋粮四十八万有奇县多亡赖楫于县防置善恶二牌民有善则志之有过恶弗率敎令亦志之由是民感媿皆趋善而去恶擢监御史陞浙江佥事】
　　赵纬【嘉兴县志字大经洪熙改元以浙江宪副谪嘉兴典史遇事刚决县无畱事吏部侍郎黄宗载以清军行部至嘉兴苦籍伍漏匿军民讼讦积年不清首以委纬宿食于外定条约絶请托不数月籍成檄诸县视以为法】
　　傅霖【嘉兴县志字佐时贵溪人宣德初任嘉兴县丞督征有法赋完为诸邑先勤于干办邑无废事陞东平知州】
　　杨懋【嘉兴县志四川人宣德三年任魏塘巡检地当松秀要冲有中使夜过舟重命懋括民挽舟懋怒畱其舟将搜阅其行装中使恐易小舟去有盐徒贩鹾白昼行刼懋率兵追捕防渠魁下狱枭市当道上其功迁主簿及嘉善分邑相土度宜其力居多】
　　生用和【桐乡县志蓬莱人国子生宣德五年桐始分县用和为令经营草昧凡衙暑城郭一切所为俱得其要领民皆乐从】
　　聂如斌【正德嘉善县志丰城人宣德十年爲嘉善县典史绰有能声遇难事辄命理之无不济者职董水利广筑堤防常潜乘小舸察民勤惰而行劝惩未几境内大水宪臣验荒者意有龃龉如斌即自投田间水深没顶宪臣动容民得免税又以北乡田久荒民苦赔输为之区画督民高其岸塍以备水患民皆赖之】
　　黄懋【分省人物考字子勉元氏人永乐乙未进士累官嘉兴知府力除宿盗息赋均尤笃意学政好贤乐善有古循良风后迁福建左布政使旧浙江通志正綂中知嘉兴筑捍海堤建济众仓缮完澉乍二城】
　　李逊【治嘉兴府志字时敏江西南丰人由进士知嘉善县性机警谙达下情民不能欺秩满将行上官徇民之畱奏陞六品俸仍掌县事陞广东亷州知府】
　　黄宪【治嘉兴府志萍乡人由贡生正綂十三年知秀水县听讼详明善抚字期年之间民风丕变次年领民壮讨处州冦叶宗畱死于行阵民咸惜之】
　　汪贵【正德嘉善县志字良贵歙县人以进士知嘉善爱民如子汰无名之费凡数十万钱朔望必造学讲授寒暑不废爲人简黙短于应对不爲当道所容送部调用濒行囊箧萧然畱者数千人】
　　王端【治海盐县志字宗正直河间人由监生正綂十四年任盐令勤愼亷平苞苴不行刑罚不滥景泰五年朝觐还卒于途闻者莫不叹息】
　　田玉【桐乡县志字德润四川内江人国子生正綂中知桐乡勤恤民隐时闽浙盗起军需繁重玉寛假奬率贫富适宜民用不匮以艰归父老上疏乞畱服阕复任与民益亲六载陞知瑞州府】
　　舒敬【万厯嘉兴府志字守中靖安人进士厯守嘉兴能烛吏民情伪笃意教化营郡县学课诸生以道术燕语从容咨访得失忤镇守中贵坐免】
　　郁纶【正德崇德县志字理之德州人由进士景泰六年任崇德时县署废久纶自学校坛壝街巷河渠市肆之悉规画缮理大盗章正等为患设方略擒之民赖以安性刚直忤当道罢去】
　　邓玭【万厯嘉兴府志顺昌人国子生景泰中桐乡丞有公清勤慎之操满任如一日】
　　李翥【天启平湖县志东光人成化间任平湖时周家泾并独山海塘冲塌咸水浸入民田翥奏乞将在官折赎纳米银计工修筑从之】
　　郭珙【万厯嘉兴府志字元圭闽县人进士成化中知秀水练达吏治洞悉民隠暮夜有投金者亟捕之不获暴其金于市】
　　孟俊【桐乡县志字世杰咸宁人举人成化中知桐郷亷明有胆畧理棼剔敬老恤孤威惠并着尤加意学校召为监察御史厯布政司叅政】
　　谭秀【嘉靖浙江通志江西龙泉人成化中知海盐县先是海塘修筑役七邑民夫爲陂陀形易圮秀雇役改筑植椿叠石稍杀其外以御潮水自此无患】
　　梅清【万厯嘉兴府志字本洁大足人由国子生为平湖丞催征余日佐其长以广治化或权借旁郡按狱治海隄所至辄有茂绩】
　　徐霖【旧嘉兴府志字用济金谿人成化中知嘉兴府夏旱霖具题减赋中有龃龉再三申请卒得蠲免】
　　桞琰【万厯嘉兴府志字邦用仪眞人进士治初守嘉兴亷愼淳确政有条理后病剧僚友伤其廉悉索琰在郡所积羡赎得银若干请以归之琰曰吾岂以埀尽易守哉言毕而逝郡故无志琰辑之】
　　王绪【正德嘉善县志字绍夫江西乐平人为嘉善学训导严立敎条尽心启迪时学就倾圯绪不请有司劝乡之尚义者集助金建学门构库舍梵石阑新圣贤之像饰祭祀之器营为皆有程式擢知忠州】
　　汤沐【分省人物考字新之江隂人治丙辰进士知崇德崇德政积弛至则裁决无畱务亷问民间利苦罢行之流爱于人征拜监察御史巡抚四川厯官清白殁之日家无余财】
　　王昊【嘉兴府图记字汝钦衡阳人进士治中知桐乡除田粮诡欺之修举废坠以亷介有为见称召为监察御史】
　　刘子厉【嘉兴府图记字克温安福人进士治中知嘉善亷敏精悍断狱律比铢两重轻皆自其手胥吏奉成案而已政虽尚严中实慈惠操履清白不爲势惕召爲监察御史】
　　王玺【海盐县图经字仲信庐陵人进士治十二年知海盐外刚内和以文章饰吏事新县治兴庙学筑海塘捍海砥方石纵横相制尤为得法人呼爲龙王庙前様塘擢知德庆州】
　　李廷梧【桐乡县志字仲阳莆田人进士治十三年知桐乡遇事迎刃立解吏不能爲奸脩学校平赋役正祀典平听断文章政事一时称美召为监察御史陞大理寺卿】
　　蓝郁【正德嘉善县志字国馨盐城人进士知嘉善操履清白爱民好士为政以厚民风俗袪民患为急民有讼者以义言动之不俟刑罚而自无不服】
　　何天衢【献征录字道亨世居营道之潇川治丙辰进士授嘉兴令县多豪右天衢至诛悖逆戒嚚讼治圯族恤茕尫缓逋役六载绩用丕彰拜监察御史晋工部右侍郎】
　　洪范【嘉兴府图记字邦正金谿人进士治末知嘉兴县初至三月如不事事者及编差粮长呼里书集庭中申令曰闻审此役多集人废时日致多吓取人今每区只用里老二人敢有妄举里老为代役母贷庭中肃然皆以实举尽日而毕里老皆曰自耳目所闻见审此役不扰而办者独此令耳终范之治吏畏民怀县以无事召为监察御史终提学副使】
　　任洛【桐乡县志字仲伊河南钓州人由进士正德初知桐乡明敏公亷修举废坠辑桐乡志以忧去行李萧然厯都御史】
　　王德明【嘉善县志字宗周直清苑人正德进士知嘉善县持法平允吏不能欺当道移文有不便者黙寝之尤礼貌诸生文治武备具有成画累官山西巡抚】
　　陈伯谅【正德崇德县志字执之福清人由进士正德六年任崇徳政尚简严凡学校公署敎塲多其修建措置有方民不知扰抑豪强禁健讼在任三载境内肃然擢河南道监察御史】
　　洪异【万厯嘉兴府志字大同龙溪人由举人正德八年知崇德尽心民力多所建力尝凿阙长河灌田新学校置义冢修建桥梁皆计久远擢御史时典史李滋宜兴人亦廉能称任使异举善政辄佐之】
　　李锡【正德嘉善志字天祐河南登封人为嘉善主簿刚介有为正德癸酉江西姚源盗起锡应选率民兵往御奋勇直前斩获盗首力穷爲贼所得锡骂不絶口遂遇害事闻赠本县知县】
　　陈相【嘉靖浙江通志洛阳人正德中知崇德县爲人刚果时中贵用事其党至邑者赂遗之相独不爲礼一切裁抑巡按廉得其状有不畏彊御之称】
　　徐盈【万厯嘉兴府志字子谦贵溪人正德时守嘉兴时常熟濬白茅港当事者檄发郡丁数万盈曰白茅水患于吾郡差缓驱我民逺役何忍即移文助费不就征发巡盐御史行郡鞭挝亭灶勒报盐丁里胥乘机虐民盈争之御史曰此有例盈曰例自公作亦自公止岂国宪耶获止又加意学校士皆兴行】
　　李伸【万厯嘉兴府志字道甫三原人进士为监察御史出守嘉兴言笑不茍对吏民不怒而威有大豪侵官钱事觉在系奸利益甚伸令并收其子子闻胆破有杀兄谋夺其官者不具输状伸一讯即服去郡久士民颂思如一日】
　　伍文定【万厯嘉兴府志字时泰松滋人进士正德中为嘉兴府同知时流贼猖獗练兵训士爲防御计民以无恐后官至兵部尚书】
　　孟津【嘉兴府图记字有涯信阳人正德中以御史左迁同知嘉兴莅官清白不事矫饰官终南京大理卿】
　　郭田【旧浙江通志长安人正德中知嘉善坚持氷蘗人有餽遗辄峻拒每见解银指谓左右曰此能亡身败家尔等毋为所汚时有上书陈其过者即榜之县门引以自责】
