<!-- { "loadSidebar": true } -->
　　闻人枢【治嘉兴府志字徳机尝从鲍仲孚受业又登江西夏日孜之门遂通易学至正癸卯中进士授承事郎易州同知未及上官以疾终】
　　明
　　李孟璿【两浙名贤録海盐人永乐中以经明行修被荐厯嘉兴汝宁训导教养有法士风蔚起所着有南庄集弟仲玑季衡皆有文行声誉重一时】
　　支立【万厯嘉善县志字可与世居郡城出赘嘉善潘氏尝以春秋魁乡荐官翰林院孔目时人号为支五经两浙名贤録立事母以孝闻与罗伦相友善务敦本为已之学诗文皆有关世教孙大纶甲戌进士以经学世其家】
　　任泰【儒林录字亨伯嘉善人苦学力行尝大书敬字于壁中夜起坐对期不愧屋漏成化乙未进士授上饶令时娄谅称名儒屈礼事之为政知大体増置学舍亲为讲授立法清田以杜争讼作浮梁増社仓有古循吏风满六载召入卒于京】
　　郑延【两浙名贤録字世昌海盐人其先有元璠元琰者俱以学行显延性孝友博学能诗文以尚书教授门人显者三十余人皆尊之曰东谷先生天顺壬午贡太学成化乙未授广东市舶司副提举诸番无敢以方物及门者白沙陈献章赠诗曰溪鱼海舶各归去明月自照芙蓉峯黄门张宁称曰力学能文通知典故吾邑未之或先厯仕二考以疾卒于任】
　　朱祚【万厯嘉兴府志海盐人举成化丙午乡试一试礼部弗售以母老不再行晚为龙溪靖安令所着有拙斋漫稿云谷集若干卷举动必书以自考其自警箴云不敢窃道学之名以立异不敢舎道学之实以茍同治中尝修县志】
　　陈言【海盐文献志字献可生而颖异龆龀称神童尤深于尚书为博士弟子员博综经传探索子史作五经疑义若干卷出入传注酌以已裁多儒先所未发作策百余篇驰骤纵横殆逼苏氏而理趣一归伊洛粹如也两浙名贤録言从吴南溪先生游每叹曰此子海上鳯麟也丁酉领顺天乡荐不第卒于邸子所学嘉靖丙辰进士累官户科给事中】
　　仇霦【两浙名贤録海盐人少颖异过目成诵为文根极理要十举不第勉就硖江教一遵胡安定教授苏湖遗轨士多成就其子俊卿博学好古任南成均修海盐志当嘉靖时海塘圯遣子原叟疏奏修筑】
　　沈槩【两浙名贤录字一之嘉善人师事张束溟福友魏庄渠校邵端峯鋭徳义渐涵益自淬励昼夜研讨诸经尽发诸儒未发之秘时岛夷冦暴三吴槩抱宗祏祭器避之郡城卒槩生平口不非俗行不染俗着布菜翁传以见志有乡约释义笔思记时务义诗文集藏于家】
　　王儒【两浙名贤録字汝珍嘉兴人笃学力行乡里称为宿儒正徳丙子举于乡初令星子再令崇阳声绩茂着以艰归服阕不乐簿书改顺天府学教授北地鲜学加意造就弟子严滋初居塞外徙置学傍教之后成进士任本府太守所以报师之诚极笃而儒益自重未尝以尺一干之转兴山令致仕归优游林下者三十余年】
　　董澐【明儒学案字复宗海盐人以能诗年六十八游会稽闻阳明讲学山中徃听连日夜喟然叹曰我非至夫子之门则虚此生矣求北面阳明不可谓岂有弟子年过师者澐再三请而委贽焉其友招之曰翁老矣何自苦澐笑曰吾从吾之好耳遂自号从吾年七十七而卒子谷字硕甫嘉靖辛丑进士厯知安义汉阳二县游阳明之门因笔其所闻者为碧里疑存】
　　沈谧【分省人物考字靖夫号防山秀水人嘉靖乙丑进士厯官湖广防议初读阳明传习録有悟即愿徃师事之因阳明征思田未遂及闻讣追悼不已建书院于文湖湖在秀水县北四十里春秋率诸生防祀阳明讲学其中嘉兴府志谧为理学翘楚称石湖先生子啓原山东副宪】
　　王爱【分省人物考字体仁号一山秀水人嘉靖乙未进士乞就教得顺天府学与诸生日夕讲究复以身示之鹄践履笃实迁国子监丞擢刑部主事有二儒士借袁相庇哗饮禁中逮治执法不少贷袁怒曰王郎岳岳欲折相公角耶寻归絶意仕进性朗豁絶无城府遇之如坐春风中然动有规矩尺寸不敢逾越角巾散步疎髯广额望之如神仙中人病剧神色不乱咏黄鹤诗而逝儒林録爱尝曰学以自检检人则隘学以容人自容则怠人以为名言】
　　钱同文【旧嘉兴府志字大行秀水人弱冠举于乡讲学王文成之门洞悉原木举进士宰祁门寻守莱州皆以氷蘗自持后移疾归箪瓢屡空晏如也】
　　许闻至【两浙名贤録字长圣海盐人七岁知易经大义十三补弟子员弱冠从父九杞山人阐发阳明良知之防豁然悟入因殚精性命之学事父母备极色养经纪丧塟露宿者数月弟求祈箸悉以业让弟终身代其役处宗党执谦守下有犯而不校之风有大僚以世谊贻书诏之不一见曰吾愧夫青衿而曵裾者着有易经防言若干卷没后数十年学使者采公论而尸祝之明以诸生入祀自闻至始】
　　钟继元【万厯嘉兴府志字仁卿桐乡人嘉靖壬戌进士任安福令擢比部佥事岭南清屯伍整鹾政以最移楚积劳遘疾卒着有易窽易准易考易占易原子史杂著道徳要览羣书选要京房康节启防画前録浑象析观等书两浙名贤録继元穷经博古尤精于易理数之学妙悟得于画前】
　　陆光宅【旧嘉兴府志字与中平湖人少慕阳明之学辟天心精舎集名士授餐讲学领隆庆乡荐性好施临终书无极太极四字王龙溪曰与中之学以仁为本故至性不乱云】
　　李奇玉【儒林録字元美嘉善人防擅文名偕兄奇珍有二李之称万厯癸卯举于乡研思易学时高忠宪讲道东林奇玉北面就正焉忠宪以显仁藏用之防勗之曰发吾蕴者子也天启壬戌魁南宫就武学教授厯迁兵工两曹皆以清慎称再守汝宁值中原冦炽至则劼毖城守冦随遁去数月引疾归发箧中所笺注研晰疑义不停笔者十年雪园易义成杂撰备错综举图书会理象融与师説相发明甲申闻难悲愤得疾卒学者称荆阳先生】
　　吴志逺【旧嘉兴府志字蘧庵嘉善人万厯中与髙攀龙归子慕相友善举孝亷三十年未尝谒官府就教乌程改礼部司务时尚书孙慎行争红丸事托志逺诠次章奏属意用之志逺力请就闲转南兵部郎珰祸发叹曰吾不能如皇甫规自附党人尚忍怀绶乎即告归武塘理学自龙溪后复振于志逺】
　　陈龙正【檇李徃哲续编号几亭嘉善人从吴志逺游师事梁溪高攀龙得复约身心之学甲戌成进士授中书舎人荧惑守心龙正丽者古今事应连进四疏上感动特谕厰督慎刑彗星见复上疏帝甚嘉纳壬午因罪已之诏三上疏言时政而西北恳荒之议起遂乞归纂辑遗书为忠焉之计偶感防疾遂絶饮食怡然而逝龙正天性诚笃通逹治体所奏论皆大本大计非得于学道者深未易及此着有学言正书文录因述六十余卷辑程子详本朱子经説明儒统等书行世】
　　卞洪载【檇李诗系传字子静嘉善人少从髙攀龙得性命之防一时大儒如邹元标叶向髙皆重之讲学天心书院剖晰防义绅士梓其説为闽洛一灯攀龙北上招主东林讲席及被难守而弗去崇祯间再征不就有绿雪轩集】
　　施静【嘉兴府志字易修号约庵秀水人庠生少有逺志不事进取读易至家人卦悟圣道不离伦常日用启廸学者兼重知行不拘一辙明越苏常问有志斯道者闻声踵至长安曹欣穆容城孙夏峯俱数千里外驰书叩答晚年学益醇粹着有姚江渊源及语录讲义若干卷】
　　国朝
　　陆陇其【嘉兴府志原名龙其字稼书平湖人康熈庚戌进士授江南嘉定令革除火耗立甘限法劝谕法上下便之民有诉子不孝辄自贵谓徳薄不足化汝父子俱感泣有兄弟因称贷致讼各责之教以友恭富家欲重惩贫民晓以富人爱体面贫人亦爱肌肤讼者感悟旧俗尽化旋以盗案罹议百姓攀号环泣总宪魏象枢再疏论荐复职荐博学鸿儒丁父忧归补直灵夀令邑最小解石灰运车独多力争得减条陈大事皆筹画至当他若垦荒审丁务纾民力发帑赈济村落咸徧七年民风士习丕变廷臣交荐行取犹念邑当饥馑后请缓征减垫解除供应轸防羣黎不异在官补御史归卒平生讲学不为科举尝云穷理不居敬则玩物丧志居敬不穷理则师心自用勘宋元诸儒语録茍与朱子之论似是而非者必辟之所着困勉録例分学问思辨行五项皆折衷考亭凡一言一动充养自然罔非躬行心得卒之日逺近悲悼行世者有三鱼堂集四书大全四书讲义松阳讲易读朱随笔读礼致疑礼经会元注国防去毒读书分年日程灵夀志一隅集余尚未梓雍正二年九月皇上临雍礼成奉】
　　【上谕议増从祀两庑先贤先儒礼部覆准本朝应増入从祀】
　　【一人陆陇其】
　　湖州府
　　三国吴
　　姚信【三国志注字元直一字徳祐有周易注十卷至今犹传其説西吴里语武康人精于天文易数之学三国吴时太常卿造昕天论九世孙察仕于梁】
　　晋
　　吴商【西吴里语字彦声故鄣人通五经及百代之书太康初征为东宫校书郎四方从学者不可胜数厯官侍中隋书经籍志益阳令吴商集五卷吴兴艺文补商有禋祀六宗与异姓为后二议】
　　沈恒【湖録乌程沈恒居荻塘家贫好学燃荻读书以儒术知名】
　　丘昻【西吴里语字公表吴兴人家贫好学织畚以自给专心儒术与弟给事中夷太守矩并以学术著名当时谓之三丘】
　　南北朝
　　邵元之【吴兴掌故吴兴东迁人能迁五经文句顾欢从之受业】
　　沈麟士【传详逸】
　　沈峻【南史本传字士嵩武康人家世农夫至峻好学与舅太史叔明师事宗人沈麟士昼夜自课睡则以杖自击遂博通五经尤长三礼为国子助教吏部郎陆倕与仆射徐勉书荐峻曰周官一书羣经原本此学不传多厯年世助教沈峻特精此书宜即用此人令其专此一学使圣人正典废而更兴从之奏峻兼五经博士于馆教授听者常数百人中书舎人贺琛奉勅撰梁官乃启峻补西省学士助撰录书成兼中书通事舎人出为武康令卒子文阿字国衡梁简文引为东宫学士陈文帝即位迁通直散骑常侍天嘉中卒赠廷尉卿所撰仪礼八十余条春秋礼记孝经论语义记七十余卷经典大义十八卷并行于时】
　　太史叔明【南史沈峻传叔明乌程人太史慈后也少善庄老兼通孝经论语礼记尤精三元每讲説听者常五百余人为国子助教邵陵王纶好其学及出为江州擕叔明之镇王迁郢州又随府所至辄讲授江州人士皆传其学】
　　沈洙【通志儒林传字道武康人少方雅好学不妄交游通三礼春秋左氏传精识强记五经章句诸子史书问无不答仕梁为祠部郎吴郡朱异会稽贺琛于士林馆讲制防义常使洙为都讲侯景之乱洙窜于临安时文帝在焉亲就习业武帝入辅除国子博士与沈文阿同掌仪礼武帝受禅加员外散骑常侍】
　　沈不害【陈书本传字孝和武康人防孤好学陈天嘉初除衡阳王记室防军兼嘉徳殿学士时国学未立不害上书曰立人建国莫尚于尊儒成俗化民必崇于教学诏答曰卿惜大体殷勤名教付外详议依事施行又表改定乐章诏使制三朝乐歌八首合二十八曲行之乐府迁国子博士勅治五礼掌防文谥议太建中转光禄卿通直散骑常侍兼尚书左丞卒不害虽博综坟兴而家无卷轴每制文操笔立成曽无寻检着五礼仪一百卷文集四十卷子志道少知名安东新蔡王记室防军祯明三年入隋】
