<!-- { "loadSidebar": true } -->
　　方镕【两浙名贤録字伯冶淳安人两魁郡试后弃去尽心圣贤知行之学每曰人与天地对立者文艺云乎哉日训诸子所讲明必以穷理尽性为先至应事接物则以持敬实践为功二子逢辰逢振前后及第乃曰吾昔以为不足为者尔曹勿谓足也厯官奉直大夫两淮制置司叅谋官】
　　胡应玑【严陵志字粹翁淳安人讲明性理之学隠居敎授不求仕进着理髓三卷学者宗之】洪扬祖【两浙名贤録镇东节度判官璞之子尝从袁甫钱时讲贯义理之学以切直忤时调寜浦敎授辟广西帅幕论岭南买盐及横山以钱易马事多所禆益迁京教除太博置登善録士多向风召试馆职除正字轮对者三恳恳以正心诚意啓沃　　号溪有文集蔵于家】
　　吕人龙【万厯严州府志字首之淳安人登景定三年进士第尝受业钱融堂之门讲明义理所造日高胸次洒然有浴沂咏归气象学者因其所居称为鳯山先生有凤山集行世】
　　陆震发【万厯严州府志字德甫淳安人少聪敏淹洽而尤明于春秋淳祐中知州王佖荐之朝以亲老乞乡校官就养乃授学谕尝譔修学记云人心本自虚明广大无贤不肖均具至理特患物于物而不能物物耳其修已敎人一本诸此着有春秋讲义藂志一卷】
　　方逢辰【广舆记淳安人镕子举进士第一官吏部尚书因贾似道秉政遂乞归杜门讲学称蛟峯先生嘉靖浙江通志元世祖诏起之辞不赴卒于家逢辰无书不读而防极于周程诸子之学所至以敎化为先务以继徃开来为己任着有孝经解易外传尚书释传大学中庸注释格物入门诸书严陵志字君锡初名梦魁理宗改今名度宗赐手诏云近进士一科文章盛而古意衰以儒硕创家塾以程朱之学淑其徒朕甚嘉之其眷遇如此】
　　方逢振【严陵志字君玉逢辰弟登景定三年进士第厯太府寺簿宋亡退隠聚徒讲学于石峡书院以终焉学者称山房先生】
　　傅崧之【严陵志字宗山寿昌人刻志好学通诗书戴礼弱冠以两经领乡荐乡人尊之称平斋先生咸淳四年与子明龙同登进士第而崧之为榜眼授庆元观察推官以内艰不赴服阕丞相马廷鸾言于朝调平江观察推官以勤政卒】
　　何逢原【两浙名贤録字文澜分水人咸淳中累官中书含人陈时政十事言甚剀切已而引疾去至元中荐授福建儒学提举辞不赴卒于家逢原耑究经史旁通隂阳星厯医药之书着有易诗书通防四书解说玉华集若干卷蔵于家】
　　何梦桂【嘉靖浙江通志字岩叟淳安人咸淳进士为太常博士歴监察御史所着有易衍中庸致用等书严陵志元初御史程文海荐之朝授江西儒学提举不赴筑室小有源著书自娯学者称为潜斋先生】
　　魏新之【严陵志桐庐人受业于方蛟峯得程朱性理之学登咸淳七年进士第除鄞府敎授归隐乡里学者称石川先生】
　　方一防【万厯严州府志字时佐淳安人幼承家训壮与何潜斋诸老游学问该博行谊醇笃应荐领敎郡庠未几退隐富山授徒讲学门人称富山先生有富山遗稿】
　　元
　　夏希贤【严陵志淳安人究明性理洞诣本原而防其极于象山慈湖之要杜门不出者三十余年家贫泰然有古君子风学者称之曰自然先生子清之大之潜之皆承家学】
　　方道叡【嘉靖浙江通志字以愚淳安人至顺二年进士授翰林编修所撰后妃功臣诸传笔削大义独断于心无能议者调嘉兴推官凡谳囚必脱其桎梏赐之饮食温言和气以探眞情再调杭州判官引疾归着有春秋集释十卷愚泉集诗稿十卷诗说文说各一卷】
　　邵大椿【严陵志字春叟寿昌人号顾斋年十二领乡魁赴南省不利归益励志明于理学厯寿昌龙防敎谕主晦庵书院山长元初士子溺于辞章之习大椿倡明理学以淑人心学者始知所趋向着有四书讲义若干卷】
　　鲁渊【传详忠臣】
　　明
　　张复【严陵志字明善淳安人德性宏毅博通五经而尤邃于春秋郡守亲聘司训郡庠学者翕然宗之称为书隠先生着有春秋中的一卷至今论淳安春秋者必曰吴朝阳宋梦鼎鲁道源张明善四先生云】
　　洪源【万厯严州府志字子泉享安人少知问学尤精于易洪武中以太学生授安仁学谕专以明道务实为先每谓诸生曰讲学须明闻道须行母饰外以叨虚名厯敎滁州邵武福州持心如一日既卒以子璵贵赠工部主事】
　　郑棠【夀昌县志字景召少从乡先生邵顾斋明性理之学且逺宗东莱之邑生儒皆师事之质以经史奥义口如涌泉浙江分巡魏观延见甚加礼焉尝叹曰道学渊源文章富赡近代莫及也】
　　刘候【万厯严州府志字原道一字伯元寿昌人年十九以诗经领正德庚午乡荐受业阳明先生学有源委嘉靖十三年提学林云同聘主天眞书院一时学者皆趋焉】
　　洪鼐【两浙名贤録字廷器寿昌人数岁父口授尚书过耳不忘稍长博综子史百家下笔千言立就父丧哀毁肖像于室旦夕馈食如事生领正德庚午乡荐授福建邵武敎谕广置学舍馆诸生之贫者而衣食之荐推国子助敎出判凤阳归筑室莲谷精研理学贯通六经妙契一中之防毅然以明道为任士类宗之着有读易索隠大学叅义中庸通防八咏析言等书行于世】
　　陈瑭【万厯严州府志字良用建德人嘉靖壬午举人与同邑俞淳从章懋游后授长泰知县有声擢刑部主事淳授博罗训擢鄱阳谕今祀博罗】
　　方应时【万厯严州府志字以中遂安人锐志潜修一宗紫阳之学为诸生即请邑令复瀛山书院建格致堂以祀文公举孝亷则延钱塘王先生汝止登格致堂讲学不辍迨令长泰故朱子所治邑也旧有祠祀会时宰议废宇内书院是祠亦在毁中应时力请当道特疏留祀陞南缮部郎肃清政告归剏宗祠仍仿文公家礼刻复古维风録瀛山书院志读书漫兴稿】
　　温州府
　　宋
　　王景山【万厯温州府志初名开祖永嘉人登皇祐第不调而归时伊洛诸儒未作景山独能发明经蕴着儒志编曰复者性之宅无妄者诚之源又曰学者离性而言情奚情之不恶为东嘉道学倡郡守杨蟠立儒志坊表之学者称儒志先生儒志编序先王氏景山举进士以所如不合退与其徒讲学所着仅存此编其言曰孟子以来道学不明吾欲述尧舜之道论文武之治杜滛邪之路辟皇极之门非有所见而能为是言哉】
　　周行已【万厯温州府志字恭叔永嘉人风仪秀整语音如钟读书十行俱下时尚新学行已独往伊洛从二程子游作顔子不贰过论伊川可之登元祐第宣和初除秘书省正字卒于郓有文集三十卷方舆胜覧行已为太学博士求便养亲诏授本州敎授发明中庸之防此邦始知有伊洛之学旧浙江通志族孙去非为张南轩高弟】
　　许景衡【传详忠臣】
　　刘安节　刘安上【万厯温州府志安节字元承永嘉人登元符第召对便殿言东宫宜择宫属及论奢俭与君子小人和同之异上称善除监察御史后谪知饶州徙宣州饶民遮道泣留谓吾饶自范文正后惟安节一人宣州大水大疫頼安节全活以万计猾胥相戒曰神可欺公不可欺卒于官部使者表其勤民致死诏官其子诚弟安上字元礼乡里号二刘登绍圣第徽宗称其蕴借有大臣体除监察御史歴官右谏议大夫中书舍人给事中终朝请大夫文安县开国男方舆胜览安节绍圣间与弟安上从程氏学俱以学行见推乡里】
　　戴述【明一统志字明仲永嘉人元符中进士尝从程伊川求成己之学仕至临江太守弟迅亦以文学称】
　　赵霄【万厯温州府志字彦昭瑞安人博学通今古十岁赋猛虎行乡先生咸竒之少孤析产悉以属兄入太学登崇宁第为济州敎授导学者以笃学力行不专事科举东方土俗为之变名闻京师召处辟雍李彦立一见称为赵顔子官承事郎】
　　张煇【明一统志永嘉人喜问学虽老儒莫能逮政和初进士官至吏部尚书敷文阁待制万厯温州府志煇字子充自六经诸子歴代史记下至百家之说皆辨析精微议论亹亹居丧哀毁庐墓三年有甘露降庭日从事治气养心之术学者从之益众尝摭古人行事断以已意曰草堂语録人称草堂先生子孝恺字思豫力学尚节义登绍兴庚辰第终兵部架阁】
　　林石【明一统志瑞安人时王安石新经盛行石独以春秋学敎授乡闾学者称塘奥先生万厯温州府志石字介夫初习进士声律旣而曰古人之学不如是也遂刻意诸经后春秋为时所禁絶意仕进躬耕养母郡丞赵防邑令朱着同谒其母或偕石游山林间所至唱和有三游集】
　　沈躬行【万厯温州府志字彬老永嘉人始从塘奥林氏后从伊川程氏蓝田吕氏其学以中庸大学为本笃信而力行之故能卓然以圣贤为依归平居色怡气和似不能言及辨是非则毅然不可夺从弟琪字东美亦以行义称】
　　蒋元中【嘉靖浙江通志永嘉人力学多闻元丰中作新太学与郡人周行已等八人皆见道超卓为四方学者矜式温州府志元中着经不可使易知一论太学刻于石绍兴初郡守张九成下车诣学口诵此论后学益知向方自周恭叔至元中称元丰太学九先生】
　　鲍若雨【万厯温州府志字商霖尝构亭于所居之雁池扁曰敬亭値宣和方寇之乱率乡人捍御有司奏功第一不受赏着有程门问答録敬亭文集张绎敬亭记商霖自永嘉来学于伊川先生勤苦自励早夜孜孜不舍先生门人以为畏友】
　　谢佃【万厯温州府志字用休瑞安人游洛从伊川学永嘉洛学自许景衡始而用休与潘旻继之今程氏全书与伊洛渊源所载问答皆根据至理其所得深矣后以贤良荐知閤门事卒潘旻字子文瑞安人与鲍若雨谢用休同入洛从伊川学性资敏悟博极羣书隐居不仕】
　　陈经正【万厯温州府志字贵一平阳人慕伊洛之学与弟经邦经德经郛永嘉鲍若雨俱受业二程之门经邦字贵新大观三年进士终迪功郎有问答见二程全书及伊洛渊源东嘉先江南文献等録】
　　汤建【嘉靖浙江通志字达可乐清人于天文地理古今制度考覈精详以其学授徒学者称为艺堂先生每夙兴必读易一卦退与朋友商论欣欣自得年逾八十卒有诗衍义论语道德经解】
　　宋之才【东瓯诗集字廷佐瑞安人登宣和第嘉靖浙江通志之才学于杨时遂祖程氏学敎授京兆府每言士负卓荦竒材皆可入圣贤之域患速售耳故深务韬养积十八年不易初官丁母忧服除入为校书郎迁司业权礼部侍郎乞去之才性恬静寡欲操履洁白难进易退虽歴仕五十年而屏处之日居多】
　　丁昌期【两浙名贤録永嘉人以明经笃行师表后进尝作醉经堂乡人尊之曰经行先生三子寛夫三举乡贡亷夫举八行志夫登绍兴进士第俱好古力学日侍父侧弟兄商论如师友不为茍且曰此理天下所共不可为家庭屈执亲丧斥去浮屠岁时祭享一遵古礼】
　　陈鹏飞【万厯温州府志字少南永嘉人其学不为章句新说必本人伦正论而趋于深厚两举于乡俱第一登绍兴第调鄞簿召为太学博士兼崇政殿说书迁礼部郎初秦桧子熺在永嘉从鹏飞学至是为侍郎所下文案多臆决鹏飞每批其后还之熺寖不平及侍经筵讲天王来归惠公仲子之赗髙宗忽问母以子贵何如鹏飞以正对谓公羊之说非是时桧欲尊崇太母以效容悦大怒讽言者劾鹏飞讥议崇宁典礼谪惠州卒有诗书解罗浮集十卷】
