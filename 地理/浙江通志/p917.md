<!-- { "loadSidebar": true } -->
　　风云雷雨山川坛　括苍彚纪在县南一里许邑厉坛　云和县志在县东一里
　　城隍庙　云和县志在县西一里嵗久将頽
　　国朝康熙二十八年知县林汪逺重修
　　福胜侯庙　崇祯处州府志在黄溪坪御灾捍患屡有灵验
　　顾侯祠　括苍彚纪在县东南祀明知县顾立【李东阳顾侯祠记治庚戌冬处州云和民走告于府曰吾邑故侯顾姓者有功于民四十年矣吾父老屡欲建祠祀之而地小力绵又多歉嵗弗能集事今官府无事而嵗适告登思有以毕吾志时云和丞王言方在谒知府傅公鼐谕之曰此义举也汝其为民倡之丞归以告知县谌宜绅奉诺惟勤乃率僚属捐赀相地于县治之东南为堂三间髙丈有八尺深畧称广倍之题主其中绘事迹于左右壁令民以时祭祀侯讳立字成夫苏州常熟人景泰庚午处州贼起都御史轩公輗置侯幕下既平时云和新置乃以属侯至则摧强扶弱构廨建学置驿立坛壝百务咸备东有云坛山险阻民病樵采侯刋木薙草辟为夷途民甚利之都御史韩公雍巡抚江西以其可领府事与守臣交章荐上适侯入觐命下而卒嗟夫仕者之誉或可钓而得惟民不容伪纵或偶获焉至去而思死而哀为之祠以众着不忘则断断乎非可伪为也后之官兹土莅斯民者稽事考迹惟力之弗继是惧则侯之祠利于人大矣】
　　去思祠　崇祯处州府志在县东宾阳门内为知县陈思顺立【传详名宦】
　　忠义节孝祠　忠义祠在学宫内东偏节孝祠在学宫外县治侧
　　国朝雍正正五年知县孙廷楷奉文建
　　宣平县
　　先农坛　在学宫外东偏
　　国朝雍正六年知县孙烔奉文建立坛宇并置耤田四
　　亩九分
　　社稷坛　括苍彚纪在县西二里许
　　风云雷雨山川坛　括苍彚纪在县西二里许邑厉坛　崇祯处州府志在县北门外二里许城隍庙　括苍彚纪在迎恩门外
　　三真君祠　明一统志在宣平县西一十五里名胜志宣平榅様山之中峰有三真君祠相传周厉王时谏臣唐宏葛雍周武也谏王不听奔此后殁为神血食于此
　　灵显章侯庙　崇祯处州府志在县东南六十里侯讳承趋唐中和间黄巢乱乡民推为部领捍御有功没而为神宋淳祐六年封仁烈侯妻吕氏封助顺夫人四壻丁鄂王修蔡禋鲍麃配食
　　报徳祠　旧浙江通志在县总铺东祀明县丞徐黼【黄中报徳祠记赠少傅思复徐公以治辛酉自华亭来丞括之宣平满九载又移丞江西之宁都迄今六十年矣宣之父老犹能道其徳政如昨日事嘉靖丙辰电白任君良翰令兹邑三年政成诸父老以徐公祠白之遂相地得徐公旧宅之南鸠工运木以某月日经始焉诸父老乐报典之有绪而子来恐后不数月落成榜之曰报徳考正徳间叶宗留据险称乱东南驿骚逾年矿贼复啸聚莫敢谁何时公视邑篆单骑入贼垒晓谕祸福数千人咸感拜且曰敢不惟命四方遂以寜谧昔称销兵潢池卖剑买犊真不是过也】
　　忠义节孝祠　忠义祠在学宫内东偏节孝祠在县前坊
　　国朝雍正五年知县于树范奉文建
　　景宁县
　　先农坛　在县北八里油田地方
　　国朝雍正四年知县髙棠萼奉文建立坛宇并置耤田
　　四亩九分
　　社稷坛　栝苍彚纪在县北八十歩
　　风云雷雨山川坛　崇祯处州府志在县西南一里邑厉坛　景宁县志在县北六十余歩
　　城隍庙　括苍彚纪在县北四十歩明景泰三年立嘉靖八年知县程达重建隆庆壬申知县陈严之重修
　　防国马夫人庙　崇祯处州府志在柔逺乡鸬鷀村名胜志鸬鷀滩马孝妇故居也家贫养姑甚孝既殁后人立庙于其乡【李阳冰防国马夫人庙记防国夫人马氏括苍下邑鸬鷀滩人也滩出鹤溪源深水纡山髙路阻猿猱纷纷虎狼相尾自仙居之异兽屏踪仙迹既往而井存焉肃宗上元间连嵗苦旱郡守太子率更令司马公遣吏与二老抵祠所致享礼吏未旋踵合境告足公异之乃复命二老至黄堂问仙姑始终出处之迹二老曰某儿时闻诸故老云仙家贫事姑孝工防纑机杼事以致养其家距鹤溪百余里晨往夕返以羮与姑如始出釜甑然水潦泛溢船断桨摧辄倒持其伞以自载望之隐隐若云雾间人莫有知者后莫识其所往忽里人见之井所自言名在仙籍隣邦令为我祠我其福汝由是里人共立祠以祭之于时乡人为戎卒者事仙益谨遂立邉功得美官以隂府助国疏神善告诸当路者闻于朝乃赐命防国夫人阳冰时为缙云令并记之以示不朽因为之歌曰鸬山苍苍鸬水茫茫隂府助国兮于时彰彰福我隣邦兮民斯永康仙兮仙兮与日月而齐光】
　　潘公祠　景宁县志在旧县治西祀宋长兴主簿潘应芾暨子总管潘仲龙千户潘季龙云和元和两乡巡检权知庆元县事潘荀龙春秋仲戊日致祭
　　忠义节孝祠　忠义祠在学宫明伦堂右节孝祠在花田坪
　　国朝雍正六年知县陈诚奉文建
　　浙江通志卷二百二十五
　　钦定四库全书
　　浙江通志卷二百二十六
　　寺观【一】
　　攷前代五山十刹隷浙者过半而洞霄金庭之属久标灵迹琳宫梵宇称极盛焉我
　　朝赐额捐金屡有兴建盖上以祝
　　鸿祚下以祐民生也苐汉晋以来千有余载二氏之居不可殚述谨择其最著者详于篇志寺观
　　杭州府【钱塘仁和二县附郭】
　　积善海会寺　咸淳临安志在吴山吴越王钱氏建旧名石佛宋大中祥符中改赐今额嘉泰间燬武林梵志元至正间重建平章库库子山书大海会寺额御史大夫强通书观音宝殿额钱塘县志明成化十年燬逾年僧浩中重建
　　国朝康熈三十七年住持皈一复募新之寺踞吴山东南冈号称胜地每逢水旱必迎上天竺寺观音大士于此祈祷雨无不立应雍正九年总督【臣】李卫饬属重修十三年
　　御书宝月清光四字额
　　赐悬正殿
　　定水寺　西湖游览志宋乾道八年建于万松岭嘉定八年移清波门外元至元十三年筑城徙建七宝山
　　云居圣水寺　钱塘县志在云居山西湖游览志云居庵者宋元祐间僧了元建圣水寺者元元贞间僧明本建明洪武二十四年并圣水于云居赐额曰云居圣水寺【太平清话云居寺有中峯竹炉麻鞋鞋长尺四五许及半身相】成化间僧文绅修【张翥秋日游圣水寺诗髙处见沧溟西风吹酒醒潮来一片白山拥万重青草木如浮动烟尘忽杳防登临不可极吟思满秋汀】
　　国朝康熙五十三年僧维新及其徒西铭重修
　　百法寺　明一统志在呉山下武林梵志宋建炎初僧宝宁建有大佛半身依山凿石为之淳熙十四年赐额广润元时改额百法赵子昻书元末燬明天顺元年僧道冲重建
　　开宝仁王寺　咸淳临安志在七宝山宋僧慧照绍兴五年奏建绍熙二年始赐勅额嘉泰甲子绍定辛卯一再燬僧祖仁重建景定五年又燬寻复建【周文璞归憇仁王寺诗重到招提未觉迟钵单初副祫衣时僧房斋院门门闭杏子枇杷树树垂蚁防经幡求托化龙纒佛座学慈悲长年无事间来此坐对空山赋小诗】
　　勅赐永夀寺　在东园旧名永夀庵为南海普济寺
　　下院
　　国朝康熙四十三年
　　圣祖仁皇帝赐额永夀寺
　　僊林慈恩普济教寺　武林梵志在安国坊【今羲同坊僊林桥西】宋绍兴三十二年洪济大师智卿建嘉靖仁和县志随筑戒坛具奏请额勅赐僊林孝宗践阼扁赐隆兴万善戒坛理宗改今额淳祐三年赐飞天法轮宝藏额并御书钟铭元至正癸
　　未延燎复建【王祎僊林寺戒坛记杭州僊林大慈恩普济教寺有万善戒坛普为四众传授三聚净戒之所也至正三年寺厄于火坛亦就燬就公来领寺事以兴废起坠为已任之始克裒众施建大佛殿继又建三门两庑及选佛选僧二堂惟戒坛未及兴建为费最钜郡人顾君天祐父子者尝与就公论道而有契焉慨然乐为之造乃损金谷购木石卜吉而庀工始于十一年正月日至明年十月而讫工窃惟就公务隆祖道载杨宗风圆机应人能无留碍而顾君宿植徳本雅慕真乗于世有为一无吝惜宜乎兹坛之建以壊为成有所不难也】张氏以寺为军器局明洪武四年重建立僧纲司仁和县志天啓间燬頴生宣法师及里人王兆京等捐资募建
　　国朝雍正十一年重修大殿天王殿
　　天长净心寺　成化杭州府志在仁和北壁后洋街【今竹竿巷】咸淳临安志晋天福四年钱氏建旧名天长宋大中祥符元年改赐今额武林梵志南渡后析其地为军寨咸淳元年兴复元季燬明景泰间重建
　　国朝顺治癸巳顾大观等重修大雄宝殿庚子陈尔琳姚元瑛建弥陀殿白衣观音殿康熙五年兵备道熊光裕建赐予观音天医真君殿
　　大中祥符律寺　嘉靖仁和县志在祥符桥祥符寺纪略梁大同二年鲍侃舍宅名心院唐贞观中易名众善神龙元年改中兴三年复改龙兴武林梵志宋南渡初斥为军器所元初仍建寺至正末燬明洪武间重建【苏轼祥符寺上元观灯诗纱笼擎烛迎门入银叶烧香见客邀金鼎转丹光吐夜玉珠穿蚁閙连朝波翻焰里元相激鱼舞汤中不畏焦明日酒醒空想像清吟半逐梦魂飘】
　　国朝康熙间里人于国梁损赀同僧得中复建
　　潮鸣寺　两湖麈谈在郡城东北寺三面皆水水之外皆菜畦而寺独踞其中成化杭州府志梁贞明元年钱氏建名归徳院宋髙宗南渡驾幸寺夜闻潮声遂赐额潮鸣有御书诗刻石立于寺东庑【宋髙宗御书诗野寺参差落涨痕疎林欹倒旧霜根扁舟一棹向何处家在江南黄叶村】兵燹后重建明洪武二十四年立为丛林
　　【谨按此诗载东坡集中旧志作髙宗御制者误】
　　广夀慧云禅寺　咸淳临安志在艮山门内白洋池宋张循王之孙镃舍宅为寺绍熙元年赐今额成化杭州府志俗呼为张家寺有留云亭白莲池武林梵志元至正间燬明洪武十七年僧文副重建永乐九年永忠宣徳间广睿治元年福海相继重建
　　白莲寺　仁和县志在平安坊僊林桥武林梵志石晋开运元年吴越王建名华藏院宋治平间改妙恵院【咸淳临安志白莲慈云院嘉泰中重建】咸淳间僧祖显诵经持戒地产白莲因赐白莲妙惠寺额【陆游慈云院东小憇诗　横阁院东偏脩然拂榻眠香浓烟穗直茶嫩乳花圆岩倚团团桂筒分细细泉凭谁为题版榜作小壶天】
　　国朝康熙十四年燬僧瑞光朗超相继募建大殿未就
　　僧逸林于五十年间重构落成
　　长明寺　万厯杭州府志在章家桥东宋开宝初钱忠懿王建名法灯治平初改今额元庚子年燬明洪武十八年重建武林梵志治十五年僧如埙建万厯庚戌葺治一新
　　兴福寺　成化杭州府志在仁和县同徳坊【今羲同坊斜桥】宋绍兴初左丞薛昻以花药圃施僧筑庵曰择胜续剏寺宇请龙山已废兴福院额今为丛林仁和县志寺内大雄殿名无尘殿明末天王殿延燎无尘独存
　　国朝顺治间僧玉涵重建天王殿
　　七宝寺　咸淳临安志在盐桥东梁贞明七年钱氏建旧名上方多福宋大中祥符初改赐今额寺有六游堂临辉阁
