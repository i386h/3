<!-- { "loadSidebar": true } -->
　　海盐县圗经万厯三十九年知县乔拱璧以银四千八百有竒再葺天啓二年知县樊维城以塘圮裂者二十八丈为请郡遣县丞李筦费银二千九百再筑之塘卒赖以不壊云
　　绍兴府【山阴　会稽　萧山　余姚　上虞】
　　唐书地理志会稽东北四十里有防海塘自上虞江抵山阴百余里开元十年令李俊之增修大厯十年观察使皇甫温太和六年令李左次又増修之
　　治绍兴府志山阴县后海塘在县北五十里宋嘉定间郡守赵彦琰筑起自汤湾讫于黄家浦共六千一百六十丈砌以石者三之一以捍海潮之冲突自洪武以来累修累壊石皆无存成化八年风潮大作塘尽壊山会萧三县濵海之民皆被患有司议加修葺萧山县捍海塘在县东二十里长五百余丈濶九尺宋咸淳中为潮水冲壊越帅刘良贵所筑洪武中复壊邑令王文器请于朝集夲府及衢严人夫具木石修筑得不圮壊成化八年风潮大作塘存无几旋加修筑
　　嘉靖余姚县志海在治北四十里东起上林西尽兰风七乡一十八都之地悉濒于海海水北流薄于海盐东通定海之蛟门西过纂风亭入鳖子门通钱江海水南有斥地纵十数里横亘八九十里海壖卤脆易伤潮流溢决渐侵内地荡民居害嘉谷前代作隄御海所从来乆文字残缺莫可考功之可见者宋庆厯七年县令谢景初自云柯达上林为堤二万八千尺【王安石海堤记自云柯而西有堤二万八千尺截然令海水之潮汐不得冒其旁田者知县事谢君为之也始堤之成谢君以书属余记其成之始曰使来者有考焉得卒任完之以不隳谢君者阳夏人字师厚景初其名以文学世其家其为县不以材自负而急其民之急方作堤时歳丁亥十一月也能亲以身当风霜氛雾之毒以勉民作而除其菑又能令其民翕然皆驩趋之而忘其役之劳遂不逾时以有成功其仁民之心效见于事如此而犹自以为未也又思有以告后之人令嗣续而完之以永其存善夫仁人长虑却顾图民之菑如此其至其不可以无传为书其堤事因并书其终始而存之以告后之人庆厯八年秋记】其后有牛秘丞者又尝为石堤已乃溃决于是岁起六千夫役二十日费缗钱万有五千修之民疲而害日甚庆元二年县令施宿乃自上林而兰风又为堤四万二千尺其中石堤五千七百尺岁令令丞簿尉分季临视之庙山三山寨官月各遣十兵与乡豪逻察有缺败輙治仍请于朝建海堤仓岁刮上林沙田及汝仇桐木等湖废地总二千亩课其入备修堤费【楼钥海堤记余姚为绍兴壮县岸大海者八乡分东西二部绵地一百四十余里旧有长堤蔽遮民田孝义龙泉云柯三乡沙涨土髙无风潮冲决之患开原东山兰风梅川上林五乡间有缺壊实为民忧庆元二年县令施君宿始至询究利害得其要领选乡豪公直强干人所信附者十五人分地而共圗之尉曹赵君伯威复协佽助务为乆计以苏民瘼葢在承平时提刑罗公适知县秘书丞牛君尝伐石为堤今既百年荡在海涂乃按迹取之得其故石创业二千七百尺用工二十万三百六十而东部之田始有蔽障其西部之谢家塘王家塘和尚塘悉为绍兴五年秋涛所决于是复度为石堤三千尺乡民赵明释子行球董其役约费甚重县不足供列于府监司提举常平刘公诚之首助谷三百斛勉为之凡所陈请率应如响通守王公介干办公事王君柄左右尤力令得展布而堤用告成其髙一丈石厚一尺为一层用石三万尺县出缗钱四千三百有竒县之士大夫与其乡人助工三百万费犹未足也然则兹役亦甚重且大矣思其重大而慎于守防县之官分季临眡庙山三山两寨官月遣十兵巡之乡豪仍伺察焉稍损缺即白邑补治之复议刮上林海沙田二百三十余亩及汝仇湖外之地六百八十三亩桐木废湖七百四十五亩凡为田一千六十八亩又将益求旷土以足二千亩之数筑仓于县酒务之西储其岁入以备修堤之用岁省重费民遂息肩而刘公复请诸朝乞以其田准常平法一毋他用仍禁官民户之请天子辄报可吏民只拜明命刻之坚珉窃惟令之宰剧县者簿书期会日不暇给如水利之政趣了目前姑以办闻其至诚爱民而才智足以行如施君者几人哉君湖之长兴人司谏之子司諌用不尽其才君能世其家其治县百废具兴铢积寸累以成是役庸作为诗章使后人歌以守之俾勿壊其诗曰舜江之为邑兮处越之封八乡濒海兮水浴日而吞空古有长堤兮庸蔽遮乎一同人力有限兮海涛之来无穷涛来如山兮驾以飓风堤遂缺壊兮苇不可障而泥不可封民将为鱼兮良田垫于冯夷之宫岁岁劳费兮民苦告以鞠凶万五千之缗钱兮十二万之民工惟令之贤而才兮有曹尉之和衷筑土累石兮折彼巨浪之冲矗如长城兮缭海南之西东部使者主之于上兮飞章彻于九重仰明圣之恫矜兮朝奉而暮惟民欲之从垦田倍于千亩兮藏其收于廪中禁豪右之侵渔兮惟修堤之是供化斥卤兮土膏隆隆变歉岁兮为年之丰良耜畟畟兮多稼芃芃获之积之兮将栉比而墉崇惟后人之勉勉兮用心以公视此堤之缺兮谨颛颛其弥缝念经始之艰难兮尚图功于厥终】至寳庆及元大徳以来复溃决海壖内移八乡之地悉渐于海至正元年州判叶恒乃作石堤二万一千二百十一尺下广九十尺上半之高十有五尺故土隄及石堤缺败者尽易以石葢沿海壖之南东抵慈谿西接上虞袤一百四十里初名莲花塘俗呼为后海塘云【陈旅海堤记余姚北枕大海其地曰兰风东山开原孝义云柯梅川上林者皆潮汐之所争也元陞余姚为州州视县得展其所为然未有能除民所甚病者葢海壖自寳庆内移大德以来复益冲溃今壖去旧涯之垫海中者十有六里岁楗木笼竹纳土石潮辄齧去之至元再元之四年四月方成堤六月复大壊绍兴路总管府檄委州判叶君恒治之君视壊堤自开原至兰风见凡土为者皆阙恶愀然曰是则为民病也有穷已乎遂与其乡老人议为石堤宜则又曰攻石费钜出钱大农当烦文书迟岁月比得请州其沼矣若等能与我共为之乎今费虽钜常岁之费则省而若与子孙奠居无虞也闻者咸曰民志则然白于府府亦听民所为于是有田者愿计亩出粟或输其直至者以力亦喜于服役君属民髙年与正于里者掌出纳以率作又请于府免民他科徭以悉力是役宣阃亦下书毋以他事使叶判官辄去州君先使人浚河渠后废防畜湖水伐石于山以舟致之分众作为十有五所所有程督君往来涖之其法布杙为址前后防错杙长八尺尽入土中当其前行陷寝木以承侧石石与杙平乃以大衡纵横积叠而厚宻其表堤上侧置衡石若比栉然又以碎石傅其里而加土筑之堤髙下视海地浅深深则髙丈余浅则余七尺长则为尺二万一千二百十又一也其中旧石堤之危且阙者亦皆治完之至正元年三月成是役也用民之力而民不知劳赋民之粟而民不知费叶君鄞人字敬常】宋时分东西部自云柯以东者号东部塘始筑于谢景初其云柯以西者号西部塘西部之内曰谢家塘曰王家塘曰和尚塘皆前人观水势底止因便宜分部筑之长短髙下异形至元叶恒所筑则因旧为新包山限海绵亘为一无复部分入明百余年来所以无大害者多恒之功徳然民皆习安利排海壖居之堤日削不完成化辛卯海溢民多溺死正徳壬申海又大溢溺死者无筭于是始兴人徒筑之堤仅完北乡无海患今堤又多毁缺每三秋值大汛潮天尝连雨东北风张甚海鸥咻咻夜鸣濒海而居者多忧海溢有司者重民命岁治堤防备非常可以上前人之绩下生生民矣
