<!-- { "loadSidebar": true } -->
　　部伍桥　成化杭州府志县东三里桥北有部伍亭因名余杭县志跨余杭塘分南渠河水入港通舟楫吴凌统募民兵立部伍于此以御防故名后圯宋咸淳五年重建明成化间知县武英修正德四年水势倾坏主簿陈祥复建
　　文昌桥　余杭县志在县东四里跨南渠河明万厯二十年令舒嘉兆水中筑防建文昌阁桥翼两侧
　　通仙桥　大涤洞天记在余杭入洞霄宫大路去通真门四里宋建炎年间建旧号石门桥元大德己亥知宫事杨清一重建
　　朝元桥　洞霄宫志在宫外四里俗呼为湖塘桥旧低小毎为山水所坏宋咸淳癸酉増构高广凡二所最大者为朝元桥
　　玉泉桥　大涤洞天记在东天柱岭下俗呼为麻车桥宋建炎间建飞玉泉由此出涧故名
　　鸣凤桥　成化杭州府志去玉泉桥七十歩洞霄宫志在云根石左俗呼为袁家桥宋建炎间建与鸣凤岩近故名
　　丁公桥　嘉靖浙江通志在县西八里梁天监初令丁遵建万厯杭州府志遵为临安令性恬淡交代之后筑室山间隐而学道为桥以济不通
　　双仙桥　洞霄宫志俗呼为双桥头昔郭真君与葛仙翁倚杖对谈于此故名
　　长桥　万厯杭州府志县东二十八里跨余杭塘河通舟楫余杭钱塘二县以长桥为东西两界
　　元同桥　大涤洞天记在洞天福地门里下通池水出翠蛟亭昔元同先生与钱武肃王相度地理凿池驾桥故名
　　临安县
　　长桥　嘉靖临安县志在县东三里安义乡成化间知县方早经始陈猷重建【骆钟麟长桥夜月诗小舟清泛夜光凄满载垂虹月一溪秋影摇天飞素练晚寒滴露湿银堤横塘水曲随鱼出隔岸山青听狖啼解却鹔鸖沽酒后钟声隐隐度村西】
　　国朝康熙八年洪水冲坏知县陈提知倡募重建四十七年复圮知县徐永明重修戊戌乂圯知县张淑郿重建
　　平政桥　咸淳临安志在县西北一里端平二年令王鍨建景定壬戌令家之巽修
　　锦桥　咸淳临安志在县南二里以钱镠名杭州府志明崇祯间僧慧明募建石桥防圮今土人架以木桥
　　普安桥　嘉靖浙江通志在县东三里临安县志宋端平间令王鍨建
　　竹林桥　临安县志凡九水合流南北诸山夹峙而来宋蔡君谟题为山水佳处明宣德七年主簿张升建知县方早完工崇祯元年洪水壊七年高金评修随坏十六年郑允珍重修【冯梦桢游天目山记竹林桥有九洞跨溪如虹苕水涨时如雷霆奔鬬】
　　锦山桥　咸淳临安志在县南三里净土院普明大师僧智闲建
　　蟠龙桥　西天目志在双清庙前桥跨龙节闗秀水喷礴摇曵长虹恒如饮涧
　　马溪桥　万厯杭州府志县北五里高陆乡
　　集贤桥　嘉靖临安县志在县东北七里谷昌乡杭州府志一名华龙桥
　　马带桥　杭州府志县西一十五里福兴乡临安县志武肃王妃戴氏家此歳时归寜卫从军马驻焉故名
　　杜坞桥　成化杭州府志县东一十八里余杭临安以此桥分东西两界
　　埀虹桥　东天目志桥架两峯白水自峰顶泻下白虹倒饮亘天入涧□匌砰湃听之神爽在观瀑亭数十歩名曰西岭埀虹【安希范垂虹桥诗飞流万丈界青茵疑决银河泻碧空迸散寒光珠映日飘飖素影练含风灵源已辨苕溪出逺势应趋震泽中支策石梁看不厌呼童携酒入云丛】
　　玉涧飞桥　临安县志四面皆危壁悬桥往返似飞渡者下有玉涧泉流出瀑布【黄鼎象飞桥诗名山胜迹赤城标度世还元意自饶月吐寳珠开佛偈龙舒金爪渡僧桥千间松厦围坛静百丈苔矶瀑布遥日暮徘徊难忍去忽闻玉女弄笙箫】
　　于潜县
　　千秋关　于潜县志在寜国界
　　【谨按千秋闗即天目山西麓也朱梁干化三年淮南将李涛出千秋岭攻吴越衣锦军岭道险狭钱元瓘使人伐木断淮南军后击之遂虏其军宋南渡后亦置戍守于是有千秋闗元至正十二年董搏霄败徐寿辉将项普略之兵遂复于潜而守之贼犯千秋闗引而南霄击却之遂扼闗以拒贼今亦为要隘又有白沙闗桐岭闗接昌化县界孔夫闗唐舍闗豪千闗接孝丰县界】
　　县桥　咸淳临安志在县西二十歩咸淳四年建名长官桥
　　飞来桥　名胜志四面皆峭壁危崖悬桥架空似仙人飞驾琼軿成化杭州府志宋时以木为之嵗久圮元皇庆间监邑巴图尔克丹易之以石【姚镗飞来桥诗池上飞桥接太空白云丹磴两溟蒙孤笻不怕苍苔滑可道无山着此翁】
　　顺济桥　成化杭州府志县西一里旧名浮溪令邵文炳始创更名邵公桥令赵彦倓程焘相继重建【李延忠浮溪桥记潜之水葢发源天日合石柱之派抱邑而流曰浮溪山高水悍凌岸触石遇霖潦浸淫洪涛稽天砊磕輣轧观者愕立初土人狥习茍简幸其水之缩为略犳以渡稍涨溢心掉足骇溺者甚众既而势横暴继以舟或半济摧篙折舵覆者又益众往来者甚病前令邵君文炳始鸣材木跨溪而梁之作亭其中平夷显敞甲寅秋洚水为菑荡无复存浚仪赵君承其后莅官之明年政通民和按辔溪上履遗迹而太息顾父老曰夫物莫坚于石更以石为之可乎讙曰善乃出帑廪之羡募工采石无丝毫病民邑人相率输金助作得浮屠二人属以役事不逾年告成其袤四十防横二丈崇二十有七尺上为屋覆之神庭中峙歩栏相属总二十有三楹令有感于神祐名曰顺济之桥庆元元年秋八月也洪咨夔浮溪桥碑记浮溪乃吴越往来之津前令邵紫微梁而亭之赵师卿来累以石且屋其上规制坚宻前年秋洪水发诸山直北之桥尽决顺济亦壊渉者仍病焉池阳程君焘至之逾年问与客行溪上思策坠立坏如师卿而重于烦民遂一用紫微成谟酾水为走道巨植骈峙修阑旁翼袤三百二十丈广二寻有二尺东西石梁各一星两亭压岸犹旧先是紫微中桥着亭亭丽于北坐挹两天目以便游息迎湍受激亭仆而桥随之改着于南势相属而不相丽异日亭或不立桥或庶保无恙君廉平有精力得敬事爱人之意视可以兴利除害者不虑费而桥役甚大桥成不务为已惠又以图坚惠远望之后人加于人一等矣绍定元年十月甲子】淳祐十年令赵孟敏与侍郎赵景纬重建
　　后渚桥　咸淳临安志县北三里今名太平桥朱角桥　成化杭州府志县南六里咸淳临安志旧名嘉泰桥
　　九里桥　咸淳临安志在县东九里后名惠政叶丞相建
　　亭口桥　咸淳临安志在县东二十五里一名广利桥
　　横山桥　成化杭州府志县南五十五里洪武十七年居民顾天骥建
　　玉涧桥　万厯杭州府志县南六十五里洪武十七年居民顾天驎建于潜县志后圯顾如臯等重建
　　印渚渡　神州古史考县南六十里接严州府分水县界
　　新城县
　　南津桥　咸淳临安志县南一里今谓之过岸桥杭州府志宋令杨思济建后待问赵崇侅相继重脩旧名登平明万厯三年邑人通判陈永余同乡民孙驰捐赀募建邑令张鸥湖出赎金助成之新城县志三年修改学宫知县温朝祚相视学南水口无闗鎻侍郎方廉集乡人好义者出资建石桥并筑石坝【方廉南津桥记南津渡去城百歩编筏为渡覆溺之患无嵗无之一日友人陈别驾率乡名孙驰者告予曰南津上通衢严北抵省城檄使往来无间风雨驰幼失父业仅置产数亩愿为桥工助予以状闻于邑侯鸥湖张君侯为相度规画出赎金若干鼓众由是诸好义者各分任其役选才干罗继泰袁世仰陈义董其事甫就绪而张君擢去益阳黙庵温君继至毅然以民之利病自任而首于是桥加意焉更出赎金若干以成所未备而桥得毕工经始于隆庆壬申夏阅嵗甲戌冬桥成桥分九墩高一丈五尺上跨石梁其长以倍下甃椿石旁翼石岸用防冲决至是四境内外咸就坦途昔日渉溺之患葢免焉桥成余为是记】
　　塔山桥　万厯杭州府志县西一里治间耆民徐宪创建木桥厯年修整宪之子孙任之
　　双江桥　杭州府志县东二里双江口明万厯七年邑人侍郎方廉募建【方廉重建防江桥记县治四靣负山溪之险而防江桥乃松葛二水入江为一邑襟喉予尝有志焉而役繁力寡不能兴举今幸获有秋会乡之冇行谊者图之计所助仅敷桥木之半乃以状闻于邑侯张君侯首捐赎金率众时普照僧文阡者与其徒数人以百金效义工作甫兴侯以艰去武林陈君来署邑篆召集诸宿诺者使终其事日省工役之勤惰而劝惩之间有羡余赎锾即分给饩廪众咸感德畏威趋事恐后不数月而桥成桥凡二洞高二十五丈濶十冇一尺长百尺有竒费约四百余金虽一时好义者众而后先劝导张陈二君之功居多焉诸治事者谓当有记不侫直叙颠末并附捐财姓名于石】
　　国朝康熙五年为水冲决桥半倾圯七年知县张瓒捐
　　俸重修
　　流芳桥　万厯杭州府志一名市桥在县西门壕上杭州府志今名通济桥
　　庄泽桥　杭州府志县东北三里明嘉靖间方廉募建【自为记】
　　开元桥　新城县志在寜善乡武源溪离县五十里
　　国朝康熙六年邑民王裕如募建上立茶亭以济行人歳寒桥　明一统志县北五里宋绍圣初建【徐评重建嵗寒桥记新城古邑也其地四顾皆山春夏之交山或决而为溪则汹涌散漫往往迷野而松溪为甚予元祐壬申受代是邑始过松溪桥见其已敝迨两载而敝益甚予与閟君彦嗣邑尉王君纯老状其事于府适真州推官张君延之权邑尉乐所闻而指期以成于是鸠工聚材始于绍圣改元季秋丁巳终于孟冬癸巳延之属予以名因询父老曰何谓松溪皆曰溪昔有一松故名溪本有二复合而为一天圣中载土以为桥庆厯间始易以木但曰松溪桥非名也今名之曰歳寒云】杭州府志元至元间县丞张世荣重修明邑人王济累石作三洞上平以木正德乙亥邑民徐旭孙琏更易以石万厯壬子邑宦方亷捐赀为倡县令施宗贤发赎金及里夫助工辛未邑令张霆复捐俸终事下三月而桥成桥下深滙不测工筑无所措手众祷于溪旁广利庙忽雨集沙涨履若平地工完滙浸如故
　　赵安桥　咸淳临安志在县西五十五里南新乡淳祐三年瑞相院僧本源建石桥架屋十七间势甚宏壮本源世传医甚神所得酬谢輙施以造桥昌化县
