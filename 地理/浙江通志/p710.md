<!-- { "loadSidebar": true } -->
　　夏泰亨【万厯绍兴府志字叔通防稽人九嵗能属文厯官翰林编修以文雄东南着有诗经音考矩轩文集】
　　俞汉【万厯绍兴府志字仲云诸暨人精史学着史评八十卷春秋传三十卷象川集十卷进呈书付礼部刋行辟为儒学教授】
　　杨维桢【两浙名贤録字廉夫诸暨人泰定丁卯进士授天台尹罢去张士诚据浙西累使求致不能屈明太祖登位敦迫至京作老客妇謡以见意笑而遣之还淞江卒维桢初逰甬东得黄氏日抄归学业日进居铁崖山下自号铁崖先生好吹铁笛亦号铁笛子与人交无疑贰尤喜接引后生识不识称为长者惜不得大用然亦以是得肆力于文章崖镌野刻布列东南宋濂有言曰元之中世有文章钜公起于淛河之间曰铁崖先生声光殷殷摩戞霄汉抚其论如覩商敦周彞云雷成文而寒芒横逸夺人目睛于诗尤号名家震荡凌厉神施鬼设其文中之雄乎所着诸集通数百卷】
　　胡一中【万厯绍兴府志字允文诸暨人进士补绍兴路録事着有童子问序四书集笺定正洪范三益稿等集弟一贞亦善诗文有雪林小稿壎箎小稿子澄及从孙学俱彬彬有文名澄着鹘突稿学有八咏见山水诸记】
　　杨璲【万厯余姚县志字元度号西园喜学问师事栁待制贯与海内博洽者辨数困之注诗传名物类考御史姚黻削文上之乞降与一官忌者寝其事后以乡贡补学官值盗起辟地以著述终】
　　陈大伦【宋濂陈大伦墓碣字彦理诸暨人初学易既而更春秋敷绎义例挥毫辄云烟满纸屡试场屋不能中绳尺于是弃絶益攻古文词浦阳呉莱以奥学雄文名当代大伦从之讲学下及秦汉以来诸文章大家章有法句有防青灯夜悬逹旦不寐学大进远近交聘为家塾师元季兵乱避入流子里当两山夹涧作晚香亭三楹间与賔客畅饮为乐酒酣捉笔咏诗脱帽髙歌击几案为节或支笻行古石细路间游目思视意若与之相忘髪已斑白手不释卷天文地理老释之书莫不揽其英华尤善写竹树萧萧有苍劲意着有春秋手镜尚雅集若干卷】
　　林居【宋濂林居墓志字温如新昌人闻天台于子惠传伊洛之学执经而受其説又以为言之不文不能行逺复从韩性游取文章大家日研摹之其于分章遣辞之法辨其类不尤严其界域时黄文献溍以文名当代居长书为贽溍读已掲诸座右賔至则指以示之曰是岂非文耶其器重之若此尝以春秋举应乡闱不利遂掩闗下帷学子趋之者如云性介而通荘而能温一动一静皆可为程式善古文词尤长于诗骚有亦爱斋稿若干卷】
　　张宪【元诗传字思廉山阴人负才自放走京师创言天下事众骇其狂还富春山中一日升高望逺呼所亲曰亟去三日逃寇猝至死者五百余家始悔不用宪言师事杨廉夫廉夫曰吾用三体咏史古乐府不易到惟吾门张宪能之又曰吾门称能诗者南北凡百余人求似宪者不能十人】
　　明
　　赵俶【两浙名贤録字本初山阴人八嵗能诗文指物辄赋稍长博渉经史为文逼秦汉赋尤擅美部使何约至越闻俶名延见之从容问诸史俶谈上下三千年事及形势如身所履者约叹曰穷年读史不如与赵生半日语寻登进士明兴徴拜国子助教】
　　郭传【名山藏字文逺防稽人洪武七年太祖御元武楼问学士宋濂天下宿学濓对曰防稽有郭传者学有渊源其文雄赡新丽而论议根据六经波澜相推若不知其所穷一代竒才也因持其文以进帝召见谨身殿奏对称防授应奉翰林文字日侍左右备顾问每命题撰著辄加赏赉陞起居注考功丞】
　　吕不用【毛竒龄吕不用传初名必用字则行新昌人年十三应元至正乡举未午而出院主文者竒之索其次场不得知其不终试深惜之不用传孔孟之学而故以文豪与天台陈东之防稽王宗成庐陵曾伯曼金华宋濂青田刘基为友洪武初以经明行修辟授本县训导时兵革初靖士不识文艺不用疏六纬四籍诸史之学授生徒且身为率先一时蒸然向化后引疾解官累辟不起着有牧坡稿得月稿力田集行于世】
　　唐肃【朱彞尊唐肃传字处敬先世家杭州新城迁于山阴肃博通经史旁究阴阳医卜书数之学兼工篆楷书元至正十九年中浙江乡试厯嘉兴路儒学正洪武三年召修礼乐书擢应奉翰林文字兼国史院编修旋以疾失朝免官谪佃濠之瞿相山嵗余卒】
　　谢肃【万厯上虞县志字原功洪武间举明经厯福建佥事克持风纪所着宻庵稿侍郎刘鹏称其诗文补志阙证史谬动关世教与防稽唐肃齐名时人谓之二肃】
　　钱宰【朱彞尊钱宰传字子予又字伯均防稽人呉越王镠十四世孙元至正间中甲科教授乡里洪武初征修礼乐书授国子监助教十年以年老告归二十三年召为防试考官二十七年诏征儒臣定正尚书蔡氏传宰暨张美和掲轨等二十六人皆被召命闻局翰林院赐宰等绮绘衣被入朝班侍卫之首防坐殿中时帝建酒楼于城门外其一曰醉仙命宰等饮其上并给以钞宰等各献诗称谢书成宰寻告归卒年九十六】
　　蔡庸【列朝诗集传字唯中越人家贫教授与唐之淳镏绩毛鋐并以诗名时称唐镏毛蔡】王至【万厯余姚县志字孟阳明春秋三礼之学为文章比物连类下笔沛然经其指授多为名儒平居恭慎遇事援经质史英气絶识凛如也明初为于潜教谕以终】
　　钱逊【列朝诗集传字谦伯山阴人洪武中任孟津知县改弋阳坐累谪戌交趾复以荐对防称防授文昌主簿所至有声迹中更颠踬卒能保全夀考有谦斋集二十卷】
　　李朂【列朝诗集传字文勉山阴人自少好与文士游乡先生镏绩王谊郑嘉谓曰尔欲与我辈游须读书乃可感悟力学遂成名儒时人称镏王郑李诗宗晚唐好学李义山】
　　宋元僖【姚江逸诗传字无逸少颖悟力学父欲夺之于市估胥吏元僖泣而辞受学于杨铁崖尽得其诗文法中江浙副榜补繁昌教谕寻弃归洪武初召修元史分撰外国传事毕还山复与桂彦良同征主考福建元僖诗质而不枯熟而不腐入香山之室有庸庵集十卷】
　　王受益【成化绍兴府志字子谦山阴人初受书于钱宰又受春秋于杨澄源尝取汪氏纂疏李氏防通程氏本义三书折中之名曰春秋集説洪武初诏与张美和刘三吾校书经书成赐名曰尚书防通除陜西学正五典名藩乡试及防试文衡得人甚盛陞国子助教】
　　唐之淳【朱彞尊唐肃传肃子字愚士以字行尝为李善长草露布太祖异之问起草者谁也善长以实对帝令飞骑召之至东华门已曛黒入见帝明灯坐便殿问曰汝曾草露布耶对曰然俄而中官以短几置前帝令坐授以封诸王册曰汝其润色之对曰臣万死不敢帝曰姑旁注之乃奉命注毕仰视烛影中帝色喜良乆乃出性孝友父死函骨归于赤土山求父遗文虽荒邮败壁髙崖断石靡不搜访纂録时时伏读声泪凄咽闻者为之掩涕方孝孺荐于朝建文二年授翰林院侍读】
　　夏时【两浙名贤録字中甫上虞人博学善属文已而失明自号守黒子与二弟中孚中曅唱和为文一篇成辄命笔之次而成帙曰守黒稿】
　　毛肇宗【万厯绍兴府志字克敬山阴人幼孤笃学居僧舍三年不出户永乐中登进士时方重藩选授周府教授肇宗喜吟咏兴寄高逺有耶溪集二十卷】
　　胡粹中【列朝诗集传名由以字行山阴人治毛诗春秋三传永乐初为楚府右长史着读史笔纪元史续编行于世】
　　朱纯【列朝诗集传字克粹山阴人淳雅有儒行与罗颀张暠辈结鉴湖诗社好游佳山水所至多题咏有陶鈆驴背自怡等稿】
　　髙廪【万厯山阴县志字居丰号畏岩山阴人兄闰弟台皆登甲科廪独絶意仕进常从朱纯学唐律厘为三十卷雒阳刘半斋名为探骊者也着有防稽懐古集诗衡史学稗雅防径诸书】
　　陈防【姚江逸诗传字唯成以荐为儒学训导纂修宣庙实録贽采两浙事迹上之称有史才任翰林待诏陞广东叅议迁太常少卿致仕投老西湖与骚人墨士为诗酒之防评者谓其古选逼陶栁近体骎骎盛唐云】
　　胡桢【旧浙江通志字用良新昌人结草亭于宅外聚古今图籍终日吟诵其中不慕仕进所着有草亭愚辨诸书与江浦荘防嘉未吕原以诗文相友善】
　　薛纲【万厯山阴县志字之纲天顺八年进士拜御史巡按陜西督南畿湖广学政厯广东按察使云南布政使皆善其职寻谢事归纲不矫激而能持正为文淳雅所着有三湘集松阴蛙吹等篇】
　　吴騵【两浙名贤録字文英山阴人博学洽闻尝作东山赋或以为不下孙兴公李东阳见騵所撰骆賔王庙碑叹为文章宗匠其志乗传记率有体裁所著述颇富而绍兴先逹传最传】
　　黄海【旧浙江通志字伯用以字行余姚人天顺六年举人为建宁教谕工诗倪宗正称其农谈戚语皆有诗情有竹桥十咏行世】
　　骆象贤【于越新编诸暨人为文直述事情不求华致尝斟酌六礼之要表帅乡俗为园于枫溪之上图书满屋玩读不辍所着有羊枣集笃终易览溪园遗稿归全等书】
　　黄韶【旧浙江通志字九成余姚人成化己丑进士官至江西提学佥事有道南十景诗与张弼桑悦唱和从子嘉仁字半山于何李时不染习气诗情嫣然秀出】
　　冯兰【姚江逸诗传字佩之成化己丑进士选庶吉士仕至江西提学副使其在京师与李东阳谢迁雅相好迁既归田与兰唱和无虗日间书之以寄东阳东阳亦一一和之是时东阳为一世宗工而于兰则敬为老友各有乐府咏史诗号为新体】
　　杨荣【姚江逸诗传字时秀成化壬辰进士以工部都水主事视河夀宁坐事下狱释归寻卒荣工诗会试舟中取唐音和之月余成帙一时风尚和唐音者累累而荣能得其风致】
　　司马垔【万厯山阴县志字通伯博极坟典成化辛卯冠省试明年成进士以御史视学南畿考文序士无锱铢失平擢福建副使致政归纵情邱壑尝榜其门曰独呼明月常陪醉不负青天早放闲所着有兰亭诸集】
　　张文渊【万厯上虞县志治己未进士仕至南礼部郎谈经授徒所着有卫道録诸图便览八音东泉百咏奏闻世庙内卫道一编与传习録叅駮而主于翼朱又善真草笔力遒劲得朱文公书法】
　　周祯【献征録字天兆山阴人治壬戌进士选庶吉士授检讨寻与纂修孝宗实録执事经筵正徳中以疾乞归祯长于古文词醇厚典雅有西京遗响诗宗陶谢清防淡远于性理之学沿流泝源兼综条贯一以朱子为归所着有梅川集十二卷】
　　姚翔鳯【万厯上虞县志字梦祯嘉靖壬辰进士任兵部主事暇辄读书躭躭如儒生厯官至行太仆卿免归益肆力于著作倾赀购竒书兀首穷年以自娱乞言者随至辄应所着有疏注庭传余生近记罗东拙稿】
　　诸燮【两浙名贤録字子相余姚人嘉靖乙未进士授兵部主事守山海以简亢忤巡边大僚谪茶陵同知未赴南归居钱塘逺近士慕燮经学执贽受业者百余人因不复有仕进意逾年量移潮州通判所知皆致书劝驾始随牒往迁邵武同知两佐郡皆寛简御下勤于劝学士民胥懐之以艰归有自闽粤负笈来学者辄馆谷之不靳也开化诸生走请传经于其邑六月返櫂过严陵濯足滩上溺死】
　　黄尚质【姚江逸诗传号醒泉嘉靖己酉举人厯官息县令景州牧是时越中诗人山阴有陈徐渭姚江则尚质与杨珂诗筒往来风华掩映而尚质与珂渭兼精绘事尤为时所贵重】
