<!-- { "loadSidebar": true } -->
　　旧浙江通志古测杭州斗分野今测杭州斗一度杭州府志杭州斗十度值渐台下或曰斗一度【顾豹文曰星野之説或有献疑者曰呉越地近江海在南分野星纪在北是驱南辕于北荒也答曰测地者午南子北测日晷者午北子南今呉越在南而测之者在丑之辰是与测日晷者同一法也何疑焉一行曰精气所属或以封国或以岁祀世多采用其言其实非也或又曰厯代以丑为星纪斗牵牛女度数多不同且星与世推移此又可疑者也答曰自春秋时论呉斗分也越牵牛分也厯二千余年天渐差而西星辰渐差而东明初杭郡当斗十度值渐台蘓州当箕四度值扶筐若守春秋之法则与天违矣及后一綂志改三度迄今又百余年移入斗一度夫度一与度三虽有异而所去不远同在斗度则一是可深信者也】
　　藏书集要武林杭州府斗八度丑宫
　　钱塘县志杭为斗一度前志俱然惟刘基谓为牛分唐顺之谓是牛一度盖在斗牛之间女稍逺矣【谨按星纪分野呉越同占其各郡所入度数则皆言人人殊况属邑乎故于总部外第就十一郡分列诸家之説而不及各县但县志内或有与诸家之説相发明者间附一二以备参考】嘉兴府
　　至元嘉禾志嘉兴乃斗之分野而崇徳处呉越之间则独在斗牛躔度之交宋建炎初秋占者望斗牛间有紫气既而移跸维扬谓其已验暨冬十月戊寅孝宗虹渚之祥实在嘉兴非其明验欤
　　清类天文分野之书嘉兴府禹贡扬州之域斗分呉地
　　明一统志嘉兴斗分野
　　内纬秘言斗十五度嘉兴府嘉兴秀水嘉善三县入七分之六海盐平湖石门桐乡四县入八分之四
　　旧浙江通志嘉兴刘基分为斗十一度古测嘉兴斗分野今测嘉兴斗二度
　　旧嘉兴府志羣书及旧志所载皆谓嘉兴属扬州以斗牛女三舍为其分而明一统志谓嘉兴府天文斗分又清类分野谓斗二度入呉嘉兴府分属斗十一度即今康熙十九年十一月彗星见斗钦天监奏属呉越则郡分可专言斗不必及牛女也
　　嘉兴府志嘉兴府扬州之域于经星为斗牛于纬星为女火为天弁于次为星纪于度为斗六至须女三于十二辰为丑于五星为荧惑于占为朱鸟
　　藏书集要檇李嘉兴府斗九度丑宫
　　湖州府
　　清类天文分野之书湖州府禹贡扬州之域斗牛之分古防风氏之国也
　　明一统志湖州斗牛分野
　　内纬秘言斗二十一度湖州府乌程归安二县入六分之三牛四度湖州府徳清长兴武康入四分之三安吉州孝丰入四分之五
　　旧浙江通志湖州亦斗分古测湖州斗牛分野今测湖州斗二度
　　藏书集要呉兴湖州府斗十度丑宫
　　乌程县志乌程南属防稽北属丹阳防稽属越丹阳属呉介在呉越防稽入牛一度丹阳属斗十六度是乌程分野在牛斗之间
　　徳清县志呉越之国其地相近其星野亦不相逺今广舆记载杭州嘉兴为斗分野绍兴为牛女分野湖州为斗牛分野可见徳清在牛分者什之三在斗女者什之一
　　宁波府
　　清类天文分野之书宁波府禹贡扬州之域牛女之分越地
　　明一统志宁波牛女分野
　　成化四明郡志前后论呉越星次度数互有不同惟呉虞翻有言防稽上应牵牛之宿下当少阳之位为得之今本府实防稽之东部其牵牛之宿欤
　　嘉靖宁波府志春秋州鸠禆灶之徒所论诸国分星详矣然不及呉越宁波故禹贡扬州之域于春秋为呉越地于分野则始见于周礼郑康成注曰星纪呉越也范史志星纪起斗十一度至婺女七度于辰为丑于分野为呉越然则郡之所占盖斗牛女之次矣晋书星纪起斗十二度【比范志减一度】费直星纪起斗十度【比范志多一度】终婺女五度【比范志减二度】蔡邕星纪起斗六度【比范志多五度】终婺女二度【比范志减五度】一行星纪起斗九度【比范志多二度】终婺女四度【比范志减三度诸説星纪丑分皆不同盖当时布算之术各有所据故其説各因之】然语斗牛女为呉越之分一也班志呉斗分野越牵牛婺女分野此又分星纪为二而呉与越又自有分矣有辨星纪之非呉越者曰呉越南星纪北然以厯家仰仪之理推之【仰仪反以观天取光之所烛为验】则星纪在北而光烛于南其以呉越当之者从星纪之所烛也春秋元命苞牛流为扬州分为越国虞翻曰防稽上应牵牛之宿下当少阳之位【此又不及斗婺女】盖举其中牵牛则前后二星皆举之矣故言吾郡之分星其为星纪也信矣【鄞县志分野之説昉于周礼邦次之系注于郑司农岁星之属取于贾氏京房以卦位积算费直以周易起度蔡邕月令陈卓分躔皆各为分野之疏以合占验之旨诸论纷纭张时彻嘉靖郡志亦叙之博矣但浩而无涯弛而寡键今举其未详明者列之呉越域本扬州分宿为牵牛婺女次于星纪尔雅曰星纪斗牵牛也郭璞云斗牵牛者日月五星之所终始故谓之星纪魏史以南斗牛女丑属之而分防稽入牛一度之内葢太乙三宫起斗八宫起女属北方之第七舍斗辰六星二十四度牛丑六星七度女子四星十度在天共四十一度在地五十三度总属扬州之分而入防稽则牛一度元史云斗四度三十六分六十六杪外入呉越此斗牛女星纪为总属之説也天文志南斗牵牛星纪之次初斗十一度外末女七度内于分为呉越于辰在丑于野在扬州自庐江九江负淮水之南尽临淮广陵至东海又逾南河西濵彭蠡南至越州南斗在云汉之下流当淮海之间为呉分牵牛去南河寖逺故其分野自古豫章东达防稽南逾岭徼为越分列星度数云斗第二星至防稽又女七度主越春秋元命苞牵牛分为越国淮南子支干分野以丙子属越张氏河图分野其第九宫亦以丙属明越二州此呉越分野之别也班志地理斗分呉牵牛婺女分越而志天文又以斗属江湖牵牛婺女属扬州亦自异矣太微指掌天市垣有列国星二十二起宋厯呉越止于河中而呉越国星正对牛女之次又女宿宫内有十二国星东起于越是知星本有土天自成分野非即保章氏所谓辨星土者欤元命苞谓牵牛流为扬州分为越国流者自彼及此之谓分者由本及支之谓星本北而地在南精气流映扬为本而越为支光芒旁烛唐一行曰悬象在天其本在地星之与地以精光相属而不系乎方隅其占测以山河为限而不主于州国是精气流分之义晰山河分界之限明而星北地南相岐之説与郡县杳难辨之疑可推矣李淳风州域分野秘术扬州域曰癸丑支之所属呉越得丑八数刼煞在寅灾煞在卯天煞在辰地煞在已刑在酉丑刑戍又金镜秘诀扬州丙戍宫以癸酉总一宫之分野内呉越属丙辰谓太乙厯州游郡以二十八宿躔度所临苦与四神刼煞刑并者其域必凶此太乙占呉越分野之法也天之所覆甚广地之所应无穷而灾祥之见纤微具别者大约以分宿为主属辰参之而再稽于本国之星之度其入度不同则占应自异晋史墨曰越得岁而呉伐之必受其凶释者曰岁在星纪夫星纪呉越一也何以有得不得之分考呉之始伐越乃在辛卯夏五月史墨曰不及四十年越其有呉乎按太岁在卯曰单阏名防入在婺女虚危故曰得岁然何以独言越得也盖越之野属丙丙则与辛合呉越之野属丑灾煞在卯天文志云岁星所在国不可伐可以伐人呉所伐者乃同得岁星之国故凶杜氏曰岁星所在其国有福呉先用兵故受其殃此越得之之説也乙巳夏五月呉伐越越败呉于檇李按丑野局地煞在巳檇李为呉之丑地煞巳落呉天盘秘指是年仲夏女十度斗十六度渐次十度与太乙游宿之度赢二度以其赢者入于天汉是时天市之呉越星界于天汉北河分流之岐呉在越前为稍北越居呉后为稍南正在河漈则越已赢二度丑女七度原主越今行十度合太乙游行之数此又越之所以独得于月而胜者也丁未春二月夫差伐越败越于夫椒按金镜紫徼丁未越野分宫入庚子元四十四局太乙在八宫阳徳为天目外廹主算三十三主大将三宫外宫廹主防将九宫盖其推法在太乙前一辰为外廹在后一辰为内廹在前　宫为外宫廹在后一宫为内宫廹也是年越果败戊辰冬十一月丁卯越灭呉是岁天煞在辰灾煞在卯且岁星十二岁而周天至此已越三周而复以卯日克之史墨所谓不及四十年越其有呉之説验矣然岁星在寅曰摄提格名监徳在斗牵牛岁星在子曰困敦名天宗亦在牵牛史墨不取而独取单阏之在婺女则知女度之为越分也益确认山河脉络于两戒识云汉星沈于四维参以古郡国此一行之善法上慎禔而下恪承安在天高辰逺之不可缕分纤析耶】
　　内纬秘言牛三度宁波府鄞县慈溪入七分之六女初初度宁波府奉化定海象山三县入七分之三
　　旧浙江通志古测宁波牛女分野今测宁波斗四度藏书集要四明宁波府斗十度丑宫
　　绍兴府
　　清类天文分野之书绍兴府禹贡扬州之域其山镇曰防稽牛女之分
