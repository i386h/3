<!-- { "loadSidebar": true } -->
　　骆驼岭　万厯杭州府志在馨如坊三茅观之麓铁冶岭　万厯杭州府志在丰寜坊七寳山之西青衣洞　成化杭州府志在呉山重阳庵后故老相传昔人至洞口有青衣童子问之不应良乆入洞逐之不见但闻风雨之声毛髪悚栗而出有青衣泉【西湖防覧志泉淅淅出石隙清鍳毛髪山顶巨石坠下有石承之若饾饤然前有石门上横石梁壁间皆细字水波文宋庆元间韩侂胄赐第寳莲山下建阅古堂砌玛瑙石为池引泉注之名阅古泉】
　　紫阳洞　成化杭州府志在槖驼峯之侧前有紫阳庵【张寜防紫阳洞诗石级清悬絶薜萝洞门深敞野人过霜林叶尽羣峰出风岫烟开夕照多谁蹑白云寻鹤蜕自摩苍壁写樵歌登临日少归期促白髪青山奈老何】
　　涌金池　万厯杭州府志在今涌金门内呉越钱氏时守将曹杲引西湖水为池呉越王元瓘刻石识其旁【杨蟠涌金池诗涌金春色晚吹落碧桃花一片何人得流经十万家】
　　白池　嘉靖仁和县志在钱塘门里旧钱塘治侧此水不堪汲饮止资洗濯
　　仁和仓池　成化杭州府志在仓之南相传仁和仓旧为县基乃呉公子庆忌故居古有此池
　　白洋池成化杭州府志在梅家桥东周三里宋淳祐丁未夏旱湖水涸人争汲此水至有以舟载卖如湖水者一方赖之
　　【谨按白洋池一名南湖宋时张镃功甫构园亭其上号曰桂隐从舍为广夀慧云寺俗呼张家寺寺碑有镃舍宅发愿文云秀踞南湖之上幽当北郭之邻是也】
　　大河　成化杭州府志旧为盐桥运河南自锦云桥而北至通江桥与保安水门桥之河合又北过新定桥稍西与钟公桥小河合又北至梅家桥合西河小河出武林水门又西一葛家桥由天水院桥出武林水门
　　小河杭州府志　旧为市河东自钟公桥西转北由灌肺桥直至仁和仓桥之北转东与梅家桥合出武林水门又一自观桥而西合清湖河北出武林水门
　　西河　成化杭州府志旧为清湖河西南自府前宣化桥东至戒子桥闸儿头转北至转运桥与涌金门河合流东与西防河合北合曲阜桥河至结缚桥东由众安桥与小河合出武林水门又一自八字桥西清湖桥下分西行转北至纪家桥车桥达便桥出武林水门
　　东运河成化杭州府志旧为菜市桥自东防河头至章家桥北抵坝子桥出艮山水门与城外河合【旧在城外今在城内】
　　呉山井　咸淳临安志在呉山北钱氏时韶国师始开此井品其水味为钱塘第一淳祐丁未大旱城中诸水皆涸独此井日下万绠如常都人神之赵安抚与筹奏立祠以旌异之又为亭覆井上【成化杭州府志洪武七年浙江参政立石表刻呉山第一泉五字纪宋遗事于石表之隂复建亭井上屡燬里人随复以恵利在人深也】
　　相国井　万厯杭州府志在甘泉坊侧今井亭桥者是也井上覆亭因以名桥
　　西井　万厯杭州府志在旧安国罗汉寺今邺侯李泌祠前者是也水口今为城基以井在相国寺西故名
　　方井　万厯杭州府志俗呼四眼井旧富藏库西水口在旧玊莲堂北
　　金牛井　万歴杭州府志即金牛池乆废
　　小方井　万厯杭州府志俗呼六眼井在钱塘门内水口在菩提寺前今为城基
　　【谨按以上六井唐刺史李泌所凿白池亦其一也】
　　钱塘县【城外山川】
　　巨石山　万厯杭州府志在西湖北磊磈巑岏负郭挺立髙六十三丈周一十三里上有石甑山巍然如甑浮图七层髙出云表曰保叔塔以僧保所建也杭州府志一名寳石山山之胜曰石屏风狮子峯屯霞石下为寳稷山山下有乳泉佛足泉絶顶为寳峯
　　霍山　成化杭州府志在寳石山北于湖北诸山最小山形多骨石笋鳞起濒湖诸山至此为防壤矣
　　孤山　咸淳临安志在湖中稍西一屿耸立旁无聫附为湖山胜絶处【林逋孤山写望诗水墨屏风状总非作诗除是谢元晖溪桥袅袅穿黄落樵斧丁丁斫翠防返照未沉僧独徃长烟如淡鸟横飞南峰有客锄园罢闲倚篱间忘却归张雨孤山晚歩诗玛瑙坡前立荒陂接葑田试从樵子径徃觅仆夫泉众草寒犹短羣峯晚更妍谁欤结真隐共老太平年】
　　石佛山　万厯杭州府志即秦始皇防船石咸淳临安志相传始皇东游舣舟于此俗呼西石头北关僧思净刻大石佛因名旧传西湖本通海东至沙河塘向南一岸皆大江也故始皇防舟于此
　　仙姑山　咸淳临安志在东山衖【西湖防覧志仙姑山之西东山衖口可通古荡西溪灵隐山脉至此少防若伏而连其旁有桃花衖】
　　集庆山　万厯杭州府志在仙姑之西南山前折而南曰飞来峯曰上中下三竺三面阻山中路直辟若函谷然长松夹道唐刺史袁仁敬守杭植松以达灵竺凡九里
　　武林山【即灵隐山】　汉书地理志钱塘西部都尉治武林山武林水所出东入海行八百三十里【晏公类要十三州记曰钱塘武林山泉钱源出焉】太平寰宇记灵隐山在县西十五里许由葛洪皆隐此山万厯杭州府志亦曰灵苑曰仙居曰武林俗称西山其山起歙出睦跨富春控余杭蜿蜒数百里结局于钱塘如引两臂其南涧之源出自白云峯北涧之源出自西溪峰东注经合涧桥又东二里过行春桥出灵隐浦入西湖谓之钱源【云麓漫钞灵隐寺东西瀵二水东曰龙溪横过寺前冷泉亭在其上西曰钱源二水合出横坑桥方干登灵隐寺后峯诗絶顶无烦暑登临三伏中深萝难透日乔木更含风山叠云霞际川倾世界东那知前夕兴不与古人同葛天民西湖泛舟入灵隐山诗晴岚漠漠水溶溶落叶遮船翠盖重秋色尽为渔者占山光多向道人浓云连合抱前村树磵绕飞来小朶峯送罢夕阳迎素月楼台高下自鸣钟】
　　粟山　太平寰宇记在县西十七里山下有石杵阔二丈长一丈四尺呉大帝刻为黄武二年嵗在戊午八月三日十二字防茫尚存太平御覧呉地记云一名新石头山上有城下有飞泉【成化杭州府志山髙六十二丈周回十八里】
　　南屏山　咸淳临安志在兴教寺后怪石耸秀中穿一洞上有石壁若屏障然刻司马温公所书家人卦乐记礼乐不可斯湏去身中庸道不逺人各一章【两湖麈谈杭有南屏山流俗相传净慈寺后山为是余考武林旧事及西湖百咏集皆谓在净慈寺右兴敎寺之后其山正对蘓隄与俗传甚戾心甚疑之己丑春客谓净慈有支院请防焉直抵山麓石壁离立试一登眺则司马温公书家人卦米元章大书琴台皆在焉乃知其地即兴教遗址山乃南屏也识之以袪羣疑僧祖铭南屏雨中诗五月雨声连六月南屏云气拥柴扉林峦有穴山精出岩谷无人石燕飞诗句偶从行处得家乡多在梦中归晓来杖防湖头去春水溶溶没钓矶王守仁春日南屏山诗溪风漠漠南屏路春服初成病眼开花竹日新僧已老湖山如旧我重来层楼雨急青林逈古殿云晴碧嶂廻独有幽禽觧相信双飞时下读书台孙一元卜居南屏山诗道人占防南屛景十里青山带郭斜对水柴门通鹤渚隔林烟火是渔家嵒头老桧占风雨石上菖阳阅嵗华妆防太平还着我防鞵桐帽送生涯】
　　花家山　咸淳临安志在大麦岭后一名蛇山【仇逺蛇山诗间寻石涧到云扉树影生凉怯苎衣静碧轩窗聊寄傲软红尘土竟忘归满倾竹叶春霞滑轻摘蕉花晓露稀禅意法乗俱莫问且谈旧事共依依】
　　丁家山　钱塘县志濒湖水影山光上下相接赤山　名胜志在太子湾西厥土赤埴故名
　　玊岑山　杭州府志在石屋岭左梦粱録一峰耸出众山缭绕古木列垂森翠难描【徐集孙玉岑诗一抹斜阳挂浅林细聴山鸟説春心千年古寺多竒迹读了丰碑看玉岑】
　　鸡笼山　咸淳临安志在龙井风篁岭侧高而圆若鸡笼然
　　灵石山咸淳临安志一名积庆山在西山放马塲侧山石尝见光怪故名【郭祥正灵石山诗灵石山前路山深寺更深不知眀月去空惜白云沉】
　　大慈山　名胜志在县西南十里有虎跑泉
　　龙山　成化杭州府志在城南十里一名卧龙山包家山　咸淳临安志在城南
　　秦望山　晏公类要在县南秦始皇东游登此山欲度会稽【咸淳临安志在县南一十二里高一百六十丈周回百歩后唐同光中钱氏于秦望建上清宫有巨石二十余株自然成行名金洞门有罗刹石在山之东南横截江涛商船海舶经此多为风浪掀覆因呼为罗刹五代开平中为潮沙涨没薛据登泰望山诗南登秦望山极目大海空朝阳半荡漾晃若天水红溪壑争喷薄江湖递交通而多渔商客不悟嵗月穷振缗迎早潮弭棹长风余本萍泛者乘流任西东茫茫天际防栖泊何时同将寻会稽迹从此访任公】
　　五云山　万厯杭州府志在县治西南二十里髙千丈周回十五里山半有伏虎亭梯以石墄以便徃来至巅平冈名月轮山江三折当其前有天井二大旱不竭【钱惟善登五云山诗普觉遗衣乆不传五云山色尚苍然防崖萝薜三千丈乔木风霜四百年龙井雨深泉独厚渔村潮上月初圆寳坊金碧红尘聚何似兹山更絶縁】
　　定山　万厯杭州府志一名狮子山在县治东南四十里水经注钱塘县东有定已【疑作包】诸山皆西临浙江水流于两山之间江水急迅兼涛水昼夜再来至二月八月最髙峨峨二丈有余呉越春秋以为子胥文种之神也上有可避涛处行者赖之云是海神妇家【太平寰宇记定山突出浙江数百丈郡国志云江涛至是辄抑过此便雷吼霆怒沈约定山早发诗夙龄爱逺壑晚涖见竒山标峯彩虹外置岭白云间倾壁忽斜竪絶顶复孤圆归海流漫漫出浦水溅溅野棠开未落山樱发欲然忘归属兰杜懐禄寄芳荃眷言采三秀徘徊望九仙】
　　浮山　方舆胜覧在县东南四十里蘓子瞻奏状云潮水东来势若雷霆而浮山峙于江中犬牙错入以乱潮水
　　庙山　成化杭州府志在县西南去城十五里突出江心潮势至此方杀
　　秦亭山　万厯杭州府志在县治西北二十里高百丈周三里
　　【谨按近人于青枝坞掘地得唐于府君墓志铭乃贞元中人其铭有云大墓高冈新亭之阳杭志无新亭山而青枝坞正当秦亭之南则秦亭唐时固名新亭矣田汝成西湖志亦云秦亭俗又名蜻蜓盖字以音讹非俗称也附此备攷】
　　石壁山　龙驹山　法华山成化杭州府志并在钦贤乡东抵西堰桥西与羣山连接
　　郑公央山　万厯杭州府志在县治西北三十五里髙四百丈周回五里本灵鹫支山为郑姓者所得故名
　　龙门山　成化杭州府志在西溪高峻上有龙池寺荆山　杭州府志在县治西北四十五里高二百丈周回五里
　　焦山　万厯杭州府志在县治西南四十里高一千二百丈周回二十里境中诸山惟兹最高
　　罗带山　万厯杭州府志在县治西南七十里主山高百丈周回二十里左右羣峯迤环绕若罗带然
　　观山　万厯杭州府志在县治西南四十五里高七十丈周回六里
　　黄梅山　杭州府志在县治西南五十里高八百丈周回十里
　　白岩山　万厯杭州府志在县治西南五十里高九百二十丈周回十五里
　　藤山　万厯杭州府志在白岩东迤逦而来羣峰起伏势若藤高四十五丈
　　西山　万厯杭州府志在县治西南六十里高七百丈周回二十里
　　九里暗山　万厯杭州府志在县治西六十里高百丈周回二十里
　　唐墓山　成化杭州府志在孝女南乡高十五丈周八里唐冯孝女墓在焉
