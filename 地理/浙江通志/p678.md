<!-- { "loadSidebar": true } -->
　　刘琮【西江志金华人正统中为南安通判石溪妖民孙志荣作乱琮亲冐矢石一鼓平之】吴百朋【献征录字惟锡义乌人嘉靖进士授永丰令征拜御史按淮扬猝遇倭乱被甲登城筹兵食画战守贼不敢逼累陞右佥都御史抚治郧阳改提督南赣军务会倭冦海阳与两广都御史督诸道兵四面击之捕斩无算已又败倭于乌石又战水神山贼兵熸又败倭于海丰初贼酋杨一戕杀长吏势张甚而苏阿普赖忠潭等依山阻险百朋悬赏格阳为招附隂督大军张左右翼击之遂平洪田再破香寮又移师击蓝松山程乡擒之转战大田俘梁国相等别攻乳原始兴贼殱之又会师破吴平漳潮遣将士击二原冦尽殪时二巢最称桀黠赖清规巢下厯李文彪巢岑冈谢允樟巢高沙众号数万盘牙累嵗攻之甚难百朋请移镇信丰授叅将蔡汝兰等方畧率师讨之擒清规于苦竹嶂余党悉平隆庆时擢兵部右侍郎万厯初命阅视三镇百朋条上便宜四事曰缮垣屯田备边防河又进边图凡关塞险隘与士马强弱亭障逺近厯厯如指掌陞刑部尚书卒于官】
　　徐瓒【献征录字朝仪永康人嘉靖间任云南按察使土舎安铨叛抚按知瓒才凡军事悉以谘瓒乃议以土司攻土司调元江防化镇沅等处土兵佐以汉军分统进勦已独畱中议处粮饷阅习召募事皆立具昼夜登城防师至废寝食立招降大旗隂诱脇从仍造小旗千余书同心协力各保身家八字于上令各执听抚縁是降归者日众贼势遂衰明年春土舎鳯朝文继叛与铨合进围省城瓒登埤呼冦谕以朝廷恩防冦皆伏地请降且以复官为言瓒谕令退舎俟命冦遂退瓒即夕走使掣囘各哨官军厥明合撃贼尽溃渠魁逃逸设方畧擒之俘获万余简审无辜悉为开释擢本省右布政使进左布政】
　　陈大成【万厯义乌县志义乌人嘉靖三十七年八宝山矿徒生发啸聚万人大成纠率义旅勦除之遂以武生应募统亲兵五千赴台防守四十年四月倭犯台州花街白水洋等处叅将戚继光遣大成领兵冲锋俘斩倭首百余救囘男妇三千名口既而调徃江西援勦流贼战于弋阳斩获甚多四十一年倭犯太平又败之于乌根岭时福建寜徳县被倭陷乆据大成统众随继光直抵寜徳克复城濠前后告防凡十二授台州卫指挥佥事陞浙江中军都司时倭冦既殄而士卒多虚縻廪粮大成建议领兵屯操每年春汛四个月照旧给粮出守六个月减粮囘县逄五赴操遇警听调兵既得以附家地方又可保守院道是其议裁省银九千七百余两减山荡额税之半】
　　吴良知【隆庆东阳县志字廷通防业儒既冠习孙吴法通弓马战阵之术嘉靖时倭冦为患海道谭纶荐授把縂何家□长平街等处将兵不满千人三战三防救还被掠男妇数千人陞台州衞指挥守备讨南韶龙眼洞贼与官祖政等会战于李村一鼔擒之又大捷于大罗山斩贼首吴子和等前后数十余战皆莫当其锋陞浙江都司厯广东琼崖叅将每战必誓师令毋妄杀卤掠故所向成功】
　　叶大正【崇祯义乌县志字子中义乌人尚气节以诸生入太学与戚继光邂逅知契从事于戚如闽平倭恢复兴化政和夀寜救被掠男女二千余当事上其功授延平府判】
　　王如龙【闽书义乌人以功授北路守备时南路尚梗总兵戚继光畱之援仙游城破漳浦围皆有功复发卒舁石为寜徳筑城临阵每冲锋陷敌倭据横屿小石岭二处皆其穴陞福建都指挥擢广东叅将】
　　金杰【广西通志汤溪人嘉靖三十三年以举人知富川县会涝溪冦起杰定计勦之贼大挫而遁嗣是诸峒帖服境赖以宁】
　　虞徳华【崇祯义乌县志字光卿隆庆进士授行人进兵科给事中出守州备兵辰沅时漕卒称乱纠合唐乔奉若等六十余寨并广西贵州诸苗入犯徳华奉命勦抚得贼间张好一安松等于靖州囚籍中因曰昔王文成用王受辈平恩州以夷攻夷吾其得志于此二人也因释其缚隂约之还寨随简精鋭严阵临之果得唐奉二渠首贼党悉解后以云南叅政谢事归】
　　王世徳【金华府志字长民永康人万厯进士由闽县令陞工部主事累擢湖广副使备兵下江屡擒剧盗迁右叅政监军贵州安邦彦谋犯省城世徳请驻节威清待之邦彦围威清世徳募死士守御会大风遂破贼营陞本省按察使仍监军平苗冦陞广东左布政刘香老犯广州世徳调闽将郑芝龙夹击香老于广洋香老溺死叙功擢左副都御史巡抚云南去广时库中羡金数万世徳悉籍以充军需抵云南万民结党为乱世徳筑堡建屯诸逆敛迹以疾卒于官赠兵部右侍郎】衢州府
　　晋
　　毛璩【晋书毛宝传字叔连弱冠右将军桓豁以为叅军寻为谢安卫将军叅军除尚书郎安复请为叅军转征北司马淮淝之役苻坚迸走璩与田次之共蹑坚至中阳迁寜朔将军淮南太守寻补镇北将军谯王恬司马海陵县界地名青蒲四面湖泽皆是菰葑逃亡所聚璩建议率千人讨之时大旱因放火菰葑尽燃亡户窘迫悉出诣璩自首近有万户皆以补兵朝廷嘉之转西中郎司马龙骧将军谯梁二郡内史安帝初进征北将军桓元加璩散骑常侍左将军璩执畱元使不受命元以桓希为梁州刺史以防之璩传檄逺近列元罪状遣巴东太守栁约之建平太守罗述征北司马甄季之击破希等仍率众次于白帝安帝诏曰益州刺史璩体识正诚契义旗受命偏师次于近畿匡翼之勲实感朕心可进征西将军加散骑常侍都督益梁秦凉寜五州军事义熙中论讨桓元功追封归乡公明一统志晋毛璩西安人祖寳仕为庐江太守自寳至璩凡三叶皆拥节旄】
　　隋
　　祝桃根【正徳江山县志字伯芝平贼蔡通仁罗惠方都督柏懋上其功授开府仪同三司】唐
　　张自勉【衢州府志原名御字子平开化人少习戎事唐末盗起屯戍捍御乡郡以安调隶征南行营父曰汝宜自勉成功遂更名自勉后以破黄巢王仙芝功拜淮南招讨使】
　　宋
　　张琼【宋史新编少有勇力隶太祖帐下周显徳中攻夀春太祖乗皮船入城濠城上军弩遽发矢大如椽琼以身蔽矢中股死而复苏镞着髀骨不可防琼索杯酒满饮破骨出之血流数升神色自若擢典禁军累迁都虞嘉州防御使两浙名贤录字伯玉其先自馆陶徙衢遂为常山人】
　　赵嵎【西吴里语字景东衢州人宋宣和时青溪盗起嵎时知徳清县他邑令闻盗望风而遁嵎独发仓廪集寠健团保甲贼犯境嵎邀之擒其首二人贼二百余斩首数百夺其器械以千计邑赖以全邑人立生祠于乾元寺】
　　邓熹【正徳江山县志江山人有勇畧客遂昌梭溪睦冦余党洪载犯遂昌松阳熹与父合乡民御之大小百余战载降二邑获全父子皆补官熹因尉遂昌孝宗朝擢为王府官】
　　刘敏士【谢谔刘敏士墓志字文伯西安人为临川纠曹贼白氊笠破吉州敏士与判官江山柴绂保城岳飞至欲奏以功辞曰若尔守倅必被罪飞叹服继知楚州金欲取海州围甚急诏敏士救之与张子善谋攻淮阳金必弃海州已而果然张浚奏其功除淮南运判移浙漕终于湖南】
　　余玠【宋史本传字义夫少为白鹿洞诸生以功补进义副尉累功至大理少卿淮东制置副使进对言今世胄之彦塲屋之士田里之豪一或即戎即指为麤人斥为哙伍愿视文武为一理宗曰卿人物议论皆不常可独当一面乃授权兵部侍郎四川宣谕使玠自许当手挈全蜀还朝廷其功日月可冀寻授四川安抚制置使兼四川总领防路转运使玠入蜀大更弊政遴选守宰筑招贤之馆供帐一如帅所居下令集众思广忠益豪杰之士趋朝立事播州冉氏兄弟璡璞有文武才隐居蛮中闻玠贤诣府上谒即与抗礼宾馆之居数月请见曰某兄弟辱明公礼遇思有以少裨益为今日全蜀计其在徙合州城乎蜀口形势之地莫若钓鱼山请徙诸此若任得其人积粟以守之贤于十万师逺矣巴蜀不足守也玠大喜密陈于朝诏以璡为承事郎权发遣合州璞为承务郎权通判州事徙城之事悉以任之筑青居大获钓鱼云顶天生凡十余城皆因山为垒碁布星分为诸郡治所屯兵聚粮为必守计诛溃将以肃军令开屯田于成都蜀以富实玠率诸将巡边直兴化与元兵大战又大战于嘉定寳祐初卒特赠五官玠之治蜀也轻徭以寛民力薄征以通商贾蜀既富实乃罢京湖之饷撤东南之戍自寳庆以来蜀阃未有能及之者治开化县志玠祖籍蕲水渡江后居开化县之金水乡】
　　徐汝一【衢州府志字伯东西安人文武兼资好谋能断景定二年以战功勅授武翼郎福建路马歩军副总管累陞至通州守忤贾似道归至镇江疾卒】
　　元
　　徐仲【正徳江山县志字景吾有勇畧乡冦金曾三剽掠乡邑杀官吏焚庐舎仲率义兵数千人贼巢生致其酋以功授县尹】
　　明
　　杨顺【治龙游县志字伯康明师克东阳率众归命督一军当栝冦连战于灵山安仁皆破之从常遇春攻衢州斩万户一人获百户二人寻命从胡大海取江西信州加武徳将军归安卫正千户子孙世袭又于海上捕倭驻师金山感疾卒】
　　席永【万厯龙游县志字孟常祖贵以功授小旗正统初永袭职时贼叶宗畱邓茂七相继反冦福建漳泉等郡朝廷遣将讨之永在伍中大小三十战生擒贼渠数人陞总旗寻隶石亨北征遇于雷公山遂北三十里冦为披靡授百户天顺初从征两广有功陞副千户明年从平荆襄献俘于朝进火寜中衞指挥佥事子孙世袭】
　　汪金恩【两浙名贤录字天锡江山人以进士主政刑部厯员外郎中知桂林府时土番干纪屡挫官军当事议抚金恩曰小夷陆梁是不一大创则朝廷声教将有不讫于逺者前委用非才以致挫衂奈何因噎而废食乎当事即以檄委之金恩乃拣精鋭授以方畧适大雾连日不觧乗雾啣枚疾走令勇士数百人攀附而上先据岩险然后纵火焚其林箐大兵鼓噪而进连破一十八巢火焚堕崖死者不可数计俘斩七百余当事上其功刘瑾抑之不叙转致鳯阳勒令致仕归其时饶冦抢攘力赞县令为立城池邑人赖之】
　　李承勋【续处州府志西安人世袭处州卫指挥同知嘉隆时海上多警抚案搜罗各所将材万厯元年檄取标下练兵能尚节制号令森不可犯九年改领军门总务十年浙抚标下东西二营悍卒以减饷故要挟抚臣承勋殚力拊谕始克安戢十二年春计擒首恶马文英等九人厯陞操捕都司南北游击防将会倭酋闗白搆乱改山东备倭晋秩副总兵寻推镇守山东总兵官署都督佥事朝鲜倭平督抚交章荐徃镇守用图善后以原官提督南北水陆官兵防海御倭绥柔安定且设备甚严釡山望倭之对马岛仅隔一洋水陆操演炮声相闻岛倭畏甚屏迹不敢窥伺鲜人赖以安枕接母讣坚请奔丧格于例不得因割股寄奠二十八年推镇守贵州寻改镇守浙江左军都督佥事总兵官卒赠骠骑将军】
　　徐大鹏【龙游县志字翔云少负膂力麻贵刘綎将兵征倭荷防从之渡海屡战悉防播酋杨应龙反綎徃征讨以大鹏为前驱直入娄山平其地后从熊文灿征郑芝龙芝龙降以功累授总兵崇祯己巳上书下兵部尚书张鳯翼误国首辅温体仁党庇之罪系狱将斩会鳯翼得罪遂末减戍榆林赦归年九十四终于家】
　　吕之节【旧浙江通志字次公龙游人天启举人新昌教谕擢广州同知岭表不逞之徒徃徃煽乱之节密讣讨捕反侧遂寜寻擢岭南道防政粤东盗贼蜂起之节因时制变民赖以安未几旋里七十余歳卒】
　　严州府
　　南北朝
