<!-- { "loadSidebar": true } -->
　　忠义祠　旧浙江通志祀唐忠臣张巡明侍御王道重修【方豪忠义祠记石汀公以监察御史按部至江山县闻有张中丞庙而谒焉伏起之余骇塑貌甚异以询江山徐令万璧令对曰是俗所谓厉鬼象者矣公叹曰厉鬼之云张公一时之愤耳而乃附防至此不易之何以醒俗况庙宇渐倾崇奉未惬乃以语衢守林君以永旬月之间变俚为雅更故作新庙貌俱隆井邑改瞻林君大书忠义祠伐石为碑特书其事】
　　大义祠　嘉靖浙江通志旧在县后祀正节先生徐应镳【传详忠臣】正徳十四年提学副使盛端明徙通衢门内【舒芬大义祠记方元巴延入临安尽俘三宫百官诸生以北惟公呼其二男一女诀奠于岳武穆王祠前不与俱以大不克死复以水乃死旧有祠在县治左正徳己卯改建于通衢门内之东祠旧因公谥今额曰大义庶足以表公之心也夫李攀龙谒徐正节祠诗桃茢何劳问楚巫棱棱霜气寄青蒲时危烈士乗箕尾事去孤臣泣鼎湖八口全忠青史永千秋正气紫霞扶不知故国西陵月犹照亭台俎豆无】
　　宣城方先生祠　江山县志先生讳召字虎隣明末殉节祠在市心街
　　忠义节孝祠　忠义祠在学宫内右偏节孝祠在学宫外右偏
　　国朝雍正二年知县汪准奉文建
　　开化县
　　先农坛　在东城外金钱山下
　　国朝雍正五年知县孙锦奉文建立坛宇并置耤田四
　　亩九分
　　社稷坛　治衢州府志在县西北一里
　　风云雷雨山川坛　治衢州府志在县南二里邑厉坛　治开化县志在县北一里
　　城隍庙　开化县志在县治西北百步旧在县东即利泽庙因涉水不便明洪武三年知县张髙移县治南百步嘉靖十八年移今地
　　利泽庙　治衢州府志即旧城隍庙去县溪东一里相传起五代时莫知何神也旧名水口庙宋绍兴二十七年邑令喻仲逺重修且请额淳熙初虎入县境令致祷虎即去十一年封昭惠侯
　　东岳行祠　治衢州府志在县北一里宋建炎戊申建
　　武安王庙　治开化县志在县治东千步甲辰年知县李大芳建【鲁贞武安王庙记和州李侯为开化之九月人复旧业百废具举于是作武安王庙于县之东隆栋凌空飞檐缭雾髙堂爽垲二亭对峙西曰三义所以明神之与刘张友善也东曰一览所以览溪山之胜也庙之两旁翼以庑二间庙之后种桑二百株开田五亩命邻人收其嵗入以为晨夕香灯之资神像既设俨然若临】
　　显佑庙　治衢州府志在县南五十里神为程岩将大王元勅加惠武灵王【程斗显佑庙记淳祐二年七月诏衢州开化县立程岩将之庙于龙山额曰显祐从其邦人之请也按程氏谱曰岩将讳旭字明父尝出畋而遇虎骑以归呼家人谓曰予死当为神明葬于龙山嵗苦旱现梦父老曰吾为祈于帝得请矣厥明果雨嵗以大丰自是乡有困厄必祷于墓疫疠饮水以愈寇盗现旗以捕蝗飞而倐灭苗槁而复苏此其灵应之大畧也】
　　忠义节孝祠　忠义祠在县南学宫左偏节孝祠在县西卧佛山侧
　　国朝雍正四年知县孙锦奉文建
　　严州府
　　建徳县【附郭】
　　先农坛　在东郊外碧溪坞距城五里
　　国朝雍正六年知县薛景珏奉文建立坛宇并置耤田
　　四亩九分
　　社稷坛　万厯严州府志在府城西武定门外一里风云雷雨山川坛　严陵志在府城南澄清门外隔江距城二里
　　郡厉坛　万厯严州府志在城北拱辰门外一里【旧浙江通志附郭不别置余县如制】
　　城隍庙　新定续志在子城内西神以建安王为称莫知封号之始宋景定辛酉知州钱可则请于朝始赐额灵应建徳县志明成化八年知府朱暟立坊扁曰城隍庙万厯五年知府杨守仁重修
　　国朝康熙十七年知府陈于廷大修复建后楼三间防门外濬一巨池中架石梁榱栋轮奂坚固倍昔【何士锦严州府城隍庙碑记甲寅春寇起西南继以闽叛郡伯陈公单车驰任视事毕例谒城隍庙既进父老而言曰斯神也郡倚为保障也箕风毕雨莫不由之而败壁頽垣吾见神灵之不我妥侑矣今日为尔民保境土为尔民全室家虽予刺史责而神实共之诸所理葺姑少俟焉于是奬帅士卒躬诣寇垒宣朝廷威徳示以坦懐遂相继就抚而各县乃宁耆定之暇遂修建城隍庙鸠工庀材子来趋事相与勒石传之永久】
　　建徳县城隍庙　建徳县志在县治东向祔祀于府城隍庙崇祯丙子知县吴洪昌建梯云楼三层癸未年知县杨宗简改为县城隍庙
　　顺济庙　严陵志在县东东山之上旧名两港龙王庙盖以祠新安东阳二港之神也先是庙在水南雨涨则二水争行因溢入城为患宋元祐八年知州吕希纯即二港汇流处立庙又为文以祭自是无复水患淳熙甲辰春权州事通判刘泌迁于今所己酉赐庙额曰顺济建徳县志一在城西建苍山内附祀金元七总管之神
　　梓潼真君祠　严陵志在府城内桂华坊东叶梦鼎梓潼真君行祠记宋景定二年太府寺丞知严陵钱侯建
　　平水庙　严陵志在县东北六十一里芝山东麓乡人以奉大禹名曰通天平水庙水旱祷之辄应
　　英烈王庙　明一统志在府城东四十里胥村万厯严州府志伍子胥别庙也【名胜志宋设胥口驿今废相传伍子胥驻兵于此今有子胥祠】
　　严陵祠　建徳县志旧在城东报恩寺西南明嘉靖间知府吴世泽建万厯二十三年知府陈经济改建于建安山麓面迎流水清旷得宜
　　国朝康熙二年知县胡应华修
　　关帝庙　旧浙江通志一在兴仁门内明洪武年建一在府学西
　　国朝康熙九年建
　　任公祠　建徳县志祀梁太守任昉旧在城南今改和丰仓前祠曰任公志遗爱也
　　陈司徒庙　严陵志在县西六十里铜官山据庙碑神名果仁仕隋当义宁中羣雄交作司徒统兵晋陵窥觎者畏伏旁卫江浙至唐干符二年镇海军叛卒王郢縁海为寇节度观察处置使祷谒有应置庙郭南门具以事闻追封忠烈公
　　汪大王庙　建徳县志在县西三十里汪尖山下神讳华当隋末保有宣歙之众唐兴纳土是不忍鬭其民者故至今祀之
　　广济庙　严陵志在拱辰门外神姓邵名仁祥字安国淳安人隐居乌龙山且死语人曰立庙祀我当福汝时唐贞观三年也梁开平元年封贞应王宋熙宁八年封仁安灵应王绍兴十二年赐额广济建徳县志元至正间修【胡翰新修广济庙碑严陵之山其望为乌龙矗起江上其西南为郡城外至郡二里有祠翼然负山而防巨木则广济庙也郡守吏至者既视事则必告谒有故则必为民祈请着为恒典行省右丞李公思本谒拜祠下顾惟庙之木石丹漆黝垩歴嵗滋久摧朽刓泐乃饰庙像加粉采焉摧朽者易以坚良刓泐者施之涂甃神妥其灵人用禋享】明治辛亥重修
　　湖山庙　旧浙江通志在县西北十里圣湖之南唐末黄巢余党逃此失其所在主帅夜梦张范二神告曰翌日双白鹤所止处贼所在也至则果然遂勦之事闻张封灵休安民侯范封灵祐定民侯
　　三先生祠　嘉靖浙江通志在武定门外初名思范祠祀宋郡守范文正公仲淹后増祀东莱吕成公祖谦改名政教祠嘉靖三十八年提学副使范惟一以宋南轩张宣公栻亦曽守严因并祀于其中故曰三先生祠【徐阶为记】
　　翊忠侯庙　严陵志在县西一十五里地名靖林【杨幼度勅封翊忠侯庙记靖林有神潘侯世雄名一飞字也生于宋治平改元五月二日至宣和三年二月既望丽景冲和廼沐浴更衣谓青衣之使已至天帝召为隂府官主阳间事言已即逝侯之神自此彰矣葬于蕙岩灵威不可犯祠于寓里灵验动可祈今百有二十余年一境之内亢阳烈昼随祷而濡积雨霾云随祝而霁疫疠屏息寇盗蠲除家无郁攸里无巨浸揆厥本原非神祷赐流芳欤寖久神惠益昭嘉熙纪元郡守赵汝柄奏于朝勅赐翊忠侯】
　　周宣灵王庙　万厯严州府志在三元坊嘉靖间建【钱广居周宣灵王庙碑按神周姓缪宣名临安新城县太平里人也生宋淳熙戊申嵗三月四日初名雄以雄音邻荣恐干父讳改名缪宣神少时受仙指大数四九后之武源至鸬鷀滩失足堕水顷刻巨浪层翻猛若蛟龙起伏神即脱化溯波而上至衢城水亭门外浮沉不定声闻数十里一时惊异建庙塑像崇祀于衢城之西是年神正三十有六果应四九之説乃嘉定癸未嵗也端平元年大封神得赠广平侯淳祐元年秋勅封神防国广平正烈周宣灵王延祐三年睦郡旱潦借神庇防得锡平康士民遂立庙于澄清门内自元歴今卜年三百有竒御灾防难不可枚举】
　　二太守祠　建徳县志在北髙峯祀明守杨守仁郑鋭【传详名宦】
　　忠义节孝祠　忠义祠在字民庄学宫内节孝祠在纯孝庄
　　国朝雍正四年知县薛景珏奉文建
　　淳安县
　　先农坛　在东郊
　　国朝雍正五年知县姚永光奉文建立坛宇并置耤田
　　四亩九分
　　社稷坛　淳安县志在县之西郭一里【罗愿社稷山川坛鼎修记士有生于五帝之世而见祀于今礼有隆于三代之时而不废于后此不惟其人可尊其义之所该者至深逺矣自去古既邈五帝之臣其传者无几而髙阳氏之土正有虞氏之稷世独相与社而稷之见于展禽史墨之説其礼坛而不屋腥而不熟有俎豆而无杯器又皆商周之旧典上下数千年间不敢有所变盖土谷者民情之所重而社与稷实司焉自丘民以上随其所在封而事之天子以建诸侯而诸侯以有其国君民之情如此其同也以其生有平土殖谷之能其神不冺属之以雨旸寒燠之事无不得其所欲天人之际又如此其不异也因其沐浴斋宿登降荐彻者有为人下之道则从而训民以为事君之法因夫水旱有变置之説而诸侯不职者不得免则等而施之以为驭臣之法一嵗之间春以出火秋以卜稼冬以息老有属民读法之事有用币救变之事其或不得已而用民于兵小则受肉而行师大则衅牲而出境有功献于是有罪戮于是如家人父子出告反面而从事于庭内非以是为希濶之典而行之也重民之居而敬其食故其俗重厚而不迁明命有功者而祀之故其民端慤而不鬼因物之常而寓其教训故令行禁止而风俗成民日见上之亲已而所施又无悖乎四时之序是以其上易为而其神易福也呜呼古之求于社与稷者其详如此非固欲神之福而已盖知至意诚无精粗表里之异则散于事者可以知其政而观其礼此所以为不贰也后世与民相接者至简矣惟其治财听讼施于官府者然后以为政非殽于社而降之若是者神固无与也里中之社喧嚣而醉饱惟其习威蒇事存于有司者然后以为礼鸡鸣而行事未明而瘗若是者民亦不知也且夫耳目之不接而欲变化其心术已不可得况所谓出火之早晩与来嵗五种之宜否所息之物所救之变则其説既古矣兵农已分而师祭者迁矣是后世之求于社者甚畧也然据其存于今者而尚论其故则其人盖五帝之佐而其礼乃三代之旧生人之所以得相收至于今者赖其力为多而前世遗礼之仅存者此而已故犹相与守之而学者尤乐道之云耳长乐陈君晔来为淳安县方是时议者以州县社稷坛壝多不葺诏长吏修筑守防月检察之君于是即县西二里故所谓社稷坛于南山之麓表山川风雨雷师之壝俱伐石治之且为屋者三以待事筑墙七百丈而外闲之淳熙七年七月上戊既成而祭承议郎知南剑军州事罗愿记】
　　风云雷雨山川坛　严陵志在县南一里上善观前邑厉坛　淳安县志在县西北半里
