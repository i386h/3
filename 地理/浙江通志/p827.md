<!-- { "loadSidebar": true } -->
　　何士诚妻杨氏【旧浙江通志殿中侍御史杨大法女结褵未及期士诚病谓氏曰我病必不起若能守制终身我瞑目矣疾革复曰不幸无后前言不必遵也言讫而瞑氏哭之絶而复苏呕血数升勺水不入口者三日未防竟赴河死庆元元年覈实建坊顔曰贞烈其河名何母泾】
　　元
　　杨孝女【治嘉兴府志笃孝父母不肯事人躬织以给养死后乡人为立祠祀之】
　　糜正妻张氏【贝琼糜母孝节传檇李之幽湖张氏女归糜生二子而寡时年二十有六誓养舅姑不再适舅姑殁鬻衣而塟二子既长告以父志俾従师读书遂以儒名于世至五十七嵗终】
　　王呼图克特穆尔妾陈氏【治嘉兴府志嘉兴民间女生一子名巴约特甫六嵗而夫殁氏年二十七笃志守节抚育孤子成立至顺二年告袭父职氏封封邱县君至正三年旌表】
　　柳烈女【金防栁贞女记至正十八年秋乱兵入嘉兴大肆焚掠女年十八与其父母匿所居屋傍隙地兵入其家无所得执屋傍居人曰此谁所居答曰此柳外郎居也兵曰何在曰与其女窜彼隙中兵周巡而呼曰柳外郎来吾能活汝不来吾且屠若等柳遂出兵曰急持若女来否则屠之柳遂持其女出兵捽女头前行柳与妻且泣且随兵挥刃以向柳不敢进女号曰若欲何为其母曰欲妻汝汝善事之女曰若然无捽我我乃行兵驱女前行又数十步至河浒女绐为结袜状兵不为防遂投河而死】
　　钱氏二烈女【两浙名贤録钱子顺之二妹至正末红巾贼至其家二女义不受辱乃相与结裙裾投河而死贼惊舍去其后子顺妻俞氏亦以守节旌乡人称其家二贞一节云】
　　明
　　张昱妻彭氏【吕原彭氏贞烈传字妙宁父公衍钟爱之馆昱为甥年二十生子未防夫忽婴疾侍汤药者三年夫疾笃不能言惟执妇手泣妇曰妾与君同年生必期同年死万一不幸妾当随君后夫怡然瞑目自敛而殡日夜号哭痛絶者三自尽者再姑皆挽夺且泣诫曰吾老年得尔儿为孙自谓张氏有后矣今儿尚病尔死儿岂得生妇即承命调防五越月而儿疾愈乃复于姑曰张氏后已无恙矣遂絶饮食而死夫妻皆年二十九子璟方九龄焉】
　　马舆妻沈氏【续文献通考舆之继室舆以夀终沈年尚少无子悲啼不絶声者八日自经死】顾曅妻梅氏【续文献通考父江择壻得曅妻之曅第进士为给事中早卒梅即不食以死】严显忠妻黄氏【嘉兴府志浦城人年十三随父郡博来嘉兴父暴疾良医严乐善愈之遂以女归其子显忠生子引昌甫五嵗而显忠死氏大痛牵引昌至露柱前持刀斫柱以痕计其躯哀号曰吾不即死恐絶严嗣耳口授以书引昌弱冠补诸生每见柱痕流泪力学有成为福清令卒年六十七】
　　马瑫妻姜氏【嘉兴府图记姜儒之女瑫亡妇曰夫亡吾安用生为遂絶饮食旬日不死亲属交劝之乃强食果实终不粒食者三十年始嫠时年二十七处一小楼不下知县黄训表其楼曰甘节万歴嘉兴府志其女侄归髙俸俸亡守节六十年】
　　项氏三节【嘉兴府图记项邦妾沈氏项钺妻莫氏项绶妾张氏邦初为呉江丞沈归之四年邦与妻皆殁沈抚孤守志备尝艰苦夀八十有九成化间被旌莫年二十六而寡遗孤四嵗誓不更嫁嘉靖初被旌张年二十而绶卒长妾假夫遗命勒欲嫁之张截发毁容明无他志止一女与之相保垂老无玷】
　　庄鸿妻倪氏【嘉兴府图记年十七适海盐庄鸿十九而夫亡遗腹生子山而其翁亦亡与姑相依守制父欲夺其志倪防发以死誓孝养其姑姑亡治丧尽礼乡闾上其事郡守以闻】
　　髙霁妻常氏【两浙名贤录年二十一归霁九月而霁死遗腹女又死常之祖母隋节妇也因扁其堂曰继节矢曰上当不媿吾祖下当不媿吾夫乃鞠夫弟之子为后卒能践其言】
　　董夀妻王氏【两浙名贤録名桂芳归夀逾年夀病且革嘱以更适桂芳誓以死殉夀卒其母汤亦寡居命女归同处桂芳不従母固强之归一饭哽塞不能下咽还过宣公桥顾其母曰河水清泠可就死母惧抱持之乃止至家即麻绖自经死】
　　六烈妇【万歴嘉兴府志全氏周聪妻呉氏沈茂华妻娄氏汪志妻金氏顾恵妻沈氏呉铨妻费氏徐胡妻皆遇倭寇投水死】
　　郭氏二女【万歴嘉兴府志长女为姚浙妻年十八归浙二年夫亡哭泪流血剪发置夫棺中躬营塟事其妹为万有妻年二十而寡家贫孑守被旌世称双节】
　　倪氏三节【万歴嘉兴府志邵氏倪雩妻年二十三而寡李氏倪霆妻年二十九而寡乐氏倪深妻年二十三而寡俱克守制以夀终有司扁曰三节】
　　李用仁妻王氏【万歴嘉兴府志年二十二而寡遗一子长娶张氏子复殀与媳纺绩苦守】严従爱妻朱氏【嘉禾征献録朱绶女适従爱甫三年而従爱卒无子继従子其法娶许氏女而其法亦殀死两世皆以节孝闻】
　　沈贞女【万歴嘉兴府志沈儒之女受姚谚聘未及成婚而谚卒女时年十七闻讣痛泣请夫衣履祀之父母俱殁依弟沈臯终身】
　　薛贞女【万歴嘉兴府志薛文煌女许聘王九畴未归夫死薛剪发披麻往守哀毁骨立五年而卒】徐有庆妻沈氏【嘉禾征献録嫁有庆不数嵗而寡教妾子本髙成名】
　　严泰妻周氏【万歴嘉兴府志年十七归泰甫四月泰以疫殁贫不能自给族人劝之再适周忿然曰女无二天即截发自誓敛迹一室年六十卒】
　　许氏二节【万歴嘉兴府志张氏许灿继室年十九归许甫年余而夫即世更逢荒乱脱簪珥躬纺绩以供舅姑抚前子应逵如已出遗腹生应达以行谊重于时孙锡十三嵗未娶而殀孙媳陆氏方十五嵗矢死靡他归许守节皆踵张之芳躅也】
　　胡皆妻朱氏【嘉禾征献録年二十一嵗而寡苦志守节至七十七嵗而卒】
　　张祯妻莫氏【万歴嘉兴府志年二十八而祯亡孤方一嵗归依于母母欲夺其志氏潜求自尽乃止守节四十年教子鳯岐成进士】
　　盛贞女【万歴嘉兴府志沈之韶未婚妻嘉靖庚申年卜九月初十日成婚是日夫死氏剪发纳棺中誓死靡他卒年六十五】
　　徐尚友妻马氏【万歴嘉兴府志尚友病亡马年甫十九痛夫蚤逝厥明自缢柩前邑令何源手撰祭章亲临拜奠】
　　贺徳修妻朱氏【万歴嘉兴府志徳修病卒朱年二十八即日服毒自尽】
　　张氏二节【旧浙江通志张渚妻沈氏张九韶母也年二十八抚孤守制后倭宼縦火焚掠防翁有疾孝感回天反风灭火翁疾甚吁天请代姑病血蛊澣涤必亲年八十有二见其孙应宿登贤书孙应辰殀妻金氏年二十二亦矢节六十四而卒】
　　吕嗣芳妻顾氏【嘉兴府志名妙善嗣芳与伯子本殁于官仲子原甫八嵗氏携孤还乡贫甚防防苦守课子读书文懿公立朝事绩得之母训居多封太宜人年八十七】
　　朱贞女【嘉兴县志沈志未婚妻年十四闻志讣即易服奔丧守制三十七年】
　　髙贞女【旧浙江通志受沈童祖聘年十六童祖殇乃弃盥栉毁容自誓阅二十八年卒】朱贞女【嘉兴县志许配沈涵未婚涵殀女年十四従母往吊辞母曰夫不及养儿代之夫不及嗣儿立之于灵前立侄暹为后奉姑孝敬登小楼不下四十年乃殁】
　　冯裔道妻张氏【嘉兴府志贫窭殊甚夫亡哀毁自经柩侧时年二十二士绅歌诵之】呉氏二节【旧浙江通志呉邦章妻髙氏弟邦翊妻徐氏邦章卒无子髙氏预置一槥誓死靡他缟素纺织苦节七十年年九十卒徐氏亦守节五十余年有司顔其庐曰一门双节】
　　陆氏二节【嘉兴县志朱氏陆万程继室年二十二夫亡抚育遗孤媳严氏年二十五寡子甫五嵗守节卒年俱七十一】
　　顾之球妻薛氏【嘉兴县志嫁期月夫以祸死屡欲自尽母防闲之除夕母归即缝衣自缢巡按李邦华题请旌曰贞烈】
　　李孝女【旧浙江通志李梦康女性至孝四嵗丧母哀如成人事后母以孝闻告其父曰我母早世何忍去父膝下父悲其志聴之父病女祷于天一青鸟衔一朱实坠药铛中人称孝感卒年四十七闽中黄道周题其墓】
　　钱贞女【嘉兴府志严可相聘妻未婚而殀女视其殓日侍灵帏哭之哀甚舅姑怜其志为立后嫠居四十余载孝奉舅姑抚四龄继子成立万歴初太守旌之】
　　汪桂竒妻沈氏【嘉兴县志年十九适桂竒贫甚未一月桂竒死氏呜咽不出一言视含殓越三日举柩氏始出声大呼天者三俟暮人静自缢而死】
　　包志妻杨氏【嘉兴府志华亭杨周女适嘉兴包鼎之子志游太学卒于京遗子二节五嵗孝二嵗日抚以泣且严朂之二子相继举进士官御史节以直道忤时戍边徼氏曰以忠得罪荣幸多矣居常俭素嫠居四十年悉屏珠绯受封时尝一御命服而哀不自禁即置不服】
　　汤贞女【嘉兴府志石工女也许配张氏子年十四死父往唁女曰儿愿往一拜即还父従之偕往抚尸恸哭毕泣拜父曰儿勿还矣愿成儿志父不能强贞操五十年卒】
　　包贞女【嘉兴县志许配张于拱未婚包之戚有贵人者嗛张贫属更牵丝张不敢抗包绐其女以张郎死女不语遂入房称病不出絶粒七日而死上下衣皆自缝书于襟曰必塟我张氏之垄】
　　朱贞女【嘉兴府志幼许字钱某未婚钱卒女年十九闻讣即欲従亡以母病方亟侍母终殓毕语兄曰妹钱妇也愿死従之不食五日而死遂归塟于钱】
　　包勇锡妻杨氏【嘉兴县志锡疾氏祷于神愿以身代锡死氏遂饮毒卒良久锡苏疾渐差终身不再娶】
　　李士标妻沈氏【嘉禾征献録士标授山东宁海州州同崇祯壬午兵围州城士标督守尽力癸未春病卒城遂陷妻沈氏率其妾婢同日死之】
　　徐士模妻陆氏【旧浙江通志无子生二女明末兵乱陆携其女诫曰男尽忠女尽节分也倘遇不测无茍贪生已而避居俞家村盗至陆拉其女及婢投河死】
　　陶本立妻陈氏【嘉兴县志明末城将陷有已嫁女十三姑者遣使问计陈曰毋负吾家清白宜早为之使反十三姑即服卤死城溃陈即向庭中井跳入婢红梅亦赴井邻妇之従死者十有七人】
　　胡烈女【嘉兴县志明末兵乱与父爱桥俱被执至众安桥不能行兵士迫之即绐曰释我父従汝父既释去已逺佯言系屦投水死】
　　周某妻方氏【嘉兴府志年十九而寡无子针指自给依其弟居苦节六十二年崇祯十七年闻变羣迁氏恸泣两日而逝年八十一】
　　徐世濓妻陆氏【嘉兴府志世濓早卒氏哭夫成疾嫁时妆奁屏不复御以布素终所啖惟菜粥并不及盐豉苦节三十四年子肇启崇祯副榜遭难死】
　　张谷起妻徐氏　　　　　髙鹏妻钱氏
　　王爱庄妻顾氏　　　　　严従裕妻蔡氏
　　殳大经妻巢氏　　　　　郁銮妻王氏
　　顾台妻毛氏　　　　　　邹浩妻程氏
　　沈鸣朝妻盛氏　　　　　周元圻妻胡氏
　　李儒鲸妻王氏　　　　　李有堂妻周氏
　　皇甫恩妻张氏　　　　　狄守贤妻戚氏
　　贺时保妻沈氏　　　　　胡应祈妻周氏
　　屠启元妻刘氏　　　　　孙世俊妻何氏
　　曹邦彦妻俞氏　　　　　郁萪妻陶氏
　　朱国贤妻倪氏　　　　　潘有道妻姚氏
　　徐兆先妻夏氏　　　　　黄賔妻沈氏
　　萧韶妻夏氏　　　　　　朱国泰妻王氏
　　屠巽妻沈氏　　　　　　石维岑妻孙氏
　　项得祯妻郭氏　　　　　徐恭妾陆氏
　　孙志妻项氏　　　　　屠徳征妻莫氏
　　许屏寅妻陆氏　　　　　王道浦妻唐氏
　　王防妻陆氏　　　　　　卜舜年妻沈氏
