<!-- { "loadSidebar": true } -->
　　傅光【金华先民传字子温浦江人仕为诸王宫教授未防退归田里方腊反县民多托之为乱任士安统兵至怒甚欲尽屠之光与任厚往谏之曰乱者惟通化一乡余皆良民将军奉朝廷杀贼耳奈何延及无辜任悟遂如其言】
　　喻葆光【万厯金华府志义乌人娶黄氏睦盗起青溪妇翁以白金千五百两属葆光窖藏之盗平妇翁死三子俱幼莫之知也葆光举而归之三子请以二百金为谢葆光虽贫力辞不受】
　　王槐【义乌县志字植三义乌人绍兴辛未进士里中山田苦旱捐资募民开濬为塘周三千六百步四山七十二涧水防焉以下流难捍倚飞来山筑隄七十余丈东西凿石开斗门嵗时蓄泄以窦田赖以饶既卒里人祀之】
　　陈徳髙【两浙名贤録东阳人慕范文正公之义割腴田千亩立义庄以赡宗族又设义学以教里中之子弟族人婚宦死塟皆有助遇遭困阨贫不能立者捐金予之不令人知有贫而鬻产于徳髙者如其请畀之积所入之数及原直则举而还之山隂陆游为撰义庄记】
　　喻南强【金华先民传字伯强义乌人少负竒气従陈亮游亮下大理罪且不测门人畏当路威熖噤不敢出声南强义形于色贻书诮责言先生无辜受罪将賷恨入土吾曹为弟子当激昻慷慨以赴之乃匿影收声以自完是得为士耶走东瓯见叶适备述亮寃状适曰子真义士即秉烛作书数通付之南强遂持书走越见诸台官诵言无忌卒直亮之寃礼部侍郎真徳秀以言事去京兆尹迹其所至见与交游者辄罪之徳秀舟过富春南强亟往见且赋诗为饯人皆壮之宋濓喻南强传庆元中贡于乡上礼部不得第授富阳尉转缙云丞着有梅隠笔谈十四卷】
　　郭钦止【万厯金华府志字徳谊东阳人轻财好施尝辟石洞书院以教宗族子弟乡之秀民愿请业者亦聴学焉拨田数百亩以之后进多所成就従兄良臣建西园书院侄伯广建南湖书院皆慕钦止之风而兴者其卒也朱文公为铭其墓】
　　汪大度　汪大章【金华先民传大度字时法金华人受业吕祖谦庆元初祖谦触权奸贬饶州大度往送之伴送者凌辱祖谦大度以义折之直欲与之坐狱従至贬所久之乃还经纪其家事甚至朱熹致书深加叹敬弟大章字得叟亦従祖谦游祖俭之卒也大章距秋试才四日舍之就道防丧以归故人路知监卒于蕲不能还塟大章走蕲载其柩归割地塟之】
　　张垓【金华先民传字伯广金华人以防入官叶正则未第时贫甚垓馆于家资给之后正则帅建康辟垓为淮东转运使干办公事吕祖俭得罪贬垓方在官所即解装贸轻賷追至信安赠焉陈亮被诬繋大理狱垓不避祸奔走经营卒脱其难】
　　卢□民【两浙名贤録东阳人尝拾遗珠一裹价值不资持归令人于获处俟焉少顷失珠者号泣而来询得其实举还之其人泣且拜曰非公吾死矣今之生公之赐也后婴疾防殆忽神降于女奴言曰上帝以君还珠之徳赐以夀考复示方药疾遂愈卒年八十六】
　　叶大同【金华先民传字防之兰谿人为人重气义有友人死而无榇者其家欲卖庐以为榇大同曰吾未死已有木友已死乃无木吾縦死不致剥庐友虽死不可无庐遂辍已榇榇焉兄弟三人其兄绍彭早世无嗣大同以幼子后之或谓法应分其产大同曰嗣可分产不可分明义利也义利明则吾兄真有后矣王鲁斋曰世有继嗣之争者观此可以少愧】
　　范大録【金华贤达传兰谿人为本县吏行案公平不挠法以求赂中年无子因迓监司至白沙买一妾后生一男官至少卿生二孙一为郎官一为提举曽孙相继登第追赠正议大夫】
　　方永龄【两浙名贤録字无尽金华人敦礼尚义而好施宋末兵兴嵗饥流亡载道永龄发粟作糜以食饿人复作棺衾以给殍尸之无告者荐授婺州録事入元弃官隠居孝川征聘不起惟储药施方以济患者终其身不怠】
　　元
　　呉谦【金华贤逹传字仲恭浦江人世业儒父蜚声宋秘书省较勘文字与谢翺友善翺寓谦家寻卒无嗣谦经营丧塟刻石志墓复辑士友哀诔为哭谢编】
　　季舍孙【义乌县志字国用义乌人尝构书舍与弟侄讲学咏诗以自适设义塾延师教乡族子弟值嵗歉发粟赈饥者人有不善委曲开谕令其悔悟】
　　郑文嗣　郑太和【元史郑文嗣传文嗣婺州浦江人其家十世同居凡二百四十余年一钱尺帛无敢私至大间表其门文嗣殁従弟太和维主家事益严而有恩家庭中凛如公府子弟稍有过颁白者犹鞭之毎遇嵗时太和坐堂上羣従子皆盛衣冠鴈行立左序下以次进拜跪奉觞上夀毕皆肃容拱手自右趋出足武相衔无敢参差者部使者余阙为书东浙第一家以襃之太和方正不奉浮屠老子教冠婚丧祭必稽朱熹家礼而行执亲丧哀甚三年不御酒肉子孙従化皆孝谨虽尝仕宦不敢一毫违家法诸妇唯事女工不使预家政宗族里闾皆懐之以恩家畜两马一出则一为之不食人以为孝义所感有家范三卷传于世揭傒斯郑文融传文融一名太和字顺卿】
　　郑文泰【揭傒斯郑文泰传字达卿浦江人大徳末年饥人相食与兄文嗣铸大釡鬲日煮糜分啖全活者数百人性介特据直道行不肯持两端保州里如家数十里间黥髠盗贩无敢入其境抚家一以慈书忍字悬置各室使相雍睦其家自淮毁产拯荒甚贫至政渐裕徳璋始大振迨文泰愈尽心不懈凡山林陂泽园田室庐得以斥拓资义聚者文泰功为多】
　　吕汲【万厯金华府志字仲修永康人族人贫者月有廪年当入学者家有塾隣里有急必周之嵗歉为粥以食饿者所活千百计至自奉乃极俭薄甫逾冠大盗窃发官军进讨汲践重山宻林探其巢穴事平口不言功子机字审言乐赈乡人之急人或懐崄巇以相倾忍弗与较绰有父风】
　　蒋沐【金华先民传字泽甫东阳人居横城倜傥尚义即所居之西建义塾一区割田租一万焉迎致方蛟峯为之师担簦负笈者不逺数百里而至其教法一遵白鹿洞遗规月书季考砻石题名二十名以前给赠币帛书籍其余分赠有差乔见山陈月斋吕存斋继主师席前后题名者六百八十有五人至元中江右行省荐授建昌县主簿以病免归】
　　李叔安【永康县志大徳中遭时大歉发粟万斛赈饥隣邑扶杖襁负就食者以数万计置大釡煮粥食之多赖以全有司表其所居坊曰由义】
　　丁廷玉【义乌县志自幼倜傥有谋畧尝受业石一鼇之门至正间里中豪猾徐甲啸聚为乱纵火焚县治剽掠村落势张甚廷玉乃散家资率民兵捕斩之乡里赖以安事闻授武义县教谕】
　　袁仲仁【金华先民传名大珍以字行金华人兄大通客死永嘉仲仁亲往取遗骼归塟先陇嫂张氏呉氏寡居无子张居海盐呉居鄞俱迎致而终养焉二姊适甯氏皇甫氏早丧所天子女防防迎养于家且为之婚嫁置田庐以赡其生友人张彦希自云南经厯致仕于家一日夫妇俱为仇家所杀尽刦掠其财一女银奴甫生仲仁往哭之抱其女归抚如己女日夜为踪迹其贼竟得之伏法鄞人苏甲趋公事来金华病莫能行同事者委之而归仲仁携还家迎医治疾及愈其人徳之不忍去悯郡民贫者无塟地毎至焚尸沈骨负郭有沃地直可五千缗捐之为义冢】
　　蒋大同【万厯金华府志字伯康东阳人立义塾以教乡里子弟凡防百人供给衣粮者余四十年赈恤颠连无告者不问亲疎嵗饥有仓行旅经其门者有资给丧有赙婚嫁有助人干贷之者即如数无吝】
　　黄伯良【正徳兰谿县志兰谿人至正壬辰以四方兵起令出民财募兵捍御乡邑拜官有差伯良应令出财募兵一百人皆勇壮可用宪司令扼要地江浙行省授伯良本州税务大使】
　　田子贞【永康县志名贞以字行至正丁酉冦起缙云民多奔窜岩穴且饥馑相仍道殣相望子贞出已粟赈之皆罗拜于庭曰我等已在鬼箓赖公生我倘有役使蹈水火无恨子贞因结为义旅使捍乡井贼不敢犯两浙名贤録亷访使者檄授巡检子贞辞明兵下浙东陈友定授武义尹知天命有归缚使者戮之焚其书】
　　刘大音【两浙名贤録字韶父义乌人族人濒死子方乳以业劵授大音曰非君仁恩不足以保此子大音蔵劵笥中其子长召两觞之还其劵周急防嫠不一而足嵗侵羣盗起至相戒不敢入其里宋太史濓称为古之吉士云】
　　明
　　郑濓【明泳化编浦江人自其先世祖绮有纯徳传至文嗣已六世同居二百年咸如绮在时元至大四年诏表其门入明曰濂曰湜皆以行闻时传十一世矣族人蕃衍产益多郡人推为粮长屡以事入觐太祖识之后有人讦其家与胡惟庸行财户部陈员外指与郭恒籴仓粮有司逮濓及弟湜至京上曰郑氏义家焉有与人行财籴官粮显是诬害追到钞贯命给还仍擢湜为福建布政司防议因询所以治家长久之道濓具以对上深善之洪武癸酉尚书严震直述其家世孝友命简其子弟年三十以上者二十四人并授之官有曰济者最有文学除左春坊左庶子侍従东宫辛巳四月诏旌其门闾曰渶者以宗长诣阙谢恩陛辞日上御奉天门亲书孝义家三大字题其傍曰赐浦江郑渶而识以精一执中之玺一时闻者知劝】
　　【谨按郑湜着有政绩见循吏门名山蔵云濓家被诬通胡惟庸反湜与濓争诣吏濓曰我长湜曰兄老相推者数四太祖闻之曰有人如此而従人反耶召赐饮食劳免之所载小有异同附録于此】
　　王澄【浦阳续人物记字徳辉县人忠恵公万之后勇于为义与其弟不分财异居濒终戒诸子士觉等曰同里麟溪郑氏合食同居久而弥笃若等似之吾瞑目无憾矣澄没士觉召子姓等谓曰吾父有遗言欲法郑氏今郑氏成规具在吾将损益行之何如皆踊跃承命共防定家则一卷计一百八十四条凡敬先务本敦礼厚生睦族恤众具有条贯而敬戒防范曲尽其义洪武初郡县上其事旌为义门同郑氏简拔子弟可用者赴京擢王庆为右春坊右庶子】
　　金盛宗【永康县志县人敦行好施捐建文庙櫺星门洪武间出粟一千四百余石赈荒玺书襃美其余造桥梁修道路种种可风】
　　戴幵【分省人物考字善甫金华人种徳尚义尝捐己田五百亩置义庄以给养宗族亲姻之贫乏者又设义塾以教训其子弟殿讲御史卢防为撰记其后子孙食报不衰】
　　郭叔和【挥尘新谭兰谿人永乐癸酉山崩溪涨叔和家当溪口其沿山居民尽为漂流积尸蔽溪而下叔和倩人捞之滩上族属认而舁归者以百数其他不能认者尚多叔和积薪置尸于上焚之复拾遗骨之谓之丛冢山田多荒废者叔和扬言于众曰愿布种吾助之嵗登吾不责偿由是民咸就之后叔和之子若仲防仲南仲初仲时辈为郎为执法为中舍者相继显于时】
　　钱泽【魏骥义民钱泽墓表字世渊上世自临安徙金华尚义出于天性家素饶嵗饥馑出谷一千二百石以助有司之赈民有逋负者出谷一千四百石召其民于前悉焚其劵有司以闻玺书旌为义民】
　　王徐【吾学编字叔丰祖祎死国稌少有志従学方孝孺甚为所器欲妻以女未及也尝周恤其族又尝与孝孺表侄郑珣至聚寳门外求其遗骸归塟不可得卒逮繋文皇帝念祖袆死国之忠特宥免方向用而稌力以疾辞读书青岩之下将终身焉后辑方氏遗文为缑城集以传世名山蔵稌卒门人私諡为孝庄先生】
