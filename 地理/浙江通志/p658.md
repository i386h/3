<!-- { "loadSidebar": true } -->
　　祝品【万厯龙游县志字公叔以进士授刑部主事是时武宗久不视朝日逰幸西范信任权贵朝士箝口品与同官应大猷上疏直谏上怒逮狱寻贷之直声大振陞广东提学副使复调巡视海道茂名古兜两山贼啸聚官兵莫能谁何品为宣谕德威咸相率效顺晋左叅政乞归】
　　陆佐【万厯龙防县志字子翼嘉靖丁未进士选桐城知县县当两都冲途供亿甚苦佐求民利弊力为兴除籍豪强侵蚀之湖课得千余缗以苏邮困而余以给窭士嵗为额歴官潮州知府念郡城久圮浚濠修堞已而流兵突刦借以安堵民甚徳之】
　　毛汝麒【衢州府志字伯祥龙防人嘉靖庚戌进士知番禺县迁广平通判署五邑篆全活饥民万计陞贑州府同知贼酋章琏作乱汝麒练兵讨平以功加四品俸陞西江兵备道寻告归谨按旧浙江通志汝麒作洪麟嘉靖丁未进士未详孰是】
　　龚世仰【龙防县志字惟仁嘉靖戊午举人任望江令地饶鱼盐蓄植嵗有税额前令多取赢以十之五奉当道世仰以为剥民亟裁罢之再徙辉令辉有五闸灌溉田亩中贵人欲擅以为利世仰力持不可事遂寝寻左迁归】
　　余邦辅【龙防县志号松野嘉靖辛酉举人授胶州知州改郑州州临大道使车辐辏邦辅加意撙节以苏民困又城东贾鲁河嵗溃决为民害邦辅筑堤捍御以忤权要去官】
　　徐一槚【献徴录字汝材西安人隆庆戊辰进士知宁国县初至却供帐罢里甲斥骫法胥吏数十人县以大治调剧丹徒筑长堤以捍江县有官民田二则官田粮重差轻民田粮轻差重一槚减官粮于民推民力于官又山乡瘠壤沙乡沃壤请以山乡二亩抵沙乡一亩民甚便之擢吏部稽勳司主事歴文选司郎中守法不阿有援亲故求善地者一切无所假陞右通政告归卒】
　　徐日久【衢州府志字子卿西安人万歴庚戌进士知江夏县旧时漕军兑粮百姓病之日久令民输粮于仓而军从县官兑又筑三堤于江口擢工部屯田主事改兵部职方奉命行邉邉将马世龙丧师失律而行金钱于魏忠贤为之地日久曰世龙不去则法令不行上疏论世龙忤珰削籍归里崇祯初起为福建巡海道抚郑芝龙斩李之奇沈钟斌于海福建遂安陞山东按察使便道归卒于家】
　　许堪【万厯龙防县志字文可以贡入国学拜监察御史弹劾无所惮有指挥以外戚怗势堪按其罪出知开封府治行卓然时人以包孝肃比之】
　　郑学陆【西安县志字景宣万厯壬子举人授大冶令大冶多盗俗犷悍难治学陆以清白自矢不吐不茹羣情詟服政声大着无何武昌巨寇揭竿起势张甚抚军稔知其有方畧以兵事付之学陆率官兵练乡勇出奇扑剿前后擒斩无算积劳成病卒】
　　余国宾【衢州府志字叔贤西安人万厯甲戌进士为刑部主事再陞郎中有缇骑携妾别居夜遭盗杀者妻诬妾为刃主国宾寃之尚书不听令他主事成狱妾遂死盗寻自首众称国宾仁明出知济南府簿案塡委剖决如流陞易州兵备道嵗侵筑室以居流移众名之为余村转江西按察使陞右布政使告归】
　　郁有年【衢州府志字国瑞西安人万厯丁丑进士为工部营缮司郎中疏请缓夀宫兴作并请停功德寺行宫先是嘉靖中修慈宁宫度支四十八万及有年营费才十有五万建潞府计赀六十万有年条上事宜减省大半为上所知转太仆寺少卿归】
　　余懋中【衢州府志字德懋西安人万厯庚辰进士为淮安府推官开永济河擒巨盗有功拜御史巡视海道朱均旺报倭入犯巡抚以为妄将戮之懋中请释其罪严加防御倭后北犯朝鲜而福建晏然以懋中为之备也寻转福建叅议平海浯防兵再定民变政绩为一时称首】
　　王家业【西安县志字子立万厯举人治均州大着异声尝诣武当道遇逰僧数十人中有穉僧颦蹙随命拘畱众僧而鞫之乃女随父宦被僧刦杀而畱之为僧者也审实尽戮羣盗人称神明】
　　詹思虞【衢州府志字如甫常山人万厯庚辰进士为刑部主事歴陞松江知府嵗荒民籴米以输仓每石价值三両思虞请改半折色省民间银数十万又以粮长解户为收户县不并封府不覆兑民咸便之有金琏者将啸聚为盗思虞以计散之又擒剧盗三人陞山东按察副使再陞山西叅政分卫军为五班五年轮代霍绛二州有大姓横恣府县莫能制思虞治之仕至山东按察使】
　　徐任道【龙防县志字仁卿万厯丙戌进士为河南固始令罢民间税七百余缗濬均济河延袤百里民称永頼召为御史卒】
　　徐日曦【衢州府志字瞻明西安人天启壬戌进士授庐州府推官嵗比不登妖贼煽乱舒巢间日曦单车往谕贼皆解散以不附魏忠贤削籍归崇祯间起松江府推官治狱多平反视饷海上咄嗟办漕粟五万三呉翕然称异绩后卒于官】
　　国朝
　　方元启【衢州府志开化人顺治辛丑进士任直隶南乐令治尚清简先是民多赔累荒赋逃亡者众元启至会编审因豁免逃亡丁银六百九十余两多方招徕给以牛种农具蒿莱尽辟増户口万六千有奇嵗荒设厰施粥复建义仓捐谷千石推陈易新以经久远寻擢户部主事康熙戊午典试河南卒于锁院】
　　徐开锡【乡贤留祀册常山人由贡生知直隶深泽县补任河南杞县俱有政声迁彰德府同知濬治水利蓄泄得宜筑髙平渠引洹水灌田七十余里家居助修学宫于桥梁道路不时倾赀修造】
　　杨廷琚【开化县志字带璜康熙丙戌进士授芦山令以一子一仆自随至则兴学校课农桑邑遭明季兵燹册籍无存豪强飞洒借以为奸廷琚悉心清厘赋役由是得平时大兵由安雅进平西藏羽檄交驰夫马刍粮无不应时立办上官廉其才凡安营设站往来巡警一以委之虽劳瘁致疾未尝少懈乞休归士民勒碑曰真去思】
　　严州府
　　唐
　　李频【唐书本传字德新夀昌人大中八年擢进士第再迁武功令时畿民多籍神策军吏以其横不敢绳以法频至有神策士尚君庆逋赋六年不送悍然出入闾里频密擿比伍与竞君庆叩县庭质频卽械送狱尽条宿恶请于尹杀之督所负不少贷豪猾大惊屏息奉法县大治有六门堰者廞废百五十年方嵗饥频发官□庸民浚渠按故道厮水灌田谷以大稔懿宗嘉之赐绯衣金鱼迁建州刺史旣至以礼法治下更布条教时盗兴相椎敚而建頼频以安卒官丧归父老相与扶柩葬永乐州为立庙黎山嵗祀之】
　　宋
　　郑荣【严陵志字光逺夀昌人天禧三年进士天圣初奉使契丹严毅威重契丹深敬重之使回真宗曰使于四方不辱君命今见其人矣授崇宁令父忧服阕起知衢之西安廉能才干深得民心旣而卒于任民防送其丧立去思亭于境上】
　　郑彦【严陵志字季英夀昌人元祐中进士擢崇阳尉再任青田丞秩满除真州司户居官以诚爱为本所至劝农勉学因民之所利以予之力不烦而功倍民乐其化召授国子监丞卒】
　　洪彦华【严陵志字叔炳淳安人淳熙十一年进士涖官治民专务德化其宰茶陵值歉嵗悉心抚字民无流亡及宰上饶亦如茶陵时真德秀尝荐之累官至朝请大夫】
　　洪琰【严陵志字叔毅淳安人与弟璞同登绍熙元年进士琰主南陵簿摄县事嵗旱官履亩不以实饥民啸聚琰从容麾散寻迁盱眙司法青平山盗起琰致渠魁斩之盗卽溃散改清江决狱如神人咸服之】
　　胡朝颖【两浙名贤录字达卿淳安人乾道八年进士厯武昌令通判嘉兴时宰相郑清之家奴暴横朝颖执寘诸法移书谢云以天子之命官挞宰相之奴仆罪当避位清之得书以闻帝喜曰得一佳士矣除守岳州兼湖北提刑严陵志朝颖尝以道学不明词章隘陋慨然自信其独见而躬行之诸生及门者皆超然拔于流俗之表着有静轩集】
　　郑颖【新定续志字茂叔郡人嘉定十五年进士宦辙所至辄以最闻守嘉禾以理卿召为言者所沮且逮吏稽在任出纳擿其疵无所得叹服之后其子璹为大理评事会时相以意嫉邉守下之狱必欲死之颖谓璹曰杀人以茍容如天理何璹奉法如颖教竟以忤归颖笑曰是足为吾子矣自嘉禾归竟不复仕】
　　郑琚【严陵志字伯润夀昌人淳祐间进士授登仕郎景定中为金华尉涖事详审以能称咸淳十年迁安吉州司理叅军推情治狱人无寃滥以疾辞归创义仓建永平桥乡人德之】
　　徐瑑【建徳县志字文之绍定三年通判袁州嵗当大歉瑑发廪赈恤贫者给镪病者给药殁者给槥收养婴孩至逾百民深德之时版曹以宜春产绢委市绢万匹瑑力控免寻擢守建昌邦人咸惜其去】
　　孙潼发【黄溍孙潼发墓表字帝锡桐庐人咸淳四年进士调衢州军事判官有廉能声家翁详刑江左雅知潼发所至辄挽以自随狱事悉委焉属部民有纵火杀人者株连坐系甚众嵗久不决潼发探得其情多所平反衢俗好鬭少不相能则弄兵以相雠杀潼发被郡檄徧行村落戒谕之皆委刀劒为良民秩满除御前军器所干办公事宋亡避地久之乃归程钜夫求遗逸得潼发以应诏固举不起】
　　元
　　王文彪【王袆王文彪行畧字君采建德人泰定丁卯授温州路瑞安州判官役法久文彪为第其贫富均赋之民大称便大府因诿之赋平阳役不阅月而毕杭之盐官海岸崩行省檄诸州遣官修治文彪被檄董其役不逾期而事集宰臣察其廉能辟行省掾史厯除天临路湘乡州知州湘乡界在大湖之表而邻于溪峒其民犷悍素号难治文彪至一以礼义化之作为条教约民共守三年信义旣明威惠并着凶顽之徒更相教戒习为善良治行于湖南诸郡最以年七十致事归民庶攀畱填塞道路号泣而别】
　　汪汝懋【戴良汪汝懋墓志字以敬淳安人以荐授青阳县教谕会壬辰兵起佥宪哈喇呼举充浙东帅府令史未几授定海县尹居官一以乐易为务于刑宁失有罪不肯法外伤人于赋敛度民所当输乃与为期会未尝取疾争先其在浙东释温庆之民被诬为盗者数千百人在定海益以礼让化其民有古君子之遗风】
　　明
　　洪子祥【畿辅通志严州人洪武初任真定县时条教方新子祥调缓急布恩威抚良锄横务招辑安养起凋残而还之康阜民爱戴之】
　　王文孜【遂安县志字叔勤洪武三十二年任会昌知县廉惠爱民其父愚叟尝遗书戒之云若滥赃私生不令人顾患难没不容入家庙文孜益自励门无私谒公无滞事劝课农桑民致殷富】
　　徐谊【献征录字宜叔夀昌人明初授黄冈知县敦教化厚风俗鞭扑不施而租赋时入寻遇谴归洪武甲子郡邑以明经交荐授镇江知府胥吏畏服帝每宣谕天下有司云尔等只效镇江徐知府清廉干办岂不美哉考满改授吉安府时属邑龙泉凋敝秋粮数年不足民有贫者卖妻鬻子而不能输谊出俸五百贯代偿之后疾卒吉安人皆路祭巷哭送其归柩者万余人】
　　孙琼【严陵志字万芳建德人建文时由太学生授景陵知县持身廉介绰有能声永乐三年苏松洪水坏民田庐命吏部选天下贤能令督理凡十有八人与焉修筑圩岸疏决壅滞咸底成绩事竣以老疾乞致仕】
　　何昭善【豫章书字宪章淳安人洪武间举孝廉丞丰城县营公廨兴学舍治桥梁筑堤塘经画最多】
　　余思寛【万厯严州府志字仲容遂安人永乐乙未进士授监察御史出按江西除奸剔蠧克振风纪时永藩暴虐初肆思寛预烛其防疏其跋扈之渐事下法司得实朝论壮之仕至广东按察副使】
