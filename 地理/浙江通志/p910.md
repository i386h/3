<!-- { "loadSidebar": true } -->
　　林公徳惠祠　西安县志祀明衢州守林有年在郡治北染织局【方豪徳惠祠记吾衢有织染局嵗输缎一千三百八疋遇闰増一百九疋力出于局料出于民五邑之民各以其价输之于乡佐名曰荒丝乡佐各输之于郡郡以贮之库而后给之局出入于吏胥之手重其入而轻其出且不以其时甚者指为常例堂食而莫敢谁何也莆中林侯寒谷以嘉靖初守是邦首防斯弊痛革弗遗每遇乡佐输价则命局工并进一立阶左一立阶右交手相付而吏胥罔及闻焉尚复有所谓常例堂食者乎于是十余年之逋课完于三载百余年之宿弊去于一旦一局之人乃相与作生祠于局中刻木为像朝夕奉香火嵗时具牲醴共呼之曰徳惠祠】
　　李公遗爱祠　旧浙江通志公讳遂号克斋明嘉靖间任衢守祠在郡治北即公讲舎之右旧肖像于讲舍之教思堂后以公遗爱在衢特建祠以祀
　　张公遗爱祠　西安县志公讳江明嘉靖间令西安政尚徳化生祠于罗汉寺寺废迁邑西显报寺郡守杨准复新之
　　杨公仰徳祠　旧浙江通志一在西安县学明伦堂之西一在郡治西茭池之左阮鹗杨公仰徳祠记公名准字汝度别号安吾
　　孝烈祠　西安县志在城外西北隅铁塔下
　　国朝诸生郑荣组妻徐氏殉夫舅寃死邑令陈鹏年建忠义节孝祠　忠义祠在县学东节孝祠坊在府城隍庙东
　　国朝雍正四年知县王世甲奉文建
　　龙游县
　　先农坛　在东华山
　　国朝雍正六年知县徐景运奉文建立坛宇并置耤田
　　四亩九分
　　社稷坛　万厯龙游县志在县西北四百五十步风云雷雨山川坛　万厯龙游县志在县南五里邑厉坛　治衢州府志在县北一里
　　城隍庙　龙游县志在县北百步明洪武二年建正统中知县张惠天顺中知县王瓒嘉靖中知县陈釴相继重修
　　国朝康熙四年重修十七年燬十八年知县卢灿重建龙须岩龙王祠　治衢州府志在县南四十里相近有青葛澳龙王祠
　　徐偃王祠　明一统志在龙游县西四十里徐山下龙游县志即仁惠庙唐元和九年刺史徐放重修【韩愈徐偃王庙碑徐与秦俱出柏翳为嬴姓国于夏商周咸有大功秦处西偏专用武胜遭世衰无明天子遂虎吞诸国为雄诸国既入秦为臣属秦无所取利上下防贼害卒偾其国而沉其宗徐处得地中又文徳为治及偃王诞当国益除去刑争末事凡所以君国子民待四方一出于仁义当此之时周天子穆王无道意不在天下好道士説得八龙骑之西游同王母宴于瑶池之上歌讴忘归四方诸侯之争辨者无所质正咸賔祭于徐执玊帛死生之物于徐之庭者三十六国得朱弓赤矢之瑞穆王闻之恐遂称受命命造父御长驱而归与楚连谋伐徐徐不忍鬬其民北之彭城武原山下百姓随而从之万有余家偃王死民号其山曰徐山凿石为室以祠偃王偃王虽走死失国民戴其嗣君如初驹王章禹祖孙相望自秦至今名公钜人继迹史书徐氏十望其九皆本于偃王而秦后迄今无闻家天于柏翳之后非偏厚薄施仁与暴之报自然异耳衢州故会稽太末也民多姓徐氏支县龙邱有偃王遗庙或曰偃王之逃战不之彭城而之越城之隅弃玉几研于会稽之水或曰徐子章禹既执于吴徐之公族子弟散之徐扬二州间即其居立先王庙云开元初徐姓二人相属为刺史帅其部之同姓改作庙屋载事于碑后九十年当元和九年有徐氏放复为刺史放字达夫前碑所谓今户部侍郎其大父也春行视农至龙邱有事于庙思惟本源曰故制觕朴下窄不足以掲防妥灵而又梁桷赤白陊剥不治图像之威防昧就灭藩拔级夷庭木秃缺祈甿日慢祥庆弗下州之支郡不获荫休余惟遗绍而尸其土不即不图以有赀聚罚其可辞廼命因故为新众工齐事惟月若日工告讫功大祠于庙宗御咸序应是嵗州无怪风剧雨民不天厉谷果完实民皆曰耿耿祉哉其不可诬乃相与请辞京师归而镵之石辞曰秦杰以颠徐系邈绵秦鬼久饥徐有庙存婉婉偃王惟道之耽以国易仁为笑于顽自初擅命其实几姓歴短言长有不偿亡课其利害孰与王当姑蔑之墟太末之里谁思王恩立庙以祀王之闻孙世世多有惟临兹邦庙土实守坚峤之后达夫廓之王没万年如始祔时王孙多孝世奉王庙达夫之来光慎诏教尽惠庙民不主于神惟是达夫知孝之元太末之里姑蔑之城庙祀时修仁孝振声宜宠其人以及后生嗟嗟惟王虽古谁亢王死于仁彼以暴丧文追作诔刻示茫茫】宋绍兴乾道淳熙间屡燬屡建绍定中郡守袁甫重建【袁甫徐偃王祠记衢邦灵山庙血食嵗久灵迹愈着寳庆二年冬甫假守于兹邦人佥言王大有功徳于民封爵宜极褒崇王妃王子亦当隆品秩以侈报称乃具以实闻于朝事且施行矣是嵗十二月旁地居民曲突弗谨延及王祠倐焉灰烬守以祀神治民为职庙燬神怒民失凭依甫甚震惧于是协众志捐郡帑乃广规制乃拓基址四方之民闻庙再新炷香乞灵者肩摩于道乃请封爵仪曹上之朝省天子嘉王功徳改封灵惠慈仁圣济英烈王妻姜氏协济夫人子寳宗祐顺侯寳衡祐徳侯寳明祐泽侯】元至正间燬明重建嘉靖中燬隆庆六年知县凃杰重建【刘章偃王庙诗枌榆青防密不记几周星造化畱神迹山川妥地灵一时捐玉几千古享彤庭仁义终难冺丹心照汗青汪藻谒偃王庙诗石马金舆识故宫断碑磨灭覆杉松谁怜邠国干戈地空有涂山玉帛踪芳草满庭畱晩色断云连野敛春容中原逐鹿归狙诈此意悠悠委暮钟谢翺忆游锦溪徐偃王祠下诗徐王遗践地花落旧岩阿山鬼下茅屋野禽啼苎萝别祠溪路见疑塜草间多寒食思家客空山记此过】
　　龙丘祠　万厯龙游县志在县东三里祀汉龙丘苌万厯元年知县凃杰创建【童佩龙丘祠堂记少尝数登龙丘山过先生居处其栖息咸在岩壑间盖与人殊矣父老又指其下即先生塜乃不封不树云嵗隆庆辛未南昌凃侯以进士来治龙喟然曰今夫一中人之家事其祖先必有供伏腊之处矧邑以先生名是先生且为一邑祖乃蔑有一区用陈爼豆以妥其灵政之缺失莫是为大乃为卜地东华山之阳下令凿石畚土抡材度工丹墨漆垩靡不善良阅数月而告成王之弼龙丘先生祠诗蹑屩登灵境东华迥自孤庭松翻翠葢野日遍金铺一缕垂千古斯文寄匹夫先生黙无语片叶下秋梧余恂龙丘先生祠诗君不见龙丘先生生东京髙隐避世称独醒贤人在邑邑为重城郭遂以龙丘名古人姓氏垂不朽往往山川同其久我亦先生之邑人出处慙惶空俛首先生有屋九峯巅先生有友钓台边龙丘之山严子濑客星万古名双悬先生已往祠山麓爼豆春秋嵗相续一自沧桑烽燧多栋宇为摧庭草緑即今懐古吊遗踪仰止髙山怅莫从欲识先生何处是亭亭祠畔一苍松】
　　扶风太守祠　治衢州府志在县东十五里马报山上龙游县志即遗爱庙祀晋徐【东阳实録字圣通太末人习韩诗春秋举孝防迁守扶风讨里贼战殁乡人感其诚节为立祠东阳刺史徐峤之祷雨每应政和间赐额】
　　杨侯祠　万厯龙游县志在县西北二十里盈川境上祀唐盈川令杨炯
　　余忠肃公祠　万厯龙游县志在县治西二百步祀宋左丞相余端礼
　　凃公祠　龙游县志在儒学后祀明县令凃杰【曹闻礼谒凃公祠诗当年枳棘有鸾凰露冕今看嗣逺芳祠以地灵昭景贶人因香暖卜农祥千峰翠合云为幔九曲青回芷可觞百世清风闻石濑仁风流咏转髙长】
　　贞烈祠　龙游县志在治北三里明嘉靖中知县万松建祀烈女徐莲姑诏以贞烈旌其门【传详列女】
　　忠义节孝祠　忠义祠在学宫内西偏节孝祠在学宫外东偏
　　国朝雍正四年知县徐景运奉文建
　　常山县
　　先农坛　在城东隅张字号田土名庵坂
　　国朝雍正四年知县张桧龄奉文建立坛宇并置耤田
　　四亩九分
　　社稷坛　治衢州府志在县西一里来逺门外风云雷雨山川坛　治衢州府志在县南一里邑厉坛　常山县志在北城门外左侧
　　城隍庙　治衢州府志在县治南乾道改元令胡竞建常山县志洪武三年徙北城外景泰间知县杜英修之万厯元年知县郝孔昭徙至屏山东麓
　　灵济庙　治衢州府志在县东溪北其神曰康将军宋世歴有封号
　　昭应庙　治衢州府志在县东三十里双塔山旧名白马三郎庙宋绍兴丁巳祷旱有感龙图学士梁黙请于朝曰王审知在唐破闽寇常骑白马军中号以白马三郎此地与闽接盖审知庙无疑生已享王爵今犹用军中之号乞赐今额
　　四贤祠　旧浙江通志明嘉靖辛丑提学副使张岳改白龙洞庵为之祀宋丞相赵鼎学士范冲侍郎魏矼县尉翁防之【詹莱重修四贤祠记惟宋宰相忠简赵公翰林侍读学士范公集英殿修撰魏公皆以流寓葬于邑里其功徳实在天壤宜隆特祀既改白龙庵以祀三公而司农寺丞前常山县尉翁公常郡将章杰移檄搜索赵氏书简冀倾其宗以媚秦桧公以身膺祸谴而帡蔽之亦连而祀焉顾不及三十年几頽且废隆庆辛未邑侯南滁鹿野郝公将事祠下尽撤其旧而作新之名之曰白龙洞四贤祠文徴明四贤祠跋按忠简解州人范蜀人魏和州歴阳人国史皆有传然皆不着其所以居常之故愚意建炎南渡中原俶扰衣冠奔迸三公当时侍从扈驾而南占籍于此未可知也绍兴抵今三百余年詹子乃能搜访遗迹于荒烟野草之墟贤有司为表彰于音尘消歇之后岂不以忠贤过化山川耀灵居其地者固将假之以为重耶詹在泮四贤祠诗四贤祠宇夕阳残门掩空庭古洞寒一鸟不鸣山寂寂连峯深树露漙漙殷邦完节三仁逺晋室存孤二客难借问祠前名利客往来可为解征鞍】
　　容保祠　常山县志在县治东百余步明嘉靖四十五年巡按御史厐尚鹏奏请行免役法百姓便之建祠立碑【詹莱为记】
　　厐公祠　旧浙江通志在西门外祀明郡守厐承宠忠义节孝祠　忠义祠在学宫内节孝祠在县治左
　　国朝雍正五年知县张桧龄奉文建
　　江山县
　　先农坛　在过溪王家地方
　　国朝雍正五年知县汪准奉文建立坛宇并置耤田四
　　亩九分
　　社稷坛　正徳江山县志在县北五里
　　风云雷雨山川坛　正徳江山县志在县南三里邑厉坛　江山县志在青霄桥右
　　城隍庙　江山县志在县西五十步宋绍兴间知县鲁□重建咸淳间赵时韶重修元天厯三年县尹程郇重建明嘉靖间知县侯祖徳重建万厯十年知县易仿之造省心亭于正殿后十九年知县张斗重建大门三十八年知县程鹏举鼎新后渐圯仅存庙门以栖神像
　　国朝康熙二十年知县刘汉裔饰栋宇迎神像居之康熙三十八年知县朱彩建大殿及两廊
　　马刺史庙　治衢州府志在县南三十五里里坂神名咸尝任滑州刺史
　　灵石庙　治衢州府志在江郎山阴大观四年赐庙额灵石【方舆胜覧江郎庙在江山南五十里文思博要云有江姓三昆弟登其巅化为三峯因名焉湛满者居山其子仕路遭永嘉之乱不得归满使祝宗言于三石之灵能致其子靡爱斯牲旬日中湛子出游水边见三少年使闭眼入车中但闻去如疾风俄顷从空堕乃家中后园也】
