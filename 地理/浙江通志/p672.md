<!-- { "loadSidebar": true } -->
　　李橒【续献征录字长孺鄞人万厯进士授行人擢御史歴迁右佥都御史巡抚贵州水西宣谕同知安邦彦者宣慰使尧臣族子尧臣死子位幼邦彦遂擅兵柄会朝议征西南兵入援邦彦请行橒止之邦彦归为反谋橒累疏请増兵益饷朝置不问遂乞休以王三善代而永寜奢崇明反重庆陷遵义贵阳大震橒留视事治战守具遣兵援四川屡捷复遵义绥阳等或崇明陷成都邦彦遂挟安位反四十八支及他头目安邦俊等蠭起相应乌撒土目安效良亦与通邦彦首袭毕节陷其城分兵陷安顺平灞效良亦西陷霑益邦彦自统水西军及罗鬼苗仲数万东渡陆广河直趋贵阳橒闻变急议城守分兵为五令佥事刘锡元及叅议邵应祯都司刘嘉言故副总兵刘岳分御四门橒自当北门之冲巡按史永安居谯楼团街市兵防内变学官及诸生督民兵分堞守贼至尽鋭攻北城橒迎战败之转攻东门为锡元所却贼乃为三丈楼临城橒夜缒死士烧其楼贼又作竹笼万余土垒之髙逾睥睨橒急撤大寺钟楼建城上贼弃笼官军出烧之数出城邀贼粮贼怒遍烧村砦初总兵张彦方来救贼纵之入城曰使耗汝粮城中果大困川贵总督张我续巡抚王三善拥兵不进会彦方出战得利贼退保宅溪橒遣裨将商士杰等乞援兵贼谓城必拔沿山为营栅隔内外间旬日始一攻辄引去副总兵徐时逢叅将万仲仁来援遇贼瓮城河食尽仲仁兵先逃贼乗虚击之军尽溃援遂絶贼闻三善将进兵益日夜攻架木髙坡以瞰南城橒募死士燔之火五日夜三善被诏防大举破重围而进十二月七日师抵城下围始解几一年矣橒辞兵事解官去熹宗进橒兵部右侍郎崇祯九年叙守城功进一秩赉银币久之卒于家】
　　谢渭【定海县志字道游万厯进士授评事天启中歴官安绵道兵巡副使时蜀有安奢之乱距绵千二百里为永宁故兰穴也宿土客兵及土蛮降蛮兵不下十万怙乱不可约束总督朱燮元遣渭往弹压之蛮伍以监军新至未习兵辄大哗索饷副将秦翼明者最雄黠实阴鼓众渭召而数之曰汝石柱土司朝廷以汝为才署为将今军心不戢汝之罪也汝负国恩宜死翼明慴服愿捕哗者自赎已而奢寅合水西兵三万猝寇永宁渭破之斩首二千余级寅围海子洞渭遣裨将于龙场坝截其归路而身率兵击之追至寥官砦寅仅以身免初蔺骁将余四等五人以众降至是水西结为内应渭晰其反状斩之悬首于城安奢愈恐又侦寅乏食讣绐其党阿引使擒寅自効而蜀民初为寅所掠者亦乘其饥招之使归乙丑正月率兵援黔中道经马蟥壁獐诸洞皆寅党也便宜先剪之先是渭已推山东粮储叅政兵科上疏留之遂改守川东道寻陞按察使而阿引竟斩寅以报又渭尝屡挫松潘外番猓四十八砦之兵蜀人思其恩绩】
　　万邦孚【甬上耆旧传字汝永表之孙也袭爵指挥三领漕运迁山东都司佥书入卫值三殿灾邦孚率三千人夜从大司马救火上命毁五鳯楼以保承运库邦孚曰楼为国家象魏不可撤臣请并力卫库乃令军士各持湿絮被覆屋运水灌之楼得竝存会援朝鲜邦孚出督龙江水师守鸭绿江通馈运晋叅将守温处闽盗诈称商人入浙地杀掠帆而去莫可诘邦孚命分闽浙海界商舶不得越境闽商入浙则乗浙舟浙商入闽亦如之遂着为令再迁以都督佥事总福建兵修戚继光遗法壁垒一新有外岛舟失风被获当事欲骈诛报首功邦孚持不可曰借风涛之力以膏吾刄吾不忍为也所获三十五人尽释之未几引疾归里】
　　髙斗枢【鄞县志字象先鄞人崇祯进士授刑部主事歴迁长沙兵备副使湖南民不知兵长沙止老弱卫卒五百又遣二百戍攸县城库雉堞尽圮斗枢建飞楼四十大修守具临蓝贼艘二百余由衡湘抵城下相拒十余日乃引去转攻袁州遣都司陈上才蹑其后贼亦解去寻击杀乱贼刘髙峯等抚定余众诏录其功巡抚陈睿谟大征临蓝寇斗枢当南面大小十余战贼尽平累进按察使移守郧阳郧被寇十载斗枢至甫六日张献忠自陜引而东斗枢令游击王光恩及弟光兴分扼之战屡捷贼不敢犯十五年冬李自成陷襄阳均州攻郧阳四日而去明年春复来攻十余日不克乃退屯杨溪斗枢召游击刘调元入城旬日间杀贼三千余自成将来攻卒不克而去乃令光恩复均州调元下光化躬率将士复谷城将袭襄阳闻孙傅庭败旋师均州复为贼有十七年正月自成遣将路应标等以三万人攻郧斗枢遣人入均州烧其蓄积贼乏食而退是时湖南北十四郡皆陷独郧在抚治王永祚被逮众议即任斗枢而执政擢知府徐启元为右佥都御史代之加斗枢太仆少卿还家卒】
　　裘兆锦【定海县志字绍东慈谿人崇祯间由山东兖州府通判以登州功抚按会题边才转宁绍叅将驻舟山时海疆备弛将士离伍兆锦一以法约之日习止齐击刺民赖以寜后陞镇守广东总兵官】
　　浙江通志卷一百七十二
　　谨案卷一百七十一第二十七页后七行黯以盐人刋本黯讹景今改
　　第三十八页后一行光祉是之刋本祉讹祖今改第一百七十二第二十二页后五行加起集贤殿修撰刋本脱修字今増
　　第三十页后七行以只身逃匿山中刋本逃讹跳今改









<史部,地理类,都会郡县之属,浙江通志>
　　钦定四库全书
　　浙江通志卷一百七十三
　　人物【四】
　　武功【三】
　　绍兴府
　　汉
　　丁复【汉书功臣表阳都敬侯丁复以越将从起薛至灞上以楼烦将入汉定三秦属周吕侯破龙且彭城为大司马破项籍于叶为将军忠臣侯七千八百戸】
　　合傅胡害【汉书功臣表贳齐侯合傅胡害以越戸将从破秦入汉定三秦以都尉击项籍侯六百户功比台侯】
　　华毋害【汉书功臣表终陵齐侯华母害以越将从起留入汉定三秦击臧荼侯七百四十户从攻马邑及布】
　　革朱【汉书功臣表煮枣端侯革朱以越连敖从起薛别以越将入汉击诸侯以都尉侯九百戸】郑吉【汉书本传会稽人以卒伍从军数出西域由是为郎为人彊执习外国事自张骞通西域李广利征伐之后初置校尉屯田渠黎至宣帝时吉以侍郎田渠黎积谷因发诸国兵攻破车师迁卫司马使防鄯善以西南道神爵中匈奴日逐王先贤掸欲降汉使人与吉相闻吉发渠黎兹诸国五万人迎日逐王口万二千人小王将十二人随吉至河曲颇有亡者吉追斩之遂将诣京师汉封日逐王为归徳侯吉既破车师降日逐威震西域遂并防车师以西北道故号都防都防之置自吉始焉上嘉其功效乃下诏曰都防西域骑都尉郑吉拊循外蛮宣明威信迎匃奴从兄日逐王众击破车师兠訾成功效茂着其封吉为安逺侯食邑千户吉于是中西域而立莫府治乌垒城镇抚诸国诛伐懐集之汉之号令颁西域矣吉薨諡曰隐侯】
　　綦毋俊【会稽典录俊上虞人交阯刺史防济一郡让爵土之封广西通志安帝元初三年合浦反遣御史任逴督州郡兵讨之俊以苍梧当合浦下蛮或流刼猝难回顾乃先保障苍梧后徃合浦所向摧靡功当封赏上书归功于逴自谓致寇当诛诏下美之论者称俊能让】
　　朱儁【后汉书本传字公伟上虞人少孤以孝养致名为门下书佐好义轻财度尚见而奇之荐于太守韦毅稍厯郡职后太守尹端以儁为主簿太守徐珪举儁孝亷除兰陵令会交阯部羣贼并起贼梁龙等万余人与南海太守孔芝叛攻破郡县光和元年拜儁交阯刺史令过本郡简募家兵及所调和五千人分从两道入到州界按甲不前先遣使诣郡观贼虚实宣威徳以震动其心既而与七郡兵俱进逼之遂斩梁龙降者数万人旬月尽定以功封都亭侯征拜諌议大夫及黄巾起拜为右中郎将持节与左中郎将皇甫嵩讨颍州陈国诸贼悉破平之进封西乡侯迁镇贼中郎将时南阳黄巾张曼成起兵太守秦颉击杀曼成贼更以赵为帅众十余万据宛城儁及颉合兵围击斩之贼韩忠复据宛拒儁兵少不敌乃张围结垒起土山以临城内因鸣鼓攻其西南贼悉众赴之儁自将精卒五千掩其东北乗城而入忠退保小城惶惧乞降儁曰纳降无以劝善今若受之贼利则进战钝则乞降纵敌长冦非良计也因急攻连战不尅儁登土山望之曰吾知之矣贼今外围周固内营逼急乞降不受欲出不得所以死战也不如彻围并兵入城忠见围解势必自出自出则意散易破之道也解围忠果出战儁因击大破之乗胜逐北数千里斩首万余级忠等出降颉积忿忠杀之余众惧不自安复以孙夏为帅还屯宛中儁急攻之夏走追破之贼遂解散明年春遣使者持节拜儁右车骑将军振旅还京师以为光禄大夫更封钱唐侯复有常山人张燕轻勇趫防军中号曰飞燕与诸山谷冦贼交通众至百万号黑山贼河北诸郡县并被其害渐冦河内逼京师出儁为河内太守将家兵击却之复拜光禄大夫寻拜城门校尉河南尹董卓入闗留儁守洛阳儁与山东诸将通谋为内应惧为卓所袭乃奔荆州复进兵还洛东屯中牟移书州郡请师讨卓徐州刺史陶谦上儁行车骑将军卓遣将李傕郭汜等拒儁卓诛儁入朝初平四年为太尉明年免复行骠骑将军事持节镇闗东未发会汜与傕相攻献帝诏儁譬汜令与傕和汜留质儁等儁素刚即日发病卒】
　　三国吴
　　贺齐【三国吴志本传字公苗山隂人建安元年孙策察齐孝亷时王朗奔东冶候官长商升为朗起兵策以齐为永寜长领南部都尉事升乞盟求降贼帅张雅詹彊等共杀升齐进战破雅彊党率众出降候官既平而建安汉兴南平复乱齐进兵建安立都尉府贼洪明洪进苑御吴免华当等五人率各万户连屯汉兴吴五六千户别屯大潭邹临六千户别屯葢竹同出余汗齐兵进讨斩明免当进御皆防转击益竹军向大潭三将又降斩首六千级名帅尽擒复立县邑拜东平校尉十年转讨上饶分以为建平县十三年迁威武中郎将讨丹阳黟歙时武疆叶乡东阳丰浦四乡先降齐表言以叶乡为始新县而歙贼帅金竒万户屯安勤山毛甘万户屯乌聊山黟帅陈仆祖山等二万户屯林厯山林厯四面壁立髙数十丈径路危狭不容刀楯贼临高下石不可得攻齐隂募轻捷士为作铁戈宻于贼所不备处以戈拓斩山为縁道夜令潜上乃多县布以援下人得上百数人四面流布俱鸣鼓角贼夜闻鼔声四合谓大军悉已得上惊乱守路备险者皆走还因是直上大破仆等其余皆防齐复表分歙为新定黎阳休阳并黟歙凡六县立府于始新加偏将军十六年余杭民郎稚合宗起贼数千人齐讨破稚表分余杭为临水县十八年豫章民彭材李玉王海等为乱齐讨平之迁奋威将军二十年从权征合肥徐盛被创失矛齐引兵拒击得盛所失二十一年鄱阳民尤突为贼齐讨破突拜安东将军封山隂侯出镇江上黄武初魏使曹休来伐齐以道逺后至因住新市为拒会洞口诸军遭风流溺赖齐未济偏军独全齐兵甲器械极为精好所乗船雕刻丹镂青益绛襜干橹戈矛葩文尽弓弩矢箭咸取上材防冲鬭舰之属望之若山林惮之引军还迁后将军假节领徐州牧后四年卒子逹及弟景皆为佳将】
