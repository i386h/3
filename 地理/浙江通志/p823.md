<!-- { "loadSidebar": true } -->
　　陈氏二节【海寜县志许氏陈器永妻年二十七孀居御家训子持门户其姒孙氏年二十四夫禧永死遗孤仅四龄手指拮据勤苦罔间人称一门双节】
　　唐之坦妻曹氏【潘耒唐烈妇传嫁六嵗无子会夫病亟志殉以死预治殓具毎物必以副为夫绘像己亦绘像夫且死即不食母劝之食曰夫食我乃食耳比夫死将服毒以殉妯娌夺之稍间更啜灰水腹痛终夕不死复取钱吞之母急夺而两钱已下咽矣又不死殓毕归寝潜以卤置床下中夜服之有顷脏腑欲裂忽大吐竟不死乃大恸曰天乎死固若是难乎虽然吾终必死复絶食二十二日而犹不死乃夜啓牖投于河救出之气絶复苏水汨汨循肠下所吞钱随出众更强之食妇曰能强我食不能禁我死无何复絶食家人敬且怜之既已无可奈何遂不复劝又十五日为嵗除内外倥偬忽失妇所在行视柩侧麻衣累然悬帨在梁矣】
　　【谨按曹氏唐焕媳也旧通志但书唐焕子妇失其夫名今从遂初堂集补正】
　　张贞女【海寜县志父讱许字查德昌甫议婚德昌讣至女家居御素服握发椎髻六年疾作呼其父曰儿昨梦所天来有死当同穴之订儿从此逝矣语毕而絶时年二十六】
　　王敬姑【海寜县志父佩兰贫而舌耕女许字屠姓纳币请期以母疾侍奉乏人乃剪发而辞曰俟髪长乃可加筓耳潜割臂奉母逾年病剧复剜臂而母已不能进食矣父悲悼成疾又剜臂罔効女赴舍北止水中以殉抚院张鹏翮旌曰贞孝】
　　管廷璧妻王氏【旧浙江通志年二十五寡子甫周歳事舅姑训孤儿妇道母仪兼尽】陈英妻吕氏【杭州府志年十五归陈姑患面疽药饵无効氏朝夕吮之久无倦色英为惠州别驾卒于任讣至一恸防絶后命子道牧赴惠扶榇归遂持斋纺绩苦节三十余年】
　　陈苍永妻彭氏【嘉兴府志名孙懿海盐人适海寜陈苍永苍永卒孙懿泣曰必不令君独死殓毕不食数日死】
　　陆礼妻徐氏【许汝霖陆节妇传年十六归太学生礼礼父泰华以事陷狱母又丧明礼惊忧成疾氏朝夕以舌防姑目数月目复明闻御史廵方至氏匍匐赴水伸寃翁得释人称孝妇年二十七夫亡无子止一女氏事舅姑益谨舅姑殁丧葬皆经理无遗憾女适陈康熙五十五年女之子元龙为广西廵抚循例陈情赠外祖母为夫人】
　　徐贞女【吴伟业徐贞女传名文琳陈堪永之聘室也堪永为大学士之遴子殁于谪所女闻讣守志母家或劝以他适女曰富贵而许之患难而背之我不为也卒不从越四年姑徐氏得请归里女曰吾今有家矣遂归陈侍奉其姑抚侄于扆为嗣】
　　祝贞女【海寜贞女祝氏征诗序祝书绅女幼许字查临昌临昌染瘵疾不起女闻讣即易缟素请于母兄欲奔丧守志母止之即泣拜曰儿无归矣愿终身执婢子役老于此所母颔之已而哀其年少私议改适女侦知之遂絶粒不食而死时年二十一】
　　葛新永妻曹氏【公举事实年二十五夫病危笃氏沥血书疏祷于神愿以身代无何夫殁氏念翁姑早丧家贫无子又无可继者不如死遂投缳摩筓家人救免多方劝慰弗听絶粒吞金而殒同里钦其烈捐赀殡殓与新永合葬焉时康熙六十年六月也酷暑数日始殓面如生】
　　俞炜南妻蒋氏【公举事实年二十四生一女而炜南死家贫纺绩养姑及姑卒竭蹶营葬继侄主宗祀女亦有归卒年七十二苦节四十八年】
　　吴天庵妻查氏【公举事实年二十夫亡家贫柩停破屋中氏朝夕纺绩为营葬计每遇风雨辄抚棺哀号阅二十余年始得购地毕葬以积劳成疾卒时年四十九亲叔无子立从侄仲升为后】
　　郭忠祥妻董氏　孙元懋妻张氏　王廷璧妻陆氏贾朝伟妻徐氏　万起龙妻郭氏　李頵玉妻胡氏陈祥龙妻沈氏　李晋妻周氏　　凌台符妻杜氏陆云妻翁氏　　陈侯周妻张氏　陈祖芬妻董氏贺薇弼妻范氏　陈之迈妻徐氏　陈侯熙妻酆氏许文穆妻汤氏　沈华【阙】妻张氏　杨云妻唐氏董明良妻孙氏　金良玉妻俞氏　陈侯亿妻吕氏陈之杰妻周氏　陈之芳妻徐氏　陈之然妻陆氏陈殿栋妻陆氏　陈炜世妻董氏　陈觉世妻朱氏蒋之琬妻张氏　张季存妻髙氏　蒋公胄妻吕氏沈志信妻潘氏　沈志昻妻严氏　唐天锡妻吕氏徐暎华妻唐氏　金之豸妻李氏　陈鼎新妾赵氏张成祖妻沈氏　张南仲妻赵氏　徐廷遇妻浦氏查仲山妻葛氏　胡文妻汪氏　蔡公厘妻汤氏沈邃妻唐氏　　曹元桢妻徐氏　沈犀雯妻周氏
　　富阳县
　　三国吴
　　徐真妻孙氏【三国吴志徐夫人传富春人真与权父坚相亲坚以妹妻真生琨琨随孙策击张英于当利口而船少欲驻军更求琨母时在军中谓琨曰恐州家多发水军来逆人则不利矣如何可驻邪宜伐芦苇以为泭佐船渡军琨具啓策策即行之众俱济遂破英】
　　孙翊妻徐氏【三国吴志孙翊传翊字叔弼权弟也以偏将军领丹阳太守时年二十孙韶传注妫覧戴员亲近边洪等数为翊所困常欲叛逆时诸县令长并防见翊翊以妻徐氏晓卜语徐明日欲为长吏作主人卿试卜之徐言卦不佳可须异日翊以长吏来久宜速遣乃大请宾客翊出入常持刀时空手送客洪从后斫翊郡中扰乱无救翊者遂为所杀洪迸走入山徐氏购募追捕中宿乃得覧员归罪杀洪诸将皆知覧员所为而力不能讨览悉取翊嫔妾欲复取徐徐恐逆之则见害乃绐之曰乞须晦日设祭除服潜使所亲信语翊旧将孙髙傅婴等说览欲见偪所以外许之者欲立微计愿二君哀救髙婴乃密呼翊时侍养二十余人以徐意语之共盟誓合谋到晦日设祭徐氏哭泣毕除服薫香沐浴更于他室安施帏帐言笑欢悦示无戚容览宻觇无复疑意徐呼髙婴与诸婢罗住户内使人报览已除凶即吉惟府君命览盛意入徐出户拜览适得一拜徐便大呼二君可起髙婴俱出共得杀览余人即就外杀员夫人乃还缞绖奉览员首以祭翊墓举军震骇以为神异】
　　晋
　　孙晷妻虞氏【晋书孙晷传富春人会稽虞喜隠居海隅有髙世之风晷钦其德聘喜弟预女为妻女弃华就素与晷同志时人号为梁鸿夫妇】
　　虞潭母孙氏【晋书本传富春人初适潭父忠有妇德及忠亡遗孤藐尔孙氏虽少誓不改节躬自抚养劬劳备至性聪敏识鉴过人潭始自幼童便训以忠义故得声望允洽为朝廷所称永嘉末潭为南康太守值杜弢搆逆率众讨之孙氏勉潭以必死之义倾其赀产以餽战士潭遂克防及蘓峻作乱潭时守吴兴假节征峻孙氏戒之曰吾闻忠臣出孝子之门汝当舍生取义勿以吾老为累仍尽发其家僮令随潭助战贸其所服环佩以为军资于时防稽内史王舒遣子允之为督防孙又谓潭曰王府君遣儿征汝何为独不潭即以子楚为督防与允之合势其忧国之诚如此拜武昌侯夫人加金章紫绶潭立养堂于家王导以下皆就拜谒咸和末卒年九十五成帝遣使吊祭諡曰定夫人】
　　孙彦妻环氏【钮滔母孙琼与虞定夫人书富春孙彦妻环少厉令节服膺道教逮适孙氏恪居妇职宗姻有声奉礼未周彦母丧陨丧陨半年彦奄亡没环率礼奉终抗义明节倾竭私产以供葬送礼服既终前无立子家欲改醮誓而不许】
　　明
　　周道妻林氏【杭州府志事舅姑以孝闻正德三年道病殁氏誓以同棺殡遂自刎死时御史廵富邑闻其事请旌】
　　胡鍢妻方氏【万歴杭州府志归三月而鍢殀氏年仅十九隣媪怜其孱弱挑之再醮氏齧指谢絶晨昬以絣防洸代二尊人之养疾则露祷割股者再歴七十年节孝如一日嘉靖年旌表】
　　张慎言妻俞氏【旧浙江通志慎言早卒氏誓不独生丧毕闭寝室投缳而死】郑贞女【杭州府志钱塘人年十六字富阳施尚文未婚尚文患羸疾施父母引世俗例迎女过门谓之冲喜实未成防也女居三日亲为煮药两家父母怜之遣归未阅月尚文卒女闻讣赴拜柩前恸哭几絶遂守丧不返克尽妇道俟尚文弟有子立为嗣年七十余万歴间旌表】
　　孙贞女【富阳县志孙元化女年十七许字徐有生防有期矣有生卒讣闻女固请赴吊其母止之曰此志节事日久甚难非心如铁石未易终也女即以手探沸汤曰所不能终者有如此日母急持之而泣遂率女往唁女潜收红紫色衣私焚之矢志不归及叔氏有子立为嗣抚之卒年七十三】
　　陈逹道妻陆氏【富阳县志逹道卒氏年十九先是逹道父一品早卒母华氏亦年十九而寡至是嫠妇相对又无子母家隂为择配氏闻之叹曰未亡人茍不顾初盟陈宗不防絶乎父曰初虑其不能终耳诚如是甚慰俟叔氏有子立为嗣万歴中旌表】
　　王秉徳妻陈氏【旧浙江通志年二十二夫殁守节五十余年廵抚疏请建坊】邵起元妻吴氏【旧浙江通志通孝经列女传作五伦解又作广五伦解未几起元卒氏年二十八哀毁悲恸防不欲生后以次子嘉贵封太恭人年八十六卒刻有冰玉堂集】
　　陆仲祯妻陈氏【富阳县志仲祯年二十余得危疾卒氏悲泣恸絶水勺不进口惟求一死妯娌及姑姊妹咸谕解之氏曰予非不知此但中心痛如割欲少忍须臾不可得安能复度歳月耶家众共守之越数日人多倦解遂伺间自缢死】
　　俞钦逹妻陈氏【富阳县志钦逹耕作勤瘁值崇祯庚辰嵗大饥以劳伤致疾卒氏竭力备棺衾殡殓以酒肉设祭柩前母家相去仅里许随以肉归饷母悲哭示永诀母初不知其意所在旋至逹灵前再拜投缳以死】
　　周振焘妻马氏【杭州府志振焘卒无子氏叹曰未亡人惟死节与立孤今无孤可立当死因入室自缢妯娌觉解之适大水遂密缝上下服俟人静赴水死督学旌表曰白水长馨】
　　宋守俊妻张氏【杭州府志守俊患痼疾氏忘寝食调药饵及殁殓事毕随自缢时年十九】周文徳妻何氏　倪有诚妻沈氏　何渠妻郑氏章滂媳吴氏　　金鸣宰妻吴氏　王澯母髙氏吴木妻陆氏　　何春毘妻郑氏　髙汀妻陈氏何孕羙妻髙氏　倪起圣妻周氏　张作楣妻陈氏何其逺妻陆氏　何崖妻俞氏　　周国铧妻陆氏章希义妻杨氏
　　国朝
　　周士妻方氏【富阳县志年十七而夫亡无嗣防防孑立惟日鬻女工以自给乡党靡不称其贞操奉防建坊旌表】
　　章文茂妻俞氏【题旌册年二十八而寡矢志不移备尝荼苦卒能训子有成】章甫妻傅氏【题旌册年二十五而寡冰霜之操始终如一】
　　何予彰妻马氏【题旌册年二十九而寡抚幼孤蓬首垢面终身未尝见齿　以上三氏俱雍正三年具题奉防建坊旌表】
　　王锡麒妻徐氏【题旌册年二十三而寡事舅姑孝教子严守节三十年】
　　陈元鉴妻何氏【题旌册年二十八而寡遗孤三氏辛勤抚育勤纺织以给饔飱守节四十八年】
　　郑之鼎妻赵氏【题旌册年二十六而寡勤女红抚子守节二十七年卒】
　　郑之翰妻华氏【题旌册年二十八而寡事孀姑抚子守节二十四年】
　　何式武妻髙氏【题旌册年二十二而寡事舅姑抚子守节三十年】
　　倪森妻刘氏【题旌册年二十九而寡事舅姑抚子守节二十二年】
　　俞公琮妻陈氏【题旌册年二十八而寡抚子成人守节三十四年】
　　胡秉诜妻俞氏【题旌册年二十四而寡营葬舅姑及夫柩抚防子守节二十七年　以上八氏俱雍正六年具题奉防建坊旌表】
　　方兆吉妻王氏【题旌册年二十七而寡抚三子成立孙枝繁衍氏性好施隣里有匮乏者无不周济守节四十七年】
