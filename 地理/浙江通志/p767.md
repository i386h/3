<!-- { "loadSidebar": true } -->
　　汪沨【魏禧汪沨传钱塘人字魏美中崇祯己夘乡试未聘里富人欲妻以女沨不许钱太守以女妻之既成礼沨从容谓钱曰吾寒儒得连姻贵室所望知礼义孝事姑嫜和妯娌足矣侈簮珥绮绣之饰毋庸也钱于是去服饰屏侍婢以防布亲操作内姻欲强沨试礼部出千金视沨妻曰能劝夫子驾则畀汝对曰吾夫子不可劝吾亦不受此金也当事或割俸金为夀不得却坎而瘗之里贵人请墓铭拒弗许尝出游天台居石梁左右反河渚徙孤山之匡庐黄山白岳所至与异人髙士游年四十八卒】
　　嘉兴府
　　晋
　　韩绩【嘉兴府图记字兴齐其先广陵人避乱居嘉兴仕呉为大鸿胪绩少好文学以潜退为操布衣疏食不交当世东土并宗敬之司徒王导辟为掾不就会稽内史孔愉防荐诏安车束帛徴之不起】
　　宋
　　许棐【海盐县图经嘉熙间隠居秦溪于水南种梅数十树构屋读书因自号梅屋室中于三楹下分四槅中垂一帘对悬白香山苏东坡二像事之所着有献丑集樵谈行世】
　　常诜孙【海盐文献志字宜卿同之孙累辟不就所着有天闲杂著栎斋笔记雪溪稿门人称雪溪先生】
　　常棠【海盐文献志字召仲曽祖同从宋南渡侨寓邑之天宁寺子孙遂家海盐棠值宋季闭闗不仕苦心笃学善属文绕庭植竹数十竿以厉操自号曰竹窻】
　　元
　　谢国光【嘉兴县志字观夫宋咸淳间对防言时事剀切主司畏贾似道不使登第补太学生入元不仕侍御史程钜夫奉诏搜贤或荐国光辄杜门称疾及卒遗命题其墓曰安节谢国光之墓】
　　呉镇【两浙名贤録字仲圭嘉兴人性髙介隠居不仕工辞翰善画山水竹石每题诗其上当时称为三絶有势力者求之多不得惟赠贫士使取直焉以爱梅自称梅花道人】
　　程克柔【治嘉兴府志字徳刚读书渉大义傍通法曹既而叹曰昼夜行墨累累立人座侧岂吾志哉遂劾去及元季朝廷遣将路成驻兵皂林兵肆民间克柔亲诣军门为成备陈利害成称善引为上宾欲奏官之以老辞退居梧桐乡宅有栁百余株因号栁庄】
　　郑忠【旧浙江通志字原凯嘉兴人闭门读书无闲寒暑从卫富益讲易一夕梦吞北斗自是诗名大着志在恬淡雅好泉石终元世髙蹈不仕】
　　朱炎【嘉兴府图记崇徳人七嵗能作韵语十嵗能属文及长博极羣书名重儒林隠居不仕】陈尧道【嘉兴府图记嘉兴人通五经不仕与杨维桢辈倡和所着有竹林集】
　　明
　　陈子才【两浙名贤録海盐人五经六艺诸子百家无不通解尤善丹青染自娯不轻为人下笔元末隠居不仕洪武初下诏以人才征弗就有司为之劝驾卒不起年四十岁旦日忽命童子折梅花一枝侍于侧自绘其像形神宛然阁笔端坐而逝】
　　徐晟【海盐文献志字公允号篠庭天资颖敏经史子集内外典靡不周览强记以博洽称王大防衡按海上命取韵府考事得之楣间注云出汉隽询知晟命延入礼敬之问汉书数事详对无失称曰徐汉书幼业举子以贫故囊书澉上授徒有司尝举游庠辞不就】
　　朱朴【海盐文献志字元素澹嗜欲体臞而脩音声琅琅时一吟咏令鄙吝坐消力穑具餐郡大夫徐白泉恳致之以疾辞且曰吾氓也焉可与尊官抗礼吾无他能以益若治吾休矣有西村集许杞山序而刻之】
　　陈鉴【海盐文献志字用明性髙抗鄙举业弗习有古侠士风或讽曰出事公卿礼也劝为省臬掾父兄喜为入镪鉴曰大丈夫不力学何甘伏人下弃弗就闭门读书人罕见其面者数年学遂成至老口不辍吟篇章浩穰金铿波激卓然名家】
　　袁仁【两浙名贤録字良贵嘉善人父祥祖显皆有经济学仁于天文地理厯律书数兵法水利之属靡不谙习谓医虽贱业可以蔵身济人遂寓意于医昆山魏校疾召仁使者三至弗往谢曰君以心疾召当含咀仁义炮治礼乐以畅君之精神不然虽十至无益也校疾愈访仁与语三日大惊遂定交焉显尝作春秋传三十卷祥作春秋或问八卷以发其防仁复作鍼胡编以阐之】
　　郁从周【万厯秀水县志字泰初自幼神骨清爽尝阖门静坐时时吟咏亦善鼓琴登嘉靖己酉乡荐再上春官不第即弃去瓢衲出逰或数年一归省其母遂去莫知所之尝至南岳遇异人有所指授后遇张紫阳授大丹诀要乃还武林卖药市中人无识者】
　　殷仲春【嘉兴县志字东皋隠居城南茒屋短墙不蔽风雨歌卖药喜购古帖残书补葺考校生平落落寡合遇显者辄引避子志伊字古耕胼胝力田好读晋书】
　　戴晋【续献征録字康侯居未中之墙头村幼孤多疾从叔灏与同里项元海交好擕晋就医因遍阅项氏家蔵名迹自兹工画后寓居精严寺僧房时与方外秋潭髙士殷方叔髙元雅辈交间游名山住金焦北固之间者岁余尝图其景以赠人喜鹤洲山水树石时来依止遂于湖滨构小屋以居名蝶华居没葬其侧一生不娶不茹素亦不嗜荤不蓄一童饮食止一小铛自炊不备火具其孤髙絶俗如此】
　　盛徳潜【紫桃轩又缀秀水人自号杞菊老人癖嗜古着存古録劄记彞鼎奇物书绘真迹如周公谨云烟过眼録之例画学倪云林不肯为人作间笔輙自碎之】
　　屠爌【嘉兴府志字闇伯善事母隠居讲学脯修之入輙以周宗党故常至空匮】
　　湖州府
　　周
　　披裘翁【髙士传不知何许人亦不详其名寒暑所服惟一裘因呼披裘翁或尝隠于天目尝出采薪遇延陵季子见道傍遗金季子命翁取之翁投防于地瞠目拂手而言曰何子居之髙视之下仪貌之庄语言之野也吾五月披裘而负薪岂取金者哉季子谢之问其姓不对而去】
　　三国呉
　　姚仲翁【两浙名贤録呉兴人天性俭素种瓜灌园以供衣食乡人称为长者或有餽遗一无所受不得已而受即恵贫乏未尝以一介自污瓶粟屡空晏如也】
　　晋
　　计昭【治湖州府志字叔明武康人黄武中为车骑将军后隠于禺山晋宣帝征召不起】沈警【西呉里语字世明武康人专治左氏春秋谢安辟为参军谢病归安固留不可乃笑曰沈参军有独善之志不亦髙乎王恭镇京口复引为参军手书招致词甚殷勤不得已而应之寻复谢去】
　　南北朝
　　沈道防【南史本传呉兴武康人少仁爱好老易居县北石山下孙恩乱后饥荒县令庾肃之迎出县南废头里为立宅临溪有山水之玩时复还石山精庐与诸孤兄子共釡庾之资困不改节受琴于戴逵王敬深贵重之郡州府凡十二命皆不就有人窃其园菜者外还见之乃自逃隠待窃者取足去乃出人拔其屋后大荀令人止之曰惜此荀欲令成林更有佳者相与乃买大笋送与之盗者慙不取道防使置其门内而还常以捃拾自资同捃者或争檖道防谏之不止悉以其所得与之争者愧恧后每争辄云勿令居士知冬月无复衣戴融闻而迎之为作衣服并与钱一万既还分身上衣及钱悉供诸兄弟子无衣者乡里年少相率受学道防常无食以立学徒武康令孔欣之厚相资给受业者咸得有成宋文帝闻之遣使存问赐钱三万米二百斛悉供孤兄子嫁娶徴员外散骑侍郎不就年老菜食恒无经日之资而琴书为乐孜孜不倦文帝勅郡县使随时资给子慧锋修父业不就州辟】
　　沈麟士【南齐书本传字云祯呉兴武康人少好学家贫织帘诵书口手不息果元嘉末文帝令尚书仆射何尚之抄撰五经访举学士县以麟士应选少时称疾归乡更不与人物通养孤兄子义着乡曲作元散赋以絶世太守孔山士辟不应隠居余干呉羌山讲经教授从学者数十百人征北张永为呉兴请驎士入郡麟士闻郡后堂有好山水乃住停数月永欲请为功曹使人致意驎士曰明府徳履冲素留心山谷民是以被褐负杖忘其疲病必欲饰浑沌以蛾眉冠越客于文冕走虽不敏请附髙节有蹈东海而死尔永乃止永明六年诏征为太学博士建武三年征著作郎永元二年征太子舍人并不就负薪汲水并日而食守操终老笃学不倦遭火烧书数千卷年过八十耳目犹聪明以火故抄写灯下细书复成二三千卷满数十箧时人以为养身静嘿之所致也同郡沈俨之字士恭徐州刺史昙庆子亦不仕南史本传乡里号织帘先生】
　　沈顗【梁书本传字处黙呉兴武康人幼清静有至行慕黄叔度徐孺子之为人从叔勃贵显齐世每还呉兴宾客填咽顗不至其门勃就之顗送迎不越于阃勃叹息曰吾乃今知贵不如贱俄征为南郡王左常侍不就永明三年征著作郎建武三年征太子舍人俱不赴永元二年又徴通直郎亦不赴顗素不治家产惟以樵采自资怡怡然恒不改其乐天监四年大举北伐起民丁呉兴太守栁恽以顗从役州别驾陆任以书责之恽大慙厚礼而遣之】
　　陆琳【茅山志东迁人九征不起諡髙蹈先生】
　　唐
　　沈征【治湖州府志沈法兴之孙太子文学承家之子博学知古隐江口山孝弟力田累徴不起县令韦承庆改其所居为茂徳乡】
　　呉冯【呉兴掌故字季徳菱湖人僧皎然有杼山禅居寄东溪呉处士诗冯善诗故皎然所寄专以诗言】
　　宋
　　贾收【贫士传字耘老乌程人以诗著名喜饮酒家素贫东坡每念之尝作古木怪石书其后以赠云念贾处士贫甚无以慰其意为作古木怪石一纸每遇饥时辄一看还饱人否若呉兴有好事能为君月致米三石酒三斗终君之世者当便以赠之不尔可令侍姬掌贮须添丁长以付之也】
　　胡仔【西呉里语字元任乌程人父舜陟官至法曹从叔舜申舜举皆为郡守知名仔少无宦情自号苕溪渔隠留心吟咏取自古诗人所作考之传记为丛话一百卷】
　　元
　　史博【云汀笔谈字约之乌程人博极羣书尤邃于易元世祖访求南人逺近交辟不就】黄玠【治湖州府志字伯成其先慈溪人曽祖震宋文天祥榜进士玠生于嘉兴之魏塘为人清苦力学无所不通尝乐呉兴山水因卜居弁山为呉兴人号弁山小隠与赵文敏逰文敏极称许之谓生平第四友也钱塘学者请为西湖书院长力辞不就请者益勤不得已居数日而罢】
　　沈贞【治湖州府志字元吉长兴人不乐仕虽在亩手不释卷一日县令欲辟之先使人觇其意贞知之避匿不出宅傍有井冬夏原泉涌流不止溉田数百亩贞往来吟咏其上自号茶山老人有茶山稿十二卷行于世】
　　邱辅仁【治湖州府志字友文归安人少有至行不乐华靡母以防帛衣之辄羞赧不服惟事诗书不为章句五经百氏悉研究其防至正末张氏伪平章潘元明闻其名使人召之辅仁移家逃匿至洪武初始还以农业终身】
　　章得一【西呉里语字徳茂归安人十嵗能文比长不乐仕进元学士程雪楼荐之不起尝积书万卷从学者逺近毕至有悠然先生集子横塘亦有稽古之学善画萱家贫不茍取于人洪武初召拜知府对曰臣有布政才以下官不能也辞弗就宋濂以诗赠之】
　　壶弢【崇祯乌程县志字怡乐号万菊居士隠居不出工诗词有樵云集集中自称宋谦之或曰无名氏曰宋者不忘本也曰无名者耻成名也龙泉称三益之师他门人显者百计】
　　林静【治湖州府志字子山徳清人曾祖弁祖友信父徳世为管军总管静髫龀时即解缀篇什研穷经史百氏旁及元诠释典郡县累辟不就着愚斋集金华宋濓为之序】
　　夏义甫【嘉靖湖州府志鄣南人少以孝行称博学好古筑室天目杜门隠居者四十余年与张羽刘佐周倬沈贯人相为师友又善绘事天目山房图盖其得意作也】
　　明
