<!-- { "loadSidebar": true } -->
　　商瑗宅　嘉靖淳安县志在辽源芝山宋嘉祐中西夏都知兵马使商瑗入朝奏事因留家焉今山麓多商姓所居
　　钱时宅　新定续志在淳安县招贤里融堂先生钱时所居其讲学著书之所为斋者四曰髙斋冬窝安素蜀阜爲堂者三曰此山敬止庆光登临吟咏之所爲亭者五曰岿然嵗寒咏归山翁野翁吟光风霁月其归自史馆乃创经史阁以贮书籍【万厯严州府志沧浪亭亦亭可亭并在招贤里钱时故居】
　　黄蜕宅　嘉靖淳安县志在县东龙山乡合洋宋淳祐间黄蜕所居今爲柘山书院
　　方逢辰宅　严陵志在淳安县灵岩山宋时方逢辰舍其下更号蛟峯
　　方逢嘉宅　名胜志在淳安县马岩山下逢嘉累荐皆辞号曰岩隠
　　吕人龙宅　嘉靖淳安县志淳安县凤山在永平乡有吕人龙者居其下爲世名儒
　　卢珏宅　新定续志在淳安县双玉里珏宅产双竹知州李介叔名其里曰双玊
　　胡椿龄宅　嘉靖淳安县志在东湖藕丝山宋进士胡椿龄居此
　　胡杲宅　严陵志淳安县双桂源宋有胡杲五世义居
　　桐君宅　晏公要在桐庐县东一里
　　许迈宅　名胜志桐庐县西常山晋许迈自余杭来结楼以居其址尚存
　　戴颙宅　太平寰宇记桐庐县戴山宋征士戴颙所隠处【万厯桐庐县志县东戴山刘宋时会稽戴颙与其兄弟来隠于此絶顶颇平傍有九田湾有颙炼丹鼎灶】
　　陈京宅　万厯严州府志在桐庐县歌舞乡风泉里京至孝刺史萧定以闻旌其门更其乡曰至徳里曰如鲁大厯十年立石纪其事
　　方干宅　吕祖谦钓台记严陵瀬之旁为白云源乃唐诗人方处士之故庐范文正公之游钓台也尝絶江访其遗迹以其像寘祠之左【严陵杂志方干初居桐庐之鸬鷀源后徙鉴湖方回夜宿鸬鷀源诗小序鸬鷀源亦曰白云村即吾家唐元英诗翁之故居其宅乃元英逺孙提干君秘之家方干思桐庐旧居便送鉴上人诗莫道东南路不賖思归一步是天涯林中夜半双台月洲上春深九里花緑树绕村含细雨寒潮背郭卷平沙闻师却到乡中去爲我殷勤谢酒家林景熙方元英故居诗舣舟鸬鷀港白云满髙原借问元英居遗构无复存精灵峩百载山鬼慿幽昏独遗文字香草树根转盻东山麓彷佛见柴门啼猿助凄切亦复销我魂渔父趣归桡牛羊下前村长揖者谁子未识情已温云十有六叶咸通之耳孙缅想幽人后风雅天所敦相就茒屋一笑酌瓦尊】
　　李频宅　嘉靖夀昌县志在县西永平乡八都【李频山居诗欲出穷吾道东西自未能卷帘惟对鹤开画独留僧落叶和云扫秋山共月登何年石上水夜夜滴高层】
　　章八元宅　万厯桐庐县志常乐乡章邑里唐进士章八元家于此
　　吕本中宅　万厯严州府志本中寓居桐庐县芦茨源
　　黄裳宅　严陵志在桐庐山中垂云洞黄尚书裳所居裳自号紫元居士改洞名紫元
　　江端友宅　万厯严州府志江端友寓居桐庐县芦源自号七里先生
　　刘元珦宅　严陵志在桐庐县西北十五里今宁国寺
　　詹大方宅　万厯遂安县志在五狮书院之后宋枢宻詹大方故宅其孙骙中淳熙状元因名其台爲状元台下有漱芳亭
　　翁洮宅　名胜志在夀昌县西十里青山下唐聘君翁洮隠居之所【翁洮春晩归故山书亭壁诗旋构危亭傍小池緑杨修竹绕池围树藏莺啭雨初过花引蝶来春未归局蹐半生成底事放懐今日始知非从今更与沙鸥约我已忘机汝莫飞】
　　胡楚材宅　嘉靖夀昌县志在县西南黙山宋秘书郎胡楚材以刚直忤权贵归隠此筑室其上故址尚存
　　周大雅宅　万厯严州府志在夀昌县艾溪南大雅庐墓三年有羣鸟驯其旁赵清献抃请于朝锡以束帛改其乡曰至孝里曰求忠
　　邵嘉言宅　嘉靖夀昌县志宋吏部侍郎邵嘉言宅在县西永平乡七都
　　童淑宅　嘉靖夀昌县志宋赠太尉童淑宅在县南仁丰乡童源
　　叶三省宅　嘉靖夀昌县志宋封遂安县公叶三省宅在县西永平乡六都
　　叶义问宅　名胜志夀昌县西四灵山宋枢宻叶忠简义问故居在焉
　　施肩吾宅　严陵志在分水县延招乡今多施姓皆其后裔有施宪者藏肩吾告身注云睦州分水县桐岘乡寳城里人【严陵杂志皇祐中邑令陈倩作肩吾集序谓肩吾出于延招观册告则云桐岘乡寳城里今县境不复有此乡是后世改为延招耳】
　　徐凝宅　严陵杂志施肩吾徐凝皆分水人凝居栢山肩吾居延招今二村以施徐爲名而宗裔甚繁
　　千峯榭　方舆胜览在州宅自唐有之严陵志在府治东北偏跨子城之上宋景祐中范仲淹重建下爲松闗后人重建易名曰泠风台绍兴二年知州潘良贵复旧名【方干题睦州郡中千峰榭诗岂知平地是天台朱户深沈别径开曳响露蝉穿树去斜行沙鸟向池来中早月当琴榻墙上秋山入酒杯何事此中如世外应縁羊祐是仙才】
　　木兰舟　新定续志郡治荷池之西为木兰舟旧名荷浄
　　三墩　严陵志一在通判治前一在建徳县治前一在水南俗传爲郭璞窨
　　读书林　新定续志在淳安县治圃内
　　栅源　明一统志在淳安县东吴贺齐与山越战树栅于此
　　宋齐邱石室　旧浙江通志在淳安县东北蔗山旁宋齐邱读书于此
　　锦沙村　太平寰宇记青溪县锦沙村傍山依壑冠军吴喜闻而造焉弥旬忘返叹曰名山美石故不虚赏
　　青溪村居　戴叔伦有青溪村居诗
　　时里石门　严陵志在淳安县西四十里舆地志云石门闗神门也尝为雾塞无人得见
　　仙坛　名胜志在淳安县西北数里有冈阜隆起昔洪氏即其中架屋名曰仙坛
　　仙居书屋　万厯严州府志在淳安县南辽源深洞岭商辂构
　　松竹林　严陵志在桐庐县治宋政和间令黄预建董举圻　名胜志桐庐县西独山下有白水湖傍有晋夏孝先孝子泉唐里人司徒董举居泉侧天旱举露祷运石潴水既而沙涨成圻因以为号
　　沧江书舍　严陵志在桐庐县西北十五里距江不百武乃唐比部方勋之别业宋名儒方慤之故居
　　钱王担石　严陵志在桐庐县西北二石重叠人呼钱王担石
　　钱王水穴　名胜志在桐庐县赤洲岭相传吴越王钱镠微时尝憇岭上其当膝处忽成穴有泉涌出名钱王水穴
　　蓝田精舍　严陵志在桐庐县西北蓝田山宋时里人姚势创精舍于上遗址在焉
　　太湖书屋　严陵志桐庐县太湖塘里人俞荩筑室湖南以为读书之所号太湖书屋
　　凤市　严陵志俗名凤墓在分水县西旧传昔人开古塜有凤飞出因于其侧名凤市有雏桥大小雏村之名
　　栢石　新定续志郡治髙风堂北有栢石刓夀栢二字识其古也
　　石船　新定续志在建徳县胥口西濒江丛石中长一丈有半宛然小舟也
　　能仁院钟　严陵志州城能仁院有一钟制度颇工吴越钱元珦铸
　　古枝木　旧浙江通志在遂安县十一都山头相传唐时物
　　古虬松　旧浙江通志在遂安县琅琯岭根柯斑驳若虬龙相传秦汉时物
　　罗汉松　万厯遂安县志在县东惠安寺寺唐时建有罗汉松二株今存其一
　　古灵钟　旧浙江通志在遂安县元至元十六年造后迁于县东树声楼

　　浙江通志卷四十九
<史部,地理类,都会郡县之属,浙江通志>
　　钦定四库全书
　　浙江通志卷五十
　　古迹【十二】
　　温州府【下】
　　旧子城　万厯温州府志在今府城内梁开平初钱氏始筑周三里十五步通四门内卫府治外环以水元至元十三年废为民基止存谯楼门址
　　旧城门　万厯温州府志旧东门在旧州治东有楼名华盖又名东楼亦名华葢门南楼门在旧州治西南宋末爲右相都监衙永丰门在旧州治西北奉恩门在城中北俗称海坛江山门在拱辰门西名来化俗称寳幢门明洪武十七年塞定安门俗称上门与来化永清二门相聮在城西北宋髙宗回銮由此三门其名以此洪武十七年塞【张又新华盖楼诗一岫陂陀凝緑草千重卢翠透红霞愁来始上消归思见尽江城数万家李两山华盖楼诗三十六坊如掌平长桥短艇水纵横银河一道江连海尽幛四围山绕城老树烟云春緑暗小桥帘幕晓红明隂隂翠影谁家屋梦觉草池莺一声】
　　新城　万厯温州府志新城去府城六里在江北贤宰乡郭璞初议立城于此后迁过江今其地爲田野犹称新城云
　　乐清县故城　隆庆乐清县志唐天寳三年始筑仅周一里元废【详见城池万厯温州府志县城故址唐筑旧门东曰登瀛以宋王十朋魁天下故名南曰清远西曰承流北曰祥云】
　　旧州治　名胜志在谯楼大街正北眀洪武元年以为卫治【万厯温州府志旧治在城西南华盖桥西宋高宗建炎四年正月丙午御舟次于章安镇甲子泊温州港丙寅次馆头戊辰幸福圣寺二月己夘次江心寺庚寅御驾自拱北门入民家皆结防奉迎至永宁桥百官拜伏道傍山呼震地上停舆慰问至今巷名万嵗埭仪卫由五马新街至州治以州治为行宫谯楼为朝门州宅为宫禁扈从甚严以崇徳寺为都堂儒志坊张氏宅为州治庚申回銮驾至上门帝问桥名守臣卢知原对曰上安问门名对曰定安上大悦百官万姓随班至江次上慰谕乆之始登舟去赐温州仍旧充州衙】
　　宋推官防　万厯温州府志今温州府治是也唐永嘉县旧治　元和郡县志永嘉县即汉回浦县之东瓯乡唐上元二年于此置温州县移在州东百八十步【详见公署】
　　吴罗阳县治　名胜志在瑞安县吴时县治在北湖鲁岙晋太宁间迁于邵屿遂墟其地
　　晋横阳县治　元和郡县志晋太康元年分安固县南横屿屯置横阳县【温州府志今平阳县地】
　　众乐园　明一统志在郡城西旧郡治北纵横一里中有大池塘亭榭碁布花木彚列宋时每嵗二月开园设酤尽春而罢【永嘉县志今府城隍庙皆其旧址】
　　五美园　永嘉县志郡东南大罗山傍有茶山上有龙潭其下有五美园【黄淮游五美园诗清晓肩舆入翠微溪流曲折防岩扉布金僦地徒成幻卓锡为庵信不非翠竹黄花俱浄供风声鸟语总禅机碧潭龙女知人意收却隂云送客归】
　　柑园　杨蟠永嘉百咏有柑园诗
　　玉介园　万厯温州府志郡城东偏华盖山上有玉介园【永嘉县志王叔杲叔果筑阳湖别墅啸咏其中名其集曰王介园稿】
　　西园　王十朋有昌龄弟新辟西园诗又西园十咏诗【在乐清】
　　赵园　温州府志在瑞安县金岙【陈傅良游金岙赵园诗脉脉循檐水林林夹岸山令儿从竹下领客入云间稠木容人过悬崖着手攀从今名字出不到径苔斑】
　　上浦馆　明一统志在府城东七十里
　　乐成馆　温州府志乐清县旧有乐成馆唐建【孟浩然乐成馆中懐归诗异县天隅僻孤帆海畔过往来乡信断留滞客情多臈月闻雷震东风感嵗和蛰虫惊户穴巢鹊昐庭柯徒对芳樽酒其如伏枕何归与理舟楫江海正无波】
　　招仙馆　东瓯遗事乐清县箫台下有招仙馆莲花庄　温州府志在郡城会昌湖上宋郑泰臣之故居
　　湖庄　赵师秀有和陈水云湖庄诗见温州府志宋庄　王十朋宋庄诗注宋侍郎别业在思远楼之南有轩名遥碧
　　西堂　方舆胜览在州宅【瓯江逸志谢灵运西堂春草池在华盖山下即梦恵连得句之所今遗迹尚存】
