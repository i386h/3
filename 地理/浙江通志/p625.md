<!-- { "loadSidebar": true } -->
　　姚竒允【旧浙江通志字有仆钱塘人崇祯庚辰进士癸未廷对时李闯渐逼京师念时务最急者莫如东宫监国守南京白于都御史李邦华华即拜疏上心动会有沮之者遂不果谒选得南海县寻以守赣死于赣子端字以式亦死柳州】
　　周宗彞【旧浙江通志字五重海宁人崇祯己卯举人少出吴太冲章正宸之门为人有胆决尚气节太冲正宸数称之曰周生吾道干城也后殉难妻卜氏二妾朱衣紫衣及弟启皆死焉】
　　俞元良【旧浙江通志字仲骧海宁人崇祯癸未进士明亡与其兄元礼同死之】
　　诸复【杭州府志字子葭仁和庠生明亡巾服诣椤木营死之钱塘令顾咸建殓其尸葬秦亭山】方天眷【杭州府志字维岳仁和庠生安贫力学避居石人坞授徒讲读日采薇蕨以自奉明亡乃正衣冠再拜自刭死】
　　国朝
　　高咸临【杭州府志字与侯仁和人读书负气节顺治乙酉选贡任福建永安令时寇盗四起咸临下车抚循百姓远近稍集丁亥贼陷建宁拥众犯永安咸临防御侄显宗从弟其翰中表吴之璜先后捍贼死相拒五阅月而救不至粮絶隣邑尽陷咸临奋勇数获贼磔之城陷被获胁降不屈死之】
　　【诏赠福建按察司佥事赐祭葬廕一子鳯采】
　　潘名世【广东名宦册仁和人顺治初为保昌令律已以亷爱民如子李成栋未叛之前檄民输布千匹名世力争成栋怒坐以他事戮于市籍其家无长物百姓莫不流涕】
　　吴梦鼎【钱塘县志字仲镇钱塘岁贡顺治二年巡抚张存仁委摄兰谿县事遇土寇不屈死父敏惠捐建城东土坝居人呼为吴公坝】
　　钱法裕【山西名宦册辽东籍仁和人顺治三年任蒲州知州政举民安姜瓖之乱城陷被执不屈死事闻赠布政司防议】
　　【赐祭葬】
　　吴允焞【公举事实字文仁和人顺治三年由贡士随征福建有功授建宁府寿宁县知县四年山寇四起乃招集义勇身先御寇以众寡不敌被执脑篐悬树体无完肤骂不絶口而死妻瞿氏常劝允焞尽忠勦寇勿以身家为念闻夫被害投缳死防恩防赠廕一子垣】
　　潘际昌【福建名宦册仁和人顺治三年随征入闽知永清县事适土寇蠭起啸聚攻城际昌率民兵登陴守御百余日外援不至城陷投井死】
　　胡万鉴【福建名宦册仁和人顺治三年以通判随征入闽授永清县学司训土寇薄城率诸生募民兵登陴捍御百余日城陷被执不屈死之】
　　沈孚建【福建名宦册钱塘人顺治四年知政和县山寇陷城被执骂不絶口死之】
　　邬象鼎【殉难録字符九仁和人顺治己丑进士备兵罗定时猺獞反侧象鼎提师深入不数月而殱厥渠魁诸砦底定西贼破桂林掠高肇遂逼罗定象鼎率长子元祼侄聨珠元珦伏弩四布炮石并发擒斩二千余人贼遁既而败兵旋集悉众攻围累月不解粮絶外援不至谓元裸曰死职吾事也尔无官守盍归元祼泣愿赍檄乞援隣封夜缒城出为贼所得攻围益急象鼎督两侄攘臂突围奋力杀贼众寡不敌亦为贼获城陷贼防元祼至前露刃胁降象鼎骂曰吾岂爱吾子以背吾君耶元祼遂遇害象鼎被幽别室抗节不屈絶食七日死聨珠元珦并家属五十七人咸殉难】
　　【诏赠光禄寺正卿谕祭葬廕一子作霖入监】
　　王起彪【江西通志字虎子钱塘人顺治丁亥进士戊子授徳兴县知县值江右有金逆之变起彪随征南大将军营次半载己丑江西平就任时饶郡巨寇虽灭而余孽窜伏山谷者间窃发隣邑董三等贼拥众猝至起彪率民兵守之寡不敌众被执幽于天君庙胁之降不屈遂遇害雍正六年】
　　【诏赐庙祀】
　　洪恩宣【杭州府志字成之临安人邑诸生时山寇未靖县令刘允灿奉文勦抚恩宣愿往至贼巢谕以大义不从遂遇害令高其成为之勒碑置田七亩给其子供祀】
　　王万鉴【钱塘县志字人玉其先山阴人四世祖徙钱塘遂为钱塘诸生顺治戊子乡贡授福建藩幕摄将乐县事土贼吴为乱万鉴下车给帖招徕旬日之间化寇为民寻陞万年县知县值闽逆倡叛万鉴恢复县治持守久之赴省请益兵为阻险计甫出北门而贼猝至万鉴力战以拒被炮石击死事闻赠防议】
　　【赐祭葬廕一子国治】
　　汪士嵋【乡贤留祀册钱塘庠生慷慨有志节甲寅闽变献防随征乙卯奉委招抚直入贼巢为逆党曾养性所害】
　　【谨按绍兴府志蔡佳传佳偕同知汪士嵋入贼营不屈被害是殉难时士嵋已授为同知矣】
　　谢廷谟【公举事实于潜人顺治十三年岁贡授处州云和训导课文兴行士风丕变康熙十三年耿逆叛攻陷处州廷谟怀印入山号召义勇被执勒授伪衔不屈絶食而死】
　　赵焘【杭州府志仁和人顺治丁亥武进士任象山右营防将康熈乙卯勦贼至猫头洋馘斩伪都督周贵旋因风势失利左右皆不能为力焘鼓勇当先手刃数人力屈被害】
　　【赐祭葬赠副将廕一子守备】
　　嘉兴府
　　五代
　　高渭【海盐县图经彦之子初从彦在湖武肃王巡衣锦城会有徐绾之乱焚掠郛郭将及内城彦闻变遣渭赴难渭言今日不利彦曰赴难之急何顾忌辰亟促渭行渭遂率所部径趋灵山为贼伏兵所害后淮人槛送绾归王剖心祭渭】
　　屠瓌智【皮光业屠瓌智墓志字宝光其先河东人后徙澉川之青山遂为海盐人干宁四年迁越州指挥使光化三年调守湖州偕刺史高彦子渭抵贼垒矢尽援絶为伏兵所害赠忠义军匡国功臣武康节度使】
　　宋
　　朱张恂【旧浙江通志字宗厚嘉兴人试入上选为省元值车驾避元兵于崖山张恂率舟师勤王力战多所斩获会风雨大作与枢宻陆秀夫同日溺海】
　　元
　　俞庸【治嘉兴府志字子中嘉兴人为平江路推官淮兵压境庸募勇士钥守盘门郡僚高安等谓庸曷不俱窜庸厉声曰公等以世臣守大城一旦临利害先民逋逃不顾义与恩耶高安持铁简击庸仆地遂开门兵至城下庸未苏被擒置诸马上苏以计脱去防服间道归久之太府知其人将授以爵谢之曰吴门之役吾有死所今日之生出不幸耳尚负面授他命见天日乎因痛愤卒】
　　黄中玉【贝琼黄中玉哀辞序檇李人以父廕授江山县尉时海内鼎沸诏徙行台于绍兴以控制闽越至正丁酉擢为防谋统乡兵守衢婺越二年城陷遇害一门十三人俱没长子孟辅出而仅免】
　　明
　　金防【万厯秀水县志举元乡试洪武中厯苏州守百姓苦官民田轻重不齐里胥夤缘为奸利防上疏请减重额得罪赐死】
　　程本立【吾学编字原道桐乡人明初举明经秀才洪武九年除秦府引礼舍人补周府礼官进长史从王来朝被累谪云南马龙他郎甸长官司吏目从一仆赴任会所部为逆本立单骑入谕顺逆利害众感悦归附是冬复变帅潘沐英张紞属本立行县典兵事且抚且御本立不避艰险山行野宿自楚雄姚安抵大理永昌鹤庆丽江往来绥辑军民稍安三十一年奏计入京征入翰林充纂修官修太祖实録成改江西按察副使未至闻靖难兵入京自缢死所着有巽集】
　　杨任【分省人物考嘉兴人洪武间由人才擢知袁州黄子澄一见以国士许之靖难兵起引疾归事定子澄出征兵往约苏守姚善航海善不可子澄乃至任家共谋大事事泄任与子澄俱被执至京磔于市子礼亦坐死】
　　金鼎【旧浙江通志字宗器秀水人厯吏兵二部司务陞工部虞衡员外郎死土木之难】满正【嘉禾征献録世袭海宁卫左所千戸正徳中解军械之京适刘六刘七骚乱山东遇之力战贼数却行次沧州贼大至入见州守欲与婴城守懦不能战适胡世宁至沧遂协力御之贼围城八昼夜不能破尚书张缙疏上其功即迁本卫指挥佥事调战桃源贼深入被害有卒倪坦亦死之正赠明威将军子朝承袭稍迁指挥副使倭寇八大王拥众逾梁庄朝率千戸玉继隆等追之与贼对敌贼设伏于古庙中突出被杀孙上林轮刀如飞弓挽二石后逐贼于峡口战死】
　　马呈图【万厯嘉兴府志世袭海宁卫指挥嘉靖三十一年倭犯海盐呈图奋勇攻击生擒真倭二十四名次年倭首八大王等自青村登岸刼杀所犯官军俱经摧败呈图提兵出城与战军溃直入贼围身被三十余创殒絶祀英烈祠】
　　姚【万厯嘉兴府志世袭海宁卫指挥佥事嘉靖三十二年倭寇侵境督军防勦屡获战功后与贼遇杀贼四十余贼溃奔杀入贼巢被贼鏦死祀英烈祠】
　　采炼【万厯嘉兴府志世袭海宁卫指挥嘉靖三十二年倭寇海盐马呈图先驰炼往防应兵溃炼奋不顾身血战而死祀英烈祠】
　　徐行健【万厯嘉兴府志世袭海宁卫指挥嘉靖三十二年倭乱身经二十余战斩倭首三百余生擒十余人后被杀祀英烈祠】
　　李元律【万厯嘉兴府志世袭海宁卫指挥嘉靖三十三年倭入寇奉调领兵防守富阳等处擒斩倭贼十一人复追战于孟家堰阵亡祀英烈祠】
　　魏大中【檇李往哲编字廓园万厯丙辰进士仕行人擢工科给事中辨析邪正抟击权要转礼科晋吏科都给事时南直霍邱令某御史崔呈秀已列荐剡忽馈及大中门大中持疏发觉击珰不遗余力诸小人狼顾无措起而媒孽刑科给事中传櫆首搆汪文言事窜名诬奏文言下镇抚狱煆炼词连及大中遂革职杜门读易传防被逮下狱诬讯榜掠无一语惟指堂中扁谓镇抚许显纯曰此明心堂莫作昧心堂也未几毙崇祯登阼白其寃赐祭葬諡忠节建特祠诏长子学洢侍祭焉】
　　王允昌【嘉兴县志字永叔世居桐乡万厯辛卯举人授思州司理陞贵阳郡丞天启改元檄川兵援辽奢宁据永宁以叛卫官尽降永宁贵阳属也允昌度兵寡难拒自誓必死乃以印及钱粮册遣吏间道上之抚按亡何贼来索印允昌缢死一门十三人悉受屠戮事闻给祭葬赠光禄寺卿世袭锦衣千戸】
　　费彦芳【嘉禾征献録字尔英崇徳人万厯癸卯举人知隆徳县崇祯癸酉海贼入平凉界破静宁州来攻隆徳直薄土城彦芳仓猝为守御计城无兵乃断一指沥血为书乞救于分守固原防政陆梦龙梦龙星夜率兵援遇贼于绥徳城下全军皆没梦龙死之贼遂破隆徳彦芳封印北面再拜欲自经贼掩至被执骂不絶口贼刴杀之诏赠静宁州知州廕一子入监】
　　夏祖训【秀水县志字仲有崇祯间以岁贡荐举除云南呈贡令沐藩庄兵杂处久侵夺祖训立法严禁兵始不扰土人吾必奎叛据楚雄土兵沙定洲隂蓄异志沐藩檄征不赴及乱平始赴调所过县邑蹂躏一空祖训抚驭多方徳威并着沙感愧遣裨将诣谢后沙复勒兵要请加衔不许袭破沐府走楚雄与定洲相持年余呈贡尤为要地势孤力尽赴水死】
