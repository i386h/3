<!-- { "loadSidebar": true } -->
　　天台县儒学【在县治东南】　明一统志宋庆歴中建赤城志庙旧在县西南宋皇祐中令石牧之即庙建学【陈襄天台县文宣王庙记天台县有孔子庙不修县令石牧之始至嵗十月相县之东南隅大作新庙为屋总六十一楹先树正殿中树讲堂图舆服礼乐之器于而壁又设学舍师生讲习咸有位序祭器在西房庖厨在东房周廻门廊环以墙垣又考古器作笾豆簠簋樽爼罍爵之属十二月庙成明年春释奠行礼图像尊严笾爼新嘉神明燕喜人物观化嗟乎石君可谓有志矣区区一邑而制度以礼春秋以时俾民不忘天其欲以斯道觉斯民也石君之志其必有遇矣】后三徙淳熙中令赵公植作廊庑斋庐嘉泰二年令丁大荣重新之嘉定元年令詹阜民创明伦堂尊经阁十年丞陈逵重建大成殿赤城新志元至元丙子燬于寇尹张徳进刘庆相继修复至正末再燬台州府志明洪武中令邓林因旧址新之【按浙江提学胡荣文庙记云成化丙申朱清宰是邑撤其旧宇而新之兼制礼器】成化二十二年燬令王凯更建嘉靖浙江通志嘉靖八年复燬十二年令周振扬重建天台县志万歴二十一年推官刘启元徙城南至二十三年张宏代继任始落成焉二十六年火惟存庙庑张宏代重建
　　国朝顺治十六年知县陈献可重建【胡北龙为记】康熙十六年敎谕邹楷训导徐徳恂增修敎谕杨王治重葺雍正七年知县张若震重修
　　射圃【在学西】名宦祠【祀石牧之以下三十八人】乡贤祠【祀顾欢以下三十六人】社学【四所一在桃花街一在小田巷一在平头潭一在东岳庙】
　　仙居县儒学【在县治东】　赤城志庙在县东宋皇祐初令陈襄即庙建学初天圣中令陈戭止建庙襄既建学且为文劝学者宣和兵火庙独存淳熙七年以风雨摧压令莫洸新之十一年令徐柟重建学嘉泰二年令林岳复葺【周必大重修仙居县学记古灵先生陈公襄与陈烈周希孟郑穆倡道海濵乡人化之号四先生皇祐中令台州之仙居笃意学校首为文劝人读书择明经之士朝夕讲説高不躐等卑不流俗示之以方期造于道而进取亦在其中士民懐之奉祠今百五十年矣嘉泰辛酉夏通直郎四明林岳来治兹邑歆慕前哲凡庠序堂庑门观举新之学有射圃沦弃榛莽亦加薙葺别市民居创观徳亭总为钱千二百缗皆出节用籍贜田十八亩辍务场余财月万钱以赡生员请尉簿嘉禾钱抚専主敎导夫敎人必以圣人为师古灵学夫子者也林君希古灵者也学者诚能各因其材孜孜弗怠尊所闻而行所知岂特无负贤令亦将无负先圣可不勉欤】嘉定元年令姚偓创明伦堂櫺星门台州府志景炎二年庙燬于兵元至元十八年令王徴重建嘉靖浙江通志元末兵燬明洪武初知县王从古建旧浙江通志嘉靖中学燬同知毛徳京重建仙居县志崇祯九年知县萧鸣凤重建
　　国朝康熙十八年知县郑録勲重建五十四年知县王
　　观敎谕卓允基重修
　　射圃【在明伦堂西北】名宦祠【祀羊忻以下一十四人】乡贤祠【祀蒋旦以下二十人】社学【五所一在学西又何埠白墖净乐界岭四处】
　　桐江书院【在县西四十五里】　续文献通考宋方斲唐方干之裔居台州元皇庆中其孙志道建以祀之【久圮】上蔡书院【在县东】　仙居县志宋赵必升以浙漕引年而归请于朝为上蔡书院初上蔡谢良佐卒于台台守黄防建院以祀必升仿其例亦称上蔡焉安洲书院【在县东二十五里】　赤城志元至元中隠士罗森建
　　蓼溪书院【在县西】　仙居县志明刺史吴炳庶建
　　寜海县儒学【在县治西南】　赤城志庙旧在县东宋祥符五年令苏季成即庙建学嘉祐四年徙县驿侧绍圣四年徙县治东南绍兴六年令钱埈徙今地庆元三年令赵笈夫重建赤城新志元至元二十六年燬于兵判官张谦县丞张天锡敎谕应同孙相与重建嘉靖浙江通志明永乐九年燬知县顾諲重建万歴寜海县志宣徳间燬敎谕萧顺集义士新之台州府志成化五年提学道刘釪洎阮守勤重作文庙【杜寜为记】嗣后府判孔彦伦令郭绅张宏宜皆加修葺万歴辛卯知县曹学程重修
　　国朝顺治丁酉知县李文重建康熙辛亥训导朱尔诠率诸生赵应琏等修癸丑知县崔秉镜倡建启圣祠五十六年敎谕朱继序训导林兰重建
　　射圃【在学门外】名宦祠【祀陈长宫以下七人】乡贤祠【祀罗适以下二十二人】社学【在西门外久圮】
　　缑城书院【在县东南】　台州府志明万歴甲午知县王演畴建【久圯】
　　太平县儒学【在县治东南】　赤城新志明成化七年知县常完建袁道丁隆继之县丞范亮复继之太平县志嘉靖间知县陶秀建启圣祠万歴间知县陈龙光建尊经阁
　　国朝顺治间敎谕张佐极修康熙六年署敎谕龚瑛十年县丞张光恩皆加修葺四十七年圮五十年署县事运判郑一枫训导金徳培建
　　射圃【在西庑西】名宦祠【祀袁道以下四人】乡贤祠【祀王居安以下二十七人】社学【在城隍庙东】
　　方岩书院【在方岩山北】　赤城新志明嘉靖间封翰林编修谢世衍与弟寳庆守省建以敎其乡族子弟者【李东阳为记】














　　浙江通志卷二十七
　　钦定四库全书
　　浙江通志卷二十八
　　学校【四书院附】
　　金华府
　　金华府儒学【在府治西】　嘉靖浙江通志宋初在县东庆厯间知州关咏徙子城外熙宁间知州苏颂徙子城内西南大观二年校官叶夣得徙今所又请司理院及竹木场地广之元皇庆间兵燬宪臣敬俨杨友直相继修复明一綂志洪武初重建【金华府志明太祖取婺州改宁越府命知府王宗显开郡学延儒士叶仪宋濂为五经师戴良为学正吴沈徐原等为训导时防乱学废至是始闻弦诵之声】万厯金华府志正綂二年燬知府蒋劝重建【钱习礼为记】成化中知府周宗智治中知府韩焘加葺
　　国朝顺治三年燬五年知府张安豫重建【自为记】康熈五年知府吴翀十七年知府张荩相继重修雍正九年知府马日炳濬泮池围以石栏重修櫺星门射圃　名宦祠【祀丁潭以下四十六人】乡贤祠【祀顔乌以下一百十三人】丽泽书院【在旌孝门外】　嘉靖金华县志宋吕成公作书堂于城西覩前二湖悦焉取易兊象之义以丽泽名及卒乡人为祠宇以祭淳祐间郡守许应龙建于双溪之浒咸淳间徙今所元至元间重建明成化间佥事辛访令郡守李嗣重建祀晦庵南轩东莱三先生
　　正学书院【在旌孝门外】　金华县志元浙江行省建祀郡儒何基王柏金履祥许谦明成化十四年佥事辛访奏请特额郡守李嗣重建万厯元年増入章懋称五贤祠崇祯十六年燬
　　丽正书院【在府治西北】　雍正四年知府张坦让即金衢严道故基建中奉朱文公吕成公张宣公并何王金许四先生为七贤祠前设讲堂列斋左右以为书院
　　金华县儒学【在光孝观址】　嘉靖浙江通志宋以前附于府学嘉靖金华县志元至元十三年始创于醋坊岭大徳三年防访副使髙伯元改建于夏塘万歴金华府志皇庆元年燬泰定四年宪司经歴袁永澄以门北向迁明初燬同知潘廷坚知县王兴宗重建永乐甲辰复燬知县郭瑛建【杨士竒为记】天顺间知县林恂修【林文为记】正徳壬申知县李玘修【章懋金华县儒学记正徳己巳玉山李侯玘谒庙视学将圯喟然太息有志修葺而两值艰嵗费无所出乃铢积公用之余至于壬申之春始克兴事其文庙若西庑若两斋则易其朽败新其漫漶而增饰之惟东庑及讲堂頽圯已甚乃重作焉堂东西作为廨舎以居其师斋后则为米廪以食其士又于堂后建阁以藏经籍其下为栖士之室而四围有厢且濬渠引流于其前以絶嚣尘而来清泚因名其阁曰清源使诸生讲肄之余于是而玩适焉侯亦时之学与诸生讨论经义商古今视其所学而劝励程督焉金华在昔硕儒名公辈出道学若东莱兄弟与何王金许诸贤著述传于后世学行气节若潘黙成勲业若郑忠愍谠言善政若王庄敏焕章兄弟若王忠简端明父子皆声实卓乎当时非其学之为巳而清明在躬者能若是乎邑人君子来逰于是者因其作新之机励其景行之志奋然从事于为己之学使先正之气脉于是乎益昌天下国家将有赖焉】嘉靖十七年同知萧鲁知县姚资修三十六年知县顾曾唯广其址而重新之【姜良翰为记】万歴金华县志万歴间邑令汪可受得光孝观址迁建后知县熊鸣夏买民居廓之【陆可教金华县学记吾郡附郭之邑自建学以来士之自奋者踵相接盖起家为贤公卿以风节事功名世者若而人矣而迩嵗不无少让于前或曰学地褊且庳又左压于方岳大吏之分省斯其故欤于是前令汪君可受度地得光孝观负隂抱阳博大垲实称诵之区遂撤而徙之而门巷迂曲民居前屏市杂喧嚣多士出入颇病之今令熊君鸣夏治邑逾四年乃尽裒公私之积市民居撤之缭以周垣中通直道前为杰阁顔曰聚奎内为泮池纵广若干尺先是观后有圣览亭易为尊经阁南北屼然对峙景行在望前眺双溪潆洄如带绕郡城而西注焉多士出入逰息于斯其必有勃然而动惕然而思旷若发防者矣】四十四年知县解学龙重修【叶官为记】
　　国朝顺治十年知县王世功康熙十七年知县王治国
　　教谕郑濂训导沈麟趾重修【王治国自为记】
　　射圃　名宦祠【祀王兴宗以下五人】乡贤祠【祀潘良贵以下三十一人】社学【四所圯】
　　北山书院【在盘溪上】　续文献通考宋末为何基立山桥书堂【在县治北】　金华府志宋王埜建【圯】
　　兰谿县儒学【在县治东】　嘉靖浙江通志宋崇宁间建万歴金华府志绍兴间知县柴重建咸淳庚午知县薛至增修元陞州学至治初知州爪尔佳苏尔哈图增拓之【吴师道重新兰谿州学记兰谿升县为州余二十年任守牧者袭有兴作神祠之侈医宇之崇官舎亭传之新咸出意相胜独学宫在城东因旧制卑陋日就圯朝廷右文开科风厉鼔舞是宜在所急而曽无一人顾省者岂所谓知本哉至治元年知州爪尔佳侯锐意改作歴夏徂秋中外告功殿庭门堂斋庑视旧咸辟周垣夹庑官署庖庾实昉于今严严翼翼始肃其观未几去官事遂格今知州崔侯云翼慨然葺其绪补其缺饰其所未及而州判王君淮复賛助而督之既底绩职教者朱天富来请文谓爪尔佳侯能新之于数月之间而六年之后得崔侯乃完二侯之功皆宜书也既直纪其事而复为之说曰天下事后出者必有加于前而俗之趋下者常莫能挽而归于古安宅广居人孰无之博厚髙明可以自致如使宏其宫而人之新其室而习之汚则贤州侯之意荒矣故愚愿以谂于众庶其逰居周旋仰瞻俯察警悚振饬思所以称是而度越于前人哉】明复县学永乐中知县宋哲赵克寛继作天顺后则知县王鲁唐韶刘恩又拓而新焉正徳兰谿县志正徳二年知县苏琰作泮桥明年知县许完教谕段濂迁学门兰谿县志正徳十五年郡倅赵天定掌县事重修大成殿知县钱炯踵成之【章懋为记】
　　国朝顺治十二年知县张浩教谕章一奎训导王万彦
　　重修【朱之锡为记】
　　射圃【在明伦堂西后改为启圣祠】名宦祠【祀洪少卿以下二十一人】乡贤祠【祀杨与立以下六十五人】社学【圯】
