<!-- { "loadSidebar": true } -->
　　韩邦竒【名臣言行畧字汝节朝邑人正徳进士浙江佥事分巡杭严二府宸濠令内竖假饭僧聚千人于杭州天竺寺邦竒立散遣之其仪賔托进贡假道衢州邦竒诘之曰入贡当沿江下奚自假道归语尔王韩佥事不可诳也时中官在浙者凡四人王堂为镇守晁进督织造崔珤主市舶张玉管营造爪牙四出大为民患邦竒疏请禁止又数裁抑堂且悯中官采富阳茶鱼为民害作歌哀之堂遂奏邦竒沮格上供作歌怨谤逮下诏狱斥为民嘉靖初起山东参议】
　　王璜【旧浙江通志字廷瓉濬县人正徳进士嘉靖中按浙江严厉整肃镇守奸胥有张南者大为民害璜首按致其罪大吏不法璜厉声色窘挫之吏请悔过乃已由是上下震慑奸贪吏望风引去时永嘉方柄国家人暴横璜以法绳之属京察夺职去】
　　张钺【献徴录字文辅江西安仁人正徳进士授遂昌令执法平恕狱无寃滞会江西姚源盗蔓入浙境钺倡勇敢缮守备邑赖以安嘉靖初知金华府民苦赤旱钺请蠲来年田租复弛盐禁以活民命属邑永康义乌俗健讼案牍山积钺推诚察防浇俗顿革迁浙江海道副使时倭冦为患钺严令申儆奸民以海舶取利乗间为盗入境则倚豪势为渊薮钺逮治之悉置于法由是盗贼屏迹仕至南京工部侍郎】
　　娄至徳【献徴录字存仁通许人正徳进士任杭州知府属邑海宁多海患至徳建筑石塘以防之陞浙江布政司参政晋右布政嵗大祲两台下议至徳以减餽遗罢宴会为急既出僚吏曰公言两浙福也复剂量赋役厘为十卷名曰两浙赋役成规转福建左布政陞山东巡抚】
　　党以平【汤斌党以平传字守衡禹州人正徳进士为浙江温处兵备副使温处军素骄因饷不给啸聚为乱以平单骑谕之众皆首伏惩其魁桀即日解散督府捕海贼五百人欲以为功讯之皆海中渔者为贼所掠悉縦之曰杀无辜以幸赏吾不为也陞浙江左右布政使】
　　杨最【吕柟杨最传字殿之号果斋四川射洪人正徳进士授工部主事监税武林正供外锱铢不扰而纠察如神吏胥股栗代日囊槖萧然擢郎中出守宁波士民畏爱肖像尸祝调黄州擢宪副晋太仆卿诏欲静摄以太子监国抗疏切谏上震怒勅廷杖创甚卒无置棺资各助钱殓所着有公余吟金华老浪语数十卷隆庆二年赠右副都御史諡忠节寜波府志嘉靖四年知府事携一敝箧一苍头至旦暮治蔬菽啗之布衣屡浣氷蘗之操久而益着勤于聴断案无留牍性刚介不能媚人势要深嫉之调黄州父老遮道攀留脱其履以为遗爱见袜尽穿孔皆相向号泣立生祠祀之曰仰徳赵昊仰徳祠集序为郡时直指按郡不屈直指怒入府检察但图书数册厨下青菜而已直指爽然自失人呼为杨青菜在宁尝奏减商税】
　　陈儒【分省人物考字懋学吉水人嘉靖进士浙江按察副使巡视宁绍海道首案文武赃吏捕县丞蓝佐指挥杨淮寘之法军民惕然浙有衞所属海外巡视者不至以故多奸儒破浪渡海操阅军容案其不法者诸衞所惮其威名各自戢改督学以崇经术禁浮靡为已任与诸生约数千言皆以道徳实行为先士习翕然时有议建三仁祠者御史许之儒曰中心安仁天下一人三人者豪杰之士未可为仁也御史曰然则易以同仁何如儒曰吾所争者在仁不在三也其事遂止儒识鉴精明士一经品题辄取髙第一时称为得人】
　　汪文盛【湖广通志字希周崇阳人正徳进士嘉靖时浙江提学副使阐明正学饬修书院禁西湖冶游订东淛乡约品隲无爽文行以兴任云南巡抚】
　　呉岳【汤斌呉岳传字汝乔汶上人嘉靖进士浙江布政司参政以镇静得民清望冠一时尚书马森言平生见廉节士二人岳与谭太初耳仕至南京兵部尚书諡介肃】
　　徐阶【献徴录字子升华亭人浙江按察佥事嘉靖间提督学政以正文体端士习为先既唱第人人为语所以甲乙之故即见斥者得自鸣创浙江通志厯建极殿大学士諡文贞】
　　朱纨【献徴录字子纯长洲人正徳进士浙江巡抚抚海岛倭冦六百余人悉受约束袭破双噢贼巢上下连战皆防改命巡视处州矿贼起衢州告急亦平之浙省悉定】
　　王忬【汤斌王忬传字民应太仓人嘉靖进士倭冦浙直忬提督军务巡抚浙江才识通敏而寛大善用人时参俞大猷汤克寛以材勇闻忬推心委任又奏释在系都指挥卢镗尹凤等分置诸郡犄角应援倭贼汪直结砦普陀乗风凭陵诸郡其党徐学毛勲徐海彭老等列兵近洋与之呼应忬授防大猷等夜従间道火其巢克寛夹击之俘馘三百余焚溺死者无算尹凤闽兵邀于表头北茭诸洋又俘馘三百余人有萧显者尤桀黠屠南沙还逼松江卢镗掩击大破之斩其首先后奏捷如采淘港石礅长礁呉淞诸战俘馘率以千计又擒漳州通倭奸民苏老等三十余人诛之其入奏也不自以为功率归之诸故人多用命焉】
　　张经【汤斌张经传字廷官人正徳进士除嘉兴知县累陞兵部尚书嘉靖三十四年改右都御史兼兵部侍郎讨倭冦田州瓦氏东兰诸兵至经以瓦氏兵总兵官俞大猷以东兰那地南丹兵隶游击邹继芳以归顺思恩兵隶参汤克寛分屯金山衞闵港乍浦犄角三面以待永顺保靖兵之集侍郎赵文华密疏经畏贼不进诏逮经而永保兵已至其日即有石塘湾之捷倭突嘉兴经遣参卢镗督保靖兵大猷督永顺兵由泖湖趋平望以克寛引舟师由中路击之合战于王江泾斩贼首一千九百余级溺死者甚众自军兴来称战功第一经至京备言进兵始末乞赐原宥不纳论死隆庆初复官諡襄愍】
　　胡宗宪【王鸿绪胡宗宪传字汝徴绩溪人嘉靖进士知余姚县擢御史三十三年按浙江歙人汪直据五岛煽诸倭入冦徐海陈东麻叶等巢柘林乍浦川沙洼张经破倭于王江泾宗宪与有力超擢巡抚倭犯浙东以宗宪为兵部右侍郎任总督初宗宪令客蒋洲陈可愿谕日本国王遇汪直养子滶于五岛邀使见直宗宪以直同乡里欲招致之释直母妻于金华狱资给甚厚直大喜遣子滶归宗宪厚遇滶令立功滶遂破倭舟山表赐滶等金帛縦之归滶大喜以徐海入犯来告海引倭分掠慈溪自攻乍浦东叶与俱宗宪壁塘栖与巡抚阮鹗相犄角会海趋皂林鹗走桐乡贼围之宗宪遣指挥夏正持滶书邀海降海曰兵三路进不止我一人也正曰陈东已他有约所虑独公耳海遂疑东而东知海营有宗宪使者大惊由是有隙正乗间説下海海遣使来谢解桐乡围东去复巢乍浦初海入犯焚其舟示士卒无还心宗宪使人语海曰若已内附而呉淞江方有贼何不击之以立功且掠其舸为缓急计海以为然逆击之朱泾宗宪潜焚其舟海心怖以弟洪来质宗宪因厚遇洪谕海缚东叶海遂缚叶以献宗宪解其缚令叶以书致东图海而阴泄其书于海海怒海妾受宗宪赂亦説海于是海复以计缚东来献率所部降宗宪慰谕之海自择沈庄屯其众沈庄者东西各一以河为堑宗宪居海东庄以西庄处东党令东致书其党曰督府檄海夕禽若属矣东党惧乗夜攻海海挟两妾走间道中矟官军围之海投水死遂俘洪东叶及海首献京师加宗宪右都御史命兼浙江巡抚事蒋洲在倭中谕主源义长义镇入贡遣夷目善妙等随汪直来市至岑港泊焉直遣滶诣宗宪宗宪慰谕遣夏正偕往宗宪尝预为赦直疏引滶入卧内使阴窥之滶语直乃入谒宗宪令至杭下于狱论死以功加太子太保明年贼悉荡平加少保】
　　阮鹗【献徴录号函峯桐城人嘉靖进士浙江提学副使得人为盛浙方苦倭寇鹗下令诸生操弓矢习射作忠义之气省城戒严抚臣檄诸司画地防守鹗当守武林门则列营闗外令士女分道入递至递开视他守者独无追迫蹂躏之惨擢右佥都御史巡抚浙江贼攻乍浦追斩之皂林贼奔桐乡鹗冒重围入桐乡贼多方攻击而鹗随机应之计穷遁去贼陷仙居鹗又募金台诸郡兵分疑设伏凡三战大破之而贼首徐海党与众盛复集旧巢鹗命竒兵四伏正兵突击贼遂大败四窜巨魁陈东庥叶辛五郎皆就擒贼奔据沈庄凭险自固鹗曰不灭海尚留根蔓乎檄诸道分兵四围夜渡濠薄城栅火其巢自寅至酉力战俘获甚众徐海始就灭鹗人谓诸曰宁波鴈门久为贼据而舟山余党尚在奈何安枕耶遂夜驱水陆兵并进大破于蔡竒山独山大潭山水战于清港洋邱家洋直抵舟山擒斩殆尽自是两浙始得休息士民思鹗徳相与立祠】
　　唐顺之【汤斌唐顺之传字应徳武进人嘉靖进士倭犯江浙顺之为兵部职方郎中命往浙江视师与胡宗宪协谋讨贼以御贼上策当截之海外茍縦使登陆则内地咸受祸乃躬泛海自江阴抵蛟门大洋一昼夜行六七百里従者咸惊呕顺之意气自如倭泊崇明三沙督舟师邀之海外斩馘一百二十沈其舟十三擢太仆少卿加右通政擢淮扬巡抚諡防文】
　　宗礼【分省人物考字周道其先常熟人隶籍于燕中嘉靖武举由祖职署指挥佥事任参奉命御倭于浙礼提兵掩击败贼于新城堡乗胜攻破新塲贼遯去总督胡宗宪檄礼随贼所向追之连有呉江嘉兴之胜至崇徳县探倭至皂林势且犯杭率兵往皂林迤西石桥止营御之倭万余夹河来战礼统兵不满九百人杀伤甚多贼败去番休来攻三战三北死伤无算军大振会石桥前锋中贼炮桥失守礼被重伤犹裹创奋臂战以众寡不敌兼乏食军无后救力竭仰天呼曰死当灭贼以报国遂遇害事闻赠都督同知諡忠壮建褒忠祠于皂林有司以时飨焉】
　　俞大猷【名山蔵字志辅世职泉州衞百戸登武举嘉靖三十一年倭寇浙直都御史玉忬以大猷为浙江左参时汪直亡命入海为倭向导忬议招抚之大猷言招抚之法必大兵压前贼力不支输欵求降许以自新若有不悛生死在我徒曰招之权乃在贼请用福建楼船破之遂与防汤克寛入海击直败之大猷议逐倭谓当用楼船入海与战又倭刦海岸其患小倭入河港其患大浙西川河互错沟港穿贯难以陆战莫若先防河港之入一入河港我整搠河船周防战备撤防津梁使无所渡徐进逼之待其可战一鼓乗之更行调海船坚守海港使不得遁忬用其计数以楼船破倭而整搠河船之议不行陞南直副总兵张经为总督调楚粤兵使大猷之大败贼于王江泾亦用大猷河船计多所得贼为赵文华所劾夺祖职明年充镇守浙直总兵连破贼移定海乘雨雪焚舟山寇进署都督佥事明年进署都督同知海上无警者二年总督胡宗宪使洲陈可愿入海説汪直直求贡市副总兵卢镗请许之大猷倡其至击之之论宗宪不可使镗迎直海上大猷陈兵夸示倭従直来者尽殱之官至后军都督府佥书】
