<!-- { "loadSidebar": true } -->
　　朱审【厯代名畵记吴兴人工畵山水深沉瓌壮险黑磊落湍濑激人平远极目唐朝名畵录审得山水之妙自江湖至京师壁障卷轴家藏戸珍又唐安寺讲堂西壁最其得意其峻极之状重深之妙潭色若澄石文似裂岳耸笔下云起楮端咫尺之地溪谷幽邃松篁交加云雨暗淡虽出前贤之胸臆实为后代之楷模也】
　　宋
　　牧羊子【癸辛杂识湖州卜者识章文庄于未遇时及仕再筮皆不许其得禄果连丁艰既而曰今可仕矣且不在外遂由掌故以致两地又常语医者李重父曰君当饭于省中乡人传以为笑后文庄贵常招之诊脉留与共饭于省阁因举旧语一笑】
　　景岁【吴越备史吴兴人能言休咎以纸大书台字以贻裴充庭不旬日果贬台州刺史】王克明【叶适王克明墓志字彦昭家乌鎭生乏乳以粥饵活遂得脾胃疾长益甚医以为不可治克明因自读难经素问用意处药夙病尽瘳始以其术行游江淮常数千百里赴人之急卿大夫皆自屈与游其鍼灸尤精有难知者必沉思得其要然后与药则无不验矣魏安行妻风痿十年不起牀克明施鍼而步履复初庐守王安道中风噤不语旬日他医莫知所为克明曰此非汤剂之所及也令炽炭烧地洒药舆安道其上药气薰蒸须臾而苏累官翰林医痊赐金紫】
　　杨振【墨史字声伯长兴人蓄古墨最富多精品故所制不下赵彦先】
　　冯生【清容居士集咸淳间湖州笔工冯生制笔得截法圆不至软媚劲不至峭直一笔可作万字】钱选【格古要论字舜举号玉潭霅川人理宗景定间乡贡进士善畵人物山水花竹翎毛师赵昌青绿山水师赵千里尤善折枝其得意者自赋诗题其上许白云集选嗜酒酒不醉不能畵然絶醉不可畵矣惟将醉时心手调和是其畵趣畵成亦不暇计较往往为好事者持去今人有图记精明又旁附谬诗猥札者葢本非亲作也石塘文稿舜举畵高者至与古人无辨常借人白鹰图夜临摹装潢翌日以临本归之主人弗觉也湖之人经舜举指授皆以能畵称瑚网舜举多写人物花鸟故所图山水当世罕传容台集舜举山水师赵令穰人物师李伯时皆称具体】
　　俞澂【竹字子清吴兴人作竹石得文苏二公笔意清润可爱】
　　元
　　唐棣【玉山草堂雅集字子华吴兴人由茂才为吴江令精绘事尝畵嘉熙殿壁为上所知六研斋笔记子华学畵于赵松雪得其笔润森郁之趣】
　　张文枢【两浙名贤录字石隐德清人畵山水师巨然笔墨简远咫尺有千里之趣时乌程胡钦亮徐士元归安孟玉涧莫廷旸俱以畵名一时】
　　冯应科【西吴枝乘吴兴人毛颖之技甲天下至与子昂舜举并名】
　　明
　　陆继翁　王古用【防古要论笔最得名皆湖州人】
　　沈渊鉴【治湖州府志乌程人少失明遇异人授范围数推卜有奇验】
　　施文用【戒庵漫笔吴兴笔工治时造笔进御有细刻小标记云笔匠施阿牛孝宗见而鄙其名内传以小名对勅易名曰施文用】
　　小贺【张鳯翼小贺传名恩字子霑姓陆氏其父乌鎭酒家也燕良工贺四者偶之乌鎭客酒家左巨室王氏因多购檀梨乌木象齿犀角诸材留贺四作巵盂罂缶诸器恩时时过王氏观贺四作归以小材效作示贺四贺四奇之欲乞为弟子而父母勿许居无何崇德叶氏驰一力邀贺四贺四意非酒家儿俱往不可乃以情恳陆翁媪必欲得儿俱往且许罄其艺授之恩亦欣然请行乃遣之俱至叶氏凡工作□者觚者圜而觚觚而圜者非恩莫与成而恩得心应手出入规矩中巧每越贺四上葢青出于蓝矣贺四死恩丧之如所生贺媪顾自有子恩亦时时防其缓急又时时以所得金馈陆翁媪葢一身而仰事者两家焉殆孝义人也】
　　关思【书畵谱字何思号虚白乌程人善畵骨法笔韵入二李三王之微万厯间与宋旭齐名畵髓元诠虚白远摹荆浩关仝董北苑梅道人王叔明近仿沈石田等笔法颇能乱眞复探吐故纳新之秘篆刻诗字举臻妙境图绘宝鉴关思一名九思字仲通】
　　凌汉章【碧里杂存湖州人成化间鍼术神灵擅名吴浙两浙名贤录汉章为人慷慨负义气见人之病如痛在身有迎者虽昏夜风雨无不疾赴砭石所投诸患脱然每晨启门舆疾求治者日数十百人贫者未尝受直故身死之日家无余资至今以鍼灸行者皆称汉章弟子然术多不逮矣】
　　周济【万厯湖州府志归安人精于医业疗病无不奇中治伤寒尤验雅好文墨驰誉浙中】臧湘友【池北偶谈长兴人少逢异人授以一卷书中有剑术臧得其传海盐陆辛斋云尝见其剑合乃以雷击木雕成有铁丸二即雌雄剑也】
　　国朝
　　张道岸【今世説字悬渡湖州人性嗜酒少进輙醉醉即喜畵兰勃勃有生气陆子黄尝得所畵悬之素壁忽发香满室中因额其处曰兰堂】
　　宁波府
　　唐
　　陈藏器【本草纲目序例四明人以神农本经虽有陶苏补集之説然遗沉尚多故别为序例一卷拾遗六卷解纷三卷总曰本草拾遗其所著述博极羣书精覈物订绳谬误搜罗幽隐自本草以来一人而已肤谫之士不察其该详惟诮其僻怪宋人亦多删削岂知天地品物无穷古今隐显亦异用舍有时名称或变岂可以一隅之见而遽讥多闻哉如辟虺雷海马胡豆之皆隐于昔而用于今仰天皮灯花败扇之类皆万家所用若非此书收载何从稽考】
　　宋
　　日华子【本草纲目序例日华诸家本草宋开宝中明州人撰不着姓氏但云日华子大明序集诸家本草近世所用药各以寒温性味华实虫兽为其言功用甚悉凡二十卷】
　　臧中立【尚友录毘陵人元丰间客鄞南湖抱病求疗者日数十人中立诊治如神崇宁中徽宗后病甚诏求良医中立应诏以布衣麻履见上命之入诊出而问曰卿诊得何症对曰臣所诊脾脉极虚殆呕泄之疾作楚和药以进且曰服此得睡为效至夜半果思粥食不一月获安赐归诏出官帑市地筑室南湖以居名迎鳯坊】
　　陆曮【船窻夜话奉化人以医术闻于时新昌徐氏为妇病产不远二百里舆致之及门妇已死但胸间犹微热陆入视之良久曰此血闷也购红花数十斤为大锅以煮之候汤沸遂以三木桶盛汤于中取窻格借妇人寝其上汤气防又复进之有顷妇人指动半日遂苏葢以红花能活血故也】
　　元
　　俞竹心【辍耕录术士俞竹心居庆元嗜酒落魄与人寡合顺其意者即与推算醉笔如飞道已往之事极验时皆以为异人】
　　吕复【戴良沧洲翁传字元膺晚号沧洲翁其先自河东徙婺复自婺徙鄞遂家焉幼孤以母病攻岐扁术遇三衢郑礼之谨事之郑有古先禁方及色脉药论诸书具以授之复日记诊籍于方药验否悉为参订又若干年为人治病效无不神有庙祝杨天成女在室病五阅月腹如有姙延复治之复曰病非有异梦为鬼灵所凭耳女不荅趋入卧内密语其侍妪曰我去夏追凉庙庑下薄暮遇黄衣神心动是夕梦一男子即我寝由是感疾医言诚是也妪以告复曰女靣色乍赤乍白者鬼也脉乍大乍小者祟也病与色脉符虽剧无苦乃以桃仁煎下血猪肝者六七枚俱有窍如鱼目病即已复之治病虽若不甚搆思然其钩取古法动中肯綮多此所注有内经或问灵枢经脉笺切脉枢要运气图説养生杂言各若干卷】
　　董笔潭【成化四明郡志奉化人少牧牛夜常梦笔浮潭上达旦往视之果得笔遂以笔潭名一日见双鹰止于岩石取笔状之逼眞由是写鹰隼及惊涛古木皆絶伦至若鄞江方屼山之花果海错王立本之花卉郭宗茂之水墨花鸟郭小山之水墨人马皆称絶品】
　　明
　　吴国才【嘉靖宁波府志奉化白岩人悉心唐举之术言屡巧中远游归访县中故旧某不値其孙开肆乃索纸笔为书椷别而去某归孙曰顷有吴叟留书启视之曰此吴国才先生也风鉴入神书中云相汝色汝妇当有粉骨碎身之灾其愼之及期俾归宴坐新室竟日不出抵暮食既至厨启槛取水虎爪之入山以食门人袁廷玉尝侍太宗一日问其受业之自以国才对召至试之果验将宠赐以官国才以福薄辞亡何果卒】
　　袁廷玉【戴良袁廷玉传名珙以字行其先南昌人后家于鄞常游普陀洛伽山有僧善相见而奇之谓其眼光如电法当以术显因令仰视赤日待两目尽濳布黑赤豆于暗处俾辨之又夜悬五彩绒线窻纸外使映月光别其色所试已皆中然后悉以相家之术授焉在鄞南台大夫普化帖木儿由闽海道鄞见廷玉廷玉曰公神气严肃举动风生大贵验也但印堂司空有赤气到官一百四十日当夺印然守正秉忠名垂后世愿自勉普署台事于越果为张太尉逼取印绶抗节而死见江西宪副程徐曰君帝座上黄紫气见千日内有二美除但冷笑无情非忠节相也徐于二年后拜兵部侍郎擢尚书后归欵为吏部侍郎其术之精类如此廷玉常言吾每占人吉凶即知其心之善恶心善必吉其不善者反是以故因廷玉之言格心改行者至众鸿猷录姚广孝至燕邸荐鄞人袁珙相术文皇帝使召之至令使者与饮于酒肆帝服卫士服偕卫士九人入肆珙趋拜帝前曰殿下何自轻如此帝阳不省曰我辈皆防卫校士也珙不对乃召入详叩之珙稽首曰殿下异日太平天子也后果登大位列朝诗集传长陵登极召拜为太常寺丞廷玉于九流百氏靡不涉究好歌诗人称为栁庄先生】
　　袁忠彻【泾林续记字静思栁庄子能世其业相人富贵贫贱寿夭若烛照然与薛冲庵友善常主其家见童子方垂髫持壶斟酒谓薛曰此童目下有大灾三日内当就木矣可急遣归薛素神其术即令起行童子回至半涂登厠拾白金五十两久之一人疾奔而来入厠审视无有号泣仆地童前诘其故知宋千戸家奴所失也因问银若干奴对相符出诸袖中还之奴喜邀与俱归宋千戸曰拾银不取诚哉好人即继以为嗣荏苒三年宋死而童袭职童念薛旧恩服登门谒谢薛见之大讶问得顚末颇疑袁相术之疎招袁至留酌仍令童变服执壶以侍指示袁曰此即昔年童子也子谓遄死而今幸存何耶袁熟视曰此非尔奴乃五品一武弁也吾向见其靣有死兆故云然今形容改易岂有阴德转移其间乎薛笑述其事益服袁相术之神名山藏寜波卫人盛琦少役刘指挥家忠彻过刘盛执扇旁立忠彻谓刘曰善视之进士知县也琦后登进士仕无锡知县分省人物考建文初文皇召问忠彻对曰天命有之无忧也献人象大成书靖难后官尚宝少卿卒年八十三】
　　杨尹铭【书畵谱鄞人永乐间以楷法进厯官中书舍人小篆师周伯琦】
　　楼得达【两浙名贤录鄞人博文艺于奕则称国手永乐初驿召至京偕江阴相子先入觐子先自谓天下无敌视得达蔑如也上命二人对奕顾中贵官密取纸畵冠带置局下得达屡胜遂启局视之命吏部给冠带焉】
　　朱自方【畵法年纪号梦庵奉化人成化四明郡志自方性尚冲澹喜写水墨山水晚年出入郭熙范寛而自成一家同里卓民逸常师之而笔法精致实有过焉娄穆中亦常师范寛而染又在自方之下在鄞则有胡仲厚吴景行之青绿山水师董源而云气悠扬可爱然亦自秘惜人罕得者如史均民之水仙傅子英之橅写人物各有生意之数人者虽出处不同皆一时之杰出】
