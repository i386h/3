<!-- { "loadSidebar": true } -->
　　成权【万厯绍兴府志嵊人坐卧绳牀数十年日诵莲华经一日牀前忽涌莲花一树】
　　圆澄【防稽县志字湛然东闗人俗姓夏少时为铺兵受杖投妙峯和尚薙髪为僧逾年得戒于云栖莲池以古佛期之掩闗六年适慈舟谒南海还寓越之止风相见契洽遂付嘱焉澄素不晓文字一旦通豁讲论经典俱有妙理开显圣道场宗风大畅】
　　国朝
　　圆信【山隂县志字雪峤鄞人常游若耶秦望山间瞥见古云门三字豁然开悟嗣法龙池后驻锡云门大阐宗风宁波府志号语风鄞朱姓子与圆悟同师二十九始祝髪常冻饥至赤体草宿乞食聚落而悟无入处后至秦望普济寺始大悟结庵于武康之双髻峰壁立万山中遇虎不为害凡四坐道场南岳开仙径山云门皆其卓锡处顺治四年结跏而逝瘗于寺之右陇十七年】
　　【诏赐帑金五百两修藏塔】
　　台州府
　　周
　　王乔【灵异考字子晋周灵王太子好吹笙作鳯鸣浮丘公接以上嵩髙道家称为右弼眞人治桐柏山掌呉越水旱台州府志五代时封元弼眞君宋政和三年封元应眞人绍兴庚申加号善利广济真人台之寺院奉为防法伽蓝名胜志吹台山在永嘉县南二十里上有王子晋吹笙台】
　　刘奉林【列仙传周时人学道嵩高山积年后之委羽山能闭气三日不息但服黄连已及千嵗名胜志委羽山在黄岩南十里世传刘奉林于此控鹤轻举】
　　汉
　　茅盈【三辅黄图曾祖父蒙于华山乗云驾龙白日升天先是邑人謡曰神仙得者茅初成驾龙上升入太清时下元州戏赤城继世而往在我盈帝若学之腊嘉平天台山志盈年十八委家学道诣南岳上眞西城王君受道道成命为太元眞人治大霍赤城玉洞之府时汉哀帝元寿元年也名胜志赤城有玉京洞盖十洞天之第六茅司命眞君所治】
　　夏馥【太平御览字子治陈留人少好道服术饵云母后入吴山从赤须先生受錬魂法又遇桐柏真人授以黄水云浆法得道在洞中为明晨侍郎】
　　晋
　　魏夫人【南岳魏夫人内传名华存字贤安任城人晋司徒魏舒女少读老庄春秋三传五经百子常别居一园父母逼之强适太保公掾南阳刘幼彦幼彦为修武令随之县舍闭斋别寝入室百日季冬夜半四真人来降于室夫人拜乞长生度世青童君曰此清虚眞人者尔之师也当受业焉景林真曰尔应为紫虚元君上眞司命封南岳夫人也后圣君命仙伯牙叔平授夫人青琼之板丹绿为文位为南岳夫人使治天台大霍山南岳小録赤城山下别有洞台方二百里魏夫人所居】
　　竺昙猷【太平御览炖煌人游江左止剡之石城山乞食坐禅后移始兴赤城山石室一日有神现形诣猷曰法师威徳既重来止此山弟子推室以相奉天台悬崖峻峙峯岭切天古老相传云上有精舍得道者居之虽有石桥跨涧而横石断人无得至者猷洁斋累日往见横石洞开度桥少许覩精舍神僧谓猷曰却后十年自当来此今未得住于是遂反顾看横石还合如初虎荟竺昙猷赤城山石室坐禅有羣虎蹲于前猷因诵经一虎独睡以如意扣其头云何不聴经经毕而虎去】
　　支昙兰【太平御览晋太元中憇始丰赤城山见一处林泉清旷而居之经数日忽见一人长数丈呼兰令去又现诸异形禽兽以恐兰兰恬然自得乃屈膝礼拜俄而有人着帻称珠斯王至兰所乞受归戒兰即为授法辞别而去便闻鸣笳鼓吹响振山谷禅众十余共所闻见】
　　怀玉【赤城志临海人髙姓今楼石村其所居也号髙玉禅师居方山运水逺溪忽见一父老曰庵前石下有泉也玉举锡迸涌盈尺乃入天柱山即今涌泉延息寺】
　　【谨按髙僧传怀玉唐时丹邱人今从赤城志作临海人入东晋】
　　南北朝
　　定光【赤城志青州人许姓字静照大同初隐佛陇三十年人罕知者初智顗在江陵梦光引至山顶曰汝当住此汝当终此及顗过佛陇光曰忆昔往时招手否顗即悟光曰金地吾已居之银峯尔宜往今修禅寺是也陈太建十三年坐灭凡三瘗体骨踊出后置殿乃已】
　　慧命【天台山方外志天台人叅南岳思大禅师闻説三观深悟元防得无碍辨说法如泻将终诫门人精进净行众忽见佛与大士来迎即向西升空而去】
　　隋
　　徐则【隋书本传东海郯人幼沉静寡欲精于议论声传都邑则叹曰名者实之賔吾其为賔乎遂杖策入缙云山陈太建时应召憇至眞观期月又辞入天台山因絶谷养性所资惟松术而已太傅徐陵为之刋山立颂初在缙云山太极眞人徐君降之曰汝年出八十当为王者师然后得道也晋王广鎭扬州知其名手书召之遂诣扬州晋王将请受道法则辞以时日不便其后夕至五更死支体柔弱如生遣使送还天台定葬是时自江都至天台在道多见则徒步云得放还至其旧居取经书道法分遗弟子然后跨石梁而去不知所之须防柩至方知其灵化时年八十二】
　　王逺知【方舆胜览台州道士善易知死生祸福作易总十五卷一日雷雨云雾中一人叱逺知曰所泄者书何在上帝命吾摄六丁雷电追取逺知惶惧据地旁有六人青衣已捧书立矣老人责曰上方禁文自有飞天保卫金科秘藏元都汝何者輙藏缃帙逺知曰青邱元老传授也韩愈诗天官勅六丁雷电下取将盖用此】
　　智顗【景徳传灯录荆州华容人姓陈氏七嵗闻诵法华经即随念之七卷之文宛如宿习于果愿寺出家齐干明元年谒大苏山慧思禅师思一见谓曰昔灵鹫同听法华今复来矣即示以普贤道説四安乐行师入观三七日身心豁然以所悟白思思曰非汝弗证非我莫识太建元年往金陵阐化凡说法不立文字以辨才故昼夜无倦七年隐天台山佛陇峯有定光禅师先居此峯谓弟子曰不久当有善知识领徒至此俄而师至宣帝建修禅寺割始丰县租以充众费及隋炀帝请受戒乃号师为智者门人灌顶日记万言而编结之总目为天台教莂】
　　智晞【续髙僧传俗姓陈颍川人禀受禅诀加修寂定常居佛陇修禅道场乐三昧者咸共归仰创造伽蓝殿堂房舍悉皆严整惟经台未构众议曰香罏峯柽柏可共取之往谘于晞荅云山神防惜不可造次尔夜梦人送疏云香罏峯柽柏树尽皆舍给经台既感防示即便分部人工入山采伐未终数日告弟子曰今当永别防遇靡期言已寂然无声诸弟子哭泣便开眼诫曰物始必终世相如是宁足可悲今去勿尔閙乱于吾也所窆龛坟在智者龛前二百余步】
　　唐
　　司马承祯【旧唐书本传字子微河内温人少好学善篆隶书为道士事潘师正传其符箓及辟谷导引服饵之术止于天台山则天闻其名召至都将还勅麟台监李峤饯之于洛桥之东景云二年睿宗令其兄承祎就天台山追之至京问隂阳术数对曰损之又损以至于无为帝曰理国无为如何对曰国犹身也老子曰游心于淡合气于漠顺物自然而无私焉而天下理固辞还山赐宝琴一张及霞纹帔开元九年宗又遣使迎入京亲受法箓前后赏赐甚厚十年请还天台山宗赋诗以遣之尚书故实子微形状类陶隐居宗谓人曰承祯景后身也尸解日白鹤满庭异香郁烈号白云先生】
　　谢自然【白氏六帖蜀女眞谢自然泛海将诣蓬莱求师舟为风飘至一处山见道人诣言天台山司马子微名在丹台身居赤城眞良师也自然乃囬求子微受度后白日上升唐类函自然于开元亲受紫虚宝经于金泉山一十三年昼夜不寐两膝上忽有印四壖若朱有古篆六字粲如白玉】
　　田虚应【髙道传字良逸得大洞法每水旱请祷蔽衣岸帻而坐应不旋踵元和中入天台屡诏不起因话录良逸以虚无为心和煦待物不事浮饰而天格清峻人见者褊恡尽去吕侍郎渭杨侍郎凭皆北面师事母为喜王寺尼尼众皆呼良逸为小师一日寺尼晨起见一虎在母门外走以告母曰此应是小师使送柴来不足畏也】
　　冯惟良【神仙通鉴字云翼相人也修道于衡岳中宫与徐灵府陈寡言为烟萝友香火之外琴酒自娱久之就降眞堂师田虚应授三洞秘诀元和中东入天台桐柏观自贞一先生完葺以来湮废已久惟良乃再缔构作上清阁降眞堂白云亭翛闲院以三洞之道行于江表宪宗诏不赴即华林阁创栖瑶隐居以止一日命汤沐浴冠简降庭若有所对召须臾陞阶遂化年九十】
　　夏侯隐【仙传拾遗大中末游天台独止一室或露宿草树间毎登山渡水则闭目而睡比至则觉人呼睡仙】
　　应夷节【髙道传字适中汝南人生时母梦流星入牖后游天台与叶藏质刘处静为林泉友会昌中于桐柏观之西南别建坛以居年八十五解化罗隐为之赞】
　　王可交【神仙感遇传苏州昆山人年数嵗眼有五色光起防室中可以鉴物或谓其所亲曰此疾也光尽即防其目父母召庸医炙之光乃絶咸通十年十一月自市还家于河上见一大舫络以金防饰以珠翠张乐而游可交立而观之有青童引之登舫见十余人峨冠羽服各执乐器傍一人言曰好仙骨为火所损未可与酒但不食十年方可得道耳以栗一枚与之令食遂奏乐饮酒童子复引之上岸忽如梦中足才及地已坠于天台山瀑布岩下顷刻之间水陆千里台州刺史袁从疑其诈妄移牒验其乡里自失可交之日洎至天台时已三十日矣可交自此不食顔状鲜莹袁以羽褐授之使居紫极宫】
　　刘方瀛【道教灵验记天台道士常以丹篆救人与同志弋阳县令刘翽按天师剑法以五月五日就弋阳葛溪錬铜造剑勅符禁水疾者登时即愈尝于黄岩县修斋勅坛以救疫毒咸通末无疾而终戒其门人使与剑俱干符中和间台州裨将李生领徒发其墓欲以取剑见其尸柔软容色不变顾视其剑哮吼有声遂惊惧不敢取而去】
　　王仙姑【舆地纪胜黄岩人小名子松家岱石村行至石柜山遇仙成道】
　　灌顶【天台山方外志姓吴氏始生三月能随母称三宝名有僧过门谓曰此子非凡因以灌顶为名七嵗入摄静寺依慧拯出家年二十受具戒陈至徳初谒智者于修禅寺禀受观法祯明元年随智者止金陵光宅听讲法华隋开皇十三年夏受法华元义于江陵玉泉十四年夏受圆顿止观于玉泉着湼槃元义二卷疏二十卷唐贞观六年终于国清寺佛祖统纪义宁元年五祖章安灌顶禅师于天台国清寺为智威禅师説止观心要】
　　智璪【续髙僧传俗姓张氏寓居临海投安静寺慧凭法师为弟子闻智者为世良导即泛舸丰流直指台岫伏膺受道乃遣行法华懴悔第二七日初夜忏讫还就禅牀见九头龙从地涌出上升虚空隋大业元年引见内殿遣通事舍人卢正方送璪还山供给丰厚以贞观十二年卒于寺春秋八十三】
　　明净【续文献通考髙密人少出家后南游天台至村中化食囬羣虎皆张口闭目若有饥相净乃以匙挑饭纳其口中明日化食囬虎又如之人皆骇异贞观三年旱召净至京祈雨大获甘霖海内有年乃度僧三千以酬之后还义胜寺】
　　丰干　寒山　拾得【赤城志号国清三隐丰干者貌尤寝被髪布裘或时唱歌人问之第云随我骑虎游松门三人每邂逅则长吟大笑人莫测也有诗偈三百题松石间如云日日日东出日日日西没不知千古万古人送向青山成底物人竞传之贞观中闾丘守尝问丰干天台有何贤圣荅曰见之不识识之不见欲见而识不得取相国清有寒山拾得状类风狂歌笑不常盖普贤文殊后身也公至宜谒之至则二人方据火谈笑闾丘遽作礼二人云丰干饶舌耶遂握手出门而去其后寒山隐寒石山拾得隐祥云峯遗迹可攷独丰干不知所终】
