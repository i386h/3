<!-- { "loadSidebar": true } -->
　　宋贤【建徳县志字又希天启进士授常熟令民有前杨涟后宋贤之謡擢御史掌河南道大计黜陟一切书仪峻拒不受进太仆卿会山西巡抚缺人当召对帝曰若非掌河南道不受书仪者耶遂命徃山西为神京右臂剧寇交讧贤増埤濬隍蓄粮置炮擒贼首过山龙番天鹞等乞归加兵部侍郎予告癸未冬金华土寇窃发贤与知府胡崇徳遏寇党王麒生加葺雉堞设法勦御民赖安堵卒于家】
　　陈熙廷【建徳县志字君穆天启举人为广东连山县知县连为古广徳区徭獞杂处前令以勦猺启衅兵连四载熙廷甫下车遂入巢招抚谕以祸福猺蛮悉平峝民虞山阳等谋为乱擒获有功制抚交荐其才迁广西象州知州】
　　吴希哲【淳安县志字睿卿崇祯进士司李惠州勦九连山寇九连深阻交逵贼窜伏负嵎希哲设竒制胜扫穴殱渠余从解释巨寇刘香肆毒海濵希哲以抚覊縻之潜修戢备约闽师会勦时寇舟薄潮城闻吴司理至曰是官亷洁不为利诱愿就抚希哲开壁谕之乃引舟退舎会闽师至希哲赞画出竒占风纵火焚击寇舰巨憝殱焉擢刑科督理浙直练饷念东南赋役繁疲额外加输一百八十万人吴门与抚案酌议急公复纠墨吏赇以佐军需以纾民力渐次报完复命以年例调外】
　　朱国玘【广西通志严州人崇祯间任思恩知府安土贼马日仙以妖术惑众肆横猖獗率众犯思防国犯分遣官兵竒正互用一战禽之余党尽散士民刻石纪其功】
　　温州府
　　汉
　　蔡敬则【温州府志安固人少负气节灵帝光和间举孝亷授南阳令寻罢官归建安中起义兵捍寇有功授东郡都尉号令明肃境内乂安进安乡侯三国时江东尽为吴地敬则率兵归农时邑有虎患倡勇除之殁后里人为立祠】
　　宋
　　薛弼【叶适薛弼墓志字直老温州人政和进士任怀州刑曹厯迁光禄丞提举淮东盐事湖南运判王捕杨么久无功更命岳飞么据洞庭陆耕水战楼船十余丈官军徒仰视不得近飞谋益造大舟弼曰彼之所长可避而不可鬬也幸今大旱水落若重购舟勿与战逐筏断江路藁其上流使彼之长坐废而以精骑直其坚则破在目前矣飞曰善兼旬积寇尽平进直秘阁为户部郎再知荆南桃源伍俊既招复谋叛弼许用为靖州喜曰我得据一州过桃源逺矣即出谢伏发擒之进秘阁修撰知防州复知福州广州厯南雄南安五州前后讨荡俞三古五官朱关索吴锦等贼相谓剥皮殿撰而闽八郡伍黑龙卓和尚岳崇廖七嫂满山红之属数十万弼教竒兵立左翼军校陈敏为统制积四年平豪贼百七十部汀人李谷反信宿三万人弼急会师断其首尾夹击之浃辰谷败海寇陈小三载艘六十距境上给郑广兵三百与期三日求济师不许二日大风贼不能进退尽掳以献请曰吾以一击十初意不能自全公料三日何也弼曰第从吾令无问所以然盖机速神敏多此绍兴二十年卒于广州】
　　沈希稷【括苍彚纪温州人宣和初知龙泉县事睦贼洪载寇郡诸邑皆陷龙泉三面通为贼区希稷力为守御得陈沔勇而知兵叶植勇而善谋相与练乡兵设险守隘复乞师建安兵至寇师胁从之民以数万计破浮云攻东界沔分兵自安仁武溪军于七赤贼党遁去追至浮云进栅石塘与战大破之事平朝廷嘉其功増秩一级】
　　石砺【治温州府志字商老州学生宣和间方腊连陷州县郡守贰将弃城走教授刘士英奋身议守推砺为谋主学掾卢璿及邑义士丁仲修周承已娄渊潘守真等佐之治兵储粮籍保伍分地为八隅委官统率又置战舰五十余分屯梅岙白沙与贼堵御越五十六日王师至贼乃遁已而腊党俞道安自乐清进攻郡城砺复与士英创立战具郡将张理暨仲修承已渊守真等争先迎敌力战俱死贼亦败去事平赏功士英通守太原砺辞禄不受以布衣终】
　　薛开【两浙名贤录字彦明永嘉人徽言族子少喜读孙吴书宣和末愈寇猖獗开与兄訚闳及訚子居实里人鲍若雨包汝谐议鸠材积谷隂合里中少年族中子弟授以兵器分地自保时教授刘士英与石砺画城为八界率义兵以守之开自与訚守城南之西隅而使居实总其纲寇至攻永泰门肉薄而登居实发弩开掷槊从兄谨言奋挝毙具先登者冦气慑而退开复简精勇数十人夜缒城下斫其营寇惊走自相蹂躏死者不计其数遂弃寨去事平口不言功乡人高之】
　　陈文【万厯温州府志平阳人尝从韩世忠有战功补水军将领其后裔世聪字逹叟初为新化尉介于五溪蛮境盗起势甚猖獗世聪与战手擒渠魁尽降其众以功陞侍衞司机宜文字】
　　张頠【两浙名贤録字叔靖瑞安人倜傥有气节台寇薄城由桐岭将趋瑞安頠闻之即治牛酒召邑中少年勇敢者数千人共饮语之曰若属坟墓妻子皆在此盍相与戮力共保之诸少年请受约束頠遂以军法部署先令五百人持旗鼓夜伏陶山之左约曰闻鼓则起复令九百人分为三队扼要而阵令曰贼至则三队更进迭战即佯弃旗鼓走陶山北闻鼓则反戈违令者斩頠乃自将数百人携雷鼓伏山顶明晨贼果至三队迭进辄佯走贼争利而前頠即援桴鼔之伏兵竞起三队反兵夹攻呼噪之声震山谷贼大骇奔溃自相蹂躏死者不计其数生擒数百人乡邑遂安绍兴中太守章谊荐于朝以中兴十策干执政语不合归老于家年九十余卒】
　　陈谦【永嘉县志字益之永嘉人登乾道第教授寜国除国子学録后徙知常州开孟濆均溉民田扶善抑恶民奉之如神明除湖北提举改提刑辰州猺掠辰沅冈邵四郡谦提军捣其巢除八十余峒徙成都路提刑擢湖广总领进宝谟阁侍制京西河北宣谕副使坐事罢起知江州奉祠卒】
　　曾光【万厯温州府志泰顺人善骑射习孙武兵法隆兴武进士授车骑都尉从李显忠出师尝奋勇身先与金守将富察图们都统萧琦战于濠梁间遂复灵璧虹二县又复宿州登城与敌巷战斩首数千生擒八百人都督张浚奏闻录功第一陞殿前太尉乾道中致仕】
　　王允初【温州府志字元甫永嘉人登淳熙第知余杭通判徳安府开禧间金人以重兵围城甚亟允初登陴固守相持百八十日敌解围去擢知本郡迁京西提刑湖北运使知鄂州召赴行在卒谥忠敏】
　　陈大纪【广西通志字正之永嘉人嘉泰间知象州徒知横知适妖贼侯广李监六作乱郁林桂州并为贼区大纪奉檄即行节制飞虎摧锋两军号令威严亲冐矢石与士卒同甘苦开城谕贼散其党羽擒其渠魁讫事仅五月召对以功转两官】
　　元
　　陈麟【传详循吏】
　　周嗣徳【治温州府志字宗道平阳人父应奎以浙东帅府同知致仕嗣徳廕授海口塲司钤至正十四年盗起闽栝蔓延温境浙东帅恩寜普檄嗣徳权平阳州事遂与弟诚徳召募义勇团结民兵勦补贼党李师吴第五等境内以安累陞至江浙行省防知政事方明善据温郡以兵袭平阳执嗣徳拘于鄞洪武初起至应天府卒】
　　王千户【隆庆平阳县志平阳人至正二十五年处州贼詹老鹞等犯瑞平宣慰司喇岱征之寇溃去已而复集遣王千户拒之前仓明年贼复薄西冈邑人大恐千户严兵拒战会高防政兵亦至南北夹攻擒老鹞磔之余党悉平】
　　明
　　王宇【万厯平阳县志字惟寛温州卫指挥同知正统戊辰福建沙县贼邓茂七起丽水贼陈谏等应之聚党围处州转掠平阳进围县治官军御之辄败宇驰赴援屯军军桥自跨白马先进连发三矢毙贼酋白鹞等三人贼惊遁县获保全大破贼于栝以功超陞浙江都指挥同知】
　　章律【献徴録字鸣鳯乐清人常熟籍景泰进士授刑部主事擢保定知府累迁云南右防政交趾遣使欲从临安入贡律以非道力拒之且疏言夷情谲诈宜饬边备改广西左防政迁右布政茘浦獞贼窃发律受命监督率泗城兵由象武路扼陈村口当贼要冲号令眀肃士众帖然且战且徕遂擒渠魁而悉散其胁从者营中屏竹槁而复生众咸以为不杀之兆转贵州左布政抚绥边氓制驭苗獠咸得其利擢右副都御史巡抚云南其地为律旧治民夷素服威徳事皆不令而行转南右副都御史史】
　　潘尹序【万厯泰顺县志字会贤泰顺人景泰庚午沙寇邓茂七等乱尚书孙原真招致幕府尹序稔地利多所赞画同瑞安县丞亲冐矢石一鼓而羣盗殄灭余孽奔官台山寇平设县治镇之未几栝寇邓懐冐等复聚剽掠原贞仍檄尹序同陶文隆率众殱之以功授湖广崎山镇巡检】
　　刘永【平阳县志世袭平阳所百户景泰元年山寇临城永率男瑀奋力夺桥杀退贼众追至三十八都雅洋劄营征勦哨至福寜界杨梅坑等处生擒贼首梅仲悦朱永逹等前后斩首千余级深入贼巢招抚人民数百余家居民复业山寇悉平陞本所世袭副千户】
　　李显【分省人物考字崇纲乐清人正徳进士令闽县拜御史出案贵州苗夷弗靖显随山筑道直抵夷穴征兵四击夷皆伏顺于是大行赏罚凡冐功夙刬削殆尽边峤肃清累官右副都御史巡抚南赣会有安南之役运筹决策卒致乂安陞南京大理卿将戒行而赣之顽民纠众窃发奉诏会兵逺击逾年平积劳成疾卒于官】
　　陶治臣【崇祯泰顺县志字君有为邑诸生嘉靖己未冬倭寇至石门隘杀戮甚臣捐资作饷号召家丁乡兵共百余人入援每战屡防斩倭首三从贼首级二十八生擒从贼一兵巡道凌云翼条其仗义奋勇屡立奇功议以一等功赏不受赐七品散官】
　　李维樾【江寜府志字防昌瑞安人万厯举人崇祯甲戌授江浦令献贼闗鳯阳维樾预増垣濬池练乡勇及薄城下殱其渠魁九条龙等寇遁去明年复攻陷六合望江浦却走抚按交荐擢户科给事中督漕江北转礼科疏荐毛士龙方震孺倪元璐范景文及请卓敬于谦赠防旋归自号素园老人卒于家】
　　张天麟【施邦曜张天麟墓表字季昭永嘉人天启进士任礼曹出督广东学政转福建右辖备兵平李之奇刘香诸剧贼制铜铁大将军分布闽浙沿海要害诸郡擢湖广左辖寳庆道平临蓝獠猺等寇岷藩治邸武冈籍富民筑城骑尉多不法天麟抗疏纠防擢右副都御史巡抚云南赴任至平越府卒】
　　处州府
　　宋
　　陶安时【括苍彚纪字士亷缙云人有武畧宣和中擢进义校尉凉州招讨使忠愤激烈御敌奋不顾身威震漠庭有勲于时子甄仕婺州丞孙羔判条例司曽孙端礼以恩廕厯官正将使五岭阃外世着勲勣】
　　闾邱观【隆庆遂昌县志字民表宣和癸丑睦州寇变贼首洪戴据松邑攻遂昌势张甚朝廷下诏安之观慨然请行以义屈贼成约而还授承信郎靖康初本路帅命部衢婺处三州兵赴雄霸州及还遇高宗渡江领兵勤王特防转三官凡防九任积官至武翼大夫】
　　王逹【两浙名贤録缙云人有勇力善剑槊能步鬬宣和间方腊寇县县尉詹良臣力战死逹率壮士数百人从间道至仙居会吕师囊为内应取道檄官军夹攻之遂大破贼乡邑乃全事定身退口不言功郡守上其事授承信郎不受】
　　梁孚将【括苍彚纪丽水人宣和间睦寇方腊犯郡境孚将与兄孚光弟孚锡孚惠倡勇率众纠合懿徳宣慈三乡民戮力与战贼将洪载逃去郡闻于朝会衢寇倪从庆啸聚朝廷召孚将兄弟勦贼贼平赏以爵孚将授迪功郎】
　　詹度【括苍彚纪字世安缙云人宣和中为燕山路安抚使奏郭药师不可任后药师叛果如度言改帅中山战守忠勤钦宗御书曰尔秉节不移婴城固守能出竒策屡挫敌锋昔张许守睢阳二颜守朔郡不足道也除资政殿大学士封信国公】
