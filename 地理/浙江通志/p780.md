<!-- { "loadSidebar": true } -->
　　陆九渊【宋史本传字子静乾道八年进士除将作监丞主管台州崇道观每开席讲户外屦满耆老扶杖观听自号象山翁学者称象山先生尝与朱熹防鵞湖论辨所学多不合及熹守南康九渊访之熹与至白鹿洞九渊为讲君子小人喻义利一章听者至有泣下熹以为切中学者隐微深锢之病门人杨简袁燮舒璘沈焕能传其学云旧浙江通志淳熙元年来婺东莱自三衢归相会时东莱与汪应辰书云陆君相聚五六日淳笃敬直流辈中少见其比】
　　杨与立【正德兰谿县志字子权浦城人受业朱子之门尝知处州遂昌县因家于兰溪以道淑人学者多宗之称为船山先生所着有朱子语畧十二卷】
　　王德良【宋濂王秉传字秉和州人钩经索史智识过人间徜徉山水见岩姿川容絪缊献状情思烻烻然曰精聚神防吾殆与之无间岂古人所谓烟霞痼疾也耶劝之仕笑不答侨居金华建药区市中蓄善药以赈人急甚窭者不受其直由是乐善之称闻四方秉曰是善名我遂以榜其堂】
　　明
　　李【献征录字宗表其先封邱人有讳初者从宋南迁遂居钱塘其占籍金华之永康则自始少从乡里师口占诗能作惊人语往从永嘉郑公僖学浙西宪副以茂才异等荐常山敎谕包山书院山长皆弗就翺翔东阳永嘉二邑间陈世恭迎馆于家士多敬爱之著书赋诗若将终老洪武初搜访遗逸有司首以晔贡补国子助敎日从其长设为敎条以责成效未及考竟以疾免逾年还永康天性孝友奉母备至客于外月不见母必归省有异味必以遗母在浙东时兄病疫得书仓皇戒行李至则兄病已危瞪目视指取计簿并箧笥鐍器藏之不避疫染百端营救而愈悉还其兄前所付愽览强记为文苍劲诗缘情指事不烦雕刻有草阁集】
　　性天然【七修类稿永乐初有自称性天然者寓金华东阳县东山仪容俊伟识趣超卓惟披麻戴笠不服常服盘桓于山南村落间与之游饮者每得其诗畵将死嘱主人曰敛吾悬于林木足矣主人卒葬之其邑里姓名终莫知之尝见其歌及称王姓者曰宗兄是必王其姓而建文朝之人也或又号玉华山樵】
　　国朝
　　沈寿民【金华府志字眉生宣城人为诸生有声崇祯九年行保举法巡抚张国维以寿民应诏入都抗疏论本兵杨嗣昌及总督熊文灿不报由是名动天下未几移疾归讲学姑山携家寓金华兰谿武义诸邑山中隐居著述穷饿终身门人私諡曰贞文先生有闲道录姑山文集诸书行世】
　　衢州府
　　晋
　　殷浩【晋书本传字深源陈郡长平人识度清远弱冠有美名尤善立言与叔父融俱好老易融与浩口谈则辞屈由是为风流谈论者所宗三府辟皆不就于时拟之管葛王蒙谢尚知浩有确然之志相谓曰深源不起当如苍生何建元初卫将军褚裒荐浩征为建武将军扬州刺史时桓温既灭蜀威势转振朝廷惮之以浩有盛名朝野推服故引为心膂以抗温为是与温颇相疑贰遭父忧去职服阕复为建武将军扬州刺史遂叅综朝权以中原为己任上疏北征许洛将发坠马时咸恶之既而桓温闻其败上疏罪浩竟坐废为庶人徙于东阳之信安县浩少与温齐名而每心竞温尝问浩君何如我浩曰我与君周旋久寜作我也浩虽被黜放口无怨言但终日书空作咄咄怪事四字而已永和十二年卒咸安初故吏顾悦之上疏讼浩追复本官元丰九域志衢州信安军有殷浩宅土人号曰殷墙】
　　陈【衢州府志字伯猷阆中人有勇畧喜读书初依晋益州刺史王濬擢叅谋太康元年濬克西陵荆门彞道诸州自武昌抵建业所向克防实左右之时鲜卑余孽赵峻猖獗甚率轻骑袭擒之黠党皆慑伏上嘉其绩特授峥嵘鎭总管封信安侯食邑三百戸遂家于信安年九十薨洪武初以防国着灵异加赠宁邦感应侯更新祠宇以时享之】
　　唐
　　周美【正德江山县志字元善淮右陆安里人为衢州刺史爱须江土沃民淳山水佳胜乃卜居江山家焉析子孙为五坦曰新坦同坦学坦丽坦平坦】
　　汪处崇【龙游县志徽州人越国公华之孙尉龙游遂家于团石世称汪家滩有汪侯墓】五代
　　吴祐孚【常山县志宇龄交饶州人进士清泰二年守衢州解印绶居常山之绍德乡晋天福五年复起守汀州周广顺三年仕银青光禄大夫检校工部尚书兼御史中丞八世孙嘉进为江山敎谕迁居松峰】
　　詹从効【常山县志字尧臣以字行南阳人为钱王镠宾佐方镠起偏将攻王郢败黄巢削刘汉宏兄弟之党逐刘浩执薛朗皆尧臣功居多镠建功臣堂立碑纪功尧臣与焉梁太祖即位封镠吴越王尧臣亦进节度副使闽中乱遣尧臣领兵至常山草萍地鎭守后乞骸定居八都彤旧庄卒追封鎭东军节度使开府仪同三司检校太师鄂国公諡曰恭】
　　宋
　　王仁裕【衢州府志字德辇汴人晋翰林学士入周为左仆射加太子太保宋兴弃官来信安隐居穆陵号穆陵居士着西江集行世】
　　吾渭【衢州府志字清源姑苏人多谋善断曹彬下江南辟为叅谋南唐既平进官都督授三衢守遂家焉子渊居西安满居开化】
　　樊清【常山县志字从源南阳人元祐八年以荐授中书舍人寻拜翰林学士尚书右丞屡抗疏以裨时政南渡后居常山之叠石子盘孙游俱登第曾孙充驸马都尉】
　　赵鼎【传详名宦两浙名贤录闻喜人高宗即位除权戸部员外郎遂卜居衢州】
　　赵令矜【治衢州府志字表之太祖裔孙大观三年赐上舍出身高宗中兴除都官郎因上章畱张浚罢居衢州未几复官袭封安定郡王寻奉祠归孝宗亲洒宸翰以宠其行号超然居士】
　　胡正【衢州府志歙县人仕至兵部尚书靖康中避乱来常邑卒葬郭山所居今名胡村】孔端友【两浙名贤录曲阜裔建炎初袭封扈跸南渡因家于衢后子玠嗣绍兴六年诏权以衢州学为家庙赐田五顷以奉烝尝玠从弟传字世文御史中丞道辅之后与玠同至衢后守临川时建昌军亦累招降皆不受必欲见传为信传挺然往谕叛兵以平凡南渡后庙学皆传所请所着有续白氏六帖续尹植文枢纪要东家杂纪杉溪集及道辅击蛇笏藏于家】
　　魏矼【宋史本传字邦达和州厯阳人唐丞相知古后宣和二年上舍及第常山县志建炎元年知常山县四年改衢州管内抚干办公事寻被召极言时政秦桧用事士大夫少失其意祸辄不测矼终不少贬奉祠凡四任寓常山僧舍萧然一室自奉虽薄而气体甚充也绍兴二十一年丁母忧卒于防次子三钦承钦緖钦弼俱登第今子孙散居常山及西安凡五族惟开化杜川文物尤世其家】
　　马伸【两浙名贤录东平人政和中进士厯官左司諌有直声随高宗南渡寓家龙邱抗疏劾黄潜善汪伯彦用奸误国责监濮州酒税死道中后胡安国讼其寃请官其子孙以旌直臣不报】
　　徐大兴【治衢州府志洛阳人父幸隆仕河南节度使时金人长驱入淮郡县望风奔溃幸隆率河阳兵拒死朝廷旌其忠大兴守衢廉谨节概有幸隆遗风寻奉父遗骸葬于常山之防国寺山遂解政家于常立祠于寺子孙世祀焉】
　　曾楙【治衢州府志字叔夏其先贑人元符进士宣和七年知兴化府金人陷燕山诏帅守各募敢死士入援楙率先诸郡以显谟阁学士致仕楙祖平尝为衢之判官因家焉有内外制文集东宫日记弟开字天游登进士第权直学士院出知婺州罗汝楫谓开尝阻和议遂落职寓衢十三年端居简出类山林枯槁之士有内外制藏于家】
　　周大宪【衢州府志字用章敦颐裔道州人宋南渡来衢见常山八都彤旧山奇秀遂家焉子旦五经博士逵进士子孙分居东门大街余迁江山济宁永丰】
　　徐云翔【常山县志字允升汴人南渡迁临安云翔从吕祖谦周必大游擢进士第授衢州路西安令悦衢风土遂迁居常山】
　　蒋羽【江山县志字汝翔家世居吴高宗朝举贤良辞不赴继举文学亦辞适三衢闻徐逸平讲学南塘里就访酬和因见须江山水清邃占籍文明坊】
　　汪应辰【传详名宦宋史本传请祠归寓居常山之永年院】
　　赵子昼【宋史本传字叔问燕王五世孙少警敏强记工书翰宣和初充详定九域图志编修官诏为刑部员外郎以忧去建炎四年迁吏部员外郎尚书左司员外郎试太常少卿集太常因革礼八十篇为二十七卷上言复春分祀高禖礼除权礼部侍郎迁徽猷阁直学士知秀州既而奉祠以归寓于衢】
　　范冲【两浙名贤录字元长祖禹长子建炎四年守衢因请祠与赵丞相鼎同居高宗以神哲两朝录多失实召冲为宗正少卿兼直史馆冲遂尽削蔡京蔡卞所増宣仁太后诬谤事又极言王安石变法度之非蔡京误国之罪上嘉纳之书成迁起居郎兼侍读改翰林侍读学士未几坐与赵鼎有连夺职归】
　　马希言【西安县志濮州鄄城人唐马周后髙祖给事应图与从父谏议伸皆以节义着南渡后希言为少卿寓龙邱】
　　华仁祖【衢州府志延陵人父为黄门侍郎以沮和议忤秦桧落职知饶州卒于官仁祖扶柩至衢隐居城西黄茶后子孙迁居常山】
　　任古【治衢州府志字信儒世居济宁建炎初登第绍兴间宰瓯宁以母忧归过衢因卜葬焉庐墓终防除监察御史有拙斋遗稿三卷】
　　何若【治衢州府志字任叟建康人弱冠登第擢御史除签书枢密院事以疾奉祠家于衢所着有尚书春秋讲义汉唐史评风山集】
　　邵知柔【福建通志字民望政和人进士两浙名贤录绍兴间厯官国子祭酒以直龙图阁奉祠寓西安城东之菱塘舍侧有古木轮囷离竒卧塘上知柔因系小舟扁曰野航日夕吟咏其中题其诗曰野航集】
　　韩公裔【治衢州府志字子扆家本开封为康邸舍人积功迁岳阳军节度使先是史馆修日厯凡藩府旧事与覇府建置本末人无知者公裔省忆成书秦桧遣史官杨愿质之所记皆实桧欲赏公裔会除保康军承使桧疑其舍己而自求于上使言者论公裔与愿往来坐废后奉祠家于衢卒赠太尉諡恭荣洪迈志其墓】
　　张毣【治衢州府志字仲思南京人登进士第建炎初守昭武金遣使约毣降附毣怒亟斩之先是毣子申陷北和议成申欲取其父时毣居衢朝廷下衢趣遣行毣与秦桧书谓以子召父不孝背德犯顺不忠誓不与逆子俱生以故乡郡不为给禄者十五年桧死始奉祠卒韩元吉志其墓】
　　谭惟寅【尚友录字子钦高要人绍兴中登进士第官至浙西宪府读书一览终身不忘尝寓衢州祥符寺借烛阅碑不得遂以手摸之既归毕录黎明对本不遗一字】
　　李处全【江山县志字粹伯洛阳人能文终侍御史弟处励守衢州时处全寓须江仙居僧舍择林壑之胜与弟同家焉】
　　赵希绾【万厯龙游县志汴人工部郎中为和州防御使居龙游四子与汶与潞与瀚与澧皆相继登上第御赐其居曰传芳堂】
　　徐士安【衢州府志字公辅长沙人乾道进士令江山有政声晚致政爱江俗朴茂遂占籍邑之南
　　门】
　　徐国鎭【常山县志字定夫灵山人希贤六世孙封千戸侯率兵捍宼雄杰防伦辈理宗末弃职携家居常山之十都马路陇疾革命以戈甲从瘗表厥志子孙徙居彤弓山】
　　元
　　左宗海【衢州府志字百防东莱人至正间孝廉敎谕西安作人造士诸门下依依不忍舍构庐设帐遂居于衢子孙十数世皆敦诗説礼好施明季有都御史忠义节烈名懋第者即其族也】
