<!-- { "loadSidebar": true } -->
　　大埠石桥　奉化县志县北三十里嘉靖寜波府志旧名源泉桥又名泉口大桥【郑复言大埠石桥记县治北有地曰泉溪散漫四十余丈古无桥创自宋治平四年由宋迄今屡修屡废行者病渉里之民相与白于官邑侯裴琚允其请起工于永乐辛邜之正月里人戴邦彦竺大钱大总孙惟尧辈各捐已赀盛召工役以集厥事里闬闻者莫不悦助遂落成于壬辰之九月规模气象焕立雄壮视前之功不啻十倍由是往来于此者若履坦途靡不踊跃称快云】
　　湖头渡　成化四明郡志县东一百二十里旧名田下渡
　　鎭海县
　　定海闗　嘉靖定海县志在南薰门外
　　国朝康熈二十四年重设
　　嘉定桥　嘉靖寜波府志县东北鼔楼前
　　横带桥　鎭海县志县治东北一名尚书桥兵部尚书邑人邵辅忠建吏部郎中奉川戴澳题
　　善庆桥　嘉靖定海县志县治西北今名总铺桥大有桥　鎭海县志向系堰基初设小桥明崇祯丁丑冬邑令张琦改建名大有后圮
　　国朝康熙九年知县王元士重建
　　长山桥　成化四明郡志县东南二十里洪武间鄞人谢复荣建鎭海县志即小浃江桥成化时海道朱绅杨瑄相继建石梁万厯丙申秋大潦梁堍皆陁邑令丁鸿阳朱一鹗先后葺成之董工者丞陈懋龄也【邵辅忠长山桥记长山桥倡始于成化辛卯海宪朱公继成于杨公瑄阅嵗绵久万厯丙申秋大滛潦梁南堍先陁司里以告邑令丁侯侯即令民仿成化故事募镪若干佐以公帑未及为而侯适以艰去己亥春闽漳朱侯至亷其状遂进陈君谓之曰不一劳者不久逸不暂费者不永寜于是鸠工伐石经始于万厯己亥落成壬寅春仲跨江南北长二百武广十有二武上翼扶栏下窦五门其南堍十武甃石井通山源亦以济民渴也皆陈君之综理云】
　　国朝顺治戊戍海防从穿山登陆桥燬行者复病渉康熈戊申知县王元士建议重造僧人募钱甃石邑贡生谢泰履捐金倡之逾二年告竣
　　虹桥　明一统志在县北一十里嘉靖定海县志又名义庆桥
　　太公桥　鎭海县志在灵岩乡地名中央岸有田数十顷四面环水农民病渉谢瀚捐赀建桥乡人德之因名太公桥
　　崇孝东桥　崇孝西桥　嘉靖定海县志二桥乃周德建因其事母孝故名
　　新桥　鎭海县志在石秋竹山旧有石桥后圮
　　国朝康熈六年知县王元士重建
　　大浃渡　至正四明续志在县东南一里嘉靖定海县志即大浃口为水闗屯泊舟师处
　　芦浦渡　嘉靖定海县志县东五十里至正四明续志乘半潮可抵昌国州
　　象山县
　　县东桥　成化四明郡志县东半里宋景定三年置永安桥　嘉靖寜波府志即西桥跨凤溪而鎻玉带一邑风气之闗
　　迎恩桥　象山县志县治西南一里旧名南桥以筑城毁明嘉靖三十三年毛令德京重建改今名
　　风桥　嘉靖寜波府志县东北三十里有仙岩金峰之胜
　　海口桥　嘉靖浙江通志县东北二十里海潮汐经其下象山县志明治六年郑令琳建嘉靖三十四年毛令德京重修
　　欧阳桥象山县志县西四十里旧名儒雅洋桥同知欧阳懋署县事重修因改欧阳桥
　　太平桥　嘉靖寜波府志县东北四十里洪武三十四年倭贼登刼汤岙钱仓千戸易绍宗率兵杀贼于此被害其裔孙易寜易显乃于死节之处垒石为桥号曰太平识其杀贼安民之功也
　　它山桥　象山县志县南昌国卫治东明嘉靖三十三年倭防临境拆桥以葺城垣贼破城后众谓此它山风水毁桥所致万厯三十五年里人应朝佐刘晖张明奉重建
　　南闗桥　嘉靖寜波府志县南九十里邑人侍郎俞士吉奉命谕日本于此发舟因名正德间废义官王玉重建
　　陈山渡　至正四明续志县东北一十五里自陈山发船经两潮至奉化州东宿登岸
　　定海县
　　舟山闗　成化四明郡志城南舟山渡边
　　碇齿隘　两浙海防考续编与外港相对嘉靖间累被倭贼登刼
　　【谨按碇齿隘在舟山所西五十里明嘉靖中为戍守要地总制胡宗宪击岑江贼分军出此时贼党有据乌沙悬山者宗宪防其必与岑港宼合陆路则设伏于碇齿水路则设伏于响礁门贼果由二路奔沈家门寨合于岑港官兵讨平之】
　　监桥　成化四明郡志在城南宋熈寜元年建绍熈元年令王阮新之
　　状元桥　嘉靖寜波府志翁洲旧名昌国县洪武二十年省入定海县其地故有状元桥未知所自邑人张信适生桥之所至二十七年信举状元及第始符桥名或云宋绍熈三年令王阮立刋其两傍石防云人从桥上行状元此时生遂以名桥
　　大余桥　定海县志宋丞相余天锡建
　　小余桥　定海县志天锡弟兵部尚书天任建东江桥　明一统志在县东五里定海县志宋明道初文亮自开封徙居创建
　　五龙桥　定海县志在五条峧中故名郡賔夏国正建
　　晓峯桥　成化四明郡志在滃洲宋淳熙十五年西监监盐鲍渭侈大之
　　大士桥　普陀山志在潮音洞上留青日札僧德韶甃石桥宋寜宗题曰大士桥佛书所谓海嵓孤絶处是也【刘仁本大士桥诗金碧玲珑塔影双绮霞香雾湿踈鲛人织浪为华盖龙女持珠献寳幢震海风雷音缥缈弥山潮汐响舂撞愿求现示将军相一鼔羣魔尽聂降】
　　舟山渡　延祐四明志去县五里趋城由此涂出令赵大忠创隄岸








　　浙江通志卷三十五
<史部,地理类,都会郡县之属,浙江通志>
　　钦定四库全书
　　浙江通志卷三十六
　　关梁【四】
　　绍兴府【山隂防稽二县附郭】
　　府桥　寳庆防稽续志在镇东军门外蓬莱舘前旧以砖甃不能坚久守汪纲尽易以石防干华表加饰艧焉桥既寛广翕然成市遂为雄观
　　拜王桥　嘉靖浙江通志在府西狮子街唐末钱镠平董昌郡人拜谒于此至朱梁时封呉越王故桥以拜王名万厯绍兴府志又名登瀛桥
　　国朝康熙二十八年知府李铎重修更名丰乐桥王仪桥　山隂县志在县南一里
　　大夫桥　玉壶氷张志和筑室越州东郭陈少游表其居曰元真坊先是门阻流水无梁少游为构之号大夫桥
　　清道桥　于越新编在府东二里轩亭南山隂接界百货防集
　　鲤鱼桥　山隂县志在县北二里许宋时浙东贡院故址
　　济桥　嘉靖山隂县志在火珠山下本名火珠桥嘉靖间郡守南大吉名寳珠桥后守汤绍恩重修改今名
　　光相桥　山隂县志在县北三里许
　　北海桥　于越新编在府西北二里俗传唐李邕寓居之地治绍兴府志元至正间义士余清建
　　谢公桥　嘉泰防稽志在新河坊以太守谢公所置故名
　　国朝康熙二十四年重修
　　江桥　明一统志在府城内西北太平寰宇记宋江彪所居之地因名
　　斜桥　治绍兴府志在府治东北其下多客邸舟楫徃来所集
　　状元桥　万厯绍兴府志在府东南四里宋詹骙所居里也
　　题扇桥　绍兴府志在蕺山之南紫桃轩又缀右军为蕺山老姥书扇今绍兴郡城有题扇桥【晋书王羲之传尝在蕺山见一老妪持六角竹扇卖之羲之书其扇各五字姥初有愠色因谓姥曰但言是王右军书以求百钱姥如其言人竞买之他日姥又持扇来羲之笑而不答】
　　草貎桥　万厯绍兴府志在府东北嘉泰志云旧传此地在州城外俗谓征税之所为貌
　　大云桥　山隂县志在县东南四里
　　国朝康熙五十年重建
　　都亭桥　嘉泰防稽志在城东礼逊坊越絶云秦始皇东逰之防稽以甲戌舎都亭都亭之名始此
　　镜水桥　于越新编在府东四里宋赵处士仲微所居
　　探花桥　山隂县志在县东北五里防稽县志傍有小桥曰田家桥
　　钟离桥　治绍兴府志在城东汉钟离意所居大善桥　山隂县志在县东北二里有大善寺故名广宁桥　于越新编在都泗门内明隆庆中渐圯华严寺僧性贤重修【嘉泰防稽志漕河至此颇广民居鲜少独士人数家在焉绍兴中乡先生韩有功复禹为士子领防暑夜与诸生纳凉桥上有功没朱袭封亢宗追懐风度作诗云河梁风月故时秋不见先生曳杖游万叠逺青愁对起一川涨緑涙争流盖桥上正见城南诸山也】
　　乡桥　万厯绍兴府志在县治东北俗谓朱买臣还乡故名防稽县志又名香桥陆放翁种梅于此故名其旁尚存梅园同至元时劳义士新之隆庆间钱守愚重修
　　国朝康熙八年陈伯嘉重修
　　望花桥　绍兴府志在府学前嘉泰志云其地多艺花为业盖宋时然
　　春波桥　寳庆防稽续志在县东南五里千秋鸿禧观前贺知章诗云离别家乡歳月多近来人事半消磨惟有门前鉴湖水春风不改旧时波故取此名桥防稽县志罗汉桥本名春波桥
　　栁桥　绍兴府志在府东南三里明王毓蓍殉节处有碑
　　山隂县【城外闗梁】
　　杜浦桥　于越新编在府城西北十五里嘉泰防稽志自此而南烟水无际鸥鹭翔集过三山遂自湖桑埭入镜湖
　　文应桥　治绍兴府志在县北一十里昌安门外旧传朱买臣读书于此乡人为之立祠于桥侧买臣封文应侯故名
　　虹桥　嘉靖山隂县志在县北十里宋理宗少时浴于此故又名浴龙桥
　　鲁墟桥　嘉泰防稽志在县西北一十三里南为漕河北抵水乡如三山吉泽南庄之属又北复为漕河漕河之北复为水乡然抵海谓之九水乡宋曾文清诗淡跨水乡胜谓不减呉松即此是也
　　西跨湖桥　山隂县志去县西南五里镜湖上南通离渚路
　　亭山桥　于越新编在府城南十五里近镜湖诸溪之水滙焉
　　兰亭桥　舆地纪胜在山隂晋王右军修禊处桥下水声昼夜不絶有含晖亭【呉奎题兰亭桥诗秦望竒峯北天章古寺东石桥跨惊濑雪屋丽层穹】
　　国朝康熙三十五年重建
　　髙桥　山隂县志去县西北二十五里运河塘上桥最髙故名
　　柯桥　嘉泰防稽志在县西北三十里伏滔长笛赋序云蔡邕避难江南宿柯亭舘取屋椽为笛注柯亭在防稽郡【胡曽柯亭诗一宿柯亭月满天笛亡人去事空传中郎在世无甄别争得名垂尔许年】
　　涵清桥　治绍兴府志在县西小步里永乐中里人张季能建
　　钱清浮桥　绍兴府志在府城西北六十三里旧以木栅为浮桥【王祎钱清江浮桥记钱清江古名浦阳江其地控驿道旧有浮桥盖比舟爲梁以济不通而近歳废不治至正十七年秋宁夏呉君以宪台行军都镇抚分镇萧山山隂两县覩桥之废慨然叹曰是不亦有司之缺失欤亟命裒民戸之义助并公帑之羡储计其物力度程而新作之凡为舟十有二上架板庋相属以为梁其长三百有六十尺广十有七尺聫之以鐡絙絙如桥之长而维其两端于南北隄使舟常比而梁常属与波涛相上下虽水湍悍而徃来者固无虞人莫不以为利也桥成书其事于石】明治八年邑人周廷泽建
　　夏履桥　治绍兴府志在县西八十里世传夏禹遗履于此呉越春秋遗履不顾即此
　　金仙桥　山隂县志在县西六十五里明因寺之旁宋祁国公杜衍所建
　　髙公桥　山隂县志在天乐乡
　　国朝康熙十五年闽逆煽乱大兵进勦集天乐浮桥知县髙登先供应军需为水所溺众救获苏居民建桥以登先诚于为民称髙公桥
　　三江渡　山隂县志去县东北三十三里明知府汤绍恩改建新闸
