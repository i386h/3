<!-- { "loadSidebar": true } -->
　　旧三城　舆地纪胜衢故城有三一在驿马桥之南唐末黄巢之乱设寨于此一在开化寺北疑是定阳故城一在章戴之白石疑是縠州故城也【治衢州府志三城废置莫考方舆纪要定阳城在常山县东南三十里地名三冈遗址犹存天启衢州府志縠州古城去州城二十五里城址犹存今为古城院疑即谷州故城】
　　信安城　方舆纪要相传在今城西宋宣和三年方腊作乱始筑【天启衢州府志信安故城在西安县南六里】
　　姑蔑城　元丰九域志在縠水南三里东门临薄里溪是也今东阳大末县【名胜志龙游县北五里縠溪上有姑蔑城万厯龙游县志姑蔑故城旧经云城东西二百一十二步南北一百六十八步髙一丈七尺厚四尺周四百七十步至今人犹呼寺城麓】
　　大末城　舆地纪胜在龙游县治西【舆地纪要龙丘故大末也】武安城　太平寰宇记龙游县武安故城唐证圣二年置武安县以地有武安山今邑已废故城尚存
　　江山土城　天启衢州府志在江山县髙寻二尺今不存惟濠水自景星门入环县治如带
　　宋西安县旧治　西安县志按旧志县治在先义坊距府治五十步又谓在子城西北三里居仁坊元初燬至元二十八年尹王茂徙于礼贤门外嘉庆坊大徳八年徙府治西至大三年始徙今仁夀坊
　　宋贡院　明一统志织染局在府治西北宋为贡院元至正间改为局
　　元録事司治　天启衢州府志在府治西仁夀坊即今西安县治
　　元万户府　信安志在録事西居仁坊
　　元防古学　治衢州府志在府西北四百步金紫坊至元十八年始设教授
　　古姑蔑国　路史国名纪姑蔑一曰姑妹大末也【万厯龙游县志县西北百余步灵耀寺晋义煕中即姑蔑故宫址建其伽蓝神谓是姑蔑子】
　　吴丰安县治　嘉靖浙江通志在龙游县境西孙吴置
　　唐縠州治　方舆纪要龙游县北五里縠坡亭在縠水旁唐武德四年縠州置于此
　　唐盈川县治　太平寰宇记在州南九十里唐如意元年分龙丘县西梧山玊泉等乡置盈川县元和七年并入信安龙丘二县【西安县志废盈川县去县四十里城址尚存其下潭水至深丹崖翠壁亦称胜地龙游县志盈川浑唐初建治于此杨炯为令至今犹祀之】
　　唐白石县治　万厯龙游县志旧址在县南三十五里白石山麓【龙游县志灵山与白石山相距里许为邑南巨镇或云即白石县故址】
　　元陈村营　龙游县志在治西南六十里元至元中立
　　唐常山县旧治　元和郡县志在今县东四十里【嘉靖浙江通志在常山县常山乡今尚有街路】
　　吴定阳县治　治衢州府志在常山县定阳乡孙氏置县于此
　　晋信安县治　方舆胜览在常山县招贤街下太康时建
　　元草萍营　治衢州府志在常山县二十五里至元二十一年立
　　唐须江县治　名胜志在江山县唐武徳四年分信安之南川置须江县以南有须江故名
　　唐武安县治　嘉靖浙江通志故武安县在江山证圣三年割常山须江弋阳置武安县以其地有武安山故名今废址尚存
　　宋礼贤县治　天启江山县志宋咸淳间改江山为礼贤县县治在太平寺今礼贤镇也城隍庙犹存
　　元江山军营　治衢州府志在江山县仙霞闗菱塘诸园　天启衢州府志郡城东隅今即杨公河旧志塘濶近百亩中有长隄亘数十步环池岛屿萦纡竹树茂密东有邵祭酒之野航赵别驾之雪斋刘二卿之壶中天宇余甸公之东湖道院赵安庆之更碧楼刘南安之退庵西有刘江隂之别墅毛紫薇之水国秋陆衡阳之环胜
　　南园　治衢州府志在郡城有春风楼
　　登春园　韶光园　治衢州府志并在郡城西湖园　万厯龙游县志在县治南宋马天骥以枢密奉祠归濬湖起花木亭榭拟杭西湖故名
　　留春园　嘉靖浙江通志常山县留春园亭榭旧有一十余所在县治后
　　日渉园　天启衢州府志在江山县东白岩有飞瀑宋靖康末邯郸李正爱其秀拔因治圃于此
　　赵氏园　治衢州府志江山县西山景盘赵氏园内有梅泉
　　介园　开化县志县北石壁峭立有石梯桥势若飞虹山石之竒不减西湖飞来峯今为蒋氏介园
　　河阳圃　崇祯开化县志县治内有河阳圃有友山堂熙春亭翼然亭放生池池心又有载月亭无尘亭观民亭
　　雁序馆　名胜志在郡城西唐咸通中刺史赵磷与其弟处州刺史瓒会别之处
　　景星馆　明一统志在江山县南五十步宋汪大猷辛弃疾皆留题
　　白云庄　舆地纪胜在江山县南三十五里石门有轩堂台榭之胜邑人毛维瞻建赵抃题四咏【赵抃次韵毛维瞻白云庄诗四首好山深处静开轩目送孤云手弄泉枕石堂无金玉富濯缨家有子孙贤初寻旧逄三伏已发新吟仅百篇闻説夜分烦暑散凉飚浑似素秋天右掬泉轩亭号休休古退藏岂如溪上构虚堂坐邀城市真潇洒却谓江湖太渺茫下笔新题无俗事搘笻野服是家常临流最有清风快未见古人心已凉右平溪堂治圃我依浮石滩筑台君占白云山三秋一日登临外千里同风咫尺间峯黛隂晴常黯黯溜琴朝夕自潺潺休官谁道何曾见林下如今两处闲右晩望台溪流回合逗方池轩槛时临面翠微紫陌红尘行不顾白云青嶂坐忘归方荣即谁能继未老先休世所稀我昔凌云登阁会主翁留散见蟾晖右懒归阁】
　　峯堂　舆地纪胜在府治内
　　双桧堂　晏公要在州衙宋开寳七年建刺史慎知礼记
　　双石堂　舆地纪胜在州治防左宋绍圣中守孙贲建
　　思政堂　天启衢州府志在郡治宋守张嵲作超览堂　治衢州府志郡守吴兴施公作【毛幵超覧堂记郡跨峯之上南山为最近反蔽于谯门之楼屋昧然不快于心太守吴兴施公步过东山堂前向若堆阜崛起数仭上可容百人仰而望之则万峯闯然出于林木之杪高者下者向者背者前者却者説者平者如游龙者如色云者缭者如屏峙者如壁角秀争雄表里呈露頫仰万殊盖古今之胜槩尽于此矣其下旷野平川一俯千里近则连抱之木疎干垂隂庇暎左右乃作新之以为观游而其南为延宇植槛凭虚层轩遡风亢爽宏寛四逹既成遂以超览名之又为亭曰月坡不逮户牖之间几席之上飘然若决浮云而游乎埃之外也遂书以记之】
　　景髙堂　治衢州府志宋萧忱作于郡治之后圃【闻人阜民景髙堂记大理丞永嘉萧君忱以面对论当世务切于民者上嘉纳之于是剖分左符至衢访民疾苦抑损先己期年民益安之郡之后圃初有库屋五楹荒圮特甚乃仍其旧敞以轩楹环以流泉爰即中楹列三贤绘像清献公里居孝弟所应绘事而范太史之系实寓居超化寺代有令闻视衢为归绍兴制防且命范氏经理司马文正之绪范所寓则文正公之所寓也乃以文正太史三像参绘清献名其堂曰景髙使元祐风烈奋厉乎百世之下岂特为登览烟云啸咏风月已哉】
　　尘外堂　天启衢州府志在郡治【毛幵尘外堂诗地胜无迩逺眇然契髙躅山色润窗扉炉烟浄花竹玩世乆忘名采真固疑独门外三尺尘先生睡初足】
　　中和堂　徐梦龙复建郡治记郡治旧有堂曰中和承泽堂　天启衢州府志在西安县孔圣家庙西双桂堂　治衢州府志在府治西韩徽猷宅独清堂　名胜志在殷浩庙侧赵清献旧游之地清隂堂　名胜志在南禅寺赵清献旧迹
　　昭庆堂　治衢州府志在郡城和丰门内宋吴焕建
　　崇恩堂　天启衢州府志在西安县状元坊内宋留怙登进士仕至开府建以寓报本之意
　　谷口堂　程俱有山居谷口堂诗见治衢州府志临清堂　万厯常山县志在县东南宋赵希錧建双溪堂　舆地纪胜江山县双溪泉在县市中有双溪堂为负邑佳处
　　祈年堂　天启衢州府志江山县登真岩有潭唐刺史投龙祈雨名为天泉宋守范祖徳作堂其址
　　世学堂　治衢州府志江山县柴禹功受业杨时之门时扁其堂曰世学
　　七贤堂　名胜志在开化县华川黄泥岭下宋少卿江纬筑公侄少虞齐汉与汪藻程俱李处权赵子昼七人从游时人指为文中七虎云【江纬七贤堂拜星月词退处乡闗幽栖林薮舍宇苐须茒盖翠囐清泉启轩窗遥对遇等闲邻里过从亲朋临顾草草便成幽会防杖壶向湖邉栁外旋买溪鱼便斫银丝脍谁复欲痛饮如长鲸吞海共惜曛酣恐欢娱难再矧清风明月非钱买休追念金马王堂心胆碎且鬬尊前有阿谁身在张栻和拜星月词十里烟堤百花风榭游女翩翩羽盖防柱秋千蹙花梢娇对矧门外森立乔松日花争丽犹若当年文会廊庙夔龙暂卜隣郊外真率盘餐玉糁金虀鲙同萧散寄傲尊罍倾北海佳处难忘约追欢须再况风月不用一钱买便回首七虎堂中心欲碎千里相思幸前贤犹在】
　　逍遥堂　治衢州府志在开化县北地名马金宋淳熙中汪观国仕归筑堂后为包山书院
　　自娱堂　万厯开化县志在龙山乡宋程如所居【杨廷秀题程如自娱堂诗万夫掉臂烦心热一室潜身古道寒棐几春风牙轴乱短檠夜雨玉虫残忽于妙处有所得自谓平生无此欢雁鹜争前问钱谷了然泾渭不相干】
　　晩香堂　天启衢州府志在开化县南邑人元徐伯昌所居伯昌详究易理性嗜菊以晩香名其堂
　　髙斋　方舆胜览在西安县治北宋赵抃归老作此斋西安县志内有濯缨亭逸老亭水月亭皆朱文公书扁【赵抃退居十咏轩外长溪溪外山卷帘空旷水云间髙斋有间如何乐清夜安眠白昼闲右髙斋池阁孤清瞰碧流太空壊抱物华秋圆蟾黙有中宵约防防闲云为我收右池亭鱼不能言似可哀竭池千数竞徘徊縠江深处呼童放羡尔优游得所哉右放鱼少时亲手植双松画爱层隂夜听风今日嵗寒逾五纪也应心似主人翁右双松暑威何处称疎慵百本修篁小槛东时有清风送消息此君多在不言中右竹轩动入和风静惹烟翠条疎处露池莲林中尽是能吟物春有黄鹦夏有蝉右栁轩疎径修筠郊外居小亭随意傍归欤等闲早暮笻到池沼东头是旧庐右归真亭亭上秋登逺目明濯缨诚不是虚名晴波一片如铺练浮石江心彻底清右濯缨亭累嵗辞荣得帝俞老来天幸有谁如腰间已解黄金印归有田耕二顷余右附郭田乌巨东西气秋于湖冈陇暮云浮欲观古佛丛林地只用凭栏一举头右巨山苏轼寄题赵阅道髙斋诗见公奔走谓公劳闻公退引云公髙公心底处有高下梦幻去来惟所遭不知髙斋竟何义此名之设原吾曹公年四十已得道俗缘未尽余伊臯功名富贵俱逆旅黄金知繋何人袍超然已了一大事挂冠而去真秋毫坐看猿猱落置网两手未肯置所操乃知贤逹与愚陋岂直相去九牛毛长松百尺不自觉企而羡者蓬与蒿我欲嬴粮往问道未应举臂辞卢敖】
　　怡顔斋　胡翰怡顔斋铭序衢之超化寺昔朱子吕子尝寓焉寺故有云山阁怡顔亭悉废矣惟朱子所书亭扁石刻余于祝仲文家见之仲文有吏能退居委巷遂名其斋曰怡颜乃为之铭
　　克斋　名胜志江山县西山徐复殷家于此宋理宗赐克斋二字
　　雪竹轩　名胜志在郡斋有屋二楹中槛植竹敲风击雪音韵鉴然
　　觉轩　天启衢州府志宋元丰状元黄裳来游开化爱招福院山水而寓焉寺僧构轩裳为题扁
