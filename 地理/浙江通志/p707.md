<!-- { "loadSidebar": true } -->
　　余伯熊【天启慈谿县志名梦祥以字行性落落不与流俗伍家贫好学寒暑不懈以词翰闻于时洪武十六年举明经授宜都知县调饶州之安仁所至有声】
　　胡广【成化四明郡志字文刚鄞人从乡先生胡世佐授毛诗讨论校讐问学渊博敦行谊遣纷华为文冲淡纯雅工律诗文士过从无虗日洪武中司训邑庠后调四川之安岳县归里优游山水寓物写意自谓乾坤腐儒所着有云屋集】
　　时铭【嘉靖宁波府志字季照以字行慈谿人好学能诗渔猎经史为文竒正间出变化不穷洪武二十九年为鄞学训导已而赴京和御制思得人诗上奨谕召对特授监察御史未几为崇仁令有政绩厯陞四川按察佥事尝梦苍顔缟衣人授以墨文思益进因号所着诗文为梦墨稿行于世】
　　王毓【嘉靖宁波府志字用贤鄞人貌清癯读书以古人自淑尝植梅庭下虽凝阴沍寒黙坐对之不去因寄之模写标格劲瘦天机呈露赋诗尤工于长歌隶书亦有新意时称三絶】
　　周陞【天启慈谿县志字孟褒居市防一室如舟所储书史之外无他物因号书舫齐为诗歌音调髙古不类今人每遇酉酣击节歌陶渊明诗四顾慷慨旁若无人】
　　钱珏【嘉靖宁波府志慈谿人不慕荣利虽独处晏室不废冠履容止瞻望未尝倾侧遇天日清美辄游里闬间歩履有循仪观整肃不问皆知为溪云先生也性好吟咏口吃若不能言为诗清丽雄浑得少陵家法有和唐音并溪云稿行世】
　　郑复言　郑雍言【嘉靖宁波府志复言鄞人永乐丙戌进士选庶吉士读中秘书钩纂精防预修永乐大典应制赋白鹿称防改礼部主事厯陞太仆少卿引年归弟雍言举进士改庶吉士授中书舍人仁宗监国屡命赋诗顷刻立就寻命署礼部尚寳司及六科事上嘉曰不独文词典雅作字亦端楷严宻甚类其为人陞河南按察佥事宣宗御极留直文华殿日备顾问终太常少卿】
　　桂宗儒【天启慈谿县志字文薮以贡与修永乐大典授蕲州同知有善政不能迎合监司遂注下考吏部侍郎师逵以善诗工书荐召见拜修撰居职七年每应制有作为时所称】
　　桂【嘉靖宁波府志字懐英慈谿人倜傥不羣至老不释卷诗文充牣士大夫及门请益者无虗日相语不以名氏尊之曰古香先生所着有桑榆稿】
　　刘本【天启慈谿县志字维源永乐丙戌进士先是成祖选曾棨诸人肄业文渊阁上时至阁中或召至便殿搜竒书僻事以騐所学于时榜选十一人本与焉同修永乐大典校讐文渊阁一日忤防发口外为民寻召还为编修以疾卒】
　　冯厚【嘉靖宁波府志字艮载慈谿人生三月而孤比长事母至孝举明经授学官厯迁淮王府长史尝集文翰类选大成凡一百六十三卷以资启沃善诗文多著述有洪庵稿中都稿南阳稿测蠡管见春秋卑论等书】
　　周翰【嘉靖宁波府志字维翰鄞人永乐三年举人车驾临太学翰献赋称防诏礼部覆试擢第一命进学翰林预修永乐大典七年除翰林典籍先是文渊阁所储古今书籍嵗乆卷帙淆乱翰为理葺余二载秩然完整各书要防略能记忆陞检讨修两朝实録书垂成而卒翰为文根柢班出入韩桞下笔顷刻千言有集蔵于家】
　　叶铭臻【两浙名贤録字维新慈谿人永乐甲申进士以文名诗有盛唐风格每为举主解缙所称韩王请为伴读王改国于凉遂归郑珞来守郡造庐求见坚谢不出珞曰来求作府堂记耳何拒之深也乃出见懽如平生延至郡斋援笔为记珞叹服居家动遵礼法不威而肃士大夫语家法之善者以铭臻称首】
　　顾慤【嘉靖宁波府志字存诚司谏道之子少聪警于书无所不读仁宗念司谏旧徳诏起之挟装上京师进谒藩臣不与均礼意其中未必有也指所坐听事曰堂名紫请记之趣具楮墨慤展纸濡亳顷刻立就文不更草书体数家倛偹乃叹曰竒才也以上客礼之陛见擢司经正字性亢直不能随时俯仰忌者幼之谪戍南丹在戍发为诗歌沱鬱顿挫得柳栁州风致卒年二十九有然子集】
　　魏偁【嘉靖寜波府志字达卿慈谿人由贡上春官廷试第一授石城训导为诗希唐风恒以立言自许时与学士杨守阯相唱和守阯甚器重之平生不见疾言遽色至利诱势怵则屹然山立不可动所着有经书仅悟覈充子茶余诗话闻见类纂小史云松诗略读史编】
　　洪常【甬丄耆旧传字子经鄞人博学强记家贫尝从人借书一覧便尽中进士授兵部主事会土木之变于谦进尚书一时军事棼错尽以相属谦每入朝常辄具笔札以从事至且语且疏即不具草立上稍迁至郎中英宗复辟吏指常为谦党上特原之后马昻为尚书值西陲多事昻常面陈部曺乏人上顾问洪常安在以忧去对即令起复至部乆之疏荐常为本部侍郎忌者劾昻私所属常遂请疾归里萧然一室以文章自命晚年得所未见书必手钞之所着有勉学録石田稿随笔考文业考及定六家文集】
　　张【嘉靖宁波府志字廷珍慈谿人读书一过不忘作文有俊才正统辛酉中乡试时犹未冠也试礼部不利益自奋于学文气浩瀚如峡江春流不可抵御时海盐张宁余姚魏瀚嘉兴姚绶俱有名于时人称浙江四子天顺登第未几卒】
　　王淮【列朝诗集传字柏原慈谿人景泰十子之一长身美髯博极羣书尝与汤公让遇于吴兴之慈感寺以辨博相夸对语移日不相下及□青陵台事各得其二淮问公让曰止于此乎复举其一厯厯口诵无所遗公让叹服语太守岳璿曰柏原真行秘书也好作长歌下笔辄数十韵造语竒丽擅名江湖间卒年八十着有大媿藁】
　　罗信佳【两浙名贤録字邦彦慈谿人尝与同邑桂琛郑岑冯璋时中读书永明僧舍四人读穷昼夜一灯聚首每至夜分信佳独鼾睡达旦及举所读背诵如流水至讲解经传四人纷拏未定信佳卧其旁徐以一言决之景泰庚午与四人同领乡荐大理丞夏时正题其读书处曰聚奎堂为文记之成化丙戌登进士除南兵部主事未几卒信佳文字简严人谓似李泰伯】
　　王旸【天启慈谿县志字时晖风韵凝逺读书不务章句搜剔幽防至闗伦世故必反覆详至务趋深厚为文于闻肆中出竒怪耻作软媚语正统丁卯举乡试五上春官不利乃作五葵赋以见志时宰以其工楷法荐授中书命下而卒】
　　张琦【列朝诗集传字君玉鄞人弱冠游学呉楚间每读书至夜分与其徒吸水噀面醒则又读治戊午举于郷明年第进士年已及艾授南大理评事厯寺正陞兴化知府监司累上治状以疾请归陞左叅政致仕二十年而卒自少至老刻意攻诗呕心琢贤力去陈言有白斋集十卷】
　　陈沂【列朝诗集传字鲁南鄞人以医籍居南京八嵗能摹古人畵十嵗能诗十二嵗作赤寳山赋传诵人口中正徳丁丑进士改庶吉士授编修进侍讲忤张孚敬出为江西叅议山东叅政转行太仆卿致仕杜门著书絶意世务书学大苏旁及篆隶绘事皆称能品所至好游名山水皆有诗纪晚与顾华玉游厯长千诸寺赋咏尤多文采照映一时有拘虗诗集及诗话若干卷】
　　章珍【甬上耆旧传字文重鄞人自天顺成化以来与张景心宋之李栎轩俱以布衣宿望为里中五经师书法仿宋克诗溯汉魏能造其妙生平喜读易有易注若干卷又孤舟夜读一卷他所着句章小家言二十卷】
　　洪贯【嘉靖宁波府志字维卿鄞人举成化丁酉乡试除邓州教谕肆力为古文词诗逼盛唐赋有楚汉风格陞知崇化县改政和邑有紫阳西山遗迹贯因表章发挥以经学风厉多士士彬彬起然竟得下考以归因拟杜秋兴诗见志传至京师李东阳大加赏异别为春兴八首以遥和之晚结庐东野更号稼翁日哦其间取唐人诗和之殆徧或丐铭志谱牒以为时重海宁新城江阴靖江四邑志皆其论撰也年九十卒有周易解疑卧游清啸録太白山人藁五十余卷】
　　金湜【甬上耆旧传字本清鄞人童时辄能诗长益渔猎载籍举于乡以善书授中书舍人迁太仆寺丞督山东河南马政宣诏朝鲜其国尚文学闻湜有诗名请留词翰为即席草答数十首文义溢发自王以下尽惊曰前此所未有也因请其使节所厯诗文镌诸国中名曰皇华集使还致仕家居与里中耆旧觞咏为乐诗多逸韵篆隶行草俱有汉晋人风骨善写竹每命笔姿态横生率题小诗于上】
　　吴惠【嘉靖宁波府志字仁甫鄞人少孤习记诵为词章即越流辈正徳辛未成进士改庶吉士授检讨陞国子司业日会六馆生讲经书奥义人喜得师嘉靖初侍经筵日讲厯太常寺卿卒恵自少熟苏长公文濡亳染翰每相肖李东阳杨一清常以东坡称之恵亦以此自许或讥其不能进于古惠曰经生学士如好古者且就左氏司马读之何暇及我乎其文自成一家言在太学有经筵讲义别有北川文集】
　　华爱【嘉靖宁波府志字仁卿鄞人甫成童博闻强识正徳甲戌成进士厯南兵部职方郎出守桂林有勲绩以直道忤人被劾落职性温雅洞见肺腑家居日以诗书自娯兴至辄擕其所知夷犹于回溪叠嶂间见云蒸雾变木秀卉荣则欣然忘返工行草为诗希盛唐风格每以王维杜甫为至所着有石牕集】
　　陆釴【两浙名贤録字举之鄞人正徳庚辰进士廷试第二官编修读书中秘益鋭志问学尽览经史百家言尤砥名节以古人自期预修武皇实録成进修以议礼忤时相遂出为湖广佥事转山东副使督学政敦本抑末士风为之一变山东旧无通志叹曰海岱山川之宗圣贤人物之望六经文章之祖惟兹一方之志而天下古今之事偹焉吾当任兹役遂考古诹今补遗正譌穷日夕不懈逾年志成而病卒釴为文奥衍宏畅诗则温而典婉而讽有晋唐之风着有少石子集十三卷】
　　李端【嘉靖宁波府志字文正鄞人与二弟同防至老诸子十人各课耕读郡太守礼为乡校师规诲整肃为诗逼唐人时与金太仆湜倪处士光魏学博偁缔为诗社日本贡使还求端诗为赠有肩挑云影江头别衣带天香海上还之句人传诵之】
　　张鈇【天启慈谿县志字子威博综百家再试塲屋不第遂弃去攻诗古文哆口论天下事亹亹竟日闻人之善虽逺必赴亦有接里闬而不通往来者燕居独处必正襟危坐高风逸韵傲睨物表所着有碧溪诗集南臯诗话郭外农谈咏史百絶等稿】
　　方诏【天启慈谿县志邑诸生综博古今尝着明四都赋赡而核秀而葩走献阙下相国袁炜其故交也投谒自居揖客名称不改其旧袁目为狂客赋不果上东还絶意世事著述益富】
　　应云鷟【嘉靖宁波府志字瑞伯象山人少诣父读书处见坟典浩博辄曰会须读尽此书父竒之长遂刻意淬厉六经子史无不淹贯嘉靖辛丑成进士出令临川设三条法以清虗课上之巡抚为时成式筑文昌堰疏千金陂议设巡司政绩炳着厯陞武库司郎中时有边警数议征讨防御之计方欲柄用而卒云鷟好古文词凡所着悉本六经而歩武迁固唐宋以下弗屑也所着有临川集东塘鷇音象川杂藁】
　　张时彻【甬上耆旧传字维静鄞人二十举于乡成进士厯官南曺郎以副使督学江西备兵临清厯官至南兵部尚书遂归时年齿尚茂既不为世用乃精思撰著为诗古文词及他説林家言凡数十卷辑洪建以来名文为文范撰郡志续四明风雅既以标格自持益好士家有别墅在东臯曰茂屿草堂在西臯曰武林荘时引客觞咏其间】
