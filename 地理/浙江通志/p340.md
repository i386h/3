<!-- { "loadSidebar": true } -->
　　海宁县汛把总及外委千总防守驻兵八十八名辖台十八　潘家坝　华家衖　将军殿　关帝殿　马牧港　牛皮墩　秧田庙　庙前台　五里亭　十里亭　廿里亭　范家堰　周家墩石墩　小尖山　大尖山　谈山岭　凤凰山【海宁在城驻防初系督标把总康熙十年改城守营千总管辖小亹河南起至谈山岭止沿海十九处烽台县设兵二百名河南炮台设兵十五名河北炮台设兵十名五条圩至谈家岭每台设兵五名　尖山顺治二年设营中军都司一员带兵五十名驻守康熙间巡海大人题定海寜县拨杭州城守营千总一员带兵二百各分插沿海一带将尖山经制官撤赴囘营】
　　【谨按防海事宜至本朝而大备其全省大纲已具见于前惟衞所兵船烽堠台寨与营伍之相摄哨守之相聫俱分各府登载但因时制宜皆取前明之制而损益之故仍列明制于右以见圣朝规画损益之尽善云】
　　嘉兴府
　　嘉兴地处浙西惟平湖海盐二县之境东临大海南澉北乍延袤百七十里相望宁绍诸山隐隐列拱白沙梁庄西海口秦驻山黄道港诸处皆为郡境之冲而乍浦一关尤称要控据海岸翼蔽金山外通羊浒大洋实与江省相为唇齿云【白沙湾在平湖县东南五十三里距乍浦二十里滨海　梁庄在平湖县东南四十里东去独山五里距乍浦一十五里滨海　西海口在海盐县东北五十里南通大洋北近平湖浙西之咽喉也　秦驻山在澉浦镇东北十五里山下长隄沿海　黄道庙港滨海与南岸临观二衞相峙极为冲要】
　　明洪武初置嘉兴千戸所【隶苏州衞】防守郡城其沿海特设海宁衞【领乍浦澉浦二所】隶海宁备倭把总统辖海宁衞【洪武十七年建在海盐县治西去海半里乃嘉湖二郡之屏蔽南澉北乍各相去四十里东门龙王塘外即大洋直对浙东临观等衞迤南半洋即白塔山贼每泊此登岸而南则侵澉浦西有天宁寺为水陆通衢直抵嘉兴此县城之咽喉沿海之要冲也】指挥以下等官六十员旗军【阙】千四十九名辖寨二曰北铺曰蓝田【蓝田浦在海盐县南三里浦口有寨】台六曰南台【去衞六里】曰麦庄泾曰朱公亭曰北台曰九里亭曰三间亭烽堠一曰蓝田巡检司一曰海口镇巡司弓兵七十名【在海盐县东北十八里唐时于县东一里置宁海镇元置海沙巡司明初因之在县东门外洪武十九年徙此地名沙腰村】
　　乍浦所【洪武十七年建在平湖县东南二十七里去海半里东援金山西衞海盐内捍平湖浙西之门戸也】千户等官二十四员旗军八百六十名辖寨七曰独树林【过东五里即金山衞界】曰梁庄大寨曰梁庄旧寨【去新寨三里】曰长沙湾曰蒲山外寨【蒲山在平湖县东南三十里滨海】曰金家湾曰唐家湾台七曰独树林曰益山曰西山觜曰蒲西山曰圣妃宫【在陈山】曰惹山【惹山即雅山平湖县东南十七里】曰东山觜烽堠三曰陈山【陈山平湖县东三十里】曰髙公山【髙公山在陈山南一里】曰观山【观山一名官山平湖县东南二十八里】巡检司二曰乍浦巡司弓兵七十名【在平湖县东南三十六里旧为顾邑巡司宋元时置于顾邑城内洪武十四年徙置乍浦镇改今名十九年又移于此】曰白沙湾巡司弓兵七十名【元置芦巡司于广陈镇洪武十九年移于白沙湾改今名】
　　澉浦所【洪武十九年建在海盐县南三十六里之澉浦镇去海一里山湾潮峻为南路之冲】千户等官二十二员旗军五百二十名辖寨四曰西山觜曰南海口【在海盐县南离海半里与东海口俱为冲要】曰混水闸曰葫芦湾【葫芦山浸海中】台一曰东园烽堠五曰青山【青山在澉浦镇东三里本镇主山也】曰西山曰秦驻曰墙山【长墙山镇东三里横截海涛若渚墙然】曰庙山【庙山在镇西北三里】巡检司一曰澉浦巡司弓兵七十名【在海盐县东北十八里秦驻山北初在澉浦镇洪武中徙于此】
　　海宁把总统水兵三枝【羊游哨许山哨乍浦守关】驻劄海宁衞隶分守杭嘉湖参将
　　羊游哨本总督同总哨官一员部领大小战船二十只兵四百一十四名汛期泊南羊山圣姑礁东哨至徐公上下川马迹等洋【马迹徐公上川下川四山并在羊山东】与定海总官兵会哨南哨至大羊山沙塘岙衢山鼠狼湖等洋与定海总北哨官兵会哨西哨至滩许与游哨官兵会哨北哨至小羊山大小七山苏州洋茅草洋与呉淞官兵会哨
　　许山哨总哨官一员部领大小战船二十只兵三百七十五名汛期泊许山东哨至大小七山蘓州茅草等洋【大七山小七山并在羊山东北】与直隶官兵会哨南哨至大羊山沙塘岙东岳觜与定海总北左哨官兵防哨西哨至北渔山【洋面最广正对钱塘江口西望慈谿后海龙头山相对】与临观总后哨官兵会哨北哨至白塔港【白塔山在海盐县东南二十里海中有港通鲁浦名曰白塔潭海舟多泊焉】与本关官兵会哨乍浦守关总哨官一员部领大小战船十八只兵四百八十八名泊守乍浦西海口外东哨至金山西哨至海盐澉浦海宁等处海洋
　　杭嘉湖防将嘉靖三十八年増设统陆兵四总【前营后营左营右营】水兵一枝【游哨】驻劄海盐县海宁一总属其调度
　　前营名色把总一员部领哨官四员兵四百三十七名屯劄乍浦所城汛期劄守乍浦梁庄东哨至大营盘地方与南直隶金山防将标兵会哨西哨至乍浦牛桥地方与后营官兵会哨
　　后营【官兵同前营】屯劄海盐操练汛期劄守乍浦海口东哨至牛桥地方与前营官兵会哨西哨至海盐白马庙地方【白马庙在海盐县北十八里沙腰村】与左营官兵会哨左营【官兵同前营】屯劄海盐县城汛期劄守东门一带东哨至白马庙地方与后营官兵会哨西哨至秦驻山地方与右营官兵会哨
　　右营【官兵同前营】屯劄澉浦所城汛期劄守南海口东哨至秦驻山地方与左营官兵会哨西哨至海宁黄湾与海宁所官兵会哨
　　游哨中军名色把总一员部领大小战船十九只兵二百五十九名汛期随防将驻白塔山海港巡哨滩许羊山等洋防应督察各游哨兵船
　　国朝经制额设嘉协城守营专司陆路兼辖乍澉二城又设乍浦水师营巡防洋汛满洲水师营驻劄乍浦所城弹压海疆要地
　　嘉协营副将统辖左右两营都守千把等官一十四员兵一千四百五十名【俱详见兵制】除驻守府城分防内地各汛外其沿海仍设乍浦澉浦二汛
　　乍浦所城右营守备防守驻兵一百五十三名快唬船二只
　　澉浦所城两营拨把总轮防驻兵一百名快唬船一只
　　乍浦水师营防将统辖守备千把外委等官七员兵五百名【俱详见兵制】战船十只【内水艍船二只南船四只哨船四只】分防乍浦口址按期酌配官兵编定专汛随防扼守跟防更番出洋巡哨
　　乍浦口址天妃宫口辖炮台一【原防嘉协右营兵三十名今撤归府城汛】西山觜口辖炮台一【原防嘉协千总一员兵三十名今撤归府城汛】本营千总防守驻兵六十名
　　乍浦海汛游守千把四员驾船四只轮巡【二月一换】辖洋面七　大羊山　小羊山【大小羊山相倚中隔一港三四里许大羊山稍东南小羊山稍近西北正北有小山错杂交浮洋面正东为上川下川徐公马迹东北为大七小七正南双头洞姚姓浦长白山正西为浒山滩山西南为大小渔山为东霍西霍闽省商船之收入乍浦者必由东霍西霍之北浒山滩山之南西向入口收入上海者必由大七小七西向入口】滩山　浒山　黄盘山【与独山相对】　中四屿山
　　筊杯山【乍浦西南与镇海营接界】
　　乍浦满洲水师营副都统统辖协领佐领防御骁骑校等官四十二员满洲防古拨什库等兵一千六百名緑旗水手兵四百名【俱详见兵制】战船二十二只【内大赶船九只小赶船九只南船四只】防守乍浦各门兼管西山觜炮台与緑旗水师营协同教习水师船务宁波府
　　宁波三面际海北面尤孤悬海滨呉淞海门呼吸可接东出镇海大洋辽阔南连闽粤西通呉会舟山突起中洲延袤四百余里控扼日本诸蕃厥惟咽喉之地故以要害而论镇海为宁绍之门户舟山为镇海之外藩海上设备多途宁波当全浙之冲尤不可不厚集其力也
　　明洪武初置宁波衞防守郡城其沿海特设昌国衞【领爵溪钱仓石浦前后诸所】隶昌国备倭把总统辖定海衞【领大嵩霩穿山舟山中中中左诸所】隶定海备倭把总统辖【定海今镇海】昌国衞【洪武十二年舟山置千户所十七年改衞二十年徙象山之东门山二十七年又徙后门山在象山县西南八十里去海三里本衞坐冲大海极为险要石浦关切近坛头韭山乃倭舶出没咽喉必由之路悬海南北□等山设舟师往来巡哨以为东路声援其西象山县石浦巡司则恃之以为右翼者也悬海金齿八排朱门等处设舟师往来巡哨以为南路声援其北牛栏基旦门青门茅海竿门则恃之以为门户者也】指挥以下等官七十六员旗军四千四百八十名辖寨一曰南堡【南堡寨在象山县南三十里近海边嘉靖中拨本衞并爵溪所兵共八十名委官一员带领防守】烽堠九曰仁义曰赤坎曰黄沙【有隘】曰前山【在衞城内】曰后山【后门山在象山县南一百里本衞跨山而成】曰﨑头【与海中积谷山相对】曰嵩岙曰何家□【与海中旦门相对】曰乌石【乌石山与海中牛栏基相对】
　　爵溪所【洪武三十一年建在象山县西五十五里北去府城二百七十里去海一里本所西北阻山东逼大海西并钱仓南以游仙寨为外户北以象山县为喉舌亦称要地】千户等官一十三员旗军一千一百二十名辖寨一曰游仙【游仙寨在爵溪所南嘉靖中拨昌国卫军一百名本所军一百五十名委官一员带领防守】烽堠七曰公屿【在象山县东十五里与海中鞍子山相对】曰沙岭曰玉泉曰屏风【屏风山在象山县东北三十五里过此为湖头渡乃鄞奉之境】曰外岭【后有锯门龙洞与游仙寨交界】曰赵岙曰半路巡检司三曰爵溪巡司弓兵一百名【在象山县西五十五里姜屿渡旧在爵溪洪武二十年建所徙此】曰陈山巡司弓兵一百名【在象山县东十三里旧置县北陈山正统十二年徙此】曰赵岙巡司弓兵一百名【在象山县东南七里旧在宁海县境正统八年徙此】
　　钱仓所【洪武二十年建在象山县西北三十里东去海一里至大嵩港约一百里外接竿门浦门等处西北至湖头渡为大嵩所界乃昌国之藩篱与大嵩相为犄角者也】千户等官一十五员旗军一千一百二十名辖烽堠七曰青雷【近朱溪中庄一带】曰东门岭【后有百畆田】曰蒲门岭【距象山县五十里有东西厨山前与韭山相对】曰前山曰中堡楼曰涂茨曰杉木【离所三十里】
　　石浦前后二所【洪武二十年迁石浦巡司调昌国衞前后二所筑城戍守在象山县西南百里城下一带水涯可以栖泊战船对面冇山即石浦旧城今谓之石浦关关外大洋有山曰坛头倭盗出没处也翼蔽昌国此为门户】千户等官二十四员旗军二千二百四十名辖烽堠六曰后山【在所城内】曰前山【近所城后与海中前门下湾门相对】曰大金山曰土湾【左有海中三门碗盏屿相对】曰松岙曰下岙【与海中后门相对】巡检司一曰石浦巡司弓兵三十名【洪武二年建初在昌国城内二十年改置千户所迁于象山县南一百二十里之青山】
