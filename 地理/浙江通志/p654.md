<!-- { "loadSidebar": true } -->
　　陈公成【寜海县志字季镛洪武辛亥进士授耀州同知时兵燹之后草莱蔽野大府责属州垦辟荒田商干华邠诸州虚具顷数以为功公成独不报曰民生尚窘吾朝夕抚摩之业犹未复又虚増粮额以朘削之是敺之流散也何以为州大府不能强而耀州之民赖以无虚额厯转广东盐课司提举未任卒】
　　李存仁【黄岩县志永乐间以贤良荐授沛县知县寻更新喻初抵任佯为不谙事体状逾月闾里委琐悉知之一时豪右摧抑殆尽境内大治民有慢令者拘其母久之不出既而执其妻即出判曰慢令罪小不孝罪大杖杀之其不烦鞫责而事就理皆此类】
　　许敬轩【天台县志号南湖永乐甲午乡贡游国学以才推礼部司务陞仪制司员外宣德庚戌诏举近臣优于民牧者敬轩得闽之汀州至则兴学校劝农桑开常平以济贫乏均徭役以锄强豪以贤良方正荐程原庆朱振等于朝以贪残虐民劾祝永升等五人逮治问罪郡内翕然大治】
　　黄敬【广东通志天台人永乐七年知雷州府先是府多囚系敬至悉为剖决数月之间囹圄一空府境被潮涨民多溺死敬设法赒之多赖全济在任数载民安讼息】
　　陈员韬【台州府志字从熙临海人宣德庚戌进士授江西新城令斥蠧吏核富室诡匿之籍赋役以平毁淫祠二十余所奏复废寺田之据于豪右者七千余亩以给贫民聴讼明决邻邑有不平者亦求直焉流民闻风咸复故业先是新城充力士者十余人例止其身后调守普安主将利为已役勾扰及其子孙员韬奏其事与他郡获危者六百余家改知永新姧猾逺遁擢监察御史巡按四川辨释诸司死狱四十余人维州大小姓猺人讐杀为患员韬谕以祸福皆悦服防福建沙尤盗起特简镇抚其民王师至建寜主将惟日坐城中饮燕有司乗风征求甚急员韬至正有司罪状遂自拥数十骑直下延平议战守人心始安后宁阳侯大举而下将尽殱之员韬参决其间活胁从者二万七千余家平反疑狱得不死者五十余人陞广东左参政转右布政使豪僧恃宦者僭民田官不敢问下车即断以法防漳冦遘疾不起】
　　侯润　侯臣【临海县志润字仲玑宣德癸丑进士擢礼科给事中敷对纠驳有声陞通政司参议以忤权宦王振落职佐凤阳寻改知和州严明亷干民安其化及振败将柄用适以疾卒従弟臣字仲勲同榜进士任刑科给事中厯官河南布政筑河隄置水闸中州人立石纪功】
　　髙瑛【台州府志字廷璧黄岩人正统戊辰进士除工部主事改南刑部郎中出为四川按察副使兼巡川西道遇事剖决如流盐井僻逺吏长肆虐有强悍都指挥者尤不法怨家讦其姧状无敢问瑛直置之法松茂黠贼刘崇虎叛居巩利瑛率兵一举灭之蜀王袭位徧谒郡神欲先大慈寺瑛抗言曰殿下崇儒重道宜先文庙王悦而従之擢本司按察使年五十以母老乞归】
　　谢省【台州府志字世修太平人景泰甲戌进士授南车驾主事转武选迁宝庆知府至则条民十四事请于上官次第行之春秋时行郊野赈饥穷教耕织斥淫祠以建社学防计储积可支五年乃撮朱文公家礼作十勿诗俾民诵习之不率者一裁以法境内肃然防岷府奏欲徙建宫殿事下有司议省执不可已而巡抚力主其议乃乞补敎职连乞养病俱不许三载考绩至中途告归】
　　周一清【广西通志临海人天顺间任庆逺知府政尚严明人莫敢欺时猺贼甚炽乃募壮士协官军抚捕之贼渐却当道闻其才檄兼管庆逺卫事以征藤峡功陞正二品】
　　范絪【天台县志字太和成化壬辰进士授兵部主事擢武选司郎中时武臣皆结交中贵凌次铨选絪抗顔执法羣姧侧目隂中以事出知滨州至则厘姧去弊奏减解部军粮七十石巡按奏治行第一秩满赴京病卒】
　　王弼【台州府志字存敬黄岩人成化乙未进士知溧水县溧有湖田久弃弼督修旧陂得良畴数千亩入为刑部郎中有保定人讼戚畹王氏私籍民田奉命往覈即上议归其田出守兴化信号令节夫役表孝义讲行乡射礼以八条约敎民民翕然化之漳冦起藩镇议征丁壮于莆且胁以军机弼曰莆乃冦所自入丁壮去郡谁与守且郡失则万民死军机失死止一身耳竟沮其议无何疾卒民为留衣冠之】
　　姜凤【旧浙江通志字廷仪太平人成化丁酉举人授舒城敎谕陞归化知县值嵗旱奏减秋米六百石民颂其德后判临江筑鱼梁坝厯迁潼川知州归】
　　戴豪【台州府志字师文太平人成化戊戌进士拜兵部武库主事迁员外擢职方郎中防边报旁午众务纠纷豪不动声色而应答如流时马文升为尚书特倚重豪诸司奏属豪看详同官皆服其精敏寻陞广东右参政】
　　许崇仁【天台县志字一元成化庚子举人署河南宝丰敎谕陞清流县尹适潮有属邑程乡崇山巨壑羣盗啸聚特设通判一员以才望推崇仁比至简士卒严号令民赖以安江闽冦炽三省出师防崇仁独当一面躬擐甲胄深入险阻元恶次第授首以冒险得疾遂致政归】
　　厐泮【献征録字原化天台人成化甲辰进士授工科给事中迁刑科在谏司久扶植善沮格幸进每疏入多报可陞河南右布政驾帖取洛阳牡丹疏请罢之司礼太监李荣索古铜镜器物泮曰物非土产官取之民民无以应则累及冢墓卒不与转广西思恩土官有谋为叛者先发以制之具见成绩以病归】
　　蒋颙【台州府志字思诚临海人成化丁未进士授南刑部主事陞本部员外转湖广佥事分巡武昌吉府仪宾杀人冀以赂免颙立抵以法值镇守阉张抃为刘瑾腹心有卫指挥张青索军人财不遂囚死其父又蕲州卫指挥王钦以贡緑毛取部下二百余金颙廉实均置之法二指挥贿抃为请颙不为徇抃大怒密白之瑾瑾讽当道媒孽罢官瑾败晋阶三级致仕】
　　蔡余庆【传详介节】
　　杨泽【台州府志字商霖天台人由进士授南刑部主事陞福建屯田佥事先是建宁等八府岁纳屯粮取道沿海仓民苦覆折之患泽折衷估价兑银定为常例寻陞本司副使闽省新建神祠岁遣中官进香靡费浩繁泽因抗疏其略曰宣尼至圣也阙里祠祀犹守土之臣主之他亦何烦特使乎朝议即罢泽为人外和内厉厯司邦宪民无寃狱擢河南按察使未任卒】
　　张成徳【仙居县志名涘以字行成化六年以贡除蜀南充令邑人好讼有同怀兄弟相讦勿休进而问之曰若等愿举子乎曰然愿多举乎曰然曰若父之愿犹是也今日若于兄弟异日若子于兄弟亦犹是也二人怃然愧悔后竟以友爱闻尝创谕俗亭作戒三篇月朔令父老申谕之又创五经书院延名宿为子弟师捐俸资其费陞通判饶州百姓遮道泣送者以万计无何谢病归】
　　秦文【献防録字従简临海人治癸丑进士授行人正德中迁刑部郎中时逆瑾乱政罗织京朝官文以身殉法谳狱精明瑾竟不能害迁贵州提学副使改陜西两督学政以抑奔竞斥浮薄为先士习为之丕变迁河南布政司左参政抵任覩河洛居民雕敝而武宗巡游调度日急遂告病归】
　　王坊【黄岩县志字崇贤治乙丑进士知霍山县礼耆德兴学校百废具举陞南京都察院经厯霍民建祠祀之】
　　蔡潮【分省人物考号霞山临海人治乙丑进士选庶吉士改兵科给事中厯迁贵州右参议时清平苗冦据香罏山以叛围城数重潮誓死以守间道转饷士皆奋勇先登尅日平自镇逺距省城凡七程重冈复岭旅行数十里无所依止潮为十里创一亭翼然相望行人赖之转福建参政督粮储悉心筹画军糈给而兵民不扰山路崎岖乃相地险隘辄为梁亭如万里林蓝田溪北岭飞鸾云岭一带悉为康庄转河南右布政以两河盗贼充斥令郡县道周悉种榆栁俾木植成行不惟贼骑难于出没且蒸薪亦资民用未几乞休归睦族恤邻凡道路津梁圯坏者捐赀修葺如平大恶滩建卲家渡桥移三江埠疏泉井洋凡可以利物济人者为之无遗力卒年八十三】
　　张俭【台州府志字存礼仙居人正德甲戌进士除工部主事改南刑部员外世宗议大礼俭抗疏争且面斥桂蕚廷杖者再出为江西佥事丰城水溢亲视筑堰以御患民呼张公堰调福建建宁道建寜两卫屯田半芜粮蔑由办照军摊赔不敷渐派幼丁屯旗不堪命举子不敢育俭反覆请蠲报可欢声震里巷陞四川副使防铜梁盗炽俭亲援枹鼓平之陞福建参政持法廉平有一张八闽安之謡无何致仕归】
　　侯缄【旧浙江通志字世言临海人正德庚辰进士授刑曹有中贵下狱为刺请者盈案缄不之视曰吾知有法耳既而中贵得赦以缄能守法言于上诏赐文绮旌焉厯官贵州布政使时思南宣慰司有諐慢者巡按欲召诘之缄曰彼土官也急之则生变巡按竟召而杖之其部噪至城下发火露刃官司震恐缄曰彼迓其主耳非有他也白巡按出之立阶下礼谕而徐遣之卒不为变再迁闽藩卒于官】
　　汪宪【旧浙江通志字尚镒黄岩人领乡荐任新淦敎谕陞将乐知县束豪强立社学庭无私谒狱无系囚有流贼将犯境宪披甲身御之贼畏遁去百姓制银甲以谢却不受命贮之库至今名为汪公甲陞宁州知州未至而宸濠变作宪冒险而进赞都御史王守仁平大憝未几引疾归】
　　蔡绍科【传详介节】
　　潘颖【旧浙江通志字叔愚寜海人嘉靖癸未进士出宰丰城案牍山积一日剖决堂下无称寃者修学濬河剔姧厘弊颂声载道陞南京稽勲司主事兼摄四司黜陟惟允超擢郎中未几卒】
　　叶良佩【台州府志字敬之太平人嘉靖癸未进士授新城令改贵溪时权珰督造真人府怙势横敛良佩一绳以法率敛迹不敢肆案牍丛委谈笑而立决之廷无留狱擢南京刑部主事有富阉当论死者夜餽二百金良佩拒之竟抵于法再转为河南司郎中任久法益精诸司有纷讼难解者咸咨良佩而行太平县志良佩精究典坟以作述名世所著书凡数百卷】
　　应大桂　应存鲁【仙居县志大桂字邦才嘉靖丙戌进士授行人厯除汉阳知府多惠政改登州清誉益着陞湖广副使致仕子存鲁字得之万厯己夘举人除石埭令陞鹤庆通判涖任三载政清讼理不事纷更务与民休息年六十致仕归】
　　郑特【旧浙江通志字汝英黄岩人领乡荐知崇明县崇居环海中民以鱼盐为计芦洲为产故事鱼盐戸皆有常例动以千缗计芦洲则聴势豪兼并特至首除常例而归芦洲于编戸势豪谮之御史被劾送部调用廷论寃之改调大县以疾卒丧归抵姑苏崇民无老少咸号泣以送】
　　许仁卿【旧浙江通志号古泉临海人嘉靖戊子举人任吉安司理殚心狱讼全活最多厯官瑞州知府救荒殱盗立社建桥陞河南副使致仕】
　　陆州【分省人物考字汝行宁海人嘉靖甲辰进士以刑部郎出守常德先是荣藩尝请郭西濵江地租而并税舻篾之泊埠者久之中官愈益横索或阑及经行舻篾商人苦之州廉知非例下令禁治中官相戒敛迹郡受沅靖五溪诸水旧筑土隄捍之春夏水暴土蚀则两崖之间不辨牛马州请易土以石募民赀蠲帑金为长隄百五十步髙四仞广半之涝至始不为灾他如均传费奬士厪赈恤每事必为之区画期于奉法循理寻擢九江兵备副使】
　　王铃　王洽【黄岩县志铃字予才嘉靖丁未进士授宜兴知县邑巨赋繁铃至汰冗费辟荒秽缓征科民咸德之以峭直忤当道调知将乐至则掲五事以自矢行之一如其言急敎化建乡校修山书院皆有关治体之大者丁外艰服阕补成安厯陞山东按察佥事引疾归子洽字近之领乡荐授池州司理讯刑聴讼多所昭雪任池数载凡费用悉资于家云】
