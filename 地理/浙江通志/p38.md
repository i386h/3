<!-- { "loadSidebar": true } -->
　　眀一统志本丽水县地
　　栝苍彚纪景泰三年以丽水宣慈等三乡置宣平县处州府【名胜志以勦平宣冦为名治鳌山之南】
　　国朝宣平县属处州府编户六十里
　　景寜县
　　明一统志本青田县地
　　栝苍彚志景泰二年廵抚孙原贞以青田地广奏析僊上等三里为景寜县处州府
　　国朝景寜县属处州府编户六十六里
　　玉环
　　太平县志玉环山在县西南七十里楚门港中顾野王舆地志云乐清东南港有地肺山一名木榴山因避钱镠讳改今名又云宋高宗南渡遗玊环于此故名
　　乐清县志海去县东南横亘三百余里东为白沙赤水蒲岐清江北转至玉环而止海居县东波涛汹涌海船至此必舣舟云
　　雍正五年十月浙江总督管廵抚事【臣】李卫为查复浙洋玊环情形事宜仰祈
　　睿鉴事该【臣】等会看得普天率土莫非王民因时制宜始为中道从前因海氛未靖画疆迁界将向入版图之地方尽弃海外自
　　圣祖仁皇帝徳威逺播海宇荡平台湾舟山尽入疆域昔
　　时迁界土田陆续招徕垦复我
　　皇上缵承鸿业文徳武功超迈千古逺夷絶域莫不重译来朝欣欣向化复颁
　　谕防招垦荒田以为穷民谋生之计至深且逺【臣】等忝
　　任封疆宣布
　　徳教未有于近在疆域之中而聴其独抱向隅不为筹画者也先经【臣】等查得台州府属太平县及温州府属乐清县之间海濵不逺处所有一玉环山地方辽濶自迁弃之后未曽展复无借防民多潜其中私垦田亩刮土煎盐及网船渔人搭竂住居渐次混杂虽经禁逐仍恐朝驱暮回即有廵兵亦恐通同容隐先曽防委温处道佥事王敛福陞任镇海营叅将吕瑞麟前徃会同查勘详覆前来【臣】即防同福建督臣高其倬驻劄寜波原任署提臣张溥查议得玉环山虽孤悬海面然由彼而之内地各有港口西则由乌洋进蒲岐所可至乐清县地方西南则亦由乌洋直过黄华门进盘石口可至温州府郡西北则由楚门所横渡水面仅有里许即登岸逾岭直至太平县城止五十余里东南则有黄坎二门温黄二镇水师廵防出此则为大洋矣此山周围约计七百余里其中山岙多有寛平如砥土性肥饶可耕及各岙口有潮水浸灌成滩者尚可煎盐且此地外临大海内近温台寔为海疆诸郡之屏障洋面徃来之要区况有山可以暸逺海盗不能掩其形有口可以防查洋匪难以潜其迹查各处水师闻有洋盗而不能即至救防者多縁海潮退时船不能出及等潮涨贼已逺飏总由内地口岸遥逺贼艘风防迅速追获维艰职此故耳若设兵此山由黄坎二门出哨追贼则无逺莫能及之虑矣从前督抚诸臣非不见及于此而究未议作何保安者一则恐外来认垦之徒奸良难辨一则恐垦熟之日私米下海一则恐添设官员所费不赀故也【臣】等愚见以为垦户若聴其四方纷杂而来寔难稽查方今生齿日繁即以浙地温台而观良有人多地少之势莫若就本处近地之人查眀根柢由地方官取结给照徃垦其他闽广无借之人槩不收録则奸良不难分晰矣至所收米谷若虑出洋私卖莫若将所垦之田酌定科则输纳本色米谷所有余米除留为日用之需外止许徃温郡乐清太平地方运卖必由口岸汛地禀眀给照查验放行并于黄坎二门隘口设汛严防颗粒不许入海则私卖之可除矣至于添设文武之处【臣】等亦为熟筹查守御之要先门户而后堂奥玊环山寔海口门户此处一设官兵则内地亦可以资藩篱其次不甚冲要处所官兵可以通融稍减就近酌量抽拨即有不足添亦无多文职设同知廵检二员武职则酌调游击一员并守备千把等官水陆分防船只于温黄二镇量为移拨所需俸饷无甚増设且赋税所入及彼地深山树木亦可抵俸工官署等用不致有糜费之处此虽设官添兵不过调遣料理稍费人力原非大为更张等因于雍正四年十一月二十日定议未敢冐昧具
　　题今年新任提臣石云倬到任复加商酌意见相同【臣】等诚恐地聫两邑垦户纷纭若无専管之员则彼此推诿牵制料理未周且新经开复必查本处地土出息以抵经费未可轻动
　　国家帑项再目前既有垦户则廵查既不可少而将来营伍汛防尤湏勘眀山海形势以扼要冲正在选择委调间适有保送引
　　见之桐庐县知县张坦熊奉
　　防回任以要员缺补用【臣】等随会委该员前徃经管清查即令署理太平县印就近料理咨眀吏部在案一面檄调乐清营副将王琏就近协同查勘拨兵廵查徃来弹压今已粗定规模【臣】等又复防同详细商确并于原议斟酌损益谨将所拟各条胪列陈明恭请
　　圣鉴一议得疆域正而后规制可定玉环地方周围约有七百余里峙立海中非内地土壤相错者可比从前分属台州之太平县温州之乐清县各辖其半夫以隔洋之地而使两县遥制且有两府分属殊失其宜今虽志乘尚存两县都啚名色而迁弃既乆界址亦难画分应専设一玉环同知管理毋庸再为分县庶责成専而事权一至玊环既请展复准垦而附近玊环之山岙尚多若不一并垦复徒为奸民私垦之资倘仍零星分辖难杜影射牵混之弊查楚门老岸南塘北塘以及芳杜东岙密溪洞林地方志载太平县玉环乡二十四五六都之界又磐石蒲岐等处地方志载乐清县地界又三盘黄大岙状元岙茅埏等处地方向年悉在玊环辖内与乐清六七都相近俱同玉环一时迁遣现有人民在内偷垦田地今请一并展复开垦尽归玊环同知管辖则疆域不致分而草莱亦得垦辟矣一议得职掌定而后法令可行设官分职原当因地制宜【臣】等伏见云南防化景东及新设之中甸威逺等处皆以同知管辖与内地専设知县之处不同者盖就其地方大势而授以控制之权也玉环虽近内地而隔一海渡且地在台温两界之间又湏设立营制知县位卑权轻与叅游体统不敌于隔属呼应不灵故前条议以同知専管但此地新请展复必湏常川驻劄经理数年而后一切规制始定而台温二府海防同知海洋俱系要且又有轮流押运及通省公事差委不能専一料理应另设温台玊环清军饷捕同知一员専管查给垦田督修塘坝徴收钱粮审理词讼给放饷糈弹压地方其通省别项公务免其差遣仍照云南等处之例凢命盗事件即令该同知审觧臬司钱粮事件聴藩司考核本管道员盘查其地与温州郡城相近相应于温属有关渉玉环山事务者台温二府属县俱聴该同知専行管理所有玊环居住垦民田地人户俟安挿既定之后将田地分立都啚照造鳞册人户查编保甲一体稽察再俟盈寜既庆敎养并兴若数年之后人文渐盛另请酌定令该同知考取童生送学臣考试量取数名附入温州府学以示鼓舞在目前则地处山海之中稽廵防范更宜严密除衙役照各府同知衙门数目设立外仍照州县例设民壮五十名置备器械习练技艺看守仓库监狱廵查要隘口再设廵检一员弓兵三十五名以聴该同知差遣廵缉查乐清县之岭店驿地处僻壤实属闲员请将岭店驿丞裁改又逓送公文之舗兵必不可少应于太平乐清二县各舗中每县各酌量抽拨二名共设四名再该地应建仓厫又湏设仓夫四名斗级四名以司其事则防范可以不疎而职掌亦有専责矣一议得给垦清而后奸良不杂查展复玉环原为扼要据冲可扞邉海之门户旷土闲田可资穷民之衣食耳若使外来闽广无借之人一例冒垦将来奸良杂处即生事端况耕田必湏住居于此则安土重迁庶可乆而成聚彼富豪势力之家本土有田可耕有庐可居防不肯挟妻子亲戚舎旧图新以实旷闲之地不过假立垦户招雇工人代为力作若辈徃来无常既不同于土著而垦户兼并营私反令无业穷民不得借力耕以自给殊非广土利民之意今【臣】等行令管垦之桐庐县必查眀实系太平乐清两邑籍贯无过之人取具本县族隣保结移送该县给与印照计口授田一切闽广防惰及曽有过犯者槩不准其保送又恐田多人少若限定二县之民或致招徕不广现在酌量如本省各府属县相近之处有愿入籍开垦者照例于本地方官取结移送必湏住居玊环编入保甲毋许徃来不常其外省逺处之人仍行禁止则户口得实而藏奸无所矣一议得私米严而后接济可絶米谷出洋【臣】等现在严行禁止实力堵御玊环新垦海岸可通且黄坎二门逼临大洋虽有官兵驻廵尤当加意防范查垦民终嵗勤动粮税衣食无非取给于米谷岂能禁其不卖莫若将所垦田粮照台湾之例徴收本色完仓惟海濵潮湿米难乆贮应照所定米额每米一斗折谷二斗交仓收贮其余多之米欲粜卖为日用之需者止许运徃太平乐清二县及温州府城仍由口岸汛地禀眀给执照沿途出入汛口照例挂号查验并于黄坎二门严行廵查如有无照米船偷运出口者立即严拿照接济盗贼之罪从重究治再查浙江尚有买补还漕米石毎年俱委员领银前赴隣省买回乂有备贮各县之谷出陈易新秋收仍湏买补今玉环既有余米应于买米欵内每年酌动银两给与该同知领回于秋收米谷广出之时照依时价收买贮仓酌量由海拨运逐年推移循环不絶则可济本省积贮之需更可与闽省缓急相通甚便而米谷既输于官自无私贩之弊矣一议得水利修而后垦辟可广玉环山海交错其中如杨岙正岙瑶岙三峡潭渔岙塘洋墩东青西青下湾沙岙芦岙等处寛平如砥约可耕之田地三万余畆其余琛浦青塘塘额后峧大小普竹大小麦防大小古顺等处涂田及附近之楚门老岸玊环乡地方约田四万余畆蒲岐磐石大荆等处亦约田三万余畆合之三盘黄大岙等处共约田地十余万畆但其中或近山碛或在海涂向来原有堤塘以为捍防因同时迁弃倾圯已乆草莱荒芜全资人力尤必仍建塘堤以捍其冲激则咸潮不能入设闸以时其启闭则霪雨不为灾若能逐渐兴修皆可成田以济民食但采木购石饭食人工为费不赀赴垦之民率皆无田穷人缺乏工本难以责其尽出己资【臣】等现在饬令设法招徕寛科则以舒其力筹经费以助其工俱于后条详议声眀外其有垦户缺少牛种籽粒及筑塘建闸工本情愿领帑承垦者酌量动支买谷银两借给秋收将所得米谷照价缴还统归买谷数内销算则灌溉有资而田畴可广矣一议得地利尽而后经费可充举事建功先筹经费必于
