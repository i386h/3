<!-- { "loadSidebar": true } -->
　　三江应宿闸【在三江所城西门外明嘉靖十六年知府汤绍恩建凡二十八洞亘堤百余丈蓄山会萧三县之水三县共徴银若干两为启闭费其上有张大帝祠后为汤侯生祠陶谐建三江应宿闸记绍兴属邑有八惟山隂会稽萧山之田最下霖雨浸霪则陆地成渊民甚苦之昔之贤守置玉山扁拖二闸以泄其水水潦盛日又设防决捍海塘岸数道以疏其流其为水虑悉矣然二闸之口石硖如亹水却行自潴出浸数百里而田卒污莱决岸则激湍漂驶决齧流移而田亦沦没其功未全也嘉靖丙申属笃斋汤公绍恩守兹土相厥地形直走三江江之浒山嘴突然下有石巉然其西北山之址亦有石隠然起者公掘地取验下及数尺余果有石如甬道横亘数十丈公曰两山对峙石脉中聨则闸可基矣遂白其事于巡按御史周公汝员暨诸藩臬长贰佥如议公于是祭告海神又书土方属赋役规堰潴授之吏而访诸同寅孙君全周君表朱君侃陈君让复命三邑尹方廷玺牛斗暨丞尉等虑财用简夫数属工义民百余十人量事期仭厚薄陈畚挶分任効劳命石工伐石于山且授以方畧牝牡相衔煮秫和灰固之其石激水则剡其首使不与水争其下有槛其上有梁中授障水之板板横侧掩之石刻水平之凖使启闭维时堤筑以土其淖莫测先投以铁继用箘簵发北山石投之两旁甃石弥缝峭格周施隄厚且坚水不得复循故道其近闸罄折参伍之使水循涯以行其财用出于田亩每亩科四厘许计三邑得赀六千余两其丁夫起于编氓更番事事部序既定兴工方始月夕向晦有神灯数十往来于隄若为指示区尽之状既役工隄再溃决复有豚鱼百余比次上浮众疑且惧奔告于公适钱公焕在坐曰是易之中孚豚鱼吉利涉大川之义也闸其成矣乎众心始定经始于丙申秋七月六易朔而告成洞凡二十有八以应天之经宿塘始于丁酉春三月五易朔而告成以丈计长四百丈有竒广四十丈有竒仍立庙以祀元防计其费数千余两有赢羡又于塘闸之内置小闸曰泾溇曰撞塘曰平水以节水流以旱干云　万厯十二年知府萧良榦增石修之改其近岸旁四洞为常平闸用泄涨水又置沙田九十二亩草荡一区徴其租银于府备异日修治张元忭重修三江应宿闸记前太守富顺汤侯之闸三江也葢举三邑之水而节宣之其为利甚大至今五十年无以苦潦告者水日夜震荡石渐泐水益走罅中且就圯民始苦旱万厯癸未萧侯良干以户部郎来守越忭以闸告侯举状白两台报可遂以通判杨君庄董其事而佐以县丞郑日辉千戸陶邦发银千三百两有竒始筑堰以障水乃视旧甃所罅泐沃以锡令固其内已又发巨石凹凸其两巅凸以当上流令杀水怒凹以衔旧甃令水不得内攻石每方丈自下而上以次裒之又窍石及其底悉为牝牡相钩连令水不得外撼又覆石其上令平衍可驰葢视汤侯所建如车益辅如齿益唇倍壮且久总其费费于筑堰者十之六于石若工者十之四凡与直毫髪必躬吏不得有所侵三阅月而事成萧良干三江闸见行事宜一闸之启闭以中田为凖定立水则于三江平澜处以金木水火土为则如水至金字脚各洞尽开至木字脚开十六洞至水字脚开八洞夏至火字头筑冬至土字头筑闸夫照则启闭不许稽延时刻仍建水则于府治东佑圣观并老则水牌上下相同以防欺蔽一闸务俱属三江巡检带管遇水消长即验则督令闸夫以期启闭一闸两旁两洞向虽设不开葢二十四洞自足泄水近岸善坏故也今筑为常平闸两边各二洞以水当蓄处为凖水过则任其流庶有雨而水不涨一闸夫山隂八名会稽三名每名工食三两遇闰加银二钱五分水泄后闭闸用土筑塞每筑一洞工食银八钱凡放闸务到底不许留板凡筑闸务坚宻不许渗漏违者扣其工食仍究治一渔户往时率通同闸夫暗起闸板致泄水利及争执洞口致有磕损今定渔户籍名在官止许于大闸里河扳罾不许近闸口磕损及暗开作弊逮者渔戸闸夫并治罪仍责令修理渔户定有名籍每名输银一钱五分贮司以备整修葢板之用一附闸沙田一百二亩三分三厘九毫坐落山隂四十四都二啚才字号除拨十亩与汤祠僧种收食用外余俱与闸夫佃种每年纳租二十五两三钱七分五厘三毫于内纳粮差八两外净银一十七两三钱七分五厘三毫又草荡一所每年纳租五两其银二十二两三钱七分五厘三毫征收府库另贮一匣以备异日修闸之费积有多余止供塘闸取用不许别支　崇祯六年知府黄防重修】
　　【国朝康熙二十一年福建总督姚启圣重修姜希辙有记二十四年知府胡以涣置田三十亩以嵗入修补闸板铁环后议改修不果而闸座至今无患】　山西小闸【在郡城北五十里明万厯间知府萧良榦既修三江闸复于山西设闸为三洞以杀上流水势补三江之所不足】
　　【国朝康熙二十九年大水知府李铎増立二洞共前五洞复置田二十九亩以资嵗修后为怒潮所激毁其西二洞五十三年知府俞卿遵旧制修葺三洞洞底曳巨石巩护屹然如金城前后捐银五百两五十四年六月告竣设闸夫四名以司启闭山隂三名萧山一名】　　玉山陡门闸【在府城东北三十三里唐贞元元年观察使皇甫政建明治间郡守曾防重修】
　　【国朝康熙六十一年知府俞卿重建髙辉重建玉山陡门闸记玉山陡门闸跨南北中分为二左三洞右四洞纳山会萧三县之水以时启闭而达于海自明太守汤公建应宿闸于三江而陡门之启闭废舟楫通行呼曰老闸老闸为三江咽喉上控诸河下趋巨壑故址卑狭民船上下稍不戒辄触坏嵗壬寅郡守俞公议令陞老闸左右各髙三尺复去右四洞中一柱合为三以寛水道增葺其坏且缺者俾可永久经始于六月下旬越六月而工竣】　扁拖闸【在府城北三十里小江之北其闸有二北闸三洞明成化十三年知府戴琥建南闸五洞正徳六年知县张焕建蒋谊建扁拖闸记山隂会稽萧山良田千万顷一遇霪雨则溪水横流势若建瓴浮梁戴君廷节以御史出守兹土深恤民患以为小江决不可复开碛堰决不可再筑故于山隂新灶柘林各置一闸以泄江南之水又于扁拖甲篷各置一闸以泄江北之水复于萧山之龛山山隂之新河各置一闸以泄湘湖及麻溪之水而后水有所归三县之田可以望秋成矣】　泾溇闸【在玉山闸北正德六年知县张焕建】　撞塘闸【在玉山闸东明嘉靖十七年建】　平水闸【在三江城西门之南明嘉靖十七年建】　茅山闸【在麻溪坝外三里先是天乐四都田截出坝外嵗被江潮淹没明成化间知府戴琥于茅山之西筑闸二洞以节宣江潮久之闸圯水患如故崇祯十六年邑绅刘宗周重建刘宗周筑茅山闸记自麻溪筑坝而溋湖数万亩之田遂为瓯脱天乡诸山之水既不得越坝以分其涨而小江之水复挟江潮循茅山以入溋湖汪然巨浸矣贤者忧之于茅山之口建一水门山洪并发则启以泄之潮汐骤冲则扄而拒之遇嵗旱干溪流枯竭则又节宣湖汐以为数万亩桔橰地又自茅山至郑家嘴筑大塘使江流不得横溢必逶迤曲折由闸以入而后茅山一闸始屹然孤峙有砥柱之势天乡命脉悬于一丝此诚地方一大闗键嵗久倾圯塘水溃决天乡之无收数十年于兹矣余向者着天乡水利议及茅山闸议惓惓于移坝改坝实足为三县兴永利有志未逮嵗癸未太史余公煌及各长吏走麻溪疏导水源因改修旧坝而广其霪复顾茅山而谓余曰天乐水利向者先生建三防今不能如其上姑用其中乎请先闸茅山潦则泄旱则灌使三邑之民晓然知茅山之为利而不愿麻溪之有坝然后渐开麻溪以兴永利不亦可乎余应曰唯唯于是令曰旧置水门二今改开其一皆以寻为度髙视旧増四之一而以石甃其上半内外皆设霪门中设板干务在雄壮是闸也旧通舟楫诸商人惟取便利不顾节宣以致溋湖江海连为一壑今增而髙即遇狂潦不致阑入半甃以石使不容船増辟水门则消长迅速然后天郷之水利兴而民无昏垫之苦矣】
　　【谨按越州古泽国也山会萧三邑万壑争流会于三江设应宿闸以导之乃水利之最大者故详録修建之由使后有所考其余诸闸不过分泄水势以佐三江之所不及其已废者见于县志兹不具録】
　　会稽县【城外河道】
　　曹娥江　在县东南九十二里即钱塘江上流【详见山川】东小江　在县东南九十里亦名小舜江【详见山川】樊江　在县东四十里
　　上灶溪　在府城东南二十里万厯绍兴府志嘉靖初知府南大吉尝濬之沿溪田甚获其利【沈道濬上灶溪记万峯之瀑交注于上灶之川既防而为石堰又防而环禹穴其滨则皆稼穑之地沙塞岸地舟楫莫通桔橰无功正徳间耆民赵澄闻于上每辍不为嘉靖三载南侯浚城河浚运渠浚堰浚浦遂防川二百余里惧其将复堙塞乃立累年修理之规且勒石垂之经久焉】
　　官塘【自五云门外东至曹娥亘九十二里余详山隂】
　　曹娥坝【在县东南七十二里曹娥江旧有开又有斗门宋曾公亮宰邑时所置今斗门废而为坝】树潭砩　保砩【俱在二十一都】　乌口砩　长砩　黄檀砩范家砩　大砩【俱在二十七都】　上冯砩　花岩砩　袁村砩　官佩砩　黄莺砩　王昻砩　青衣潭砩杨村砩　安家岭砩　叶村砩　花檀砩　清水砩【俱在二十八都】　遂安砩　清水砩　石□砩【俱在二十九都】叶家磹砩　仙公石砩　长潭砩　若耶溪砩木桥砩　泉井潭砩　长滩砩【俱在三十都】
　　【谨按会稽水利大半借乎山隂小半借于境内利在山隂者应宿玉山是也利在境内者海塘运河是也海塘另为一门运河附见山隂不更録】
　　萧山县
　　运河　起自西兴至钱清镇宋史河渠志西兴镇通江两牐近为江沙壅塞舟楫不通乾道三年守臣言募人自西兴至大江疏沙河二十里并濬牐里运河十三里通便纲运民旅皆利复恐湖水不定复有填淤且通江六堰纲运至多宜差注指挥一人専以开撩西兴沙河繋衔及发捍江兵士五十名专充开撩沙浦不得杂役仍从本府起立营屋居之嘉靖萧山县志嘉定间江纲知绍兴府以萧山旧有运河西通钱塘东达台宁沙涨二十余里舟行苦胶乃开浚八十余丈复创牐江口使江潮不得入河水不得泄淤涂则尽甃以达城闉
　　湘湖　在县西二里周八十里溉田数千顷治绍兴府志宋杨龟山宰是邑以民苦旱乃经始为湖南曰上湘北曰下湘嘉泰会稽志初崇化由化夏孝昭明长兴安养新义来蘓八乡皆仰食湖利乾道中知县顾冲以许贤一乡距湖水虽差邈亦可溉及乃合旧约益以许贤为九乡均其利刻石示众曰均水约束嘉靖萧山县志明永乐间奸民多以近山地垦田起科以妨水利宣徳中魏文靖公骥白于有司尽革之着水利事述治初御史何舜宾率耆民清理湖地被奸民搆防死十三年其子庠生何竞奏闻先后差法司覈实尽行改正正徳十五年湖民吴瓒等占种湘湖田时巡抚许光庭委副使丁沂勘议邑人都御史张嵿备言兴废改正之由遂榜禁之
　　国朝康熙二十八年湖民孙凯臣等乗湘湖干涸私自筑堤架桥南自柴岭北至湖岭约三里许僧人萃以便商旅往来为称邑令刘俨督令折毁勒石永禁
