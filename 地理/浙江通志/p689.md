<!-- { "loadSidebar": true } -->
　　石墪【台学源流字子重其先新昌人大父公孺始迁临海墪自少警悟不羣及长刻意为学与晦庵朱子交好尝称其论仁之体要甚当愿与长者各尽力于斯又谓心说甚善但更须收敛造约为佳以绍兴十五年进士歴四县知南康军卒年五十有五晦庵志其墓晚名其燕居之室曰克斋读书其间没身不懈后生执业就正者多頼以知向方陈耆修郡乘谓里人自克斋知有洛学车若水亦云克斋石公所谓大人为已之学深造而自得者也所集周易大学中庸解数十卷文集十卷传学者】
　　徐大受【赤城新志天台人淳熙十一年特科台学源流字季可早嵗工诗而志不在诗晦翁行部闻其贤特访其庐方与学者讲三月不违仁云即杜诗所谓一片花飞减却春耳晦翁击节遂定交焉家甚贫一夕晦翁至出葱汤麦饭相对甚欢至今故老犹传其事着经解文集藏于家邑东南有竹溪书院别号竹溪】
　　林鼐　林鼒【台学源流鼐字伯和黄岩人刻意为学博求师友得晦庵以书请敎晦庵称伯和求道恳切而勉以三言以整齐严肃言持敬以先语孟考诸说切已深思言讲学以充善端去邪志言省察乾道八年举进士为奉化簿改定海丞郡令受租输纵民自槩量吏不得为奸知候官县民服敎无讼上官欲中以罪访之民间闻颂声而止通判筠州未行卒弟鼒字叔和尝与鼐及赵师渊杜曅昆弟受业晦翁之门及别请一言为终身归宿之地晦翁曰若根本上欠工夫终无归宿处凛然有省年七十一卒乡人尊之曰草庐先生表其所居之里曰景贤】
　　赵师防【赤城志绍熙元年宗室科进士居临海县字共父终嘉兴府判官朱子与吕子约书云台州有一师防在此尽知用力不易得也】
　　赵师渊【赤城新志字几道号讷斋黄岩人乾道八年进士尝从朱文公游与之论校纲目前后几八书歴官衢南剑宁海军推官赵丞相汝愚以从班荐有防与职事官会赵以谗斥遂翩然东归益究所学积十余年不仕暨诏申前命以母病添差通判温州入主将作太常簿司农太常丞以论成肃后山陵事不合而去台学源流金华王鲁斋尝跋晦翁所与讷斋帖称讷斋登朱子之门为最先其后逺庵昆弟相继而进开之以道谊缔之以婚姻往来尺牍其多可知】
　　【谨按逺庵名师夏与兄师渊同登朱子之门又赵然道名师雍弟咏道名师箴则往来朱陆二公之间者】
　　林恪【台学源流字叔恭临海人从晦庵游晦庵云为学只要致诚耐久无有不得又记晦庵自言所用力处甚约只就一两句上用意玩味胸中自是洒落此皆进修真切得力语晦庵之所以敎与恪之所以学盖莫要于此云】
　　杜曅　杜知仁【台学源流曅字良仲黄岩人嘉定元年进士官终东阳县簿初与弟知仁学于克斋石先生墪克斋致曅于紫阳于是师事者十余年紫阳尝谓其论敬字工夫甚善论气禀有偏而理之统体未尝有异亦为得之从孙则裒集成书名之曰南湖先生文集知仁字仁仲号方山少有俊才为举子文操笔即惊人刻意于诗不竒不已曰是不足以为学于是即六经语孟考论一时诸先生风旨至紫阳之书则拱而曰道在是矣穷理求仁吾知所止所着诗文十五卷订礼读易说诗多所论述未及裒次而殁】
　　杜范【传详名臣】
　　池从周【台学源流字子文黄岩人嘉定七年特科尝游晦庵朱子之门屡以书请益晦庵称其嗜学而勉以充拓之功又同邑杜贯道亦从朱子游称其所陈诸说皆善但不已其功乆之见处渐分明也】
　　潘时举【台学源流字子善临海人从晦庵游有闻必记其辨析六经疑义及问学大端多为师门所称许平居喜静坐晦庵云专务静坐又恐堕落那一边去只是虚着此心随动随静无时无处不致其戒谨恐惧之力则自然主宰分明义理昭著矣时举服膺师语造诣日深故其论求放心有云日来觉得此理真无内外外面有跬歩不合道理便觉此心已放嘉定十五年以上舍释褐终无为军敎授】
　　吴梅【台学源流字清叔仙居人嘉定十七年特科仕至忠州文学尝因果斋李方子获登朱子之门讲授甚切所着有经说语录】
　　丘渐【赤城新志字子木黄岩人讲明道学为后进所宗与清献杜公为布衣交乡人尊之曰木居先生着有四书衍义】
　　陈耆【赤城新志字寿老临海人嘉定七年进士官至国子司业博学能文逺叅洙泗近探伊洛周旋乎贾马韩欧之间叶水心序其所作以为学游杨而文张晁也着有论孟纪防筼窻集】
　　王贲【两浙名贤録字蕴文天台人介特有守乡俗化之不敢为非王实翁创上蔡书院金华王鲁为堂长贲具古冠服来谒及鲁斋归乃敦请代理其事既卒无以敛门人争经理其丧至于葬道有两岐一大而逺一狭而近门人请于其妇妇曰先夫平日不曾由径取防不可违其志闻者叹息曰有是夫宜有是妇台学源流贲尝撰心图为说以传学者盖借一字以立义足为心学之助云】
　　戴良齐【赤城新志字彦肃黄岩人嘉熙进士累官秘书少监以古文鸣而尤精性理之学所着有中说辨妄通鉴前纪曾子遗书论语外书孔子年谱世谱七十子说林公辅答徐始丰书有曰当今经书虽皆具完而礼经独为残缺加以汉儒之记有不纯者郡先哲戴大监尝力为之辨草庐吴文正公师之得其说于今未大行也观此其学之源委可见】
　　车若水【明一统志黄岩人师事金华王柏讲明性理博学工古文自号玉峯山民所着有宇宙畧记玉峯冗藁台学源流若水初从陈筼窻学古文及从清献杜公游大悔之往来王鲁斋之门得闻晦翁绪论尝欲取大学知止有定以下二条合聴讼章为格物致知传质于鲁斋以为洞照千古错简使朱子闻之亦当为之莞尔一笑其友胡立方称玉峯貌癯而野口呐不能言即之既熟囘视胸中狭者寛塞者通陋者广眞益友也】
　　陈天瑞【台学源流字德修号古堂临海人咸淳元年进士明一统志天瑞公辅之后师事金华王柏明性理之学志洁行亷为金华令有能名宋末隐遁林壑効渊明书甲子文集五十卷】
　　戴亨【嘉靖浙江通志字子元临海人师事邱木居有太极图说人心道心说近思録补注朱子诗解北溪字义辨正其敎人以毋自欺为第一义尝铭座右曰莫见乎隐莫显乎防欲人不知莫若弗为】
　　杨明复【嘉靖浙江通志字复翁临海人操履纯正博通经籍着有周易会粹尚书畅旨诗学发微冠昏丧祭图人称浦城先生台学源流景定间王守华甫聘为郡学正】
　　董楷【台学源流字正翁御史亨复之子尝从潜室陈器之得晦翁传之学寳祐四年举进士明一统志楷临海人为绩溪簿直寃狱赈饥馑修城捍水迁知洪州有惠政官至吏部郎中有克斋集程朱易行世】
　　周敬孙【嘉靖浙江通志临海人太学生师事金华王柏受性理之学尝着易象占尚书补遗春秋类例】
　　元
　　周仁荣【元史本传字本心临海人父敬孙宋太学生初王柏以朱熹之学主台之上蔡书院敬孙与同郡杨珏陈天瑞师事之受性理之旨仁荣承其家学又师珏天瑞治易礼春秋而工为文章用荐署美化书院山长举行乡饮酒礼士俗为变后辟江浙行省掾史省臣皆呼先生不以吏遇之后拜集贤待制奉防代祠岳渎至会稽以疾卒年六十有一其所敎弟子多名人而台哈布哈为进士第一弟仔肩字本道以春秋登延祐五年进士第终惠州路总管府判官】
　　孟梦恂【元史周仁荣传梦恂字长文黄岩人与仁荣同师事杨珏陈天瑞梦恂讲解经旨体认精切务见行事四方从游者皆服焉部使者荐其行义署本郡学录至正十三年以设防御寇有功授登仕郎常州路宜兴州判官未受命而卒年七十四赐諡曰康靖先生着有性理本旨四书辨疑汉唐会要七政疑解及笔海杂録五十卷】
　　盛象翁【赤城新志字景则黄岩人歴平阳汀州路敎授以昌国州判官致仕尝游车玊峯黄寿云二先生之门学者尊之曰圣泉先生台州府志着有易学直指本原圣泉文集若干卷】
　　翁森【嘉靖浙江通志字秀仙居人隐居敎授取朱子白鹿洞学规以为训从游者前后至八百余人有一瓢稿行于世】
　　周润祖【赤城新志字彦德临海人尝学于周仁荣与达兼善为友隐居敎授四十余年至正中被召既没而恩命始下乡人即其所居尊称之曰紫岩先生着有紫岩稿十余卷】
　　陈绍大【两浙名贤録字成甫黄岩人以儒学名家元初学者为文竞循声律绍大独以性理之学自任为文章必传经义治尚书作四书辨疑生徒至二百余人并称之曰西山夫子】
　　明
　　徐森【台州府志字宗茂黄岩人六经百家靡不淹贯尝篝灯读汉书烬落其半黙诵塡之不误一字尤深于易与兄宗实俱从史伯璿游史竒其才曰昔所谓东瓯二徐者今复见之遂呼为后二徐洪武间以荐厯徐闻敎谕着易说及诗书礼记经义四书辨疑授学者诸藩重臣交聘主文衡刘三吾荐入侍讲经筵卒】
　　郭槚【儒林録字徳茂自仙居徙黄岩之松山里少勤问学壮有所悟由伊洛上遡洙泗求圣贤用心燕居独处衣冠修整与人接和气满容士多从之游其为敎谓必先收放心方见得吾道端倪即圣贤言语皆有归着又曰学者惩忿窒欲是大切要处父殁会兵荒不克茹蔬抱戚迄已始御酒肉母疾衣不解带亲为沃面浣衣涤席六阅月不以人代与其兄友爱尤笃卒年六十二门人私諡曰贞成先生嘉靖浙江通志终元之世隐居敎授洪武初用御史李时可荐始就饶阳知县三年邑大治以从兄故坐免逻者察诸途搜箧中唯所着易说杂评畅庵稿数十卷帝嘉其亷赐纱幞银带寳钞旌之】
　　朱右【儒林録字序贤宁海人尝游李五峯陈两峯之门读书有觉录其尤要而切近者名曰性理本原首掲河图洛书次叙太极图说定性书西东二铭后附通书感兴诗而自叙其首洪武三年诏征天下名儒至京考礼右与其选比至兼预修元史大明日厯二书终晋府长史】
　　方孝孺【传详忠臣】
　　许继【分省人物考字士修临海人自儿时屹有成人之志以古贤自勉玩心天人穷赜探微将大究六经之绪反之于约以成身致用有得乎心沛然自乐不以贫贱患难惑其志与方孝孺友善相切磋不怠甫壮而病病三年孝孺每见之未尝不觉其独进也比卒神志不乱洞然于昼夜生死之故云】
　　陈璲【嘉靖浙江通志字廷嘉临海人永乐九年进士改庶吉士授编修奉命纂修五经四书性理大全书成以疾乞归十余年足迹不入公府起广西按察佥事提学日与诸生讲学以见诸践履为先士皆振起甫三载乞休有梅浦田数顷减租以舒农力陈员韬与子选林一鹗皆出其门年八十二卒】
　　谢铎【续文献通考字鸣治太平人天顺甲戌进士选庶吉士授编修成化中预修英庙实録校通鉴纲目上疏言宋神宗好通鉴理宗好纲目而不能推之政治因劝上亲贤讲学大本立而万目自随上嘉纳之进侍讲以艰去孝宗起修宪庙实録治中为两京祭酒以道义亷节为敎疏正文庙祀典皆师古义不徇俗以希世正德初权奄用事致仕卒赠尚书諡文肃着有眞西山读书记伊洛渊源续录赤城志又刻方逊志文集传于世分省人物考号方石卒于正德五年年七十有六】
