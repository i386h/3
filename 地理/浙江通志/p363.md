<!-- { "loadSidebar": true } -->
　　顾渚茶　茶经浙西茶以湖州为上太平寰宇记长兴县金沙泉每岁造茶所也茶产在邑界有生顾渚中者与峡州光州同生山桑儒师二坞白茆山悬脚山岭者与襄荆申三州同生雁亭山伏翼涧飞云曲水二寺青岘啄木二岭者与寿州同天中记明月峡在顾渚侧二山相对石壁峭立大涧中流茶生其间尤为絶品张文规所谓明月峡中茶始生是也国史补唐时以宜兴造数多命长兴均贡限清明日到京谓之急程茶【避暑录话顾渚在长兴县所谓吉祥寺也其半为今刘侍郎希范家所有两地所产岁止五六觔余求于刘氏过半觔则不复佳葢茶味精者在嫩取其初萌如雀舌者谓之枪梢敷而叶者谓之旗旗非所贵不得已取一枪一旗犹可过是则老茶谱袁州界桥其名甚着不若湖州之研膏紫笋有绿脚垂下故公淑赋云云垂绿脚呉兴掌故今茶品已定与唐不同大抵南产优而絶无用团者紫笋旗牙雀牙之品大着矣陆羽所谓常州即阳羡也与顾渚故同而湖茶必先顾渚云蔡寛夫诗话湖州紫笋入贡每岁以清明日贡到先荐宗庙后赐近臣其生顾渚在湖常之间以其萌茁紫而似笋故曰紫笋茶脞説湖州长兴县啄木岭金沙泉每岁造茶之所泉处沙中居常无水湖常二郡太守至于境防亭具牺牲拜勅祭泉其夕水溢造御茶毕水即微减供堂者毕水已半之太守造毕即涸矣守咸还斾晚时则有风雷之变杜牧题茶山诗山实东吴秀茶称瑞草魁剖符虽俗吏修贡亦仙才溪尽停蛮櫂旗张卓翠苔柳村穿窈窕松涧渡喧豗等级云峯峻寛平洞府开拂天闻笑语特地见楼台泉嫩黄金涌牙香紫璧裁拜章期沃日轻骑疾奔雷舞袖岚侵润歌声谷答回磬音蔵叶鸟雪艶照潭梅好是全家到兼为奉诏来树隂香作帐花径落成堆景物残三月登临怆一杯重游难自尅俛首入尘埃王十朋谢章季子惠顾渚茶诗白齿新芽不出山青囊谁遣到人间午惊觉还乡梦纱帽笼头捧班自注季子以青囊纱盛二两乃其顾渚零陵佩不出山絶品也】
　　茶　茶疏长兴之罗疑即古人顾渚紫笋也介于山中谓之罗氏隠焉故名罗姚伯道云明月之峡厥有佳茗是名上乗要之采之以时制之尽法无不佳者其韵致清逺滋味甘香清肺除烦足称仙品此自一种也若在顾渚亦有佳者人但以水口茶名之全与别矣【西呉枝乗湖人于茗不数顾渚而数罗然顾渚之佳者其风味已逺出龙井下稍清隽然叶粗而作草气嘉靖长兴县志罗嶰在互通山西土地庙后产茶最佳呉人珍重之凡茶以初出雨前者佳惟罗嶰立夏开园梗粗叶厚微有萧箬之气还是夏前六七日如雀舌者最不易得然庙后山西向故称佳总不如洞山南向独受阳气専称仙品只数十亩而已凡茶产平地多受土气故其质浊罗茗产高山岩石浑是风露清虗之气故可尚】
　　乌程酒　西呉里语秦有乌氏程氏各善造酒合其姓为乌程县乌氏名巾程氏名林张景旸七命云酒则荆南乌程是也名酒记湖州酒碧澜堂又霅溪
　　箬酒　元和郡县志长城县箬溪水酿酒最酽称箬下酒【呉录长城箬下酒出箬溪南曰上箬北曰下箬村人取水以酿酒醇美胜云阳呉兴记下箬酿酒尤佳唐刘禹锡诗鹦鹉杯中箬下春白居易诗劳将箬下忘忧物寄与江城爱酒翁】
　　三白酒　西呉枝乗今乌程酿亦寖薄迩来沈氏三白乃甲江南【崇祯乌程县志湖人好饮白酒暑月开尊熟或入竹叶或荷叶芳烈而清名碧香清又有茅柴酒以茅易燎而白酒易醒今造三白酒特胜谓白米白麴白水也】
　　百花春　杨诚斋集有谢湖州太守王诚之送百花春诗
　　呉术　西呉里语孝丰天目山有仙丈峯产呉术名鸡腿术药品特佳
　　龙胆　本草纲目一名陵游以呉兴者为胜根状如牛膝其味甚苦
　　紫苑　太平寰宇记长兴县紫花涧芳芜中出紫苑黄精　西呉里语菁山产【成化湖州府志菁山旧传葛洪种黄精于此至今多黄菁】
　　松黄　呉兴掌故松之精有三用茯苓松脂与松黄也松黄酒服之轻身疗病与脂苓之功相上下养老新书松蕋去赤皮取嫩白者蜜渍之畧烧令蜜透勿太熟极香脆【王履吉谢刘司空自吕山寄松英药饵诗坦林昼永团松葢弁壑春英长药苗寄我逺从丹洞口报君惟有白云謡】
　　石菖蒲　山家清供呉兴多石菖蒲可栽为盆玩【呉兴掌故山涧幽僻处多石菖蒲性幽不可近尘土及烟气养老新书云夜檠间置一两盆可以收烟不薰眼此非知蒲性者一经油烟则色暗无光久则浥烂尘土著亦能憔悴天暖常以清泉濯之无清泉则承黄梅雨水大缸置之幽处时时濯洗冬则置净室三月下句方可移置庭除覆蔽日色然后茂美本草云久服轻身聪明不忘延年药也】
　　茱萸　崇祯乌程县志土产者湖人用以作羮俗名榝火
　　前胡　名医别录各处皆有出呉兴者为胜根似柴胡而柔软本经上品有茈胡而无此晩来医用之
　　素伏翼　万厯湖州府志长兴西山伏翼涧中多产伏翼有素翼赤腹十载倒挂者
　　紫石英　西呉里语乌程县垄山产
　　自然铜　万厯湖州府志药之属出安吉
　　石钟乳　万厯湖州府志出黄龙洞
　　金刚纂　嘉靖安吉州志出天目其树长不满三四尺多屈曲春夏亦无叶每触其枝曳裾不前相传剉其末渍水水必毒曰人瘴
　　薤　谈荟孝丰彭祖墓有薤刀镰犯之辄有暴风疾雨【嘉靖安吉州志世传是薤春不种而生秋不收而枯】
　　鸭　治湖州府志水乡人家蓄之者甚多
　　野鸭　崇祯乌程县志鳬俗名野鸭冬月野鳬成羣而来动盈千万声如疾风
　　报春鸟　顾渚山茶记山中有鸟每至正月鸣云春起也至四月云春去也采茶者咸呼为报春鸟
　　黄雀　嘉靖浙江通志出德清形似雀而小惟冬春间有之【万歴湖州府志出德清十三都芦渚冬月肥美可食谓之披绵】
　　豪猪　治湖州府志俗呼野猪脊有长鬛三四寸利如锥今山间有之
　　猴　治湖州府志孝丰天目山多有之
　　白鱼　鱼经太湖出白鱼梅后十有五日入时白鱼最盛谓之时里白【西呉枝乗五月夏至前五日呉兴太湖中白鱼向湖侧浅水菰蒲之上产子民得采之隋时贡于洛西呉里语白鱼惟湖州有之苏常郡则无也四五月间水涨其味尤佳叶氏避暑录云太湖白鱼冠天下即此也苏人于此时以氷函之归卖为佳品】
　　鳊鱼　崇祯乌程县志湖鱼之最佳者所谓小头鱼出太湖者鳞白出龙溪者鳞黑更肥美【呉兴掌故湖鱼佳者莫过于鲂土名鳊鱼大风起湖中即网得之郭西大龙溪中得者最佳】
　　鮆鱼　太平寰宇记浮玉之山苕水出其隂中多鮆鱼崇祯乌程县志鲚一作鮆出太湖大者名刀鲚甚肥美小者亦可为鲊【郭璞浮玉山鮆鱼赞阳鉴动日土蛇致宵微哉鮆鱼食则不骄物在所感其用无标】
　　鳜鱼　归安县志三月间肥美可食不减银鳊鲫鱼　治湖州府志出湖荡最肥冬月尤美银鱼　鱼经其形纎细明莹如银太湖之人多鱐以鬻焉长者不过三寸呉兴掌故出安吉州梅溪之下其品上美【崇祯乌程县志银鱼在蚬蚌上寄生者甚小色白如银东坡赠孙莘老诗今日骆驼桥　泊试看修网出银刀一名鲙残鱼又谓麫条鱼　传呉王食鲙弃其余水中又名王余大者有尺许长名串子银鱼】
　　小鲂鱼　呉兴掌故春三月有一种小鲂名鳑沽大者三寸
　　乌鳢　呉兴掌故乌鳢极多湖人少食者葆光集载霅人渔者将箄篮捕鱼往收之际见一鳢长数尺枕箄上将铁义射之不中看箄内有小鳢渔者知其子也隠候之良久复至渔者悟而祝云若有变当放尔子鱼乃吐黄气一条上有一僧长数寸顷乃没渔者骇而放之湖人好传其事故鲜食者
　　鳗　呉兴掌故鳗乃寄生非胎卵物也乌鳢鬛上春深有细虫即鳗也稍能游泳即脱去松江秋深鳗始盛谓之落鳗湖中止食春鳗鳗至秋凉始去湖入海
　　异形鱼　西呉里语孝丰天目山上有两池其泉甚美有异形之鱼
　　鱼鲊　王羲之呉兴鲊帖今作北方脯二夹呉兴鲊二器蒜条四千二百蔡寛夫诗话呉中作鲊多就溪池中莲叶包为之味比缾缶中者尤佳张文规诗云食有呉兴鲊白居易诗云就荷叶上包鱼鲊是也
　　铺花鲈鲙　西呉里语鲈鲙唐呉德昭善造时人嘲之曰绘若遇呉缕细花铺若非遇呉费醋及萌江东呼蒜为葫苏东坡云呉兴庖人斫鲈鲙亦足一笑乡土以此为盛馔制时铺成花草鸾鳯或诗句词章务臻其妙造虀亦甚得法谓之金虀玉鲙
　　绿蛇　谈荟顾渚山頳石洞有绿蛇长三尺大小猪好栖树杪视之若巩带无毒能飞
　　蟹　成化湖州府志蟹在九十月间甚肥美出曹溪者尤佳【呉兴掌故相传太湖产紫须蟹自烂溪以东至分湖皆可得之昔人谓蟹腹有真稻芒霜降后入海输与海神此大诞妄蟹子未成时曰黄黄中有细骨黄依以生非稻芒也入海则黄化为子而芒亦渐长至春深散子则芒亦输出蟹腐矣好事者傅会大率如此不但蟹芒也】
　　虾　治湖州府志出太湖色白软而味鲜
　　蛏　西呉里语德清长桥下蛏味特佳
　　蚕　呉兴掌故湖人养蚕看火都听命于天时而古法则以人力胜之古人立蚕室甚密藁帘重蔽之南风则闭南窗北风则闭北窗内设火阬五处蚕姑以单衣为寒暖之节单衣觉寒则添火觉热则减火一室之内自地至屋无不暖之处故天时不能损其利也又饲蚕备叶荒有二法叶少时以白米粉掺于叶上饵之其丝更光白而纫又秋叶未落时采完好者晒干为细末常置暖处蚕时遇雨叶湿则以干末掺叶上均其水气兼干叶易饱难饥【西呉枝乗呉兴以四月为蚕月是月也有乌飞其声曰着山看火湖民谓之蚕乌又有小虾亦以蚕时出市民谓之蚕花蚕熟则絶无矣】
　　【谨按蚕桑之法莫勤于湖民蚕月之际合村闭户妇女蓬垢晓夜不眠良可悯也惜湖民不善组织丝成多贸别郡是以资其利者薄焉】
　　田鸡　崇祯乌程县志鼃不一色青而花者至秋肥美可食俗名稻花田鸡又名水鸡
　　绫　西呉里语唐湖州贡乌眼绫【治湖州府志湖绫唐时充贡谓之呉绫今有二等散丝织者名为纰绫合线织者名为线绫其绫练染光彩异于他处惟郡城织之其外俱无】
　　纱　崇祯乌程县志呉兴纺纱无花者曰真纱最白者曰银条纱有花者曰葵纱软纱绉纱又有夹织纱又有包头纱惟双林一方织之
　　绢　万歴湖州府志有官绢有生绢惟局绢有五色可同嘉兴
　　防　万歴湖州府志有水防有纺丝防出菱湖者佳苎布　治湖州府志白编布即今白苎布又有麻布
　　黄草布　治湖州府志出琏市有极细者暑月可为衣今所出止可作帐不堪服
　　苎　太平寰宇记德清县苎溪以贡苎为名
　　丝　西呉里语湖州蚕丝有头蚕二蚕头蚕为上细而白者谓之合罗稍粗者谓之串五又粗者谓之肥光合郡皆有而独盛于归安【西呉枝乗其丝以三茧抽者谓合罗丝岁以充御服见闻杂记湖丝絶海内归安为最次德清其次嘉之崇德桐乡杭之仁和】
　　同功緜　西呉枝乗以两蚕共作茧者为同功緜値即倍常
　　鹅脂緜　旧浙江通志武康出
