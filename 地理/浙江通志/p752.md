<!-- { "loadSidebar": true } -->
　　汪灌【两浙名贤録字庆衍金华西山里人为人亷直能急人患难人有故叩之即风雨寒暑不避嵗恶饥民羣起为寇守召灌为画欲调兵灌曰无以为也此直丐升斗救死耳下片符可致何俟兵乎脱兵出则挺而搏矣守悟然犹遣巡检与俱灌止巡检于家饮食之独以数十辈持符往至则毕集吏觊功悉论以死灌诣府伏庭下不起曰是曹束手随檄来未尝扞法也今以逆论之后复无凶嵗乎且灌实召之灌不忍民従灌而就逮以死也守感悟亟解散其狱特黥者二人而已】
　　倪士华【浦江县志浦江人赘蒋洪家洪爱之遂无意育子士华曰异姓不可承祧买陈氏女进之逾年生二子士华挈千金之产尽还之归理旧业日益饶裕宣徳间嵗饥输谷五百石正统间饥又输谷八百石裔孙治亦好施与有负责者折其劵里戚不能婚塟者助之嘉靖间絶丁为累为白于长令蠲焉】
　　呉畿【义乌县志字希采家世饶甲于一郡轻财重义正统戊午嵗饥输粟二千石以赈旌义民复其役嵗己巳师平处寇畿同弟希俊希厚捐资犒师以省民力复助金修学协造通济桥弟希仁希玉输粟赈荒嵗掌区赋代民先完希仁子文勉屡出粟赈饥代族人输赋又捐资建忠孝堂文星楼濬绣川湖成化问奉诏捐米三百石以苏民困授九品散官】
　　徐防六【金华先民传永康人正统十四年括寇掠境居民多逃窜先是县收折盐粮银数百两付防六倾销未交官而寇至防六以棺贮埋土中而逃人无知者后寇退官将重征于民防六槖其银以献曰银故在勿征也官大异之顾而叹曰此善人其后必昌今其子孙多殷盛人以为积徳之报】
　　叶思瑞【东阳县志字文贞事亲恭顺抚诸弟亦笃挚宗族有不自给至鬻其女者思瑞曰尔我虽有亲疎自祖宗视之均一体也我不尔恤是忘祖宗亟赎而嫁之正统丁巳嵗饥罄所蔵粟贷乡民约秋成不取息至期贫不能偿者不较戊午贷如初复具糜聴老弱就食所活甚众又代民输是年夏税】
　　朱文完【义乌县志义乌人家饶于财赴义乐施恵及乡闾虽商旅往来困乏者莫不赈之正统间处贼陶得二等率众数千流扰郡邑所过抄掠无遗经其境贼语其党曰此长者朱文完之闾相戒秋毫勿犯】
　　包懐徳【两浙名贤録兰谿人为诸生时与同邑胡文善同席研既而懐徳为侍郎而文善亦以进士为主事居京邸文善病革懐徳往诀文善泣语曰吾无子止一女见托能为终始乎懐徳曰诺既而文善与妻相继卒懐徳抱其女归嘱妻育之如己女未防致政归其女齿长矣择壻得祝生将字之懐徳与文善居相去防二十里文善虽死而故居尚存懐徳先令人分其室为三夫妇引其女抵文善居己处左楹妻与女处右楹虚其中设文善夫妻神位至日备祭筵为文以聘嫁告命女拜己复拜其妇懐徳长号痛哭然后行婚礼遣嫁之奁具皆备当时称友谊之笃不以死生易心者无不称包侍郎云】
　　黄裳【分省人物考字元佐浦江人尝读范仲淹义田记感而捐常稔田二百亩储租以济疎族邻里之急者名之曰希范晚第进士调三衢司户】
　　陈懐堂【东阳县志号侃斋东阳人初秉家政遇嵗饥辄发谷三百斛赈之全活甚众毙于道者为之槥敛嵗视农民缓急量为给散有司闻其贤令总一乡之赋贫不能输者毎为代偿凡二十年不变又剏买义租代乡人输盐粮嘱子孙世守父叔良以正统戊午发粟数百石饷贫者又为贫民代输夏税陈氏固世有令徳哉】
　　卢楷【两浙名贤録字中夫东阳人天顺壬午乡试第一入太学时祭酒邢譲陈鉴司业张业以典簿侵馔钱抵罪楷方厯事中书奋欲救之或曰无益且得罪奈何楷曰师生犹父子也父既溺子可惧罪而不号呼以救之乎遂率同舍百余人伏阙上书卒白三人之枉公卿间髙其义以方唐之何蕃云】
　　俞统【金华先民传永康人成化十九年大水家被冲没妻女皆渰死先是有商人市苎者寓数十金其家而去至是商人泣而至统曰无庸吾家虽破银幸収检尚存挈而还之弗毫厘云】
　　赵孟实【东阳县志名光华以字行富而好礼喜賔客交纳四方衿佩礼遇备至其于乡隣颠困时有周防处宗族尤有恩义或公帑告乏及郡邑有兴造辄捐金发廪助之成化间学宫斋庑壊孟实与其侄铠及张启陈懐堂张鹏等重建分毫无扰于公浙佥宪张悦欲建青萝山书院祀潜溪宋先生以语孟实出力独成之嵗大侵出粟六百石入官荐授承事郎】
　　张礼【浦阳续人物记浦江人家众千指食爨五世不析性好施创义仓以赈贫乏置养贤庄以礼士尝出谷千石佐军兴治间旌其门曰敦义】
　　张万山【义乌县志居县之龙陂一日出见道傍横尸令掩之因念曰是暴露者殆无主乎即有主而无地欲塟得乎似此者必多捐九里谷山聴乡人之贫者塟焉事闻郡邑优奨】
　　陈宁实【汤溪县志汤溪人嘉靖间值嵗歉捐财代输二都盐粮又出谷以赈饥民学宫内造育英坊又捐资以助乡里请给冠带酬之辞不受】
　　张孟暄【浦阳续人物记字克和县人性孝友仗义尝捐金为邑学濬湖为金衢严三府豁滥赋】洪希文【汤溪县志县人县东有芝溪桥行者病涉希文捐造石桥往来便之万厯戊子嵗饥出谷三百石以赈贫乏】
　　陈公昌【义乌县志居县之西门一夕自外归于城门左凳石拾嚢金二百余携归属其妻曰此故人物谨蔵之明日至石边俟之有仓皇至者询之曰吾粮长昨领夏税往府偶醉卧此寤惊文书在家急走归因遗金不收吾自量无活理公昌验实还之封识如故其人愿分金以谢不受】
　　国朝
　　戴正杰【乡贤留祀册浦江人昆季四人分爨之日不较家财明崇祯丙子浦邑大荒买谷八百石散给饥民全活无族中无力卜塟者为买地于金狮岭下立为义冢复舍山木为棺椁之具创建本族祖庙祀产以备烝尝又于庙侧构书院六间另设义田二十亩收租以给族之贫而不能力学者见黉宫倾圮捐金倡修康熙三十五年入祠】
　　胡之翰【题旌册义乌人嵗贡生授嘉善县训导在任八年捐资修葺学宫周防寒士居乡置义冢设粥厰建义塾力行善事事闻奉旌】
　　应杰【乡贤留祀册永康人雅志好古着家范行古冠婚丧祭礼事父母尽孝析产取薄者修大成殿建明伦堂代完乡民逋税善事不可枚举学使者万潮扁其门曰世礼】
　　郑应朝【乡贤留祀册世居浦江义门其先九世同居歴朝旌表时家道中裒慨然以绍祖为己任冠婚丧祭一遵旧规孝义家风赖以不替康熙三十六年入祠】
　　应修【公举事实字舒佐永康人九嵗失恃哀感隣里为之罢社事继母先意承志母失明不离侧者三十年兄故贫无以输赋嵗悉代上之明伦堂大成殿圮首出资以倡兴作设义馆以教人置义冢以掩暴露嵗歉出粟为糜以活饥者】
　　郑璧【公举事实浦江人上世十一世同居旌为义门璧奉为家范亲丧庐墓三载浦邑僻处山陬诸生艰于资斧不能应试遵父遗命捐田百亩为诸生科举路费又置田若干畆给族人科举路费文庙倾圮捐资修葺又捐田以供嵗修建宗祠设义塾筑桥梁立义冢嵗旱散斛六千赈贷雍正元年举孝亷方正奉文给六品冠带送部引见以老不赴卒年七十有六】
　　郑思俊【公举事实浦江人事亲以孝闻与伯兄同爨事之如父有事必谘而后行抚诸侄同于己子邑有义塾延师教之厯三十年无倦色性好施予捐文武应试路费田一百亩又捐田三十亩以为修葺学宫资他如置义冢施药舍衣至今子孙犹继其志祀乡贤】
　　衢州府
　　三国呉
　　徐平【三国志虞翻传注字伯先太末人诸葛恪为丹阳太守请平为丞平为恪従事意甚薄及恪辅政待平益疏恪被害子建亡走为平部曲所得平使遣去】
　　五代
　　慎温其【治衢州府志西安人事呉越都统军钱仁俊会程昭悦谮阚璠杜昭达欲奉仁俊为乱收温其使证之考掠备至坚守不屈呉越王佐嘉之擢为国官诛昭悦释仁俊】
　　宋
　　江景防【两浙名贤録字汉臣常山人初事呉越为侍御史唐末诸国私为重敛呉越尤甚民皆困苦及宋平诸国赋法皆仍其重景防叹曰民苦苛敛久矣使有司仍其籍民困无已时也吾宁以身任之遂沈图籍于河诣银台自劾所以亡失状太宗怒谪沁水尉遂屏居田里以卒其后子孙相继擢正科者四十九人由他科显者不在是数而五世孙侍御跻六世孙侍御溥尤显至十世孙万里遂登台辅人谓隂徳之报】
　　祝文朴【治衢州府志江山人嘉祐间五世同居聚族六百余口以孝弟亷逊为里闬所推】周自强【正徳江山县志字勉仲由刑部侍郎帅广先是仕官卒岭南者妻女不能还多流落为婢自强奏请官为嫁之仍置接济库计口给钱米资之还且虑行之不久乃以己俸买田三十顷闻于朝刻石着其事】
　　毛文粹【江山县志性仁厚周穷恤匮输财助公郡守以闻勅赐迪功郎】
　　范元之【天启衢州府志西安人素贫笃志读书盛暑浴于水边拾得白金一袋归谓其子曰世人以财为命万一失此者枉丧性命将如之何翌旦父子携金于岸待之果有一妇悲号而至诘其故曰夫坐狱当死易田得金至此失之元之即以还之是年其室产灵芝数茎光彩奕奕明年父子登第厯十二世皆为郡守】
　　祝禹圭【治衢州府志字汝玉西安人擢进士第嘉定初除尚书右郎未防归立义学训族子弟置义庄以赡贫者婚丧仍有助焉】
　　郑岩嵩【治衢州府志字如山龙游人徳祐乙亥嵗饥发粟平粜活三千口邑令舒渚牓其门曰龙州义居】
　　元
　　柴奎【江山县志江山人至大间与进士迈珠同知衢州路时湖防兵起凶徒鼓众为乱共议讨贼奎毅然单马入贼境喻以仁义贼众感动遂解散郡赖以安】
　　刘文瑞【天启衢州府志字彦章开化人尝赈饥复浮桥设塾延名儒郑彦善辈为师以教子弟后原善张宗元登第程琚鲁贞领乡荐榜其塾曰聚奎】
　　祝君翼【正徳江山县志江山人好施予散籯金置义庄以赈乡族之贫者县尹孔淮疏其事旌之】汪琳【治衢州府志字清逺常山人家素饶嵗歉必以贷乡人贫不及偿者亦不责焉尝择山之幽旷者为义冢塟其亲族之不能塟者进士程斗作记至正初浙东佥事余阙察其行义辟之不就以夀终于家】
　　明
　　夏源清【龙游县志龙游人洪武庚申以孝弟力田举奉使蜀府克慎厥职王有所餽力辞不受其家四世同居百口共食云】
　　叶天保【天启衢州府志字彦祥西安人洪武中有江山王姓亏粮累千太守郭敦亲判券契田一顷零二十四亩招富民出金以田偿之莫有应者天保输资一千两有竒以应太守之命田在隔县夷然不受居恒一方之民待以举火麦舟之恵比于范公】
　　余敬【治衢州府志字时和西安人拜监察御史刚毅端方弹劾不避尝置义仓义学义冢以济族里】
　　徐存礼【天启衢州府志开化人尝于道傍得一青嚢启视之白金也携归隂置之宻室复往之有三人徬徨而来问之曰某皆徽人往遂安市杉木道此少憩遗嚢于此内白金百两皆称贷于人者不获有死而已存礼遂偕抵于家出以还之其人举一锭以酧存礼曰吾茍欲之当尽匿顾乃取其少乎弗受】
　　金实【分省人物考字用诚开化人仁宗时授衞府左长史周贫恤难不吝所有故人林文郎卒于京亲为殡敛归其遗骸太学生江表死无所托既为治丧阅其箧得白金数十两封识以归其家】
