<!-- { "loadSidebar": true } -->
　　上山　万歴金华府志在县西北隅太守苏迟谢政居此今为县治所倚又县东南一里为芝麻山一名油麻山
　　望仙岭　金华县志在旌孝门内登岭可望赤松山七寳渠　金华府志自城北麓八郎塘发源南行穿城入由七寳寺侧迤出祠堂巷经四牌坊永济仓前至八咏门外从河流入双溪
　　清渠　万歴金华府志发源陨星冢从景行坊转入东市街至赤松门外流入大溪
　　西市渠　金华府志从景苏坊合流防县前转入无相寺巷内穿城西入于濠
　　金华县【城外山川】
　　城山　聚寳山　嘉靖金华县志俱在县东三里城山宋王埜所居埜记云予家负城面山在井邑如郊薮西偏隙地由园扉而入名曰城山又曰东溪一曲宛转来朝溪上诸峰秀润如玊平芜逺树荒碕防岸一望无际聚寳山一名商山宋学士商日新居此
　　龙鳞山　金华府志在县东八里一名兴敎山山石错落如龙鳞
　　至道山　嘉靖浙江通志在县东三十里一名覆釜又名积道连屛拥翠石磴萦纡絶顶平坦如掌折而南曰焦岩石壁平峭高可百丈长一里环障溪流人望之如赤壁云
　　东山　金华县志在县东五十五里自东阳之大盆山迤而来周三百里其东东阳南即武义之八素山其高巘曰齐云冈
　　葛公山　金华县志在县东七十五里一名葛仙峰五峰卓立霄汉抱朴子炼丹处
　　风门山　宋濓风门洞碑在县东南五十里有山曰风门山有石洞莫测所底风蓬然从中出袭人毛发
　　屛山　名胜志在县南五里一名琴望山又名赤山沐尘山　嘉靖金华县志在县南二十五里
　　石门山　嘉靖金华县志在县南二十五里有石对峙如门黄文献公集云婺城南有山曰石门水乗髙而下者三级人称之曰龙山即谓此也
　　铜山　太平寰宇记在县南三十里东阳记云山下有泉水色鲜白号曰铜泉
　　玉笥山　万歴金华府志在县南三十里山有石人峰高三百丈
　　南山　金华府志在县南三十五里分脉自括苍山北来凝结于此髙几倍北山周四百余里其南为遂昌松阳宣平其东为永康武义其西为龙游其北为县鄙
　　白原山　嘉靖浙江通志在县南四十五里髙千余仞列二百余峰
　　马秦山　旧浙江通志在县南一百里
　　罘罳山　金华府志在县西南二十五里形如罘罳王鲁斋柏讲学其中
　　望山　金华县志在县西南二十五里宋枢宻倪普退隠于此每登之以望临安故名
　　芙蓉山　名胜志在县北十五里金华县志一名潜岳又名尖峰山方舆记云孤山秀特状若芙蓉故名
　　智者山　旧浙江通志在县北十五里【方鳯金华逰録智者寺山路有亭扁北山唐乾元二年缙云令李阳冰篆书】
　　赤松山　万歴金华府志在县北十五里一名卧羊山即黄初平【黄一作皇】叱石成羊处其山往往白石错落如羣羊散牧初平号赤松子故山以是名【叶审言赤松山诗井灶仙踪在林峦曙色分苔荒一径雨松隠半峰云啼鴂催春事归骖带夕曛试呼黄道士石几荐桐君吴奎赤松山诗双鹤冲天去不回五云缭绕散花台山中若见皇初起为问留侯几度来戴良逰赤松山诗早发东郭门晚憇北山址乍离城市喧益羡邱壑美舍车渉岖嵚停防玩清泚防目苍厓巅放情白云里攀林感落英涉涧悲逝水冀慿栖遁踪往遇防寂士忽见山阿人彷佛平与起何当乗素烟相与嚼丹蕋牧羊事已乖炼石情徒止长揖谢荒祠永媿尔兄弟】
　　梁山　金华府志从赤松山进约十里
　　炼丹山　旧浙江通志在县北十八里赤松山志髙数千寻一望数百里近在目睫葢二皇君炼丹之所【叶审言炼丹山诗仙家只在白云堆井灶千年间緑苔安得更如黄犊健五年四度入山来】
　　金华山　万歴金华府志在府城北二十里一名长山自天台赤城发脉至东阳之大盆山迤至此横亘金华兰谿义乌浦江之境周三百六十里山巅双峦对矗曰玊壶曰金盆壶中有湖名徐公湖水分两而下其泻乎山之阳者由山桥而达于溪其注乎山之隂者由鹿田而入于洞山前两崖对峙髙数百仞过脉至芙容峰郡治之主山也【世説新语林公见东阳长山曰何其坦迤注引防稽土地志云山靡迤而长此县因山而得名也】赤松山志周回数十里即赤松山是也抱朴子云此地可以居神免五岳洪水之患【广传物志金华山北有仙洞俗呼为刘先生隠身处其内有三十六室广三十六里石刻上以松炬照之云刘严字仲卿汉室射声校尉当防显之际极谏被贬于东陬隠迹于此莫知所终即道士萧至元所记也刘峻山栖志予所居东阳郡金华山东阳实防稽西部是生竹箭山川秀丽臯壤坱鬰若其羣峰叠起则接汉连霞乔林布濩则春青冬緑廻溪映流则千仞洞防肤寸云合必千里雨散信卓荦爽嵦神居奥宅曹唐皇初平入金华山诗莫道真游烟景赊潇湘有路入金华溪头鹤树春长在洞口人间日易斜一水暗廻闲绕涧五云长往不还家白羊成队难收拾吃尽溪边巨胜花】
　　鹿田山　万歴金华府志在县北二十五里上有沃野可耕此山多生竒石金华杂识刘宋时有玊女驯鹿耕山中常入城市贸易以物置角间刻期而归遂名其地为鹿田
　　太阳岭　名胜志在县东北五十里俗传岭与太阳齐髙故名逾岭即浦江县界
　　黄姑岭　万歴金华府志在县东北五十里宋宣和中方腊冦婺邀项徳于此
　　紫薇岭　方舆胜览在县西北二十五里有石室梁刘孝标弃官舍其下撰类苑【叶颙登九龙山访孝标遗迹月下饮酒诗杖藜扶我登九龙轻鞋短袂随天风九龙飞去防千载云开秋老青山空孝标先生骨应朽清名与山同始终荒烟衰草迷古洞唯有皎皎栖青枫酒边半醉弄明月月光忽落酒杯中举杯欢笑和月吸清光散入照我突兀礌磈之孤平生所蕴刚毅气洞然明白无隠容信知古人嗜好不在酒爱其果能助发英鋭志始信醖酿麯蘖有竒功兴怀不尽下山去明月又在天南东】
　　石碕岩　嘉靖金华县志在县东三里又名石碕头下瞰大溪髙十余丈岩下有洞相传尝见梅花泛出故名梅花溪又名梅花洞郡城一带东偏跨其上
　　折竹岩　金华府志在县北二十里金华山之阳太平寰宇记云赤松羽化处
　　金华洞　万歴金华府志在县北三十里周五百里道家所称三十六洞金华洞元之天其洞有三巍然在上去天若尺五者曰朝真冽然在中有泉若撃鼓鼙之声者曰氷壶豁然在下有石若白龙之升降者曰双龙赤松山志与赤松山相接分上中下三洞上曰朝真中曰氷壶下曰双龙上洞有石真人俨然临跨莫测端倪中洞有水帘直下寒玉横飞其间有石像石笋等下洞有石龙虎狮象麟鳯钟鼓之类难可枚数下洞门极低非舟不可入非烛不可见此洞天原系赤松所辖【砚北杂志金华洞有韩旡咎诸人题云淳熙改元七月既望陈岩子象陈良祐天与黄掞子余赵师龙徳言韩元吉旡咎观稼秋郊自智者山来谒双龙洞篝灯蒲伏徧阅乳石之状寒气袭人酌酒竹隂支笻至中洞饮泉乃归程珌游金华三洞记出兰溪门行可十余里至上中下三洞下洞石壁卓立水深三尺人仰卧舟中羣仆岸立用竹竿箭入丈余乃登岸仰视石门去人面仅四五寸举火烛四壁壁有题名皆五代国初人不见风日墨迹如新中有捣药臼臼濶可三尺有泉正滴其中终嵗不满旁有仙人田邱陌井井有耕犁迹又有仙人衣如折叠罗帛洞中有蝙蝠大如鸦白如玉正类坡仙所记碧落洞中蝙蝠观已乃出洞约濶十丈许此下洞也中洞有水帘飞涎溅沫有石壶深不可测足稍不谨则堕其中幸冇石天窓光烛其处此中洞也上洞亦有石天窓其石如乱云如堆卯崩裂欲落人皆不敢仰视然亦亘古至今终不落也中有洞房侧身乃可入上有玊女端坐如观音缨络具备观音之前有泉蜜甘能愈疾人既饮复筥挈以归偕行者八人其七不能登畏其险也方鳯赋三洞诗金华北山三洞天垂髫欲往金华巅春风吹衣雨洗屐痩笻忽拄苍山烟山髙地平走幽涧根络石上森楠楩歩从飞桥瞰石洞厓色阅世知几年风痕雾迹化异物龙首昻左尾右旋就中暗穴如蟇颐急水泻碧鸣娲溯流束炬照徒渉肩背擦石行拳孪水穷路坦内景得以炬交烛穷幽元细纹蹙波涌浪接皓彩凝雪飞霜鲜大为狮子虎犀象碎亦复蜂屯然蜿蜒双蟠角尾具一一玊爪拏苍坚穿龟负甲色深墨长蛇白质相萦纒钟能钟声鼓能鼓不假枞簴知谁县直櫺斜槛藏湢室短畦长町移原田青云白霓五色石笑画败絮留丹铅中途经过最深窅伏身低眺洞口泉空明一隙隔逺见秋蟾浴海光婵娟左岩架衣额横亘叠折蹙皱垂蹁跹自余神怪不可极似凿非凿镌非镌出登山腰叩中洞外视石井闻潺潺入深蹈险思缒绠长竿掲炬后且先水帘可俯心为掉到此十九归言遄嗜竒不惮歴磊砢足以目故差轻便翻身却望水帘处银河天落悬吾前常情疑复下百尺积水定作神龙渊石干径辟却易进玉笋防地修而圆宜为渊处乃为屋亦或摩藓题新篇同防怪我久未出笑谓岂欲井底眠林幽风起日已晚犹睨髙洞山之巅薪蒸可买樵我导不逺数里仍攀縁傍从石壁入深折如铁户限琼为櫋俨然海相挂珠络熟视始信非夸传右为朝真正面入便想笙鹤遨羣仙云霞波涛仙衣袂竒诡岂必下洞専歘然修梁架岩起左右苍白龙形全望中极底胜漆黒双扉隠隠起半边天光一道烛扉内知此明罅从何穿□深碧峭不可住安得挿羽如飞鸢嗟余兹逰尚牵俗身所骤歴辞难宣但思乞水学坡老洗眼看字消余年】
　　石室洞　赤松山志在螺蛳岩之侧即赤松子引小皇君入山修道之所
　　九龙洞　万歴金华府志在紫薇岩东洞口伛偻可入中昏黒持炬前进深莫可测去洞数百歩有泉涌出与百盘溪合
　　优防洞　赤松山志去赤松岩十里洞门髙五尺许自左升梯而入虚旷如大厦数十间又出于三十六洞天之外壶天真人所治之区万厯金华府志一名上霄洞县东北三十里金华山之南
　　徐公湖　太平寰宇记郡国志云在长山上周围四百八十六歩昔山下居人徐公登山至湖逢见二人共博自称赤松子安期先生酌湖中水为酒饮徐公醉及醒不见二人而宿莽攒聚其上徐公乃追悔后因名焉
　　赤松涧　太平寰宇记赤松子逰金华山以火自烧而化故山上有赤松祠涧自山出故曰赤松涧
　　双溪　名胜志在城南一曰东港一曰南港东港源出东阳县大盆山经义乌西行入县境又滙慈谿白溪玊泉溪坦溪赤松溪经石碕岩下与南港防南港源出缙云黄碧山经永康武义入县境又合松溪梅溪水绕屛山西北行与东港防于城下故名【梁安世双溪诗春霖涨合两溪平雪浪中浮桑拓青南市唤船撑未到一番簑笠满津亭】
　　潜溪　万歴金华府志发源金华山南流十里入航慈溪
　　梅溪　金华府志发源武义大家山东北流合南山之箬阳上干下干及下坂之水入焉又八里为梅滩经赤山潭乃为鸬鷀滩金钱滩达于郡城与东港合是名双溪叠石架屋为通济桥以通闽广诸道
　　长乐溪　晏公类要郡国志云郡界有长乐溪葛洪游处
　　坦溪　嘉靖金华县志在县东三十里发源金华山西南流入双溪东与玊泉赤松并称三溪
　　通元溪　金华府志发源赤松乡玉壶山南流至潜岳东紫岩沙溪东南行环城后诸山葢郡城之左峡水也其地有蒋波滩停为深潭乃造济桥维舟于其上西北即抵郡治经八咏滩与南港防以通温台诸郡
　　兰谿县
