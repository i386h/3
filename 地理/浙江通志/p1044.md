<!-- { "loadSidebar": true } -->
　　臣奉命视鹾两浙于役事竣故事报命之日率有条陈恭候圣明采择臣愚无知识不能蔓引其説惟是通商恤灶两言尽之按祖制两浙每嵗行引四十四万四千有竒分三十六买补掣运浙直所辖食盐地方卖销盖统计各场所产与各地户口所食无余无欠而立爲常法者也比时止有正引别无旁径场之所产止以供四十四万四千有竒之额故不患其不给民之所食亦止有四十四万四千有竒之盐故不患其不通自嘉隆以来创行票盐而引始困矣票之值亷于引票之售又速于引票之利常倍于引臣初受事心欲革之及查票盐之设盖爲产盐地方正引不行利归私贩故假此以遏之自嘉靖十六年间台州因隔越山海商称不便题准行票华上等县复沿例以请国课取办于票盐者凡一万四千四百五十两有竒此外尚有各县各场额课若止行正引余盐银才八万尚不足抵还商库价势不能革也嘉靖季年倭警告急而灶户息烟海若扬波而沙土倾泻停引待盐者已三四载余盐京解未尝停也故存司引目积而至于今日有一百五十万之多于是虑京解无防则预纳之令下矣虑缓引无告则执程之令又下矣然法令愈严而引目愈壅于是前盐臣韩浚有带销之条昔之四十四万四千有竒者今则五十万矣以四十四万余引为常额派纳余盐以其余五万为销壅止销引目请不出三十年前壅可尽此亦疏通引目之法也然昔之壅壅在引而今之壅壅在盐食盐之地有定限产盐之不加多一嵗四掣前掣未完后掣接踵住卖者未销运发者又至则闾阎得以操徴贱徴贵之权而商贾不能收子母三倍之利亦其势也于是鞭笞之令日下季掣之迟自如缓之则病国急之则病商臣初到地方一意寛恤已而季掣愆期始严行督责提比纲纪各商幸完六季乃各商之盐实在停积行盐地方未尽卖销也意者于带销五万余引之中大为除减庶各商之力少纾而季掣之期自在或亦疏通之一术乎内商之掣摰既通则边商之引目亦易售此亦一举两得者也臣所谓通商者此也以灶户言之洪武中每灶一丁给与工本钞二贯六十文以备器用给口食当时钞一贯可易米二石灶丁之优裕可知今无有矣祖制毎丁煎盐给有灰以资摊晒有草荡以供樵采草荡所收之值嵗可抵一丁盐课之半不称苦也其后贫富不齐力不能煎办穷者糊其口于四方荡没入于总催豪右之手或开垦成田收利入己犹于各灶名下徴收全丁课银曰此额课也即转徙他乡而课必不可免故有卖妻鬻子以偿课者有终身不娶有生子溺死恐贻灶丁之累者穷灶之苦尚忍言哉毎遇五年清丁清荡之期名为清丁矣单丁独户率未尝豁也清荡矣豪强兼并卒莫之问也臣查得嘉兴分司芦沥总催之役佥派最为不均本豪户荡连千亩而反脱役小灶苦无立锥而竟陷催富者收荡之利而避催之役贫者躬催之役而无荡之利甚有民户势宦不畏令甲明佃灶荡仅代纳课而荡去丁存之灶资身无防复令照丁当催役苦费烦赊死无路据该灶户赵志奎等呈称愿行照荡佥催之法臣檄下所司行之臣又查得松江分司六浦东下砂等墩荡各不下数万毎丁课银止纳一钱三四分有竒独袁浦一风坍海啸原额之荡止存六十余亩额课不减毎丁实纳课银四钱有竒以一司之分多寡悬絶苦乐不均一至于此据灶户翁亨等纷纷呈告恳臣具题以苏偏苦其阻挠者谓祖制各各有定额臣思以松江一司之均松江一司之课即如民间以一县之钱粮摊派于一县与祖制有何违背且今日之浦东下砂等安保无沧桑之变异日之袁浦又安知不髙岸为谷深谷为陵耶臣窃谓一之中纳课不均者宜仿袁浦之法行之其势家豪族有以民户占种灶产者或系世逺人亡或系丁尽灶絶但令国课有归自可相安无事彼既以民户种灶产量加锱铢包补灶课可也至清丁清荡之年必委贤能有司防同分司官着实清查一洗宿弊如杭嘉宁绍温台皆有有灶之处盐臣巡防地方不过少费时日尽将灶户唤集公庭按籍唱名延问疾苦则承委之官自不敢朦胧了塞官霸书吏人等自不敢髙下其手矣查得先年灶户报出新涨沙涂量与陞税然有増则有减此长则彼消总之足课而止盖海滨斥卤之地为利几何与其取之在官不若留之在民此正理也臣所谓恤灶者此也两浙商灶自万厯二十七年奸弁髙时夏妄奏不得已行废引一十五万加税十五年共徴银五十五万五千两而商灶之脂膏殆尽今奉诏蠲税之后如病羸之人生意奄奄才有起色此亦去药石而用梁肉慎起居以复元气之时也臣何敢不尽言于明主之前哉如果臣言不谬伏乞勅下该部覆议将前盐臣所题毎年带销五万余引之数量销一万其五千清丁清荡着实奉行务令一司之中通融一司之课一之中通融一之课一团之中通融一团之课至民户占种灶产者于常课之外量加包补新涨沙涂之税即以抵坍塌地荡之课庶几商贩得以疏通穷灶永沾实惠矣
　　国朝
　　请纾东南大困疏　　　　　　　范承谟【臣】向在内院恭覩
　　皇上日理万几每见必先垂问章疏中有报水旱灾荒
　　者否有则
　　披览不置忧悯见于
　　天顔无非以民为邦本所宜加意培养者耳臣自奉命抚浙无日不仰体
　　宸衷务期登百姓于袵席凡贪官汚吏不敢瞻狥情面稍有姑息所以除民害也独是逃人一项为害甚烈【臣】不敢避纷更定例之嫌为我
　　皇上陈之伏惟
　　定鼎之初严立逃人之禁者原为旗下之人非伍中甲士即闗中旧人倘被奸民引诱逃遁满洲庄户既无所恃以谋生禁旅出征更无所用以随伍故不得不严其治罪之条使百姓知惧不致自陷于法网但立法之始其所逃之人在旗日久举动言语易于辨别有隠匿不首者处分宜严若近日之逃人辨别既难为害最大他省臣不得知在浙言浙则不禁惨目而伤心也臣自抵浙受事五日一至公所防审逃人日有数起视其人率皆无赖之徒如鬼如蜮或因借债无偿将身折准或系防手好闲倚旗肆诈或朝卖身而夕逃或甫就获而又逃其所牵连非务农黎庶即纳贾商贾有因需索不遂而妄扳者有因宿昔小隙而仇揑者幸而驻防诸臣悉体
　　圣懐反覆审问如得其情无不照例惩治然此辈虽经反坐而无辜之人家业生计已荡然矣且所逃者非兵丁非旧人不过兵丁之家仆与雇工之奴子甚有非工非仆但常往来其家而亦冒充旗下者虽现行定例凡卖身旗下必有里隣中保甘结地方官用印押契出示晓谕未尝不详且明也然城市居民或能知之至于乡僻山民住居窎逺何暇入城探听既不知其曽否卖身凡素所识认者或雇而耕耘或倩而负贩一经挐获即成窝主更有地方光棍欲诈某家串通逃人先至其门随率党羽蜂拥擒捉指为窝逃顷刻之间身家皆陷受害之人虽鸣之于官而官畏功令不得不尽法严讯乃逃人因之愈逞辗转扳害致百姓日困生业消亡遗累地方因而凋敝若不亟请
　　皇上乾纲独断分别新旧另定处分恐
　　朝廷输课纳税之良民不足供此辈恣奸肆虐之鱼肉也臣若一日不言
　　皇上一日不闻
　　国法一日不更百姓身家一日不保伏乞
　　勅部详议自后凡兵丁旧人有逃者在内限日报明督捕司在外报明将军移咨督捕开明年貎籍贯立写牌票通行所属严谕地方总甲并移隣省挨户查挐获则照例治罪凡系驻防处所新买之人逃者如其父兄曽立卖契又容留隠匿是为明知故犯罪仍坐窝其余误留者槩行免究庶新买之人不得与闗东旧人同例则天下百姓永受
　　皇恩又不特赈一方之水旱免一年之灾伤可比也
　　请买谷平粜疏　　　　　　　　范承谟窃照嘉湖杭绍四府被灾虽有轻重而小民总无储蓄嗷嗷待哺拯救似难刻缓臣虽代为请蠲免请折漕稍苏其困然有田者耕种三畨车戽之工已竭无田者贫无半菽将成沟瘠之捐设非买米急救何能暂延喘息除劝谕乡绅富民及各官捐助并罚赎米谷通发备赈外更令灾民垦除荒淤急种菜麦以备来春臣心已殚惟是民多米少虽目前稍可支吾至冬必竭非预为之计米谷一尽民必流亡彼时虽议招议赈恐无及矣臣再四图维惟量发司库存留银两遴选能员前往江楚等处采买米谷照价平粜得价之后照数还库民免炊珠之叹官无仰屋之嗟救荒良防莫此为善更请
　　勅下闗守隘等官毋得苛税阻挠庶百万之生机可
　　延而
　　朝廷不蠲之蠲恩同天地矣
　　请缓征漕折疏　　　　　　　　范承谟为照嘉湖二府异常水灾臣以漕粮闗系国储不敢轻为吁免乃酌为改折之请荷防
　　俞允百万穷黎莫不仰沐
　　如天之仁叩头感激欢声如雷惟是被灾已深重者颗粒无收轻者斗石不继入冬以来又雨雪连绵饥寒满路呼泣伤心地方有司不敢稽悮正供凡漕粮白粮等项俱已极力徴完而折漕一项追呼尽术收纳无多臣毎檄问有司及传穷民之在省者诘其拖缓之故咸称小民感
　　朝廷再生之恩恨不即日输将奈以前用三番车插工费已穷以后秋未收成冬遭久雪不但钱米俱乏而田无秆草薪防皆空是以奉公之心虽急措办之术无从臣听其诉言深为悯恻伏念嘉湖所产惟谷与丝上年籽粒固已无成今嵗蚕桑尚有所望凡未完漕折银两恳乞
　　皇仁准俟蚕熟之后催徴起解綂于康熙十年嵗终奏报虽曰限期稍寛实于原额无损可免百姓卖妻鬻子之苦而恤灾拯溺之
　　洪恩始终克全矣
　　请厘正白粮耗米疏　　　　　　范承谟浙省粮赋之重莫过嘉湖二府而额外多给之欵无如白耗一项案查全书开载嘉属白粮每正米一石连耗并摏折准徴糙平米一石八斗而额设夫船经费每石银八钱湖属白粮每正米一石连耗并摏折准徴糙平米一石五斗五升而额设夫船经费毎石银一两五分盖嘉属耗米比湖属多编二斗五升而湖属经费较嘉属多编二钱五分两府银米之数虽若参差而嘉属多米湖属多银两相折算数亦相当至于耗米则皆以五斗五升徴给也惟是编徴正耗全书明注准徴糙米四字并未令徴白米也厯年奏册报销无异乃该府兑给不分正耗皆系全白则不惟民力难堪且与全书甚悖夫全书所以给耗者原为徴糙以备摏折之费今既皆徴白则无摏可折乃仍徴摏折之耗且并耗而亦给白是军之所取多而益多民之所出重而又重当此百姓穷苦之际安能嵗嵗供无已之耗赠乎臣自上年严饬行查随发粮道确议兹据详称毎石五斗五升之耗照条议旧例相沿未改臣以当时徴糙恐有摏折故加五斗五升今皆徴白并无摏折何可仍旧臣检奏销康熙七年等事案内部查进仓白耗止交四升有竒则是所交者甚少所给者甚多徒竭民膏以恣军欲大非经制之初意也臣驳覆再三务求至当有议止给白耗四斗者有议仍给五斗五升平糙者臣恐弁军借端稽迟致悮上供于是再四筹画除原编银米折算相当并各项经费俱照旧不议外今请将两府正项白米一石外给白米四斗五升以为盘剥进仓之耗则运军所得不为不厚而减徴一斗以抵粮里摏折则穷民之力借以稍寛与全书徴糙之意亦无大悖军民两利事属可行也今值全书改纂之际正宜核定永着为规不过厘正全书之所无并非议减全书之所有仰祈
　　皇上勅部议覆俯赐允行刋入全书恪为遵守此后如有弁丁印粮官役私加颗粒者臣即据实题叅庶厯年之积弊永除而国赋民瘼均有禆益矣














