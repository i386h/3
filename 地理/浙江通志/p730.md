<!-- { "loadSidebar": true } -->
　　王公衮【齐东野语防稽王宣子尚书母葬山隂狮子坞为盗所发时宣子为吏部员外郎其弟公衮待次乌江尉居乡物色得之乃本村无赖嵇泗徳者所为遂闻于官具服其罪止从徒断黥隶他州公衮不胜悲愤时犹拘留钤辖司公衮遂诱守卒饮之以酒皆大醉因手断贼首提之自归有司宣子亟以状白堂纳官以赎弟罪事下时杨椿为给事谓公衮复讐之义可嘉杀掘塜法应死之人为无罪纳官赎弟罪之请当不许诏从之】
　　吕蒙【成化新昌县志事亲至孝父卒葬邑之杜潭蒙不忍舍去居墓下久不返子琰忧惧不已即其母所葬龙岩谋筑室其傍将迎居以便终养绍兴戊辰毕力成之乃迎父于其中蔬食四十年一日焚香危坐而逝遂合葬于龙岩琰克终大事悉以家务属诸子日居旧庐恋慕不返榜其庐曰报慈每至讳日必哭泣尽哀以奉祭祀积年不懈后以子贵封迪功郎卒亦葬于龙岩陈止齐为之铭】
　　赵孟傅【绍兴府志字商弼家于上虞年十六随父武显之官池阳道遇寇执武显索金帛孟傅以身翼父谓贼曰宁杀我勿伤吾父贼斫武显数刃衣裂而骸不伤相顾曰此孝子也释之去】
　　元
　　石眀三【元史本传石眀三者与母居余姚山中一日自外归觅母不见见壁穿而卧内有三虎子知母为虎所害乃尽杀虎子砺巨斧立壁侧伺母虎至斫其脑裂而死复往倚岩石傍执斧伺候斫杀牡虎眀三亦立死不仆张目如生所执斧牢不可拔】
　　钱兴祖【任士林钱孝子墓志字国材家上虞事亲孝母疾二年不愈医药且匮肤体不惜及终贫不能葬孺子泣者五年既葬白乌千百集墓木上二大鹤巡行墓傍百日而后去人以为至孝所感卒至元己卯年六十七】
　　石永【元史本传绍兴新昌人性淳厚事亲至孝值乱兵掠乡里永父谦孙年八十老不能行永负父匿山谷中乱兵执其父欲杀之永亟前抱父请以身代兵遂杀永而释其父】
　　【谨按名山藏于越新编等书俱作石永夀今从元史改正】
　　陆思孝【元史本传绍兴山隂樵者性至孝母老病痢思孝医祷久之不效方欲刲股肉为糜以进忽梦寐间恍若有神人者授以药剂得而异之即以奉母疾遂愈】
　　丁祥一【辍耕録越枫桥里人母双目失眀丁至孝每朝盥潄讫即舐母之目积有年俄而母左目眀未久右目复明宪司上其事于朝表其间曰孝子之门至治年间也】
　　【谨按辍耕録止称丁孝子今从治绍兴府志标名】
　　张观僧【成化新昌县志字子用元季隠居不仕父双瞽奉养不衰至正中寇乱居人皆惊走其侄徳邦进曰祖父失眀而吾父多病今时事若此奈何观僧曰救父为急脱有不幸即以身代可也乃相与各负其父避鸬鷀山中俄而贼至挥白刃索金欲杀之二人叩头流血愿自身死弗害父命贼感而释之父子遂得俱全】
　　周元助【诸曁县志字良佐元至正间从弟元祐被诬将逮良佐毅然往代力辨得直乡人义之】陈福【铁崖乐府序越之钱清人年十嵗侍母叶病衣不解带母病甚水浆粒食不进口中夜潜出后庭泣于天曰我母病将死吾何依刲股代药天其从我乎股刲而母已死予居与童隣亲见其事可以奬风教遂为赋诗】
　　黄义贞【于越新编字孟廉余姚人笃学好修事亲以孝闻大徳间徴拜博士辞不就隠居鳯亭夀一百五嵗其六世孙滨之能修义贞之孝失慈于继母搆于父而出之益承顺无违及父母殁庐于墓治中诏表其门】
　　徐允让【续文献通考山隂人元末兵乱允让奉父安避山谷间遇寇斫安伤头允让大呼曰宁杀我勿杀我父贼舍安杀允让】
　　眀
　　胡刚【成化新昌县志字性辅洪武初其父坐累工役泗上以躱工事觉当刑勅驸马梅伯殷监斩共八十二人时刚方裹粮往省以代役于待渡间闻其事遂踝跣泅河而渡奔赴刑所求以身代言与泪俱情甚哀切梅怜而奏之特宥父子俱全而同事者俱获免】
　　丁美【诸曁县志字文彦兄进洪武初被诬逮者至美度兄恢且讷必不免请代行兄曰事在我汝何预焉美绐逮者曰此吾兄也欲代吾行乎逮者以为实固驱美行竟死逮所乡人义之】
　　王彦逹【眀孝友传余姚人父纲洪武初擢广东参议往督兵饷还至増城为海寇曹眞所得为坛罗拜胁为谋主纲唾骂不絶口遂遇害彦达哀号请代不得且哭且骂曰贼并杀我其酋长曰父忠而子孝杀之不祥与之食不顾贼悯其诚孝释之乃缀羊革裹纲尸以归彦达痛父以忠死力耕养母终其身不仕】
　　杨宗晖【诸曁县志洪武初父叔器为椽献鱼鳞□违式当诛宗晖赴法曹诉曰此宗晖实为之今诛父是宗晖陷之也愿以身代父死法曹为上其诉许之时年十九】
　　刘谦【刘宗周家传字惟恭父芳斋洪武中坐市民充吏法永戍边得云贵之乌撒卫时谦甫逾冠往来供衣履命其仲子壃往死于涂后芳斋归老山隂谦代役死戍所或传谦以督运死京师】
　　刘谨【于越新编山隂人洪武中父戍云南谨甫六嵗知痛其父问曰云南在何方或以西南指之辄朝夕向西南拜稍长乃矍然曰云南虽万里天下岂有无父之子哉即束装寻父歴六月抵云南遇父于逆旅相持号恸俄而父患疯欲以身代国法戍边者惟十六以上嫡长男始得更替于是复归携其伯兄子往而伯兄子亦尚孱弱于是又归悉鬻其家赀以往葢三返云南始得归其父父归而家徒四壁几不能为生谨力供菽水晨昏必极其欢督学使者张倬为传其事刘氏家谱谨字惟勤尝名其所居之堂曰遂安言遂亲安也及父殁因以自号】
　　吕升【成化新昌县志字徳升父年百嵗人嵗为百嵗老人升幼失母哭泣过哀遂不寝私室与老人同起处若婴儿不离母状后父病囊肿其大如瓠便溺不能自适升以罂附肉就注之必淋漓满手揉布帛徐挹之畧无倦色又尝与父对坐榻上以被拥父两股膝持足纳置胯间以燠洪武初县令以孝弟举将授以官自陈亲老恳辞终养既终丧居家教授所居一室扁曰小斋人呼吕小斋而不敢字卒年七十一】
　　竺瓒【治绍兴府志嵊县人性孝友其家同居已四世兄璟坐系将传送法司瓒走白官曰犯律者我非兄也官乃系瓒而释璟狱未具而瓒卒】
　　应温逺【嵊县志崇仁乡人读书尚义有府倅署邑篆索其父苞苴不与受庭辱含愤卒温逺治丧后寝食俱废辄曰不共戴天誓必报之乃治牒走诉通政司得引白下法司鞫问倅伏罪】
　　娄可道【万厯绍兴府志防稽人父坐巫咒罪当死可道赴有司请代系竞绞于五云门外】呉希汴【万厯绍兴府志字克素新昌人事父宗信孝谨洪武初民断指者法戍边宗信以疾失将指之半里长将捕之希汴忧形于色防善接指者希汴乃截已指以接父指月余疮愈而复溃希汴吁天诚祷复截左指接如前法血交气贯阅月乃愈宛然一指如生乡里惊叹为孝感所致】
　　赵绅【明孝友传字以行诸暨人父秩永乐中为高邮州学正考满赴京至武城堕水绅奋身下救河流湍悍俱不能出眀日尸浮水上绅两手抱父臂不释宣徳五年旌其门】
　　俞正仪【于越新编上虞人永乐中母病革百药不治或云取肝作羹可疗正仪信之设斋坛焚香稽首祝刀割右胁破二寸许取肝剖之广半寸长三倍调羹而进母饮甘之观者环堵或谓之痴人遂呼为俞三痴母病稍退逾旬终正仪竟无恙】
　　宋泰【名山蔵防稽诸生家贫事母孝与妻呉粝褐不完而母之服馔殊极腆软母性卞急逢怒与妻同跪欲挞则近榻以就之泰死无子呉奉姑至殁备诸辛苦】
　　张震【眀孝友传余姚农家子生周嵗父为人所陷将死齧震指语曰某吾讐也汝勿忘震长而指疮不愈母告以故震誓必报其友谓曰汝力弱吾为汝杀之未几讐乘马出友以田器击之即死震喜走告父墓已而事发有司伤其志减死论戍遇赦归】
　　孙文【眀孝友传余姚人幼时父为族人时行棰死长欲报之而力不敌乃伪与和好共武防乡曲时行坦然不复疑一日值时行于田间即以田器击杀之坐戍遇赦获释】
　　周廷瑞【韩邦问周廷瑞墓表字孔麟山隂前梅里人生有至性父老病痢侍汤药浃旬衣不解带至尝矢以验之疾亦瘳正统间闽越邓茂七倡乱朝廷檄浙民兵征之父当行廷瑞请代成化甲午领浙江乡荐俄丁外艰服阕再试礼部中乙榜遭母丧庐墓下昼夜悲号哀毁逾礼竟以疾卒】
　　郑嘉【列朝诗集传字原亨山隂人笃行好古母病尝粪甘苦未复不就枕乡人称柿庄先生】徐守诚【万厯绍兴府志字成之余姚人治进士授南兵部主事寻执父丧庐于墓有驯虎甘露之异乡人名其山曰慈山服除补刑部与四方名士相讨论学益进尝陈时政十余事多见采纳出为湖广佥事理寃释枉不避权势迁山东参议以疾归守诚孝友廉介非其义一介不取歴官二十余年室庐仅蔽风雨有慈山杂著数十则为学者所诵】
　　张璨【列朝诗集传字蕴之嵊人从罗颀学经史一览不忘诗文操笔立就天性孝友父跛不能行背负终身弟病痴养之至老人以为笃行】
　　高珣【嘉靖山隂县志本农家子早孤行佣以供母母卒葬刑塘下以母生时畏静每夕徃墓所措苫薄以卧四无墙壁地沮洳多虺蛇珣不为患歴三载不辍当沍寒时有物夜来暖珣足习以为常珣初意其为猫或以告人人密窥之始知为狐也郡倅刘玉白其事于当路士大夫多为诗歌以传之】
　　杜橒【万厯上虞县志年七嵗父逺逰不归朝夕思慕及总髪婚甫弥月求母模父像徒步访寻至云南金齿驿遇其父奉事未几父卒橒痛旅榇难还昼夜悲号亲昌梁某之以归舟过鄱阳湖风涛大作几覆橒跪祷号泣顷之波浪静息乃克归葬事母徐虽处穷约务得其欢心母没时橒年已七十犹庐墓三年人称为杜孝子】
