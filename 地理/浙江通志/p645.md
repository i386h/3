<!-- { "loadSidebar": true } -->
　　陆相儒【两浙名贤録字大行嘉兴人嘉靖乙未进士授工部主事出知延平府首行条鞭法为八闽倡闽人称便又剏义仓行乡约兴学右文郡大治擢贵州副使土冦拒命数载时议抚议无定画相儒独许其自新卒归顺以忧去服阕复补闽中会岛夷入犯遣材官逆于海斩获有功以疾卒于官】
　　张应治【万厯秀水县志字体征嘉靖壬戌进士擢南户科给事中弹劾不避权幸如请正宫闱劾遣巨珰邢保疏革南司礼监神帛皆人所难言者出为九江守首复军饷议条鞭缉盗贼会江右大祲流民相携入境应治以便宜发廪赈之全活甚众万厯初举卓异陞临清副使】
　　冯敏功【献徴録字元卿汝弼子嘉靖壬戌进士授礼部主事厯员外郎中出为江西参议会浙兵挟饷鼓噪敏功召其长怵以利害皆叩头谢趣授饷以次属于舟使一倅导之勒兵随其后众咸戢转副使备兵徐邳是嵗河溢睢宁新安间大小十余决敏功昼夜并作凡所独治南自曲头集抵青田八十里北自陆湾至吕梁四十里所与监司曹郎杂治直河南岸堤九千丈茶城而上接曹单隄百六十里一切指画皆可经久迁山东左参政抗议泇口胶河俱不可开忤柄臣意自引归言者交荐起督漕于淮按视淮南邵伯等三河疏内河以通漕艘力任艰钜致疾笃趣召同官嘱曰内河诚便利然太逼湖隄易溃宜别为防隄不即数百里鱼鼈矣遂瞑神宗朝赠太仆卿】
　　王朴【万厯秀水县志字德纯以贡授徐闻令邑故有珠池课中官恣溪壑为民患朴请罢之又有槟榔税佐县官厨传往往入为槖中装朴首革之着为令释寃狱赈饥民立社学敎民凿渠溉田民肖像祠焉】
　　叶朝阳【两浙名贤録字文荣秀水人嘉靖乙丑进士恂恂若书生及当事执法虽豪贵不能夺初知信阳州首均田赋豪民不得相冒为奸晋工部虞衡司郎中司铸钱中贵人索例弗与出治铁冶嵗有羡金数千丝毫无染寻陞常德府知府有剧盗张金者啸聚洞庭杀掠官府乃以计殱其渠魁余党悉散寻陞郧襄兵备转广东参政致仕】
　　倪壮猷【嘉禾徴献録字华芳平湖人隆庆庚午举人知江浦县江至邑可六十里往往漂没为患壮猷议开新河五十里涉者便之寻陞南刑部主事出为贵州佥事红苗反上抚机宜寻擒苗首石阿四等迁云南兵备副使黔国庄田私征为民害壮猷请下郡县代徴着为令沐藩亦不敢挠后归年八十四卒】
　　洪烝【两浙名贤録字维进平湖人隆庆辛未进士授陈州知州停解京俵马三百余匹以折色代又议处河北嵗派驿费省民数千金报最擢驾部副郎摄治部事曹无阁案寻晋吏部选郎卒于官】
　　许应逵【嘉兴府志字伯渐嘉兴人隆庆进士知东平州廉声大着调工部司清江厰建议于老堤外开越河总河难之应逵言越河成则水性顺得报可身行河上布算周密四阅月而河成延袤四十里费仅十二万金而河堤巩固又于州创屯船埚使艘自江入者曲折免风涛范家口裂三百余丈众错愕莫为计逵曰塞之便功亦成未几改苏松水利发留都帑金十万治水首开吴淞凡七十里次诸州县支河又次田间小河及诸围岸津梁一嵗而成费减所发之半以病归起补昌平卒】
　　朱大雅【嘉禾征献録字元渚桐乡人万厯已酉举人知祁门县有监生某为人诬讼前令以其家饶出之恐汚已名狱久未决大雅至立释之数日生来谒曰某有佳墨数圭欲以奉公大雅受之诸子取墨磨视则赤金也以白大雅大雅召生责之曰我所以出子者以我素廉谨不畏人议故也今反以此相汚耶立还之生谢罪持去入为大理评事以清直称子万锜字洁湘崇祯举人孙字声始成辛丑进士】
　　夏九鼎【西江志嘉善人万厯进士任安福县抚民如子待士大夫以礼莫敢干以私时称为夏铁】耳
　　谭昌言【嘉兴府志字圣俞嘉兴人万厯辛丑进士令常熟改知婺源县故有金竺坦径久废行者绕经英蓉岭险同蜀栈昌言辟新岭号谭公岭厯陞南车驾郎中时急令福藩之国诏需马快五百艘期以阅日即发昌言如期立办潍县令与辽将李性忠有隙兵民阻鬬致哄昌言身入辽营谕以祸福即传箭而定卒赠太仆寺卿赐祭子贞黙贞良俱进士】
　　包鸿逵【嘉禾征献録号仪甫嘉兴人万厯庚戌进士任湘潭知县值嵗饥出粟赈济全活甚众更为建仓积谷以备患湘潭夙困于马政及解运之役鸿逵极力振刷洞悉幽役遂寝行取兵科给事中未赴卒于官】
　　胡士相【西江志字端甫平湖人万厯进士知弋阳县县故多盗士相严保甲法盗风顿息厯官江西参政分守湖西道奸民请开矿部檄至士相覆寝其事众建魏忠贤祠独持不可请蠲袁州积逋建义仓修城堞兴学校奉防赐金增秩】
　　沈萃祯【平湖县志字裒中万厯癸丑进士授工部主事荆州闗税尽革诸小税名目以羡金筑堤沙市以避水冲荆民称沈公堤厯知苏州府举卓异陞福建副使备兵兴泉红夷犯铜山侵中左萃祯即日移驻同安身冒矢石出竒兵挠之五阅月而就欵转本省参政以亲老乞归当守苏时吴江令曹钦程賍私狼籍因列贪迹注下考及魏忠贤乱政钦程夤縁报复镌萃祯三级崇祯元年起补湖广参政厯陞福建按察使备兵福州时海盗叵测巡抚邹维琏新任未习闽事投诚者意颇观望闻萃祯至皆曰沈公来吾属无虞矣遂委心归顺寻陞湖广右布政归卒】
　　刘【嘉禾征献録字止澄海盐人万厯己未进士除营缮司主事奄竖崔文升督两淮盐漕骄横特甚莫敢抵牾疏暴其害得防撤回淮人德之陞兵部郎中出为淮徐兵备副使徐当河决之余盗贼蜂起萧砀间各聚众数万擒其渠帅散其胁服总河侍郎朱光祚深器之令开濬马陵山骆马河口等处皆有成绩后致仕归】
　　吴麟瑞【续献征録字在贤海盐人万厯己未进士授常州府推官转南仪曹主事进郎中擢常镇兵粮道时武备积弛麟瑞力为振刷兵甲一新丹阳练湖淤四十余年麟瑞以漕挽所闗且滋灌溉遂躬自程督履亩计工民不告劳官不费帑绩用以成移江西参政分守湖西道时流冦蹂躏三楚而湖西之袁州隣楚新燹于冦麟瑞至即移驻袁州严战守之备以故终任无患迁按察使尤以澄清为己任贪吏虽才必黜民有狱讼必亲鞫不轻委之守令转右布政请告归及甲申之难感愤成疾卒】
　　陆怀玊【平湖县志字石含万厯己未进士授工部主事晋郎中董三殿工竣例擢京秩因不谒魏珰出知镇江府廉静严明郡大治陞湖广武昌道转盐法参政商民戴德建祠祀之观察山左出殊死数十人寻擢闽省右辖谢病归周赡亲戚不干郡邑事子祚蕃成进士厯贵州参政循绩着闻能济美云】
　　袁黄【嘉兴府志字了凡嘉善人万厯进士授宝坻令县赋烦重具疏乞减上从其请陞主事卒】郑心材【海盐县图经字敬中以王父晓廕为督府都事厯应天治中南都刘天绪之狱本以白莲敎聚众无兵仗左验讹言谋反讯者欲借为功心材止案坐渠首取天绪所募籍悉焚之全活甚众署上元篆定浦口渡值掣騐江盐却诸商例餽及归修家规立宗法置义田后人奉为家诫焉】
　　曹履泰【嘉禾征献録字大来海盐人天启乙丑进士知同安县时海冦红夷交讧羣盗盘踞同安无兵履泰编渔民为伍团结村落互相应援贼不敢犯督抚熊文灿受李魁竒郑芝龙降芝龙部下卒横行辄以法绳之未几魁竒挟钟斌叛去履泰乃隂搆斌使叛魁竒而复说芝龙招斌遂与芝龙合围魁竒斩之行取授吏科给事中疏纠吏部李希揆躐等典铨希揆嗾大珰王永祚使诬履泰下狱论戍岭南应天巡抚祁彪佳疏讼其寃补行人司副不赴子元方崇祯进士】
　　马家植【嘉禾徴献録字培元平湖人崇祯甲戌进士知武进县申布条敎积肃清以治行第一行取吏科给事中屡有建白甲申奉勅督饷江西福建以与马士英不合谢事归】
　　髙承埏【旧嘉兴府志字寓公嘉兴人崇祯庚辰进士授迁安令锄豪强招流散设法济急饷省费万计改江南泾县数月政成民有清髙之谣迁工部主事上书白父道素之寃即乞养母归泾人奉祀水西王文成书院承埏藏书数万卷博学强记虽簿书鞅掌不废涉览所着有稽古堂集】
　　国朝
　　陆濬睿【平湖县志字以愚号未庵顺治丙戌举人授宣化府推官宣府古上谷地军民杂处颇称难治前官皆用法绳之睿独以寛察重囚巩加世段大康性全等之寃出之狱所拔士皆一时隽去塞外士习为之振起】
　　陆世楷【公举事实字英一又字孝山平湖人顺治五年以选贡生除平阳府通判甫至姜瓖搆乱平阳被围世楷登陴固守百日旋诱降其魁释其党师后大饥人相食世楷为粥给饥者全活甚众迁同知登州府海冦帆猝至立设守具率舟师御之冦逸去时叛帅海时行剽掠州县独戒勿犯境登有嫠妇夜为人所杀隣里讦其媳世楷时摄县事察其寃祷于城隍神卒得杀人者迁知南雄府时平南靖南两藩并驻广州有入始兴山自称平藩侍卫发民凿矿世楷曰王虽尊不得擅役吾民今不使太守知诈也缚送广州平藩不敢问又黠僧昵于藩倚势为虐世楷计缚之毙诸杖筑天峯书院课诸生讲学以外艰去郡老稚遮道不得行立祠府治东士民春秋社祭服阕补思州未几以病引归】
　　魏学渠【乡贤留祀册号青城嘉善人顺治戊子举人授成都府推官时蜀中初定戸口尚少民疲于差役学渠招抚绥辑事事得宜举博学宏辞陞刑部主事厯官江西分守湖西道加意抚绥务从寛简其俗生女多溺死者严为之禁生全者甚众嘉兴府志学渠在蜀定嘉眉卭雅四州赋额公私称便】
　　郑龙光【广东名宦字韬生平湖人顺治己丑进士任南雄府知府时藩帅初克城龙光以廉介见惮剔奸除蠧扶弱存孤民倚赖之尝履亩省荒过五斗岭前有虎负嵎众莫敢进龙光曰昔刘昆为治虎北渡河今太守以劝农入山虎曷为而来哉叱驭驱之虎随遁去以一童二仆自随客投谒无所拒至其家见其清素无敢以私请者厯任六年擢西宁副使】
　　郁之章【福建名宦册字衷恒嘉善人顺治己丑进士十年以分巡道驻上杭时海冦入漳声言来攻人情惊恐之章静持之密约城守张国栋整饬营伍趣通邑士民集演武防手自草檄以忠义激发士民咸愿効死贼知有备而退人谓章寸管贤于万镞也】
　　查培继【乡贤留祀册字王望海盐人顺治壬辰进士除广东东莞知县有政声厯兵户刑三科给事中疏章数上如清闗弊行官兑禁鹰户等疏皆闗国计出为江西按察副使分巡饶九南道时冦乱初靖培继力事拊循尤以兴学校敦教化为首务建义塾禁淫祀慎芦课扞水患拯饥民捐俸修白鹿洞书院时时与诸生讲学兴贤育才造就实多】
　　沈棻【嘉兴府志字子佩平湖人顺治壬辰进士授西平知县初下车值嵗大歉民多流亡棻设法招徕给牛种谕以嵗丰取偿免其其贫民完税无金钱者许以布粟代又嵗募河夫多逋逃棻按贫户之逋税者充役民喜得食且以工价完逋争先赴工工易竣甲辰飞蝗徧野独不入西平境三年邑大治以劳瘁卒官士民建祠祀之】
　　曾王孙【乡贤留祀册字道抉嘉兴人顺治戊戌进士为汉中司理改令都昌入为戸部主事转员外进刑部郎中官至四川提学道厯中外所至有声其在秦则均赋役兴水利平栈道理寃狱在豫章则安集流亡兴崇学校及官提学道杜絶苞苴厘正文体蜀人称之】
