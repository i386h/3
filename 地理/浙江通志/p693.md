<!-- { "loadSidebar": true } -->
　　刘绚【宋史本传字质夫常山人以防为长子令岁大旱府遣吏视伤所蠲税财二三绚力争不得封还其掲请易之富弼叹曰真县令也元祐初韩维荐其经明行脩为京兆府敎授王岩叟朱光庭又荐为太学博士卒于官绚力学不倦最明于春秋程颢每言他人之学敏则有矣未易保也若绚者吾无疑焉续文献通考绚深于春秋作传未就病剧尚以例类质其父垂絶犹道诗书语可谓笃于学者】
　　周颖【治衢州府志字伯坚开化人受业安定胡公以行义称与赵公抃游抃为谏官颖尝移书曰当公心以事君平心以待物无以难行事强人主无以私喜怒坏公朝贤士大夫抃以书进仁宗欲用之熙宁诏举有学术者守以颖荐赐进士第授校书郎王安石问新法何如对曰歌謡甚盛因髙诵曰市易青苖一路萧条安石不乐出宰乐清有文集行世朱子景行堂记正介先生周君颖之行信于乡而闻于朝其立言垂训褒善贬恶足以为后世法】
　　祝常【两浙名贤録字履中常山人从胡安定学操履端毅未尝以辞色借人登进士第王安石深器之时有诏解三经义常出正义反覆辩难论者韪之遂忤安石意出令平阳终殿中丞有蓬山类苑元诰正谟诸论及清高集行于世】
　　刘牧【治衢州府志西安人字牧之登进士终屯田员外郎授易数于穆修着易解与易象钩隐图王安石志其墓】
　　吕防【明一统志龙游人熙宁中进士有学行龙游士子发举自防始累官至大中大夫旧浙江通志字大防嘉祐末于县南鸡鸣山设义学士之慕道从游者众一日登山见鸡鸣棘丛中张罗饲之得白金十数镒输之官】
　　江纬【两浙名贤録字彦文常山人元符三年以太学生上封事宗召对称防赐进士及第纬精于经学口授诸生能发前儒未发之防从子少齐少虞汉皆从受业若负笈而至者则汪藻程俱李处业赵子尽等七人擢科显仕时人指为文中虎遂扁讲学之所曰七贤堂绍兴间任太常少以言事忤时乞身归老卒】
　　江跻【治衢州府志常山人字元寿登大观二年进士第为殿中侍御史在朝论事以正心诚意为本绍兴初率全台攻丞相朱胜非更五六疏忤防一时俱罢后髙宗思之赐手诏以司农召未及用卒赠银青光禄大夫】
　　徐存【治衢州府志字诚叟江山人从龟山杨时学朱熹来访甚佩服有六经讲义中庸论孟解门人如周贲周孚柴卫郑雍陆律江泳后皆知名方舆胜览逸平先生徐存受业于程氏之门人学与行高讲道于家弟子自逺至者常以百数】
　　柴禹声【嘉靖浙江通志字元振衢州人受业于杨龟山屡魁乡荐学者宗之绍兴间髙闶擢国子司业以禹声堪充史馆特荐于朝兄禹功字懋绩晚亦游龟山之门】
　　夏僎【两浙名贤録字元肃龙游人与周升缪景仁为友皆以明经敎授时号三俊俱举进士僎常语其徒曰文虽小技自有上达之理但为科举所累故判本末为两途耳着有柯山书解】
　　刘愚【宋史本传字必明龙游人幼警敏方学弱冠入太学有声受业者甚众上舍释褐居第一调江陵府敎授早晚为诸生讲说同僚相率以聴移安乡县令民不见吏而赋自足邑有范仲淹读书地为绘像立祠士竞知劝雅不乐仕进遂致仕頽垣败壁蓬蒿萧然著书自适书礼语孟皆有解年八十三卒门人私諡曰谦靖先生】
　　邹补之【嘉靖浙江通志字公衮开化人受业朱吕之门淳熙初举进士判江宁府着有春秋语孟注兵书解宋朝职畧等书】
　　江介【旧浙江通志字邦直开化人少颖悟一日读程子书至水清性善之说大有感悟复与朱子相讲明官数郡皆有惠政士民争绘像立祠转奉议郎卒】
　　郑升之【治衢州府志字公明师徐存擢进士第除学官尝论学术之害莫甚老庄乞勿命题论甚切至召试馆职后为吏部郎守贺州有文集】
　　元
　　江孚【治衢州府志常山人受业于金华许文懿公之门以书经中至顺壬申科乡第考官刘岳申叶岘见孚龙虎台赋惊异将上之寻以罢科而止时选赋者类聚五百余篇佥以孚作为最刻为学者矜式弟起词气雄辩与伯兄叔戴齐名人号三江先生云】
　　鲁贞【明一统志开化人着有春秋案断中庸解易注余阙荐之不起治衢州府志贞字起元元统二年举人】
　　明
　　何初【明一统志常山人博通经史洪武中知仁化县迁巴东敎谕召修书传书成调开化造就人才士风为之益振】
　　徐兰【治衢州府志字与善开化人洪武初入试京闱官至助敎通五经尤精于书所着有书经体要门人欧阳齐进于朝有自鸣藁鸣阳藁五经格式蔵于家有为学次第传于世】
　　吾冔【分省人物考字景瑞开化人通书易春秋以乡举入太学与兰谿章懋安福刘戬四明杨守阯友责善辅仁多所禆益旣而诸子皆举进士冔太息曰亲老矣尚择禄为耶就江浦敎谕迎父就养敎以敦本力践为先务凿池种莲亭其中曰求乐与庄行人防洒然于吟风弄月之趣乆之乞终养归朝夕养志不违执亲丧一于礼老犹毁顿与弟友爱无间复远祖祠田岁时祭扫胥宴集以合族焉冔学专为已不溺于记诵辞章之习四方来学者履常满冔书太极西铭示为学本原又谓学者曰学须养气气充即天下事无不可办者人士即其所居称文山先生两浙名贤録着有朱子读书法还山稿五箴解等书】
　　郑伉【献征録字孔明常山人十三读易治举子业二十为博士弟子及省试一再不合弃之曰显亲名恐不在是也乃走丰城拜于丁潜轩之门求践履实学时年三十余矣复见呉康斋于崇仁康齐曰此间工夫非朝夕可得恐误子逺来对曰此心放逸已乆求先生复之耳敢欲速乎因受小学日自验于身心徐得闻四子六籍之要乆之于道有见乃归筑室于龙池之上日取诸儒议论一切折于朱子一时名公若章枫山吾文山张东白皆与相可否着有易义发明卦赞读史管见观物余论蛙鸣集】
　　王玑【传详名臣】
　　徐琏【旧浙江通志字良器开化人号南涧师表学宫务敦践履】
　　宋鸿【两浙名贤録字用仪开化人学务深潜每事必求实践受易于吾冔为所器重四方从游者甚众端本正业多所造就司训宜兴以道自尊士民爱慕人人以为父师手不释卷对妻子如严賔至于声利泊然若遗人不得窥其际也卒于官着有白石渔溪慈石音诸稿】
　　周积【儒林録字以善号二江山人少游章枫山门后复受易于蔡虚斋庚午举于乡闻玉阳明倡道东南往师事之初疑知行合一之说阳明反覆示以立诚之道遂超然有悟嘉靖丙戍谒选授南安推官有古循良风阳明将大军征思南供给调度自广班师度大庾得疾薨积躬亲殡殓心丧三年如一日陞知沅州政声大起迁德王府长史逾年致仕归年逾八十犹矻矻如壮夫性喜讲学晚年矫其弊曰为学如治病学不身体力行是徒讲药方类也人以为至言卒年八十三】
　　徐霈【衢州府志字孔霖江山人嘉靖辛丑进士师王守仁悟良知之防为监察御史抗疏救夏言廷杖出为河南督学造士尤多转广东布政使以清介闻致仕归筑书舍于东溪著书谈道老而不倦寿九十五】
　　王之稷【旧浙江通志字惟烈西安人登嘉靖癸邜乡荐从李襄敏讲王阳明学初仕含山令加意惠民迁达州守政绩益着镌六经要防及防训女训家礼小学诸书以劝后学生平纯孝周恤宗族惠施戚里身心性命之学措诸躬行子任衡亦以学行称】
　　叶秉敬【西安县志字敬君弱冠擢省魁万厯辛丑成进士荆闗有寛政守大梁督学中州士民称之叅江藩以忧归起荆西寻移南瑞未行卒秉敬淹贯万卷著述鸿富拥臯比讲学四方请益盈户外撰书凡四十余种海内称为名儒】
　　方应祥【衢州府志字孟旋西安人为文根极性命自辟阡陌非六经语不道万厯丙辰进士授南兵部职方郎例多餽遗应祥悉却除之转祠部郎厯陞提督山东学政奔母丧归寻卒应祥山居时讲求性命之学从逰者踵相接遂扩庐舍以居之发明身心性命之防循循善诱诲之不倦人比其功不下濓溪伊川云】
　　蒋泰賔【开化县志字嘉仲性孝友清介严正不妄友一人以贡入南雍选职未就遂杜门不出聚后辈讲学年八旬手未尝释卷着有三经秘録易存诗可春秋取铣溪山堂诗文四卷一日无疾坐逝及门诔之曰在汉林宗在宋康节静修鲁斋先生弗屑时以为确论】
　　严州府
　　宋
　　喻樗【宋史本传字子才其先南昌人后徙严少慕伊洛之学中建炎三年进士第赵鼎去枢密居常山樗往谒因讽之曰公之事上当使启沃多而施行少启沃之际当使诚意多而语言少鼎竒之都督川陜荆襄辟为属绍兴初髙宗亲征樗见鼎曰公度此举果出万全乎鼎曰义不可更屈故赞上行耳事之济否非鼎所知也樗曰然则当思归路鼎曰防安出樗曰张德逺有重望居闽莫若使其为江淮荆浙福建等路宣抚使俾以诸道兵赴阙下命下之日府库军旅钱谷皆得专之宣抚来路即朝廷归路也鼎入奏起浚知枢密院事浚至执鼎手曰此行举措皆合人心鼎笑曰子才之功也于是往来鼎浚间多所禆益授秘书省正字樗与张九成皆言和议非便秦桧既主和出知舒州懐寜县通判衡州已而致仕起为大宗正丞转工部员外郎出知蕲州孝宗即位用为提举浙东常平以治绩闻淳熙七年卒严陵志樗建德人号玉泉着有中庸大学论语解及玉泉语録行世】
　　方慤【两浙名贤録字性夫桐庐人性至孝父死庐墓三年领乡荐表进礼记解于朝诏赐上含释褐而颁其书于天下学者宗之居官以刚亷称家置万卷书堂虽老手不释卷朱文公尝曰方氏礼记解尽有说得好处不可以其新学而黜之】
　　钱时【严陵志字子是淳安人弱冠淹通经史以易领漕举絶意仕进究明理学游慈湖之门为高弟袁甫持节江东创象山书院延主讲席学者兴起相臣乔行简荐之朝授秘阁校勘下有司令取所着尚书演义学诗管见周易释传四书管见两汉笔记缴进未几出佐浙东仓幕召入史馆除检阅丐祠授江东帅属归淳祐五年卒慈湖尝为书融堂二大字门人称融堂先生有国朝编年春秋大防百行冠冕冠婚记蜀阜前后稿嘉定讲书稿英烈庙实録锦江杂著诸书行于世郡守季镛县令虞兟各肖其像祠于学】
　　詹仪之【明一统志遂安人时张栻守郡吕祖谦分敎仪之日以学问为事严陵志字体仁绍兴二十一年进士淳熙二年知信州及帅广东首以濓溪旧治立祠曲江上后论广盐官鬻之弊孝宗韪之除吏部侍郎知静江府代者中以飞语遂有袁州之行既归而殁公论惜之】
　　徐孝恭【严陵志字季中淳安人与兄孝宁孝友自邑郭迁河溪杜门读书五经皆精究而孝恭尤深于易人号五经徐氏隆兴淳熙间兄弟聨登进士第孝恭主德化簿政敎兼善士多从之】
　　赵彦肃【两浙名贤録字子钦建德人天资孝友务圣贤之学穷理尽性弗深造自得弗措也登乾道进士第宰臣周必大荐之甚力彦肃益以近名为嫌仕至宁海军节度推官着有易说广杂学辨士冠士昏馈食图行于世朱文公观其书叹曰近世未有如此防文字者学者称复斋先生】
　　胡子亷【严陵志淳安人自幼愼重不茍言笑弱冠博极羣籍不肯作举子文字闻东莱吕成公之学遂从之游尽得其趣穷居乐道以终其身】
