<!-- { "loadSidebar": true } -->
　　极髙明亭　万厯金华县志在丽泽书院后元建清隐亭　悦心亭　陈樵有金华清隐亭悦心亭诗兰臯亭　正徳兰谿县志在县治即宋之兰隂阁东峯亭　名胜志兰谿城东有亭跨东山之胜曰东峯亭万厯金华府志旧名新亭唐洪令所建洪令失名字少卿贞元十七年为令后更名东峯今其地为景贤祠【冯宿东峯亭记东阳实会稽西部之郡兰谿实东阳西鄙之邑嵗在戊寅天官署洪君少卿为宰未期月而政成后三年夏六月余过其邑洪君导余以邑之胜赏于是有东峯亭之游背城之闉半里而近初届佛刹刹之上方而亭在焉松门葢空石道如带足倦累息然后造夫极焉向之池隍馆宇之多旗亭阛阓之喧途道往来之众簿书鞅掌之繁顾歩之际忽焉如失但山风颲颲岭云峩峩飞轩凭空涧壑在下向背殊状昏明易色指遥青而抹黛者问之则曰某山某岩某林壑指逺白而曵练者问之则曰某洲某渚某湫某塘髙深互陈心目相竞飘若象外意共幻成先是邑微登攀游观之所洪君挈俸钱二万经斯营斯因地于山因材于林因工于子来因时于农隙一何易也崇山峻谷佳境胜槩绵亘伏匿一朝发明又何能也君在建中兴元之间为江南西道节度曹王所知时方军兴供亿仓卒赋平人和王实赖之故御史大夫郑滑节度卢公羣与君尝同僚每号之曰精金百錬良骥千里诚然矣然则是邑之理兹亭之胜于君之分不为难能夫播芳尘而鼔余波者非文莫可遂揽笔为记刋于石而附诸地志焉贞元十七年记】
　　秀野亭　万厯金华府志在兰谿县香溪东山之侧宋通判范浒建【范浚秀野亭诗山作屏风云作篱岧嶤亭子俯涟漪絶知此地风光好直谓主人心迹竒侧塞乱花红被径檀栾髙竹翠縁陂恵连自喜陪幽赏判却归时倒接防】
　　激湍亭　呉师道游小三洞记下洞为广福院有飞亭跨水上扁曰激湍淳熙中南城曾槃立
　　半山亭　正徳兰谿县志县东洞岩山之腰旧有半山亭今石磴具存【范端臣丰山亭诗窈窕转岩腹划然见孤亭横分树矗矗下枕溪泠泠日暮人迹絶犹闻樵斧声】
　　山意亭　东阳山水记在兰谿县南桃花坞东髙峰上俗呼千人楼元知州辛忍仁建【呉师道有记】
　　溪山一览亭　正徳兰谿县志在县北胜山坦溪山人郑诚夫作遗址尚存
　　池亭　万厯金华府志在兰谿县瑞山乡徐秉国建以延金仁山先生今池尚存【于石书池亭诗曲曲阑干面面櫺红尘飞不到斯亭避人幽鸟入深竹恋钓游鱼弄翠萍天阔倒涵秋水碧墙低不碍逺山青翛然独占闲中趣一枕荷风午睡醒】
　　佳山水亭　东阳山水记在兰谿城南塔下【呉师道题城塔小亭诗百年老屋半苍苔一日佳竒旧观回浮世何曾改川岳髙懐聊复寄亭台夜深渔艇檐间宿日落山窗竹里开此去京华踏尘土时时应有梦飞来】
　　寒碧亭　晏公要在东阳县南五里岘山下唐寳厯二年县令于兴宗建有唐刘禹锡诗并序【东阳志于兴宗于亭下穿方池刻石作双鱼引水贯其中以为流觞之胜方舆胜览寒碧亭上有鲍令岩宋元丰五年令鲍拯修禊于此石上有鲍令岩三字元祐中重建改名清虚堂方干寒碧亭诗髙低竹杂松积翠复留风路极隂溪里寒生暑气中闲云低覆草片水静涵空方见洋源牧心侔造化功】
　　水乐亭　名胜志东阳县岘山二峯对峙西岘飞瀑数丈下注于涧淙淙如漱玉宋熙宁中王槩作亭涧上名水乐亭【苏轼寄题东阳水乐亭诗君不学白公引泾东注渭五斗黄泥一钟水又不学哥舒横行西海头归来羯鼓打梁州但向空山石壁下爱此有声无调之清流流泉无石无窍强名水乐人人笑惯见山僧已厌听多情海月空留照洞庭不复来轩辕至今鱼龙舞钧天闻道磬襄东入海遗声散在海山间锵然涧谷含宫征节奏未成动君喜不须写入薰风纵有此声无此耳苏辙和水乐亭诗君不见武安堂上立曲旃官髙利厚多忧患又不见夏侯好妓贫无力帘箔为衣人莫识两人操行虽不同辛苦经营实如一不如君家激水石中流听之有声百无忧笙竽窈渺度溪谷琴筑凄咽穿林丘髙人处世多澹泊泉声过耳皆为乐退食委蛇石上眠幽音断续牀前作正如古人乐易多欢娱积土为鼔蒉为桴但能复作太古意君今水乐真有余谨按苏轼诗本寄题东阳水乐亭而咸淳临安志力辨其当属钱塘之水乐洞且云贾似道尝得此诗真迹题云右赋东阳水乐洞葢此地东阳村云今考钱塘县无东阳村名且王十朋辑注苏诗题下载苏自注云为东阳令都官王槩作观起句君不学云云明指王都官其属东阳无疑】
　　白云亭　万厯金华府志在东阳县八华山许白云讲学之所【胡翰白云亭记距婺之东百有五十里其邑为东阳未至邑四十里其乡为懐徳其山有曰八华山故文防许先生讲学之所也山之麓许氏居之其兄弟曰和伯曰晋仲伯温伯恭自以其生也晚不及登先生之门幸尝私淑诸人与有闻焉顾曕遗躅日接吾前又幸而未冺也则先生之流风余韵被及乎山川草木者岂直吾乡之荣哉诚有槩于心矣乃度地于山之冡构亭曰白云而属余以记其成白云者先生故所自号也因其故号而扁之尚徳也乃为之记许元八华山白云亭诗千尺嶙峋旧有亭白云收尽八峯青我来重上松风阁急雨秋涛白日听】
　　峯回亭　东阳续志在东阳县南桃岩之后俗称山背亭【东阳县志元时永嘉髙则诚从乌伤黄文献游不闻其读书既辞归黄偶登其所居楼见壁间书乃琵琶记草文词淹博意义精工读而竒之追饯此亭三杯而别因传为三杯亭】
　　白鹭亭　马之纯有白鹭亭诗见东阳县志
　　临清亭　通幽亭　可欵亭　万厯义乌县志并在县治防事后元皇庆中建
　　晚照亭　万厯义乌县志在丞防宋绍兴中沈直方建
　　清旷亭　万厯义乌县志在旧绣川驿宋绍兴十五年令董爟建乾道四年改名徳星堂
　　挹绣亭　义乌县志在旧绣川驿宋乾道中令张谹建
　　溪上亭　东阳山水记酥溪唐戴叔伦留诗处后人构溪上亭【崇祯义乌县志唐贞元中戴叔伦令呉宁过酥溪有诗云酥溪亭上草漫漫谁倚东风十二防燕子不归春事晚一汀风雨杏花寒元至正十七年胡琏筑亭溪濵以存胜迹】
　　防景亭　清旷亭　撷芳亭　緑云亭　丛玉亭素香亭　绣光亭　清胜亭　万厯义乌县志并在绣湖傍
　　凤林亭　王祎凤林亭记凤林亭吾王氏之所作也凤林乡名在义乌之南鄙
　　飞虹亭　万厯永康县志方岩顶两石对竖俗呼峯门下有飞虹亭
　　松石亭　金华府志在永康县延真观宋嘉泰中立翫珠亭　万厯金华府志在武义县明招寺前阮孚游处【巩丰咏翫珠亭诗明招林麓邃按古有遗迹风流阮将军诚不负此屐邂逅失元珠骊颔求不得何年走其中千载未有获禅家独眼龙来此驻缾锡羣龙竟趋之独眼如未识任其自纷拏笑伊虚用力南渡东莱翁实在肇幽宅褒武锡元勲自天开兆域嵗时来上塜车马隘阡陌念昔事先生同门至千百旦旦对此山相视真莫逆自阅大火灾屐径愈寥寂斯亭筑山巅如人岸巾帻自径以登亭俄然判儒释挟朋吟松风横琴坐苔石亭居众木间占地仅二席玲垅八窗通未觉栋宇窄被褐士所懐嗟自比秦璧照乗与藏渊其勿昧所适庶几慰九泉夜光生丽泽若支亭子壊则付斧斤克客去我无言未开四山碧】
　　蜡屐亭　武义县志在明招山前晋阮孚好屐后人以其游处因以名亭
　　金貂亭　吕乔年金貂亭记晋镇南将军阮孚之墓亭也尝以金貂换酒后归明招山下终焉山有蜡屐亭右名金貂识公故事也
　　换酒亭　叶适有寄吕巽伯换酒亭诗见武义县志壶山亭　万厯武义县志县西壶山上有亭令张国裳为柱联曰锦绣万花谷乾坤一草亭
　　水帘亭　万厯武义县志县南金柱山上有悬瀑巩栗斋筑亭与朱晦庵吕东莱讲学于此
　　緑映亭　万厯武义县志在县东宋尚书刘滂建【吕祖谦题刘氏緑映亭二首凉叶飜飜不受尘芒鞵藤杖及清晨开窗水放前溪入澄緑光中独岸巾鹭浴鱼跳在镜屏摇青浮碧太鲜明墙东种得隂成幄隔叶看来却有情】
　　月泉亭　嘉靖浦江县志在县西月泉上其泉与月为盈虚宋政和三年令孙潮访旧址疏为曲池筑亭以备游观【后为月泉书堂】
　　元畅楼　太平寰宇记金华县城南临溪髙阜上有楼曰元畅宋沈约吟咏于此【八咏诗注南齐隆昌元年太守沈约作八咏诗留题于元畅楼壁间】万厯金华府志八咏楼在府学西旧名元畅太守沈约建有八咏诗宋至道间知州冯伉易名八咏景祐三年知州林洙重建后改为星君楼之玉皇阁移其扁于八咏门城楼上【崔颢登八咏楼诗梁日东阳守为楼望越中緑窗明月在青史古人空江静闻山狖川长数塞鸿登临白云晩流恨此遗风严维送客之东阳诗明月双溪水清风八咏楼少年为客处今日送君游谢翺八咏楼诗江山此清絶寒角梦中吹飞鸟过防影游尘空防枝水交明月动槎洑故洲移已薄齐梁士犹吟沈约诗赵孟頫八咏楼诗山城秋色静朝晖极目登临未拟归羽士曽闻辽鹤语征人又见塞鸿飞西流二水玻璃合南去千峯紫翠围如此溪山良不恶休文何事不胜衣】
　　清风楼　万厯金华府志在州城旌孝门东城上元冯伉建【万厯金华县志县东三里石碕岩下瞰大溪岩下有洞尝见梅花泛出因名梅花洞楼在其上金华杂识郡城南有八咏栖其东有明月楼又东有清风楼争雄竞胜而溪山之防揽挹无遗矣】
　　【谨按金华府志称元指挥冯伉建考伉以宋淳化五年守金华此楼当与八咏并建盖郡志之误也】
　　明月楼　金华游録在州城赤松门石碕岩城上宋宣和中建【黄溍明月楼诗遗堞何年有飞甍压上头鼓鼙分大幙香火望灵湫曲岸舟如失遥沙树欲浮登临且吾土未敢恨淹留】
　　翠微楼　舆地纪胜在州衙之北子城上宋元丰中知州范子明建【万厯金华县志元符中知州孙载改为迎华楼】
　　双溪楼　方舆胜览在郡城上米元章书金华府志楼俯瞰双溪宋熙宁中建政和初知州吕淙改名叠嶂【万厯金华县志在通逺门外双溪合流之阳即宋丽泽书院故址旧在谯楼前外城上宋郡守黄特建米芾题】
　　金华楼　金华府志在府子城上对金华山
　　明逺楼　万厯金华府志在州西南七十三歩【万厯金华县志楼在县东南三里宋録事参军廨舍跨门建楼尽见一县山水】
　　华丰楼　万厯金华府志在金华县南今恵民药局宋酒务故址
　　赤松楼　万厯金华府志在州城赤松门吕成公记平逺楼　金华府志在州东清河馆后尽见溪山邀月楼　在赤松山见王柏长啸山游记
　　聚星楼　万厯金华府志宋宗室子赵良恭建在兰谿县隆礼坊杜清碧书扁黄文献公记【兰谿县志至顺庚辰仲冬大雪赵敬徳置酒聚星楼上张景留钱彦明董心传傅徳元呉敏徳源伯濬仲徐均善逢吉主賔凡十人赋诗引欧苏二公赏雪故事亦一时之佳防也】
　　辉映楼　陈樵辉映楼赋序东阳县学之傍有辉映楼宋绍兴二十六年令刘伟建
　　文星楼　成化东阳县志在县东子城之上宋寳祐元年令何宗社建
　　白云楼　刘基有永康胡元鼎白云楼诗
　　听泉楼　万厯永康县志方岩东石谷旧有楼曰听泉胡济源作苏伯衡记
　　天阶景璧楼　万厯武义县志在白岭【张国裳重建天阶景璧楼疏旧为婺星楼】
　　玻璃阁　金华杂识在金华山智者寺后
