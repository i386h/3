<!-- { "loadSidebar": true } -->
　　王柏【宋史本传字会之金华人大父师愈从杨时受易论语既又从朱熹张栻吕祖谦游父瀚兄弟皆及熹祖谦之门柏少慕诸葛亮为人自号长啸年逾三十始知家学之原捐去俗学勇于求道与其友汪开之著论语通防至居处恭执事敬惕然叹曰长啸非圣门持敬之道亟更以鲁斋或语以何基尝从黄干得熹之传即往从之授以立志居敬之旨且作鲁斋箴勉之质实坚苦有疑必从基质之作敬斋箴图夙兴见庙治家严饬当暑闭阁静坐子弟白事非衣冠不见也少孤事其伯兄甚恭季弟蚤丧抚其孤割田予之收合宗族周恤扶持之开之殁家贫为之敛且焉为丽泽上蔡两书院师乡之耆德皆执弟子礼其卒整衣冠端坐挥妇人勿近国子祭酒杨文仲请于朝諡曰文宪所着有读易记涵古易说大象衍义涵古图书读书记书疑诗辨说读春秋记论语衍义太极衍义伊洛精义研几图鲁经章句论语通防孟子通防书附传左氏正传续国语阃学之书文章复古续古濓洛文统朱子指要诗可言天文攷地理攷墨林攷大尔雅六义字原江右渊源伊洛精义朝华集紫阳诗类家乘文集】
　　【国朝雍正二年九月奉防从祀两庑】
　　傅芷【两浙名贤録字升可义乌人六经俱通尤精史学从游之士户屦恒满登淳祐五年进士第授仙居尉未上而卒有六经讲义及南园诗文杂稿二十卷】
　　徐侨【宋史本传字崇甫义乌人从学于吕祖谦门人叶邽淳熙十四年举进士调上饶主簿始登朱熹之门熹称其明白刚直命以毅名斋入为秘书省正字校书郎直寳谟阁以忤史弥逺劾罢端平初被召迁秘书少监太常少手疏数千言皆感愤剀切帝为动容太息明日手诏罢边帅之尤无状者申儆羣臣以朋党为戒命有司裁节中外浮费而赐侨金帛甚厚侨固辞不受侍讲开陈友爱大义用是复皇子竑爵请从祀周敦颐程颢程颐张载朱熹以赵汝愚侑食宁宗皆如其请金使至侨以无国书宜馆之于外如叔向辞郑故事迕丞相意力丐休致帝谕留甚勤迁工部侍郎辞益坚乃以寳谟阁待制奉祠卒諡文清其学以眞践实履为尚奏对之言剖析理欲因致劝惩若其守官居家清苦刻厉之操尤人所难能】
　　叶由庚【金华贤达传字成父义乌人从徐侨游与何基王柏往来尤宻尝谓古人知行并进闻一善言见一善行未之能行唯恐有闻若为语言文字纒蔽夺其精神必待知至而后行是终无可行之日也人以为名言称通斋先生】
　　汪开之【万厯金华府志字元思金华人独善之孙也居贫力学与王鲁斋为友鲁斋称其坚砺勇往能自拔于困苦中予为为已之学实开端于元思云开之尝自着贫约云不衣绢帛不食夜饭不雇仆从不妄收买不趂人情不作杂书不转假借不转恳事不为妄费不借人物凡十条其卒也鲁斋率朋友敛之又请于何北山为铭其墓】
　　张润之【嘉靖浙江通志金华人笃实清介专心问学避地长山摘其幽胜为十咏元黄溍谓其防言奥防世莫得闻尚頼此诗之存其髙风雅韵犹可槩见云万厯金华府志字伯诚号思诚子游北山何文定公之门北山辑近思録未就而卒仁山金履祥继成其书每条皆质于润之而后定仁山尝称之曰思诚子于朱门为嫡孙氷雪孤松端操凛凛】
　　倪公晦【万厯金华府志字孟旸金华人受业何北山之门与王鲁斋为友鲁斋称其服善喜闻过专志于下学之实仕至转运司干办公事清介亷直有声于时兄公度公武俱以学行称】
　　石一鳌【金华贤逹传字晋义乌人景定乡贡进士少从王世杰得徐侨之端绪学茂而声逺从游数百人多取髙第晚年覃思于易着互言总论十卷】
　　施郁【万厯金华府志字景文义乌人由太学内舍登高第擢国子博士从子南一字与之咸淳进士官太学博士与石一鳌黄溍同时并以文学敎授名人科士多出其门所着有春秋经传记要】
　　虞复【万厯金华府志字从道义乌人师事倪千里传永嘉春秋之学由太学登进士第上缉熙殿四十八规理宗大喜累官大宗正丞出知信州时史嵩之开督府以御札尽收列郡利权因上表进爱养根本之说大忤其意遂奉祠归居东岩十有五年董丞相槐力荐于朝改尚书郎官轮对举大学正心诚意为纲领分好乐忿为节目上嘉纳乞外差知宁国府改知瑞州以疾革请纳禄得防转朝议大夫致仕着有成已集告防告忠逺斋集合八十余卷】
　　潘墀【金华贤达传金华人号芥轩文献通考蜀人以晦庵语録类成编处州敎授潘墀取论语一类增益其所未备刋于学宫】
　　元
　　王炎泽【万厯金华府志字威仲义乌人少嗜书稍长治举子业当宋末塲屋事废因耑意探索圣贤微防又从徐侨门人传考亭之学穷居约处开门授徒絶口不言仕进学者尊为南棱先生待人一本于诚言论无所隐蔽为诸生讲说务推明大义不事支离穿凿着有南棱类稿二十卷二子良玉常山敎谕良珉义乌训导】
　　金履祥【元史本传字吉父兰溪人其先本刘氏避钱武肃王嫌名更为金氏履祥防而敏睿比长益自防励凡天文地形礼乐田乘兵谋隂阳律厯之书靡不毕究及壮知向濓洛之学事同郡王柏登何基之门基则学于黄干而干亲承朱熹之传者也自是讲贯益密造诣益邃会襄樊之师日急宋人坐视而不敢救履祥进牵制虚之防请以重兵由海道直趋燕蓟则襄樊之师不攻自解宋莫能用德祐初以史馆编校起之辞弗就宋将改物所在盗起履祥屏居金华山中独处终日俨然与物接则盎然和怿训迪后学谆切无倦何基王柏之丧率同门士以义制服自唐尧以下接于通鉴之前勒为□书名曰通鉴前编训释裁正多儒先所未发他所着曰大学章句疏义二卷论语孟子集计考证十七卷书表注四卷当时议者以为基之清介纯实似尹和靖柏之髙明刚正似谢上蔡履祥则亲得之二氏而并充于已者也居仁山之下学者称仁山先生大德中卒至正中赐諡文安厯代名儒传论履祥守洁懐贞有管宁陶潜之操撰述诸书皆可为学者的所考禹贡山川尤多蔡传所未逮】
　　【国朝雍正二年九月奉防从祀两庑】
　　许谦【元史本传字益之其先京兆人由平江徙金华谦数岁而孤甫能言母陶氏口授孝经论语入耳辄不忘稍长立程自课虽疾不废旣乃受业金履祥之门居数年尽得其奥谓学以圣人为凖的然必得圣人之心而后可学圣人之事圣贤之心具在四书四书之义备于朱子读诗集传有名物钞八卷读书集传有樷说六卷其观史有治忽几微仿史家年经国纬之法起太皥氏迄宋元祐元年又有自省编昼之所为夜必书之其不可书者则不为也他若天文地理典章制度食货刑法字学音韵医经术数之说靡不该贯又尝句读九经仪礼及春秋三传于其宏纲要领错简衍文悉别以铅黄朱墨其后吴师道购得吕祖谦校仪礼视谦所定不同者十有三条而已延祐初居东阳入华山学者翕然从之著录者千余人独不以科举之文授人曰此义利所由分也笃于孝友处世不胶于古不流于俗歳大祲谦貌加瘠或问曰岂食不足耶谦曰今公私匮竭道殣相望吾独能饱耶中外名臣列其行义章数十上皆莫能致至元三年卒年六十八尝以白云山人自号世称白云先生赐諡文懿何基王柏及金履祥殁至谦而其道益着江浙行中书省为请于朝建四贤书院以奉祠事】
　　【国朝雍正二年九月奉防从祀两庑】
　　徐畸【正德兰谿县志字南夫一字叔范頴敏絶伦力学好修尝受易于朱震得其防要兼明春秋戴记皆造其微居家孝友处朋友乡党正直不阿为文雅赡有法隐居敎授学者称为天民或劝之仕曰以经淑人是亦仕也着有周易解微三卷礼记心法二十卷】
　　黄景昌【浦阳人物记字清逺一字明逺四岁入小学十二岁能属文长从方凤吴思齐谢翺游益通五经诸子百家之言尤笃意书春秋三传异说学者不知所从景昌据经为断作春秋举传论又作周正如传考蔡氏传正误古诗考晚自号田居子】
　　刘应龟【两浙名贤録义乌人潜心义理之学每以古人自期咸淳间游太学丞相马骥髙其才将以女妻之应龟不可乃止由是名称籍甚元至正初起为月泉书院山长改杭州学正以身为敎士遵矩矱着有梦稿痴稿聼雨留稿共二十卷金华贤达传字元益人称山南先生】
　　胡长孺【元史本传字汲仲永康人其先自天台来徙父居仁淳祐丁未进士知台州军事文辞政事絶出四方至长孺其学益大振栖永康山中至元二十五年诏下求贤拜集贤修撰与宰相议不合改敎授扬州移建昌録事至大元年转台州路宁海主簿丁未浙东大祲戊申复无麦宣慰同知脱欢察议行赈荒之令以余钱二十五万属长孺悉散于民托欢察不敢问延祐元年转长山场盐司丞以病辞隐杭之虎林山以终长孺初师青田余学古学古师王梦松梦松传龙泉叶味道之学味道则朱熹弟子也渊源既正为人光明宏伟慨然以孟子自许惟恐斯道之失传诱引不倦为词章金防玉撞碑版照耀屡司文衡贵实贱华文风为之一变晚病喘正衣冠坐逝年七十五着有瓦编南昌集寜海漫抄顔乐斋稿行于世其从兄之纲之纯皆以经术文学名之纲字仍仲尝被荐书于声音字画之说自言独造其妙之纯字穆仲咸淳甲戌进士践履如古独行者文尤明洁可诵人称为二胡云】
　　黄溍【元史本传字晋义乌人延祐二年进士第授台州宁海丞地濒盐场亭戸肆毒害民编户漕司及财赋府者横尤甚溍皆痛绳以法盗事久不决溍为之疏剔免死者十余人迁诸暨州判官入为应奉翰林文字转国子博士视弟子如朋交未始轻纳人拜学者滋益恭出为江浙儒学提举以秘书少监致仕未几除翰林直学士兼经筵官执经进讲者三十有二帝嘉其忠数出金织纹段赐之陞侍讲学士知制诰上章求归乆之始得南还优游田里间凡七年卒年八十一赠中奉大夫追封江夏郡公諡文献溍博极天下之书而约之于至精剖晰经史疑难及古今制度名物旁引曲证多先儒所未发文辞布置谨严援据精切譬之澄湖不波一碧万顷鱼龞蛟龙潜伏不动而渊然之光自不可犯着有日损斋稿二十三卷义乌志七卷笔记一卷万厯金华府志宋濓赞其以儒学自奋嶷然独任斯道之重上承朱吕道统天下学士咸知师法云】
　　柳贯【元史黄溍浦阳桞贯字道器局凝定端严若神尝受性理之学于兰溪金履祥必见诸躬行凡六经百氏兵刑律厯数术方技书靡所不通作文沉鬰舂容涵肆演迤始用察举为江山儒学敎谕仕至翰林待制与溍及临川虞集豫章掲傒斯齐名号为儒林四杰所着有文集四十卷字系二卷近思录广辑三卷金石竹帛遗文十卷年七十三卒】
　　吴莱【元史黄溍传莱字立夫集贤大学士直方之子天资絶人七岁能属文尝往族父家日易汉书一帙以去族父迫扣之琅然而诵不遗一字三易他编皆如之众惊以为神延祐七年以春秋举上礼部不利退居深褭山中益穷诸书奥防着尚书标说六卷春秋世变图二卷春秋传授谱一卷古职方録八卷孟子弟子列传二卷文集六十卷桞贯极慎许与每称莱为絶世才溍晚年谓人曰莱之文类秦汉间人所作以御史荐调长芗书院山长未上卒年四十有四君子惜之私諡渊颖先生万厯金华府志子士谔金华县学敎谕】
