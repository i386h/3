<!-- { "loadSidebar": true } -->
　　勅赐云林禅寺　灵隐寺志在武林山晋咸和间西僧慧理开山山门牓曰絶胜觉塲正殿曰觉皇宝殿为宋理宗御书厯五季隋兴废莫考唐大厯六年修会昌废教寺毁吴越钱王重为开拓殿宇一新建石幢二咸淳临安志旧名灵隐景徳四年改景徳灵隐禅寺武林梵志明初改灵隐寺【宋之问游灵隐寺诗鹫岭郁岧嶤龙宫锁寂寥楼观沧海日门对淛江潮桂子月中落天香云外飘扪萝登塔逺刳木取泉遥霜薄花更发冰轻叶未凋夙龄尚遐异搜对涤烦嚣待入天台路看予度石桥贾岛蚤秋天竺灵隐寺诗峯前峯后寺新秋絶顶髙窗见沃州人在定中闻蟠蟀鹤曾栖处挂狝猴山钟夜度空江水汀月寒生古石楼心欲挂帆身未遂谢公此地昔曾游林逋同运使游灵隠寺诗山壑气相合旦暮生秋隂松门韵虚籁铮若鸣瑶琴举目羣状动倾耳百虑沉按部既优游时此振衣澄冷泉色泻我消旷心飘飖白猿声答我雅正吟经台复丹井扪萝尝徧临鹤盖青霞映玉趾苍苔侵温顔照槁木真性讶幽禽所以仁恵政及物一一深洒翰嶙峋壁返驾旃檀林回睨窣堵峯天半千万防苏轼祷雨宿灵隐寺诗百重堆案掣身闲一叶秋声对榻眠床下雪霜侵户月枕中琴筑落堦泉﨑岖世味尝应遍寂寞山栖老渐便惟有悯农心尚在口占云汉更茫然】
　　国朝顺治十五年大殿燬僧礼重建康熈二十八年
　　圣祖仁皇帝南巡幸寺
　　勅赐云林寺额
　　御制五言诗一首【恭纪首卷】三十八年
　　圣驾再巡奉
　　太皇太后銮舆重至云林
　　赐金佛一尊香金五百两
　　御制过鹫峯七言诗一首【恭纪首卷】
　　御书禅林法纪四字额并对聫一副四十二年四十四年
　　四十六年皆防
　　巡幸奉
　　赐御书金刚经一部心经一部永镇灵山雍正六年总督【臣】李卫倡修大雄宝殿及天王殿并堂宇楼阁焕
　　然一新十三年奉
　　防豁除寺山粮额
　　神尼舍利塔【灵隐寺志在飞来峯顶隋仁夀二年建】
　　北髙峯塔【灵隐寺志在北髙峯顶唐天宝中建髙七层藏古佛舍利】
　　韬光庵　万厯灵隐寺志在灵隐山【巢沟隖内】以韬光禅师得名石晋天福间吴越王建改名广严庵宋大中祥符间复改今名【白居易长庆四年正旦请韬光斋诗白屋炊香饭荤羶不入家滤泉澄葛粉洗手摘藤花青芥除黄叶红姜带紫芽命师相伴食斋罢一瓯茶杨蟠韬光庵诗痩藤拄到古韬光分得山房半榻凉白髪老僧从定起断云漠漠防残香陆圭韬光庵诗雨过山头夜气清天风吹下步虚声道人酒醒推防月在琅玕节上明施闰章游韬光庵和白香山诗丹阁仙人宅香台佛子家岚深晴作雨树老晚成花磵口齐藤叶墙根过笋芽听泉从日暮自煮白云茶】
　　下天竺寺　咸淳临安志在县西一十七里隋开皇十五年僧真观与道安建号南天竺唐永泰中赐天竺灵山寺额宋大中祥符初改赐灵山寺天禧四年复天竺寺额绍兴十四年改赐天竺时思荐福寺额庆元三年复元额为天竺灵山之寺宝祐二年赐天竺灵山教寺额钱塘县志元末燬明洪武间重建【李白与从侄良游天竺寺诗挂席凌蓬邱观涛憇樟楼三山动逸兴五马同遨游天竺森在眼松风防惊秋览云测变化防水穷清幽叠嶂隔遥响当轩写归流转成傲云月佳趣满吴洲释道潜与愚上人宿天竺诗夕阳山气霭葱葱路转松隂复几重行过石桥人未见数声先听寺楼钟稽留峯北好林泉珍重幽栖得所便栢子香中能宴座想无余习好攀缘霜压栊雪条银河初转斗垂杓清言共失三更梦错恨芙蓉漏易消马臻陪葛元白仇仁近访南竺诗僧分韵得影字诗花开空山春穷幽到絶顶入寺逢逺公顿觉尘虑屏遂作莲社游把酒酹龙井万生各有态得意还自领此乐殊未极落日倒林影明朝下山去笑别风篁岭张翥游天竺寺诗石梁溅水湿苍苔隂洞傍穿涧底回殿阁金银从地涌山林图畵自天开龙随僧到分云住猿认人呼下树来游兴未阑斜日尽马头呼酒尚徘徊】
　　国朝康熙三十八年
　　圣祖仁皇帝南巡幸寺
　　勅赐帑金重修
　　中天竺寺　神州古史攷在稽留峯北隋开皇十七年僧千嵗宝掌禅师从西土来建咸淳临安志宋太平兴国元年钱氏复建为崇夀院政和四年改赐天宁万夀永祚禅寺南渡初有摩利支菩萨感应因以禁中所奉佛像赐焉武林梵志元天厯间改天厯永祚禅寺明洪武初赐号中天竺寺山门中天竺三字为贾似道署额正徳间燬嘉靖二十五年僧恵镛募建殿刹并建白衣观音堂
　　国朝康熙三十八年
　　圣祖仁皇帝南巡幸寺
　　赐帑金三百两重修康熙四十二年
　　赐御书灵竺慈缘扁额
　　上天竺寺　名胜志在北髙峯麓【白云峯下】上天竺山志后晋天福四年僧道翊结庐山中夜有神光就视得竒木命孔仁谦刻观音像会僧从勲自洛阳来持古佛舍利至因纳之顶间妙相具足钱忠懿王梦白衣人求治其居因感寤乃即其地创佛庐号天竺防经院宋咸平初郡守张去华以旱迎大士至梵天寺致祷即日雨自是遇水旱必谒焉武林
　　梵志乾道七年改院为寺门扁皆御书庆元三年改天台教寺武林旧事淳祐中赐名广大灵感观音教寺万厯杭州府志元季燬重建【黄溍重修上天竺观音殿记皇元尊象法而上教乗天竺实居江南列刹之首仍纪至元之三年寺燬于火惟圣像岿然独存诸珍异服器亦无损毫末人以为是有神物隂防之亡何而主僧仲颐告寂庆子思以五年夏五月来莅寺事谓欲复吾故宇莫先于治殿以掲防妥灵耆旧僧之意适同各探已槖出钱有差知事僧亦力相之俄有大商至自江右献巨柟六十有三防收亡僧所遗钱以缗计者五千银以两计者七百八十田以亩计者四百既而逹官大姓相继输钱而施不啻十万缗于是随木之值以鸠其材敛田之人以给其食量缗钱之多寡以总其费殿之始建以其年冬十有二月凡其制为间二十有四悉准其旧其崇八防倍其崇而益寻有二尺以为修半其修而去防有二尺以为广功未竟者三之一而子思以至正二年春迁四明之延庆本无由延庆东堂出领兹山悉力殚虑图终其役三年春三月殿成溍因备记其废兴颠末来者尚鉴于斯】武林梵志寺有白云堂两峯堂中印堂云汉阁应真阁延桂阁秋香阁伴云阁双桂轩清华轩静处斋植杖亭谢屐亭梦泉亭流虹涧金佛桥琮老桥凝聚泉观音泉水月池西方殿云液池并废惟白云堂尚存【苏轼书辩才白云堂壁诗不辞侵晓叩松扉却值支公久不归山鸟不鸣天欲雪卷惟见白云飞苏轼雨中游天竺灵感观音院诗蚕欲老麦半黄前山后山雨浪浪农夫辍耒女废筐白衣仙人在髙堂释斯植上天竺寺诗古寺寒桥路钟声静忽闻数峯平处合一水众谿分老树烟萝雨残灯石塔云闲心寄幽寂似觉逺尘氛仇逺游上天竺诗行遍山巅到水涯尚无红叶与黄花长松夹径七八里小市通村数十家竺国云深僧雅淡草堂洞古石查牙野翁共酌官垆酒扶醉归来及暮鸦】
　　国朝顺治十七年不戒于火太傅金之俊延僧徳水重
　　建康熙三十六年
　　圣祖仁皇帝
　　赐御书石刻金刚经一部三十八年
　　南巡奉
　　太皇太后銮舆幸寺赐帑金五百两修葺殿宇
　　御制重修天竺寺碑文【恭纪首卷】四十二年再幸
　　赐御书金字心经一轴四十四年再幸建
　　御碑亭四十六年又幸
　　赐御书金字药师经一部并讃【恭纪首卷】六十一年正殿燬雍正七年总督【臣】李衞即藏经阁旧址恭建
　　御书楼一座上供金书法宝中勒碑文九年【臣】李卫复奏
　　请重建大殿修葺山门奉
　　防动帑兴工至十二年三月工竣
　　御制天竺寺碑文恭摹勒石
　　理安寺　理安寺纪古涌泉禅院亦名法雨寺在钱塘县城西二啚【武林梵志寺在九溪十八涧南通徐村北达龙井七峯环绕双涧合流境地幽胜视两峯三竺又一竒矣】呉越钱王建宋理宗时为祝国泰民安改名理安寺明治四年废万歴甲午佛石禅师重建【王穉登访理安方丈诗废寺荒芜已百年师今结屋更安禅林如支遁堪栖鹤社似庐山喜种莲岩畔伐薪尝易米石边接竹每供泉诗成尽是云霞色不数清江与皎然李流芳游理安寺诗草深沙径樵夫引苔厚石桥麋鹿行坐久忽闻松籁响此心已敌镜池清虎窟禅栖二十年饭松煮石看云眠人来闻道何须问领取泉声竹色边】
　　国朝康熙五十三年
　　圣祖仁皇帝发帑重建
　　赐理安寺额又
　　御书石磬正音四字并对聨二副
　　赐佛像大钟供器等皆
　　内府制造雍正五年十一月住持僧实慧奉
　　御书慈悲自在扁额恭悬藏经楼又
　　赐曹溪人瑞四字
　　御制对聨二副奉悬方丈雍正十一年奉
　　防重修
　　永兴寺　西溪梵隐志在西溪市杪安乐山下唐贞观间悟明尊者开山宋铁牛印禅师重葺后燬明断臂道者増建小庵旋废万歴初冯太史梦祯延僧真麟新之手植緑蕚梅二本题其堂曰二雪上有楼可逺眺
　　报先寺　咸淳临安志在西溪宋建隆二年呉越王建治平二年改报先明觉院西溪梵隐志嵗久倾圯明万歴间里人万某等重募建佛殿并像饰
　　龙华寺　万厯钱塘县志在栅外一啚西湖游览志旧名龙华宝乗院呉越王以端萼园建【铁围山丛谈钱塘龙】
　　【华寺有傅大士真身及藏敲门槌诵金刚经拍板与藕丝灯三物昔钱王从婺女双林取来藕丝灯乃梁武帝时物也政和后索入禁内】
　　【谨案元世祖本纪至元二十二年僧格言钱塘有龙华寺宋毁之以为南郊胜地宜复为寺复勅毁郊天台建寺焉攷旧志皆失载今补入】
　　天龙禅寺　天龙寺志在慈云岭之南宋郊台之右唐天龙和尚开山宋干徳三年呉越王钱氏拓新宋大中祥符九年改名感业建炎中燬岿然出于火者木观音像也特着灵异绍兴十三年既置圜丘以净名为斋宫以感业居从官由此僧徒渐散而寺亦圯元延祐间僧善平精勤恢复泰定三年迁寺旧址之南百步许明洪武初僧行满重兴
　　天真禅寺　十国春秋旧名登云台亦名拜郊台西湖游览志梁龙徳间呉越王建武林梵志明成化年毒峯善禅师重建
　　开化寺　钱塘县志在月轮山即六和塔院东坡诗注宋开宝三年建太平兴国五年改开化寺六和塔【霏雪録在龙山月轮峯武林梵志宋开宝三年智觉禅师建以镇江潮高九级五十余丈撑空突兀跨陆俯川宣和中燬绍兴二十二年僧智昙重建七级而止塔中有汤思退等彚写佛说四十二章经李伯时石刻观音像嘉靖三年燬万厯间袾宏重修张翥登六和塔诗江上浮图快一登望中烟火是西兴日生沧海横流外人立青防最上层潮落逺沙羣下雁树欹髙壁独巢鹰百年等是繁华尽怕听兴亡懒问僧】
　　国朝雍正十三年八月三十日奉
　　防令织造隆升动支内库银两重建七层并重修开化
　　寺
