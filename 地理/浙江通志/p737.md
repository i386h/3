<!-- { "loadSidebar": true } -->
　　樊之鑛【公举事实常山学廪生父尧廪卒躃踊成服水浆不入口者七日事母詹氏尤孝谨母疾躬视汤药衣不解带龥天以身代及殁哀毁如丧父时既葬结茅墓侧者二十一年后以哀毁成疾竟不起事闻奉旌】
　　董斌【公举事实龙防人甲寅闽变奉二亲避居村落力田以供父母父病笃龥天请代双目流血父母相继终庐墓三载雍正六年具题奉旌】
　　赵叔广【公举事实常山人父为贼所掳叔广牵衣号恸不忍舍贼怒拔剑欲杀父叔广冐刃请以身代贼怜而释之遂得俱免于难母老两目失眀叔广以舌砥之啮指血和药以疗期年复明雍正六年具题奉旌】
　　詹鳯仪【题旌册字韶成常山人九嵗丧父呼天抢地几不欲生每出就外傅必禀命先归代母执防母殁悲恸终其身雍正六年具题奉旌】
　　汪允祐【题旌册开化人负母避贼不惮险阻弃妻不顾妻投水而死允祐逃至遂邑山中粮尽乞食以奉母后母卒庐墓三年雍正六年具题奉旌】
　　张延圣【题旌册开化人性至孝家贫菽水承欢康熙甲寅值闽逆之乱山寇窃发父为贼所获延圣星夜匍匐直闯贼营求以身代贼并系之并受拷掠日久束少懈乘夜负父越墙而逃追急匿桥下深水中遂得脱兄延毓早丧遗孤森年十嵗亦被掳不知所往父痛念其孙延圣不避艰阻寻至江西乐平县闻在贼寨百计措金赎回母病衣不解带及殁哀毁骨立庐墓三年雍正六年具题奉旌】
　　徐灏【公举事实字景梁常山人性至孝康熙甲寅耿逆防城父锡徳被掳酷刑索饷时灏甫十四以身蔽翼叩颅流血曰宁棰我勿伤吾父贼感其诚两释之后父患喘疾灏侍汤药衣不解带者五载及殁殡葬尽礼庐墓三年犹不反亲旧以礼相防灏泣曰吾久侍左右何忍置亲独处荒邱也族人有争产者经年不能解灏开诚谕之曰若辈苐知有产亦念先人原属一体乎遂割己地以释其争】严州府
　　晋
　　夏孝先【水经注孝先少丧二亲负土成墓数年不胜卒元丰九域志严州州民丧父庐于墓侧尝有野火奄至俄而火为之灭寻复涌泉出其地】
　　唐
　　祝希进【唐书孝友传希进桐庐人严陵志父丧庐墓侧芝草生有巨蛇至其所元和四年旌表】许利川【唐书孝友传利川睦州人册府元龟为睦州司士参军居母丧以孝闻有芝草八茎及连理树一株产于墓庐诏旌表其门】
　　陈京【明一统志桐庐人有至行亲丧庐墓大厯十年刺史萧定上言表其门时人目所居乡曰至徳里日如曾】
　　戴元益【唐书孝友传元益桐庐人严陵志五世同居庭木紫薇枝生连理咸通八年刺史张蒸以闻旌其门闾】
　　何起门【唐书孝友传起门建徳人续文献通考父死庐墓大厯中刺史萧定以状闻旌其门】宋
　　周大雅【严陵志夀昌人业进士治平中居亲丧庐墓三年羶荤不入口有羣鸟驯其旁赵清献林还自京师道县闻之因访焉察其实行请于朝改乡曰至孝里曰求忠今艾溪南即其庐】
　　陈氏三子【严陵志分水人莫详其名因父抱患危重三子同日刲股肉煮粥进父即愈景定庚申知县蒋晓立坊旌之】
　　徐亨【嘉靖浙江通志桐庐人宣和初方腊寇起亨兄为贼所执享叩头告曰家有老母兄能养请代其死贼舍其兄而杀亨】
　　陆时雍【嘉靖浙江通志淳安人幼孤贫与兄力樵以养母稍长补郡学生念母兄食不给语掌膳者曰吾日饭勿尽炊愿辍一膳遗母自以一膳分为晨午后登宣和三年进士第中博学宏词科歴秘书丞知建昌军请以恩官其兄子】
　　徐眀【严陵志建徳人绍兴九年母病刲胁取肝以疗之母病即愈】
　　余机【严陵志字大伦遂安人母丧明以舌防之复眀如故嘉定元年举孝防授江隂令】方彞【万厯严州府志淳安人事父母至孝嘉靖戊寅知州郑之悌名其里曰孝养】
　　唐时泽【万厯严州府志淳安人兄弟友爱终身无间言嘉定戊寅知州郑之悌名其里曰友恭】何崇源【新定续志居建徳县买犊乡母蒋氏年八十四景定四年抱患沉重崇源于右股刲肉煮粥奉母即愈咸淳五年母再疾复行刲股母病随愈本县躬亲存问申府永免戸役】
　　陈师清【新定续志居建徳县仁行乡母年八十咸淳五年六月抱患危笃师清就右胁取肝煮粥奉母即安事闻旌表】
　　蒋徳定【新定续志居建徳县买犊乡母呉氏抱患沉重徳定就右股刲肉煮粥奉母即愈有司以闻诏旌其门】
　　徐大发【新定续志居建徳县慈顺乡母刘咸淳六年七月抱患危重大发同姊五娘各就左股刲肉煮粥奉母即愈事闻诏表门闾】
　　元
　　余丙【元史本传遂安人幼丧母泣血成疾父亡不忍葬结庐古山下殡其中日闭户守视有牧童遗火延殡庐丙与子慈亟扑不止欲投火中与柩俱焚俄暴雨火灭】
　　姜兼【元史本传淳安人七嵗而孤养母至孝母死哀慕几絶既葬独居墓下朝夕哭奠寂焉荒山中躬自樵防蔬食饮水一哀麻寒暑不易同里陈氏戴氏子不能事其父母闻兼之行慙感而悔皆迎养焉】
　　汪以兴【严陵志字伯可淳安人母聂氏生以兴一嵗被逐鞠于嫡母既长知其故乃裹粮四方寻访日久粮絶草眠丐食至宣城方得遇遂奉归养十年乃终】
　　邵景新【严陵志淳安人幼失父事母黄氏甚谨每遇病衣不解带汤药必亲煮尝而后进母年九十余常秽床褥间景新辄以手除之及母殁停丧三年卧棺侧寝苫枕块朝夕哭奠如初丧】
　　眀
　　姚甫【姚夔姚甫担骸传字伯华桐庐人元末兵乱甫家颇温厚奉二亲匿阆原山中各挟资费以行仓卒为羣盗所迫投丛莽间散失不知所在盗过父出呼子为后盗所得母闻赍所挟物驰救盗并推崖下坠石死眀日盗稍退甫遍野号呼追求不得哭声彻天有告者曰尔亲在崖下趋视之则皆死矣甫用绛防被二襄其父母以肩担之乘夜由间道奔桐江至姚家山祖坟之右采树叶掩之昼伏夜作二昼夜穴成负二骸殡于穴仍负土筑垒髙三尺痛哭呕血而出计遇难时二月也不知死日每临二月则终月絶酒食拥炉而泣泪倾注灰尽湿不已奉祭祀执爵哀呼如在膝下路人闻之无不感动子唯大仕洛阳令孙夔吏部左侍郎龙河南左参政甫寿七十卒赠通议大夫礼部右侍郎葬祖坟之次人号为延庆墓云】
　　蔡廷瑹【严陵志建徳人性孝友父子仪病笃廷瑹焚香龥天乞以身代遂愈母盲廷瑹捐资济贫祈保母目复眀成化四年知府张永以闻旌表其门】
　　潘仲春【分水县志字正和嘉靖癸巳父访卒丧葬尽礼同兄孟春弟应春庐于墓左邑令旌其门朔望必亲诣焉己酉以眀经选抚州府教授署临川金谿二县事循良大着仕豫章十年归着有文集行于世】
　　汪士臣【淳安县志邑诸生父病剧昼夜衣不解带因积瘁病目失眀比父病痊已目亦复明人以为孝感后父故叔婶继逝遗孤三尺亲爱甚笃延师择配分己产以赡之乡族称其义】
　　邵焜【严州府志淳安郡学生孩提时即知谨事二亲父遘重疾百方祷治不效乃割股以进寻愈万厯二十九年学使题额曰旌孝以表之】
　　方汝成【淳安县志邑东金坂人事父母温凊必敬父殁庐墓三年母殁亦如之县令海瑞亲谒其庐题赠旌孝二字】
　　徐璠【建徳县志居父丧尽礼母病家被火乃冲火负母以出母生而璠则患燎以死妻宋氏安贫守志】
　　方云槐【遂安县志字慕庭六嵗父文谨卒事母余氏至孝家贫力耕卜葬祖父负土成坟孺慕七十年如一日晚賔于乡寿终隆庆二年知县周恪表其闾曰节孝之门】
　　王瑁【两浙名贤録桐庐人幼失父事母至孝居丧哀毁骨立负土营葬庐墓三年慈鸦数百集于塜木瑁朝夕哭鸦亦哀鸣与相应丧毕瑁归鸦亦散去人以为孝感】
　　章琳【桐庐县志字元器钟山乡人节妇骆氏子也六嵗母病时值溽暑即能为母扇枕人号为小黄香母寝室后有巨木多蛇母见惊病琳焚香吁天是夜风雷大作拔木出墙外母病即愈母殁庐墓三年寒暑无间作哀思録数十章府县申请旌表给以冠带年八十卒】
　　方贯【万厯严州府志淳安人家贫采薪以养父母父母殁负土为坟庐侧三年虎至贯所亦不为暴终丧绘二亲像凡事必告饮食必荐如亲在时终身不娶迭奉院道旌异】
　　戴启祥【建徳县志字警震享子为国学生父卒哀号几毙以母在勉强饮食母年八十六卒抚棺恸曰儿一终母事即相随地下矣抱病伏上以哀毁呕血而亡子东旻成万厯己未进士疏其事于朝命有司建坊旌表祀乡贤】
　　毛国章【遂安县志字思程邑庠生吏部一瓒次子事父服勤尽孝及居忧庐墓三年足迹不至私室朝夕哭临如初丧承遗命为伯父一珍服三年丧赀产一无所取】
　　姜宗齐【严州府志建徳人父病笃割股救疗以生后父故家贫如洗奉寡母抚幼弟不辞劳瘁母病焚香祝天愿以身代汤药亲尝跪送得母欢心母终以香木刻二亲事之】
　　毛存元【献徴録字时春事母至孝母愉亦愉母泣亦泣母不食亦不食母恚怒则长跽竟日必怒释而后起后母病将革存元目不交睫衣不解带者浃旬祝于天愿以身代迨逝絶浆屏粒鸡骨支牀为孺子泣邑令感其孝以诗吊之并及母节】
　　陈沧【王思任孝纹堂记字友泉淳邑诸生事严父惟谨母疾终月不解带母卒庐墓三载事庶母若嫡友异母弟若胞晚年纹在其手曰全孝其孙王政徴堂额于予为题孝纹堂以归之】
　　国朝
　　徐万照【旧浙江通志分水庠生父志进崇祯间任防阳通判旋致仕丙戌山贼执志进索餽贫无以应万照奔前救父愿以身代贼不听杀志进万照奋不顾身以头触之亦遇害】
　　詹符【旧浙江通志遂安人在前子康熙甲寅山寇乱符负父疾走数里贼追及以身蔽父贼怒杀之父卒以免】
　　毛周尹【遂安县志字藩侯十一都义门人性至孝母卒哀毁骨立顺治乙未山寇掠其父之恒索重赀取赎周尹鬻产称贷三赴贼营赎父不得力已竭乃号泣请以身质代父归数日其父往赎则贼已解散周尹不可踪迹盖死于贼中云康熈五十二年旌表其门妻王氏守节抚孤并同旌表时同族毛如丝父亦防贼力不能赎乃以身代父复自用计脱归卒父子俱全众尤异之】
　　方之琪【公举事实遂安人侍父病衣不解带汤药必亲尝及卒庐墓三年如一日甲寅弟为寇所掳母朝夕思念不已琪跋渉七年备歴劳苦始得弟归事】
　　【闻奉旌】
　　童恺【公举事实遂安人父升卒勺水不入口者三日孺慕终身母病涕泣悲号至尝矢以验及母卒哀毁庐墓郡守闻之扁其门曰纯孝足风】
　　余琪【公举事实遂安人父人龙病龥天请以身代病获痊母患疯挛躬视汤药衣不解带者数载居丧哀毁闻者垂涕后葬松灵山三年寝食墓侧奉侍如生后琪年至八十子孙介寿称觞犹相顾泣曰尔逮事父母予不逮事父母耄年隠痛其有极乎】
　　任鼎福【题旌册遂安人母病医药弗痊鼎福龥天防祷五昼夜而母疾愈后年六十乃终与父合葬庐墓三载始归康熈五十九年具题奉旌】
　　汪逵【题旌册淳安人母卒哭泣擗踊水浆不入口毎念劬劳之恩辄呜咽不自胜竟以忧思成疾越三载亦卒雍正四年具题奉旌】
　　呉逹观【题旌册淳安人母丧号恸两目俱昏父丧哀毁骨立庐墓数载雍正四年奉旌】呉家骏【题旌册淳安人母病痈家骏以口吮之夜则焚香露祷愿减已年以益母寿母终执丧哀毁既葬守墓三载雍正四年具题奉旌】
