<!-- { "loadSidebar": true } -->
　　冯原【台州府志河间人祖宝以武德大夫从高宗南渡父安国以荫厯官浙东观察使巡视松门市舶卒于台赐葬赤城山原为机宜文字官家临海之长乐乡】
　　李龟朋【赤城志字才翁长安人与兄年齐名中特科监南岳庙绍兴末寓居临海】郭仲荀【赤城志字傅师洛阳人官至太尉庆远军节度使殿前都指挥使绍兴中流寓临海】李擢【赤城志字德升奉符人元符三年中第官至礼部尚书徽猷阁直学士绍兴初寓临海】翟汝文【传详名宦临海县志绍兴二年与其子耆年偕来寓兜率寺有丹阳集行于世】贺允中【赤城志字子忱上蔡人厯资政殿大学士叅知政事绍兴初寓居天台万年寺后徙临海有应心泉记墓在天台县一都】
　　张师正【赤城志字子正大梁人宣和间官至都统制绍兴中家于台】
　　蔡向【赤城志字瞻明东平人挺之孙绍兴初提举本路常平因寓临海自号净空居士有绘水集藏于家】
　　姜诜【赤城志字廷言长山人官至宝文阁直学士通议大夫赠少师绍兴中寓居临海子处度知惠州孙注大理丞】
　　成大亨【台州府志字正仲河间人元符二年中第官至左朝请大夫直秘阁绍兴初寓天台】桑庄【赤城志字公肃高邮人知栁州绍兴初寓天台曾几志其墓有茹芝广览三百卷藏于家子世昌自号莫葊有文集三十卷】
　　曹勋【台州府志字公显阳翟人宣和五年赐甲科以武义大夫从徽宗北迁过河奉徽宗御衣书自燕山间行诣康王高宗泣以示辅臣勋建议募死士航海入金奉徽宗由海道归执政难之出勋于外两赴金国正使何铸伏地不能言勋反覆开论金主首肯以梓宫及太后归孝宗朝加太尉赠太师葬临海显恩寺北嘉靖浙江通志绍兴中寓天台子耜工部郎中知蕲州耘利州观察使】
　　于恕【太平县志字忠甫诸城人绍兴中以父定远为州判官寓居邑之桃夏中特科厯官靖安尉昌国簿受学于张九成九成谪岭表恕裹粮从之无豪于诗有文集数十卷】
　　林景宪【文献通考东鲁林景献初寓吴兴从徐度敦立游后为叅政贺允中子忱孙壻寓临海为人高尚诗清澹五言四韵古句尤佳逼陶谢梁溪尤延之诚齐杨廷秀为之序】
　　【谨按赤城志作林宪旧浙江通志作林宪章未详孰是】
　　杨栋【宋史本传字元极眉州青城人绍定二年进士第二授秘书省正字擢太子詹事兼修国史实录拜叅知政事台州守王华甫建上蔡书院言于朝乞栋为山主诏从之因卜居于台寻奉祠以资政殿大学士充万寿观使所着有崇道集平舟文集】
　　谢伋【黄岩县志字景思上蔡人参政克家之子官至太常少卿绍兴初侍父寓居灵石后寓三童号药竂居士有文集叶水心为序初秦桧罢御批云秦桧不知治体信任匪人人心大摇怨讟载路后桧复柄意札在伋所有防下台州追索择酷吏刘景为守视事次日即遣吏追逮伋自分必死将抵郡城坐舟中望景郊迎相见执礼甚恭葢景已得桧讣矣逾旬日伋拜处州之命】
　　杨揆【黄岩县志字子才眞定人守楚州日秦桧初自金还泛海至楚揆疑其诈欲斩之所亲者谓曰万一果然朝廷知之非便不若津遣赴行在眞伪自辨矣于是遣人阴加防防送至会稽桧既相揆屏迹黄岩逾二十年桧死高宗记其姓名召为工部侍郎敷文阁待制】
　　陈良弼【太平县志字希说祥符人以父绎恩补内黄门事宣和五年提举京城増修城濠赐玉带银绢高宗于南都正位奔赴行在除宝庆承宣使寻致仕买舟顺流而下抵邑境居焉卒赠平信军节度使諡忠简葬庆恩寺东有石碑】
　　洪拟【传详名宦宁海县志靖康间避地寜海遂家焉卒葬县北项岙】
　　赵不柔【天台县志字正之开封人安康郡王士説之子悼其父死靖康之难不乐仕进秦桧当国招之不出官至承事郎通判潮州绍兴初避地于台孙汝遇淳熙十四年中第知吉州汝适庆元二年中第提举福建市舶后徙临海】
　　李彚【天台县志字推之覃怀人绍兴九年通判州事寓家于台官至朝议大夫】
　　范开【台州府志字宣之河阳人为洪迈辛弃疾所器重嘉定中寓居于台】
　　元
　　卜元吉【台州府志河西唐古氏寓天台乡试副榜任庆元路翁洲书院山长】
　　明
　　东湖樵夫【临海县志不知姓名革除间采樵东湖上负薪入市口不二价成祖登极诏至临海樵夫遂投湖中而死后人立亭湖上以祀之】
　　陆修正【黄岩县志号草屋吴郡人寓居盘马善属文时人称为草屋先生有文集行世】王显【方孝孺渔溪子传号渔溪子江宁人少脱畧不拘读书不肯事帖括尝游寓天台与林右张毂景善右善击剑长于为文毂放于歌诗二人皆自负一世显尝钓海滨望见二人踞坐大笑二人者知其非庸人也即与之语大惊异相辨难上下古今事折衷损益根据理道识者知其非狂生或又疑其为神仙中人云】
　　王彝【列朝诗集传字常宗其先蜀人父官昆山敎授召修元史赐金币以母老乞归彝少孤贫读书天台山中师事王眞文得兰溪金文安之传学有端绪尝著论力诋杨廉夫有三近斋稿】
　　范用修【仙居县志滇人举孝廉将试春官会父以非罪见斥因不果北上穷山海披霜露﨑岖险阻越数载方遘父尸归葬应司寇容庵见其孝以女侄妻之为卜筑麻姑山麓挈家居焉善畵人得其片纸珍若拱璧】
　　孙震【台州府志字鲁山桐城人由进士累官兵部尚书明末避地仙居二都方宅后复移寓一都安宁有烟霞皆物外鸡犬即仙家之句】
　　孙鼎征【临海县志字调宰号泖渔松江人崇祯时避居临海能诗善畵有二子任安任昌皆以翰墨名】
　　金华府
　　汉
　　文台【名胜志字高明尝讨赤眉还诛新莽功成造铁船游东海见石帆于永嘉徧厯名山而殁于婺今白沙村有昭利王庙即此】
　　晋
　　江惇【晋书本传字思悛陈畱圉人孝友淳粹高节迈俗性好学每以为君子立行应依礼而动虽隐显殊迹未有不傍礼敎者也若乃放达不羁以肆纵为贵者非但动违礼法亦道之所弃乃着通道崇检论世咸称之苏峻之乱避地东阳山太尉郗鉴檄为兖州治中征西将军庾亮请为儒林将军皆不就邑里宗其道有事必谘而后行东阳太守阮裕深相钦重养志二十余年永和九年卒】
　　朱泛【明一统志沛国朱云之后永兴中为临海太守有政声秩满居蒲墟村遂为义乌人万厯义乌县志字孝祥曾孙幼扬州刺史治扬有功】
　　南北朝
　　匡昕【南史本传字令先庐陵人有至性隐金华山服食不与俗人交母病亡已经日昕奔还号呌母即苏人以为孝感所致】
　　刘峻【梁书本传字孝标平原人好学家贫读书终夜不寐清河崔慰祖谓之书淫天监初召入西省典校秘书安成王秀引为戸曹叅军给其书籍使钞录事名曰苑未及成以疾去因游东阳紫阳岩筑室居焉为山栖志其文甚美普通二年卒諡曰靖先生】
　　顾野王【陈书本传字希冯吴郡吴人幼好学七岁读五经知大防九岁能属文长而徧观经史天文地理无所不通梁大同四年除太学博士侯景之乱丁父忧归乃召募乡党数百人随义军援京师体素清羸又居丧过毁殆不胜衣乃杖戈披甲陈君臣之义逆顺之理抗辞作色见者莫不壮之逃会稽寻往东阳与刘福义合军据城拒贼侯景平太尉王僧辩深嘉之陈天嘉元年补撰史学士太建六年除太子率更令时济阳江总吴国陆琼北地傅縡吴兴姚察并以才学显著论者推重焉】
　　唐
　　韦庄【婺书字端巳京兆杜陵人见素之孙干宁进士授校书郎避乱客婺有和陆谏议怀山居诗曰望阙路仍远子牟魂欲飞道开烧药鼎僧寄卧云衣故国饶芳草他山挂夕晖东阳虽胜地王粲奈思归】
　　五代
　　蒋勋【十国春秋晋吴郡太守枢之后唐末避地婺州之东阳仕至金紫光禄大夫检校司空兼御史大夫遂家焉】
　　宋
　　王彦超【两浙名贤录临清人徙居义乌之鳯林少事后唐厯晋至周显德中累官永兴军节度移鎭鳯翔宋初与太祖有旧迁为右金吾卫上将军判街仗事初彦超自节鎭来朝与郭从义等侍宴太祖从容谓曰卿等皆国家旧臣久临剧鎭非朕所以优贤之意彦超知防即日解官时议许之】
　　周常【宋史本传字仲修建州人中进士第徽宗召为国子祭酒进中书舍人礼部侍郎蔡京用事不能容以宝文阁待制知湖州寻夺职居婺州】
　　杨时【传详名宦旧浙江通志绍兴间寓金华潘黙成从之游时王师愈方幼颖悟黙成携见龟山出论语传相示师愈拜而受之】
　　吕弸中【嘉靖金华县志夷简五世孙父好问尚书右丞弸中随高宗南渡始居婺州子祖谦生于桂林甥馆其学本之家庭得中原文献之传】
　　苏迟【金华贤达传字伯充眉山人辙长子建炎二年以右朝请大夫直秘阁知婺州奏减税额父老为立生祠因家焉卒葬兰溪灵洞后赠少傅婺之苏氏始此子简防】
　　郑淮【浦阳人物记白麟十九世孙其先居荣阳迁浦阳遂为浦阳感德人孙绮字宗文事父母至孝厥后子孙同居六世厯二百年】
　　傅雱【浦阳人物记世居汴父大理评事瑄携雱迁浦阳之感德雱多胆畧与李纲宗泽游建炎元年遣雱为祈请使高宗命李纲草二帝表付雱以行献二帝衣各一袭雱与王伦俱畱金军久之全节以归官至工部侍郎】
　　贾廷佐【两浙名贤录字子野眞定人刚毅有大节宣和二年入太学随父渊扈跸南渡遂家东阳登绍兴二年进士授桐庐簿时金遣张通古偕王伦南来以诏谕江南为名廷佐一再上书累千余言剧论讐耻之不可忘名分之不可贬和约之不可信请诛王伦决意用兵以图恢复辞防剀切累官大理司直出知处州致仕所着有善愿集愚斋杂著若干卷】
　　栁森【浦阳人物记河东人建炎中父铸始从赵林自解迁杭森又自杭迁浦阳乌蜀山森子金擢咸淳三年进士为高邮令宋季城窦山民倡乱火金所居官欲尽斩之金恻然曰此岂其本心哉苐为饥寒所驱尔乃白戮其魁余悉纵不问众感金造室庐还之生子贯】
　　巩庭芝【正德武义县志字德秀东平须城人建炎间迁居武义人号山堂先生登绍兴八年进士第授建德主簿改秩知诸暨县主管崇道观陞太平录事叅军尝受业于刘元城先生之门以道学倡武义武义人士知尚理义之学自庭芝始隆兴二年卒赠大中大夫】
　　赵相【名胜志洛阳人绍兴间帅庐州死于郦琼之难子孙居婺州梵严寺殡焉】
　　王涣之【明一统志大名人父良儒绍兴间知永康因家焉又徙武义涣之幼颖悟能文尝作王氏叙传】
　　马任仲【明一统志建阳人从朱文公游绍兴间中进士乙科寓居东阳厯官州县以廉能见称所着有奏议杂著得斋集】
　　陆九龄【宋史本传字子寿居抚州之金谿幼颖悟端重稍长补郡学弟子员时秦桧当国无道程氏学者九龄独尊其説登乾道五年进士第调桂阳军教授改兴国军地滨大江俗俭啬而鲜知学九龄不以职闲自佚益严规矩肃衣冠如临大众劝绥引翼士类兴起调全州敎授未上得疾卒九龄治家有法闺门之内俨在朝廷而忠敬乐易乡人化之皆逊弟焉与弟九渊相为师友学者号二陆旧浙江通志乾道九年八月来婺与东莱相会同观实录淳熙六年复来东莱东考亭曰子寿前经过畱此二十余日幡然以鵞湖前见为非甚欲着实看书讲论心平气下相识中甚难得也】
