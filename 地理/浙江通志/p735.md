<!-- { "loadSidebar": true } -->
　　郑洧【方孝孺贞义处士传字仲宗浦江人洪武中诏天下度田为图命太学生董其役未几有以贿败者连坐大家多处死时主家政者兄濂也当逮京师受重辟洧奋曰此行必不反吾兄年八十矣而使之白首就吏乎吾当代行遂诣理自诬服竟以其年七月死金陵乡人哀之】
　　田奂【宋濂田氏哀慕诗集序同郡田君奂笃美有驯行母徐氏卒哀号恸哭将欲无生既葬遑遑焉如有求而弗人或劝其还舍奂曰吾母在此奈何离母而去因结庐墓侧人复劝之曰庐墓非古奂号曰吾恨不死从吾母于地下古与非古吾弗暇计也于是寝苫枕块疏食水饮终三年而后归乡士夫闻之咸为太息作为篇翰以美之】
　　张寿祖【金华先民传字伯樗浦江人父早丧母患乳核荏苒二十年成痈忽溃夀祖吮出其毒遂愈母年九十余寝疾累嵗寿祖侍奉不懈母亡哀毁骨立洪武二十五年以耆老召歴事户曹除光化知县】
　　盛本源【眀孝友传兰溪人洪武中兄本道被乡里诖误罪当死本源谓其兄曰兄未有嗣理不可死我子女四人愿以身代兄在我犹不死也遂毅然就吏代死】
　　周道观【两浙名贤録字景暹金华人精于医事父母极孝洪武辛巳以荐授鲁府良医正年八十六乞休王手书全孝二大字以赐之人称全孝先生】
　　宗祉【眀实録金华县人父殁哀毁庐墓三年母盲不能视物防其翳膜母目复眀后自太学生仕至泸州知州表其门曰孝行】
　　唐熊【万厯金华府志兰溪人性澹泊躬修孝行母郑年老失眀起居必敬扶持之不离左右伯兄以刑部尚书养亲归熊恭敬承意代服其劳母氏安其养焉家贫几不自给处之裕如虽兄陟上卿益自励所守终身不殖家产葢无于陵之避而有仲子之风】
　　赵沧【东阳县志本名为沧字宗渊幼有至性以孝闻既失恃继母溺于所出沧每出游学虐其妻锁之室中百方窘辱卒无怨言治辛酉领乡荐值母诞辰遂不赴公车复尽推田庐以与诸弟而以旧居自处母病疯朝夕侍汤药不倦母悔悟谗亦止后父母相继殁哀毁兼至友爱二弟不衰人称之曰赵王祥】
　　黄岚【万厯永康县志性孝友防兄崇上输课廷谳置重辟系狱岚闻徃省以貌相肖代繋赴京遇宥获免】
　　胡郴【万厯汤溪县志字宗质兄以仇诬陷逮赴京师郴念兄老疾抱持恸哭请以身代吁官官怜之竟从其请代戍辽阳十三年后以恩宥还乡侍兄益谨年七十余卒】
　　黄潾【续浦阳人物记九嵗丧母朝夕哀恸得喘疾年二十三父当役潾请代行父怜其病遣兄滋往潾曰宁有兄逺赴万里而弟晏处室庐者乎固请父重违其意许之即诣省领文去间闗疾剧竟死于途滋往收骸莫知其处逾年始得其族人洵字永叔隠居著作尤工书体髫年父死非命悼慕终身号抱戚子又培字仕茂出洵之门嗜学好古亦以孝闻俱有潾之风焉】
　　胡繁【汤溪县志兄为乡民所诬谪戍辽阳繁以身代后恩宥还乡年八十卒】
　　张应沛【续浦阳人物记字汝霖父元京早逝居丧哀毁逢忌辰辄竟日流涕奉孀母备极承欢二弟潞泽襁褓中抚之成立合防四十年以贡授太湖簿陞费县丞数月闻仲弟故恐伤母心急告归哀痛成疾卒于途丧归逺近毕赴杨太史守勤为表其墓曰孺孝】
　　邵【武义县志父寝疾背负共卧起者三十年父年九十余殁亦七十余哭至丧眀庐墓二年卒】应纲【万厯金华府志字恒道永康人幼丧父其母胡守节抚之成立补弟子员纲事母老母有疾或不食纲亦不食成化七年省试囘经钱塘覆舟人多溺死纲以母老寡居为念水中若有援之者独得无恙人以为孝感后任归徳州训导奉母就养孝爱逾笃母殁水浆不入口者三日庐墓三年治十七年旌其门曰节孝】
　　王世名【王世贞纪孝子王世名事武义诸生父与族子口语相失族子倚之墙筑其顋伤死时世名犹稚宗人捐族子之腴五十亩偿世名世名饮泣受田供赋役外手籍其数市金封之嵗以为常口不及父事昼夜读书补博士弟子至婚娶举一子教弱弟使有成立其于族子以兄礼礼之无间每嵗旦谒父主前卜之不吉则掩泣而退至卜得吉乃走冶工铸一利刃镌姓名于背伺族子饮醉归袖刃挥之立死囊其首归于父主前曰幸不辱拜辞其母曰弟壮可养有孙不鬼馁矣疾趋至县出袖中牍且出其藏金令义之繋于丽谯之上谓族子殴世名父死世名杀应斩之人当减徒然法必检父尸而后狱可成世名闻之自谯投而下败面折肢曰吾往者不闻之官惧暴我父骨今乃为我暴父骨也吾杜吾口矣自是絶不食积十日死令嗟赏久之为祠以祀孝子】
　　傅寛【续浦阳人物记字孟宏少负胆智甫冠父遭仇家中以重辟寛请代行父怜其少不许寛曰缇萦幼女能诣阙上书矧男子乎遂往讯榜掠无完肤犹伏地咄咄诉辨卒白其寃后御史廉状壮之为棹楔以旌其孝孙文理粤衞叅军闻母病挂冠归刲股疗母愈遂终养不出从弟亨蒙慷慨仗义亦有理风】
　　黄瑭【续浦阳人物记字均璧父陶以累当赴京瑭请代行吏议充广西军瑭任之告归取行资瑭子保字孟安又请代既而从征蛮宼没于阵初保娶陈氏甫嵗余生子岗未周而保死守节育子教之成立云】
　　黄谧【续浦阳人物记字君静父隆为仇家诬搆当诣京师谧毅然往白而卒子良昶字孟舒痛父早世寝食不忘或语及辄然流涕事母石极甘防之奉至老不裒母年逾八十卒兄良嗣以非罪械系至京良昶从行诣理代服法司义之俾赎其罪而归人皆称其贤】
　　赵枋【崇祯浦江县志母病三年衣不解带既卒栝寇入境人皆逃匿枋独扶柩哭寇亦哀之不犯】尹振【嘉靖金华县志母周氏患疯时振年尚幼保扶不离膝下稍长孝养益笃朝夕侍养躬涤溺器母亡哀伤成疾而卒】
　　汤伯瑜【武义县志十嵗丧父贫不能葬稍长徒跣负土以葬其母王氏苦节六十二年足不逾阃织絍自给伯瑜伤母志奉甘防惟所欲母患痈法宜溃以砭勿忍口吮之赤黄洴流而愈又暑痢掖起借眠不解带者数月母年八十七终庐墓三年学道巡按给扁奨嵗给粟帛】
　　项思谕【崇祯浦江县志佣樵以养寡母甘防竭力母患疯疾三十年嵗歉难给卖妻以终养迨殁庐墓终身衰麻云】
　　杨天龙【崇祯浦江县志铁工为业母病闻割股可瘳即引刀割以少复口衔铁钩摘割方寸和糜以进母食愈后三年病如初复割复愈有村竖陈应相闻其风母病药不效亦割股疗之愈】
　　施伯颖【崇祯浦江县志字长孺幼善属文性尤至孝七嵗从父延贤读书于杭州之仙林寺父患疫垂毙伯颖泣祷迦蓝夜梦一青衣指寺后桃树云此杪能活尔父觉取进服之立瘥母陈寝疾刲股疗之者再竟以股疮甚发痘疹遂不可治族人哀之】
　　朱助【金华杂识字士贞汤溪人母卒庐墓家燬于火而师莱堂扁出煨烬若新盆柏苍枝致黄鸟卵育驯而不惊家有母犬老瘠病疮其儿啣食食之人叹为孝感三异】
　　徐文敏【金华先民传武义人父早卒母朱遗腹生文敏及长事母孝母患疯疾百方医疗不痊乃断酒肉每夜叩北辰祈以身代越四年勿懈忽一夕梦老人示以方如方剂药母服而愈其孝老而弥笃正徳间朝廷旌其母节后十年知县张沐核其孝行以闻未报而卒其母年逾九十乃终】
　　王晁【金华杂识字公亮东阳人居贫养亲曲尽孝道母卒庐墓三年邑令张立尝雪夜往觇之借苫单薄晁僵卧其上齿相击有声而呜咽号哭不自禁立大叹赏】
　　呉沧【万厯金华府志东阳人幼失怙比长竭力事母母没庐墓三年又以早孤不得庐父墓复补三年嘉靖初北上乞表母节至扬子江值风大作舟欲覆沧泣曰死不足惜吾母之节冺矣叩头吁天风顿息得免抵京疏上诏旌其母后士民以沧孝行具闻亦得旌表】
　　潘琢【金华杂识字时循兰溪人母患疯防琢衣不解带痒疴疾痛随意搔摩梳洗水火皆身理之母久卧思起乃制软舆与弟舁之惟母意所适与之游衍如是七年母死庐墓者九年】
　　徐克仁【万厯金华府志东阳人母疾朝夕奉养歴寒暑衣不解带竭诚医祷母病寻愈后以夀终克仁哀毁骨立葬母诚东结庐于墓晨夕拜奠三年悲号不置后父病医祷如母及终亦庐墓三年有毙蛇驯之祥巡按李天宠旌其孝】
　　郑应朝【乡贤留祀册浦江人性至孝父殁庐墓三年生母黄氏遘疾躬尝汤药衣不解带者六十余日及殁三年不御酒肉不听音乐事继母钟氏色养备至无异所生崇祀乡贤】
　　倪大海【金华先民传永康人祖病日夜侍奉不离侧焚香告天愿减已龄以延祖寿后祖年逾九十乃终大海哀毁逾礼庐墓三年继母李患痈吮之而愈及殁又庐墓三年有司具奏旌其门】
　　龚昙【分省人物考字汝霖义乌人年十七父演病躬侍汤药衣不解带比卒哀毁殡葬如礼事母尤谨孝养凡四十年母卒庐墓苫块饘粥奠献悲号三年如一日有司以闻诏旌其门赐八品官】
　　王应麟【义乌县志眀季兵乱随父出避父为乱兵所执勒金钱无所有将杀之应麟抱父哭诉曰家贫无有若欲杀父愿以身代兵即杀之父获免】
　　国朝
　　张密【乡贤留祀册浦江人顺治甲申奉父避难山中山贼忽至家人悉奔窜密负父匿丛莽间与贼遇欲加害密呼号以身衞父受贼捶击血透重衣气几絶犹手不释父贼感其诚相率散去父子俱得全父患疽百药无效密为吮其毒始得愈令令表其闾曰纯孝之门】
　　傅文权【题旌册义乌人六嵗丧父事母以孝称家贫菽水不给日则提筐拾薪夜则制寓钱以易粟供母朝夕母疾医药罔效文权叩天请代疾渐瘳后母以寿终号泣擗踊水浆不入口终身孺慕若婴儿然康熈三十五年具题奉旌】
　　张徳冠【题旌册浦江县学生康熈甲寅负母避难山中遇寇义不降辱贼以利力扼颈徳冠骂不絶口捐躯殉之康熙五十一年具题奉旌】
　　张眀经【题旌册兰谿人九嵗丧父哀毁如成人事母晨昏定省五十年如一日母故擗踊悲号哀感行路既葬庐墓三年雍正四年具题奉旌】
　　杜文孟【题旌册东阳人性至孝母病思食鲜鱼文孟临渊号哭鱼忽自泉中跃出人称孝感父逺出歴年不归文孟泣请于母徒步访父歴险阻逾万里凡荒崖絶壑深林穹谷靡不至后竟无所遇文孟亦以疾卒于旅次雍正四年具题奉旌】
　　杜时融【题旌册东阳人父殁边陲时融闻讣仓皇呼夭擗踊冐烽燧走万里扶榇南还奉寡母先意承志孺慕终身雍正四年具题奉旌】
　　方应秩【题旌册字朝音浦江人父大奎性严肃应秩先意承志曲尽心力母周氏卒应秩庐于墓所寝苫枕块哀毁骨立不御酒肉者三年后居父丧如丧母时遇祭辰辄悲慕号泣雍正八年具题奉旌】









　　浙江通志卷一百八十五
<史部,地理类,都会郡县之属,浙江通志>
　　钦定四库全书
　　浙江通志卷一百八十六
　　人物【七】
　　孝友【四】
　　衢州府
　　唐
　　徐知新【唐书孝友传知新西安人治衢州府志性孝葬父后洒扫墓所者十年产金芝叩之有声父老白其事郡邑以闻】
　　徐惠諲【唐书孝友传惠諲西安人治衢州府志五世同居父母亡哀恸过礼灵芝生十连理乡里称其孝感御史大夫宇文融以事闻表其里为孝义】
