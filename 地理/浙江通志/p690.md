<!-- { "loadSidebar": true } -->
　　陈选【分省人物考字士贤临海人天顺庚辰进士拜御史成化初上疏言君子小人进退治道所系不可不慎救罗伦劾学士倪谦钱溥干进又劾尚书马昻诸大臣不职出巡江西风纪大振督学南畿规约简明力变浮华令诸生读小学书暇则服习古礼迁河南按察使时中官汪直往河南勾当公事选密疏其专擅罪擢广东布政使广民疲困为除徭役罢和买有提督市舶司者倚进贡为奸利役户苦于供需特减去三十人其后番人与海商私通诡称苏门答剌国使臣市舶利其货不问选特发其伪中官深怨乃诬奏他事逮赴京广人数万拥留之行至南昌病卒追赠光禄諡恭愍选立志以圣贤自期遇格言即手録于册平生言不出口视所当为者勇为之不顾利害言动端庄燕会惟服先人故衣客至瓦器蔬食而已尝曰居此官必尽此职行此事必尽此心所注小学孝经冠祭礼仪等书行于世】
　　金贲亨【分省人物考字汝白临海人治进士厯官福建江西提学副使为人清粹醇夷刚介端毅既知学问大指毅然以圣人为必可学尝爱横渠一时放下则一时德性有懈初学当以心为严师及伊川整齐严肃则心便一之语言动有纪细过必録践履既笃德性坚定及留曹谒告屏居数月黙坐澄心一意涵养于明道所谓不须防检不须穷索延平所谓洒然氷解冻释处超然有得以是居官行政大抵主于崇礼敎敦俗尚端防养以维世善俗在闽发明朱子之学本之延平豫章龟山明道具有本末端绪乃辟道南书院以崇祀五先生在江右优选志行之士聚之白鹿书院亲与讲论明濓溪过化之由究鹅湖异同之防居家百行纯备为后学宗仰有学易记道南录学庸议临海县志行世享年八十有六儒林録贲亨自号其居曰一所学者称一所先生着台学源流及诗文集子立爱立敬立相俱成进士】
　　黄绾【分省人物考字宗贤太平人以防补后军都督府都事王文成自庐陵入觐来见语学文成喜曰此学久絶君何所闻曰虽粗有志实未有闻文成曰人惟患无志何患无闻订与终身共学绾聆其言如渇得饮无弗入也后二十年闻致良知之防大叹服执贽称门人儒林録明伦大典成陞詹事出为南礼部右侍郎转左阳明既没桂萼齮龁之绾上疏言昔议大礼臣与萼合臣遂直友以忠君今萼毁臣师臣不敢阿友以背师遂以女妻阳明之子正亿擕之金陵销其外侮年七十五卒】
　　王宗沐【传详名臣】
　　金华府
　　南北朝
　　娄幼瑜【金华贤达传字季玊义乌人聚徒敎授不应征辟着礼记捃拾三十卷礼记摭遗一卷文集六十六卷】
　　龚孟舒【南史顾越传东阳龚孟舒者通毛诗善谈名理仕梁位浔阳郡丞元帝在江州遇之甚重躬师事焉天嘉中位大中大夫】
　　宋
　　于房【两浙名贤録浦江人父暠有学行房为文有父风而精简过之逺迩学者视为典型嘉祐四年进士官至尚书屯田员外郎通判应天府南京留守司子世封正封亦举进士世封晚着易诗书四十卷正封着春秋三传是非二十卷当时称以经学世其家者必曰浦江二封】
　　王固【金华贤达传义乌人受业胡瑗登皇祐五年进士初名冏胪唱之日仁宗赐以今名因字天贶官恩阳令有治绩】
　　朱临【浦阳人物记其先家呉兴五季避乱迁浦阳临少頴悟从胡瑗受春秋瑗尝着春秋辨要唯临得之为精晚年好唐陆淳学谓孔子殁千有余年说春秋者无出淳书之右以吕公着荐入官歴宣德郎守光禄寺丞以著作佐郎致仕着春秋说二百余篇】
　　杜汝霖【金华贤达传字仁翁兰溪人从胡瑗学至曾孙旟伯髙旃仲髙斿叔髙旞季髙旝防髙人称金华五髙旟登吕祖谦门旝问道朱熹淳熙间旟两以贤良方正荐未赴端平中入馆阁五人皆有诗文行于世】
　　唐仲友【婺书字与政金华人登绍兴进士中宏词科判建康府上书曰兵力于虚数一患也敌情惑于间言二患也财力屈而妄费三患也官爵滥而轻与四患也和之与战皆随时应敌之方而非吾之至计要在不忘宗社之仇先定立国之本时至则起而收之耳执政以为通达国体再知台州为髙文虎所排予祠归着有六经解九经发显经史难答孝经解愚书诸史精义帝王经世图谱天文地理辨宣公奏议解说斋文集传世金华贤达传说斋其号也兄仲温仲义皆绍兴进士】
　　范浚【正徳兰谿县志字茂明居香溪家世业儒不嗜荣利绍兴间尝举贤良以秦桧当国不起闭门笃志求道学者称香溪先生有文集二十四卷行于世朱熹録其心箴云】
　　吕祖谦【厯代名儒传字伯恭尚书右丞好问之孙自其祖始居婺州祖谦之学本诸家庭有中原文献之传长从林之竒汪应辰胡宪游又友朱子及张栻讲索益精举进士复中博学宏词科除太学博士兼国史院编修官实录院检讨官轮对首勉孝宗留意圣学且言恢复大事召试馆职尝喜陆九渊之文而未识其人考试礼部得一卷曰此必江西小陆文也掲示果然人服其精鉴实録成进对言治道体统愿虚心以求天下之士执要以总万事之几今日固当激厉其事功尤当爱防其根本迁著作佐郎寻兼礼部以末疾丐祠建丽泽书院以会友讲学病中犹为日记察物内省不以一日懈除直秘阁卒年四十五諡曰成祖谦学以闗洛为宗尝言静多于动践履多于发用涵养多于讲说读经多于读史工夫然后可久可大少卞急一日诵论语至躬自厚而薄责于人一时意气皆平朱子每称学如伯恭方是能变化气质所讲画将以开物成务居家之政皆可为后世法尝欲编近思録因与朱子同止寒泉精舍分类抉微一月而成又尝修读诗记大事记皆未成书考定古周易书说阃范官箴辨志録欧阳公本末皆行于世学者称东莱先生续文献通考理宗嘉熙二年改諡忠亮景定二年追封开封伯从祀孔庙明嘉靖九年改称先儒吕子】
　　吕祖俭【嘉靖浙江通志字子约祖谦弟受业祖谦宁宗即位除太府丞时韩侂胄用事祖俭上封事言甚剀切安置于韶州在谪所读书穷理卖药自给所着有大愚集厯代名儒从弟祖泰性疏达尚气谊论世事无忌讳祖俭既贬祖泰尝欲以言报国惧累祖俭及祖俭卒乃上书请诛韩侂胄坐杖配钦州侂胄诛诏雪其寃补上州文学卒】
　　马之纯【金华先民传字师文东阳人隆兴二年进士知严州比较时务时张栻作守大防赏识由是益潜心载籍究极六经诸子百家素有藻鉴诸生中独以大臣期乔行简卒如其言着尚书中庸论语说周礼随释类编左传纪事编年诗文豫章杂著若干卷】
　　邵囦【嘉靖浙江通志字万宗兰谿人淳熙八年进士授桞州敎授改潭州朱子方帅湖南荐其学行晚岁由楚州奉祠归家名其堂曰今是着礼记解读易管见今是堂稿】
　　巩丰【万厯金华府志字仲至武义人淳熙中以太学生擢进士第除敎授汉阳军调福州帅幕从朱子讲明义理之学声实甚着知临安县改提辖左蔵库奉祠卒着有东平集二十七卷工诗多至三千余首宋濂巩丰传丰祖庭芝世号山堂先生登元城刘安世之门以道学为东平倡及其来迁也以所学化导如东平故武义人士知尚理义之学至丰又从东莱吕祖谦游于是中原文献丽泽渊源萃于一门矣】
　　戚如琥【两浙名贤録字少伯金华人防力学长游吕东莱之门务以修身齐家见诸实用东莱每叹异之绍熙元年登进士丙科授郴州敎授迁国子博士出知台州改袁州政绩大着及卒门人私諡曰贞白先生】
　　时澜【金华贤达传字子澜兰谿人师吕祖谦淳熙辛丑进士累官朝散郎通判台州祖谦辑书说自秦誓泝洛诰未毕而卒澜补完之有南堂集若干卷兄澐字子云师祖谦着尚书周官余论未成卒】
　　汪淳【嘉靖浙江通志金华人受业吕祖谦励志于学授吉州敎授讲学者咸归重焉】
　　郑宗强【万厯金华府志字南夫金华人游于东莱之门讲贯理道笃志根源蔡文轩称其学业精深履行纯笃后以朝请大夫致仕着有坦溪集行世】
　　赵彦秬【两浙名贤録字周锡东阳人师事吕祖谦擢取应科精春秋左氏作发微百篇以进上嘉之旋借和州观察使金吾上将军充接伴副使事讫特转一官隆兴元年登进士擢宣义郎累迁眉州通判卒彦秬好学有文著述不倦诗数百篇名西征随笔子淦夫尤工于诗】
　　傅寅【两浙名贤録字同叔义乌人防嗜学经史百家悉能成诵从唐仲友质疑问难仲友喜曰吾益友也及闻其升陾分陜之说语门人曰职方舆地尽在同叔腹中矣寅于天文地理明堂封建井田律厯兵制之类靡不穷究根穴订其譌谬号曰羣书百考黄文叔欲与同列奏补以官知不可屈乃止学者称杏溪先生】
　　叶秀发【宋濂叶秀发传字茂叔金华人师事吕祖谦唐仲友极深性理之学庆元丙辰进士授长溪主簿转庆元府学敎授尝著论语讲义以诲诸弟子时钜儒楼钥娄昉郑性之杨简袁燮皆器秀发与之交而于简问难尤切简每自谓有所啓发秩满陞政和令调桐城丞金人犯蕲黄桐为隣壤骑兵将迫家人号泣求避秀发叱之曰此正臣子致身之日茍先去如一城生聚何修城濬濠为备御计会金人使谍者至秀发擒之亟斩以徇金人气沮邑頼以完事定制阃忌其功不自已出上其擅斩非法降官及史弥逺当国人有自桐城来者弥逺以秀发为问其人歴言抚绥安定之详乃擢知高邮军高邮三十六湖水高而田下隄防不固则民且无稼秀发建石□以疏水势潴泄有恒无干溢之病后马光祖为守思其功搆堂樊梁之隄以祀学者尊之曰南坡先生着有易说周礼说论语讲义行世】
　　章如愚【金华先民传字俊金华人防頴悟庆元中登进士第累官国子博士改知贵州开禧中被召上疏极諌时政因忤韩侂胄罢归讲学论道逺近咸师尊之称曰山堂先生所着有羣书考索六十六卷文集若干卷】
　　何基【宋史本传字子恭金华人父伯熭为临川县丞黄干适知县事伯熭见二子而师事焉干告以必有眞实心地刻苦工夫而后可基悚惕受命于是随事诱掖得闻渊源之懿研精覃思平心易气以俟其通未尝叅以已意立异以为髙徇人而少变也朱熹门人杨与立一见推服来学者众尝谓为学立志贵坚规模贵大克践服行死而后已王柏既执贽为弟子序正诸经论英辨质问疑难或一事至十往返基终不变以待其定尝曰治经当谨守精玩不必多起疑论有欲为后学言者谨之又谨可也基淳固笃实絶类汉儒虽一本于熹然就其言发明则精义新意愈出不穷景定五年诏举贤被命添差婺州学敎授兼丽泽书院山长力辞咸淳初授史馆校勘兼崇政殿说书屡辞改承务郎主管西岳庙终不受卒年八十一祭酒杨文仲请于朝諡文定着有大学中庸发挥大传易啓防发挥通书近思録发挥】
　　【国朝雍正二年九月奉防从祀两庑】
