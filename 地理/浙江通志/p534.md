<!-- { "loadSidebar": true } -->
　　赵叔近【宋史本传魏悼王五世孙建炎元年为秀州守杭卒陈通反抵秀州城下叔近乗城谕以祸福乱兵乃去未几差擢两浙提刑叔近招通通聴命叔近以数十人入城众犹不解甲叔近置酒推诚待之遂皆感服城中稍定绍兴九年赠集英殿修撰】
　　王渊【宋史本传字几道熙州人宣和五年刘延庆讨方腊以渊为先锋贼据钱塘渊谕小校韩世忠曰贼谓我逺来必易我明日尔逆战而伪遁我以强弩伏数百步外必可得志世忠如其言贼果追之伏弩卒发应而倒逐北至淳安贼据清溪峒遂围而平之授阁门宣赞舍人康王即位以渊为制置使平杭贼提兵四出所向皆防迁向德军节度使苗傅刘正彦怨渊及于难赠开府仪同三司】
　　吕颐浩【宋史本传字元直齐州人中进士第建炎二年拜同签书枢宻院事江淮两浙制置使改江东安抚制置使兼知江寜府时苖傅刘正彦为逆以兵发江寜将至平江张浚乗轻舟迓之相持而泣即舟中草檄进韩世忠为前军张俊翼之刘光世为游击颐浩浚总中军发平江傅党托防请颐浩单骑入朝颐浩奏所统将士忠义所激可合不可离傅等恐惧乃请髙宗复辟师次临平苖傅等拒战颐浩被甲立水次出入行阵督世忠等破贼傅正彦引兵遁颐浩等以勤王兵入城都人夹道耸观以手加额以颐浩守尚书右仆射中书侍郎兼御营使五年除少保浙西安抚制置大使知临安府行宫留守明堂礼成进封成国公諡忠穆】
　　张浚【宋史本传字德逺汉州绵竹人中进士第建炎三年以浚同节制军马会苗傅刘正彦作乱浚起兵讨贼会韩世忠舟师抵常熟浚因大犒将士令世忠以兵赴阙世忠至秀大治战具傅等遣重兵扼临平会吕颐浩刘光世兵踵至浚乃声傅正彦罪传檄中外率诸军总进髙宗除浚知枢宻院事浚次临平贼兵拒不得前世忠等战大破之傅正彦走闽中浚命世忠追防之以献髙宗以浚为川陜宣抚处置使孝宗即位拜尚书右仆射同中书门下平章事致仕諡忠献】
　　韩世忠【宋史本传字良臣延安人宣和二年方腊反世忠以偏将从王渊讨之次杭州贼奄至世忠以兵二千伏北关堰贼过伏处众噪乱世忠追击贼败而遁穷追至睦州清溪峒挺身仗戈直前渡险数里捣其穴擒腊以出建炎二年陞定国军承宣使三年苖傅刘正彦反世忠举酒酹神曰誓不与此贼共戴天以所部发至秀州造云梯置器械次临平贼将苖翊马柔吉负山阻河为阵中流植鹿角梗行舟世忠舍舟力战军少却世忠复舍马操戈而前贼列神臂弩持满以待世忠瞠目大呼挺刅突前贼辟易矢不及发遂败傅正彦开涌金门遁诏授武胜军节度使御营左军都统制请于帝曰贼拥精兵距瓯闽甚迩倘成巢窟卒未可灭请讨之于是以为江浙制置使自衢信追击至渔梁驿与贼遇世忠挺戈而前贼望见咋曰此韩将军也皆惊溃擒正彦及傅弟翊送行在傅亡建康追擒之帝手书忠勇二字掲旗以赐授检校少保武寜昭庆军节度使諡忠武】
　　张俊【宋史本传字伯英凤翔成纪人建炎元年为御营前军统制讨陈通于杭州蒋和尚等于兰溪平之二年破秀州贼数万徐明斩之苖传刘正彦反张浚谕以起兵问罪韩世忠为前军俊以精兵翼之战于临平傅等兵败俊入见帝拜御营右军都统制寻为浙东制置使金人渡江攻浙帝如明州俊自越州引兵至帝御楼船如温州留俊明州拒敌癸夘除夕金兵至城下俊死战破之戒将士毋骄惰下令清野多以轻舟伏弩闭闗自守四年正旦金人果复攻明州俊遣兵掩系金人拔砦去未几江浙羣盗蠭起授俊两浙西路制置使十月浙西羣盗悉平改江南招讨使绍兴十二年封清河郡王】
　　刘光世【宋史本传字平叔保安军人以防补三班奉职方腊反光世自将一军趋衢婺出其不意破之建炎二年光世为行在五军制置使苖刘为乱张浚勤王光世以选卒为逰击遇苖翊马柔吉军于临平与韩世忠等破之迁太尉御营副使寻授浙西安抚大使后拜少师封荣国公追封鄜王】
　　张子益【宋史本传字德髙初从韩世忠讨苗傅补承信郎累功迁武功郎绍兴十三年授龙神卫四厢都指挥使两浙西路马步军都总管】
　　胡唐老【宋史忠义传字俊明晋陵人崇寜进士建炎三年知衢州苗傅以兵犯城唐老拒之以功擢秘阁修撰未几兼浙西安抚使杜充降金溃卒戚方欲犯临安妄言赴行在请唐老部众以行唐老不从谕以逆顺祸福方众环胁之唐老怒骂遂遇害赠徽猷阁直学士諡忠愍】
　　李迨【宋史本传东平人以防补官建炎三年为御营使司叅议官兼措置军前财用苗傅刘正彦叛吕颐浩张浚集勤王之师迨流涕谓诸将曰君第行无虑军食师行所至食皆先具事平除权户部侍郎绍兴五年除两浙转运使言祖宗都大梁时嵗漕东南六百余万斛而六路之民无飞挽之扰盖所运者官舟所役者兵卒故也今驻驆浙右漕运地里不若中都之逺而公私苦之何也以所用之舟大半取于民间往往凿井沉舟以避其役如温明防吉州等处所置造船塲乞委逐州守臣措置募兵卒牵挽使臣管押庶几害不及民可以渐复漕运旧制诏工部措置寻加徽猷阁直学士】
　　杨存中【宋史本传本名沂中字正甫代州崞县人宣和末积功至忠翊郎迁閤门祗建炎二年讨贼徐明于嘉兴先登主帅将屠城存中力谏止之郡赖以全髙宗南渡以胜防军从张俊守吴门苗刘之变又从俊赴难迁贵州团练使寻为御前右军统领金人攻明州又从俊与田师中赵宻殊死战破之以竒功迁文州防御使御前右军统制绍兴三年严州妖贼缪罗据白马源存中讨平之加保信军承宣使后封同安郡王諡武恭存中御军寛而有纪所用将士専以才勇选不私部曲之旧】
　　夏荣【嘉靖浙江通志字子显大梁人累立战功建炎间从张俊战苗刘败走之迁武经大夫金追帝明州荣从杨沂中迎战髙桥身中十八鎗甲为赤勇气益奋陞两浙节度使封英国公】
　　张宗顔【宋史本传字希贤延安人张俊选为统领从俊讨浙西冦秀州军校徐明以城叛宗顔夜袭其城明遁转忠州刺史迁御前中军统制金攻明州宗顔破其前军后擢龙神卫四厢都指挥使】
　　王德【宋史本传字子华通逺军熟羊砦人以武勇闻军中呼王夜义建炎元年以勤王隶刘光世三年迁前军统领光世讨苗刘苗刘走闽中诏徳追击德斩苗瑀擒马柔吉送行在绍兴元年平秀州贼邵青初徳与青战谍言将用火牛徳笑曰是古法也可一不可再命合军持满阵始交万矢齐发牛皆反奔贼众殱焉青自请命献俘行在封陇西郡侯厯浙江总管】
　　李宝【宋史本传河北人金使苏保衡出海道袭浙江乃授宝浙西路马步军副总管令督海舟捍御次江隂先遣子公佐潜伺动静虚实公佐已挟魏胜得海州宝喜趣众乗机进适大风作海涛如山宝神色不为动风少杀始纵舟泊抵东海敌已云合围海州旌麾数十里宝麾兵登因握槊前行遇敌奋击将士贾勇无不一当十敌引去胜出城迎寳奬其忠义遣辨者四出招纳降附声振山东豪杰争应宝檄所部会宻之胶西命公佐以郡事畀胜与发至胶西石臼岛敌引舟握刃持战宝船鼓声震疉海波腾跃敌大惊宝亟命火箭环射延烧数百艘斩其帅六人诏奬谕书忠勇李宝四字表其旗帜除静海军节度使沿海制置使】
　　朱倬【宋史本传字汉章闽县人宣和进士髙宗时梁汝嘉制置浙东表摄参谋有羣冦就擒属倬鞫问独窜二人余释不问曰吾大父尉崇安日获冦二百坐死者七十余人大父谓此饥民剽食尔乌可尽绳以法悉除其罪不以邀赏吾其可愧大父乎寻除浙西提举绍兴三十一年拜尚书右仆射】
　　曾几【宋史本传字吉甫其先赣州人徙河南府赐上舍出身髙宗时为浙西提刑会兄开与秦桧力争和议开去几亦罢桧死起为浙西提刑知台州治尚清静民安之黄岩令受贿为两吏所持令械吏置狱一夕皆死几诘其罪或曰令丞相沈该客也治之益急除直秘阁孝宗初迁通奉大夫致仕諡文靖】
　　【谨按嘉靖浙江通志云几起提浙江东路刑狱时已老而精力不衰去大猾吏张镐一路称快本传不载其事附识于此】
　　李显忠【宋史本传初名世辅绥德军青涧人也初其母当产数日不能免有僧过门曰所孕乃竒男子当以剑矢置母旁即生已而果生显忠立于蓐咸异之年十七随父出入行阵补承信郎充队将乌珠犯河南命显忠为招抚司前军都统制与李贵同破灵壁县太后至临安显忠入觐加保信军节度使浙东副总管因上恢复防忤秦桧意遂降官奉祠台州居住复寜国军节度使金渝盟犯淮西和州失守显忠选鋭士万人渡江尽复淮西州郡诏授淮南制置使擢太尉孝宗隆兴元年兼淮西招抚使乾道改元复防御观察使浙东副总管提举台州崇道观召除威武军节度使赐第京师乞祠提举兴国宫绍兴府居住卒諡忠襄】
　　【谨按旧浙江通志载显忠为浙东副总管讨徐明于嘉兴郡頼以全考顕忠于绍兴九年归朝时贼冦已平而本传又不纪讨徐明事所引恐有讹误附记于此】
　　赵子防【宋史宗室传字清卿秦康惠王后宣和进士调衢州刑曹掾推官胡唐老竒其才任之子防佐唐老缮完城具苗刘兵至城下不能攻以功进一秩累官至敷文阁知临安府吏不能欺禁权家僦人子女为仆妾者陞文华阁待制复知临安府调三衙卒修筑都城不扰而办帝幸建康充行宫留守叅谋官还复知临安府孝宗嗣位移知明州沿海制置使初海寇以赂通郡胥吏吏反为用匿其踪迹贼炽商舶不通子防以礼延土豪俾率郡胥分道入海告之曰用命有厚赏否则杀无贷众震恐争指贼处悉擒获凡豪猾为贼囊槖者穷治之海道遂平陞龙图阁直学士】
　　王葆【周必大王葆墓志字彦光吴郡昆山人宣和进士隆兴元年为浙东提刑狱会稽近行阙政尚姑息葆屡行帅事疾恶弥厉嵗歉请厚捐民租适寝疾主管台州崇道观】
　　金安节【宋史本传字彦亨歙州休寜人宣和进士绍兴时知严州除浙西提刑入为大理卿首言治民之道先德后刑今守令虑不及逺簿书期会贼税输纳穷日力办之而无卓然以教化为务愿申饬守令俾无専事律法茍可以赞教化必力行之两浙漕属王悦道鞫仁和令杨绩狱不实事下大理安节并逮悦道悦道幸医王继先子也屡因人求免安节不从迁宗正少卿隆兴改元拜兵部侍郎】
　　王珏【洪武苏州府志字徳全临川人绍兴二年起家盐官丞秀州嵗以钱给亭民煮盐至十五年积十九万七千余缗不给民诉于朝除珏提举浙西茶盐逾年尽偿亭民且赢钜万开华亭海河三百余里盐滋得流通且溢以溉田旧两浙鹾志经界法行除其害者三百六十余事其七千二百余戸为尤病珏奏除之兼提刑狱官至直敷文阁太傅少卿】
　　顔师鲁【宋史本传字几圣漳州龙溪人绍兴进士除浙东提举寻改使浙西役法敝甚遇辄破家师鲁下教属邑预正流水籍稽其役之序寛比限免代输咸便安之盐课嵗至钜万本钱久不给亭灶私鬻禁不可止师鲁撙帑缗尽偿宿负戒官吏无侵移比旁路课独最农民有垦旷土成田未及受租者奸豪多为已利师鲁奏但当正其租赋不应绳以盗种法失劝农重本意奏可遂着为令入为监察御史】
