<!-- { "loadSidebar": true } -->
　　戴用辉妻徐氏【赤城新志年十八适戴居六年生子宗珍夫疾革顾氏若有所嘱氏曰君念父母老及遗孤无托乎吾不即许君死亦以二者恐贻君忧尔用辉颔之而卒氏居贫自力日供甘防无怠舅姑没丧祭以礼抚孤成立乡邦称之】
　　丁守益妻杨氏【旧浙江通志生二子俱幼翁与夫以粮长逮死于狱籍其家氏与幼子获宥父母怜其无依欲再嫁之氏不从姑殁鬻衣供葬事纺绩敎子至于成人乡人称其贤】
　　胡元啓妻赵氏【台州府志名瑗夫亡时年二十八无子姑呉氏亦早寡守志不移乡人称为二节妇曽棨有传】
　　谷氏【旧浙江通志小家妇也夫亡年二十三人欲娶之勿从乃诈为母家召及途舁者语实谷氏号哭自舆堕地身陷汚泥中死不肯往舁者强致之乃绐其人曰欲与君为夫妇须沐浴更衣主者如其言遂闭户缢死】
　　孙氏【天台县志失其夫姓名夫亡隣人欲娶之百计不从里有老人年八十余言颇为人所重隣人令往劝氏氏留之饭曰家贫无以为款养一鸡几二年矣请烹之老人曰吾已持斋数十年安用此氏曰固知持斋今日易之何如老人勿许妇笑曰翁持斋十年尚不肯一日易乃欲移人终身之志乎老人大惭而去邑令陈衮亟加称赏存恤其家】
　　山口妇【旧浙江通志失其姓氏居山口年十八夫为窃盗妇数谏不听所得之物辄不衣食躬自纺绩谓其夫曰汝不改行吾有死耳既而夫行不改如初乃以毒置饼中自食而死】
　　陈音妻曹氏【天台县志年二十二性嫺静寡言笑事舅姑孝嘉靖乙卯冬倭寇入境随姑出避与夫诀曰脱有不虞有死而已既而遇寇度不得全遂投水中死寇惊骇而去其母王氏亦早寡守节】
　　厐氏二女【天台县志厐贵女年十六厐豪女年十五嘉靖乙卯冬倭寇杀掠至溪畔逐之急俱投水而死】
　　谢栻妻朱氏【天台县志夫早亡抚幼子成家其姑徐亦早寡守志一家双节】
　　周端妻奚氏【台州府志年二十二夫亡无子与二妾同甘苦纺绩资生年逾七十卒】元勲妻邢氏【旧浙江通志勲训以资生母梅氏偶得疾思肉邢氏割股和肉羹以进母疑味异呼邢氏问已血淋漓昏晕矣县闻申请当道岁赐粟帛给扁旌焉】
　　叶铭善妻何氏　夏廸母李氏　　裘崇旸妻曹氏赵彦广妻曹氏　戴钦妻刘氏　　鲁诚妻洪氏王某妻鲁氏　　鲍崇寛妻杨氏　陈用仪妻范氏许钱妻陈氏　　张选妻潘氏　　许鉟妻陈氏陈游妻张氏　　张朝贵妻严氏　陈所闻妻范氏许圹妻丁氏　　杨文佑妻郑氏　许国臣妻杨氏
　　国朝
　　汤贞女【题旌册天台汤士琰女受王梦云聘未婚梦云卒女年十六闻讣奔丧守节立侄为子朝夕勤十指奉舅姑守节四十年雍正二年具题奉防建坊旌表】
　　潘柟妻叶氏【题旌册年二十二而寡事姑孝姑病笃氏割股疗之立愈抚遗子煊严加督课守节三十六年雍正五年具题奉防建坊旌表】
　　汤亨韩妻杨氏【题旌册年二十二夫亡子甫晬事舅姑十余年先意承志疾则侍汤药目不交没丧葬无失礼守节三十八年雍正十二年具题奉】
　　【防建坊旌表】
　　横山烈女【台州府志失其姓年十七未适人为海寇所掠逼之不从死于岭上】
　　张元心妻杨氏【台州府志名闻玉夫卒杨年十九抚前子如己出治家严肃事堂上尤谨郡丞李德耀摄篆天台访节妇请旌氏其首也】
　　陈氏二节【台州府志杨氏陈啓悟妻归甫期月而啓悟卒偕其婢云氏同心立节抚侄四维以继夫祀课廸有成郡丞李德耀以双节请旌】
　　陆必进妻汪氏【台州府志年二十三夫亡二子俱在襁褓矢志守贞孝事舅姑勤织作以供甘防同知李德耀旌之】
　　王某妻李氏【台州府志适王未期王佣象山以疫卒讣闻一恸晕地家人力救始苏是夕遂服卤而死】
　　张亨硕妻金氏【公举事实名朝麟读书能诗尝两割股疗母姑疾又置田周贫者人称女丈夫】
　　瞿国选妻鲍氏　陈期奎妻周氏　谢明耸妻林氏齐之仲妻许氏　陈治诹妻叶氏　张利昭妻范氏桂惟荣妻裘氏　范家泰妻陈氏　姜人硕妻谢氏陈锡璐妻张氏　萧成标妻姜氏　朱楷妻叶氏
　　仙居县
　　隋
　　杜氏二女【赤城志仙居人家鬻汤饼甫笄丧父母庖人挑之二女愤激杀庖人去而之盂溪隐焉防溪溢溺死】
　　宋
　　吴氏女【万厯仙居县志年十八有殊色吕思囊乱亡匿山中吕闻其美缉获之女绐曰大王不弃令辱下陈妾三生幸也然非蠲吉不可吕从之诹日置酒极欢吕醉挟匕首希断其喉误中肩吕寤纒其髪于柱支解之】
　　张公德妻彭氏【台州府志仙居张华宗之子妇也华宗死临江学博任公德早世无子彭氏矢志贞守四十余年防诏録忠臣后封孺人表其闾曰忠节世家】
　　元
　　吴氏女【赤城新志至元丙子兵乱父擕之避于山庵俱被执执者欲胁而私之女力拒不从于是先刃其父以劫之女仰天恸曰吾父死矣我尚从汝耶卒死之】
　　明
　　郑氏二女【朝野彚编父恕萧县知县靖难师至被擒死二女当配亦死之仙居建祠祀恕并其女春秋祭焉】
　　戴彦信妻沈氏【仙居县志彦信代父死沈氏尚少富家闻其美且有行争聘之沈曰吾颈可断头可碎志不可夺奉姑敎子终其身】
　　徐仲成妻裘氏【赤城新志仲成死裘年二十一遗腹生子以清节自守终始无二】顾烈女【应存卓烈女坊记名惜寳仙之怀仁乡顾宏鈇女嘉靖中岛倭入乡女年十五未字随其父母离家避之行数里倭追偪之同行骨肉不能相顾女与使女阿香俱被执女美姿色贼操刃驱之甚急女私与阿香语曰予二人不幸罹此讣惟一死耳白璧可碎不受瑕矣乃佯顺之以绐倭行百余步至小桐山侧坐口湖层崖百丈旁瞷深渊人不得肩行离倭数尺许女复语阿香曰吾得死所矣阿香曰尔死吾岂独生乃同投湖中而死万厯甲午题请树楔于湖傍】
　　应宗儒妻陈氏【旧浙江通志宗儒死二子昙昌尚在襁褓有利其财者多方挠之值岁饥氏指仓困叹曰此祸本也悉散之家由是贫而矢操愈励有司以闻诏表其闾】
　　张澄妻王氏【仙居县志时城为倭陷澄以身捍父被难王氏方少艾孤二长荣朝次荣敬遂矢志以守当兵燹后田庐邱墟氏内课农桑外理徭役训二子成名荣敬之子存泰媳亦王氏泰不禄无嗣王氏亦苦节终其身】
　　张惟本妻陆氏【仙居县志名瑛惟本卒氏年甫二十课子宗德宗宏以义方姑吴氏亦少寡抚惟本成立而不禄不胜哀楚陆多方致吴欢令得引余年其后裔孙钟硕妻徐氏源慧妻朱氏相圭妻陈氏相组妻应氏并青年苦节有陆氏风而朱食贫守子子死守孙尤称百錬之金】
　　尹德衮妻吴氏【台州府志年十九适尹二年衮死遗孤方一岁父母欲夺其志曰是利吾奁耳悉以嫁时衣饰还之以死自誓舅姑继亡室如悬罄苦节弥坚】
　　张源沂妻王氏【旧浙江通志年十九源沂死无子立志苦守寿逾八十而卒源沂弟源澧妻林氏侄相道妻蒋氏俱以少寡守节抚孤成立】
　　吴炳用妻潘氏【台州府志年二十二炳用死一男三岁亦死舅姑欲嫁之曰吾知有夫安知无儿卧夫棺侧者二十年侍姑疾手掬臭秽无难色倭寇薄城其兄弟邀与俱逃曰有舅姑在吾忍去乎于是兄弟舁其舅姑行潘徒步从之又炳用族弟炳征妻金氏炳征死金年二十三抚遗孤事舅姑尽孝炳用侄时永亦早逝妻金氏年十九遗腹数月抚育成立俱无媿于潘云】
　　吴锡年妻王氏【仙居县志年二十五夫卒一恸而絶移时复苏集族长者为夫立嗣事毕从容自经于棺侧邑令顾震宇扁其门曰贞烈】
　　张元向妻赵氏【旧浙江通志明亡被俘至河埠溪儿口闻夫已见杀啮指血题一絶于衣间遂投河而死】
　　曁仁寿妻王氏　林世珍妻应氏　蒋伸妻王氏蒋弼妻王氏　　蒋熠妻张氏　　张桴妻尹氏应宾妻郑氏　　王懋统妻朱氏　吴元龙妻蒋氏张日焕妻余氏　张堂贤妻顾氏　蒋汉臣妻李氏王懋学妻余氏　张羲时妻吴氏　赵佳球妻朱氏赵叔仁妻张氏　王懋斗妻余氏　朱君偕妻赵氏
　　国朝
　　吴金妻顾氏【台州府志仙居顾平泰女年十六甲寅寇变避难湖头被获以计绐之得间赴水死又余广生妹名锦娘被获自刎死叶茂陵妻余氏与茂陵诀随以手扼喉而死】
　　徐氏二节【台州府志张氏徐洪蛟妻家徒四壁洪蛟病革顾谓张曰我死汝青年毋自误张泣不荅剪髪以示志子秉志妻陈氏亦年少守志邑令郑录勲以双节表其闾】
　　赵氏二节【台州府志张氏赵廷亨妻年二十八而寡与妾连氏同心守志备极艰苦】吴廷兰妻张氏【台州府志归未期廷兰卒含殓毕啓箧检奁具或归母或奉姑或遗小姑及诸娣姒潜作手书置箧中夜半自经于棺侧】
　　赵某妻朱氏【台州府志朱锡聪妹归赵年二十五而寡断髪自矢媳张氏亦早孀事姑孝课子有方年皆七十余】
　　张鼎熹妻徐氏　张世楷妻王氏　应洪宪妻王氏潘席珍妻李氏　应洪翀妻朱氏　张悦生妻应氏
　　宁海县
　　唐
　　汪氏女【赤城志宁海人苦节不嫁耡织以奉其亲亲好饮湖水其家距湖五里女日汲以供之亲殁建塔报焉】
　　宋
　　周良史妻施氏【台州府志四明人归宁海周良史明年良史侍父适日本三月而子弁生后七年良史讣至氏年二十二先此里闬未知读书施氏始教其子求良师友训诲之后举进士政和年旌】
　　元
　　任仲文妻林氏【元史本传家甚贫年二十八而寡姑患风疾不良于行林旦暮扶持惟谨抚育三子皆有成年一百三岁而卒】
　　陈公武妻应氏【宁海县志年十七而嫁明年生子而夫亡父母欲夺其志应涕泣不食父母遂不复言子复元长通儒术克绍先业至正间郡守以闻】
　　张德逺妻董氏【台州府志夫亡不嫁子原度娶陈氏原度早丧陈亦誓不他适姑妇相依族里称张门二节】
　　林可企母方氏【宋濓林贞妇墓志名友弟年二十归可企之父时舅已殁惟姑存越八载而生四子夫亡里有豪士欲乘其孤嫠凌之氏卒能树其门弗坠姑年八十氏保之如婴儿无毫发忤意训饬诸子从师问学至成立皆为之授室卒年八十二】
　　陈小元二女【赤城新志长璹年二十次年十六皆在室至正十六年盗劫县治二女皆为所得以刀脇之女大骂贼知不可屈挥刃击死璹被重创僵卧畎亩中贼乃退】
　　梅霍女【赤城新志年二十一未嫁至正十六年贼犯境避难西溪遇贼欲汚之女骂不受辱为其所害】
　　明
　　许瑜妻季氏【嘉靖浙江通志名添瑜为盗所害氏抱幼儿从舅氏董仲载走慈溪悲号摧毁或累日方一食仲载欲再嫁之氏泣曰吾宁抱儿还许氏使盗杀我不能事异姓也仲载乃不敢复言后三年盗败氏始归治田庐资其孤从学为名士年七十卒】
　　薛孟释妻章氏【赤城新志洪武中孟释触禁逮治京师死狱中妇年二十九闻讣欲死者再已乃躬绩纺以养其姑教其子登进士年七十余而卒】
　　方孝孺妻郑氏【逊志斋集外纪宁海处士郑与女洪武壬戌归孝孺克循妇道奉祖姑叶至孝生二子长愈次宪生二女长贞次淑建文帝即位驰驿征孝孺礼遇特隆氏率子女归里躬纺绩以课读壬午孝孺被难诏收郑先期自经死】
　　方氏二女【两浙名贤録正学先生之二女正学死难时二女未及笄被逮过淮相与投桥下水中死】
