<!-- { "loadSidebar": true } -->
　　寳严讲寺　延祐四明志县西南五十里旧号孝义院唐元和十二年建宋大中祥符六年赐今额成化四明郡志元至正八年僧嗣昙重修二十五年圮明永乐间重建山门外有牌门一座上有锡山二字张即之书正统十一年僧恩溶建法堂天王殿着衣亭鄞县志嘉靖四十四年重建佛殿
　　国朝康熙三十八年重修改成禅林
　　方广教寺　嘉靖宁波府志县西南三十五里旧名泗洲院唐咸通十一年建宋治平二年赐今额鄞县志明正统间重建万厯间重修
　　国朝顺治五年建法堂康熙十年建山门
　　蓬莱观　宁波府志府西二十五里广德湖之望春山先是白龙祠侧有郡守楼异祠堂宋绍兴十三年请象山蓬莱废观额以顔之
　　云涛观　宁波府志府西南六十里它山堰傍宋嘉定十二年赐额
　　慈谿县
　　普济教寺　延祐四明志县东北一里呉赤乌二年太子太傅都乡侯阚泽书堂后舍为寺唐大中初县令李楚臣因泽字德润故以名寺干符中勅赐应天德润寺宋大中祥符初改今额寺之东冈有松如龙有石如虎因以龙虎名轩【丁鹤年普济寺诗阚峯深隐梵王家山色湖光引兴賖石磴髙盘松顶出瓦沟低亚竹根斜潮生沧海杂清梵云净瑶空坠寳花徙倚不知归路晚满隄杨柳集昏鸦钱希言阚峯普济寺诗阚公山绕阚公湖舍宅年犹记赤乌寂寂寺门霜叶里水禽飞上石浮屠】
　　永明教寺　名胜志县西南一里唐仪鳯初邑大夫吕珂舍宅建髙宗赐名大寳院天啓慈谿县志天寳间改大寳寺宋大中祥符元年改赐今额寺前有桥绍兴中扁其山门曰祝延圣寿都道塲【姚孳永明寺记慈谿之永明在唐天寳敦牂之嵗揭为禅林皇朝祥符始锡今额有僧知简努力营造始自嘉祐迄于熙宁三十年精舍悉备嵗月浸逺栋宇倾頽主僧若氷于是并谋协虑日裒月积丐诸众材爰命工师増广基构岿然隆栋金碧耀目崇宁丙戌仲夏落成尔时过云居士适至其所同声随喜瞻仰赞叹退而书之以为记云】明天啓二年僧道缘重修
　　国朝康熙三十一年僧明澄重建钟楼铸大钟县其上五十四年僧明逺鼎建藏楼藏经六百六十三函六千三百十四卷
　　保国教寺　成化四明郡志县东二十里始建于唐名灵山防昌中废广明元年赐保国额宋治平元年改精进院今仍名保国成丛林
　　观音讲寺　嘉靖宁波府志县东北二十里唐大中六年建名大中观音院晋天福十三年河南刺史夏敬章即院旁灵岩寺故址建海慧道塲又名灵岩庵后院废合于庵宋治平二年赐补陀教院额建炎间重建元至元改今名明永乐七年重建成化二年重修天啓慈谿县志后燬天啓元年重建
　　五磊禅寺　天啓慈谿县志在县西北三十五里五峯磊磊相对如聚米所成南岩如门以通出入唐文德中建名灵山禅院宋大中祥符初改赐五磊普济天圣九年僧岑继葺明万厯四十六年重修
　　白龙禅寺　名胜志县东南十里五代僧师结屋持戒于此常有白龙听经因名白龙院延祐四明志里人唐居惠舍基建寺宋治平间赐今额天啓慈谿县志明洪武七年燬二十二年重建嵗久将圮万厯四十八年重建
　　寳庆讲寺　延祐四明志县东三十里宋瑞拱初僧宗本建西资庵开禧间僧广清请今额【王应麟寳庆寺记鄞之北十里曰青林面江背阜夷矌闳敞苾蒭宗本始披藜藿为精蓝三传至广清辟而大之开禧丙寅请于朝迁旧院额揭名寳庆宣献楼公大书其额蔚为丛林伟观广净继之轮奂鼎新祖罙嗣事赓续前绪像以尊教楼以名钟青林有亭雨花有轩捃拾铢累日衍月益一旦化庳陋为瓌丽既成罙犹子智恭谒予书其事余以佛学久而传者心法也宫室末矣明此心之妙木下一宿蓬蔂而行可也恭其语罙之徒俾归而求之】天啓慈谿县志元至正四年燬八年重建明万歴乙卯重建
　　永乐教寺　天啓慈谿县志县西南六十里龙山东宋淳祐间僧志先建名报慈庵景定三年请今额改为寺明嘉靖中燬万厯四十八年重建
　　清道观　延祐四明志县东南三里唐天寳八年建后废宋绍兴三十年道士叶景虚重建又于其右建东岳祠尚书楼钥扁其关曰列仙游馆成化四明郡志元至元间燬二十四年重建山门之东塔山之阿旧有东山道院为云水往来息肩之地崇奉真灵像扁为真道观后圯遂并于本观明洪武二十四年又并至道崇寿二宫立为丛林王志静重修天啓慈谿县志成化四年道士呉以诚重建【夏时正清道观记观在邑东南之山椒西溯姚江东骛蛟州四明诸山逺列屏障垣堵左右抱附回防一邑之奇胜也山房伛匿林樾仅蔽风雨道士王智静徒呉以诚经营创始宣德甲寅讫工成化戊子前髙真殿中为五岳外啓山门后敞法堂廊庑庖库罔不完整辛丑以诚之徒曹道昕来言山门建已五稔颇见倾圯复以檀施葺还其旧夫观废久矣智静有志兴复未覩其成而以诚成之今道昕克复旧规缵续其绪以资夫髙明眺望为一邑之奇胜能无望于今日也耶是年秋九月望日记之】其东一室曰天然图畵面江带野境最幽寂其山多鬻于民间万厯壬辰郡守龙德孚或赎或劝谕而归之本观【冯昌清道观诗绕郭诸峯紫翠攒琳宫遥出白云端狻猊北首山朝拱防蝀南环水屈蟠岚气近浮珠佩湿涧声清逼玉笙寒仙家自与人间别瑶草琼枝满石坛】
　　国朝康熙年间重建大殿文昌阁官防雍正八年住持
　　冯守恒创建符官阁灵官殿
　　奉化县
　　雪窦资圣禅寺　雪窦寺志县西北五十里肇创于晋唐咸通间名瀑布观音院景福元年常通禅师撤而新之宋淳化三年赐御制赋咏建成藏阁咸平二年赐雪窦资圣禅寺额祥符三年度僧免徭役干兴中明觉禅师重増广焉仁宗梦游此山景祐四年免徭役禁樵采度僧行绍兴丁卯冬释如湛重建至道元年孝宗勅铸铜钟淳祐五年理宗赐御书应梦名山四大字元至元二十五年燬越二年僧善来重建【陈着重修雪窦寺记雪窦山秀甲四明正峯昻首下视臂左右引寛抱百顷平麓之阳资圣禅寺宅焉山出二水交于寺西南隅战险喷怒泻峭舞空羣山紫翠逺近映带天境叅错居者游者盘礴不能去至元庚辰师善来领此寺日葺嵗营气象宏丽戊子夏四月寺灾师曰栋宇无常壊者复兴吾责也于是倾资鸠工不日而伽蓝祠圆通阁香积院仓廪碓硙成及冬佛殿山门方丈成明年斋堂明轩东西廊成讫今年十月而诸像设法堂明觉堂楼馆寮序湢溷皆成金碧峥嵘钟鼓时节休其徒数千指相其役者三人允枢宗永如明】奉化县志明仍其额为天下禅宗十刹之一崇祯末年复燬石竒禅师重建成化四明郡志寺前有含珠林锦镜池千丈岩瀑布泉藤龛隐秀亭左有妙髙峯右有隐潭徐鳬岩桃花坑其方丈扁曰天开图畵【方干登雪窦寺诗登寺寻盘道人烟逺更防石窗秋见海山雾暮侵衣众木随僧老髙泉尽日飞谁能厌轩冕来此便忘机王守仁诣雪窦寺诗平生性野多违俗长望云山叹式防暂向溪流濯尘冕益怜□薜胜朝衣林间烟起知僧住岩下云开见鸟飞絶境自余麋鹿伴况闻休逺悟禅机】
　　岳林禅寺　嘉靖浙江通志在县东北三里延祐四明志梁大同间聪禅师建小庵曰长汀后有童氏舍基建寺成化四明郡志布袋和尚流寓道塲奉化县志始创溪西名崇福院唐防昌中燬大中三年僧闲旷徙建溪东宋大中祥符八年赐额大中岳林寺文岳禅师建崇宁阁后燬复建明永乐癸卯火宣德正统间修复万厯间火复建大殿崇祯间复建崇宁阁
　　国朝康熙十二年建天王殿方丈两廊普同塔规模宏
　　敞
　　西山禅寺　嘉靖宁波府志县西南五里唐元和十四年建名防国院宋治平二年改西山资国院明洪武初改今名延祐四明志有洗钵池罗汉迹驻锡峯应供泉乃天台第四尊者成道之地上有乐亭【楼钥游资国院诗野溪清浅度危桥径防枯笻上紫霄晓雾暗蒸山寺雨松风深隐海门潮浮杯水涨人何在洗钵池清意已消又上乐亭台上防云山万叠更逍遥】
　　法海禅寺　奉化县志在县东南二十里元至元间无尽灯禅师建名福泉庵明初号法海寺【寺有八景虎眼峯天马峯透锡泉柏香嵓仙人井碧桐溪赤云窝白云窝】崇祯间妙行戒禅师重兴
　　国朝康熙七年僧自牧创天王殿同雪窦岳林塔院告
　　成及方丈两廊焕然大观
　　法喜禅寺　旧奉化县志在县西四十五里唐咸通九年建名永泰院宋治平二年改法喜院后为寺明永乐年废成化三年重建
　　鹿苑讲寺　成化四明郡志县西一十里唐清泰二年建名鹿苑院宋治平二年改演教院明洪武初改今名正统五年重修【丰坊鹿苑寺诗为观名畵入山行桧竹森森落照明白鹿不来游故苑青鸾犹见舞虚楹樵分野卉杜鹃丽僧供流泉蛤蜊清最喜髙懐卢处士双柑坐石听新莺】
　　证道讲寺　嘉靖宁波府志县西七十里唐光啓二年建名灵桥院宋治平二年改证道院明洪武初改为寺延祐四明志西登山半里有龙湫南百歩有深穴曰风谷谷下有泉曰氷鉴路转萦纡有地方丈可憩息曰振衣嵓又数歩列嶂如屏曰宜晚渐入平旷有堂曰蕴秀摭少陵剡溪蕴秀异之句名之又筑清心亭于氷鉴之左临渊叠矶钓榜曰桐庐古意渭水遗风云
　　虚白观　明一统志在县治东北旧名兴唐观唐叶靖天师讲经处奉化县志光啓中建昭宗时赐今额后废宋元祐中复兴【延祐四明志观有三清像制度精巧老君像袖中有一蛇长数尺洁白如玉隐现不常】
　　国朝康熙十五年建殿楼其侧
　　镇海县
　　总持律寺　延祐四明志在县东北一里唐咸通初慧鉴禅师创干宁中赐额曰防境宋大中祥符初改今额建炎间燬后重建宁波府志俗呼七塔寺明崇祯间僧真拙修
　　国朝都督张杰常进功重修康熙七年都督朱万化创建后殿雍正五年邑令龚彞重建钟楼
　　补陀禅寺　旧定海县志县东北二里涛山威逺城内明嘉靖间总制胡宗宪都督卢镗徙海外补陀洛伽山大士像建寺于山巅故名万厯四十年燬重建易西向天啓四年知县顾宗孟修
　　国朝康熙五年总督兵部尚书赵廷臣重修【史大成补陀寺记吾郡北瞰大海招寳山为柱石控扼门户嘉靖间念普陀逺隔梅岑创寺此山用奉大士崇翚杰甍山川増胜然嵗月既久渐就倾圯丙午冬总制赵公驻节山巅指挥万里波臣稽首蛟龙弭伏爰入兹寺恻然伤之乃捐俸庀材俾无废旧观阅月工告竣士民骈臻焕然创立余思公之治浙也犹治此寺也欹者植之朽者去之御备饬而藩篱固事罔钜细蔑不修举即此可知矣】
　　瑞嵓禅寺　嘉靖浙江通志在县东南九十里延祐四明志唐防昌中郡守黄晟为普化禅师创立精舍景福初改为寺宋治平初赐额名开善祥符中因产灵芝名瑞防旧定海县志嵗久倾圯明洪武三十一年重建【舒亶瑞嵓寺诗十二峯头月未央天风吹下紫芝香我来分得僧清致布袖蒲团一草堂李抚辰游瑞嵓寺诗髙阁玲珑倚半空秋风净扫白云踪无人写此天然景十二栏杆十二峯】
　　国朝康熙十年僧本防重兴
　　观音教寺　成化四明郡志在县东北二里宋皇祐初建绍兴中赐今额旧定海县志明成化间重建
　　国朝康熙六年都督朱万化修
　　净居禅寺　明一统志在县南二十里成化四明郡志唐干宁初建名龙明宋治平元年改今额旧传寺之青松山有鳗井久而湮塞宋嘉泰中旱令商逸卿访故迹而祷之即应商信之笃政成抔土以往后守劔南因旱取土置水得鳗遂雨
