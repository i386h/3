<!-- { "loadSidebar": true } -->
　　陆自岩【江南通志字鲁瞻武进人知湖州崇祯庚辰辛巳间郡水旱蝗疫相继自岩甫下车即特疏请蠲请籴籼米充漕复设法广籴输赈造粥厰施药饵盲婴骸存活不可胜计迁本省粮储道】
　　杨大宾【德清县志号君山贵州人举人任湖郡同知署德清値荒歉漕折未完者二干有奇欲行敲朴不可而上司屡促解大宾恻然曰将征民而畱于民者无几欲代偿而存于已者空嚢遂刎颈以殉当事始具题缓征】
　　丁文炳【崇祯乌程县志字质夫贵州平坝人以明经授乌程丞职水利适岁涝躬履阡陌求捍御之方一障圩岸不致水势冲激一罾簖以令水势易泄一禁渔船不使荡损圩岸当道嘉其用心称爲儒吏】
　　国朝
　　刘玺【乌程县志字尔符朝邑人顺治丁亥进士任乌程令寛以字民而严于治盗每岁暮量赈贫士当堂面给士民建祠于便民仓玺工书法所着有涉江草公余草】
　　刘愈奇【旧浙江通志满洲人由贡生顺治十四年知湖州府励精爲治百废具举奬拔名流士归心】
　　侯元棐【河南乡贤册字友召杞县人顺治辛丑进士知德清县却吏胥餽金絶兑运积弊值霪雨害稼条陈利病巡抚范承谟奏行之为注考云清比冰悬才同犀利以外艰归】
　　王业久【归安县志字枝安平凉人贡生康熙十年令归安政尚淳简征收有方请于上官免民间门摊课钞编里均平旧规分毫不染壬子虫灾业久申请蠲折莅任二载四境安堵卒于官贫不能殓士民醵金为旅榇资】
　　罗爲赓【孝丰县志四川南充人康熙十年由举人知孝丰县值岁荒禁革烦苛蠲赈饥民存活甚众性严谨人不得于以私然慈恵爱民故戴之如慈母公余集士子讲明性理之学重修邑志】
　　高必腾【乌程县志字凤翥奉天辽阳人廕生康熙十四年知乌程县听讼明允不徇干谒辛酉编审厘剔积弊官民一则贫富均徭在局月余鱼餐脱粟悉出署中不以烦民是岁冬又以漕艘未回部议雇船运粮至淮佥里押解人情惊扰力请获免在任九年鼎新文庙纂辑邑乘擢守新宁去之日士民遮畱塡塞街巷】
　　潘麒甡【名宦畱祀册江南溧阳人进士康熙二十七年知湖州府性秉仁慈治尚寛简然遇奸宄病民者未尝不尽法惩之覩学宫倾圯即捐资倡修轮奂一新季试奬课士子催科有法差役无扰一切仓厫陋规尽行革除复畱心水利疏濬城河】













　　浙江通志卷一百五十一
　　钦定四库全书
　　浙江通志卷一百五十二
　　名宦【七】
　　宁波府
　　三国吴
　　张举【太平御览字子清为句章令有妇杀夫因焚屋言烧死其弟疑特讼之举按尸开口视无灰令人取猪二头杀一生一俱积薪焚之开视其口杀者无灰生者有灰乃明夫先死而后焚妇遂首服政化流行民歌遗泽】
　　唐
　　王元纬　陆南金【唐书地理志开元中元纬令鄮县开小江湖溉田八百顷民立祠祀之东二十五里有西湖溉田五百顷天宝二年令陆南金开广之】
　　裴儆【成化四明郡志河东人大厯间自长安令来刺郡适海冦侵掠井邑焚爇道骸积而不掩生民仅有存者儆推心抚字一年而惊逋以复田畴以辟茨塾以兴然后以礼义利物之教教之三年俗为邹鲁长幼各得其宜】
　　王密【延祐四明志大厯中明州刺史有惠政李舟为碑记】
　　李吉甫【唐书本传赵人栖筠子字宪以防补左司御率府仓曹参军贞元初出为明州长史元和二年擢中书侍郎同中书门下平章事外迁十余年究知闾里疾苦常为帝从容言使属郡刺史得自为政则风化可成帝然之寻为淮南节度使卒赠司空諡忠懿旧浙江通志吉甫为明州有善政】
　　王沐【成化四明郡志綝之曾孙贞元四年刺郡兴废举坠政治一新尝捐俸立夫子庙落成民不吿劳】
　　任侗　于季友【唐书地理志贞元九年侗为明州刺史増修广德湖溉田四百顷西南四十里有仲夏堰溉田数千顷太和六年刺史于季友筑】
　　赵察【成化四明郡志大梁人元和十二年授奉化令凿县北河溉田八百顷因名赵河十四年又开白社河溉田四百余顷民立祠以祀】
　　韩察【延祐四明志京兆人滉之孙长庆元年刺史易县治为州治撤旧城筑州城功大而民不知役费广而用不厉民见韩梓材所撰移城记】
　　应彪【延祐四明志长庆三年任刺史建浮桥跨江五十五丈】
　　宋嗣宗【宁波府简要志字文缵南和人天祐四年为奉化令利泽深厚民甚德之】
　　五代
　　黄夷简【十国春秋字明举福州人为明州判官有声累迁检校秘书监平江节度副使】宋
　　张颍【天启慈谿县志端拱元年为慈谿令廉洁自持邑人号为张清清太宗赐诏奬谕云令长之任将以施异政而新吾民也尔膺兹选择卓著强明勤以奉公廉以守道达于听览深所叹嘉愈励精勤当俟明陟县有清清堂以颍名也】
　　陈充【宋史本传字若虚益州成都人雍熙中授殿中丞出知明州澹于荣利自号中庸子】李夷庚【嘉靖宁波府志天禧中守明州精地理学以镇明岭为府治案山增髙数丈徙建州学文庙合于子城东北由是贤才辈出市有花楼神郡守初至皆谒奠夷庚独不屑一日过其市飘瓦中葢左右曰此花楼神之灵也夷庚曰今当毁之灵其何在遂毁之浚东钱广德二湖大兴水利民立祠祀之】
　　燕肃【宋史本传字穆之青州益都人举进士迁侍御史为丁谓所恶出知越州徙明州俗轻悍喜鬬肃下令独罪先殴者于是鬬者为息官至礼部侍郎致仕在明州为海潮图着海潮论二篇】
　　杨纮【宋史本传字望之以防厯官知鄞县鄞滨海恶少贩鱼盐者羣居洲岛或掠商人财物入海吏不能禁纮至设方畧使识者致恶少船及归始给还且戒谕之由是不敢为盗通判越州知筠州提江东刑狱除转运按察使江东饥开义仓以赈之知湖州复为江东转运使官至太常少卿】
　　仲讷【王安石仲讷墓志字朴翁广济军定陶人景祐元年进士权明州节度推官县送海贼数十人狱具矣讷独疑而辨之数十人皆得雪三迁为尚书屯田员外郎】
　　顾方【嘉靖宁波府志字正夫丹阳人至和四年以进士令象山下车视事日召父老询民间利病民有善者劝之恶者戒之建学舍率子弟之秀者教之亲为讲解诱掖使进于学逾年政成士民悦服】
　　钱公辅【宋史本传字君倚常州武进人第进士甲科通判越州知明州衙前法以三等差次劳勤应格者听指酒场以自补富者足欲而贫者日困充募益鲜额有不足至役乡民破产不供费公辅取酒场官鬻之分轻重以给役者不复调民神宗立拜天章阁待制知谏院】
　　林旦【宁波府简要志字士明治平初象山令通海西港筑县城修学宫正社稷坛尝遘疾民有割股以疗之者政成作台榭以眺览论者谓其政化可方中牟】
　　李承之【宋史本传字章世性严重有志节中进士第调明州司法参军郡守任情骫法人莫敢忤承之毅然力争之守怒曰曹掾敢如是耶承之曰事始至公自为之则已既下有司则当循三尺法守惮其义尝建免役议王安石见而称之熙寜初以为条例司检详文字访淮浙常平农田水利差役事还奏书二十篇加集贤校理迁龙图阁直学士】
　　陈太素【宋史本传字仲华河南维氏人中进士第厯知兖州明州有治迹累官尚书兵部郎中】张懿文【宁波府志平江人熙宁六年以荐辟授昌国令县初设政维更始莅民一以和易下车未久治署学宫俱建役不知劳公私之厄于民者悉调停之民爱之如父母】
　　虞大宁【明一綂志熙寜中知鄞县兴水利缮治堰碶溉田五千五百余顷】
　　傅尧俞【宋史新编字钦之济源人嘉祐末为监察御史转殿中侍御史迁右司谏哲宗立知明州嘉靖浙江通志尧俞知明州有惠政或问曰公居此何为一言不及御史时事尧俞曰前日言职也今日为郡邑当宣朝廷美意而反沾沾追言前日之阙政与诽谤何异人皆服之】
　　吕祉【嘉靖浙江通志字安老建州建阳人宣和初上舍释褐建炎二年为右直言以论事忤执政通判明州奏国家养兵仰给东南数路而已方今财用悉出民力而邑令乃近民之官令得人则一邑足守得人则一郡足漕得人则一路足诸路足则朝廷足矣官至兵部尚书值郦琼叛被执骂不已遂碎首折齿而死时有得祉括发之帛归其家者其妻吴氏持之自尽以殉闻者哀之】
　　仇悆【宋史本传字泰然益都人大观三年进士为沿海制置使明守吏幸相厚善绐言士卒将为变致遣精兵密捕统官徐文觉之初谋纵军剽掠顷之泛海去呼曰我以仇公故不杀人不焚屋庐一城晏然遂坐削两官主管太平观以淮西宣抚知庐州加徽猷阁待制寻诏诣阙改浙东宣抚使知明州以挫豪强奬善良为理吏受赇虽一钱不贷奸猾敛迹州罹兵火悆斥厨钱助其费嵗饥发宦储损其直民无死徙朝廷闻之进秩一等再召对帝亲加褒谕进直学士为湖南安抚使再知明州积官至左朝议大夫爵益都县伯悆端方挺特自初官迄通显无所附丽在明州尝欲荐一幕官问曰君日费几何对以日用二千悆惊曰吾为郡守费不及此属僚所费倍之安得不贪遂止】
　　郑耕老【叶适郑耕老墓志字谷叔莆南湖人中进士第主复州怀安县簿调温州法曹守故用常平钱物耕老不听忤守意欲舍去其友知旁郡固止之教授明州学学地陋弗理耕老为讲説科举之外更营学区取田以供乡饮费召为国子监主簿】
　　杨獬【嘉靖浙江通志新喻人治兴间知吉水救荒有政累官司农少卿知明州沿海有冦獬悉擒之海道晏然】
　　方崧卿【周必大方崧卿墓志字季申兴化军人登隆兴癸未进士通判明州壬寅秋旱守委三倅分行六邑荒政崧卿主奉化象山独无饥民定海县鳯浦沈窖二湖久为浮屠氏擅其利民失灌溉崧卿适被朝命一切正之绍熙二年擢广东路提刑狱】
　　傅伯成【宋史本传字景初察之孙隆兴元年进士授明州教授年少嫌以师自居日与诸生论质往复后多成才庆元初召为将作监进太府寺丞言吕祖俭不当以上书贬又言于御史朱熹大儒不可以伪学目之又言朋党之起于人主好恶之偏坐是不合出知漳州嘉定二年除宝谟阁直学士加龙图阁学士端平三年赐諡忠简】
　　程覃【宁波府简要志字会元嘉定初摄守庆元府尽心水利停海错果蓏之征循哀之政不可胜纪】赵善防【成化四明郡志嘉定间为象山令劝课农桑治先教化重修大成殿造会源碶四民乐业海邑识礼让之风多防之力也】
　　冯多福【嘉靖宁波府志无锡人嘉定四年知奉化县置义仓修学校请蠲夏税治水利惠政甚多立祠于学】
　　胡榘【嘉靖宁波府志寳庆初知庆元府请得米一万五千石以浚东钱湖命水军畨上迭休且募七乡之食水利者助役又奏以赢钱二万八千三百四十七缗増置田亩以其入分渔戸人嵗给六石随菱葑之生则薙而絶其种民怀其惠成四明志二十一卷文献赖以有澂】
　　陈恺【嘉靖宁波府志长乐人淳熙初以中大夫秘阁修撰知庆元府兼沿海制置副使兴学造士勤恤民隐尤尽心水利建回沙闸民甚利焉】
　　章大醇【成化四明郡志以大府卿知庆元府兼制置副使淳祐十年以淘湖濬河竣事特转朝奉大夫后又以居官不扰海道肃谧水利兴修职事振举除集贤殿修撰】
