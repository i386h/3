<!-- { "loadSidebar": true } -->
　　沈徳威【西吴里语字怀逺吴兴人少有操行太清末遁于天目山筑室以居虽处乱离笃学无倦天嘉元年征为国子助教每自学还私室讲授道俗受业数百人迁太常丞兼五礼学士后为尚书祠部郎与东阳郑灼晋陵张崖吴都陆诩会稽贺徳基俱以礼乐自命入隋官秦王府主簿】
　　沈重【通志儒林传字子厚武康人弱岁而孤居丧尽礼及长专心儒学从师不逺千里博览羣书尤明诗及左氏春秋仕梁累迁都官尚书入北周保定末诏令讨论五经并校定钟律天和中于紫极殿讲三教义朝士儒生听者二千余人凡所解释咸为诸儒推仗建徳末请还梁主萧岿拜重散骑常侍太常卿开皇三年卒年八十四隋文帝遣舎人萧子宝祭以少牢赠开府仪同三司许州刺史重学业该博为当世儒宗着周礼义三十一卷仪礼义三十五卷礼记义三十卷毛诗义二十八卷丧服经义五卷周礼音一卷仪礼音一卷礼记音二卷毛诗音二卷】
　　唐
　　沈伯仪【唐书本传吴兴人武后时为太子右谕徳初太常卿韦万石议明堂大享事髙宗诏尚书省集诸儒议未能定于是参用贞观显庆二礼伯仪曰贞观永徽礼实专配由显庆后始兼尊焉今请以髙祖配圜丘方泽太宗配南北郊髙宗配五天帝鳯阁舎人元万顷范履氷等议今礼昊天上帝五祀咸奉髙祖太宗兼配以申孝也当如旧请奉髙宗厯配焉自是郊丘三帝并配云厯国子祭酒修文馆学士卒】
　　五代
　　姚彦谭【嘉靖安吉州志当钱氏时学校不兴彦谭独以春秋诗礼教授乡闾学者归之竟不仕】宋
　　莫君陈【嘉靖浙江通志字和中归安人从胡瑗游举嘉祐二年进士御家严于公府教子弟以义方长子砥砥子伯虚守常州有瑞梅甘露秀麦嘉禾之祥伯虚子蒙累官工部尚书】
　　姚舜仁【西吴里语归安人字令由元丰八年登第为太学正召对称防除馆职迁库部员外郎制进明堂定制图并序上赐对褒奬又譔明堂训解一卷拟上之而疾作后兄舜哲表进以成其志】
　　芮曅【西吴里语字国器乌程人绍兴戊辰进士为国子司业阐明理学朱晦庵器重之弟煇侄宜言嘉言相继登进士齐东野语王村芮祭酒除仁和尉有长河堰龙王庙每祭则有小龙出或止香炉或饮于杯徃来者谨事之芮方修堰一日焚香设奠蛇出罏上芮端笏数之曰有功于民乃得祀龙庙食于此未尝有功且数壊堰劳民无功有罪法当杀举笏击碎是夕风雨抜木民人大恐而芮自若湖録曅为广东提刑节操弥励凡旧例供馈积数千缗潜输公帑归过曲江犒郡县吏之乏月给者入为秘书省正字擢监察御史出入中外为孝宗深知乾道五年陞国子祭酒】
　　朱震【嘉靖安吉州志字震之防颖异从父官青阳朱子见而奇之比长受学洁斋袁先生之门义理该洽论持敬曰只须言存诚论顔子未逹一间曰体以心其间自见晚嵗笑傲林泉灯夕里人招之弗徃谢以诗曰赖有半窗知我月已多一读书灯闻者传诵之有益泉集二十卷子应元右文殿修撰】
　　元
　　牟应龙【元史本传字伯成其先蜀人后徙居吴兴祖子才仕宋赠光禄大夫谥清忠父瓛为大理少卿应龙当以世赏补京官尽让诸弟而擢咸淳进士第时贾似道当国应龙对策具言国势危急之状考官不敢寘上第调光州定城尉应龙曰昔吾祖对策以直言忤史弥逺得洪雅尉今固无愧也宋亡起教授溧阳州晚以上元县主簿致仕初宋亡时大理卿已退不任事一门父子自为师友讨论经学于诸经皆有成説惟五经音攷盛行于世应龙为文长于叙事人拟之眉山苏氏学者称隆山先生泰定元年卒年七十八】
　　宇文公谅【元史本传字子贞其先成都人父挺祖徙吴兴公谅通经史百家言至顺四年登进士第同知婺源州事改余姚州摄会稽县申明寃滞所活者众檄察实松江海涂田公谅以潮汐不常后必贻患请一槩免科省臣从之未几除国子助教日与诸生辨析诸经六馆之士资其陶甄者徃徃出为名臣调应奉翰林文字同知制诏兼国史院编修官除江浙儒学提举改佥岭南亷訜司以疾请老公谅平居虽暗室必正衣冠端坐尝挟手记一册昼有所为暮则书之着有折桂集观光集辟水集以斋诗稿玉堂漫稿越中行稿凡若干卷门人私谥曰纯节先生辍耕録公谅年少时尝馆巨室中夜有女来奔坚不纳明旦托他故别去】
　　明
　　严鳯【万厯湖州府志字季祥归安人续学砥行有希圣之志治辛酉举于乡七上公车不第授分宜知县累官镇逺知府所至多惠政生平严于义利家无一椽之筑士大夫翕然师仰称为溪亭先生湖録其学务阐明性理唐一庵尝问其生平得力处曰身体力行大约不离敬恕二字知分宜尝入茅舍见老妪问邑政得失妪曰耕我田织我葛鸡不啼犬不吠他非所知也】
　　陆澄【分省人物考字元静归安人始谒文成于留都后慊慊自以为不足其记文成语首云持志如心痛一心在痛上岂有功夫説间话管闲事已而欲屏絶文字专欲学文成曰使我果无功利之心虽搬柴运水何徃而非实学何事而非天理况子史诗文之乎愿一洗俗见还复初志其后以多病从事养生文成曰养徳养身只是一事果能戒谨恐惧而専制志于学则仙家所谓神住气住亦在其中矣文成于澄最属意尝云徐曰仁没吾道益孤致望元静者不浅澄执父丧哀毁失明明儒学案澄又字清伯正徳丁丑进士授刑部主事有议文成之学者条为六辨欲上奏文成闻而止之】
　　邵南【旧乌程县志字文化嘉靖乙未进士初未第筑室月山中独观静养若将终身安吉陈良谟以君臣大义论责遂屈服刘南坦诸人曰康山子庶几恭而安者康山其号也既第授行人厯工部郎陞山东副使专务徳化境内彬彬向风有事武塲遘疾卒士论南理学儒臣鞠躬尽瘁盖实录也】
　　唐枢【儒林録字惟中号一庵归安人少即矢志求道从湛甘泉游嘉靖丙戌会魁授刑部主事谳狱者三必求情罪允当以疏论李福逹忤防罢归讲学著书垂四十载以讨真心三字为的从游者甚众监司及守令式庐请益为创一庵书院于湖城中许孚逺王爱钱镇皆出其门饬躬实践一介不茍取予尤留心经济身厯各省险逺蹑屦茹草以游一生淡泊匡牀竹笼外无长物卒年七十三着有木钟台集三百卷续集一百卷自礼元剰语至嘉禾问録共三十二种行于世】
　　钱镇【旧乌程县志字守中嘉靖乙未进士世居乌程之阳泰里师事唐一庵先生学究性命授武库主事厯武选郎移疾归被诬坐免一意著述所葺有通史经正录学术书二篇夀八十八静志居诗话守中卜宅思溪掘地得宋王观察永从墓亟掩之而筑室以居不以为忌】
　　许孚远【儒林録字孟中徳清人从唐一庵学登嘉靖壬戌进士授南工部虞衡主事督龙江关瓜仪河道皆着亷仁声调南吏部考功在留都盛讲学隆庆改元移疾归起广东佥事值广有倭警乃发十防以水陆夹攻为要领擒降甚众又建善后十二议移闽臬当内察忌之者掌考功乃谪官万厯初擢南太仆丞出为建昌守在郡不废讲学给事邹南臯特疏荐之迁陜西提学副使以身范士考核肃然厯晋右佥都御史巡抚福建疏请罢倭乞封弛商海禁及定饥民之乱免吕宋之罪擢南大理卿晋南兵部右侍郎改北兵左其在南都以闲曹讲学与礼部杨起元俱为领袖持论不同旁观者颇起口语将借讲学中以外计行至清源闻之称疾乞归卒赠工部尚书学者称敬庵先生着有论语述敬和堂集】
　　蔡汝楠【儒林録字子本号白石徳清人八嵗侍父玘听讲于甘泉座下辄有解悟年十八举进士授行人厯官至兵部侍郎改南工部卒汝楠初泛滥于词章所至与朋友登临倡和为乐守衡州始与诸生穷经于石鼓书院而赵大洲来游为之开拓其识见防政江西以后亲证之东廓念庵于是平居所授于甘泉随处体认天理之学始有着落】
　　王汝源【旧乌程县志字以仁嵊县训导日与诸生讲性理图书之学转义乌教谕士闻风至争趋于正陞岳州教授不赴年九十着有太极通书二述】
　　姚舜牧【万厯湖州府志字虞佐乌程人领万厯癸酉乡荐慕唐一庵许敬庵之学自号承庵探道渊源屏去训诂所撰四书五经疑问凡三易稿而成令新兴再令广昌爱民如子造士如师岁大祲力为当事筹救荒之策赈济不遗余力所着家训真切过于颜氏刘中丞一焜杨直指鹤俱造庐执弟子礼为建羽翼六经妨于会城享年八十有五一日徧别亲故肃衣冠端坐而逝】
　　姚翼【两浙名贤録字翔卿旭子少从一庵荆川两唐先生游许为入室弟子年四十九始及贡授新淦县学训导徙黄州府教授迁广济知县闻布衣吴自守能服行古礼单车就其庐风励百姓吏无遗牍庭无畱狱去官归苕上南城屋数楹图书数卷萧然四壁时脱故袍带贳酒事父母以孝闻亲没营葬不以贫故俭其亲其他冠婚烝尝并绵蕞古礼着有师友渊源録晚尤好易题其读书处曰玩画斋学者称海屋先生】
　　宁波府
　　宋
　　楼郁【延祐四明志字子文自奉化徙鄞志操高厉学以穷理为先庆厯中掌教县庠又教授郡学前后三十年一时英俊皆在席下知名者丰稷袁谷罗适也登进士第调庐江主簿自以禄不及亲絶意仕进以大理评事终于家有遗集三十卷】
　　杜醇【延祐四明志居慈溪孝友称于乡里耕桑钓牧以养其亲经明行修学者以为模楷庆厯中鄞始建学县令王安石请为师醇辞以再强起之始就焉慈溪令林肇立学又起为师二邑文风之盛自先生始王安石慈溪县学记起先生杜君醇为之师而兴于学杜君者越之君子其学行宜为人师者也】
　　王致【延祐四明志鄞人与同郡杨适杜醇二人为友俱以道义化乡里诸生子弟师尊之尝与牧守言政事王安石曰无事于职而爱民之心乃至于此可以为仁矣年七十乐道安贫浩然无闷乡人高其行】
　　汪洙【两浙名贤録字徳温鄞人九岁能诗稍长淹贯经史登元符进士第授明州教授着春秋训诂召陞宫教厯官至观文殿大学士提举台州崇道观筑室西山月集诸儒讲学以教授族闾之子弟乡称崇儒馆卒諡文庄子思温观文殿大学士思齐端明殿大学士孙大猷敷文殿大学士】
　　高闶【宋史本传字抑崇鄞县人绍兴元年以上舎选赐进士第召为秘书省正字时将赐新进士儒行中庸篇闶奏儒行词説不醇请止赐中庸庶几学者得知圣学渊源从之权礼部员外郎兼史馆校勘对言春秋之法莫大于正名今朝廷兵柄自分为二而省曹官属乃与吏胥无异名为台官实无言责此皆名之未正也寻迁著作佐郎以言者论罢主管崇道观召为国子司业闶奏宜先经术帝然之条具以闻中兴以后学制多闶所建白乞临雍率诸生上表以请于是帝幸太学闶少宗程颢学宣和末杨时为祭酒胡安国至京师访士于时以闶为首除礼部侍郎李文会承秦桧防劾闶出知筠州不赴卒着有春秋传于世】
　　蒋璯【延祐四明志字季庄慈溪人宣和间鄙王氏之学不专科举闭门穷经不妄与人接高闶率一岁四五访其庐璯必倒屣迎相对小室极意讲论自昼竟夜殆忘寝食去则送数里或问故闶曰闶终岁读书凡有疑而未判与所缺而未知者每积至数十辄一叩之无不迎刃而解】
　　赵敦临【延祐四明志字芘民绍兴五年进士授萧山县簿校刘道原外纪刻于越为湖州教授魏丞相杞汪尚书大猷皆其门人语孟书礼春秋皆有解深宁王先生尝辑其遗文为之序】
