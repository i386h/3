<!-- { "loadSidebar": true } -->
　　姚长子【两浙名贤録会稽人嘉靖乙夘倭自诸暨突入郡境获长子贯其肘使为导长子乃绐之西而宻语乡人曰俟我过某桥若等亟撤之我引贼入絶地可悉就擒我死不恨已而果陷于化人坛四面皆水我兵截其后贼知为所绐杀长子剉其尸贼百三十余人尽歼于此乡人立祠祀长子于死所】
　　祝国泰【广东通志余姚人武进士管涠州中军万厯三十六年海寇掠钦州至龙门国泰领兵冲之杀贼百计贼益众来围或以众寡为言国泰厉声曰龙门乃钦之咽喉万一有失不重误钦人乎宁死无退迎敌奋战会潮浅船胶遂遇害剖腹焚尸涠州游击张某立庙祀之】
　　彭应时【万厯绍兴府志山阴人中武科为镇抚被黜久之都御史王忬镇浙知其才檄使练士会参将卢镗自松江击走萧显忬令应时截诸海塘乍浦为贼所掩乃奋鬭被创堕马死】
　　丁干学【旧浙江通志字天行号自庵山阴人万厯己未进士授庶常寻以检讨充经筵讲官甲子典试江西称得人时魏忠贤窃柄干学抗疏纠参罹祸阁臣疏救降级调外忠贤衔恨指其试防谤讪时政既削职复矫称驾帖差缇骑逮讯干学辨论侃侃被拷掠寻毙崇祯初赠礼部尚书諡文忠廕一子所着有拥膝斋文集行世】
　　陆梦龙【旧浙江通志字君啓山阴人万厯庚戌进士授刑部主事出为九江道调黔中累有战功粤帅附魏珰为建祠立碑潜列其名亟令铲之厯兖东固原道时流寇自豫入秦犯固原击之去又犯秦州驰救之人人静宁州以兵堵及陷隆徳隆徳本非所辖梦龙率贺竒勲石崇徳等御敌侦者妄贼不满千而猝遇数万于老虎沟计兵仅三百人方欲倚山为势以待援贼矢石如雨不可支贺石两将抱之泣梦龙曰何作妇孺态大呼而出手刄数贼贼并力夹攻遂与贺石俱遇害赠太仆寺卿諡忠烈】
　　单国祚【云南通志会稽人崇祯末任通海县典史管本县驿务值沙逆兵破县城国祚坐堂上持印骂贼被杀既死篆犹在手握拳不县人葬于诸葛山下】
　　黄尊素【绍兴府志字真长余姚人万厯丙辰进士授宁国府推官入为山东道御史时朝臣邹元标刘宗周相继去位力请召还以襄国是京师地震尊素上言魏忠贤客氏乱政实致天变有防廷杖阁臣韩爌力救得免及杨涟劾魏阉尊素言小人为恶初犹畏主知畏人言至于形见势穷复何顾忌今台谏折之不足后恐干戈取之亦难为力矣部郎万燝杖死尊素又言他日有秉董史之笔者书某月某日部臣某以言事死可不为圣明之累哉忠贤恶之削籍去又明年阉人李实以讲学劾之被逮而缇骑为呉人棰死尊素间道投狱与同难诸公讲道云破得生死关方是喻义实际阉使许显纯诬赃拷掠尊素拷竟次及李应升尊素复就拷显纯诘之尊素曰吾忍见李公负病受楚毒乎显纯为之动容被害时北向再拜谢君南向再拜谢父母赋诗一章毕命后阉伏诛赠太仆寺卿諡忠端】
　　王禹佐【嵊县志字之益大啓元年领恩荐铨考第一除判保定驻居庸关司昌平三区屯漕叙功加级署懐柔凡城守濠栅火器无不毕备移镇昌平烽火告急登陴固守督抚连檄调回关禹佐曰关有重兵而昌无守备我为其易谁当其难羽书再至不受内变突起遂婴城不屈死子国宣同殉事闻赐祭葬諡忠襄】
　　张名世【绍兴府志字今我山阴人万厯乙未武进士授云南都司苗长阿克拥兵陷武定府之一州三县名世击之尽复其地忌者谓其多获金宝思重赂不得因诬为冒功入刑部狱督帅特疏出之期以北边立功时边帅拥重兵者乗间遁归名世曰吾受国恩不能报国何用生为遂战死阵中赠中军府都督防一子】
　　施邦曜【旧浙江通志字尔韬余姚人万厯己未进士授工部主事迁屯田司郎中阉人凃文辅监督二部邦曜耻屈其下请降俸出知漳州李魁竒乱或请抚之邦曜曰茍如是乂为闽疆一蠧也从巡抚邹维琏悉力定之刘香横海外乃絷其母且録其徒众使诱之香卒授首入为通政使寻罢职再召为南京通政使陛辞言事当上意出都三日即遣中使召还擢左副都御史流寇逼京畿邦曜请飞檄勤王当事者泄泄邦曜愤切怒骂未几京师陷邦曜在东长安门望门投缳居人挥之出以砒霜投烧酒饮之流血而死国朝追諡忠愍】
　　刘宗周【传详儒林】
　　周崇礼【金光宸周崇礼传字敬生山阴人任荥阳县典史崇祯八年正月流贼入境知县杨节赴省众欲开城走崇礼拔刀勒众曰城外徧地皆贼出必死不如从我力守众唯唯贼攻小西门崇礼率众以飞石掷之有傅而登者辄斫死贼稍退复驾楼车逼城崇礼与众挥箭石如雨贼伤甚伙又稍退六日乃佯攻小西门猝用大炮击南门门破崇礼急趋南门力战杀贼无算贼将老回回恨甚刀斧齐加犹骂不絶口死于南门下是日积尸塞路大风连昼夜沙土蔽骸不可认崇礼尸特挺露面如生荥民环拥哭声震天事闻谕祭建捐躯报国坊祀名宦】
　　顔日愉【陜西通志字华阳上虞人万厯举人令叶县多恵政擢知静宁州猡贼乱驰请固镇五道兵而先率敢死士直陷贼营斩首数百五道兵继破之迁开封同知寻陞南阳知府贼陷城殉难赠太仆卿】
　　俞志虞【毛竒龄俞志虞传字际华新昌人崇祯进士授四川顺庆府推官流寇入成都道经顺庆乡官请集民堵御志虞不可曰寇之深入必有大兵追蹙之以民迎敌徒弃民耳吾坚守以待正恐追军之尾此当不逺也已而果然十五年行取召对平台亲防安边弭盗数事条对称防授贵州道御史复上缉盗练兵选将任贤屯田十余疏遂奉使巡山海居庸两关十七年赴都将西出而闯贼警至吏请行曰官出使则无与他事志虞叱之曰人臣为王事死而借王事以生乎不行城陷志虞将自缢其子泣曰未知驾在何所探而后殉未晚也志虞唯唯然已不食坐露地梓宫出东华门志虞匍匐往恸夜遂缢于新昌会馆衣有纸云吾不死于院而死于此者吾已在巡且耻院中有此官也】
　　童维坤【绍兴府志字载嵊人万厯己未武进士厯真定游击崇祯癸酉寇大名府连战皆捷赴援赵州追寇至内邱塞地势渐险寇得所倚监军副使卢象升急令转战至摩天岭出山北迎敌寇踞山南以髙击下维坤遂战死事闻赠都督佥事】
　　金应元【江南通志会稽人万厯辛酉举人知太湖县崇祯间流寇入潜山应元请兵不至越二日贼长驱入境应元以死拒守贼执之加刄于项胁令跪不屈贼怒杀之家人俱罹难赠太仆少卿廕一子】
　　马骢【绍兴府志字最白会稽人万厯武举厯登州府参将崇祯间兵变围攻郡城骢坚守一月请援不至溃围出战被创十有六乃被擒不屈死阖门眷属并死事闻赐祭廕一子锦衣衞小旗】
　　陈孔教【绍兴府志字鲁生会稽人万厯庚子举人厯工部郎中崇祯末出为四川佥事方涖任张献忠破省城孔教以川南道督所部守御旋被执不屈而死】
　　徐国泰【上虞县志任保安守备崇祯七年城陷阖门殉难事闻赠参将世袭总旗谕祭倪元璐节义传字心汤上虞黎岙人起武试除保安守备保安地支僻武事不备额戍四百复他调崇祯甲戌七月敌数万骑骤薄城国泰急呼居民入保初攻北炮退之已攻西炮退之复攻东炮大退之火药绌乞之州伯闫生斗不应徬徨呼号声如吞炭遂大困敌附城蚁上犹率民巷战扼使不得下敌伏处城上昧爽始大集国泰知势不可为驱其妻女十三人皆入井已乃升屋腾跃赴鬭过夀亭侯祠见学博马承图率诸生草降拉国泰俱国泰斥之遂羣嗾焉乃拔刀自刎左右坚持之遽跃入井中死事闻予防赐节义成双之禊其入井十三人者元配薛妾王弟履泰之室赵妾李外母刘暨三女三婢同时殉难者则参将江腾龙千戸徐文魁署印靳国昌吏目王本立节推李师圣】
　　倪元璐【绍兴府志字玉汝上虞人年十六举于乡天啓壬戌成进士授庶吉士时魏阉窃柄朝臣多附之元璐介然独立羣小忌正嫉贤梓有三朝要典混淆是非崇祯改元元璐奏请焚之人疏纠杨维垣等骨鲠大着厯侍读学士充日讲官陈十六防率言制实制虚所以济时上揭之御屏频为省览时有忌而劾之者遂罢职壬午流寇日炽起为兵部右侍郎阁臣陈演不欲元璐为本兵言于上改戸部侍郎见额饷左支右绌日夜持筹朝议欲开采力争之中使分路出鬻浙直桑穰疏论其害乃得撤未几诏元璐仍供词臣职甲申二月闻寇将犯阙元璐请遣东宫急治金陵宫殿上犹豫不果召勤王师无至者三月乙已寇围京师越三昼夜丁未城陷元璐整冠带向北谢阙南向谢母出就防事题案云死吾分也慎勿棺衾以志吾痛遂投缳死】
　　【国朝赐諡文正】
　　朱邦闻【山阴县志山阴人湖广房县主簿崇祯十二年贼张献忠罗汝才攻城城破被执遂遇害赠鸿胪寺寺丞】
　　邹光祚【山阴县志山阴人河南商邱县主簿崇祯十四年闯贼李自成入寇光祚守西门城陷战死侄宗道亦被杀】
　　呉应科【河南通志萧山人崇祯中任武安典史流寇犯境赴敌死邑人建祠祀之】
　　呉从义【陜西通志字裕强山阴人崇祯庚辰进士授陜西长安令时闯贼自楚入豫军兴旁午从义悉以已资弥缝其缺又连值饥馑多方赈济及贼至势蹶张不能复守从义仰天叹曰国破臣宜死贪生应所羞引刀自刺不死遂投于井贼将引出之辄大骂贼怒推石击死】
　　章尚防【陜西通志字闇然会稽人由监生为秦王府左长史崇祯癸未李贼陷城尚防自缢于端礼门赠按察司副使予廕赐祭葬建祠】
　　章赞元【绍兴府志字素完会稽人由吏员授四川江油县典史县治无城崇祯十六年流寇入境县尹避入山赞元以礼服坐县廨家僮促之走乃曰我食君禄守此土何偷生为贼向导至乃县民也素知赞元亷正不忍害劝使去不从贼大至胁以降不屈遂奔浮桥跃水死民立庙祀之】
　　赵嘉炜【毛竒龄赵嘉炜传字景恩山阴人崇祯十七年仕成都之郫县郫有粉江可以注锦江而溉蜀田其堰在灌嘉炜甫受事即以司堰故入灌而献贼适至胁之降不屈因射死而沈于江】
　　周凤翔【旧浙江通志字仪伯号巢轩山阴人崇祯进士选庶吉士授编修转国子监司业时边腹交閧兵食两绌凤翔谓宜发内帑以收人心不宜搜括民财以空国计无何寇逼畿甸蜂拥城下凤翔闻变号恸援笔为书三一奉父母一寄两弟一训子玉忠遂嘱侄国泰曰汝归善慰我亲吾死所以报亲也惟棺用黑勿衣锦借汝归吾骨吾目瞑矣遂沐浴更衣再拜投缳而死其絶命词有曰碧血九天依圣主白头二老泣孤臣所着有代言讲章奏牍诗杂文诸集】
　　【国朝顺治九年追防谕祭赠礼部左侍郎諡文忠】
　　陈三益【绍兴府志字友芝山阴人崇祯间以太学生授中牟丞河南旱蝗民饥三益尽发其资为糜赈之时闯寇滋蔓民聚为盗三益集丁壮筑堡立寨以支旦夕题授仪封令仍兼中牟甲申寇陷都城伪使者以招抚至同官咸劝出迎三益感愤引刀尽碎所佩印不屈而死】
　　姜道元【绍兴府志字敬胜余姚人以顺天副榜授山东布政司理问摄临清州篆歳旱漕河涸道元祷之雨随澍河流大增粮艘得行无何济南被围职守北门道元以俸赀募丁壮相与戮力死守数旬城陷被执胁降不从遂见杀妻来氏自沈署后湖中子廷梁从之事闻予褒防】
