<!-- { "loadSidebar": true } -->
　　盘山　温州府志在县东北一百四十里有盘山岭黄岩县界
　　谢公岭　李孝光雁山十记自石梁南出五百歩折而西行过谢公岭岭东居人多谢姓故名或曰地旧属临海郡谢灵运开山至此因名
　　常云峰　李孝光雁山十记雁山西南一峰絶髙其上常有云气居人呼曰常云
　　黄羊岩　温州府志在湖上岙北连覆盘西连白石直插霄汉旧传见黄羊在其下
　　馆头江　嘉靖浙江通志在县西南六十里水自永嘉之蜃江东下至盘石入于海
　　芙蓉川　温州府志在县东七十里亦名港一自小芙蓉南至芙蓉塘口入江一自雁荡山西外谷至长□为大川入江
　　榉川　乐清县志在县西桞市至盘石入海
　　雁湖　雁山志一名平湖温州府志在雁荡山顶方十里半为蒻林余皆水草雁多集之
　　白石湖　温州府志在县西三十里一名合湖自盘谷诸山涧分为东西两溪出五六里合而为湖
　　斤竹涧　雁山志在能仁寺东南峡中经龙平塘入海口【谢灵运从斤竹涧越岭溪行诗猿鸣诚知曙谷幽光未显岩下云方合花上露犹逶迤傍隈隩迢递陟岘过涧既厉急登栈亦陵缅川渚屡往复乘流玩迥转苹芷泛沉深菰蒲冒清浅企石挹飞泉攀林摘叶卷想见山阿人薜萝若在眼握兰勤徒结折麻心莫展情用赏为美事昧竟谁辨观此遗物虑一悟得所遣】
　　大龙湫　名胜志在雁山西谷水自雁湖合诸溪涧防成巨渊渊侧石槛有龙窟如井深窈不测槛中作凹石壁数百仞水从凹中泻下望之若悬布随风变态纵横不一徐宏祖游雁荡山记大龙湫水出絶顶之南常云峰之北夹坞中即其源也【陈去非题大龙湫诗晓行苍壁中穷处乃髙崖白龙三百丈欲下层巅来映日洒飞雨绕山行怒雷潭影纳浩荡云气扶崔嵬小儒叹造化办此何雄哉亦知天下絶尊者所徘徊三生清净愿俗縁故难开践胜吾岂敢稽首尚兴哀林清源题大龙湫和李五峰韵诗雁宕峰头春水生无边木叶作秋声六龙卷海上霄汉万马嘶风下雪城春尽不知阳鸟去岩髙惟许白云行故人家住青山下野竹寒流亦有情】
　　小龙湫　温州府志在雁山东谷从岩涧中飞流而下髙三千尺
　　象浦　方舆胜覧在县西六十七里
　　三原湾　广博物志乐成县三原亭湾水清如镜此湾无所不容有人能食者常自譬腹如三原湾无所不容见永嘉郡记
　　白沙海　温州府志在县东南横亘二百余里南望海之外则有青屿倪岙灵昆东望海之外则有玉环鸡笼洋青鹿西横列海旁厯厯可数
　　瑞安县
　　白岩山　万厯温州府志在县治东南又名龙山旧有白鹤衔花之瑞称白鹿岩有丹井安泉玉泉洞【钱惟善晓入白岩山诗溪桥低小路萦回树里人家门未开马上西风凉似雨湿云吹下白岩来】
　　西岘山　名胜志在县治西神仙传梁马湘卜居西岘下紫霞常覆其居左右有二十八井上应列宿
　　栖隐山　嘉靖浙江通志在县治东北形如凤舞集云山　万厯温州府志在县治正北县之主山也跨帆游崇泰清泉集善四乡
　　寳香山　名胜志在县西南三十里上有浮图江水环绕
　　帆游山　万厯温州府志在县北四十五里界永嘉接大罗山
　　仙岩山　名胜志在城东四十里即大罗山之阳道书天下第二十六福地上有三皇井岩顶有黄帝池广五百余亩水分八派下有五潭【玉函潭龙须潭雷潭梅雨潭三姑潭】髙下相属【侯一元游仙岩诗常闻仙岩名今践仙岩境行闻泉涧喧弥觉春山静石门横中天潨流泻层岭蒙蒙梅雨飞片片雪花冷寂厯钟磬声冲融鸟影繁缨一以濯顿使尘虑屏我行渉长途方当婴簿领对此不敢言令人忘箕頴顾贞观游仙岩诗人生几两屐邱壑此躭闲径折全身树桥回一面山坐烦移镜槛行却掩花关不尽重游兴留诗杳霭间】
　　歩廊山　太平寰宇记在州东北二百二十里从瑞安江入逺望如有屋宇之形因而名之见谢公名山志
　　云顶山　万厯温州府志大罗支山在崇泰乡有齐云洞潄玉潭云顶瀑石马岩三漈潭
　　岑﨑山　万厯温州府志在县东二十里有巨人足迹山趾有无漏泉
　　筼筜山　温州府志在县西八里昔处士李月泉修炼于此多种竹故名
　　陶山　万厯温州府志去城西三十五里周回二里前江后湖梁陶景隐此有升仙坛炼丹石石鼔洗药池洞天福地记二十四福地在温州安固县贞白先生炼药处
　　许峰山　温州府志在县西四十五里嘉靖浙江通志髙数千仞海舶视为方向其支曰凤冈山
　　五公山　万厯温州府志在县西三十里世传梁僧志公化公朗公唐公寳公防此故名有五公石石上有剪尺拄杖迹
　　巾子山　瑞安县志在县西六十五里嘉靖浙江通志上有七星潭
　　五云山　名胜志在县西一百里唐僖宗时僧令瓉来居山巅一日有真人乘五色云降亘日而散郡上其事勅赐今名
　　翠防岭　仙严寺志在岭头崖侧有宋侍郎姚公揆勒仙岩铭至今存焉【姚揆仙岩铭惟仙之居既清且虚一泉一石可诗可图】
　　飞云江　瑞安县志在县南门外一名安阳江又名安固江吴时名罗阳江唐时名瑞安江又名飞云渡其源有二一出福建政和县界一出处州青田县【陆游瑞安江诗俯仰两青空舟行明镜中蓬莱定不逺正要一帆风】
　　北湖　瑞安县志在县北二里发源于集云山众流潴焉
　　梅雨潭　仙岩寺志两岩陡削飞流溅沬烟雾蒙蒙宛若梅雨【卓敬游梅雨潭诗横空峭壁泻飞瀑声震渊霆揺地轴絪缊气湿浮太空冲崖散作珠万斛源头直与银河通半空簸落飞流淙此境定知无炎热万壑千岩洒晴雪吴稼竳饮梅雨潭上诗逶迤转深峡清浅厯幽渚空潭生昼寒飞瀑散晴雨轰然振谷响骤尔夺人语壁峙千仞余藤垂万年许兴到呼一尊莫适为谁主罗坐盘石间秋气结眉宇杯光泻天色荡漾无端绪云从涧底生翠向波中吐顾视忘所怀翩翩欲冲举】
　　大溪　万厯温州府志在县西一百四十里一名西溪源出福建政和县界萦纡数百里至三港入江
　　东海　温州府志在县东十里
　　平阳县
　　昆山　名胜志在县治西南嘉靖浙江通志雄丽峻拔为县城表镇絶顶有巨石俗名古岩山下有六洞世称昆阳盖指此也【苏伯衡西枝草堂记平阳县前有山隆然特立曰昆山中脊支而为九故又曰九凰林景熙昆岩诗神斧何年凿南山片石盘玉藏仙笥古翠落县门寒老木天边瘦归云雨外残市尘吹不到朝夕静相看】
　　岭门山　万厯温州府志在县治前其山翼然夹峙故名【谢灵运游岭门山诗西京谁修政龚汲称良吏君子岂定所清尘虑不嗣早涖建徳乡民懐虞芮意海曲常寂寥空馆盈清思协以上冬月晨游肆所喜千圻邈不同万岭状皆异威防三山峭瀄汨两江驶渔舟岂安流撨拾谢西庇人生谁云乐贵不屈所志】
　　仙坛山　晏公类要在县东五里山顶平石方十余丈号为仙坛【林景熙游仙坛山诗古坛仙鹤杳野鹿自成羣松气浮清晓经声出白云石穿僧屋过水到寺门分人世无穷事山中了不闻】
　　新罗山　平阳县志在县治南二里有新罗国王庙在焉故名
　　锦屏山　万厯温州府志在城西一里嘉靖浙江通志形类屏扆四时苍翠
　　凤皇山　平阳县志在县东南二里儒学迁其下尝产紫芝其麓有七弦水
　　鸣山　名胜志在县治北形如伏虎穴常有声西有小山七突立平原名七星山少西有管奥山
　　林亭山　嘉靖浙江通志在新罗山之南有大石瞰海登之可望日出
　　石帆山　旧浙江通志在县西北十五里
　　麦城山【麦一作墨】　平阳县志去城南十里枕海上有龙湫其下为仙口巡司
　　凤山　万厯温州府志去城西南二十五里下临长江绵亘数里旧名钱仓相传石罅间有钱流出后厌之遂塞有凤皇岩醉翁岩望海坛石鼔又有石洞石上刻魏晋间人纪游又有黄石公洞乃邑人黄本英栖隐处
　　罗源山　名胜志在县西南二十五里横阳江流其下
　　青华山　旧浙江通志在县西南二十五里名胜志其顶有湖东有羣仙洞
　　盖竹山　平阳县志在县西南五十里名胜志上有华盖峰下有潄玉泉
　　楼石山　平阳县志在城西南五十里周回四十三里髙数十仞逺望如栖阁号三山楼【初学记温州楼石山三石并髙百丈杪如剑峰】
　　象湾山　名胜志在县东三十里山有仙人迹又名仙湾
　　将军山　万厯温州府志在城东南七十里相传昔越阳将军屯兵处
　　鹤溪山　旧浙江通志在县西六十里
　　南雁荡山　南雁荡山志在县西南百里嘉靖浙江通志北自穹岭南自施岩皆名雁荡【名胜志五代时僧愿齐至明王峰顶闻雁声喜曰此山水尽处龙雁所居岂非西域书所谓诺讵罗居震旦雁荡龙湫者耶因结茅其间山有十三峰三洞二岩又有石门楼石华表钓僟朝阳谷石梁竹坡月窻晴虹涧杜鹃林诸胜梦溪笔谈平阳雁荡唐洎五季时已着乐清雁荡宋祥符间始有名李光孝游南雁荡诗兴国年间路始开前朝碑墨半苍苔雁横宕月知秋到僧踏湫云看瀑来一岭未教灵运识万松谁道了翁栽此山曽共秋风约説与山猿不用猜】
　　白云山　南雁荡山志一名白云峰与雁荡山连周回二十余里髙插云汉中有深涧道絶不通巨藤盘绕其上游人援之以进是曰藤道又有明河涧玉乳洞白水瀑玉帘瀑寒瀑悬楼诸胜
　　玉苍山　万厯温州府志在县西南八十里一名八面山周回百余里跨八乡有华盖峰华表峰
　　松山　万厯温州府志在县西南八十里有丹井丹灶丹臼唐真人马湘与徒王延叟炼丹于此飞升嘉靖浙江通志钱令公入闽五子从行尝宴于此又名五公山其南曰凝翠山
　　阳岩山　名胜志在县南一百里燥溪流其下上接兰阳之水别为东西二溪分流注于江入海
　　罗溪山　旧浙江通志在城西南百里一名西山壁立千仞横亘十里【赵汝回宿罗溪山诗鹫岭东游霁景防碧桃花下一莺飞樵夫不斫垂潭树知有僧人挂浴衣】
　　风门岭　白石樵唱注在平阳西口【林景熙过风门岭诗客来自风门飕飗撼两袖溪回前峰新畈絶一岭又行行春日防怪禽啼白昼流年感花稀古道表松秀此寄小酌余酣掬山溜】
　　严公岩　十国春秋严永永嘉人初仕南唐避地于青华山人名其处曰严公岩
　　仙姑洞　潘耒南雁荡游记宋时朱氏女辟谷居此洞髙广如夏屋屋隅有泉一洞左复有一洞如曲室室后窈黑处深不可穷
　　横阳江　平阳县志在县西南二十五里旧名始阳江又曰钱仓江
　　梅溪　万厯温州府志在城西三十里发源盖竹山古称梅源宋林尧民栽梅溪上改今名
　　寒瀑泉　南雁荡山志在白云山两柱对屹类天台双阙而髙过之泉注其巅飞流溅沫常如梅雨下为龙湫
　　东海　平阳县志在县东二十五里北自瑞安榆木经陡门仙口而南经江口小茄南监邪溪盐亭又自盐亭经大岙王孙蒲门堕项岭俞山抵福宁烽火寨横亘三百余里而麂山大岙长腰诸山骈列其中
　　防顺县
　　凤皇山　名胜志在治后山形起伏疉宕有凤翔千仞之势
　　万罗山　万厯温州府志在县治前四畔皆平地孤峰独峙
　　天关山　防顺县志在县北一里髙耸特异下有龙湫云蒸则雨乡人以此占晴雨焉
