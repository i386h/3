<!-- { "loadSidebar": true } -->
　　周文育【南史本传字景徳少孤贫本居新安夀昌县姓项氏年十一能反覆游水中数里跳高六尺与羣儿戏众莫能及义兴人周荟为夀昌浦口戌主见而奇之养为己子教之书计文育曰谁能学此取富贵但有大槊耳教之骑射大悦司州刺史陈庆之使荟将五百人徃悬瓠慰劳白水蛮蛮谋执荟以入魏事觉荟兴文育拒之贼徒甚盛一日中战数十合文育前锋陷阵勇冠军中荟战死文育驰取其尸身被九创创愈辞请还葬庆之壮其节遣之讫卢安兴为南江督防启文育同行除南海令安兴死文育与杜僧朋攻广州为陈武帝所获赦之隶麾下帝讨侯景文育为前军尅兰裕援欧阳頠皆有功帝破蔡路养于南野文育为路养所围四面数重矢石雨下所乗马死文育右手抟战左手解鞍溃围而出复进大败之帝发南康遣文育将兵开通江路景将王伯丑据豫章文育击走之帝军至白茅湾文育常为军锋至姑孰与景将侯子鉴战破之景平封南移县侯帝诛王僧辩令文育督军会文帝于吴兴尅杜龛又袭破会稽太守张彪侯瑱据江州命文育讨之未尅徐嗣徽引齐人渡江据芜湖征文育还都嗣徽列舰于青墩至于七矶以断文育归路文育鼓噪而发反攻嗣徽嗣徽骁将鲍砰以小舰殿文育乗单舴艋跳入砰舰斩砰牵其舰而还因畱船芜湖自丹阳步上帝拒嗣徽于白城与文育会将战风急帝曰矢不逆风文育曰事急矣何用古法抽槊上马而进众军随之风亦寻转杀伤数百人有功进爵夀昌县公及广州刺史萧勃举兵逾岭文育督众军讨之新吴洞主余孝顷应勃出豫章据石头勃遣将欧阳頠顿苦竹滩傅泰据塶口城以拒官军官军船少孝顷有舴艋三百艘舰百余乗在上牢文育潜军袭之悉取而归仍于豫章立栅时官军食尽乃使人遗周迪书陈利害迪馈以粮于是文育乗船舫防流俱下烧豫章所利栅伪退孝顷望之大喜因不设备文育由间道信宿逹芊韶上流则頠勃下流则泰孝顷文育据其中间筑城飨士贼徒大骇頠退入泥溪文育遣周铁武袭擒之盛陈兵甲与頠乗舟而防以巡泰城下因攻泰克之勃在南康闻之众皆股栗其将谭世逺斩勃以降孝顷犹据石头帝遣侯安都助文育攻之孝顷退走新吴广州平以功授开府仪同三司及周迪破孝顷孝顷弟孝劢犹据旧栅扰动南土帝复遣文育讨之豫章内史熊昙朗率众来会谋害文育文育推心抚之昙朗害之于坐帝闻赠侍中司空諡忠愍】
　　五代
　　童頵【十国春秋青溪人素有勇力武肃王时多着勤劳拜西扇都岩将擢检校太子賔客兼监察御史】
　　陆仁章【十国春秋睦州人少有大志以穷困为武肃王园卒王尝游园见仁章术萟有智而志之及淮南兵围孙琰于苏州绕城三匝无路可通使仁章设计入城果得琰报而出由是益加称赏累迁两府军粮都监使转内牙指挥使王薨文穆王与兄弟同幄行丧仁章进曰令公嗣先王霸业将吏旦暮趋谒当与诸公子异处乃命主者更设一幄扶文穆王居之告将吏曰自今惟谒令公禁诸公子从者无得妄入昼夜警衞未尝休息厯官至保大军节度使同叅相府事】
　　宋
　　钱嶨　钱觷【新定续志嶨淳安人与弟觷俱读书尚气节不仕宣和中方腊党尚炽嶨觷起乡兵勦平之未几金师大入嶨觷与同里方庚引兵桐庐据牛山之险以败之功闻各补承信郎衢冦张花项寻犯歙且逼陆境又率兵败之两郡赖以安】
　　方庚【两浙名贤录字彦通淳安人家世业农庚躬耕陇上喟然叹曰大丈夫当随时立功以不朽奈何沾体涂足甘以老农终耶昔周文育以大槊取富贵乡里以为美谈吾能荷七尺锄独不能运丈二槊乎遂掷锄于地从人学兵法卖牛买剑横磨之曰以此自立足矣已而平方腊破乌珠屡立战功拜承信郎子五人文燧文博文郁文思文韬俱从庚于戎马间有胆力能战鬬淳熙间金人再冦乃裒义兵取胜文燧以承信郎出身官统制文博承信郎文郁进义校尉】
　　王马【严陵志遂安人宣和初方腊反从之者众马与里人余木杓独不从朝廷遣王禀讨之马与木杓请为先锋遂擒腊及其妻子朝廷论功欲官之辞不就】
　　余宗徳【嘉靖遂安县志宗徳与王功勇力絶伦方腊始乱使人招之逃匿及王师至乃自请为先锋与韩世忠同擒腊朝廷论功累授秉义郎王功授承忠郎有告身二道藏其家】
　　童淑【夀昌县志淑身长八尺面如紫玉青晴虎须有膂力能挽强弓宣和中童贯讨方腊淑从征有功擢殿前将军建炎中汪来一来二冦乱命淑讨平之授江南路安抚使卒赠太尉】
　　詹至【张栻詹至墓志字及甫严州人崇寜进士建炎初除陜西转运使金骑再没河由陜洛长驱至秦陇将及巩郡守假他檄去至即日合兵民七千人授甲登陴金骑至城下大呼趣降至命以劲弩射之围合数重部分既定归与家人诀竭家资犒军金尽力攻五日不能破会至所乞熙河兵至金遂遁去城卒全以亲老辞改御营平冦左将军随军转运判官主管临安府洞霄宫起为江淮招讨使司随军转运副使绍兴初知常州改徽州丞相张忠献督师辟主管机宜文字是时金日窥邉诸将列屯淮汉幕府议军事曲折必委至徃谕意析理会情无不切当会母有疾力辞归服阕提举台州崇道观知处州绍兴十年卒积官至中奉大夫封建徳县男】
　　俞汝霖【嘉靖遂安县志字季泽深沈有智畧庆元元年辰州溆浦县山猺猖獗朝廷遣都帅官石子庆发大兵讨之汝霖应募乃同将官丁顺等入洞生擒之毁其巢而还又捕九溪全洞之贼授承信郎官至都转运使进阶金紫光禄大夫】
　　姚仁夀【万厯桐庐县志字静山以进士充饶州路节制督监兵马徳祐初私募义勇据守关要有兵犯关亲冐矢石敌败去元兴归隠山中世祖求遗逸州郡以仁夀应不起卒于家】
　　元
　　周士显【夀昌县志字晦翁宋漕贡进士徳祐二年元巴延入临安命裨将索多至建徳安抚纵兵摽掠至夀昌士显与邑人李炎等具酒物劳之説以戢暴索多大悦表士显为本县主簿领部伍共征闽海克捷有功陞授千户卒于家】
　　明
　　王举【严陵志字彦高桐庐人少有大志及长嗜学好施乡里歳歉发私廪以济之元末兵乱与里人谋曰四境冦盗窃发非集乡民为之备则吾邑无噍矣且坐以待毙与战死等耳众皆曰然遂相与协力保障明兵临境举等率乡民归附授义兵万户未几谪戌鳯阳洪武间授其子瑄世袭所镇抚至孙昱陞授武畧将军青蓝千户所千户】
　　何春【严陵志字时熙淳安人膂力絶人至正十八年明太祖自徽而严春仗剑归附累立军功授百户子斌武袭隶武昌衞景泰初捍御黄江陞副千户】
　　余仲友【万厯遂安县志任广西布政司都事宣徳间太平酋长赵暹叛藩臬荐其才奉勅主讨抵其巢出竒计平之陞河南布政司防议】
　　应颢【淳安县志字文明正统进士授御史十四年奉命巡视福建银塲贼林开三等鸠集处盗千余人剽掠颢调军擒其贼首余党悉平景泰改元清福建军伍陞南京大理寺丞成化二年陞湖广按察司佥事总兵李震巡抚罗箎知其才檄治平溪清浪衞选调官军征勦靖州黄强苗寇事竣都御史吴琛委修筑江岸一千余丈未几都御史项忠复遣平荆襄流民之为乱者陞福建按察副使巡视海道漳州贼林辉英聚众下海为乱颢遣官军赍榜晓谕卒擒辉英以献既而龙溪贼钱有定五千余人刼掠颢命巡海官军督捕悉就擒陞布政司左防政致仕】
　　周瑄【两浙名贤録字壁淳安人正统进士授南吏部主事改刑部员外郎迁福建按察使副使分巡建寜时官军调征沙游盗将乗虚而入瑄募民兵修武备且守且御民赖以安已而盗犯政和松溪瑄严号令亲披坚鋭夹攻而进擒贼六百人追还所掠妇女以千计未几高阳盗起瑄分遣儒生抵贼营谕以祸福寇乱遂解尚书薛希琏上其功赐文绮寳镪进秩三品】
　　方汉【两浙名贤録字孔淳安人景泰举人天顺二年授御史巡按甘肃北部入邉人民惊溃汉厯邉招辑抚治番夷畏服成化三年巡按四川川贵夷獠窃发朝廷命官征勦勅汉军前纪功依军法便宜行事汉督军深入贼境设法搜捕地方以寜积功陞南通政司右防议转北通左防议陞南京大仆寺卿卒于官】
　　吴倬【汤斌吴倬传字克大淳安人成化进士授南刑部主事迁贵州按察使佥事程番盗起守臣遁走三司议发兵倬曰此可抚而定也单车谕降之都匀地形险阻蛮獠跳梁屡征不克治三年巡抚都御史邓廷瓒荐倬才擢都匀兵备副使时廷瓒讨黑苗乜富架等倬遣熟苗诈降诱令入寇因伏兵擒之并执其二子诸路乗胜深入抵其巢穴凡破一百一十余寨又贼围官兵于合江州复率师援之贼解围走时倬威名大着贼望风奔溃是时菜兰和壁梨田诸洞悉下平麻六洞九名九姓等诸苗亦皆归附设府州县控驭之贵州为之一靖廷瓒上平贼功倬进秩二级七年迁云南按察使移广西十四年入觐卒于兴安驿】
　　俞谏【毛奇龄俞谏传字良佐桐庐人治庚戌进士授长治令擢御史迁河南按察佥事雪花崖贼吕梅聚众乱谏率兵擒之正徳三年迁江西防议平大防贼钟仕高累擢南右副都御史操江备贼会东乡新民王浩八叛诏谏督兵江西时浩八自萍乡流刼诸县转入浙之开化而石埭生章仁与浩八合副使胡世寜统新民艾如七徃击如七亦叛去陶琰发所部兵命防将李隆同知伍文定等战于华埠贼遁还江西乞抚随抚随叛连营十里谏乃合大兵攻之获浩八余贼奔玉山复推浩三为帅谏督兵追击浩三殱焉万年贼首王重七鼓众焚廨舎诸贼向应谏调湖广官军二千并永顺土军讨之获重七而如七亦就擒复讨平临川安逺新涂诸余贼论功进右都御史建昌抚贼徐九龄复叛谏追讨之斩九龄班师加秩一等先是宸濠蓄异谋声言得上赐欲抚臣以下朝服入贺谏不可濠讽所亲御史张鼇山劾罢之章甫下而防音至得不问还引疾家居嘉靖初起督漕运平河南贼之流淮上者召入理院事致仕卒赠太子太保諡忠襄】
　　俞夔【两浙名贤録字舜臣建徳人正徳进士授安福知县宸濠之乱多保障功擢长沙府同知擒剧盗彭思昶等五千余众陞四川按察司佥事兵备安绵番夷玻柘等纠结神溪诸番入寇夔出奇擒畨酋千万山等三十七人复古雉州侵地千余顷筑平番赤土二堡陞本司副使兵备建昌建昌土畨杂居无肯躬至徼外者夔深入不毛番人吐舌失气盐井土官刺马仁等相讐杀夔督兵悉讨平之陞江西按察使厯左右布政使卒于官】
　　戴东旻【建徳县志字日文万厯进士授歙县令迁仪部转河南汝寜兵备副使时流氛日炽洛陜川湖所在被寇束旻躬擐甲胄率祖寛左良玉陈洪范诸将与剧寇张献忠罗汝才李自成等四十余战前后告防以佥都御史抚治勋阳初献忠入楚破谷城围光化东旻单骑驰赴贼乃解围大破之于双沟等处献忠势穷乞降总理熊文灿主抚东旻请先勦后抚阁臣杨嗣昌左袒文灿献忠因得安插谷城而东旻坐免未几献忠叛焚襄樊罪主抚者文灿辞速东旻亦被逮后帝省东旻疏前言尽騐欲再用而东旻已病卒】
　　章可试【遂安县志字星华万厯举人崇祯中授舒城县张献忠陷霍巢诸邑攻舒城可试选义勇设奇制胜贼奔溃明年复来攻伏炮创之前后被围十有四卒頼以全寻以养母归】
