<!-- { "loadSidebar": true } -->
　　王鼎【天啓慈谿县志字器之正统中举明经授本县训导陞监察御史巡按山西有知县郭某者贪而善赂鼎濒行当道交口举郭及按县郭倍道逺迎承奉周至鼎即摘发其贪罢黜之民欢呼动地陞江西按察佥事下车日赃吏闻风解绶以忧去服阕改广东时流贼剽掠鼎一日出巡为贼所得舁至寨中时有二王佥事一为吴人颇多藏贿贼误为是将以媒货有识之者曰此浙江王佥事清官也不可犯遂舆送二十里外拜谢而去贼既平鼎以年老乞归】
　　吴桓【嘉靖宁波府志字廷用鄞人景泰举人选汀州府通判尝摄守事剖决若流庭无滞讼厯陞常州府同知均徭役导水利平赋税修桥梁招流亡给种佃田归者相望宜兴山崩暴水垫溺濒死者众桓发仓煮糜以食之又捐俸为倡劝富民出粟以赈靖江濒海风潮蚀田额税无办桓躬为核实以新涨沙田米补焉抚按凡七上章特荐而桓以病乞归遂进阶中宪大夫致仕】
　　陈淳　陈英【嘉靖宁波府志淳字德温鄞人景泰癸酉举人知钦州时灵山民有死狱株连数百人防大暑狴戸皆满淳止系当罪者数人余皆出之守大怒淳引法力争竟不能屈旧有义仓储谷二万余石积为豪强所侵悉征理之嵗适大祲民赖以活抚按贤之以廉州知府防荐命未下而卒弟英字廷贤成化壬辰进士知庐陵县疏困均赋戸口繁増会大旱斋沐祷雨辄应陞监察御史以风节着】
　　江勋【两浙名贤録字元勋奉化人景泰甲戌进士擢监察御史巡按山东湖广山东苦饥民多流亡乃设法赈济田野安生湖湘旱涝相仍谷价腾涌民不堪命而内臣衔命将啓局造纸勋奏罢之擢广西按察使蛮峒弗靖勋谋画抚绥斥贪去暴纲纪肃然以内艰归】
　　卢瑀【嘉靖宁波府志字希玉鄞人成化己丑进士授刑科给事中疏罢淮贡赋十余万缗及西北勒市战马宿弊又劾巨珰田兴梁访等窃柄引用奸僧继晓妖术罔上事直声大振陞工科都给事以上疏忤防廷杖逮狱出为长沙府通判陞真定府同知诘暴抚良能声借借当道上其治状陞广平府知府广平故牧马地豪贵家数侵匿而委其徴于贫戸瑀刬洗奸蠧尽反豪贵家侵地民困大起又兴学劝士日进诸生于庭指授经义三辅之地蔚然比邹鲁焉】
　　王恺【两浙名贤録字宗元定海人成化举人授平原令俗多盗有麦商夜经村寺被劫陈于县恺故匿其事隂令贩岂者和少熟荳其中夜过寺门复劫去乃令捕兵易服就寺僧货荳中有熟者遂收捕不待讯而服自是盗贼屏迹后权要以非法相强恺曰令可去法不可挠遂致仕】
　　章锐【两浙名贤録字元进鄞人成化壬辰进士官刑部主事晋郎中剖析滞狱精于老吏出守凤阳应诏陈言上凤阳军民利病及时政十八事多议行会旱蝗雩祷辄雨复奏捐税三之二陞湖广参政锦田苗獞反当事者惮不行锐独蒙犯瘴疠深入平之竟感疾卒】
　　孙纮【嘉靖宁波府志字文冕鄞人成化戊戌进士授镇江推官以廉明称擢南监察御史南都冇国戚横夺民田万计纮悉稽版籍夺还民太监郭镛犯后湖私渡禁纮抗章劾罢之已而守备蒋琮冒夺民芦洲侵后湖壖地为田纮复率诸御史共劾之坐谪广德州判陞知州专务德教持大体不为烦苛威行豪强而良善者不知有官府寻卒于官】
　　杨文卿【嘉靖宁波府志字质夫鄞人成化戊戌进士授刑部主事逋冦席英王勇白昼杀人逻者不能得蹑贼所过逆旅主人逮系之有夏广才者坐窝主论死文卿争之曰广才迫于凶暴饮食之耳何窝之有竟出之陞山西提学佥事迁山东提学副使所至颁条约以示劝惩士风振起以疾卒官】
　　李文昭【嘉靖宁波府志字诚之鄞人成化庚子举人授淮安通判东海有富民杀人屡年不决文昭一讯即得其情沐阳田数万顷故有河浍堕髙堙库旱潦俱病文昭为疏导陂障民甚赖之迁南寜同知厯陞重庆知府况村土官黄文昌倡乱单车往谕降之以劳瘁卒】
　　杨守隅【鄞县志字维德成化甲辰进士为兵部车驾司主事出按陜西马政刬剔宿蠧厯陞江西左参政时逆瑾弄权有诬人不法事罪应籍没守隅独怜其诬瑾怒夺职归瑾诛诏起原职旬宣四川适流贼蓝老人麻六等剽掠蜀汉间势甚猖獗守隅多方捍御四川以宁寻陞广西布政使致仕】
　　王瑫【嘉靖宁波府志字宗玉鄞人成化辛丑进士除临邑令值嵗洊饥瑫白于监司不待报发粟以赈吏执不可瑫曰罪在令不在若也卒发之既而以艰去免丧陞江南道御史寻陞长沙知府府有吉藩羣小横暴不法前守多被窘辱瑫至辄讯其渠魁白吉藩诛之羣小大戢仪賔史朝忠与藩阉积不相能而承奉朱泉颇有赢赀一夕暴卒众阉遂诬史利其赀而毒杀之寃不能白瑫为白之】
　　周津【天启慈谿县志字文济成化甲辰进士擢监察御史巨珰蒋琮欲纳交治具萧寺托同僚致之及门而觉即策马返阁老邱濬嗾人讦冢宰王恕津劾以妨贤病国举朝韪之擢知九江以瑞州盗起宜选强明廉干者治之因徙知瑞州津至启都御史林俊宜用东汉聴盗相斩除罪法林従之盗果平后官至广东左布政致仕】
　　沈元【嘉靖宁波府志字德元慈谿人成化甲辰进士知南陵县值嵗大祲元发帑藏劝富民出粟赈之民赖以安擢御史按治淮不琐屑细务荐贤举能去奸平狱人服其知大体出为湖广佥事武昌故多大狱元按阅每至夜分假寐辄兴务得其情人目之为一省臯陶】
　　周旋【慈谿县志字尧敬成化丁未进士除南戸科给事转北兵科时疆圉多故旋条陈方略咸中时宜知州刘逊为宗藩搆陷一时言者皆系狱旋上章申救得释南旺湖久湮奏请复之出防广藩平苏孟凯之乱子士英正德甲辰进士官工部员外郎亦以政绩着闻】
　　金洪【嘉靖宁波府志字惟深鄞人成化丁未进士授靖江知县以才堪治剧改令吴江吴江豪猾縦横赋役繁剧小民疲于奔命洪乃裁抑势家刬革狡吏嵗裁冗费银米缗钱凡数十万陞御史出按山东时青州贼戴崇济南贼杨叙啸聚为患久而弗靖洪设法平之防逆瑾使人讽以进赂洪不为理瑾乃矫防为民】
　　王术【两浙名贤録字用仁慈谿人成化丁未进士授嘉定知县吏事精敏县故有积荒田千顷赋每责办于里胥术招抚流移计口授亩给牛种于是流民复业赋有所出治行考江南第一擢监察御史劾寿宁侯张鹤龄饮酒不敬权贵震慑奉命查盘两广以劳瘁卒于梧州】
　　杨子器【献征録字名父慈谿人成化进士除知昆山县召补吏部主事转员外郎中陈边务数十事尚书马文升刘大夏皆重叹许迁湖广右参议分守辰常道防郴桂贼起请改道自效冒暑提兵讨平之转福建提学副使迁河南右参政时方以郴桂积劳成疾而东贼渡河天寒甚有劝缓行者子器乘舆而往即至嵩县居守贼方走湖广子器曰贼避土兵必复向汝州洛阳藩篱备不可缺乃自嵩驰赴之贼至子器辍食登城昼夜调度城守益坚贼遂引去寻进右布政使转左卒宁波府志子器初令昆山尽毁淫祠撤其材以修学校及仓廪公馆楼橹又以余材给太仓镇海二卫修举頽废于马鞍山麓创野鹤轩集诸生讲学以忧去昆人即奉以祠之补常熟令直塘钱外郎以资豪里中悦隣人赵重阳之妻令其夫商于外遂与私又遣人诈为盗以杀之而以盗闻子器察其诈逮治杀之时亢旱是夕大雨一邑懽呼陞考功主事倡五经会或谓曹局清严不宜泛交游谢曰吾不欲以仕废学会营孝庙山陵闻中有水石抗疏言之为诬者所搆下狱台省交章论救得免晋验封员外郎以不附逆瑾出为湖广参议】
　　吕和【嘉靖寜波府志字克中鄞人治己未进士知临淮县百度惟新丁忧归服阕改建平县厯陞山东按察佥事有王尚书弟杀人当道莫敢谁何和致之辟长清令刘儒内结权贵贪横靡忌和痛绳之即诬和下诏狱久之始白临清衞指挥柏绍縦暴不法巡按属和治之绍逃至京师匿权珰家和卒捕得之竟治其罪迁陜西副使缮汉中宁羌诸城立南郑金州诸学民立祠祀之】
　　向锦【慈谿县志字中美举进士除东流令以循良荐擢凤阳同知值嵗饥侍郎王琼奉命赈荒惟土著者得食流民多饥死锦白琼计口给食数万人无一哗者琼特疏荐之迁南礼曹出知廉州安南黎氏胁居民百余越屯廉界中钦州以盗闻皆论死锦以土人越界罪止为首余宜遣还御史疏锦失岀罢职】
　　陈璧【嘉靖宁波府志字天瑞鄞人正德丁丑进士知滁州陞刑部员外郎时钱宁壻齐佐魏彬弟英俱坐死而巨珰奉命清审大狱力欲出之璧直前争曰佐受廖堂万金用镇陜西陷人死无算英奸子妇因而杀死王长随法不可纵二人竟论死转江西佥事奬廉斥墨风纪肃然先是布政梁宸坐附逆濠论死巡按承当道意欲寛宸璧曰宸一省长吏乃署伪檄遍移各藩罪有浮此者乎宸不果释而当道深衔之乃改调四川已又勒免官】
　　陆铨【嘉靖宁波府志字选之鄞人嘉靖癸未进士除刑部主事厯迁福建按察添注副使尝摄海道漳故盗薮而利窟也诸射利奸人多以厚货饵监司阑出为患铨独严立禁网刬剔奸蠧卒不为所饵陞河南参政进广西按察使时弩滩猺贼侯公丁杂处胡蓝二姓之间相助为冦或议大举兵诛之铨曰此坚贼党而分我兵且逆顺难明非讣之得也不若计殱渠魁而抚其余监军如其言弩滩果平陞广东右布政以内艰归】
　　陈文誉【嘉靖寜波府志字德卿慈谿人嘉靖癸未进士授刑部主事厯郎中审録江西多所平反大学士杨一清被诬下法司覈治诸司难之文誉厉色曰顾事实不实耳何爱于杨公何畏于内府事竟得理出知镇江府杜请托轻徭役五年之内百姓晏然以忤当道免归】
　　周南【慈谿县志字啓东嘉靖乙酉举人授常州通判署宜兴篆桃花港淤塞南画地开濬逾月完工又移魏村闸于桃花港口以时蓄泄奉委督运即条三议上实军储至计调漳州立保甲法赈龙溪荒擒海贼张国平等复改楚雄以亲老致仕】
　　刘安【宁波府志字汝勉慈谿人嘉靖丙戌进士授主事改御史疏陈补君德以图治安上阅疏大怒逮赴锦衣衞拷讯兵科给事中胡尧时救之谪余干典史累迁长沙同知平宁乡冦有功擢知凤阳府治行称卓旋丁内艰归子志业嘉靖乙丑进士累官江西副使】
　　袁载【广东通志字安道慈谿人举进士厯知肇庆府节用爱民修废举坠诸不急之费一切蠲去惟恐为民病擢山东按察副使备兵临清有中官入境暴横不法载廷挫之入诉几不免赖学士袁炜调护乃解调广东海南副使引归】
　　王梴【宁波府志字子长象山人嘉靖壬辰进士授中书舍人擢兵科给事中改工部员外进郎中时大工繁兴诸省运木先于张家湾出水以次拽入神木厰完者始取批回动经嵗月间有水涨漂木去坐累死亡者梴奏即水次设厰竹木至即入给与批回公私两便遂着为例陞江西参议督粮储行一条鞭法夙弊尽革转山东副使备兵徐州决砀山水甃沛县城赈萧县饥利泽尤着迁湖广参政被劾免官】
　　刘廷诰【天啓慈谿县志字汝钦嘉靖戊戌进士授开封司理雪十年寃狱擢守袁州时分宜市权仆隶恣甚廷诰收其桀者笞之同年生居要津请官地拓私第廷诰持不可遂嗾言者论之调南康晋福建副使厯四川按察使巫山盗五十人故盗从也郡县深文入之诰察其寃令缚盗自赎尽縦之往逾月果缚真盗至尽释之人人罗拜曰刘公生我转广东布政使嵗例贡珠验珠时先私取其美者廷诰一无所取】
