<!-- { "loadSidebar": true } -->
　　桐庐县城池严陵志古城在县西北十五里唐贞观二十年废改筑于桐庐乡开元二十六年以邑有洪水之患复移城于桐江口即今县治是也桐庐县志南门宋时名望杭废久矣嘉靖四十三年通判魏大用署县事循旧址重建万厯十三年知县杨束建城楼三间崇祯十一年燬后知县曾守意重建名迎薰门东门崇祯六年知县杨际春建名启明门西门名长庚门北门宋时名东北通衢嘉靖四十三年魏大用署县事建改拱极门【皇南师中城门记睦州之境桐庐最居其要双溪合流舟车旁午井闾绮错古称佳邑独城关之守阙焉富春孙公景初字叔徴视事逾年状其可修之利得诸监司乃相西垄之险据增北隅之旧址取官山之村而亲董其事未几二城之门相望而新西曰通衢北日望杭于是境有所守民实赖之】
　　遂安县城池　严陵志县城在木连村溪北唐武徳四年徙于五狮山之南是为今治周二里二步而溪北之城遂废旧浙江通志明正徳癸酉县令容九霄筑万厯二年令吴防谦重修广袤七百七十七丈有竒为门五东兴文西靖武南向明北拱极西南小西门各建楼及窝铺
　　寿昌县城池　严陵志县城本在郭邑里屡火徙县东仁丰乡之白艾里东临小溪周一里二十步后复徙郭邑里旧浙江通志明崇祯十二年县令阮振中筑周一里二十步设四门东兴仁西宣泰南向明北拱辰各建城楼
　　国朝康熈十年知县罗在位重修
　　分水县城池　严陵志图经云周七百四步南距州一百九十二里莫详何时所筑旧浙江通志垒石为门四各架楼其上东迎恩西纳祥南来薰北拱辰明嘉靖癸丑令王鑛建
　　温州府
　　温州府城池【永嘉县附郭】　万厯温州府志晋明帝大宁元年置郡始城悉用石甃东西附山北临江南环会昌湖始议建时郭璞登西郭山望海坛华盖松台积谷诸山错立如北斗谓父老曰若城绕山外当骤富盛然不免兵戈水火城于山则寇不入斗可长保安逸因跨山为城名斗城时有白鹿衔花之瑞故又名鹿城凿井二十有八以象列宿宋齐梁陈隋唐因之后梁开平初钱氏增筑内外城旁通壕堑宋宣和间方腊围城敎授刘士英谓城东负山北倚江可无患唯西南低薄宜增缮乃取甓加筑三千九百四十七步建炎间增置楼橹马而嘉定间留守元刚重修建十门元禁城郭毋得擅修岁久圮至正庚寅冬海寇登岸郡守尊达纳实哩御之明年辛卯重筑建战棚窝铺炮座洪武十七年指挥王铭增筑嘉靖三十七年倭寇并力攻城城楼夜燬通判杨岳僃御有方得免三十八年缮治城堞楼橹一新四面筑敌台八座万厯二十五年郡守刘芳誉又增筑敌台一十五座城周一十八里计二千九百七十七丈八尺高三丈五尺址阔一丈二尺广九百七十六丈四尺袤九百九十六丈四尺城门七东曰镇海【俗名窟门】南曰瑞安【俗大南门】又曰永宁【俗小南门】二门旁俱有水门西南曰来福【俗三角门】西北曰迎恩【俗西郭门】又曰永清【俗麻行门】北曰拱辰【俗双门】旁有水门曰奉恩今塞城西北有二陆门曰安定曰江山今塞东壕长五百七十六丈南临大河为壕五百丈西壕长六百七十丈五尺北临大江为壕五百七十一丈
　　国朝顺治十五年移总督衙门驻温州倍加浚筑雉堞并两为一城面添阔马路辇神威火器置各山巅雍正七年正月总督【臣】李衞钦奉
　　上谕檄温州府知府秦炌督县重修
　　宁村塞城【万厯温州府志宁村所城在永嘉县三都洪武二十年信国公汤和建周六百余丈】
　　乐清县城池　万厯温州府志县治旧以两溪萦带洪水不时不可城城以木栅至唐天宝三年始筑仅周一里元废洪武六年以备倭议筑乃因东西两墖为石城至溪仍用木栅为壕其外水陆各有门至二十年沿海列置衞所城乃废不用正徳间邑令林有年始置六门以民壮守之嘉靖壬子倭大入黄岩以无城故于是都御史王忬知府龚秉徳躬相地命邑令杨钥城之略如国初而纯以石东西及墖山之址南拓之至于三桥高二丈四尺址厚二丈其门三当溪为洞桥为水门而翼以四寨曰叠岩曰鲤池曰大岩曰东山守稍设矣然一面未僃戊午己未倭连岁至慿高几入防将张鈇力战以免于是同知尹尚孔撤民居而城之南仍其故东包小河截云山之北西距西溪凡为门大六小四楼橹悉僃焉温州府志高二丈东西厚一丈三尺南北厚一丈周九里三十步东北贴山无壕南附河西附溪为壕门六东南曰鸣阳南曰镇海西曰迎恩西北曰肃清北曰拱辰东曰忠节小门四曰南文笔箫台仓桥万厯丙午复开翔云门在县治西六年邑令黄仁荣周城共筑敌台一十四座二十一年推官王引麟增筑四座
　　盘石寨城【万厯温州府志盘石衞城在茗屿乡洪武二十年信国公汤和建周九里计一千五百五十四丈高二丈厚一丈嘉靖间重建增高三尺壕河一千六百二十八丈阔五丈深九尺门四水门二窝铺七十二国朝顺治十年奉迁城圮康熈九年展界重筑】
　　蒲岐寨城【万厯温州府志蒲岐千戸所城在瑞应乡洪武二十年建周六百丈高二丈二尺厚二丈门四敌台十二窝铺二十四国朝顺治十八年奉迁城坏康熙九年展复修砌如故】大荆城【康熈元年立典史张陞督造】
　　平阳县城池　万厯温州府志晋太康间筑周一里高一丈二尺厚八尺元废至正间郡守周嗣徳重筑周六百五十三丈高一丈三尺阔一丈一尺洪武七年守御千戸缪美增筑周六百三十二丈高一丈六尺面阔九尺址阔一丈三尺广一百丈袤二百五十八丈城门东曰挹仙【今称东门】旁有水门南曰通济【今称南门】西曰登瀛【今称西门】北曰迎恩【今称北门】旁有水门东壕深二丈阔五丈南壕深三丈阔七丈西壕深三丈阔七丈北壕深二丈阔五丈敌台旧六座万厯二十年增筑二座
　　国朝康熈十二年知县石金和重濬城内河道
　　金乡寨城【万厯温州府志金乡卫城在金舟乡周一千四百二十余丈洪武二十年信国公汤和立】
　　宋埠寨城【温州府志民堡改在平阳县七都】
　　瑞安县城池　万厯温州府志旧城周一里二百四步高一丈二尺厚七尺元至正甲辰改拓周九百三十七丈六尺洪武三年永乐十五年嘉靖三十一年屡增周一千一百四十丈高一丈七尺面阔八尺址阔一丈三尺广三百一十四丈袤三百一十三丈城门东曰賔阳又曰武靖西曰永胜南曰镇海北曰瞻阙水门一曰龙波【在广福寺东】万厯己亥邑令傅道唯开筑一曰永清【在瞻阙门西偏】引西湖水入城一曰环璧【在东北隅】引东湖水入城东壕长一百四丈西倚山无壕南壕长三百二丈北壕长二百四十二丈敌台十三座石瞭望台四十四座
　　国朝顺治十五年鲁可逺再增垜墙高二尺上压横石
　　拓垜口稍阔以便御敌
　　沙园寨城【万歴温州府志沙园所城在十七都周三里洪武二十年信国公汤和建沿十四年邑令刘琦重筑万厯十六年邑令章有成重修瑞安县志周六百三十二丈高二丈五尺面阔一丈址阔一丈四尺广一百三十八丈二尺袤一百三十七丈五尺城门四座水门一座敌门十二座窝铺二十二座东壕长一百五十六丈阔三丈深七尺西壕同南壕长一百六十六丈阔深并同东壕国朝改沙园寨】
　　梅头寨城【温州府志在瑞安县五都后冈明嘉靖三十八年知县余世儒筑万厯温州府志万厯间邑今章有成修瑞安县志周四百丈高一丈五尺门楼五座水门楼二座窝铺十二座】巡检司城【瑞安县志宋属管界巡尉至元设巡检司明洪武初建于崇泰乡梅头二十年迁筑于清泉乡东山江口周一百五十五丈高二丈城门一座嘉靖丙寅朱霑修筑增高四尺】
　　【国朝顺治十八年迁弃界外城圯康熙九年展复拓土修筑】
　　泰顺县城池　万厯温州府志泰顺旧无城嘉靖六年矿寇起九年知府丁瓒议发官银五千余两委同知高美总其事典史邓镠董其役未几知府赵锦以代至又给银八百九十两有竒竟成之北跨鳯凰山南跨霞阳山东北西南皆平地周三里计九百余丈马路基广二丈二尺高二丈三十八年十月邑令区益增高七尺厚一丈八尺垜子八百仍放南城长九十丈城门四东曰宣阳【旧名通瑞】南曰迎薰【旧名通福】西曰受成【旧名永安】北曰拱辰【旧名拱恩】水门二城外池深三尺广六尺内池深二尺广三尺敌台在霞阳山外万厯二十年邑令林继志筑周二十余丈高二丈八尺
　　国朝顺治六年闽寇围城叅将王晓力战却之遂于四门外各筑月城一区康熙十年知县林天祯增置楼橹水栅
　　处州府
　　处州府城池【丽水县附郭】　栝苍彚纪城高三丈有五周七百九十二丈为门六北曰望京东曰岩泉东南曰行春南曰南明西南曰栝苍西北曰通惠城楼六所每所三楹雉堞三千有六守舍六十有九官防六处月城四区望楼二所敌楼四所初府城在今城东七里唐中和间盗卢约窃据是州徙今地旧浙江通志相传约之将徙也访之三平和尚云黄牛卧处好安州遣人视之适有黄牛寝乃迁之宋宣和间重修【黄裳修城记栝苍依山为城慿带冈阜傍大溪险固而难攻惟东南一面形势稍缓下接平陆有警得专力于一隅要而易守询之故老或云僭伪时卢约所筑皇宋受命吴越纳土民间不见兵戈垂二百年东南城池因仍頽废宣和庚子盗发青溪一时羣恶啸聚遂至猖獗攻破杭严徽三郡明年遂陷衢婺惟处最后失守丽水松阳遂昌青田缙云皆没于贼而剣川独完制诏守臣浦城黄公即剑川治事以须具平公间闗赴难与通守会稽石公夙夜究心奉宣威令翦灭强梗招携善良千里之间不战而屈八月辛亥贼将洪载以城降又明年境上残党悉除乃察其流离者还定之自夏徂冬雨旸不愆岁复小稔官府日益无事先是有防东南被贼州郡城壁不完其议修筑以闲公乃环城按视面势高下以工筑之繁简地理之远近严责属官分而董之起仲秋己亥讫于季冬壬申用夫四万四千用钱二百四十有五万敛不及民役不淹时当干戈乍息而与后人长虑却顾之方兹其所以可书也】至元二十七年处州路总管沃哷好古万户舒穆噜良辅创议修筑因旧址之半委丽水县尹韩国宝督役东北掘地为池因土为城南以溪为池壅隄为城西就山为城并溪为池嘉靖四十二年知府张大韶重修包以采石颇称坚致壕隍正北望京门外为郡来龙中隆起入城处一线不凿立石知府宅内以志所重在此东偏直下绕岩泉门至行春门抵外敎场筑坝而止西偏直下绕通惠门至西山下而止西南阻高山南阻大溪各自为险故皆无壕焉旧浙江通志崇祯八年五月大水城垣冲塌守朱葵修
　　国朝顺治十五年增筑
