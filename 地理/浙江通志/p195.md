<!-- { "loadSidebar": true } -->
　　杭州府【钱塘仁和二县附郭】
　　城内河　大河旧为盐桥运河小河旧为市河西河旧为清湖河东运河旧为菜市河【东运河旧在城外元至正十六年筑城圏入城内】通鉴长编宋元丰三年杭州奉诏赐米开运河浅淀宋史河渠志运河在城中者日受潮水沙泥浑浊一汛一淤比屋之民委弃草壤因循填塞元祐四年知杭州苏轼濬茆山盐桥二河分受江潮及西湖水造堰牐以时启闭民甚便之【苏轼请开河状轼熙宁中通判杭州询问民间疾苦父老皆云苦运河淤塞逺则五年近则三年率常一开濬不独劳役兵民而运河自州前至北郭穿阛阓中盖十四五里每兴工市肆汹动公私骚然自胥吏壕寨兵级等皆能恐喝人戸或云当于某处置土某处过泥水则居者皆有失业之忧既得重赂又转而之他及工役既毕则房廊邸舍作践狼籍园圃隙地例成丘阜积雨荡濯复入河中居民患厌未易悉数若三五年失开则公私壅滞以尺寸水行数百斛舟人牛力尽跬歩千里虽监司使命有数日不能出郭者其余艰阻固不待言问其所以频开屡塞之由皆曰龙山浙江两闸日纳潮水沙泥浑浊一汛一淤积日稍久便及四五尺其势当然不足怪也父老又言钱氏有国时郡城之东有小堰门既云小堰则容有大者昔人以大小二堰隔截江水不放入城则城中诸河专用西湖水水既清澈无忧淤塞而余杭门外地名半道红昔亦有堰名为清湖意亦爱惜湖水不令走下自天禧中故相王钦若知杭州始壊此堰以快目下舟楫往来今七十余年矣以意度之必自此后湖水不足于用而取足于江潮又况今者西湖日就堙塞昔之水面半为葑田霖潦之际无所潴蓄流溢害田而旱干之月湖自减涸不能复及运河谨按唐长庆中刺史白居易濬治西湖作石函记其畧曰自钱塘至盐官界应溉夹湖田者皆放湖水入河自河入田若隄防如法蓄泄及时则可溉濒河田千顷由此观之西湖之水尚能自运河入田以溉千顷则运河足用可知也轼于是时虽知此利害而讲求其方未得要便今者防恩出典此州自去年七月到任首见运河干浅贾客出入艰苦万状谷米薪刍亦縁此暴贵寻刬刷捍江兵士及诸色厢军得一千人自十月兴工至今年四月终开濬茆山盐桥二河各十余里皆有水八尺已上现今公私舟船通利父老皆言自三十年以来开河未有若此深快者也然潮水日至淤填如旧则三五年间前功复弃轼方讲问其防而临濮县主簿监在城商税苏坚建议曰江潮灌注城中诸河嵗月已久若遽用钱氏故事以堰闸却之令自城外转过不惟事体稍大而西湖葑合积水不多虽引入城未可全恃宜参酌古今且用中防今城中运河有二其一曰茆山河南抵龙山浙江闸口而北出天宗门其一曰盐桥河南至州前碧波亭下东合茆山河而北出余杭门余杭天宗二门东西相望不及三百歩二河合于门外以北抵长河下今宜于钤辖司前创置一闸每遇潮上则暂闭此闸令龙山浙江潮水经从茆山河出天宗门候一两时辰潮平水清然后开闸则盐桥一河过阛阓中者永无潮水淤塞开淘骚扰之患而茆山河纵复淤填乃在人戸稀少村落相半之中虽不免开淘而泥土有可堆积不为人患潮水自茆山河行十余里至梅家桥下始与盐桥河相通潮已行逺泥沙澄坠虽入盐桥河亦不淤填茆山河既日受潮水无縁涸竭而盐桥河底低茆山河底四尺则盐桥河亦无涸竭之理然犹当过虑以备乏水今西湖水贯城以入于清湖河者大小凡五道一暗门外斗门一所一涌金门外水闸一所一集贤亭前水笕一所一集贤亭后闸一所一菩提寺前斗门一所皆自清湖河而下以北出余杭门不复与城中运河相灌输此最可惜宜于涌金门内小河中置一小堰使暗门涌金门二道所引湖水皆入法慧寺东沟中南行九十一丈则凿为新沟二十六丈以东达于承天寺东之沟又南行九十丈复凿为新沟一百有七丈以东入于猫儿桥河口自猫儿桥河口入新水门以入于盐桥河则咫尺之近矣此河下流则江潮清水之所入上流则西湖活水之所注永无乏絶之忧矣而湖水所过皆阛阓曲折之间宜作石柜贮水使民得汲用澣濯且以备火灾其利甚博此所谓参酌古今而用中防也轼寻以坚之言使通直郎知仁和县事黄僎相度可否及率僚吏躬亲验视一一皆如坚言可成无疑也谨以四月二十日兴工开导及作堰闸不过数月可以成就今有合行起请事件谨具画一如左　一今来所创置钤辖司前一闸虽每遇潮上闭得一两时辰而公私舟船欲出入闸者自须先期出入必不肯端坐以待闭闸兼更有茆山一河自可通行以此实无阻滞之患而能隔截江潮径自茆山河出天宗门至盐桥一河永无堙塞开淘骚扰之患为利不小恐来者不知本末以阻滞为言轻有变改积以嵗月旧患复作今来起请新置钤辖司前一闸遇潮上闭讫方得开龙山浙江闸候潮平水清方得开钤辖司前闸　一盐桥运河岸上有治平四年提刑元积中所立石刻为人戸屋舍侵占牵路已行除拆外具载濶狭丈尺今方二十余年而两岸人戸复侵占牵路盖屋数千间却于屋外别作牵路以致河道日就浅窄准法据理并合拆除本州方行相度而人戸相率经州乞据逐人家后丈尺各作木岸以护河隄仍据所侵占地量出赁钱官为桩管准备修补木岸乞免拆除屋舍本州已依状施行去讫今来起请应占牵路人戸所出赁钱并送通判防收管准备修补河岸不得别将支用如违并科违制】咸淳临安志绍兴三年十一月宰臣奏开修运河浅涩帝曰可发旁郡厢军壮城捍江之兵至廪给之费则不吝宰臣朱胜非等曰开河餽饷艰难时方盛寒役者良苦恐议者以为言帝曰禹尽力沟洫浮言何恤焉八年又命守臣张澄发厢军壮城兵千人开濬运河堙塞【张澄请开河奏临安古都会引江为河支流于城之内外交错而相通舟楫往来为利甚博嵗久堙塞民颇病之顷由陛对尝冒天听乞因农隙略加濬治议者恐其劳民也至于今未克行之今驻跸之地公私所载资于舟船者百倍前日所计特最闗利害者两河尔非尽开城内之河也臣再行讲究更不调夫兴工乞简两浙诸州壮卒及厢兵共千人赴本府量慢开濬以工程计之半年之外河流无壅滞矣】宋史髙宗本纪绍兴十六年濬运河宋史河渠志隆兴二年守臣呉芾言城里运河已先措置北梅家桥仁和仓斜桥三所作坝取西湖六处水口通流灌入府河积水至望仙桥以南至都亭驿一带河道地势自昔髙峻今欲先于望仙桥城外保安牐两头作坝却于竹车门河南开掘水道车戽运水引入保安门通流入城遂自望仙桥以南开至都亭驿桥通彻积水以备缓急计用工四万从之乾道三年六月知荆南王炎言临安居民繁伙河港堙塞虽属开导縁裁减工费不能讫工臣尝措置开河钱十万缗乞候农暇特诏有司用此专充开河支费庶几河道复通公私为利上俞其请四年守臣周淙出公帑钱招集游民开濬城内外河疏通淤塞咸淳临安志乾道中大浚治城内外河凡六千二百五十丈又置廵河铺屋三十所撩河船三十只宋史河渠志淳熙二年两浙漕臣赵磻老言欲于通江桥置板牐遇城中河水浅涸启板纳潮继即下板固防水势不得通舟若河水不乏即收牐板听舟楫往还为便七年守臣呉渊言万松岭两旁古渠多被权势及公吏之家侵占又内砦前石桥都亭驿桥南北河道居民多抛粪土瓦砾以致填塞流水不通今欲分委两通判监督逐时检勿令侵占并抛扬粪土从之咸淳临安志清湖河疏引西湖水隄圯水涸咸淳六年朝命安抚潜説友开修一自断河至清湖桥凡四千二百一十尺一自观桥西至杨四姑桥凡二千三百三十五尺浚拓筑补楗木甃石断河地连呉山每大雨流潦挟草壤杂至乃即其处穿海子口深三丈余置铁牕櫺以酾之使浮秽不入于海置澄水闸以限之使恶流不入于河续有旨宗阳宫前沿河修筑凡二百七十七丈复命和宁门外河之上流开淘为积水计自登平桥至六部桥凡四十丈置水闸辟水门清湖桥而下安抚赵与植接续浚筑至众安桥元史喀喇托克托本传至大四年二月拜浙江行省左丞相下车进父老问民利病咸谓杭州故有便河通于江浒堙废已久若疏凿以通舟楫物价必平托克托曰民以为便行之可也不一月而成【苏天爵浚治杭州河渠记至正六年十月江浙行中书省始命浚治杭州郡城河渠明年二月卒事于是河流环合舟航经行商旅由逺而至食货之价不翔涌稚髦莫不皆喜公私咸以为利矣又明年冬天爵承命参预省政幕府奥林请纪其事杭州为东南一大都会山川之盛跨呉越闽浙之逺土贡之富兼荆广川蜀之饶郡西为湖昔人酾渠引水入城聨络巷陌凡民之居前通阛阓后达河渠舟帆之往来有无之贸易皆以河为利或时填淤居者行者胥以为病嵗在乙酉天子念东南贡赋之烦劳闵民生之雕弊诏命国王丞相江浙省事又命翰林学士承防达实特穆尔为平章政事曾未数月百度修举乃询民之利病众以河渠不治为言丞相咨于官僚而允合谋于宪府而佥同平章公总其事于上检校官李益杭州路总管赵琏董其役于下又以掾曹十余人分治其工南起龙山北至猪圏坝延袤三十余里郡中郭外支流二十余里共深三尺广仍其旧悉导湖水注之为役四万二千五百工用钞八万五千贯复虑上出涂泥值雨入河命诸寺载而积之江浒又新木闸者四石梁者一其经营谋画皆出平章公心计指授钞则盐漕备风涛所储工则僦诸佣保公治事少暇亲行河上以抚慰之以故人忘其劳事克以集尝闻治水者当行其所无事则绩用有成而卤莽灭裂之徒或者力欲侥幸觊一时之功未有不为民患者也况夫杭州浚治河渠之事宰辅谋猷之贤任人严谨作事周密诚足以为后世法故备述之俾来者尚勿废前人之功永为一方之利也欤】明实録成化十一年浙江布政使甯良按察司副使杨瑄佥议钱塘门左涌金门右其间有九渠之一宜因其旧迹疏浚为河构石为桥以通湖水外置一闸以时启闭以御横流庶水利可复镇守浙江太监李义上其议其事得行民颇利焉【杭州府志成化十二年涌金门北创开水门导西湖水自柳洲寺后入城由曲阜桥达城河门深四丈五尺髙九尺置铁牕櫺障隔内外门内外各为桥上并濶一丈下濶视水门而髙则减二尺外桥下又为板闸以防暴溢】万厯杭州府志嘉靖元年久晴无雨河渠枯涸有司行勘郡城内外开通河道
