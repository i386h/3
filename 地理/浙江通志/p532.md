<!-- { "loadSidebar": true } -->
　　杨素【隋书本传字处道农华隂人为行军总管浙江贼帅髙智慧自号东州刺史船舰千艘屯据要害兵甚劲素击之自旦至申苦战而破智慧逃入海素蹑之从余姚泛海趣永嘉智慧来拒战素击走之擒获数千人贼帅汪文进据东阳进讨悉平之又破永嘉贼帅沈孝彻于是步道向天台指临海郡逐捕遗逸冦前后百余战智慧遁守闽越诏令驰入朝素以余贼未殄恐为后患又自请行乃下诏任以大兵总为元帅素复乗传至会稽泛海追捕执智慧斩于泉州自余支党悉来降附江南大定】
　　来防儿【隋书本传字崇善江都人平陈之役有功进位上开府从杨素击髙智慧于浙江而贼据岸为营周亘百余里船舰被江鼓噪而进素令防儿率数百轻艓径登江岸直掩其营破之智慧穷蹙遁走进位大将军】
　　【谨按旧浙江通志名宦总部自周至隋共一十六人重加考订陈恽当入杭州严州祠祀志髙史君当入嘉兴陆慧晓当入绍兴刘裕即宋武帝不当列于名宦江子一慕容三藏并无政绩孙韶系孙防之属籍及沈怀文周文育俱浙江人当入人物志兹从诸史旧志采録凡三十一人】
　　唐
　　李大亮【唐书本传京兆泾阳人大亮有文武才畧髙祖擢越州都督贞观八年为剑南道巡省大使性忠谨外若不能言而内刚烈不可干以非义在越州冩书数百卷及去留都督署】
　　厐玉【万厯绍兴府志京兆泾阳人魁梧有力明军法仕隋为监门直阁率万骑降髙祖以隋旧臣礼之授领军武卫二大将军加越州都督威望甚着盗不敢入境卒赠幽州都督工部尚书越人思其遗泽祠为城隍之神】
　　狄仁杰【唐书本传字怀英并州太原人髙宗时拜冬官侍郎持节江南巡抚使吴楚俗多滛祠仁杰一禁止凡毁千七百房止留夏禹吴太伯季札伍员四祠而已转文昌左丞中宗赠司空封梁国公】
　　李濬【旧唐书良吏传濬陇西人开元初置诸道按察使盛选能吏以濬为江南东道按察使封真源县子濬诚信待物称为良吏去职有遗爱赠戸部尚书諡曰成】
　　齐澣【嘉靖浙江通志字洗心定州义丰人开元二十六年为江南东道采访使先是废鄞州为鄮县隶越州澣始奏请复为州以境内有四明山故号为明州招集流民五百户安辑之天宝初召为太子詹事】
　　刘晏【唐书本传字士安曹州南华人天宝末拜度支郎中兼侍御史领江淮租庸事晏至吴郡而永王璘反采访使李希言假晏守余杭晏因发义兵坚壁王闻晏有备遂自晋陵西走终不言功代宗时拜御史大夫领江淮转运使移书元载陈四利四病载以漕事委晏晏尽其才嵗输至天子劳曰卿朕酂侯也凡嵗致四十万斛初晏分置诸道租庸使慎简台阁士専之皆新进鋭敏尽当时之选趣督倚办故能成功】
　　王栖曜【旧唐书本传濮州濮阳人上元元年王屿为浙东节度使奏为马军兵马使广德中衮晁乱台州尽有浙江之地御史中丞袁傪东讨奏栖曜为偏将连日十余战生擒袁晁收复郡邑授浙江都知兵马使】
　　李栖筠【唐书本传字贞一世为赵人举进士代宗时平卢行军司马许杲恃功擅留上元有窥江吴意拜栖筠浙西都团练观察使图之栖筠至张设武备遣辨士厚赍金币抵呆军赏劳使士歆爱夺其谋杲惧悉众渡江乂増学庐表宿儒河南褚冲吴何员等超拜学官为之师身执经问义逺迩趋慕至徒数百人又奏部豪姓多徙贯京兆河南规脱徭科请量产出赋以杜奸谋诏可寻拜御史大夫】
　　韩滉【旧唐书本传字太冲京兆长安人大厯十二年拜浙江东西都团练观察使寻加镇海军节度使滉安辑百姓均其租税未及逾年境内称理泾师之乱滉以兵三千人临金山江南两浙转输粟帛府无虚月朝廷赖焉兴元二年特封晋国公上以滉浙江东节度素着威名加江淮转运使寻加度支诸道转运盐铁等使】
　　李若初【册府元龟赵郡人贞元中为浙西观察使善于吏道时钱少货轻州县禁钱不出境商贾不通若初始奏纵钱以起万货诏可而性刚严强力东下吏人畏服】
　　皇甫政【嘉泰会稽志贞元三年自权知宣州刺史授浙东观察使绍兴府志政在镇十年多惠迹修治水利开凿玉山朱储二斗门以时蓄泄民甚德之】
　　王纬【唐书本传字文卿并州太原人德宗进纬给事中浙西观察使缺宰相李泌拟纬帝曰黄门要地独不留议事耶对曰浙西贼入尤剧纬清而忠能惠养民故请遣之制可初州县有韩滉时罚钱未入者十八万缗府吏请裒为进奉纬上疏愿蠲以纾民诏聴之贞元十年加御史大夫兼诸道盐铁转运使】
　　裴肃【旧唐书裴休传休河南济源人父肃贞元中越州刺史浙东团练观察等使时山贼栗锽诱山越为乱陷浙东郡县肃帅台州兵讨平之因纪其事号平戎记上之德宗嘉赏焉】
　　阎济美【旧唐书良吏传济美登进士第贞元末自婺州刺史为浙西观察使以简澹为理常赋之外不知其他入拜右散骑常侍】
　　薛戎【旧唐书本传字元夫河中宝鼎人阎济美为福建观察使奏充副使又随济美移镇浙东累改衢湖常三州刺史迁浙东观察使所莅皆以政绩闻检身处约不务虚名俸入之余散于宗族身殁之后人无讥焉唐书本传所部州触酒禁者死橘未贡先鬻者死戎弛其禁】
　　杨于陵【唐书本传字达夫农人贞元末进浙东观察使越人饥请出米三十万石抚赡贫民政声流闻入为京兆尹以尚书左仆射致仕】
　　李逊【旧唐书本传字友道赵郡人元和初为衢州刺史以政绩殊尤迁越州刺史兼御史大夫浙东都团练观察使先是贞元初皇甫政镇浙东福建兵乱逐观察使吴诜政以所镇实压闽境请权益兵三千俟贼平而罢贼平三十年而所益仍旧逊视事数日举奏停之逊为政以均一贫富扶弱抑强为已任故所至称理长庆元年进位检校吏部尚书】
　　孟简【嘉靖浙江通志字几道德州平昌人举进士为睦州刺史元和中进浙东观察使于山隂县北开新河又于县西北开运道塘与韩愈友善以文学名】
　　窦易直【唐书本传字宗元京兆始平人元和中为浙西观察使长庆二年江淮旱漕物淹积不能前部将王国清指漕货激众谋乱易直知之械国清送狱其党数千羣讙入狱簒取之欲大剽易直登楼令曰能诛乱者一级赏千万众喜反为乱者三百余人易直悉斩之入为户部侍郎同平章事諡恭恵】
　　薛苹【旧唐书良吏传河东宝鼎人迁浙江东道观察使以理行迁浙江西道观察使廉风俗守法度人甚安之理身俭薄常衣緑袍十余年不易因加赐朱绂然后解去除左散骑常侍致仕】
　　元稹【白居易元君墓志字防之河南人穆宗时拜浙东观察使先是明州嵗进海物其程日驰百里稹至郡奏罢之辨沃瘠察贫富均劳逸以完税籍冬筑陂塘春贮雨水夏溉旱苗农人赖之无饿殍会稽山水竒秀所辟幕职皆当时文士镜湖秦望之防讽咏诗什动盈卷帙副使窦巩与之酬唱最多至今称兰亭絶唱在越八载政成课髙加检校礼部尚书入为尚书左丞】
　　陆亘【唐书本传字景山苏州吴人浙东观察使文明严重以善政称温州濒海经贼乱夺官吏半禄代民租后相沿更以为奸亘还官全廪绳赃罪吏畏而赖之】
　　崔郾【旧唐书本传字广畧清河武城人举进士敬宗时浙江西道都团练观察使用寛政安疲人清简少事财用有余卒赠吏部尚书諡曰德】
　　丁公着【唐书本传字平子苏州吴人举明经髙第穆宗授浙西观察使徙为河南尹治以清静闻长庆中浙中灾厉拜观察使诏赐米七万斛使赈饥民久之入为太常卿】
　　李德裕【旧唐书本传字文饶赵郡人穆宗即位召入翰林充学士后为浙西观察使俭于自奉留州所得尽以赡军俗信巫祝惑鬼怪冇父母兄弟厉疾者举室弃之而去德裕择乡人之有识者谕之以言绳之以法风顿革属郡祠庙按方志前代名臣贤后则祠之除滛祠一千一十所人乐其政敬宗即位诏浙西造银盝子妆具二十事进内又诏进可幅盘绦缭绫一千匹徳裕具论奏罢优诏报之德裕身居防镇倾心王室遣使献丹扆箴宵衣正服罢献纳诲辩邪防防六首帝手诏答焉文宗即位加俭校礼部尚书德裕在浙西八年虽逺阙廷每上章言事文宗素知忠荩采朝论征之太和八年改镇海军节度苏常杭润观察等使九年授太子賔客分司明年复浙西观察使凡三镇浙西前后十余年武宗即位授门下侍郎同平章事】
　　敬晦【唐书本传字日彰河中河东人进士及第大中中浙西观察使时南方连馑有诏弛榷酒茗官用告□晦处身俭勤赀力遂充徙兖海节度使】
　　王式【唐书本传太原人大中中剧贼裘甫乱明越观察使郑祗德不能讨宰相选式往代懿宗问方畧对曰苐假臣兵寇不足平也诏益许滑淮南兵式发自光福里第麾帜皆东靡猎猎有声喜曰是谓得天时矣闻贼用骑兵乃阅所部得土畨囘鹘迁数百发龙陂监牧马起用之集土团诸儿为乡导擒甫斩之加检校右散骑常侍余姚民徐泽専鱼盐之利慈谿人陈瑊冐名仕至县令皆豪纵不能制式曰甫窃发不足畏若泽瑊乃巨猾也穷治其奸皆榜死咸通三年徙武寜节度使】
　　王龟【册府元龟字大年太原人咸通中为浙东观察使凡天下有仓库羡余皆隶于本州名曰赏设库以备地主之费龟则有给于公者给之或逰客故人皆以已俸奉之初龟为同州刺史有恵政浙人闻其至懽迎焉卒赠工部尚书】
　　裴璩【嘉靖浙江通志绛州闻喜人干符四年为浙江镇海节度使值浙西狼山镇遏使王郢作乱璩宻招其党朱实降之散其徒六七千人郢奔明州五年曹师雄冦湖州璩遣兵击破之官至太子太师】
　　【谨按旧通志名宦总部唐代一十八人重加考订汪华当入祠祀李纬当入衢州赵政绩未善而洪经纶臣于朱泚刘巨容髙骈在藩镇中尤称悖逆特为删去又于唐书中补采一十五人共得二十九人盖髙宗时之江南道宗时之江南东道肃宗代宗时之江淮转运使浙江固在统辖内也】
　　五代
　　元德昭【吴越备史字明逺抚州南城人姓危氏武肃更曰元起家镇东军节度巡官钱塘县令累授睦州军事判官知台州新亭监文穆袭国遂掌文翰忠献王时南闽用师凡兵机细务悉以委之寻拜丞相德昭厚重多谋临事不挠每属严警议者盈庭德昭至则他论皆息军中有不识理者徳昭以事谕之无不聴服】
　　饶景【十国春秋青州淄水人唐广明时杭州建八都景为唐山都将事武肃王为镇海军紫溪镇遏使累有防御功】
　　郭师从【嘉靖浙江通志合肥人仕吴越为浙东马步都虞从文穆王瓘破广德征无锡皆有功累迁浙西营田副使忠献王时以累勲拜同参相府事】
　　【谨按旧通志名宦总部五代共八人重加考订黄晟曹信曹仲达俱系浙人当入人物林鼎不当入名宦皮光业沈崧均无在任政绩可考故删去外増饶景一人】
　　宋
　　范旻【宋史本传字贵参大名宗城人太平兴国初钱俶献地以旻权知两浙诸州军事旻上言俶在国日徭赋繁苛凡薪粒蔬果箕帚之属悉收算欲尽释不取以蠲其弊从之】
　　杨克让【宋史本传字庆孙同州冯翊人太平兴国初为两浙西南路转运使居官亷谨干局有声每视事自旦至暮或通夕断决如流无有凝滞当时称为能吏】
