<!-- { "loadSidebar": true } -->
　　余端礼【宋史本传字处恭龙游人第进士知湖州乌程县民间赋丁绢钱率三氓出一缣不输绢而折其估每缣千钱后增至五千民不胜病端礼以请于府事得上闻又自诣中书陈便宜岁捐缗钱六万时孝宗志在恢复端礼言谋敌决胜之道有声有实敌弱者先声后实以詟其气敌强者先实后声以俟其机今日之事愿阴设其备而宻为之谋观变察时机之未至不可以先机之已至不可以后上喜曰卿可谓通事体矣以为监察御史累迁吏部侍郎光宗立拜吏部尚书擢同知枢宻院事兴州帅吴挺死端礼谓赵汝愚曰吴氏世握蜀兵今若复令承袭将为后患汝愚是其言合辞以奏不听后挺子曦以蜀叛如端礼言汝愚去右丞相位端礼代之始端礼与汝愚同心共政汝愚尝曰士论未一非余处恭不能任及韩侂胄寖窃威柄端礼不能遏但长吁而已在相位期年颇拥防善然为侂胄所制壹郁不惬志称疾求退卒諡忠肃】
　　刘甲【宋史本传字师文其先东光人父着龙游因家焉淳熈二年进士累官至枢宻院检讨使金还擢权工部侍郎除知江陵府移知兴元府利东安抚使时程松为四川宣抚使吴曦副之蜀口出师败衂曦已遣人献四川于金金铸印立曦为蜀王甲未至镇金人破大散闗甲告急于朝乞下两宣抚司恊力松谋遁甲固留不可曦以书致甲甲援大义拒之因卧疾曦又遣其弟邀甲相见甲叱去之乃欲自防归朝先募二兵持帛书遗防知政事李璧告变曦僭王位甲遂去官璧袖帛书进上览之称忠臣者再召甲赴行在甲舟行至重庆闻安丙等诛曦复还汉中上奏待罪诏趣还任甲奏叛臣子孙族属及附伪罪状公论快之会杨巨源死军情叵测除甲宣抚使未几金自鹘岭闗进屯八里山甲分兵进守诸闗截潼川戍兵驻饶风以待之金人知有备引去拜宝谟阁学士赐衣带鞍马西边诸事多于甲取决会罢宣抚司合利东西为一帅治兴元甲进知兴元府利路安抚使权四川制置司事先是大臣抚蜀诸将有互送礼甲下令首罢之凡安丙所立茶盐柴邸悉废丙増多田税甲命属吏讨论由一府言之岁减凡百六十万缗米麦万七千石边民感泣嘉定七年卒于官理宗诏諡清惠】
　　徐霖【宋史本传字景説西安人淳祐四年试礼部第一授沅州敎授时宰相史嵩之挟边功要君植党耑国霖上疏厯言其奸深之状以为其先也夺陛下之心其次夺士大夫之心而其甚也夺豪杰之心疏奏见者吐舌未几嵩之匿丧求起复君子并起攻之上大感悟思霖之忠擢秘书省正字会日食应诏上封事迁校书郎七年夏大旱霖应诏言諌议大夫不易则不雨京兆尹不易则不雨不报改宣敎郎霖屡辞曰向为身死而不敢欺其君父今以官高而自于平生失其本心何以暴其忠志十二年授秘书省著作郎累辞不许兼崇政殿说书乃言叶大有阴柔奸黠为羣憸冠不宜久长台諌乞斥去兼权左司霖知无不言于是谗嫉思以中伤而上亦不悦乞外知抚州以言去开庆元年差主管崇禧观景定二年知汀州卒度宗赐祭田百亩以旌直臣】
　　徐梦鳞【衢州府志字乐水常山人绍定己丑进士初任江陵簿累官至御史萧山尉丁大全夤縁入台梦鳞抗疏沮之不得遂谢病致仕】
　　胡大昌【万厯龙游县志字师言端平二年进士授衡州敎授厯戸部侍郎理宗尝曰若大昌行事朝廷何患不治度宗立内侍卢董用事抗章累劾不报出为太平守京北转运使】
　　明
　　郑辰【献徴録字文枢西安人永乐进士授监察御史江西福安民有告谋逆事辰往亷得其诬状抵以罪谷庶人有异谋遣辰阴察之比还语其不轨之状甚悉上语尚书方賔曰是真国家耳目臣矣寻擢山西按察使潞州盗起朝廷欲遣兵往讨辰谓此贫民惧徭役窜入山谷间者不宜加兵乃躬往抚谕遂皆安业召陞工部左侍郎奉勅濬漕河有言宜自大名开渠通卫河以便行舟辰以劳民奏罢之正统中陞兵部左侍郎以疾致仕】
　　郑林【两浙名贤録字伯森常山人正綂进士景泰初授兵科给事中遇事敢言权贵无不敛迹甞杭疏论团营将不知兵操练无法当事者请委林操练军士林以轩辕破尤之阵敎阅军伍复具疏绘图以进曰黄帝按井田作阵法大军归中专主旗鼓八节旋绕悉听指挥若正北受敌则东北西北为竒兵张左右翼以援之正南受敌则东南西南为竒兵张左右翼以援之其正东正西及四隅受敌亦如之所谓常山之蛇击首则尾应击尾则首应击中则首尾俱应者也时于谦为大司马深叹赏以为得古兵法之秘奏请颁其法于天下凡练兵官悉以是敎阅队伍始整其法至今不废】
　　徐銮【衢州府志字用和开化人景泰甲戍进士任监察御史刷卷江西亷公严明权贵不敢干以私时称为风宪第一】
　　樊莹【献征録字廷璧常山人天顺甲申进士擢监察御史山东盗起奉壐书追捕不旬日得其渠首以归清理淮军所条画事宜至今为例出知松江府松赋重役繁弊蠧百出其大者运夫耗折称贷积累而仓塲书手侵盗害人众皆知之未有以处莹至昼夜讲画尽得其要领曰运之耗以众皆齐民靡所綂一利归狡猾害及善良而夏税军需粮运綗用与凡供应等费皆出自秋粮余米既收复粜展转迂回此弊所由生也乃请革民夫俾粮长自运而寛其纲用以优之除常运本色外其当变易者尽征白银见数支遣于是积年之弊十去八九巡抚下其法于他州俾悉遵之以母忧去治初起知平阳府擢河南按察使时河溢境内漂流数万家莹躬请赈防所全活甚众陞应天府尹守备蒋琮怙宠作奸与言官奏讦连岁蔓引甚众而事终不决莹承命推鞫初若不与异者琮觇知之不为意最后及山陵龙脉事琮遂得罪去莹在府屡治大狱举法不苛陞南京工部侍郎寻改左副都御史巡抚湖广锦田贼与两广猺獞为冦聚众几三万莹谓贼不可尽杀不开其生路将致死于我乃下令除首恶余悉贳不问贼闻之稍稍散去遂得倡乱十八人置之法而牒其余归本贯一方以宁改南京刑部左侍郎兼左佥都御史巡视云贵时莹年几七十单车屏从躬访利病奏劾镇守及巡抚官罪状黜不职文武吏七百余员威惠大行召为南京刑部尚书致仕卒赠太子少保諡清简】
　　王玑【献征録字在叔西安人嘉靖己丑进士拜兵科给事中上疏论时政乞分内阁重权以防壅蔽外补山东按察佥事迁江西防议属岁歉饶之乐平业瓷浮梁者輙盗兵讐杀玑亷得其情先为晓谕乃拘逮首祸者置于法余并解散转山东按察副使兵备天津沿河奸人悉驾小艇名假贸盐实窥便攘刦被害者莫能指实玑为籍其船戸官为编令船尾各畵一禽以相识别许径指其船禽以诉盗无弗得河道肃清陞福建防政进右佥都御史充淮徐兖等处招抚营田使所属五府三州久罹灾歉千里萧条玑节浮费勤劝课流民复业者四万二千九百有竒所垦田地八千顷凡厯再期渐就绪而以言官论列裁革添设重臣回籍听用遂归儒林録别号在庵少时闻陈白沙之学心亟仰之渡江受业阳明之门阳明称其笃实补山东按察佥事辄进诸生论学齐鲁士彬彬向风家居以礼为训每身先之接后学温然若家人年七十余卒甞言平生无过人处唯出处分明未甞屈身降志云】
　　毛恺【献征録字达和江山人嘉靖乙未进士授监察御史以言事与执政忤左迁宁国府推官陞南工部主事抽税芜湖闗芜湖当荆湖下流商税不赀恺独励清操出纳委之县佐税银贮之县库一毫不染其岁额之盈者则蠲以与商商咸颂之厯员外郎中陞瑞州府知府瑞俗多嚚讼且多积逋恺率以礼义而申之禁令怙终不驯者始绳之以法追积逋必寛其期限度贫甚者则以俸余代为之偿民感激若更生厯陞左佥都御史巡抚保定擢左副都穆宗嗣位改刑部尚书严饬邦禁慎谳刑狱中贵不法则抗疏极论请发部问拟以彰公道其以过误系狱者亦为之疏请明示犯由以昭劝惩疾作乞休归卒赠太子少保諡端简恺性喜讲学躬行实践一以养心寡欲为主先儒语録罔不防订其异同究极其归趣厯官二十四任终始一节所着有读书録抄释二卷文集四卷奏议八卷享年六十有五】
　　赵镗【丁元复赵镗传字仲声江山人嘉靖丁未进士授河南道御史督长芦鹾政时军兴需盐课急镗悉心经理寻究弊源条上封事皆中肯綮改应天巡按慎举刺励风裁威名大振提督南畿学政号称得士擢顺天府丞时方缺尹诸务猬集镗以台臣夙望饬典法绳之大府帖然无敢阑出入者改大理少卿擢右佥都御史穆宗改元以疾乞归】
　　徐世荫【衢州府志字尔绳开化人天启乙丑进士授南兵部主事时三王并封供具百亿世荫措置井井大司农郑三俊欲清屯田之冒滥者诸军哗而围其署世荫单骑谕散之厯迁按察司副使备兵常镇宜兴民变白昼攻剽官不能禁或请之世荫曰此乱民非冦也为开陈祸福间取不职者创惩之事遂宁息陞福建按察使未几巡抚安庐书浙江通志安庐流冦披猖世荫昼夜登陴调兵借饷日无宁晷民恃以无恐解任家居以孝友敦朴式训乡里】
　　余日新【衢州府志字君又龙游人崇祯甲戍进士知漳浦县有善政擢监察御史巡按山东时山东方被兵谋国者日督纲课不已日新奏请蠲逋缓征疏凡三上又陈三府俵马之害止闗宁米豆之供停登莱海运之议议者韪之寻加太仆卿予告归】







　　浙江通志卷一百六十一
<史部,地理类,都会郡县之属,浙江通志>
　　钦定四库全书
　　浙江通志卷一百六十二
　　人物【一】
　　名臣【五】
　　严州府
　　宋
　　江公望【宋史本傅字民表睦州人举进士建中靖国元年拜左司諌时内苑稍蓄珍禽竒兽公望力言非初政所宜他日入对帝曰已纵遣之矣惟一白鹇畜之久终不肯去帝以拄杖逐鹇乃刻公望姓名于杖头以识其諌蔡王府史以语言疑似成狱公望极言论救出知淮阳军蔡京为政编管南安遇赦还家卒建炎中赠右谏议大夫】
　　胡国瑞【两浙名贤録字嘉言夀昌人登崇宁二年进士第以博洽称大观初命修九域志除编修官时奔竞成风国瑞独以在馆为乐不觊他徙高宗时累官至吏部侍郎与秦桧为姻家而力排和议乞斩桧以谢天下闻者股栗求外补知舒州致仕家居开义学置赡士田乡人名其田曰义坂】
　　王缙【嘉靖浙江通志字子云分水人崇宁进士累官监察御史迁右司諌每谓人才实难多事之际宜为朝廷爱惜以故不专弹击惟论安危大计与所以啓沃君心者君子谓得諌臣体寻乞外知温州复知常州罢归】
　　叶义问【宋史本传字审言寿昌人建炎初登进士第为饶州教授摄郡事岁旱以便宜发常平米赈民提刑黄敦书劾之诏勿问迁知江宁县召秦桧所亲役同僚不可义问曰释是则何以服他人卒役之寻通判江州豫章守张宗元忤桧或中以飞语事下漕臣张常先时宗元道九江常先檄义问拘其舟义问投檄曰吾宁得罪不为不祥常先白桧遂罢去桧死召擢殿中侍御史枢宻汤鹏举效桧所为植其党周方崇李庚置籍台諌锄异已者义问累章劾鹏举并方崇等皆罢之迁吏部侍郎寻拜同知枢宻院事金有犯边意义问奉使觇之还奏彼造舟船备器械其用心必有在宜屯驻沿海要害备之金主亮果南侵命视师已而亮死师退义问还朝力请罢职严陵志孝宗即位封新安郡侯卒諡忠简】
