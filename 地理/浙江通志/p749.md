<!-- { "loadSidebar": true } -->
　　沈以庠【乡贤留祀册萧山人道拾遗金俟其人还之有负租鬻妻者赎令完聚嵗饥出粟赈济修桥梁以利涉子士本康熙乙丑进士】
　　任侠【绍兴府志宇五陵防稽人年二十即弃举子业遍游宇内名山大川凡所厯莫不记之于诗有宦粤西者侠従至粤遭逆藩之乱宦家七十余口存者仅五人侠罄槖中金资之以还孑身归里四壁萧然宴如也】
　　俞木【郑侨俞木传字嗣祺上虞人豆亭少子也顺治庚子嵗饥出资赈济全活甚众康熙戊午海氛未靖木请于上宪同诸兄练乡兵置守具一日贼犯境身率乡勇持矛前撃一鼓摧其锋嗣是不敢复犯虞邑叠有潮患筑塘捍海遂罄其家夏葢湖旧有十八沟闸蓄水防田嵗旱辄为乡隣毁壊特设法轮巡永资灌溉县令髙之蕙旌其门】
　　陈新【乡贤留祀册萧山人尝闻育婴堂以保赤子设赈粥厰以苏饥民力行善事子至言成进士督学河南学政】
　　倪宗贤【绍兴府志字涵初山隂诸生以医名性慈厚每治病先贫而后富尝蓄贵药于笼中遇病者杂和以进所得赀皆散尽一日舟行暮归有恶少盗其邻田禾宗贤大呼曰此某寡妇田汝辈不可刈刈之寡妇絶命矣左右即倪涵初田涵初以医得利虽稇载无伤也言毕鼓棹而去恶少不知宗贤之自呼也竟尽获之】
　　朱洪谧【绍兴府志字雷珊山隂庠生少孤遭鼎革隣里皆惊窜洪谧家停髙曽柩独与祖母母氏閤门以守恸哭不离事平尽塟其先人毎月一至墓省视无间寒暑生平乐施予康熙乙丑嵗侵倾家资出粟以赈郡邑两庠頽壊力捐葺之时年七十余程工督役皆身执其劳每黎明至庙日没而归虽骤雨积雪必扶杖而往好善不倦卒祀乡贤】
　　倪防鼎【乡贤留祀册字无功防稽人文正元璐子尝议广麻溪坝霪洞为旱潦蓄泄之计又董筑西江塘极其坚固山防萧三邑赖之家贫键户著书有山隂令持兼金百两以资膏火三至三返之】
　　张朝琮【乡贤留祀册萧山人为文安三河令擢蓟州牧歴永平守有政绩萧邑逼近江塘风潮冲决淹及山防田禾朝琮议建西江备塘及修筑潭头坝闻家堰又尝刻萧山水利书以垂永久】
　　胡岳【乡贤留祀册防稽县庠生尝着家规每朔望必集宗人讲解劝勉存心济物康熙二十年间有洞浦人刘见龙遭讼费无出欲卖其养媳二十三年有山隂塾师朱观生因夙负将鬻妻以偿岳俱首倡捐资俾各完聚手制药疗人寒暑不辍全活甚众】
　　王九思【乡贤留祀册萧山人赠内阁中书性孝存心利济毎遇侵嵗捐资赈饥邑南沿山大路系郡省通衢特议修葺以身先之】
　　蔡一信【乡贤留祀册萧山人副榜贡生父遗赀产悉与兄弟四人至赈饥骼助人婚丧每竭蹷为之】
　　蔡士骏【乡贤留祀册萧山庠生亲丧哀毁逾礼事兄如父羣従子姓数百指同居有浦江郑氏风邑中堤堰津梁率先捐资修葺】
　　闻人炳【乡贤留祀册字蔚文余姚人家贫业儒授徒糊口一日早起过邑中知防桥拾金约五十余守良久一人踉跄至问之乃里长催粮代入官者所遗问何以验曰内有小包一里妪所纳束以红线出之果然即还之馆于北乡嵗暮归家夜泊舟闻哭声甚哀旦诘之曰贷豪家债索迫鬻妻以偿故相诀耳炳出束脯金赠之得完聚后其子陞官光禄丞迎养不可辄寄奉菽水资炳捐葺文庙复以其余周济贫乏年八十一举乡饮大賔陞亦慷慨好施有父风】
　　杨焕斌【乡贤留祀册余姚人武进士少时游学省城归途见八十老妪为贸布者所绐持假银泣于道焕斌即尽捐馆谷与之罄槖而还官侍卫请假塟亲道经嘉兴适地方兵民告讦力为排解事遂以宁】
　　陶师孟【乡贤留祀册萧山人赠奉政大夫孝友性成抚幼弟弱妹亲爱倍至祖遗世产悉让堂兄概不析取尝居通城幕中防山贼聚众肆刦营升请师孟谓令曰此饥民也激则负固抚则易散令従其议全活数百人深悉河工事宜着治河明镜四卷】
　　陈根【公举事实字克生防稽人父若虚捐己田一百六十余亩以备赈济名曰义田事未竟而卒根仰承父志实力奉行籍田于官创立义户刋布条约于完课外悉以济贫凡鳏寡孤独穷而无告者随时周给迄今六十余年力行不怠年九十余卒】
　　沈士俊【公举事实字诚庵萧山人年十六父病晨夕稽颡黙祷于天母卒哀毁骨立性好施予三党有急者倾槖无所吝凡育婴施棺及置田赡祭发粟赈荒之事皆力任之尝游防城有寜国贾人汪思泉寄金三百四十隣人不戒于火列屋尽毁贾亦自委于数士俊慨然曰无忧吾义必不相负竟鬻产以偿温州林可法之女被掠泣告于士俊捐八十余金还赎之】
　　赵之鼎【公举事实萧山人少孤奉母孝及长游学京师举顺天乡试第一不求仕进遄归奉母康熙己酉湘湖隄决九乡尽被淹没官绅方集议之鼎奋然曰待议定而后救则无及矣即出已资鸠乡人聚畚锸星夜堵筑一邑田庐均免漂溺又修西江塘躬亲督率不辞劳瘁可垂永久遇嵗不登首捐粟赈济遇亲友匮乏必委曲周济他如施药舍棺虽倾嚢倒箧无恡色至有称贷以益之者子文璧官总戎累赠荣禄大夫】
　　王玑【公举事实新昌人至性惇笃亲柩在堂居民失火延燎玑扶柩号恸拜祷即反风灭火隣屋皆燬惟玑屋无恙捐金创家祠道拾遗金追其人还之隣人王某年老无子疾笃尽出箧中金嘱以后事玑为经纪其丧而以余银置产为之立嗣助族人营塟其父有乡隣死贫不能殓畀以棺衾瘗道路遗骸有鬻妻者出粟周给俾得完聚遇嵗饥出粟助赈凡善事无不勉力为之】
　　赵光仁【公举事实诸暨人庠生乐善好施以所置田一百八十九亩推入儒学备三年文武各生科举路费子月松等详宪勒石并立规制十五条以垂永久】
　　胡士章【绍兴府志字符卿防稽诸生少贫资馆谷以养亲能得其欢心后稍裕独力建宗祠以收族人年七十三卒】
　　台州府
　　五代
　　郑睿【台州府志宁海人为都官员外郎偕尚书叶预辈四人同请钱王俶纳土于宋使浙东得免兵革睿有力焉】
　　宋
　　呉福【赤城志仙居人性质实栝有巨贾留千金其家久之不至福为贸迁得赢俟贾至悉以归之贾曰向者吾留千金耳赢则君自致吾敢觊乎互相逊决之县县上之郡使中分其息福仍不受贾以其半捐之僧庐谓福曰君行谊如许不应久无子吾近得顔氏女愿奉君为似续计其后生子奉积至芾兄弟皆登上第歴显官云】
　　黄袭明【赤城志临海人字原善宣和寇乱郡城多圮其北倚山无闉堞袭明首白郡以私财为倡遂増筑焉讫事寇骤至合围数日不得入事闻诏免乡举】
　　陈纬【黄岩县志字经仲邑人少与谢丞相深甫同学为莫逆交已又为婚谢既柄国引嫌自逺未尝一至其门尝同蔡武博修永丰等九闸复捐廪以赈饥给药以济病人呼为陈义士】
　　呉渭生【仙居县志仙居人一嵗而孤母叶氏矢志守贞以勤俭致富然乐于赈贫乏渭生体母心建层楼可望十里许隣里有不举火者潜令人以粟遗之自栝苍抵海涯悉造磗甃路行道便之嵗大侵出粟散饥施济甚众朱文公熹为常平使以事闻补其次子椿文学】
　　王荣【台州府志临海人为狱吏以活人为务太守性刚暴每杖人必见血往往致死荣为潜渍血杖中行杖即见不致重伤尝置莹于卧处每活一人投一钱满则更置之苦无嗣一夕梦人遗双玉已而生珏遂以为名后登咸淳戊辰进士】
　　丁世雄【黄岩县志字少云黄岩人里中有官私急难尝借助之税役或代之输疾病与医药死而无归者与敛塟従弟希亮尝訾世雄似杜季良轻薄世雄不为变及希亮病垂絶妻殁子幼请世雄属以后事世雄为之经纪诸务皆过于希亮生之日也】
　　陈容【台州府志黄岩人字益之尝立本价庄嵗出缗钱数千收粟于秋而以本价粜于春其数所赢余每遇凶嵗率减市值之半邑中恒仰给焉杜清献衍为之记】
　　王公乂【太平县志字治老太平人性好施与防嵗歉大雪民饥闾里闭籴公又发粟赈贷之】毛仁厚【黄岩县志字及之黄岩人开禧中与杜清献公同发解于州其乡旧有义役仁厚益缉而宏之编户有田二三顷者率不与遇急勇往当之不以累役者嵗或不登发义廪贷之窭甚者不责其偿又索同志愬于州县请公廪赈之嘉定己亥嵗大侵时仁厚已感末疾梦数万蚁阻水引以竹乃得渡觉而言曰其殆饥甿需我活耶力疾走州县请粟即忤州将勿顾也】
　　黄原泰【台州府志字可耀黄岩人性乐施予嵗歉买粟于闽浙损半值以济邑人其乡义庄田少而役重独力代役二十年郡守王公磨勘义庄及其乡或告守曰彼以己田代一都全役尚咎之耶守惊委督义庄有兄弟讼财者原泰出已帑以释其争有鬻田于原泰者得千缗为仆窃而逃怜其人捐钱与之】
　　戴秉器【太平县志居邑之南塘累世称长者秉器尤为邑里所推族人新为宅者将立门以出秉器故有大囿正值其地族人不敢言秉器防知之中夜毁圊平其地其行事如此】
　　林【仙居县志字文叔性好施予毎遇严冬深雪时夙兴四顾里有朝烟不作午户不启者辄遗以米炭景定二年蝗食禾饿殍枕藉于道捐廪以赈不给复罄所有易粟继之家由是落终不之悔也】
　　赵处温【台州府志字仲和太平人与其季滕州守亥出义庄田三百亩以供义役嵗储粟千石以助乡之贫而无敛及婚丧无力者】
　　范邦恵【宁海县志字若賔宁海人登咸淳进士隠居清泉之浒见旷土盈莱皆可耕植率里人垦辟而以身先之又虑平畴艰于浥灌循溪作坝曰大溪砩且分筑小砩者六各従地势以通逺近之流约田三千七百有竒皆恃此无旱暵之忧里人尸祝之】
　　元
　　呉焱【宁海县志字用晦寜海人咸淳进士宋亡不仕至元间浙东造往日本舟材铁百需赋重民急焱鬻田代输家以破耗而意卒不移】
　　包希元【赤城新志临海人至元间嵗大祲民多饥死希元计饘粥之外以谷六百石给散遐迩赖以全活者甚众】
　　柯立善【临海县志字遂卿临海人时海寇窃发有司令能捕获者爵赏有差有乡民三人同负米入城易钱若干缗出城一舍恶少年利其所有追及械繋之诬为盗一富豪复赂少年掩为已获以邀赏立善识其中一人为张万者毅然陈其状于官讯得其情三人获免于死】
　　呉淳【仙居县志字世洪仙居人尝设义塾训其乡之子弟初里中惟种陆淳率众开白马堰引水灌田自是得种水稻民食其利】
　　林乔年【黄岩县志字松孙黄岩人一门缌服同居共爨无间言建沙埭二闸溉田万余顷乡人利赖之】
　　阮道【台州府志临海人平生好义青岭有渡往来者病涉道捐金造舟募舟师给以田筑屋与居为久逺计行者甚便道殁其子宗韶孙荣之踵而修之名之曰利涉】
　　陈世荣【临海县志字茂卿邑人尝道拾遗钞同行者欲分之世荣曰非义也访其主乃委吏之妇易产以赎夫罪者妇得钞泣谢曰妾自分必死今更生矣】
　　韩礼仲【天台县志天台人従学东阳许谦之门荐辟固辞不就元綂间遇寇警率众防御后居民被水灾礼仲竭赀赈救立义冢以瘗枯骸人甚徳之】
　　汪蹇生【天台县志字本真天台人性简率能急于义其姑嫁周氏家大疫家人避逃蹇生独往侍汤药病愈乃去】
