<!-- { "loadSidebar": true } -->
　　沙塘陡门【在六都宋绍兴三年太常博士呉蕴古创筑费数十万为屋七间用巨木交错坚若重屋虚其中三间之上増置闸焉明年圮丞范寅孙稍徙旧趾北筑之乾道丙戌海溢陡门塘埭俱壊徙筑内数百步淳熈乙未瑞安令刘龟从平阳令杨梦龄率三乡人共筑乙巳令赵伯僧与蕴古子奂文继成之比旧制广三之一凿石为板固以蜃灰侍郎徐谊知□蔡必胜作亭其上名曰召杜亭沿江下有涨涂请官募人耕之嵗入租谷三百石以备修筑徐谊重筑沙塘陡门记平阳遂安治相望三十里其三乡西南负山东北遵海为田四十万亩上蓄泉流下捍潮卤有沙塘为之城垒潴其不足泄其有余有陡门为之襟喉先是村落各为埭以潴泄水涝时至莫肻先决灾害既成互相袭夺以便己私乃竞争鬬讼而理筑之工又废田寖硗确绍兴中故太常博士呉蕴古念之始创意为陡门未几为水所壊乃用巨木交错若重屋者凡七间周以厚板柜土其内用以壅截河流连络塘岸虚其中三间之上増置闸焉其左右上下又沉石攅楗功不可计以防土力以敌水势费累数十万悉出其家当程其役者则有蓝田范氏始终营缮克賛其成者公之犹子通直也乾道丙戌海溢塘埭陡门尽壊朝廷遣使临视稍徙而内者数百步嵗乙未邑宰相攸宜劝率三乡之人重成之任其事者通直之子国学也后十年木腐土溃水得纵泄众复大恐邑宰赵侯与国学益求巨材仍旧规而辟之凿石为条为板为撁为磈自斗两吻及左右臂闸之上下枢之表里牙错鳞比以蜃灰锢之又作亭覆焉请于郡得钱二十余万且均众资以佐之半嵗而毕事其深广视旧逾三之一壮且固倍蓰矣沿江有涂倘得募人耕之庶可以仰给而保无极乃列请于安固宰刘侯从之嵗收涂租以资葺理众复来谂于予愿有述焉以诏来者予为之言　庆元间簿赵希祐重修元初以涂田入官修葺无资遂圮至元十八年黄一龙吴淳夫陈则翁修理作亭二十四年飓风亭仆明年一龙又与吴时亨重建大徳丁酉海溢复圮三乡民修之至正壬寅风潮复圮周诚徳率三乡民重修明洪武乙夘飓风海复溢令叶素徳命僧清素募修设闸夫六名以时启闭嵗给工食】
　　【国朝顺治十八年迁在界外闸板朽壊咸卤冲入田亩无收康熈九年展复义民陈瑞峯募化修理仍建亭其上三乡之民出粟赡僧启闭二十六年瑞安典史髙旺平阳县丞范文邦协濬平濬南岸瑞濬北岸】　江口陡门【在九都宋端平丙申令林宜孙创筑嵗久圮邑人郑存耕修明洪武八年风潮冲壊十六年丞彭尚贤重修苏伯衡重修江口陡门记平阳之江口旧尝因海隄中断之楗石为两涯深广各三丈内外贴石为左右翼又设石坛于前后中涯植石楹析为双门锲坎防板以为扃每门板十有二层视水盈缩而闭纵之覆以屋五间号江口陡门宋端平丙申县令林宜孙始作之元至元二十四年里人郑君存耕尝率众缮理之继存耕而致力者则其族之前闽清县尹礼华亭县尉公谊其嵗至正辛丑也后二十三年洪武八年水暴溢飓风激海崖崩屋仆而门亦圮十六年夏南康彭君尚贤来为丞以公事过其地亟谋兴作责成于水利所及之乡大家之役于官者咸不劝而趋输财出力协谋并智以任其事者九人于是市石与木揆日庀徒以畚以筑隄涯门扃以至于屋悉复其旧而敛甃坚致视昔过之足支久逺又以其余力修平安渡马道百二十五丈以免人于淖始事于九月庚申而讫工于乙酉盖江口在县东南二十五里左江右山潮汐之所上下诸山谷水凡三十六攴皆经此而入江初陡门之未作也众流既莫之遏而海卤水亦以害稼民交以为病自作陡门然后溢不为患干有所仰而恵利及于二乡矣　明成化二十二年令王岳修治四年令王约又修万厯二十二年令朱邦喜勘系久坍不便蓄泄捐俸二十两修砌耆民张世英等助筑厥功用成】　下埭陡门【在十三都明万厯乙未令朱邦喜重筑】　麦城陡门【在九都明万厯二十二年令朱邦喜谕该都里照田估计工费修筑】　永丰陡门【在六都近沙塘自沙塘陡门筑后此陡门坍壊蓄泄不便民甚苦焉明万厯二十二年县令朱邦喜谕富民陈子法出资重筑】　竒石陡门【在前仓凤林西乡】　新陡门【即和尚浦在西乡成化二十年里人李日荣修筑】　塘湾陡门　江西陡门　楼浦陡门　下涝陡门　萧家渡陡门【俱在西乡以上六陡门元志云嘉定五年郡守杨简奏筑黄婆埭相视官临海主簿吴寳卿申令先筑六陡门以泄上流仍开庄严院前一带旧河以通舟楫后立埭不果遂筑陡门焉】　黄渎陡门　新兴陡门　河口陡门【俱在西乡】　白沙陡门【在东乡】　隂均陡门【在金舟乡元大徳九年州判皮元修林景熈重修隂均陡门记隂均陡门者合州东西四乡之水赴焉嘉泰令汪季良所创也其倾资以相林君雅也今故碣犹在越百年穿漏就圮河流有泄无蓄海潮不时漰湃冲突逆入河皆为田害故嵗多歉而民贫大徳元年州判皮元开芦江报恩寺有讲僧曰融致书借力劝化有总管汤士宣捐资为倡遂广置料物以十一月经始先筑上下堰堰水施工甃石防斵石限更置版闸二十层纎罅必窒表里坚好侯劝相之使旁午于道十年二月讫工由是三十六源得蓄泄之宜四十万亩免干溢之患有年将不一书其利溥哉　延祐五年潮溢复圮知州张智再修明洪武元年令梅鉴率乡民修筑】　新桥陡门　滩头陡门【俱在金舟乡】　石竞陡门【在亲仁乡里人陈骥筑后六十年壊宋嘉定间拆其石筑黄浦埭遂废后于浦边张氏地重筑】　楼石陡门【在亲仁乡宋乾道间乡民筑埭为水所壊开禧间陈伯防修筑后又壊明洪武二十七年重修】　度龙陡门【在亲仁乡】　于山陡门　扈山陡门　下庄陡门【俱在归仁乡】　灵溪陡门【即徐家窑陡门久圮】
　　【国朝雍正二年总督觉罗满保令沾利田主每亩出谷十五觔共银二千有竒修筑陡门至六年仅完十分之三七年署总督性桂委员同本县知县孟载有动帑并士民捐输银共二千六百有竒于十月兴工久而未竣总督臣李卫饬催署知县事张桐委县丞裴元臣就江中建筑分水墩三座及南北两岸马头墩坝砌筑坚固可蓄可泄于九年六月完工】　黄岩陡门【在宰清乡】永丰陡门　侯家陡门【俱在万全乡废】　林头陡门　乌屿陡门【俱在二十一都宋乾道四年林仲彜因乌屿山麓石柱成之】　新潜陡门【在二十二都】　湖南陡门【以上三陡门俱废】　像山陡门【在二十六都】　丁昌陡门【在四十七都】　杨鉴陡门【在一都郑跶祖建】
　　小水闸【在四十五都废】　管岙水闸【在二都】　荆溪水闸【在十二都】湖边小闸【原砌石为塘因水冲壊宋景定间改建后圮】
　　【国朝顺治十二年平阳县令王言着里民黄五云等照田科费重修】
　　泰顺县
　　雷分泉　嘉靖浙江通志在三都天湖山之北广资灌溉成化间旱耕者争决致鬬忽大风震雷中分其水【互见山川】
　　莒冈塘【在二都】
　　院口坝　石镜坝【俱在四都】　戬舟坝【在五都】　长洋坝大洋坝【俱在七都】　雅阳坝【在八都】　下庵坝【在拱辰门外四里】
　　交洋口堰【在县东一里】　东源堰【在县西二里】　溪口堰【在一都】
　　小村堰【在二都】　泗溪堰【在六都】
　　处州府【丽水县附郭】
　　城内二渠　分丽阳溪水随势导之入城以蓄风气息火灾括苍彚纪宋守赵善坚疏凿后久堙塞明嘉靖乙巳知府李冕复大开濬【黄绾濬河记处州古括苍郡其山自括苍迤西南转为州治宋庆元中郡守赵善坚尝开二渠分丽阳溪水导之入城民甚徳之嵗久湮阏始因豪强侵筑居民积汚赵守之恵遂废迄数百年竟无复者嘉靖乙巳夏五月兵备副使夏公浚行视郡中知有旧渠考询志耆故老殚其迹遂檄修之首凿通恵门浄池以濬其源次疏二渠以导其流皆为闸以时蓄泄可谓利于民而尽其心者是役也奉而综理则知府李君冕同知文君章通判傅君棨推官叶君材承而董役则丽水知县吴君梓若兼诸劳则文君为多疏凿之工沿渠之民各事之仅三阅月而厥功告成】
　　国朝顺治十七年知府周茂源重濬康熈二十七年知
　　府刘廷玑又濬【梁祚璿为记】
　　丽水县【城外河道】
　　水障　用石砻甃坚固以障上流东冲郡城頼之括苍彚纪元大徳癸夘有异人来募民财欲建桥于此凿石于桃山置局济川桥侧至皇庆壬子经十年止成水障一墩而去桥竟弗成继是郡守韩斐修筑久而石渐頽明嘉靖戊子郡守潘润复捐俸运石填之
　　李浴塘【在县东南十里】　洪塘【在县西五十里宋开禧间郡人参政何澹调洪州兵开凿】章塘　岑塘【俱在县西四十里】　平洋峯塘【在县北二十里】
　　百众塘【在县北五里】　茭塘【在县北二十七里】　桑塘【在县北五里】许塘【在县西五十里】　沙塘【在县东五里】　赵塘　林前塘龙后塘【俱在西乡】
　　丽阳堰　妃溪堰【俱在县北十二里】　黄山堰　泗洲堰【俱在县北十五里】　畎岸堰【在县东五十五里】　緑苗堰　好溪堰【俱在县东十五里唐郡守叚成式开国朝顺治四年知县方亨咸继筑康熈二十五年同知崔鸣鷟修自为记】　寺后堰【在县南七十里】　司马堰　观坑堰【俱在岑溪东詹司马所凿】　章田堰　神堂堰　通济堰【在县西五十里障松阳遂昌两溪之水别为大川分为四十八派析流畎浍注民田二千顷又以余水潴为湖以备溪水之不及堰旁有庙曰詹南二司马宋明道中碑刻尚存元祐间知州闗景晖修筑政和间邑令王褆邑人叶秉心建石函乾道间郡守范成大重加修葺有堰规二十条刻于石范成大重修通济堰记按长老云萧梁时詹南二司马所作至乾道戊子垂千载矣徃迹芜废中下源尤甚明年春郡守呉人范成大与军事判官兰陵张彻修复之事悉具新规三月工徒告休成大驰至斗门落成于司马之庙窃悲夫水无常性土亦善堙修复之甚难而溃塞之实易惟后之人与我同志嗣而葺之将有攷于斯故刻其规于石　开禧间郡人何澹重加甃石元至元六年大水崩壊厥后令梁顺守韩斐频加缮葺明万厯四年郡守熊子臣重修何镗为记二十六年知县钟武瑞重修郑汝壁为记三十七年知县樊良枢修葺功倍于前汤显祖为记四十七年知府陈见龙重修王一中为记】
　　【国朝顺治间知县方亨咸重修康熈十九年知县王秉义重修王继祖为记二十五年大水圮壊知府刘廷玑捐俸募工重行修筑自为记五十四年复壊雍正七年总督臣李卫动帑委知县王钧筑濬】
　　应星闸【在应星桥下宋郡守赵善坚引丽阳溪水导之入城明嘉靖乙巳知府李冕复濬浄池以潴水由池分为二派其一自通恵门入清香桥为城中水其一自西南流绕城中至是桥下出城与大溪会旧置闸于桥之南旱则蓄涝则泄或城外溪水涨而涌入者又因而隄障之居民利頼嵗久闸壊城下水口壅淤不通万厯三十年知府许国忠重修其闸复濬其口自是蓄泄有备水不为灾】青田县
　　蔡塘【在县南五十步】　旧官塘【在县北五里五都】　官塘【在县东十里二都府志作二十里】　徐奥塘【在县东十里二都】　锦石塘【在县西六十里十二都】　流緑塘【在县西一百二十里今属景寕】
