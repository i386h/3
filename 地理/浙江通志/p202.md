<!-- { "loadSidebar": true } -->
　　下堰【今名唐山堰俱在惠爱里右乌枝四堰曰乌枝曰闸曰大山曰马山下其水一自湖南山而南流一自临湖村而西下递南者恐其奔迅而无防则障以乌枝堰自东者浸滛几十里又惧长流而不返也故筑大山马山下二堰以遏其东奔之势田禾资四堰之水利者不下二千亩惟马山下堰最下又加以山泉然一隄不足以捍二水明万厯时知县喻効龙督令业戸马贵等修筑马山下堰坚　髙厚而田禾　恙矣】　麻车堰【在临湖里以上诸堰皆江阳田所赖】　普济堰【溉新桥坂田二千七百余亩在驯雉里开化邵嘉捐赀筑邵嘉普济堰记富春北郭十里过上新桥至大坂田将万顷居民耕耨其中无深濶大溪以资灌溉所恃筑为堰焉涝则泄旱则蓄嵗不为灾此普济堰所宜筑也堰据泉塘坂东其水一自开化白升南流一自临湖周公坞东下水势汹汹颇易盈涸溢则下田均没决则髙田尽槁明嘉靖初里民何□等捐资修砌成小堰享其利者百余年厯久圯裂余每过此恻焉爰集匠氏即于小堰下流辇山石沟涧壑为费若干缗出自独任而壅者疏浅者浚倾者层而甓缺者甃而补卓然以立湛然以深名曰普济盖所溉广也厚凡三百尺髙二十尺上濶百二十尺下濶百五十尺犹念善始者必期善终更募居民嵗时经理置田若干亩充工食备补葺于以绵嵗月而防暴涨工既竣父老集而环观焉咸谓普济之利靡有穷也】徐埭堰　弹堰【俱在驯雉里】　长泉堰【在祥风里以上诸堰皆江】
　　【右田所赖】　武婆堰【又名武溪堰】　横河堰　店弄堰　河塘堰　罟山潘堰【俱在丽景里】　青山堰　塔堰　大堰　戴家堰　屠家堰　小横堰　横堰　张家堰　石堰　裘堰　旧杨堰　路堰　月程堰潘塘堰　甲堰　瓦灶堰　人盘堰　孙鱼堰东枝堰　下路堰　石佛堰　上枝堰　前溪堰【俱在大源里】　塘子堰　重塘堰【一里两见】　黄毛堰【俱在望仙里】　谢塘堰　阆塘堰　西了堰　浦里堰　上坝堰　小谢胡堰　下坝堰【俱在江隂里以上诸堰皆江隂田所赖】白石堰【在庆护里】　罗汉堰【在感化里】　横泥堰【在县东十余里】
　　【旧因水壊明永乐九年知县王必宁建言修筑】
　　笋坝【在庆护里】　横溪坝【在仪凤里】　臧村坝　梅川坝　梅样坝【在栖鹤里】　桑坝【俗名枣坝】　寺坝【俱在祥凤里】　安禾坝支下坝【俱在善政里】　湖山砩【在善政里中约广二里波光荡漾出自天】
　　【成有灌溉之利无疏凿之劳此水利之最渥者也去湖三里有长川湖岭在其左陆石坎在其右南抵黄天宕北至大佛山源流浩浩故厚筑安禾支下坝以杀水势共溉田一千余亩苐安禾之坝无虞惟支下坝久为积水所壊明万厯时令喻效龙亲诣本所督令得水之民量田出费捐助无碍官帑下砌以石上筑以土遂免旱涝之患】
　　徐岱闸【在惠爱里】　塔堰闸【详见塔堰】　孙浦闸【在太平望仙二里】胡公闸【在县南临江明天顺间杭州知府胡濬置】
　　余杭县
　　南渠河　在县南一里
　　余杭塘河　在县东南三里【详见钱塘】
　　南上湖　在县南五里塘髙一丈四尺上下各广二丈五尺周回三十二里二十八歩与下湖相接
　　南下湖　在县西二里塘髙一丈四尺广一丈五尺下广二丈五尺周回三十四里一百八十一歩水经注县后谿南大塘陈浑立以防水在后汉熹平二年【咸淳临安志陈浑开湖溉公私田一千余顷】唐书地理志寳厯中令归珧因陈浑故迹置又筑甬道通西北大路髙广径直百余里行旅无山水之患咸淳临安志熙宁中因水冲激防渐低绍圣中县令李元弼率民筑増三尺州又差捍江兵士及濠寨官助之塘漏则以藁为箔捍护庆厯以后不复修治遂致堙塞又南湖东南岳庙侧有石櫺桥五亩塍二处皆陈浑遗迹昔湖水深低则引两湖之水由此入安乐乡其塍上下各濶丈余后湖堙塞民侵湖成田梅月连雨必苦大浸欲其快于流泄于是塍与桥弗修宣和中知县江袠躬访利害绍复前迹【陈无玷开湖记苕水发源天目经两郡六邑以入于具区六邑者二当天目之麓山隘地髙水经三邑处其下流水势奔放不可为力余杭界其间襟带山川地势平彻当苕水之冲洪流嵗常一再至久雨或数至倐忽弥漫髙处二丈许然不三日辄平其为患虽亟除而难卒以御也故隄防之设比他邑为重余杭之人视水如寇盗隄防如城郭旁郡视余杭捍蔽如精兵所聚控扼之地也东汉熹平中陈公为是邑始筑南湖以为水潴并溪者曰南下湖环三十四里并山者曰南上湖环三十三里洪流从髙赴卑其势悍甚得所谓石门函者则折而滙于湖既就寛平其暴必杀溪流纡余徐引而东湖之水泄于南渠河河流而东接东溪五福渠之水以入于呉兴其派别而北者为黄母港十二里与苕溪防于其防处节以石埭曰西函溪流方涨则闭以固东乡之田竢其稍落则启函以走渠港之潦下田函干水不储浸若旱暵亦开函以灌溉膏腴千顷余无水旱号为沃壤衣食万室出赋输公无虑万斛而计其为旁利又倍蓰也其为塘防规模甚工得周官善防之意厯年寖逺溪湖皆髙隄堰倾圮水或逆行漂没庐舍西函既自疎罅守者贪赂窃开以度舟水因大至官趋救目前遽塞之以弭患自函之塞十嵗九潦民日以困土脉沮洳殆成弃地今大夫江公以宣和四年来临此民属兵火之余眎民瘠甚为之恻然思所以振之者徧诹耆老得溪湖利病甚详民以厌患于阙防来告大夫乃以是年冬度工赋事民欢趋之始阙西函次五亩塍次縁湖之防当溪之冲者曰紫阳滩尹家塘次护郊之隄曰中隔塘次縁溪之防当西函之左右者西逾明星渎东接庙湾之塘次上湖可泄者渠河受水处曰石櫺桥次縁溪之防当石门之左者曰闲林塘南防皆全矣凡北防之塘与南对修西北之外曰五里塘西山之横陇当溪之冲者曰边塘及东乡之外尽十四坝之塘一皆圆治于是决渠之岸无偏强之患其下流逺近与钱塘接境之田犬牙绮错而塘在吾邑者曰庙湾曰许家坝曰菱荡曰塘口曰蜃潭曰化湾与其西岸石濑曹桥之间十余坝之岸亦皆増葺凡隄防之设西函最为钜大夫躬劝相抚循之以迄役凡函之制坚厚精密经始十二月甲寅落成于明年三月己巳其髙七其厚一百三十丈两涯横敞其中开闭处小陿从陿度敞去相寻有半加肤寸焉故石之工九百九十役庸万有六千三百用缗钱四十三万皆函之氓计亩乐输足用无赢不愆于素自余隄防由东塘而上分委邑佐董之各因其地之民故役不劳而功并集由庙湾而下则因其塘长而语之靡不听令并力以趋洎成如期若五亩塍者他时盖为防今不尽复水无所趋齧中隔塘阙为城邑病故今五亩塍之制其髙下仅可隐人其长止四百九十五尺其北田岸渐髙属于山足者凡五百尺下于塍尺许皆空不筑湖水过五尺则般塍北空处以流过六尺则般塍以流水之留塍下止五尺溪流平则五尺之水复自石门函还纳于溪西湖水般塍者势缓不为东郡及南渠河病无玷承公命直书其事俾后有考宣和五年四月朔记】万厯杭州府志绍熙甲寅畿漕黄黼重修【徐安国重修南湖塘记绍熙五年秋八月霖潦不止洪发天目诸山倐忽水髙二丈许冲决塘岸百余所漂没室屋千五百余家适侍御黄公黼弭节畿漕悼湖塘之废重为三州六邑之害鋭意兴复力请于上取弃地于马监发陈粟于丰储出钱币于漕库闗器用于殿司揆时庀徒悉募饥民羸者以畚壮者以筑日役数千人所活甚众填筑败岸帮广旧隄列木以捍基编竹以篑土増髙既隆于旧横敞复袤于前环视上下两湖数十里间如连冈之隐起坚壁之横亘邑既籍定民可耕殖复以溪塘环绕一邑补治如初独闲林塘附湖当溪水之冲随筑随隳乃去其激水之平陆以实败岸之罅隙沿旧隄帮筑其址益厚绵五十余丈工以夫计二十万四千二百二十有四钱以缗计二万八千二百九十有二米以石计六千六百一十有六经始以是年十月九日至庆元二年正月二十四日讫事邑令周章董工役簿吕大勲主钱谷丞郑昌时徐夀卿尉胡辅之佐其事漕属李耆明叶时兼护之始终尽瘁焉】嘉靖浙江通志元至正十三年余杭尹常野先増筑南湖塘又増筑县西官塘十八里成化杭州府志明永乐二年戸部尚书夏元吉増筑濶厚以防水患万厯杭州府志正徳十三年十二月提督苏杭水利河道工部郎中朱衮筑南湖余杭县志万厯三十七年重濬竪碑八座以三官庙为东界下凤山为南界鳝鱼港为西界石凉亭为北界东岳庙为东南界三贤祠为东北界荒荡为西南界石门桥为西北界湖中筑十字长隄隄上莳桑万株一便固隄一便召佃充五年一小濬十年一大濬之需仍于溪旁筑塘二以固隄防湖隄内设闸二以节崩漏设坝二以防冲齧四隅各设夫二以察损壊规制可垂久逺【戴日强濬湖筑塘説南湖为豪民肆占不能受水横溃冲决塘隄倾坍万厯三十六七年间洪水漂流时钱塘聂公击目惨心慨然擘画申当道建议濬复南湖鸠工经费议论凿凿上疏以没入貂翼银四万余金动四万众民力而湖工兴筑防聂公行取继云间杨公董其事日强受命来令此土适丁其时乃率僚佐督部役蚤夜经营塞者通之淤者平之缺者补之坍者填之用民之力以濬湖土运湖之土以培湖塘三年告成湖身周围三十余里湖塘髙四丈濶五丈视昔之塘三倍之湖之设以分溪之流也溪身平陂惟赖南北两岸塘隄挟持水始安澜顺流而下无旁溢之患盖湖者溪之吐纳湖不濬则溪水以无分而为害塘者溪之闗阑塘不筑则溪水以四分而为害北塘毁余邑十六坝首被之浸溃于仁和徳清而呉兴受其害南塘毁余邑灵源章郑诸乡首被之浸溃于钱塘崇徳而嘉禾受其害明乎三郡之利在濬湖之深筑塘之固矣且其沿溪两岸上自临安下抵钱塘延袤五十余里鳞次二十四塘中置瀽洞斗门以备蓄泄而瓦窑凤仪月湾响山土桥诸塘相继营筑今湖工告成诸塘安堵东南半壁实嘉赖之爰为图説以备考览金学曾南湖告成记南湖汉陈浑因大禹迹为之纵横一万三千七百亩后堙塞唐寳厯间归珧修之宋崇宁末杨时又修之三贤皆载祀典天目诸山之水注入南湖其下流杭嘉湖三郡受之潴积以缓其冲溃暵旱时引溉沟塍咸被其泽数百年来称东南一大利薮嘉靖初侍御傅公始清复亦仅还湖八千一百六十亩嵗戊申水利大叅王公偕钱塘令聂君上其事中丞髙公直指郑公咸以兴湖为急务相度湖势除髙田七百四十亩以补军屯以召民佃其他尽斥为湖竪界石八座筑十字隄莳桑以充濬需筑塘设闸以三十七年十一月鸠工三十八年十二月竣役是役也综理则钱塘令聂君心汤杨君万里余杭令戴君日强分委则钱塘丞熊日忠富阳丞郑舜卿余杭尉陈时嘉均着劳绩云】
