<!-- { "loadSidebar": true } -->
　　【谨按小梅隘在小梅岭上东至庆元县七十里南至福建松溪县六十里为入闽之间道又吴岱隘在县北七十里吴岱岭上接松阳遂昌县界正统中重置县西七十里又有供村隘接浦城庆元县界嘉靖中置又西二十里有鸦春隘亦接浦城界正綂中重置又武溪隘在县东七十里武溪岭上亦正綂中置接云和县界】
　　披云桥　括苍彚纪今名凌云龙泉县志旧在县西万寿宫西元庚子春指挥章蕴徳徙基于宫之东明洪武癸丑燬道会季道宗重建治间邑令潘祖绅重建嘉靖元年洪水漂没三年邑令朱世忠募众重建
　　济川桥　名胜志去县三百步崇祯处州府志跨双溪枕中洲南北两岸旧名清化宋何执中易今名米元章书额桥之上有阁何才翁与眉山苏轼游西湖隅谈及此苏遂大书留槎阁三字贤良陈舜俞续题诗时谓阁之雄伟字之遒劲诗之警防号称三絶元戊寅火后皆草桥明成化壬辰火正徳癸酉又火嘉靖戊子知县朱世忠捐俸鼎建防义民管晟等为倡无何陞福州府同知乃以阁属邑指挥吴克泰成之【张裕济川桥记龙泉治南旧有桥跨双流计数百武始名清化今以济川名中涌沙成洲构阁于上先已摧毁者再建正徳癸酉复罹孽焰长湖朱侯来宰斯邑召父老计乃亷各隅淫祠香田羡金翼以余俸经始于嘉靖戊子春俾义民管晟等分任其事甃石以固址度木以植楹架柱而防楯垒墩使高以防水患砌墙间市以虞火灾斧斤版干子来聿兴越岁余侯擢福州少伯去以阁属吴克泰己丑冬十有二月落成仍命曰济川阁仍命曰留槎俯仰峦壑吞吐光景隠若鳌负望如蓬瀛由是往来称便侯可谓说以使民知为政矣】续处州府志万厯二十七年夏坏于洪水是秋知县章文标重建
　　三思桥　括苍彚纪去济川桥数十武东荷池中有古龙坛池水紫碧色独湫涡方广仭许清冽宋嘉定戊辰四月湫中有异物如员鱼俄而云滃风怒骤雨倾盆鱼跃去尾白蛇雨雹特甚后有投牒石马龙井中祈雨者翼日牒出此湫雨亦随足自后祈雨必先于此
　　武溪桥　龙泉县志在东二十一都括苍彚纪明万厯间知县刘一德建乡人郑惟谊倡首
　　鴈川桥　龙泉县志在东二十一都白鴈口明正德间知县叶竦委义民管晟重建
　　松衢桥　嘉靖浙江通志在县西四十里龙泉县志明正徳八年义民叶恺张宏募建
　　独山桥　龙泉县志在县西十三都黄山明正徳丁丑张宏建
　　永和桥　括苍彚纪明万厯五年邑人项训等建永庆桥　龙泉县志即井水桥在笔峰岭下明永乐间义官季伯宗建
　　庆元县
　　兴贤桥　庆元县志在云龙门外为泉水之滙元大徳间达噜噶齐于崇建于石龙寺门顔曰兴贤明天顺间坏知县沈鹤因石为梁名曰咏归嘉靖二十七年坏知县朱芾重建万厯三年知县沈维龙再建十六年又齧于水崇祯十五年知县杨芝瑞建改名杨公桥【陈函煇杨公桥记邑治之北距城数武而近在昔虽有桥梁其再创于天顺间者嘉靖末为河伯所溃迨万厯初年复拓之寻就圮垂六十年于兹无有继者姑熟杨公莅任之朞月毅然引为己任经始于癸未岁孟夏以是年秋仲告成中竪一巍阁东北分建两桥架屋计十九间其长计二十四丈广计二丈一尺栋宇庄严丹彩宏丽势若长虹横挂于絶壁危渊之间葢自是而舆马可通商旅可行褰裳之患息矣遂顔之曰杨公桥俾后之人顾名思义不且千百年犹如见公乎】
　　国朝顺治五年左桥燬知县郑国位重建康熙八年邑人余世球修右桥及阁邑人姚铎重建
　　太平桥　嘉靖浙江通志在县西旧名坑桥庆元县志元至正十年火二十六年重建改名太平明嘉靖二十五年筑城桥毁四十三年知县张应亮从民请増开小水门改名水门桥崇祯间火续建
　　攀龙桥　崇祯处州府志在县南庆元县志明隆庆二年里人吴道揆建万厯三十六年子俸重建
　　国朝康熙二年孙丽明王眷王賔王钟再建
　　蒙洲桥　嘉靖浙江通志在二都元至元间建庆元县志明嘉靖五年邑人叶享重建
　　棘兰桥　旧浙江通志在棘兰司侧庆元县志明万厯三年知县沈维龙建
　　黄荆桥　庆元县志在寨后坑明洪武十八年建后坏永乐十六年邑人吴均平重建隆庆四年坏知县朱芾重建
　　槎溪桥　嘉靖浙江通志在八都宋淳熙间建庆元县志明嘉靖四十三年知县张应亮修万厯二十二年坏于水知县邓建邦重建改名通济【郑汝璧槎溪桥记庆括岩邑也地当闽浙之交而八都离城二十里水势回旋葢水口所阏为邑孔道旧有桥兴废不一正徳间邑令何公鳌架木为之至万厯甲午蜃水大发桥坏无存春夏之交溪流迅驶垫溺者众往来病焉知县邓公捐俸首倡而乡之士民咸乐于助叠石为墩者五每高二丈濶比高之数缩其半覆屋三十七楹砻甃精宻结构坚固民有攸济矣桥成征予为记】寻坏今建草桥
　　阜梁桥　崇祯处州府志在九都竹口庆元县志明永乐九年里人周喜初建嘉靖十一年通判周绅重建万厯四年坏知县沈维龙修建
　　国朝顺治间竹口居民重建
　　云和县
　　县前桥　嘉靖浙江通志在县南云和县志知县刘琛建
　　桂林桥　崇祯处州府志在万寿宫前
　　步月桥　括苍彚纪在鳯山麓旋带学宫县治沙令桥　旧浙江通志在休寺西括苍彚纪桥南倚溪之侧有觉是亭邑人吴浩建
　　梯云桥　括苍彚纪与沙令桥近
　　祈丰桥　云和县志知县林汪远建祈年有应故名石门桥　旧浙江通志在县东五里
　　兼济桥　括苍彚纪通景宁邑人陈良言柳仲楷建七尺渡　嘉靖浙江通志在四都云和县志县编渡夫四名
　　【谨按七尺渡在县西三十里尺一作赤西至龙泉县之武溪隘十里两县接境处也羣山四合溪流横亘其中叠石架梁以通行者有间道达石塘及松阳至为险要】
　　石塘岭根渡　云和县志在八都旧无船往来阻涉明嘉靖壬午知县胡希铨岁编渡夫一名
　　宣平县
　　三元桥　嘉靖浙江通志在县南一里宋景定初建明正徳甲戌重建【王埙重修三元桥记距城一百二十里为宣慈乡北抵金华南通瓯海沿流浚源于樊冈春湍夏潦冲激悍驶涉者病焉宋景定间乡之祝氏王氏郑氏协力以建二桥厯年多坏于水火歳甲戌松坡王君子文好善勇义慨然勉承旧绪复捐金谷崇址于渊酾流为三道梁驾其上每长二十丈有竒每一丈有四翼以扶楯如其长之数而倍之翚飞辏集烟火相望普照寺觉庵圆上人白业宏愿协众皆乐施舍而王君子仁克敦祖训又子以地遂捐衣鉢建佛堂于岸左又助田若干资汤茗暍日以饮行者于是桥与堂相与为无穷矣】
　　槐溪桥　崇祯处州府志在县东五里天顺六年道士高希度建
　　通济桥　括苍彚纪在县南宋里人郑嘉遯建岁久屋坏明景泰间同知郑建主簿练敬同修寻坏于水嘉靖间知县张僎县丞宋镐为石址桥屋改旧名通徳为通济癸卯夏洪水复圮其半知县萧彦重修【萧彦重修通济桥记宣平县南有通济桥初以木为之而屡废嘉靖五年县尹张君僎来宰是邑乃与二尹宋君镐谋修之鸠材命工以石为基者五以木为桥屋者二十四梁成而张君擢兴化府判宋君亦更余姚去予至宣平县之三年癸卯夏暴雨荡溪而桥圯者半是秋予议重修捐俸金付诸尚义之士市木石趂寒沍而急举焉甲辰夏四月桥则焕然复新矣】
　　杉坑桥　栝苍彚纪始建前湾潘仪倡明隆庆三年大水冲圯署县事缙云敎谕刘瓒捐俸命仪之子正忠重修
　　济民桥　崇祯处州府志在县南六十里明洪武初里人祝伯思架木为梁景泰间推官黎谅重建天顺四年奉御杨均保重修嘉靖间知县萧彦重建
　　思恩桥　旧浙江通志在县南六十里括苍彚纪明成化初县丞温润重建寻废置舟以渡
　　通仙渡　嘉靖浙江通志在县南三十里即三港渡路通郡城崇祯处州府志邑人祝宗舍田给之【王深源三港渡记隶栝之县七丽水为之冠隶县之乡十宣慈为之冠其途四通五达有津曰三港行者必经焉凡乡之水皆防于兹素无舟梁之备是以旱干水溢行人莫不告病有祝君希圣者乡之好义君子也见而悯焉乃筑室于津之阳择谨厚者居之籍良田三十亩俾歳收其入水缩则架木为梁以利徒涉溢则具舟楫济险滩且设茶以饮憇息之劳者于是行者若履平陆无垫溺沾濡之患莫不咨嗟叹息共称其贤属余为之记】
　　赤渡　崇祯处州府志在县西北二十里路通白防坑及松阳
　　景宁县
　　龙首闗　景宁县志在六都黄水坑去县东二十五里
　　【谨按龙首闗地名黄木坑悬崕絶壑最为险要闗即龙脑桥水流峡中两防陡絶架桥其上明嘉靖中以倭乱故设闗以备之又有龙滙闗在县二都白鹿闗在县一都俱嘉靖三十六年备倭知县钟夏嵩建】
　　黄垓隘　青草隘　崇祯处州府志俱可防御过此为庆元县
　　【谨按青草隘东有緑铜隘去县东五十里与青田八都相接正綂间黄坛盗起守此拒之冦不能上又卢栖隘在县东八十里与泰顺县小堰相接蜂桶隘在县东南八十里又南十里为石佛隘与泰顺之平寮相接明嘉靖间倭陷泰顺莒冈守此三隘以却之】
　　上桥　景宁县志在县治左
　　下桥　景宁县志在县治右相传有仙人卧桥上以扇挥蚊至今上下半里蚊皆不集遭焚久废
　　国朝康熙四十四年重建改名睡仙桥
　　聚仙桥　括苍彚纪在县南十里汤夫人灵应仙迹在焉
　　洪岭桥　景宁县志在县北十里适府必由之路山水暴溢民艰于涉明隆庆五年知县陈严之始设木桥民便之
　　白鹤桥　崇祯处州府志在县南四十里建时有羣鹤来集故名
　　渤海桥　旧浙江通志在县北四十里
　　沈庄桥　景宁县志与云和接壤适府必由之路明隆庆间邑民黄五掘地得金捐建
　　浮伞渡　括苍彚纪在县西大均潭马女仙常以伞渡故名【钟夏嵩浮伞渡诗古渡春雷动桃花浪欲生片云三岛远孤屿一潮平树绕神仙国溪通锦绣城横舟频击楫莫负济川名】















　　浙江通志卷三十八
<史部,地理类,都会郡县之属,浙江通志>
　　钦定四库全书
　　浙江通志卷三十九
　　古迹【一】
　　浙自吴越肇封以来上下几千百年其间城郭宫室园林台榭名贤之所兴建达士之所登临以及一名一物之奇虽世远年湮不尽存于今日而流风余韵可攷而知搜罗旧闻以广覩记载笔者之职也志古迹
　　杭州府【上】
　　古州城　元丰九域志古州城隋杨素创太平寰宇记隋置杭州在余杭县十年移州理钱塘十一年复移州于柳浦西依山筑城即今郡是也【互见城池谨按隋书开皇九年平陈更置各州县太平寰宇记所云十年乃文帝之开皇也】
