<!-- { "loadSidebar": true } -->
　　杨宁【献征录字彦谧钱塘人宣徳进士拜刑部主事正统己未随征麓川师次境上贼遣人欵军门约降主将欲许之寜曰不可兵未加而敌降是诱我也弗听曰必欲许之请严兵以备不虞众谓宁迂檄令督运于金齿不旬月贼众奄至士卒多陷还京将兵者率被谴宁陞郎中辛酉大举伐麓川总督王骥仍以宁行宁督战渡江攻上江贼砦贼矢石如两宁奋不顾身督战益力士卒咸用命遂克之又进攻杉木笼山贼栅险拒守宁曰贼狃于前胜当多方以误之使不暇并力乃可图骥用其言令诸将各视形便以进诸道俱奋连破七砦乗势贼巢围之因乘风举火烟焰涨天贼不知所为死锋镝及堕崖溺水者不计其数师还陞刑部右侍郎奉命参赞云南军务至则练兵伍督耕屯懐抚远人民夷悦服时麓川贼首逸于缅宁简鋭师若将有所向者先遣使奉词责缅缅人惧求出贼自效卒诛大憝函其首以献还朝未几闽浙东广寇窃发江右密迩三境命宁巡抚寜至按视郡县当贼冲者增城垣立排栅以断要路团集乡兵训以武艺贼有侵轶者辄击斩之以故贼闻风畏避不敢犯景泰初还京拜礼部尚书调南京刑部天顺改元致仕】
　　郑颙【献征录字士昂钱塘人宣德举人授江西乐安县教谕邑无赖曾子良辈啸聚大槃山颙率民兵出战贼溃邑頼以宁擢监察御史陞云南按察司副使时麓川思机发不靖靖远伯王骥荐颙参赞总兵征南将军沐昂军务苗贼攻围贵州地方告急颙曰唇亡则齿寒即与总兵调兵策应贼闻之宵遁乌撒毕节赤水永宁站路营堡被贼烧燬遣指挥使杨濬率军整葺之腾冲与麓川接壤添设卫所颙区画布置立营以居分田以耕立市井有无相易保障益固陞大理寺少卿督运粮饷陞右佥都御史参赞如旧思机发窜伏缅甸朝廷欲发兵征捕颙奏遣都指挥等官往谕之缅甸即出思机发之母子妻女械送京师陞左佥都御史调福建按察司副使】
　　沈庆【嘉靖余杭县志字仲会学博才赡尤精兵法宣德举人官翰林院五经博士大学士陈循荐宜大用陞湖广按察司佥事时靖州五开等处苗贼生发把截道路庆相地设官凿山濬河自偏道镇直抵黄平迂道千余里据壕立兵以地利制贼贼李珍防能大肆猖獗庆亲率兵突阵歼厥渠魁擒其党二百余人陞本司副使巡边整饬兵备成化初复领汉土官兵十万余众进攻腊屋桃林武冈南洞等处一鼓擒获贼境悉平进阶亚中大夫请老归】
　　郑暹【天启赣州府志钱塘人正统初由乡举任赣州通判十三年闽广盗起暹躬率丁壮万余人设法防御境赖保全超陞知府】
　　王业【两浙名贤录字时泰世袭仁和卫副千户祖父世其职业年十六袭职京师适车驾北征例当扈从业在军中动循纪律而勇畧过人既凯还任吉安专督屯事而一军政务咸咨焉梅花峒寇作业往平之永丰大盘山贼首曾子良聚众刼杀郡守陈本深谋于业业奋然曰兵固不敢擅调然民患之急如此可坐视乎古有先发后闲者即日选精兵二百余人倍道以行或讽其急业曰彼贼乌合之众耳若少缓则有备猝至逼其营垒一鼓而胜之捷闻陞本所正千户闽浙寇起遣大将宁阳侯往讨之吉安军当调业统以往从都督刘某杀丁公崔贼大军溃而业军独全因叹曰吾不得用其智而徒制于人上不能为朝廷杀贼下不能为生民除害何以为人臣遂以郁愤卒业为人轻财好义抚驭士卒严而有恩临阵勇气勃发目光如电横戈而往前无坚敌有古名将风】
　　蒋琳【成化杭州府志钱塘人骥子清强鸷鋭勇于立功巡抚贵州提督总兵军马先是草塘寇叛官军屡挫琳至计须狝薙而总兵以下难之琳乃躬为之奋率先以征一鼓直抵巢穴扫汛而还玺书褒嘉有忠诚谋勇尽心为国之语自是诸苗敛畏后坐于谦党论死】
　　崔端【两浙名贤录字惟正海宁卫指挥佥事伟躯干多膂力精骑射景泰间倭入贡还所过求索至攘敚手刄人浙藩檄端防防端耀兵戢旅临之以威倭酋帖服无何处婺山民相扇弗靖都督徐恭统兵剿之闻端才檄为前锋端率劲兵其巢生擒贼首陶得礼上功幕府进指挥同知备倭把总分守浙东端感激自奋水陆之行无一日休而劳顿困惫疽发于背疾革大呼曰大丈夫不以马革裹尸竟死于牀第间乎言毕而逝】
　　彭信【杭州府志字中孚仁和人景泰进士巡按广东时岭南未靖武将専征颇易信儒生及出师誓众为帅指陈方畧揆度事机切中肯綮卒之殄灭狡寇兵无挫衂信功为多俘奏帅以所得赏让信信曰吾文士也吾身有阶奚以武为人多其不伐改按陜西成化初擢顺天府丞卒于官】
　　洪钟【毛奇龄洪钟传字宣之钱塘人成化进士授刑部主事江西福建贼新定钟奉使安置归言福建武平上杭清流永定及江西安远龙南与广东程乡率流移混杂习鬭争以武力相尚故易乱宜令有司立乡社学销兵器教之诗书礼让以化其奸慝时谓知本之言治中陞四川按察使时安氏世据马湖恃力为一方患钟设策去之而请吏治其地歴陞右副都御史巡抚顺天兼整饬蓟州诸边备钟增筑边墙自山海闗界岭口西北至密云古北口黄花镇直抵居庸延亘千余里缮复城堡二百七十且凭城沿边诸县使各有所守改云贵巡抚督理漕运正德中以左都太子少保出总川陜湖北四省军务时沔阳洞庭水寇邱仁杨清攻掠城邑钟调土汉官兵分道进败贼于麻穰滩贼平蓝五鄢老人倡乱乌合十万余人钟督兵进贼败求抚然意在缓师依山为营预邀裂营山县地且欲得旗牌官为质刦掠如故钟佯许之会蓝五以所掠女为已女饰嫁永顺土舍彭世麟以结驩世麟白军门受之钟令蓝五所亲鲜于金説五及老人帅贼众王金珠等二十八人来会伏发尽擒之众闻变大溃钟遣诸路兵分道追擒斩七百余人招降十余万露布以闻其后上官杨友杨爱相仇为变流刦重庆保宁诸州县钟随调兵平之进太子少保未几乞归嘉靖改元遣有司劳问卒諡襄惠】
　　邵梗【闽书字良用仁和人嘉靖进士任福建巡海道驻漳州时海禁废弛奸民阑出入贾祸召寇梗下令曰凡奸民为贼间及违禁出物廉有状者杀无赦罗织相告者勿诘于是反侧帖然益濬隍增陴选卒厉兵徙四郊积蓄入城中使贼无所掠倭寇合兵犯长泰选火药手百人蹑击之贼宵遁又遣舟师攻海寇于月港铜山清浦诸处凡七克捕斩无算余寇自月港掠舟入海将遁遣义士沈讲率所部兵与官兵犄角邀贼舟于东灯以巨舰冲沈之擒斩二百余寇盗悉平】
　　陈洪蒙【弇州史料字元卿临安人嘉靖进士刑部主事歴迁江西按察副使九江兵备除戎器搜卒补艘完城堞盗起必穷其窟而洗之歴陞右副都御史巡抚贵州兼督川东辰沅诸军时施州蛮黄中叛跳川东支罗牛栏坪囤剽掠旁郡邑诏洪蒙偕楚蜀二镇合兵讨之洪蒙自川东率大军入深箐多张疑兵诱其毒矢石殆尽而间道募死士绕出其后急击大破杀掳千五百余级焚洞砦百余蜀兵亦从西北蹑之黄中迫挺身跳入楚叩军门请死当是时贵与蜀有战功而楚坐得酋首蜀与楚争功不能决洪蒙第谓楚蜀势异不有勦者谁与抚地不有抚者谁与窟且皆天威也三省安得徼之疏上大司马推洪蒙能让而洪蒙又与都督石邦宪合策破叛酋杨珂之六洞十二寨悉俘其父子兄弟余党归农者以万计属疾疏请骸骨许之当候代传镇逺卭水巴狠苗普面等叛舆疾刬平御史上前后功赐白金文绮加等】
　　冯觐【海寜县志字晋叔嘉靖进士授职方郎庚戌之事觐守西直门抚军诘奸威令整肃转武选歴陞广东左参政行部乐昌猝遇猺贼横掠从者皆走觐独衣端坐贼与之入巢求犒觐正色曰若不知冯参政耶安得犒贼乃复舆觐出驻韶州觐于入巢时已窥其要害寻集劲卒千人出不意间道袭之遂获巨魁俘其党百余以出事闻擢按察使】
　　呉玭【献征录字汝莹钱塘人嘉靖进士拜行人歴广东布政司参政搜士卒立保伍明法令察盗出没根苗而芟除之境以大宁连寇作督师征之杀二千余人降千余人清远峡险而多盗以卒六百人凿山三十里为梁二十有一舟用得挽以济籍民舟之贾于海者什伍为纲纪约寇至共击之其去为盗者众发之不发与坐海寇顿辑玭固知兵更习吏事会有事安南治益勤以羸卒】
　　顾言【杭州府志字子行仁和人嘉靖进士知惠州府岛寇交讧言知千户王招才勇授以方略擒杀贼李乌蛇李文冲及其党千余人愿为农者释之时又有花腰蜂等三千余人流刦乡镇言图画进军机宜山川险隘为书曰惠阳图説上之军府请调发时以潮寇为急兵力未能及惠言乃令辨士入贼巢陈説利害贼感悔悉降歴迁云南按察使万厯五年以贵州左布政致仕归】
　　宋应昌【献征录号桐冈仁和人嘉靖进士知绛州歴进副都御史巡抚山东首请加意防海复营卫巡司诸旧制万厯壬辰倭突入朝鲜国王李昖走窜义州拜应昌兵部右侍郎经畧蓟辽山东保定等处防海御倭军务应昌出闗腊月与提督李如松踏冰渡江正月兵薄平壤倭将平行长筑飞楼凿墙穴守牡丹峯以相犄角应昌指授方畧围其三门外布铁蒺藜数重火器齐发毒烟蔽空大军含解药仰面攀附而上诸门尽破斩首焚溺死者无算行长卷营遁时聚倭三十余万当八道之中去釜山千五百里倭不退朝鲜不可复应昌画依山俯攻之策夜令死士以明火箭射烧龙山仓十三座粮尽倭弃去应昌又遣兵追击至南原又追及晋州斩级甚众倭自此仍还釡山旧巢复远遁熊川西生浦是役也索回王子陪臣宫眷百余人斩倭首二千余级克复平壤开城还故地二千五百里甲午三月留刘綎兵居守乞骸归】
　　郭孝【仁和县志字可忠嘉靖进士任刑部主事歴湖广佥事备兵惠潮岭表盗贼充斥巨寇曾一本林道干为之魁巨舰乘风出没波涛间孝至大修战具遣人谕以祸福道干倒戈降而一本独顽梗不受抚因檄闽广兵尅日大举孝亲执枹鼔立矢石间士气百倍遂大破之一本遁去调河南再迁江西副使分巡饶南饶襟带长江洪涛千里盗贼剽掠行旅苦之孝増置战舰星布要津贼即受捕江道遂清尝获矿盗数百人悉杖而遣之曰此贫乏者求延旦夕耳不以功闻也寻转福建左参政过莆阳环视城形三面平旷东南外拥髙山城俯接其下孝曰此窬窦也增辟城址围其山于城中陞贵州按察使致仕归】
　　盛德【于潜县志字大本以明经入太学授南城兵马司副迁镇江府通判时海寇王艮势猖獗台司命德领前队往德鼓众乘风夜抵贼舟艮惊以为神赴水遁去众乱遂歼之随抚其降卒二人为乡导直捣其巢生擒艮以归大帅汤震驻师四十里外闻报帆遽至尽攘其功仅获赏宴加级寻以疾致仕归】
