<!-- { "loadSidebar": true } -->
　　后沙河　成化杭州府志在艮山门外坝子桥北上下塘河　成化杭州府志自武林水门接城内大河西河过呉山水驿达清湖上中下三闸至徳胜桥东与外沙河菜市河泛洋湖合分为两一由东北上塘至旧东仓新桥入运河至长安坝曰上塘河一由西北过徳胜桥至江涨桥与子塘河合流至北新桥西北入湖州界曰下塘河北接新开运河【高翥下塘诗河水新添三尺高河邉芦苇有巢波流夜夜漂鱼箔空防篮灯照树梢日出移船又日斜芦根时复见人家水乡占得秋多少岸岸红云是蓼花】
　　新开运河　成化杭州府志在武林门外北新桥之北通蘓湖常秀润等河凢诸路纲运及商贩客舟皆由此达于城
　　柳浦　神州古史考在鳯凰山下宋书孔顗传云呉喜至钱塘进军柳浦旧唐书云隋自余杭徙州理钱塘又徙州于柳浦是也呉越王后筑宫堙塞多不可考
　　铁幢浦　成化杭州府志在候潮门外呉越钱武肃王射潮筑塘箭所至处立幢识之因以得名宋淳祐戊申赵与筹置亭其上
　　藕花洲　万厯杭州府志在城东北六十里临平安隐寺前【按洲以参寥子诗句得名】
　　海门　咸淳临安志在县东北六十五里有山曰赭山与龛山【绍兴府】对峙潮水出其间郭璞地记所谓海门一巽山起又曰海门笔架峰峦起皆指此














　　浙江通志卷九
<史部,地理类,都会郡县之属,浙江通志>
　　钦定四库全书
　　浙江通志卷十
　　山川【二】
　　杭州府【下】
　　海宁县
　　花山　嘉靖海宁县志在县治东五十里高十五丈周回一里
　　菩提山　名胜志在县东六十里晋干寳舍宅为菩提寺故名
　　黄山　万厯杭州府志在县治东五十二里高六十丈周回七里上有灵泉井
　　钱山　名胜志去菩提山东里许
　　蜀山　咸淳临安志在县西南二十七里隋书地里志余杭郡盐官县有蜀山
　　管山　成化杭州府志在县东六十里高四丈周回半里
　　箬帽山　成化杭州府志在县东六十里高五丈周回半里
　　白鹤山　成化杭州府志在县东六十里高十二丈周回二里近乌龙井
　　葛岭山　成化杭州府志在县东六十里高四十丈周回四里
　　黄湾山　万厯杭州府志在青阳山西一里高八十九丈周回九里
　　赭山　成化杭州府志在县西南四十五里高七十五丈周三里二百歩其山西南仁和县界与绍兴龛山相对是为海门
　　袁花山　咸淳临安志在县东六十里嘉靖海宁县志即妙果之尾因凿断名曰龙尾
　　妙果山　万厯杭州府志在县治东六十里高二十丈周回七里
　　赞山　万厯杭州府志在县治东北六十里高五丈周回二里深潭奥渫俗称钱王磨剑之池
　　紫微山　咸淳临安志在县东北六十里【峡川志西山一名紫微山石刻紫微山三字宋右班殿直监澉浦税樊世卿书成化杭州府志硖石山即紫微山也两山相峙中通河流因名峡石山上有寺山脚连东峯有磨剑池】万厯杭州府志山高三十丈周回一里唐中书舍人白居易登此山望硖石湖中书本紫微省因名【章孝标题紫微山上方诗地势连沧海山名号紫微景闲僧坐久路僻客来稀峡影云相照河流石自围声喧都不到安得此忘归贝琼游紫微山诗金利藤萝外通人一径微天风铁鳯语海雨墨龙飞水落仙翁井云披玉女衣东楼曽玩月夜挟彩鸾归高啓过硖石诗青山夹长溪溪上有渔市社门闭落日野气白于水虎行车迹外鸟起钟声里吴语问居人到州还几里】
　　沈山【一名审山】　咸淳临安志在县东北六十里高五十三丈周七里二百歩至元嘉禾志旧经云宋临海南阳二郡太守沈景于此因名唐属苏州海盐县昭宗大顺中割归杭州今沈山即盐官县硖石鎭之东山【峡川志东山一名审山高一百五十丈杭郡志谓汉辟阳侯审食其此海盐志谓上有宋临海南阳二郡太守沈景墓故名俗误沈为审也张憬登审山诗东山危磴杖藜行霜落天高秋气清风度曙钟诸刹近云开旭日两峯晴葛洪井上烟霞古顾况台前草树平登眺不须伤往事故乡回首独含情】
　　尖山　成化杭州府志在县治东六十里高九十九丈周回一十里濒海
　　青阳山　成化杭州府志在县治东六十五里高十九丈周回三里
　　金牛山　咸淳临安志在县治东高三百丈周回十九里山侧有洞深不可测宋建炎初居民避难多藏此太平寰宇记昔吴越间有金牛自毘陵奔此而没因名
　　谈家山　成化杭州府志在县治东南七十里高二十丈周回三里
　　乌龙山　万厯杭州府志去谈家山东二里高六十丈周回二里壁立昂起若翺若翔上有乌龙井大旱不竭祈祷辄应宋有勅赐乌龙庙
　　石棋山　万厯杭州府志在县治东北六十五里高四十五丈周回四里
　　葛防山　万厯杭州府志在县西南四十三里高六丈周回三里
　　盘山　万厯杭州府志在葛防南八里高七丈周回二里
　　禅机山　成化杭州府志去县西南四十五里高五丈周回五里
　　文堂山　成化杭州府志去县西南四十五里周半里
　　雷山　万厯杭州府志在县治西南四十三里高七丈周回一里奔潮荡激渐徙入海山形圆小翠郁可嘉
　　岩门山　万厯杭州府志在县治西南四十七里高九十九丈周回五里穹窿峭防号为主山
　　望夫山　嘉靖海宁县志高七十五丈东抵海盐县界周回四里其山即庙山脚在海门
　　庙山　嘉靖海宁县志在县东南六十八里东至海盐县界上有臯苏二将军庙宋勅宁祐
　　茗山　名胜志在县西北四十里高十丈周回二里六十歩
　　赤土岭　成化杭州府志在县东六十里长一里二百歩东南接灵泉井西连黄山脚
　　紫防山洞　杭州府志在紫微山后深一丈一尺阔四尺马自然炼丹之所世称为神仙洞
　　硖石湖　硖川志亦称硖川在县东北六十里广三十二丈成化杭州府志其源自茶湖南通麻泾港迤西南流入于洛塘河东逹海盐县界黄道湖
　　建兴湖　成化杭州府志在县西北二十五里东西十里南北六里深五尺吴建兴中开因名
　　高湖　海宁县志在县东北十七里东西二十八里南北一里三歩
　　放生池　杭州府志在县北一里旧在延恩院东南二百五歩宋庆元四年令施枱改凿于此
　　白洋池　万厯杭州府志在县西北二十五里周回五十五丈八尺发源新邱塘
　　灵池　万厯杭州府志在硖石鎭审山上水旱不盈涸
　　乌龙井　万厯杭州府志在县东七十里濶四尺深四尺冬夏不竭宋邑令胡坚常恕元州判申继贤皆以旱祷获雨
　　石井　海宁县志在县西北十二里【徐寛石井记马自然竒迹不一今故宅莽为荒墟遗井尚在】
　　黄湾浦　海宁县志在县东六十里
　　百尺浦　名胜志在县西四十里舆地志云昔越王起百尺楼望海因名
　　海　成化杭州府志在县治南十里西接浙江潮汐往来坍涨不一【今在县治南半里】
　　富阳县
　　观山　太平寰宇记一名石头山山有观涛所咸淳临安志在县治东百余歩一峯高耸横截大江孙氏尝于山顶建道观因名又号石头山县东以水口荡滉无际此山为青龙襟抱环合邑赖以立
　　赤松山　咸淳临安志在县东九里高一百五十丈周回四十里一百歩形孤圆望之如华盖又名华盖山一名赤亭山【太平寰宇记赤亭山严陵钓于此有台基存谢灵运诗云定山缅云雾赤亭无淹泊】一名鸡笼山【隋书地理志余杭郡富阳县有鸡笼山】晏公类要赤松子驾鹤时停此山
　　吴鼻山　咸淳临安志在县东五里山峭峻下瞰大江路狭而险乾道中邑令陆楠凿路栏石以防往来者人以为便寳庆乙酉令赵汝捍易为石壁
　　姥岑山　成化杭州府志在县北二十五里山腹有水沼赤萍生其中山下有庙俗号为姥岑王祷雨必应
　　灵岩山　咸淳临安志一名湖南山在县南三十里山下有仁惠龙王庙先有僧昙超居杭之灵苑山有龙化为老人诣昙超曰乡民耕山逼我居室羣龙怒闭膏雨以害稼吾不忍民之苦闻师道行必能化伏诸龙师允其请至观山结坛戒众浮舟诵经雨大霑足羣龙复请师居湖南灵岩山峻不能陟龙化白马载师以登至今石上马迹尚存岩下有池岁旱祷之则雨赐号灵悟大师而龙以仁惠为额
　　贝山　咸淳临安志在惠爱村去县西三十里西属新城界山顶有湖
　　紫微山　万厯杭州府志在县西五十里其山崛起东浸大江
　　阳平山【一名阳城山】　万厯杭州府志在县南十五里后汉孙钟种瓜其上有异兆钟卒子坚因钟于此常有紫云蔓延数十里太平御览董监吴地记富春有阳城山孙氏所葬汉末上有光如云气属天
　　亭山　咸淳临安志在县南十八里高二百余丈广一百五十里晋处士孙文度建亭于此因名
　　小隐山　成化杭州府志在县北一里三十歩为县治主山宋阳夏公谢绛迁居于此
　　樟岩山　咸淳临安志在县北五里高出众峰岩有大樟故名又曰横山世传赤松子炼丹之所【申屠霆樟岩山诗忙底抽身向此游古樟深径锁清幽芝田晓涧潮痕入药洞春香雨气浮山揭翠屛舒道眼水锵瑶瑟应龙湫何时卜宅栖岩下分取青山老一邱】
　　白龙山　名胜志在县北二十里山势如屏
　　西岩山　咸淳临安志在县北三十里岩下有洞洞口有沼与江潮相应石上有葛仙翁足迹炼丹鼎山下有石扣之锵然人号石鼓
　　灵峰山　万厯杭州府志在县东南四十里高出众峰絶顶平衍有田数亩源泉不竭世传有宣氏兄弟三人耕山得泗州石佛结庵以奉至今尚存嵗旱祷雨即应因号灵峰【杨维桢秋日游灵峰山诗云峰何崔巍絶顶有故刹我来试登高石路隂且滑时维八月秋西风转萧飒溪深水迂廻云净竹周匝行行过短桥峭壁直如削况乃鸟道防孤猿度犹狭枯松枝新摧乱石势将塌古碑已无字空遗緑苔压对此神气清力行不知乏中有瀑布泉两山竞相夹樵子日负薪野人时采药路逢麻姑仙餽我饭一勺遥闻钟磬声深林起镗鎝老僧习禅定口念摩诃萨日暮肯留予为下陈蕃榻烹茶饭疏食喜遂浮生乐夜深月色寒露逼征衣薄起来振长啸阗然天籁发明朝辄下山芒鞋着双脚何当驾青鸾乗风入寥廓】
　　鹿山　咸淳临安志在县西南五里其状如鹿因名世传有羣龙居之兴水旱以为民患因灵悟大师讲经其患乃息俗谓之降龙山
　　湖洑山　元和郡县志在县西南五十里甚幽防险逺咸淳临安志高三百丈广一百三十五里上有石楼石城侯景之乱里人姓陆者率乡隣保固之全活万计
　　锦明山　成化杭州府志在县西南五十里善政村高二十余丈周回二里其山抵锦溪溪水摇光滉漾石壁如锦绣文因名
　　屠山　咸淳临安志在县西南五十余里高三百丈【陈刚中屠山记屠山之胜峰峦重叠端若拱揖应接不暇湍水怪石神刻鬼划千巧万状中有平田如设万席此申屠刚违新室之祸申屠蟠晦党锢之名避地结庐于今千载子孙家焉】
　　泉山　富阳县志在县东南二十里江隂村山觜一石嵯峨如角下有泉源
　　篠岭　万厯杭州府志在白升村去县二十五里通余杭县
　　草鞋岭　杭州府志在惠爱村去县三十里通新城县
　　渔岭　万厯杭州府志在灵峰去县四十里界萧山县
