<!-- { "loadSidebar": true } -->
　　赵孟頫宅　归安县志在甘棠桥南宅有大银杏树相传为松雪手植【沈梦麟赵仲穆席上作莲花庄北长桥东客来卜居水晶宫参差楼阁烟尘外窈窕山川图画中细雨新帆来舞袖故家乔木镇春风请看杜牧题诗处千古风流一笑同】
　　呉夫槩宅　万厯湖州府志在长兴上槩村
　　陈武帝宅　呉兴志广惠寺在长兴县治东九里相传为陈武帝故宅【吴兴掌故光大元年诏立为天居寺宋治平间改为广惠寺明一统志宅内有井相传武帝生时井水涌出浴帝因名圣井又曰浴儿井归有光有记】
　　陈文帝宅　呉兴志长兴县西二里号长城宫天嘉二年置于大宁寺后【长兴县志顔真卿碑及汪藻刘一止诗序皆言报德寺为陈文帝故宅李宗谔又云大雄寺即长城宫】
　　程林宅　嘉靖长兴县志在县南程林乌巾二家能酿酒程氏桥即林所居今为平政桥
　　金曼倩宅　太平寰宇记金潭在长兴县西四十里汉楼船将军金曼倩居之
　　钱林宅　西呉里语汉钱林建平中为谏议大夫王莽专政遂隐于长兴陂门里其故宅在子山园林幽趣花石佳致层阁皆山髙门临水【治湖州府志陂门里即上阁步】
　　莫侅宅　名胜志晋建威将军莫侅故宅在长兴县城山下
　　盛聪宅　治湖州府志晋南台御史尚书令盛聪故宅在长兴县东箬溪盛湾
　　呉僧永宅　名胜志梁驸马都尉呉僧永故宅在长兴县东吕山
　　钱道宅　名胜志梁江州刺史钱道故宅在长兴县西九里今为清果寺基
　　骆秘道宅　名胜志梁参军骆秘道故宅今长兴名骆湾者是
　　呉均宅　治湖州府志在长兴县西南六十里青山又县南四十三里呉山有呉均宅【石柱记笺释安吉州东北三十五里曰青山一名均山以呉均名按长兴安吉二县接界均本传故鄣人其宅当在安吉谨按治郡志载均宅在青山又载于呉山考均与施从事书云故鄣县东三十五里有青山絶壁于天孤峯入汉又有诗云家住青山下时向青山上是均宅当在青山而郡志又称在呉山或有二宅欤】
　　陆蒙别业　治湖州府志在长兴县陆滙崔元亮宅　西呉里语在长兴县崔湾【治湖州府志元亮昭义人元和中为呉兴刺史因家焉】
　　姚紾宅　括地志仙人姚紾所居在长兴县五峯山沈贞宅　嘉靖长兴县志元隐士沈贞宅在县北三十里求诗巷
　　范蠡宅　治湖州府志德清县蠡山旧传范蠡故居在焉
　　沈麟士宅　西呉里语南齐沈麟士隐德清县东南呉羌山讲经授徒尝数百人营止其侧
　　戴可先宅　呉兴掌故在德清呉山之阳【德清县志梁大同二年舍宅为寺即大中乾元寺】
　　沈道思宅　德清县志在县西文墅山梁大同二年呉兴太守沈道思请以故宅舍为观即紫极观
　　沈庆之宅　德清县志在县东北敢村梁天监中舍宅为寺即延寿寺
　　沈着宅　呉兴掌故梁水部郎沈着宅在德清南二十七里塘栖市大同二年舍为永明寺
　　沈子真宅　德清县志在县东北韶村青州刺史沈子真旧宅一夕堂前井起光八道有龙腾空而去遂舍为寺即八胜寺
　　韩元吉宅　德清县志县北石壁山慈相寺西有修竹林宋韩元吉兄弟居焉前数十步有野桥古树幽泉四望皆平冈邑中之胜地也治湖州府志宋吕祖谦尝于此读书吕盖韩壻也嘉熙间县令章鉴建东莱读书堂
　　游似宅　治湖州府志德清县桃源洞宋丞相游似所居垒石为山遗址尚存
　　沈戎宅　呉兴掌故在武康东北鳯凰山舍为怀德寺【路史沈戎居乌程余不溪】
　　沈道防宅　名胜志在武康县石城山东晋沈道防性仁爱有窃其屋后笋者乃买大笋与之曰吾惜屋后笋欲其成林
　　沈密宅　呉兴掌故南齐秘书郎沈密故宅在武康治西二百步建元元年舍为齐昌寺
　　沈约宅　余英志余英溪即前溪上流沈约宗族所居
　　沈珩宅　治湖州府志武康县五官渎呉五官郎中沈珩居之
　　孟郊宅　西呉里语武康县西一里有孟郊古井【呉兴掌故地名孟宅保】
　　施彬宅　嘉靖安吉州志晋中蠲明侯施彬故宅在州梅溪乡即今乐平寺
　　裴子野宅　舆地纪胜裴子野寓居故鄣宅在县西南三十六里永昌乡【治湖州府志子野河东人寓居故鄣着诸侯略】
　　王文殊宅　嘉靖安吉州志在州西南晏子乡孝行里
　　周让宅　呉兴志周让兄正仕梁为安吉县令让结宇山中其故宅在州南三十六里
　　呉顼宅　呉兴掌故呉越骠骑将军呉顼故宅在安吉西半里舍为罗汉院【治湖州府志即长乐寺】
　　沙墀　呉兴志沙墀在郡治防事前庭中【弘治湖州府志墀外皆甃砌独此方铺以沙久莫之改绍兴中太守王会砌合之忽夜得梦翌早亟去至今如是】
　　上林　崇祯乌程县志相传董氏梅林村髙祖渡江驻跸宴梅下赋诗乃更为上林
　　走马埒　石柱记卞山有项王走马垺饮马池桂棚　顔真卿杼山妙喜寺碑三癸亭西北丛桂间创桂棚左右百步有芳林茂树悉产丹青紫三桂
　　丘路　呉兴志城南七里昔丘杰年十三邻人筑墙侵其界杰乃夜移篱退三尺邻人惭亦退三尺遂成大路因名
　　蘓湾　万厯湖州府志在岘山南蘓轼为郡守筑湖隄立亭车盖山后陈舜俞家焉
　　隐安　归安县志在菁山太守葛胜仲居此号隐安即今射村
　　水竹坞　西呉里语章农卿北山别业也
　　水竹居　虞堪有寄题湖州沈自诚水竹居诗千金墟　名胜志归安县东南四十里汉呉王濞铸钱铜岘置库于此
　　泊宅　泊宅编乌程东有泊宅村昔张志和浮家泛宅往来苕霅即此【金华文略方匋字仁夫与兄勺隐居乌程之泊宅村】
　　茶园　笠泽丛书甫里先生嗜茶置园于顾渚山下士林　沈贞士林山水记去长城北十里唐宋迄元居多文人
　　净香天　嘉靖长兴县志县北二十里方石山自城至此古梅巨竹数十万呉钟峦题曰净香天
　　蟠室　陆游有周元吉蟠室诗【元吉名颉长兴人】
　　花渚　名胜志安吉州梅溪镇呉越征西将军呉瓌居此花石甚丽因名后呉可防知防兄弟读书其中瓌之裔也号二呉读书堂
　　隐坞　太平寰宇记安吉县隐坞梁陶景尝隐居于此【嘉靖安吉州志在铜山乡陆龟蒙嗜茶往来桃城得陶贞白隐坞而居焉莫有知者】
　　邸阁　呉地志呉大帝遣从弟孙敻修故鄣邸阁兰畹　太平寰宇记长兴县南屿乡西施种香之所上有兰畹【嘉靖安吉州志兰畹在今孝丰县自水山】
　　潜玉庵　毛滂蓦山溪词序武康县令舍以潜玉名庵
　　七贤石　呉兴掌故在何山寺中寺僧移湖石于此状如石丈故名
　　采菱渡石　陈润祖采菱渡石记监运沈君玉泉得异石于石林叶氏之废圃刻曰采菱渡石其阳字二行王摩诘石虚用中书
　　三品石　归安县志在莲花庄赵子昂别业【见只编白苹洲有学士石三为赵文敏家故物】
　　石鼓　杨维桢夏驾石鼓辞注石鼔在夏驾山髙一丈径三尺下有盘石为足
　　天圣寺古桧　郑明选天圣寺古桧阁碑寺旧有古桧堂古桧髙大无枝叶盖唐宋时物也其后堂废寺僧易而为阁子昂尝画为图【朱胜非天圣寺古桧诗雷霆起蛰虬夭矫势欲上忽然化此木尚作拏云状婆娑枝干垂生涩纽结壮图经不能纪父老那可访晋杉定侪蜀柏岂辈行栎梦何足神槐语固已妄自无斤斧忧未始疑大匠】
　　古柏门　归安县志在县南袁家滙根下开广七尺上复连理髙五六丈中若洞门可出入
　　雌雄木　归安县志在东林山沈东老庵左一开花不结子一结子不开花一木二干髙十余丈
　　返钟　归安县志明正德中有司括寺钟销为兵器临冶独菱湖真武祠钟用大火不能破竟返之尚书蒋瑶有记
　　陈朝桧　避暑録话长兴大雄寺大桧相传陈武帝手植【汪藻陈朝桧诗曾经浩刼故依然老寿方知木有仙直榦凌空才百尺虚心阅世欲千年深蟠泽国兴祥地独傲天公造化权玉树庭花非不好只今谁忆旧山川】
　　榆木版　西呉里语歳旱河竭东门外居人于河底得大榆木厚尺余不可计数版镂纵横纹若牕櫺考周礼秋官壶涿氏欲治水神则以牡橭午贯象齿而沈之此版盖周礼遗制湖多水患疑前以此厌之耳午即互字
　　敢溪钟　德清县志唐大厯中武康大慈寺僧铸钟成其声宏越朝命取以贡郡以舟致之至县之敢山溪舟欹钟覆入水遣人没求之不得后旱涸闻锽然作声则钟露水次亟迹之复逝
　　石磨　治湖州府志在安吉梅溪每遇风雨则转疾则年丰迟则年歉
　　回溪碁盘　孝丰县志在浮玉乡寨前山顶







　　浙江通志卷四十二
<史部,地理类,都会郡县之属,浙江通志>
　　钦定四库全书
　　浙江通志卷四十三
　　古迹【五】
　　宁波府
　　句章城　元和郡县志明州句章故城在州西一里【太平寰宇记按郡县志云句章县本是平山四明接其东岭天台续其南峯是也】
　　古句章城　舆地纪胜在鄞县南六十里汉遣横海将军韩説出句章道征东粤王即此【鄞县志古句章城在慈谿城山渡之东越王句践筑其曰城山以城在此山也宋武帝讨孙恩改筑于小溪镇故名其江曰鄞江名其乡曰句章图经所载古句章城在鄞南六十里是也故宁郡有两句章遗址俱存】
　　罗城　元丰九域志按夏侯曾先地志云晋刘牢之筑城以遏王江口即此城也或云越无诸所筑
　　鄞城　太平寰宇记汉县废城在今鄮县南【鄞县志鄞本汉县废城因境有赤堇山加邑为鄞在今白社里产赤堇革薛烛曰欧冶子与越王铸劒破赤堇之山即此地今白社有鄞城遗迹尚在】
　　鄮城　名胜志鄞县东三十余里为贸山古鄮县以此名先时山麓与海相际百货来此贸易以故谷口旧名后塘街有鄮县城遗址【鄞县志古鄮城相传在贸山桥非也贸山在东钱湖之东其时名湖为西湖若在贸山桥即当云东湖矣何得谓之西耶及登贸山桥所称故城者掘土验之絶无瓦甓砖石则非城址可知后人因其土隆起若城址故云尔】
　　昌国旧城　万厯象山县志在县南一百二十里海中两峯对峙名天门山接宁海东境海道一要冲也明初建衞于此
　　翁山县城　元和郡县志翁洲入海二百里即春秋所谓甬东其洲环五百里有良田湖水【明一统志在宁海县东北唐开元中置翁山县宋改昌国明洪武间以其地濒海分徙其民于内地仅存在城五百户鄞县志今之舟山】
　　□河古城　定海县志去县八里旧传唐世筑城于此后以土轻移就镇鼇山旁宋寳庆间城基犹存
　　古牧奴县治　名胜志句章城一名官奴城旧图经云汉光武至越尝为贼所困因牧奴得免既定天下以奴为鄮令封鄮为牧奴县城为官奴城又十道志云宋武帝微时避吏于鄮与人奴名桂者善因匿之为吏所窘奴乃耕于田以土覆帝得免后立官奴城以报之掘土筑城处名官奴池即旧治鄮山之城也其谓光武者于史无所据而宋书孙恩宼上虞时刘裕戌句章疑故为宋武云
　　古鄮县治　成化四明郡志鄮县旧治在阿育王山西鄮山之东城郭遗址犹存
　　古堇子国　名胜志夏时有堇子国因其境有赤菫山在今奉化县东五十里
