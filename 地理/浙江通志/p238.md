<!-- { "loadSidebar": true } -->
　　康熙三年八月初三日飓风三日夜海啸冲溃海宁县海塘二千三百八十余丈总督赵廷臣巡抚朱昌祚疏请发帑修筑委兵巡道熊光裕督修至次年九月塘成题修石塘并尖山石堤五千余丈用过料银二万七千六百三十七两零内动支年修塘银五千八百五十两各官输银五千三百两绅士人民捐米九千余石尚欠商价银七千四百四两二钱借支驿站给还议将杭州府毎年额编塘工银一千两陆续补还【沈珩重筑捍海塘记康熙甲辰秋八月海宁捍海塘溃势浸淫无所底下流迄湖嘉常苏咸震危总督赵公巡抚朱公巡阅谘询画筹乃定爰简兵熊公来督修十一月隄垂成是时巡抚蒋公甫莅浙敦厉方畧于是植頽筑虚増卑补狭度越旧观备兵公之来视海也民老幼环车泣曰是役费难工钜任劳奈何公曰吾奉】
　　【天子命监兹土民溺则谁溺也敢畏难辞钜避劳以具文报塞哉爰即决口判列为号若散属若庶耆分曹置监其材若石槱囤柜欂栌竹落其工若砺锻畚锸防丁桩户各懋乃司故隄加广厚什半于旧按宁塘厯唐宋元明一罹厥灾至沦山陷城崩地数十里漂禾稼数郡费金钱或百万繇役连十余郡厯十年或二十年犹未尽底所谓难与钜与劳今且什百倍昔而上不靡帑下无困氓千载之功不日告竣然则常变会乎势安危系乎人彼难与钜与劳之倍昔势也其事半功倍则人也鱼腹之遗黎得安堵而康食井耕而土贡者伊谁之力也士民请记之石云】
　　康熙四年巡抚蒋国柱委通判殷作霖修筑海盐县露结盈等号大坍石塘五十三丈土塘六百四十丈
　　康熙六年知县汤其升修冬字木字号大坍石塘共一十八丈日字号小坍石塘四丈五尺又小修月盈等号结面石塘
　　康熙十一年知县张素仁修日字大坍石塘九丈月字大坍石塘六丈三尺盈字大坍石塘一十二丈被字大坍石塘一十丈共筑三十九丈八尺康熙十四年六月潮大作沿海沙涂坍且垂尽知海宁县事许三礼日夜竭力保防至八月沙涨水平民赖以安【范骧海塘议宁邑海患毎东北风涨怒涛乘之大概与海盐同而盐塘止一面受敌宁则三面受冲其患与海盐异其潮患之在东南者潮水朝夕至怒如震雷泻若建瓴木华所云天轮胶戾而激转地轴挺拔而争回者也水患之在西南者江水出歙县之玉山东北经建徳又北至新城又东北至富阳过钱塘反涛奔轶水势折归故云浙江也龛赭岩门而外江水与东南之水合宁邑独受其冲枚乘所云似神而非者三疾雷闻百里江水逆流海水上潮日夜不止者是也故宁邑海塘受冲其患倍急于盐不宁惟是盐塘隄岸城根半里而近随决随筑譬如衣败壊一以相补宁故堤去城根五六十里而逺当其无事亭灶沙漉白视为沃壤樵者茭刍弥望渔者鲨鲿蠃蛤人人得其所欲如燕巢幕如厝火坐积薪平时筑塘工费积之五年十年者那为他费一旦飓风激射木石茫无所措不浃旬而五六十里浮沙溃决惊涛直薄城下浙西之田渐卤而东吴之地几壑乃始仓皇议采石苏湖议发里夫郡丁议徴嵗额议加派田赋议藩饷邮赢金议七郡赎谷议监筑官议仿瓠子宣房下淇园竹楗仿王荆公鄞塘坡陀仿黄佥事幞头品字势如救焚议同筑舎计已晚矣故盐塘之患在眉睫宁塘之患在五年十年或二三十年所谓无形之痛一发不相补救当事者必未雨绸缪徴塘工嵗额于无事之时贮木石银粮为缓急之用海口大决则用黄公縦横之法不可惜小费而妨大功小决则用杨公坡陀之法下石柜以隄水势此全浙咽喉东南门户无漫视为一方之利害金钱畚锸徒苦我父老为也许三礼筑塘议筑塘之法有一世利之或十世利之百世利之如石囤木柜随坍修筑取石有术用民不勤此利在一世者也其慎选干吏如徐抚臣栻者塘式随宜如杨副使瑄黄佥事光升者治连平江嘉湖议先修咸塘淡塘袁花塘以防盘越北向如刘提举垕者作副堤十里更采石用敛不及民如钱佥事山者此十世之利也夫先事之图如额设捍海塘夫嵗编银三百两若严令寛者城南抽分竹木存留银七分充工料者征九郡力役三府工徒如保定侯孟瑛者岂非百世之利乎与驱一方之民为不终食之计以邀一时之功相去葢有间矣】
　　康熙二十四年浙江巡抚赵士麟委海盐县知县陈钝修筑石塘一千丈
　　康熙三十八年巡抚张敏具题捐修钱塘县江塘自望江楼起至云林下院并古头埠共三十九丈一尺显应庙起至大郎巷共六十三丈及梵村蜈蜂岭等处共三百五十三丈仁和县江塘自银杏埠起至大郎巷一百六十二丈五尺自大郎巷起至来家埠景家埠共七十九丈五尺
　　康熙四十年巡抚张志栋具题捐修钱塘县江塘自三郎庙起至显应庙中沙井永福桥至节妇牌坊李家桥止及银杏埠阮家埠等处共二百七十一丈三尺又续报坍塘自凉亭起至中沙井一带至大郎巷并放生庵至大通庵化智庙止共修二百八十七丈又闗帝庙至福桥大通庵镇海庵共筑子塘五百九十八丈四尺来家埠至中沙井显应庙共子塘二百九十七丈二尺仁和县江塘自下泥桥起至庐家桥镇海庵止共四十一丈三尺康熙五十年浙江巡抚王度昭题准将杭嘉湖三府属建闸濬河案内承修各官浮销帑银追出修筑海塘委盐驿道同海盐县知县修筑收字号大坍石塘一十九丈六尺冬字号大坍石塘九丈六尺藏字号大坍石塘七丈四尺余字号大坍石塘一十五丈四尺嵗字号大坍石塘一十三丈二尺吕字号大坍石塘一十四丈五尺调字号大坍石塘一十六丈四尺云字号大坍石塘一十六丈露字号大坍石塘五丈一尺结字号大坍石塘三丈为字号大坍石塘一十丈九尺张字阳字出字玉字等号小坍塘二十三丈共修筑一百五十四丈用银一万六千八百有竒
　　康熙五十四年九月工部为海塘亟须修整事议覆浙江巡抚徐元梦疏称海宁一县地居濵海潮汐往来惟恃一带石塘隄防捍御今嵗入秋以来潮势汹涌塘隄坍陷共应修筑塘隄三千三百九十七丈五尺实需工料银三万八千五百九十三两零除动支建闸濬河案内追出浮销银五千六百四十一两零以及督抚盐院司道等官并绅衿士民共捐银一万八千七百二十两修筑外尚不敷银一万四千二百三十一两七钱零请先于司库给济俟工完之日将俸工补项等因应如所题将前项坍陷塘堤速行坚固修筑可也奉
　　防依议
　　康熙五十五年三月浙江巡抚徐元梦题为海塘亟须修筑等事查宁邑海塘所闗甚钜经【臣】具题修筑而承修之金衢严道贾扩基溺职悮公业经题防另委盐驿道裴度承修在案今查未完并续坍工程以及贾扩基修完塘身亦皆草率俱须按段找修共需工料银三万七百五十一两零除将贾扩基支剩并商牙等已领未交等项银三千六百六十七两零抵用外尚不敷银二万七千八十四两【臣】率同司道等官捐措济用等因奉
　　防该部知道
　　康熙五十五年七月连雨江涨自徐梵二村至转堂头石塘冲壊总督觉罗满保会同巡抚朱轼委杭州府知府张恕可修筑钱塘县江塘自天字一号起至三十七号止共六百八十一丈六尺潮神庙海月桥篮儿路等处共八十丈二尺龙王庙起并拆砌总管庙老塘共二百二十七丈又三郎庙前子塘二十二丈五尺小桥头老塘子塘共八十丈一尺兵马司前十七丈迄工于五十七年三月中间惟三郎庙前子塘尤为险要三筑勿成布政司段志熙亲勘相度鸠工选石纵横砌筑工始坚固民获安居【段志熙修三郎庙子塘法此塘修筑三次不成后用一纵一横毎层将石凿眼贯以木梢合五六块为一块以重镇水势也又恐水入缝中毎层合缝处用铁锭横扣又虑面前水入竪立处用铁锭一尺一锭上下扣住总合二十丈石为一块石也其石条交搭处即以本石扣笋合缝共塘二十丈用工料价银一千两】又仁和县中二下节地方老塘子塘共二百二十九丈
　　康熙五十七年三月工部为宁邑海塘等事议覆浙江巡抚朱轼题前事议得先经御史许惟模以海塘地势髙峻实踞浙江数郡之上游出城数步即濵大海全赖捍海一塘砌筑木石以御狂澜康熙五十四年春夏风潮陡发沙奔浪涌塘身坍陷至数千余丈经陞任抚臣徐元梦估计捐修在案今捐输难继修费实难措处查五十一年户部请
　　防补足事例内有捐监一条请令宁邑俊秀赴督修道臣处照例捐银以备修筑等因具题奉
　　防该部确议具奏钦此臣部覆令浙抚查明具题到日再议去后今据该抚疏称宁邑海塘委盐驿道裴度督修迄今未完工程二百余丈现在催修惟查沿塘俱属浮沙塘脚空虚虽有长桩巨石终难一劳永逸臣屡至工所相度情形再四商确惟用木柜之法实以碎石以固塘根乃用大石髙筑塘身附塘另筑坦水以防塘脚毋使潮水浸沁再塘内向有河道名备塘河居民筑坝遂淤为陆今应去坝疏河即以挑河之土培岸是亦有偹无患之一法又石塘三十余里均须防守不时修筑东西土塘现在坍塌更宜及时堵御但工程浩大盐驿道裴度一人实难料理应令布政使段志熙杭州府知府张为政等协同修筑其采买木石令粮储道刘廷琛承办臣不时赴工督查至嵗修工程既难估计所费钱粮亦难豫定台臣许惟模所请海宁开例之处应否令杭嘉湖绍等府将现开常平捐监之例停止并归海塘案内捐纳监生聴候部议目前需用钱粮紧急恳祈暂动库项四万两俟开捐抵补再原任金衢严道贾扩基情愿赴工効力应否令其分工捐资修筑工完准予开复如怠玩悮工从重治罪等因前来应如所请暂动库银四万两交与刘廷琛一面采买木石并令布政使段志熙知府张为政等协同修筑坚固可也奉
　　防依议
　　康熙五十七年闰八月工部为恭报宁邑海塘工竣等事议覆浙江巡抚朱轼题前事该臣等查宁邑海塘闗系城社民生不便迟延今裴度接修工程虽经告竣其坍塌塘身坦水土塘及备塘河道俱应疾儧完工至捐监之处应如所题暂停杭嘉湖绍四府常平仓捐监之例俱令赴粮储道处捐纳补还库银四万两一年期满停止余剩银两存贮司库以备修塘之用再原任金衢严道贾扩基该抚既称情愿认修石塘三百丈土塘五百丈俱自行捐资修筑等语应准其赴工効力勒限修筑如限内完工果能坚固合式该抚确查保题到日将开复之处具题请
　　防倘怠玩悮工交部从重治罪可也奉
　　防依议
　　康熙五十九年正月海宁县海塘工竣修过石塘九百五十八丈四尺九寸坦水三千九十七丈五尺土塘五千一百六丈开濬备塘河身七千七百五十六丈四尺建闸一座工料银一十五万一千三百一两
　　康熙五十九年七月工部等为请
　　防事该【臣】等会议得先经福浙总督觉罗满保浙江巡抚朱轼以海宁县城西老盐仓之土塘冲没今岸根渐有聚沙可以修筑海潮由中小亹入江则南北两岸无海潮之患上虞县夏葢山土塘须改用石工等因具题【臣】部覆令会勘详议确估具题去后今据该督等疏称【臣】等会勘得东自上虞县之夏葢山起西至雀子村止一带沿海土塘多被海潮冲坍无存地与海平且冲开缺口数处其南大亹沙涨已久淤成平陆江海不循故道直冲北大亹而东并老盐仓亦皆坍没入海所有海宁上虞二县建筑石塘土塘工程丈尺并开濬中小亹淤沙及需用钱粮数目调委监工修筑官员各事宜谨胪列备陈仰祈
