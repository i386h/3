<!-- { "loadSidebar": true } -->
　　东津浮桥　名胜志旧名灵桥跨鄞江上唐长庆三年刺史应彪置凡十六舟亘板其上长五十五丈濶一丈四尺初置东渡门外江濶水驶不克成乃徙今地方经始时云中有虹映其上众咸异之名桥曰灵现又曰灵建今东城门以灵桥名盖谓此成化四明郡志太和三年刺史李文儒僖昭间刺史黄晟宋开寳中守钱亿乾道中守张津庆元中守林太中嘉泰元年守陈嘉定四年守程凖十六年守赵师嵒寳庆二年守胡榘皆新之元至元二十八年亷访使陈祥造船十有四始冶鐡聨贯为巨防鄞县志至正二十年江浙省平章方谷珍再造明洪武二十七年郡人黄功廓建言増设船二只佥民七十二戸守之正统十四年守陆奇重造维以鐡絙【陆瑜重修东津浮桥记正统九年陆公奇知寜波府下车之初恤民疾苦简其征徭计修东津灵桥之费不可猝就督户粗为具于是捐禄入积锱余同寅相谋乃于去年冬命耆民经治伐大石垜桥首各树石柱二造棑栰十有一遣人于钱塘择木为舟二十价亷工省数月事集每岸维一栰扶一舟余如故制为九扶偶肩聨栉比中实巨枋篾防相维矴于深渊旁加栏楯夹贯鐡絙纽组石柱钩园中绾偹开合蝉聨虹跨随潮汐上下规制巩壮徒御安行又作石亭三楹为守夫过客寒暑风雨之庇其恵下之仁溥矣】成化二年守方逵更置嘉靖间邑令刘宗仁徐易郡守张正和周希哲皆修之未久即坏厥后每遇损坏佥报富户数人承管修造工成有司优奬荣以冠带谓之江桥大户膺其役者甚苦之
　　国朝顺治间知府杨之枘详定每里输银二两五年一
　　征官为修造迄今遵守
　　高桥　明一统志在府城西南二十五里成化四明郡志宋元符元年建建炎三年金人犯境张俊帅诸将战于此桥时诸将战功凡十有三而高桥之防为第一桥西有循王祠寳祐四年丞相吴潜重建明天顺六年里人章智聪重修
　　鄮山桥　成化四明郡志县治东三十里【屠侨鄮山桥诗望城三十里野市鄮山桥废垒官奴县残碑至正朝青山初欲暮秋水未全消坱北风烟里扁舟思寂寥】
　　八字桥　成化四明郡志县治东南三十二里百梁桥　嘉靖浙江通志县西南五十里嘉靖寜波府志旧名小溪江桥宗元丰元年建长二十八丈四尺屋其上绍兴十五年邑人朱世弥世则重建
　　洞桥　鄞县志南达百梁桥北抵它山路成化四明郡志旧名高桥宋元符元年建绍兴三十年乡人朱世则重修嘉熙年间圮元庚申年间盛居士重建覆瓦屋七间长七丈濶二丈歳久倾圮明天顺七年乡宦赵政重修
　　元贞桥　嘉靖寜波府志县西南五十里元贞元年里人王子明建成化四明郡志明永乐元年乡人江心源重建天顺八年郡守张瓒重修
　　惠明桥　成化四明郡志县西南五十三里宋隆兴元年乡人朱防建后圯续置平石桥于其北今名备桥明正统四年郡守郑珞命郡人谢务本乡人胡延观重建
　　清闗桥　天童寺志在万工池东南岸入寺则称第三闗出寺则为第一桥
　　北渡　延祐四明志甬水门南二十五里往奉化路盖奉化有南渡故以此为北也【许浑晓发鄞江北渡诗南北信多岐人生半别离地穷山尽处江泛水空时露晓蒹葭重霜晴橘柚垂无劳促归楫千里有心期】
　　西渡　嘉靖寜波府志县西二十五里即西江渡【陈着入京到西渡诗昨宵北渡今西渡系是离家第二宵诗伴风流勤犯驿櫂郎醉饱健迎潮丈亭浦近邻州接笔架峯迷故里遥得意归来期可数榴花如火照高标】
　　慈谿县
　　丽泽桥　嘉靖寜波府志县南旧名第一桥建亭其上后改今名以东西两水相合故也
　　福聚桥　成化四明郡志县南旧名第二桥元至顺三年建上有亭至正三年僧觉莲改建圆通寳阁邑簿白桂易今名慈谿县志明永乐二年重修上有大士像俗呼为观音堂今圮冯氏重建
　　平政桥　天啓慈谿县志县南旧名第三桥宋宣和末邑令沈时升政平讼理民称其贤以名其桥成化四明郡志明永乐十一年乡民裒赀建亭其上
　　骢马桥【一名御史】　明一统志在县治南舆地纪胜晏公类要云慈谿县有骢马桥房琯所立以其自御史拜因名成化四明郡志宋令于存增盖亭屋【王説建骢马桥记慈谿之南横亘大江有二桥其东曰骢马者唐相房琯始建歳祀浸远规模畧存圮而不完行者告病治平纪号之三载秘省于君来治莅事之明年邑民顔覇等数四造庭状斯桥之坏君然其请命工之日授以机智孟夏兴作至仲秋厥工告毕焉其西曰大寳者因山为名制作非古寖亦圮坏以其羡材易而新之从民志也】燬于建炎之兵绍兴乾道间令张光陈寿彭相继修建元大德间复燬至大二年簿曹杰易之以石至正六年簿白桂增置石栏重建二亭于桥之南北南曰凝翠北曰通闗嵗久亭圮慈谿县志明天顺二年令贾奭为都御史王来立坊更名都宪桥
　　德星桥　成化四明郡志县治西南一里永明寺之南上有屋三间南北构亭唐贞观三年建以其近大寳山名曰大寳桥宋熙寜元年令于存修建炎兵燬绍兴乾道间令张光陈寿彭相继修建寻改永明开禧二年令赵希观始易今名绍定四年僧法开増建屋八间岁久俱圮明洪武十八年鄞人李大方重建
　　夹田桥　嘉靖寜波府志县东南五里宋皇祐二年令林肇建成化四明郡志燬于建炎兵绍兴八年令林公定重建岁久倾圯开禧元年令赵希观鼎建改名开禧慈谿县志明永乐中道士曹秉中重建将圮天啓元年令李逢申重建【李逢申重建夹田桥记县治东南旧有夹田桥久圮予初令慈乃与诸父老约曰石梁载造务在得人佥以耆耉能毖而任事者岚尉罗学桢及耆韩山僧道缘等可遂令聚材鸠工爰度水势计避淙齧所布桩木凡长短踈宻各如其度其经费不足者时时酌处继续之于是累而为址舒而为堤敞而为门跨洪波而为梁工始于万厯庚申八月以天啓甲子某日讫工高五丈五尺长二十丈广若干尺筑堤左右各二十丈车马担负樵采携挈懽呼往来人知成之便而不知成之难也是用记之以告后之纾民力者】
　　环碧桥　天启慈谿县志在县西三里邑之水自东来者抱城而西自西来者从鹏山直走大江奔泻无情乙巳年令潘汝桢从士民之请于城西一里外河口筑堰建桥于堰之北濬鹏山河引水归堂自西注东出绕大江而西甚合形家之论令以迁召行小船戸装载者以其迂廻不便乘夜鼓众掘堰遂废成劳
　　国朝康熙年间重筑
　　太平桥　天启慈谿县志县西南五里嘉靖初建万厯壬午重建【徐一忠太平桥诗寥廓江天玉蝀悬凭防秋色正苍然行行塞雁排空度片片沙鸥傍渚眠客子吹箫明月夜渔翁罢钓夕阳天白头何意还题柱长啸千松生紫烟】
　　桐桥　慈谿县志在县西五里【桂珵桐桥诗辣橽山头大港西几家门迳自成蹊马蹄霜冷石桥滑残月半墙鸡乱啼】
　　庆安桥　慈谿县志县东南十五里
　　国朝康熙五十四年知县樊琳新建
　　无择桥　成化四明郡志县西二十五里因唐孝子张无择负土庐墓日所建乡人故以是名俗呼为吴石桥盖声之讹也
　　鲍约桥　成化四明郡志县东北二十七里世传五代末鲍侍中约尝居此故名俗呼为白药桥
　　丈亭渡　延祐四明志在县西南五十里【陈着泊丈亭诗丈亭亭下浦舣楫又终朝船聚市声襍风生江气骄兹行未百里已渉第三潮去住向谁问鹭飞云影飃陈造丈亭诗小江随山巧囘互转首碧流分两股丈亭系防待潮生徙倚才容一炊许潮信曽何顷刻差固应作意怜行客为谁东去为谁西酌酒慇勤酹河伯王淮丈亭渡诗出县四十里西来是丈亭江分三派白山拱两边青远树云间坞香蒲雨后汀舟人候潮至饭罢即舲】
　　太平渡　嘉靖寜波府志县西南五里西港口治间置【钱文荐太平渡诗独行空江来江上无人识牧笛留残响归鸟带暝色潮落平沙聚风低饱帆仄谷口问桃源深浅谁可测】
　　奉化县
　　嘉防桥　嘉靖寜波府志县治南旧名县桥俗名杜家桥成化四明郡志宋太平兴国八年建宣和中令周因立亭于上建炎间燬元延祐七年知州马称德重建今亭废桥存
　　文昌桥　嘉靖寜波府志县北二百歩旧名元家桥先用木至正中易以石成化四明郡志明宣德十年宋琰题今名
　　庆登桥　明一统志在县东三里奉化县志宋元嘉中令谢凤置旧名谢凤桥宋淳化二年重修政和中令周因立亭其上名丰乐绍兴中改今名咸淳中令刘应得増左右亭以翼之明天启中亭圮
　　国朝顺治间知县王奂砌石为台覆以屋供文昌其上
　　翼以二亭
　　惠政桥　成化四明郡志县东北四里旧名善胜又名通剡宋干德间建大观间架木为梁覆以瓦屋易今名奉化县志建炎间燬于兵令杜绾仍结木绍兴初令赵于玿重建【赵敦临恵政桥记县之水发源于连山乡之镇亭逾市而北达于鄞江有桥跨其上实为交易往来之便旧榜之曰惠政建炎庚戌桥残于燎前令杜绾结木仅免病渉明年复坏后令赵公莅任谓桥不修令过也歉然不怿者累月邑之富人相谓曰此可爱吾财而不能成一桥以戚吾贤大夫翕然输金醵财鸠工自仲秋之戊申卒季冬之辛巳而桥成公从賔佐来观勤苦父老相视顔开咸谓恵政之名今不虚矣因属予纪其事】七年燬令荣彝重建后乡士汪伋议易以石与弟份首捐钱以倡之令钱光祖既经其始赵彦缩继之乃克有成下为双洞上有小洞以泄怒水两旁防以石栏嘉定中令冯多福以石甃两堤及下木楗乱石以窒于底【洞石有诗刻云凿开苍璧玉棱嶒叠作溪桥两洞成影落波心双月合光含石眼一星明鳌头近接东西市鲸背平分南北程须信巨川从此济区区溱洧浪传名】明成化二十二年圮正德七年令陶麟命僧人募建上覆以亭万厯间屋燬崇祯间邑令胡梦泰捐俸募修又燬
　　国朝康熙五年知县张奎引延僧行纯重建
　　仁济桥　嘉靖寜波府志县东五里新妇湖上名新妇湖桥又名放生湖桥宋绍兴中建覆以屋后圮邑人汪伋重修元至元间燬大德中监州察罕立石柱重建未竟受代僧博继成之
　　西溪桥　嘉靖浙江通志在县南十里奉化县志跨西溪上向架木栅作桥水涨輙浮民甚病渉天启间邑人孙若思捐赀鸠工以石板易木栅复置田若干亩为修葺计往来者便之
　　南渡桥　成化四明郡志县东北二十里又名广济桥宋建隆二年僧师悟始创土桥后易以木绍兴元年乡人汪汲甃两岸立石柱亘板其上覆以瓦屋元至元十三年燬至正二十一年簿卢震龙増建屋一十五间又翼以南北二亭嘉靖寜波府志明洪武中县丞乔鉴重修奉化县志万厯间燬天启间乡绅何如礼重修【张时彻南渡桥诗路出青山峡云移碧水艖新蒲没洲渚斜日到村家林暝乌翻树潮来月满沙缘知丘壑内偏自有烟霞】
　　光德桥　嘉靖浙江通志在县北二十里成化四明郡志俗名江口桥宋李珂建后为洪水所圮嘉靖寜波府志绍熈三年李氏重修汪伋赞其役通水九道上覆屋二十六楹元至元十三年燬十九年李以垢等立石重建盖屋二十一间明洪武十年重修正统十一年知府陆竒命道人李存诚建正德末风水大作桥坏将半里人重修
