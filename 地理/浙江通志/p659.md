<!-- { "loadSidebar": true } -->
　　章增【严陵志遂安人宣德间由太学生授永清知县值累嵗歉设法赈济民感其惠邑有铁河久塞水利不通増为浚之自是田辟而嵗登民歌之曰铁河穿田有年未几改知华亭永民数千人状其政绩乞畱弗获宰华亭六年以疾卒】
　　洪景德【夀昌县志号艾溪正统甲子举人授南昌府通判改松江惠政甚多常濬呉淞江新泾二万二千丈凿曹家河三万余丈华泾塘六磊塘等素湮塞者悉浚复之天顺中擢荆州府同知致仕】
　　余复【献征录字存美遂安人正统戊辰进士拜南监察御史景泰中陞江西按察司佥事分巡岭北时巡抚韩雍患江西赋役厉民创法欲均之顾宪臣中独复能办此乃专委焉复尽心所事徭役遂平民大霑惠分巡湖西所部吉安等三郡势家豪族健讼成风复威以戢之诚以导之请谒不行剖决如流于是翕然称颂陞副使长河洞贼朱绍纲叛郡县绎骚复躬往贑督兵讨之生擒七十余人贼平荐陞福建叅政母丧服阕复江西按察使操履洁白始终一致】
　　陈醇【福建通志桐庐人景泰中知夀宁县时邑新设庶务草创醇条理井井山谷椎鲁之民始就教化】
　　栁胜华【建德县志字景芳景泰中授澧州知州时藩邸初封军校横甚胜华一绳以法州在荆岳常武之间军民土田疆界错杂胜华皆履亩清覈尤加意教化作兴士在任九年治行为诸郡最】
　　洪弼【湖广通志字士直严州人景泰进士授监察御史擢湖广按察佥事适常德辰沅饥都御史白圭檄弼赈济募民分粟仍给牛种多所全活靖州猺叛弼设画经畧擒其首恶余党悉平赐白金文绮万厯严州府志成化六年陞福建按察使寻陞贵州左布政使弼以陈蕃宣抚司与长官司行事龃龉不便奏请添设府治于是土官始有所钳束致仕卒于家】
　　方中【万厯严州府志字大本淳安人天顺丁丑进士授玉山知县政修务举改南宫县徴拜监察御史巡视淮河道奏请浚治江浦一带淤河筑雷公诸塘又命有司修筑河岸二十三万三千五百余丈成化十二年巡按湖广时苖民犯顺中与总兵官督军平之歴陞贵州按察副使致仕子天雨字济甫治壬戌进士授工部主事陞郎中时额外工作大兴天雨屡奏止之擢贵州左叅议】
　　徐鉴【万厯严州府志字克明淳安人天顺庚辰进士授南户科给事中多所建白擢江西左叅讥发姧擿伏豪右敛手规画条约民甚便之改广东时潮州海寇为患鉴以计擒其首恶余党悉平寻以疾致仕】
　　林鸿【两浙名贤录字时叙建德人成化间由太学生授瓯宁知县补连江邑民边海不知艺麦鸿教以播种之法始获其利】
　　方谦【两浙名贤录字克和建德人成化中由太学生授霑化知县先是连年水旱逃亡者众谦在任六年抚字有方民多复业时有一粟双穗一蒂双之祥】
　　何绍正【淳安县志字继宗治壬戌进士授行人陞吏科给事中以事忤逆瑾谪判海州歴陞池州知府郡城久废绍正预申当道兴筑甫成而宁邸之变作兵抵安庆绍正合僚佐誓以死守列帜燃炬鸣金鼔日夜不絶者五旬贼终不敢犯事闻加俸一级寻擢江西叅政致仕】
　　余锓【遂安县志字文甫正德辛巳进士授浦城知县调繁闽县两邑立祠祀焉陞南刑部主事歴武选司郎中以锦衣员冗疏军政八事请裁不当袭者遂为千户陈纪所诬下刑部狱久之上知其忠罪诸诬者由是为时贵所忘出为广东叅议陞山东副使董筑南旺湖有功运道进阶一级歴山西左布政使卒】
　　徐楚　徐应簧【淳安县志楚字世望嘉靖戊戌进士授工部主事转郎中湖贵苗民逆命上命重臣征讨开府辰沅而除楚辰守诸镇兵合十余万调集辰州时尅期进兵而饷未集楚议将南粮嵗十余万留之以金钱代输督府用其计师遂济歴陞云南屯田副使兴水利辟荒芜正经界追夺沐氏侵地还之民间迁四川叅政入境卽擒巨盗范元儿等十余人盗皆屏迹会摄藩篆例进扇诸要路皆有餽仪楚削其仪以扇往诸要人衔之因免归年九十一卒子应簧字轩卿万厯己丑进士授大理评事歴虞衡司郎中督理三殿大工裁减内官滥耗八万余两陞武昌守时税珰暴虐商民致激变珰欲罗织无辜诬指刦税应簧执法不阿遂与中官意左资满勿迁七载始陞本省副使转布政司叅政谢政归】
　　徐廷绶【淳安县志字受之为诸生时海瑞令淳安深器重之登嘉靖壬戌进士授刑部主事歴陞郎中时瑞以直谏下狱病剧廷绶亲调汤药瑞得不死每断狱必辗转求其可生者释之会冯珰主东厰势炽甚以盗诬抵十余人置之狱下部覈审廷绶为开释无辜者八人同事者咸以为不可廷绶曰某所执者祖宗之法且杀人以媚人如天理何遂详定律注擢守辰州广学址捍水患赈饥民讯鞫明决吏不敢欺陞陜西按察司副使致仕】
　　李台【夀昌县志字国佐嘉靖壬戌进士授汉阳司李断狱详晰摄府篆郡藩横征税额民甚苦之台力为申请遂减额过半召拜工科给事中迁陜西副使至则首询民隠以汝堰废壊闗系全省即亲诣堰所相度地形亲督畚锸不期年而功成】
　　余炶【遂安县志号羲河万厯丙戌进士任潮州府推官南澳帅以获倭请功炶鞫三十人皆海滨渔者悉遣之调延平府除坊役擒剧盗頼万贯等入为大理评事多所平反出守南康歴陞江西叅政募兵给屯革饶南诸郡粮弊筑九江坝葺都昌城复安义堰所至皆以实政名】
　　童时明【广西通志字醒余淳安人万厯四十年知永淳县兴学校巡阡陌劝民耕种诸凡不便于民者一一筹度而详革之】
　　方学龙【淳安县志字叔允万厯己丑进士为广东顺徳令兴学校平赋役简辞讼严防御时海寇猖甚学龙出奇计歼厥渠魁海氛克靖擢南刑部郎中有狱囚萌不轨潜结姧徒以包子十五为约适狱卒窃其二误于十三夕先发囚皆利斧斩门大噪时漏下二鼓学龙立召巡兵持挺格之悉伏辜陞福州知府移守漳郡多惠政去后民立祠祀之】
　　方尚恂【呉农祥方尚恂传字威侯淳安人万厯癸丑进士授刑部主事歴员外郎中出知建宁府郡当潘枢呉建之乱余党未靖抚按司所下驳招滞案几山积尚恂抵境严锁钥戢胥役均戍守减徭赋因取驳招滞案一日决之老吏吐舌驵黠之徒闻风逃去陞湖广副使备兵辰阳辰与永顺保顺二宣慰司隣二司兵强又生熟苗出没镇筸箐峒剽掠无虚日而辰城頽圮尚恂计丈尺增雄之卫以铁菱石弩严督营哨不逾月擒斩苗魁数人遂慑伏不敢动天启四年黔抚王三善为降贼陈其愚绐入伏中自刺死黔事急司饷无专官黔督会饷院题尚恂分守兼督饷遂移镇沅州沅州运道斗入万山中欹仄如削率三十钟而致一石尚恂檄使人负四斗行十五里更番往来米相属如绠縻而人不顿又躬防帑金二十万至师诸营以次颁给欢声雷动崇祯十年水西平题叙黔功诏特赐银币】
　　国朝
　　方象璜【乡贤留祀册遂安人举进士初为湖南理刑宜都公安有盗案县捕向懐林等十八人置之狱象璜疑其枉驳勘再四后果获真盗乃皆得释改令合肥下车宿包孝肃祠矢以诗云誓将黾勉清节是砥倘不恤民有如此水随除火耗革积弊代民偿漕米七百余石民德之遂安县志象璜宦归家徒四壁以撰述自娯荐博学宏辞以后期未及与试】
　　呉宏【公举事实字芬月淳安人康熙癸卯举人授四川盐亭知县邑自明季兵燹之后地多汚莱宏力为招垦地利渐复学宫久圮捐俸倡修振兴文教山西民王懐秀之父买牛入川为盗所杀三年不决逮系多人宏黙祷于神神告以尸所立白之牵连者得释陞河南汝州知州清操益励会嵗饥力请于上官发仓赈给复捐俸设粥以济之民頼以苏以病归卒年六十九】
　　蒋鸣龙【山西名宦册建德人康熙八年由拔贡知汾西县汾西土壤髙燥田每苦旱鸣龙相度汾滨濬枣平旧渠又筑一堤于加楼村濬三渠于福珠卫家滩后团柏村由是田不苦旱驿舍毁于闯寇刍牧皆出里甲鸣龙谓驿传自有正额革民间养马费重建马厰民徳之】
　　徐士讷【乡贤留祀册字恂若淳安人康熙丙辰进士授河南嵩县令县输守例有季规士讷谒守首陈此不宜派除正供外凡沿为规例牢不可破者一切革之时单骑课农垦辟者劳之巵酒茀草不治者罚跪其侧耕者竞劝兴伊川书院修邵康节祠更设义馆时时与生徒讲学兴起者甚众三年化行讼息嵩民戴之如父母汤斌尝称之曰冰清玉洁实心爱民第一廉吏也旋以治行最擢山东济宁守值嵗饥捐俸赈恤所活十万余人他如定市价严朝饮惩枭博逐流娼善政毕举济之南有牛头河上泄南旺诸水下经鱼台注下八闸自黄河决诸闸淤济南南乡洼地时被水患士讷具详总河鸠工趋事所开已十之七瘁甚卒】
　　呉贯【严州府志淳安人康熙壬戌进士授武昌府通城县令廉洁爱民以卓异擢陜西干州知州时岁大旱民逃土荒贯至任即减驺从亲诣诸村落招徕劝垦数年之间流民复业荒地尽辟民安其政讼简刑清案无畱牍歴官户部郎中】
　　温州府
　　宋
　　萧振【宋史本传字德起平阳人政和八年进士调信州仪曹时州郡奉神霄宫务侈靡振不欲费财劳民与守议不合会方腊寇东南距信尤近守欲危振檄振摄贵溪弋阳二邑旣而王师至衢又檄督军饷振治办无阙诸邑盗未息守复檄振如初振悉意区处贼多降者调婺州兵曹后知成都府一以寛为治或问其故曰承纵弛革之当严今继苛刻非寛则民力瘁矣帝嘉振治行谓宰臣曰四川善政前有胡世将今有萧振加秩四等】
　　林叔豹【两浙名贤录字懿文永嘉人建炎初爲慈溪令廉明劲直髙宗南巡勅戒卫士母肆苛扰以挠贤令时闻金人将至境有武悍之徒百十为羣乘势抄刦叔豹廉其状捕而斩之于是逺近知畏絶剽掠之患金师破明州立蒋安义为守金师退叔豹率乡兵入城杖死安义一郡获安髙宗驻跸临安知其才召拜监察御史以风力称】
　　蒋行简【万厯温州府志字仲可永嘉人登绍兴第通判兴国军値大旱疫作从一马二卒赍药疗民全活甚众歴沅辰澧靖四州安抚诸司举异绩召对清晖殿不果用而卒】
　　刘铨【两浙名贤录字全之乐清人举进士知海盐县时大水害稼铨被檄检伤放秋苗数万斛劝富人发廪赈济民无耕资者贷于郡给之政务慈和饬以儒术称循吏云】
　　刘镇【万厯温州府志字可叔乐清人与兄铨相继登绍兴第任隆兴府司法有重囚九人狱已具镇察其寃再行讯鞫果得其情告于郡悉免之移武义丞筑溪塘数百文改知长溪县政绩尤着民立祠祀之】
　　陈谦【传详武功】
　　王柟【两浙名贤录字木叔永嘉人登乾道进士第调婺州推官漕司增本州上供米三万斛守以下不敢争柟独移书新守言其不可守以闻遂免知绩溪县邑敛重民贫凿山垒亩干瘠大半柟积钱买田为塘六十八堨六浚旧陂百顷而嵗以稔知江阴军开蔡泾渠港五百里漕挽流通知贑州先礼教而后刑罚犯法日稀寻奉祠归里】
　　张秀樗【叶适张秀樗行畧字延卿永嘉人忠简公阐之子幼入太学用父恩试吏部第一监临安府粮料院迁司农寺丞选知潮州潮俗矜厉自喜秀樗仿古以便今崇雅黜陋士民爱服歴知濠州谍报金主祈太清宫且窥邉州人大恐秀樗不为动但遣承局趣取子舍远近安之改知和州首开三河复胡昉故迹刬车蒺藜火药傅镞废闗遗隘之要无不预讲寻致仕】
