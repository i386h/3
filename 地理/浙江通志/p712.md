<!-- { "loadSidebar": true } -->
　　周弁【宁海县志字君仪父良史没于日本弁不及见母施氏敎之登嘉祐进士知青阳县好读书至老手不释卷家贫未尝语生事甚为王安石所器重有文集二十卷韵十七卷行世】
　　陈贻序【临海县志字叔彛治平元年进士性刚介有才学以诗名为苏轼曾巩所知官终湖南运判所着有天台集】
　　朱炌【临海县志字宝臣元丰五年进士文词藻丽一时诸公碑志多出其手有朱氏易行世】王齐舆【宁海县志字之孟登进士知于潜再知崇安凿渠星黄陂溉田万余顷百姓德之为立生祠擢知郢州迁告院删定上殿论安边择将足国裕民之道髙宗大喜曰王齐舆南人似北议论可采既而临安弥旬雨雪民乏食相枕藉死齐舆偶对及之上惊曰无人语此即命所司赈给之后以直焕章阁致仕营云壑园与亲故为眞率会平生博学强记手不释卷麄衣粝饭尝如诸生而与名公钜酬倡语多竒崛社中目为诗虎有云壑集】
　　刘知过【天台县志字与几绍兴中特科监南岳庙与兄知变俱以文名尤工于诗时号二刘所着有江东天籁吴子良为之序】
　　王月【临海县志字清叔博学工古文词不随时好力还古雅多艺能虽音律卜筮无不贯彻中乾道五年进士仕秘书郎权中书舍人直学士院掌制诰所草词百余篇深得代言之体尝草胡铨制云吾宁身蹈东海独鲁仲连不肯帝秦至今名重泰山微蔺相如何以存赵时论多之除太府卿卒着有醒庵集】
　　王及【宁海县志字达之乾道中进士以信州守致仕及学问渊逺为诗文粹而有法得人片言抄聚以寓品裁命曰药笼取前人立身行已之事与志合者及诸时事之变从而折衷之命曰自信命所为文稿曰知过勇自刻厉老不少衰有桃源杂著三十卷】
　　王文【旧浙江通志字希道警敏刻厉尝师事王公绰叶水心取周易防卦之义以名其斋因购古今载籍枕藉读之已而豁然有悟援笔为文日数千百言与陈耆卿吴子良为友着有东谷集行世】
　　吴子良【临海县志字明辅宝庆二年进士官至湖南运使太府少卿幼从陈耆卿游长登叶适之门适称其文意特新语特工韵趣特髙逺虽昔之以文名世者不过若是何止超越流辈而已所着有荆溪集】
　　林表民【台州府志字逢吉父咏道好古博雅储书甚富逢吉承其家学而与陈耆卿呉子良游尝同耆卿修赤城志又自修续志三卷辑赤城集二十八卷】
　　于有声【黄岩县志字君实跌宕不覊以诗自豪尝举浙漕已而谢去放浪江湖持其锦囊诗一帙归谓家人曰平生事业尽在是矣王侍郎居安为题其集】
　　戴复古【黄岩县志字式之号石屏从林景思徐似道游又登陆游之门讲明诗法后又走东湖浙西襄汉淮粤凡空防竒特荒怪古僻之踪靡不登厯葢二十年然后归而诗乃大进眞德秀称其句法不减孟浩然由是遂名天下有石屏集行世】
　　高耕【临海县志字志伊诗文意不抜俗语不惊人不止晚岁益竒所着有帚金集】
　　聂蟾【黄岩县志字少明雅好吟咏多有眞趣所着有金鳌诗卷车玊峯题云轻煤快笔非他人搜掐肾胃者可到】
　　虞似良【黄岩县志字仲房淳熙中官成都院判诗词清婉得唐人防趣尤工隶书时隶法多宗汉似良更出新意无一食顷去笔札卧犹运指习画衾禂当指处皆裂晚益竒古篆书益精有篆隶韵书行世从孙谦字子益隶书逼眞似良时称小虞】
　　丁希亮【叶适丁希亮墓志字少詹黄岩人生二十九年适遇之于钱塘后二年适敎诸生于乐清少詹始来人谓其年已尊老相与背笑之少詹不愠也又明年变名字从陈同甫于龙窟同甫惊曰是荦荦谔谔非妥帖为学徒者既而少詹尽师硕儒尽友良士尽闻名言夜诵逮晨手抄满屋纵笔所就词雄意确论事深眇皆有方幅人于是竒少詹为非人力可及卒年四十七】
　　左纬【黄岩县志字经臣强记善属文刘元礼周行已皆兄事之初业举子曰此不足为学文如韩退之诗如杜子美吾将游其藩焉眞德秀称其避冦七诗可比老杜七歌有诗集行于世】
　　舒岳祥【两浙名贤録字舜侯临海人寳祐进士官终承直郎年二十六时以文见吴子良子良称其异秉灵识如汉终贾后果以文学名所着有史述汉砭补史家録荪野稿避地稿篆畦稿蝶轩稿梧竹里稿三史纂言谈藂藂续藂残藂传藂肄昔游録深衣图说凡二百二十卷学者称为阆风先生】
　　杨说孙【旧浙江通志九岁通贯经史人称神童有司试经义画八卦赋河图洛书论据笔立成】胡三省【台州府志字身之宁海人宝祐进士终朝奉郎因资治通鉴音义释文各本乖异刋正为广注九十七卷著论十卷以荐叅贾似道军言辄不用归而遇乱失前书复购他本为之注始以考异及所著者散入通鉴各文之下厯法天文则随目录所书而附着焉若释文之舛谬悉改正之着辨误十二卷复有竹素稿一百卷】
　　丁雷【天台县志字元震所着髙林诗稿叶梦鼎王麟皆有题防】
　　车安行【台州府志字正路黄岩人游陈潜室之门得武夷宗防尤工于诗所着有镂氷集林吴咏称其寛平雅淡不与近世较圭角而自得清修之趣】
　　翁时可【台州府志号处静黄岩人善乐府杜清献公范称之曰如絮浮水如荷湿露萦旋流转似霑非着岂非游戏翰墨之妙】
　　黄宏【赤城新志字子约黄岩人博览羣经尤长词赋有以史才荐者不就落魄江湖几三十年文章流播天下有谷城稿】
　　徐韶【旧浙江通志字君美学于王蕴文尝着正朔郊祀禘祫辨及春秋精义学者尚之】元
　　陶宗仪【嘉靖浙江通志字九成黄岩人少举进士不第即弃去务古学于书无所不窥出游浙东西师潞国张翥永嘉李孝光京兆杜本尤刻志字学工篆笔至正问浙帅泰不华南台御史丑闾辟举行人校官皆不就张士诚议以军谘屈亦不往避地松江之亭林力耕以给食雅好著述虽在畎亩恒以笔研自随尝置一瓮于树间遇有所得辄书以投其中久之取次成帙名曰南村辍耕録凡三十卷行于世又着说郛一百卷书史会要九卷四书备遗二卷】
　　应文虎【黄岩县志字彦文通易诗书三经而长于诗尝游京师赋梅魂诗虞集杨载见之亟加叹赏称为应梅魂黄溍荐之不起人高其行】
　　李洧孙【王溍李洧孙墓志字山甫宁海人以词赋中选第一擢甲戍进士第授黄州司戸叅军未上而黄州以版图归国栖迟海濵者二十余年郡府以名剡上乃为强起抵京师述大都赋以献时大德二年也六年乃得杭州路儒学敎授选为江浙同考官天厯二年卒学者尊之曰霁峯先生所着诗赋赞颂箴铭表啓碑志序说总若干卷重修台州图经列于学宫】
　　柯九思【两浙名贤録字敬仲仙居人官至奎章阁博士号丹邱生与虞集赵孟頫为友工于诗尤善畵竹木以书法作之笔势生动每得意辄题诗其上一时称为三絶】
　　陈德永【元诗选传字叔夏黄岩人从林纮斋盛象翁游得王鲁斋之学辟为和靖书院山长厯官浙江儒学提举杜本称其文似欧阳子尤长于诗所着有两峯慙草】
　　邱应辰【太平县志字咏性博极羣书元贞间举青田敎谕不就作正异复井田诸论有忧忧集蔵于家】
　　丁复【元诗选传字仲容天台人延祐初游京师公卿竒其才荐入馆阁当国者不能用不俟报可翩然去之遂家金陵宅故有两桧树醉则倚而吚唔因名其什曰两桧亭诗中山李桓以为仲容学博才敏为诗精丽竒伟格超而趣逺深入古人阃奥云】
　　杜本【台州府志字伯原其先自京兆徙天台为人沉静寡欲天文地理律厯度数靡不通究兼工篆隶所着有诗经表义六书通编十原等书学者称为清碧先生】
　　叶嗣孙【黄岩县志字本心大德中举明经不就尝试方石诗潞公张翥见之呼为叶方石有诗集行世子道滋博通经史所着有韵海明珠龟峯集】
　　王大本【宁海县志字仲孚举进士官至秘书丞著述颇多方逊志谓其博学多识为元闻人】舒卓【宁海县志善属文至正辛邜乡试左榜金华赵友桂有文才豪放自髙每读人文章一语弗契辄覆手掩几上视云汉作他语独善卓卓至夜谈屡及旦饭至且辨且食入咽不计多寡辄弃去葢其文为所深服云】
　　黄庚【元诗选传字星甫天台人所着有月屋漫稿其自序曰龆龀时习举子业不暇为诗自科目不行始得脱屣塲屋放浪湖海凡生平豪放之气尽发为诗若醯鸡之出瓮天也庚尝于越中诗社试枕易诗推第一名重词塲】
　　张明卿【宋濓张明卿墓志字子晦天台人敎授里中不嗜荣名筑幽斋于智山列图书左右甃石莳花遇賔至剧谈赋诗望之犹世外人也作为文章珠贯玉聨有台阁之风时游戏翰墨笔法秾逸可翫兼畵竹石韵度清洒颇近文湖州至其学术则一以朱子为宗有言志稿四卷六艺编六卷存养录十二卷尚友编五卷世运畧八卷家传一卷政事书一卷】
　　潘从善【太平县志字择可至元九年进士累官同知制诰兼国史编修终福建儒学提举攻古诗文善小楷书名重士林所着有松溪集】
　　郭公葵【黄岩县志字秉心元末翰林编修博览载籍工诗文张承防翥尝评其诗文整密髙古雅趣絶俗进士唐肃亦谓其诗清若元酒雅若朱丝当时以为知言所着有谔轩集】
　　曹文晦【元诗选传字辉伯天台人少从兄文炳学颖悟多识而雅尚萧散好吟咏大有情致筑室读书自号新山道人元季能诗者以辉伯称首】
　　林昉【太平县志字仲昉由荐辟官国史检阅善属文尤深经学尝作谷梁论辨震雷月食等说陆修正谓可以羽翼经传宋濂谓乳甘记一篇行文絶类西汉所着有丹邱小稿半山文集】
　　刘仁本【列朝诗集传字德元天台人以进士业中乙科厯官江浙省左右司郎中至正庚子治师余姚作雩咏亭于龙泉左麓彷佛兰亭景物集名士赵俶朱右以下四十二人修禊赋诗仁本为之序】
　　明
　　杨大中【临海县志博学洽闻仕元为著作郎洪武中召见留文渊阁数月以老归所着赤城志及随手录三十卷】
　　陶凯【临海县志字中立太祖起兵访延上坐用其防以有天下定鼎后徴授翰林院编修与学士宋濓等纂修明史又撰大明集礼为五等封爵议定科举式撰大明乐章九阕陞礼部尚书长至日太祖出宿斋宫凯谓不可无篇什以示后世遂以星临万户动月傍九霄多为亲凯首唱余以次属和太祖大悦命学士宋濂叙其首寻出为湖广行省叅政复为国子祭酒致仕后坐罪着有陶尚书集】
　　叶见泰【赤城新志字彞仲宁海人明师取台州见泰衣褐造军门谒其帅帅趣见之语三日夜不休署部从事遂取永嘉取福建収两广皆与有力焉未几使安南谕其君长来贡以功授髙唐州判官迁睢宁令终刑部主事所着有兰庄集弟惠仲亦能文号二叶】
　　陈基【朱彞尊陈基传字敬初临海人从学黄溍游京师授经筵检讨既而归里奉其母入吴敎授诸生尝叅张士诚军士诚称王基諌止不从洪武二年召入与修元史还卒于常熟县基有文誉最为戴良所称谓元之能文者虞揭黄桞继之则莆田陈旅新安程文临川危素其后则基而已】
　　许伯旅【黄岩县志字廷愼洪武初由选贡官刑科给事中以诗名时称许小杜林公辅尝见其感兴诸诗问其得何法而然伯旅曰法可言也法之意不可言也上士用法得法之意下士用法得法之似吾诗几用法矣识者以为不妄着有介石集】
