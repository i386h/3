<!-- { "loadSidebar": true } -->
　　周靖【李大同周博士墓志字天锡先本南康人幼通敏好古善属文举宣和进士主中江簿转郴州录事遏于守帅多掣肘靖守法不阿常预内铨已而靖康之乱乃以宗社大计关白大臣欲投书阙下当事者沮之靖知势不可为遂弃归绍兴间荐章交上遂起为国子正录进本监博士三舍弟子业成而仕后多知名居无何力丐罢官得诸暨意其有中州风遂徙居之】
　　尹焞【宋史本传字彦明世为洛人少师事程颐尝应举发防有诛元祐诸臣议焞曰噫尚可以干禄乎哉不对而出于是终身不就举靖康初召至京师赐号和靖处士绍兴八年除太常少卿未几称疾九年以徽猷阁待制兼侍讲召又辞秦桧当国见焞议和疏不乐遂不复留于越新编焞壻邢纯迎养于越卒因葬焉今其祠在大夫桥榜曰古小学】
　　程迥【宋史本传字可久宁陵人靖康之乱徙绍兴之余姚孤贫漂泊无以自振二十余始知读书时西北士大夫多在钱塘迥得以考德问业焉登隆兴元年进士所着有易传外传春秋传显微例目论语传孟子章句文史评经史説诸论辨卒官朝奉郎】
　　曾怘【东都事畧字仲常巩之孙补太常内舍生以父任郊社斋郎累官司农丞通判温州须次于越金人陷越以琶八为帅约诘旦文武官并诣府有不至及藏密不觉察者皆死怘独不往为隣人纠察逮捕词气不屈时金人帐中执兵者皆愕眙相视琶八曰且令出左右尽驱其家属四十口同日杀之越南门外越人作窖瘗其尸金人去怘弟朝散郎知杭州余杭县置大棺敛其骨葬天柱山】
　　胡直孺【两浙名贤录字少汲华林人绍圣间进士累迁工部尚书郎以龙图阁学士知洪州率兵御金人于营邱斩首干级高宗即位赴行在改刑部尚书奉勅治会稽攒宫因留家焉卒葬云门曰水塘有西山老人集行世】
　　王俣【两浙名贤录字硕夫宛邱人政和二年进士厯监察御史建炎初扈跸南渡遂家余姚召拜右司员外郎绍兴初命左右条具改正崇观以来滥恩诸失职者为飞语上闻免官秦桧专国俣家居一十八年桧死起知明州厯工部尚书寻乞身归】
　　王琰【万厯绍兴府志字刚夫临川人父榕为诸暨令遂家焉敏悟絶人博洽坟典由分寜尉累迁知衡州所至有声胡铨尝荐之有曰治经有行亚西汉之名儒悃愊无华实东都之循吏兄瑊字宝臣知通州行业与琰齐名】
　　宋延祖【两浙名贤录字嗣宗济南人建炎南渡因家上虞绍兴中登进士官国子主簿除权给事缴驳奏论无顾避改谏议大夫兼侍读迁兵部尚书延祖以公忠受知不三年而登八座自谓遭时遇主知无不言以谠直称】
　　陈知柔【福建通志永春人绍兴进士授台州判官与秦桧子同榜桧当轴前列十余人以扳援致通显知柔独不阿附以故龃龉雅好山水自天台至会稽耽其岩壑留二年所着有易本防易大传春秋义例诗声谱论语后传诗话古赋杂著】
　　曾几【传详名宦宋史本传初家河南绍兴末官浙东因居越禹迹寺未几擢其子逮为浙西提刑迎养于官卒葬山阴鳯凰山】
　　罗从彦【于越新编字仲素南剑人闻杨时得程氏学慨然慕之时令萧山从彦徒步往从之即惊汗浃背曰不至是几虚过一生矣久之卒业学者称豫章先生】
　　王希吕【传详名宦两浙名贤录希吕移家会稽贫不能庐寓僧舍孝宗闻之赐地一区钱六百万缗令有司治第于越之东隅子孙世居焉即今所称后衙池也】
　　孟载【两浙名贤录邹国四十八代孙高宗时扈驾南渡授环卫上将军家诸暨卒赠太尉】高世则【山阴县志字仲贻汴人扈从高宗南渡领越州观察使绍兴改元除保静军承宣使提举万寿观诏令编元帅府事迹寓居越州山阴之禹会乡帝遣中使时给俸禄后加少保开府温州子干之秘阁修撰世家于越】
　　张孝伯【万厯绍兴府志厯阳人父寺丞寓萧山因家焉孝伯登进士仕至同知枢密院事嘉泰四年进叅知政事寻罢归时韩胄方严伪学之禁贬斥正人无虚日孝伯谓胄曰不弛党禁恐后不免报复之祸胄然之自是党禁寝解正人始有所容】
　　言通【两浙名贤录字宗文本吴人文学子游之裔咸淳二年以敷文阁学士知绍兴悦其山水之秀遂卜居北乡子孙遂为山阴人】
　　王铚【两浙名贤录字性之汝阴人寓居剡中善属文不乐仕进读书五行俱下藏书满架既卒秦桧子熹属部将索所藏书许官其子铚子泣拒之曰愿守此书以死不愿官也熹竟不能夺】
　　元
　　斡勒海寿【寓厯绍兴府志字允常河南人后家山阴刚正有志节拜监察御史劾奏殿中侍御史哈玛尔及其弟舒苏罪恶直声震中外官至浙东廉访使】
　　贡性之【江南通志字友初师泰之子明初征录师泰后有以性之荐者性之改名悦避居防稽耕渔自给邑人芮麟尝遇之邀与俱归辞以诗云游丝落絮都成恨社燕秋鸿各自飞既卒门人私諡之曰贞晦先生】
　　鐂涣【列朝诗集字彦亨号石田世家雒阳后为越人通毛氏诗至正间御史林奥荐为三茅书院山长道梗不赴老以诗酒自娱子绩孙师邵皆有才名】
　　戴时才【两浙名贤录字仲文鄱阳人至正间薄游两淮买舟南下渡钱塘观胥涛直抵萧山探五泄之奇遂忘身世竟卜居湘湖之滨以登涉吟咏自娱人称为南坡老人】
　　明
　　邵伯正【两浙名贤录汴人洪武初徙家嵊县由乡举为南京户部员外郎以廉能称寻有令江浙人不得官户部遂谢事归杜门好书善敦族明宗纂叙图系剡俗为之归厚云】
　　高启【绍兴府志字季迪姑苏人为吴下诗宗元季避地萧山后还姑苏其诗文有缶鸣槎轩等集】蔡运【会稽县志南康人以贡起家厯官四川叅政清劲直谅不谐于俗罢归壬午靖难后薙发为僧至防稽云门寺寓焉绍兴府志寓云门寺不言其由每从一童子携茗具笔牀泛舟四游赋诗满袖归则焚之不畱一字】
　　耶溪樵者【会稽县志永乐初一樵者寓耶溪日鬻薪两束食足则已食已往画诗溪沙上画已辄乱其诗人怪之表忠录名廖平襄阳人建文时官兵部侍郎】
　　黄省曾【名山藏字勉之吴人以诗经魁南都举进士不第遂弃去自号五岳山人是时王守仁讲学越中省曾游余姚执贽道席每班坐请疑问至即答无不洞中生平不乐组绶杜门著书海内名耆若李梦阳康海王廷相杨一清霍韬辈或以翰札见知或以经济加器声噪一时】
　　高图【防稽县志山东人万厯戊戌进士讲学东林寓居会稽明末絶粒死】
　　姜采【会稽县志字如农山东莱阳人崇祯辛未进士屡迁吏部给事中时内竖指斥东林倪元璐等采奏是小人倾陷君子帝大怒子杖刘宗周疏救谪戍边海赦归同弟垓奉母寓防稽章闾家曲尽孝养】
　　国朝
　　王正中【余姚县志字仲防保定人崇祯丁丑进士知余姚因家焉正中不事文彩好读实用之书从闽人柯仲炯受天官之学谈之往往有验】
　　蒋平阶【绍兴府志字大鸿华亭人明末华亭夏允彝青浦陈子龙主几社见平阶大惊亟邀入社后服黄冠假青乌之术东至齐鲁登泰岱谒孔林转徙吴越间乐防稽山水遂家焉诗文详赡典丽以西京盛唐为要归于书博览洞究无遗著书十余种卷以百计殁葬若耶樵风泾】
　　台州府
　　晋
　　李廞【世説字宗子江夏钟武人清贞有远操少羸病不肯防宦居在临海住兄侍中墓下既有高名王丞相欲招礼之辟为府掾廞得牋命笑曰茂乃复以一爵加人湖广通志廞好学善草隶足疾不能行常仰卧弹琴读书不辍】
　　江逌【晋书本传字道载陈畱圉人避苏峻之乱屏居临海翦茅结宇耽翫载籍有终焉之志中军将军殷浩将谋北伐请为谘议叅军甚重之迁长史甚为匡弼之益军中书檄皆以委逌及桓温奏废浩佐吏逌遂免升平中迁吏部郎兼侍中累让不许逌在职多所匡谏着阮籍序赞逸士箴及诗赋奏议数十篇行于世子蔚吴兴太守】
　　南北朝
　　庾肩吾【两浙名贤录新野人南齐庾信之父隐居天台信畱周岁虽致通显每多乡关之思故作哀江南赋以致其意有云少微眞人天台逸民阶庭空谷门巷蒲轮移谈讲树就简书筠降生世德载诞贞臣文词高于甲观模楷盛于漳滨葢颂父也】
　　王元规【南史本传字正范太原晋阳人八嵗而孤随母依舅氏往临海郡性孝事母甚谨晨昏未尝离左右时山阴县有暴水漂流居宅元规惟有一小船仓卒引其母妹并姑侄入船元规自执檝棹而去畱其男女三人阁于树杪及水退俱获全时人称其至行仕梁位中军陈天嘉中领国子助敎入隋卒于秦王府东阁祭酒】
　　唐
　　王展【天台山方外志不知何许人寓天台项斯有怀王展诗云赤城山下路无计得相随尝撰白郎岩记】
　　【谨案天台方外志寓贤中载唐周朴泉州人寓天台死黄巢之乱查全唐诗录朴呉兴人避地福州黄巢寇闽欲降之不从遂见害是朴本浙人流寓闽中非闽人寓浙也旧通志作周弁更谬今删】
　　曹唐【全唐诗录传字尧宾桂州人天台山方外志寓天台以能诗名后为荆湘从事赋桃源诗脍炙人口】
　　任藩【书目解题藩或作翻客居天台有宿帢帻山絶句为人所称今城中巾子山也】
　　宋
　　吕颐浩【传详名宦赤城志颐浩其先乐陵人建炎四年寓临海】
　　韩昭【赤城志字用晦眞定人丞相缜之曾孙官至直显谟阁自号大同居士绍兴初避地仙居仙居县志昭隐于安州山】
　　陈与义【宋史本传字去非洛阳人登政和三年上舍甲科绍兴元年知湖州七年叅知政事上曰今梓宫与太后渊圣皆未还若不与金议和则无可还之理与义曰若和议成岂不贤于用兵万一无成则用兵必不免从帝如建康明年扈跸还临安复知湖州遂请闲提举临安洞霄宫卒与义长于诗体物寓兴清邃纡余上下陶谢韦栁之间尝赋墨梅徽宗嘉赏之以是受知方舆胜览号简斋建炎中避地临海】
　　陈瓘【宋史本传字莹中南剑州沙县人中甲科调湖州掌书记签书越州判官通判明州徽宗即位召为右正言左司諌极论蔡卞章惇安惇邢恕之罪迁右司员外郎崇宁中除名瓘尝着尊尧集谓绍圣史官专据王安石日录改修神宗史变乱是非不可传信深明诬妄以正君臣之义张商英爲相取其书既上而商英罢徙台州在台五年乃得自便宣和六年卒高宗谓辅臣曰陈瓘昔为谏官甚有谠议所着尊尧集明君臣之大分合于易天尊地卑及春秋尊王之法宜特赐諡以表之諡曰忠肃】
　　綦崇礼【传详名宦尚友录崇礼退居台州宾客一介之士亦厚礼之故家子弟沦落者推橐金以济之】
　　范宗尹【宋史本传字觉民襄阳邓城人宣和三年进士建炎元年召为中书舍人迁御史中丞拜叅知政事吕颐浩罢相宗尹摄其位时年三十宰相年少未有如宗尹者秦桧挤宗尹遂落职未几命知温州退居天台】
　　汪藻【传详名宦天台县志建炎中避地居台有道中诗浮溪集】
　　胡世将【宋史本传字承公常州晋陵人登崇宁五年进士临海县志尝为兵部侍郎建炎中谪居台州题名巾子山及游天柱寺有诗官终资政殿学士】
　　许仁【天台县志字性初钜野人从杨龟山游登宣和何涣榜进士厯监察御史随跸南渡建炎初以右朝请大夫集英殿修撰知临安府疏劾黄潜善汪伯彦直道不容于朝因偕修武郎赵士伫游台山卜居于邑之墨湖建思敬堂金波亭所着有灵溪新纪编及奏疏若干卷】
