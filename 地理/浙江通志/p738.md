<!-- { "loadSidebar": true } -->
　　余树勋【题旌册遂安人父卒庐墓三载事寡母尤孝谨凡服食起居必亲为调理母殁哀毁尽理如丧父时雍正五年具题奉旌】
　　阮骏【题旌册淳安人八嵗失母号泣柩前不饮食者累日年十八父病笃吁天求代及殁哀毁骨立葬后庐墓三年雍正六年具题奉旌】
　　温州府
　　宋
　　仰忻【宋史本传字天贶温州永嘉人年五十余执母丧尽孝礼躬自负土庐于墓侧有慈乌白竹之瑞绍圣中郡守杨蟠表其里为孝廉坊大观二年以行取士郡以忻应诏未几卒赠将仕郎】
　　王辅【瓯江逸志父格病笃思得鲫鱼方盛暑不易致辅祷于井钓而得巨鳞进父病旋愈辅子年十一亲见之王十朋孝感并诗注予家有井稍大俗称大井王家宣和壬寅秋先祖有疾思鲫鱼时暑不可致先人钓于井而得之井素无鱼葢孝感也】
　　赵彦霄【自警编政和间温人赵彦霄兄弟二人父母服阕后同防十二年兄彦云声色自娱遂求析籍五年生计荡然逋负尚三千余纸霄因除夕置酒邀兄嫂告曰向者初无分防意以兄用度不节恐皆荡尽俱有饥寒之忧今幸留一半亦足以给兄自今复归中堂以主家务即取分书焚之管钥之属悉以付焉且言所逋负已储钱偿之矣兄有惭色从之次年彦霄与长子俱膺乡荐一举登第】
　　陈宗【宋史本传永嘉人年十六母蔡病笃刲股为饵病愈已而复病不救宗一恸而絶郡守陆徳舆云陈宗自毁其体哀恸伤生虽非孝道之正而能为人所难为之事亦天性之至官为合葬榜曰陈孝子墓】
　　薛特立【万厯温州府志字才翁永嘉人事母孝母年八十四齿尽脱特立夜焚香以祷于天嵗余母齿更生后以特科授承奉郎】
　　张氏子【万厯温州府志逸其名性至孝亲殁庐墓】
　　钱文卿【嘉靖浙江通志乐清人方数嵗执父丧如成人时三舍法行文卿方冠领郡学生诸生肃然钦之奉母居白石山阖族同居三十余年无间言】
　　连世瑜【万厯温州府志乐清人同妻方氏事母孝母死刻像以奉王十朋诣其家询得实迹白之郡具酒礼之】
　　周忠辅【万厯温州府志字端臣永嘉人母叶氏尝病痈竭力医治药必亲尝衣不解带及母亡哀毁成疾卒】
　　元
　　周乐【元史本传温州瑞安人宋状元坦之后父日成通经能文海贼窃据温州拘日成置海舟上乐随往事其父甚谨一日贼酋遣人沉日成于水乐泣请曰我有祖母幸留父侍养请以巳代父死不听乐抱父不舍遂同死焉】
　　王贵翁【瑞安县志字君传家贫授徒养母至正丙申山寇至贵翁不顾妻子负母避北海山为贼所执求赀弗获褫其母衣贵翁抱母血泣贼怒杀之越三日母亦卒】
　　朱童子【永嘉县志逸其名居江濵海宼猝至母投江童子哭母亦投江死】
　　李寔【万厯温州府志乐清人元兵南下寔奉祖母母匿山中祖母母被执兵索金不得束火灼其祖母肩母号泣取水以沃火主者怒将斩之寔悬金刀头挺身求赎见无活母意置金地上曰若去父母妻子万里至吾土独不爱其身乎若杀吾母吾宁甘心若耶主者顾左右曰真男子不畏死令取金而俱释之后以子孝先贵赠员外郎】
　　胡野庐【永嘉县志父义为县胥徒县尹刘公源弟公寛以兵袭方眀善弗克方尽捕刘氏党义被执野庐挺然出曰事刘尹者我也执父奚为遂斩野庐而释其父】
　　周士威【万厯温州府志永嘉人至元戊戌方明善据温居千佛寺士威兄士行为明善守栅门因刘公寛夜袭罢守门眀善囚士行于狱士威诣狱吏请曰吾兄弟皆孤借外祖母夏氏以存今夏氏八十六矣幸兄在求食养之吾无能为愿以身代狱吏怜而易之士威遂遇害】
　　魏保【万厯温州府志永嘉人父忠亦以守门为眀善所执将斩之保趋刑所以身蔽其父曰是夕守门者保也保当罪伸颈受刃父得释】
　　林甲乙【万厯温州府志乐清人早丧父佣作养母及母卒家贫敛以薄棺越数日尸壊液流棺外秽气逺闻甲乙盛以磁器对天恸哭尽饮之流液遂止秽气亦息人以为孝感所致】
　　张端【平阳县志涿州人父君锡至正末任平阳州判官因家焉时方眀善破平阳俘君锡入郡城端随往日夜涕泣不食父曰我分在必死尔归视家勿以我为念端曰父辱子死儿宁独生既而眀善沉君锡于江端抱父俱沉死】
　　王泰【最乐编永嘉人幼失怙恃鞠于伯父呉元年冬明兵至伯父为兵所执求财物不得将杀之泰年十五匿丛薄中跃出绐兵曰儿知瘗物处伯父遂得释去泰引兵佯掘数坎悉无物乃涕泣告曰儿实欲脱伯父而代之死兵怒斩之仆于地各散去伯父还抚泰尸哭见颈骨已断而喉尚连属乃捧其首合于颈取药涂疮舁之床试以水滴口稍能咽七日乃苏言方斩时若风泠然过颈良久热痛晕去若有数人过且指曰此子甚孝不当死即令一人疗治之颈若氷雪痛遂止凡八越月疮始合而首竟偏】
　　眀
　　薛敬【万厯温州府志字思恭永嘉人幼孤同兄养母一日母过姻戚家至暮敬往迎归经池侧母堕池中敬投水兄抱母兄适至援母得生敬竟殁】
　　张正【苏伯衡张正传字思中平阳登瀛里人九嵗父仲逹丧鞠于母林十三嵗母疮发于额医视曰此疮恶不可言肿若至鼻即不可治正忧惧仓皇走城隍祠匍匐泣祷引刀刲股肉持还家粥以食母疮立愈年三十娶妇陈事姑稍懈正曰娶所以为养也若不尽力奉母何以尔为妻亦感悟洪武丁巳秋母滞下伏枕血粪淋漓正时以手掬去之无难色后六年母疾医谢不可为正祷于东岳行祠复刲股和药药未进而母殁矣朝夕悲号既葬日至墓所哭泣无间寒暑】
　　陈经孚【名山蔵平阳人少孤事母至孝遇倭至负母逃避竟遇之途倭索母耳环经孚防之倭以刀截母耳及其肩而死手犹未释母也】
　　黄逊【永嘉县志痛父早逝奉母极孝母肱目失明逊扶持不少离母殁哀毁逾礼与人言及父母辄涕泣庐墓终身】
　　章友善【平阳县志父成髙在海塘虎攫之友善奋不顾身疾奔以拳殴虎筯骨尽露虎弃去父得活后友善手愈而骨折】
　　薛必光【温州府志平阳人少孤年十三事母及祖母尽瘁佣作以养祖母及卒鬻身以供丧事母病刲股以疗及卒柩在家倭寇大至空村避去必光独守母柩不避贼亦不入人谓孝感】
　　南孟眀【温州府志永嘉人父文相以荒谷事罹罪孟眀方弱冠挺身代父备受棰楚事白郡守刘芳誉褒其孝】
　　王钦穆【温州府志永嘉人父以中书谪戍闽省钦穆年十三诣阙上书朝悯其孝为复父职】朱元昊【名山蔵乐清人事母孝母性严厉元昊年五十尝受笞治生池上值寒冻误坠水中母疑其受笞而愠也怒复杖之众为跪请得已其妻又以子妇之谗不悦于姑元昊不敢辨屏之十余年寝处常在母侧后以庠生应贡且行母乃召其妻复为姑妇如初】
　　陈序【平阳县志字惟伦正綂间父侃病剧三刲股以疗大学士李东阳作诗纪其事】
　　叶世爱【万厯温州府志字友敬乐清人家贫出遇甘美必懐以遗亲亲病时多蚊乃裸卧其旁以身饲蚊亲不食亦不食早丧妻或劝之娶曰男子失义何以责妇人乎】
　　陈厚【乐清县志业佣作渔于海得鲜必供母母病蛊衣被单寒以身温母母死殡山谷间夜雨常以簑笠往卧柩侧一日外出夜半暴雷即奔赴柩所】
　　何小二【万厯温州府志乐清人年十嵗父为寇所执贫不能赎小二请往代母固止之泣曰父归则举家可活否则俱死遂窃往得父还小二竟不知所终】
　　姜约　姜防【瑞安县志约字子充弟防字子斐俱廪生事亲孝养备至兄弟燕见如賔斗粟尺帛未尝私入亲殁庐墓三年约以贡死京邸防闻朝夕恸哭迎榇归数日亦饮哀而卒】
　　叶瀚【永嘉县志幼孤事母病数嵗不懈妻不顺母意逐出之邑令邱汝材表其门】
　　国朝
　　吕世英【旧浙江通志永嘉人父鸣益疾笃世英割股疗之至再病再割皆愈顺治六年巡按赵防具题奉旌】
　　处州府
　　宋
　　何执中【宋史本传字俗通龙泉人进士髙第为大学博士以母忧去寓苏州比隣夜半火执中拊柩号恸誓与俱焚有顷火郤柩得存大观初进中书门下侍郎为太宰迁少师封荣国公卒赠太师追封清源郡王諡正献】
　　高停肱【括苍彚纪丽水人七嵗丧父庐墓尽孝至和中郡上其事表其门后名其子曰孝臣】陈茂元【括苍彚纪丽水人居母丧哀恸水浆不入口者四日既葬庐墓太守崔愈躬顾其庐改所居为孝行乡表其行实于朝治平元年勅赐粟帛】
　　赵文泽【续文献通考丽水人六嵗丧父庐墓有羣鼠啣花白鹤来巢之异郡表于朝大观初诏赐帛五十疋】
　　周竒【括苍彚纪丽水人九嵗丧母卧坟侧二年有赤雀数十巢其旁可俯而窥崇宁中诏赐粟帛】周智【括苍彚纪字惠卿丽水人六嵗丧父庐墓有紫芝一茎七叶之瑞郡上其行于朝防成均策试多士以商山节妇丽水孝童为问徽宗览之命编入时政记高宗朝勅赐孝童出身终从政郎严州建徳丞】
　　潘洵仁【括苍彚纪字行中松阳人宣和中盗起奉亲逃匿遇贼奋身翼父身被重创不少却贼内刃相顾曰孝子也引去及长游塲屋不利遂躬耕以悦亲孙重开登淳熈十一年进士】
　　周孝闻【括苍彚纪龙泉人七嵗居母丧庐墓政和十年以孝行荐命以官不受邑人即其所居立门曰孝子以旌之】
　　杨富老【续文献通考丽水人七嵗丧父庐墓三年不返乌鹊来巢木生连理绍兴中太守叶颙奏于朝诏赐粟帛録付国史】
　　王源　【苍彚纪丽水人父大方绍兴中任江西安抚司既卒归葬于乡之梅村源方九嵗庐墓哀毁癯瘠服阕父老列状于郡太守谢伋延入郡学奏于朝赐粟帛宣付史馆】
　　詹迥【括苍彚纪字眀逺缙云人幼庐墓致甘露降于家官至礼部尚书观文殿大学士少保齐国公致仕】
　　叶应光【括苍彚纪丽水人咸淳中母王氏病革应光夜半燃香祷天俄有鸠飞坠应光取烹和粥以进母病即愈元至元间耆老举其孝行表其门】
　　薛溶【括苍彚纪字平川松杨人继母项氏性酷溶曲为承顺奉养备至每嵗时为寿率子弟罗拜积久项感悟爱溶若已出及项殁丧祭尽礼宋太史濂尝称之】
　　元
　　祝公荣【元史本传字大昌处州丽水人隠居养亲事母甚孝母殁居丧尽礼灶突失火公荣力不能救乃伏棺悲哭火自灭乡里异之塑二亲像于堂朝夕事之如生】
　　潘抃【景宁县志字熙道惟徳子父丧哀毁蔬食三年不入内寝事后母朱尤孝谨元祐中以孝行徴】叶岘【括苍彚纪字见山青田人母尝病心痛扶持不离侧母怜之令外息岘夜潜入间壁扪心逹旦母终举进士歴官南安尹】
　　詹国芳【括苍彚纪松阳人元季兵乱亲不获葬寇至国芳抱棺号泣寇曰孝子也不忍加害既葬庐墓哀戚积雨崩庐体不受伤众异之】
　　刘顺【括苍彚纪字子谦松阳人父故母病竭力罄家赀以延医至废寝食母将危刲股进疗焚香告天愿以身代迄母病瘳絶荤酒以祝母寿邑尹表其门】
　　眀
　　祝昆【眀孝友传丽水人元末奉母避贼山中贼追及母急投崖下昆掷身赴捄忽雷雨大作贼骇散一时避难者俱脱母坠深崖几絶昆挂树梢不死卒负母而登洪武七年举孝廉授知县未几乞养归】
