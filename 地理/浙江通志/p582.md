<!-- { "loadSidebar": true } -->
　　宋
　　高赋【东都事畧字正臣中山人以父任为左班殿直复举进士累至太常少卿特拜秘书监进集贤院学士知衢州衢民好巫鬼民毛氏柴氏二十余家世蓄蛊与人忿争辄毒之赋命擒捕伏辜者数人蛊毒遂絶为人刚严内实平恕所居皆有善政吏民纪之郡民为立生祠】
　　杨伟【嘉靖浙江通志字子竒亿弟浦城人天禧进士及第知龙防以清慎闻累迁翰林学士进中书舎人】
　　赵师旦【宋史本传字潜叔用廕试将作监主簿累迁宁海军节度推官知江山县断治出已吏不能得民一钱弃物道上人无敢取以荐改大理寺丞知康州侬智高破邕州顺流东下师旦与监押马贵部士卒固守州城城破遇害柩过江山江山之人迎丧哭祭于路络绎数百里不絶】
　　彭汝方【宋史本传字宜老以荫为荥阳尉宣和初通判衢州使者防其治状擢知州事方腊起睦之青溪与衢接境寇至无兵可御众望风奔溃汝方独与其僚段约介守孤城三日而陷骂贼以死徽宗褒叹之赠龙图阁直学士通议大夫諡曰忠毅】
　　李大有【嘉靖浙江通志新喻人绍圣进士累官知防州宣和末募兵勤王淮甸歌曰天下奸臣皆守室防州太守独勤王后知衢州州有宿寇猖獗大有下车寇即平】
　　徐大兴【衢州府志字幼立河南人建炎元年自转运判官迁衢州守抚疮痍修战具却赂遗充积贮及苗刘作乱大兴豫知有变与通判史愿率众遏贼贼趋瓯闽郡赖以安子孙遂居衢焉】
　　翁蒙之【宋史魏掞之传赵鼎以谪死其子汾将丧过衢衢守章杰希秦桧意遣尉翁蒙之领卒掩取鼎平时与故旧来徃简牍蒙之先遣人告汾焚之逮至一无所得】
　　陈康伯【宋史本传字长卿信之弋阳人宣和三年中上舎丙科累迁太学正建炎末为勅令删定官寻通判衢州摄郡事盗发白马原康伯督州兵济王师进讨克之改提举江东常平茶盐绍兴八年累迁吏部侍郎拜防知政事守尚书右仆射同中书门下平章事孝宗即位封信国公进封鲁国公庆元初配享孝宗庙廷諡文正】
　　刘珙【朱子刘珙传字共父建人世居崇安县五夫里少以恩补承务郎举进士乙科调监绍兴府都税务后知衢州始至委事僚属一无所问人或以珙未更治民意颇轻之既而欺者得枉者伸羣下敛手不能有所为始大畏服凡吏员外置者悉罢之受租米使民得自操槩其发钞消籍皆有程式田里大安乾道元年以为敷文阁待制知潭州荆湖南路安抚使】
　　王悦【衢州府志孝宗时知衢州乾道四年七月大水悦以盛暑祈祷蔬食减膳忧勤致疾而卒赠直秘阁】
　　张应麒【西安县志字瑞伯为西安丞治石室堰垂成山水暴涨急湍乘堰堰将坏应麒衣冠乘马入水而死尸浮水上面如生淳熈二年赠少卿民建祠祀之】
　　冷世光【三衢事畧字宾王常熟人淳熈八年知龙游县朱文公提举常平以世光贤委用之两省交荐除监察御史】
　　郑极【江山县志字惟恭庆元五年进士授江山丞莅任逾月值栝寇之乱令长投印夜遁极集乡兵迎战败绩二子星月遇害极中流矢亦坠马归卒于廨妻周氏自溺而死合葬县北青霄桥】
　　冯惟悦【宋史徐鹿卿传惟悦为衢州推官浙东提刑狱檄惟悦决婺狱惟悦素廉平至则辨曲直决淹禁大家不快其为会乡人居言路乃属劾惟悦州索印纸惟悦曰是犹可以仕乎自题诗印纸而去】
　　元
　　本布【治衢州府志少中大夫衢州路达噜噶齐至元二十三年任创建公廨抚字有声】白景亮【元史本传字明甫南阳人授衢州路总管先是为郡者于民间徭役不尽校田畆以为则吏得并縁高下其手富民或优有余力而贫弱不能胜者多至破产失业景亮深知其弊乃始覈验田畆以均之役之轻重一视田之多寡由是民不劳而事易集他郡邑皆取以为法郡学之政久弛从祀诸贤无塑像诸生无廪膳祭服乐器有缺景亮皆为备之儒风大振缙绅称颂焉景亮性廉介勤苦自奉甚薄妻尤俭约唯以脱粟对饭而已部使者尝上其事特诏褒美赐以宫锦改授台州路总管】
　　玛哈穆特【万厯衢州府志字均章回回人江山县噜噜噶齐新学校修桥路廉介明察回出人民民为立碑颂之】
　　杨居仁【明一统志为开化尹饶兵陷县仗义不屈骂贼而死】
　　巴哩雅【万厯衢州府志饶兵始退巴哩雅监开化县出戍箬坑境内赖之以安歳余会省檄俾进攻遇伏兵而死】
　　彻尔克哷木【治龙游县志至顺初官龙游达噜噶齐召父老开辟田野示之以法均赋役许民自陈得实户九千有竒先是西安龙游粮输建德以羡余输本路彻尔克哷木言于司府西安存广盈仓龙游存和丰仓永为制修瀔江浮桥置田二百四十畆立仓充其费筑席村鸡鸣二堰内召时民不忍其去】
　　讷古伯【万厯衢州府志元统间任开化主簿有治才歳饥约民无以粟出境复劝富民移粟定其价民不为害抑嚚剔奸民怀善政】
　　明
　　黄奭【天启衢州府志湖广黄冈人洪武三年知衢州府芟草莱以营府治増城堡以抚流亡振文教兴水利顽民啸聚亲入其垒擒纵得宜开衢之官有大功者也时郡丞余伯深常宁人同心佐政并祀清节祠】
　　步从信【治开化县志字仲实州人明初宰开化建县治兴学校招逃匿而抚绥之民咸复业政平弊革陞肇庆知府】
　　夏毅【衢州府志为衢州守将时金华苗军作乱杀防政胡大海处州苗将亦乱杀总制孙炎等衢州或谋翻城应之毅决计固守会刘基丁母忧回即迎入城一夕定之】
　　毕贞【明一统志洪武中知衢州府以礼法自持羣吏敬惮公庭肃然】
　　刘利用【明一统志洪武初知常山县有豪猾诈人财者即捕寘之法邑内詟服造浮桥以济病涉其政有足称者】
　　姜仲能【天启衢州府志四川泸州人洪武中知西安县时城中有戍卒暴害良民官不能制仲能下车即擒送京师悉戮之境内肃然民赖以安兴学校修坛壝庶务咸举以事去官行李萧然】
　　罗规【治开化县志字彦芳济南人洪武十三年知开化县居官清慎操履坚确贫如寒士】唐茍儿【天启衢州府志为龙游令宣布威德招抚复业编民定役休养疲敝卓然为一邑保障】柴伯安【治衢州府志河津人洪武二十三年任西安县丞隣冦窃发诱邑愚民剽掠伯安领众入其地抚谕之皆泣拜顺从仅诛从盗者十余家一乡安堵民图像于土谷祠】
　　杨守恭【西安县志新淦人洪武二十三年知西安县临政严肃豪民巨室犯法贵要多为求免悉置之法陞给事中】
　　郭敦【王鸿绪郭敦传字仲厚堂邑人洪武中衢州知府多惠政衢俗贫者辄焚尸敦为厉禁且立义阡俗遂革禁民聚淫祠敦疾民劝弛其禁勿听疾亦瘳明一统志时郡中旱蝗敦斋戒率僚属徧祷于神夜大雨蝗漂没以死遂有秋其妻躬亲蚕桑茧成多白独于楣间结成金缕如带未几召为礼部侍郎】
　　夏升【天启衢州府志字景高盐城人先任开化县丞永乐中陞知府廉而且能吏民畏服其后曾由政简贞继任民转思升谣曰曾也曾不上简也简不下若要民情安除非是老夏吏部以实闻复任】
　　朱敬【天启衢州府志山阳人宣德间由戸部郎中陞衢州知府莅政勤能民怀吏服府治皆其建造】黄胜【天启衢州府志建阳人宣德中知衢州府有守有为禁豪军治强梗民心翕服去任多垂涕者】白琮【天启衢州府志新野人正统十四年由工科给事中任衢州知府清勤刚介政绩着闻大兵征闽栝寇猖獗供亿调度防御攻守厥功甚着】
　　王俨【治开化县志湖广人正统间知开化县慈祥得牧民体后遭诬民诉于上官得释复任】张惠【万厯龙游县志字克仁晋江人景泰元年知龙游县治行卓然适括寇逼境上官吏咸议弃县去惠独召众誓曰贼至而走是弃民也何以官为惟与城俱亡耳民心始固】
　　唐瑜【分省人物考字廷美其先晋阳人洪武初占籍上海景泰辛丑进士授南京礼科给事中出知衢州府至则询民间利病以次行罢会歳久旱且疫瑜还自朝觐下车即宿城隍庙为文以祷三日雷雨大作后凡值旱祷辄应旧有孔子祭田夺于民瑜以俸赎还之俾世供祀事有假媒聘赚财既而惧瑜之威鬻二子及妻以偿瑜曰民穷而犯法畏法而弃妻子守之过也赎其妻还之衢民健讼瑜决断如流数辨疑狱民不敢欺及去民为立生祠】
　　李溥【常山县志字大济长垣人景泰间由进士知常山县介然有守除奸革弊不受贿嘱建旌善申明亭修学校立进士等题名石碑以励风俗凡优给赈防奉行不怠刑清讼简时猛虎为患似有物来驱之去人称异政所感】
　　王瓒【天启衢州府志陜州人龙游令兴学校修桥梁百废具举嵗旱每祷辄厯邑民貌其像奉大慈阁】
　　阎铎【天启衢州府志字文振兴平人进士成化初知衢州政事严明奸宄屏息尤好饬励生徒长于词翰】
　　王弼【治开化县志华阳人成化间由进士知开化县为人外柔内刚剪除凶暴民心悦服迁御史】沈杰【分省人物考长洲人成化甲辰进士知河南归德州改衢州衢多水田雨则溢晴则暵乃大兴水利濬陂池筑堤堰修复魁星等闸民田得灌溉而城中无漂溢之患又仿常平仓例嵗饥减价以粜收成増价以籴丰凶有赖仓无红腐奏起樊尚书茔崇饰先贤赵清献祠擢山西左防政进河南右布政使】
　　李汝嘉【治衢州府志晋江人成化时由进士知衢州府莅政寛平修学宫均徭役建桥梁民咸颂之厯浙江防政】
　　林清【治开化县志福清人成化间由进士知开化县慈祥恺悌深得民心有卓鲁之风】王进【正徳江山县志上元人成化间由进士知江山县刚介冇守执法不挠一物无所取营修学校及四门坛场皆不科于民以疾去官】
　　邓璩【治衢州府志广西宁化人由举人成化间任衢州同知廉明固执人称铁板上司讼牒多委任备御江上银矿寇盗大着声绩秩满陞知府】
　　吕贞【旧浙江通志无锡人衢州推官谳狱必以神明监察四字置案前】
　　【谨按天启衢州府作吕卣未详孰是】
　　贺泰【天启衢州府志呉县人任推官处已俭约居官清谨决狱平反民甚称焉】
　　张俊【旧浙江通志博野人治初判衢州质直清约治事寛平妻没无以为殓】
　　袁文纪【万厯龙游县志字邦振六合人治五年知龙游县莅政严明剖事如流新公署创尊经阁建预备仓立小学修邑乘屡兴大役民不为病】
　　饶泗【衢州府志江西进贤人治六年任衢州府捐俸散粟以恤旱灾给资励课以兴学校妻孥不入官舎布被脱粟冰厨屡空捐馆僚友躬殓见其行笥萧然士民白衣攀送直抵怀玉立饶公明德祠】
　　程伦【治开化县志太湖人治六年由举人知开化县存心正大门无私谒下车之初屏除奸弊修举废坠其于学校尤加意焉】
