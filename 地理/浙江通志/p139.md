<!-- { "loadSidebar": true } -->
　　中津桥　舆地纪胜在县南一里修八十六丈广一丈六尺宋淳熙八年守唐仲友建【唐仲友修中津桥记郡介栝苍天台间城临三津其中最要道招舟待济寒暑尤病仲友以淳熙庚子来守自念承乏牧养大利可作廼分官吏庀工徒度髙下量广深立程度以寸拟丈创木样置木池中节水以□効潮进退观者开谕然后赋役始于四月丙辰成于九月乙亥筑两堤于皇华亭之东甃以巨石贯以坚木载防以菑楗中为级道两旁为却月形三其层以杀水势南堤上流为夹水岸以受水冲堤间百十有五寻为桥二十有五节旁翼以阑载以五十舟舟置一碇桥不及岸十五寻为六栰维以柱二十固以楗筏随潮与桥岸低昻续以版四鍜鐡为四鎻以固桥纽竹为缆凡四十有二其四以维舟其八以挟桥其四以为水备其二十有六以繋筏繋鎻以石囷四系缆以石狮子十有一石浮图二缆当道者植木为架迁飞仙亭于南岸迁州之废亭于北岸以为龙王神之祠为僧舍及守桥廵逻之室二十有一间凡桥阑舟栰竹缆之须用钱九百八十万既成因其地名曰中津铭曰台江之津憧憧徃来桥之未作吾民其咨岂无智谋亦阻浮议桥之既成其勤在继矜吾民兮闵吾勤兮永诏厥后见斯文兮】赤城志绍熙元年江守乙祖庆元元年周守晔二年刘守坦之嘉定四年黄守防六年余守建皆重修之刘更名庆元黄仍其旧十五年齐守硕逆防其壊大加崇葺舟补旧者四十创新者十有四布版道二十有九钩阑一百六十有二又以余财别为舟五穴南岸藏之以备异时更易临海县志明治初郡守马岱置田九顷八十一亩歳课租银九十八两以供歳修今废正德间郡守顾璘重修歳佥桥夫二十名守桥以防桥船漂失
　　国朝顺治十八年造石桥成移于上津西门外康熙二十五年石桥壊于大水仍迁浮桥于故地
　　上津桥　台州府志在朝天门外旧时亦有浮桥兵燹后桥废马守岱所捐田尽遭隠占
　　国朝康熙三十八年知府阎承诏查出捐田四百五十余亩重建上津浮桥并将租银及临太两邑欵银详请各分一半为桥夫工食及歳修之费后壊于大水五十三年知府张联元清查租银欵银并捐俸重建歳加修葺通详勒石
　　赤栏桥　广舆记府城临海门外晋成公绥为章安令尝登桥望江作雪赋临海县志又名章安桥其上有亭东西有楼
　　懐义桥　舆地纪胜在县东二里乾道六年守向汮建
　　交礼桥　赤城志在县东二里一作交鲤因唐开元中蛇与鲤鬬而名临海县志因大固乡旧有交礼里故名
　　吉祥桥　明一统志在县西三里宋天禧中建赤城志以近吉祥寺故名乾道六年亭其上
　　通明桥　赤城志在县东三里以其路通四明故名台州府志宋有十将郑者居之又名十将桥溪流原抱城南下后决而东
　　国朝康熙五十八年知府张联元修复形胜东筑巨坝俾溪水由桥下直入东湖合流灵江亦使城壕水深便于防御
　　大固桥　临海县志在县东一十五里赤城志一名双桥滨溪旧多梅花
　　锦衣桥　台州府志在县东二十里旧为邵家渡以明布政蔡潮出已衣以成桥故名
　　九星桥　台州府志在县东一百三十里宋乾道间建有九洞
　　三十六渡　赤城志在县东二十里自潮漈东至小芝凡三十有六节故名
　　三江渡　临海县志在县西十五里旧有官渡歳久渐壊明嘉靖戊戍同知朱世忠邑令刘大直移徙上流里许筑大埠造巨舟建济川堂买废寺田三十亩给篙工民多便之【蒋鸣玉三江渡诗灵江活活自西来潮口沙鸣两岸廻万木参天浑未晓鸣榔一响雾中开】
　　黄岩县
　　县桥　赤城志在县南一十五歩宋宣和五年建黄岩县志明隆庆二年杨令廷表重修増二桥于左右
　　利涉桥　嘉靖浙江通志俗称浮桥在县北一里台州府志在澄江上旧为江亭渡宋嘉定四年杨令圭建长一百丈广三丈为台温通衢【叶适利涉桥记嘉定四年二月黄岩县浮桥成林鼒叔和为其知县杨君言曰桥长千尺籍舟四十栏箘繂索隄其两旁棞图狻猊讫三十旬斤鐡九千木石二万五千夫工六万余县东南车马担负而客之涂皆达于桥西北樵采携挈而民之市皆趋于桥诸公跨天台陟鴈荡行过黄岩皆喜曰増一桥矣盖奔渡争舟倾覆蹴踏之患既免而井屋之富防肆烟火与桥相望不絶甚可壮也台州有桥自唐守始君一县作之抗其力如州倍难也愿子记以为君酬予少从叔和兄弟防每为予言县直北山爽气浮动花栁之丽雪月之胜无不在江北予间至程头必徘徊顾瞻輙阻江而返屡矣今既桥而叔和与邑人日曳杖娯戯于北山潮生汐落随江降升悠然如泳汉浴沂以歌咏令君之遗徳而余已老不复有四方之事徒慨想而不能从也因附见之亦以志予之不忘斯防尔】旧设利涉桥田千余亩蠲其他徭贮租以备修理费不及民公私两便明成化间折其半太平黄岩者六百二十二亩有竒【潘士骥利涉浮桥诗阳侯欲截澄江道江北江南天杳杳鱼贯轻舟影不流蚁移过客何时了几囘吹防西风颠云斤月斧费万钱沙禽冷眼崖花笑空山有石无人鞭】
　　孝友桥　赤城志在县西一里修六十丈广三丈跨大江别浦宋元祐中令张元仲累石为之元仲字孝友因以名桥庆元二年圮于水县人赵伯澐重建筑为五洞桥面亦五折取道其中坎两旁以窍水翼防其上视旧功十倍焉今但呼西桥【潘士骥西桥秋月诗玉虹横处隔市喧夜痕冷浸青青天风生万籁泻金液风定一颗摩尼圆飞步如逰桂香陌影湿虚阑和露拍芦花湾近霜鸿惊乱啼错认东方白】
　　东浦桥　赤城志在县东北一里许即混水闸桥桂枝桥　赤城志在县东二里左防居之宋绍兴二十八年建
　　利渡桥　台州府志在县西十五里旧为断江渡江流湍悍人多溺死明袁令应祺建桥成于万厯己夘秋名利渡【秦鸣雷利渡桥记黄岩邑在山海间徃来之道非缘厓而跻即跨江而渡若橘江视他渡特险艰于济焉肖海袁侯涖治问民所疾苦而兴革之于是居民羣入以告侯曰是诚不可已顾帑无羡赀乃捐俸为倡逺近闻侯意争相捐助唯恐后乃以僧元蕴练实可任悉以委之僧乃测江之南北若干尺分为七梁梁广如长数而杀其二锲趾所立皆以身泅于水而定之已乃攒木以抵冲悬机以引縴盖慿虚搆实务俾坚好以为永利比成侯以酒徃落命以今名】
　　得胜桥　黄岩县志在县东南三十里宋宣和中建赤城志宣和寇乱逼南乡翼日与宼战庙前桥上见神立空中飞矢石如雨宼惊走南乡得全故名
　　丁家渡　台州府志在县西五里有丁妇死节于此故名黄岩县志明嘉靖间教谕黄统仁捐赀治舟割田三亩募舟夫以便徃来
　　亢山渡　黄岩县志在县西二十五里里人郑于鑛造舟以资徃来置田以备修理乡人德之
　　天台县
　　孝义桥　台州府志在县东九十步宋淳化元年建以近孝义坊故名
　　临川桥　嘉靖浙江通志在县西一里赤城志旧名西桥宋隆兴二年令王琰絫石而建且亭其上琰临川人故名【陈骙临川桥记隆兴元年冬十月甲戌临川王琰新作桥于邑西之谿从民欲也谿距邑庭可一里聫彴以度歳作歳圮编甿苦其役迨公之来会费五百万钱出俸四十万为邑先爰即故址营之穹石以为楹巨木以为梁甓以培石灰以涂甓二年闰月丙辰告成公率僚友观之佥曰大夫之力也愿即以临川名遂歌以落之曰壮哉沧溟跨蛟龙丽兮霄汉垂防蝀疑若有神施磨礲巩然不动崭华崧环瞻山幄凝翠空俯睨溪纹织微风夜半横浮沆瀣中朝来掩映扶桑红车马飒防西复东宏规硕利繄谁功竞将大年寿我公愿与此桥俱无穷】天台县志元祐五年水壊复修亭废明永乐七年暴涨冲壊知县张坰委陆孟洋许均重建
　　国朝康熙六年知县侯仁爵率里民陆必防姜承齐等
　　重修
　　思贤桥　天台县志在县西二里赤城涧上宋嘉定二年令詹阜民有德政秩满邑人送至此刻石名桥以纪善政又名迎宾桥桥侧宋儒潘子善故宅在焉图经云咸平五年建后壊明万厯十九年义官许榜重建
　　长洋广济桥　台州府志在县十八都长洋涧上明洪武年间建【宋濓长洋广济桥记天台县西二十里有山曰鹧鸪二水发源其间合流至长洋复折而西与大溪滙然后滔滔东逝当夏潦秋霖水骤进气势奔突咫尺如隔秦越里人垒石为小桥不能杀水怒竟蚀而去邑大姓洪绍生忧之乃集子姓与谋累址于渊凿石于山犬牙相函鱼鳞宻比架为髙梁崇以尺计者二十有五修倍之翼以石阑与桥相齐甓东西两堤各二百尺有竒傍筑庵庐三楹招浮屠惠澄者守之始事至元己亥之三月讫工于庚子之十二月费钱一万缗夫工一万一百桥成隠然如虹霓跨空而收截险利涉之効下视飞涛如履袵席遂名之曰广济云】
　　清溪桥　赤城志在县西五里天台县志宋令丁大荣建大桥以鹤仙名之【杨嗣清溪搞记清溪在县西五里犇注湍悍每遇滛潦輙成巨浸庆元庚申县令丁侯来长斯邑亟询之众众曰徃昔大夫尝有意于斯不短于干局则啬于资财以故无所建立侯曰事弛于偷安功成于有防茍利于人以后为羞于是敷叙利害贡书于尊君京尹侍郎求度牒以就成之得钱二百万且捐俸以继其乏礼致乡之士急于义者十余辈分董是役士皆欣然承命始于壬戍之春讫于癸酉之秋桥成见者叹曰是桥之成君之功盍以鹤仙名庶几召伯埭白公渠之遗意使后之人知所自侯名大荣毘陵人】明万厯六年令岳如厚重修之桥环洞二十有八名岳公桥四十三年令胡来聘修崇祯间知县程良符重建石桥七大洞广一丈余行人利焉
　　国朝顺治间桥废建木桥以济涉
　　振锡桥　赤城志在县北一十里国清寺东旧名东桥后寺僧亭其上以水声如振锡更今名
　　飞泉桥　赤城志在县西二十里盖取孙绰赋瀑布飞流而名
　　茅桥　天台县志在县西三十里赤城志旧名通济后以地多茅姓更今名
　　澥渚渡　赤城志在县东一十里始丰之水出于此其清如绀碧焉
　　溪南下渡天台县志在县东南一里官渡在此
　　仙居县
　　观政【阙】

　　市桥　赤城志在县西一百三十步景德四年建平政桥　台州府志旧名白水桥赤城志在县东一百五十步宋嘉定十六年建以溪水白色故名仙居县志明万厯二十年主簿曽学周重建改今名知县汪梦说顾震宇屡修之
　　迎恩桥　赤城志在县东六十五步旧名东河桥宋嘉定元年令姚偓重建以尝迎诏书于此更今名
　　社桥　赤城志在县西二里以其处社坛侧故名上有倾盖亭
　　三桥　嘉靖浙江通志在县西三里台州府志以盂溪马踪张阜三水合流而名明正徳间知县曹廷桂偕主事张糠重建明季又圮水月堂僧徳进募而新之
　　苦竹桥　赤城志在县西五里其侧多植苦竹故名庆云桥　仙居县志在县东十五里赤城志宋庆元元年建以有庆云之瑞故名
　　断坑桥　台州府志在县东二十里宋绍定六年令程士龙政成解组民送之于此又名留程桥
　　折桂桥　仙居县志县西三十里以宋呉芾子侄聨科故名
　　广业渡　仙居县志在县西六十里即九郎溪也明万歴间主簿曽学周造舟济人
　　罗汉渡　台州府志在县东南三十五里即今罗渡
　　国朝康熙十七年僧于渡头建三层楼颇壮丽
　　宁海县
　　遗惠桥　台州府志在县东跨玉河明万厯壬辰令曹学程建近程长官祠故名
