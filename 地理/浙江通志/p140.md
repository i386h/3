<!-- { "loadSidebar": true } -->
　　桃源桥　赤城志在县东一百九十步夹岸多桃花旧传水源出天台因取刘阮事而名【台州府志元储国秀自称桃源主人令王士宏号桃源仙宰桃源宁海之通名也】
　　过逺桥　万厯宁海县志在县南二十五里崇福寺前
　　永逸桥　台州府志在县西由双楼至小桐岩十里大溪二小溪四明万厯丁亥令周应雷建
　　桐山西桥　万厯宁海县志县东北三十里赤城志因山得名宋嘉祐八年县人应宗贵絫石而建【罗适桐山西桥记距县东北隅半舎之近有聚落焉曰桐山一溪经其中溪亦因山而毕防潄齧隄址汹汹不可御昔为梁以木济诸行者曽无期月之固由是徃来之人尝病其涉邑有应宗贵者集其族人与乡之强有力者议以石易之于是捐镪以给其用召释子普宁以督其役不逾月而桥成凡植柱二十有五镵板二十余钱总五十万一邑老防四方之商旅有过而观者咸嘉其用心焉罗适忆西桥寄昉师诗长忆西桥避暑时天风六月袭人肌水随地脉来无尽云过山头去不知拂岸稚松应偃盖当年逰子已厐眉凭师莫动溪邉石留待东归题好诗】
　　集义桥　崇祯宁海县志县北四十里紫溪旧志作十二保桥
　　登台桥　明一綂志在县东七十五里台州府志取孙绰赋语名之宋绍定中发运郑霖与僧元海同建【王应麟登台桥记宁海县东七十五里濒钜海有黄公渡是为登陆之防其东曰西洲发运尚书郑公居焉公为太学生慨然有及物之志常涉是渡时浮屠元海适同舟公中流谓曰津人操楫涉风涛危孰甚焉盍为桥以济元海曰是吾心也他日子防足要津共成兹事可乎公曰可哉元海裒檀施空贮槖鸠工犍石肇癸巳至甲辰一星终始成桥一洞公方董饷淮右捐俸余佐其费又为洞者三丁未歳公起家持浙西常平使者节输廪给俾续前绪于是五洞就而元海逝其徒有清隐惠畴者复徃叩公公戒惠畴谒诸公贵人求助且割俸裨其不足讫成跨海为梁二十四洞时庚戍夏五月也公之孙灊图列事迹属应麟着石章垂久逺乃为之辞曰台为古海限与天际濞彼横津坎险孰济涛涌颷悍一苇航之鲸呿鲛嚵嗟人慓危有伟郑公懐仁斯恻身虽韦褐心已禹稷爰语苾蒭汝其维梁一念之烈填海匪难昊穹实临成公之志于淮于浙公濡六辔缩衣贬食惠我乡闾厥施丰溥我禄之余儒释一心同于济物谋不愆素卫淇晋澳如虹贯日如鼋浮江登陆结辙坦履康庄溟波不扬百灵朝夕天吴紫鳯贴妥受职元凯富平维何造舟未若兹桥镇压瀛陬郑公之徳岩岩无极尔驷尔车过者必式】万厯宁海县志元至治中圮释复元募建明成化十七年复圮知县张宏宜修
　　上白溪渡　万厯宁海县志在县南四十五里即狐啸渡
　　下白溪渡　台州府志在县东南一十五里
　　常乐渡　崇祯宁海县志在健跳城外明正徳间里人张士斌造舟以济
　　太平县
　　三元桥　台州府志在县十字直街
　　登云桥　太平县志在学宫前邑生林尚冲建渭漳桥　台州府志在县治东一里
　　国朝康熙二十年知县郭治重建
　　沙埭牐桥　太平县志在县东北三里林乔年建林应祯修
　　横峯桥　旧浙江通志在县横屿东台州府志旧志作月河桥
　　双桂桥　台州府志在县十四都叶检校徳骥建灵山桥　旧浙江通志在灵山寺前
　　泥源桥　台州府志在江家桥西明隆庆间邱氏造
　　国朝康熙间知县郭治重建
　　石桥　旧浙江通志在县二十三都
　　截屿渡　太平县志在县二十二都过渡入乐清界清港渡　台州府志在县二十四都三山楚门徃来之冲
　　金华府【金华县附郭】
　　金华县【城外闗梁】
　　通济桥　嘉靖金华县志在通逺门外去县西南一里元大德四年西峯寺僧宗信募缘剏造未成元统二年浙东宪使徐奭造【黄溍通济桥记婺濒溪为郡二水薄城南合流而西其势滋大距城一里所故比舟为浮桥以达徃来霖潦暴溢絙弱弗支舟多覆溺西峯及庵禅师悯人之病已甚谋伐石作桥以利永久度地于浮桥西若干步定基絫石旁为两堤中为十一顿凡顿之形西正方东则小撱而剡其上以杀水怒起大徳四年秋九月讫十年春三月两堤十一顿皆集未及架木为梁禅师寻委顺示寂元统二年春部使者徐公甫下车友云龙公时主西峯法席亟以兹桥为言乃市大木于处之遂昌募良匠于闽南江左以至正二年夏四月庀事于是诸顿悉完顿之髙去水四十有一尺贯以木梁被以石甃髙出顿上又八尺而桥成桥之修七百八十尺广若干尺覆以屋如其修广楹间五十而为殿者三为亭者二因浮桥之旧名榜曰通济窃考其废兴之故而备记之用志歳月贻诸后之君子云】明洪武三十五年燬于火天顺壬午副使冯静重修成化中郡守周宗智复为屋治初复燬郡守郝隆重修金华府志嘉靖间洪水墩堕者四郡守张钺姚文昭叶宗春相继重修万厯间损壊县令方元彦重修天啓七年洪水倾圮县令髙倬再建崇祯七年复壊县令王士鑅徐调元重修至乙酉被方兵焚燬【屠隆通济桥诗芙蓉山下锦为溪二水迢迢绕郭西襟带势成双浦合檐牙髙出众峯齐春流不断长鸿影夕照犹闻天马嘶万里登途还奏赋仙郎何负少年题】
　　国初知府张安豫捐俸首倡功未就至康熙癸夘守道胡养忠知县王世功重建庚戍又壊中垜知府呉翀知县李锦重修甲寅宼乱尽燬知府张荩及知县王治国暂造浮桥以济康熙二十年桥船为大水冲壊知县刘培捐俸分给桥南各啚造船三十二只以成利济三十二年复为大水冲壊知县赵泰甡捐俸首倡邑中慕义乐输重造新船三十六只加砌两岸马头又置田若干亩积租以为修理之费始事于甲戍年七月至九月告成
　　济桥　嘉靖浙江通志在赤松门外维舟为之金华县志通武义永康逹于处州原名上浮桥明永乐中义士袁大珍为舟二十有四维以鐡絙架板其上未几洪水暴涨絙絶舟败宣徳三年大珍子淮重建【杜桓为记】万厯金华府志成化十三年知府周宗智重修每舟徃来必候撤板人以为病正徳间郡守赵鹤乃架木为二垜以通之
　　国朝顺治三年桥壊九年知县王世功重建康熙六年
　　知县邢振嵒修九年知县李锦加修
　　旌孝桥　嘉靖金华县志一名通逺在旌孝门外通义乌浦江下为石墩上覆以屋山桥水经其下向东流入大溪
　　正果桥　万厯金华府志即孝顺桥在县东五十五里桥屋三间杭慈溪水经其下西南流入大溪
　　文明桥　嘉靖金华县志即枝栁桥在县南二十里通汤溪金华府志南山水经其下北流入大溪
　　明逺桥　嘉靖浙江通志在县东二十五里金华县志即上目桥通浦江
　　松溪桥　嘉靖金华县志在县南二十五里通永康县及温台处长二十五丈杨栅溪水经其下年久倾塌嘉靖丙申巡按御史张景重建万厯金华府志复圯万厯丙寅分巡道佥事李穟用石修完
　　山桥　方舆胜览在县治北二十里二岩对立溪流乱石间故名山桥【黄溍山桥诗行行指木末路逐飞云上时登巨石憇共听春泉响寻源竟莫穷即事成幽赏于石山桥诗北山之北两山驰一径蜿蜒石作梯脚力倦时山始好芙蓉东畔赤松西】
　　含香桥　金华府志在县东三十里北山水经其下西南流入大溪金华县志系东义徃来要津为水冲壊仅存坠垜
　　国朝康熙三十一年知县赵泰甡重建
　　双溪渡　金华府志在县南三十五里接永康武义大溪
　　兰谿县
　　庆成桥　兰谿县志一名义成连跨官塘即官桥也在县西一百六十步
　　福民桥　金华府志在县西北城外浦口兰谿县志明隆庆间圮知县傅元顺重修
　　思亲桥　兰谿县志旧名塌水副使胡僖家北城以母没思慕而建
　　悦济浮桥　正德兰谿县志在县西门外临跨衢婺二港旧名中浮桥宋绍兴中始作于江运使衍继成于知县江文衡有桥庄之田以备修葺迨元季始废明洪武初知县贾存义建之【徐元重重修悦济浮桥记兰谿合婺衢二水邑之城临其东浒旧有浮梁以济元季戎马扰攘废渡垂二十年邑宰贾存义闵人艰涉捐已俸倡率于是邑之好事者佐财助力不数月成其制两舟方之驾板其上列楣其旁广寻有四尺袤倍之为节凡五十连以鐡鎻篾绋并维于桥上旁溪置石柜五以木为闲下石实其中以系绋三置上流挽之防其顺而下曲二置下流缀之备其逆而上曲桥之端累石为磴道余三十级升者涯立其扁曰悦济仍故名也】万厯金华府志成化六年知县李璡又建未久壊于洪水以舟济渡正徳四年六月县丞田中令民三里共作一舟而桥始成焉【章懋重修悦济浮桥记兰谿浮桥宋绍兴中江运使合众力为之歳久屡壊国初以来一作于贾侯存义再作于李侯璡惜其未久皆遭洪水摧败近有上书言浮梁不可废者诏可其奏部檄藩府施行郡守万公以属邑丞田侯侯谓邑之编户里二百四十而浮梁用舟八十艘命民三里共作一舟所需鐡石之亦以其数均之众情欢趋如治其私不两月而□事其桥跨溪中有洲焉溪两岸及中洲皆累石为垜垜之上各树石柱者二而中则有四焉以八十舟聫为两节舟上架板为梁梁之两旁皆有栏楣两节之修总百寻梁广一丈有五尺其舟首尾皆贯以连环鐡绠縻以篾缆而两端皆繋于石柱又以鐡作巨矛者十下坠于渊而上系其桥使不随波上下且时其水之髙下以为损益又时其开閤以通舟楫皆侯之所经画也】金华府志万厯二十二年大学士赵志臯与邑令叶永盛重建并置田数百亩充缮修之费明季燬于兵
　　国朝顺治八年知县季振宜重建
　　赤溪桥　万厯金华府志在赤溪上江永贵重建杨公桥　嘉靖浙江通志在东溪上金华府志宋时杨克恱建
　　板桥　正徳兰谿县志在县东板桥铺下宋绍兴辛巳僧可威建【苏简板桥记兰谿县陆走郡再舍而近车声足音憧憧达旦板桥届其中途春水时至秋霖积潦众壑悍激滙于桥下入于大溪桥壊勿治行旅病涉僧可威独任其事因旧増新糜金钱二百万募缘仅二十万倾竭衣鉢以足其费营于绍兴辛巳之冬成于隆兴甲申之春砻石请书夫开道途谨闗梁吏事也自郡县力不暇给而重于劳民政废不举林下之人非有吏责而视朝涉者若已褰裳惕然有不安于其躬者诚可书也初威鸠工尝语之曰昔桥髙于路累尺谓水不能冐曽不知増髙易欹客土难托水甚至泛滥于道固自若也当损髙益平以便驰驱厚其址多为锯牙以杀水势益其广疏为三硔以分湍流迄用此说工不加倍而桥遂坚壮云】兰谿县志明崇祯十二年因水冲壊知县盛王赞重建
　　东井桥　正徳兰谿县志在十一都宋咸淳间知县沈应龙建
　　坞口渡　嘉靖浙江通志在忠祐庙前正徳兰谿县志宋时旧有浮梁知县柴绂名曰通济绍兴中水溢桥壊僧仲机重建后又壊明永乐初邑人余邦永作舟以济其子孟源又割田数亩以备缮修兰谿县志后废余士相余伯頴造舟为渡
　　普济渡　万厯金华府志在平渡镇即女儿渡也溪流至是东西二百余丈水甚湍悍宋绍圣中邑人刘思防维舟百艘以梁其上因谓之普济桥其后邑人刘县尉李彦相继修治又因乡而改名曰望云桥其废久矣今以舟济渡云
　　东阳县
　　玉带桥　金华府志在东岘门内葛乔二太师住处叱驭桥　明一统志在县治东广舆记旧名碧岚西岘山水所经
