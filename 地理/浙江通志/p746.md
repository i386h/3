<!-- { "loadSidebar": true } -->
　　闻子徳【鄞县志字克新与弟子聪创祠曰思逺构东西二堂曰积善积庆造桥利涉咸称曰闻郎桥开弹乌堰以置碶通潮蓄水溉田乡民沾利咸称曰闻郎碶饥者资粥病者资药死者资棺阖邑以善人称】
　　李猷【两浙名贤録字嘉仲一字献夫鄞人建炎初以妇翁没王事自汴京诣南都行在所遇友人陈少阳东被召至舍馆未定乃为假馆于太仆寺丞陈正彚东再上书不报有榜通衢斥附防李纲者猷知为东将劝之归而东已逮赴应天府随戮于市猷哭且祈曰少阳以忠谏死劲节英气当不与草木同腐吾欲收以归塟莫能得少阳有灵其启我心越一日得尸又一日得其元合而敛之方买舟东下防其乡人胡中行従太学来欲亲防丧猷服其义并以行李付之亦不暇询妇翁事而还】
　　余晦【定海县志定海人天锡従子歴官尚书置义庄以赡宗族】
　　汪伋【成化四明郡志奉化人与弟份并好义乐施尝捐赀建郡学及桥梁七十二处参政楼钥记其事】
　　王汉英【成化四明郡志字彦古奉化人登淳祐元年进士第少聘徐氏女因病鼻腐以貌丑自嫌誓不嫁父母辞曰君盛年髙科不患无良配不敢以辱君汉英曰汝女有疾非汉英谁适既婚相敬如賔妻没终身不畜婢妾】
　　丰有俊【行营杂録字宅之四明人过倡楼见一妓疑是故人女累目之妓亦省酒罢留宿诘之果然丰曰某所以留者以坐间不敢问也且各就寝必有以处汝丰与京尹有契明日以白尹且云某仅有钱百千従公更贷二百千嫁之尹嘉其谊即取入府厚奁具择良士嫁焉尹即王宣子佐也】
　　袁升【宋史本传庆元府人为郡吏给事通判防勤谨无失嵗满当代不聴去后通判至复留用之因至丰饶夫妻俱近五十无子其妻资遣之往临安置妾既得妾察之有忧色且以麻束发外以防饰之问之泣曰妾故赵知府女家四川父殁家贫故鬻妾以为归塟计耳升立送还之其母泣曰计女聘财犹未足以给归费且用破矣将何以酬升曰贱吏不敢辱娘子聘财尽以相奉且闻其家尚不给尽以囊中资与之遂独归妻迎问曰妾安在告以其故妻亦喜曰君设心如此行当有子明年生韶官至参知政事】
　　元
　　王昱【旧浙江通志隠鄞之呉山元初征辟不就南江为鄞奉孔道渡江者多溺昱独力建桥二十四洞横截急流至今赖之裔孙塪明治间为御史】
　　童金【两浙名贤録字子丹慈谿人至元间以才能荐授进义副尉嵗督海运秩满扁所居曰一闲筑堤浚泽兴水利于乡即先庐侧筑室百余楹为义塾割腴田四顷延名师以淑来学又别置田二顷代乡邻之输及给贫不能养死不能敛者大徳中嵗饥发积以贷全活数千人有司奏旌其门】
　　倪天渊【嘉靖宁波府志字震亨鄞人乐施与穷乏者假贷无吝色有负逋者即焚券不责其偿嵗大疫手制药以施之时江南嵗漕白粮由海运达畿天渊籍占漕役躬自蹈海有舟十艘每运数万石他舟或渗漏米腐不可饷即以余赀代补之至元戊寅漕舟多没于风天渊舟漂髙滩上众欲舍舟天渊且拜且祷俄而神炬见桅端光辉烛人风回获济中台御史袁赛音布哈按行海道嘉其尽力王事状闻于朝旌之曰髙年耆徳之门】
　　葛魁【天启慈谿县志邑人世居邑庠之南櫺星门当其所居之后元贞四年有术者相学基云必南向直达为甬道局壮气通科第大振魁闻之毅然曰吾何惜此片地不以全一邑之美耶遂割其址之半广五十尺袤三百五十尺属之黉宫以广其制】
　　乐大原【嘉靖寜波府志字君道定海人大徳丁未东浙大祲大原发巨艘贩泉南广东之米平价使人就籴逺近毕集活者甚众父占籍清泉盐场凶嵗官不降本亭户失业大原发赀视官本増三之一以贷诸户随其力之所及而收其入被恵者众有持旧书易米济饥者辄应之遂蓄至数千卷曰吾子孙必有能读是者孙良果能读书一时名卿若黄溍王袆咸器重之】
　　张文英【鄞县志字君秀居甬东隅修砌百丈街石以浮桥为通达之处延祐二年建亭桥侧施茶水以济渴避风雨夜则安宿守桥之夫及卒人皆徳之即亭为祠嵗祀不废】
　　薛观【嘉靖宁波府志字景茍一字处静鄞人在宋时聚族千指同居合食者五世号义门薛氏观于至治癸亥以书经登贤书分教平江之常熟后迁杭州教授摄沅江县事既而引年致仕】
　　陆天祐【鄞县志邑人慕濓洛之学欲建义塾以教乡之子弟未就而卒遗命其子居敬思诚俾成之泰定天歴间构塾一区于东湖近髙钱里中奉文公朱子兄弟共割田百六十畆为报祀廪饩之需浙东帅王木斋名之曰东湖书院堂曰育英延师讲学以淑一乡子弟程端学为之记】
　　陈绍【两浙名贤録字成甫慈谿人家饶于赀而性尚澹泊粗衣粝食惟以行义为急遇邻里丧不能举者塟之死不能敛者资其衣棺贫不能自存者赈以粟里有金生者贫而能守绍敬而怜之宻于暮夜持金钱投其家时邑令富徳庸尝主其家绍告以抚字当急瘠民肥已君子弗为令终任一介不取及代归囊槖萧然适长女死绍为之敛且出所积以助其装】
　　应本仁【鄞县志字本立邑人尝慕范文正公为人建义庄五百余间割腴田五百余亩收其嵗入以济人困乏及婚嫁丧塟之不能举者又即其中为义塾延名师以训宗族乡党之子弟供膳服用悉有常制时其出纳定为条约使后裔世守之翰林学士黄溍纪其事于石】
　　罗世华【嘉靖宁波府志字明逺慈谿人与弟世英恵天锡世昌一气偕老五世同居至正二十四年有司上其事于朝旌其门曰同居耆徳罗氏之门】
　　明
　　韩性【贝琼韩处士碣字可善世居定海后徙鄞天性重厚遇物以诚不事表暴所入虽薄而好周穷恤匮凡婚无以为资丧无以为礼必谒其门乡人有公私逋不能偿为代输之不责其偿嵗大疫比闾中戒相过性率医往视或舆致于家既愈而遣之未尝有矜色又规置田若干亩为义庄以收族人建义塾以教子弟其兄某初以途人遇之稍长即异居家素饶于赀性十裁有其一二人病不均曰吾岂忧吾贫耶尝于隠处获遗珠升许悉归其兄浙西亷访司佥事浦江郑浚尝抵其家喜其为人因遗以麐谿集遂取为子孙法】
　　杨苪【成化四明郡志字大章慈谿人衣食仅自给少有余则分赈其贫者非义不茍取与途行偶见褚镪若干锭有质券立良久一人傍徨走前覈其实归之元学士危素御史余嘉賔交荐不起洪武四年有司特起之以疾不行子伯纯授南康都昌县丞孙圭知南阳郏县世笃先训不丧所守】
　　王国祚【定海县志邑之浦东人洪武二十年信国公汤和遣徙居民通邑病之国祚奋趾扬裌语同难者曰大夫弗効尺寸力为桑梓谋奚以为人遂兼程赴金陵面陈不当尽徙之状髙帝允奏赏劳遣归余民得不就徙乡人徳之名所止处曰复翁以此地借翁而复也】
　　方徳初【嘉靖宁波府志字梦仁奉化人四世同居百口共爨子一人従子十一人以赀产均分之凶年为粥以食饿者邻人郑氏以贫鬻女为人婢妾徳初赎还之自奉甚薄而性乐施与】
　　谢茂【成化四明郡志字茂之鄞人洪武庚申乡人鲍原祥以兄子忠任监察御史卒于官贫无塟地谋于茂茂曰我有地隂阳家以为得局虽千金不易也愿与之又尝割地葬千戸汤文之母后二家各出金以酬茂拒而不受】
　　杨自惩【名山蔵鄞人为县吏县宰挞一囚流血满前怒犹未息自惩跪而寛解宰曰此人越法背理不由不怒自惩叩头曰窃闻曽子云如得其情哀矜弗喜喜且不可而况怒乎宰为霁威家素贫县吏有常例餽遗一无所取遇囚人乏食多方赈救一日有新囚数人待哺家亦缺米与其妇谋之妇曰囚何来曰自杭而来沿途忍饥五日不食矣因撤釡中米煮粥以食之】
　　何瞻【两浙名贤録鄞人正綂间与同邑胡纯同升国学纯病疫乡里姻旧皆避去瞻昼夜诊视督其仆饘粥煮药七日而不应曕忧之解衣与并枕抱之卧遂得汗而瘳瞻亦无恙后与纯俱登进士纯每语人曰今日以往皆何兄所生之年也终身事曕如父】
　　俞民化【旧定海县志邑人倜傥好义隣里有鬬争出数语折其曲直且谕以礼人即引咎若不自容至相戒云无负俞君之戒正綂间值嵗侵输粟五百石于官助赈县令勒石以旌其义】
　　陈处廷　虞陆　虞玖　李浩　丘本源　沈志道周得延　任福　朱茂春　潘本余【鄞县志当英宗北狩时徴发驿骚又嵗祲艰食民不聊生处廷率先倡义输粟二千石备赈陆与弟玖及浩闻风兴起输粟如处廷而本源以下诸人各出谷有差赖以全活者甚众有司嘉其行谊闻于朝特赐玺书劳礼旌为义民其时又有王懃亦以输粟给赐冠】
　　王汝林【两浙名贤録奉化连山乡人性好施凡贫病过门者接之不厌逺近慕其名陆司寇瑜时为邑庠生贫不自存往诣之林时浴于溪陆以谒告遽起而入摄衣延之上座盛为之礼次日即遣人济陆之家然不以告也比留连旬日陆乃自言其情曰窃慕公髙义幸而欵我其如家累何汝林出谢启示之陆起拜曰不虞君之恵我若此辞归明日汝林盛张具觞而送之凡寒暑之衣毕备且赠之金】
　　钱璡【鄞县志字廷珍邑人景泰甲戌进士与兄珪倡筑长隄计二百八十丈被其利者三邑七乡共一百二十有六里民称之曰钱公塘】
　　柴杰【鄞县志字延俊邑人天顺乙卯举于乡计偕上京适舟人夜泣欲投水死杰问其故知为官租所迫即捐路赀使偿之明年下第归复遇前舟人仍载其舟是夜舟人饰妻进谢杰正色叱之去】
　　缪亷【嘉靖宁波府志定海人兄弟七人至老同居聚族近百口自祖保障父永宗至孙兰计五代耕读各职其业乡人义之】
　　薛通【旧定海县志字徳明自鄞徙定海嗜善乐施人告以不给辄捐所余赈之不能偿者焚其券其先世在宋时有朋龟者五代同居号为义门通守世徳不改邑令陈轼扁其堂曰崇义】
　　杨苗【嘉靖宁波府志字徳成鄞人成化间诏民输粟助边一时未有应者苗独出粟二千五百石躬输之边特赐玺书立义门旌之】
　　周相【两浙名贤録字良佐奉化人尝游学外藩夜有女奔之拒不纳诘旦即辞去赴省试有友疫于舟同行皆弃去相独留谨视之及不起出已资备棺衾亲为之含敛焉后以贡司教茶陵诸生贫乏者辄以俸余济之束脩之馈不问也敝居不蔽风雨薄田不赡餐粥而周死恤贫开义塾以教族子尤人所难云】
　　董鋭【鄞县志号裕庵邑人遇嵗饥出粟煮糜活人国赋不足郡守贷鋭二千金鋭即捐助代贫民之逋守上于朝赐七品散官一夕有众叩门将行刦鋭饮以酒人赠五十金语之曰人生宜自爱吾独不能致若等于法乎皆俯首谢去越五载诸人各携金如前数踵鋭门曰日者赖君恵经营孳息皆成家计今以奉还所不至者数人耳一时传为异事嵗暮至西陵得遗金于旅舍因留不归至明年三月有号恸而来者曰吾父受主者命携五百金饷某偶以夜渡遗忘今拷掠备至予岂望金之存将碎首于此白吾父以不欺耳鋭曰吾为若留久矣速归拯尔父举以还之城西有河艰于涉捐赀造桥以济】
　　周宗达【象山县志象山人象未城时寇突至尽邑奔避时囹圄有若干人即其妻子不暇顾宗达曰囚亦人也可令槁腹死耶独冒刄给囚饘粥邑令义而旌之鄞商某夜遇邻家火失箧中金坐号及旦宗达曰吾従众中攫得惧为他人攘去耳如数子之商谢而纳不知其非所失之金也】
