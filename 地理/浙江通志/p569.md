<!-- { "loadSidebar": true } -->
　　丁宝臣【王安石丁寳臣墓志字元珍晋陵人景祐中以进士起家用举者迁太子中允知越州剡县始至流大姓一人而县遂治除兴利甚众迁博士就差知越州诸暨县其治诸暨如剡越人滋以宝臣为循吏累迁尚书司封员外郎嘉靖浙江通志宝臣之后有令钱厚之当建炎中奏减买绢四之三以纾暨人之困姜绍请粟于朝得万余石以赈暨人之饥又刘炳疏免淘金之役】
　　寇仲温【万厯绍兴府志庆厯初令诸暨未明视事亭午皆毕兴学校废淫祠父老称之】曾公亮【宋史本传字明仲泉州晋江人举进士甲科知会稽县民田镜湖旁每患湖溢公亮立斗门泄水入曹娥江民受其利嘉祐六年拜吏部侍郎同中书门下平章事集贤殿大学士熙宁二年进昭文馆大学士以太保致仕】
　　过昱【万厯绍兴府志一名公彦皇祐初以秘书丞出令剡嵗饥流民集城下昱劝富家出粟赈之明年又饥乃出常平钱请籴取其赢米几万斛与流民又割俸麦为种役饥民耕种官田明年得麦五百斛复与流民使归复业流民感激而去】
　　王逵【万厯绍兴府志濮阳人皇祐初知越州濬治城隍布宣政令志有执持果于兴革大为曾巩所推服西园有池名曰王公葢越人致其思云】
　　胡向【万厯绍兴府志清江人皇祐进士倅越州奏课为天下第一后官大理卿决狱仁恕为时所称】任布【宋史本传字应之河南人进士及第知宿州时越州守阙寇准曰越州有职分田嵗入且厚今争者颇众非廉士莫可予乃徙布越州有祖讼其孙醉酒詈我已而自悔哭于庭曰我老无子赖此孙以为命也布闻知贷其死上书自劾朝廷亦不之责厯枢密副使授太子少保致仕卒諡恭惠】
　　蒋堂【东都事畧字希鲁常州宜兴人举进士第为河南发运使降知越州州有鉴湖溉田八千顷前此为郡者听民自占既而多为豪右所侵水利寖耗堂后上所不便奏复之复知杭苏二州以礼部侍郎致仕】
　　郭源明【嘉泰会稽志字潜亮嘉祐六年知萧山县县之宿豪有父子为奸利者悉置于法民有育孤女利其资过时不嫁者谕以礼律女遂得所归太守刁约闻之曰郭萧山厌民望矣】
　　曾巩【韩维曾巩神道碑字子固南丰人嘉祐二年登进士第通判越州属嵗饥巩兴积藏通有无老稚不出里闾果腹而嬉元丰五年擢拜中书舍人以翰林学士卒于越新编越旧取酒务钱给募牙钱不足则赋诸乡户巩亟罢之嵗饥度常平不足又虑民不能尽至城邑乃谕富人使携粟往予民民得不出田里而受粟又贷之种使随秋税以偿民食其惠巩政事过人所至务去民疾苦文章与欧阳修齐名世称南丰先生云】
　　王存【宋史本传字正仲润州丹阳人庆厯六年登进士第调嘉兴主簿擢上虞令豪姓杀人久莫敢问存至按以州吏受赇豪赂他官变其狱存反罢去久之除密州推官绍圣初以右正议大夫致仕司马光尝曰并驰万马中能驻足者其王存乎】
　　张诜【宋史本传字枢言建州浦城人第进士通判越州民患苦衙前役诜科别人户籍其当役者以差人钱为雇人充皆以为便元丰初加龙图阁直学士累官正议大夫】
　　郑穆【宋史本传字闳中福州候官人举进士四冠乡书遂登第元丰三年出知越州先是鉴湖旱干民因田其中延袤百里官籍而税之既而连年水溢民逋官租积万缗穆奏免之元祐五年除宝文阁待制六年请老】
　　李子筠【嘉靖浙江通志为余姚主簿初有茶商航海与海舶相遭更疑为盗相格鬬杀伤十余人久系不决太守赵抃檄子筠治之子筠曰犯时不知在律勿问杖而遣之抃大称赏】
　　程师孟【宋史本传字公辟吴人进士甲科知越州为政简而严罪非死者不以属吏发隐摘伏如神得豪恶不遑跌宕者必痛惩艾之所部肃然】
　　游酢【宋史本传字定夫建州建阳人第进士调萧山尉近臣荐其贤召为太学录迁博士晩得监察御史于越新编酢天圣中任萧山辨决疑狱人称神明在官数年德惠旁洽】
　　刘韐【宋史本传字仲偃建州崇安人第进士知越州鉴湖为民侵耕官因收其租嵗二万斛政和间涸以为田衍至六倍隶中宫应奉租太重而督索严多逃去则勒邻伍取偿民吿病韐请而蠲之方腊陷衢婺越大震官吏悉遁或具舟请行韐曰吾为郡守当与城存亡不为动益厉战守备寇至城下击败之拜述古殿直学士】
　　沈公调【治绍兴府志宣和间为越州士曹掾会方腊乱太守刘韐募民得贼首一级赏钱二万公调諌曰小人规利或杀平民以希赏不如令生擒而倍其赐自是民或俘贼以献韐即命公调覈之但诛其附贼者余误执皆免所活数千人】
　　宋旅【宋史本传字庭实莆田人第进士累官奉议郎知剡县方腊既陷歙睦杭衢婺五州且犯越越盗亦起应之县吏多遁旅遣妻子浮海归闽独与民据守以忠义激劝部勒队伍为豫备计俄而盗众大至躬率壮鋭冒矢石虽颇杀获终以力不敌死之越帅刘韐上其事诏赠朝散郎录其四子】
　　宇文昌龄【嘉靖浙江通志字伯修成都人举进士拜御史徽宗立以宝谟阁待制厯知杭越经理部政公私便之】
　　张守【宋史本传字子固常州晋陵人登崇宁元年进士第中词学兼茂科建炎三年除起居郎兼直学士院后徙知绍兴府会朝廷遣三使者括诸路财赋所至以鞭挞立威韩球在会稽所敛五十余万缗守既视事即求入觐为上言之诏追还三使时秦桧当国不悦守奉祠建康卒諡文靖】
　　李邴【周必大李邴神道碑字汉老济州钜野人崇宁五年进士除徽猷阁待制知越州为政清简抑强扶弱后为资政殿学士】
　　綦崇礼【宋史本传字叔厚髙密人登重和元年上舍第尝进唐太宗录刺史姓名于屏风故事曰连千里之封得一良守则千里之民安环百里之境得一良令则百里之民説以宝文阁直学士知绍兴府时刘豫导金人入侵楚震扰髙宗躬御戎衣次吴会崇礼以近臣承宁方面谓浙东一道为行都肘腋之地备御不可不谨密疏于朝得便宜从事于是缮城郭厉甲兵输钱帛以犒王师简舟舰以扼海道疚心夙夜殆废食寝及春帝还七州晏然不知羽檄之遽期年上印绶退居台州卒赠左朝议大夫】
　　赵鼎【万厯绍兴府志字元镇闻喜人以尚书右仆射兼知枢密院张浚与鼎暌异鼎求去出知绍兴府恤吏爱民不以故相自奉未几复相秦桧主和议与鼎不合竟谪潮州安置孝宗朝追諡忠简】
　　宋宗年【万厯绍兴府志郊之孙建炎中令剡金人攻越守李邺以城降属邑皆溃宗年城守独坚民赖以安官至中散大夫因家于剡】
　　张友直【宋史张士逊传友直字益之隂城人赐进士出身累迁工部郎中知越州州民每春敛财大集僧道士女谓之祭天友直下令禁絶即取所敛财建学以延诸生】
　　陈休锡　赵不摇【万厯绍兴府志先后令上虞并加意水利疏闻于上禁民不得淤湖为田自是他邑或病旱独上虞得湖水屡稔民甚德之】
　　林安宅【于越新编闽三山人绍兴中知新昌改建学宫置田养士诸废坠无不修举筑东堤以御水患浚七里井开孝行砩决县渠自南门入郭出西门与砩水合以溉民田自宋中兴有功于县者安宅为最累官尚书防知政事】
　　熊克【宋史本传字子复建阳人御史大夫博之后绍兴中进士知诸暨县越帅课赋颇急诸邑率督趣以应克曰宁吾获罪不忍困吾民他日府遣幕僚阅视有无时方不雨克对之泣曰此岂催租时耶部使者芮辉行县至其境谓克曰曩知子文墨而已今乃见古循吏为表荐之】
　　王师心【治绍兴府志绍兴二十八年知绍兴府时欲迁祐陵二十里内士民故冢师心固争乃止获免者七百余家又荐献之物旧取于民师心请以上供钱给直民皆便之】
　　叶颙【宋史本传字子昻仙游人绍兴元年进士知上虞县凡徭役令民自推货力甲乙不以付吏民欣然皆以实应催租各书其数与民约使自持户租至庭亲视其入帅曹泳令今嵗夏租先期送十之八颙请少舒其期泳怒及麦大熟民输租反为诸邑最泳大喜许荐于朝颙固辞贺正中荐颙静退遂召见颙论语剀切髙宗嘉纳除将作监簿知处州青田令陈光献羡余百万颙以所献充所赋汤思退之兄居处州家奴屠酤犯禁一绳以法思退不悦移知常州召为尚书郎厯尚书左仆射兼枢密使諡正简万厯绍兴府志子元泳复令上虞助田养士人称济美】
　　张晖【万厯绍兴府志淳熙中知萧山会诸暨水溢诏开纪家滙浚萧山新江以杀水势晖上言诸暨地髙萧山地下山隂则沿江皆山疏小江可导诸暨之水欲浚新江其底石坚不可凿若开纪家滙则水径冲萧山桃源等七都田庐为沼矣时蒋芾为浙东提刑主诸塈之请欲开滙晖力争曰晖头可断滙不可开乃止】
　　黄由【万厯绍兴府志字子由长洲人淳熙中进士第一通判绍兴督行荒政于新嵊改籴为赈擅发米五万石予民不取直嘉定初以正议大夫知绍兴府闻嵊有虎患讹言虎有神变化叵测或为僧或为猨狚儵忽莫可踪迹由祷于神募人捕之殄灭无遗官至刑部尚书兼直学士院赠少师】
　　张震【两浙名贤録字彦亨魏公浚五世孙乾道己丑登进士厯院辖寺丞知抚州江西仓以不附韩胄论罢嘉定初召为右司郎官奉祠不复出时论以正人目之娶会稽曾文清公女其子逺猷后为绍兴太守因家于越】
　　王希吕【宋史本传字仲行宿州人既仕寓居绍兴府乾道五年登进士科除端明殿学士知绍兴府寻以言者落职处之晏如治郡百废俱兴尤敬礼文学端方之士天性刚劲遇利害无回防意惟是之从居官廉洁至无屋可庐由绍兴归有终焉之意然犹寓僧寺上闻之赐钱造第】
　　袁説友　李大性【嘉泰会稽志嘉泰元年四月説友以宝文阁学士知绍兴府十二月大性以礼部侍郎华文阁待制知绍兴府万厯绍兴府志説友大性相继为守并有善政会稽郡志之成实前守赵不迹及説友始终之而大性宅心仁厚修举社仓法广营义冢尤为越人所思】
　　赵彦倓【宋史本传字安卿知临安于潜县县胥往往通台省吏得肆其奸彦倓执其黠者械送府台省吏从中救之彦倓力争竟抵胥罪浮桥屡以水败彦倓筑以石民免溺死陞临安府通判开禧初知绍兴府楮价轻彦倓权以法民便之复鹿鸣礼置兴贤庄以资其费筑捍海石塘亦置庄以备增筑会旱饥民聚陂湖中彦倓取死囚羃首刖足徇于众曰此刦蔆藕者也遂散其众乃第民髙下捐其税有差免输湖籍田米举缗钱四十万以助荒政民赖以济】
　　刘伯晓【于越新编山阳人嘉定中令诸塈值雷雨累日夜洪水交作漂民畜田舍无算伯晓掩泣奔救力请于朝得蠲税一年田之不可复者除其籍】
　　张逺猷【山隂县志字辰卿四川绵竹人景定改元录张栻后以防补官三年知绍兴府时贾似道秉政造私第于山隂县治之西官吏过其门者皆出车下马如王府例逺猷迂道避之镜湖田旱潦不时逺猷留心沟洫一遵马臻遗制筑堰修闸农民赖以有秋五年报政加中大夫赐绯衣金鱼袋致仕四川道梗遂卜居山隂卒云门石人山】
　　魏了翁【万厯绍兴府志字华甫嘉熙初以资政殿学士知绍兴初了翁与真德秀同召为翰林学士在朝凡上二十余疏皆当时急务乃卒为忌者所排摈到郡未几卒越人哀之】
　　丁畴【于越新编晋陵人淳祐中令新昌时嵗荒太守命赈之畴曰欲行荒政宜缓催科欲恤贫民宜优上户乃缓刑薄敛平籴劝分有无相资嵗赖以不害己又作新学校制器置田文教聿起】
