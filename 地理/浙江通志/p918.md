<!-- { "loadSidebar": true } -->
　　灵芝崇福律寺　武林梵志在东花园崇新巷俗称蜡烛庵唐贞观己酉年郡人施光庆舍宅建名实际院宋佛印禅师重兴元季燬元统间僧妙通重建明洪武二十四年立为丛林万厯壬寅僧如尧重修【刘基宿蜡烛庵俊上人房诗城外春江动客愁江邉细草绿悠悠还将短髪临岐路畏向东风忆旧游斜日逺天归雁急薄云孤馆落花稠青灯不放还家梦一夜肠回一万周】
　　慧林寺　杭州府志在蒲巷宋绍兴初汴僧惠林禅师随驾来杭建兴国院后改今名元至正间燬明洪武初重建
　　国朝康熙间僧然亮重修
　　报国院　仁和县志在东里坊庆春门内咸淳临安志旧为香林廨院宋绍定间移请今额淳祐五年重建杭州府志明天啓初燬
　　国朝顺治间重新石雨禅师说戒于此
　　莲居庵　武林梵志在土桥东古延夀庵址燬于兵明万厯六年里人虞淳熙建懴室而加拓之吴从先改额为莲居
　　佛惠寺　成化杭州府志俗呼夀火星庵在仁和县羲和坊元大徳间建名佛惠后燬明景泰间重建
　　悟空寺　武林梵志在淳祐桥东晋天福七年僧齐教建名崇新院宋大中祥符改额淳祐六年法昌重修元末燬明永乐元年徳兼重建
　　相国寺　万厯钱塘县志在淳祐桥东北武林梵志南齐建唐时燬为郑景宅园唐景云初僧慧购为寺唐睿宗由相王即位赐名相国元末燬明洪武初僧大云重建置僧纲司于内正徳八年僧东明重修
　　觉苑寺　嘉靖仁和县志在丰乐桥东宋尝徙三圣庙于此改赐额曰旌忠庙武林梵志寺久废明宣徳中重建
　　崇宁万夀教寺　明一统志在府城南二里武林梵志俗呼姚园寺在髙阳闾巷宋初为姚氏花园绍兴初僧慈昌购园结庵乾道初赐额淳祐二年建膺福殿以奉理宗御容元季燬明洪武初僧大云重建
　　国朝雍正十二年重修
　　慈云寺　慈云寺志在羊市巷东花园侧唐相国李长源兴元元年开井建寺题名甘露周显徳二年僧圆觉建名慈济宋大中祥符二年公主清裕修光明懴感白鹦翔云异瑞真宗赐额慈云武林梵志明洪武二十四年立为丛林沙门延礼重修嘉靖二十年燬僧圆鼎重建【吴用先游慈云寺诗水绿山青列上方苔深竹暗野花香赤松亭下消余暑惟有甘泉彻骨凉四围秋色霭慈门百雉城头绕白云莫说萧然无法侣幽禽危石共为羣】
　　金刚广福教寺　钱塘县志在板儿巷武林梵志后唐天成间善果法师肩负金刚憇息于此夜放光明陈少师感异舍地为寺初名功徳院宋宝祐间理宗赐今额元至正末燬明洪武十八年重建万厯辛亥僧常秀重修
　　慈光寺　武林梵志俗称铁佛寺在钱塘芝松坊佑圣桥西晋开运初晤恩禅师建宋宝庆三年名张府功徳庵元至正燬明正统间重建万厯壬子撤圮殿新之【吴用先重建慈光寺碑记武林慈光寺有弥勒尊佛以铁铸之俗称铁佛寺晋天福间晤恩禅师卓锡于此开运初御书慈光普照四字顔其门法席之盛甲于通都宋宝庆三年清河郡王张魏公复舍基拓而充之元至正燬明正统立中成师重建寺有合抱银杏五株及放光古井皆宋物井甚甘冽大旱不涸咸称为慈光甘露泉云殿后渐圯寺僧慧皥矢志鼎新万厯甲辰鸠工壬子落成其间助成者僧智能防法宰官则中丞金学曾太守凌登名孝防吴之鲸等赞襄则王介朱佐沈坤戴伦张永年而与会有俞普才者助义田供常住为大殿四时香灯之费噫一念坚持众缘俱到信非诬矣因书殿额为标而锡之以记】
　　真教寺　万厯钱塘县志在西文锦坊南杭州府志元延祐间回回阿喇卜丹所建内有明永乐勅谕碑景泰中复葺
　　国朝顺治三年总兵苏见乐衢州府知府韩养淳重修慧安寺　杭州府志在十三湾巷吴越王建于草桥门外明洪武初移于保安坊东永乐间又移今所
　　开元寺　嘉靖浙江通志在府治南清平山麓武林梵志唐宗时建宋建炎间徙建于西湖元季兵燹复徙故址【徐凝开元寺牡丹诗此花南土知难种慙愧僧闲用意栽海燕解怜频睥睨胡蜂未识暂徘徊虚生芍药徒劳妬羞杀玫瑰不敢开惟有素苞红萼在含芳只待舍人来】
　　宝奎寺　两湖麈谈在吴山下宋丞相乔行简故第万厯钱塘县志内有宝月楼见沧岩【洪钟宝奎寺记钱塘七宝山在吴山之右宋理宗朝丞相乔行简宅于山麓宝庆丙寅驾幸其地登山东顾江海溟渤御书见沧二字以纪胜并刻崖石迄今见存行简罢相舍宅为寺寺获宸翰因题曰宝奎】武林梵志元季燬明治间重建成化时寺迹瓜分僧道泽重建
　　国朝雍正七年因大殿久圮里人汪兆璿潘兆新同僧
　　志仁募建
　　宗阳宫　成化杭州府志在新宫桥东宗阳宫志即宋髙宗之徳夀宫也淳熙中更名重华咸淳间改为道院赐今额万厯杭州府志元初燬于兵延祐间杜南谷真人重建至正末燬明宣徳间重建【宗阳宫志宫内有飞来峰登瀛桥太液泉玉兰居子昻碑及宋赐青铜古钟白玉笙铁笛水晶扇辟尘炉等物古迹有通明殿玉籁阁蘂简楼道徳讲堂长生殿老君台卧云楼得月轩壶橘隐诸胜】杭州府志成化间道士沈复纯重建【杨载老君台玩月分韵诗老君台上凉如水坐看氷轮转二更大地山河微有影九天风露寂无声蛟龙并出承金榜鸾鳯双飞载玉笙不信弱流三万里此身今夕到蓬瀛张昱和杨仲诗当时诸老宗阳会月与浮云几度更丁令岂知为防事道人犹作卖花声天露色开蟾镜秋送商音入鳯笙谁道紫薇垣内客今宵又复到蓬瀛】
　　国朝康熙间燬住持徐尚麟复剏雍正八年总督【臣】李
　　卫倡率募修
　　开元宫　咸淳临安志在泰和坊内宋宁宗潜邸嘉靖仁和县志嘉泰元年诏改为开元宫在秘书省元为中书省至元二十八年省与宫并燬因兼宫地作省时董得时主宫事购故宋理宗端孝公主第为宫正清湖桥西【虞集开元宫碑杭故有开元宫唐开元中刺史陆彦恭用诏书所作干符戊戍毁于火后五十九年吴越文穆王复其旧其臣林鼎记之宋景徳丁未勅改景徳观后十六年有以私财修之者进士陈戭记之然俱不复存嘉泰甲子寜宗以其潜邸为今宫复赐名开元宫在秘书省之左绍定辛卯复燬于火又重作之广以大宗正司故基赐田七十九顷度道士十四人以居至元十三年行中书省杭州即故秘书省为署二十八年火省及宫俱毁省故隘庳不足称大藩之容观取开元地拓之出金助开元主者董君得时及今真人购故宋公主第以为宫公主理宗女有司防作唯恐故规制工伎甲于当时至是易其檐桷门陛牓署因加表饰设防位被服以象其天神帝仙人之属隆隆然湛湛然真神宫殊庭矣】至治初民火延燎住持王延夀改作之内有清风堂介春堂明成化初割遗址之半为三学射圃重建宫于其后【黄溍开元宫诗谁使藏舟一夕移红楼翠幕未全非曾闻帝子乗鸾去疑有仙人化鹤归烟迳月明瑶草歇石坛露冷碧挑稀赤防桥畔多时立闲看杨花作雪飞】
　　佑圣观　成化杭州府志在钱塘兴礼坊内宋孝宗为普安郡王时外第也淳熙三年诏改为道宫绍定间重建赐额曰佑圣【孝宗尝题杜甫诗句于壁云富贵必从勤苦得男儿须读五车书理宗又书全篇于东宫防之屏】元大徳七年燬是年重建改为观元季兵火此观独存【西湖游览志内有洗竹亭七叶坡礼经筵梦云楼清暑檐种药畦驭鹤台吹笙石冬青迳洗药井井上八棱石栏盖开元宫浴鹆池故物也上刻虞伯生天一泉铭万厯钱塘县志观内有宋理宗像赵孟頫书碑】
　　国朝初年凡遇庆贺节皆于此习仪上供
　　万夀龙牌傍设两庑前有天王殿丹墀东西建钟鼔二楼外置櫺星门西有九皇四将三清雷祖天师等殿后有玉皇阁顺治十二年设置火药局不戒于火其三清四将等殿皆燬康熙五十二年
　　钦颁道藏供奉殿内雍正七年移供圣因寺
　　三茅宁夀观　西湖游览志在七宝山本三茅堂宋绍兴二十年因东京旧名赐额曰宁夀观并畀古器【咸淳临安志其一宋鼎宋武帝孝建元年八月作其二唐钟本唐澄清观旧物其三褚遂良小楷隂符经】燬于元至元辛巳明洪武初重建成化十年建昊天宝阁【商辂宁夀观记吴山左临大江右瞰西湖蜿蜒盘礴为一郡胜槩有三茅宁夀观直七宝峯之巅殿宇深邃实歴代祝厘之所太监李义奉勅镇浙公务之余间此登览因睹寥阳殿左隙地宜增饰轮奂遂捐已资市材僦工鼎建昊天宝阁上奉元穹圣像下列祐圣真君像皆备极庄严以至钟鼓香花凡供神之物靡不悉具若乃雉堞前环层峦后拱波涛浩渺潮汐吞吐至此使人神情开畅尘虑消释此阁之形胜即观之形胜览者当自有得予不备书】钱塘县志嘉靖间赐道藏改称吴山佑圣观戊午总督胡宗宪改三清殿为元武正殿万厯三十六年赐道藏经一部【萨都拉三茅观诗杨子江头春水涨三茅观里碧桃开道人不问天南北夜半月髙骑鹤来王冕三茅观诗层峦开迳隐空青勃窣槃跚眼力生萝磴晓风留宿雨石林寒竹动秋声城隍下瞰红尘海楼阁髙标白玉京夜静何人吹鳯管碧桃千树月华明田艺蘅游三茅观访郑錬师诗小隐居城市悠然寄一丘青山同入定黄叶自惊秋湖影摇晴榻钟声度暝楼丹砂何日就期尔在元洲】
　　通观　万厯钱塘志在馨如坊宋绍兴间建蜕庵集注内侍刘敖修真结庵于此髙宗御书通二字榜之西湖游览志明嘉靖间法师徐道彰重修【虞元良重修通观碑记瑞石山通观宋绍兴壬午都录少师鹿泉真人刘敖之所建也敖髙宗内侍志慕乞为道士髙宗赐名能真荣之爵号俾主宁夀观真人尝梦三茅君乘鹤至瑞峯之阳旦而见三鹤飞翔梦所良久乃去明年是日鹤至如初真人感之请于髙宗爰建殿以祠三茅又立三清殿于山巅后列谒斗台望鹤亭及道流栖链之室髙宗命曰通书额赐之是为观之始也元道士俞行简重修有贯云石虞伯生张仲举诸公赠诗存焉元末兵火殿宇为墟古像不燬人异之皇明成化庚寅道士徐渊澄与其徒徐道彰即旧址兴建尽出已资人亦乐相焉琳宇崇丽玉像精严碧瓦鳞次瑶堦肪截盘磴曲栏嘉木秀合于是通之胜殆不知在阛阓中矣道彰之孙郁存方善继先志嘉靖庚寅观复灾惟三清殿力救仅免复加修治坚完辉润曲尽心力倚山为宫岚潦蒸溢惧其易壊也槛柱阶垣悉用贞石坊甃孔固石崖莹密特异他山旧刻宋髙宗诗三茅君鹿泉像及诸名人题志又増刻元一像而修饰之位置有法皆存方规画也虞集通观赠俞行简法师诗仙坛遥接上真宫吴越江山一望中南北两峯云杳霭东西三淛雨溟蒙经声旋动仙音作楼阁萦回复道通云鹤仙人无定迹飚轮时辗望三峯贯云石通观诗遁迹复忘形丹成养性灵精诚动神鬼呵叱走风霆鹤去松云满龙归雨气腥送师歌短曲凉吹袭江亭】
　　妙观　西湖游览志在石巷咸淳临安志唐时为紫极宫梁开平二年改真圣观宋天禧三年郡守王钦若奏徙天庆观额于此绍定四年燬有防重建御书天庆之观四大字以赐钱塘县志元改今额后燬明正统间重建
　　宝极观　嘉靖仁和县志在观桥西北元延祐五年道士张无为建仁和县志旧名元庵明永乐间真人周思得扈驾北征有功既没其徒请大其庵制可因赐今额中有张三丰遗像
　　洞真观　仁和县志在夹道巷宋绍兴间建元至顺辛未道士顾石庵修葺明初王守中开拓殿庑成化丙戍燬住持何志逺相继修葺焕然改观
