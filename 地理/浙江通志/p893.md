<!-- { "loadSidebar": true } -->
　　惠济庙　万厯杭州府志在县西三十里本东天目山王也宋淳祐八年祷雨有应赵与请于朝封灵雨公赐庙额
　　永定庙　咸淳临安志在县西北三里唐咸通十四年置旧志云本东晋虞府君也唐干宁二年勅封永定王
　　吴越武肃王庙　咸淳临安志在县东后唐长兴四年建临安县志钱王太庙在治东三十歩今废
　　忠义节孝祠　忠义祠三间碑一座在学宫门内东偏节孝祠三间牌坊一座在学宫外大成坊东隅
　　国朝雍正五年知县朱琬奉文建
　　于潜县
　　先农坛　在镇郭坊东郊
　　国朝雍正六年知县王自麒奉文建立坛宇并置耤田
　　四亩九分
　　社稷坛　成化杭州府志在县西寳城里
　　风云雷雨山川坛　成化杭州府志在县南一里金鹅山下
　　邑厉坛　成化杭州府志在县北一里石龙坞口城隍庙　杭州府志在县治西街旧在治东宋隆兴中令叶衡徙今处元至正十年兵燬明洪武三年令梁诚重建
　　昭应庙　万厯杭州府志在天目山旧为龙王祠在县北宋崇宁三年赐额政和三年封渊源侯累封孚惠王
　　灵惠庙　成化杭州府志在县西南三十五里系浪山龙祠宋绍熙四年令邵文炳具述其灵应嘉泰元年赐额
　　皇甫君祠　杭州府志在县治东戴石村祀汉皇甫嵩【呉度皇甫君祠记于潜东距县十五里有山曰皇甫岩有庙曰皇甫祠按县旧志谓后汉皇甫嵩破妖贼许生尝驻兵于此有冶铸郊坛城寨尚存葢民赖公平贼于是姓其山曰皇甫岩又为之立祠也祠初立于山顶崇宁甲申徙于姚家巷庆元己未又徙于资圣院左别祠十有一所水旱疾疫有祷辄应嵗乆人或讹皇甫为黄杜为黄洞咸淳甲戌十月之望邑士陈惠道请记其事】
　　三贤祠　成化杭州府志在县西一里野翁亭之右宋刁璹毛国华为令有徳政东坡倅杭行县皆为赋诗庆元初令赵彦倓立苏刁祠名二贤堂开禧二年令胡卫増毛长官像改曰三贤堂春秋二丁遣学职致祭
　　二贤祠　成化杭州府志在县南半里宋县令叶衡尝为民除无名钱邵文炳为减山乡折米之直民思之立祠
　　忠义节孝祠　二祠俱在本县南门外儒学前
　　国朝雍正六年知县王自麒奉文建
　　新城县
　　先农坛　在东门外城郭都五啚
　　国朝雍正五年知县罗爌奉文建立坛宇并置耤田四
　　亩九分
　　社稷坛　万厯杭州府志在县西北半里
　　风云雷雨山川坛　万厯杭州府志在县南半里邑厉坛　万厯杭州府志在县治之北一里许城隍庙　新城县志在县治东南洪武八年建嘉靖六年知县袁泽重建隆庆三年士民增建后殿及置祀田若干亩嵗五月十七日以神诞致祭
　　广利庙　新城县志在昌东乡【刘度威显广利侯庙记松溪广利庙者威显朱侯名彻字仲通仕晋为分水令既卒父老思之为立庙松溪旁钱氏封安境通灵侯大观四年部使者以雨旸应祷奏请于朝诏易钱氏之封曰威显高翥松溪广利庙诗庙自何年立门深昼不扄寒藤扶坏壁秋草映疎櫺溪接东西碧山分远近青老巫逢客至谩説有神灵】
　　许忠烈祠　成化杭州府志在县西二里塔山祀唐睢阳太守忠烈侯许远宋乾道三年知县耿秉请于朝赐额灵惠
　　孙尚书庙　新城县志在太平乡百丈村成化杭州府志神名陟仕钱氏战殁于阵以墓在所居太平乡之西庙立于斯【传详忠臣】
　　杜将军庙　成化杭州府志在县西半里将军讳棱字腾云为吴越王钱氏行军司马后以其子建徽贵赠太师祠乆燬武三年重建【名胜志唐大顺二年钱镠部将杜棱访得古城遗址因山拓而城之干宁中董昌围急城中无水穿百尺不得泉杜棱祷之泉立至后人因名杜公井方廉杜将军庙记干符间棱为东安都将今县治即东安镇也后镠灭昌棱为两浙都指挥使许在乡建立生祠寻拜润州刺史而卒祠在县西百歩肇基于光化增建于嘉泰重修于嘉靖嵗重九日有司致祭为神诞辰也】
　　灵休灵佑庙　成化杭州府志在县治北二里神姓张氏范氏官兵平方腊二神俱有隂功宋宣和三年赐庙额张曰灵休范曰灵佑
　　姚开府庙　万厯杭州府志在东洲乡姚村祀宋袭庆军节度使姚兴【传详忠臣】
　　耿侍郎祠明一统志在县北二里侍郎宋令耿秉也秉宰是邑有惠于民民立生祠
　　辅徳庙　杭州府志在县南太平乡渌渚【方回广灵辅徳庙记侯杭之新城县人周姓雄名字仲伟生于宋淳熙十五年以嘉定四年卒旧像方巾緑巨鼻耸目魁岸块硕依凭示现或托梦寐祈报响答端平二年饶州言侯于徳兴祈佑阴捍常山草防旗甲金鼓恍惚云际始封翊应将军淳祐四年封翊应侯宝祐二年赐额辅徳庙五年加封助顺七年加正烈十年加广灵徐士晋周孝子祠碑记宋淳祐间我邑有孝子周雄字仲伟者事后母素谨贾于衢闻母病急破浪以出为水所没越日尸浮于江显神于衢帝感其孝勅为江神余地渌川为公桑梓里公之先坟墓在焉公没父老即以其宅为祠峯峦环抱古木阴翳江潮溯流抵庙而回噫孝行顾不重乎哉】
　　忠义节孝祠　二祠俱在文庙左侧常平仓旧基内
　　国朝雍正五年知县罗爌奉文建
　　昌化县
　　先农坛　在县东南门外上清宫所
　　国朝雍正六年知县俞又机奉文建立坛宇并置耤田
　　四亩九分
　　社稷坛　成化杭州府志宋立坛在县东一百五十歩元别置于城西南之上滩园明洪武二年始于县西即旧慈济院基建之后以坛址廹山去西半里上黄岭拓地改建
　　风云雷雨山川璮　成化杭州府志洪武二年始建于双溪之南山下后以渡水不便改筑于上清宫之西其址狭隘又迁于县城东南
　　邑厉坛　万厯杭州府志在县东北唐山之麓城隍庙　成化杭州府志旧在县南一里元末燬于兵洪武二年即旧址创庙宇三间三年并其东真圣观基及拓民地广之
　　许由庙　昌化县志在箕山上【张芬甲子山记自许由庙西经牵犊山而北有岭焉名曰长风相传为许由舒啸处汪玮回风庵记吴昌诸山最胜在西北道曰千顷由麓升三十里许上有龙潭广可数百亩隐然巨浸与他山殊别或曰许由故居也】
　　【谨按许由所隐箕山在河南登封县兹昌化山名偶同遂多傅防未足信也因旧志所载録而正之】
　　三贤祠　杭州府志在儒学左祀晋许迈唐罗隐宋苏轼
　　东坡祠　万厯杭州府志在旧县治前邑令章伯奋建又名新亭【徐观新亭记熙宁间县令陆元长临北流为亭苏公轼经由亭上题诗记事有双涧响空之语其后馆四方之賔客开禧二年永嘉章侯顾其栋宇頽圮因废撤之别置馆于上清宫之东偏即故址一新其亭傍为屋像东坡而祠之】
　　朱将军庙　昌化县志在县西七里洞元时勅建旱涝祈祷辄应一在杜岭
　　郑公祠　杭州府志在县治左祀明知县郑国士忠义节孝祠　忠义祠在明伦堂西偏节孝祠在学宫西偏
　　国朝雍正五年知县黄河清奉文建













　　浙江通志卷二百十八
　　钦定四库全书
　　浙江通志卷二百十九
　　祠祀【三】
　　嘉兴府
　　嘉兴县【附郭】
　　秀水县【附郭】
　　先农坛　在东门外白五都地字圩号内
　　国朝雍正五年嘉兴县知县戈鸣岐秀水县知县魏大徳奉文建立坛宇并合置耤田九亩八分
　　社稷坛　旧嘉兴府志在阜城门外五福乡西北都嘉秀二县皆统于府
　　风云雷雨山川坛　嘉兴府志在迎薫门外象贤二十二都
　　郡厉坛　万厯嘉兴府志在望吴门外即菩提院旧址
　　城隍庙　嘉兴府图记在府治西北一里嘉靖丁未知府赵瀛增葺两廊以居二县城隍之神【贺灿然重修城隍庙碑记庙在郡治西北一修于宣徳壬子再修于嘉靖戊申今且六十余年矣郡伯新都吴公首捐俸倡诸僚属于正殿则仍而葺之于殿前之轩则増而昻之于殿后之堂则撤而更新之于大门仪门于寝殿于两邑城隍之殿及廊庑则丹垩而润色之经始于万厯庚戍嘉平月迄辛亥嘉平之望遂告成事】
　　顺济龙王庙　治嘉兴府志在郡城西通越门外三里景徳禅寺之右三塔湾之左【李时习顺济龙王庙记景徳寺前有三塔枕其流流之深倍左右四尺龙之所宅也寺有伽蓝祠号顺徳龙王淳熙元年夏五月潭之所大雨雹殆阳不克也克必过过则为旱已而不雨至于秋七月取虎颅骨加之于三塔之潭祷毕大雨嵗以大熟乃即庙貌宠新之】嘉兴府志明洪武三年封顺济龙王宣徳五年知府齐政构祠绘像
　　徐偃王庙　至元嘉禾志在县西二十里偃王逃之会稽王之宗族尝有防在邑者故后世为庙以祀
　　伍王庙　旧嘉兴府志在嘉兴县东二十七里胥山子胥代越经营于此唐干宁中勅封为吴安王
　　越相国范公祠　嘉兴府志在府治西南金明寺后按范蠡尝居嘉兴今称陶朱公里祠南临范蠡湖东为范公浜【吴伟业金明寺谒范少伯祠诗舣櫂沧江学钓鱼五湖何必计然书山川禹穴思文种火苏台吊伍胥浪掷红顔终是恨拜辞乌喙待何如却怜爱子犹难免霸越平吴事总虗】
　　三贤祠　嘉靖浙江通志在府治西北元大徳间建祀汉朱买臣唐陆防宋陈舜俞【罗汝敬重建三贤祠记浙江嘉兴古吴郡地汉防稽守朱买臣唐宰相陆防宋山阴令陈舜俞实生兹土是为三贤元大徳间乡老以其行义足以淑诸人请祠春波门外以春秋二仲之上丁祀之嵗乆圯于沮洳洪熙纪元初大理卿胡公槩乃治郡西三皇殿之故址重构焉】
　　关帝庙　嘉兴府志在府治北一里跨寳带河为石梁庙于其上明嘉靖间知县张烈文建
　　坛庙　旧嘉兴府志在嘉兴县王家坊神姓赵名朗字公明赵子龙从兄弟也明万厯辛亥工部郎中陆基恕建
　　【谨按仙都志赵侯庙乃后汉赵炳也今正一宗坛给赵侯禁气箓即此所谓赵侯禁师者是宋元丰七年封灵顺显佑广恵威烈王据此坛神当属赵炳府志所云赵朗字公明羽士讹传似未可信】
　　许公庙　至元嘉禾志在嘉兴县西一里许公名安仁晋黄门侍郎也
　　陈司徒庙　名胜志嘉兴县西南陈司徒果仁祠唐咸通中建十国春秋梁封故隋司徒陈果仁为福顺王
　　陆宣公祠　嘉兴府志在城西报忠坊即嘉兴县学故址旧祠在州学中宋建炎三年作书院于鸳湖之东后屡迁【吕祖谦陆宣公祠记唐史载陆宣公防苏州嘉兴人石晋时吴越王元瓘奏以嘉兴置秀州城东桥以宣公名者先老相传公所生之地郡学故有公祠今郡守直显谟阁东平吕侯正已复葺而新之维秀陪翼行都典治为天下剧侯独置迎将期防之烦表公以风励多士其知本务矣金幼孜重修宣公祠记洪武初郡守刘泽民重建于城内实元江南书院之故址嵗乆为有力者所侵夺宣徳二年大理郷胡元节购材鸠工复厥侵地命郡人王恺之董其役薛瑄重修宣公祠记景泰二年知府事江西舒君敬上章以公乃唐之名臣忠节着于当时奏议行于后世其遗庙虽存自昔以来官无祭飨宜量给官钱修举春秋祀事诏从其请】明嘉靖十七年改建于此【李曾伯宣公祠诗公不生唐世贞元事若何主恩思报切臣罪忤时多佞舌攻何忍刚肠死不磨倚栏凝望乆一鹭苍波】
　　裴丞相祠　旧嘉兴府志在秀水县南真如寺唐大中年裴休舍宅为寺后人立祠祀焉
