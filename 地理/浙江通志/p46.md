<!-- { "loadSidebar": true } -->
　　独松岭　成化杭州府志在县西北九十里高四十二丈长五里去岭二里有关名独松
　　苕溪　成化杭州府志发源天目山渉于潜临安两县界东流百五十里经本县又东流二十七里而至钱塘县界又东北流六十二里入湖州徳清县界而滙于具区故老云溪岸多苕花因名【释灵一苕溪诗苕水滩行浅潜洲路渐深参差逺岫色迢递野人心冻涧氷难释秋山日易隂不知天目下何处访云林】
　　停辞溪　万厯杭州府志在县东二十一里阔二十歩深四尺其源出县之东南青嶂山东北流入钱塘县界又自此由常熟乡流入湖州徳清县界又云东溪
　　仇溪　成化杭州府志在县东北二十里有二源一出高陆山东流八十六里至仇山之北一出独松岭东流八十里至仇山之下合流于卢公桥东行十二里入于苕溪以二源防于仇山故名
　　尹公湖　成化杭州府志在县东半里通济桥东苕溪内每春风吹波骤涨数寸相传尹公有异术叱水成湖土人因以名焉
　　南上湖　咸淳临安志在县南五里周三十二里与下湖接【详见水利】
　　南下湖　咸淳临安志在县西二里周回三十四里后汉熹平二年县令陈浑开唐寳厯中县令归珧重修【详见水利】
　　北湖　唐书地理志余杭南五里有上湖西二里有下湖寳厯中令归珧因汉令陈浑故迹置北三里有北湖亦珧所开【详见水利】
　　抚掌泉　大涤洞天记在洞霄宫之龙祠前深三尺许清冷可鉴余杭图经钱王至宫有双鹤飞舞其上因抚掌招之鹤坠泉涌因名
　　丹泉　洞霄图志此泉之源最高厯天柱山而下殷殷若雷至大涤洞西百余歩乃出甘冽不竭有方池潴焉天宇清明则有赤色四旁苔藓皆为紫晕
　　桃花泉　洞霄图志在龙蜕洞西数十歩自石罅横注入溪昔人每见有桃花片流出莫知从来
　　明星渎　大涤洞天记余杭图经云在县东一里周回一百五十歩歴朝勅使投龙简于大涤必先祭此渎相传昔有人昼见星灿然故名
　　三池　万厯杭州府志在县西南十八里洞霄宫唐天宁间钱王开凿叠石为暗溪约里许接天柱流泉潴之于中若品字然
　　临安县
　　东天目山　万厯杭州府志在县西五十里高三千九百丈周回八百里有三十六洞为仙灵所居每岁秋率一日风雨晦防俗云山神与江神防淳祐八年祷雨有应安抚赵与□奏请封龙王为灵祐公赐庙额曰惠泽山有东西二目东在临安西在于潜咸淳临安志按大藏洞渊集第三十四洞天天目山洞周一百里名太微元盖洞天【施枢东天目诗不辞巇险访龙潭潭底无穷碧似蓝乱石鸣滩溪过九飞泉泻瀑堑分三虽然道士能相引不比樵人得尽谙怊怅飞扬无路到乗风应许御云骖】
　　姥山　咸淳临安志在县东二十里
　　独山　成化杭州府志在县东四里乃县之水口山也石覆大溪上下有潭深不可测吴越王封其神为鎭水山王
　　公山　咸淳临安志在县东二十里
　　东山　咸淳临安志在县西三里相传谢安高卧之地按晋书云安栖迟临安山尝坐石室临濬谷悠然叹曰此与伯夷何逺山有塔院塔影倒垂
　　西山　咸淳临安志在县西五里高三十丈周七里晋许迈传云永和二年自余杭垂山入临安西山登岩茹芝有终老之志
　　玲珑山　咸淳临安志在县西十二里两山屹起盘屈凡九折上通絶顶名九折岩南行百许歩有亭名三休【苏轼登玲珑山诗何年僵立两蛟龙瘦脊盘盘上倚空翠浪舞翻红防防白云穿破碧玲珑三休亭上工延月九折岩前巧贮风脚力尽时山更好莫将有限趁无穷】
　　九仙山　咸淳临安志在县西四十二里葛洪许迈栖隐之地坡诗自注云九仙谓左元放许迈王谢之流也【苏轼九仙山诗风流王谢古仙眞一去空山五百春玉室金堂余汉士桃花流水失秦人困眠一榻香凝帐梦绕千岩冷逼身夜半老僧呼客起云峰缺处涌氷轮】
　　九州山　咸淳临安志在县西十五里旧有九祖儒堂及庙九所俗谓钱九州庙罗隐作碑云钱逵字通甫梁大同间为庐陵王国侍郎羽林监及陈祖立迁东海太守娶琅琊王氏生九子皆为郡故名
　　井戈山　嘉靖临安县志在县西六十里通安吉州山路萦廻深窈难行如负戈入井之状故名
　　石镜山　名胜志在城南里许其东峰一圆石光莹如镜相传钱王幼时临照其形首戴冠冕既贵昭宗诏改为衣锦山【霏雪録山高三十六丈东峰有石径二尺七寸其光如镜太平寰宇记云吴越王镠布衣时常照此镜镜起而耸战苏轼石照诗山鸡舞破半岩云菱叶开残野水春应笑武都山下土枉教明月殉佳人张昱衣锦山诗还乡满山都覆锦富贵应须白昼归设宴九龙堂上日沛中歌后似王稀张昱石镜山诗临安山中古石镜曽照钱王冕服来天遣紫苔封裹后等闲不许别人开】
　　功臣山　咸淳临安志在县南一里本名大官山唐昭宗诏改钱镠所居为功臣山
　　碧茂山　成化杭州府志在县南十里高八十丈周二十一里东有金牛山洞昔有金牛衔玉遗此故云隋将骆道兴改今名
　　大山　嘉靖临安县志在县北五十里天目山之东北峰也山势峭防高二千六百丈周三百五十里通安吉州界俗云昔有倪氏居此今亦呼倪岭
　　西径山　成化杭州府志在县北五十里咸淳临安志唐代宗时僧法钦至山下据石牀而坐俄有老人曰吾龙也自师至此吾属皆不安息当挈归天目山愿以此地为立锡之所乃导钦至五峰间指一湫曰吾去后湫当涸矣言讫不见顷之风雨终夕平旦视之已为平陆仅存一穴今龙井是也【蔡襄游径山记临安县之北鄙直五十里有径山在焉山有佛祠号曰承天祠有碑籒述载本初唐崔元翰之文归登书之石今传于时云始至山之阳东西之径二登自其西壁絶襟绕轿行少休松桧交错盘郁防翳寻丈之间独闻语声跻棱层披翠蒨尽十里许下视来径青虬蜿蜒搏岩腾霄且及其巅峡束洞隐几不容并行已而内括一区平林坦壑四靣五峰如手防指一峰南絶卓为巨擘屋盖高下在掌中矣庭间小井或曰故龙湫也龙亡湫在嵗率一来雷雨暝曀而乡人祠焉者憧憧然环山多杰木丝杉翠柽千千万万若神官苍士聨幢植葆骈隣倚徙沈毅而有待者迸澑周舍锵然镠然若銮行佩趋而中节者由西峰之北数百歩矹然巨石屏张笏立上下左右可再十尺划而三之若川字隶文曰喝石岩其传甚神并岩被谷修竹茂密常以契刀刻竹两节间成景祐三年十二月十五日十字其游之年月也苏轼游径山诗众峰来自天目山势若骏马奔平川途中勒破千里足金鞍玉镫相回旋人言山住水亦住下有万古蛟龙渊道人天眼识王气结茅宴坐荒山颠精诚贯山石为裂天女下试顔如莲寒窗暖足来扑握夜鉢咒水降蜿蜒雪眉老人来叩门愿为弟子长叅禅迩来兴废三百载奔走吴防输金钱飞楼涌殿压山破朝钟暮鼓惊龙眠晴空偶见浮海蜃落日下数投村鸢有生共处覆载内扰扰膏火同烹煎近来愈觉世路隘每到寛处差安便嗟余老矣百事废却寻旧学心茫然问龙乞水归洗眼欲看细字消残年释实存径山夜坐闻钟诗寒气生毛骨天高露满空二三十年事一百八声钟絶顶人不到此心谁与同凭阑发孤叹宿乌起长松】
　　垂山　咸淳临安志在县西南十二里高九十丈周十四里晋许迈传云余杭郡垂山近延陵之茅山是洞庭西门潜通五岳陈安世茅季伟常所游处于是置精舍于茅岭之洞室
　　阆山　嘉靖临安县志在县西北二十里
　　临安山　咸淳临安志一名安乐山在县西南十八里高一百丈周二十三里太平寰宇记云县取此山为名
　　郭山　咸淳临安志在县西南十八里高二十丈周五里舆地志云郭文尝居此有碑文曰高山岝防濬濑潺湲飇生林下云兴岩端先生存殁安于此山又名曰白石山
　　西菩山　名胜志在县西十三里两峰对峙中间飞泉三叠
　　沈岭山　成化杭州府志在县西南四十里又名笋岭通新城界俗传昔有沈氏居此故名
　　五柳山　成化杭州府志在县东北五里高二十丈周五里峰峦秀防岩壑盘旋上有平原故老云陶渊明曽居此山传之妄也
　　八百山　成化杭州府志在县东北十里高五十丈有三峰甚高中峰号大将山西峰号紫藤山东峰号八百山周九里
　　双林山　临安县志在县北十二里亦名西径山坐天掌峰对骊珠峰左蛾眉峰右云笔峰有写玉岩浣云池万菊轩迎晖亭凡八景山半有溠水从浣云池泻下飞瀑甚长
　　仙掌山　杭州府志与天目相隣旧传有仙人隐此既没而葬裂棺飞升板从空而坠故临安有上板村又云二板坠紫溪东峰今名板坞
　　安国山　万厯杭州府志在县北二里高七十丈周二十五里
　　王屋山　万厯杭州府志在县北六里高三十丈龙须岭　杭州府志在县西五十里产龙须草故名石洞　名胜志在县西五十里其洞两旁有石室可容百许人中有龙池云是天目之一广可二亩池之西北无底有穴下通江海
　　玉仙洞　万厯杭州府志在鳯翥乡南山去县四十里地名黄金漾名胜志宋淳祐间乡民采樵者见一白兽入洞遂劚开洞口渐进渐深秉烛以视内有三洞深二十余丈峻壁拥石高十丈许左青右黄有仙人迹有玉芝有寳座又有如幡者如白龙者如狮子者二柱屹立色甚洁白柱间有井深六尺内横深不可计间吐烟雾气微湿白龙体滴水不竭其余怪石不可胜数【王执礼游玉仙诸洞诗已从鹿岩游更入龙洞去横足螃蠏行连臂猿猱度滑径锵蜡屐隂厓然桦炬振防扶颠隮扪萝猛扳附涂险几欲穷境胜忽有遇谽谺通石窦参差流玉乳形开趣弥深兴集理自裕便将遗世纷且复恣幽歩纡余穷防捜淹畱迫頽暮题诗识苍壁聊写心迹素重游岂无期恐忘来时路】
　　锦溪　万厯杭州府志一名石镜溪在县南一里流至县东独山潭与南溪合流至余杭县名苕溪苏诗王注吴越王之宴父老也山林皆防以锦故有锦溪之名【苏轼锦溪诗楚人休笑沐猴冠越俗徒夸翁子贤五百年间异人出尽将锦绣裹山川】
　　南溪　万厯杭州府志在县西天目山发源至县东入余杭界共七十里
　　玉涧泉　黄汝亨天目游记黒驴庵折下二里四围列嶂如屏飞泉潄石名玉涧泉
　　玉儿潭　晏公类要在县西五十里
　　浣纱潭　晏公类要在县西
　　新城县
　　大雷山　万厯杭州府志在折桂乡上有龙池祈雨多应
　　戴家山　万厯杭州府志在县东二里昌西乡高七十丈
　　塔山　咸淳临安志在县西二里【晁无咎塔山对雨诗山外圆天一镜开山头云起似浮埃松吟竹舞水纹乱坐见溪南风雨来】
　　天柱山　名胜志在县西十里七贤乡之裘坞高一百二十丈唐大中间岁旱一老人云何不祷此山独角仙人言毕径去农者追于余杭县界曰我皇甫眞君也因又名其山为皇甫山
　　防山　成化杭州府志一名崤山在县西二十里新登乡高二百五十丈周七十里有龙穴深十丈源泉清彻旱祷必应
　　南山　咸淳临安志在县西三十里广灵乡高三百丈
　　仙坑山　名胜志在县西二十里晋咸和中有七仙客围碁此山因名
　　郑家山　名胜志去县西四十里有石马岩雨花岩最竒絶
　　石羊山　成化杭州府志在县西四十里高一百五十丈
　　渔洲山　成化杭州府志在县西六十五里南安乡高三百丈中有合龙池或曰合灵池岩上有三池深莫能测竒诡万状西又一池耆旧言其源与天目龙池通
