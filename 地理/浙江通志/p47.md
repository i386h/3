<!-- { "loadSidebar": true } -->
　　緑衣山　万厯杭州府志旧名乌衣山在县南五里祥禽乡高三百二十丈周八十五里
　　百丈山　名胜志在县南五里一名卓笔峰鼍江绕其下
　　青峦山　万厯杭州府志在县南八里太平乡高一百二十丈下有碧沼寺
　　北山　咸淳临安志在县北三十里【晁无咎游北山记去新城北三十里山渐深草木泉石渐幽初犹骑行石齿间旁皆大松曲者如盖直者如幢立者如人卧者如虬松下草间有泉沮洳伏见堕石井铿然而鸣松间藤数十尺蜿蜒如大蚖其上有鸟黒如鸲鹆赤冠长喙俛而啄磔然有声稍西一峰高絶有蹊介然仅可歩系马石觜相扶携而上篁篠仰不见日如四五里乃闻鸡声有僧布袍蹑履来迎与之语而顾如麋鹿不可接顶有屋数十间曲折依崖壁为阑楯如蜗防缭绕乃得出门牖相值既坐山风飒然而至堂殿铃铎皆鸣二三子相顾而惊不知身之在何境也且暮皆宿于时九月天高露清山空月明仰视星斗皆光大如适在人上间竹数十竿相摩戞声切切不已竹间梅棕森然如鬼魅离立突鬓之状二三子又相顾魄动而不得寐迟明皆去既还家数日犹恍惚若有遇因追记之后不复到犹往往想见其事也】
　　龙门山　咸淳临安志在县西七十五里新安乡高三百丈上有龙池
　　鵶栖山成化杭州府志在县西五十里高五十丈释子山　杭州府志在县西北二十里有灵耀寺晋悟空大师尝与郭文举筑庵于上故名
　　青牛岭　成化杭州府志在县西七十里南新乡又名寳福山山上有多福寺【苏轼青牛岭高絶处有小寺人迹罕到诗暮归走马沙河塘青烟袅袅十里香秋行曳杖青牛岭寒泉咽咽千山静莫道山僧耳聋唤不闻百年俱是可怜人还冲细雨山前去白云正在题诗处】
　　仙洞　成化杭州府志在县南二十五里太平乡入洞二百歩渐下有石横截人不得入
　　蜕龙洞　咸淳临安志在县西十八里新登乡相传初开此洞石门九重深不可极得牙骨一斛蜕而去石间有鳞爪痕首尾宛然稍深入分为二径游人不敢复入【司马槱蜕龙洞诗雷雨何时起蛰龙苍痕夭矫石岩空不縁嗜好寻刘累定向人间试叶公】
　　新妇洞　万厯杭州府志在县西北四十里广陵乡故老相传云昔有一妇人靓妆而入失其所在因名
　　将台石　万厯杭州府志在昌西乡下港口山临大江与状元峰并峙俗传谓宋时观兵于此故名
　　鼍江　名胜志在县南五里按吴越备史江上常有二气昼夜不灭及杜建徽罗隐生而二气不复见
　　葛溪　杭州府志在县西七里相传葛仙翁链丹于此故名
　　松溪　杭州府志在县北五里源出临安界至行者桥与葛溪合流入江
　　佘溪　万厯杭州府志去县西二十五里广陵乡源出分水县东流至岩石十一里与葛溪合流
　　湘溪　杭州府志去县西三十里源出新妇洞南流与大溪水合
　　西溪　万厯杭州府志去县西七十里南新乡源出渔洲山底东流至三溪口四十里与于潜天目水通流
　　浴丹池　杭州府志在宁国院旧址之前朝暮消长与钱塘潮信同人候之不差晋郭文遗迹也
　　深浦　杭州府志去县南二十五里阔二十丈深浅无度潮水往来【详见水利】
　　放生池　咸淳临安志在县西七里折桂乡寳胜院前唐天寳中置池深丈余周二里内有洞下通桐庐江【许仲蔚题放生池诗唐家旧佛祠楼阁影参差鱼散不知处水流无断时山光朝暮变人事古今移惟有好生徳防波尚满池】
　　于潜县
　　西天目山　杭州府志在县西北四十五里水经注吴兴于潜县北有天目山山极高峻崖岭竦叠西临后涧东靣有瀑布下注数亩深沼名曰蛟龙池太平寰宇记山高三千九百丈广五百五十里水因山曲折东西巨源若两目然故曰天目东出临安为大溪东流为苕西趋于潜为紫溪合桐庐之水以滙于浙江咸淳临安志道士唐子霞谓天目山又名浮玉山连亘杭宣湖徽四州周三十里郭璞诗云天目山垂两乳长龙飞鳯舞到钱塘诚一方之巨鎭也山有铭勒在龙池东铭曰列岳霞上标峰雾里翠滴烟峦名不可纪【僧皎然冬日天目西峰过张链师诗振衣逢野泉渐见幽栖所坎坎山下声幽幽林中语仙卿何代隐乡服言亦楚开氷洗药苗扫雪候山侣零叶聚疎篱幽花积寒渚防防孤鹤性天外思轻举僧灵一天目山诗昨夜云生天井东春来一雨一回风林花并逐溪流下欲上龙池路不通张羽天目山诗东西峰对峙麋鹿日成羣四月犹飞雪半山长是云洞香仙药遍天黒圣灯分千古钱唐胜登临惬素闻】
　　东山　万厯杭州府志在县东二百歩
　　岝防山　太平御览吴兴记于潜县西二里山有絶壁高三十许丈谢安常登之临壁垂足曰伯昏瞀人何以过是咸淳临安志岝防者山之高峻貌也峭耸清絶下浸碧溪旁环翠巘遥望天目为醒心豁目杰特之观【高翥岁除登岝防山精舍诗萧寺经行无尽情倚阑长是眼増明溪因宿雨十分急山为凝寒一味清竹外飞花随晚吹树头幽鸟试春声重来又是明年事临出门犹款款行】
　　西菩山　咸淳临安志在县西十三里常现菩萨像因以名山九岭交陈双峰对峙有明智寺在焉
　　金鹅山　万厯杭州府志在县南一里高八十丈周回二里
　　金楼山　咸淳临安志在县南二十九里一名霞山马头山　万厯杭州府志在县南四十五里山形状如马头高一千二百丈周回四十五里
　　良梅山　万厯杭州府志在县南八十里高八十丈周回八十里
　　晚山　太平御览吴兴记于潜县西四十里有晚山悉是松木眞墨所出也
　　生仙山　咸淳临安志在县南三十里天师张道陵生于此山之西因以名之
　　地风山　咸淳临安志在县南七里风多自石穴中起
　　流襄山　咸淳临安志在县南五十里
　　阅武山　咸淳临安志在县北五十里吴越王置寨以御江南李氏因名
　　浮玉山　万厯杭州府志在县北七里高一百丈周回十里
　　鹤山　万厯杭州府志在县东北三里高一百三十丈周回二十里
　　独角山　万厯杭州府志在县西南三十里高三百丈周回二十里
　　浪山　咸淳临安志在县西南三十五里上有三池相接神龙所宅每云滃然而兴稚耋必哗曰浪山雨来矣山后有柯侯潭旧志云柯侯自歙泛舟而下溺于此每隂翳若闻丝竹声起潭中浪与山连故曰浪山
　　翔鳯峰　西天目山志在中峰塔后稠木旁生悬厓峭举逺望此峰恒有落势
　　天柱峰　西天目山志在絶顶上有二石直起干霄玉柱峰　西天目山志在天目中峰西高四十丈遥睇钱塘江流如带
　　莲花峰　西天目山志在天目之西麓自麓至岭约十五里状如出水莲花
　　芦岭　万厯杭州府志在县西三十里接昌化界浮云岭　万厯杭州府志在县南二十五里高二百五十丈接新城县界
　　杨岭　万厯杭州府志在县北三十里高一百二十丈北抵天目眉山西北逹宁国驿路
　　千秋岭　万厯杭州府志在县北五十五里高三百丈接宁国县界岭上旧有关
　　水凝岭　万厯杭州府志在县东北九十里高三百丈接安吉州界
　　皇甫岩　成化杭州府志在县东十五里后汉皇甫嵩破妖贼许生于此民懐其徳而以岩记其姓
　　大鸣岩　成化杭州府志在县北三十里寨村东岩独高峻四围甃石如小城相传钱氏屯军于此
　　芝草岩　西天目山志在西尖之西昔有采药者见芝草一本五色备具
　　伏虎岩　西天目山志在中峰之右
　　太阳岩　成化杭州府志在县西南二十五里其冈自浪山蜿蜒而来杰然卓出每东方啓明晴光先照絶顶故名世传徐伍二仙餐霞服日于此月朔则朝于天目又名朝青崖隂有二石其形如鹿
　　湖潭洞　成化杭州府志三穴皆在谷口东溪岸云鹤岩之麓上接天目安溪相传洞与太湖通故名
　　石城　西天目山志在天目西尖之西南岸章村之隣境高数丈南北五十余丈其外可履内深邃不可入若城之大小堑
　　石门　西天目山志在天目半峰岭东西各一高十余丈仅容一体登金仙庵之要路也
　　新妇石　西天目山志在天目西峰半山之中道靣东昂立高五丈与东目新郎石相对
　　印渚　于潜县志在长安前乡世説新语注吴兴记云于潜县东七十里有印渚渚旁有白石山峻壁四十丈印渚盖众流之下溪也
　　紫溪　成淳临安志在县南三十里源出天目龙湫昌化柳源两溪合流入分水县界唐书地理志贞元十八年令杜泳开【详见水利】
　　浮溪　成化杭州府志在县西二里又名锦江阔五十二丈深五尺汪石川观政桥碑锦江为天目诸水之防而势特险当徽浙通衢之冲【详见水利】
　　交溪　成化杭州府志在县西一十五里以浪山柳源二水合流故名
　　仙池　西天目山志在天目西尖絶顶之上深广二尺许每遇岁旱四方祷雨者请池水防祷即雨
　　龙池　西天目山志有上中下三池俱在天目东北峰下上池在垂崖下高五十仭石壁如门峻立对峙以限水之出崖间有石如狮下瞰潭水中池水接上池喷泻十余丈下池水接中池绀碧深防幽沈莫测三靣皆盘石环绕南入大溪至紫溪七十二滩皆发源于此
　　洗眼池　万厯杭州府志在天目双清庄太子庵乃昭明洗眼之所
　　天井潭　万厯杭州府志在柱石山南深不可测或云通浪山池欲雨则先云气弥漫景物凝晦村老常以为候
　　濯缨潭万厯杭州府志在柱石山北
　　昌化县
　　唐山　咸淳临安志在县后高二十丈为县治主山武隆山　咸淳临安志在县西北一里许高一百五十丈周回二十里有葛洪链丹井唐天后以山名应图防分紫溪县别置武隆县
　　青山　成化杭州府志在县前双溪之南岸高二十余丈其状如屏又名南屏山一曰官山
　　百丈山　咸淳临安志在县西三十里高一千五百丈周回二十里一名潜山舆地广记紫溪水所出东南流径新城谓之桐溪又径桐庐入浙江吴兴地理志云尧时洪水此山潜水中不没者百丈因名
　　龙塘山　万厯杭州府志在县西七十里高一千丈延袤五十里山多怪石峙立如门其上为龙池林谷幽夐不类尘世
　　仁山　万厯杭州府志在县南二十五里高二十丈延袤六里
　　铜坑山　咸淳临安志在县南五十里高一千丈东接分水南带淳安西亘绩溪其最高穷絶处有龙池三
　　佛迹山　万厯杭州府志在县南五十里高一千丈延袤三十七里始猎者见神人双迹于雪中因名
　　石笋山　名胜志在县南三十五里巨石如笋故名柳相山　咸淳临安志在县东南二十五里高一千八百丈周回一百三十里接于潜县紫溪南入分水县界
　　箕山　咸淳临安志在县西北十里神仙所隐千顷山　万厯杭州府志在县西北六十里高一千六百丈延袤六十里广千顷其岭有龙潭广可数百亩潭中有金银鱼宋高宗常命中使取之【司马槱游千顷山诗欲为龙池游束装戒蓐食鸡鸣天未曙呼儿重蜡屐萦回溯寒溪确荦疲乱石迢迢万丈岭宛转苍龙脊山高吐朝气恍不辨咫尺俯听雷雨声仰逐猿猱迹委蛇度花坞净緑草可席喜如出笼槛身轻飞鸟掷不辞双足茧逺探蛟龙窟传闻此山巅旧有沧海色迩来三十年潭湫变枯荻至今应江潮尚浮鸥鹭集至理竟未解对之空太息不如西湖游挥篙泛瑶碧】
　　云谷山　名胜志在县西四十五里岑峰崛起林谷逶迤常有云气出入故名
