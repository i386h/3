<!-- { "loadSidebar": true } -->
　　铁　温州府志瑞安平阳泰顺三县皆有之取砂碛淘炼成铁办嵗课力艰工苦明时减罢【何光逺泰顺县减铁课序泰顺邑万山中里少地濶银场铁冶他邑莫与并逾年既逺所有者不可得如前所赋者不能减于后以圣人利民之具而民反受其累治中邑令范勉上其事于朝下属郡勘白之减其课三之一易曰损上益下其益无疆此所损者小所益者大矣因序其事并系以诗羣物出土惟铁乃艰淘沙于水伐木于山轗□是登欹倾是处痀偻攘身垢若脯赭炽其火昼夜不眠产铁一拳能值几钱肩不停担足不停步十态万状有如荼苦矧兹赋课累嵗如之岂谓年逺炭尽砂稀天子命官理丝解暗甔生辉以轻易重兆民食徳推侯独贤我作是诗垂千万年】
　　金星石　万厯温州府志乐清金星溪世传张文君炼丹以余药掷溪中并作金星今水中石名金星石又金溪水石皆有金星
　　松化石　琅琊代醉编建中间道士马自然指永康县延真观前庭松曰此松已千年矣当化为石至夕大风雨其松果化近观山中松皆化为石
　　蜃灰　温州府志以牡蛎殻或蛤殻成堆泼以水即烟炽渐成灰用以甃砌最坚制船以桐油泯其罅渍水不漏功用甚博甆器旧者以蜃灰白之【谨按温郡红花靛青二种为产最多处郡亦然颇利民用实其地之専产故为拈出】
　　处州府
　　稻　龙泉县志稻有占城赤早旱湖金华地暴鹧鸪斑海棠碧严龙鳯竹香等名
　　南田稻　名胜志青田县南田山上有沃土宜稻【括苍彚纪青田县南为南田其地土沃嵗旱丰稔如常青田县志其地止宜稻而麻麦诸蔬少生焉】
　　旱湖稻　龙泉县志稻有旱湖种于无水之处鹧鸪斑　龙泉县志色鹧鸪因名之
　　赤米　龙泉县志邑产早赤稻米色纯赤又有赤谷赤芒
　　冻米　青田县志食货有冻米
　　鲫鱼豆　松阳县志菽之属有鲫鱼豆
　　九心菜　崇祯处州府志丽水县产
　　紫花芥　隆庆宣平县志即辣芥
　　防笋　笋谱七月生至十月间缙云以南多出然味苦而节疎笋可大于箭笋少许山人采剥以灰汁熟煮之都为金色苦味减而甘食甚佳
　　笋　笋谱出处州竹可作椽笋则春生可食笔笋　崇祯处州府志缙云县葛竹山世传葛洪炼丹于此遗笔化笋成竹人取其笋可书数十字
　　卢栖笋　名胜志卢栖洞傍生竹笋味甚佳【天中记处州宣平响岩之东有灵栖溪溪上岩洞甚竒唐道士卢敖栖其中有竹每无风自动拂除岩石人以为竒其笋味佳人号曰卢栖笋】
　　朱蕈　崇祯处州府志庆元县有朱蕈【香蕈亦佳不亚于温】观音粉　崇祯处州府志云和山中有白防泥以水搅矴而取之和糯米粉一半蒸食之可以疗饥名曰观音粉
　　松　崇祯处州府志缙云县松洲上有松千章郁苍之色映于清流
　　髯松　名胜志龙泉县匡山多髯松弥望入青云雨松　缙云县志步虚山斗岩上有二松大数十围每晴日则雨滴沥湿人衣裾遇晦则无
　　三须松　癸辛杂识凡松叶皆双股故世以为松钗独栝松每穗三须
　　同根松　隆庆遂昌县志马鞍山有五株松同根生栝　名胜志处州称栝栝字从木宋熙宁间得古碣云栝松身柏叶即椤木也以山多此木故名
　　杉　崇祯处州府志大杉源山跨丽水云和之间山上多出巨杉
　　樟　龙泉县志飞鳯山有大樟林轮囷百围披蟠数十亩
　　檡　括苍彚纪檡山上生
　　栲木　嘉靖浙江通志处州出栲木
　　赤水木　青田县志县有赤水木
　　相思木　崇祯处州府志庆元县有相思木
　　松阳木　名胜志松阳立县取松阳木为名在县东南大溪有松阳树大八十围其腹中可坐二十人
　　铁蕉　青田县志叶如鳯尾干如龙鳞根能食铁燃铁锸入之愈茂
　　铁树　青田县志铁树色古叶如积雪
　　李　龙泉县志县产李颇多有胭脂李最佳又有鸡心李黄甜李麦熟李真珠李琥珀李【崇祯处州府志龙泉县有千瓣李花】
　　杨梅　龙泉县志杨梅岭下有泉一洼可沃杨梅旬日不壊
　　石榴　龙泉县志榴之亦有数种官榴金榴银榴饭榴山石榴官榴最大
　　山林檎　龙泉县志林檎别一种名山林檎
　　柿　羣芳谱大而稍扁处州松阳柿尤为竒品枣　崇祯处州府志栝郡治在枣山南麓山有古枣一株老榦轮囷右枝甚茂
　　银杏　龙泉县志有二种一种细小稍圆名香杏又一种稍长大名鸭嘴杏
　　榛　括苍彚纪松阳之果有榛子
　　梨　隆庆宣平县志旧产鵞梨本佳品今渐稀少青果　青田县志有青果
　　橙　橘録木有刺似朱栾而小永嘉植之不若古栝之盛香气馥馥可以薰袖可以渍蜜真嘉实也【嘉靖浙江通志处州橙糕捣橙以蜜和而为之】
　　枝粉　青田县志枝树之实可作粉
　　蔗　龙泉县志有糖蔗竹蔗
　　荷　崇祯处州府志黄岩下有芳前十里池宋南渡选妃洪氏有宠赐第于此有十里砖街十里池池多栽荷又名芳墅
　　菱　龙泉县志菱有数种紫菱青菱狗头菱鬼面菱四角菱
　　碧桃　松阳县志白云山有双石髙二百丈顶有石桥横渡傍有碧桃二株三年一花
　　紫牡丹　名胜志丽水县禅智寺有紫牡丹一本髙丈余每开五百余花花各十二瓣值闰年各开十三瓣宋政和间宣入御苑栽之花即不开诏遣还山复开如故
　　兰　青田县志石门洞出
　　神兰　龙泉县志石川岩壑秀丽上有樟树濶数围树之上有香兰花其香闻数里土人目为神兰不敢摘
　　冬兰　隆庆宣平县志双岩产香遍幽谷
　　翠柏　括苍彚纪松阳之花有翠柏
　　桂　崇祯处州府志宋孙夙初母夀于中秋夜对月饮酒忽闻杯中有声视之三桂子也种之俱茂
　　金莲　方舆胜览仙都山顶有湖生莲花【崇祯处州府志缙云仙都山傍孤石屹然干云名鼎湖石顶有湖生莲花世传金莲花瓣落于潭因名金花潭】
　　佛桑　崇祯处州府志龙泉县花有佛桑
　　珍珠花　崇祯处州府志云和县花有珍珠
　　子午花　崇祯处州府志丽水县有子午花
　　鹤顶红　括苍彚纪松阳之花有鹤顶红
　　木芙蓉　青田县志小石门山木芙蓉一本髙二丈生石岩上
　　金丝蝴蝶　括苍彚纪花有金丝蝴蝶
　　藤花　青田县志小石门山后壁削成髙数百丈古藤花垂满其中
　　小竹　名胜志青田县占阳山丛生小竹巨叶其实可为粉【处州府志宋庆元间嵗饥郷民于此采竹实为食青田县志或取以醸酒味佳】
　　舞竹　隆庆遂昌县志石门洞前有竹冬夏一色风起则枝梢自舞拂地
　　棕竹　崇祯处州府志丽水县产棕竹制为器最良鳯尾竹　崇祯处州府志丽水县产
　　酒　名酒记处州谷帘酒
　　金盘露　名酒记处州金盘露【麴本草处州金盘露清水入少姜汁造麴以浮饮法造酒醇美可尚香色味俱劣于东阳以其水不及也宣平县志酒名金盘露者其色清故得名初醸于曳岭大家今其地竟无作者】
　　何首乌　图经本草出处州有苗如藁本叶有光泽夜则苗蔓相交或隐化不见其根形大如拳连珠亦有形如鸟兽山岳之状者珍也掘得生吃味甘甜可休粮【苏颂何首乌讃神効助道着在仙书雌雄相交夜合昼疏服之辟谷日居月诸使人难老童顔华腴惟有縁者遇尔自如】
　　干菊　括苍彚纪宣平出
　　牡鞠苗　名胜志龙泉县匡山松根茯苓大如斗杂以黄精及牡鞠之苗
　　接骨草　隆庆宣平县志酒浸服之以其草傅骨折处可愈
　　磁石　本草纲目括之药属于金石者磁石云母石石燕　龙泉县志黄麻央山石燕洞中产即今药中之所用者雷雨之日则出洞羣飞好事者网得之一锯为二置醋盂中能行动者良
　　草　龙泉县志插于髻间可驱污气
　　墨草　龙泉县志炼之可染须发
　　紫草　龙泉县志大马鞍山出
　　青芝　名胜志青田县大鹤山下其田尝产青芝竹青　青田县志其叶似竹可染碧此地所丰之草故名青田
　　薜萝　名胜志龙泉匡山有薜萝数十寻嫩緑可茹鸡□草　龙泉县志有鸡□草
　　观音草　龙泉县志有观音草
　　龙须草　仙都志产于独峯崖上
　　鹤　太平寰宇记青田产相鹤经云青田之鹤即此【永嘉郡记有沐溪野去青田九里中有双白鹤年年生子长大便去只恒余父母一双耳精白可爱多云神仙所养青田县志青田号鹤城鹤出必得科名】
　　么鳯　青田县志禽之有么鳯
　　乌鹇　崇祯处州府志庆元县有乌鹇
　　山牛　崇祯处州府志庆元县有山牛
　　竹猪　隆庆宣平县志一名竹豚状如鼠惟食竹根其味甚美
　　野猪　崇祯处州府志庆元县有野猪又有鎗猪汉猪
　　金鲫　包万有唐山记遂昌县唐山翠峰庵有沼常畜金鲫百数闻木鱼声聚而就食
　　翼鱼　姜师闵翼鱼説景宁山溪间有翼鱼四足飞立树梢张口注水鸟见水就饮鱼渐闭口饮水之鸟伺其腐而吞之
　　苦鱼　刘基苦斋记章溢先生隐居之室在匡山之巅匡山在处之龙泉县剑溪之水出焉注入大谷其中多斑文小鱼状如吹沙味苦而防辛食之可以消酒
　　墨鱼　名胜志松阳县卯山泉有二墨鱼浮水人不能取
　　圆眼鱼　崇祯处州府志丽水县产
　　莲心鱼　崇祯处州府志青田县产
　　桃花鱼　龙泉县志春时溪中出
　　海鲨　草木子鳞虫皆卵生也独海鲨胎生产栝者最巨
　　跳鱼　姜师闵跳鱼説即大蛤景宁溪中当夏月蛤引饮涧水每遇蛇则为所噬或蛤多则先以一巨蛤啣蛇头蛇则以尾纒之渐移入水蛇寻自壊巨蛤与羣蛤聚而食之
　　青螺　龙泉县志青翠可食
　　野蜂　刘基苦斋记匡山之巅四面峭壁风从北来大率不能甘而善苦故植物中性之苦者莫不布族而罗生焉野蜂巢其间采花髓作蜜味亦苦山中方言谓之黄杜初食颇难久则弥觉其甘能已积热除烦渴之疾
　　葛纱　崇祯处州府志青田县出
　　花布　龙泉县志邑产花布机布
　　树皮布　元和郡县志处州元和贡有树皮布棉苎　缙云县志本邑农亩之外少蚕桑多种棉苎女红之利居田租之九
　　竹纸　括苍彚纪松阳宣平出纸青田县志出竹纸山墨　隆庆宣平县志墨山出山墨窰人取为【兹石】之用
　　漆　括苍彚纪松阳产漆颇行逺
　　白蜡　崇祯处州府志松阳县出
　　甆器　龙泉县志章生二不知何时人尝主琉窰凡甆器之出于生二窰者极其青莹纯粹无瑕如美玉然一瓶一钵动博十数金其兄名章生一所主之窰其器皆浅白断文号百圾碎亦冠絶当世今人家蔵者尤为难得【七修稿哥窰与龙泉窰皆出处州龙泉县南宋时有章生一生二弟兄各主一窰生一所陶者为哥窰以兄故也生二所陶为龙泉以地名也其色皆青浓淡不一其足皆铁色亦浓淡不一惟土脉细薄油水纯粹者最贵至今处人称为章窰菽园杂记青甆出于刘田去龙泉县六十里次有金村等窰泥油精细模范端巧不及刘田龙泉县志龙泉昔产窰器青甆窰在琉田道泰大其垟安福蛤湖因溪垟官田俞溪大浪坑乌甆窰在宏山陈湾砖窰在大沙塘田里山南坑直同大口芦陂沛田缸窰在剑池湖惟甆窰昔属剑川自析乡立庆元县窰地遂属焉近亦窰户稀絶矣】
