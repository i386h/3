<!-- { "loadSidebar": true } -->
　　钟朗【乡贤留祀册字玉行石门人父景音慷慨好施力行善事朗中顺治己亥进士选翰林改工部主事出视江南芦政芦故奸猾弊薮强弱输赋不等积逋至二十万时方遣使者督令清丈朗偕使者按籍履亩确查得豪富侵占胥吏飞洒等弊陈请豁免贫戸积欠数万两厯刑部郎中陜西提学道严絶苞苴振兴文教陞布政司参议致仕】
　　沈鱄【福建名宦册字木门嘉善人顺治辛丑进士康熙八年知建安县事兵燹后土田荒芜蠧胥巧为影射民苦之鱄廉得实穷治不少贷先是藩厮以钱贷穷民勒息数私禁榜掠有鬻妻孥以偿者官莫能制鱄曰爱一官而胁于舆隶使民无告吾耻焉捕置之法民大悦】
　　沈廷劢【乡贤留祀册字克斋秀水人由贡生授新宁县令时兵燹之后戸不满百廷劢轻刑薄赋招徕抚字民相率来归再令栾城值三逆之变出师南征廷劢转输供给无有匮乏寻改商州知州以疾归】
　　俞云来【嘉兴府志字汉乗海盐人康熙庚戌进士授安仁令时当兵燹随大兵招降贼朱天锡等数十人全活闽广诸郡饥民甚众调任湖口擢兵马司正指挥】
　　朱振【乡贤留祀册字千仞嘉兴人康熙己未进士知舒城县均赋役严保甲舒有七门堰者壅塞已久下流苦旱振力排众议卒兴其利民咸德之】
　　虞兆清【乡贤留祀册字鉴斯嘉兴人康熙己未进士知綦江县綦当兵火之后邑里萧条兆清招徕劝垦戸口日増建学宫设义学延师以教士官至湖广道御史弟兆湰有诗名】
　　孙衍【乡贤留祀册字宰工嘉善人康熙甲子举人选长山知县在任五年减羡耗赈贫乏以病乞休邑人攀辕卧辙者相望于道】
　　陈霆万【乡贤留祀册字子敦嘉善人康熙甲戌进士授临胊县息盗安民四境肃然邑正供四万余两向有胥蠧私收包纳之弊甚至饱壑逺遁累民重完霆万至一变其法散归业户使各自输粮其弊遂革】
　　张王典【乡贤留祀册字尧若嘉善人康熙丁丑进士授山西平顺县下车之始减耗费絶苞苴省差徭善良安堵奸邪屏迹值嵗当编审秉公厘剔从前漏之弊重役之苦一时顿清报最陞吏部主事旋擢吏科给事中宦京七载赁屋数间仅可容膝公余则焚香玩易以图补过及卒行李萧然惟图书数束】
　　徐升贞【湖南名宦册字君阶海盐人由拔贡补岳州通判蔬食布衣官居如贫室尽革陋规嵗旱步祷泪痕被面两释寃狱人号活命菩提】
　　许湄【嘉兴府志字临洲康熙庚辰进士知湖广石门县苗蛮杂处湄开诚抚谕诸土司咸格心向化巡抚赵申乔保奏内召卒于途居官十五年家无寸椽尺土殁后人益信其廉】
　　陆张烈【公举事实字昂千海盐人康熙庚辰进士山西浮山令抵任即谢餽遗除浮耗嵗旱倡输赈粟民无失所者力振文教童子试渐增至数百人详请改小学为中学治讼口决如流狱无留系行取授吏部文选司主事官至两广运使】
　　王显一【公举事实字立峯海盐人康熙丙戌进士选巩昌府成县知县始至郡禁加派除陋规慎词讼兴文学在任五月调赴西宁委解羊饷银至古木额尔格军前如期交纳及归复委至镇海堡地方收放草束显一躬自料检不假手胥役镇民德之上官嘉其才遂留军前効力委解盐菜银至古木额尔格军营又令收放各郡解到仓粮料荳显一办理精明効力三载刻无宁晷庚子春奉派运粮至木鲁乌苏地方兼程而进先期至军主兵者深嘉之即令其沿途放粮回西宁行至第十八台积劳成疾而卒雍正元年凯旋抚臣核实奏绩特廕一子入监】
　　蒋鹤鸣【公举事实秀水人为舒城知县舒自明以来水道淤塞田多旱患鹤鸣下车即讲求濬治捐俸劝输士民乐助是嵗适遭荒歉即令贫民受值执役不三月开久湮之河七十余里民不告劳工亦速竣】












　　浙江通志卷一百六十七
　　钦定四库全书
　　浙江通志卷一百六十八
　　人物【三】
　　循吏【二】
　　湖州府
　　南北朝
　　沈宪　丘仲起【南齐书沈宪传宪字彦璋武康人应辟为主簿厯余杭令除驾部郎补乌程令武陵王为防稽以宪为左军司马太祖以山隂户众难治欲分为两县世祖啓曰县岂不可治但用不得其人耳乃以宪带山阴令政绩大着迁冠军长史广陵太守以疾去官卒当世称为良吏宪同郡邱仲起先是为晋平郡清廉自立褚渊叹曰见可欲心能不乱此杨公所以遗子孙也仲起字子震宋元徽中为太子领军长史官至廷尉】
　　丘仲孚【梁书本传字公信乌程人选国子生补主簿厯扬州从事太学博士于湖令有能名迁山隂令长于拨烦善适权变吏民敬服号称神明治为天下第一征为尚书右丞迁左丞仍擢为卫尉卿恩任甚厚俄迁豫章内史在郡更励清节卒赠给事黄门侍郎】
　　沈瑀【梁书本传字伯瑜武康人起家州从事奉朝请竟陵王子良引为府参军领扬州部转从事甚相知赏子良薨复事刺史始安王遥光尝被使上民丁速而无怨乃令专知州狱事湖熟县方山埭髙峻冬月公私仁侣以为艰难瑀乃开四洪断行客就作三日立办明帝复使瑀筑赤山塘费减材官所量数十万永泰元年为建德令敎民种桑柿梨栗顷之成林髙祖即位陈伯之表瑀催督运转军国获济迁驾部郎母忧去起为余姚令县大姓虞氏千余家请谒如市前后令长莫能絶自瑀到有至者悉立之堦下以法绳之自是权右屏迹征为少府卿出为浔阳太守为盗所杀】
　　宋
　　陈舜俞【宋史本传字令举吴兴乌程人举进士又举制科第一熙宁三年以屯田员外郎知山隂县诏俟代还赐舘职舜俞辞曰爵禄名器砥砺多士宜示以至神乌可要期如付剂契缴中书帖上之青苗法行舜俞不奉令上疏自劾曰官制放钱取息虽分为夏秋二科而秋放之月与夏敛之期等夏放之月与秋敛之期等不过展转计息以给为纳使民终身以及世世每嵗两输息钱无有穷已是别为一赋以敝海内非王道之举也奏上谪监南康军盐酒税五年而卒舜俞始尝弃官归居秀之白牛村自号白牛居士已而复出遂贬死苏轼称学术才能兼古人之器】
　　卢革【宋史本传字仲辛德清人庆厯中知龚州蛮入冦桂管骚动革经画军须先事而集移书安抚使杜杞请治诸郡城及易长吏之不才者又言岭外小郡合四五不当中州一大县无城池甲兵之备将为贼困宜度逺近并省之后侬智髙来九郡相继不守皆如革虑知婺泉二州复为宣州以光禄卿致仕】
　　朱服【宋史本传字行中乌程人熙宁进士甲科元丰中擢监察御史里行参知政事章惇遣袁黙周之道见服道荐引意以市恩服举劾之惇补郡免黙之道官绍圣初拜礼部侍郎后知庐州庐人饥服便宜赈防全活十余万口明年大疫课医持善药分拯之坐与苏轼游贬海州团练副使蕲州安置改兴国军卒】
　　陶旐【汪藻陶旐阡表字季成吴兴人元符三年进士调陜州司理参军童贯用兵请旐从固辞贯亦不能强也知郑之管城婺之东阳杭之富阳低徊数邑几二十年在东阳时俗喜鬭家藏铠仗更数令不能禁旐痛惩之风俗为变】
　　朱南强【嘉靖安吉州志字柔立主晋陵簿有倚当涂势夺民田者南强按归之移宰上虞地濒海民业煮盐多致讼乃为析利害上提举请置场交易民甚便之】
　　沈琯【嘉靖湖州府志字次律德清人宣和间任两浙漕运王师收方腊琯规画应办民以不扰后奉使至燕云金人入冦郭药师败降琯为药师所执遣同李邺赴阙议和琯首陈虚实乞召兵防河北邀击不聴乃着南归録以摅忠愤自号柯田山人终老焉】
　　莫漳【治湖州府志归安人登进士第淳熙初知仁和县时有出入德寿宫者恃势虐民漳于宫门外候其出擒而挞之髙后怒孝宗降漳一秩居数月平江缺守宰执进拟孝宗曰朕有其人遂除漳院辖以承议郎知平江】
　　沈介【西江志湖州人乾道四年守信州与赵师严为代师严在任时州兵尝欲援往例有所求不获遂谋乱虽散府库以抚之犹反侧未安介至诛首领二人余皆安堵嵗饥赈贷有方民得不死去官之日老稚扶擕随行数十里涕泣不忍舎】
　　章谦亨【西江志湖州人绍定间知铅山为政寛平人号生佛家置像而祀其兴学养士御盗安民礼贤表俗蠲赋救荒事绩邑人勒之章岩以志不忘】
　　施宿【两浙名贤録字武子长兴人庆元初知余姚县为政务大体兴废举坠不事细谨姚北濒海嵗役民修堤民甚苦之宿更筑石堤建庄田二千亩以备修堤之役功与前令谢景初同称】
　　李元吉【福建通志湖州人淳祐间知福清县始视事讼日三百余牒未期月几无讼云】元
　　程郇【黄溍程郇墓志字晋辅曾祖公许自蜀居湖州郇于书无不读用荐署嘉兴路儒学録厯江山县尹再迁武冈路绥能县尹县邻谿峒民夷杂处窃发不时郇拊循恺悌境内以安防广冦猖獗长贰而下以供亿军需出境郇独任县事师旅经从枝梧遣发戒令严明士卒帖帖不敢肆行县有义仓粮二万余石积为豪强所侵悉征理之嵗适大侵赖全活者甚众转慈谿县令慈谿宻迩帅阃事尤丛剧郇设施注措若不经意咸尽其宜县东花屿荪湖受诸水溉田可六十顷豪民或请堙湖为田而输粮于官吏以成案请署郇毅然不可事遂寝湖旁农家均获其利年七十以奉训大夫婺源州知州致仕】
　　倪渊【黄溍倪渊墓志字仲深乌程人精敏絶人用荐署本郡儒学録授太平路当涂县主簿时长官皆以故免去渊独理县事延祐初经理田土考覈多失其实赋敛不均公私咸以为患渊分画编次以为图籍出其匿而去其増加二税乃如期而集嵗适大侵民以状言灾伤郡戒县勿受渊争之不得即解印求去郡遣吏谢且以检视之事悉诿之渊躬履阡陌不避其勤民赖以苏以年老致仕】
　　唐棣【两浙名贤録字子华先世钱塘徙吴兴以荐除休寜县尹先是豪民好为兼倂贫民至空产赋往往逋亡棣厘其弊具为科条择任廉吏宿弊一清流逋归复山民老人拥马抃谢其为政惟用儒法刚柔适调归于太和居五年政平化行狱讼止息课为江东最以老去官民涕泣塑像祀之】
　　明
　　王瑄【嘉靖湖州府志字廷璧长兴人永乐甲申进士任兵部主事陞刑部郎中防囚越狱有数十重囚不去讯之则曰王郎中必不枉我故诸司官咸坐罪而瑄独免又理刑直隶值嵗侵赈卹流亡修复昆山常熟水利民甚德之累官按察使乞归】
　　方琛【治湖州府志字廷献归安人永乐乙酉举人知崇仁县邑无恒产惟以折色贸易准办税赋率多逋负琛奏请从民便赋之邑民赖焉嵗旱祷于华山即得雨后陞山东布政司经厯卒之日家无余赀】
　　陆嵩【嘉靖湖州府志字如嵩归安人治丙辰进士授罗源知县以才贤改知南平政绩大着嵗大旱与郡守孙衍诣龙潭斋宿祈雨未几雨大澍冒行数里遂感寒疾卒民为立哀慕祠于城中】
　　王济【湖州府志字汝舟乌程人成化辛丑进士授南兵部主事所辖马快二千余艘中官怙势侵没无算济力为裁省大司马王恕深器重之以忤铨司出知云南临安府地多奇货又夷民杂居多盗济遏其乱源盗用以息陞贵州副使引疾致仕】
　　张罍【江西通志字元器归安人成化进士知上髙县兴学校均赋役节浮费弭盗贼时新昌降贼谭尚武者假巡捕之名扰害乡民罍密疏除之地方以宁累陞福建副使】
