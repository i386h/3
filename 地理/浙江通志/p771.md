<!-- { "loadSidebar": true } -->
　　慎伯筠【治衢州府志字东美西安人豪于诗应贡京师见棘闱严甚曰此非所以待天下士也拂衣归嘉祐间韩琦荐之与林和靖俱至伯筠留京师一日遇髽紒道人倾盖如旧谈论累日人莫能觧自是不饮亦不作诗】
　　毛赫【天啓江山县志博学多闻不营利禄宋仁宗嘉其恬退卒赠承奉郎】
　　成黙【衢州府志字利宾西安人隠居业渔建炎初以渔舟济髙宗于金山髙宗欲官之辞不就乃赐宅一区田五十顷于礼贤门外】
　　杨复义【衢州府志字子宜号西清西安人宋末与父偕隠师事金仁山归于西清授徒讲学当事屡征辟不就常衣葛行吟草泽间家素饶裕立义学义廪义复立义田以饭僧时号为西清隠士】
　　张裕【化县志字好问性孤介乐道忘贫贡于乡徐霖师事之尤为赵庸斋汝腾所重达人显官以币餽者悉不受有司强其出对曰得优游升平之世寄傲山水之间足矣乌用仕为乃即横溪先陇侧构室凿池日徜徉其中澹然自得乡里有婚姻丧葬者必从问礼有纷争者必就辨曲直家虽不裕而每赒人急弗靳也永嘉黄淮铭其墓】
　　蒋芸【两浙名贤録化人咸淳乡举上疏论贾似道奸不报遂不就南宫试而归元累徴不起人称芹涧先生】
　　元
　　徐庭琇【衢州府志字宇清常山人大兴孙性颖敏八岁能文从伯父梦麟学博综羣书至元间领乡荐后举博学宏词除国子学正不受辞归自号金川隐者设义田义仓赈恤乡里郡守王俊刘克昌髙其学行延为明正书院山长大阐经防从游者皆成名儒至元末亷使复辟坚不起潜匿石崆山谷卒】
　　明
　　赵桧【两浙名贤録字廷坚江山人负气节博学能文母周尝鬻钗遣就学于数百里之外既归母流涕语桧曰吾始可见若父于地下矣隠居养母终身不仕】
　　童佩【万厯龙游县志字子鸣家贫从其父载书鬻呉越间挟防问字輙通晓意义后买一舫逰四方帆樯下皆贮书读之穷日夜不休又善考证书画金石彞鼎之属尝逰昆山执经于归有光有光为赠序道其依依问学之意久之学益富诗歌日益有名与王世贞王穉登逰太保朱忠禧与其兄恭靖王遣人邀至京师爱而欲留之一夕遯去尝与韩邦宪定交逆旅邦宪守衢亲过其家山坞中序布衣昆弟之好佩请为祠祀龙邱先生邑有龙邱祠自此始邦宪卒于官徒步送其丧卒年五十四子鸣蔵书万卷手皆自勘讐笃于交谊有所期虽千里不爽薄田数十亩割田以创村塾龙有溺女之俗捐羡粟以给举女者有文集行世】
　　严州府
　　唐
　　许法棱【严陵志字道冲建徳人唐永泰中束帛聘不就】
　　罗万象【严陵志分水人隐于紫逻山浙西观察使李徳裕使人召之万象更逃入深山筑白云亭居之终身不出】
　　翁洮【嘉靖浙江通志字子平夀昌人举进士授主客员外郎退居不仕僖宗以建州刺史李频荐遣使徴之令睦州守臣催促上道不起作枯木诗以荅诏僖宗复遣使以曲江鱼赐之宋理宗朝追諡为善庆公】
　　五代
　　方昊【嘉靖浙江通志字太初淳安人生于唐末唐亡遯隠岩谷中呉越钱氏招之不往聚徒讲学于上贵精舍以终其身乡人称为静乐先生宋咸淳八年就上贵寺建祠祀之】
　　宋
　　邵炳【淳安县志晃之子登天圣五年进士第为富阳簿秩满归筑楼名白云而隠焉范文正公守睦招之不就内相叶道卿郡倅张文定屈炳主钱塘学亦辞后张在谏垣荐之召赴阙因上时政机要防三篇除秘书省校书郎知义乌县不赴复还旧隠时称白云先生】
　　方逢嘉【淳安县志字君防领漕荐任无锡尉调转船两仓司门事凡知者累以文学政事荐之辞不就归隠于所居马岩山下号岩隠先生】
　　齐龙髙【严陵志字彦登淳安人为上舍生咸淳七年释褐第一授迪功郎婺州教授寻隠居不仕创读书之室名曰相庄聚徒授学以终老焉】
　　章元礼【余干亨元真山人传端平咸淳间三荐监闱一举进士宋亡乃匿迹韬光肥遁林壑自书其门曰旧时科目中儒戸今日山林下逸民居家谨养生送死之礼既老自志其墓讳其名曰元真山人】
　　余梦魁【遂安县志字梧叔世居松林举乡荐宋运革筑室琏坞山中大书松林二字刻于石元初有司累荐不起年七十余临诀属子侄曰吾宋人墓碑书宋林处士足矣】
　　余徳明【遂安县志字克新弱冠登文天祥榜进士官翰林编修校理预修国史宋末里居不仕赋归隠诗以见志焉】
　　元
　　严侣【桐庐县志字君友子陵三十五世孙从学贾汉英贾之学实源于朱子贵官至钓台必访侣劝之仕则曰吾鼻祖髙风逺韵与富山桐水为流峙某不敏愿为贤子孙足矣尝逰钱塘有动于中亟归遽遭丧擗踊气絶者数四治丧一用朱子礼庐墓三年不脱衰绖有白燕巢于墓木至顺辛未卒门人私諡曰髙节先生】
　　何景福【淳安县志字介夫号铁牛子学博行修累辟不赴优游泉石所着有铁牛翁诗集】李康【桐庐县志字宁之年十三母病弗瘥割股和饘以进病随愈里称孝子从永康胡长孺逰以古学自鸣至正三年郡守马九臯遣使币迎力辞之九年张奉使素闻其贤又起之复辞十六年宰臣达实勒至邑即致币遣令诣请议事康不得已而往欲官之以母老恳辞归及卒髙阳许琼青田刘基临其丧作诗以诔之】
　　徐舫【续髙士传字方舟桐庐人约躬有道喜怒不形幼尚侠好驰马试剑已而幡然悔去为进士业已而又悔曰人生贵适意奈何局蹐章句中于是游江汉淮浙间以诗歌自娯江浙防政苏天爵表荐之舫笑曰吾诗人耳其可以章绂乎竟逃去筑室江臯每天雪放舟钓江中终日不返自号沧江散人髙帝初刘基应聘舟泝桐江而西舫冠黄冠衣白鹿皮裘立江滨目送之曰卿寜不愧桐江水耶基与同聘者皆与舫善□舫以隠自髙数欲屈致之舫愈自匿人莫知其迹而终宋适徐舫墓志宛陵罪氏率五百指来避兵衣且食之病者予药死无所归则择地蔵之事平具巨舟载之还家】温州府
　　晋
　　张廌【永嘉郡记隠居颐志家有苦竹数十顷于竹中为屋常居其中王右军闻而造之廌逃避竹中不与相见】
　　唐
　　刘冲【万厯温州府志永嘉人隠居大罗山人称其所居曰亷让里秀才洋君子山】
　　五代
　　蒋湛【永嘉县志有髙操刺史季广琛建牙持牒诣其家徴之不就至今名其乡曰建牙】严永【十国春秋温州永嘉人初仕南唐厯显官一旦避地归蔵衣冠于平阳青华山穴中为人佣作以自给呉越王物色得之永不得已于穴间取衣冠以行已复遯去不知所之土人名其处曰严公岩】
　　宋
　　周侃【万厯温州府志永嘉人行谊表着真宗召之不起郡人名其巷曰招贤坊终防国山中】朱耸【万厯温州府志字合甫永嘉人隐于江北合山穴岩以居作合山游数千言号歔歈子有隠清堂集郡守周延隽数问餽不受】
　　方晔【旧浙江通志字圣时永嘉人父端以文行为欧阳公器重晔生未期而孤力学笃行敝衣粝食处之裕如自号迂愚翁大观初诏举行谊郡以晔应选固辞不就】
　　林干【乐清县志字国材崇宁初士皆以舍法论秀登名干独不事举业闭门著书居木榴山因号木榴子着渊通四十八篇覃思十三篇邑令鲍辉遗干书谓读覃思知古大圣人治心养性尽于此矣渊通一书理义精微非晚学能窥涯涘一日见干草衣木质进退踈野始知为遁世士益尊事之】
　　徐必友【隆庆平阳县志字仁卿铎孙儒雅博洽政和间屡荐不起隐柏洋山下作善养亭啸咏终身自号逸叟】
　　周彦通【万厯温州府志永嘉人豫子当恩补避匿弗出父殁后家徒四壁怡然自得居常防食一介无所茍取结庐谢池不与俗接】
　　林崧孙【瑞安县志字乔年介夫孙幼孤力学通诗易尚书为文清洁而善通实事与永嘉陈鹏飞友善及鹏飞谪死遂絶意仕进自号兑光居士日与沈东美韩汝翼修其祖故事保坟墓厚风俗绍兴之季后进多尚宦达至髙尚有旧典型惟推乔年】
　　薛髙【万厯温州府志字宁仲永嘉人任连城簿弃官而隠读书作文至老不休家有读书楼郡守楼钥为之记陈谦赠诗有万卷编抄髙似屋一门师友重如山之句从孙嵎登寳祐第调长沙簿一旦挂冠去以诗酒自娯终其身】
　　朱黼【平阳县志字文昭学于陈止斋不事举业尝着纪年备遗始尧舜迄五代若吕武王莽朱温皆削其纪年以从正统叶水心序之且云此书一出义理所会寳蔵充斥人始知其能传陈氏学也躬耕于南荡山抱其学以终】
　　朱元升【平阳县志字日华黼从子嘉定武进士弃官不仕入南荡山尝曰贯三才之道者莫大于易精研三十年沛然有得乃着三易备遗十卷行于世尝于其乡筑堰备水乡人徳之名朱公堰】
　　何傅【贫士传字商霖永嘉人属诗知名釡爨常空而意趣悠然漠不为累叶适常称其冻饿自守之乐死之日殡具无赀其友翁忱率素往来者葬之】
　　元
　　薛魁祥【万厯温州府志字壮行平阳人有文行登咸淳进士授淳安尉宋革命遂弃官杜门著书辟连江宰不就同时有顾近仁字力行才器儁迈亦不仕学者宗之曰江南先生有诗万余首名小惭集】
　　郑昻【平阳县志字处抑不谐于俗隠居读书至正癸巳冬叛卒陈安国据城以礼访之昻婉拒挈妻子避西华山中事寝始归佥宪巴延布哈行部义其事屡荐不就】
　　孔晥【平阳县志字子充至正壬午乡贡授宗文书院山长秩满归隐居养亲有经略使至延见上政略五篇言天下利害使嘉纳之授浙阃照磨使辅周嗣徳守御元亡不复仕有诗云故居烧后拾残编留得陶诗一两篇彭泽岂堪犹作令义熙何忍再书年】
　　金建【瑞安县志字长民隐居不仕以春秋教授乡里至正间方国珍海艘犯境献防筑城备御达纳实哩从其言郡赖以安省府交辟徴为秘书管勾不赴优游田里自号林居子国珍据郡以礼延致终不屈】
　　明
　　朱希晦【乐清县志襟度夷旷博通羣籍元末民间所在争相雄长希晦两弟与刘公寛日搆兵乃往见公寛谕以理解去洪武初以贤才召至京师授朝列大夫不拜归与赵新鲍原宏相倡和称雁山三老别号云松】
　　何白【列朝诗集传字无咎永嘉人幼时为郡小史龙君御为郡司理异其才为加冠集诸名士赋诗以醮之为延誉于海内遂有盛名西游酒泉南穷湘沅归隐于梅屿山中有汲古阁集行世】处州府
　　宋
　　呉戭【嘉靖浙江通志字叔才处州人乡里遵其行恬于隠遁无仕进意宋康定中孙沔为郡奏以教授州学部使者亦荐于朝诏赐帛嘉祐中朝廷访遗逸沔自政府出帅余杭复奏荐之诏不起上嘉其节授将作监主簿亦不就卒门人諡曰冲和先生绘像于郡学春秋祭祀焉】
　　管师复【嘉靖浙江通志龙泉人与弟师常从安定胡瑗学俱有盛名时号二管师复长于诗隠居不仕仁宗闻其名召至问曰卿诗所得如何师复曰满坞白云耕不尽一潭明月钓无痕赐爵不受放归故里人称之曰卧云子着有白云集行于世】
　　王昌言【缙云县志字君用官至左武大夫知武州绍兴十四年蜀乱弃官归隠号沧州醉叟】周顼【遂昌县志字成珍性恬淡不乐仕进侍读杨万里疏其名荐于朝诏徴不起与乡人进士华延年周若思讲明经义隠居西郭】
　　蒋时宪【缙云县志举贤良方正上治平十防时韩胄用事议多不合擢左司諌不拜固辞还山宁宗嘉其节特赐奉议郎】
