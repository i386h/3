<!-- { "loadSidebar": true } -->
　　杜褎【周必大潜光堂记字伯称世居越之上虞以笃行着绍兴末府帅汤岐公史魏公交荐于朝再命以官尝尉崇安力变不举子之俗治狱无一夫之寃遇大利害密禆其长罢行之隂德不可胜计】
　　贝钦世【于越新编字圣美上虞人绍兴中进士授西安尉调武康丞居官廉介太守王十朋表荐之改知江隂浚运河数十里溉田无算事闻诏増秩】
　　孙应时【宝庆会稽续志字季和余姚人淳熙乙未进士尉黄岩朱子为常平使者一见即与定交绍熙壬子邱崈帅蜀辟入制幕兴元帅吴挺死即白制帅定议差统制官权领其军草奏乞别选帅材以代吴氏朝廷从之以张诏为兴州都统一方晏然改秩知常熟县既满郡将以私憾捃摭仓粟欠三千斛士民感德至相率担负诣郡愿代偿不报竟坐贬秩卒开禧丁夘吴挺之子曦复归兴元果据军以叛曦诛吏部侍郎黄度等六人奏应时见微虑逺能为国家弭患于未形乞甄録其后得防补其子祖开下州文学】
　　胡撙【万厯绍兴府志字崇礼余姚人沂之子尝为两浙转运司干办官条无名赋请尽蠲之湖常水旱疾疫乞多卖僧牒转米縁门以赈二子衞衍衞举进士累官礼部侍郎封余姚县开国伯衍知汉阳军】
　　唐阅【嘉泰会稽志字进道山隂人举进士调明州定海主簿累迁司勲员外郎两浙嵗饥诏以阅为浙东检察时州县抑配豪右往往闭籴阅奏储粟之家宜勿限以价勿计以数则趋利之徒将倾囷竞售不待低昂而价自平又民饥不相保小儿遗弃衢路而法三嵗以下乃许异姓收育阅请虽及十嵗权聴民鞠养以为己子孝宗皆可之于是全活甚众拜国子司业迁起居舍人卒阅长于春秋左氏仿迁固史例着左史传行于世】
　　俞亨宗【寳庆会稽续志字兼善山隂人隆兴二年进士知漳州先是州以盐抑民计口请给督促其值急于常赋亨宗首罢之又罢溪港津渡之聴民往来无禁及减去经总制钱额外苛取者嵗罢缗钱合四万四千秩满奉祠里居嘉定初起为大理少卿以年老归】
　　孙子秀【宋史本传字元实越州余姚人绍定五年进士调吴县主簿有妖人称水仙太保子秀焚其庐沈其人于太湖曰实汝水仙之名矣妖遂絶知金坛县严保伍厘经界结义役一切与民休息惟豪黠者有犯则痛惩不少贷通判庆元府主管浙东盐事先是诸场盐百袋附五袋名五厘盐未几提举官以为正数民困甚子秀奏蠲之迁金部郎以与丞相丁大全议不合去国开庆元年为浙西提举常平徙提刑狱击贪举廉风采凛然犴狱为清度宗即位进太常少卿卒】
　　孙炳炎【万厯绍兴府志字起晦子秀从子以进士为福州教授厯迁宗正丞权吏部郎出知饶州按视亏运米二十万石请得分限补偿诏从之赣冦出没二广为患炳炎不折一矢解散之广帅刘应龙举以自代会以言罢归遂不复起】
　　元
　　王艮【元史本传字止善诸暨人淮东宣慰司辟为令史以廉能称又辟江浙行省掾史会朝廷复立诸市舶司艮从省官至泉州建言若买旧有之以付舶商则费省而工易集且可絶官吏侵欺掊克之弊中书省报如艮言凡为六防省官钱五十余万缗除两浙都转运盐使司经厯绍兴路总管王克敬以计口食盐不便言于行省未报而克敬为转运使集议欲稍损其额以纾民力沮之者以为有成籍不可改艮曰民实寡而强赋多民之钱今死徙已众顾重改民籍而轻弃民命乎于是议嵗减绍兴食盐五千六百引迁江浙行省检校官有诣中书省诉松江富民包田土为粮一百七十余万石沙荡为钞五百余万缗中书移行省遣官验视艮至松江条陈曲折以破其诬事遂寝后以淮东道宣慰副使致仕】
　　明
　　王珩【治绍兴府志字叔珩防稽人洪武中陈时务十策有禆治道授盐城知县至官承兵革之余悉心涖政察利弊而兴革之逾年政成永乐初征为刑部主事不就归】
　　沃墅【河南通志萧山人洪武初知温县时民艰于食墅令垦辟荒芜树艺桑枣百姓歌曰田野辟沃公力衣食足沃公育比代去民遮道留之】
　　叶砥【万厯上虞县志字履道洪武辛亥进士永乐初为考功郎中出知饶州府虚心延访悉民利病而兴除之郡故有□窰铜冶而丁调不减他郡砥奏减四分之一民困以苏】
　　髙复亨【万厯山隂县志字本中洪武中知河间献县招集流亡百姓咸歌思之复知诸城诸城故密地废学久复亨至始树学延儒敎化大行寻以事免归】
　　朱仲安【万厯绍兴府志萧山人洪武庚午举人授武进县簿以善政闻进知县永乐初拜监察御史巡按贵州河南居官廉重临事必存大体仁宗一日顾侍臣曰朱仲安御史中翘楚也宣德初迁河南按察使入觐课为十三道风纪之最进通议大夫卒于官】
　　刘季篪【献征録名韶以字行余姚人洪武甲戌进士授行人使云南四川朝鲜餽赆一无所受擢陜西左参政民有逋赋积嵗不能输有司峻刑督之季篪至慨然曰民困不能输为之父母忍督责之耶乃下令缓其征民皆感德悉完所逋陜不产碙砂而嵗有课额为奏罢之召为刑部侍郎治狱多平反永乐庚寅坐失出人罪左迁工部主事卒】
　　方自新【万厯绍兴府志诸暨人洪武末以孝行举擢石首令民负逋上官督责旁午自新悯之召官民讽谕先出俸为倡竟得米万余石为民代输余九百石储为义廪自是荒嵗有赈陞郧阳守上津竹山二县土瘠民贫科徭与壮县齿自新为奏减租税之半考绩北上至龙江卒郧阳人哀之如丧慈父】
　　胡季本【万厯绍兴府志字秉诚余姚人太学生授建昌府经厯擢知清江改新淦新淦号多事喜讼季本为之才一年县庭清肃时出郊问民所疾苦相慰劳如家人父子卒于官】
　　冯本清【献征録号介庵余姚人以贡授监察御史永乐甲申春勅同锦衣衞刑科官抚苏松常三府长洲有宿盗聚至数百人督兵擒之同事者欲槩论大辟本清不可奏诛其首恶余差为五等皆得不死按赃吏振士风善政尤着擢福建按察司佥事分巡漳泉兼理海道府嵗输番货百万而非其产本清请半折钞以苏民力建寜大水溺者争附槎木蔽川而下本清乃聨百艘为浮梁截流救之活数千百人防陈时政甚见嘉纳宣德初改江西按察佥事卒】
　　郑【治绍兴府志字仲耀诸暨人永乐初以明经判安庆府改饶州陞南安同知所厯皆有善政饶民以烧瓷为业故多官府造作之所尝监督其事忽值窰变瓷器皆成异色守者将以上闻谓任土作贡不强所无倘因适然而责其常然后将何以应遽毁之民立祠窰所以报德】
　　胡智【治绍兴府志字宗愚防稽人永乐辛丑进士授监察御史宣德中陞福建按察副使调广西龙州与安南思郎州累年交兵智往谕之为定约遂俱罢兵南丹奉议向武等处戌者病于瘴疠智皆为改择善地筑城移戍兴安有水陡三十六所官兵司啓闭因剽攘行者为患智改役民夫启闭以时往来者便之秩满陞左布政司景泰初致仕】
　　周颐【万厯防稽县志字养浩永乐初徙巨室丁壮实京师颐兄当行而母老遂上疏请代许之已而入太学卒业拜监察御史屡决寃滞迁山东参议有声齐鲁间调江西平大盘剧冦英宗改元迁福建左布政使建侯官怀安两县学开江山浦城道至今便之】
　　甄完【万厯绍兴府志字克修新昌人举进士授刑部主事髙庶人叛逮捕株连无辜完为详谳全活甚众进员外郎出为广西参议广西獠蛮杂处多瘴疠戍兵死者相借完奏易以土人又建议营田于近地省转输之半景泰初转湖广参政防广东盗起湖南大震完督饷弭盗境内赖以安寻进河南左布政使属水旱相仍民多流殍完至发仓赈贷奏蠲夏税民困稍苏任方岳前后二十年皆有惠政朝廷遣大臣按行天下考察独甄完所治不复考】
　　李贵昌【万厯绍兴府志字用光余姚人永乐初进士知伏羌县羌故无城多冦贵昌为计度募民城之改知江宁时驾方北幸众务旁午贵昌料理精敏尚书蹇义荐为吏部主事扈驾至京卒于官】
　　贝秉彞【献徴録名恒以字行上虞人永乐甲申进士授湖广邵阳知县县僻而俗险前之名能治者率以严秉寛驭之而导以礼义其民感化以忧去服阕改东阿邑当南北要冲过使徃还供给不絶秉彞规措有方事具而民不扰邑西南有泺春夏水潦近泺之民恒废耕秉彞相地开渠纳诸大清河渠成得沃壤数千亩旁邑流徙来归者甚众在官虽小物不弃凡营缮所余废铁败皮朽索故纸之悉存之工暇令煮胶铸杵捣纸绞索贮之库防车驾东幸勅使督建席殿所贮悉济急用而民不费有荐之者征命已下县耆老诣阙乞留从之九载考绩上京时仁宗监国特陞秩俾复任民闻秉彞复来踊跃迎拜数十里其得人心如此】
　　吕童【万厯绍兴府志字邦用新昌人永乐中以贡知兴化宋范文正公尝令是邑流风犹存童至益自砥砺旌异节除宿弊百废具举豪吏苏奎邓信交通巨珰视令丞若僚佐童尽发其姧奏而磔诸市境内肃然日与民治沟洫修乡校在任十三年始终若一日部饷东南竣事还县以瘁卒吏民号恸与文正并祠名宦】
　　徐士宗【豫章书山隂人永乐中知贵溪县县圮于水士宗夙夜经画修治一新累年逋负奏折绢布田地坍决奏免税粮嵗饥捐俸倡赈民戴其德任满老穉赴上司乞留加秩通判仍治县事】
　　谢莹【万厯绍兴府志字怀玉余姚人宣德间授福建布政司都事会闽贼邓茂七作乱脇从漳州民民畏死欲应之重臣逗遛不敢进乃以土兵委莹讨贼时贼势猖獗莹兵寡不敌惟以忠义感激人心漳人闻莹来皆喜曰谢都事来吾属生矣莹至民拥马首莹曰朝廷讨贼汝辈良民勿从贼自取灭民心始安不数日贼果就擒漳州得免于难后以孙迁贵赠少傅】
　　叶冕【万厯上虞县志字拱辰上虞人正统乙丑进士授南刑部主事景泰辛未擢知松江府廉明公恕民畏爱之嵗屡不登冕悉力赈救赖以全活者甚众郡有淀山湖其半属昆山界湖隄坏莫修冕视为一体筑隄万余丈昆山人感愧陞山东参政累迁右副都御史致仕】
　　吕昌【新昌县志字好隆举进士授御史累迁江西按察副使中贵叶某镇守横甚其仆白画杀人市中昌捕得论死防淮邸责民子钱甚急昌视其券久入息多者即焚之叶乃谩语激王王怒奏昌侵侮宗室事下御史按问御史素贤昌抗章讼之事乃白再迁陜西按察使值边备方亟民困供输昌累疏便宜十余事上悉嘉纳之陜俗伉壮巨侠司千戸赀雄一方怙势杀人昌至鸣寃者数百人昌按其事有验即逮系毙之狱中于是直声震中外】
　　冯谦【诸暨县志字履吉正统举人知沛县沛当冲津民力罢于迎送谦力为裁节邑有戚畹庄梨木厰为民大厉皆奏罢之又浚昭阳湖建飞云桥民赖其庇】
　　徐琦【诸暨县志字廷振正统举人授崖州知州崖民多黎戴竹笠子垂髻来见琦谕以服色当从中国为易方巾直领之制简率俊秀使趋于学教以婚丧礼俗为之变在崖九年改道州知州政复报最致仕】
　　朱缙【万厯绍兴府志字廷仪余姚人正统进士拜南台御史以刚直见推出为常德守至则求民利害所宜废置者张弛称便在郡六年政平罚清卒于官】
　　沈性【献征録字士彞防稽人景泰辛未进士授监察御史举劾无所避天顺丁丑方岳郡守员缺命公卿举贤能任之性得宁国府刬剔蠧弊一以惠利为本邻境太平府嵗倩宣城民夫五百穵取白土为常役破产者十九性奏免之嵗大侵辄发羡余减价出粜以利民在宁国八年政为诸郡最】
