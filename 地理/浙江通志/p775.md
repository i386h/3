<!-- { "loadSidebar": true } -->
　　萧德藻【福建通志字东夫闽清人绍兴进士尝令乌程后遂家焉所居屏山千岩竞秀自号千岩老人杨万里称云近世诗人若范石湖之清新尤梁溪之平淡陆放翁之敷腴萧千岩之工致皆余所畏也着有千岩择稿】
　　刘光祖【宋史本传字德修简州阳安人登进士第吴兴掌故绍兴间为殿中侍御史极论朋党伪学之禁言甚剀切宁宗初坐留朱熹罢起居郎管玉虚观庆元三年言官论列放弃房州后复职厯官显谟阁学士以蜀地险远寓居德清之新市市人呼其家曰川刘】
　　游似【四川通志安汉人仲鸿子德清县志字景仁由进士厯官知枢密院事淳祐五年入相上问唐太宗贞观治效之速对以人主一念之烈足以旋干转坤及亲儒从谏敬畏检身诸奏上嘉纳之累章乞归御书事君以忠视民如伤行已有耻遯世无闷十六字以赐且慰留之厯阶广平郡公右丞相兼枢密使七年致仕初喜吴兴山水尝寓居德清新市鎭至是遂占籍焉卒諡清献】
　　吴柔胜【江南通志宁国人因母家徙溧水故又为溧水人德清县志字胜之幼听其父讲伊洛书已知有持敬之学人惮其方严淳熙八年登进士厯官至秘书阁修撰寓居德清之新市鎭后家焉二子渊潜皆宋末名臣】
　　姜夔【西江志字尧章德兴人学诗于萧千岩琢句精工杨诚斋谓其嗣伯子曰吾与汝弗如也夔自号白石道人绍兴间秦桧当国隐居箬坑之丁山参政张焘累荐不起高宗赐宸翰建御书阁贮之以隐逸终吴兴掌故夔少从父宦古沔千岩老人在沔与夔相得遂携过苕霅以兄之女妻之遂家武康】
　　张嵲【武康县志字巨山襄阳人上舍登第居邑之上陌里宋高宗雅知其文辞擢中书舍人官至敷文阁待制有紫薇集子昌诗官至朝议大夫】
　　程公许【宋史本传字季与叙州宣化人嘉定四年进士权礼部侍郎郑清之以少保奉祠侍讲幄中批复其子士昌官职与内祠且许侍养行在公许缴奏士昌罪重内祠侍养之命宜与收寝迁中书舍人进礼部侍郎公许自缴士昌之命清之日夜于经筵短公许清之再相公许屏居湖州者四年帝欲召为文字官清之奏已令守婺帝曰朕欲其来乃授权刑部尚书寻授宝章阁学士而公许已卒】
　　牟子才【吴兴掌故字存叟井研人爱吴兴山水因家焉自幼从学于魏鹤山嘉定间除史馆检校官对延英殿陈六事受知理宗尝曰牟子才好个士大夫官至资政殿学士卒諡清惠所着存斋稿一百卷内外制十卷四朝史稿五卷奏议二十卷经筵讲议五卷口义一卷故事三卷四书易编三十卷春秋轮辐稿未就卒】
　　王嵎【文献通考字季彜北海人绍淳间名士寓居吴兴陆务观与之厚善三子甲田申皆登科】韩元吉【西吴里语字旡咎官至尚书常寓德清县之慈相寺登览之余每多吟作东莱吕成公其壻也尝来访之相与讲读于寺西之竹林精舍故寺中有东莱书院嘉熙间县令章鉴剏屋扁曰东莱读书堂】
　　文及翁【两浙名贤录字时学绵州人徙居吴兴厯官资政殿学士景定间言公田事有名朝野宋亡元世祖累征不起闭门著书有文集二十卷】
　　李龙【佩楚轩客谈吴郡笠泽人侨居乌程三滙效元白歌诗不乐仕进年登耄期自作墓铭赵文曜葬之何道两山间树梅百株赵得符题碣曰宋诗人雪林李君之墓】
　　元
　　敖继翁【两浙名贤录字君善福州人寓居乌程筑一小楼冬不炉夏不扇惟事经史湖之名士从之游者甚众浙西平章事高彦敬荐授信州敎授有文集二十卷】
　　王简【两浙名贤录字伯敬霑化县人父吉昌任济南府治中元统间简以荐授祁阳县尹改乌程因家焉后迁知福宁州至正十二年剧贼王善寇建邵迫州境简率民力战马中流矢被执骂贼死尸不仆颈无血惟涌白沬如流膏次子相亦遇害妻潘氏闻变恐被辱先自缢家奴逃还告其长子桢桢往得父母尸归葬乌程江浙行省上其事赠奉议大夫济南路总管上轻车都尉太原郡侯以桢袭父爵除绍兴路总管张士诚陷城亦以不屈死】
　　张羽【西江志字来仪浔阳人吴兴掌故元季领乡荐授安定书院山长卜居吴兴遂家乌程之戴山东洪武中召见仕至太常寺丞兼署翰林院同掌文渊阁事羽诗文奇古与姑苏高启杨基徐贲齐名所着有静居集】
　　【谨按湖州府志因羽为浔阳人遂讹以为南浔人今改入寓贤】
　　陆厚【江南通志华亭人居城东自号东园散人博学经史尤精孙吴书兵乱往来天目苕霅间将某闻其名覔之不可得兵息返故庐劝之仕不应有诗集号古渔唱】
　　郭学干【始丰稿庐陵人负奇气精地理学好游览名山川至正中纵观五湖之胜至吴兴而止防兵乱道梗欲归不能侨居郡之涟水上涟上之人慕与之游争馆之久之卒同郡罗孔硕李讷葬之道塲山之阿浔阳张羽为撰行述以揭诸墓】
　　陈振【吴兴掌故字文举杞县人宋南渡居钱塘振读书实践年二十以诗经举为苏州文学掾元末避兵弁山家焉子引为古田敎谕引子敏政成进士官至南康知府】
　　明
　　温祥卿【两浙名贤录大同人精通阴阳术数之学元末避兵家于长兴耿炳文初下湖州民心未附祥卿杖策以布衣进谒炳文与语奇之遂留赞军事为炳文画策据要害设战具为守御计未几吴平以画赞功累官兵部尚书】
　　徐贲【万厯湖州府志字幼文蜀人工诗在吴与高启诸人齐名尤善写山水张士诚据苏辟为从事固辞不就徙居乌程之蜀山洪武中以荐至京授给事擢河南左布政所着有北郭集】
　　孙一元【陜西通志字太初平凉人列朝诗集传太初尝栖太白山之巅故称太白山人风仪秀朗巾白袷以铁笛鹤瓢自随善饮酒好谈论所至倾动其士大夫尝南入吴会遂栖迟不去费宏罢相访之南屏山中値其昼寝就卧内与语送之及门了不酬谢费出语人曰吾一生未尝见此人也名山藏太初晚居湖州与尚书刘麟孝廉施侃山人吴珫侍御陆昆结社号苕溪五隐年五十余卒葬道塲山中国宝新编太初性好诗初谈导引人疑其仙晚婴婚娶入湖南社援引儒术皆非其本色也】
　　刘麟【传详名宦西江志麟为绍兴知府罢士民为建小刘祠以配汉刘宠寓湖州晚好楼居力不能构悬篮舆于梁曲卧其中名曰神楼文征明绘图遗之】
　　袁袠【两浙名贤录字永之长洲人五龄知书七岁赋诗有奇语嘉靖乙酉应天乡试第一举进士授武选主事触忤时贵编戍湖州寓居城南之岘山寺搜奇吊古悠然自适后人以其所寓处称为胥台读书楼胥台其号也】
　　唐志大【两浙名贤录字子迪上海人嘉靖辛丑进士授南京行人司副便道归将迎母以行比归而母病遂乞终养敦行色养之道躬亲稼穑以给甘防闲居乐志自谓三公不易无复有用世意倭从海上起闻吴兴地僻遂奉母与羣从弟妹子壻居焉同郡徐伯臣董子元亦俱至相与结社赋诗有开元之遗音所着有侨居赋及诗文若干卷又辑高庙圣政记二十四卷藏于家】
　　韩奕【江南通志字公望长洲人博学工诗常浪迹山水间遇山僧野客累月忘返所契王賔素为太守姚善所重善欲因宾致奕奕终不往一日与宾诣奕奕走楞伽山善随至又泛小舟由太湖入苕霅溪避之善叹曰韩先生所谓名可得闻身不可得而见也】
　　徐献忠【万厯湖州府志字伯臣华亭人孝友天至博学能文中应天乡试为奉化令有声其父病执献忠手曰吾家三世不益丁得无繋于葬所哉于是偕堪舆家卜地得乌程之福山葬其父遂家焉】
　　洪儒【归安县志字澹宁歙县人父海容敎授西吴因家焉儒天性孝友言坊行表足为后学仪型学使者屡举优行表其庐曰世济名贤】
　　黄周星【明诗综传字凢烟上元人崇祯进士除戸部主事晚居湖州号圃庵布衣素冠寒暑不易尝赋诗云高山流水诗千轴明月清风酒一船借问阿谁堪作伴美人才子与神仙年七十自撰墓志作解脱吟与妻孥诀自沉于水】
　　国朝
　　王武臣【德清县志字莞庵武昌人由武科厯任游击寓居邑之文昌里萧然斋阁图书数卷而已所着有四山园稿吴越吟种德录诸刻】
　　宁波府
　　宋
　　祖域【嘉靖宁波府志字贞夫建隆中由闽徙奉化仕至殿前司统制平居尚气节乐施予岁饥发私廪以赈所活以千计里子弟不能学者为招师儒使就学贫不能婚防者出财助之既殁民怀其惠立庙以祀】
　　方轸【福建通志字叔时莆田人以父任太庙斋郎大观元年蔡京复相轸疏列其过千二百余言京怒流轸岭南靖康元年轸诣阙陈诉始得收复后知鄞县天启慈谿县志轸贫不能归遂家于慈谿之鸣鹤山】
　　黄子游【传详名宦成化四明郡志浦城人徙奉化】
　　卞大亨【宝庆四明志字嘉甫泰州人由乡举入太学升舍有声靖康中携二子走行在丞相范宗尹以遗逸荐特恩调怀宁县簿绍兴中隐居象山之钱塘村手植万松行吟其间自号松隐居士好读左氏传及迁固诸史老杜诗素习养生导引术医药占算尤极其妙解衣推食赈防饥寒手制药饵惠利甚溥子圜字子车亦有声太学号卞夫子登绍兴三十年第授扬州倅】
　　王防【成化四明郡志其先开封人建炎渡江居于鄞幼学于里师楼昉为文醇深善议论壮岁试词科不中辄弃去后登嘉定进士第同年余天钧参知政事属敎其子弟岁终致束修以谢坚不肯受曰吾二儿习词学乡里无完书愿从公求尺牍天钧欣然许之后二子应麟应鳯果中词学科防尝预修四朝史为舆服志六卷后直秘阁知温州】
　　徐立之【宝庆四明志字植夫登州人绍圣初登进士甲科靖康后扈驾南幸丞相吕颐浩最知遇之及秦桧当国丐祠居鄞徜徉里闬三十年积官至朝散大夫年逾八秩手不释卷累赠开府仪同三司】
　　张邵【成化四明郡志字才彦和州乌江人宣和三年登上舍第建炎初假礼部尚书使金其弟为明州观察推官奉母居鄞卒葬鄞之雷峯因家焉邵使还除敷文待制绍兴二十五年知池州请祠邵遇事慷慨愤激常以功名自许冒险出使人皆危之及被囚拘畧无悔惧赋诗作文动盈编帙归献所闻纳忠于朝高宗将进用之而邵无意于仕进矣】
　　蒋猷【汪藻蒋猷墓志字仲远金坛人元丰八年进士官徽猷阁直学士提举嵩山崇福宫建炎三年避地明州卒于昌国县蓬莱乡天资浑厚平生未尝以游辞伪色借人其论事上前不为茍合虽人主盛怒反覆开陈必尽理而后已其论荐皆一时名士平居无嗜好未尝一日废书有文集二十卷藏于家】
　　高友文【成化四明郡志字仲章号寓斋其先汴人建炎间随驾南渡遂家于郢性瑞谨学问该博举进士调泰州如臯尉初志欲仕以养亲亲殁筑室墓旁絶口不谈名利事客有诮友文者曰子方筮仕正宜树立以图显大何乃独为况黙友文叹曰仕以求禄禄以养亲亲亡矣何以仕为屡荐不起】
　　郭维【嘉靖寜波府志河南人父贯官奉议郎终于长河判官建炎间维徙居四明以北学敎授诸生从者如云卒葬西湖之原】
　　顾主簿【容斋三笔不知何许人南渡后寓慈谿安于贫贱不蕲人之知至于践履虽细事不茍平旦起俟卖菜者过门问菜把値几何随所言酬之他饮食布帛亦然久之人皆信服不忍欺茍一日之用足则玩心坟典不事交游里中有不安其分武断强忮者相与讥之曰汝岂顾主簿耶】
