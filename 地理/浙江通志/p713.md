<!-- { "loadSidebar": true } -->
　　徐一夔【朱彞尊徐一夔传字大章天台人吴元年诏儒臣纂礼书勅举博古通今之士一夔首被微草创既就而还会元史成而元统后无事迹可征将有事续修王祎以一夔荐复至京师洪武三年大明集礼成官杭州府儒学敎授命编日厯灵谷寺初建勅一夔自杭州撰碑文以进称防赐蟒衣彩币一夔工于文深而不刻质而不俚当元季自天台徙嘉兴卜宅于春波门外白苎里】
　　陶宗儒【临海县志一名宗字汉生宗仪之弟洪武时官礼部员外郎与会稽陶肃上虞谢肃等一十九人以诗名于时号称皇明雅颂】
　　方行【列朝诗集传字明敏黄岩人诗名东轩集宋濂序云明敏仕元尝叅知政事于江浙行中书省襟度潇洒善谈名理于书无所不读古诗俊逸超羣律诗丽婉清切于国初居然胜流也】
　　郭濬【赤城新志字士渊宁海人洪武初诏郡县贡秀士各一人宁海以濬名上既而上书论当世急务甚切召对忤防令入太学太学所养士数千百人见其文咸吐舌惊叹为不可及濬亦气髙自负由是名起一时同学者见其名髙乃以弗及为憾谮诸师诬奏抵罪】
　　詹鼎【宁海县志字国器性豪迈方国珍闻其名强致之时明师临庆元鼎为草表谢词甚恭而辨太祖见之曰孰谓方氏无人乎更以国珍为左丞召鼎至京师为书万余言须车驾出上之太祖立马授读付左丞授以官后以刑部郎中谪陜西卒】
　　王修德【赤城新志宁海人与郭濬皆以文名初宋濂见方孝孺文叹曰眞竒才也遂留左右不忍舍继见修德与郭濬文喟然曰吾道台矣林公辅尝评之以为方之文如春气方至津液之色充满广宇飞潜动植各有生意郭之文如苍鹘摩空飞纵东西初无定适而俊逸之气自为人所畏王之文如月堕澄江上下一色浄絶垢氛而清明之气可掬也寜海县志修德名琦以字行】
　　余尚则【黄岩县志名郁以字行博览羣籍尤长于春秋洪武九年以选贡授河东盐运副使奏正盐法忤防谪岳州经厯与方孝孺林公辅辈为友以文学名当世其诗酷类晋唐有蛙吟集】
　　牟完【旧浙江通志字元亮黄岩人博学能文章洪武九年廷试首选擢吏部验封主事一时名士方孝孺郭濬咸称其文理可望以董贾韩桞寻简耆儒辅导亲藩改燕府纪善仁宗为世子实受业焉所着有四礼家仪】
　　张廷璧【临海县志名防以字行工草书善诗文洪武中举贤良方正授仙居训导方正学论其诗刻陗新秀调信竒矣欲其知所趋向由大路而不失驰驱之正焉所着有张古学文集古学其号云】
　　鲍仁济【台州府志字原黄岩人尝从陈铿翁游铿翁之学葢考亭支流也为文精密雄健一主于理洪武间荐授乐清训导永乐初授伊府纪善进治国要道十二章数以直言忤王王不悦将中以危法仁济先自归京师王旋败得免所着有恕庵集】
　　应宗祥【列朝诗集传字尚履黄岩人少好学读书达旦悬髻屏牀以自警为诸生未久即弃去构书屋于澧川之上诗文好古不自贬以趋世弟子私諡曰文贞】
　　余吉祥【黄岩县志字大昌洪武中选贡永乐初用荐起临海婺源训导两聘主福建文衡擢礼部主事为诗文意逺词丽周文襄忱陈祭酒敬宗咸称其博雅有退庵集行世】
　　童一鹗【赤城新志字伯昻黄岩人性淳厚颖悟絶人年十五善属文尝作运甓大椿等赋鸿生硕儒靡不叹赏有无谓稿传世】
　　章陬【台州府志字仲寅黄岩人领乡荐试春官俱第二厯武库主事武库主百司傔从或得其竒赢以自润陬独敛退羸马陋室如曩昔遇古今书会意处輙手録之退为其从游者剖析无倦累典乡会文衡称得士景泰己亥命同修宋元史续朱子纲目卒所着有诗经提要诗文集】
　　袁暠【天台县志号知止博学工诗喜读周易叅同契与杜司马为莫逆交每戏曰袁书厨卒年九十着有知止集五卷】
　　陈嵩【宁海县志字伯高年十五邑令辟为胥吏不从求为邑庠生令考经义三篇又俾赋诗有平生纵有长杨赋也待吹嘘送上天之句令加叹赏永乐中以太学生特诏充纂修所着有春秋集义春秋名例】
　　张由益【黄岩县志名进以字行笃学好古尝曰文以五经先秦为准诗以唐人为准性理以宋儒为凖庶罔谬戾所着有溆西集同时蔡阡号俟轩童琫号琴室俱有隐德能诗阡着风瓢遗响琫着懐痴子集】
　　陈大升【黄岩县志善诗时周令旭鉴以猛治邑一日忽召大升家人震詟莫知其由已至则命题西湖清景图大升为题长句顷刻而就令大叹服】
　　王一宁【分省人物考仙居人英敏过于常儿年十三能诗仁宗在春宫闻之召试早过银河诗立奏中永乐癸未会试寻丁父忧家居十年会宣宗求文士甚切吏部以应召见试表正万邦论及诗赋皆见嘉赏擢吏部主事改翰林修撰预修宣庙实録充进讲官主考应天乡试厯迁礼部左侍郎卒赠太子太保諡文通一宁为人闿敏疏达为文必根于理诗词翰墨清絶可爱】
　　孙元肃【黄岩县志名允惇以字行经明行修举为海门县训导公暇吟咏性情独立于万象之表陞静江王府长史着有梅花百咏】
　　谢绩【太平县志字世懋读书务穷底蕴贯彻为经实际为纬才髙数竒遯世无闷以诗自娱卒于家文肃公铎辑其遗稿曰王城山人集山人之诗始规仿盛唐极婉转流丽之妙晚独爱杜少陵则尽变其故格益为清激悲壮顾其叙事引典虽徃复合未尝不出于正可以知其为人矣李东阳陈宪章为之序】
　　应瓒【仙居县志号琴窗王一宁外孙幼携之游长安一宁应制赋神京八景上称善瓒次其韵语尤竒丽一宁奏呈其诗上大竒之曰斯眞王学士甥乎命送中书肄业长遂放浪诗酒不营仕进有琴窗集句】
　　徐庆亨【黄岩县志字世嘉治己丑进士善属文尤工诗尝在京师与诸公咏雪有一鸟不鸣树千峯半入云之句人遂称徐千峯李东阳见其白雁赋尤加叹赏厯礼部主事卒所着有西浦存稿公余录】
　　管邦宰【黄岩县志字良卿以诗文着尝赋金山夏相国言亟加叹赏尤工眞草书领正德癸酉乡荐未官卒着有二洞小稿】
　　王佐【列朝诗集传字仁甫临海人号古直老人善草书作诗旅游京师客公卿间三十年不置釡甑无僮仆意度率直不为崖岸遇所会意处欣然忘去李东阳作王古直传】
　　潘渊【天台县志字黙之由明经仕马平知县工吟咏尝进嘉靖龙飞颂为璇玑回文诗数百首所着有玉屑吟双涧集】
　　蔡宗尧【列朝诗集传临海人嘉靖丁酉举人司敎松溪诸生刻其文曰龟陵集多识古文竒字诘曲取裁亦圭峯之流亚出于嘉靖中年知其蔑视李王矣集二十卷诗止乐府一卷】
　　秦鸣雷【临海县志字子豫嘉靖甲辰进士廷对世宗亲擢第一时方祈雨郊坛覩其名复大喜授修撰陞左谕德厯国子监祭酒礼部右侍郎乙丑主会试时长陵神道桥圯巨珰请改建估费十万余金为自润地阁臣以经始事属礼曹鸣雷率众度基而潜授意于择日台官报曰不利兴造须二三年乃可举事遂寝改吏部左侍郎兼学士敎习庶吉士隆庆辛未陞南吏部尚书乞休家居二十余年凡吴越名胜无不探讨卒年七十六所着有倚云楼稿及谈资】
　　蔡荣名【台州府志字去疾黄岩人少负异才雅以古文词自许王世贞见而竒之延之上座酒酣失足池中碎玉杯命作玊杯赋刻烛而就有太极图注芙蓉亭稿行于世】
　　石文睿【寜海县志字文思万厯庚辰进士引病归杜门著书授南太常博士复乞养家居日事撰述竟以疾不起所着有白山文集】
　　叶良佩【传详循吏】
　　陈公纶【临海县志字涣中善为五言律诗清新婉至着有采碧集其自序以为本东野农夫因徙郡城诵读章缝行迹不出其乡独六客钱塘平生好诗歌耻趋谒自禁谀语以玊室名其诗不欲着姓字云】
　　王薰【黄岩县志字简之年十五作滕王阁赋为邵二泉王希文诸公所称许补县学生为诗文清逸典雅年三十卒人惜之所着有醒心集青林存稿时有张神童者八龄能诗谢文肃尝以楮箑命题操笔立就云流水往来急青山逺近齐相期恐相失冒雨过桥西文肃大竒之】
　　陈锡【临海县志字元之宏通该博嘉靖己酉荐于乡卒业成均司成以五经疑义课考抉微订奥司成叹服丙辰成进士授礼部祠祭司主事会日食时隂云莫辨相嵩方以当食不食奏称贺锡从实报所食分数嵩怒因考察罢归益杜门著书尝作易原辨隂阳象数之防证以古今事变识者谓逺过焦氏易林善赋诗即席分韵数百言刻烛而成晚年着有楮瘿集】
　　施□【黄岩县志字定之由贡授武平知县卒官为诗文对客挥毫词采蔚然又精眞草书着有搘颐稿北游稿灵感録】
　　吴俸【黄岩县志字亷夫幼以文学着声嘉靖初潘御史景萃两浙名士于万松书院试青山绿树论竒之超贡上京以敎授奉命修玊牒进纪善归以吟咏老于家有丛桂山堂类稿】
　　张应魁【黄岩县志字星衡由明经授余姚训导迁谕宁化署邑篆力救诸生危案有崇德生祠所着宁阳图说日蚀测影漆室末议大有山诗集】
　　王士性【临海县志字恒叔慕向子平为人作为诗文幽深峻削孤情独徃万厯丁丑成进士知确山县擢礼科给事中典试四川陞大理少卿晋右佥都御史巡抚河南力辞遂改南鸿胪寺正卿士性意气凌厉以官为寄九州履其八所未至者独闽耳诸名山自五岳外穷幽极险凡一岩一洞一草一木无不精订他若堪舆所象胥所隶千名百种无不罗致笔札间有五岳游记十二卷广游志二卷广志绎六卷】
　　徐光允【天台县志字长卿九岁从祖于潮州能括韩文公庙碑为五言诗年十五补弟子员以岁荐老所至輙留题有山斋笔乘墨余狂言醉蝶斋呓语诸书】
　　冯绳祖【临海县志字武甫性慷慨不善谋生顾笃好诗文兼工米南宫书法晚不得志纵酒长歌虽防烟屡防不之顾所着有窥围草蛙鸣琴山杂咏母陈氏亦有绣佛斋草】
　　戴杏芳【临海县志字屺人后改名栒通达古史百家言钻幽嗜异为文轮囷离竒尺牍寸素人争相蔵弆当事者征文走笔应之不往见见亦不干泽以是落落终其身有儛草诸集】
　　国朝
　　洪若臯【台州府志字叔叙临海人顺治乙未进士除户部主事厯郎中出为福宁道佥事连丁内外艰遂不出酷嗜学至耄手不停披林居三十载日以铅椠为事凡生平未见之经济一寓于著述读者咸知为有用之文其板行者南沙文集文选越裁临海县志论定未梓者有明文琼液乐府源流诗韵四书彚谱等书】
　　何衡【临海县志字无颇幼补弟子员工文词尝赋白燕诗数十首纸为之贵随父舜龄厯任山左闽中益得江山之助同人社集拥为鸡坛祭酒兵火相寻数椽悉付灰烬僦居城北山房与二三故旧徜徉山水诗酒间所着有忆焚草客游集鳌江杂著追昔萹等稿】
　　陈臣谦【旧浙江通志字六吉临海人为诸生有文名受知学使黎元寛明崇祯间以明经应北闱未举返棹过姑苏倾所携金市书籍以归键户山房尽弃举子业作为诗歌铿锵镗鎝不忝家风】
　　陈璜【临海县志字元卿为人轩轩磊落以能诗称登顺治壬辰进士授夀张知县县僻而简署中艺蔬以自给日手一编吟咏不辍以小误降补宁德丞卒于闽着有寓园诗集文畧旅书琪树园诗话】
　　金华府
　　唐
