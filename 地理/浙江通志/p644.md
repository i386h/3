<!-- { "loadSidebar": true } -->
　　蔡开【正德崇德县志字子明登淳熙辛丑第厯除监六部门添倅平江旋知邵武郡山多田少嵗入不足支嵗出例输官租一石则带籴四斗官寖求赢民益困开至俾民自用槩籴价视时低昻白于朝为定式尽杜増收之害未几除武昌漕司寻改漕江西属郡旱歉捐漕计以济所活不可胜计卒于官】
　　莫若冲【嘉兴府图记字子谦石门人知安吉吴江有声除司农簿出知岳州时兵荒盗起若冲督捕赈发境内帖然知全州漕司檄解军粮州处湘源壤髙易涸客舟闻装粮絶不至若冲发官帑造舟搬运率先诸郡明年靖江暴水民赖以济除大理丞丐祠归】
　　莫若晦【正徳崇徳县志字子明举进士除守宜春始至承积蠧每事撙节尽蠲四邑宿逋数万缗以寛民力期年郡计稍舒乃新黉舍筑城堞修浮桥百废具举役不告劳厯除工部郎中请外知徽州改知严州致仕】
　　沈木【万厯嘉兴府志石门人第进士宰石城汀冦猖獗邑豪熊子开等为冦乡导巡尉司妄指同姓者捕之木察其非是破械使捕子开等邑境遂安守真定民有以田多赋少告讦其仇者木谓东西无经界冒占者众不可胜诘亟惩遣之有建议籍民所据官田为屯可以富国经制司委州根据株连六七百家木曰此事行则变生矣亟以前牍上之事遂寝】
　　陈炳【嘉兴府图记字宜之石门人令上虞有西溪湖潴水利及三乡中废为田参政张纲尝浚之刻石为记嵗久豪右复据夏大旱民持纲所刻石请复湖豪右挠沮之炳奋曰令宁以罪谪去必不忍畏避强御委弃三乡民命也卒浚复之百姓歌曰前复湖张参政后复湖陈县令与我衣食全我命后除提辖文思院卒】
　　元
　　沈兼善【昌化县志字达卿崇德人至正八年任昌化县主簿莅事明敏参政董抟霄败蕲黄冦于昱岭闗兼善多协赞焉及冦平抚绥有道民深德之】
　　明
　　丁豫【海盐文献志字叔寛洪武初以儒术闻币聘入京召见问天下治否对曰盗贼已息但恐复生愿以安民为本称防授江西按察司佥事详刑慎法泽被于民民颂之不衰】
　　沈贵【河南通志字廷臣崇徳人宣德中知汝州编民户等级以均差役循行田里教民树艺作陂堰溉田民享其利以疾卒于官士民立祠祀之】
　　吕声【正德崇德县志字廷和景泰甲戌进士知进贤县至即咨民规利兴学校成礼俗任满民相率请于朝得复仕厯十有三载冰蘖之操终始一致以治行陞太仆寺丞上马政五事见采纳成化丁酉引疾归】
　　姜谅【万厯嘉兴府志字用贞秀水人天顺甲申进士厯迁南刑部郎中知漳州府龙溪漳浦田皆傍海多防卤乃筑长堤凡一百八十六所又濬塘渠置社仓作义冢立乡约患郡中田赋为里胥干没飞射诡寄者多乃悉为断理复其旧籍按户计丁分为三等遇徭役酌量轻重授之民役视旧额减半以亲老乞终养归】
　　梅江【两浙名贤録宣城梅圣俞之裔宋南渡后始居嘉兴江登成化己丑进士授庐江令兴利剔蠧政声借甚士民畏爱之擢南御史时储位未定大臣莫敢言江首疏力请上嘉纳赐织金豸服奉命清戎两广寛恤部伍招抚流移迁四川佥事决疑狱数十事蜀人以梅镜称之】
　　陆逺【万厯嘉兴府志字德毅秀水人成化乙未进士知海州清修鲠介听防明允一日行部有旋风三匝马首逺疑有寃令吏卒逻察之见一人死树下折担尺许贯其喉乃土人杀买牛者移尸于此密擒之一讯而服于是讼衰盗息擢广东按察司佥事】
　　陆愈【两浙名贤録字抑之平湖人成化乙未进士知江都县穷乡下里靡不巡厯殆徧月召有年德者乡一人询民利而兴除之嵗凶民多鬻子女于江南愈捐俸出罚锾赎以完聚者几百人每新谷未登辄发旧廪散之约秋成偿而不取其息又筑邵伯堤敎民凿沟洫时潴泄以溉田旱涝不复为患召拜监察御史出按西蜀下车锄豪强斥贪墨发奸风棱甚峻出成案之不能生者亡虑百十数满一载将代以盛暑行炎乡得疾卒】
　　刘暐【海盐县图经字公竒成化甲辰进士选御史督两淮盐政兼治河道时两浙山东水旱疏请赈以盐防余银全活者甚众髙邮湖风涛不测时时坏漕艘暐乃筑堤四十里别为里河通漕名康济河舟免覆溺擢广东按察副使正德初请老】
　　项经【檇李往哲初编字诚之嘉善人成化丁未进士授南福建道御史出为太平知府经一意抚循流亡来归者万计移治临江与袁筠诸郡接壤土冦剽逸出没其间前有司率玩愒虑他变弗敢动经至立捕诸豪贼百八十人置之法一郡大治逾年临江饥有司方请赈经曰民饥甚矣必请而赈是悬口以待毙也赈而弗请罪在太守于是发府库金建和籴之法民赖以济时监司督赋方急经不奉命监司怒甚继而嵗大稔民入赋恐后为诸郡最后以江西右参政致仕】
　　吴昻【海盐县图经字德翼起家进士令宜城廉介自持改新建新建人困宁濠索租匿丁家山以拒濠言民反宜速兵昂勿为动入山谕民民立散嵗大饥官无储粟昂立抽补法赈赡全活万人厯官福建参政古田矿盗起发兵蹑捕渠魁散其党进右布政未几致仕】
　　陆鋹【两浙名贤録字克潜平湖人成化间由贡士授程乡知县程乡在山海间多剧盗鋹初至议者皆以殄盗为急鋹谓与民未有恩信何遽劳民乃新学舍以礼义励诸生问民疾苦昼夜不息期年之后始团练义勇间出冦斩捕常至千百盗贼畏威慕化相约无犯程人搆讼多以赂取胜鋹门无私谒健讼者不得行讼遂息以母丧归民号泣攀辕者数千人出境而后返行至常山以哀毁致疾卒平湖乡贤实畧鋹性至孝父珪患痈吮之而愈母畏雷辄趋侍达旦不寐任程乡为政廉肃程乡人立祠祀焉】
　　卞谌【正德嘉善县志字信卿以进士授广信府推官决狱精当虽老吏不逮尝经铅山岭道有卧尸忽夜梦一人谓佣者为主所杀密访其人得之遂伏辜郡称神明】
　　孙玺【嘉靖浙江通志字朝信平湖人正德戊辰进士知兴化有惠政转扬州府同知嵗饥悉力赈救全活以万计终山西按察司佥事献征録玺在州时值宸濠反攻安庆玺奉檄守仪真扼江之冲捕仪宾之为谍者与其党十余人武宗南巡玺署淮安守调发百出而人不知疲蓟州银冶盗啸聚千余乗利据险为患玺摄兵备选吏驰山寨榜示祸福各自缚诣玺罪其首余遣复业及徙云南分巡洱海道丽江土官川蜀争金沙江相讐杀玺防勘其事土官以金赂同勘者久伺玺卒莫敢赂由此解讐奉约束如故大同经两乱后卒伍骄悍玺以佥事巡大同尽心抚驭人赖安堵防山西巡按以考察中之遂罢】
　　钱琦【嘉靖浙江通志字公良海盐人正德戊辰进士授盱眙县流贼入境琦竭力战守邑赖以全厯陞临江知府德政懋着调思南府寻请老归檇李诗系传琦厯礼刑二曹永嘉争大礼出疏示请署名不从自思南告归筑楼曰东白吟咏自适着临江集公良诗选雩史测语行世】
　　钟梁【海盐县图经字彦材正德中登第为刑曹郎尝谏止南巡杖阙下几死世宗嗣位録其忠加俸一级奉勅虑囚江南平反死者百三十余人擢知济南郡平莱芜冦邵志多擒斩功改知南昌裁正湖地赋役权贵敛戢丁艰归年仅四十即疏请致仕】
　　张徽【万厯嘉兴府志字德卿秀水人正德辛巳进士嘉靖初授大理评事会议大礼忤防廷杖寻复官进寺副奉命虑囚云贵释殊死以下百三十人进寺正擢守南雄垦荒田籍流民开商市清军屯多着惠政】
　　钱术【海盐县图经字汝冲嘉靖癸未进士授威县令威赋厚薄不等版籍丝棼术仿朱文公漳州图帐为则壤画界虽势有力者请寄不聴威有门丁产三徭吏上下其手与奸市术复就中裒益令适平时河北三郡赋役咸苦不均父老闻威法良便争请往均术受台檄遍厯旁邑尽均之惟内黄南和尤甚独留经理三月至今二邑民建祠祀之如威民也满七年丁艰归即家擢工部主事未赴卒】
　　冯汝弼【献征録字惟良平湖人嘉靖壬辰进士为工科给事中奉命视光禄及盔甲厰劾巨珰数人置于法中贵人惮之左迁常熟令筑堤建闸丈田均赋事有便于民率先诸邑严办擢知太仓州至则减供亿除民所疾苦有剧盗聚江海间前守不能诘汝弼设方畧擒之复袭击其党转扬州府同知遂归值倭冦发海上往言于督府请城平湖躬畚锸以先作者及冦至赖城守得全】
　　沈鎜【万厯秀水县志字大新嘉靖乙未进士授兴化府推官廉平不苛摄莆田邑篆海堤决时为田患鎜令坚筑石堤以絶风涛之险陞南虞部主事税芜湖令商自籍其税而上计时即以其籍往不更他籍胥吏不能为奸后陞江西按察副使备兵饶州计擒剧盗数十人卒于官】
　　周昆【豫章书字孟登崇德人嘉靖进士授玉山知县调进贤威惠并行邑有盗魁踪迹诡秘昆伪为出游抵乡捕得数其罪杖杀之人称神明】
　　沈垣【献征録字子完平湖人嘉靖乙未进士除大理评事厯寺正出知惠州府事至立断务得民情有李鉴者和平剧盗也纠羣偷负险出剽刦垣设方畧调兵饷遣人入巢谕祸福鉴自缚伏罪支附皆解散值嵗祲发廪赈赡为平粜法通有无全活数万人会郡有利病条上诣督府议途遇瘴卒于番禺馆舍】
　　卜大同【献征録字吉夫秀水人嘉靖戊戌进士授刑部主事厯湖广按察司佥事督下江防按行猺俗去民所疾苦饬封守立里保令行期年羣盗屏息会海冦挟倭作难而闽为祸首时论推大同才擢福建巡海副使诸所兴革咸与民宜贼知有备终其任三年弗敢犯所着有征苗图记备倭图记】
　　吴淞【万厯秀水县志字秀东嘉靖丙午举人选知闽州戢苗獠使同编户输税会山水骤涨民溺死无算淞亟悬赏格拯一人者与十缗又躬令人置筏以须未渡者贰守九江时湖口闗值水冲商舶多坏淞曰宁算锥刀而伤民命乎请于观风使者议革之商大称便巳迁福建盐运司同知引年归】
　　屠仲律【万厯秀水县志字宗豫嘉靖庚戌进士令弋阳迁庐州守时军兴浩费更以景府之国郡邑骚然仲律一意节省费减他郡十之五嵗大祲民多逋税为出赎锾代偿又出积谷数十万平粜所全活甚众以劳瘁殁于官】
　　刘炌【两浙名贤録字元白海盐人术之子术赘于钱从其姓炌始复为刘嘉靖庚戌进士除知金谿县考最称治行第一擢南工部主事厯陞抚州府知府值邻冦初退炌抚循疮痍简兵保谷又筑崇仁乐安宜黄三城修千金堤民享其利进按察副使备兵福州山冦縁间钞暴炌以计芟薙畧尽擢广东右参政大盗曾一本出没雷连间炌与俞大猷戚继光等赞画进止暨军实炌功为多陞贵州按察使嘉禾征献録贵初治土司无属县炌议省会之地不可置府治宜革程番府所辖贵阳移治会城为贵阳府而以其地设附郭新贵县从之后降湖广右参政徙广西罗施道参议粤地介在溪谷蛮汉杂处省城兵力孱弱不足弹压乃大阅简士马严整部伍妖人金云峯挟米贼术作符书招纳亡命簧鼓楚蜀黔诸大酋炌立诛之值张居正归炌独不往御史奏罢卒于家】
　　范之箴【献征録字从敬秀水人嘉靖乙未进士任行人陞工部郎中出知永州府时猺贼内讧官军屡溃之箴以计悉擒之兵备潘某欲张大其事以为已功遂多株连无辜者上其名且就戮之箴谒潘绐之曰土冦陆梁罪固无贷但人心方汹汹不开释一二恐为顽梗者借口曷付之箴核实始置法潘许之事既下遂尽释之潘大怒以为卖已疏劾之箴上察知其状罢潘调之箴汉阳府迁云南副使湖广参政皆着劳绩进云南按察使致仕】
