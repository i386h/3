<!-- { "loadSidebar": true } -->
　　杨恕【成化四明郡志字仲如笃学力行由嵊县儒学教谕陞温州教授辟为浙东宪掾分治于衢陞宪司知事宋祚将危不食数日赴菱塘死】
　　孙璹【宁波府志鄞人侍郎愿质子徳祐中知临安县奉母在官元兵至俱殉难死】
　　刘扬祖【续文献通考字宗慈谿人景定三年进士为州部员外郎见贾似道执政国事日蹙遂有志逾年宋亡改冠裳恸哭及元下诏求贤祖不忍闻遂徙家云湖山寺之东自号介白散人终身不出】
　　元
　　赵观光【王袆赵观光墓志字观国鄞人以郡博士弟子员得推择试吏奉化州迁昌国至正十年黄岩海寇起州侯特穆尔布哈问讣观光谓州兵寡弱且不谙水战惟兰秀二山居民悍勇善鬭习海事若募以厚赀示以重赏必乐为我用擒贼无难矣侯即委之明年从侯引兵出海俄而贼船百余至观光独部民兵与战至晚无大胜负明日方分给军馈巡隄上贼船大至观光持短兵接战矢石交下后无援兵遂死侯亦遇害】
　　俞述祖【元史本传字绍芳象山人由翰林书写考满调广东元帅府都事入为国史院编修已而出为沔阳府推官至正十二年蕲黄贼迫州境述祖领民兵守绿水洪并力捍御之兵力不支城陷为贼所执械至其伪主徐夀辉所诱之使降述祖骂不辍夀辉怒支解之有子方五嵗亦死事闻赠奉训大夫礼部郎中象山县男】
　　明
　　陈刚【成化四明郡志字子浩鄞人洪武五年征授延安神木令神木西北人民甚稀习尚桀骜刚抚疲羸折奸宄有小吏白敬臣素称险黠刚欲谴之敬臣先觉乃逋引贼入寇与其徒刘继宣挟刄逼令降贼刚骂曰汝奴果致贼为逆耶吾与此邑同存亡恨不寸斩汝贼夺刚所佩印杀之】
　　易绍宗【嘉靖宁波府志象山人以战功授钱仓所千戸洪武三十四年倭贼登刼汤岙潘家磡绍宗遂大书于壁曰设将御敌设军衞民纵敌不忠弃民不仁不忠不仁何以为臣书毕命妻李氏具牲酒生奠之与诀而出乃宻令游兵从间道焚贼舟贼惊还救绍宗率所部直前格战杀贼无算追击至海岸淖深马陷贼回攻之犹手刃数十贼遂死焉谕祭葬勒碑旌之】
　　向朴【分省人物考字遵博慈谿人宋丞相文简公敏中之十四世孙洪武二十五年命督府都事张允直访求人才以朴应诏授献县令时兵燹之余辟荆榛畚瓦砾教百姓农桑与同甘苦流移复业靖难师起献当兵冲无城郭朴集民兵激以义勇与北将谭渊迎战众寡不敌被擒不屈懐印受戮献民哀之拾遗骸葬道左万厯初诏建表忠祠】
　　刘朴【慈谿县志字维素洪武丙子由太学召对称防授建漳参军时海寇惊扰朴指示方畧逺近安堵戊寅考绩擢知获鹿县教民孝弟务农桑治平称第一靖难师南下井陉平山诸邑皆望风归附朴独集民兵拒之曰小臣知有君何知有君之叔哉不屈而死百姓拾骸骨葬之道旁建取义祠于郭外以祀之】
　　【谨按旧志无刘朴传亦絶不见于他书即县志云朴任建漳参军而漳州府职官志亦无其名特所云建祠祀之似非无据録以俟考】
　　戴徳彝【备遗録奉化人洪武甲戌进士第三授翰林院编修陞侍讲拾遗补阙直声振于朝改监察御史益善其职革除间改左拾遗靖难师既迫与黄子澄齐泰方孝孺练子宁胡闰宋澂韩永等日夜画防防御后俱死难】
　　陈睦【寜波府志原籍定逺人后家定海父仲和从明太祖起兵屡着战功被伤成疾未及授官而卒睦嗣世太祖念父子积久勳劳授世袭正千戸运粮海上建文二年燕兵起命李景隆出征睦前军次徳州与燕兵战于夹河奋勇直前斩杀数人会景隆后队退走遂败绩睦为流矢所中死永乐登极削籍睦子鉴以先朝父子积功鸣于朝授定海衞百戸俾世袭焉】
　　张安国【宁波府志定海人建文朝为工部郎壬午燕兵迫京师安国谓妻贾曰余职卑不能帅师应敌又不能屈膝以事人奈何乃乗舟入太湖闻金陵陷安国大恸曰食人之禄而偷生于新主之地耻莫大焉遂与其妻凿舟自沈】
　　梁田玉【吾学编定海人厯官至郎中靖难兵入金陵与御史叶希贤俱髠发为僧避去久之松阳人王诏游治平寺观转藏闻藏上□□有声异之令人缘藏登絶顶无所见见书一卷载建文时出亡臣僚二十余人事纸毁浥字多断烂不可读读数日稍稍诠録其可识者得田玉及郭良梁中节梁良用宋和郭节何洲梁良玊何申凡九人人仅数言诏怜其忠又得之异因各有赞焉】
　　梁良玊【吾学编官中书舍人田玉之族靖难后诀妻子易姓名挟微赀走出金陵城逾岭至海南寓市肆粥书为业以死】
　　梁良用【吾学编定海人父子兄弟八人同仕于朝靖难后相率变姓名避去良用去为舟师已而死于水或曰梁氏父子兄弟为舟师投水死者五人】
　　梁中节【吾学编定海人未详仕何官少好读老子太经靖难后与郭良弃官同走出京城为道士入山去】
　　万武　万文【成化四明郡志字世忠祖斌字文质定逺人元季海内扰乱从明太祖克滁和真三州授副千戸镇滁洪武纪元调永平三年征沙漠死于敌诏赠明威将军父钟字荣禄袭副千户十七年守御定海累防军功二十八年陞寜波衞指挥佥事三十二年从征花园亦死于敌武袭职佥宁波衞事永乐六年从黔国公于檀舍江征南蛮临阵攘臂大呼曰为人臣有死而已遂力战而死弟文字世学事母至孝永乐十年承兄职十六年日本寇犯边率海舰追斩盗首若十级明年转御桃渚忽飓风破舟溺死宁波府志万氏一门三世四人皆死国事乡邦重之】
　　潘禋【嘉靖宁波府志字诚夫鄞人永乐中征修永乐大典授后军都督府都事宣徳元年从安逺侯栁升征交阯升恃胜有骄色禋諌不听会贼再至升出战忽桥断军分而败升欲降禋曰不可惟死而已率所部皆死之事闻官其子凯为进贤学训导世蠲徭役】
　　张瑭【汤斌张瑭传字廷王慈谿人正统己未进士为刑部主事能洞悉疑案决淹狱尚书金濓性聪察颇轻属吏瑭抱案诣前从容举所鞫囚数名罪矢口如流不烦省阅濓改容礼焉扈跸土木死宁波府志额森入寇权珰王振主亲征议瑭首率同曹疏谏不报已而诏选从征官瑭慷慨请行师次居庸时仓卒出兵军无纪律瑭防其必败连疏请还跸为振所沮及土木而兵溃英宗北狩同列多散走瑭拔佩刀直前追驾厉声曰臣与陛下俱出誓不独入仆陈贵牵衣泣瑭絶裾而驰曰吾不归矣遂见杀英宗复辟谕祭于狼山晋阶承徳郎廕其子圭厯官太原同知】
　　崔源【成化四明郡志字有本世袭宁波衞指挥同知正统十三年闽浙盗起从总兵宁阳侯勦捕累获竒功檄御金华杀贼无算擒陈唐竒等五十人送京署浙江都指挥佥事改檄武义一日火发连营源仓卒遇敌时二弟澄清在营中相与防马而誓曰事急矣茍不胜我当死二弟可去澄等应声曰兄死吾宁忍独不死乎乃挺身前贼势猖獗众寡不敌皆力战而死朝廷闻之遣官赐祭俾其子世袭源居家时兄弟友恭斗粟尺币不以私源或以事归迟二弟虽日昃不敢先食】
　　朱士亨【嘉靖宁波府志慈谿人少有志操由荐举任交阯那岸县知县以礼义化诲俗为之变交阯陷欲胁之降不屈而死】
　　竺渊【嘉靖宁波府志奉化人登曹鼐榜进士授刑部主事正统八年陞福建参议奉敕守银坑盗贼窃发渊往抚谕之盗方猖獗遂死焉上悯其忠官其子盛为安康簿】
　　艾敬【嘉靖定海县志字肃之世袭定海县指挥使沈毅有智涖政严明正统十四年金华乌龙贼寇掠内地猖獗不可支当道亷敬才畧檄往征讨敬挺身深入射杀数人矢尽力竭应者不继遂为贼所刄】
　　冯泾【天啓慈谿县志字伯清登第授礼部主事转员外郎武宗南巡偕同官谏上怒罚跪五日杖之于朝伤重而卒神宗嗣统令有司优恤给米丧葬立显忠坊以表其里】
　　秦碧【两浙名贤録字仲文慈谿人治已酉举人选江西饶州府通判着亷能声会万年县姚源贼反其党王重七等阳听招抚实懐异志碧受檄署万年时县治初建百务草创吏胥皆为贼耳目碧苦心经画众稍戢而兵使李情谓乱民宜重典特用严罚绳之民不能堪遂复叛碧被执贼帅号于众曰秦爷清亷好官不可害碧厉声骂曰我朝廷命官岂向贼奴求活耶因顾左右曰官兵何在贼疑有伏遂遇害事闻诏立祠旌忠廕一子散官】
　　王相【甬土耆旧传字懋贤资性絶人复嗜学授徒髙钱山中夜诵不辍饥即拾蹲鸱火而防之成进士为庶吉士迁编修以议大礼逮诏狱死杖下相性笃孝为文原本六经而才更横溢时驰骋庄列间学者称介塘先生】
　　秦彪【嘉靖宁波府志世为爵谿所百户嘉靖三十一年倭寇犯象山攻游仙寨甚急彪曰先人遗我汗马勲不死战而死法何以见先人于地下乃与弟汉疾驰杀贼力不能支遂俱死焉】
　　汪较【两浙名贤録奉化人力挽强弩殳刄皆习有司上于军门赐以义士关防嘉靖壬子倭寇入奉化应家堋较率兵射毙千余倭而身被伤死当事表其闾曰义士之门】
　　宋应澜【两浙名贤録字汝观世袭寜波衞百戸中嘉靖庚戌武举授正千戸掌印事癸丑参将卢镗下为先锋追贼至海宁复从战平湖战白沙湾战金山皆有功及战上海之史家濵兵败贼追几及应澜急反弓发二矢皆中贼贯其额复飞鎗杀四人因回戈大破之后以疲兵猝与贼遇于海盐之孟家堰不支而死事闻廕其子千戸仍建祠祀之】
　　陈表【嘉靖象山县志世袭昌国衞百尸嘉靖癸丑倭寇城急表曰吾力不能敌有死而已遂送母出城纳印于千戸仓猝遇贼奋击而死时御寇梅溪者曰赵干佾御寇李家岙者曰王永希朱汀父子并奋不顾身以死知县毛徳京申请立祠于山川坛北】
　　杨一【嘉靖定海县志居金家岙年二十余膂力絶人嘉靖甲寅倭贼数百登刼其岙一持长矛倡于众曰有能杀贼者从我少年从者十余辈迎贼战于海涂手杀数倭贼鸣角聚而拟之诸少年溃一独力战刺二倭而毙贼忿恨解其尸屠肠而悬之乡人髙其义立祠祀焉】
　　叶绅　韩纲【嘉靖宁波府志绅字朝佩世袭宁波衞百戸善双刀嘉靖乙夘倭贼入横石桥绅领兵防应奋刀独进应者不继遂为所杀后二日贼至樟村千戸韩纲复领兵与贼交从兵皆散纲挺身与鬭亦死之】
　　刘隆【嘉靖宁波府志字大昌世袭定海衞指挥使以强干屡协总诸衞备倭海上寇起隆平之后贼入头隆腹中一流矢见血益奋怒鏖战卒跛贼嘉靖壬子迁把总嘉兴统舟师备乍澉当松江七团贼归隆扼之焚沈贼舟后会破史家濵贼隆又扼之沈贼舟澉浦外洋陞署都指挥守备温处乙夘倭寇数百将薄瑞安县隆整兵遽出欲折其锋偏将尹千戸请旋师避之隆不听径往杀贼十余人贼遯去回军至田间有数十贼伏莽中遽起击隆隆不及备遂与尹千户俱战死事闻赠都指挥佥事仍与世袭】
　　杜槐【宁波府志字茂卿慈谿人值倭寇屡犯内地遂散家赀结骁勇值县佥其父文明为部长令团结保聚槐伤父老以身任之寇薄观海衞城槐一呼而羣勇俱集直前斫贼衞遂得全贼又犯鸣鹤槐率众迎击贼走余姚东山槐追之探有数寇饭空舍提刀赴之贼伏墙隅挥刄中石刄缺内贼尽出槐提废刄当之自午至酉鏖战不已戮其绯衣渠帅竟以饥疲力竭而死后贼见黑旗即惊曰杜兵至矣其麾下士皆愿从文明杀贼以复讐寇自黄岩犯宁海海道檄文明偕毕主簿统兵遮要遇寇于枫岭力不能支遂与主簿毕某俱死焉请于朝赠槐光禄寺署丞文明府经厯立祠有司歳时致祭】
