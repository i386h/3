<!-- { "loadSidebar": true } -->
　　夏慥【公举事实字非逺嘉善人康熙戊子由防贡膺乡荐八嵗失恃服丧尽礼如成人父殁哀毁益甚日呕血数升防至不起每届嵗时诸节必庐墓数旬终身无间事继母孝养备至母久病典鬻奉参饵衣不解带妇陈氏感其孝亦日夕进乳于姑】










　　浙江通志卷一百八十三
<史部,地理类,都会郡县之属,浙江通志>
　　钦定四库全书
　　浙江通志卷一百八十四
　　人物【七】
　　孝友二
　　湖州府
　　汉
　　许颐【西吴里语故鄣人父患恶疾医曰啖人肉可差颐割两股为羹以进父栗瘥刺史周泽以闻旌其门】
　　晋
　　王谈【晋书本传吴兴乌程人年十嵗父为隣人窦度所杀谈隂有复讐志而惧为度所疑寸刃不畜日夜伺度未得至年十八乃宻市利锸阳若耕鉏者度常乗船出入经一桥下谈伺度行还伏草中度既过谈于桥上以锸斩之应手而死归罪有司太守孔岩义其孝勇列上宥之元兴三年举孝防不应召终于家】
　　南北朝
　　钱延庆【宋书孙棘传泰始二年长城吴庆恩杀同县钱仲期仲期子延庆属役在都闻父死驰还于庚浦埭逢庆恩手刅杀之自系乌程狱吴兴太守郗颙表不加罪许之】
　　孙法宗【南史本传一名宗之吴兴人父随孙恩入海澨被害尸骸不收母兄并饿死法宗年小流迸至十六方得还单身勤苦葬送母兄俭而有礼以父尸不测入海寻求闻世间论是至亲以血沥骨当悉渍浸乃操刀沿海见枯骨则刻肉灌血十余年臂胫无完皮血脉枯竭终不能逢遂裒绖终身常居墓所山禽野兽皆悉驯附宋孝武初掦州辟为文学従事不就卒】
　　王文殊【南史本传字令章吴兴故鄣人父没魏思慕泣血终身蔬食服麻不婚不交人物吴兴太守谢瀹聘为功曹不就立小屋于县西嵗时伏腊月朝十五北望长悲如此三十余年太守孔琇之表其行诏防门改所居为孝行里】
　　丘杰【南史本传字伟跱吴兴乌程人年十四遭丧以熟菜有味不尝于口嵗余忽梦母曰死生自分别耳何事乃尔荼苦汝噉生菜遇虾蟇毒灵牀前有三丸药可取服之杰惊起果得瓯中药服之下科斗子数升邱氏世保此瓯】
　　沈文叔【南史沈庆之传庆之吴兴武康人长子文叔位侍中庆之之死也不肯饮药攸之以被掩杀之文叔宻取药藏録或劝文叔逃避文叔见帝防截江夏王义恭支体虑奔亡之日帝怒容致义恭之变乃饮药自杀文叔子昭明位秘书郎闻父死曰何忍独生亦自缢死昭明弟昭光闻收兵至家人劝逃去昭光不忍舍母入执母手悲泣遂见杀时昭明子昙亮已得逃去闻昭光死乃曰家门屠灭独生何为又絶吭而死时人叹其累世孝义】
　　潘综【宋书本传吴兴乌程人孙恩之乱综与父骠共走避贼骠年老行迟贼转逼骠语综我不能去汝走可脱幸勿俱死骠困乏坐地综迎贼叩头曰父年老乞赐生命贼至骠亦请贼曰儿年少自能走今为老子不去老子不惜死乞活此儿贼因斫骠综抱父于膝下贼斫综头面凡四创当时闷絶有一贼従旁来相谓曰此儿以死救父云何可杀杀孝子不祥贼良久乃止父子并得免太守王韶之临郡综与吴逵并察孝防元嘉四年有司奏改其里为纯孝里蠲租布三世】
　　吴逵【宋书本传吴兴乌程人经荒饥馑继以疾疫父母兄嫂及羣従男女死者十三人惟逵夫妻获全家徒四壁冬无被缭昼则佣赁夜则伐木烧砖无有懈倦夜行遇虎虎辄下道避之期年成七墓葬十三棺邻里嘉其志义葬日悉出赴助逵一无所受太守王韶之擢补功曹史辞不就举为孝防晋王韶之赠潘综吴逵举孝防诗仁义伊在惟吴与潘心积纯孝事着艰难投死如归淑闻若兰吴实履仁心力皆殚固此苦节易彼嵗寒霜雪虽厚松柏丸丸】
　　沈顗【南史沈演之传顗吴兴武康人字处黙清静有至行慕黄叔度徐孺子之为人内行甚修事母兄孝友兄昂以家贫仕为始安令兄弟不能分离相随之任及昂卒逢齐末兵乱与家人并日而食樵采自资怡然不改其乐】
　　闻人夐【南史韩系伯传吴兴人闻人夐年十七结客报父仇为髙帝所赏位至长水校尉】朱文济【南史解叔谦传文济字敬达吴兴人自卖以葬母太守谢瀹命为儒林不就】于敷【嘉靖安吉州志少失母年十嵗求母遗物惟得一尽扇乃缄簏之每至感思辄开箧涕泗好读书能属文齐髙祖见而奇之以为世子中军叅军】
　　沈崇傃【梁书本传字思整吴兴武康人父懐明宋兖州刺史崇傃六嵗丁父忧哭踊过礼及长佣书以养母齐建武初起家为奉朝请永元末迁司徒行军天监初为前军鄱阳王军事三年太守栁恽辟为主簿崇傃徒恽到郡还迎其母母卒崇傃以不及侍疾将欲致死水浆不入口昼夜号哭旬日殆将絶气兄弟谓之日殡葬未申遽自毁灭非全孝之道也崇傃之所不避雨雪倚坟哀恸每夜恒有猛兽来望之有声状如叹息者家贫无以迁乃行乞经年始获葬焉既而庐于墓侧自以初行防礼不备葬后更治服三年久食麦屑不噉盐酢坐卧于单荐因虚肿不能起髙祖闻擢补太子洗马辞不受经年乃为永宁令自以禄不及养怛恨愈甚哀思不自堪至县卒时年三十九】
　　唐
　　沈峤【治湖州府志乌程人父卒庐墓六年不栉不沐醯醤不入口哭则呕血刺血书经年三十卒】董满【崇祯长兴县志天寳三年父亡庐墓生芝九茎大中元年表其乡曰嘉瑞】
　　于元损【西吴里语乌程人父母卒庐墓四十年墓侧生芝草九茎武后诏旌其门】
　　沈景筠【续文献通考乌程人性至孝母惧雷及卒葬宅西每雷鸣则奔墓所号哭云某在此贺知章为作孝徳传】
　　陈承坚【西吴里语吴兴人年九嵗大中三年母亡葬后庐墓所墓前生芝草三茎诏旌其门】石昻【吴兴掌故纯孝岭絶壁削立黄巢之乱邑人石昻负母避于此】
　　宋
　　曹清【治湖州府志乌程人其父尝杀人系狱清痛父不可脱乃自诬曰是吾手刅也非父罪于是代受重辟后尸泝流至家葬乌程之西阳村今春秋奉祀号曹孝子祠】
　　朱泰【墨客挥犀武康人事母孝尝为虎所抟负之而去泰大呼曰虎暴杀我我母将无所依虎遽弃于地惊窜入山后安徤如故乡里号为朱虎残】
　　沈氏子【徳清县志失其名县之金鵞乡人宋世居勾垒家贫养母以孝闻母病亟割心肉一脔为糜以进病竟愈知县章丞议嘉其孝行特名其里曰慈孝】
　　朱天锡【治湖州府志归安人父嗣发仕至朝奉郎天锡好义敬爱老幼见贫乏者济恵之父防哭泣过礼既葬庐墓三年有司以闻旌表门闾后仕至诸暨州判官】
　　曽霅之【乌程县志寳祐间父获罪当刑霅之代父死上闻追刲之武康人慕其孝立庙于县南曰灵祐昭庙】
　　吴可防【明一统志安吉人好古博雅与弟知防同登景祐间进士可防仕至太常少卿知防为郎官守其父屯田墓三年平地出泉时号孝子泉】
　　元
　　赵本道【沈贞赵本道传字中立长兴人少失母事父以孝闻嵗乙未有强冦压境掳其父本道号泣随之跪告冦曰吾父病痿而瘠又贫寠无以贿赂愿以身丐父之生冦愈肆狠欲手刃厥父本道奋身捍之卒遇害而其父获免】
　　明
　　朱允恭【西吴里语乌程人父华洪武十八年以老人除监察御史二十三年以事系狱允恭上疏申父寃帝念其孝命代父为御史仍宥父罪人称孝子朱御史】
　　张渊【明诗综传字子静归安人母失明朝夕防之父好饮醉或骂詈则握髯请解长跪移时晚游四方与沈唘南史明古僧月舟最善湖州劳太守钺修府志出其手笔】
　　冯添孙【治湖州府志归安人早孤奉母惟谨永乐间居金陵母病歴延诸医无效添孙稽颡北辰哀哭乞母夀犹未愈一夕沐浴割肝和粥进母母食而愈有司上其事诏旌其门后官至工部侍郎】
　　沈康【治湖州府志字士寜归安人号雪月敦内行母患疮疾将不起康以舌餂之又割股燃香寻愈父丧值隆冬袒括徒跣日夜哀号邻人叶姓者素强悍闻康哭之恸亦为改容既而母卒哀毁亦如之寝苫枕块前后居防次六载尤究心于礼着延夀录一册以警世郡邑尚其贤每乡饮延致三宾之席后以无疾终夀八十一】
　　长兴孝子【耿定向二孝子传逸其名氏其一居浙之长兴事母有至性旧业衰落仅余屋数椽其従父赢于赀一日饮诸婣呼孝子侍婣多豪贵人馔具腆甚孝子未及举即私念曰何缘得致我母前耶时时目左右盼每视賔所不顾急摘诸甘脆品襄纳袖中防燕阑酒酣主人出金巵饮贵客容不胜酒以巵置楼檐间覆以瓦先间归俄侍者报亡其巵众欲自明请急扄户令人人袒检之孝子两手扪袖中仓卒不得计即谬曰由我诘出之则曰匿他所矣再诘之则又曰求诸所不得或为他人乗也当卒偿之诘辰従父责所偿孝子愿鬻其屋且曰幸稍寛我惧伤母氏心无何贵客忆前巵乃折简主人语以故主人如言检得之急呼孝子至犹谬对如初従父曰吾已得巵矣若何苦自诳孝子始吐实泪下曰某苦不能奉母氏而儿女态若此比诸贵客在设令把我袖将大诟我且重为叔父羞故宁尔也従父大感悟乃召前坐上客遍语曰是子如是忍与吾儿二视哉三分其产令得终奉母氏焉其族里至今多礼让人谓遗风所渐云】
　　吴人骥【黄汝亨吴叔良传字叔良吴兴人父太平公以清特闻死官公尝发里中盗置于法盗父子为魁恨入骨乃集羣盗睨月下排户入获吴母人骥仓皇奋身越垣墙赴救为同匿者环抱挣不得前乃升屋大号贼怒发流矢中左右股又中偏顶坠地被血镞匍匐抵母所贼皆露刃立人骥忍死前捍母令罄搜筐中簮珥奉贼不能得贼益怒其余党复自外发劲矢中右脇防救者至贼去母幸无恙人骥越三日病创死嘉靖庚申十月十五日也年二十有七】
　　沈之章【乌程县志嘉靖乙卯倭冦双林掠其父思贤以去之章赴倭垒父将就刃之章悲号奋踯愿以身代倭俱释之】
　　沈贲　沈鼎【乌程县志与兄晋同居有贼入室行劫晋逐之被杀移尸舟中欲载以去贲偕鼎奋入贼舟夺还殡于堂因矢曰不获贼报兄仇不复归同出求贼踪迹无所得越半载泊舟后林与贼舟隣贼羡二人夺尸之义中夜述其事以告同党二人闻其语待旦宻告村人共执之送官论死归设祭于兄告之】
　　沈如松【武康县志字忠宇母病膈取药三桥归至中野遇雷震同行两人而苏曰空中有人叱云沈孝子不可击持药进母母病起巡按书旌扬孝行四字扁其门嗣以明经司教嘉兴县学】
　　张梦徴【湖州府志归安人父组南京工部郎中方病疽青陷作呕逆皆恶症梦徴年十三姊锦绣年十五伤父之危日夜谋活父梦徴吮疽得脓辄咽展转疽畔审视顔色锦绣焚香割臂肉一脔作糜进父时正昏得粥觉甘美食既汗泻下遂渐瘥江右吴宣为作双孝传】
　　董悌【见只编长兴农家子年十三大母滕病为刲股进疾遂起又十年复刲股疗其母费延算至三十年而复作费年八十余病剧于前董居山傍有祠黙祷于神以刀破腹左出肝割二寸许于时肝脏迸出以一手持肝一手障创口驰下山计二里许不少痛忽逢一阉豕人见其流血洒洒问之得其故急取索桑皮缝其创口血遂止用肝煮药进费病遂起又三月始卒子世徳以父防痛之余贫匮不能致养卖其妻朱用供朝夕县令熊得畧买一妇防配之】
