<!-- { "loadSidebar": true } -->
　　都司庙　武义县志在县西二十里祀明都指挥使脱纲守御千户周义与陶忠烈同御栝寇鏖战殉难土人立庙祀焉
　　王孝子祠　武义县志在东岳宫左祀明孝子王世名后圯移建五圣堂春秋二祭【传详孝友】
　　忠义节孝祠　忠义祠在儒学右节孝祠在北门大仓左
　　国朝雍正四年知县杨维清奉文建
　　浦江县
　　先农坛　在东门外一都二保地方
　　国朝雍正六年知县袁皥奉文建立坛宇并置耤田四
　　亩九分
　　社稷坛　万厯金华府志在县西北三里赵汝腾重修社稷坛记宋绍定初令李知退昉旧址坛土为坛后圮端平三年令郑思聪易墠而甎之坛壝一新浦江县志明万厯四十三年知县黎道重建
　　风云雷雨山川坛　金华府志在县西南二里明知县黎道重建
　　邑厉坛　浦江县志在社稷坛之东北
　　城隍庙　浦江县志在县南隅儒学旧址宋元符二年知县周彦明建新庙在县南百步明正徳七年知县邹輗迁今所
　　国朝顺治五年知县韩文明重建正殿并两廊
　　灵济庙　金华府志在县南十里祀白石潭龙王五贤祠　嘉靖浙江通志在县学文庙西南元至正十年建祀陈孝子太竭梅助教溶梅尚书执礼王少卿万柳待制贯【郑涛书五贤赞后初县学有祠祀节愍梅公忠惠王公及凡宣劳于学者皆设立其中达阙尹萧侯文质以其混淆也属教谕祝君应升图所以易之应升乃于庙西南偏别辟一祠以奉公而益以孝友陈公文学梅公待制柳公通号曰五贤祠且惧后生小子不知五贤之详复请戴君良为之赞刻石祠中】
　　黄大夫庙　万厯金华府志在县西二十里祀黄仁环浦阳人物记宋建炎元年山贼何三五作乱仁环以计擒贼官至训武郎县人感徳立祠祀之
　　二贤祠　万厯浦江县志宋绍定知县李知退建祀梅节愍吕成公
　　李石二侯祠　嘉靖浙江通志在县西宋会稽李知退新昌石孝陔相继为县令士民懐而祠之元至正十二年重建
　　宋学士祠　金华府志旧在青萝山后迁儒学南【薛应旂宋学士祠记潜溪宋先生生于浙之浦江卒葬于蜀之成都成都则既有祠祀矣浦江顾独缺焉百八十余年莫有为之举者乃髙淳韩叔阳氏出知是邑之二年为嘉靖庚戌建祠祀之仍树碑以纪成事王琥过青萝山宋文宪公祠诗乞恩才许致銮坡鱼水云龙竟若何一代衣冠周礼乐百年盟誓汉山河秋风归雁衡阳少夜月啼鹃剑水多回首故乡何处是萧萧遗像守青萝】
　　忠义节孝祠　忠义祠在学宫名宦祠侧节孝祠在东门外元武殿侧
　　国朝雍正四年知县袁皥奉文建
　　汤溪县
　　先农坛　在东门外
　　国朝雍正六年知县任之俊奉文建立坛宇并置耤田
　　四亩九分
　　社稷坛　万厯金华府志在县西北二里
　　风云雷雨山川坛　万厯金华府志在县南一里邑厉坛　金华府志在县北半里
　　城隍庙　汤溪县志在县西儒学右经始修葺莫详
　　国朝康熙间知县柯弼鼎新之近年寝殿倾圯邑绅张可元重修子祖年又捐田收息为久逺缮修之费毎嵗四月望后一日相传为神诞辰
　　白砂昭利庙　金华府志在县东三十里吴黄武六年建以祀汉卢文台【杜旟白砂昭利庙记白砂之堰三十有六首衔辅仓尾跨古城蔓衍磅礴其为田不知几千万亩民受其利无有终极而白砂之灵贶侯实主之侯姓卢氏汉末讨赤眉有功功尝显矣而其详不可得闻也婺之南有山名辅仓者林麓葱蒨水石洁清侯垦田以居号卢坂既殁葬焉因遂庙食其地吴黄武六年三月大水庙之香火漂至白砂居民范氏请诸官官请诸朝吴王命诸葛恪覈其故不诬乃许建庙赤乌元年旱乡民谋开堰引水以灌稻田鉏畚所及才三十步巨石赑然隐地役夫敛手乃祷于侯一夕大雷震以雨空中汹汹若喊声迨明石已开三十六堰实基于此唐僖宗封武威侯钱氏有土封保宁侯政和二年守袁灼有请封灵贶侯于石白砂庙诗百战功收老故山寒溪怒涌白沙泉云台不与四七将庙食可传千万年香冷谁能然汉大水流空自灌吴田愚民不识前朝事浪説神能驾铁】
　　侍郎庙　万厯金华府志在县北六里祀唐侍郎徐安贞
　　灵应庙　旧浙江通志在县南十里地名山口祀陈府君宋庆元间封威惠侯
　　二贤祠　汤溪县志在大安殿侧祀宋杨山王鲁斋
　　陶忠烈公祠　汤溪县志祠有二其在县治者已废此为公死难之所地名山口【王直陶忠烈公祠记忠烈祠者故浙江按察副使陶公成之祠也正统戊辰冬处州丽水诸县盗起巨猾陈谏胡等为之倡金华属邑多迩贼巢数被害而兰谿又为金衢严杭要地兰溪有警则诸郡皆震公时为佥事当御寇之任用计畧擒杀贼党数百人计日平定时有媢嫉之者恐其成功多阻之而贼势复盛乗间来攻栅公驱兵出与战贼因风纵火众大溃而公遂遇害时景泰元年五月十七日予闻之危身奉上曰忠功之光且盛者曰烈公所自立如此非诚所谓忠烈者欤兰谿诸县吏民相与颂公之徳不置咸请立祠以奉公谨按陶公遇难时未设汤溪县尚属兰地故祠记称兰谿】
　　恩徳祠　金华府志在儒学之右隆庆元年建祀明知县刘桐【传详名宦】
　　忠义节孝祠　忠义祠在县城南门节孝祠在县城西门
　　国朝雍正五年知县任之俊奉文建


　　浙江通志卷二百二十三
　　钦定四库全书
　　浙江通志卷二百二十四
　　祠祀【八】
　　衢州府
　　西安县【附郭】
　　先农坛　在东门外五十九都回回墩
　　国朝雍正六年知县王世甲奉文建立坛宇并置耤田
　　四亩九分
　　社稷坛　治衢州府志在城北拱辰门外去府治一里
　　风云雷雨山川坛　西安县志在县治南门外郡厉坛　治衢州府志在城北拱辰门外一里西安附郭随府致祭
　　城隍庙　西安县志在府治南坐峯之首宋绍兴年建厯乾道淳熙屡加修缮元泰定乙丑郡守和斯新之【邓文原衢州府城隍庙记郡有峰其形若颙首南向郡治踞其背直南为庙以祀城隍宋绍定间寇至官军破平之若有风马云车犄角来助寇以奔溃水旱疾疠祷焉咸格至元丙子城居燬于兵惟庙独存泰定乙丑监郡和斯来守是邦祗谒祠下周视栋宇挠败弗治撤而新之】至正初总管张士俊重修明治庚戌太守张俊复扩而新之崇祯壬申署府杨助修葺
　　国朝康熙九年知府雷经重修二十八年知府董毅
　　三十七年知府张濬复修
　　西安县城隍庙　西安县志在县南五十步醋坊巷县旧有城隍庙及建府即就旧庙立祀明隆庆五年邑令梁问孟以县不立庙终属缺典捐俸修造
　　国朝康熙三十七年知县陈鹏年重修
　　回龙塘灵泽庙　治衢州府志在城南嘉庆乡孔氏家庙【详见学校】
　　灵惠庙　明一统志在府城北项山下祀西楚覇王项羽嘉靖浙江通志世传项梁举兵时羽为禆将狥下县衢因为羽建祠【夏希贤灵惠庙祷雨记大末郡城北其乡曰玉泉有项山焉盖因楚项王之祠而得名也王起吴中会稽与大末相距不五百里宜为人之所眷故尸祝而庙享之因以名其山李唐贺兰公为守祷辄两志于石则王之灵显旧矣丁未夏五魃煽虐熖弥数旬弗戢土若坼稼且缩猬推官张正文乃单骑潜造项山祠祷焉少焉如闻喑呜叱咤肤寸合而甘霔沛民赖以苏神之灵惠不彰彰欤千秋庙食谁曰不宜】
　　关帝庙　西安县志在县治西万厯辛丑九月郡守张尧文建
　　信安侯庙　治衢州府志在城东晋将陈讨赵峻有功封信安侯祠于此
　　赵清献公祠　旧浙江通志在郡城拱辰门外二里即公故居宋咸淳间郡守陈请于朝立祠明太守廖公改至浮石门内
　　国朝康熙十三年间总督李之芳督师驻衢求其后得九嵗裔孙述祖属教谕沈完龙抚之捐俸为资生择配给衣顶为祠生奉其祀三十一年巡抚张鹏翮檄西安令鹿祐葺祠新像焉
　　张公祠　西安县志在城南二十里石室堰溪北一名张少卿祠少卿宋西安邑丞也讳应麟号瑞伯【周召募修张公祠引公以少尹官西邑在宋南渡时西安之水利惟堰为急而堰之灌田最广宜筑宜修又以在石室地方者为急公任其责适当蛟龙窟宅溪水奔腾之际旋筑旋圮迄三歳而功未成公画夜立河壖望洋愁叹须发皆焦而荷锄之众以需水来告者益急乃偏袒抚膺奋身鞭马跃入巨浪中是时山水暴涨势方汹涌吏民徒手不能援惟有绕岸惊呼相率罗拜而已顷之尸浮水出衣冠不壊面貌如生盖自公殁后而英灵不冺当风雨惨淡时常见其身骑白马在云际则阳侯之威辄敛而堰务赖以告成事既闻膺赠典矣又为立祠于其地春秋祀之今石室溪之北所称张公祠者是也惟是栋宇倾欹风雨不蔽邑侯李侯甫下车亟捐俸十金议所以新之而又为之序以示里民之能好义者】
　　周宣灵王祠　治衢州府志在府治西北朝京门内西安县志神杭州新城人姓周名雄字仲伟母病剧奉母命祷于婺之五王庙比归及衢闻母讣哀痛哭泣死舟中直立不仆衢人异之即奉神肉躯敛布加漆建庙祀焉有大旱为霖反风灭火之应元至元中巴延呼圗克守衢屡感神庥奏闻封王号大新其庙明治丙辰庙燬复建嘉靖辛酉郡守杨准新之作店房三楹嵗收赁资以供香火
　　开平忠武王庙　嘉靖浙江通志在郡治北王常姓遇春名有功于衢立庙以祀【胡昱忠武王庙记王濠州懐逺人年二十有三当元至正乙未六月太祖龙飞和州王领众来从请为前部先锋挺戈拔采石乗胜取太平寻守溧阳勦围集庆克徽诛池慴服毘陵擢都督大元帅陞镇国上将军己亥秋直衢州降之击勦伪汉陈友谅擒执伪吴张士诚迁中书平章军国重事封鄂国进爵上公经畧中原下山东攻河南平定晋冀关陜辽海朔漠己酉遘疾薨追封开平王谥忠武仍命衢州府立庙城中毎嵗三祭以飨之洪武距今百二十余载栋梁蠧蚀桷檐腐烂庙遂倾圮川蜀廖由进士来令西安白于郡守张公俊捐俸作倡复恢旧址以增益之经始于治辛亥仲秋落成于壬子季夏】
　　清节祠　西安县志祀明郡守黄奭郡丞余伯深在县治北【郑辰清节祠碑记邦伯黄公湖广黄冈人少伯余公湖广常宁人洪武初先后仕于衢及卒百姓咸罢市会哭于殡者动百千人适佥宪吴公按衢郡请构祠以祀而旋以迁去今少伯吴侯即其弟也允父老请建祠并祀之顔其门曰开衢名宦清节祠】
　　刘都宪羽泉祠　西安县志公讳畿明嘉靖间抚浙平矿贼士民感其功为立祠在浮石门内郡守廖希元改城南清献祠旧址【赵镗侍郎刘羽泉祠记嘉靖己亥西安矿坑括苍无赖軰出没其间迩年勾引日众党类日蕃先欲图衢次及五邑守巡告急于公公自杭提兵抵衢指授诸将方畧大破之尽焚其巢封其山振旅而还衢之父老言曰公兵三日不至则无衢无衢则无五邑矣立祠以永其报祠在衢州拱辰门显忠坊前后凡三重每重凡五楹肖公之像于中堂而朝夕洒扫焚香拜祝者无间于老少云】
　　知事祝芹父子忠孝祠　旧浙江通志芹督兵杀矿贼父子死难春秋委官奉祭【西安县志祠附于周王庙】
