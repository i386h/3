<!-- { "loadSidebar": true } -->
　　韦商臣【献征録字希尹长兴人嘉靖癸未进士授大理右评事会言事诸臣多系诏狱下大理谳奏商臣上疏抗言忤防谪靖江丞量移德安府推官应山有巨姓被诬大辟者宪使张鲲闵其枉而寛之巡抚与张有夙憾驳令覆讯商臣据法论报又有龚友昌者亦被诬久系商臣一讯得其情竟从末减郡称为神明陞河南按察佥事永宁巨冦董氏啸聚为乱率兵讨平之其他搜剔吏弊搏击豪强平反寃狱抚处流民诸政皆凿凿可纪抚按交章论荐而临颍有杜黄门者仇杀三人杜之兄时为通政参议数致书弗聴立捕治之复有豪民播敖窟羣盗验实论死词连乡宦黄彬以故诸权贵衔之腾蜚语于朝竟以考察论罢】
　　陆时雍【西江志字幼淳归安人嘉靖进士授上髙县精勤吏事尝建便民仓又纂水利志以便一方农事累迁江西提学副使】
　　臧继芳【长兴县志号尧山嘉靖癸丑进士厯官水部郎中督理髙邮河道值景王之国欲毁滨河民居伐堤栁以便舟行继芳曰政在利民病民以便上非义也国之大计在漕植栁以护漕堤伐之非策也乃属徒役为木道挽舟而前擢守松江嵗大水奏蠲其赋煮粥给粟躬赈贷之厯晋河南按察副使】
　　胡友信【献征録字成之德清人隆庆戊辰进士授顺德知县县嵗赋率奸胥揽输稍以所入啗长吏谓之月钱友信与民约嵗为三限多寡皆自输不取赢于是闾里无妄费而公赋以充海冦窃发部内乌洲大洲贼所巢穴友信悉勾得之以劲卒捣其巢诛渠魁余党解散又乡立四应社一乡有警三乡鼔而援之不援者罪同贼贼不敢发初友信虑民轻法涖以严既令行禁止更为寛大或旬日不笞一人其治县如家弊修坠举学校城池咸为更新督课邑子弟敎化兴起卒官士民立祠祀之德清县志友信读书天一山中搜览古集研究理宗为文必呕心洞胆成进士衔命封鲁藩谢馈遗弗受除顺德令自言曰誓不带牙簪出梅岭题其署曰顺动而天地如断行而鬼神避邑无城建议兴筑公私不扰濬隍得石碣有胡成城三字涖任三载有甘露岐麦之瑞卒于官含殓不具所着有天一山房稿世传诵之】
　　韩绍【湖州府志字光祖乌程人隆庆辛未进士令宁德豁百年陷海之虚粮令长乐缚十年不获之大盗拜给事中以忤江陵外转厯藩臬备兵府江地多箐棘猺獞窃伏烟瘴郁蒸路絶行旅绍移檄募商伐山开径五十余里遂成孔道迁太仆寺卿致仕】
　　沈如霖【广东通志归安人万厯间为普宁令县设几四十年草莱犹未尽辟霖至清赋役保善良日进诸生而敎之税使扰民调剂得宜民受其惠】
　　沈子来【归安县志字汝修万厯庚辰进士令句容值丈量有司竞以加额增赋为考最子来独辨其髙下増减之调广平捕土豪致之死合邑称快陞刑部主事厯员外郎中出知梧州府改寳庆时征播之军所过剽掠子来预以糗粮陈境上牒总戎令约束将士民乃晏然陞湖广副使调贵州都匀苗帅展打倡乱诸郡驿骚子来廉知土同知蒙诏雄勇可用推诚待之授以方畧三出破贼巢前后斩首四百级擒展打诛之积防得平卒于官不能治丧吏民敛钱为行装子文衡却之】
　　臧懋中【长兴县志字用甫万厯戊戌进士授盐城令会有防浚洳河盐邑千里奔命懋中谓罢民非策简闾右有干力者十许人携帑金诣徐募土著又先散金易糈辇而至工所役者得食麕至终役无逃者时两淮夫役繁兴盐居其间不知有征调之苦厯广西按察副使署八桂兵事以屯堡代驿递军不滥役而民力以苏比入觐卒于京二子炅如照如皆成进士】
　　王永宁【江西通志乌程人万厯进士授临川令行履亩法垦田定赋吏不得夤縁为奸修城兴学皆有实政】
　　贾宗悌【河南通志武康人万厯中知永宁县明习吏事开兴福渠以溉民田至今赖之】唐世涵【福建通志乌程人崇祯八年守汀州以城垣卑薄设法増筑创宝珠门瓮城移慈济阁为戍楼又捐俸造万安济川二桥以利涉民立祠祀之】
　　沈戬谷【德清县志号器车崇祯丁丑进士知枣强县时嵗祲斗谷溢千钱戬谷捐俸设糜所全活以万计善察寃狱多所平反后陞守庐州以病归】
　　国朝
　　谈九干【德清县志字震方康熙丙辰进士授沙河知县县居南北冲要且地为沙压土甚瘠九干洞悉民艰凡陋规加派详革殆尽褫学霸殛淫僧安巨室植栁以憩人行浚井以便人汲陞礼部主事改吏部陞员外郎掌铨政随征厄鲁特议叙复监理河工着有劳绩】
　　戴振河【德清县志字衣闻康熙戊辰进士授永宁知县入署见里民供办甚具惊问得实悉却之常平仓积谷二万贵粜贱籴官余民病振河春贷秋偿不责其耗羡辟险岭为荡平路行者便之丁艰服阕补松滋邑有堤工嵗赋民折土银五千余两嵗修嵗圯振河廉得其实直赋民土而督修之匝月工竣永无嵗修之扰民名其堤为戴公堤额征正课外旧有杂派四千两振河以无艺革之行取任部曹出守邵武府兴利除弊三年不遣一役下乡卒于官】
　　胡开京【德清县志字遵王防恩子授池州府通判摄宿松县事革漕弊抑豪强有民被杀而不得主名往验察其妻与旁观一人状异得奸杀情寘之法摄芜湖篆值大水报灾请赈设厰拯救无算又摄建德除虎患缉盗安民及署府事代偿前守兵饷却属邑餽赆丁艰归服阕补顺德府判职司捕盗以盗源在窝线必严保甲而后根株可拔为画八条上之通行畿辅着为令擢永平知府卒于官】
　　宁波府
　　宋
　　周师厚【延祐四明志字敦夫鄞人皇祐五年进士仕至荆湖南路转运判官时役法方行师厚言四方风俗不同役有劳逸轻重不宜以一槩论朝议是之章惇闻溪洞蛮扰辰沅二州议输常平粟以备边师厚持不可曰溪獠静扰无常常平嵗入有程当使边卒广屯田为便帝从其议】
　　袁毂【成化四明郡志字容直鄞人嘉祐六年进士尉建安厯青州録事参军所治狱无不尽其情后以荐知邵武军条盐法利病奏减其课郡人祠之】
　　俞伟【延祐四明志字仲寛鄞人熙宁六年进士宰南剑之顺昌闽人生子多者皆不举建剑尤甚伟作戒杀子文召父老列坐庑下以俸置醪醴亲酌之使归劝乡人活者以千计生子多以俞为字部使者闻于朝降诏奬谕进秩再任】
　　姚孳【寳庆四明志字舜徒慈谿人熙宁九年进士为桃源宰部使者举其才能优异应元符之诏赐对称防除提举成都府路常平等事谒丞相论蜀中利病乞以义仓之储收养鳏寡老疾死给衣衾敛瘗贫不能举子者官给乳媪丞相奏行后由江东转运副使除直龙图阁知夔州兴学校劝农桑有古循吏风】
　　陈摅【宝庆四明志字君益鄞人绍圣间宰南剑之将乐敦崇学校奬进士先是邑民家举一子富室不过二子余悉弃之摅谕以天性申以令甲犯者究治自兹民无不举子者后卒于官邑人祠之】
　　汪思温【延祐四明志字汝直鄞人政和二年进士授雄州敎授调余姚令筑堤浚湖民信爱之后知临安时相秦桧尝以故人属荐举思温曰使可荐诚不待相谕不才相言无益也有防营政府桧欲以相府仪制稍异执政府思温益持不可桧怒因罢去予祠】
　　薛朋【两浙名贤録字彦益鄞人政和八年进士授仙居县尉值嵗饥道殣相望剽掠四起朋请发粟赈之民多全活而弭盗有法境内悉平改楚州司録适靖康之变楚师勤王者归道州境郡守薄其犒辄鼓噪为乱朋急走军中谕以礼法随发府金犒之军帖服不敢哗任满擢奉议郎去民遮道留之卧辙不得行监司上其状擢监行在登闻鼔院兼擢工部郎中守正不阿弹劾权贵后知衡州致仕】
　　刘俣【宝庆四明志字硕翁象山人绍兴三十年进士知华亭县平易近民而决事若神豪猾敛手并海有秦山盐铁蚌港三堰不治被防督作早夜露处防田六万亩孝宗深加褒赏倅绍兴府帅王希吕使者朱熹雅敬之委理诸暨萧山荒政知兴国军陛辞乞免萧山废田之税以时省缮华亭海堰禁逻兵胥吏扰沿海民船事皆施行改知岳州覈四邑常赋外免其板帐凿空如马草钱之其目凡八嵗减额一万一千有竒奏定为令除监广东仓时南海驿道至真阳达凌江多穷荒复岭乃改辟大道八百里置六铺建七庵募人居之迁福建宪副召除吏部郎中卒】
　　杨王休【延祐四明志字子美象山人乾道二年进士为黄岩尉邑有豪民植奸党号三神王休捕得之具罪状黥徙他乡郡县称为铁面少府后除益利路转运判官兼提刑狱大修栈阁凿鬼愁滩堰蟇颐山分西城汉隂平利三邑马纲以便民筑汉嘉西门石梁蜀民德之】
　　王时叙　王时会【嘉靖宁波府志时叙字伯伦奉化人乾道五年进士厯知遂安县陆游为郡日县上所断大族争讼僚属咸会陆以遂安状衔袖曰得一好文字为诸公出之且读且喜曰使诸邑皆如遂安吾辈可以卧治及卒陆诔之曰学道爱人正心诚意悃愊无华儒雅饰吏子之自着古人何媿弟时防字季嘉与兄同年第进士自迪功郎七迁至湖南运管所至有声尝知防稽值嵗霖潦郡方督已蠲之赋甚急时防持不可守不聴乃袖告身易服立庭中守为夺气民赖以纾修社仓之政以备凶歉立保伍之法以察不孝不弟游惰不逞者】
　　徐子寅【成化四明郡志字协恭鄞人少以任补官中法科为福建路检法审覆囚牍驳正死罪七十九人除大理正累迁淮南运副厯州楚州修筑髙邮兴化宝应县石闼斗门函管堤岸防民田三千七百余顷后知台州革秋苗伪钞去军士虚籍宁海邑庠久废买田五百亩缮之蠲民户积逋十余万陞广东提刑卒于官】
　　罗仲舒【成化四明郡志字宗之慈溪人淳熙十四年进士授安庆教授累迁提江东刑狱吏献议于饶守更鬻盐法而官专其利舟运不通民数月乏盐仲舒责吏曰夺民而絶其利者汝罪也笞而流之饶人为之语曰前葛后罗一台二妙葛谓参知政事邲也召为国子司业绍定初以直显谟阁致仕】
　　史弥忠【成化四明郡志字良叔鄞人举进士为鄂州咸宁尉厯宰庐陵有能名守南安防盗甫平政尚安辑蠲白撰钱以便民守吉州治如南安蠲田租十有八万寻致仕后以子嵩之为丞相积封至金紫光禄大夫卒赠少师諡文靖】
　　林祖洽【成化四明郡志字元礼鄞人少以门功补官知盐官县滞讼经嵗者皆剖决之光宗以皇太子尹临安委治疑狱有能名后守饶信吏治益着厯迁司农少卿】
　　桂万荣【成化四明郡志字梦协慈溪人庆元二年进士授余干尉邑多豪右一裁以刚介而御小民以慈爱秩满调建康司理寻通判平江时守朱在政尚严刻因盐课拘繋甚众万荣具书告在不从乃挟行牀与所拘人同寝在愧即委纵遣焉陞守南康检吏奸省浮费征税以法进直秘阁迁尚书右丞奉祠】
　　徐愿【成化四明郡志字恭先昌国人开禧元年进士除福建提举适黄勇冦发众皆退避愿为婉言抚谕防列拜请罪愿尝受业袁燮故其政事文学卓絶于时】
　　刘厚南【成化四明郡志字子固慈溪人嘉定元年进士授迪功郎调瑞安尉濒海多盗厚南涖政慈惠盗遂屏息民赖以安杨简出守温州举其勤于奉职累阶进秩皆有能声】
　　程士龙【嘉靖宁波府志字应辰慈溪人嘉定四年进士主句容簿时嵗饥督济有方老弱赖以全活真德秀重其才荐知仙居李宗勉复荐之迁知临江军后改知抚州城中有夜半杀人者逮系至六七囚狱成士龙疑之俾临川宰密察得其应辟者捕之一讯而服民作平寃歌颂其神明】
