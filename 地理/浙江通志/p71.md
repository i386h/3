<!-- { "loadSidebar": true } -->
　　天福山　金华府志在城中距县半里居民环列山麓县署正东旋转南向此山拥防县右故风气完聚民物蕃盛甲于东浙
　　铜山　兰谿县志在县东十里接金华山之西山石似铜故名
　　洞岩山【一名灵洞】　名胜志在县东二十里东北一峰怪石屹立人称小飞来峰峰下有泉曰天池泉清鉴毫髪沿流而出为桐溪山口有天井山石高百余丈下有天井龙潭【于石洞岩山诗万叠风光水滴衣清泉白石烟扉半山落日樵相语一径寒松僧独归叶坠悮惊幽鸟去林空不碍断云飞层厓峭壁疑无路忽有钟声出翠微】
　　金龙山　金鸡山　嘉靖浙江通志俱在县东二十里金龙山麓有金龙庙金鸡山中峰防起两峰旁夹
　　紫岩山　正徳兰谿县志在县东二十五里山上有岩状如覆釜穹窿深广可容百人其色紫黒故名
　　牛石山　嘉靖浙江通志在县东二十五里山多怪石逺望如牛
　　大寺山　名胜志在城东南矗防数十丈山巅及趾俱有佛刹正徳兰谿县志延袤五七里不一其名西南下临大溪曰仓岭东南曰芝岩山南为坞口山又东南为费陇山山两旁夹屿中有逵道数里上通金华正统末括苍盗起常于此作木寨以御冦焉
　　古城山　正徳兰谿县志在县东南二十里山脊有城周二三里缺处如门
　　南住山　正徳兰谿县志在县南十五里其山自闽南迤千余里而来至此截然而住故名
　　九峰山　太平寰宇记在县南六十里下有唐中书侍郎徐安正读书岩
　　兰隂山　万歴金华府志在县西南六里其山多兰絶顶有横山塔太平寰宇记一名横山临截三江【方率性游兰隂山诗幽期在云壑适意登嵯峨缅循双溪曲复憩重岩阿风日正清羙烟霞眇纷罗踈松抱孤秀霜叶辞寒柯静观万物理幽契良已多何当继芳躅携琴重来歌梅庚兰隂山诗絶顶攀难到樵青导我行减衣惊地暖却杖鬬身轻逺水风防小髙窗霜叶明兹防成不意差慰滞留情】
　　甘棠山　兰谿县志在县西南十二里乡以此名东柏山　名胜志在县西南二十五里东溪流于其下近西曰瑞山昔产瑞麦故名又五里曰社山山上多嘉禾
　　龙门山　兰谿县志在县西南三十里状若防龙上有苍松六七里夹道如门故名
　　佛山　嘉靖浙江通志在县西二十余里上有洞深不可测山麓怪石蹲踞如伏虎龙
　　柱竿山　万歴金华府志在县西二十五里相传山下有井人饮其水多生勇士因而塞之其旁髙峰呼为将军山
　　白石山　名胜志在县西四十里其石如玊又名玊华峰左四五里有大石髙数百丈飞泉直下溜石成沟又左四五里有石柱髙百丈周十余丈兰谿县志山腰有洞隂不可登洞中云起其日必雨
　　砚山　名胜志在县西四十里髙数百丈盘亘二十余里山头平正有池如砚
　　仁山　嘉靖浙江通志在县西四十里旧有仁山书院为金履祥讲学之所
　　风子山　太平寰宇记在县西六十里上有葛洪丹灶基址
　　乌石山　正徳兰谿县志在县北八里名胜志与黄大山相连本一山以石色苍黄而异名又十里有水山山多流泉泉有三源上曰鲍源中曰盛源下曰缪源各深十余丈近东曰金台山夜每有光西曰豢龙岩髙一丈深广五六尺
　　豹山　金华府志在县北二十里山形似豹故名上有石平正如几可列尊罍
　　狮山【一名石莲山】　旧浙江通志在县北二十五里【潘之淙游石莲山记辛未冬日过兰谿闻石莲山水竒胜期二三友人同往由南门十里入山径在两山之间崩厓上出絶壑下注行者率屏气度不敢俯仰又十余里度一小桥过桥十里即石莲山也旧名狮山以其峰峦秀簇如莲瓣故易今名日已暮宿于山房朝起饭后入山山径纡折如长蛇出草所谓十二曲也鹿门两石髙耸如垣中辟一窦由窦而进则石梁梁本天成为樵子所防今以一石峯横亘而度度石梁则石莲洞也洞门窄而中敞可容千人上平如砥惟石乳数百垂垂而下再入则为凌翠楼楼倚石壁而起隂防幽窅万木森合由斯而下有青壁髙数十仞依壁凿石磴数百级仅容趾下磴越涧则枕漱亭亭上望双瀑如双龙下饮洒烟透日夺人目晴时日亭午天渐暖乃脱巾理防而进径益险俯涧皆梅花积如残雪未消行六七里乞浆于山家势不可再入寻径而归】
　　香山　名胜志在县北三十里山产玊兰无叶而花白有香故名下有香溪
　　东山　正徳兰谿县志在县北三十里香溪之东【范浚东山诗烟嶂嵬嵬列翠屏松山髙下欝葱青风生万壑笙竿触拟向林间筑小亭】
　　解石山　名胜志在县北五十里名小桃源
　　玉壶山　兰谿县志在县北六十里洪武中长史滕浩归隠是山号玊壶山人
　　髙眉山　茶山　椒坞山　正徳兰谿县志在县东北二十五里羣峰环拱境最幽胜茶山在髙眉左偏椒坞山与髙眉相接
　　密山　兰谿县志在县东北三十里平野中突起髙数十丈上有观音岩岩中怪石如笋岩上有佛迹又名佛迹山
　　白露山　万歴金华府志在县东北三十余里一名玊带山【始丰类稿其山顶趾皆青腰色微白故号王带】
　　屛风山　名胜志在县东北三十里山有小洞泉水喷出大旱不竭
　　白鹤山　名胜志在县西北二十五里传为白鹤仙人炼丹处
　　五陇屏山　正徳兰谿县志在县西北三十五里白雁山　嵌山　桂峰山　嘉靖浙江通志俱在县西北四十里
　　三峰山　万歴金华府志在县西北四十里峰之巅俗传为葛稚川炼丹所丹井尚存下有岩广三丈许其深莫测
　　玉泉山　贝琼玊泉隠居图序距兰谿五峯之北崭然青芙蕖危揷天半与金华东西相望
　　盘山　兰谿县志在县西北五十里顶平如盘可一里许四围皆累石为岩
　　大家山　唐书地理志兰谿有大家山
　　陈岭　万厯金华府志在县西二十五里砚山之西石道迢迢千有余丈外接龙防夀昌之界
　　马岭　金华府志在县北五十余里当兰谿建徳之界
　　大慈岩　兰谿县志在县西北五十里与夀昌接境岩中有佛像岩左有观音洞髙二十余丈
　　小三洞　吴师道小三洞记洞周数里峻防百余丈石骨巉然有小三洞皆与金华洞通上洞名白云下洞名涌雪中洞名紫霞【于石题小三洞诗四山回合向幽泉古木苍藤路屈盘一局残棋双鹤去石屛空倚白云寒洞门相对是吾家朝看烟云暮看霞铁笛一声山石裂老松惊落半崖花防崖怒涌四时雪虚壁寒凝六月霜倚树老僧闲洗钵碧桃花落涧泉香】
　　灵洞源　金华府志傍皆竒峰怪石其中一道如砥窈窕十余里杨梅茶笋之利出焉
　　兰溪　万歴金华府志在县西南二里一名瀫水其源有二一自衢城东北流至于县谓之衢港一自婺城西流至于县谓之婺港二水合而滙于县之西南类罗縠文因号縠水崖多兰茝故名兰溪【萨天锡兰谿舟中诗水底霞天鱼尾赤春波緑占白鸥汀越舟一叶兰溪丄载得金华一半青汪广洋兰谿棹歌凉月如眉挂柳湾越中山色镜中看兰溪三月桃花雨夜半鲤鱼来上滩程鋐过兰谿诗寂寞寒江击棹还好风今日一开顔人家岸岸芦花上秋色山山枫叶间牧笛自吹斜照径酒旗不防泊船湾钓竿生计他年穏凖拟编茆此筑闗】
　　香溪　兰谿县志在县北武昌乡即兰谿之下流大梅溪　万歴金华府志一名龙门水在灵泉乡源出于浦江之大洪岭防纳众流至金家梁而入于大溪下五里为白雁滩十里为山河为望云滩以界于建徳县由是歴严滩桐庐富阳北入于钱塘江
　　白泉　金华府志在香溪市南【范浚白泉志距吾庐不能五十歩有泉激激出石窦间色乳味饴与他泉不类因坎窦下钟其源以供家奴旦暮挹且酾溢流而渠之与里人同其甘邻曲来汲日数百器泉之储常自如虽嵗甚旱焦川枯壑而泉不知也渠之泛溢而走下者与南涧合流以西乱于香溪汨汨穷昼夜吾知其不至海不止也夫泉之甘而利人也有徳其不涸也类有本其趋涧溪而期于海也类有志人之育徳有本能日进而期于道则其渊深宏大也必矣吾于泉有感也于是乎志】
　　东阳县
　　孔山　嘉靖浙江通志在县东南二百余歩
　　青台山　名胜志在县东二十里髙三十丈周二十里以山色长青故名
　　覆舟山　嘉靖浙江通志在县东五十里髙五十丈周八里状如覆舟
　　嵬山　东阳县志在县东五十里髙百丈周十里端整若巨屏凡六面上有井三十六
　　豹山　金华府志在县东五十四里逺望如豹故名天竺山　东阳县志在县东六十里髙一百六十丈周二十里山多修竹
　　玊山　万歴金华府志在县东一百五十里旧名封山界于天台
　　夏山　名胜志在县东南四十五里髙七百丈周二十里山巅有池广二丈深四尺冬夏不涸侧有禹庙故山以夏名
　　石洞山　旧浙江通志在县东南五十五里
　　歌山　金华府志在县东南七十里上有石室可容百人山下水通临海有玊女祠唐书地理志东阳有歌山【名胜志昔人乗舟见女子汲水山下登岸而歌姿态端羙舟人挑之神怒乃堕三大石以塞水源遂不通舟】
　　瑞山　东阳县志在县东南九十里亦名銮舆山金华府志界于永康
　　大盆山　万歴金华府志在县东南一百三十里周一百三十里形如覆盆故名稍下为小盆山在永康地二山实诸山之祖
　　三丘山　名胜志在县南八里髙三百二十丈周二十余里一名岘山【韵语阳秋岘山去东阳县三里旧名三邱山宋殷仲文素有时望自谓必登台辅忽除东阳太守意甚不乐常登此山怅然流涕郡人爱之如襄阳之于叔子因名岘山二峯相峙有东岘西岘唐寳厯中县令于兴宗结亭其下名曰涵碧刘禹锡有诗云新开潭洞疑仙府逺写丹青到雍州即其所也乔行简游三邱山诗疑是乗风到九天不知身在此山巅万家攒簇炊烟底一水萦纡去鸟边便觉尘縁轻似羽何妨诗意涌如泉停杯更待林梢月归去家童想未眠】
　　月山　金华府志在县南六十里盘屈于柽溪之北以形名
　　甑山　元丰九域志甑山其形似甑名胜志在县西南十里髙三百二十丈周二十里寰宇记昆山顶上有孤石髙三十丈其形类甑即此山也下有白云洞深五丈广如之
　　八华山　天启东阳县志在县西南四十里金华许白云讲学于此
　　马鞍山　东阳县志在县北一十二里髙八十丈周六里与前勒马峯正对故名
　　金山　万歴金华府志在县北五十里迤至毕岭界于诸暨
　　赤石山　名胜志在县东北十里一名孤絶山上有赤厓不生凡木
　　鹤昂山　东阳县志在县东北二十七里髙二百丈周五十里岩有三石如鹤昂肩竦立故名亦名鹤岩其上有风穴风从中出鍧然有声
　　白鹿山　金华府志在县东北六十里山形似鹿故名
　　西白山　东阳县志在县东北六十里周二十里髙七百丈诸暨诸山皆在其下
　　东白山　万歴金华府志在县东北八十里周五十里嵚危峭与防稽天台连属
　　稠岩山　万歴金华府志在县西北二十五里山有石室深广十余丈岩峦丛互故名
　　灵岳山　旧浙江通志在县西北五十里
　　九州尖　金华府志在县东百余里髙诸山五百丈周二十里上有潭冬夏不涸以可望见九州故名
　　钱岭　天启东阳县志在县东七十里舆地志云东阳毕岭之下有钱岭往往人于此获大钱
