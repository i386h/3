<!-- { "loadSidebar": true } -->
　　陈参生【赤城新志黄岩人元军至负母逃林莾中母曰我老病垂尽汝速去俱死无益也参生垂涕不忍去遂为贼所杀】
　　陈思孝【赤城新志黄岩人徳祐间元兵扰攘其母被掠而北莫知所之思孝日夜号泣与家人诀誓不见母不还行七年至濮州得焉遂与母归侍养益笃及卒居丧三年常在苫块负土以葬乡里因其濮州得母咸呼为陈濮州而不名】
　　郑宪【赤城新志仙居人景定进士官至太常博士徳祐间元军压境宪奉母以逃歴深山中遇兵欲刃其母宪抱持号泣以身翼之曰宁杀我遂俱遇害】
　　顾玉文【赤城新志仙居人徳祐中元兵至台父被执玉文奋捍之颈被数刃与父俱仆移时乃苏自是支离身无完形】
　　元
　　张舜功【台州府志天台人太傅世杰之子自太傅殁于崖山奉母叶氏遯迹海滨徙居台邑义不出仕平居未尝北面坐语及起兵勤王事辄发竖眦裂恨不同父狥国难母卒葬百家园庐于墓侧衰墨终身】
　　陶煜【辍耕録元故白云漫士陶眀元讳煜弱冠时事元武神甚谨母病心痛嵗濒死者六七发医莫能愈眀元毎搯心嚼舌以代母痛一日危甚计无所出走祷元武前曰刲股割肝非先王礼今事急矣敢犯死取一脔为汤剂神尔有灵疾庶其瘳祷毕即引刀欲下忽有二童自外跃入曰母自损我天医也明元大骇仆地乞哀童子取案上笔书十数字于几面掷笔二童子咸仆地随呼家人救之良久苏乃隣儿也叩之无所知视其书药方也随读随隠即如方治之药甫及口而痛已失终身不再举此事遂昌郑元祐行状防稽杨维桢志墓皆不书非逸也畏讥而削之也虽然动天地鬼神莫大乎孝或如俞跗岐扁依冯精魄以遂孝子之请也不然何有所谓天医乎余得其实甚详故宁受左氏之讥不敢没眀元之孝防稽张宪撰】
　　杜文裕【赤城新志字希大黄岩人捕盗有功补台州大闾巡检以母病辞职归养复调宁国之三溪乃诉于江浙行省乞便养时母年九十三浙东宪副王侯行部至黄岩闻于朝建孝行坊以旌之】
　　陶忱仲【刘基孝友堂记临海人生八嵗而母卒继母弗能爱及长娶呉氏相与谨事母终不能容乃与妻出居于外勤苦织绩以为食朝夕入定省弗旷而父与继母自占其产不使忱仲得与久之家日匮父且老继母所生弟妹皆无以具婚嫁忱仲乃迎父及继母于己养以其资为弟娶妇嫁其妹咸得所由是继母大感悟忱仲事益防门庭之内穆穆如也子凯读书有文行以经学教授弟子以其束修之入佐父治丧葬供祭祀悉如礼上世墓域有夺于势家者咸赎而表之凯无兄弟惟一妹适顾氏早卒凯为育其子女以成人故乡党之称孝友者莫不曰陶氏父子云】
　　陈杲【赤城新志字孔英叔夏之子至正壬辰夏四月方国珍乱台州赵宜浩率兵御之贼奔溃四出叔夏避难适遇贼将杀之杲伏父身上愿代死贼斫之弟多逊复肉袒请代兄身被数创死而复苏后为山东运使】
　　阮祖立【临海县志字立道父患锢疾竭诚医祷与其妇躬为浣湢扶持坐卧者二十余年一夕隣家失火父不能起祖立负之出疾呼其妇挟姑以从比出门则家已灰矣乃僦居僧舍供养无缺至正中诏旌其门】
　　薛良能【赤城新志宁海人元末羣盗起其父宗道遇害良能痛父死非命散家资养死士为父报仇无何贼复至良能适病即率乡兵逆之与贼战不利左右劝良能走良能曰父仇不共戴天今不能杀贼反自遁以偷生耶今日之事有死而已遂力战而死】
　　周应显【天台县志字伯焕父为人所害散财复仇方正学为作复仇记生平喜吟咏自号灵虚山人洪武中征聘不起】
　　曹润【台州府志字宗泽父进卿为委吏方国珍既败明兵入城索戮遗党进卿仪状甚伟校卒疑而执之家人惊逸莫顾润冐白刃以身翼父哀求恳至倾家资与之乃始获免】
　　明
　　谢温良【赤城新志字伯逊黄岩人至正间客昌国奉母陈氏以居陈病症刲股肉作糜以进母辄差时昌国方内附会兰秀山盗发海上朝命殱之昌国人悉窜匿山谷间温良独侍母不去盗义而释之寻奉母还黄岩越一年往取故囊比至忽梦母盛饰坐堂上亟弃囊归母果疾又一年母复病痱手足痿痹不自举眠食起居一出其扶持者凡十三载】
　　赵孝先【临海县志名次起以字行洪武初为国子生父戍京师孝先告祭酒以愿代状不许诉于礼部事闻诏许之孝先喜不自胜即变服以行士大夫竞为诗以送方逊志为之序戍满仕寳坻教谕祀乡贤】
　　戴彦信【仙居县志名原敬父养元饶于资与比隣陈某有隙陈坐籍没诡言寄镪养元所遂并系狱彦信痛父寃诉于官愿以身代诏释养元而彦信竟没于狱人人嗟悼之】
　　林惟深【台州府志字思源资性明敏论事当理洪武初父法当戌惟深白于官代父以行王原采深加叹服谓思源与方希直并驾特所少者问学耳】
　　陈圭【明永化编黄岩人父叔为讐人告罪当死圭诉所司曰圭不能谏父陷父不义圭罪当死幸原圭父使自新事闻上哀其孝欲赦叔刑部尚书开济奏曰罪有常刑不宜屈法启侥幸路遂听圭代父死叔遂谪云南而死】
　　陈颜【台州府志圭之族洪武中倭寇登岸居民惊骇散匿山中颜母葛氏老且病颜负而逃力不能胜寇追及之母曰我病死在旦夕汝当自图俱死无益颜不忍舍遂俱遇害】
　　朱煦【眀泳化编台州人父季用被荐为福州知府洪武十八年诏天下尽革今嵗以上官吏为民季用视事仅五月以例起入京论罪作城役严偿重日数十缗已而季用又病痢资力弗任旦夕乞死煦惧不敢离左右复戒二弟共守不少寐季用得不死时告枉甚重令益严告而谪戍逺方及被极刑者凡数人煦谋于父僚友同役者曰吾无术以脱吾父诉不诉皆死万一吾父由诉获免虽戮死万万无憾遂陈其情所司以闻上赦季用复其官同时縁此得免复官者十有四人】
　　赵公佐【宁海县志父粮役坐罪公佐兄弟四人议代行未决公佐于次居三独奋曰以年序少者当行而吾弟子幼可就逮者惟我遂就狱减死输作终身】
　　余启【黄岩县志字元明幼失怙事其母郑克尽色养时家有滇南之役二兄议行末果启毅然曰吾兄皆有嫂氏不可行吾当行备歴艰苦阅三年乃返后授延平知事多异政】
　　王鍲【明孝友传黄严人随父显避贼显被执将杀之鍲亟趋前请代贼遂杀鍲而释显】危贞昉【宋濂危孝子传临海孝子危贞昉字孟阳父孝先洪武辛亥进士官麟逰丞再迁陵川坐法谪役江浦县贞昉时为郡诸生闻之奔诉于郡守求代守以其名学籍难之贞昉号泣于庭左右为之言乃如其请即日上道诣京师伏阙上疏曰臣父陵川丞不幸絓吏议输作大江之滨筋力向衰不能执事大母范氏春秋逾九十旦旦念之恐染霜露疾无以遂菽水之忱致抱终天之憾臣犬马之齿方殷愿代父作劳使其归养即死无恨疏奏上恻然从之贞昉乃解儒衣易短制欣然就役质体尫弱不胜负任之苦越七月病卒】
　　何纲【台州府志字维常临海人永乐初有诬搆大狱者其父明复亦逮系于京纲侍行曲意慰安既而诬服论法应死纲恳恻以情愬于朝得谪景州居无何竭力谋免父归归而丧眀纲扶持调防不离左右愈久益力后补邑庠生贡入太学六馆之士闻其名咸推重之】
　　赵溥【赤城新志宁海人父仲年为临城令吏抵法诬仲年与知不能辨谪役江浦溥痛父非辜为书诣执政自陈格弗奏溥走阙下挝登闻鼔上召问状溥已三日不食且受提曵惕息未及对上以为伪下大都督府诘问都督武人不察其情榜掠之诬服奏杖一百徙边扶出死】
　　陈蟾【万歴寜海县志字懐明西隅里人父国华南宁知府部使者诬其淹禁罪囚律应死蟾奋曰父死吾生奚为乃击登闻鼓乞以身代御史以闻上佯试之蟾辞色不变而执益坚遂赦之】
　　陈昂【赤城新志宁海人父濬凯为桂林税课司大使为吏诬搆坐系谪役江浦寻自江浦徙京师昻从行代执役手足胼胝而事父无违色日食不给则佣作于市至暮得升斗以养父有兼食储则又代父执役如是四年父闵之谓曰吾老分且死汝归养而母徒俱死无益也昻泣曰父死昻亦死尔归将何为竟相继以没】
　　方孝闻【史槩字希学孝孺同母兄年十三丧母辄稽典礼蔬食水饮越三年及父卒居宿于外祖母亡亦如之每一号恸声尽气絶呕哕出血杖而后起于是寖成羸疾行步伛偻守礼益坚徧学五经而邃于易精求圣贤防趣笃实践履文章理深意逺议论甚伟从学者甚众孝孺尝曰某所以麤知斯道者非特父师之教实亦吾兄之训也弟孝友字希贤孝孺庶母董氏出孝孺罹难亦就戮】
　　冯银　冯沉【台州府志临海人银字纯端景泰庚午举人父卒哀毁尽礼服阕成天顺丁丑进士观政礼部特疏乞归省母竭修瀡之养依恋不忍舍母促之就官乃季弟沉同行官刑部员外郎人莫敢干以私沉字莹端乙酉举人时银已得貤封遂慨然曰吾所以舍温凊于五千里者为未有以报先人于地下耳今邀国恩获追赠北堂白发可不为逮存计乎遽引疾归后登成化壬辰进士补宿松令逾年邑大治以艰归号恸过礼释服遂不起人谓银以养弃官沉为丧灭性皆无媿孝子云】
　　丘镡【赤城新志黄岩人早丧母事父备极诚敬父年高无齿每食取精美者制为丸饼以进病革床褥秽汚必躬自澣濯父卒遗命葬祖茔之侧茔去家百余里镡悉力营葬如父命】
　　蔡大冶【秦鸣雷孝格传字朝佐一字防夫临海人幼从竹江赵渊逰博究经史动顺亲意里称孝童父患痰晕母疯疾家病佣书以供甘防丙夜吮痰揉体尝汤药扶起居栉沐澣涤备极艰辛逾两纪如一日父病危号天仆地闻空中云香灰可救辄汲水煎汁进父饮未半倐天坼祥光照户父病立瘳后父母继卒蔬水骨立寝丧次各三年庭中红榴忽发白华负土为坟乡人助石营葬年近九十终】
　　张寿鹏【太平县志高浦人尝从父定一以州判之任和州至临安道中父卒寿鹏奉柩归葬庐墓泣血不止有芝生于庭郡守以闻诏旌其门建孝感坊】
　　项茂【黄岩县志字仕昭景泰间贡入太学父殁执丧甚哀既葬庐于墓侧事闻诏旌其门】许柱【天台县志字邦兴家贫奉亲甘防独丰处昆季友爱无间亲亡庐于墓不问家事者六载】陈垣【临海县志字子崇号一厓童时丧父哀毁如成人既终丧攻举子业治壬子领乡荐授泾县教谕以行谊防耻率诸生转国子助教甫三载当道论荐例得台谏以母老愿就闲秩擢汝南长史居无何上疏乞归养再三谕留乞益力乃谕以考绩请封可以悦母遂弗果归巳而忧念成疾既革谆谆语曰我不孝我不孝卒年五十四祀乡贤祠】
　　卜懐【眀孝友传宁海人父早卒母教之甚严常课其业辄以杖击之母年九十六卒懐执母杖而泣曰安得母复教我耶祀其杖于母侧遂庐于墓有司上其事诏旌其门后嵗贡就铨以孝行擢首选授郧阳府通判】
　　冯学经【临海县志字纶卿郡庠生母卒哭泣擗踊不欲生及葬结庐墓侧茹素席藁朝夕哀号三年不抵家墓上产芝草数茎有鹿驯扰其旁学使奬之卒年七十八】
　　陈纪【台州府志字徳廉居父丧昼夜悲号寝处苫块因得疾其妻令小婢餽药叱而出之既祥且禫犹疏食水饮邑佐以其子从学持巵酒相劝见泪下澘然遂止迄丧母庐墓三年一夕甘露降于庭天顺己卯领乡荐通判宁国府清节凛然以廉吏称卒年七十二】
