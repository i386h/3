<!-- { "loadSidebar": true } -->
　　桂萼【万厯湖州府志字子实安仁人进士正徳十二年知武康日进诸生讲説务在实践化僧道爲编氓者数百余人公暇则单车适野问民疾苦守刘天和礼萼视他令有加曰公辅器也】
　　郭治【孝丰县志字昌修泰和人正德中以举人知孝丰清修苦节期年之间文敎聿兴井邑改观首建学宫制礼器典籍别立定性书院集诸生以时讲习其中建预备仓设立五山官渡民尤便之县志阙手辑成书陞任去】
　　齐之鸾【旧浙江通志桐城人由给事中左迁嘉靖初知长兴扶善锄恶遇事敢为爬剔规画悉有条理】
　　刘迥【旧浙江通志安东人嘉靖初知归安县湖民典钱谷者多侵废迥立法刬弊后人守之】方日干【德清县志字体道福清人进士嘉靖二年任德清县下车即召邑中父老谘询民隐刬剔吏弊凡庙学公宇厘然整顿时阻歉多方赈贷民得不饥县志久缺考订勒成一书擢御史去】
　　万云鹏【江南通志盐城人正德进士嘉靖五年为湖州守勤恤利病纎毫不取后官浙亷宪清介独持始终不改】
　　戚贤【嘉靖湖州府志字秀夫全椒人进士嘉靖六年知归安县警敏有爲政务毕举】
　　廖梯【嘉靖湖州府志字云卿莆田人进士嘉靖六年由湖广叅议谪知安吉州爲政不近名爱民省费清苦自持】
　　陶亷【嘉靖湖州府志字敬甫曲靖人进士嘉靖间知德清县弛威布德民翕然委心尝籍废寺田四百亩给诸生廪修濬杨湾塘以资灌溉】
　　戴嘉猷【崇祯乌程县志字献之绩溪人进士嘉靖八年知乌程豪右不得逞诡戸规避者靡纵驱缁流归农廪庾倾圯阅五月坚完立义冢置义田募民耕获峙谷粟以备岁饥厚学校以兴士征爲给事中】
　　杨上林【嘉靖湖州府志字子渐山阳人进士嘉靖十二年知长兴县为政不规规于簿书条贯文章器局风动一时】
　　钱学【崇祯乌程县志字汝明常熟人正德举人嘉靖十二年知乌程县励精敎养风俗还淳学校仓庾桥梁之百废具举纂修邑乘奉为文献陞刑部主事】
　　张烜【嘉靖湖州府志字仲熙庆逺人进士嘉靖十三年知归安县老成练达平易近民尤加意学校士倾心】
　　赵应祥【万厯湖州府志长沙人进士嘉靖十五年任湖州推官器宇方介剖决精明迁监察御史】章棨【归有光章棨传字宗肃常熟人中南京乡试知安吉州岁旱民饥殚力赈救多所全活其民好讼恒以理解之有匿税者为案籍人人阅之鞭朴不用而逋负悉出尝叹曰此岂古头会法也吾以救弊而已州所治孝丰迄棨去一无所扰其县人至不知有州马迁永州府同知】
　　朱曰藩【崇祯乌程县志字子价宝应人嘉靖甲辰进士知乌程县政尚简静久之公廨前酒肆一空至编审里役谓小民十年兴废所关日夜畱心人呼真父母厯九江太守】
　　张冕【崇祯乌程县志字章甫晋江人嘉靖进士三十二年知乌程以孝悌先民风以节义维学校优恤茕独均输戸差威督顽恶值倭乱剏筑清源门瓮城培土甃石加高厚亲率民壮防御倭不敢薄城秋大旱朝夕步祷获有秋陞桂林府同知去民立石岘山厯官叅议】
　　李敏德【万厯湖州府志长安人进士嘉靖三十五年守湖州创筑南北水关备了台箭台湖城始固陞山东副使】
　　归有光【长兴县志字熙甫昆山人嘉靖乙丑进士为长兴令寛仁抚字每听断与民作吴语务得其情盗依湖山间用计擒获其诬服者释之一重囚母丧许其归葬如期诣狱革粮长用里甲厯官太仆丞】
　　张楙【献征录字子培嘉定人进士知孝丰鄣郡山地险恶故置新县楙以德懐柔之田有不均丈量以寛贫戸其豪相戒曰明府善政不可挠也矿贼数百人爲乱楙檄止调外兵独部署县人捍御贼皆散走时倭寇钞两浙州县皆相效筑新城楼橹雉堞相望楙独不肯曰县皆山贼何以至何困吾民为后果无事陞驾部员外郎】
　　丘承祖【德清县志成都人进士嘉靖四十二年知德清大祲之后民不聊生承祖先民节省务在裕民有枭捕假捕盗破人产者立杖毙之不受干谒所抜多积学士狷介之守三年如一日】
　　赵焕【崇祯乌程县志字文光掖县人嘉靖乙丑进士知乌程县宿吏不能舒手讼堂可罗鸟雀编里逓充粮长贫富遍均羡余赎锾毫不濡染陞监察御史至吏部尚书】
　　黄枢【西江志字翼卿南昌人嘉靖进士授嘉善知县畱心里甲役法均平猾胥敛手邑大潦禾尽漂诣当道免冠顿首请括帑金以抵恒赋陞工部主事厯知湖州府岁荒请蠲设赈不遗余力卒于官】
　　孙楼【献征录字子虚常熟人由举人除湖州推官为治平而不苛第问法如何不事深文钩距厯摄诸邑篆皆以恺悌名署郡事有□琏里豪爲萑苻暴客薮里中子女有穉齿而靡曼者率为所渔欲蕲免者必荐金资党援甚固楼亷得罪状朝逮而夕成谳立格杀之未几移汉中】
　　栗祁【献征录字子登夏津人嘉靖壬戍进士擢南京戸部主事税杭州以清撡自矢月俸之外鱼盐蔬米无私毫髪隆庆辛未知湖州府下车即与吏民约轻徭平赋相与休息守湖三年政和役简民无扰焉决狱平反不喜以微文巧中至舞文之奸又无不立发郡值水灾亟谒部使蠲其十之二三漕卒故代他卫输十余艘请还其籍军困以纾往郡多贾人会岁致羡金若干爲筦库费祁悉罢之擢山西按察副使备兵怀隆】
　　顾其志【长兴县志长洲人隆庆辛未进士知长兴百废具举吏无敢有舞文者县四安鎭界桐川夹浦界冝兴大盗负嵎世为民患亷得巨魁置诸法遂成坦途迁南昌贰守】
　　张应雷【西江志金谿人隆庆进士授湖州府推官会大旱祈雨僚属视爲故事应雷独斋居露处爲民歩祷大雨随之以刚方坐谪再补楚令拂衣归作金谿丈献考行世】
　　李颐【西江志字惟贞余干人隆庆进士万厯初擢御史清军湖广广西请免土民逺戍祗充傍近衞所军忤张居正出爲湖州知府旧浙江通志颐知湖州才德并着葺先贤祠宇新道路桥梁百废具举】
　　曾绍芳【崇祯乌程县志字世德永兴人万厯丁未进士知乌程县爲政持大体戊申水荒竭力赈济】
　　李际春【归安县志号鉴如蕲州卫人进士万厯初知归安有惠政岁庚戌大水民饥捐俸赈之募商广籴米价渐平次年大水力请改折民赖以苏陞戸部主事】
　　史朝禄【德清县志号直吾晋江人万厯丁丑进士任德清洊罹水涝甘罚俸缓征输曲爲赈恤至辨人命之诬疏钱法之滞清丈量之奸葺治学宫不烦民力民皆颂之】
　　罗用敬【崇祯乌程县志字子直南昌人万厯丁丑进士知乌程恬淡寡欲惟务拊循张江陵丈量之役逺近骚然独行之以寛暇则课士论文有古循吏风陞刑部主事】
　　吴文企【湖广通志字伯雪景陵人万厯进士除南戸部主事北新关减杂税三百余金出守宁波丁母忧补湖州旧浙江通志文企守湖州治行清和劝农课耕其税驾之所每系人思】
　　陈幼学【王鸿绪循吏传字志行无锡人万厯进士知湖州府甫至有施敏杨陞者人奴也豪横不法幼学逮治之敏赂权贵嘱上官檄取执不发檄愈亟立杖杀之陞惧稍戢姑置之已当迁念已去陞必复逞遂捕陞寘之法郡民謡曰公来如炮施敏埋窖公去如雷杨陞飞灰幼学疾恶严而于细民务安全之遇孝子节妇善人悉爲旌扬郡以大治会霪雨害稼力举荒政活民无算御史列其治行以闻陞按察副使仍视郡事久之以副使督九江兵备】
　　杨应聘【崇祯乌程县志字志尹怀逺人万厯癸未进士知乌程县缓催征平寃滞兴隄防清阙田阙　政倡敎化不阿上官不假贵要里中恶少潜迹治称最陞兵部主事厯官兵部侍郎】
　　袁光宇【崇祯乌程县志字元让常熟人万厯丙戍进士令乌程适岁旱步祷为民请命稍祲不忍以诛求困民上供不及额郡檄数下守催之吏日至不爲动主者怒其慢俸再夺处之怡然编审贫富以均漕兊不增一粟军民称平陞工部主事】
　　邓炳【长兴县志湖广监利人万厯庚辰进士令长兴适遇大祲后敲朴不施当道催督如织至鑴俸炳曰令俸可鑴琐尾流离不忍赋也自奉甚苦往来交际谢絶陞戸部去】
　　金玉节【长兴县志字雅初湖广麻城人万厯戊戌进士知长兴遇事勇于有爲礼贤下士有贫不能婚者捐俸代之时値矿使为邑厉玉节绳以法隂剪其翼卒不敢肆岁当编审先是十二区以田额豪右诡寄单寒益苦于役玉节通融均摊谓之走区走甲裒多益寡民称便焉】
　　熊明遇【长兴县志字良孺江西进贤人万厯辛丑进士知长兴县年甫二十余簿书剖决如流在任七年兴利除害道不拾遗几于刑措厯官兵部尚书】
　　陈经正【崇祯乌程县志字敷奎晋江人万厯进士任乌程令修学宫兴文教时有弁山开鑛之役调停中使得事止不行陞戸部主事】
　　濮中玉【长兴县志字琢如舒城人万厯丁未进士知长兴县初莅値大祲家履戸阅赈赉无遗表节孝起人文省船役皆其政之最先者厯官太仆寺卿】
　　曾国桢【崇祯乌程县志字徳符临川人万厯进士知乌程县编审善均田之法胥吏不及那移保正不得需索众情允服厯太仆少卿】
　　金九皋【江南通志武进人任武康知县修学校严课程士论归之秋大霖雨县苦漂溺令甲灾以七月上闻而诸司皆入闻不得达棘又格于例九皋偹查往年嘉兴长兴曾以灾借运武康请于御史责偿情悃迫切言与泪俱御史动容上请报可谢病归着抱瓮集】
　　石有恒【长兴县志字伯常湖广黄梅人万厯己未进士筮仕遂昌有能称调繁长兴性简约持大体征输以渐听断虚怀亷访不遽施棰楚甲子元旦盗吴野樵等刼库拥入内衙遂遇害赠太仆寺少卿】
　　冯可宾【长兴县志字祯卿山东益州人天啓壬戌进士授湖州推官甲子元旦盗杀长兴知县愚民妄疑有屠勦之举奔出境时无正官摄事者寡识闭城自守民益惊恐可宾奉檄安抚传谕六门洞开听民出入书榜安辑莅县捕治凶徒擒获畧尽一无株连招徕流亡旬日间熙攘如故】
　　李化煕【旧浙江通志任湖州推官守法不挠居心寛厚治狱平允接士以礼凡所奬拔多知名】马思理【崇祯乌程县志字达生长乐人天啓进士知乌程县甫至即与民约催科给单递比厯各乡宣谕示劝惩新黉宫葺桥梁纂邑乘百废具举洊厯岁饥拮据荒政多方蠲赈日以穷民为念召拜给事中】
　　谭元礼【德清县志字服膺湖广景陵人崇祯辛未进士知德清县省追呼简讼牒尤喜奬拔士时悯南粮折银为巨蠧所蚀申请十年带征夏税绢疋丝绵积欠万余金力请大司农得蠲免】
　　李长清【归安县志字瞻麓兴化人崇祯甲戌进士知归安县轸念赋重民贫酌转输之缓急完欠之多寡而次第征之民乐抚字不知催科之扰治奸胥惩豪右不少假修葺城垣振兴学校称吏治第一】
　　刘永丰【崇祯乌程县志字宜日上海人任乌程县丞职水利値霪涝冐雨出勘率圩长修筑随以寓赈遂令圩岸如故陞衞幕去】
　　李向中【长兴县志钟祥人崇祯庚辰进士知长兴县承俗抗弊奸蠧猬丛向中亷得渠魁毙之杖下人皆股栗岁祲饥馑载道设法劝籴平价又煮糜以饲饿殍给廪以赡弃儿邑当编审计田均徭改定民籍较若列眉捐俸置田岁入租以饩贫士裁客籍冐免田数后调秀水旧浙江通志向中知秀水执法不挠禁革漕兑私赠置旗弁横索者于法】
