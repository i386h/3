<!-- { "loadSidebar": true } -->
　　毗山　吴兴掌故在县东北五里当城北水入太湖突然独峙吴兴之水口也【西吴里语山海经云浮玉之山北望具区东望诸毗郭璞注云诸毗水名也续图经云浮玉在西南毗山在东北与山海经协璞不知此山耳】
　　小雷山　崇祯乌程县志周处风土记云太湖中有大雷小雷二山相距六十里旧编云小雷洞庭之东属乌程大雷洞庭之西属长兴
　　黄龙洞　辍耕录在吴兴郡北去城闉廿里枕太湖其山皆怪石林立洞旁壁立千仞頫瞰不能见底每岁旱郡民祷之黄山谷书黄龙洞三字刻犹存【苏轼黄龙洞祈晴诗吴兴连月雨釜甑生鱼蛙往问弁山龙曷不安厥家梯空上巉絶俯视惊一呀神井涌云葢隂崖垂藓花交流百道泉赴谷走羣蛇不知落何处隐隐如缲车我来扣石戸飞防翻白鸦寄语洞中龙睡味岂不佳雨师少弭节雷师亦停挝积水得返壑稻苖出泥沙农夫免菜色龙亦饱豚猳看君拥黄防高卧放晚衙】
　　碧浪湖　西吴里语一名岘山漾在郡城南羣山四匝诸水滙聚岚光林影掩映上下【徐贲泛碧浪湖诗邀客泛流槎开尊对渚沙苎袍沾杏雨兰棹拨苹花积水添湖满遥山抱郭斜闲情遂幽赏聊用答年华】
　　太湖　名胜志在府城外十八里界于乌程长兴之间其大三万六千顷东西二百余里南北一百二十里周五百里西北极于宣常东北极于苏湖大雷小雷二山皆浮于湖之东方属当郡境葢浙西苕霅与临安广德诸水散出凡七十二溪奔海不及则停蓄于湖道三江以入海禹贡谓之震泽周礼谓之具区左传谓之笠泽其实一也太湖亦名五湖张勃吴録云周行五百里故曰五湖陆鲁望云太湖上禀咸池五车之气故一水五名然太湖虽环绕江南数郡其以之名州者则独吴兴爲然【李颙太湖诗旋经义兴境顿櫂石兰渚震泽爲何在今惟太湖浦圎经萦五百盻目渺无覩高天淼若岸长津杂如缕窈窕寻弯碕迢逓望峦屿惊颷扬飞湍浮霄漾悬岨轻禽翔云汉游鳞憇中许黯霭天时阴峣岧舟航舞冯河安可狥静观戒行旅王昌龄过太湖诗水宿烟雨寒洞庭霜落微月明移舟去夜静梦魂归暗觉海风度萧萧闻雁飞杨基过太湖诗天帝何年遣六丁凿开混沌见双清湖通南北澄氷鉴山断东西列畵屛掩雨龙归霄汉暝网鱼船过水云腥乗风欲往终吾老甪里先生在洞庭】
　　凡常湖　治湖州府志在县西二十七里
　　合溪　嘉靖湖州府志水出悬脚岭合白岘诸山之水爲杨店涧又出苍云岭爲梓方涧二水滙而爲合溪南经竹山潭又东经罨畵溪入长兴西南门又东出东门又东北经赵渎入太湖
　　四安溪　嘉靖湖州府志水出石涧诸山南经盘涧塘又南经善防塘与广德水合又出广德诸山东经荆塘又东经塔水塘又东经善防塘与石涧水合二水东过四安鎭大德桥又折而南出下殷桥入龙溪与苕溪水合
　　黄浦　治湖州府志一名黄蘖涧在县西南二十八里其源出黄蘖山吴兴记云春申君黄歇于吴墟西南立菰城县起青楼延十里后汉司隶校尉黄向于此筑陂漑田宋鲍昭有黄浦亭黄浦桥送别诗又名庚浦即康浦也晋殷康爲太守百姓避其名改康爲庚
　　掩浦　名胜志在城东北二十六里一名项浦秦始皇东游防稽项梁与籍私往观之籍曰彼可取而代也梁掩其口曰毋妄言族矣因以名其浦
　　青塘河　治湖州府志在乌程县北三里迎禧门外吴景帝钮皇后父葬弁山令百姓开之以通葬所梁太守柳恽重濬亦名柳塘又名法华塘自城入法华山寺路也
　　蒲防塘河　万歴湖州府志在县北二里唐刺史杨汉公开时塘中得蒲帆故名
　　谢塘河　太平寰宇记在县西四里晋太守谢安开钓鱼湾　治湖州府志在县西三里古称张志和钓鱼处
　　苏湾　乌程县志在县南岘山寺前碧浪湖之西其堤爲苏轼治郡时所筑故名【张羽苏湾诗羣山抱高城明湖湛清秋廻防曲如月桥横云木幽闻昔长帽翁曾来守兹州时清吏事简公暇辄出游扬舲度南闗振衣临清流济济文翰侣临觞更献酬赋诗属萹章自是谪仙俦斯人没已乆余迹幸未休至今此处地名爲苏湾头先生天下士眞气如云浮如何羣小人戚戚方见讐玉堂非吾荣儋耳非吾忧肯将百链钢化爲绕指柔我来吊其魂搴芳向长洲举觞酹明月日暮风飕飕陈行健游苏湾诗选胜何年足青山带水奢秋生双桨外雨过片云斜翡翠澄湖鸟金灯野防花几人能好事石畔泛流霞】
　　官渎　嘉靖湖州府志在县西二十七里
　　夹山漾　治湖州府志在县西南九里
　　大苞漾　小苞漾　治湖州府志俱在县东北一十五里
　　衡山漾　万歴湖州府志在县南七都
　　谢村漾　乌程县志在县东南三十里以谢灵运故宅名
　　眞珠泉　治湖州府志在乌程县西南二十五里妙喜寺东北方丈余其泉清澈观者以足震地则泉中细泡连起如珠故名
　　虎跑泉　一掬泉　万歴湖州府志俱在道塲山浮玉泉　嘉靖湖州府志在岘山
　　金井泉　万歴湖州府志在黄龙洞山顶
　　上智潭　万歴湖州府志在乌鎭旱不干涝不溢旧常有神出没
　　归安县【城外山川】
　　浮玉山　赵孟頫吴兴山水清远图记在城南三里玉湖中巨石如积坡陀磊磈葭苇藂焉不以水盈缩爲高卑故曰浮玉【徐贲游浮玉山诗浮玉山前路楼船泊渚沙苹香风际草杏色雨前花闲鸟兼湖净游丝趂岸斜不因来此处那得赏春华】
　　河口山　吴兴掌故在县东南五里初学记河口山东滨大溪西带长渎
　　长超山　名胜志一名湖跌山【一作趺】在城东二十五里上有汉蓟子训遗迹
　　含山　名胜志在城东南九十里山上有含山寺及浮图山墟名云震泽东望苍然茭苇烟蔚之中高邱卓絶者此山也
　　狮子山　吴兴掌故在县西南一百五里首枕大溪冈陇盘局如狻猊北属武康
　　东林山　治湖州府志在县东南五十四里突兀于菰蒲溪泊之中峯岩如绣又名具锦峯上有塔下有祗园焉吴兴掌故宋沈东老隐此【顾应祥眺远亭记去湖城南二舍许有山曰东林世传回仙显迹之所】
　　谢家山　万歴湖州府志在县南五里
　　侯石山　万歴湖州府志在县南六里
　　厥山　吴兴掌故在县东南七十里吴均入东记云吴文士陆厥家于此山
　　马鞍山　归安县志在县西南七十六里
　　桃花坞　归安县志在县西南五十里
　　菱湖　唐书地理志县东南三十五里有陵波塘寳歴中刺史崔元亮开治湖州府志菱湖即陵波塘也其地产菱故名【赵金过菱湖诗去去余不路遨游一问津村孤船作市地絶水爲隣菱藕官租足鱼虾野馔新众山遥映带相对碧嶙峋】
　　小溪　治湖州府志即施渚溪在县西五十四里思溪　嘉靖湖州府志在县东南三十五里
　　练溪　归安县志在县东南八十里溪流如练故名花溪　万歴湖州府志在县东南七十里一名花城寳溪　名胜志在城东南四十五里一名射村溪昔有渔者见溪上有光伺之见一大蚌乘风而行光从中出逐之即沉
　　长兴县
　　雉山　治湖州府志在县北五里以山形类雉唐置雉州因山名也万歴湖州府志梁武帝时童谣云鸟山出天子江表凡以乌名山者咸凿之惟雉山失凿而陈武帝生
　　吕山　吴兴掌故在县东南二十里吴将吕蒙讨山贼严白虎屯营于此
　　皷吹山　吴兴掌故在县西北二里陈文帝居乡时县令到仲举闻县后鼓吹声则帝必至因名【治湖州府志旧志云西北可望陈后陵墓岁时祭享鼔吹相闻以此得名】
　　横玉山　治湖州府志在县西北三十五里望之苍碧如玉故名
　　香兰山　治湖州府志在县北三十五里东枕太湖多生兰蕙
　　金莲山　长兴县志在县北一里
　　阳乌山　长兴县志在县东七里陈武帝祖道巨墓在此
　　戍山　万歴湖州府志在县西北二里吴筑戍城其上梁太守张嵊与中丞沈峻筑城捍侯景明元帅耿炳文防军于此俗因呼爲点军山
　　五峯山　名胜志在县西一里
　　龙目山　吴兴掌故上有石岩中有二穴其光可鉴所谓龙目也过岭爲广德州界
　　望山　万歴湖州府志在县西南六十八里形如覆舟触石有空洞声
　　白岘山　长兴县志在县西北八十里山多白石望之如云凝雪积上有南北二岭
　　方山　吴兴掌故在县西南四十里高四千丈陈文帝爲信武将军自长城遣二千人夜下方山津即此
　　鳯亭山　长兴县志在县西北四十里
　　艺香山　太平寰宇记一名湖陵山在县北十五里西施种香之所
　　赭石山　万歴湖州府志在县西北五十里山多赭石登者若升绛霄
　　西顾山　太平寰宇记在县北四十九里又名吴望山阖闾登姑苏台望五湖西见此山故名
　　尧市山　吴兴掌故在县西北四十里吴兴山墟名云尧时洪水居民于此山作市皎然诗尧市人稀紫笋多即此【杨维桢尧市山诗丹房夜宿庚桑洞古井重询尧市山听猿老树垂云白饮马清泉锦石斑野妇采桑成队出山童沽酒满瓶还顾渚桥头有船卖寻诗直叩碧桃闗】
　　吴山　西吴里语在长兴南四十三里梁吴均卜宅唐吴筠又居之山下有溪名吴山湾昔吴王送女至此有潮高三尺倒流七十里名吴王送女潮
　　浮云山　长兴县志在县西南六十里
　　八座山　吴兴掌故在县西南四十里唐吴珙吴顼吴崧皮光业林升罗隐韩必何肃居此时号八友因名
　　九龙山　长兴县志在县西南一百里
　　菖蒲山　旧浙江通志在县西七十里胡一松隐居之所
　　四安山　吴兴掌故在县西南八十三里
　　青岘山　吴兴掌故在县西六十里陆羽云啄木青岘茶味与寿州同
　　金山　万歴湖州府志在县西四十里晋楼船将军金曼倩居此石皆丹色
　　白鹿山　万歴湖州府志在县西三十里又名岩山阖闾时白鹿见故名
　　飞云山　太平寰宇记在县西二十里山南有风穴云雾不得郁积其间宋元徽五年置飞云寺有石泉沙渚松门苦竹岩
　　阆山　万歴湖州府志在县西十五里山多竹有竹山潭竹山寺
　　大腹山　万歴湖州府志在县西十里一名伏虎山有姚崇墓
　　茶磨山　治湖州府志在县东南二十一里形类茶磨故名
　　青山　治湖州府志在县南六十里山墟名云山有岩窦通洞庭冬夏常暖山色如黛故名
　　斫射山　吴兴掌故在顾渚山左
　　互通山　万歴湖州府志在县西北七十里山甚高大有四十八陇有罗岕产茶甚珍之有二龙池二仙洞
　　顾渚山【即茶山】　方舆胜览茶山在长兴县西产紫笋茶万歴湖州府志山在县西北四十七里西逹宐兴吴夫槩顾其渚宐茶后其产果然乃充贡下有贡茶院傍有金沙泉甚美山中有明月峡絶壁峭立大涧中流其茶所生尤爲异品【杜牧春日茶山呈宾客诗笙歌登畵船十日清明前山秀白云腻溪光红粉鲜欲开未开花半阴半晴天谁知病太守犹得作茶仙】
　　西噎山　崇祯长兴县志在县西北六十二里以其涧泉峻激有声如噎故名
　　大官山　小官山　万歴湖州府志在县西北四十五里顾渚之侧其左右诸山或专艺茶或伐爲薪炭此二山林木深茂樵苏不及大官顶有虎头岩状如呀啸下有石门可往来有张坞产茶爲罗岕之次
　　南川山　万歴湖州府志在县西北五十里跨南北二川
　　菹中山　吴兴掌故在县西北二十五里在忻湖之西
