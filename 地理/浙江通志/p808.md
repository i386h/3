<!-- { "loadSidebar": true } -->
　　景宣【雁山志乐清人陈氏子受业能仁寺十五嵗试经得度出游方外绍兴间归能仁越数年又居本觉平生喜读庄子自为注觧凡三十三卷又能究极性命道徳之説年九十七双目炯然视听不衰及茶毘齿与架裟皆不壊人以为得道云】
　　后可【续文献通考雁荡双峯寺僧善讲经一日聚众僧讲于峯下有一老人侍听长须古顔众异之问其从来曰某寒坑龙也众曰寒坑去此百余里讲不逾时何从知之而遽至此曰寒坑雁荡原是一山首尾相连地脉相通故易知之因忽不见风雷骤起仰而视之则蜿蜒之状已在云中矣】
　　介谌【五灯防元温州张氏子万厯温州府志受具于崇徳寺慧微师微持律刻苦尝然身为灯作佛事谌曰大丈夫当明佛祖意以光明照大千何区区于此辞往谒径山常悟佛鉴慧勤晚依长灵守卓悉得其道性刚毅涖众有古法时以谌鐡面称之号无示禅】
　　元
　　周恢【万厯温州府志字复元瑞安人幼习举子业宋末避乱青田山中从蒋梅庄受元学居雁荡一日遇髽角道人坐塲山茅舍酣歌恢前致礼弗顾夜宿其傍见道人两目光各丈余俄合为一及曙恢市酒酌道人道人持满呼饮之觉神爽体轻须臾又一道人至曰此冲应葛仙翁也可拜而师之恢如言仙翁出书一帙俾录之仍授密印由是飞神上下去来无碍不啖烟火者四十二年泰定丁卯三月索纸笔书曰混合元宗七十六年时来果熟撒手髙眠紫云匝地黄鹤弥天奄然而逝】
　　周頥眞【两浙名贤外录字养元永嘉人遇西蜀异人授以隐书及壬遁反闭之术因自号山雷子元统甲戌嵗旱郡请祷雨頥眞黙运神机电出袖中雷雨随至所着有洞浮老人集】
　　梅芹【万厯温州府志永嘉人元末不乐仕韬迹黄冠能驱鬼出神或盗其邱木芹焚符灶中盗者披髪负树来归以水噀之谢而去尝自题小像曰石斛花开刼外春百城烟水漫劳神谁将秋兔毫端写貌出山林幻有身自号大歇子】
　　了万【续传灯录临川金氏从金溪常乐院思仁者祝髪东叟领南屏择师掌记遂印可后游天台及境众请开法寒岩竟嗣东叟逾三年迁仙居紫箨厯十载迁踈山又十年升住江心庐山月涧明公遣舟迎归东溪皇庆元年书诀坐逝】
　　省初【万厯温州府志永嘉孙氏子号子防自幼端谨为储庆寺僧长师方岩于台州白莲寺逺接南屏之传天台教观厯双峯上天竺首住东林开元两刹着五门禅一卷】
　　明
　　顾泰眞【万厯温州府志号虚白遇麻衣道人授掌心雷法能指呼雨叱咤风雷洪武十九年夏旱请祷于宝胜寺登坛雷电交作大雨三日乃止一日赴醮金乡谓弟子曰辰年巳月酉日子时吾将化矣至期沐浴端坐而逝】
　　叶昌龄【永嘉县志幼机警遇老叟引入岩壑中若仙洞然教以正一五雷之法正徳间郡大旱守礼请之乃出登坛问曰欲城中雨乎守曰雨以溉苗愿注城外龄乃以墨笔于纸上作一圏旁乱如雨已而掷笔空中俄见白气上冲雷电交作城中仅飞洒而四郊大沛】
　　张日惺【温州府志号太微居白鹤山双瀑潭侧学法于龙虎山尝祷雨烈日中戒侍者宣疏毕亟匿案下忽黒云一朶如元芝从海门起怒雷激之大雨如注时称张法官】
　　智顺【献征录字逆川瑞安陈氏子母塑智者大师像一夕梦僧顶有圆光逆江流而上谓吾当为汝子寤而有娠生子稍长受戒于天宁禅院走闽之天宝山枢公授以心要返永嘉会王槐卿造报恩院于瑞安大龙山首延师为之主叅徒寖盛石室岩禅师主江心艶师之为复以第一座处师未防又以何山精舍栋宇湫溢拓之为大伽蓝建大雄宝殿平阳吴德大创归源寺援报恩例请师开山朝廷为降院额赐师号及金襕法衣钟山建无遮法防师与其列升座演説听者数千人竣事振锡住净慈防中朝征有道僧以备顾问众咸推师师至南京仅四阅月沐浴书偈而逝有五防语若干卷善财五十三叅偈一卷传世】
　　慧照【稽古续集字大千永嘉麻氏出世于明庆迁四明之宝陀常垂三闗语以验学者后筑室曰梦庵寿八十五有语录行世又时蔚号万峯永嘉人金姓谒虎跑止岩请益为堂中第一座】
　　昙旭【江心寺志字旦初安固林氏年十四游仙岩依珽公研穷教典寻住持寿昌能仁寺宣徳中檄主江心寺服修行业书偈而逝】
　　国朝
　　行帜【旧浙江通志字法幢瑞安人姓林名增志崇祯戊辰进士官中允后薙髪为僧居吕峯山徙密印壬辰曵屩过四明登雪窦拜石奇僧嗣其法乙未入大梅山访梅子眞遗迹披茸剪荆新唐僧法常旧观越六载复还东瓯示寂于密印】
　　处州府
　　汉
　　徐来勒【众仙记为太极眞人治栝苍山两浙名贤外录来勒得道上升至东汉为太极法师莅职洞天总司水旱罪福之籍唐天宝七年有庆云覆洞太史奏有眞气见于台宿诏建洞宫榜曰成徳隐元】
　　王远【神仙传字方平东海人举孝亷厯中散大夫博学五经兼明天文图防河洛之要汉桓帝累征不出使郡国逼载诣京师题宫门扇四百余字皆纪方来帝使人削之外字去内字复见墨皆彻入木里同郡故太尉陈躭为方平架道室愿从学道在躭家三十余年后化去衣带不解如蛇蜕也尝东入栝苍山过呉住胥门蔡经家】
　　左慈【列仙传字元放庐江人明五经通星象学道精思于天柱山得石室中九丹金液经是太清中经法也曹操闻而召之问学道之由慈不答操怒欲杀之乃为置酒俄失慈建安末渡江寻山入洞在小括山颜色甚好名胜志小括山在处州府城西眞诰以为左慈元放所治】
　　戴火仙【名胜志汉时道士于留明山修炼道成阳精毕露于顶夜輙照彻山中若太阳然道士无姓名人但呼为戴火仙因立戴火仙庙】
　　三国吴
　　槲衣仙【两浙名贤外录龙泉人不知姓氏无寒暑皆缀槲叶为衣人遂以是名之结庵于鳯山之巅童顔黑髪不御饮食赤乌中坐庵前槐树上俄祥云四合仙乐鸣空遂飞升去】
　　晋
　　平仲节【眞诰河中人渡江入栝苍山受师宋君存心镜之道积四十五年身形更少体有眞炁五月一日乘云驾龙白日升举今在沧浪云台】
　　隋
　　尹眞人【括苍彚纪大业中炼丹遂昌百丈岩溪西山丹成举家上升今胜因院其故宅也迨宋龚侍郎原作胜因院记颇详其事后原守扬州时有道人谒原题疏欲得钱万贯原如数与之道人至和州创宅买田置器具交易标记悉作龚侍郎名字后原谪和州道人来请入宅云田土器具皆公扬州舍钱所置或云道人即尹眞人也报其为胜因院作记也】
　　唐
　　叶法善【旧唐书本传栝州栝苍县人少传符箓尤能厌劾鬼神显庆中征诣京师髙宗广征诸方道术之士合炼黄白法善上言金丹防就徒费财物有亏政理请覈其眞伪帝然其言又尝于东都凌空观设坛醮祭城中士女竞往观之俄顷数十人自投火中观者大惊救之而免法善曰此皆魅病为我法所摄耳问之果然自髙宗则天中宗厯五十年数召入禁中先天二年拜鸿胪卿封越国公仍为道士止于京师之景龙观卒于开元庚子凡一百七嵗赠越州都督珍珠船明皇用法善术上元夜自上阳宫往西凉州观灯以鐡如意质酒而还遣使者取之不诬名胜志李邕为处州刺史法善求为其祖国重作碑文文成又请书不许一夕梦法善请曰向辱雄文光贲泉壤敢再求书邕喜而为书未竟钟鸣梦觉法善持墨本往谢邕惊曰始以为梦乃眞耶今称追防碑云】
　　刘处静【仙都志字道游彭城人其先避地遂昌因家焉遇异人授以吐纳之道尝召见赐绯衣退居仙都山隐眞岩结庐金龙洞侧门人欲塑其像一日有嗜酒道人来成之处静畱饮旬日以黄金三千铢赠其行相送金龙洞前及囬得片纸书云子与吾金吾授以眞眞抱子形形全于神十六字裹原金在焉于是顿悟遂豫筑元垆于庐后自譔其志咸通十四年六月辛酉日解化】
　　吴善经【天台山方外志缙云仙都山人年十七为道士徧登匡庐天台三茅元和甲午八月十三日羽化权徳舆撰太清三洞法师吴先生碑】
　　羊愔【续仙传太山人家缙云明经擢第授夹江县尉罢归栖栝苍山游阮郎亭一日于亭侧与缙云馆道士数人花时饮酒日午忽仆地舁还家七日方醒问之曰初为一人青绩绛服自称灵英邀入洞府须臾一石穴中有物飞出状如簦青色柄长灵英指之曰此青灵芝也食之得仙愔取食之味甘美灵英乃引见仙官戴逺游冠霞帔三人文武侍从极多灵英谓愔曰一小有天王君一华阳大茅君一隐元天佐命君愔厯拜之咸曰有仙骨未能飞升犹宜地上修炼俄而灵英送出乃栝苍洞西门也后不喜谷气但饮水三升日食百合一盏身轻骨节皆动抖擞如竹片及拍板声又数年南行入委羽山人莫得见】
　　杜光庭【宣和书谱字賔圣号东瀛子括苍人懿宗设万言科选士光庭试其艺不中乃弃儒入道着道家书颇硏极至理条列科教自汉张道陵暨陆修静撰集以来始末备尽羽流咸宗僖宗临御光庭充麟徳殿文章应制一时流辈为之敛袵尝撰混元图纪圣赋广圣义厯帝纪暨歌诗杂文百余卷喜自录所为诗文而字皆楷书人争得之一日忽谓门人曰青城方创眞宫工未毕上帝命我作岷峨主司恐不久于世他日复谓眞宫成矣遂披法服与门弟子别而卒神仙通鉴蜀主王建初赐号广徳先生进号广成先生】
　　周景复【仙都志仙都道士唐大厯间居仙水洞辟谷宴坐百有余年后仙去】
　　叶藏质【神仙通鉴字舍象处州松阳人法善之裔诣天台冯惟良授三洞经箓于玉霄峯选胜创道斋号石门山居日诵道徳度人二经晩年尤精符术请之者如织婺州牧为邪物所挠诣请符因焚香置匣捧归祟物遂絶唐懿宗优诏石门山居为玉霄观忽命酒召其友应夷节同饮语及生平事然后告以行日及期题于门曰鸡鸣时去门人闻珠佩杂鼓乐声于空中须叟鸡鸣观之已化矣年七十四】
　　智威【髙僧传姓蒋氏缙云人闻天台宗教遂往沃州石城寺亲灌顶禅师求请心要着桃岩寺碑与头陀寺碑气度相表后以法眼付授慧威威姓畱氏东阳人总角之年径入空门闻缙云大威禅师盛行禅法裹粮造焉时谓小威佛祖统纪贞观二十年诏法华智威禅师补四大师朝散大夫威前身是陈仆射徐陵也】
　　有缘【髙僧传俗姓冯东川梓潼人往成都福感寺事定兰开士即宣宗师一日宣召帝以笔书其衫背云此童子与朕有缘干符三年至缙云龙泉大赛山立院因奏祠部给额号龙安勅度七僧住十八载止连云院太守卢约请入开元寺别院天祐丁卯四月示疾终】
　　周南【续文献通考遂昌人号知常叟壮年谢弃乡里学仙不成去学佛以易成名】
　　三平和尚【括苍彚纪唐中和间筑精庐于南明山是为大安寺毎日骑虎出山至溪津叱虎还徒步入城虎出于溪载还山以为常明一统志有眞身塑像在丽水大安院有破衲若蝉翼藕丝其徒宝之】
　　明觉【两浙名贤外录丽水人住南明山雪窦禅师颂之曰三界无法何处求心白云为盖流水作琴一曲二曲无人防雨过夜堂秋水深时有解脱和尚者亦住南明尝月夜静坐依华严经入佛光定感化佛出现由是悟入三摩地辩才无对当时禅学之士皆言法中义虎南明有二】
　　守约【括苍彚纪丽水人诵法华经有悟人称之曰约法华晩住天台防法院尝夜归守门行者梦伽蓝神呼之觉曰佛归起开门师适及门寺僧咸异之后趺坐化】
　　五代
