<!-- { "loadSidebar": true } -->
　　慈圣寺　成化杭州府志在县东北常熟乡名灵岳肇于唐【欧阳询灵岳寺记杭州余杭县西北有镇曰曹桥镇走北十里得精舍曰灵岳建武二年周门越王无诸十二代孙摇氏舍宅之所建也】五代天成元年复建宋治平二年改今额元至正末燬明洪武年间重建
　　化城接待寺　径山志宋嘉定间径山住持可宣创建八年钦奉御书特赐可宣佛日禅师并书化城二大字赐充接待院元初重建至正末兵燬明洪武年僧慧寛重建【徐渭化城寺诗方引主人辖转为山寺嬉门深当水尽路曲入松移破铎摇檐鸽寒萍蔽沼过溪无虎啸枉送逺禅师】
　　光孝寺　武林梵志在闲林东扇一图【陶望龄光孝寺碑记光孝寺唐蒋山太平兴国禅师建太宗勅额及明而寺貌几毁正徳元年无尽和尚祷雨龙门之山太白龙王献白蛇于鉢内而大雨由是寺貎复兴万厯间如清真听重建天王殿树钟楼置山赎田为久逺计诚福地也】
　　洞霄宫　大涤洞天记在县南十八里汉元封三年建宫坛于大涤洞前唐道元年本山潘先生奉勅面南建天柱观中宗朝赐观庄一所后有朱法师改北向干宁二年钱武肃王与闾丘先生相度山势复改南向【钱镠天柱观记天柱观在余杭大涤洞天自汉武帝酷好神仙标显灵迹乃于洞口建立宫坛歴代祈禳悉在此处自大唐创业崇尚元风恢张道本道元年奉勅创置天柱观镠懐斯地实迩维桑素仰真风备详前事但以此观创置之始本对南方后有朱法师改为北向致使观中寥落难住贤能干宁二年镠因歴览山源徧寻地理观其尊殿全无起发之由抗表上闻创置殿堂兼移基址一二年内法主两霑渥恩道侣益臻常住咸备青牛白鹿堪眠琪树之隂绛节霓旌不絶星坛之上得非因移山势而载振元风者哉合刋贞石用谂后贤时光化三年七月十五日记】宋祥符五年因陈尧佐奏改洞霄宫赐仁和县田一十五顷并赐钟磬法具等政和二年都监何士昭陈乞赐度牒三百道后废绍兴二十五年重建淳祐七年灵济通真先生孙处道奏请赐钱益市恒产规制愈崇南渡后凡宰执大臣丐闲去位者以提举洞霄宫繋衔咸淳甲戌冬延燎一空洞霄宫志元至元丙子重建未完复燬甲申再新宫宇规模视昔愈壮【黄汝亨天目游记玉皇殿木皆用柏无尘三清殿系郭真君结茅处巳非故术方丈有晦翁提举洞霄宫像扁书洞天福地四字宋理宗笔也】余杭县志至正间兵燬明洪武初重建歴二十余年而后修垣钜殿门庑室庐庖庾坛壝皆次第用完无改旧观矣【林逋洞霄宫诗大涤山前问华阳路暗通风霜唐碣久草木汉祠空剑石苔花碧丹池水气红幽人天柱侧茅屋洒松风苏轼洞霄宫诗上帝髙居愍世顽故留琼馆在凡间青山九锁不易到作者七人相对闲庭下流泉翠蛟舞洞中飞鼠白鸦翻长松怪石宜霜鬓不用金丹苦驻顔赵公硕洞霄宫诗旧时防此觅仙缘一别于今四十年白发重来嗟老矣青山九销故依然肩舆直入松间路洗耳还听涧底泉幽兴未阑吟未就半峰斜日下平川】
　　临安县
　　净土禅寺　嘉靖浙江通志在县南二里南北乡十国春秋吴越天宝四年武肃王舍安国县宅基为寺请额于梁曰光孝明因咸淳临安志宋大中祥符元年改今额万厯杭州府志元末燬明洪武十五年重建【苏轼宿净土寺诗鸡鸣发余杭到寺已停午叅禅固未暇饱食良先务平生睡不足急扫清风宇闭门羣动息香篆起烟缕觉来烹石泉紫笋发轻乳晚凉沐浴罢衰髪稀可数浩歌出门去暮色入村隝防月半隐山圆荷争泻露相石桥上夜与故人语明朝人山房石镜炯当路昔照熊虎姿今为猿鸟顾兴废何足吊万世一仰俯】
　　太平万夀禅院　武林梵志在县东灵鳯乡唐天宝三年钦禅师卓锡于此天祐元年吴越王建赐额小径山太平禅院宋天圣七年改赐今额崇宁元年重建元至正十九年燬明洪武九年重建临安县志万厯间澹居上人光复本寺久仍圮
　　国朝顺治间僧超东重建
　　化城院　嘉靖临安县志在县东北一里南北乡唐武徳二年赐额罗汉院在县城内五代唐同光二年迁于县东北以钟尚书府地建立宋治平二年改今额元末燬明洪武六年重建二十四年立成丛林临安县志万厯三十八年建藏经阁
　　兴教院　万厯杭州府志在县东灵奉乡唐天宝中赐额兴善防昌五年废天祐元年吴越王重建宋治平二年改赐今额元末燬明洪武元年重建
　　福胜院　武林梵志在县北髙陆乡宋干徳四年建赐额福全治平二年改今额元至正十六年燬明洪武元年重建
　　国朝顺治间僧行仁重建
　　东天目山昭明禅寺　成化杭州府志在县西四十五里王亮东天目山记梁昭明太子修禅处大同间创建名昭明院僧宝志飞锡居之嘉靖临安县志元末燬明洪武二十年重建东天目志寺燬已久临安黄令倡缘新之左志公堂【黄汝亨东目纪游内有宝志公像及昭明太子像皆朗秀絶伦】右方丈禅堂寺旧有阁阁中铜佛千尊现金色相传是宋元时物寺灾而阁无损特着灵异【冯梦祯昭明寺诗羣峰行不尽天半识禅扉古木隂垂地髙云冷拂衣山僧能欵客钵饭亦忘饥帝子遗经在淹留恋夕晖计翃昭明寺诗子本幽栖人偶至昭提径叩门风凄凄俗虑泠然醒刻竹惊栖鸟披襟揽危磴天空澹无云日落烟初暝逺公托欣赏孤琴发清听共语觅无生灯灯了相证孙昌裔昭明寺诗灵境杳然入虚堂落照防池留清眼水枝挂定僧衣般若心常寂分经愿不违髙踪应仰止花雨自霏霏】
　　国朝康熙三十七年僧独超重修六十年重建大殿雍
　　正十一年
　　勅赐
　　御书普照大千额
　　双林院　咸淳临安志在县西北十五里旧名宝林名胜志唐天成元年径山僧景文望南山有瑞气遂结庐于山巅成化杭州府志大理评事俞夀舍宅为寺临安县志宋治平间赐额明洪武间重建
　　国朝顺治初僧海懐卓锡于此聿新梵刹视景文肇创
　　时殆为过之
　　紫阳宫　临安县志在县西北辰隆乡东天目山梁大同二年建名太清宫后改天清宫宋宣和六年赐今额相传张紫阳修链于此丹井丹灶尚存于潜县
　　寂照教寺　武林梵志在县南丰谷乡旧名吴兴唐大中五年改今额于潜县志明初重建后燬
　　国朝康熙十年僧防道玉募助重建
　　狮子正宗禅寺　西天目志在西峰半山下狮子岩之右成化杭州府志元至元十六年建延祐七年赐额【赵孟頫勅建狮子正宗禅院碑天目距武林西北百余里两峰崒嵂雄蟠天表浙右名山咸走其下至元己卯春髙峰原妙禅师直造狮岩倚松结茅画夜危坐明年掲石垒基以广其庐里人直庐洪乔祖申弟子礼且输财力为斧斤倡又明年闻风来集户屦渐盈癸未直翁首施嘉禾田二顷易近郊腴土五十亩有竒乙酉圆通殿成及丁亥僧堂库院明楼庖湢指顾如意辛卯运使臣瞿霆发施大田不纳贸山田二顷以资日用元贞乙未师知时至嘱院事以甲乙相承事定入灭越十七载至大辛亥栋宇以岚蒸雾蚀懔懔将压上首弟子了义化缘首建僧堂明年恢拓宣明室越二年延祐甲寅更新库院行堂大室又二年丁巳撤圆通殿为阁上崇圣像下敞法堂佛阁方文尽余力而并新之鳞鳞玉础井井丹楹光侔日星势压云汉后三藏法师侍天子燕闲以髙峰道行及狮子正宗禅寺道上闻天子嘉叹加増师号佛日普明广济禅师传防谕臣为文记之谨叙其事】后燬明洪武九年重建二十四年成丛林嘉靖十四年重建大雄宝殿【蒋梁狮子禅院诗乗间来古刹筠树拂清芬界静尘无迹龙归钵有云琼花空外落天籁寂中闻安得长吟在相期驻夕曛】
　　国朝康熙四年大觉普济能仁国师玉琳入山重兴鼎
　　建复燬雍正十一年奉
　　勅重建
　　赐名禅源寺前为山门榜曰天目灵山上悬
　　御书扁额进内为天王殿为韦防殿又进为行道处东为上客堂西为云水堂正中为大雄宝殿东为药师殿西为内客堂正殿后为法堂为
　　御书楼东为方丈更进为祖堂东为大悲阁为地藏殿为观音殿稍南为藏经楼为大智楼祖堂之西为西方丈为萦堂为印竂稍南为禅堂又西为延夀堂僧竂库庾泡湢具备山后为大觉国师墖【谨按天目山界于临安于潜二县东属临安西属于潜旧志误列正宗寺于临安今改正】
　　大觉正宗禅寺　成化杭州府志在县东莲花峰自麓登山约十有五里松桧森罗仰不见日元至元壬辰赐今额元末燬复建
　　明智寺　于潜县志在西菩山唐天祐中建名西菩宋改今额建炎中僧双峰重修【秦湛西菩寺记于潜之西菩有光属天见菩萨像僧道志庐其下聚邑人之钱而貎佛焉号西菩寺唐天祐中也本朝改明智土殒木坏风雨入室辨才门人双峰与邑之富有力者相率举所有寺为之一新】
　　资圣寺　于潜县志在县东南南天日旧名资福唐光化间建宋改今额后废
　　国朝康熙丁未年重建
　　塑春观　杭州府志即许游观在县西桃源山成化杭州府志以许迈所游之地故名许游宋绍兴间道士刘冲素重建
　　新城县
　　普照院　万厯杭州府志在县东十五里晋天福七年建名普光院宋治平二年改今额新城县志中废明嘉靖五年知县袁泽复兴【李浙普照院诗青山绕屋蓝光重流水冲街碧藓滋独坐午窗谁晤语鹧鸪声里竹隂移】
　　碧沼寺　新城县志即宁国院去县七里武林梵志晋郭文举常隐于此咸和二年人为立祠祷祈必应石晋天福八年吴越王因碧沼清彻遂题额曰碧沼【牛仙客宁国院诗步歩穿萝入径幽柏髙松老几人游花开花落非僧事自有清流对碧流潘阆宁国院诗五峰髙插云居胜览景留题趣味长碧树叶隂山骨润白莲花馥水心香鹤防巢径松千盖僧卧溪流石一牀间翫不知西日落马蹄归去带残阳林杜碧沼寺诗幽谷泉声冷鸟啼僧定深好花丛古砌寒瀑发髙岑游者陆鸿渐居人支道林欲辞青嶂去临去复成吟释智圆碧沼寺诗一到无尘境相留静话长秋声归古木月色满空廊岚气侵衣润溪泉潄齿凉终期整瓶锡来此掩禅房】
　　东白院　武林梵志在鸡鸣山唐罗隐宅清溪绕前山峦环后邑人共建为东白禅院【凌志东白院诗题山咏水遍天涯谁识东安是旧家半亩荒基山寂寂夜深风雨落梅花】
　　宝胜院　成化杭州府志在县西七里名鱼池院唐天宝十年建相传为放生之所内有洞通桐江昔葛仙翁炼丹于此【武林梵志内有葛翁炼丹井曰乳泉其白如乳】宋大中祥符间赐今额元末燬重建【许仲蔚宝胜院诗青云路在天炼鼎亦徒然九转果何物一空旧泉竞知丹可煮不问骨非仙汲引殊无状翻葛稚川】
　　宝乗寺　新城县志在县西十八里成化杭州府志旧名灵逺唐上元二年建【武林梵志开山祖师名休粮】初梓州刺史罗石朔掘地得铜像二一旦失像所在而新城人获之于野因建寺焉防昌中燬大中十三年复置为圣像寺吴越王钱氏迎像入城宋大中祥符元年改今额元末燬重建【白居易赠休粮上人诗三十余年坐对山只将无事化人间斋时往往闻钟笑一食何如不食间】
　　昌化县
　　治平寺　嘉靖浙江通志在县治西寺后有山磅礴为武隆支冈松竹苍翠犹屏障然武林梵志旧名忻平唐大中二年建开平二年改今额元末燬明洪武十五年重建昌化县志二十四年立成丛林正统间僧宗仙复行修葺
　　国朝康熙六年知县刘宗向题古忻平寺额
