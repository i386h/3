<!-- { "loadSidebar": true } -->
　　旋烧枯栗衣犹湿去爱峰前有径开日暮更寒归欲无端撩乱入船来
　　樵童野犬迎人后山葛棠梨案酒时不畏尖风吹入牖更教牀畔覔防夷
　　孤山隐居书壁　　　　　　　【宋】林　逋
　　山水未深猿鸟少此生犹拟别移居直过天竺溪流上独树为桥小结庐
　　葑田　　　　　　　　　　　【宋】林　逋
　　淤泥肥黑稻秧青濶盖深流旋旋生拟倩湖君书版籍水仙今佃老农耕
　　题翠峰院【范蠡旧宅　　　　　宋】范仲淹
　　翠峰高与白云闲吾祖曽居水石间千载家风应未坠子孙还解爱青山
　　钓台　　　　　　　　　　　【宋】范仲淹
　　汉包六合网英豪一个鸿惜羽毛世祖功臣三十六云台争似钓台高
　　过方处士旧隠留题　　　　　【宋】范仲淹
　　仲淹景祐初典桐庐郡有七里滩子陵之钓台在以从事章岷往构堂而祠之召会稽僧悦躬图其像于堂洎守姑蘓道出其下登临徘徊见东岳絶壁白云徐生云方干处士之庐遂访焉其家子孙尚多儒服有楷者新防名而归因留二十八言又图处士像于严堂之东壁楷请刊诗于其左
　　风雅先生旧隠存子陵台下白云村唐朝三百年冠盖谁聚诗书到子孙
　　寄林处士　　　　　　　　　【宋】范仲淹
　　片心髙与月徘徊岂为千钟下钓台犹笑白云多事在等闲为雨出山来
　　六月二十七日望湖楼醉书五首【宋】蘓　轼
　　黑云翻墨未遮山白雨跳珠乱入船卷地风来忽吹散望湖楼外水如天
　　放生鱼鼈逐人来无主荷花到处开水枕能令山俯仰风船解与月徘徊
　　乌菱白芡不论钱乱繋青菰裹緑盘忽忆尝新防灵观滞留江海得加餐
　　献花游女木兰桡细雨斜风湿翠翘无限芳洲生杜若吴儿不识楚辞招
　　未成小隠聊中隠可得长闲胜暂闲我本无家更安往故乡无此好湖山
　　夜泛西湖二絶　　　　　　　【宋】蘓　轼
　　苍龙已没牛斗横东方芒角升长庚渔人收筒及未晓船过惟有菰蒲声
　　湖光非鬼亦非仙风恬浪静光满川须臾两两入寺去就视不见空茫然
　　望海楼晩景二絶　　　　　　【宋】蘓　轼
　　海上涛头一线来楼前相顾雪成堆从今潮上君须上更看银山十二回
　　青山断处塔层层隔岸人家唤欲譍江上秋风晩来急为传钟鼓到西兴
　　与莫同年雨中饮湖上　　　　【宋】蘓　轼
　　到处相逢是偶然梦中相对各华颠还来一醉西湖雨不见跳珠十五年
　　予去杭十六年而复来留二年而去平生自觉出处老少粗似乐天虽才名相逺而安分寡求亦庶几焉三月六日来别南北山诸道人与下天
　　竺惠净师话旧　　　　　　【宋】蘓　轼
　　当年衫鬓两青青强説重临慰别情衰发秖今无可白故应相对话来生
　　七年九月自广陵召还复馆于浴室东堂八年六月乞会稽将去汶公乞诗乃复用前韵
　　【宋】蘓　轼
　　乞郡三年字半斜庙堂传笑眼昏花上人问我迟留意待赐头纲八饼茶【尚书学士得赐头纲龙茶一觔八饼今年纲到最迟】
　　梦绕吴山却月廊白梅卢橘觉犹香【杭州梵天寺有月廊数百间寺中多白梅卢橘】会稽且作须臾意从此归田防最良
　　东南此去几时归倦鸟孤云岂有期断送一生消底物三年光景六篇诗
　　十八日观潮　　　　　　　　【宋】陈师道
　　一年壮观尽今朝水伯何知故晩潮海浪肯随山俯仰风帆长共客飘摇
　　霅溪道至四安镇　　　　　　【宋】张　耒
　　苕霅清秋水底天夜帆灯火客髙眠江东可但鲈鱼美一看溪山直万钱
　　湖上杂咏　　　　　　　　　【宋】邹　浩
　　何处清风作晩凉解衣相与面沧浪青萍紫荇令人恨遮却琉璃万顷光
　　定海甲寅口号七首　　　　　【宋】陈　造
　　长官清苦旧传闻检放禾苗近四分毕竟不縁胥吏手旱头科敛枉纷纭
　　田租有约不相违比着丰年胜已亏一饱分明郎首赐几曽刺口问抽卑
　　已钞口数报隅官岁后朝餔定不难且愿眼前强健在趂坊讨海过冬寒
　　水泛沟塍意欲餍凌晨还复雨廉纤早秧未颔犹须揷晩谷无多不更防
　　父子分头上海船今年海熟胜常年官中可但追呼少不质田输折米钱
　　人家两两捉春归笑语相过复叹咨共説飓头前后作几人莆网罣流尸
　　连宵飞雨喜滂流已入梅天过麦秋二十年前如此晩金城地抱却全收
　　暮春泛西湖　　　　　　　　【宋】陈　造
　　矲矮栏干锦绣筵栏边仍泊女郎船凭栏笑指元真子不是诗仙是酒仙
　　四月望再游西湖　　　　　　【宋】陈　造
　　春光陆续委东流看到湖边安石榴更与蘓隄鸥鹭约办舟来赏牡丹秋
　　忆钱塘江　　　　　　　　　【宋】李　觏
　　昔年乗醉举高隠隠隠前山日半衔好是满江涵返照水仙齐着淡红衫
　　过嘉禾野塘　　　　　　　　【宋】沈与求
　　木末孤烟起夕炊茅檐直下钓鱼矶苍茫逺水连天碧一叶短篷何处归
　　望道场山塔　　　　　　　　【宋】孙　觌
　　碧玉旋螺插暮烟遥看桂子荡僧前试寻白水田头路一苇横江浪接天
　　过七里滩　　　　　　　　　【宋】杨　时
　　拂云髙鴈倚风抟下视平湖万里寛搔首扁舟又东去钱塘江上看波澜
　　石门寺四首　　　　　　　　【宋】朱　松
　　橘刺藤梢罥客衣直縁防禄得奔驰悬知投老归田味只似登山困睡时
　　行穿苍麓瞰平冈踏破青鞋到上方城市纷纷足机穽却从山路得康庄
　　林栖相唤出幽谷我亦欲起天未明枕中决决响出溜一似江城长短更
　　真功那复叹蒸沙静笑饥肠日夜哗老衲不须供茗粥朝餐吾已办丹霞
　　武林　　　　　　　　　　　【宋】朱　熹
　　春风不放桃花笑隂雨能生客子愁只我无心可愁得西湖风月弄扁舟
　　吴山髙　　　　　　　　　　【宋】朱　熹
　　行尽吴山见越山白云犹是几重关若寻汗漫相期处更在孤鸿灭没间
　　甲午出知漳州晩发船龙山暮宿桐庐
　　【宋】杨万里
　　一席清风万壑云送将华髪得归身海潮也怯桐江净不遣涛头过富春
　　舟过德清　　　　　　　　　【宋】杨万里
　　人家两岸桞隂边出得门来便入船不是全无最佳处何牕何户不清妍
　　明发三衢二首　　　　　　　【宋】杨万里
　　防尽新秧插尽田出城一眼翠无边不关雨水愁行客政是年年雨水天
　　云欲开时又不开问天覔阵好风催雨无多落泥偏滑溪不胜深岸故頽
　　江山道中蚕麦大熟二首　　　【宋】杨万里
　　黄云割路几肩归紫玉炊香一饭肥却破麦田秧晩稻未敎水牯卧斜晖
　　新晴戸戸有欢顔晒茧摊丝立地干却遣缫车声独急今年不及去年闲
　　上已同沈虞卿尤延之王顺伯林景思游春湖上随和韵得絶句呈同社　　　【宋】杨万里
　　搃宜亭子小如拳着得西湖不见痕湖上轩牕无不好何须抵死拣名园
　　天色防松未肯收吾侪自乐不曽愁随宜旋旋商量着晴即行行雨即休
　　篮舆休上马休骑湿却青鞋也不辞拣取雨丝疎处去携笻且谒水仙祠
　　雨催杖履却须回卷上疎眼顿开十里湖光平似镜桞梢梢上一船来
　　岸上湖中各自竒山觞水酌两相宜只言游舫浑如画身在画中元不知
　　兰溪解舟　　　　　　　　　【宋】杨万里
　　只愁滩浅阁行舟到得江深又不流水鸟避人飞不彻看他没去看他浮
　　过临平莲荡四首　　　　　　【宋】杨万里
　　莲荡层层镜様方春来嫩玉斩新黄角头一一张芦箔不遣鱼虾过别塘
　　莲荡中央劣露沙上头更着野人家篱边随处插杨桞檐下小船萦钓车
　　朝来采藕夕来渔水种菱荷岸种芦寒浪落时分作荡新流涨后合成湖
　　人家星散水中央十里芹羮菰饭香想得薰风端午后荷花世界桞丝乡
　　严州　　　　　　　　　　　【宋】范成大
　　城府黄尘扑马鞍一篙重探水云寒耳边眼底无公事睡过严州二百滩
　　余杭　　　　　　　　　　　【宋】范成大
　　春晩山花各静芳从敎红紫送韶光忍冬清馥蔷薇酦醺满千村万落香
　　乡人或病余诗多道蜀中遨乐之盛适春日游镜湖共请赋山隂风物遂即杯酒间作絶句当持
　　以夸西州故人也　　　　　【宋】陆　游
　　嬾日轻云淡沲天扑灯过后卖花前便从水阁杭湖去卷起朱帘上画船
　　舫子牕扉面面开金壶桃杏间尊罍东风空送笙歌近一片楼台泛水来
　　青田同七五兄作　　　　　　【宋】薛季宣
　　为闻双鹤访青田便有孤云竟目前滩水自鸣山自緑短篷斜挂得酣眠
　　乌云送雨过前山白鸟将雏向逺湾独立溪亭无个事湍流泷石镇潺潺
　　橘枝词记永嘉土风　　　　　【宋】叶　适
　　蜜满房中金作皮人家短日挂疎篱判霜剪雾装船去不唱杨枝唱橘枝
　　鉴湖　　　　　　　　　　　【宋】王　炎
　　万顷碧玻璃今日耕锄半稻畦菡蓞开时还自好买舟一醉玉东西
　　冯公岭　　　　　　　　　　【宋】翁　卷
　　乱峰千疉拂云霓辐合坑崖立似梯曽向括州州里望众山却是此山低
　　东阳路傍蚕妇　　　　　　　【宋】翁　卷
　　两鬓樵风一面尘采桑桑上露沾身相逢却道空辛苦抽得丝来还别人
　　寿昌　　　　　　　　　　　【宋】刘克庄
　　山路泥深雪未干病身初怕浙西寒新年台厯无人寄且就村翁壁上看
　　桐庐舟中即事　　　　　　　【宋】刘克庄
　　车前弯防同声散关外华簪一揖休惟有浙江潮好事肯随逐客到严州
　　过剡溪　　　　　　　　　　【宋】刘　宰
　　青山疉疉水潺潺路转峰回又一湾想见雪天无限好不妨独櫂酒船还
　　西湖春雪　　　　　　　　　【宋】高　翥
　　小艇沿湖看雪飞正当骑马踏春时是谁乞与杨花舞先占东风一月期
　　夜过鉴湖　　　　　　　　　【宋】戴　昺
　　推篷四望水连空一片蒲帆正饱风山际白云云际月子规声在白云中
　　泛剡　　　　　　　　　　　【宋】许　棐
　　水濶无风似有风芦花摇落橹声中鸥无一惊猜意认作当时载雪翁
　　正元二日与菊庄汤伯起归隠陈鸿甫泛舟湖上
　　二首　　　　　　　　　　【宋】武　衍
　　春云漠漠雨疎疎小艇冲烟入画图除却淡妆浓抹句更将何语説西湖
　　櫂转逋山舣落晖春风深锁恨依依松间一鹤俄飞起疑是先生出未归
　　过桐庐　　　　　　　　　　【宋】姜　夔
　　横看山色仰看云十幅风帆不借人记取合江江畔树他年此处好垂纶
　　越中士女春游二首　　　　　【宋】姜　夔
　　秦山越树两依依闲倚栏干看落晖杨桞梢头春又暗玉箫声里夜游归
　　箯舆轧轧过清溪溪上梅花压水低月影渐收天半晓两山相对竹鸡啼
　　湖上三首　　　　　　　　　【宋】方　岳
　　今岁春风特地寒百花无赖已摧残马塍晓雨如尘细处处筠篮卖牡丹
　　连天芳草晩凄凄蹀躞花边马不嘶蜂蝶已归弦管静犹闻人语畵楼西
