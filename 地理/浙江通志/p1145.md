<!-- { "loadSidebar": true } -->
　　朱彝尊洞霄宫提举题名记杭州洞霄宫自熙宁初设有提举高宗南渡特改内祠崇其体貌以提举受祠禄嵗有其人稽之国史合之野纪其先后伦序爵里姓名可得而考也邓牧心所撰大涤洞天志建炎以后主是祠者均未之载为补录书之自建炎讫咸淳凡一百一十五人龙图阁直学士将乐杨时中立观文殿学士开封耿南仲晞道述古殿直学士上蔡谢克家任伯资政殿学士开封吕好问舜徒观文殿大学士邵武李纲伯纪资政殿学士襄邑许翰崧老资政殿学士宋城路允廸公弼延康殿学士董耘资政殿学士瑞安许景衡少伊徽猷阁学士缙云詹乂持国资政殿学士任城李邴汉老资政殿学士曲阜顔岐夷仲资政殿学士真州吴敏元中观文殿大学士邓城范宗尹觉民资政殿学士滁州张守子固观文殿学士祁门汪伯彦廷俊端明殿学士河南富直柔季申资政殿学士吴兴叶梦得少蕴显谟阁学士丹阳翟汝文公巽端明殿大学士齐州吕颐浩元直端明殿学士安阳韩肖胄似夫资政殿大学士绵竹张浚徳逺资政殿学士分宁徐俯师川观文殿大学士姑苏朱胜非藏一端明殿学士解梁赵鼎元镇端明殿学士海州胡松年茂老资政殿学士徳清沈与求必先端明殿学士云州折彦质仲古资政殿学士仪真刘大中立道资政殿学士上虞李光泰发资政殿学士毘陵孙近叔诣端明殿学士余杭何铸伯寿资政殿学士济南王次翁庆曽端明殿学士浮梁程克俊元吁资政殿学士上饶余尧弼致勋端明殿学士宁国章复季常端明殿学士宋朴端明殿学士鄞史才徳夫资政殿学士金坛汤鹏举致逺观文殿大学士吴兴沈该守约资政殿大学士建康王纶徳言资政殿大学士浮梁汪澈明逺资政殿学士莱州辛次膺起季资政殿学士寿昌叶义问审言资政殿学士宜兴周葵立义观文殿学士宜兴芾子礼资政殿学士仙游叶颙子昂观文殿学士兴化陈俊卿应求观文殿学士寿春魏杞南夫观文殿学士婺源王炎晦叔资政殿学士鄱阳洪遵景岩观文殿大学士四明史浩直翁资政殿学士鄱阳洪适景伯端明殿学士金华叶衡梦锡观文殿大学士温陵曽懐钦道资政殿大学士温陵梁克家叔子资政殿学士徳清李彦颖秀叔资政殿学士吴郡范成大致能观文殿大学士金华王淮季海资政殿大学士华亭钱良臣师魏资政殿学士临江萧燧照邻资政殿大学士侯官黄洽徳润端明殿大学士永春留正仲志观文殿大学士吴兴葛泌楚辅端明殿学士邵武任希夷伯起资政殿大学士上饶施师圣与观文殿学士庐江王兰谦仲观文殿大学士余干赵汝愚子直观文殿大学士龙游余端礼处恭观文殿学士临海陈骙叔进端明殿学士泉州传伯夀景仁端明殿学士江隂邱崈宗卿端明殿学士昆山卫泾清叔观文殿大学士临海钱象祖伯同资政殿学士嘉兴娄机彦发端明殿学士南丰曽从龙君锡资政殿大学士天水赵善湘清臣资政殿学士东阳葛洪容父观文殿大学士鄞郑清之徳源资政殿大学士庆元宣□宗禹资政殿学士邛州魏了翁华父端明殿大学士邵武邹应龙景初观文殿大学士増城崔与之正子资政殿学士浦城徐荣叟茂翁端明殿学士永嘉林畧孔英资政殿学士余干刘伯正直卿资政殿学士黄岩杜范成已观文殿大学士兰谿范钟仲和观文殿学士侯官陈韡子华资政殿学士庆元应防之道资政殿大学士嘉兴李曽伯长孺资政殿学士隆州李性传成之端明殿学士金华王埜子文资政殿大学士浦城徐青叟直翁观文殿大学士威州谢方叔徳方观文殿大学士濠州董槐廷植端明殿学士建宁蔡抗仲节端明殿学士龙游马天骥徳夫观文殿学士新安程元鳯申甫资政殿学士闽林存以道端明殿学士浦江高定子瞻叔资政殿学士宁国饶虎臣伯武端明殿学士金华厉文翁观文殿大学士溧水吴潜毅夫资政殿学士嘉兴沈炎若晦端明殿学士闽许应龙恭甫端明殿学士都昌江万里子逺资政殿学士醴陵皮龙荣起霖观文殿学士金华马光祖荘父资政殿学士眉州杨栋元极观文殿大学士天水赵与筹徳渊资政殿学士潼川姚希得逢原观文殿大学士叙州程公许季与资政殿大学士溧水吴渊道父观文殿大学士乐平马廷鸾翔仲
　　贤奕编赵子固孟坚尝得姜白石所藏定武不损本禊帖乘舟夜泛而归行至霅之升山风起舟覆行李襆被皆渰溺无余子固方披湿衣立浅水中手持禊帖语人曰兰亭在此余不足问也
　　至正直记小字兰亭南渡前未之有也贾秋壑得一石枕光莹可爱贾意欲刻兰亭人皆难之忽一镌者云吾能蹙其字法缩成小本体制规模当令具在贾甚喜既成果宛如定武本而小耳缺损处皆全亦神手也今所传于世者又此刻之诸孙也世亦称玉枕兰亭云
　　仙里尘谈朱希真居嘉禾其家室中悬琴筑阮咸之檐间多育珍禽篮缶贮果实脯醢客至挑取以佐杯酌尝喜弄笛于烟波间其诗云青罗包髻白行纒不是凡人不是仙家在洛阳城里住卧吹铁笛过伊川可想见其风致矣
　　至正直记四明王厚斋尚书博学每以小册纳袖中入秘府凡见书籍异闻则笔録之复藏袖中而出晚年成困学纪闻
　　清溪暇笔五经朱子于春秋礼记无成书慈谿黄东发震取二经全为之集解其义甚精备朱子之未备附于日抄中其后程端学有春秋本义东滙陈澔有礼记集说皆未能有以过之也永乐初修五经大全诸儒皆未见日抄故一无所取
　　兰谿县志盛夬字正卿市西柳巷人博学有文仕至太学博士吴碧溪尝得宋高宗大字草书桂花诗碑本正卿见之能考知其为某年月日赐某人者吴师道深叹其博识
　　池北偶谈宋末浦江吴渭倡月泉吟社赋田园杂兴近体诗名士谢翺辈第其髙下诗传者六十人清新尖刻别自一家
　　戒庵漫笔月泉社吴清翁渭盟诗预于丙戌小春望日以春日田园杂兴为题至丁亥正月望日收卷月终结局收二千七百三十五卷选中二百八十名三月三日掲榜第一名公服罗一缣七丈笔五贴墨五笏第二名公服罗一缣六丈笔四贴墨四笏第三名公服罗一缣五丈笔三贴墨三笏第四名止第十名各春衫罗一缣笔二贴墨二笏第十一名止二十名各深衣布一缣笔一贴墨一笏第二十一名止三十名各深衣布一缣笔一贴第三十一名止五十名各笔一贴墨一笏吟笺二沓以上所送并就缣端笔贴墨铭用月泉诗赏潜斋记号通榜仍各送本社新诗一册
　　至正直记宋季钱牌长三寸有奇濶一寸大小不同皆铸临安府三字面铸贯文云壹伯之额有小窍贯以致逺









　　浙江通志卷二百七十九
<史部,地理类,都会郡县之属,浙江通志>
　　钦定四库全书
　　浙江通志卷二百八十
　　杂记【下】
　　山居新语元至元间杭州尚有火禁高彦敬克恭为江浙行省郎中知杭民借手业以供衣食禁火则小民屋狭夜作灯必遮藏隠蔽而为之是以数至火患遂弛其禁杭民頼是以安与亷叔度除成都火禁一意也
　　至正直记罗太无钱唐人故宋宦官也侍三宫入京后以疾得赐外居闭门絶人事好读书善识天文地理艺术武夷杜伯原尝师问之因得其秘乃侄官至司徒权势炎炎公卿莫不谀附遇嵗朝司徒请谒太无太无掩门不纳司徒大呼以首触扃太无于户内呼司徒名应之曰人道汝是太山我道汝是氷山我老且病愿乞骸骨若奏我归杭州即是敬我司徒于是特奏可其请太无以所积金帛玩好皆散与邻坊故人惟存书籍数十部束于车后属司徒曰我不依汝汝亦不可依势至于再三遂到杭逾年卒司徒者不遵其训弄权不已遂以妄受湖州人田土坐罪流逺方卒而太无乃得终于乡里可谓有先识矣杭州七寳寺乃罗司徒所建者
　　辍耕録汪佛奴歌儿也嘉兴富户濮乐闲以中统钞一千锭买为妾一日桂花盛开濮置酒佛奴奉觞濮有感于中澘然垂泪曰吾老矣非乆于人世者汝宜善事后人佛奴亦泣下誓无二志既而濮果死佛奴独居尼寺操行洁白以终其身
　　元史文宗本纪至顺三年十月命浙江行省范铜造和宁宣圣庙祭器凡百三十有五事
　　农田余话至正庚寅江浙乡试贡院中惊喧以为见大蛇或言见怪兽莫测所在故试塲以角端为题
　　乐郊私语海盐私贩每操兵飞棹徃来贾贩虽吏兵莫之敢撄至正丁酉滦城范防卿以廕补芦沥廵检为人恂恂儒者顾长骑射无论鸟兽不及飞窜虽海涂上跳鱼子蟹之细射之百不失一夜每悬火竿上去竿三百歩从暗中射火无不灭也于是亡命心惧毋敢私贩境内为之肃然先是本路推官陈春以平反盐狱数百人至是本路大僚曰使廵官人人如范何必陈司理平反也
　　乐郊私语海盐州学有至元六年知州赵孟贯贾禧重修碑至正六年知州叶彦中再修有碑三州守皆有治声赵字子唯台州黄岩人其祖子英为宋宗室少卿南迁时以宗室从为黄岩丞遂家焉有子六人皆以文学登膴仕至其孙师渊为太常丞师夏为判宗皆受业紫阳之门且缔姻焉故能以礼世其家云贾字吉甫宛丘人治行以正羣佐老胥肃然若家之奉其尊也叶字大中松阳人以才敏有风操为江南行御史台架阁管勾所至有绩可纪至于崇道重学则三君之雅意均也
　　辍耕録武林钱思复先生【明善】年十六七时以诗见息斋李公于州桥寓居既拜公公答拜命坐辞之再公曰仲尼之席童子隅坐因不敢辞徐永之为江浙提举日客徃访之者无间亲疎贵贱必送之门外凡客请纳歩则曰不可妇人送迎不逾阈前軰谦抑汲引后进者如此
　　兰谿县志金仁山先生【履祥】笃于分义有故人子坐累母子分配隔逺不相闻者十年先生倾赀营购以归其子后贵先生终不自言相见劳问而已
　　农田余话金华黄晋卿【溍】早年为湖州长兴吏因簿书被棰乃弃吏发愤读书登进士为世名儒
　　双槐嵗抄四明陈桱尝作宋鉴网目笔其先世曰户部尚书显者尝论蔡京之奸不复仕显孙曰吏部尚书伸上章辨伪学谏韩侂胄北伐遂致仕伸子曰工部尚书徳刚请复济王官爵端平中左迁而卒徳刚子曰太学博士着上书论贾似道奸邪出判临安府桱即着之孙也
　　涌幢小品顾圭上虞人死方国珍之难里人瘗尸于江岸为风涛荡析而塜独完越七月其孤谋返塟启视面如生次日其地尽为江矣
　　兰谿县志吴绮字季可当兰谿升为州时季可尚未冠趋事于官众嘉其能明初越国胡公【大海】下兰谿逰兵四出居民窜匿季可见旗者曰愿见总兵安业以给军饷引至帐下越国见之壮其言授以大杖曰违律暴掠者用此杖之军士皆惧众頼以安
　　严州府志张士诚令其部将刘真据桐庐谋筑城毁安乐塔及牛山临江扶栏取其砖石掘地作河以取土居民苦于力役真性惨酷筑土不坚者遂和土筑其中死者相枕藉既而真登鳯皇山瞰视曰即此可以观城中之虚实矣事遂寝今市心及横港一带隠然隆起者皆新城基也
　　水东日记洪武庚戌太祖将大封功臣遣使至台郡访唐和陵所赐钱武肃王鐡劵十五世孙尚徳捧劵及五王像以进宠遇优渥已而还其劵与像以礼敦遣而归
　　吾学编周王橚洪武三年封吴国钱唐七年置杭州防卫上以浙江财赋重地不可封王罢防卫改封周
　　万歴野获编洪武四年辛亥始开科取士时自畿辅外加行中书省凡十有一列中式者一百二十名而吾浙得三十一人盖居四分之一而防元俞友仁复为仁和人首藩首科盛事如此是时刘基宋濂章溢王袆辈俱浙人一时同为开创名臣宜其声气之相感也
