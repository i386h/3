<!-- { "loadSidebar": true } -->
　　陶照【献征录字时明秀水人治进士授主事出为广东佥事时大盗唐大髩起惠潮梁闰琛起清远照察土兵陈时亮有才识召入授以进止襄粮逮捕广中悉定改四川参议莅鄢作乱蜀人惊扰先是道过新都地冲而无城即日命城之城毕而寇至人赖以安陞副使备兵威戎威戎边郡瘠耗而守臣除参将者性鸷酷日鞭挝军吏羌夷聚四万众谋夺叅将照单骑出抚谕以威福众泣拜解散乃绳叅将部下以压羌夷心而叅将怏怏弗平反诬照致变竟罢归数年复官河南陞云南右布政时有盗称大眼者鸠众横行嶍峨间照至即平定之陞四川左布政】
　　姚鹏【两浙名贤录字鸣南崇徳人治进士授龙溪知县陞工部主事歴知韶州府时广寇髙快马长朱白毛者啸聚数千余人焚刧州县当道以鹏才请于朝特给令牌便宜进讨甫三月而殱其魁余党悉平又土酋岑猛据险犯顺莫敢撄其锋鹏身入其巢百计开诱图其形势而出提督按图期会进兵除擢福建盐运司使寻陞山东布政使以疾卒】
　　陶炳【万厯嘉兴府志嘉兴人世袭海宁卫左所百户喜谈兵工骑射正德初以将材举从讨开常累征蔡六二王浩八陈邦四俘获甚伙陞本卫正千户】
　　王三锡【桐乡县志字汝命嘉兴人嘉靖进士任保定府推官守制归里家桐乡适倭寇数万至叅将宗礼军覆皂林督学阮鹗移镇邑城贼首徐海陈东等四处结围攻甚急鹗同令金燕趣召士绅共议守御三锡散千金悬赏格募敢死士夜出刧贼多所斩获海制云梯二座夜牵其一于城下焚之其一傍北水门楼髙于城数尺贼鎗己进垜矣时用铁镕汁灌洒之贼堕楼死者甚众海讣畧穷东又力为撞木攻东水门城几陷有为缗挽计者三锡亲挽之船来不得去随用铙钩布索缚而锯之贼惧宵遁相待月余流矢贯髪九石过脇下终不肯避事平鹗荐于朝不果用】
　　冯臯谟【海盐县图经字明卿海盐人嘉靖进士授刑部郎歴广东左叅议分守惠潮贼张琏据饶平西聨大埔萧云峯程乡林朝曦而外与倭寇及海盗相犄角督府以臯谟行兵备事先计招海寇王伯宣恊力遂倭复用呉孝廉説降云峯琏势孤遂成擒久之朝曦亦败三穴尽平是时督府以兵七哨进攻臯谟统乌槎哨居中功最多擢福建左叅政归后台臣数以边才荐卒于家】
　　沈伯龙【分省人物考字云卿嘉兴人嘉靖乙丑进士为内江令有惠政时直指贪悍数伺其隙而不得及伯龙内召将行直指盛气而前尽发其行槖止俸数金直指赧顔退补礼科给事中出守川南会有九丝之乱九丝负险以抗有司束手不敢问伯龙奋然语诸从事曰人臣委身事君政在今日诸君更何待耶诸将皆奋遂躬自督阵亲冒矢石捷闻陞俸一级时番猓作叛督抚以兵五万専属之伯龙谓解甲未久不堪复战遂呼猓众谕以国威猓欢呼动地缚三渠魁以献仕至山东按察使归】
　　呉鹏【万厯秀水县志字万里秀水人嘉靖进士叅议黔中适福酋桀骜不恭奉诏往谕福伏地稽首谢罪安南遂定黠贼陈日辉据险以叛鹏亲冒矢石率骁将擒之诸洞悉平督理漕河师尚诏攻陷归德鹏仓卒调兵擒其枭将王千觔等贼宵遁斩捕无算陞工部尚书】
　　朱先【万厯嘉兴府志秀水人膂力胆气辟易千人嘉靖间胡宗宪悬赏格购倭首先手刃凡数十以首级献不受赏曰丈夫志在立功何以赏为宗宪竒而用之歴疆场凡四十年累官总兵絶声伎之好亦不置田宅园圃轻裘缓带有古儒将风】
　　金丹【万厯秀水县志嘉善人居秀水少为诸生喜谈淮阴睢阳事龙韬虎钤无所不窥尤精着数会倭寇内犯制府檄为间谍尝从戚继光行间多所俘获累功官至叅将已而家居人不知其为故帅云】
　　马千乘【嘉禾徴献录字国良平湖人隆庆进士知分宜县歴迁广东佥事所属罗防山洪流深堑为盗贼啸聚会兵平之歴广东按察使值黎人叛闻千乘在粤威名遂解散去秩满归卒】
　　马继武【万厯嘉兴府志海宁卫指挥呈图子呈图与倭战死继武每以父讐为恨万厯八年四月有倭船泊岸继武亲督官兵战于西矶海洋犁沈倭船生擒倭数十亲斩酋首徭戍郎又于大陈洋岐外生擒倭数名斩首数十师旋松门设父呈图位集前后倭首列祭于前恸哭再拜擢江南副总兵累陞都督佥事提督大教场水陆官兵总理备倭等务卒于官】
　　盛万年【嘉禾徴献录字伯恭秀水人万厯进士授刑部主事歴迁广东叅政分守岭西辛丑四月倭寇呉川邑故滨海凭限门为天险闽有海舶名曰艚者往来贸易奸徒勾倭藏其中入限门登陆焚刧万年购义勇配狼兵协力出战贼宵遁五月倭大举寇雷州万年在髙州闻报曰髙雷相去六百里从陆往贼必知之非拒则遁若从海道一日可至出其不意必成擒矣乃料战舰六十艘扬颿抵雷倭方踞民庐轰饮官军从市口撤屋而焚之贼奔突不得出殱焉六月倭寇廉州万年又令逰击黄某拒之俘馘五十沈其艨艟二自是贼不敢复寇粤制请添右江监司部议以万年往建署宾州时栁宾刬贼寇暴召土司黄文辉授以方畧出奇捣其巢攻破石牌中埠岜敲岜雨等寨宾州平惟迁江县洛春感岸中谢等贼桀惊难制万年请调广东兵二千东会于宾佐以本营分路搜贼寨深入俘斩二百余悉招降迁江亦平时桞州刘天仙陆大成等贼谓官军急宾未暇及已万年别檄土司各以计擒其渠魁余皆溃散桞州平明年巡至桞州谍报贼众数千将以夜半渡江乃令移舟载火其夜往伺贼半渡而击之贼大溃自是遂无贼患迁江西按察使致仕】
　　贺万祚【朱尊贺万祚祠堂碑字孝延秀水人万厯进士歴迁山东按察使佥事提督学政妖贼徐鸿儒倡白莲教远近煽惑万祚佐巡抚指画卒以决胜迁广西布政司叅政分守左江道土寇胡扶记为乱万祚以方畧获之招降莫敬龙所部千人置之内地别部帅扶黎三以兵出掠敬龙生擒以献羣蛮慑服境内盗贼悉平镇安土司岑继祥与归顺土司岑大伦为仇潜通安南莫敬寛密以骑象掩杀大伦刧官男州印去当事者欲徼功谋讨安南万祚曰镇安土司世受冠带一旦敢为祸首舍此不问问安南非讣也宜治镇安以汉法诘责安南听其服罪当事者从其言敬寛果输服送还官男州印转江西右布政使分守岭北道流贼方肆焚刧围定安破安远万祚至相视羊角口背诸营堡贼闻有备引去】
　　朱泰桢【嘉兴府志字道子海盐人万厯进士授龙岩知县擢御史巡按云南黔寇断滇道泰桢自成都发蜀中兵开道建昌逾大小丞相岭絶金沙江擒贼首乌利长驱入云南水西川东乌撒三大寇合数十万犯霑益守兵仅六千泰桢董率道将击走之斩首数千水蔺乌三大寇复犯炎方泰桢树栅为城设伏待之贼殊死闗诸军驱象阵横击之贼大奔擒竜戈资俘斩之筑四石城于炎方曰懐徳畏威招防怀远树京观立铭纪功焉黔国公啓元不奉法泰桢奬诱啓元共理兵事滇黔以安讁徽州府知事陞南京刑部主事卒于官】
　　项梦原【嘉禾征献录字元海嘉善人万厯进士授刑部主事歴迁山西副使备兵懐隆镇距京师止四百里又为陆寝肩背而羣帅暨诸偏裨合计兵不满三千梦原自以家世起武功誓死尽职至居庸闗闻有鼔噪者令帐下问变答曰宣大兵非我汛地梦原曰等王事耳张巡守睢阳李骑战顺昌岂皆汛地乎单骑问之众诉以衣食未充梦原谕以五日为期众懽腾叩首如期给发令就道揷汉与敖目七庆毛乞炭兄弟来侵梦原预为备命守备髙琏率劲兵拒之乞炭中大炮死敖目逼城下斩其九级又合众数万攻永寜且及延庆梦原遣千总马如蛟叅将王应祥等统师驰击之合战数日杀伤甚众射中七庆坠马以捷多伤亦多论降一级归】
　　许士竒【嘉兴府志字雅正海盐人万厯进士为黄州推官累迁成都知府值奋崇明乱后士竒劳徕安集之擢川南副使时蔺酋合诸巨寇焚刧黔中制府檄士竒捣蔺援黔士竒监将吏练士卒筑城兴屯守御备至蔺酋合水西据险矗古箐中陡峻不可攻士竒搆离其党与遂破巢殄灭之陞楚臬擢布政使】
　　康承爵【嘉兴府志字徳征万厯武进士授卫镇抚迁浙抚中军陞神机营游击清勾羽林军时魏珰用事承爵力求外补出守广东破惠州山寇叶文林海寇刘香等转广西右叅平龙山贼崇祯初分守台金严破海寇张铭捷闻晋秩副总兵明亡遂归死于当湖】
　　陆敷锡【嘉禾徴献录字德承嘉善人以任为光禄丞迁桞州通判署象州事安仁土司何公思等声言花芦古陈诸贼倡乱请为朝廷除之其实欲借是剽掠为奸边地居民骚然聚众数万与土司相攻杀上官遣吏往慰谕之不解贼曰即欲抚我须陆通判来敷锡单骑往抚遂帖然散去寻署宾州事时断藤峡虽平然道险民少间为山贼窃踞敷锡乃相要害移置卫所一十九处由是山贼远遁桴鼓不闻以母老乞归】
　　姚以诚【嘉禾防献录字一嘉兴人天啓副榜入国学授防城县丞流寇剽掠近境知县托故去以诚摄县事婴城固守流民被害奔城者悉纳之门甫闭贼大至围城十日募壮士出竒兵击之贼去未几檄解通州急饷至通兵部侍郎仇维正复檄令解部户部尚书侯恂左都御史唐世济交荐之授南京兵马司指挥引疾归】
　　柯元方【曹学佺柯元方墓志字月传嘉善人崇祯进士授建宁府推官署篆瓯浦浦城接壤夀宁江山蔴靛贼盘互剽掠元方募壮勇设闗谍擒贼首五大王余党窜伏元方还郡监司偾师顾以遗寇嗾元方坐镌一级已而贼啸柘浦约日取浦城元方诇知之午夜勒郡邑兵分道掩捕质明七十余酋反手就缚诸大吏惊相告曰是果能办贼非缩朒纵贼者当元方镌级时属邑令夏允彝与直指抗辨而闽人亦相率讼言之卒用得直解官归居十五年而卒】
　　方戡之【嘉兴府志字耆定海盐人以世官陞南京大教场坐营都司大阅营兵挟饷离伍歴阶上戡之按剑叱之兵逡巡退密告司马捕斩乱首擢浏河游击金山叅将转临沅副总兵安奢二贼梗滇黔戡之自广林乌蛮滩越栈度昆仑闗自交趾界达临安扼守杨林水蔺乌寇大至进屯马龙州掘堑设伏对山多张旗帜以疑之贼閍垒不出戡之驱象马直冲之贼大溃斩首四千级捷闻陞漳泉副总兵策普名声必反濒行告之黔国及抚臣既至漳将舟师逐钟斌合郑芝龙乌尾船围之斌穷蹙沈海死舟积金银七舱戡之禁官兵秋毫无取捷闻论功名声贿搆飞语中之落职归及名声反黔国上其书称先见云抚钱士晋议起戡之讨名声以老病辞卒】
　　马孟骅【嘉兴府志海盐人工骑射以世官歴陞镇浙总兵官时海寇刘香流突浙闽三省会孟骅督兵出海香败死于闽其父鳯以余众诣浙降镇浙六载海氛寂然】
　　国朝
