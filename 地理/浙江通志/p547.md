<!-- { "loadSidebar": true } -->
　　苏茂相【旧浙江通志字家晋江人万厯进士巡抚浙江时准山东巡抚王化贞议调浙兵一万给饷二十余万又以嵗造改归中贵李实计费六十余万茂相以兵当连济嵗造给边不可缺而可缓分为二十四运仍请归有司甚便人请蠲仁钱各县灾籍税停调水兵防海节大婚冗费皆人所不敢言者先是宁波温台间噪刼屡闻茂相密授方畧以次就擒郡县始安】
　　周延光【旧浙江通志字斗垣蕲水人万厯进士知金华府政静民和晋副使提督浙学迁本省左布政凡收筦闗支皆躬自阅视主蔵吏抱牍记出纳而已宿弊一清】
　　窦子偁【旧浙江通志字淮南合肥人万厯进士浙江按察使清贞刚断斥絶请托一时奸横敛迹进右布政使一日晓辟门有数夫舁巨桶寘于私署子偁诘问对曰此乃羡余也解京饷毕例宜分送耳其实左藩愍其过清为稍给官厨计子偁勃然曰朝廷正苦饷不足安得有所为羡余哉掾乃欲汚吾地耶速舁去毋以身试法舁夫肩桶出命取水涤之】
　　杜乔林【江南通志字君迁华亭人万厯进士知湖州府地多盗与邻郡合力擒之陞按察副使迁浙江右参政分巡温处海寇刘香老入犯围府城乔林召募勇士画夜捍御三战皆捷】
　　袁萃【苏州府志字圣起呉县人万厯进士浙江提学佥事织造中官仆曾祖曽为州佐求入乡贤萃谕守令尽黜举者巡抚牒数十人寄学立却还之仆人子夤縁入学萃怒核所部十一郡尽斥仆人子滥入学者二百余人厯广东副使】
　　贡修龄【江南通志字国祺江阴人万厯进士知东阳县革羡耗蠲赎锾抚流亡杜请谒积弊一清荐卓异累陞浙江参政董浙漕陋规鑴削至尽以介直忤漕督归后起江西参政】
　　萧基【旧浙江通志泰和人以谏垣论事出为巡海道副使崇祯初闽盗叛党周三攻昌国石浦爵溪诸处基亲督兵以火器焚其舟三十余艘复会台师夜袭破之贼遂远遁】
　　侯峒曽【嘉定志字豫瞻嘉定人天启进士任浙江布政司左参政分守嘉湖道政务繁剧不资幕客治官书达旦不寐严行保甲匪潜踪定漕卒之乱军民畏服以卓异徴为顺天府丞】
　　华敦复【旧浙江通志字雍明无锡人天启间分守温处简约自持杜絶馈遗属吏不敢以片禇入门爱民礼士一出至诚会嵗大旱步祷烈日之下不张葢拥扇由处郡至丽阳神祠防十里晨夕无倦卒得甘雨如注擢总宪】
　　陆完学【江南通志字台武进人万厯进士任杭严兵备道副使嵗饥米价腾踊或议减价完学独谓吾正欲昻价以来之杭不产米悉资外挽若减价则商裹足矣越数日商舟踵至价果平厯陞浙江巡抚先是濵海风大作堤岸如徙完学修筑海塘浙民得免海患仕至兵部尚书】
　　黄鸣俊【福建通志字启甸莆田人万厯进士知诸暨县调繁会稽厯陞浙江提学参议取文不拘一体髙竒平淡率归大雅改杭严兵备超擢都御史巡抚浙江甫三月值甲申之难呜俊慷慨誓师出讨闯贼闻江南马士英用事解绶归】
　　呉阿衡【河南通志裕州人万厯进士巡按浙江精强坚密通晓吏事大振纪纲贪吏屏迹厯兵部侍郎蓟辽总督】
　　陆朗【江南通志字闇先上元人崇祯进士户科给事中巡两浙漕粮剔弊厘奸吏民畏服】祝徽【旧浙江通志字文柔临川人天启进士崇祯间巡浙江鹾务以恤灶为先而次及恤商故商灶皆悦时小票例止肩贩积次船载并有禁而奸民数犯屡引灶戸控于徽徽立湔白之治妄引者勒石为厉禁灶民始克安业】
　　萧奕辅【广东通志字翼猷东莞人天启进士以御史按浙会海寇啸聚乃仿戈船置劲兵台宁资以保障遇旱祷雨辄随车防晋太仆少卿】
　　蔡懋徳【毛竒龄蔡忠防传字维立昆山人万厯进士除杭州推官立谳盗谳命清狱法刑平台使者以为能颁所条定兵事闗政盐法驿铸钱救荒诸大政行取擢嘉湖兵备进布政司右参政兼按察副使屠阿尹者湖盗也踞湖有年御史谢某疏请设隘浙直界地増参戎置兵而合浙直诸厢军之懋徳曰贼可缚致必黩兵扰民何耶密捕窝盗家贳其死散归湖濵约曰有捕至湖者第舍之假捕卒为估卖儿先后踵至届期而生尹义儿沈千斤者有骁名捕分趋贼营沈左右救力败遽趋沈沈大创尹夺气遁陷水泽中追者生擒之盗平无何以艰归民留之哭曰还我蔡公复仕至山西巡抚殉节諡忠防】
　　袁一凤【西江志字鸣岐宜春人万厯进士浙江按察副使时海塘崩溃一凤身任其役工成厯湖广布政使】
　　宋继登【旧浙江通志字先之莱阳人天启进士崇祯中任嘉湖道参政时旱饥斗米千钱贫民弃子女于路者日千计继登檄郡县设法赈籴民始安戢】
　　卢若腾【旧浙江通志字牧洲同安人崇祯进士授宁波海道佥事剔奸弊抑势豪风裁凛凛值胡乗龙盗起若腾従容指顾句日之间闾井晏然郡民赖之】
　　傅云龙【西江志字蒸甫金谿人崇祯进士授浙江按察副使备兵台绍计擒海冦竺武贝学杜等东阳许都倡乱于金华云龙简劲卒倍道进以除夕抵城下败之转漳南参政】
　　堵引锡【常州府志字仲缄无锡人崇祯进士以主事司税北闗政尚寛简徴课惟主验解额足任船箧往来一无所问】
　　许豸【福建通志字玊史侯官人崇祯进士浙江佥事分巡宁绍増筑郡城殱海寇陈竒老等改督学政厘正文体得人为盛时有权珰镇浙豸抗不为礼士有儒服郊迎者立挞之】
　　田有年【江南通志字孙若宿松人崇祯进士浙江驿副使署臬篆疏邮烦理寃狱暇召生童课艺刻大观集得人甚多入觐乞终养归】
　　呉克孝【旧浙江通志太仓人崇祯中分巡嘉湖境内盗贼羣起克孝练技勇广诇伺厚赏格首捕青腰党魁黄文姚二等又刦鞘积盗叶六聚众实繁有张三者负骁勇皆次第就擒枭于市余党数千悉焚籍不问远近获宁】
　　左光先【旧浙江通志桐城人崇祯间按浙举贤惩贪不畏权势适许都倡乱据兰溪东阳义乌武义浦江时抚军直指皆虚席光先命蒋若来贾鸿阳等共击之连收四邑都退保紫山绍兴司理陈子龙单骑説其降光先曰三城未破可受都降今穷蹙就擒柰何欲受降以寛其罪哉执戮之谨按旧通志明名宦总部共一百六十人重加考订徐大兴杨璟当入杭州喻良常入嘉兴赵兴贵当入湖州杨元杲当入金华夏禋当入衢州郭彦仁当入严州马俊当入温州赖恩百户未详何府刘宜正裴琏胡有恒李叔元邹希贤衞承芳政绩无考潘原明张士诚旧槩従删逸而洪承畴梁云构皆国朝大臣不应入明代人于史传文集及各省通志诸书广为采辑合旧志所载共得二百八十有六人其或有未尽者尚俟续载】














　　浙江通志卷一百四十八
　　钦定四库全书
　　浙江通志卷一百四十九
　　名宦【四】
　　总辖
　　国朝
　　张存仁【旧浙江通志号完眞镶蓝旗人顺治二年随大军定浙江授巡抚擢总督先是鎭江败卒走浙滨南屏白墖居民多被刦掠城中率走避村落存仁至传集荐绅士民抚谕安定之方国安据险立栅江中存仁与战于五云山白墖岭累胜之乘势逐北国安东走明年三月存仁集艨艟于江中肄习水战六月从七条沙渡江江东遂定后兼辖福建调直山东河南总督赠太子太保諡忠勤】
　　李际期【旧浙江通志字庚生河南孟津人进士顺治二年任浙江叅议督理学政时値鼎新际期立意振兴学校培养人材论文以理脉清眞爲主屏去一切靡缛故所贡拔皆一时名流士风丕振擢叅政备兵宁台厘姧剔弊振纪肃纲励精案牍讼无寃抑厯陞兵部尚书諡僖平】
　　王显【两浙盐法志字纯伯直曲周人前丁丑进士顺治二年任两浙巡盐御史时】
　　【国朝立法创始显首请禁私贩以通商定经制以起课特防允行又疏陈盐政要务在招商恤灶二事前朝已掣盐觔分散各府州县概以私盐绳之则商本亏而不来槩以引盐寛之则国课缺而非法惟见盐计引按引征税既不亏商又不缺课而商可渐次招徕灶戸水乡草荡或被势豪侵占或苦课税重叠逐一清查蠲减而灶可次第复业申明掣验之规分别铳毁之法规制井然具有条理皆见施行】
　　佟国器【名宦畱祀册奉天人顺治二年任嘉湖兵备道禾郡西连太湖东亘三泖萑苻多匿姧国器悉心巡察勦御擒僞长兴伯吴日生僞都察院朱天定招抚白腰党陆汧等合勦陈万良等巨寇悉平再任浙江按察使时浙东初定叛狱繁多平情谳鞫释枉矜疑全活无算后陞江西巡抚复调任浙江熟悉濒海情形抵任即招降僞都督廖明旗勦灭海逆阮六等海疆宁谧浙民赖之】
　　萧起元【杭州府志字复初辽东锦州人顺治三年由常州知府陞佥都御史巡抚浙江时江南初定起元一意抚绥与民休息而嘉湖荐绅家仆或借通海一事挟制其主控告逮系者甚众起元知其诬多寘之重刑保全善人心获安八旗官兵镇守省城军民杂处】
　　【诏礼工二部择建驻防营起元定于城西一隅筑城以居由是旗民判不相扰】
　　张杰【旧浙江通志字前川辽东人顺治三年浙东初定以总兵鎭守定海时海寇盘踞舟山与内地山贼相煽杰勦抚并行复会勦舟山克之移镇黄岩率温州水师出海从宁海大将军恢复舟山有功调防京口康熙元年爲浙江水师提督加太子少保】
　　朱思义【旧浙江通志辽东义州人顺治五年任巡海道佥事时浙东初定武弁縦恣思义严饬士卒痛惩告讦之风民得安堵思义形状短小风裁卓立毅然以锄强扶弱爲已任后病卒人皆惜之】
　　杜果【杭州府志字登圣江西新建人顺治进士八年巡按两浙时浙东虽平而吏胥贪黩之风未絶果入境先去其太甚者尝谓人曰古者以法治吏教而后诛朝为狼夕迁改焉则为麟鷟可也其行事刚正而不暴如此】
　　熊维杰【杭州府志号奇宇辽东铁岭人顺治八年爲浙江按察使爲政简而周刚方而不刿杭城兵民杂处常多讦讼望见旌节讙呼曰熊公来事当白矣维杰平情断决俾兵民两服而去省城近大江凡货物乘潮而下舣舟即须脚力肩负迟则爲洪涛所撼肩负者故迟应以索高値维杰绳以法出示严禁姧遂息】
　　张儒秀【杭州府志号英寰辽东人顺治九年任浙江左布政使公明威断其尤著者则有开销军储移解马价二事军储者明季征以给军者也国朝裁军爲民田皆于有司部咨按籍全督儒秀力请具陈析官用民欠军费名目而军储之赔累一清马价者旧例驿递差使南马协济岁征几数十万中饱难稽儒秀请于督抚曰马价多寡莫定由各省支给遂那移影射耳莫若解部部定其値凡诸省马价在本处地丁钱粮内开支由是积弊始豁时患私铸盛行儒秀以为钱本轻则私铸多官钱壅乃请重其制又西湖两堤各揷水帘以渔利或巧借官佃以爲名儒秀尽去其水帘杖惩之始相戒不敢犯仅数月迁去杭民思之】
　　张元璘【旧浙江通志辽东辽阳人进士顺治十年任金衢道衢爲八闽孔道海氛未靖檄在衢养马前驱已至元璘单骑诣军前备陈地方艰苦状得移养省城衢民安堵】
　　李率泰【杭州府志字夀畴辽东人顺治十一年以兵部侍郎总督浙闽驻节衢州有方畧善用兵士卒营垒未成不先就舍甘苦与同故偏裨已下多畏爱之时山陬海澨尚余寇孽闻率泰智勇皆敛矛防投冶铸中或铸爲镈耜父老咸庆太平矣后专督福建累官少保兼兵部尚书諡忠襄】
