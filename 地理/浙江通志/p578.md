<!-- { "loadSidebar": true } -->
　　崔义元【旧唐书本传贝州武城人永徽初累迁婺州刺史睦州女子陈硕真反遣其党童文宝领徒四千人掩袭婺州义元将督军拒战时百姓讹言硕真尝升天犯其兵马者无不灭门众皆汹惧司功防军崔元籍言于义元曰起兵仗顺犹且不成此乃妖诳岂能得久义元以为然因命元籍为先锋义元率兵继进至下淮戍擒其间谍二十余人诘朝进击身先士卒左右以楯蔽箭义元曰刺史尚欲避箭谁肯致死由是士卒戮力斩首数百级余悉许其归首进兵至睦州界归降万计及硕真平以功拜御史大夫显庆元年出为蒲州刺史赠幽州都督諡曰贞】
　　杜暹【唐书本传濮州濮阳人父承志武后时为监察御史怀州刺史暹事继母孝擢明经第补婺州防军事秩满归吏以纸万番赆之暹为受百番众叹曰昔清吏受一大钱何异哉后以功加光禄大夫召同中书门下平章事封魏县侯諡曰贞孝】
　　戴叔伦【婺书字幼公润州人建中间及第以监察御史里行出令东阳贞元元年奏课为浙东最拜殿中侍御史叔伦去思之碣宋淳熈中移于郡斋】
　　于兴宗【万厯金华府志丞相于志宁犹子白有司愿为亲民官以自効补东阳令及莅官以简易为治】
　　洪少卿【万厯金华府志失名字少卿贞元十七年为兰谿令以信待物以勤集事赋平人和节度使卢羣尝称其如精金百錬良骥千里】
　　王仲舒【唐书本传字宏中并州祁人贞元中贤良方正高第元和初召为吏部员外郎出为婺州刺史州疫旱人徙死几空居五年里闾増完就加金紫服穆宗立召为中书舎人除江西观察使赠左散骑常侍諡曰成】
　　南承嗣【万厯金华府志范阳人霁云子七歳荫为婺州别驾赐绯鱼袋后厯刺施涪二州服忠思孝无替负荷】
　　顾德藩【万厯金华府志大中间为永康令雅志爱民尝作三堰以防旱潦高堰其一也】吴凑【册府元为婺州都团练观察使为政勤俭清正美声闻于朝廷唐书本传为福建观察使政勤清美誉四腾】
　　黄碣【唐书本传闽人也初为闽小将喜学问轩然有志向后战安南冇功为漳州刺史徙婺州治有绩董昌为威胜军节度使表碣自副及昌反碣谏曰今不能尽忠王朝乃自尊大一日诛灭无种矣昌怒令斩之及昌败诏赠司徒】
　　五代
　　曹杲【十国春秋真定人文穆王时官金华令会婺州兵叛杲以计平之就擢本州刺史忠懿王朝宋杲镇抚国中即城隅浚三池引湖水入城以通舟楫王归嘉其功赐池曰涌金立石池上纳土后宋授杲威逺军节度使】
　　宋
　　陈靖【东都事畧字道卿兴化军莆田人太宗以为京西劝农使出知婺州真宗即位列所论劝农事上之复请刺史行春县令劝耕孝悌力田赐爵立伍保以检察奸盗籍游逸之民而役作之议下三司不果行厯知苏越建泉等州官至左谏议大夫以秘书监致仕】
　　马绛【张安道马绛传大名人景德元年登甲科释褐试秘书省校书郎知婺州义乌县至则辟县扉凡辩讼者径造于庭为之别白是非因勉以考义民辄听命罢去无复词牒案牍大治后数十年父老犹有称道绛名者授知越州改太常少卿】
　　李南公【宋史本传字楚老郑州人进士及第调浦江令郡猾吏恃守以凌县不输负租南公捕系之守怒通判为谢曰能按郡吏健令也卒寘之法熙宁中拜戸部尚书擢龙图阁直学士致仕】
　　范之才【万厯金华府志宣和三年以朝散郎知婺州重筑郡城周十里为民保障】
　　舒邦弼【万厯金华府志宣和三年知兰谿县当睦冦兵火残燬之后能还定安集抚绥其民又以暇日修建县治百废具举士民歌颂焉】
　　王居正【宋史本传字刚中扬州人入太学除太常博士迁起居郎秦桧既相居正疾其诡桧衔之出知婺州州贡罗旧制歳万匹崇宁后増五倍炎炎中减为二万至是主计者请复崇宁之数居正力言于朝戸部督趣愈峻居正置檄不行语其属曰吾愿身坐不以累诸君呼吏为文书付之曰即有谴以此自解复手防五不可以闻诏如建炎中数漕司市御炭须胡桃文鹁鸽色居正曰民以炭自业者率居山谷安知所谓胡桃文鹁鸽色耶诏止之侍御史萧振论守令贤否帝举居正守婺免贡罗御炭事曰守臣爱百姓皆如此朕复何忧起知温州居正俸禄班兄弟宗族无留者】
　　辛次膺【宋史本传字起季莱州人登政和二年进士第厯官右正言除直秘阁湖南提刑罢奉祠起知婺州隆兴改元拜防知政事次膺仕宦五十年无丝毫挂吏议为政贵清静先德化所至人称其不烦】
　　周执羔【宋史本传字表卿信州弋阳人宣和六年举进士廷试擢第二乾道初守婺州召还上尝问丰财之术执羔以为蠧民之本莫甚于兵古者兴师十万日费千金今尺籍之数十倍于此罢癃老弱者几半不汰之其弊益深论和籴本以给军兴豫凶灾盖不得已而为之若边境无事妨于民食而务为聚敛可乎旧籴有常数比年每郡増至一二十万石今诸路枯旱之余虫螟大起无以供常税况数外取之乎宜视一路一郡县丰凶之数轻重行之灾甚者蠲之可也诏从之除宝文阁学士明年告老执羔有雅度立朝无朋比治郡廉恕有循吏风】
　　洪遵【金华府志皓仲子词科中选即入馆以不附桧子熺乞外通判婺州有惠政尝修东阳志十卷】
　　汪应辰【宋史本传字圣锡信州玉山人绍兴五年进士第一人年甫十八授镇东军签判初任赵鼎为帅幕府事悉谘焉嵗旱命应辰祷雨名山即应越人语之曰此相公雨鼎曰不然乃状元雨也召为秘书省正字秦桧力主和议应辰上防桧大不悦遂请祠以归桧死召为吏部郎官迁右司母老乞外出知婺州郡积欠上供十三万缗朝廷命宪漕究治应辰谓急则扰民乃与诸邑蠲宿逋去苛敛定期会窒渗漏悉为补发除秘书少监迁权吏部尚书】
　　洪迈【宋史本传字景卢皓季子也绍兴十五年中第累迁吏部郎兼礼部知婺州奏金华田多沙不受水五日不雨则旱故境内陂湖最当缮治命耕者出力田主出谷凡为公私塘堰及湖总之为八百三十七所婺军素无律春给衣欲以缗易帛吏不可则羣呼啸聚于郡将之治郡将惴恐姑息如其欲迈至众狃前事至以飞语牓谯门迈以计逮捕四十有八人置之理党众相嗾閧拥迈轿迈曰彼罪人也汝等何预众逡巡散去迈戮首恶二人余黥挞有差莫敢哗者事闻特迁敷文阁待制淳熈改元进焕章阁学士知绍兴府过阙奏事上曰浙东民困于和市卿徃为朕正之迈再拜曰誓尽力至郡覈实诡戸四万八千三百有竒所减绢以匹计者畧如其数进龙图阁学士寻以端明殿学士致仕諡文敏】
　　赵不【宋史宗室传字仁仲嗣濮王宗晖曾孙绍兴登第调金华丞治县豪何汝翼械请诸郡编隶他州邑人慴服累进明州观察使淳熈十四年封崇国公敬朱熹张栻栻卒为请諡又请用熹其好尚如此】
　　孙伯虎【永康县志乾道间为永康县尉临机明敏莅政公方化顽猾而有条处烦剧而不乱民讼讼者皆请于州愿决诸尉及摄邑篆民相戒母以曲事至庭陈亮尝荐之于防知政事周葵焉】
　　赵善坚【嘉靖浙江通志宋宗室家于袁州乾道间举进士通判婺州朱熹为常平使者深器重之时大旱善坚奉行荒政全活甚众后五典名藩所至以廉能称】
　　李椿【宋史本传字寿翁洛州永平人父升进士起家靖康之难升翼其父以背受刃与长子俱卒椿以父泽补廸功郎厯官至司农卿择临安守椿在议中执政或谓其于人无委曲上曰正欲得如此人遂兼临安府视事三日解去椿在朝遇事辄言执政滋不悦出知婺州会诏市牛筋凡五千觔椿奏一牛之筋才四两是欲屠二万牛也上悟为收前诏除吏部侍郎以敷文阁直学士致仕】
　　徐荣叟【嘉靖浙江通志字茂翁嘉定七年进士通判临安府迁知婺州深悉民善政着闻入为諌议大夫以资政殿大学士致仕】
　　吴昌裔【宋史本传字季永中江人早孤痛自植立得程颐张载朱熹诸书辄研绎不倦嘉定七年举进士调闽中尉端平中迁浙东提刑辞改知婺州婺告旱减驺从供帐遣僚佐召邑令周行阡陌蠲粟八万一千石钱二十五万缗有竒加集英殿修撰以宝章阁待制致仕諡忠肃】
　　赵必愿【宋史本传字立夫广西经畧安抚崇宪之子嘉定七年进士知常州改知处州陈折帛纳银之害皆得请移泉州兼知台州察民疾苦抚摩凋瘵修养济院建陈瓘祠政教兼举端平元年以直秘阁知婺州至郡免催绍定六年分小户绫罗钱三万缗有竒立淳良顽慢二籍劝惩人户措置广惠仓及诸仓积谷奏乞寛减内帑绫罗申省免用旧例预解诸色窠名钱罢开化税场迁大府寺丞寻迁度支郎中】
　　黄师雍【宋史本传字子敬福州人宝庆二年进士调婺州教授学政一以吕祖谦为法慕徐侨有清望欲谒之会其有召命师雍曰今不可徃也侨闻而贤之至阙以其学最闻师雍简淡寡欲靖厚有守言若不出口而于邪正之辨甚明视外物轻甚故博采公论当官而行爱防名节无愧师友】
　　蔡抗【万厯金华府志字仲节元定之孙博通经史邃于理学淳祐十一年知金华郡亟踵鲁斋北山二先生之门请为主教丽泽鲁斋一出而婺之礼俗兴】
　　王霖龙【东阳续志三山人景定五年任浦江知县奉公勤政修壊起废有兄弟讼者霖龙愀然曰是明伦之化未孚也令与有责乃授以孝经朝夕诵习由是感悟和好如初逺峤村氓久不输赋霖龙移文呼之氓欣然相率拜庭下曰吾侯清声稔矣何幸得亲见耶悉完积负后转奉议郎】
　　赵孟垒【宋史刘士昭传孟垒合州人登开庆元年第为金华尉临安降与从子由鉴怀太皇太后帛书诣益王擢宗正寺簿监军复明州战败见获不屈死】
　　元
　　特济格【元史本传高昌人世居五城后徙京师伊哷珠长子也沈鸷有才至元中累官嘉议大夫婺州路达噜噶齐所在咸着政绩大德己亥卒赠浙江行省平章政事柱国封荣国公諡简肃】
　　徐德廉【俞希鲁徐徳廉墓志字清夫安善县人谋畧过人同巴延渡江至元十二年贼杀永康达噜噶齐欧兴百户邵兴军士败北德廉收兵从唆都宣抚讨之以兴等兵先设犄角继以已所起义兵直攻之贼无遗闻于朝赐报国忠心四字授永康县尹未几总管高孟德征武义冦叶万户等德廉率兵数千与高兵夹攻寇闻风降附德廉悉宥之缙云贼章炎洪平一等搆本邑黄隆一等贼据灵山之八岭声势相连德廉募壮士会招讨李从善率兵东西夹攻擒平一等于溪寻会攻方岩乘胜进兵青山夜破灵山营寨获渠魁陈巽四等本邑肃清时县治新创黎民无几乃招抚千百余户处以室庐且兴学校以养贤才教树畜以裕民生建桥梁以通徃来修驿递以舎宾旅凡有闗治理者井然毕举又章育遗党与处寇结寨李溪山德廉起兵至牛筋岭奋力击破之勅知婺州路事未之任贼合余烬侵伐县治德廉以兵蹑之追至李溪寨下被执死之浃旬面如生朝命招讨李从善等亲徃祭奠即葬于永康大庵山立祠上封寺】
　　王仲筠【嘉靖浙江通志冀人至元二十九年为兰谿令除奸弊振偷惰以政绩闻】
　　杨景安【柳贯杨丞检田颂序景安为东阳丞将去而民饥景安曰吾其可以官满自诿躬愬大府以次闻于部使者请如故事检覆其灾既报可景安受牒当分诣诸乡一童一马襆被竟徃次舎必于庵庐食饮取诸装槖视田劳农已事即行退然若无德于民者】
