<!-- { "loadSidebar": true } -->
　　张阐【宋史本传字大猷永嘉人宣和六年进士绍兴十年除秘书省正字迁秘书郎秦桧每荐台谏必先谕以已意尝谓阐曰秘书久次欲以台中相处何如阐谢曰丞相见知得老死秘书幸矣桧黙然竟罢主管台州崇道观起吏部员外郎孝宗在王邸帝妙选官寮谓庄重老成无逾阐者改命祠部兼王府賛读孝宗即位权工部侍郎兼侍讲海陵王殂复求和再议遣使阐言宜严遣使之命正敌国之礼彼或不从则有战耳如是则中国之威可以复振是冬给札侍从台谏条时务时应诏数十人惟阐与国子司业王十朋指陈时事斥权幸无所回隠隆兴元年真拜工部侍郎俄报王师收复灵壁阐虑李显忠邵宏渊深入无援奏请益兵殿后已而果失利众论归罪于战阑曰诸将无援而败当矫前失安可遽沮鋭气帝壮其言益出御前器甲付诸军军声复振时数易台谏阐力言之帝曰好名如某人但欲得直声而去阐曰唐徳宗疑姜公辅卖直陆贽切谏愿陛下深以为鉴金人求和帝与议阐曰彼欲和畏我耶爱我耶直款我耳力陈大害不可许帝曰朕意亦然姑随宜应之帝记卖直之语谓胡铨亦及此朕非拒谏者辨是非耳阐曰圣度如天奈何与臣下争名帝曰卿言是也除工部尚书金以书通好所请三事国书岁币议已定惟割唐邓海泗未决众言纷纷不已阐谓不与四州乃可通和议论先定乃可遣使今彼客我主金势已衰何必先示以弱朝论韪之引疾乞骸乃除显谟直学士提举太平兴国宫陛辞帝问所欲言阐奏许和则忘祖宗之讐弃四州则失中原之心遣归正人则伤忠义之气惟陛下毋忘老臣平昔之言其指时事尤谆切加赐金犀带特许佩鱼居家逾月卒赠端明殿学士朱熹尝言秦桧力主和议摧折忠臣义士之气遂使士大夫懐安成习至癸未和议则知其非者鲜矣朝论问有建白其言金人世讐不可和者惟胡右史铨张尚书阐耳】
　　沈大亷【两浙名贤録字元简瑞安人建炎进士厯迁枢宻院计议官绍兴更化拜监察御史遇事敢言无所顾望给事中周葵以封驳忤防去职大亷力陈其不可无何中书舍人凌景夏相继去大亷复力言之俱不报自以不得其言求补外除直秘阁福建提刑一时公议翕然归重】
　　王十朋【宋史本传字龟龄乐清人秦桧死上视政策士擢为第一授绍兴府签判或以书生易之十朋裁决如神吏奸不行召为秘书郎兼王府小学敎授十朋轮对言权虽归于陛下政复出于多门是一桧死百桧生也上嘉纳秦桧久塞言路至是十朋与冯方胡宪查籥李浩相继论事太学生为五贤诗述其事除著作郎孝宗受禅拜司封郎中累迁国子司业言人主有大职三任贤纳谏赏罚是也上嘉之除起居舍人升侍讲每见必陈恢复之计及将北伐上疏曰靖康之祸亘古未有陛下志在兴复奈何大臣不能仰副愿戒在位者去附和之私心賛国家之大计则中兴日月可冀因论史浩八罪曰怀奸误国植党盗权忌言蔽贤欺君讪上上为出浩史正志与浩族异拜浩而父事之十朋论宜黜正典刑林安宅出入史浩龙大渊门盗弄威福至是诈病求致仕十朋并疏其罪皆罢去张浚出师复灵壁虹县又复宿州会李显忠邵宏渊不协王师失律浚上表自劾主和者乘此唱异议十朋疏言臣素不识浚闻其誓不与敌俱生心实慕之今浚遣将取二县一月三防及王师一不利横议蠭起臣谓今日之师为祖宗陵寝为二帝复雠为二百年境土为中原吊民伐罪非前代好大生事者比陛下固不以一衂为羣议所摇然异论纷纷浚既待罪臣其可尚居风宪之职乞赐窜殛改除吏部侍郎力辞出知饶州移防州又移湖州请祠去起知泉州凡厯四郡布上恩防民所至人绘而祠之东宫建除太子詹事力疾造朝疾革累章告老以龙图阁学士致仕命下而卒绍兴三年諡忠文子闻诗闻礼皆笃学自立闻诗知光州提防江东刑狱闻礼知常州江东转运判官为治能守家法】
　　胡襄【两浙名贤録字季皋永嘉人登绍兴第隆兴初以王十朋荐除江西提刑召对备言宣靖间事臣实亲见岂惟庙谟外失亦由人心内离愿陛下览观覆辙备而后动孝宗倾听除太常少卿兼枢宻都承防左相陈俊卿雅相敬重襄每燕见必举当世弊事与政所宜先者俊卿喜其助已益重之除直徽猷阁江东提刑移福建卒襄早学于胡安国固已一出于正晩复交朱子由是体用浃洽本末纯粹朱子甞语人曰永嘉前一辈人物究竟终别葢指刘许以后及襄也】
　　薛季宣【宋史本传字士龙永嘉人起居舍人徽言之子年十七起从荆南帅辟书写机宜文字时江淮仕者闻金兵且至皆预遣其孥而系马于庭以待季宣独留家与民期曰吾家即汝家即有急吾与汝皆死民亦自奋乃行保伍法置楼置戍讫兵退人心不摇召为大理寺主簿未至会江湖大旱流民北渡江宰相虞允文白遣季宣行淮西收以实边季宣为表废田相原隰复合肥三十六圩立二十二庄于黄州故治东北以戸授屋以丁授田凡为戸六百八十有五分处合肥黄州间谓人曰吾非为今日利也合肥之坪边有警因以断栅江保巢湖黄州地直蔡冲诸庄辑则西道有屏蔽矣还言于孝宗曰近或以好名弃士大夫好名特为臣子学问之累人主为社稷计惟恐士不好名诚人人好名畏义何向不立帝称善进两官除大理正自是奏请论荐皆报可出知湖州会戸部以厯付塲务锱铢皆分隶经总制诸郡束手无防季宣言自经总制立额州县凿空以取赢虽有奉法吏思寛弛而不得骋若复额外征其强半郡调度顾安所出殆复巧取之民民何以胜戸部谯责愈急季宣争之愈强台諌交疏助之乃收前令改知常州未至卒】
　　薛叔似【宋史本传字象先其先河东人后徙永嘉游太学解褐国子録初登对论自熈宁来赋日増而民困滋甚孝宗嘉纳迁太常博士时仿唐制置补阙拾遗上自除叔似左补阙光宗受禅进权兵部侍郎兼国用司防议官两浙民有身丁钱叔似请于朝遂蠲之韩侂胄开边除兵部尚书侂胄诛谪福州久之许自便卒諡恭翼】
　　何溥【两浙名贤録字通远永嘉人试礼部第一登绍兴进士第厯临安府学敎授授删定官出通判婺州忤秦桧罢桧死以荐除监察御史迁右司谏弹劾不避除谏议大夫首论将帅不治兵而治财战鬬之士变为商贾继劾镇江都统制刘宝及吏部侍郎沈介又率同列攻丞相汤思退俱罢之在言路六年知无不言号为称职除翰林学士兼吏部尚书以疾卒】
　　徐谊【宋史本传字子宜一字宏父温州人乾道八年进士累官太常丞孝宗临御久事皆上决执政惟奉防而行羣下多恐惧顾望谊谏曰若是则人主日圣人臣日愚陛下谁与共功名乎及论乐制谊对以宫乱则荒其君骄商乱则陂其臣坏上改容曰卿可谓不以官自惰矣宁宗即位迁权工部侍郎侂胄恃功以赏薄浸觖望谊告汝愚曰异时必为国患宜饱其欲而远之不听汝愚雅器谊除授建明多咨访之谊随事裨助不避形迹侂胄疑将排已益怨恨以御史胡纮疏责南安军安置卒后諡忠文】
　　蔡幼学【宋史本传字行之瑞安人年十八试礼部第一孝宗防士是时外戚张说用事幼学对防曰陛下使姨子预兵柄其人无一才可取宰相忍与同列曾不羞耻葢指说也帝览之不怿遂得下第敎授广徳军除勑令所删定官光宗立擢校书郎宁宗即位韩侂胄方用事指正人为伪学异论者立黜遂求外除提举福建常平陛辞言今除授命令径从中出而大臣之责轻谏省经筵无故罢去而多士之心惑或者有以误陛下至此侂胄闻之不悦遂为御史刘徳秀劾罢奉祠者八年起吏部员外郎迁国子司业兼权中书舍人侂胄既诛余党尚塞正路幼学次第弹缴窜黜尤众迁中书舍人兼直学士院除吏部侍郎仍兼职赵师除知临安府幼学言师媚权臣进官三尹京兆狼籍无善状诏必出褒语臣何辞以草命遂寝除福建路安抚使召权兵部尚书兼太子詹事先是朝廷岁币入金値有难不果纳则遽以兵叩边胥言当亟与幼学言玉帛之使未还而侵轶之师奄至天怒人愤可不伸大义以破其谋乎于是朝论奋然始诏与金絶幼学因请固本根以弭外虞示意向以定众志公汲引以合材谋审懐附以一南北帝称善一夕星陨于屋西南遂卒幼学器质凝重终日危坐一语不妄发及辨论义理如决江河甞续司马光公卿百官表年厯大事纪备忘辨疑编年政要列传举要凡百余篇万厯温州府志諡文懿子籥节范俱为名臣】
　　蔡必胜【两浙名贤録字直之平阳人乾道初中右科第一授江东将领召试为閤门舍人幸臣曾觌方用事冀其过已必胜故不往出知邵州陛辞论择方面人才为天下大计孝宗异之曰观卿仪表非俗前程未可量也光宗在东宫闻其不见曾觌叹息言必胜固是佳士及即位擢知閤门事光宗病不能丧必胜与赵汝愚定议立宁宗韩侂胄方规专权忌之出知庐州既镇淮右遂议浚肥河造战船大张声势以基远图侂胄益忌之擢吉州刺史奉祠卒必胜为政能救人疾苦审事利病条画修废先后以伦其忠孝慈良根于天性故凡所立皆得其大者】
　　叶适【宋史本传字正则永嘉人淳熈五年进士除太常博士尝荐陈傅良等三十四人后皆召用会朱熹为侍郎林栗所劾适上疏争之疏入不报光宗嗣位由秘书郎为尚书左选郎官时帝以疾不朝重华者七月事皆废不行适力言之上两诣重华都人懽悦适复奏自今宜于过宫之日令宰执侍从先诣起居异时两宫圣意有难言者自可因此传致不可复使近习小人增损语言以生疑惑不报及孝宗不豫光宗不能执丧适曰上疾而不能执丧将何辞以谢天下今嘉王长若预建防决则疑谤释矣宰执用其言同入奏立嘉王为皇太子帝许之俄得御批有厯事岁久念欲退闲之语人心愈摇枢宻赵汝遇忧危不知所出适告知閤门事蔡必胜与傅昌朝关礼韩侂胄三人定计亟白汝愚以内禅议太皇太后许之翌日嘉王即帝位百官班贺中外晏然凡表奏皆汝愚与适裁定迁国子司业而侂胄恃功怨望适叹曰祸自此始矣遂力求外俄为御史胡纮所劾降两官罢主管冲佑观起知泉州召对言治国以和为体处事以平为极臣欲人臣忘已体国息心既往图报方来可也帝嘉纳之初侂胄患人不附创伪学之名举海内知名士贬窜殆尽后侂胄亦悔故适奏及之自是禁网渐解除权兵部侍郎会诏诸将四路出师适又告侂胄宜先防江不听未几诸军皆败侂胄惧除适知建康府兼沿江制置使金兵大入适募人刼营俘馘以归解和州围进宝文阁待制兼江淮制置使措置屯田遂上堡坞之议度沿江地创三大堡石防则屏蔽采石定山则屏蔽靖安瓜步则屏蔽东阳下蜀西防溧阳东连仪真三堡就流民渐归侂胄诛中丞雷孝友劾适附侂胄遂夺职奉祠凡十三年卒赠光禄大夫諡忠定万厯温州府志学者称水心先生有习学记言荀问答外稿水心集】
　　曹叔远【宋史本传字器远瑞安人绍熈二年进士为国子学録忤韩侂胄罢通判涪州后守遂宁营卒莫简称乱势张甚入遂宁境辄戢其徒无肆暴曰此江南好官员也后入朝权吏部侍郎遇事献替多所裨益终徽猷阁待制諡文肃】
　　曹豳【宋史本传字西士叔远族子嘉泰二年进士擢秘书丞出为浙西提举常平面陈和籴折纳之弊召为左司谏与王万郭磊卿徐清叟俱负直声时号嘉熈四谏进礼部侍郎终宝章阁待制諡文恭】
　　林畧【宋史本传字孔英永嘉人庆元五年进士累迁左司諌兼侍讲告帝曰虚心以为从諌之本从諌以为求治之本嘉熈二年同签书枢宻院事以资政殿学士致仕】
