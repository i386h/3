<!-- { "loadSidebar": true } -->
　　贺氏二孝女【戴良齐二娥传临海贺朔之女大曰英如小曰华如同乳而母卒父以不利弃之三日夜不死隣妪劝遂举年十九力过健儿井臼机丝捷便如神长兴二年八月一日父渔海溺死二女号泣江浒求父尸不得遂投江其异母弟瑄年十三追至三山岩见所蹑履曰二姊逝矣仰天悲号呌父呼姊不絶声亦投于江次日二姊一弟手足相捥抱父尸而浮至岩下去其父所溺海门外三百余里里人哀而异之为收葬焉】
　　宋
　　朱伯履妻陈氏【赤城志临海人年少夫亡有欲夺其志者陈氏拊膺恸絶旣苏引刀自刭姑亟夺之乃免事父母舅姑至孝舅得风疾侍汤药不懈者八年姑老齿豁手调甘防以养寿百有一岁庭有梅实萱颖之祥诏封安人表门闾名其巷曰节孝】
　　王夷仲妾唐氏【叶适王棐母唐太孺人墓志临海王棐之母唐宁海农家女初夷仲贫甚其室贾年已晚犹身治爨涤舅族怜之为致唐氏才十二岁粗箴细缕釡甑盘筵不唯诺而集后十六年棐生而夷仲与贾相次卒家益衰兄弟析耕不数斛父母迫以嫁不许曰吾必自断其髪然后止又三十年棐上舍及第登朝出守迎母与俱无纎粟改常度又二十年殁年七十八】
　　石墅妻陈氏【赤城新志临海人年十八适墅生二子而夫亡家贫甚守志不移事舅姑甚得妇道咸淳年旌】
　　周颙妻李氏【嘉靖浙江通志临海人颙死子敬孙生甫六月氏年二十余或以家贫子幼议改适者氏抱敬孙泣曰周氏一脉仅此舍此奈宗祀何嫠居四十年如一日卒昌周祀】
　　王贞妇【宋史本传临海人德祐二年冬元兵入浙东妇与其舅姑夫皆被执既而舅姑与夫皆死主将见妇晳美欲内之妇号恸欲自杀为夺挽不得死夜令俘囚妇杂守之妇乃阳谓主将曰若以吾为妻妾者欲令终身善事主君也吾舅姑与夫死而我不为之衰是不天也不天之人将焉用之愿请为服期即惟命茍不听我我终死耳主将恐其诚死许之然防守益严明年春师还挈行至嵊青枫岭下临絶壑妇待守者少懈啮指出血书字山石上南望恸哭自投崖下而死后其血皆渍入石间天隂雨即坟起如始书时至治中旌之曰贞妇郡守立石祠岭上易名曰清风岭】
　　王珏妻张氏【临海县志徳祐二年元巴延统兵入境珏倡义守城力尽死于左池氏号泣随其后亦赴水死】
　　元
　　章盛妻杨氏【台州府志临海人夫早世氏不再适抚孤成立训子孙孝友三世不分异年九十二卒延祐间旌表】
　　韩戒之妻陈氏【赤城新志临海人名末妫待制刚中女也适戒之及期而寡时年二十二遗孤方四月誓不他适守节三十八年姊大妫适藁城董士楷亦以贞节闻至正中俱旌表其门】
　　马义和妻杨氏【赤城新志名善庆临海人年十六适义和方阅月而义和卒鞠遗腹子应凤寻卒败屋数间茹蔬饭粝守志五十年】
　　朱谷妻杨氏【赤城新志名勤临海人年十六适谷十载夫与舅相继殁杨倾赀以奉丧事守志以抚遗孤其父欲夺之嫁杨以死自誓乃止至正丙午旌表】
　　张绍大妻谢氏【揭徯斯张节妇传氏二十一而嫁嫁四年生二子而寡家贫姑老誓不再嫁蓬首垢面日夜纺绩姑之养必具甘防已蔬食而已姑久而怜之语之曰汝生长富贵又方盛年不幸早寡而贫奈何以吾老故久罹此苦氏哭拜曰妾生为名家女长为名家妇志愿已足不幸早寡命也况有姑以为依有子以承祭祀天之赐妾大矣而敢以贫故有二心于是姑妇相向大哭姑知妇愈信妇事姑愈谨姑年八十八卒丧葬尽礼教二子梦珍梦瑶邑大夫上其事遂旌其门】
　　洪贞女【临海县志名静妫贡士达善女许字未嫁夫死断髪誓不再适其侄女名淑年十三曰姑能如是愿终身侍姑遂寝食与偕父母谕之终不肯适人相与绩麻置田十二亩为赡老计土人相传为苎丝坵卒后子姓奉其田为祀产祭祀不絶】
　　明
　　张遘妻徐氏【赤城新志临海人遘应贡得镇南学正氏养姑以居遘在任娶周氏生子瑀遘卒遘兄某寘周子母独舁榇以还议嗣氏泣语老仆缪轩曰而翁幸有后委而别立忍乎于是治装戒轩以往而周意临海恶地且惮逺莫之肯来子亦不遣氏日夜号恸居岁余覔一庄客辅轩以行至则诉于官得瑀以归氏喜曰有以见吾夫于地下矣抚爱不翅己出奉姑以寿终娶陈为瑀配遂有孙三人瑀亦早世妇姑相依两世一节】
　　许六妻余氏【赤城新志年二十一舅姑与夫相继丧无子女惟二小姑一小叔曰叔楚氏抚姑教叔既长各与婚配以己奁具分二姑叔得子曰昌鞠育如己子又育二侄女长成嫁之以寿终】
　　黄氏二女【赤城新志从父姊妹也长名大山适胡宗选次名三奴适吴克表二家相去不数里其夫皆以税粮就逮其姊遣人戒妹曰若夫罹谴必贻累妻子宜见几毋玷辱我家时妹已预决于心慰安子女扃戸自缢死既而其姊亦死于舍侧池中乡之士大夫莫不悲之】
　　张暹妻陈氏【赤城新志年十八适暹暹亡遗腹生子手足皆疯氏抚育之大兴厥家孙一曽孙七元孙十皆富盛节妇年八十八而卒】
　　王三茍妻陈氏【名山藏名小奴居康功里三茍出佣作日暮未归氏抱女迎于门忽闻夫为虎所扼遂弃女于地手执门关追至山足奋身号呌拽持夫足于虎口中提关撃虎虎惊去负夫归而夫死矣时氏年近二十有色严正自持村中呼为女御史有土豪欲娶之不从乃率众擒迫以归氏度势孤难免曰请少待归奠亡夫除灵即复来豪从之奠毕恸哭出至舍侧姜潭上属襁缀女碎面毁乳投潭而死事在正统时为土豪贿嘱不举成化中乃得旌】
　　朱涣妻杨氏【临海县志年十九归涣未几涣卒服阕其兄讽之他适氏泣不从乃潜许乡之富人氏知事迫遂不复语以装奁一二物与其伯氏女曰我去后不及送汝于归也家人莫喻其意至夕犹治女工令其妾先寝遂自经】
　　郑镇妻高氏【临海县志年十九归镇越七年而镇逝柩在殡火延其居不能举泣仆于旁火及身弗去俄而其父至强曳以归创甚数月而愈食贫抚孤艰苦万状年七十五卒】
　　金显【台州府志既许配而夫病疯宗族讽其母议改字女闻之不説托言每夕梦二仙女招与同游遂自号通真娘子已而众与母欲夺其志乃泣曰再聘非女道吾惟有死而已乘间入室自经】
　　姚氏二节【台州府志王氏年十八归姚篪八年而篪卒无子舅姑早丧防然无依与其媵姜氏即殡室坐卧跬步不离正德戊辰隣火将及其庐王与姜伏柩号恸愿与俱焚乡人义之为舁以出嘉靖乙酉并旌焉又数年王以疾卒姜先三日而逝】
　　周楞妻应氏【名山藏嘉靖中楞以姻属被累死无子应年二十五即欲同死以姑老无依乃殡夫山坰诛茆荆棘间绩作奉姑所居比隣悬逺豺虎出没风雨祁寒或不举火者累日偶得举火即以养姑节口忍饥姑卧病十年起坐扶持如一日邑令刘大直岁给粟帛台守谭纶树其里曰节孝】
　　王漳妻金氏【旧浙江通志归未期而漳卒遗腹生一女所亲讽之再适氏举斧欲自戕讽者不敢言抚漳兄之孤如己出为毕婚嫁孤亡复抚孙成立】
　　徐氏二节【临海县志陈氏归徐暄年十七生子甫周而暄卒任氏归徐昉年二十昉死止遗腹四月二氏守志抚孤成立年俱七旬而卒昉与暄兄弟也时号一门双节】
　　冯光奴【台州府志冯良攀女许字葛坤年十七未嫁嘉靖戊午海倭焚掠女扶祖母陈入将军山茂林中为倭所获以手引女臂女奋拳撃倭骂曰便杀我断不汝从倭挥刀断其右手五指犹左手提石击之倭遂三断其体陈得免倭退父收其尸面色如生廵按上其事旌之】
　　范氏二节【台州府志张氏范燮妻已纳聘而范笃疾将议改婚张闻欲死之父母慰止竟归范与妾屠氏侍夫汤药积岁不懈夫卒与屠俱断髪誓死守尝两遭大水不避又邻火再偪其庐妇抚柩痛哭既而邻屋俱烬妇所居独无恙万厯元年七月初十日忽见舍间石上有光旋绕如篆成齐节二字众具报府县为摹刻于石今尚存奉防建双节坊】
　　潘汝宁妻王氏【临海县志王亮女也归潘十载夫病剧割股救之不起氏即斋沐吿天三断其喉而殒万厯时旌表】
　　侯良遇妻孙氏【临海县志年十九适侯次年夫殁妾生一子甫五月氏视如己子舅姑欲夺其志氏啮血自誓不移舅姑继死力治三丧子亦成立万厯间旌表】
　　潘贞女【临海县志潘应化女配陈竒防未婚病卒女即絶饮食痛哭七日临死嘱以柩归陈氏卒与夫合葬焉】
　　张宗成妻尹氏　王侦妻罗氏　　林啓章妻杨氏冯九朝妻郭氏　杨邦潮妻张氏　钱胄妻杨氏董中妻黄氏　侯孜妻陈氏　　侯思鹤妻董氏余玑妻陶氏　　王忭妻高氏　　王玖妻杨氏郑防妻郭氏　　林濬明妻李氏　林克明妻胡氏王宗孝妻赵氏　王宗制妻赵氏　李源妻沈氏陈普安妾唐氏　秦懋述妻金氏　应宗旦妻项氏叶纪礼妻侯氏
　　国朝
　　冯氏二节【临海县志陈氏名珍冯元鼎妻年十九归冯生三子夫卒时年二十九一夕奸徒利其所有明火入刦陈夜半仓皇起亟趋殡所贼以棍击之中脑仆地婢子掖之避曰灵在吾何之乃以身伏柩间不去嫠居三十年教养三孤成立媳戴氏名唐徽仲子继祖妻也年二十一归冯甫二载生子苏未周而夫以痘亡两世孀居并以贞节着苏登进士服官行政每事规以大义屡叨进秩母氏之教为多康熙九年并奉防建坊旌表】
　　何文鉽妻冯氏【题旌册名柔冯苏女文鉽就婚楚雄署中寻归阻变宝庆而卒时婚甫八月氏年二十一越三月生子又八年乱靖擕子扶榇归葬事舅姑如事父母训子綦严康熙四十三年具题奉防建坊旌表】
　　姚椒姑【题旌册姚际飞女家贫际飞食力于外一日母他出椒姑独处为强暴所逼力拒得脱奔诉隣妪持刀欲自杀妪谨护之母归泣诉遂不食但曰恨父未归不得一见也饮泣达曙盥栉服卤而死年十九时康熙五十八年四月也数日始殓面如生郡人竞为诗文以祭之事闻奉】
　　【防建坊旌表】
　　党问世妻徐氏【题旌册问世卒氏年二十誓死不二夫鲜兄弟氏仰事俯育遇岁饥自食糠籺而堂上甘防无缺子亦有成雍正二年具题奉】
　　【防建坊旌表】
　　洪霞起妻潘氏【题旌册霞起卒潘年二十五值耿逆之乱山寇窃发氏怀利刃自随备歴艰苦劲节不移事姑以寿终教子复为岁贡生守节五十九年】
　　洪熙载妻王氏【题旌册年二十四而寡事姑孝谨训孤有成　以上二氏俱雍正四年具题奉防建坊旌表】
　　秦克元妻马氏【题旌册克元卒氏年二十六家贫无伯叔仰事俯育一嫠妇肩之朝夕拮据备尝荼苦而矢志益坚姑安其养寿至九十】
　　陈嘉谟妻于氏【题旌册年二十一而寡有欲夺其志者辄自缢邻妪救免家贫日夜操作以课子守节四十余年　以上二氏俱雍正六年具题奉】
　　【防建坊旌表】
　　徐德昭妻沈氏【题旌册年二十二归徐二十八而寡训二子严而有法姑亡舅年衰迈父亦老而无依氏俱竭力孝养皆年逾八旬而终殡葬尽礼守节二十八年】
　　陈露若妻周氏【题旌册年二十一适陈二十七而寡生子甫周氏事姑甚孝又卜葬三世之未葬者抚子成立守节三十五年】
