<!-- { "loadSidebar": true } -->
　　童居易【天启慈谿县志字行简嘉定己未进士补登仕郎时朝廷欲使诸路置买浮盐司除拟已定居易诣执政厯陈利害命遂寝摄天长簿时诸路多屯兵每嵗枣熟制阃下令禁民采取民失其利居易上书乞弛其禁制阃从之旁九县皆赖免寻调诸暨簿境有恶少攻剽为奸尉莫能致居易以计悉擒之民謡曰童主簿威如虎爱百姓擒跋扈转宣义郎知邵武之泰宁厯迁太学博士率以身敎以言防子事忤上意出倅吉州陞知广东徳庆府夷獠杂居民悍难化居易抚以岂弟之政三载民乐耕桑门不夜阖寻上章乞归】
　　王防【两浙名贤録字谦父鄞人嘉定进士授安吉丞摄令长兴捐俸赈水灾民赖以不饥再摄新城斥余财五万缗代贫民赋迁将作监主簿时史嵩之专政乞补外通判婺州御史刘晋之诬衢州掾虑囚受赇防审实卒白焉后守徽州始至郡廪无三月之储及解去粟支一年帛万匹迁吏部兼崇政殿说书尝预修四朝史】
　　杨珏【成化四明郡志字君宝鄞人绍定二年进士授通直郎知饶州德兴县邑居四山之僻民多艰食珏乃节用积钱一百万置米千斛贮之显惠仓歉时出之以平市价景定间转朝奉大夫入对条陈三策一曰任正人而黜奸邪二曰兴民利以培治本三曰讲武事以图恢复上悦及郡县行方田珏曰政以利民不利而行如吾民何遂却不行御史朱孙劾之免官归】
　　黄仁俭【两浙名贤録字约之奉化人主淳安簿俗犷悍嵗时竞渡多杀伤尉惧而在告仁俭摄事处之帖然转监台州支盐仓摄郡幕给军衣有纰薄者羣卒攘臂以噪座上皆失措仁俭徐呼其长谕以祸福罗拜曰黄佛子言敢不聴迁青田丞时永嘉遣海船籍篙师为兵乞取家属小人乘势指怨家妻女为家人仁俭帅司檄使覈实得免人咸德之】
　　赵汝笈【江西通志字景师四明人庆元进士嘉定间知上髙县时士以谦断狱以恕诸司疏其治状为诸邑最先是上髙诸乡额有坊场许人买换名曰敎练每一名四季认白纳钱少者不下百千民被其扰汝笈力请朝省罢之】
　　元
　　臧梦解【元史本传庆元人宋末进士未官而国亡至元间授知海宁州时淮东按察副使王庆之按行至其州见梦解刚直廉慎官署肃然凡有差役皆当其贫富吏无所预民以戸计者新増七百六十有四田以顷计者新辟四百四十有三桑柘榆栁交防境内政平讼简为诸州县最乃举梦解才德兼备宜擢清要而御史台亦以其廉能荐属江隂饥江浙行省委梦解赈之梦解不为文具皆躬至其地人给以米所活四万五千余人擢广西肃政廉访副使故事烟瘴之地行部者多不躬至梦解咸徧厯按问賔州藤州两路达噜噶齐与凡贪官奸吏置于法者八十余人又平反邕州黄震被诬赃罪及藤州唐氏妇被诬杀夫罪大德元年迁江西肃政廉访副使有临江路总管李倜素附大臣势以控持省宪梦解按其赃罪一道澄清后以亚中大夫湖南宣慰副使致仕卒】
　　叶恒【成化四明郡志字敬常鄞人泰定初擢第授余姚州判官锄奸抑强百废兴举州东北际海岁被风涛害稼尝以竹石作土堤以捍率不能久恒乃设方略甃以石长亘二十里民不知劳隄南旧有二湖废为广斥者几四十年因堤成而湖复潴水时其启闭田获灌溉海潮之患遂絶后迁淮安路盐城尹民多不律恒辄法其尤横者台察交荐将大用而卒民立祠祀之】
　　范文中【成化四明郡志字焕章定海人大德十一年民饥盗起文中手缚巨魁十数人归于有司余党窜伏中书奏授慈谿鸣鹤巡检陞歙县主簿寻调庐陵习俗哗健素号难治民萧甲与子杀人以诬怨家刘乙文中覈实遂寘甲于法而籍其家豪右詟服擢知沙县造义仓以备凶荒崇儒学以兴礼让年七十投牒归】
　　明
　　汪缯世【成化四明郡志字汉文鄞人宋尚书大猷五世孙洪武初授太平府同知推诚驭下吏民不忍欺事恒先期而集秩满陞湖广按察副使振肃宪纪奸欺多所擿发然以寛济明未尝吹求人罪论者谓宪职在正已以率物缯世有焉】
　　陈奂【成化四明郡志字聚奎慈溪人洪武中用荐召至阙廷试称防授扶沟令修举废坠除革奸蠧寻调山西之屯留土壤硗瘠民多流窜奂为出公帑钱输其逋租流民相率来归以忧去服阕改都督府都事成祖念京县政烦特授上元令涖政期月县以大治厯迁刑部主事仁宗监国时即知奂贤即位奂奏事仁宗曰此非上元陈知县乎左右曰然即擢为滕府长史进阶奉议大夫】
　　周【两浙名贤録字尚德慈溪人洪武中以荐授柘城令在县九载寛厚廉谨爱民如子戢暴横节用度一邑大治】
　　张海【天啓慈谿县志字子深洪武中以贡至京师召对称防擢戸部主事厯陞山东右参政时太宗初御北京吕梁至临清实朝贡要途水道阨塞舟行不利乃命平江伯陈懋与海并事穿渠甃闸事竣复虑暴水冲齧新岸善崩请给马连草子五百斛种之沿涯以固土力堤岸遂固】
　　应履平【嘉靖寜波府志字锡祥奉化人洪武庚辰进士授泉州德化令兴废举坠平易宜民迁守常德吏治益着陞贵州按察使奉勅同兵部尚书王骥平蛮将军蒋福帅师征麓川有功陞云南左布政时有太监奉命监造剔漆器皿进用供费百出民不能堪履平谂其将讫工别造私物密疏钦造数完奉防起送部檄至履平怀之中道驰入太监怒叱之对曰奉防请回京出文以示太监去一方以宁】
　　吴福【两浙名贤録字好德鄞人洪武庚辰进士授礼科给事中厯陞陜西参政先是宁夏盐池禁严斗米易盐三两福奏许民纳课官量给盐民咸便汉中牛山逋民草窃出没福遣吏作樵夫怀榜抵其巢穴谕以祸福其党语曰吴公长者必不欺我相率复业者数千人秩满陞福建右布政治行益着以年老乞归】
　　张得中【两浙名贤録字大本鄞人永乐甲申进士授刑部主事改江寜令机务繁剧前令率绳之以法得中更以公恕簿书期防米盐细故必躬亲之每丁夜而起丙夜而息未尝树赫赫之声而民安其政以疾卒】
　　蔡胄【两浙名贤録字用严鄞人永乐乙酉举人以荐授宜春令改余干爱民如子有干宪度者必谕使自新未尝轻有笞詈清修苦节荐餽虽蔬菔不纳室中琴一张书数帙而已不谐于郡守吏部尚书郭璡巡抚江西郡言胄徴科无法考下当去县民相率走百里外声胄寃言数十年未有公廉爱民如蔡者奈何斥之泣诉车下郭叹曰吾行县多矣未有一民颂其令者郡言诈也更考胄最而以贪黜其郡守】
　　王防【嘉靖宁波府志字宗器鄞人永乐戊子举人授淮安府睢宁敎谕擢礼科给事中改刑科宣德初勅守肇庆下车蠲宿弊务更新未几化行境内帖然秩满增秩正三品改知西安治如肇庆而稍济以严越三年致仕】
　　陈本深【嘉靖寜波府志字有源鄞人永乐戊子举人擢刑部主事畿内有韩广者为盗杀人逃匿有司捕之波及无辜十八人本深物色得之十八人者俱得免进员外郎宣德庚戌出知吉安府作兴士饬治学宫筑堤成梁百废具兴而尤以除盗去奸为急乐安曾子良聚众万余据险为寇本深以地逼永丰督千戸王业率兵往御大破之擒其渠魁以献安福有豪民彭抟肆暴于乡有司莫能治乃密闻于朝而籍其家九载秩满吏民相率奏留上允其请加正三品禄进阶正议大夫正统戊辰以老乞归初本深涖郡政举大纲不屑纎小比巨豪既殱属邑顺理益阔疏法网与民相安每晨起鼓而出堂阍人报无事辄鼓而退寝间有讼诉呼至榻前折其曲直而遣之亦不受状在任凡十八年廨前民有举女者渐见其长已乃及笄笑而言曰襁褓儿已字尚能留此耶去志遂决】
　　方佐【嘉靖宁波府志字用辅鄞人永乐戊子举人授漳州府检校陞上海知县政尚平易不事苛刻而搜剔奸蠧百废具举巨猾宿宄罔不屏迹日诣学宫课诸生殿最讲解经史士民翕然向风正统改元用少傅杨溥荐陞广州知府振肃纲纪百度维新以例入觐卒于贑时奉勅守郡者九人鄞人得其三若陈本深为吉安王防为肇庆及佐为广州皆古龚黄之流也】
　　俞得儒【两浙名贤録字大雅鄞人永乐壬辰进士授监察御史出知宾州賔故多梗化者得儒至修其政敎风俗丕变宣德丙午交趾不庭总戎檄之督饷民弗知劳而兵食足秩满乞老归子泽天顺丁丑进士厯官四川佥事】
　　顾巽【天啓慈谿县志字与权永乐壬辰进士授江西按察司佥事公廉仁恕巡厯所至访察幽人以青天目之迁山东参议恪守清白终始不渝】
　　管思易【嘉靖寜波府志字原理鄞人永乐乙未进士授刑部主事持法平允奉命使湖广辨疑狱释系囚全活甚众归州同知孟绍芳盗库银二千许弃官去司府以孟巨珰烟不敢问乃囚其吏郝洪等思易廉知之即上其事径执孟论诛之而释洪等已而居内艰起复仍前职时有狱囚王琦罪不应抵尚书吴中以私憾论死思易争之不聴竟杀之乃愤惋而卒】
　　秦岳【两浙名贤録字维翰慈谿人永乐丁酉举人授兵部武选主事陞郎中调刑部宅心平恕不事严刑而犯者辄得其情正统中陞山西参议督理粮储时水旱相仍有司催科逾迫而逋积逾多岳曰暑雨艰食民方怨咨急之使倍价以偿是转之沟壑耳况嵗且有秋因属其耆老而谕之民大悦越三月鞭扑不施而积逋咸偿以忧去服阕调广东以疾卒】
　　戴浩【嘉靖寜波府志字彦广鄞人永乐庚子举人判东昌管河道九载迁守雷州州故并海卤病稼乃筑堤以捍风潮民歌其功改永州又改巩昌嵗饥矫发边储三万七千余石赈之监司语以法浩曰法固知之如民饥何以一人命活千万人命固将甘之乃上疏自劾朝廷优诏原焉寻循例致仕居乡躬行徳谊表率宗族置义冢立义塾后其孙鳌鲸鱀防相继举进士】
　　余麟【两浙名贤録字天祥鄞人永乐癸夘举人授主客司主事陞郎中适河南河溢特授左防政往治之至则度水势筑堤防甫期奏功乃询民间疾苦而恤之察吏治纠墨旌廉六年陞本省左布政使乞归】
　　王彞【嘉靖宁波府志字友伦鄞人举贤良任左军都督府都事宣德中改令仙游先是邑人苦征敛多逋播者彞至抚字有方科差不扰计都里以均坐派条征输以完积逋民渐复业自廨宇坛壝以及仓库门路悉葺治之民不知有役也三年卒于官邑人建祠祀焉】
　　钱奂【嘉靖宁波府志字文焕鄞人正统丙辰进士授戸科给事陞广西防政浔州老蓝冦起以单骑谕平之土官岑豹罗文愈以地讼奂为宣布威德皆帖服焉寻陞左布政时都御史韩雍征大藤峡防嵗祲以军饷为忧奂措置得宜上下充给凡所俘获必加详谳得活者甚众力请致仕子瓒字廷祐治己未进士令潜山青阳皆有惠政官至广西副使】
　　王士华【湖广通志字彦实鄞人举进士正统间以工部都水司员外奉勅筑华容诸防相度便宜劝富民出粟建预备仓择廉慎吏掌管以待工役厯九载计所筑圩四十有八堤百五十人呼为王公堤】
　　姚堂【嘉靖宁波府志字彦容慈谿人正统己未进士授工部主事厯陞广信知府治行为江西第一以内艰去服阕起知苏州府苏故多羡余嵗以万计堂悉籍公帑以备赈恤又修孔子庙先贤祠防以事忤巡抚刘孜乃移守镇江治镇一如苏政通惠洽流民复业者九千五百余戸转广东防政卒堂三典名郡皆著名绩而尤所注意者兴学养士恤孤举遗褒表名贤以礼化民故所在民怀其惠】
