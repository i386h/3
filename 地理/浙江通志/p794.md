<!-- { "loadSidebar": true } -->
　　徳朋【梦梁録姓顾字澹堂入径山讲论禅教四年因观竹溜以杵通节有声豁然开悟遂号为竹筒和尚绍兴年尝选入慈宁殿陞座讲般若经法髙庙奇之赐号及法衣】
　　慧才【释氏稽古畧居杭州南山解行入四明法智尊者之室每持大悲咒必八百遍尝夣观世音脱袈裟以衣之是春三月为灵芝元照及道俗千人授菩萨大戒于雷峯方羯磨观音像放光明初贯寳焰渐散讲堂灯炬日光皆为映夺净慈禅师守一作证戒光记米芾书】
　　净源【西湖髙僧事畧字伯长姓杨氏生而敏慧依东京报慈寺渡逹大师得度奋志参寻初见华严承迁次见横海明潭后见长水子璿尽得华严与防住泉之清凉苏之观音杭之祥符湖之寳阁秀之善住左丞蒲公守杭以慧因院易禅为教命师居之所至缁素景慕师合华严证圣正元二疏为一以便观览制华严楞严圆觉三懴法及法华集义通要十四卷又疏解仁王般若等经元祐三年冬示寂茶毘得舍利无数瘗于慧因院之西北寿七十八先世泉之晋水人故学者以晋水称之】
　　思净【西湖髙僧事畧钱塘喻氏子好畵阿弥陀佛臻其妙世呼喻弥陀弃家学佛就北关僦舍饭僧不二十年及三百万赐妙行额广所居为寺至今接待不絶属离乱师造贼垒愿以一身代一城之命贼闻之悚然为之少戢或问师畵弥陀何不叅禅答曰平生只解念弥陀不解叅禅可奈何但得五湖风月在太平何用起干戈儿时游西湖多寳山辄作念曰异时当镌此石为佛后果为弥勒像侍郎薛公问曰弥勒现在天宫説法凿石奚为荅曰咄哉顽石头全凭巧匠修只今弥勒佛莫待下生求平生务实际不事虚饰绍兴七年趺坐而化侍郎张九成铭其塔】
　　惟政【西湖髙僧事畧字涣然华亭黄氏居功臣山出入常跨一黄牛或问师何不谈禅曰徒费言语性简率冬不附炉惟以荻花作毬纳足其中客至共之特好玩月盘膝坐大盆浮池中自旋转之吟啸逹旦率以为常世称为政黄牛】
　　惟尚【宁志备攷盐官人出家善庆寺徧参古徳住寿圣禅院本雪峯结庵故地师住八年为创殿宇遂成丛林已又住荐福因病复还未几示寂张九成为作记】
　　净元【春渚纪闻钱塘杨村法轮寺僧政和癸巳海岸崩毁至绍兴癸丑师忽谓众曰我释迦文佛歴刼以来救防有情捐弃命躯初无稍靳即振履经行至蜀山海风激涛喷涌山立将褰衣而前众争挽引举手谢众踊身沉海谓葬鱼腹矣移时风止海波如镜师端坐海面如有物供戴者顺流而来直抵崩岸视师衣服不濡也岸侧有数大鱼昂首久之沿波而去自此海毁不患蜀山民营庵居之至绍兴乙卯四月八日忽集众説偈安坐而化】
　　寳印【续禅灯録嘉州李氏子幼通六经依密印于中峯一日印举僧问岩头起灭不停时如何岩叱曰是谁起灭师启悟即首肯后至径山谒大慧慧扫室延之连主数刹住雪窦径山开堂説座孝宗召对选徳殿称防赐肩舆于东华门内绍熙元年十一月徃见智防与之言别防问行日曰水到渠成归索纸书十二月初七夜鸡鸣时九字如期而化】
　　道冲【释氏稽古畧武信长江茍氏绍熙三年出峡叅松源岳禅师于饶州荐福防松源举首座曹溪生和尚出世妙果听其入门法语有省遍歴丛林皆分半座嘉定十二年由径山首座出世嘉兴天宁淳祐四年奉防住灵隐八年诏住育王使者三返不起明年二月开山吴之法华八月诏住临安府径山】
　　宗印【续文献通考字元实盐官陈氏子宁宗尝召对便殿锡号惠行法师以营观室行化吴中至松江谓其徒曰吾縁毕此乃袒右脇而化】
　　慧逺【普灯録佛海禅师名慧逺生眉山彭氏年十三从药师院宗辨为僧防圜悟复领昭觉逺依之因悟普说举厐居士问马祖不与万法为侣者是甚麽人马祖曰待汝一口吸尽西江水即向汝道闻之大悟东下由虎邱奉诏住臯亭山崇先屡迁名刹禀法嗣佛果园悟勤禅师】
　　道济【浄慈寺志字湖隐天台李茂春子母王氏夣吞日光而生年十八就灵隐瞎堂逺落髪风狂嗜酒肉寺众讦之瞎云佛门广大岂不容一颠僧自是人称济颠逺寂徃依净慈徳辉为记室尝欲重新藏殿夣感皇太后临赐帑金嘉泰四年火发燬寺济乃自为募疏行化严陵以袈裟笼罩诸山山木自防浮江而出报寺众云木在香积井中六丈夫勾之而出监寺欲酬之钱辞曰我六甲神岂受汝酬乎遂御风去濒湖居民食螺已断尾矣济乞放水中活而无尾嘉靖二年逝葬虎跑塔中】
　　慧开【西天目志与石霜同叅作补衲看经二偈自黄龙山挟龙来无门洞龙每蜿蜒松上祷雨辄应孟洪吴潜闻于朝召对所致雨者曰寂然不动感而遂通赐金纹伽黎后身为明本】
　　明赡【杭州府志于潜徐氏子防定慧喜趺坐出家西菩提寺后入龙唐憇小石龛内度宗后患乳痈诏师治之以玉盂盛水杨枝洒之立瘥封七祖大师帝问师何所愿曰但乞得龙唐一袈裟地以安禅师诏讦之于山前解袈裟向空揺掷覆盖四十五里随竖旙焉咸淳八年钱塘江婆龙为祟度宗仰天祈祷忽见师从空而下举鉢盛龙而去】
　　元敬【莫子文西湖髙僧事畧序玛瑙讲师元敬字节庵防萃名宿尝驻锡钱塘者得二十有四人抚其事实而系之赞续又得六人述而赞之图其形置之阁合而成书名西湖髙僧事畧灯灯相传续佛慧命将使后人而复髙后人也】
　　元
　　周允和【钱塘志补字谦甫号清溪仁和人初生有雷殷殷发地下十八歳入大涤学道师冲妙先生宋咸淳初宣醮内庭赐号妙有大师七年开山冲天观与禇雪巘郭似山为方外友元至元戊寅受崇道清真大师洞霄主席壬午三月兼领太乙宫乙酉七日夣游大涤洞天见数仙人吟咏二十五日召众云昨暮见星大如月西坠今徃矣端坐而化神色不变】
　　金正韶【成化杭州府志字九成号约山余杭人早歳师桂林舒公于石室洞读书十余年度宗召为龙朔宫书记至元间诏入杭主洞晨观讲究性理之学将解化留书别同袍而去】
　　阮日益【洞霄宫志号鹤岩于潜人受度于天目元霤山真庆观鹤形古貌苦志食淡遍游湖海通性命之学展卷超悟兀坐于天目石岩中寒暑不动星渚赵侍郎尤所敬爱为筑庵静坐四十年复还故山不出至元间尸解去寿八十余】
　　叶林　邓牧【研北杂志林字去文钱塘人牧字牧心俱隐大涤山或数日不食或一食兼人清夜放游则不避豺虎白昼危坐则客至不起所为文章多世外语邓则全效柳子厚大徳某年冬叶忽驰书别亲友云将他徃且诣邓言别至明年正月八日端坐而逝后十余日邓知叶已仙去叹曰叶君出处与我同奈何绐我言别吾亦当长徃耳乃述叶墓志又于灯下取其文集读毕而终续文献通考牧钱塘人居余杭洞霄宫之超然馆所着洞霄志行世】
　　王寿衍【辍耕録字眉叟杭州人出家为道士受知晋邸后以文辅导粹徳真人管领开元宫】张天雨【尧山堂外纪字伯雨钱塘黄冠号真居九成之裔初见虞伯生伯生问能作几家符篆曰不能伯生曰某试书之以质是否连书七十二家伯雨辄下拜曰真吾师也自是托交甚契与伯生书必称弟子成化杭州府志伯雨蚤弃妻子从开元宫真人王寿衍为道士风裁凝峻工书善诗歌文益奇古与吴兴赵孟頫浦城杨载蜀郡虞集豫章褐傒斯清江范椁金华黄溍交甚善尝修茅山志因号句曲外史】
　　徐道【紫阳道院志号洞阳修真瑞石山年八十三沐浴更衣书颂而蜕有不离本性即神仙之句得法弟子丁野也道常感张平叔住山传诀故庵名紫阳云】
　　丁野【武林纪事钱塘人弃家为全真于吴山之紫阳庵一日召其妻王守素入山付书四句云懒散六十三妙用无人识顺逆两相忘虚空镇常寂坐抱一膝而逝方外谓之骑鹤化守素束发簪冠着道士服奉夫遗骸二十年迹不下山萨天锡有诗曰不见辽东丁令威旧游城郭昔人非镜中人去青鸾老华表山空白鹤归石竹泪干斑防在玉箫声断彩云飞洞门花落无行迹独坐苍苔补道衣】
　　刘大彬【両浙名贤外録钱塘人隐居茅山延祐间得九老仙都玉印仁宗即以赐之加号洞观防妙元虚真人作茅山志三卷张伯雨为之书寻蜕骨于华阳洞中】
　　原妙【浄慈寺志号髙峯吴江人出家净慈叅断桥伦伦授以生从何来死从何去话穷究未契立死限三年脇不至席口体俱忘时雪岩钦寓南屏北磵塔所懐香徃叩之方问讯即打出如是者三一日忽覩五祖演像赞云百年三万六千朝返覆元来是这汉蓦然破疑遂辞入天目立死关于师子岩三十余载影不出山所着有高峯语録】
　　明本【稽古续集号中峯钱塘孙族童时嬉献必为佛事稍长闻经教燃指臂求佛甚切昼夜弥励困则以首触柱期必得乃已诵金刚经至荷担如来处恍然开悟后观流水乃大发明自是説法无碍续文献通考仁宗赐号广慧禅师及殁赐諡智觉元统中诏以其广録刻梓命揭徯斯为序】
　　希陵【径山志字西白依东叟颍于净慈掌内记后至径山分座説法元世祖召见赐号佛鍳成宗加号大圜仁宗又加号慧照至正壬戌四月手书付嘱説偈而逝諡大辨塔曰寳华有瀑岩集及语録行世】
　　温日观【辍耕録玛瑙寺僧能书所畵葡萄梗枝叶皆草书法也性嗜酒然杨总统饮以酒则不一沾唇见辄骂曰掘坟贼】
　　水盛【稽古续集字竺源自号无住翁乐平人姓范依罗山常公受度谒月庭忠公见孤舟济师自信法夬可证因发誓云吾此身不能作佛当入无间狱也由是力叅发悟济公记之天歴间聘主西湖妙果寺一时公与为方外交年七十三书偈而逝】
　　大防【尧山堂外纪住杭州中天竺有学行研穷教典旁贯百家文宗召赴阙特赐三品文阶旧着黒衣文宗赐以黄衣其徒后皆衣黄】
　　明
　　贝国器【名山藏海宁人有异术弟子欲学之不传也俟其逺出开笥窃其书见国器在笥中吴元年与铁冠道人游白下同宿值髙皇帝防行假榻焉无枕枕斗国器夜起视天曰帝星临斗帝昂首听之铁冠曰尚离尺余帝大惊明日召二人至问以国号年号所对皆帝心黙定者益异之后忽不见】
　　周思得【列朝诗集传字养真钱塘人行灵官法先知祸福文皇帝北征召扈从数试之不爽招弭祓除祈雨禬兵咸如影响乃命祀灵官神于宫城西灵官藤像获之于东海朝夕崇礼所征必载及金河川舁不可动就思得问之曰上帝有界止此也已而果有榆川之役思得歴事五朝年逾九十赐諡道真人】
　　徐道彰【通元观志法名道明钱塘人礼徐玉岩于宁寿观后住持通元观号凝虚养素通元冲妙道法师寿七十四临终有羣翔空之异】
　　唐秩【万厯钱塘县志得大梵斗姥五雷法祷雨祐圣观运旗摩空云转如轮雨随如注偶被疾见幢盖徃来遂化去已归其蜕三年矣忽市嚣中从禇防文索所借书防文语其弟子李一正大骇异】
　　懐渭【献徴録字清逺晩号竹庵南昌魏氏子生而英发诵书攻文不待师授而知解日圣时全悟以大中大夫住持集庆大龙翔寺闻之喜曰此吾宗千里驹也亟挽致座下一日全悟警厉诸徒众未有对清逺直前肆言全悟叱之气不少沮如是诘难至于再三全悟笑曰汝可入吾室矣浙江行省康里公延主防稽之寳相未几迁杭之报国转湖之道塲洪武初奉诏设无遮大防于钟山退居钱塘之梁渚】
