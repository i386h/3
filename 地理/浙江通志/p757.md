<!-- { "loadSidebar": true } -->
　　朱清【万厯杭州府志字元之富阳人自幼力学平居以气节自许宋末与叶李为同门生甚契已而李以京学生叩阍斥宰臣贾似道置公田变楮币诸新法非便得罪投漳州朋从莫敢往省清独往与之诀且为具酒食服用之需俾所亲防送出二千里外及似道罢李免归清之江上相见无一语相劳苐勉之以风节自终元至元间李居左揆士趋附恐后清独漠然若未始有一日之雅者李每念清不置数遣人迎致之清卒不往以布衣终其身所居在邑之东山下乡人咸称东山先生】
　　明
　　陈世昌【钱塘志补字彦博钱塘人元至正初由布衣入为翰林编修代祀海上值道梗遂留嘉兴授徒养母张士诚据平江屡致不屈明洪武初征修礼书授太常博士寻以母死辞归复征至京而卒着有希贤集】
　　王谦【万厯杭州府志字自牧钱塘人有至性父母殁岁时思慕哭泣尽哀居必择交客有弗当其意者相对移时不接一语客亦自引去曰吾不可以溷先生所居在阛阓中左右皆华榱丽宇而谦环堵萧然意泊如也洪武初诏求前代遗逸有司以谦荐授中书进刑部主事寻上章去恬退静黙士林髙之】
　　傅道【徳化县志字士行钱塘人洪武中任徳化县丞清介自持携二僮随任时伪汉初平民散荒野道力为安辑遂获成效卒于官以贫不能归遂葬城东钦天山麓】
　　花纶【嘉靖仁和县志字王言仁和人登洪武十七年乡荐第一明年进士第三授编修性孤洁宦情雅薄闲居杜门絶迹往来其于权势之交更疎冷有私媚者常恶之竟遭诬害士林惜之】
　　姚震【嘉靖仁和县志字起东洪武二十九年乡试第一授建宁县丞陞安庆府推官以累罢去寻以馆阁推荐为监察御史擢福建按察副使为人直气俨容善善恶恶虽在亲厚尽言无讳竟罢归暮年贫不能济授徒糊口三子俱早世独长子宙侍婢有遗腹子在他所震门人蒋忠访得之鞠为后】
　　张升【分省人物考字仲髙杭州人弱冠有才识推择为郡吏即以清谨称守以下咸礼遇之洪武间谒选超授吏部员外郎矢志坚贞终始无玷及卒上察其亷特给驿舟遣内臣送柩还乡】
　　髙暐【嘉靖临安县志字汝晦永乐甲申进士厯四川江西佥事宣徳四年丁内艰遂致仕不起幼尝肄业至思省桥见纸包遗于路拾而置诸墙隙不展视及反见一老妪哭于桥侧询之知所遗乃白金也遂指其处令取之妪谢而去任四川时编氓有乌桓霑益部者讼田系狱累嵗不能决暐察情据理立为防之感激而去后以黄金马来谢暐毅然却之其人无以为情乃即其处搆却金亭以彰其徳少保于谦赠以诗暐素性恬淡守贫善诗有复庵集读易日録行于世】
　　徐昻【万厯杭州府志字仲规钱塘人永乐初由举人授兵部司务陞刑部员外郎谨愿无他技能独斤斤以亷隅自守有武士谢某者暮夜懐金来馈昻谢曰君以暮夜馈金岂不闻四知可畏乎坚却之谢惭退无何致仕还过姑苏病卒无以为殓谢闻之为具棺衾遗之人谓昻介特谢君长者清节髙义两无愧云】
　　潘中【万厯钱塘县志字大本永乐进士授楚府伴读骨鲠负气貌庄而词确与士大夫计天下事正论侃侃同列皆敬惮之家法严整闺门之内肃如也】
　　王琦【禅寄笔谈仁和人中永乐乡试授汝州学正擢监察御史晋山西提学佥事端轨敦行士烝烝改观以忧去服阕补四川佥事寻致仕厯官二十年清贫如一日居家衣食不给郡守胡公濬上其事于朝诏赐百金琦以无功受赐固辞竟饥寒死一时藩臬倡义为助殓弟珉永乐甲辰进士厯陞云南鹤庆知府时郡多剧盗设计抚郡赖以宁厯九载以清亷着声有麦秀三岐之异卒于官】
　　童真【万厯杭州府志字守正仁和人永乐中由贡生拜监察御史巡按四川振扬风纪不求近名而孜孜奉公惟知自靖擢山东副使秩满待次天官当事者讽求一见真不往又使人至其邸真托疾偃卧不与交一言遂徙官广东即解组归】
　　褚让【嘉靖仁和县志字克卿仁和人永乐甲申进士厯吏部文选司员外郎亷介刚正凡有请谒馈遗厉声峻絶是以权贵排谤出为山西防政未几乞闲卒于家】
　　袁璞【新城县志字廷器永乐乙未进士好读书性俭不随俗侈靡以礼部主事出使封藩餽遗悉却弗受】
　　徐琦【西湖游览志字良玉钱塘人宣徳初以左通政使安南黎利尽郤所餽还进南兵部尚书少师杨士竒画梅题诗赠之云两度安南奉使来玉葩曾见岭头梅天朝使者清于玉不带飞尘半点回】
　　呉福【万厯钱塘县志字天爵起刑部掾属以从征闽寇邓茂七有功授兵部司务仕至武昌太守亷直不茍取尝过寳应夜宿驿中获遗金数百急呼驿官收掌之诘朝牒付县为修学费尚书倪谦为纪其事】
　　陈信【武林纪事字履信杭州人任大理评事陞苏州府管粮通判亷明公直有恵政正统十一年年六十六致仕先时管粮通判各县粮长咸有餽献信一钱不受归家贫甚苏人持赆追送一毫不取】
　　周子良【分省人物考钱塘人正统间为职方郎苦节自持数鬻戸产以支宦费有千戸王姓者以事褫职子良爱其才贷之已而王以三百金入酬大叱之欲暴于众因伏罪求免乃麾使去】
　　周伦【分省人物考字叙昌杭州右卫人正统甲申举乡试厯嘉定容城训导终永宁教谕所至讲读无间寒暑至老不倦事上以礼耻随时容恱与人言剖析是非不为依违未尝枉己以干权势为广文者三十年意豁如也喜赴人急难排斥异学有刚方之节贪懦者闻风而改】
　　项麒【禅寄茟谈仁和人景泰七年由举人授南京吏部司务厯陞刑部郎中宪皇登极应诏陈言上五事内指宰辅阿媚甘心屈膝及中官擅权语甚剀直闻者咋舌无何以病乞致仕家居三十年絶迹公府家贫屡空僦屋以居巡按呉公髙其节授屋一椽固请始受而处焉两浙名贤録麒字文祥致仕家居厨无兼日之积而自处坦然吟咏不辍平湖窦尹以贿败臬司邵某举麒清节谕之曰汝何不学项正郎乎盖媿之也尹意邵雅重麒即暮持百金求为营解麒厉声却之尹惭而退】
　　陈嘉猷【两浙名贤録字世用自余姚迁家于杭举景泰辛未进士授礼科给事中尝两使外国坚辞餽献清风峻节人皆敬之陞右通政居父丧卒】
　　呉诚【两浙名贤録字尚忠钱塘人景泰辛未进士授兵部主事厯官至副都御史巡抚湖广改云南卒于官诚才识宏逺前后所厯官皆有政绩其抚云南叛夷尤尽心力为人淳朴简重敦厚姻族耻言人过与人交敦信义乆而不渝衣裘朴野居乡混迹闾里未尝饬驺从盛车徒尝以婚礼盛服入城乡人广南守徐敏见之疑其变节过宋防政镛所言及相与嗟悼之顷则诚至见二人有不愉色询其故曰非以诚今日舆服之异常与二人曰然诚谢过即屏去复衣故衣云子□官御史砥节砺行卒殓具不给称济美云】
　　张珩【仁和县志字鸣玉力行好修一介不取訾温州却金亭为近名景泰元年领乡荐甲戌授监察御史整京营壮羸老弱过目輙不忘丙戌陞广东按察司佥事寻改山东发奸摘伏如神部众惊服中贵温某饷以金绮珩拒却之温愧掷于河甲午陞副使致仕归槖中萧然如寒士卒之日几无以殓】
　　凌镐【分省人物考字叔京新城人天顺庚辰进士授南京刑部主事丁外艰改礼部在任逾五载未调或劝以进取镐曰在郎署犹患弗称敢他望耶人髙其恬退性质实耻为谀事或未善虽尊者前恳恳论弗避尝以此龃龉于人居官亷静卒之日囊无遗赀】
　　郑环【嘉靖浙江通志字瑶夫仁和人天顺庚辰进士及第第三授翰林编修厯司经局洗马太常少卿亷介方正不妄取与家居足迹不践公府人称其特立之操】
　　马迪【嘉靖仁和县志字从简精易学旁通经史百家天顺六年以例贡入胄学选授福建兴化少府职坐清戎遇有亡命流移察可补其有絶者务在开除未尝追迫或委听讼因事原情不尚刑罚蔬食布衣人有餽赠婉言辞谢请托不行后乞休归行李萧然夀至八十】
　　张铨【武林纪事字文衡仁和人成化辛丑进士官刑部江西司郎中性刚介不阿时刑部尚书某阿附内臣事干江西司为言之铨一据法律不肯曲从与天官屠某有葭莩亲凡登其门者多得美陞铨絶不一造虽吊贺轴并无张铨姓名以是不果所得俸供不敷其家常糊纸锭充给衣食出为广西防议殁于水】
　　查焕【杨旦查焕墓志字文显海宁人治庚戌进士授南刑部主事以儒术饰吏事转北刑部员外出封襄藩尽却餽金陞河南佥事抚巡以其才檄治大梁风纪大振改山东佥事其治一如河南值曹州贼起镇巡简往治之不动声色寻即帖定陞本省防议自筮仕至易箦氷蘗之操始终不渝】
　　徐潭【万厯钱塘县志字汝容敏之子治癸丑进士厯湖广副使备兵辰沅有豪贵罪当死以千金赂潭却之持益急后其人赂代事者竟得纵而潭反被深文遂罢归囊橐萧然居无华堂出无舆从赴亲交之急輙倾赀空囷以为之】
　　沈纶【万厯杭州府志字朝绶仁和人治丙辰进士累官南礼部郎中亷州知府清介絶俗典郡不以家自随亷州古合浦地中贵守珠池者往往干没于是豪右竝缘为奸纶裁之以法权豪侧目卒中伤之纶死二十余年民思其徳为筑爱民亭以表亷平】
　　施鲁【万厯钱塘县志仁和人为荆府长史正徳五年荆王疏鲁贤且乆请増秩四品刘瑾忌之矫夺鲁官勒归故里瑾伏诛诏徴鲁复用鲁不应召遂终老于家无一畦尺椽之籍东西侨赁不常非其义不受也尝有施姓餽粟三十斛求冒鲁族固却之时方絶粮处之晏如藜菽不给而没】
　　张应祐【万厯杭州府志字元助仁和人正徳己卯举于乡嘉靖辛丑授苏州府通判苏钱谷甲天下府倅领劝农者里甲有例献应祐悉拒却之以子洽登第任三月即解组归当路餽之赆輙不受事二亲孝伯兄宦西曹郎从子瀚至卿贰濓至都御史洵溥至郡邑牧长衣冠鼎盛为郡城甲应祐处之益谦退人皆称笃厚】
　　严大纪【两浙名贤録字汝肃余杭人嘉靖己未进士授行人厯郎中官至光禄卿旋晋太常予告归卒大纪方成进士风采表着分宜相欲引为同宗大纪执不可甚衔之相旋败得不及祸届考选当得台省而年未及格防时相为座主谕以稍益其年大纪又执不可比晋光禄时夀陵议及政府多左袒迁大峪者上疑之勅诸司各议保大纪独执不署上问有劝露章者大纪曰我实不谙堪舆家言何敢妄有陈引苐上下雷同非国之福故不为耳举朝服其言执政者益衔之嗾私人论奏遂拂衣归居恒恂恂若儒生而遇大事輙屹如山岳虽生死利害不可摇夺】
　　周浩【钱塘县志嘉靖壬戌进士仕至广东宪长家无余赀入市与仆肩摩往往受侮不变色福州府志浩字毅夫钱塘人隆庆中为福建转运使商有常例钱岁计可千余缗浩却之曰尔无逋课足矣】
　　祝继英【献征録字思尧海宁人嘉靖十四年以乡贡授繁昌令之官不以家累自随二童子与处服食器用取给于家澡手治事日饮江水而已驭吏以礼治民以情不为小威六年调繁石城县弃官归】
