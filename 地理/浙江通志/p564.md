<!-- { "loadSidebar": true } -->
　　梅寛夫【嘉靖寜波府志字伯父咸淳七年进士调慈谿尉德祐初摄知县事率义勇应文天祥至常州战死尝师新安滕璘得考亭之学所着有溪堂讲义刋于乡校】
　　元
　　哈喇岱【元史本传哈鲁氏初从军攻襄樊防古四万戸府辟为水军镇抚至元十二年从丞相阿珠与宋兵战焦山败之遂戍澉浦海口行省檄充沿海招讨副使引兵至温州青岙门遣使谕温州守臣家之柄以城降十四年行省檄充沿海经畧副使行元帅府事于庆元镇守沿海上下南至福建北距许浦六月檄充沿海经畧使兼左副都元帅督造海船千艘十五年擢庆元路总管府达噜噶齐将所部军戍海口十六年海贼贺文达顾润等冦掠海岛谕降之得舟六十余艘授浙东宣慰使擢资德大夫云南行省右丞皇庆元年赠荣禄大夫平章政事巩国公諡武惠】
　　富德庸【成化四明郡志济南人至元二十五年宰慈谿抑豪强清狴犴民乐耕桑士兴孝弟慈湖书院山长曹汉炎作碑颂之】
　　察罕【成化四明郡志防古氏元贞二年授奉化州达噜噶齐视事初集吏民谕之曰政者正也我惧不能正已以正人耳闻者惕然时民困重役嵗课浩繁温辞劝励率皆办集其彰善薙恶修废举坠不可殚述】
　　李天祐【苏天爵李天祐墓碑字吉甫髙唐人元贞初调庆元路象山县尹兼劝农事邑有豪民二十辈表号龙虎张其声威虐民蠧政天祐捕寘于法邑在郡治东南海岛中去郡稍逺有盗数十时出剽掠复乗舟入海天祐选逻卒骁勇者亲率入海悉擒捕之差次逻卒劳效荐诸大府赐钱赏官而已不自为功民有亲丧久不者以礼劝谕或贫不克举者分俸助之春秋亲行乡社谕民孝弟忠信察其勤惰而赏罚之月朔帅僚吏入学听师生讲説经训使知礼义廉耻而习俗亦少变焉会有诏遣使巡行郡国覈吏廉贪同列皆坐免独天祐廉明着闻在官二年以疾卒】
　　阮申之【至正四明续志池阳人字周翰泰定元年任鄞县尹为政廉简有法兴学校增弟子员士知自励定版籍均义役兴水利禁约胥吏不入村落民甚便之】
　　郭郁【至正四明续志泰定二年任明州路总管有才畧在郡正赋籍定役法措置食盐综理仓库皆有法修孔子庙饬弟子员征逋租撙浮费至学廪不能容】
　　沙木斯鼎【至正四明续志至顺二年任明州总管秩满除两淮都转运盐使以吏部侍郎来守饮水食蘗始终一致待人寛隐恶扬善俾自迁改先有司不急细务由是化行民安修筑渠陂盗贼帖息讼牒退缩学校兴举异时富商赋货江浙省分遣属官监赋事侵牟百出思丁一再监之为设方畧会计悉当每嵗漕运米物十数万斛筦仓庾者或与漕戸不相谋纷然生事思丁出之如纳咸服其便夏旱秋雨祷皆应】
　　胡润祖【嘉靖浙江通志广平人元统初为庆元路推官初积囚满狱淹至十年润祖至朝夕审录不惮寒暑自是讼无滞者】
　　丁济【宁波府简要志字溉之髙邮人尹奉化凡公论所在一判不复改至今人称曰丁相公判一字】王元恭【嘉靖宁波府志字居敬真定人后至元六年为明州总管先在他郡能声赫然郡民闻其至老稚争庆下车问民疾苦寛猛相济兴学校作杏坛咏归亭饰从祀像学廪不给征逋赡之举行乡饮酒礼贸地为义阡絶火化之俗作石马道于江次以便漕运复成四明续志十二卷与延祐志并刻以传】
　　寗玉【宁波府简要志至元中以万户镇庆元勇智过人民皆安堵海道晏然人称之】
　　何槐孙【嘉靖浙江通志至正初庆元路推官申明科条雪寃禁暴首除奸恶吏民畏服】巴延彻尔【嘉靖寜波府志字彬卿由古胄监至正间主簿慈谿勤于奉公切于爱民尝三督漕运厯风涛之险事每先集嵗饥劝闾右出粟平籴民无菜色邻邑冦发掩捕有方】
　　阿林【成化四明郡志西域人至正癸巳知奉化州下车即汰去冗胥溢卒疏理寃滞诖误田野絶巡捕之迹时嵗洊饥饿莩载道请米得报亟倾官廪以济事有利害白大府率多听许民赖以安】
　　济雅穆尔丹【成化四明郡志至正十七年进士授定海令当方氏僭据军卒骄横剽掠村落谟丁不避豪势获其渠魁格杀之余众敛迹时政赋烦苛一以公平科办民无重扰陞奉化州知州寻调昌国】
　　许原【戴良许原传闽人授定海县丞西北用兵未已调发无虚日且地濒大海嵗修治海舟而官直不时降或降而为吏胥所欺隐每事第差民之中次者一二人以主其出纳谓之库子凡所费用皆令其代输期会迫促至日受榜笞不恤也原恻然诣府请其直集里役之长分授之俾售其物次第归之库吏皆不得有所与仅令治文书以备稽勘县以业海为生自民船不出海所恃以存者独田租然民产无制里役无艺而民病原取其田分计之田多者应重差田少者称其出而不得横扰会慈谿阙令府檄原摄令事治慈谿如定海兴利除害不一月而大治每出入月俸必负以自随一钱之费必已出民以饮食进悉却之有私致一肉于舟者举而投之江菅屦徒涉不问道里逺近以为常一日台檄下宪府追原甚急比上道号泣而送者千人且虑乏行资无一人不怀金以献同官亦割俸驰赠于道左原悉谢遣无所受曰造次颠沛见人之守纵死不易吾心也抵京事白及还以忧去】
　　明
　　孔立【成化四明郡志庐州人洪武元年知象山县事归附之始百废未兴立至庶政遂举是年夏兰秀山冦乱民甚惊骇立设计歼其渠魁余党悉平他若息虎患弭旱灾皆其德化所感】
　　冷麟【宁波府简要志山东人洪武七年知鄞县政务便民时孔立知象山有惠政民以孔冷并称】乔鉴【成化四明郡志云中人洪武八年为奉化县丞赞佐有方顺民之好恶葺宜明楼修进林碶建广济诸桥民皆德之】
　　何公肃【宁波府简要志河南人洪武十年定海知县政尚寛平鞭扑不用民从其化】余文升【成化四明郡志字子俊镇江人洪武十一年知宁波府承前守唐蔚严峻之后更以寛恕民翕然从化选用廉吏敦劝农桑严堂试兴水利咸有实效革四明驿船之闲冗者以其夫户付有司别役每坊旧设巡警铺夫以防盗备火多以贫乏者充而不逮富者乃验丁编排不分役作悉令遇夜上宿质明则从便旧例民输税粮畸零者并为百十石共一单方与收纳致有包揽之文升令民自五斗以上皆自入仓随到即收躬亲验视即就仓理郡事畧无倦色厯陞工部尚书】
　　吴德纯【天启慈谿县志洪武十六年任慈邑丞值嵗旱德纯沐浴徒跣诣天井潭致祷甘雨随应兴学校以育贤良表贞节以励风俗兴废举坠卓著能声】
　　陈诚逊【天启慈谿县志广信永丰人洪武十九年由监生知慈谿时宁波衞旗军数十假公事至邑四乡横索民物适盐禁方严辄以私盐诬民剽取甚酷诚逊悉捕之绳以法有史敬德者交通豪吏持牌巡逻邻邑民撄其害闻诚逊至不敢入境】
　　李子谦【成化四明郡志新喻人洪武二十七年由人材为慈谿主簿莅事详审人不敢欺本府仓厫頽敝上官督责有司违期勿就子谦立成之其他浚河渠修碶堰役虽繁伙而区画得宜民不知劳】
　　许伯原【定海县志乐安人洪武间授定海县丞以韦制一小圆牌书慎独二字置之怀中操持清介遇讼则曲为开谕使自相和解县北有鄣水石堤十余里年久倾圮度材修治完固民赖之】
　　郭麟【宁波府简要志定襄人洪武三十一年知奉化县刚柔兼济莅政五年一邑大治陞刑部主事】陆本【成化四明郡志字思名长洲人洪武三十一年由人材授寜海令先是濒海之民涂阙堤圮海潮日浸连嵗无秋民困于逋租且徭役相仍逃亡者众本莅政月余推诚招谕复业修筑堤岸阙以谷种耕牛俾事农业于是民得安生】
　　李亨【鄞县志泽州人洪武三十一年知鄞县治事明敏人莫能欺民有茄初熟邻人窃鬻于市民追夺之诉于县命倾茄于地笑指窃者曰汝真为盗若果为汝茄肯于初熟时摘其小者乎遂服又二军笼二鵞道逢民家鵞羣窃其二纳笼中民来诉亨问饲以何物军曰糠粃民曰草耳顷之鵞粪庭下糠草异验二军不能对其明断多此陞苏州同知】
　　梅应魁【嘉靖宁波府志威逺人建文三年为宁波推官惟务寛恤听决狱讼善探情伪时鄞邑民邵观奴妻陆氏潜之毋家其毋辛匿之反诬壻杀氏观奴逮捕不胜拷掠遂诬服第无迹可征久不能决上于府移应魁鞫之乃并系辛氏于狱未得其情一日辛之少女来馈命收于僻处绐之曰姊何不出令汝来馈至是女惧乃漏言曰姊在某处令某同来探毋消息耳于是亟捕陆氏至辛乃服仕终布政使】
　　王璡【王鸿绪王璡传字器之日照人洪武末以贤能荐授宁波知府毁境内滛祠三皇祠亦在毁中或以为疑璡曰不当祠而祠曰淫不得祀而祀曰渎惟天子得祭三皇于士庶人何预毁之何疑自奉俭约一日馔用鱼羮璡怒其妻曰若不忆吾啖草根时耶命撤而埋之人号埋羮太守燕师临江璡造舟舰谋勤王为衞卒缚至京成祖问造舟何为对曰欲泛海趋洲阻师南渡耳帝亦不罪放还以寿终】
　　魏宗【成化四明郡志字本敬南平人由国子生任台州同知陞广州知府永乐七年调宁波先是守久阙郡政多不举宗至询民情察政务利病之缓急而兴革之先籍杂役额验民丁税之数以多寡贫富为差揭示通衢民知定役里胥莫能售其奸尝置椟座侧讼至则纳词其中以次推理一出已断轻重不失五邑之民闻风向化讼庭閴然】
　　宋真【成化四明郡志和州人永乐十三年为象山县丞壬寅冬倭寇侵县官民闻风而遁真方出还左右曰贼至当避之真曰吾司民牧当与民同安危民既受患吾将安归持竿杀贼数人自午至晡更无援者俄竿断犹赤手搏战不已贼众围之剽七首中胁死】
　　蔡海【象山县志闽县人永乐十四年为象山学谕倭冦犯境军民奔散一空海独危坐贼至不忍害海厉声骂曰丑贼自当称贡乃敢冦境扰兵耶贼刺之遂饮刃而死】
　　田南亩【成化四明郡志永丰人由监生永乐十二年任奉化知县资性寛厚刑罚不妄施惟以礼训人民日就化】
　　郑珞【福建通志字希至闽县人永乐进士改刑部主事宣德初知寜波府鞫狱片言立决禁絶军兵逻捕之扰而盗贼亦屏息条减织染弓张二局及诸色嵗办物价均节赋力汰其浮羡一切老胥猾吏尽束手以避兴举学校以至公署仓塲桥梁碶堰之属罔不饬治每莅政毕辄至明伦堂与诸生质难可否奬其良而惩其不率即布衣之士识治理者时延访之治行称最】
　　余斌【分省人物考合肥人袭职为处州卫指挥使宣德五年调定海卫建义学延师儒令官家军民子弟愿学者咸肄业焉暇则躬诣考阅而激励之自撰公勤廉谨四铭书于事以自励城南海山有大浃渡常覆舟溺人为文祭其神后遂无患六年仍调处州衞七年陞浙江都指挥佥事】
　　胡敏【宁波府简要志字鋭之定逺人宣德六年知鄞县操守端方临事刚果陞监察御史】周铨【宁波府简要志玉山人进士宣德六年知奉化县廉以持已惠以养民在任六年百废具举陞监察御史终按察使】
　　和鹏【天启慈谿县志字大举山西人丁未进士令慈谿劳身率下如建学校葺廨宇取材聚甓皆躬为区画故民不令而自励廉洁出于天性官久益贫后以母丧去鬻衣以行官至佥事】
　　贾奭【成化四明郡志巴县人由进士授慈谿知县教民树畜赖以生息兴入市贸易之利民甚便之嵗造御茶省节浮费蠧剔除民心悦服尝嵗旱斋祷甘雨随应以廉能荐拜监察御史】
