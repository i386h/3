<!-- { "loadSidebar": true } -->
　　显庆寺　仙居县志在县西五十步旧在紫箨山下名显元梁天监二年任昉舍宅建隋大业元年废唐贞观十年重建天寳六年徙今址防昌五年废大中二年复建宋祥符元年改今额宣和燬越三年复建淳佑八年延燎再创未竣元至元二十四年又燬明永乐十四年建嘉靖三十四年知县姚服璜修之天启六年后殿与山门圯僧复初重建
　　国朝康熙二十年僧印生祗如创凖提阁于后
　　三学寺　仙居县志在县东二十里旧名西仁梁天监元年重建改额遇明宋乾道中赐今额【旧志云景徳二年改】僧愿鸿碑有云前枕寒流后连翠窦项斯之宅可寻麻姑之峯堪陟晓月开林香分玉篆秋花出定苔满石床
　　金像寺　舆地碑目在县西三十五里寺有石幢岿然嵗久剥落惟存垂拱三年立等字仙居县志即白塔寺旧名圣像因斸地得石佛像故名台州府志宋治平三年改今额宣和燬绍兴十二年又建
　　正觉寺　台州府志在县南八里山之巅宋开寳八年建旧名珠头岩治平二年改赐今额寺侧有石龙鳞角崭然称海内竒观寺圯僧晋珂寳环重建
　　福延寺　赤城志在县西四十五里天禧三年建旧传僧清彻卓庵于此有猛虎驯伏焉仙居县志即下叶寺
　　国朝康熙十八年僧徳充结茅以居
　　万安寺　台州府志在县西南五十五里旧名万夀唐干符中建宋天圣六年改今额其地深窈与尘境絶山环水抱有茂林修竹之胜
　　国朝康熙十六年僧云昙重建
　　崇相寺　嘉靖浙江通志在县治西南二十五里旧名云峯赤城志宋开寳中建天禧元年圯于水徙今地改今额台州府志元至顺四年重建明永乐十年修葺
　　国朝康熙十七年僧雪明重建
　　广度寺　台州府志在县北三十里紫箨山旧在西隅名瑞峯唐天寳元年剏晋天福中重建宋宣和间赐今额绍兴二十年僧蕴璋徙今址寺在山顶中梵宇敞枕溪带壑林麓衍美居者多艺竹木左右小刹凡六有双阙栖凤亭诸胜【郭三益广度寺诗羲和均四时曜灵有急节沈迷簿领书坐叹春事歇及兹新雨收西郊轫初发苍岭山气嘉奔悍溪流活风惊麦翻浪水净秧抽发渐穷萧寺幽顿使烦豁蜂喧酿蜜翅鸟落啼林血髙僧日无事种术畦亩濶緑苗已纾纾紫花行复结吾欲访长生终嵗期采撷】
　　国朝顺治初毁十八年僧巨灵重建
　　净梵院　名胜志在县西灵山仙居县志梁天监中建宋宣和间燬绍兴五年重建
　　防圣寺　台州府志在县东南四十五里方岩之麓唐干宁四年释净悟建在岩顶上后圮宋绍兴十六年重建改今址元至元间燬明万厯间重葺颇极崇丽
　　国朝顺治十四年僧行常重修
　　普信寺　台州府志在县南四十里阳峯之巅旧名兴国宋开寳八年建治平三年赐额
　　国朝康熙八年僧莲舟重建
　　广严寺　台州府志在县东北十二里白雪山麓宋庆厯二年建昔传罗汉荣尊者演法于此
　　兴道院　台州府志在县南三里南峯上宋庆厯中建旧名兴善治平三年改今额明永乐十八年僧宗谔重建寺临大溪上有浮图曰南塔
　　国朝顺治五年僧寂用重修
　　慈安院　台州府志在县东北三十里仙坪山后宋建炎三年建
　　国朝康熙十五年僧寂用拓址重建
　　灵峯院　仙居县志在县东北三十五里宋宣和间建名幽禅为西域僧越连尊者道塲靖康五年改今额
　　国朝康熙四十八年僧应五重建
　　殊圣教院　仙居县志在县西北紫岩山麓旧名奉国宋治中改今额
　　国朝康熙十七年僧梅芳重建
　　隐真宫　赤城志在县东南二十五里旧名隐元梁天监五年建本吴蔡经故宅先是汉人王逺得道飞升三国时游栝苍过经家以金丹饵之及卒举棺甚轻啓函视无有越四年复返谓家人曰七月七日王真人当来其日王果至驾五色龙旗节导从甚都召经父兄见之又遣人召麻姑至曰不接奉五百年矣乃迭进殽膳有金盘玉斚焉王又以酒一斗勺水五升饮经家人后举室上升事闻诏建观以奉之【蔡向隐真宫诗福地流传号隐真麻姑曽欵蔡翁门臼舂云子自堪馔井益丹泉便可吞山露五峯疑指爪溪盘百叠想裙痕我来既蹑灵踪后知是仙家几代孙】
　　凝真宫　仙居县志在县东南括苍洞唐天寳七年有庆云覆洞因建宫焉宋天禧二年赐额光宗书琼章寳藏赐道士陈防真镇之宣和燬建炎元年重建
　　紫虚观　台州府志在县南一百步元至治间道士吴初隐建
　　宁海县
　　妙相寺　宁海县志在治东三百步为祝厘之所赤城志梁天监元年建隋大业中废唐乾元元年徙今地吴越寳正三年改海晏宋大中祥符元年改今额台州府志寺久废明崇祯九年僧慧文十六年僧正谛先后重建【寺有锡炉系建文三年铸上镌典史魏泽名魏公以刑部尚书谪官保全方正学遗孤】
　　崇教寺　嘉靖浙江通志在县治西二里赤城志旧名清泉梁天监四年建隋大业元年废唐乾元元年徙今地防昌中废大中元年复建宋大中祥符改今额宁海县志寺塔下石碑二【王璞重修崇教寺碑记宁海清泉山有崇教寺为邑令祝厘之所久废勿葺知县事汾水王侯士择住持之严于戒律者委以兴理之事按寺梁天监四年建在邑北去县二十里许曰崇教院唐贞观间以不便祈谒因徙今地至贤禅师始宏廓之改院为寺元大徳壬寅闽僧文泉始重建自是梵众云集有大丛林气象及后寇兴昔所建立皆荡然无遗洪武八年王乃召父老议鸠工众以春山对春山即领寺事发已槖募众施始崇塔终大殿次第就绩百废具举葢期嵗之间而清泉之旧复矣因叙颠末以纪嵗月洪武九年丙辰四月八日】台州府志寺旧有筠轩及清泉亭【宋奎光游崇教寺诗山气含秋爽溪声潄碧痕如何烟莽径云是旧祗园老衲栖神定頽轩倚竹存碑趺探往胜摹古剔云根】
　　国朝顺治八年僧照忍重建
　　夀宁寺　万厯宁海县志在县东一十里赤城志旧名白水庵晋义熙元年僧昙猷建时猷自海乗槎至卓锡泉涌故以为名宋淳化元年改今额【门外有猷所镌石髙数尺许石上有绍圣中髙述陈安道以下题名其西三十步有洗肠井其水白色旱涝不损益太宗曽遣内侍裴愈手御书三十轴以睗后多散逸】台州府志元明兴废无攷
　　国朝康八年僧照忍重兴
　　丹丘寺　赤城志在县南九十里宋元嘉二年梅长者舍所居庵而建以其诵经感丹凤赐名丹丘灵凤宋大中祥符赐今额台州府志后修建无攷
　　国朝顺治中僧实际重兴
　　慈云寺　台州府志在县西二十里旧名齐云唐咸通三年建宋治平三年改今额
　　瑞相寺　宁海县志在县东南梅枝赤城志唐贞观二年建吴越时叶太傅景泰舍基辟之宋治平三年赐额
　　广润寺　赤城志在县西南五十里旧名普济晋僧昙猷建宋大中祥符间改今额台州府志明景泰间僧休庵重建崇祯间了悟増廓之
　　国朝顺治间僧自融重建木陈师道忞居此
　　玉溪寺　台州府志在县东南八十里旧名湫水唐元和五年以湫水潭应祷而建宋大中祥符元年赐今额后圯明崇祯间僧如受重建
　　国朝顺治六年僧照心建法堂改置龙王殿
　　兴梵寺　赤城志在县南五十里旧名兴国开寳中建治平三年改今额
　　法安寺　台州府志在县东七十里宋淳熙三年建
　　国朝顺治十八年迁遣寺燬康熙九年展复僧照忍重
　　兴
　　福兴寺　台州府志在县东南十里旧名福全宋开寳中建后兴废无考明崇祯辛未僧慧文真亮重建
　　崇福寺　台州府志在县西南二十五里梁王山俗呼梁王寺旧名资福唐武徳中建宋大中祥符中改今额元祐四年僧懐智造藏殿提刑罗适为记明季僧澄初重修
　　慈胜寺　台州府志在县西南六十里唐景徳间建名慈安宋治平三年改今额
　　国朝顺治十八年奉遣寺废康熙九年展复重兴仙源观　宁海县志在县南四十四都元至元中建妙观　台州府志在跃龙山东
　　太平县
　　明因寺　太平县志在县南隅唐咸通五年建旧名灵泉宋祥符元年改今额
　　梵兴寺　赤城志在县东南一百二十里旧名法兴梁贞明元年建宋治平三年改今额
　　明觉寺　台州府志在第六都旧名崇国俗呼雪山寺唐大中二年建僧智顗常飞锡于此宋太平兴国二年改名应龙治平三年改今名
　　威神寺　赤城志在县南四十里旧名灵湫唐干宁三年建宋治平三年改今额寺后厓壁峭立有瀑布及郑公亭
　　松岩寺　太平县志在县西北松岩山上元至正间僧秋月建初名水月禅院后赐今额明洪武间归并澄照讲寺正徳初释永盛重建松岩堂【髙村松岩寺诗絶壁回峦不计层穿云踏雪冒寒行每惊虎卧怪石出忽讶龙蟠老树横乱响流从千涧落杳无人际一僧迎此身不是神仙骨那得云山有宿盟】
　　金仙寺　台州府志在桃溪华盖山下唐天寳九年僧子鸿建名仙岩宋治平三年改今额
　　防法寺　太平县志旧在凤城山唐大顺二年建一日扣钟不鸣里人闻声在天王山下因徙焉治平三年赐额俗呼天王寺
　　崇国寺　台州府志在九都晋咸和中闽僧睹异光发林壑因建寺名普光宋祥符元年重建后圮明永乐七年僧可原重建
　　祗园寺　台州府志在十都晋天福间建名瑞峯即神禄禅师道塲吴越时改今额
　　灵山寺　台州府志在玉环鄊晋天福二年僧啓爽闻山南钟声至其处以石捍潮剏刹宋熙宁元年僧咸筑涂成田七顷遂赐今额
　　普福寺　台州府志在一都锦屛山明万厯间建
　　国朝顺治十三年僧照熜复修
　　天真宫　台州府志在塘下元时南塘真人张惟一建
　　金华府【金华县附郭】
　　天宁寺　嘉靖浙江通志在府城内宋大中祥符间建面对溪山旧有石浮屠可以尽览一郡之胜万厯金华府志旧名大藏院今称天宁寺
　　密印寺　万厯金华府志在府治西北五十步旧名永福吴越钱氏建宋大中祥符间更名密印后废改建分司寺有塔九级屹峙云际治平初复建明隆庆初重修
　　国朝康熙十五年康亲王临郡僧牧庵募修寳塔焕然一新十六年创建房宇方丈暨廊庑等内供奉全部藏经
　　报恩寺　金华县志在县东唐干符间陈姓舍宅为晓晤禅师道塲
　　国朝顺治十年僧圆应重建大殿
　　法隆寺　名胜志在通济桥南寺前经幢髙五丈刻云唐大中十一年立幢下石隙周匝有大金钱径二寸许以杖举之宛转其中竟莫之得俗呼金钱寺金华县志年久圯仅存故址
　　国朝康熙十八年僧元杰重建
　　无相寺　金华县志在通逺门内宋绍兴十一年建后燬元泰定间重建大殿
　　国朝顺治十年僧大乗鼎新之
　　七寳寺　金华府志在天王门内古刹明嘉靖三十年为有力者所占
　　国朝顺治九年僧纲海朗募赎旧址重建
