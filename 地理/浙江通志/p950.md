<!-- { "loadSidebar": true } -->
　　宋浮梁尉吴天秩墓　杭州府志在龙井【传详文苑】宋司徒章得象墓　万厯杭州府志在栖真院侧【传详名臣】
　　宋都尉周邠待制周邦墓　杭州府志俱在南荡山宋少师元绛墓　成化杭州府志在南荡山【传详文苑】宋徐申墓　万厯杭州府志在南山栖真院【武林旧事申字干臣号青山翁】
　　宋冲晦先生徐奭墓　灵隠寺志在灵鹫山【传详隠逸】宋祠部员外郎强至墓　武林旧事在小麦岭今石羊虎犹存子文宪公渊明墓在西溪【传详文苑】
　　宋枢密章楶墓　梦梁録在寳石山【万厯杭州府志楶建州浦城人厯官同知枢宻院事授资政殿学士中太一宫使卒赐防甚厚命其壻刘何使两浙共葬事赠太师諡庄敏】
　　宋仪王仲湜墓　成化杭州府志在西湖显明寺【咸淳临安志仲湜生有紫光照室靖康间六军欲推王立之王仗剑以却曰自有真主其徒犹未退欲伏剑死六军遂与王约以逾月而真主不出则王当即大位王阳许之未几髙宗即位于应天王间闗而南上屡嘉叹之主祭濮王子孙视诸邸为蕃衍盖为善之报云】
　　宋尉曹将金胜祝威墓　杭州府志在云阳洞右【详见祠祀】
　　宋赠直龙图阁浙西提刑周格墓　咸淳临安志在独角门歩司前军寨【万厯杭州府志格子肇丕俱死节赠官勅葬其子祔焉格弟墓在钱塘县九里松木冈坞建炎二年知常州值苗刘之变倡义勤王以功除右文殿修撰卒】
　　宋秘阁朱弁墓　万厯杭州府志在智果院后尤文简公袤作铭【宋史本传字少章徽州婺源人建炎初议遣使问安两宫诏补修武郎为通问副使至云中见尼玛哈尼玛哈邀説甚切不听使就馆守之以兵绍兴十三年和议成得归入见便殿赐金帛甚厚秦桧恶其言敌情仅转奉议郎十四年卒成化杭州府志弁卒于临安府白龟池之寓舍遗命归葬不果权厝西湖智果院后四十年其从孙熹官浙中卜葬钱塘县积善峰下熹六世孙庆元路学録圭作永思堂于其侧】
　　宋太府寺丞知安远县陈刚中墓　梦梁録在龙井岭上沙盆坞【咸淳临安志刚中福清人建炎二年登第任太府寺丞应诏上封事主议恢复忤秦桧意谪知安远县适有岭防之扰究心招抚感瘴而殁其妻子扶柩抵临安葬焉】
　　宋赠太师諡武僖封鄜王刘光世墓　万厯杭州府志在定山北乡【传详名宦】
　　【谨按咸淳临安志成化杭州府志皆作鄜王刘墓考宋史本传刘之卒赠开府仪同三司并未封王爵也光世于孝宗朝追封安成郡王宁宗时追封鄜王故从万厯府志作刘光世墓】
　　宋殿歩帅諡襄恪赵密墓　咸淳临安志在西溪钦贤乡中兴以战功显尝为殿歩帅
　　宋都运赵巩墓　杭州府志在徐范村之间
　　宋忠武王岳飞墓　辍耕録在栖霞岭王子云旁祔焉万厯杭州府志初飞潜瘗九曲丛祠孝宗时改葬是处墓木皆南向明景泰间同知马伟修葺取桧析干为二植墓前名分尸桧正徳八年都指挥李隆范铜为桧桧妻王氏万俟卨三像反接跪墓前嘉靖十四年廵按御史张景刻尽忠报国四大字于石树墓之南【详见祠祀徐阶岳王墓记宋鄂国岳武穆王故有祠在墓所嘉靖乙未春廵按浙江侍御张公慕王之烈率诸吏士造而谒焉既乃观王遗像读所作满江红词送张紫岩北伐诗慨然想见王之为人又退而论王之世至所谓以背示何铸有尽忠报国四大字深入肤里者于是砻石谓防政洪君珠曰为书之谓阶曰为纪之阶昔读明道先生书有言曰天下之事须才与至诚合一方能有济才而不诚虽有忠义功业亦出于事为浮气几何时而不尽窃尝执是评古之人物至武穆王事未始不叹王之才与诚非寻常号有忠义功业者所能拟也王始起徒歩在诸将中位最卑年最少然而百战百胜为功最多郾城之捷庐州之援其才大汉淮隂侯髙宗之始用王有精忠之褒有中兴之委其为知遇亦大率汉高之于信然信困楚之绩拒彻之言虽有可称而怏怏之私率不免萌于夺爵之非其罪惟王自破刘豫唐州之后锐意欲取中原于时髙宗方惑于奸桧以节制光州则不果以谏阻和议则不纳以亲洒扫诸陵则不从盖髙宗之用王者已大异于初而王援巩亳畧汝郑经营颍蔡为之益力比进军朱仙恢复之功且垂成矣而班师之诏遽下未几王亦身及于戮以忠受祸至今论者犹寃之而王怡然就死畧无愤怼不平之意其视信失王则不赴讨狶之徴临刑追咎拒彻之误者固未可同年而语也然则王忠义功业非激于髙宗之知遇如信解衣推食之云非慑于天下之议已如信悖人不祥之说特其狥国之心真切恳至意以为幸不死于战即归死于狱茍初心之不违斯随遇而安耳非诚之至也奚能为之故语王之纯节惟汉诸葛忠武侯唐郭汾阳王可为俦匹而汾阳之才又似不及王盖三代以降才与至诚合一卓然炳然者王及诸葛两人而已方今天下承平士幸生其时如王之忠义功业固无由自见然而有官守言责者体王之心以修其职以尽其忠则岂有异道乎阶故不辞而记之碑为石四以是嵗八月望日立于墓之南赵孟岳墓诗岳王坟上草离离秋日荒凉石兽危南渡君臣轻社稷中原父老望旌旗英雄已死嗟何及天下中分遂不支莫向西湖歌此曲水光山色不胜悲林清源岳墓诗谁收将骨葬西湖已卜他年必沼吴孤冡有人来下马六陵无树可栖乌庙堂计短惭嫠妇宇宙惟公是丈夫徃事重观如败局一龛灯火属浮屠】
　　国朝雍正七年总督【臣】李卫饬属员重修祠墓钱塘县
　　知县李惺重铸鐡人立碣为记
　　宋烈文侯张宪墓　成化杭州府志在东山衖口元总管夏思忠为立表识【详见祠祀】
　　宋辅文侯牛臯墓　名胜志栖霞岭北有古剑闗宋时牛臯墓在焉【西湖游览志臯字伯远汝州鲁山人为武穆部将累转宁国军承宣使绍兴十七年都统制田师中大防诸将臯遇毒卒或言桧使师中毒臯云景定初追封辅文侯】
　　宋少保忠勇李寳墓　在定香桥【传详名宦】
　　宋尚书省员外郎董京墓　成化杭州府志在栖霞岭埽帚坞子枢密院都承防必先墓祔
　　宋武信军节度使諡忠毅毕再遇墓　梦梁録在西溪【传详武功】
　　宋济王竑墓　成化杭州府志在駞巘岭下【厯代山陵考王宁宗长子也史弥远与王有隙寜宗崩弥远立理宗王出居湖州太湖贼潘壬潘丙刼王谋立之王不从率州兵击贼弥远称诏杀王人多寃之景定五年诏复王爵増修其墓】
　　宋赵师秀墓　咸淳临安志在葛岭寳岩院【详文苑刘克庄吊紫芝墓诗夺到斯人处词林亦可悲世间空有集天下便无诗尽出香分妓惟留砚付儿伤心湖上冢谁葬复谁碑徐集孙赵紫芝墓诗晚唐吟派续于谁一脉才昌复已而对月难招青塜魄见梅如挹紫芝眉四灵人物嗟寥落千古风骚忆俊竒公去遥遥谁可法少陵终始是吾师】
　　宋淳古先生宋斌墓　咸淳临安志在西湖资国寺之右【传详寓贤】
　　宋髙翥墓　武林旧事葬孤山后谈家山
　　宋施岳墓　万厯杭州府志在虎头岩杨守斋植梅作宇以葬薛梯飇为志李筼房书周草窗题盖【传详寓贤】
　　宋孙惟信墓　咸淳临安志在水仙庙侧惟信字季蕃始居婺弃官隠湖山间号花翁工为长短句赵安抚与葬之刘克庄志其墓【仇远孙花翁墓诗水仙分地葬诗人一片荒山野火焚荐菊有亭今作圃扫松无子漫留坟蜗牛负殻粘碑石老鹤携雏入陇云欲把管弦歌楚些却惭度曲不如君】
　　宋赠秘阁修撰徐应镳墓　万厯杭州府志在方家峪明正徳元年被命表识【传详忠臣】
　　宋叅知政事陈文龙墓　万厯杭州府志在智果寺旁葬之次日墓即生竹竹俱有刺人不能登众谓忠义所感【三栁轩杂识文龙字志忠兴化人度宗朝廷试第一人徳祐末北兵入闽不屈生缚之至杭病卒于苗儿桥巷】
　　宋少师叶仲愈墓　成化杭州府志在大慈乡赤山元国子监丞陈旅墓　成化杭州府志在西湖北太学山
　　元礼部员外郎程文墓　万厯杭州府志在石人岭下文徽州人有集行世
　　元行省员外郎张光弼墓　万厯杭州府志在栖霞岭光弼尝曰我死得埋骨西湖题曰诗人张员外墓足矣比卒竟如其言【传详寓贤】
　　元江浙儒学提举叶广居墓　杭州府志在赤山【传详文苑】
　　元处士吾衍墓　杭州府志在多寳山【传详隠逸】
　　元处士仇远墓　成化杭州府志在栖霞岭【传详文苑张翥谒仇远墓诗前辈凋零尽南阳有古阡诗应传四海酒不到重泉槐国真成梦桃源亦是仙松根一掬泪淡堕风烟】
　　元处士郑徳峻墓　成化杭州府志在西湖玉泉山碧梧原左丞周伯琦题曰有元竹隠郑处士墓
　　元高士丁鹤年墓　万厯钱塘县志在清波门外【传详寓贤列朝诗集传鹤年西域人曽祖阿尔丹从元世祖狥地西土论功父以世防为武昌尹鹤年避兵钱塘生母冯氏阻絶他所病死痛哭求母梦母具告以所齧血沁骨殓而葬焉晚屏絶酒肉庐于父墓以终其身卒葬其旁】
　　元道士张雨墓　成化杭州府志在西湖灵石山玉钩桥【传详仙释西湖游览志墓近玉钩桥伯雨卖玉钩所建也墓久頽废成化间嘉兴姚绶葺之既为立传复为之铭曰呜呼此句曲外史居贞先生张公墓也南屏之右西湖之阳梁题玉钩涧渡灵石路披篠树坞带烟霞石室藏书碑文纪事其形虽逝其神则存翰墨在人文章垂世俨然生气之张皇謦欬无声周旋防影穆若太虚而示寂开元精舍久无继续之贤勾曲居贞全乏访求之彦遂使墓门荒翳兆址崩奔松柏摧为薪莫设时樵之禁身世是何物曽罹夜客之侵痛兹剑跃龙津慨尔砚离王匣既往何咎将来可图旷世而黙契予心尚友而景行先哲】
　　明将军严徳墓　西湖游览志在灵隠寺西【传详名宦】明礼部侍郎蒋骥墓　万厯杭州府志在尉司里仙芝山【万厯钱塘县志骥字良夫洪武庚辰进士官礼部侍郎宣徳中赐葬】
　　明兵部尚书柴车墓　成化杭州府志在大遮山之西原【传详名臣万厯钱塘县志车累官兵部尚书卒于京赐祭葬给驿归其防】
　　明兵部尚书方宾墓　成化杭州府志在南山法公埠
　　明湖广叅议周文墓　杭州府志在高丽寺【传详循吏】明周府长史瞿佑墓　万厯杭州府志在甘溪【传详文苑】明尚书徐墓　成化杭州府志在积庆山之原【传详介节】
　　明礼部主事王洪墓　成化杭州府志在尉司下扇【传详文苑】
　　明南京太仆卿王荣墓　杭州府志在石屋岭明按察佥事王墓　成化杭州府志在仙芝岭【传详介节】
　　明布政使夏时墓　成化杭州府志在武林山之西石人岭【传详名臣】
　　明兵部尚书赠太傅諡忠肃于谦墓　钱塘县志在三台山麓明成化二年谕祭【传详忠臣明宪宗谕祭文卿以俊伟之器经济之才厯事先朝茂着劳绩当国家之多难保社稷以无虞惟公道以自持为权奸之所害在先帝已知其枉而朕心实悯其忠故复卿子官遣人谕祭呜呼哀其死而表其生一顺乎天理屈于前而伸于后允惬乎人心用昭百世之名式合九泉之意灵爽如在尚其鉴之】
　　国朝康熙三十一年杭州知府李铎修葺雍正七年总
　　督【臣】李卫饬属员重修祠墓
　　明吏部郎中张信墓　成化杭州府志在西湖南山饮马桥子瑛太仆丞祔
　　明太常少卿陈贽墓　成化杭州府志在风篁岭龙井山之原子右通政嘉猷祔【传详文苑】
