<!-- { "loadSidebar": true } -->
　　勅封闗公三代公爵建祠于西湖之金沙涧其地为灵隐天竺诸山溪流入湖之处沙有金色涧因以名数十年来沙淤涧平遂成爽垲前接丁家花家两山后环乌石峯烟霞岭南北诸峯横列于右如锦屏绣障东望六桥仅隔一水爰作新隄直接第五桥南与苏隄合中构玉带桥以通车马舟楫循隄而入正中为祠门南向面对层台临半月池东西建石坊进祠门为飨堂三楹更进为正殿五楹奉公神牌又进为寝殿上构岑楼后为水轩临水为廊周以缭垣祠西辟园外为重门中建防事三楹后有杰阁髙出云表前为月台为露桥凌虚架空不设梯磴由寝殿之楼以登延縁百余丈髙数十尺围以石栏倚栏平眺全湖如在襟带桥尽处叠石为山俯瞰涧水作观澜亭循涧而南水流清泚可以垂钓曰垂钓亭山岩窱穿岩窦而出为舫斋斋北有池一流泉防防作琴筑声上通畧彴以达于园门地既幽胜结构宏伟洵足以掲防妥灵亦将使后之人覩公祠宇之盛益思公功徳于无穷也



<史部,地理类,都会郡县之属,浙江通志,卷一>








　　万松书院在万松岭宋为报恩寺元末废明治十一年右叅政周木因寺址改建规制畧如学宫中为大成殿奉宋太学孔子石像前为仰圣门左曾唯亭右顔乐亭后为明道堂毓秀阁东西二斋曰居仁曰由义延孔氏之裔以奉祀事嘉靖间御史潘景哲增置学舍论才选俊肄业其中王守仁为记万歴五年御史马应梦于毓秀阁后复建继道堂益以穷理居敬二斋以祀周程张朱四子嵗久渐圮
　　国朝康熈十年巡抚范承谟重葺三十二年巡抚张鹏翮四十九年巡抚黄秉中相继増修五十五年
　　圣祖仁皇帝赐御书浙水敷文额因名敷文书院奉御纂周易折中古文渊鉴性理朱子全书渊鉴类函等书藏于院中驿盐道黄炳捐置学田五十八年巡抚朱轼捐益赡产雍正四年巡抚【臣】李卫复加修葺前为书院门表以石坊曰太和元气进内为防门拾级而登为正谊堂后为魁星阁左右为斋舍西曰芙蓉岩有亭曰载道又西一亭曰采风偶憇雍正十一十钦奉
　　特防赐帑金一千两以资膏火由是多士向风学徒云集延名师以主教席日有课月有程士风丕振益徴
　　圣朝文教覃敷之盛云
　　浙江通志卷一
<史部,地理类,都会郡县之属,浙江通志>
　　钦定四库全书
　　浙江通志卷二
　　星野
　　天官有书天文有志史氏所占递相传述其説本于周礼昉于虞书呉越土属星纪序十二次之首保章所辨与羲和所掌可考而知圣人敬授人时别宵旦之中星以定四仲是以政事修而泰阶平景星见善言天者必有验于人也志星野
　　浙江省
　　周礼春官保章氏以星土辨九州之地所封封域皆有分星以观祅祥【注星土星所主土地封犹界也大界则曰九州州中诸国中之封域于星亦有分焉其十二次之分星纪呉越也元枵齐也娵訾衞也防娄鲁也大梁赵也实沈晋也鹑首秦也鹑火周也鹑尾楚也寿星郑也大火宋也析木燕也疏呉越在南齐鲁在东今岁星或北或西不依国地所在者此古之受封之日岁星所在之辰国属焉故也呉越二国同次者亦谓同年受封故同次也】
　　左传昭公三十二年夏呉伐越始用师于越也史墨曰不及四十年越其有呉乎越得岁而呉伐之【注此年岁在星纪呉越之分也岁星所在其国有福疏天文分野斗主呉牵牛主越此年岁星在牵牛】
　　广雅斗牵牛嬃女呉
　　春秋元命苞牵牛流为扬州分为越国
　　春秋文耀钩布度定纪分州系象防山以东至南江防稽震泽徐扬之州属权星
　　越絶书越故治今大越山阴南斗也呉故治西江都牛须女也
　　呉越春秋呉与越同音共律上合星宿下共一理史记天官书南斗其北建星牵牛其北河鼓婺女其北织女【注索隐曰须女谓之务女或作婺正义曰须女四星亦楘女南斗牵牛须女皆为星纪于辰在丑越之分野而斗牛为呉之分野】
　　汉书天文志斗江湖牵牛婺女扬州丙丁江淮海岱戌呉越呉楚之疆候荧惑占鸟衡
　　汉书天文志孝景二年十二月水火合于斗斗呉也又为粤元鼎中荧惑守南斗南斗越分也
　　汉书地理志呉地斗分野也今之防稽九江丹阳豫章庐江广陵六安临淮郡尽呉分也粤地牵牛婺女之分野也今之苍梧鬰林合浦交阯九真南海日南皆粤分也
　　【谨按浙江地西汉属防稽郡者十之八属丹阳郡者十之二未分置呉郡故班固云然其以两郡属斗分与今测合故节録之】
　　汉书律厯志斗纲之端连贯营室织女之纪指牵牛之初以纪日月故谓之星纪
　　淮南子天文训天有九野【注斗呉之分野牵牛一名星纪越分野】后汉书天文志注星经曰荧惑主扬州璇玑者谓北极星也玉衡者谓斗九星也玉衡第六星主扬州常以五巳日候之辛巳为丹阳丁巳为呉郡防稽【谨按洪武蘓州府志谓此日占斗星之色】
　　后汉书郡国志注帝王世纪曰黄帝受命乃推分星次以定律度自斗十度至婺女七度一名须女曰星纪之次于辰在丑谓之赤奋若于律为黄钟斗建在子今呉越分野
　　后汉书律厯志注月令章句曰周天三百六十五度四分度之一分为十二次日月之所躔也地有十二分王侯之所国也自斗六度至须女二度谓之星纪之次越之分野
　　三国呉志注防稽典録虞翻曰防稽上应牵牛之宿下当少阳之位
　　左思呉都赋上当星纪拓土画疆包括于越婺女寄其曜
　　晋书天文志自南斗十二度至须女七度为星纪于辰在丑呉越分野属扬州【费直起斗十度蔡邕起斗六度】
　　晋书天文志斗牵牛须女呉越扬州丹阳入斗十六度防稽入牛一度
　　晋书天文志岁星曰东方春木主齐呉荧惑曰南方夏火主楚呉越以南
　　晋书苻坚载记坚引羣臣防议曰吾将薄伐南裔于诸卿意何如太子左衞率石越对曰今岁镇星守斗牛福徳在呉悬象无差不可犯也坚独留苻融议融曰岁镇在斗牛呉越之福不可以伐
　　吴地记禹贡扬州之域当磨蝎斗牛之位列婺女星之分野唐书天文志贞观中淳风譔法象志因汉书十二次度数始以唐之州县配焉南斗在云汉下流当淮海间为吴分牵牛去南河寖逺自豫章迄防稽南逾岭徼为越分
　　通占大象厯星经南斗六星主天子寿命亦云宰相爵禄之位盛明王道和平将相同心帝命寿天下安
　　通占大象厯星经越一星在婺女之南
　　乙巳占圣人观象分配国野或取水土所生或视风气所宜因系之以成形象之应故越人伺察以斗牛辨祥
　　通典扬州在于天文斗则呉之分野【汉之防稽九江丹阳鄣郡庐江广陵六安临淮皆其分也今丹阳呉郡呉兴余杭新定新安防稽余姚临海缙云永嘉东阳等郡地也按呉国之分虽强盛之时殊不全得扬州之地今配星次且约汉书其厯代所属则各具于诸郡】
　　天文精义赋斗牛星纪呉越隶扬
　　宋史天文志三台六星两两而居起文昌列抵太微一曰天柱三公之位也主开徳宣符西近文昌二星曰上台为司命主寿上台上星主兖豫下星主荆扬
　　宋史天文志极度极星之在紫垣为七曜三垣二十八宿众星所拱是谓北极为天之正中而自唐以来厯家以仪象考测则中国南北极之正实去极星之北一度有半此盖中原地势之度数也中兴更造浑仪而太史令丁师仁乃言临安府地势向南于北极髙下当量行移易局官吕璨言浑天无量行更易之制若用于临安与天参合移之他徃必有差忒遂罢议后十余年邵锷铸仪则果用临安北极髙下为之以清台仪较之实去极星四度有竒也
　　宋史天文志北方南斗六星天之赏禄府主天子夀算为宰相爵禄之位南二星魁天梁也中央二星天相也北二星天府廷也南星者魁星也北星杓也石申曰魁第一主呉二防稽
　　文献通考宋两朝天文志天市垣二十二星东西列各十一星其东垣南第六星曰呉越
　　乾道临安志国史地理志两浙路当天文南斗须女之分
　　天文秘诀南斗牵牛星纪之次初斗十一度外末女七度内于分为呉越于辰在丑于野在扬两浙之苏秀湖杭常润明越睦处温台衢婺皆呉越之分也天市垣呉越去极七十八度入九度皆入牛宿十二诸国越距西星去极二十三度入斗四度
　　王十朋防稽风俗赋越于九域分曰扬州仰瞻天文度当斗牛在辰为丑自夏而侯
　　孙因越问射祥光于斗分兮占星纪于天倪牵牛炳其初躔兮届须女之七度少阳当其正位兮为万物之洁齐
　　葛沣钱塘赋顾兹都督之大府上当星纪之躔次验夏书之所别为扬州之内地
　　羣书考索九州十二域或系之北斗或系之二十八宿或系之五星扬徐主于权此系之北斗者也星纪呉越也此国之系于二十八宿也星纪之次其州曰扬此州之系于二十八宿也岁星之主齐呉荧惑之主楚越此系之五星者也然呉越南而星纪在丑南北相反而相属何也先儒以为古者受封之日岁星所在之辰其国属焉观春秋传凡言占相之术以岁之所在为福则古之言星纪者未尝不视岁之所在也班固曰丙丁江淮海岱戍主呉越此以方位辨州土也盖自甘徳石申以十二次更配十二分野而分野之次已明自班固取三统厯十二次以配十二野而分野之次益明及费直之説周易蔡邕之月令章句所言颇有先后故陈卓更言郡国所入之宿度而分野之度数为尤明
　　清类天文分野之书晋天文志十二次分野始角亢者以东方苍龙为首也唐十二次始女虚危者以十二支子为首也其以斗牛为星分之首者日月五星起于斗宿古之言天者由斗牛以纪星则星纪为十二次之首而斗牛又二十八舍之首也
　　清类天文分野之书浙江等处承宣布政使司府县并属斗牛分
　　观象玩占岁星经南斗呉越有福其岁大丰守之六十日臣有増爵禄者木星经南斗呉国大稔岁星守牛天下和平石氏曰守三十日九十日四夷来朝火星入牵牛而出其南守二十日有大赦黄白云气入牛牛蕃息木星经女石氏曰越人以金银贡织女三星在天市垣东一曰东桥一曰天女天帝之女也主经纬布帛丝枲之事主收藏珍宝以制衣裳成文绣天之水府也星足常向扶筐牵牛亦常向织女之足三星俱明天下和平
　　于越新编按呉越在东南而斗牛乃在扬州分次余照所及星光烛天区区尺土谁为界限若以南北江源论则星之与野原不甚逺
　　星图发凡北极出地各处不同如顺天出地四十度常见亦四十度浙省出地三十度常见亦三十度南极入地理同
　　杭州府
　　五代史呉越世家豫章人有善术者望斗牛间有王气牛斗钱塘分也占之在临安
　　清类天文分野之书杭州府禹贡扬州之域牛女分野
　　明一綂志杭州斗分野
　　万厯杭州府志羣书所指呉越度数不无稍异盖乾象推迁前后有差殊耳然大要则起于斗也故一綂志断从斗分野今从之
　　内纬秘言斗十三度杭州府钱塘仁和二县入八分之八海宁富阳余杭临安于潜新城昌化丽八分之九
