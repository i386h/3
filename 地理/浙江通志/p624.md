<!-- { "loadSidebar": true } -->
　　于谦【汤斌于谦字廷益钱塘人永乐辛丑进士宣徳元年授山西道御史巡按江西辨疑狱出数百人于死从征汉庶人既就缚帝命谦数其罪谦应声数百言辞严义正庶人流汗伏地不敢仰视帝大喜五年超迁兵部右侍郎巡抚河南山西于吏术民事无不精到而尤以足兵食明举措振纲纪为急当时三杨当国皆重谦所奏请朝上夕报可以是得行其志正统中议事京师荐防政孙元贞王来自代时王振用事以谦无所餽嗛之嗾言官劾谦以久不迁怨望擅举人自代无人臣礼下法司论罪未几贳出左迁大理寺少卿河南山西民赴阙请留谦者近万人乃命以少卿复巡抚十二年召入为兵部右侍郎十四年秋额森大举入寇王振挟帝亲征谦与尚书邝埜谏不听埜从行而谦留治部事土木师溃帝北陷京师大震皇太后诏郕王监国王御左顺门廷臣争言振罪应族王仓卒未有以应众汹汹捽振党锦衣指挥马顺及毛贵等捶死之班行乱王惧屡欲起谦直前掖止之请下令曰顺等有罪捶死弗论即遣都御史陈镒籍振家械其侄山磔于市诸臣始退王乃起还宫吏部尚书王直执谦手叹曰朝廷正借公耳今日虽百王直何能为皇太后闻之曰国家幸赖斯人寻进兵部尚书委以军事加太子太保辞不许九月景帝即位十月额森自紫荆闗入杀掠官民警报日急侍讲徐珵言宜及时南迁廷臣多和之谦厉声曰京师天下本宗庙社稷陵寝在焉百官万姓帑藏储蓄无恙一动足大势去矣奈何欲蹈靖康覆辙乎帝是谦言议始定谦乃奏用王通杨善守京城孙镗卫颖张軓雷通分兵出战石亨杨洪柳溥为总兵监以给事中王竑叶盛程信姚夔尽移郭外人入城所至坚壁清野勿与战通州粮百万悉散给官军余令运入城刍茭不及运者焚之勿资敌谦躬擐甲胄慷慨誓师士人皆感奋额森众薄城下见严阵不敢犯要大臣出议和索金帛帝以问谦谦曰臣受命治军旅他非所敢闻也乃约战以大礟击其营死者数千人额森大阻诏进少保谦固辞额森数遣使通欵许归上皇时大臣王直等请遣迎驾甚力上不怿谦从容进曰天位已定谁敢异议惟君臣大义兄弟至情自当遣使奉迎耳帝改容曰从汝从汝于是遣都御史杨善等往迎上皇还京师当是时额森既屡犯京师托克托布哈寇辽东布拉珠寇陜西浙江叶宗留福建邓茂七广东黄萧养各拥众僣号南蛮西蕃复乗间蠢动命将出师变在俄顷谦内固京城外筹边镇条画悉中机宜僚吏受成相顾骇服虽宿将勲臣小不中程律即请防诘责片纸行万里外无不惴惴効力帝推诚倚任而口不言功深自敛饬帝尝赐第闗西谦曰国家多难何以家为取前后所赐玺书袍铠冠带弓剑之属悉加封识岁时一谨视而已谦自奉俭约所居仅蔽风雨平时多宿直房以便朝谒间病痰壅和药需竹沥帝为亲幸万岁山伐竹取沥以赐或言谦柄用太过帝意益坚初徐珵议南迁因谦言为帝所薄后改名有贞深怨谦石亨初坐事系狱谦请赦而用之亨乃请官谦子冕府军副千戸谦曰臣欲为子求官当乞恩君父何必假手于亨耶亨闻而惭憾益甚亨从子彪骁雄谦数裁抑出彪为大同游击防军于是憾至切骨太监曹吉祥刘永诚皆与谦共事兵间惮谦凌已亦衔之帝不豫有贞与亨吉祥开南城门复上皇位遂诬谦与大学士王文太监舒良等欲盗金符迎立襄世子都御史萧维祯责簿坐谋反当族廷鞫时文不胜愤仰首辨不已谦曰亨等意如此辨何为狱具英宗犹豫曰谦实有功若何有贞进曰不杀谦今日之事无名帝意乃决遂斩于东市家属戌边谦死之日天日阴霾行路涕泣皇太后闻之嗟悼累日帝亦悔之成化元年诏复谦官赦其家遣行人谕祭治三年赠太傅諡忠愍万厯中更諡忠肃建祠墓侧曰旌功杭州府志冕字景瞻初以父功荫府军千戸及谦被谮死冕坐谪龙门屡上书讼父寃宪庙初事白加谦官諡因复冕官冕请改文资授武库员外郎厯陞应天府尹致仕冕遘家难放徙穷边而能闭门却扫以读书纂言为事起谪籍官两京所在以修谨称】
　　沈敬【分省人物考字克钦钱塘人正统进士授兵部主事转郎中公忠正直为权奸所恶景泰末谪戌辽阳成化改元诏复其官超拜河南防政岁饥民流敬及时赈发全活甚众计处榆林餽饷供用不乏转广西左布政使时田州黄明倡乱杀逐知府岑溥敬受督抚檄统众征勦枭明父子擒斩无算触险乗瘴深入贼巢中毒死朝廷官其子】
　　何鼎【两浙名贤録余杭人入内为长随好读书知大义治间见张皇后兄弟出入宫禁心甚忿之以为祖宗法度外人不得至此一日孝宗与张饮偶起如厠除御冠于典冠者张戏之复带酒污宫人鼎持金瓜候门欲击之时太监露其事张仅得脱明日鼎上疏极言之张后大怒捽鼎至扑杀之投尸海子】
　　吕忠【嘉靖海宁县志字守诚其先庐州人世袭海宁所副千戸遂为海宁人正徳八年江西姚源洞王浩八作乱流刼浙东当道檄忠率兵勦捕忠辞其母顾妻郑氏曰吾母在汝谨事之为臣忠吾不暇内顾矣行至开化贼众突至郡卒劝曰贼势甚盛可避之忠怒提刀砟其背曰朝廷养兵百余年一旦忍忘之耶直前酣战射杀十数人孤军无援被贼攅刺坠马死奉防陞其子一级】
　　林文贵【嘉靖海宁县志台之黄岩骑兵也从千戸吕忠征姚源洞贼贼猝至忠力战死众遂奔溃文贵厉声曰不可负主大呼挺枪刺贼贼拥众执之胁使降文贵怒骂曰我朝廷命军岂从尔贼贼缚贵于树骂不絶口剖腹刳心而死】
　　查约【闽书字原博海宁人治进士以南刑部郎出为福建佥事治异等延平邵武暨福州军相继煽乱约以单车申谕众咸戢服擢山东副使进福建左布政使岁洊饥下令诸司掾上纳者悉出谷分贮诸仓备赈擢抚山东未行侯官人林汝美以杀妻论死系狱中又车二小剧盗也与汝美同系二囚私赂守狱卒寛其械遂藏兵瓜中率众破狴犴出杀令复破府中狱出众囚相与趋南门将入海约自以故有徳于闽出为化诲言未脱口而刄已陷胸矣闽人立祠祀之】
　　姜楫【嘉靖海宁县志海宁所千戸嘉靖三十二年征倭寇战死海盐城外事闻陞其子本所副千戸】孙商伟【富阳县志富阳人嘉靖癸丑岁贡授福建宁徳州敎谕倭寇入学宫欲挟商伟行商伟曰我学官也职死学中去此一步非死所矣遂死夫子像前】
　　吴懋宣【杭州府志杭州卫指挥万都督表女夫也嘉靖癸丑倭乱海上表闻变命懋宣将之力焚其巢大破之懋宣乗胜逐寇倭伪遁为所扼懋宣曰死吾职也恨不殱此贼耳重创而死】
　　姚来【旧浙江通志字舜延仁和人万厯间累着军功授惠州防将泰昌元年秋山贼窃发惠州大震来孤军深入贼砦战没奉防建祠惠州】
　　许当辰【旧浙江通志字健庵余杭人天启间武进士授广东旗鼓都司征海寇刘香力战没于阵】赵景和【旧浙江通志字万育天启举人为广徳州守下车甫三月马士英拥兵南下过广徳益无纪律横甚景和虑暴兵之害民也谕郭外百姓尽徙入城闭城门不纳士英怒纵火破城入杀之百姓悲思立祠以祀妾秦氏投井死于苍璧仆钱义匿之得脱成壬戌进士】
　　祝渊【海宁县志字开美海宁人崇祯举人时刘宗周负时望防救熊开元姜采上斥其官廷臣无敢言者渊发愤上防曰流寇方讧不宜遽斥风宪防入下所司切责之问究主者赐廷杖抗声曰男儿志在报国安有身上书更指他人者金吾亷其词直上之遂释狱甫半日而贼陷京师作絶命词以死】
　　许文岐【旧浙江通志字我西仁和人崇祯甲戌进士授南京兵部主事进郎中出知黄州府未逾月贼至文岐伏兵以待贼奔溃夺大旗而还擢下江防道驻蕲州十六年贼乗夜急攻会大雪枹皷无声城陷被执检其臂得印拥至营不遽加害散系七十日遇黄州举人曰贼不过什二三良民被胁者过半耳今以柳圏为约可自投杀贼有王固统者泄谋于贼贼宻探诸营果有柳圏贼怒遂并被害赠太常卿】
　　徐余庆【旧浙江通志字兆谷新城人崇祯元年以贡授四川珙县知县居官清慎吏民懐之会张献忠陷蜀所过州县望风披靡余庆坚守孤城城陷不屈为贼所害】
　　顾王家【旧浙江通志字翊明仁和人以盐漕御史掾授临汝州吏目临汝当襄雒之冲王家兼倅事严保甲诘奸宄缮城堞调粮饷贼畏莫敢犯署郏城县新令李贞佐至王家以秩满迁去汝人伏御史台乞留请摄监军司马崇祯十三年逆闯攻汴不克遂犯郏城围数重王家率敢死士婴城固守矢竭城陷贼蜂拥入城褫贞佐衣冠倒悬大树上将断其舌磔焉王家瞠目曰贼无道至此恨不斩汝以啖语未毕刄乱下竟同日死子国工诗赋贼尽戮郏人将及国国给贼将以藩邸藏金所在告俟间拾巨石击贼贼怒支解之汝人收国尸葬峨嵋山】
　　翁之琪【旧浙江通志字元倩仁和人陜西按察使汝进孙也初为郡诸生名珏三试不利乃投笔从戎中崇祯十二年武榜上亲简将材竒之曰神骨森挺忠孝人也擢第一初任舟山守备平海寇陈虎移守衢州会金陵失守恸哭自沉于芜湖板子矶惊湍逆流尸不没者三日收其骸如生】
　　王寅【旧浙江通志山阴人徙居钱塘通韬畧膂力絶人中天启丁夘武举以父大经征播功袭绍所千戸崇祯初迁浙抚守备检军伍多脆弱不任决拾大诧曰昔南塘戚公练浙兵精鋭莫敢当天下称为鸳鸯队于是仿其法训练一年而精悍猛鸷比节制兵迁龙江都司未任调守泗州陵寝盗屯集磨盘麓寅云彼众我寡及其未集急击弗失于是卷甲趋盱眙杀贼先锋七大王自午战至申贼益四集矢尽力竭冲阵死赠镇国将军赐祭廕一子】
　　翁鸿业【旧浙江通志字一瓛钱塘人天启乙丑进士以仪部郎出为广东右防政分守岭东以平海寇出寃狱称能吏丁丑补山东督学右防政羽书旁午一日十警鸿业分校诸郡间语诸生力学读书当知世间忠孝事戊寅御史檄鸿业署兵备分守济南东昌己卯正月大雾昼晦城溃投烈焰以死】
　　俞起蛟【旧浙江通志字芝云钱塘人以明经起家拜鲁宪王长史宪王薨肃王立欲废世子起蛟察世子孝从容入告力持得免肃王薨世子立值歳大歉起蛟劝王赈饥自出禄二千石继之泰山盗李青山聚党刼掠势张甚起蛟与范黄门淑泰力战俘其众崇祯十五年兖州破鲁王死起蛟率家属二十三人死之】
　　陈潜夫【旧浙江通志字元倩仁和人崇祯丙子举人选授开封府推官明亡至山阴抵小赭村谓其妻孟氏曰勉之吾为忠臣而为烈女孟氏笑曰此吾心也与其妾栉髪更服以待潜夫整衣冠拜祖父像已拜别其母与弟携妻妾至化龙桥皆沉于河】
　　王道焜【旧浙江通志字昭平钱塘人父国柱以旧厯举人为庐州推官治狱多所平反道焜辛酉举于乡为福宁教官旋令南平邑为闽海孔道道焜至饬保甲练军实严读法捐仓廪具有方畧迁南雄同知时光泽有妖寇之乱闽父老乞请留道焜加同知衔知光泽县事道焜单骑入贼营谕以利害贼皆散去一邑以安崇祯时陞兵部职方司主事明亡与陆行人培同日自经死子均崇祯壬午举人】
　　陆培【旧浙江通志字鲲庭吉水令运昌之子运昌任永丰吉水多吏迹培与兄圻弟堦并驰名一时崇祯庚辰成进士授行人南还父卒培自留都奔赴长跪座前以手批颊颊尽肿齧其臂血淋漓声泪俱下明亡入横山桐坞岭作絶命诗二章遂自经死着有威鳯堂文集行世】
