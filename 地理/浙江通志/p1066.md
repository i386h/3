<!-- { "loadSidebar": true } -->
　　浦阳郑氏聚族而居者九世有司请于中书而旌表之号曰义门且复其家力役之征俾无有所与今集贤直学士揭公实为之记一时闻人往往赋诗以美之谓予与郑氏居同郡知郑氏者宜莫予若因属予以序予家距郑氏不两舍而近纳交郑氏父兄子弟间嵗行已再周其知之固深矣集贤公之所称述岂有媿辞乎抑予闻之古有合族之道非士庻人所得行而亲亲之仁无贵贱一也合族莫重于立宗之法或五世而迁或百世而不迁五世而迁圣人不以为失于薄百世而不迁圣人不以为过于厚迁以辨其异不迁以统其同二者盖并行而不相悖者也若夫数百千指聚居而食虽古公侯之家皆无所有而后世士庻人之家乃或有之可不谓难矣哉是宜史不絶书而上之人所以褒嘉之者遂着于令逮至本朝史臣序礼典三十有二而旌表居其一然则其可以劝亲亲者又圣人之所不废也兹非所谓礼以义起者耶郑氏于古人合族之道夫亦有取其义云尔褒嘉所及有司既奏着令从事而未克上其状于太史氏予辄弗辞而次第其诗本诸作者之意系于末简庸俟夫陈诗以观民风者焉
　　石台纪游诗序　　　　　　　【元】黄　溍
　　宁海多大山其髙或俯视云雨名于仙经地志者天门阆风丹丘桐柏而南田则为福地好事者病其幽逺险絶莫能适至独喜游石台石台距县治仅五里山皆土阜非有竒岩峭峰水泉花药竹箭之美由山足缘坡陀蛇行穿灌莽而上其脊得巨石五六相积压如累器物顶上隆然正方而平可坐十人旁视四山屏嶂罗列东北山缺处海霞岛雾缥缈可指也予佐县之又明年始合耆俊之士登斯台抉剔蔽翳求昔人之遗刻既漫灭不可识唯庆元诸老题咏故在徘徊乆之望东麓杉松苍翠甍桷隠隠或曰是谓南园道院乃欵而休焉因相与饮酒赋诗抵暮而去忘其山之卑地之近也孰使予乐焉而无志乎高且逺者非兹台也耶古之君子虽甚陋必有游息之物以养其观聴而发其意虑卑高近逺物之不齐者夫茍无累乎物斯异方而可以同得也诗所以志兹游之得序而归之南园以为石台故事
　　送温州学正曹顺甫序　　　　【元】黄　溍
　　曹君顺甫与予居同郡且同举教官予不调而顺甫用累考序迁为温学正其行也予以督运吏书满归自海壖顺甫谓予幸以一言识其别予距与顺甫同举时二十三年矣劣弱无似不能使学与日俱进讵有以増益顺甫之所未至哉然尝从乡先生闻干淳师友之盛未始不叹夫人物之聚学术之散也盖婺之学陈氏先事功唐氏尚经制吕氏善性理三家惟吕氏为得其宗至于人自为书角立竞起吕氏终莫能挈而合之也其在温则王道甫之慷慨名义尝合于陈氏矣而其言无传焉陈君举本薛士隆上下古今而和齐斟酌之以综世变为説不皆与唐氏合其厪存者亦莫之传也叶正则推郑景望周恭叔以达于程氏若与吕氏同所自出至其根柢六经折衷诸子剖析秦汉迄于五季凡所论述无一合于吕氏其传者直文而已学固无与焉三代圣人逺矣于大道隳裂之余而能必尊其所闻必行其所知岂非卓然特立而不惧者乎是未可以专私蔽锢为其诟病也冢钜沦没晚后无所依风承响接苐以世之所共传为信遂使散者不可复合不传者日就冺坠安知纷然不同之中有混然大同者在耶夫考师友渊源之自务合乎圣人之本统以一诸生之道徳学校所首重也故予敢为顺甫告是虽非有以増益顺甫之所未至其望于顺甫也厚矣他日顺甫归休与予游于乡校尚挹其绪论以袪所惑焉
　　金华李节妇诗序　　　　　　【元】黄　溍
　　节妇冯氏名易安湖州録事汝弼之子武宁县尹李如忠之继室也李氏为金之宦家今占籍东平汶上高祖仲略山东路按察使曽祖景云御史中丞国朝至元间从下江南因寄家于越李君初娶特黙齐氏有子某十年而特黙齐氏卒録事君时任越之管库以节妇归焉再期李君疾卒垂殁时语节妇曰尔其若何节妇引刃断髪誓靡它时节妇年二十七有子二人任甫一嵗伏方娠后两月始生汶上之族及特黙齐氏之家闻君死合内外属南来悉取其蓄聚携其子以去节妇一聴其所为弗与较四壁萧然惟两柩而已闾巷莫不哀之节妇有姨母事山隂李君良佐赖其力奉柩葬城东蕺山下録事君念无以资衣食将嫁之节妇爪其面流血欲死録事君知不可夺为养女求赘壻以给之嫠居十有九年二子成立乃迁李君特黙齐氏之柩葬汶上先茔之次中书平章政事王公为之铭是时南北声闻阻絶已乆宗姻里党意其必更适人闻其来皆大惊太息至泣下节妇俾任留奉丘陇而与伏来越上以存江南之祀一时名人多为赋诗属予以序予惟方今徳教流洽妇女以义自守而见褒表者无地无之其始能居人之所不堪终能送死无憾如冯氏者有几人哉直书其事于卷首俾览者知其贤与它褒表者尤为难也
　　送周明府序　　　　　　　　【元】黄　□
　　古之作史必为循吏立传汉西京二百年间所书仅六人盖人才自古为难而尤难得者循吏也皇元统一函夏吾乌伤领于职方逾七十年求其可儗于古循吏者清江周侯庻几乎先是为政者务近民或奉贽纳币以自通皆弗之拒侯一切峻却之可谓防矣而世未尝乏防吏也异时屡建局以覈田粮而隠匿飞并之弊未革侯令民得自实且躬任钩考之劳一无所惮期月而簿书井井有条愚民喜争豪猾之徒诱使相告讦而阴持其柄以为利事未竟家已破侯遇有所赴愬委曲晓譬调防而遣之负其不直者悉惭伏悔罪诎者以伸部使者郡长吏数委以邻境疑狱及累嵗不决之讼侯折以片言人莫不服其明允官府既以无事用其余力大治土木营尉廨葺儒黉创常平义仓而分贮公私之谷以实其中完旧益新百废具举是可谓能矣而世未尝乏能吏也惟夫所居民富所去民思至深入其肺腑庻几循吏之风乃絶无而仅有者也况汉之循吏皆郡国二千石今也以百里之邑而得循吏不愈难哉侯书满解印绶行有日吾党之士各赋诗以道其恋慕之私俾某序于篇首侯初由湖北海南宪掾入湖南广西帅幕以招两江叛蛮有功超擢宣阃都司厯江东剧郡元僚功绩甚着其来乌伤治行为诸邑最宪府方交章列荐于中朝行向用矣因序诗而附见侯行事之大略俟他日传循吏者采择焉
　　送高节书院刘山长序　　　　【元】黄　溍
　　尚论两汉之士必曰经术名节自公孙至张禹孔光之流皆以经术致位宰相而持禄保位未免阿谀之讥不有名节孰矫其失名节则严子陵实倡之也迄今千三百年其故居及所钓游处犹为之立祠即其旁置书院而奉之以释奠先师之礼其有功于名教大矣古之先师诗有毛公书有伏生礼有高堂生乐有制氏初不以其贤奉其传则祭其人示有所本云尔唐制孔子庙由顔子而下为先师者二十二人有毛公伏生高堂生而无制氏诗书礼存而乐亡也孔门高弟惟顔子子夏为先师子夏诗有序易有传顔子非有遗书可传而以配于先圣其后复列子夏于十哲而独推顔子讵不曰讲习其言未若仪型其徳乎今之道学一出于濂洛干淳三数大儒此学者之先师也既立其书于学宫而跻之从祀矣其为书院又取前史所载高人逸士若子陵者以为先师子陵止答侯霸两语它议论则寂无闻世特以其贤而尊之夫道一而已发于文则为经术修于行则为名节岂若百家人自为学莫适相通乎建阳刘生仲寳以选署余姚之高节书院山长余姚子陵所居也予闻仲寳之先少师文简公受业考亭读论语至予欲无言喟然而叹谓言语非所以学由是一意务为躬行实践其出处虽与子陵殊而修名姱节视子陵可无愧仲寳家庭之传必有异乎以呻吟占毕为事者诸生在列仲寳进则风励之仪型前哲退则以家学使羣居而讲习焉不亦善乎仲寳之行也同志之士临别赠言凡若干篇京兆杜君伯原甫实序之及来钱唐复求予为后序杜君隠居武夷山中聘使在门而不为起诚善学子陵者试以予言质之何如
　　送杨仲礼浙西提举序　　　　【元】王士熙
　　杭为郡甲于江左宋之南为行都地多山谷渊薮峙而为巨镇滙而为广渉瑰竒胜絶之观博大豫之俗在方舆盛且剧我元底奠行省莅之以事之殷地之重于今视他行省独丞相置丞相之属非清强膺时望者不得预其司文教者曰儒学提举泰定三年夏应奉翰林文字天台杨仲礼以选被命往夫杭之土风重文士子兟兟佩服整洁出辞粲然落笔缜然处其土者必鉴别衡析陶良汰浮烛其衷斯有以服之也行省之属事上皆有等威虽大府连率俛首趋对惟谨提举官五品登阶而揖省僚必改容礼焉夫礼之严必有以尊其学众之服必有以重其徳不尊不严不重不服若曩之为是官者呉兴赵先生巴西邓先生皆由侍从出美望孚于人人杨君居史馆乆文精思缛言议济济志于事功卓然勇往之资也士熙尝与同僚私灼其详于其行也不以易为喻而进其难不以近为劝而图其逺者焉交友之谊也
　　景定谏疏序　　　　　　　　【明】宋　濂
　　吾婺旧称礼义之郡士生其间皆存气节仗忠义而东阳为尤盛自宋中世以来以直道著称列于国史者甚众虽布衣下位不居谏诤之职而上封事者往往有之岂其人皆善言论哉徳泽所渐濡师友所讲説风俗成而至斯盛也余少时好读宋史凡吾郡人事有可称辄识之既而叹士之幸获见于史者如此不幸而遗轶不传多有矣往年在翰林始得见东阳贾廷佐上高宗疏廷佐为桐庐主簿愤秦桧和议绍兴戊午上疏论之辞甚切直而史不载至七世孙权始出以示人士大夫为文称其忠廷佐之名始显于天下其乡人杜士贤在理宗时为武学生景定甲子秋因星变求言上疏力攻贾似道误国其曽孙实今年秋以疏示予事与廷佐相类然士贤无一命之爵请黜似道厯数其罪切直同于廷佐而实能趋京师遍求贤缙绅文以白之梓以传非廷佐后人所能及余于是又叹忠义之士天虽抑之于前每扶植其子孙使昭其声光于不朽当似道擅权威焰足以生死人士贤不至于杀身者毫髪间耳今似道之后不闻有为士者士贤之子孙守其遗业不坠闻其风者虽野人稚子皆为之慨慕善恶之公昭明如此则夫有志于忠义者尚何惮而不为哉是疏之传非特可补史氏之阙为人臣者可以鉴矣士贤字希圣后中武科授武冈军新宁县簿尉遂摄其令转绥宁盱眙两县令以终
　　华川文派録序　　　　　　　【明】宋　濂
