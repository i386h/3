<!-- { "loadSidebar": true } -->
　　刘璋【闽书字廷信南平人天顺进士成化中厯浙江左右布政使嵗计欠米二十二万石军储停支皆为弃伍璋为设法补足嵗计外余六万石仕至工部尚书】
　　余子俊【嘉靖浙江通志字士英青神堡人景泰进士成化六年为浙江左布政使外和缓而内严毅正不诡俗廉不近名御史按浙者咸畏敬敛束凡文移必自起草每夜分方寝尤留心于水利农田民多受益仕至兵部尚书諡肃敏】
　　夏寅【泳化编字正夫松江华亭人正统进士任浙江参政适处州民走聚山谷招之不聴曰须夏参政来乃可寅檄至即散还其家信义素闻葢如此】
　　李嗣【献徴录字克承南海人景泰进士知金华府下车行乡饮酒礼有司设主席殽核视賔倍遽命撤之由是吏民知风指不敢干以私奏立正学书院祀先儒何王金许四贤重修丽泽书院俾郡人知所向以治地僻逺民苦赋役奏请割三郡近地设汤溪县以便之迁浙江右参政转左修筑长堤以御绍兴宁波海涨二郡民赖其利又上军政数十事皆行之仕至户部右侍郎】
　　张悦【吾学编字时敏华亭人天顺进士为浙江提学初糊名校士寻去之曰我且自疑人谁信我请托觊觎屹不为动士皆帖服所奨拔皆闻人】
　　杜谦【献徴录字益之昌黎人景泰进士浙江右参政陞右布政使转左谦在浙十有三年其建制多可为经久计天下每嵗上供防段唯浙最多有造作不如常度者辄坐阅视官罪每当阅视辄推延以避责有积数年更数人者积久蒸浥损坏以致重造多费谦至阅视凡诸郡累年之积次第阅讫即上进自后阅进以时其为政以忠厚仁恕为本有恵利于人浙之士民称颂之】
　　方珪【福建通志字纯洁莆田人成化进士巡两浙盐课时有权贵之子鬻贩私盐巡抚檄苏州府代为散给民间收利数倍珪寘诸法因劾其父贪利蠧法都御史附势剥民知府朋奸不职自是豪猾敛迹】
　　段敏【分省人物考字维中金坛人天顺进士累官浙江参议值岘贼倡乱敏多设疑兵以惑之间道提精鋭直捣其巢穴众皆散解渠魁殱焉敏居官亷谨一介必严家无中人之产】
　　杨瑄【吾学编字廷献丰城人景泰进士任浙江按察副使定海城北捍海塘县西走马堤霩衢所里外海塘健跳所海盐海塘皆瑄修筑海盐塘逾二千三百丈工尤巨陞按察使力振宪度察吏奸断讼明敏无留狱禁官署母蚕桑以争民利诸妇女母入寺观隳风俗甫半载病亟寮寀问尚论筑海塘法及濬西湖之利无片言及私】
　　张敷华【名山蔵字公实安福人天顺进士成化中浙江右参议监温处二府银课时景宁矿盗起镇巡议勦敷华榜示招抚従数十人晓谕之皆聴命陞参政迁右布政使皆在浙凡十余年不求赫赫声而境内大治仕至左都御史諡简肃】
　　佀钟【汤斌佀钟传字大器郓城人成化进士授监察御史按浙江力持宪纲凡行台亭榭旧以备游眺者悉封不视尝曰小民之不得安于田里者有司虐政害之也彼卖菜佣何能为哉一时墨吏皆望风引疾去仕至戸部尚书】
　　张穆【献徴录字敬之昆山人登进士任浙江右参政清理军务先是奏者言军曽补伍久无明文勾补者恐迷匿失伍例解丁就补而涉厯阻修多死于道穆一以移文行查兵民两便宁违例不顾也掌司事考覈诸司官凡评隲才职之称否无滥与轻黜】
　　杨继宗【汤斌杨继宗传字承芳阳城人天顺进士成化初擢嘉兴知府以一仆自随时时集父老问疾苦为祛除之大兴社学民间子弟八嵗不就学者罚其父兄御史孔儒清军里老多挞死继宗榜曰御史杖人至死者诣府报名儒怒继宗入见曰为治有体公但剔奸弊劝惩官吏若比戸稽劾则有司事也儒不能难而心甚衔之濒行突入府署发箧视之敝衣数袭而已儒慙而去中官过者索钱继宗即发牒取库金曰金具在与我印券中官咋舌不敢受入觐汪直欲见之不可宪宗问直朝觐官孰廉直对曰天下不爱钱者惟杨继宗一人九载秩满迁浙江按察使时仓官十余人坐缺粮系狱至鬻子女以偿继宗欲寛之而无由一日送月俸至命量之则溢原数较他司亦然因悟仓吏缺粮之由具实以闻众惧愿捐俸代偿由是十人者获释闻母丧立出止驿亭下尽借廨中器物付有司惟携一仆书数卷而还仕至佥都御史】
　　黄荣【福建通志字俨仁莆田人成化进士浙江按察司佥事濬杭州运河自江干抵北闗凡数十余里居民利之】
　　王恕【嘉靖浙江通志字宗贯三原人正统进士成化间巡抚南畿兼杭嘉湖等处时中官王敬乗东南搜索竒玩所至惊惧恕上疏力言敬失人心损国体伤和气召灾沴久之敬等俱收捕下狱中外称快咸谓其有回天之力仕至吏部尚书諡端毅】
　　李昊【分省人物考字志逺上元人成化进士厯陞浙江参议值绍兴水灾民饥告病特寛其逋负湖州改设孝丰县营治剏建一新嘉兴百戸陈辅以众刼府库分捕擒之】
　　舒清【江西通志字本直徳兴人成化进士除工部主事抽分浙江榷政为民筑堤以御水患号舒公堤居官清约如寒素仕至四川参政】
　　魏富【献徴录字仲礼龙溪人成化进士浙江按察司佥事进副使重舞文告讦之禁有豪猾诬县令富为直之浙东岸江田为水所齧富命筑石隄凡捍田若干顷嵗饥赈贫民所活甚多官至刑部侍郎】
　　彭韶【吾学编字凤仪莆田人天顺进士成化时以刑部侍郎巡视浙江兼理盐法韶绘煮海贫人晒淋熬负折阅朋偿之苦节为八图以献仕至刑部尚书諡恵安】
　　卢廷佐【分省人物考字保竹江寜人天顺进士成化中为浙江布政司参议东阳民社春与道士某伪立逋券诬良民逼索之反以诬告廷佐摄至疑之乃各幽一室俾不相通而以所书劵纸互相诘问其诬立白巡衢闻开化江山民为处盗所掠即躬厯二邑广询父老修举隘口砦堡立保甲法复募人捕盗示赏格果于龙泉获盗属邑嵗均徭编里定则榜示于众所司匿榜更张而防取诸民廷佐创置闗防由帖命田老率徭戸审之已而书之由帖唱名而给其乃革】
　　戴【吾学编字廷珍浮梁人天顺进士成化二十年任浙江按察使徳性和粹顾耿耿不茍合奉职守法不为物挠禄仕四十余年家无余资官至左都御史諡恭简】
　　畅亨【汤斌畅亨传字文通河津人成化进士御史按浙奏罢上供绫纱等物考察官吏奏免一百余人治元年二月景宁县屏风山异兽万余大如羊色白衔尾浮空去亨请罢温处银课而寘镇守中官张庆于法章下所司银课得减责庆陈状庆因讦亨亨又劾佥事邹滂滂亦讦亨庆搆之谪泾阳知县】
　　刘大夏【嘉靖浙江通志字时雍华容人天顺进士浙江左布政勤抚字缓催科移檄郡县务在节用爱人不许兴无名工作郡县起解银两例有秤头火耗严禁吏胥一毫不取厯兵部尚书諡忠宣】
　　赵寛【献徴录字栗夫呉江人成化进士浙江按察司副使提督学政学问淹贯能推所得以变士习经指授者为文皆有程度不以权势有所轩轾遇人坦率不事表襮浙士爱而重之进广东按察使】
　　杨峻【汤斌杨峻传字惟髙进贤人成化进士厯迁副使按察使左布政使皆在浙有报父仇抵死者峻以其孝特释之镇守中官恣横峻面数其罪取铁索欲与之骈锁诣京势乃稍戢改南光禄寺卿】
　　张宪【献徴录字廷式徳兴人成化间进士治中浙江右布政使镇守中官縦左右虐民而攫其财宪廉得其人置于理岳武穆祠在西湖故有祭田二顷为势家所据宪检覈畀祠又访其苗裔使占籍倚郭得食其租入以世其烝尝交承例阅库蔵主吏报羡银若干宪曰杭人方苦筐贡以此助之岂非一分之赐乎吾弗能窃取为自殖计也仍封识责之主吏仕至南京工部尚书】
　　陆容【献徴录字文量太仓人成化进士任浙江右参政究察民振作士气行县至桐庐发渔家兄弟杀于丐者夫妇事人传以为神既乃条列浙中便宜十事悉见施行间因公务入京论漕渠利病语斥权贵葢容少即有志天下如兵刑水利之类有所得辄手书之册后多见于用云】
　　贾锭【献徴录字良金安阳人成化进士以御史按两浙值温处矿贼陈广胡等搆乱提兵平之转福建按察司佥事】
　　韩镐【献徴录字民瞻卢氏人成化进士浙江右参议属浙大旱金衢饥民刼掠乡村往来东阳义乌山中镐遣人谕之曰汝饥民何罪赈之宜各散去否则杀之固不分饥民与盗也闻者悉遁即命各县发粟赈济且令乡村严立保伍相纠察由是数郡肃然陞左参政宁绍温台四府濵海嵗输粟于沿海各仓而鄞县粮长诈称出洋遇风沈溺复议重徴积累年镐廉得其实众皆惊服陞右布政使海盐濵海塘岸崩塌数千丈众议塞之费无所办镐曰塘虽决旧石犹在又海盐粮长当追余价数千两行令每银若干两修塘一丈当冲之田亦令若干顷修塘一丈粮长惮于出银诚得修筑则米价杂货皆可雇役况旧石之外増添不多半嵗可塞也不三月而塘成仕至湖广巡抚】
　　周孟中【名山蔵庐陵人成化进士任浙江布政使凡先贤遗迹辄崇尚以示向往温州无名之戸二十村佥减织造嵗币十之半】
　　毕亨【名臣言行录字嘉会山东新城人成化进士浙江右布政先是嵗造官缎二万贮司年久避咎莫敢验解亨毅然当之浙中饥出内帑赈给既有为飞语中伤者事白而清操益励陞右副都御史巡抚甘肃】
　　雍泰【名山蔵字世隆咸寜人成化进士治初浙江右布政使吏部尚书屠滽家众贩私盐乡人仿效盗窃横行泰先收屠家众抵罪同官咸诤防曰如此为屠公福耶且屠公宁知之屠公不知我为禁治非其助耶仕至南京戸部尚书】
　　伍符【献徴录字朝信安福人成化进士任宁波知府以古循吏自効有豪右怙势横暴者捕而治之笃意学校课诸生讲习所奨拔如闻渊辈为时名卿均徭役治水利减筵宴戒戏剧考察天下知府以符为首尝嵗祲符令民下海网捕为活海道嗾巡按劾逮士民七千余人赴阙疏符为民得罪之故孝宗释之擢浙江左参政仕至直巡抚】
　　曺时中【钱福曺时中传名节以字行华亭人成化间进士厯浙江按察司佥事执法着廉声以艰归复补浙江浙人曰是再来生我也未防又转浙江副使専巡海道武弁以贿赂为恒曰嵗例时中曰此赃也非例也请自我始拒之威令大行旋致仕】
　　王璟【汤斌王璟传字廷采沂水人成化进治十四年以佥都御史理两浙盐政赈荒浙省奏行荒政十事多所全活仕至右都御史諡恭靖】
　　林廷选【闽书字舜举长乐人成化进士任浙江佥事厯副使为人内明外寛议论依于忠厚在浙久凡官舍所需必遣人市他省观风使者亷有司强市民物独廷选无有由是声名益章仕至南京工部尚书】
　　徐源【献徴录字仲山长洲人成化进士厯浙江右布政凡三莅场屋浙藩拆卷多儒士御史意欲有所前却源曰科场所取者文即通榜儒士何伤源温粹寛仁人称长者而临事执守坚定虽当官莅政未尝一日去书不观仕至山东巡抚】
　　张文【献徴录字存简泰州人成化进士任浙江按察司副使有盐商李成诬贩盐者为盗转引至十九人初讯者以为实多瘐死狱中存者仅六人文覆讯疑之审诘得其情六人者幸不死余平反者尚多在浙逾年大率以洗寃泽物为已任】
