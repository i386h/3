<!-- { "loadSidebar": true } -->
　　【谨按两浙之水渐江界于中大海环于东南诸水或径入海或由江以达于海其发源有数派江以西为武林派汉地理志云武林山武林水所出南为九溪西为十八涧潴为西湖周三十里亦称钱塘湖唐刺史白居易宋守苏轼侣议开濬至今民食其利湖水北流合外沙河东过永昌坝合菜市门河西至会安坝合艮山门河转徳胜桥武林门内大河自呉山水驿过清湖上中下三闸与之会分为二一为上塘河东北迳旧东仓过临平山为临平湖西为石鼓湖北至长安坝一为下塘河过北新桥分为二西北流者入徳清界北流者为运河厯谢村塘栖穿石门城左受语儿枫树十八泾右受柿林羔羊十三泾之水迳石门塘东折弯环如带曰玉湾也入桐乡界南受车口陆墅北受车溪烂溪龙翔湾诸水东流迳皁林入秀水境逾白龙潭东流潴为鸳鸯湖一名南湖其东南为滮湖一名马膓湖长水海盐二塘水之所滙也长水塘自长安坝东流为二十五里塘河过海宁县又东流入袁花塘妙果山之尾合姚塘茶湖麻泾彭墩防江塘诸水入洛塘河北经紫微山赞山间为峡石河东经练浦海盐塘亦合海宁诸水北经横塘俱滙于滮湖东流经双溪桥又东出会龙桥分二支一由汉塘至平湖一由魏塘至嘉善其由滮湖入澄海门由漕河入通越门者出望呉春波二门俱柬趋会龙桥又一支绕城北流过西丽北丽为相家湖又东北为麟溪亦入嘉善境其由汉塘东流者合胥江陶泾诸水滙为当湖海盐鸬鹚上谷黄道诸湖之水合流而北过柳荘独山乍浦诸塘之水入之东北流由三泖入黄浦自魏塘东流者一为华亭塘东为张泾滙为风泾之白牛塘合祥符荡叶荡之水会章练塘东入泖一为东爪湖塘北流入夏墓荡又北入汾湖又北入淀山湖东至黄浦入海有天目派天目山上二池若左右目左属临安为东溪右属于潜为西溪西溪水出尖顶迳细荆口有箕潭形如仰箕瀑布下注为蛟龙池池分上中下下流与东溪合南迳白鹤溪合双清溪滙为三潭与虞溪合经于潜城西岝防山临其侧名为锦江南流为浮溪经竂车桥溪合百丈岭水横塘水竹林水入之经地风山浪溪与柳源水合而为交溪经昔口昔溪出黄岭入之东南过烟口苦竹水入之又东南与昌化紫溪合水中磐石长百余丈望之如朝霞倒影在水名曰赤濑东南流有二溜昌化者小溜于潜者大溜也经武勇山桑干水入之至分水境西南流合印渚溪绕天禄山下厯二十四滩西南流迳桐庐为桐溪自天目而下一支出广苕山为苕溪由临安东流经余杭合仇溪溪二源一出髙陵山一出独松岭亦名双溪合径山港经钱塘东北流过安溪奉口又经徳清齐眉山下为洋溪东流为余不溪其上流为溪水清澈亦名清溪东北过敢山漾又北过菱湖又北过杨湾大溪过阜安桥与武康前溪合源出铜岘山上流为阮公溪东北为后溪又东为新溪宋令蔡霖疏去砂碛因名蔡公溪合北流水即余不之支分也会于沙溪北过岘山漾一名碧浪湖北入湖州安定门其出自独松岭者一支过邵渡为龙溪经荻浦与仙溪合又合孝丰浮玉山水呉兴志在岘山漾为小浮玉此为大浮玉也董岭水东流者入宁国境西流者与南屿水会于梅溪绕安吉城东南邸阁池北来之水合梅溪西来之水经长兴为荆溪其西白岘苍云诸水流为杨店梓方二涧滙为合溪东流为罨画溪折而南经吕山塘四安溪合石涧广徳诸水东流入之其南余甖溪北流入之会于霅溪又名江子滙北流至含山塘入太湖罨画之下流为箬溪南曰上箬北曰下箬北连顾渚溪经明月峡北流为紫花涧出水口镇注包洋湖过夹浦入太湖虞翻川渎记云太湖东通淞江南通霅溪西通荆溪北通鬲湖东通韭溪以其通五水故亦名五湖也江子滙之水分一支出迎春门为运河又东流为官塘河经升山塘合乌镇水由浔溪通呉江入新城塘过石臼漾合穆溪水入嘉兴之漕河此浙西水道之源委也江以东有金川派金溪二源在开化一出马金岭一出百济岭经嵩阳源合而西流绕城经钟山下东南流声口溪入之龙山溪二源十二曲流至华埠入之始容小舟经常山北与私溪石硿溪合谓之三合水可胜三百斛舟下流与文溪合文溪四源流经江山礼贤镇滙为一合鹿头染口二溪经西安溪为西溪折而北经鸡鸣山下定阳溪出遂昌周公源东北流与之合亦名东溪东流为盈川经龙游为瀫溪溪南岸姑蔑故墟也灵山港出遂昌合赤真水东流入之金村源水出夀昌南流入之筑溪出松阳大方山合马报水北流入之过翠花岩下为团石潭此衢港也抵金华有双溪派一为东港一为南港东港出东阳大盆山东北流东白山水入之安定溪西流入之迤西横溪水入之折而南荆浦溪入之合为东阳江西流抵义乌鮎鱼水出南山西流入之龙门山涧水西流入之华溪出云横山呉溪出杏溪合丹溪岘溪流至黄蒲潭入之五云溪合梅溪至成家渡入之滙于画坞山下为画溪东阳江之别名也经金华城南石碕岩下潜溪出南山三断水合梅花溪入之赤松涧水出金华山合徐公湖南流入之与南港合南港出缙云黄碧山流经永康花溪出密浦山东南流入之仙溪出马岭北谷南流合义乌苏溪水入之北溪出石佛山南流入之合南溪为永康溪汤溪之秀芝小龙白砂诸溪水北流入之合大小铜川南流经武义八素溪出八素山南流入之妃水溪北流入之姬水溪西流入之遂昌之熟溪合大妃岭苦竹溪三断山白姥溪东南流入之经金华城下与东港合故曰双溪西流出五百滩言水迅驶挽舟须五百人此婺港也婺港西流衢港东北流滙于兰溪兰隂山下水纹如縠亦曰縠水三源水上曰鲍源中曰盛源下曰缪源南流入之骥溪出玉壶山八石溪出鸡窠岩龙门水出乌蜀山俱南流入之社溪芝溪二水合为甘溪至湖歩入之洞溪出洞岩山西流入之下流为香溪东北流与浦阳江合江水出深袅山合岩坑山水贝山歩桥水由苋浦入之私水出天目伏流一百六十里乃见如沇水然东流入之经观山下川水入之蛇浦水曲流入之槁溪出自石山东流入之白麟溪出金芙蓉山西流入之义乌酥溪出清潭山深溪出龙祈山合于丫口而北流入之与富阳江合有新安派新安江源出歙县一名青溪经淳安南云溪合梓桐水东流入之清平水合轩驻溪南流入之遂安武强溪合灵岩溪东北流入之夀昌过浴山出三泉一为周溪入艾溪一为协儒溪入淤堨溪一为五里溪入湖神溪合流至翠口又合竹溪交溪诸水入大同溪东北流入之经建徳东圣水出乌龙山巅流为三湾九曲水秀泉出秀山流为西溪过杜桥入之马目溪合大小洋溪又合桐溪北流入之杜息溪出云岫山东流入之为胥口江一名建徳江此歙港也三港之水合流而下为富春江经严陵山七里濑新城水由青山潭南流会葛溪三源合流至南新镇受分水之禾溪水东南流达派溪口受湘溪水经县南为鼍江绕百丈山东流至深浦入于江下流经萧山西为浙江一名钱塘江江中有罗刹石又名罗刹江江岸有定山海潮至山下即回亦名定山江有东白派山跨三邑在嵊曰北白在东阳曰西白在浦阳曰东白其水出山之隂流入诸暨界分为二一为上东江合孝义开化二溪西北流会下濑溪为洪浦江一为上西江亦名丰江东北流合黄沙溪至丫港口合东江流为浣江经诸暨南分为下东下西二江东江受乌石溪髙公湖泌湖诸水西江受五泄溪青山溪紫草溪诸水合于三港口经山隂之西江柯水出柯山北流入之余支溪二源一温一凉为镜湖别派镜湖古南湖也周三百五十八里受山会三十六源之水流为运河与西江合东北流出斗门达三江闸入海西北流经萧山西潘水入之西流至临浦出西兴渡入钱塘江由龛赭两山出鼈子门入于海此浙西浙东之水合流于江以入海者也其水出东白山之阳者流入嵊县南为剡溪其滙流有三一自东阳封山合太白山青阳岗五龙山诸派北流入之一自天台石桥出为东溪经新昌东南合石笥溪柘溪下长潭过彩烟山上碧溪东流入之一自奉化四明山有梨洲泉其流九曲为剡源溪至新昌为黄泽溪绕三十六渡北流滙于杜潭出浦口入之所谓万壑争流也溪纡回五十余里越嶀嵊二山峡间东折而北入曹娥江亦名浦阳江又名上虞江有姚江派江源出太平山一称蕙江亦名舜江西流与上虞江合菁江合长冷河东北流入之五夫河受夏盖上妃白马诸湖之水东流入之夏盖湖在夏盖山下周一百里北枕大海南为白马湖周四十五里西为上妃湖周三十五里纳三十六涧之水为上虞巨浸江水又经会稽东南为小舜江一名东小江若邪溪经铸浦山下北流入之东为沈酿川北为箪醪河又北为了溪越絶书云禹凿了溪人方宅土也北流过沥海所至三江口入海有甬江派即鄞江也南接奉化江一名北渡江台州宁海之白渚溪出白防山东北流入之柏溪出镇亭山南溪出鲤湖山北溪出日岭西锦溪出华顶山双溪出杉木鲒碕二岭金溪出金峩山棠溪出白杜黄柑二岭俱分流由县溪入之西接慈谿江江源出太平山至丈亭渡分为二小支贯邑中大支由车廐浦抵城北合于鄞江它山大雷山诸水东流入之又东为管山江过桃花渡经镇海南为大浃江支流为小浃江受西北诸湖之水东流为黄﨑江巾子候涛二山对峙为屏障北流出虎蹲蛟门入大海此浙东水道之源委也至温州一府之水不与浙江通而自入于海其大者有三曰永宁江曰安阳江曰横阳江永宁江在府城北门外水源有二派一出瑞安芳山乡为瞿溪东北流经岷冈山与雄溪合经旸岙与郭溪合滙为会昌湖唐会昌中郡守韦庸所浚分为南湖西湖中有韦公隄西过慈湖竹岙一出仙居山中为柟溪南流合城北六乡之水流为欓樟罗藤蓬珍小李八溪至潮漈合为永宁江一名蜃江亦名瓯江城西蜃川七曲合新河百里坊河东北流入之沿江有三洲十二浦乐清之象浦其一也东接馆头江合东溪西溪同入于海安阳江有二派一自福建政和县温洋南流至百丈口泰顺之仙居溪东流出焦湾至洪溪口合葛溪水入之又会罗阳大洪莒江水为大溪一自处州青田水凳岭至陀溪合三坑水转至陶山南口为小溪二溪合流至瑞安县南为安阳江旧名安固江呉时名罗阳江唐后名飞云渡永丰湖水出安仁乡东北流入之东湖北湖及城内水与城北帆游诸乡之水入之北湖一名锦湖又东仙岩河水入之东流入海横阳江在平阳县西二十五里旧名始阳江南则亲仁招顺金舟西乡诸水入焉北则归仁崇政宰清凤林东乡诸水入焉梅溪出盖竹山东流入之荪湖纳乌石诸山乡之水入之燥溪自宋兰洋分流入之东入于海处州十县如遂昌松阳缙云之水间有流入浙江者前文已晰言之余水俱从温州入瓯海其大川南自龙泉之查田东北过县南留槎阁又东下二百里会云和之浮云溪水又五十里至堰头会松遂二县水又五十里过丽水之镜潭至三港口会宣平之黄村水又三里至苏埠会西溪水为大溪又名洄溪南过郡城三里与东溪合东溪即今好溪其东北自缙云大盘山西南九十里过县东会苍岭水下略九盘山至东渡又西五十里经府东突星濑过灵山为好溪又十里西南流与洞溪合东出佛头岭过石帆山会大羣水又南八十里会景宁之小溪水过青田经髙江至温州永嘉县入海若温之泰顺虽属山县而自溪之水绕城南流经镇南桥过文笔峰下抵福建夀宁界入海又一支为泗溪南流至东溪渡合焦溪水入石龙潭南下龙漩溪抵福建福安界入海而处之庆元地入闽界槎溪芸洲溪棘兰溪新窰溪诸水俱出县北流入于闽与他县之水归宿差别此温处二府水道之源委也夫水性润下资灌溉长禾稼通舟楫固万世之利也时或霖暴涨决田畴漂庐舍亦未免为民害故善治水者不惟享其利兼宜防其害贵顺其性而使之流亦贵遏其势而使之止要而论之濒江海者利在隄塘陡门濒湖者利在疏濬规潴山涧溪壑之水利在堰埭陂闸前代所已举者修复之昔贤所未创者増益之先时而谋临事而慎俾蓄泄有方旱潦无恐皆为民牧所当悉心殚力者也至各府属县虽形势不同而旧迹具在详载于后以备参考】
