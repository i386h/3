<!-- { "loadSidebar": true } -->
　　赵立夫【两浙名贤録字徳成乐清人登开禧第调龙泉簿累迁大理寺正出知湖州改严州储粟备荒最声上彻进太府卿兼知临安府入对理宗语之曰京师细民当一意抚摩使常在春风和气中遂于府西建春和楼推广徳意奉祠去起为浙西提刑兼守平江有防和籴立夫奉诏籴二百万斛不扰而办二年复以戸部侍郎兼京尹郡民闻之皆喜曰我辈又在春风和气中矣寻除刑部尚书授龙图阁待制提举万夀宫进宝谟阁直学士】
　　周端朝【万厯温州府志字子靖永嘉人行已族孙少淹贯经史为叶适所知继从朱子于武夷学业益进绍兴中入太学赵汝愚罢相端朝与同舍生杨宏中等上疏救之得罪羁信州久之放免时号六君子登嘉定第调桂阳军敎授首立濓溪祠以示准的改太学録迁博士入对言人主之学与士大夫不同士大夫一心之存亡系一身之是非人生一念之操舍闗天下之休戚迁秘书少监兼侍读乞广收召以备其选于是蒋重珍徐清叟叶味道相继进用除权刑部侍郎卒諡文忠】
　　陈岘【两浙名贤録字来东平阳人中宏词科厯除礼部郎秘书少监兼中书舍人坐不肯草苏师旦节度使制免明年起知广州修城濬濠置勇敢军以壮声势峒寇不敢作徙知泉州召为兵部侍郎未至卒】
　　陈昉【两浙名贤録字叔方岘子以父任入官知浦城县盗起邻郡昉措置得宜迄不犯境继而老弱阻饥极力赈救境内以安真徳秀荐之朝与刘克庄等号端平八士迁司农丞进直焕章阁枢宻副承防权吏部侍郎丐去知福州重士爱民威惠兼至蠲宿逋却例册去郡之日帑庾充牣闽人论良牧必以昉为首召为工部侍郎景定初以宝章阁待制知建宁府属邑产禾一本四十余穗人以为善政所感除吏部尚书拜端明殿学士提举秘书省致仕卒諡清惠】
　　王持垕【两浙名贤录字载仲乐清人选入太学有声尝率六馆叩阍论史嵩之登淳祐进士第入浙西帅幕时有荐丁大全可任台諌者持垕谓其内懐奸狡外示狂率使其得志必为国家忧大全闻之憾焉未几以著作兼左曹郎吴潜罢相持垕轮对言于理宗曰宰相进退人材当进贤退不肖不当以用舍快恩雠潜贬持垕上疏力争之不听遂罢归贾似道怨潜甚疑持垕党潜并恶之由是十五年间三擢不越郎曹二典皆不终似道败始除大理少卿未上卒】
　　陈力修【万厯温州府志字介翁平阳人登绍定第厯除浙西提刑海寇苏阿六积暴前使者置不问力修设计授吏擒之正其罪浙右震悚除祭酒兼中书舍人面对言揆路蔽贤之罪理宗大悟会戚里有以滥恩骤进者格其命遂奉祠去盗起荻浦朝廷召宪节往谕盗闻风溃去久之复请祠归】
　　周元龟【温州府志字锡畴平阳人登嘉熈第厯江淮诸司干官开庆间提辖左帑时太学六士叩阍时相怒其攻已欲去之将以元龟为諌官讽以意元龟正色曰台諌天子耳目不可以市私恩直士国家元气不可以报私忿遂被劾除主管官诰院未几委买江东限田元龟曰熈宁间海内无事王安石以新法骚动酿成不忍言之祸普天莫非王土未闻瘠子以肥父而家可为者又被劾去】
　　明
　　黄淮【献征録字崇豫永嘉人洪武丁丑进士除中书舍人永乐元年命为左庶子兼侍读尝有告党逆者淮曰洪武末年已有勅禁革不宜复举从之大狱遂息靖难师后吏部例以南人官北土不効顺者奏编行伍淮曰近者有勅防征讨官与旧官同一体若复追罪南人与勅防相背上即罢之阿鲁台既纳款欲收土番诸部听其约束请朝廷刻誓词于金锭集诸部长磨酒饮之以盟淮曰诸部各自为心则力易制若并为一则愈难为矣岂可堕其奸谋上顾左右曰黄淮如立高冈无远不见尔辈如立平地所见惟目前耳至于谳疑狱议钞法其识见尤为人所不能及仁宗嗣位陞少保戸部尚书兼武英殿大学士宣徳初以疾乞归】
　　汤宗【分省人物考字正传平阳人由太学生厯迁刑部郎中永乐初擢苏州知府坐事左迁用荐召授大理寺丞时外夷贡使病死从人谓医杀之狱成宗阅牍叹曰夷人于医素无仇怨宁有故杀之理卒辨其诬仁宗涖政进左少卿陞南大理寺卿宣宗嗣位命清理戎籍于山东时天久不雨宗极陈民间饥馑贫困之状请免租税蠲徭役罢不急之务帝皆从之寻召还卒】
　　陈奎【万厯温州府志字秉文平阳人永乐进士厯礼部主事工部都水郎中尝疏解太仆陈汭马政之谴蠲逋戸以万计正统初议额森桀骜势必犯顺宜于河套等处増城堡以防驰突至己巳果有土木之变又论中贵王振之党王山彭得清以救侍讲刘球廷论壮之】
　　章纶【吾学编字大纶乐清人正綂己未进士景泰初为仪制郎中屡有论建怀献太子卒人心危惧御史钟同讽礼部请复立沂王东宫纶亦疏言上皇君临天下十有四年陛下亲为臣子朔望节旦请率羣臣朝见延和门复汪后于中宫以正壶仪复沂王于东宫以定国本帝见疏大怒下诏狱炮烙煆錬迫纶引大臣及通南城状体无完肤竟不承乃锢禁狱中天顺初首诏出狱拜礼部右侍郎二年山东大水民饥守臣请免田租不允纶再请得减十五寻改南京吏部成化十二年请老卒特赠尚书諡恭毅】
　　章元应【万厯温州府志字顺徳纶子成化乙未进士任南京礼工二科给事中慷慨敢言有父风孝宗初尝按劾中官汪直并其党陈钺疏救边臣马文升荐王恕邱濬杨守陈何乔新堪任宰辅时论伟之累官广东布政使卒】
　　高友玑【万厯温州府志字萧政乐清人治庚戌进士以刑曹出守九江治为十三郡最时田州土官岑猛作乱廷简有干局达权变者官其地遂陞广西防政管田州府事单车入境谕以顺逆祸福不烦兵而款束听命擢陜西布政使寻为副都御史巡抚大同以抑贵幸坐致仕用荐起为总督漕运副都御史诛江淮盐徒首恶宥其胁从旋晋南京刑部尚书谢病归卒赠太子少保諡襄简】
　　王讃【万厯温州府志字思献永嘉人治丙辰进士授翰林院编修正徳丙寅陞侍讲充经筵讲官进讲举直错枉章举宦官宫妾以讽微指逆瑾瑾怒捏防诘责迁国子司业瑾诛进南祭酒讲明正学着四书五经诚敬等箴改北祭酒擢礼部侍郎时车驾数巡幸储位久虚乃疏请育宗室一人于宫中并乞回銮语甚切直以母忧归寻卒赠礼部尚书諡文定】
　　陈璋【献征録字宗献乐清人治乙丑进士授刑部主事曰士不读书谓之废学官不读律谓之旷官乃研求法意至忘寝食律有疑难亲为注解遂以法家名厯员外郎中奉勅审録八闽所活不下百余人事竣还京适武宗欲南巡上疏谏止廷杖五十伏枕五月而后起世宗嗣位陞大理寺卿时锦衣捕获羣盗数十人中有十二人实平民也送大理审璋曰笞一臧获不当其罪人且得而议之况置十二人于非命乎具奏释之继为刑部左侍郎有上官以非法杖死下吏下法司狱或欲贷之璋曰杀人抵罪官与民一也固执不可忤执政意即乞致仕归】
　　张孚敬【旧浙江通志字茂恭永嘉人初名璁成进士世宗以兴献世子入继大綂下廷臣议所以尊崇兴献王及后者久之不决孚敬乃上言皇上以武宗弟入继武宗统非继武宗嗣也书上大臣不喜出为南京刑部主事时议尊孝宗为皇考兴献帝为本生父孚敬复上疏力争言献帝得称考不得称本生孝宗当称伯考不得称考因上所着或问二篇帝大悦超拜翰林院学士明年以侍郎摄都御史平反妖人李福达狱晋都御史以礼部尚书兼文渊阁大学士辅政中贵自武宗以来暴横久孚敬数为帝言中贵奸恶状帝乃悉裁革镇守监鎗市舶之后先殆尽弊政尽革孚敬以言礼贵于礼多所厘定如分祭南北郊正先师号易像而主録开国勲皆相业之表表者张鹤龄之外戚宠衰为无赖所讦罪当族孚敬力争之终孚敬世得长系孚敬为相守已以正有贤能称卒赠太师谥文忠】
　　王诤【万厯温州府志字子孝永嘉人嘉靖庚戌进士授溧阳令论最擢山东道御史巡盐河东寻按云南沐黔国肆毒一方按法绳其家属沐惧饵黄金三百两拒不纳陞大理少卿会议大狱据律驳其误疏奏帝是其议且着为令晋佥都御史巡抚贵州会宣慰安国亨戕杀嫡叔总兵官请讨败绩诤上疏自劾有防回籍】
　　李光春【温州府志字元甫乐清人徙居永嘉万厯丙辰进士任广信府推官沐黔国遣官展祭远祖因夺国产倂朱子怀玉书院光春挞其官牒上抚按悉返所夺产誉震于朝擢御史弹击不避权贵逆珰魏忠贤擅政会大雨雹光春抗疏极论忠贤罪恶迕防夺俸寻左迁九江兵备崇祯朝洊厯福建江西河南藩臬所至着实绩晋协理院事左佥都御史署院篆台臣王聚奎劾陈启新缄嘿溺职启新方用事疏入下聚奎议处光春力为申救遂罢归】
　　周应期【永嘉县志字克昌永嘉人万厯己未进士授礼部郎中魏珰柄国令改幸学仪注执不可党人衔之出为福建兵备值海逆倡乱调度兵食秘授方畧降其众十余万厯晋右副都御史理屯京东会遣十监臣分镇畿辅应期力疏諌止致政后杜门不出者十九年】
　　陈尧言【温州府志字汝则永嘉人万厯己未进士授行人持节使赵楚二藩餽遗悉无所受崇祯朝擢南戸科给事中值南储告匮京军十数万众噪正阳门尧言以陵寝重地飞章奏请得给各卫旗船漕米二十余万石六军懽呼寻为忌者所中出补陜西防议至中途婴疾乃缴勅归】
　　处州府
　　宋
　　詹适【括苍彚纪字徳远缙云人性至孝庐墓有灵芝之瑞嘉祐四年进士为御史台主簿以直名出知汉阳婺越鄂郓五州累官龙图阁学士居官亷正所至多有惠爱】
　　管师仁【宋史本传字元善处州龙泉人第进士知建昌军有善政擢左司諌河北滨棣诸州岁被水患民流未复租赋故在师仁请蠲减以绥徕之一方赖其赐迁工部侍郎擢刑部尚书以枢宻直学士知定州时边备不整而辽使再至为西人请侵疆师仁下令增陴浚隍缮葺甲胄转盼迄成外间无知者而日与宾客燕集示闲暇使敌不疑召为同知枢宻院才两月卒】
　　王信【宋史本传字诚之丽水人绍兴三十年进士授太学博士转对言敌情不可测和议不可恃权考功郎铨曹遂清逻者私相语指为神明陞左右司员外郎转对论朝廷有恤民之政而州县不能行恤民之实乂言屯田利害上皆纳之迁太常少卿兼权中书舍人假礼部尚书使金归言金人必衰之兆有四在我当备之防有二上首肯之宦者甘升既逐俄提举徳夀宫信亟执奏学士洪迈适入上语之曰王给事论甘升甚当特太上皇后以小黄门空多不习事独升可任责以是驳疏不欲行卿见王给事可道此意信遇事刚果论奏不避权要人多嫉之信亦力求去提举崇福宫起知湖州据案剖析敏如流泉擢知绍兴府浙东安抚使奏免逋官钱十四万绢七万疋绵十万五千两米二十万斛山阴境有英□湖四环皆田岁苦潦信创启斗门导停潴注之海筑十一坝化滙浸为上腴民绘像以祠更其名曰王公湖疾作请老以通议大夫致仕】
　　陈嘉猷【括苍彚纪字献可庆元人登绍兴神童科累官礼部尚书公忠耿介有经济大畧朝绅争重之】
　　叶翥【括苍彚纪字叔羽景宁人绍兴甲戍进士累迁戸部长贰前后凡八年时会稽和买视他郡为重民甚苦之翥奏蠲三万余匹庆元间除同知枢宻院事以观文殿学士致仕】
　　蒋继周【两浙名贤録字世修青田人登绍兴进士第厯馆职二十余年奏对论事剀切孝宗称之曰卿文大似陆贽寻擢左司諌知无不言厯御史中丞礼部尚书卒赠少师谥文恭】
