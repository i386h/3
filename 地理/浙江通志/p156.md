<!-- { "loadSidebar": true } -->
　　饭猿台　万厯灵隐寺志在呼猿洞西天竺师慧理畜白猿因起台寺中旧施食于此
　　超然台　万厯杭州府志在石笋峰
　　大观台　钱塘县志在紫阳山顶左江右湖据防城之胜
　　畱月台　名胜志在万松岭上夹道植松有八盘径看松台　名胜志在寳石山俯临巨壑仰拂松梢怀山台　陈起有过三桥怀山台诗
　　琴台　净慈寺志在慧日峰西怪石耸秀上有石壁刻米元章琴台二大字
　　越王台　万厯钱塘县志在大慈山巓
　　仙台　硖川志在海宁县西山紫微洞上马自然登眺处
　　张九成读书台　名胜志海宁县菩提山上
　　分经台　天目山志在东天目即梁昭明分梵本金刚经处
　　仙人台　晏公要在临安县西五十里居人夜中或闻琴瑟之音
　　昼锦台　嘉靖临安县志在县傍七十歩钱武肃王筑【临安县志县有十锦皆由武肃衣锦还郷而名衣锦营衣锦山衣锦南郷衣锦北郷锦溪锦桥昼锦台昼锦坊保锦山衣锦将军树】
　　卷雪台　咸淳临安志昌化县中洲南屏之麓宋淳熙六年令钱孜建
　　呉庆忌宅　咸淳临安志故老云丰储仓即呉庆忌故宅基前有池相传是庆忌磨剑处
　　【谨按丰储仓在宋仁和县署侧今城内仓桥之东是也又考七修稿载褚家塘土地祠掘得古碑云琼花园即庆忌旧宅基是庆忌宅当在城内今志有称在钱塘门外霍山者乃庆忌塔非宅也】
　　褚遂良宅　成化杭州府志褚家塘相传褚遂良故宅在此
　　丁翰之宅　万厯灵隐寺志在龙洞陆防有丁隐君歌
　　沈崧宅　咸淳临安志沈家塘在北关呉越右仆射沈崧故居又名沈荡湾
　　郎简宅　清波别志简字叔亷晩年即城北治园庐号武林居士孙沔为守日牓其所居坊曰德寿
　　林逋宅　和靖集序君复不仕结庐孤山所居有巢居阁处士桥【青箱杂记王随知杭日访其庐见其頺敝出俸钱新之林逋深居杂兴六首并序诸葛孔明谢安石畜经济之才虽结庐南阳擕妓东山未尝不以平一宇宙跻致生民为意鄙夫则不然胷腹空洞翦然无所存置但能行樵坐钓外寄心于小律诗时或鏖兵景物衡门情味则倒睨二君而反有得色凡所寓兴辄成短篇总曰深居杂兴六首盖所以状林麓之幽胜摅几格之闲旷且非敢求声于当世故援笔以显其事云隐居松籁细铮然何独微之重碧鲜已被远峰擎更禁初月吐娟娟门庭静极霖苔露篱援凉生褭菊烟中有老夫披白褡瘦行清坐咏遗篇四壁垣衣钓具腥已甘衡泌号沉防伶伦近日无侯白奴仆当时有卫青花月闲怀看酒谱云萝幽信寄茶经茅君使者萧闲甚独理丛毛向戸庭薄夫何事苦奸奸一室琴书自解顔峰后月明秋啸去水邉林影晩樵还文章敢道长于古光景浑疑剰却闲多少烟霞好猿鸟令人惆怅谢东山冉冉秋云抱啸台一丘松竹是闲媒谁闻济北传兵畧枉说山东出相才樵褐短长披搕膝丹炉高下垒悬胎三千功行无圭角可望虚皇九锡来上书可有三千牍下笔曾无一百函闲卷孤怀背尘世独营幽事傍云岩僧分乳食来隂洞鹤触茶薪落蠧杉未似周颙少贞胜北山应免略相衘松竹封侯尚未尊石为公辅亦云云清华自合论闲客元墨何妨事静君鹤料免惭尸厚禄茶功兼拟防元勲幽人不作山中相且拥图书卧白云祝时泰访林处士故宅诗湖畔访逋仙晴攀林外烟亭畱放鹤处花忆种梅年故宅余芳草高祠列四贤巢居不可作名共此山传】
　　徐复宅　避暑录话徐复号冲晦处士宋仁宗朝召见赐号而归杭州万松岭是其故庐也时和靖处士尚无恙湖南湖北隐庐相望一时称二处士
　　潘阆宅　梦粱录在潘阆巷后人即其宅基立为祠徐奭宅　咸淳临安志在大隐坊
　　韩世忠宅　武林梵志在江涨桥宋韩蕲王之赐第后舍为眞如寺
　　呉琚宅　四朝闻见录琚为宪圣后犹子居近城与东楼平因城叠石曰南麓后为啸台下有堂曰读书亭曰物表西直呉山有茅顶而圆者曰定庵
　　鲍当宅　泊宅编在清波门外鲍当郎中故居【方勺寓杭创一小圃即当故宅也】
　　乔行简宅　武林梵志在呉山之阳竒石峭防东望海门宋绍定间理宗幸其第书见沧二字勒之崖石后舍宅为寺名寳奎
　　周煇宅　清波别志后序煇居清波门因着清波三志【清波杂志自序煇祖居钱塘后洋街】
　　贯云石宅　嘉靖仁和县志在鳯凰山下今之海鲜寺乃其故居
　　黄公望宅　钱塘县志南山筲箕泉侧
　　王蒙宅　嘉靖仁和县志蒙字叔明文敏之甥善畵其宅近黄鹤山因号黄鹤山樵
　　仇远宅　嘉靖仁和县志仇远字仁近卜居白池上【仇远卜居诗一琴一鹤小生涯两巷深居度歳华为爱西湖来卜隐却怜东野又移家春城雨滑难骑马小市天明又卖花阿母抱孙闲指疎林尽处是烟霞】
　　杨维桢宅　李曅题杨亷夫隐居诗饮马桥南水亭好
　　徐一夔宅　嘉靖仁和县志一夔织工对文云余僦居钱塘之相安里今考相安巷乃仁和地也
　　褚无量宅　太平寰宇记临平湖在盐官县西褚无量家近湖邉年十二湖中有龙鬭倾里观之无量独读书不辍
　　赵忭宅　硖川志忭于建隆时有翼戴功因赐第名赵家滙
　　杨九鼎宅　硖川志宋南渡杨由义子九鼎选为驸马都尉赐第杨园里人称驸马基
　　荣肇宅　硖川志元祭酒荣肇故居在硖石鎭宋濓有赞
　　许彧宅　咸淳临安志富阳桐江之水东注桐洲通孝子许彧故庐
　　申屠氏宅　名胜志富阳县申屠山昔申屠蟠晦党锢之名避地结庐于此今千载子孙家焉
　　【谨按咸淳志富阳屠山相传有姓申屠者结庐以居乃以名其山复志其里攷后汉书蟠传只言絶迹粱砀之间后二年滂等果罹党锢未尝至富阳名胜志盖附会也】
　　谢绛宅　咸淳临安志富阳县小隐山谢绛迁居于此子景初景温筑书室于山半今故基双松尚存【谢绛自题读书室诗余近营别墅于小隐岩忽忆癸酉冬奉诏使金于陈桥驿梦中偶赋及寤写在牍背今因岩名知所赋三言前契矣遂足为八句仆本尘外士功名若毫末因寻小隐园忽见羣芳发昔梦宛可记灵契方兹达防须挂朝缨归弄岩前月又双松亭诗筑居喜物外披径穷木末层阜绕襟带澄江见豪髪芬芬山蜜熟决决春泉活林梢闪陨猿石罅慗衔月坐长百虑寂望远孤兴发何必较万殊吾自思吾达又答梅圣俞问隐诗圣俞一幅书问我小隐居小隐讵有异筑室数亩余岩壑不峻粹田园非美腴所欲近丘墓歳时来扫除先人梦读史尊道本圣徒絶笔于此诗子孙无忽诸刻石置中堂且使过者趋题牓为服训义取铭盘盂后岭双松亭径术何逶迂下临富春渚万象生有无东偏作草舎可以施琴壶门前碧塘水万本栽荷蕖风来触香气长着人衣裾澄水泱泱流黍稻可勿枯柔桑及美果种广莫记株涧草不识名野禽多异呼坐此易歳宴自与人世踈在昔东陵侯垅犹亲锄杨恽谢九列种豆南山隅余尝有此志来者安敢诬诛茅实张本解组当后图是时考槃赋从我者谁欤近来传越石趣尚若不殊倘闻邱樊徃不顾升斗储如君美才具日月升云衢安敢预招挽粗自陈其愚】
　　诸葛起宅　余杭土风记余杭县岑山呉歩兵校尉诸葛起字岑世居山旁宗族蕃盛皆于此
　　呉筠宅　名胜志余杭县石室洞华隂道士呉筠居此又名藏书洞【太平寰宇记筠余杭人为唐内供奉因游天柱宫乐焉后葬于此今有碑存】
　　郭文宅　水经注浙江迳县左合余干【疑作余杭】大溪江北即临安县界水北对郭文宅宅傍山面溪宅东有郭文墓又县南有大壁山【即大涤山】郭文自陆浑迁居也
　　【谨按文居凡数处一云余杭由拳山见元和志一云新城县灵耀寺见要一云临安县郭山墓亦在见名胜志此即水经注所云傍山面溪宅东有墓者是也郭山之名出自后人因文而名之耳然据水经注文宅已有二矣攷晋书本传文本河内轵人入余杭大壁山中穷谷之地而居焉后王导迎置西园凡七年逃归临安结庵山中县令万宠迎至县中病甚求还山终后宠葬于所居之处据此则文初至余杭后至临安本传与水经注悉合故据水经注登载】
　　许迈宅　名胜志临安县西五里有西山多仙人芝草晋许迈移居于此【昌化县志县西晚川山下有许远游宅】
　　张道陵宅　名胜志在于潜西天目山南峭壁高二百余丈乃汉天师张道陵隐室旁有张公小舎
　　洪载宅　咸淳临安志在于潜县天目西麓旧为紫薇岩俗呼紫草岩寳福寺在右可庵在左皆玲珑竒状不一【俞烈可庵记临安天目山之西麓有逸民洪载字彦积自号耐翁以力农起衣食厪厪给爱泉石若嗜欲相攸紫薇岩之左得佳山峭壁棱层圭角冐土欲出荔鲜碧润斑斑呈露翁放杖太息曰是必有异呼奴具畚臿厉斤斧剪薙榛翳辇除土砾则峰峦效竒直如立笋平若截肪岑锐巘叠争见姿态既有端绪则锐意欲成之凑歳俭饥鸠旁近村民用阙钱移担土以漫治四下灌栵蔽翳既芟除之泉脉欲流复酾导之则平衍清深嵌岩宛曲各有竒状于是名其石之翼然欲升者曰飞云峭然凝竚者曰玉笋窈然清深命曰阙　　然深邃命曰经龛山有峭立石壁而有形屭赑蹲负其下者曰金鼇泉眼流珠溅沫不为旱潦増损命曰灵泉辟微径上飞云顶筑亭其巓名曰盘云取乐天牛氏石记盘坳秀出如灵丘鲜云之意岩石之下小筑数椽扁曰可庵翁燕逰藏息之地也庵之东数歩曰长春坞西瞰清池曰含晖室径直前依山植桃数十百株方春和时霞锦灿烂名曰小桃源稍西则为归藏之阙始翁得此地神怡意适谓是已足吾心计当生死此中坐而对石则眼恍然明困而支石则意洒然醒客或扣门管领登山撃鲜醉酽必极其酣适然后已闻客誉石之辞则喜津津见顔面每疑其嗜好之异其中必有自得其道机转物能与此石俱消忘者欤诣吾庐请记不已者翁之孙咨夔以儒学登第且试学官中其科今分教饶学与子交好遂为之记】
　　凌凖宅　咸淳临安志在新城县西五十歩唐柳宗元有吊凌司马凖诗
　　罗隐宅　名胜志在新城县东五里【新城县志在鸡鸣山下今改名学山许广渊罗隐故宅诗废宅百年后荒基一亩平独怜新桧栢谁识旧轩楹闾里清风在溪山秀气明当时苦吟夜应使鬼神惊凌志罗昭谏旧居诗题山咏水遍天涯谁识东安是旧家半亩荒基山寂寂夜深风雨落梅花】
　　葛坞　晏公要在灵隐山呉方士葛元隐居【陆羽二寺记葛洪亦居此郭祥正葛坞诗二葛继成仙犹存丹灶处有时化鹤来徘徊不知去】
　　朱墅　咸淳临安志在灵隐山梁隐士盐官朱世卿之别墅
　　阿姥堆　神仙传晋初有裴氏姥采众花醖酒忽有三人至姥所授药数粒姥饵之仙去今堆上花草犹存隂雨时或闻酒香【净慈寺志仙姥墩旧在长桥东】
　　杜牧坞　咸淳临安志南山与佛日山夹径世传牧墓在此无可考
　　鲍家田　武林梵志在钱塘门外呉越相鲍君福之阳田【呉济鲍家田诗摇斾家家酒扶犁处处村草深迷井口槿密拥篱根绿水明秧本青山失烧痕多应忌蚕事避客掩柴门】
　　柳林　咸淳临安志在钱塘门外
