<!-- { "loadSidebar": true } -->
　　国朝康熙二年僧通顺重修
　　显恩寺　台州府志在县西四十里旧名显名宋淳熙二年开府曹勋乞为香灯院改称显恩褒亲院后燬
　　国朝顺治十四年僧莲心重建
　　普安寺　台州府志在县东南四十五里旧名寳藏萧梁时建宋治平间改普安院
　　国朝康熙十七年僧觉际建法堂饭僧堂钟楼禅堂东
　　西两廊
　　延恩寺　台州府志在县东七十九里旧名涌泉太康中建因任旭女弟卓庵诵莲华经俄有泉自地涌出生莲花故名其后圣僧懐玉飞锡于此湼槃真身尚存祈祷多验唐咸通中赐额延恩明末僧道竒募建
　　无碍寺　赤城志在县东南一百三十四里旧名栖道梁时嘉法师建隋改摄静五代时僧灌顶尝升座讲经时海寇拥兵入见持帜防者甚盛身皆丈余乃骇而窜宋治平中改今额【寺有佛像旧传章安客舟江浒挽之不下遇一僧云必吾挽乃可因以指撮取舟遂行继共载至回浦僧忽堕水须臾浮出一石乃此像也】台州府志明嘉靖间废佛像碑记尚存
　　国朝顺治中僧圆镜复建
　　法轮寺　台州府志在县东三十五里梁大同中建宋崇宁五年改今额
　　国朝顺治三年僧伏明修康熙十六年僧圆延重建安福寺　台州府志在县西北四十五里旧名云水庵宋建隆中建治平三年赐今额
　　国朝顺治五年僧密持重兴
　　法慧寺　台州府志在县东南五十里旧名灵峯宋大中祥符七年建
　　国朝顺治十年僧龙池重兴康熙十九年僧觉幻重修澄灵寺　台州府志在县东南六十里旧名甘泉开运中建宋大中祥符间改今额
　　国朝康熙十五年僧了量重修
　　清修寺　台州府志在县东南一百一十五里白枫山上旧名塔庵宋寳元元年建治平三年赐今额建炎初髙宗泊舟金鳌山渡江登览御书清修风景千年在沧海烟岚一笑开之句明永乐八年僧文赞新之
　　国朝康熙九年僧密藏重建
　　阐法院　台州府志在县西十五里宋髙僧戒阇黎过此羣牛环跪因为说法土人异之为置院遂呼説法台并名其岙为牛跪岙
　　国朝康熙十六年僧觉净重修
　　栖真观　明一统志在府城南五十里旧名盖竹许迈故居时建台州府志观有石室登霞台葛元礼斗坛卧龙坛隋大业中废宋政和八年重建宣和元年改今额淳熙八年唐守仲友徙今地黄岩县
　　明因寺　黄岩县志在县南一里赤城志旧名妙喜梁天监中周豹二女舍宅建唐会昌中废大顺中复建宋大中祥符元年改今额绍兴十一年尼慧渊复新之台州府志旧为两浙尼寺之冠后改僧寺明宣徳九年令周旭鉴重建徙佛殿于僧舎前为祝厘习礼之所后圯
　　国朝顺治初僧慈修复建康熙十四年提督常进功延
　　释灵薫更扩新之
　　庆善寺　嘉靖浙江通志在县东南五十步旧名安宁赤城志永和二年建宋绍兴二十一年改今额台州府志后废为察院址惟古塔存【王十朋宿庆善寺诗刚被篙工误迟留一日装川途隔浩渺灯火乱昏黄呼仆回行李寻僧到上方山前十里雪清入梦魂香】
　　国朝顺治间僧寂爵重建康熙十一年总兵阿尔泰捐
　　金并寺塔俱新之
　　九峯寺　台州府志在县东三里宋开寳间僧徳韶建名瑞隆感应塔院大中祥符元年赐额兴善俗呼山岙寺宣和中燬绍兴二十八年重建孙令挺祷雨得应建观音殿吴给谏执御读书于此捐金修葺今释灵焘重新之【沈守正步至九峯寺诗谷雨相催物物新散行时让汲泉人乍来牧子吹芦管且任松花打角巾有竹有藤将废寺好风好日半闲身何当移榻溪流上怪石髙梧作比隣】
　　多福寺　赤城志在县西三十里旧名兴福吴赤乌中建宋治平三年改今额
　　国朝康熙十九年僧绍峯重修
　　宝轮寺　黄岩县志在县南鸡笼山吴赤乌中建寺前有一石碧色毎润泽有光则天必雨
　　国朝顺治戊子释岳净重修
　　灵石寺　名胜志在县西五十里东隆安二年建赤城志旧传有僧诵仁王经而甘露降遂名露山后以海寇孙恩屯兵其处忽有飞石击之退改名灵石有隋智顗繙经台唐李义山著书堂又有飞来石或传自西北飘坠于此一钟颇钜云自海门浮至镌西度钟三字宋绍兴初谢叅政克家乞为香火院赐名教忠崇报寺又传昔有异人塑殿中佛像期以十旬啓门僧怪之未及期而啓忽有双鹤飞出视所塑才二像珠髻荧然故寺旧名耀珠殿前有浮图二藏舎利及贝叶等书云【周志伟灵石寺诗野迥林真胜冲泥亦自行云移山欲动风入谷齐鸣草满平池緑花含宿雨明簿书吾已倦翻爱野禅清髙材宿灵石寺诗东风吹倦客客倦且山行雨过花争发风柔鸟自鸣岩牙迎盖出岚翠湿衣明古寺僧留憩萧然一榻清袁应祺逰灵石寺诗侵寒过灵石山色逺岧嶤寳砌悬双塔丹楹起六朝竹深飞积雪树老夹寒潮聊悟无生理乾坤寄一瓢】
　　国朝康熙间僧超伟修
　　瑞岩净土寺　赤城志在县西北四十五里唐景福初僧师彦建【或云唐大顺二年或云文徳初建】其山石皆紫色宋干宁二年赐名瑞岩僧懐玊智顗皆常栖焉祥符元年改今额乾道中钱叅政端礼乞为香灯院赐名移忠昭庆后其孙象祖还诸朝复今额【杨杰游瑞岩寺诗岩谷连天岭杉松彻象山路从云外入人自海边还禅榻红尘断经窗白昼闲玉莲生有处香满翠微间孙大防瑞岩寺诗白莲开緑水佛子旧家山净境无南北尘心有去还林深天籁逺风定水云闲何日逢征骑重来翠巘间】
　　国朝顺治间僧解若重修
　　广孝寺　赤城志在县西南六十里吴赤乌中建宋治平间赐额台州府志明洪武二十五年重建后圯
　　国朝康熙二十年僧通应复修
　　圣水寺　黄岩县志在县南四十里唐大中年建宋祥符元年改额安国【释菊庄圣水寺诗蜡屐拖云入翠岚带茶来试石泉甘青山绕路曲八九流水趁桥盘两三欲识松风并松月须凭亭北与亭南僧房面面皆能好莫为斜阳坠短檐】
　　天皇寺　台州府志去委羽洞一百二十步【旧大有宫】宋淳祐中道士王中立以县南委羽山大有空明洞天居天下第一因自天台之玉京观来谒至夕野宿梦一羽衣手握一扇题云念于明处须坚守事到空时好力行举以授王曰三五为期当复会此若有所属者宋理度两朝命王主领西太乙宫一夕复梦前羽衣曰尚记前约否王寤前梦曰赠诗中有空明二字此必委羽仙人属我以香灯之传屈指今十五年盖三五期也即以前事上闻颁度牒以资营建赐额大有宫元至元丙子兵毁改卜重建
　　国朝康熙十五年邑人延僧岳忍改创为寺易今名鸿福寺　台州府志在县西七十里永和中建旧有永和堂相传菩提引尊者持锡开基至唐咸通中重新宋大中祥符四年赐额宣和间燬靖康中重建明隆庆间又新之
　　妙智寺　台州府志在县南三十里旧名灵感观音寺宋建隆元年僧南慧自蜀舁观音像至此少憩舁行不动顷之彩云绚霞环匝纷拥且示现焉土人异之遂留慧营殿其后如吉代主之内有王羲之墨池内照庵涤虑轩见陆佃记
　　证法寺　台州府志在县东三十里旧在方山东唐大顺中守杜雄徙此因名资福即椆木道塲也宋大中祥符元年改今额
　　广福宫　黄岩县志在县南三十里新安桥西俗名北斗亭明万厯四十一年道士叶一真建
　　国朝顺治间邑人蔡君实捐金重建康熙十年殿圯蔡
　　元升复捐资建

　　浙江通志卷二百三十一
<史部,地理类,都会郡县之属,浙江通志>
　　钦定四库全书
　　浙江通志卷二百三十二
　　寺观【七】
　　台州府【下】
　　天台县
　　国清寺　赤城志在县北一十里旧名天台隋开皇十八年为僧智顗建先是顗修禅于此梦定光告曰寺若成国即清大业中遂改名国清李邕记所谓应运建寺是也唐大中年重建额为柳公权书宋景徳二年珍赐甚伙后燬于寇独顗手题莲经与西域贝多叶一卷及隋旃檀佛像佛牙仅存建炎二年重新之寺左右有五峯双涧号四絶之一【晏公要齐州灵岩荆州玉泉润州栖霞台州国清世称四絶】上有三贤堂锡杖泉香积厨有歌罗大神像寺前有新罗园唐新罗僧悟空所基东南有祥云峯拾得岩东有清音亭其最髙处有更好堂寺后岩有瀑布循涧而上尤为竒胜天台山方外志元至正间建雨华亭筑万工池明洪武甲子大风雨殿宇摧毁隆庆庚午重建大雄殿嗣燬万厯乙未重建壬寅赐御经一藏建藏经阁【皮日休寄题天台国清寺诗十里松门国清路饭猿台上菩提树怪来烟雨落晴天原是海风吹瀑布陆龟防寄题天台国清寺诗峯带楼台天外立明河色近罘罳湿松间石上定僧寒半夜楢溪水声急杜荀鹤国清寺诗一到天台寺髙低景旋生共僧岩上坐见客海边行野色人耕破山根浪打鸣忙时向闲处不觉有闲情章得象国清寺诗松韵萧骚十里清入门毛骨冷如氷题诗已有丹青笔悟法应多黒白僧风雨只疑双涧瀑星辰长认上方灯来游不是忘机客谁到云峯第一层释徳荣题国清寺诗竹院深深近翠微短容易掩斜晖香残瓦鼎僧初定月上松巢鹤未归落涧只供煎茗水飞云留伴坐禅衣客游正值春将半风落桃花片片飞】
　　国朝康熙十八年修雍正十一年奉
　　勅动帑鼎建十二年
　　御书华严净域四字扁额
　　阐法寺　天台山方外志在县南五里黎防将军刘元舍宅建名建平旧传元因遇雨感金钱之异建寺原在县南一十步后有鸽子和尚徙今地号鸽子道塲寺侧有灵龟峯又有缀石坡陀迤逦草木防茂左右溪流萦带民居皆树桃花熙春弥望如绮错焉宋祥符元年改今额绍定四年县令潘孙篆额明洪武初废后许原平捐金助建
　　善兴寺　台州府志在县东北六十里旧名华顶圆觉道塲天福元年僧徳韶建僧智顗尝晏坐于此有降魔塔伏虎坛鬼叠石白云先生室井泉先生居又传有葛元茶圃王羲之墨池宋治平三年改今额明洪武四年燬僧宗济重兴隆庆中又燬复新之
　　禅林寺　台州府志在县西南一十五里旧名龙山集云院僧智顗建唐天寳六年改龙山为始丰宋干徳二年改龙山崇修大中祥符元年改今额
　　石桥寺　台州府志在县北五十里相传五百应真之境宋建中靖国元年建后燬绍兴四年重建有观音应真阁今有上下方广寺
　　国朝康熙十七年有范若铸者祝发名体倾资重修
　　更建大悲阁
　　大慈寺　赤城志在县北二十九里陈时为僧智顗建盖顗思修初地及定光受记银地之所直寺门巽隅号佛垅顗第二宴坐处隋创国清乃更寺为道塲宋大中祥符元年改今额其法堂曰净名以顗尝讲是经故也【寺有顗所供普贤及手书陀罗尼经隋朝所赐寳冠尚存有潄玉亭又有虞世南所书华严经绍兴中为秦桧取去】鸿爪集唐梁肃撰碑尚在天台县志明洪武十七年寺为风雨所壊僧徳兴重建【叶清臣大慈寺诗佛垅光沉茂草平林间犹作诵经声一心三观休分别秋静山髙海月明洪适游大慈寺诗振防快秋晴伽蓝倚翠屏看云不留瞬对竹已忘形银地传千载虹桥拱百灵至今钟磬响如讲净名经】
