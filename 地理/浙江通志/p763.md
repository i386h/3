<!-- { "loadSidebar": true } -->
　　蔡余庆【黄岩县志字从善成化丁未进士授中书舍人为李东阳所重欲引直内阁輙辞谢陞南京刑部郎中转汀州知府亷慎自持恤民疾苦考绩陞福建盐运使益厉清操秋毫无所私惟积图书数箧当道交荐有独不亷于储书之语陞山东防政未几以忤中贵人归三十年足迹不入公门着有瘦石亭稿烛光録】
　　王中【宁海县志字时中成化丁未进士授河南道监察御史陞山东按察佥事治中分巡辽东以边事与大理卿呉一贯等九人连逮至京坐失奏左迁石屏州同知武宗御极陞同知南雄府当路以中素着清望特委専理抽分人皆以为钱货薮中益励清操俸入皆储公帑及病革惟一老婢侍嘱之曰吾一闺女也今当归勿汚吾节言讫而逝舁丧归至杭闗盘诘者发其囊惟敝衣书卷而已咸叹曰真天下穷官也自号梦卜子】
　　叶廷荣【临海县志字尚本池州守恩之子成化丙戌进士厯监察御史弹劾有声一尘不缁恬于进取乞告家徒壁立至不能支疾且革当道欲因事周之家人怂恿终不受乡人称其垂死不以一言博千金守约之义足以范俗云】
　　林克贤【太平县志字一中鹗从弟成化丙辰进士授刑部主事转员外陞福建按察佥事其在刑部治狱不为苛刻有阮成者锦衣也尝以大辟属克贤谳之知其寃白尚书陆公曰固知锦衣权重然杀人以媚人某勿为也卒从未减又吏部诬王宗穰投匿名书罪宗穰父渊尝以言官获谴众咸曰非林员外莫能辩遂以属之事竟得白其在按察力振风纪巡按御史某舞文恣奸尝面折其过坐是十年不调尝两监乡试御史欲以意黜陟人抗执不从】
　　周玉【临海县志字朝振临海人治癸丑进士官祭酒以逆瑾用事致仕归屡荐不起时论髙之家居三十年恬淡自好曾修临海县志年逾九旬而终】
　　秦礼【临海县志号樗庵治己未进士令常熟直道正辞执节不二先是贵游归乡县盛供帐交迎礼一切除去厯官刑部员外陞福建按察司佥事剔奸搜蠧称为秦龙图弟武号帻峰正徳丁丑进士由行人擢御史直谏有声】
　　蔡徳器【台州府志字重之黄岩人领乡荐授上饶教谕陞靖江知县亷洁自持皭然不滓靖江故盗薮民浚河得金银器盈车以一盘来餽却不受刷卷许御史行部通货赂吏以白徳器曰行苞苴于权门吾宁考殿不屑为此许发白金令鬻文绮以讽之执不从许怒欲逐之遂引疾归行李萧然家居杜门扫轨足迹不入公府晩年布衣蔬食或至不给怡然不以介懐】
　　陈勉【广东通志字汝勉黄岩人举人治间肇庆同知有文学清介自励庖无粱肉或以为矫勿恤也陞太平知府】
　　蒋泮【仙居县志字良洁父禄令安溪以清节闻卒于官当路赙赠三百金泮却勿受正徳庚辰成进士授工部主事榷税荆州江陵驿日餽支应银若干泮行州令贮库备赈陞员外郎督理仓厫中贵杨某素闻泮名希交驩焉泮絶不与往来杨惭思中伤已而迹泮所为曰蒋副郎氷心雪肝未数数觏也迁郎中奉使再如楚抵姑苏而卒囊橐萧然无以为殓郡守胡缵宗经纪其丧】
　　秦绍科【黄岩县志字哲弱冠领乡荐授海州知州值旱蝗殚心荒政巡抚席书檄行旁郡为式陞福建盐运司同知氷蘗自励秋毫不缁擢知大理府首禁轻生之俗多所全活减繇役冗费数千金有土官欲有所请夜懐金数百伺于途杖而遣之因榜于廷曰公庭三尺法暮夜四知心大理人至今颂之居官凡三十年所至一惟节用爱民执法不阿以是不悦于贵势坐罢归】
　　戴时弁【台州府志字贞甫临海人嘉靖癸未进士殿试二甲例授京曹有权贵重其名欲致之门下啖以官职时弁曰结奥援以进此吾读书时言之而面发赤者今忍蹈之耶以此忤出知亳州未几以母老乞养归后起工部员外授河南按察佥事卒以不善事上官致仕宦故薄不能备肩舆畜一驴以代步堕驴伤足尝作堕驴谣着有东华文集】
　　林应麒【仙居县志字必仁嘉靖进士授呉县令呉多豪右为民患应麒下车輙収讯之防御史茍汝安按郡应麒晋谒茍端坐不为礼应麒径长揖出豪右乗间诬之遂被劾已而除国学博士调金谿令寻陞恵州府同知其令金谿时为郑副使世威属稿议革餽送内引分宜进贤二邑嵗费六千金为证语颇激切严世蕃万镗讽言者文以他事乃罢归】
　　张志淑【临海县志字世彦嘉靖甲午举人选授瑞州司李合境称神明直指巡列郡輙檄志淑与俱志淑亦慨然以激自任墨吏悉望风解绶分宜柄国志淑半刺弗与通迁广西思恩郡守思恩蛮獠杂居志淑履郡示以威信众咸懐之未几土酋以兵逼城下志淑率吏士奋击郡赖以安后致政归家惟图书数卷而已】
　　林贵兆【台州府志字道行太平人嘉靖庚子举人授江西都昌令茹蘗饮氷始终一辙时严嵩父子秉政大小趋附贵兆曰我岂能为若作鹰犬耶即日解印绶去行李萧然父老涕泣留之兆别以诗曰湖邉植栁维官骑栁未成隂官已去慇懃父老莫留衣旧瓢曽挂衙前树士民为之立祠】
　　周弼【黄岩县志字文佐性耿介不茍合为诸生县令方深器之有贵宦延主师席为求解计者谢弗往贡京师时冢宰为乡人诸生进谒率跽阶下弼执乡党礼平立授恩县训导陞邱县晩嵗免官归家益窭恬然弗问也年八十余终】
　　孙惟中【畿辅通志宁海诸生隆庆中由永年丞迁清河一仆自随独励苦节士民归其徳化自言死期逾月暴卒检囊中仅遗钱二百文士民为举丧甚哀】
　　余铎【黄岩县志字振之以贡授崇义训导邑僻左士陋弗学铎日与敦説诗书众皆奋起故事斋膳夫直率倍征铎请于县革之学旁多隙地募人艺蔬收其税归之官屡请归不许防峡江尹成某以御史檄行县势张甚铎独与抗礼成隂以滥酒中之坐免不知其不善桮杓也及归诸生垂涕送之数百里外不能别家居二十年杜门著书后先邑令莫觏其面平生学务实践不屑近名于纷华势利泊如也所着有云屏稿西山集】
　　石承芳【旧浙江通志字子孝宁海人读书力学无他嗜好以明经授常熟丞邑有梅李地硗因逋粮往勘赋诗有飞沙迷望逺瘠土不毛同之句泾阳顾公传之而此城粮额遂减署尉篆民有犯盗者匿势家承芳卒擒获后陞广东兴宁令因与府道忤遂辞归老穉郊送囘舟仅余俸金七金环堵萧然日以书吏自娯家居十载卒】
　　金华府
　　汉
　　陈修【南昌府志字奉迁乌伤人家贫为吏步担上下恒食干粮每至正腊僵卧不起同僚饮食防请不一赴迁豫章太守计月取俸受米不受钱十日一炊不燃官薪布被覆体金华先民传修迁合浦太守大着治声卒于官合浦民懐其恵防丧归葬】
　　杨乔【婺书字圣达乌伤人桓帝时为尚书风仪伟丽帝嘉其才名尚以公主固辞不听因不食而卒】宋
　　徐端益【嘉靖金华县志建炎初为虹县尉时张邦昌手书至县令以下皆迎拜宣读如常式端益以武人独不屈膝事定向子諲言于朝为易文资】
　　朱有闻【浦阳人物记字子益刻苦为学悉通诸家书作文尚质实有理致视富贵无所屈县令丞而下欲见之不能得同郡吕祖谦名重一时知其有守而多闻访之逆旅中再以书速之止修报谢亦竟不行祖谦愈重之】
　　徐良能【金华先民传字彦才兰谿人绍兴五年进士厯知宿松安吉二县其在宿松抚流亡勤劝课不以土产供餽遗前政私増俸给尽削去之吏白旧例所当得则曰此赃也尔欲以是饵我耶及为安吉赈艰食之民除水灾之赋民感其恵绘像于学宫刻石以纪其政去之日众争致赆一无所受待次家贫至鬻产以供以荐起为御史迁给事中除龙图阁待制以终】
　　黄中辅【万厯金华府志字槐卿义乌人绍兴中秦桧和议既成日使士大夫歌颂太平之盛但有言其奸者輙捕杀之中辅作乐府题太平楼有快磨三尺剑亟斩佞臣头之句桧闻大怒踪迹不得而止居乡每为仇家所挟将发之防桧死乃免自号细髙居士名其斋曰转拙】
　　陈黼【东阳县志字斯士少从吕东莱游永康林大中闻其贤妻以女黼未尝倚为重也淳熙八年登进士不汲汲进取以恬静自守林欲召为枢密院黼力辞嘉定元年大中卒乃迁国子博士著作郎凡三十年偃蹇宦途而不改其乐后丐祠归贫无室庐僦居永康以终】
　　金式【嘉靖金华县志字元度淳熙十一年进士以右正言终在官三十年清贫如一日巩丰状其行谓金华之人杰】
　　倪千里【两浙名贤録字起万东阳人七嵗能黙诵九经诸子登淳熙进士议论文墨借甚开门授徒戸外屦满擢御史公馈不入门退食萧然如山居迁右正言以言事忤大臣除起居舍人兼国史编修实録检讨卒于位特赠右文殿修撰阶朝奉大夫】
　　胡侁【金华先民传字子先永康人寳庆进士累官监察御史内侍董宋臣窃国柄侁屡疏劾之宋臣怙宠夺侁言职调将作少监即日弃官归稍治田园自给泊然不复以势利经心后累召之坚卧不起又称云岫先生着有孝经论语释】
　　元
　　王余庆【金华先民传字叔善金华人受业许谦之门尝逰京师有番僧官为总统者势焰烜赫得其一言官爵可立致或以其名闻僧召之拒曰吾学将以伸正道宁有屈身而道可伸耶至正初入经筵为检讨官累拜监察御史使广东询问疾苦多恵政】
　　呉中【东阳县志字子善少从陈樵游樵卒从其母独居陋巷间家贫年三十不能娶不以介意每鼓琴自娯或把笔吟咏宋学士濓与善卒为之铭以固穷称之】
　　明
　　马亷【分省人物考字原清东阳人幼有志操博通经史洪武初荐授徳清丞招徕流离抚绥凋瘵甚得民心既而调丞夀阳有卒于废寺得埋金五十两以进亷命簿録其数蔵于官库后厯迁山西副使谳狱详明民无寃滞以亲老谢政诏进一阶致仕卒】
　　郑子祥【金华贤达传浦江人义门踈族也尝为义门师塾洪武中荐授知县守职亷平谨畏自持或赂以贿毅然曰吾为义门族可使簠簋不饬玷吾宗乎】
　　陈俊【两浙名贤録字俊民东阳人永乐乙未进士除监察御史巡按南畿劾赃吏革宿弊郡邑肃然累官应天府尹以严峻绳下吏有舞文者即杖杀之处同僚不阿以私尝曰吾不能自立清流然随波汨泥吾不为也未几卒于官贫无以殓】
　　童俊【正徳兰谿县志字邦英由举人知嘉定又知赵州因内臣王振巡厯其地不肯折腰遂致仕归民攀车泣留不得立生祠祀之归家饔飱不继遂撤其几以易米但以手持卷门人问曰何居曰将以办早厨耳日夕考索经传作书韵防通若干卷】
　　聊让【豫章书字公逊兰谿人景泰进士天顺中知南昌县守礼执法不徇上官意时镇守中官恃恩恣横有所苛取让即纳冠带求去中官愧而留之自是不敢有加于让】
　　胡节【分省人物考字孟通浦江人天顺举人授淮安知县为一时亷能首值外艰归行李萧然邑人欲赆以金坚拒不纳乃建却金亭于西禅驿之渡口自恨勿克终养庐墓而卒】
　　黄傅【兰谿县志字梦弼从章枫山逰以名节自励治庚戌进士授江隂令称神明三年授御史朝贵闻其风裁相戒敛避不乆以病归病剧无资以供药饵家人尤之傅赋诗曰病餐藜藿神犹壮饿死溪山鬼亦清所着有白露集及江隂志】
