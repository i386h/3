<!-- { "loadSidebar": true } -->
　　密浦山　万歴永康县志去县东五十里华溪之水发源于此
　　云岩山　懐归稿金华之永康有山曰云岩防起天半有巨舟藏壑中舟尾翘出如虿
　　马鬃岭　万歴永康县志距县二百二十里葢县之极东鄙也逾岭达于仙居县嘉靖三十三年倭冦犯台城县于岭上筑砦屯兵以备焉【互见东阳县】
　　石霞岭　万歴永康县志距县东一百三十里上有池曰日月潭广亩余澄深莫测潭上石壁有赤白痕相间状类日月俗又呼百丈潭迎龙祷雨极为灵验
　　八盘岭　万歴金华府志在县东八十五里其势髙崄石道路通天台县
　　杳岭　金华府志在县东北五十里一曰丰岭石路﨑岖通义乌县
　　冈谷岭　永康县志在县南十八里大厨山之东上有地平坦泉水出焉正统十四年栝冦窃发里人结寨于上以御之
　　石仓岩　金华府志在县东北四十里縁岩西上石窦玲珑相传洪雅禅师修真之所岩顶有小石仓
　　华溪　万厯金华府志在县治东源出密浦山流至县合于南溪又西合大洞溪入武义县界下流至于郡城此即所谓永康港【童璲华溪诗华溪钓隠诚自豪齐门操瑟非吾曹纶竿百尺水云渺铁笛一声山月髙放鹤引寻紫芝洞得鱼醉卧沧江涛黄尘满地不归去万里天风吹布袍】
　　南溪　金华府志源出缙云土母山折而东至县治防于华溪
　　酥溪　万厯永康县志源出二十都峡源坑歴长田曹园下溪紫柏为酥溪过桥合于华溪
　　李溪　永康县志源出四十四都峡上南流至碧湍西至石室山周其麓又西抵官山转而北至水峥岩入于南溪
　　武义县
　　白阳山　万歴金华府志在县东七里上有异石色随时变嵗丰则黄歉则黒乡人以此占候晋张彦卿为永康令栖于此元丰九域志昔陈留阮遥集之弟妻刘氏伶小女性好山水隠于此山
　　小姬山　名胜志在县东十里中有姬水溪旧经云晋金谈为吴兴太守辞疾隠此
　　竹岩山　万歴金华府志在县东一十四里镇山也明招山　金华府志在县东一十五里宋东莱吕成公讲学于此正徳十三年县丞林有年立碑以昭先贤遗迹
　　讲堂山　武义县志在县东二十里梁刘孝标读书处【潘伟讲堂山诗石室扳跻上苍藤敞结门岩隂生雨滴碑篆合苔痕天浸浮图窟人从虎豹蹲讲筵寻转防伫立白云根】
　　蜡屐山　万歴金华府志在县东二十里晋阮孚之裔多居其下
　　蒋富山　嘉靖武义县志在县东南三十五里周二十余里山多产茶传云昔有蒋氏居此致富因名
　　金柱山　武义县志在县南二十里上有悬瀑如岩菊姬山　金华府志在县南三十里多生兰菊旁有姬水溪故名
　　白华山　名胜志在县南四十里近山半里二石夹道若门歴此曲折险迳至山中一石突起若莲座昔有支大士居之名大士庵
　　湖山　嘉靖武义县志在县西二里山有潭水故名嵗旱乡人视山为候凌晨有云气是日必雨
　　书台山　嘉靖浙江通志在县西三里相传唐舒元舆读书于此
　　蝴蝶山　武义县志在县西二十里王世名报父仇处过者咸指为孝子旧迹云
　　大家山　新妇山　名胜志在县西二十里二山相向世传晋时张彦卿女出适累月姑妇并亡有神灵各主一山每大家山起云新妇山即雨
　　铜釜山　万厯金华府志在县西三十里形如覆釜正统十四年乡民多避兵其上时名铜釜寨
　　青龙山　嘉靖武义县志在县北九里岩髙五十丈周三里逺望如青龙上平旷有小石洞登眺之胜境也
　　李公山　金华府志在县北一十五里周二里宋隠士李惠居此故名
　　八素山　万歴金华府志在县北四十里周二十里东阳山水记云秦末有八士从洛阳来逋栖于此皆青素冠履因名唐太和八年防察使牒县附之图经而姓名竟不传也
　　燕山岭　嘉靖浙江通志在县西南十里正统十四年尚书石璞统兵过此勦截处冦改名乌龙岭
　　玲珑岩　嘉靖武义县志在县东四十五里石窍玲珑相透若斵成者因名
　　刘岩　万歴金华府志在县西五十五里昔刘氏栖隠之所因名石室深广五十丈曰仙都坛正统十四年避冦于此者万计竟免于患
　　熟溪　嘉靖浙江通志在县西南源出处州遂昌界流入县西又东南流与永康溪合
　　大家溪　金华府志在县西二十里源出大家山流入金华界与驻石溪合
　　八素溪　万歴金华府志在县北四十里源出八素山入金华界合入双溪之南港
　　九里潭　武义县志在县东南九里风雨晦防之夕钟声隠隠出潭中嵗旱祈祷辄应
　　浦江县
　　龙峰山　崇祯浦江县志在县东二里髙三十丈周二里其支陇自仙华山一带逶迤而来环于县左其巅有塔曰龙徳塔之后曰东峰峰之后复有山曰夀峰三山相属葢县治东之辅山也
　　伏蟾山　浦江县志在县西一里髙十余丈周一里其支陇自杭口山逶迤县右县治西之辅山也
　　湖山　金华府志在县东十里两山对立江水中流又名湖山峡
　　金芙蓉山　嘉靖浙江通志在县东二十五里一名香岩山白麟溪之源出焉
　　登髙山　万厯金华府志在县东二十五里相传宋吕伯恭九日于此登髙故名
　　元麓山　金华府志在县东二十六里下有飞泉宋濂与郑元麓先生【名宗岱】数观之作飞泉操书诸崖石
　　东明山　浦江县志在县东三十里大泽中隠然突起旁有水一曰灵渊渊东百歩有泉老梅横亘其上曰梅花泉
　　青萝山　万歴金华府志在县东三十里
　　鸡冠山　浦江县志在县东三十里至髙天清明时可俯瞰二百里外苍茫中见一线微白者葢钱塘江也名胜志相连三十六冈重峦叠嶂前后相属
　　石牛山　名胜志在县东南三十五里山侧有池池中有石牛水涸即见
　　康侯山　崇祯浦江县志在县东南三十五里一名官岩唐僧祖登祷雨处髙一百余丈周十五里山皆赤黒色其势防起羣峰间东西视之形各不同或如覆盆或如人髻或如人侧首而蹲山半有穴若屋可容十余人絶顶稍平有宋胡侍郎庙庙旁小池夏冬不竭深三尺周二十五丈久雨不増大旱不减
　　黄墅山　金华府志在县东南五十里又十二里界于诸暨
　　周公山　嘉靖浙江通志在县南十里一名周公尖又名雷公山状若巨人折而西曰辛山曰保安山山顶有岩岩下有罅深不可测相近曰五路岭髙一百余丈长五里自县入郡城所经也
　　白石山　嘉靖浙江通志在县南十五里山有潭宋嘉定三年勅封灵泽槁溪之源出焉东流入浦阳江以其溪流常涸故名
　　乌蜀山　名胜志在县南三十里突然中起众峰罗列梅溪之源出焉
　　深褭山　名胜志在县西南五十里重峰复岭峭防千仞其下溪流清澈即浦阳江源所出也【元史吴莱传莱举进士不第退归深褭山四方学者称曰深褭先生吴莱深褭江源诗半绕山根但一洼真源凿破杳无涯清澄灌或于陵圃窈窕寻犹博望槎积雨冲隄蜗自国微烟羃渚鹭専沙欲行复坐皆云水只属骚人与钓家】
　　壶盘山　万厯金华府志在县西南五十五里在金华北山之北髙出众山至兰溪县界
　　四全山　浦江县志在县西十五里金木火土四星故名
　　药壶山　万歴金华府志在县北二里一名寳灵岩仙华山　名胜志在县北八里一名仙姑山又名少女峰相传轩辕少女于此上升故名髙一百五十丈上有五峰东溪之源出焉中一峰与东峰尤极峻悬厓百仞有穴深黒风从中出崇祯浦江县志再左一山名华柱山其间层嶂叠翠峭崿嶙嶒悬岩千尺下临幽絶隆冬积雪清冷彻人肌骨吴渊頴称如芙蓉翠莲又如彩鳯腾霄诚一邑之胜槩县治之主山也【谢翺防仙华岩麓记由月泉至仙华岩麓十五里葢余向所记若芝掌擎空而立者故老相传以为下有穴与鼎湖通常秋夜闻水乐及击石声月髙风逺复不知堕在何处将至二三里有山药壶倚岩侧云岚草木相掩映日东影射其上逺望氤氲若丹光浮动疑是中别有一天地也】
　　寳掌山　万歴金华府志在县北八里与仙华山近唐寳掌大师栖禅处前有髙岩号飞来峰浦阳山水惟此与仙华为最胜
　　茅庐山　崇祯浦江县志在县北十五里髙百丈广三十余丈横亘八九里上有峭壁叠嶂层岩诸山四面环拱若屏幄然浦之名山前数仙华叅天玊笋巑岏玲珑后数茅庐防地金城庄凝突兀并称竒秀云
　　小孤山　嘉靖浙江通志在县北三十里巉岩险峻人不能升又北十里曰大孤山峭削壁立上鋭下直无可攀援而旁峦环伏映带清溪流峙交翠葢独胜也又有赤岩山在众山间
　　响岩山　崇祯浦江县志在县北五十里岩石推下有声故名大洑与檀溪二水流其下逾盘州金沙环折万山间流入富阳江
　　九灵山　万厯金华府志在县北五十里山有九峰元戴良居于其间【戴良望九灵山诗九灵渺何许连峰髙不极依稀接逺雾仿像起寒色我家是山下别来嵗频易屋庐闲鸟声墓遗兽迹可望不可至空多故乡忆】
　　左溪山　崇祯浦江县志在县东北二十五里山有唐僧元朗墓在乱石间前有巨石髙一丈相传卯风太急移石镇之因名卯风石
　　岩坑山　崇祯浦江县志在县东北五十里山水分流东曰岩坑北曰湖溪水抵富阳以达于浙江
　　江公山　浦江县志在县东北六十里山形如鸡足髙出羣峰之表登眺越中诸山在指顾间
　　清逺山　洞天福地记第十六福地在浦阳县筼筜岭　嘉靖浙江通志一名斤竹岭在县东北九十五里下有斤竹涧界于富阳
　　浦阳江　万厯金华府志一名浦阳汭在县南界谢恵连诗昨发浦阳汭今宿浙江湄韵谱云水之相入为汭源出县西深褭山东北流至诸暨县又东北流入临浦湾以入于海按浦阳江本吴越三江之一春秋外传所谓三江环之者是也江水虽微而与吴松钱塘并称者独入海也
　　白麟溪　浦江县志在县东二十五里其源出金芙蓉山麓东流入浦阳江
　　【谨按元义门郑氏家于溪侧其后人名涛者集名贤贻赠诗文为白麟溪集】
　　湖溪　万歴金华府志在县北二十里源出岩坑山北流抵富阳县界以达于大江
　　月泉　崇祯浦江县志在县西二里源出县北仙华山之下其泉视月盈虚为消长宋政和三年知县孙潮疏为曲池筑亭以备逰观嵗久湮塞嘉定十六年县尹赵崇莱治之咸淳三年知县王霖龙筑塘以潴泉东南三十歩有大阜上有亭曰髙逺
　　孝感泉　浦江县志在县东二十五里按图经在白麟溪侧宋郑绮母张性嗜溪水值旱凿数仞不得泉绮乃恸哭三日不息水为涌出人以为孝感所致
　　寳掌冷泉　柳贯诗注在寳掌山唐千嵗和尚道塲岩窦出泉极甘寒【柳贯寳掌冷泉诗一勺曹溪未是甘剌山容易出飞泉消融太古岷峨雪澄映中秋沆瀣天挂树青窥洗钵眠沙白鹿伴安禅岩龛无缝身如石逆数髙僧入定年陈樵寳掌泉诗屋上无端雨乱飘雨留石罅碧寥寥浮光出穴藏丹浅浣水为花到地消石发年深长满洞王鱼春冷未生苗泉中自是蛟龙窟顷刻隂云满树腰】
　　汤溪县
　　西霞山　万歴金华府志在县东十五里絣塘绕于其畔
　　吴山　金华府志在县东南二十里山顶有小庵庵前澄潭碧水翠色浓隂为汤邑名山之胜
　　屏风山　汤溪县志在县东南四十里与香炉山相对
