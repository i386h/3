<!-- { "loadSidebar": true } -->
　　平水则　在城西南隅月湖之尾去郡治数十步水自它山来者由长春门而入自林村石塘来者由望京门而入皆会兹湖旁有石桥名曰平桥至正四眀续志宋寳祐间丞相吴潜于郡城平桥南立水则书平字于石视字之出没爲啓闭注泄之准【吴潜建平水则记四明郡阻山控海海派于江其势卑达于湖其势髙水自髙而卑复纳于海则田无所灌注于是限以碶闸水溢则启涸则闭是故碶闸四明水利之命脉而时其启闭者四明碶闸之精神攷其为启闭之则曰平水尺往往以入水三尺为平夫地形在水之下者不能皆平水面在地之上者未尝不平余三年积劳于诸碶至洪水湾一役大畧尽矣己未劝农翠山自林村山西门泛舟以归暇日又自月湖沿竹洲舣城南徧度水势而大书平字于上方暴雨急涨水没平字戒吏卒请于郡亟启钥若四泽适均水霑平字钥如故都鄙旱涝之宜求其平于此而已故置水则于平桥下而以平字为准后之来者勿替兹哉】成化四明郡志元大徳间都水营田司到路疏凿
　　鄞县【城外河道】
　　东钱湖　在县东二十五里唐书地理志鄮县有西湖溉田五百顷唐天寳二载令陆南金开广之至正四明续志一名万金湖以其为利重也周回八十里受七十二溪之流四岸堰凡七曰钱堰大堰莫支堰髙湫堰栗木堰平水堰梅湖堰【水利图説堰之有碶闸者四曰钱曰平水曰髙湫曰梅湖大都湖髙于河开碶下注可满三河半鄞东七乡之田尽资灌溉奉定亦沾其利】宋史河渠志乾道五年守臣张津言东钱湖方圆广濶八百顷傍山爲固叠石为塘八十里自唐县令陆南金开广之国朝天禧元年郡守李夷庚重修之中有四牐七堰凡遇旱涸开牐放水溉田五十万亩比因豪民于湖塘浅岸渐次包占种植菱荷障塞湖水绍兴十八年虽曾检举约束尽罢请佃嵗乆菱根蔓延渗塞水脉致妨蓄水兼塘岸间有低塌处若不淘浚修筑不惟寖失水利兼恐塘埂相继摧毁乞农隙趁时开凿因得土修治埂岸实为两便从之至正四明续志淳熙间请于朝大浚之【魏王镇州请于朝】嘉定间提刑程覃摄守捐缗钱置田收租嵗给濬治之费寳庆间尚书胡榘守郡请于朝得度牒百道米一万五千石又濬之惧无以继奏以赢钱增置田亩令翔凤乡长主之分鱼户五百人爲四隅人嵗给谷六石随茭葑之生则絶其种淳祐壬寅郡守陈垲嵗稔农隙行卖葑之防随舟大小葑之多寡听其求售交葑给钱入元大徳间有以湖爲浅淀请以捺田若干亩入官租者都水营田分司追断复爲湖后有司举行淘湖拘七乡有田食利之家分亩步髙下标拨湖葑随田多寡濶狭俾浚之成化四明郡志明洪武二十四年本县耆民陈进建言水利差官来董其事令七乡食利之家出力淘浚嘉靖宁波府志宣徳间王士华以防政家居因田其中七乡之民陈之监司遂得中止嘉靖九年宁波衞屯军又请爲屯田鄞县知县黄仁山用父老严訑言勘覆不行
　　国朝顺治中以诸生陆宇条陈禁止侵湖为田广徳湖　在县西十二里旧名莺脰湖溉田四百顷成化四明郡志唐大厯八年县令储仙舟修治之唐书地理志贞元九年刺史任侗因故迹增修成化四明郡志宋熙宁三年知县张峋令民浚湖筑隄工役甚备曾巩作记鄞县志宋政和间邑人楼异奏眀州广徳湖可为田八百顷募民佃租嵗入米二万石于是西七乡之田无嵗不旱异时膏腴今为下地废湖之害也
　　小江湖　在县西南三十五里唐书地理志鄮县南二里有小江湖溉田八百顷开元中令王元伟置民立祠祀之
　　【谨按王应麟小江湖辨云唐书载鄮县东有西湖即今之东钱湖也曾南丰记云鄞东乡之田钱湖溉之西乡之田广徳湖注之可见西湖之为钱湖明矣旧志以西湖为今城中之西湖误又唐书云鄮县南二里有小江湖今府县志俱云在县西南三十五里盖唐书所云乃在鄮县未迁之前也舒亶引水记云县南二里小湖俗所谓细湖头者乃其故处湖废乆矣亦误】
　　江塘【一在老界乡甬东隅名梅墟塘一在鄞塘乡二十八都宋郡守吴潜增筑髙厚明隆庆间县令督同水利官筑塘三千七百余丈沿接一都圩岸为堰有三曰杨木曰下堰曰徐堰又设碶闸以时启开】　梅湖塘【在阳堂乡十都四啚】　髙湫塘【在翔凤乡十五都三啚十六都六啚相界】　平水堰塘【在翔凤乡十六都六啚】　方家湖塘【在翔凤乡十四五啚界已上四塘俱在东钱湖】　大嵩塘【在县东南八十里大嵩所旧未有塘】
　　【国朝雍正九年建李衞大嵩塘工碑记宁郡为浙东藩篱其地濵海弥望斥卤而鄞属大嵩距郡八十余里向尝设所屯守承平既乆田野日益垦辟顾水利未修偶遇旱涝辄嗟艰食农氓病之是非疏濬河渠修建碶闸为御咸蓄淡之计何以转瘠土为膏腴乎但工钜费繁兴举匪易余仰体】
　　【圣天子爱养元元之意陈请勅发帑金疏入报可于是相度地势之髙下计定丈尺之浅深鸠集物料人夫为一劳永逸之计按大嵩形势东南际海三面环山中有熟田暨涂田若干顷初议于大嵩港下建筑巨坝使卤水不入然后疏诸山之水以资灌溉而建舵艟球琳南北大小礁横山六闸以蓄泄之迨六闸已渐告竣而港口濶深潮涌沙浮工费既浩大不赀且虑难于持乆因复酌量形势改议于大嵩内港接连横隄之处夹河筑隄退西四十余里择其湖水稍缓山根坚固之金溪桥内设立滚水坝一座以御咸潮以泄山涨而又于桥之西岸凿山通渠建设闸口导泉水东流以溉田而分注于横山等闸以泄之当雨水和调之日卤水无忧侵浸遇溪流一线之时亦易潴蓄而足车戽绸缪未雨莫善于此委员分理而畚锸随之经始己酉之四月讫工辛亥之十月凡阅三载而大工始成余更念大嵩僻在东鄙为海口要区今兹水利既修田畴日广户口日殷凡熬波鱼贩之徒出没海屿中讥察綦繁必得亲民文吏始克胜弹压之任疏请移郡同知一员驻劄其地俾之戢奸宄督劝课且河渠隄闸之浚筑亦得以时相视葺治无俾废坠以绵诸乆逺复】
　　【俞允自是而嵩之斥卤尽为沃壤嵩之士女嵗歌大有户防乐利之庥世享升平之福莫不感戴皇仁而祝圣夀于亿万斯年也已因纪诸石以昭永永时董理其事者太常寺卿署浙江承宣布政使司布政使孙国玺分巡寜绍台副使孙诏寜波府知府曹秉仁提督前营游击袁有明鄞县知县郑大徳例得并书】
　　它山堰【在县西南五十里先是四眀山水注于江与海潮接咸不可溉田唐太和七年令王元伟叠石为堰于两山间阔四十二丈级三十有六冶铁灌之渠与江截为二渠流入城市缭乡村以灌七乡田数千顷宋建隆间堰损水不入渠节度使钱亿增筑全固建中靖国改元监船塲唐意见水洒泄乃尽塞支流稍浚上源因以其土室补堰隙越一嵗复涸签幕张必强鄞令龚行修修之嘉定七年提刑程覃摄守买田收租嵗给役夫之费督以邑丞十四年泉使魏岘委里人按渠堰碶闸之堙废者重加修筑潦则七分归江三分入溪旱则七分入溪三分归江明嘉靖十四年知县沈继美用石版监亘堰口者半髙于旧堰一尺许以故水之入溪者如故民更称便】　唐家堰黄家堰【俱在县西南四十里】　长堰　石堰　范家塘堰
　　【一名檑木堰俱在县西南三十五里】　朱家堰【在县西南三十五里】　北渡堰【在县西南三十五里宋守吴潜所创明嘉靖间复加修葺】　何家小堰【在县西南三十里】　沈家堰【在县西南二十五里】　徐家堰　翁家堰【俱在县西南二十三里】　范家堰　屠家堰【俱在县西南二十一里】　邢家堰　桑塘堰　陈五耆堰【俱在县西南二十里】　季家畣堰王师堰【俱在县西南十七里】　炉头堰　小沔堰　蒋家
　　堰　大苏堰【俱在县西南十五里以上诸堰俱在光同乡】　王家堰【在县西南十五里】　段塘堰【在县西南十里】　张家堰　朱濑堰郑郎堰【今名郑郎坝俱在县西南五里】　瓦窰堰　崔家堰【俱在县西二里】　和尚堰【在县西五里】　邵家堰【在县西十五里】　金家堰西渡堰　朱将军堰【俱在县西二十五里以上诸堰俱在清道乡自它山】
　　【堰至此并傍鄞江之西】　倪家堰【在县东五里】　道士堰【旧名林家堰今名林郎坝在县东南五里】　徐师堰【在县东三十里】　梅墟堰【在县东北三十里】　石家车堰【又名旧军堰在县东五里】　王驻洋堰【在县东五里】杨树堰【在县东二十里】　张家堰【又名楮浦堰在县东三十里以上诸堰俱】
　　【在老界乡】　阮家堰【又名余师堰在县东三十里阳堂乡】　渡头堰【在县东南三十里】　桃枝堰【在县东南二十里】　陆家堰　大花山堰小花山堰　临江堰【俱在县东南三十里】　钟家堰　施
　　婆堰【俱在县东南三十一里以上诸堰俱在手界乡】　戴将堰　古塘堰【俱在县东南四十里丰乐乡】　长塘堰【在县南二十五里江河夹岸为塘百丈俗呼百丈堰】　铜盆浦堰【在县东南十五里】　花堰【又名虾堰在县西四十里】茑蓲堰【在县西南四十里以上诸堰俱在鄞塘乡自倪家堰至此并傍鄞江之东】　大皎堰【在县西南七十里】　禅岩堰【在县西南六十里】　郦童堰【在县西南二十里】　西髙堰【在县西南六十一里】　杉木堰【在县西南五十六里】兰浦堰【在县西南四十五里以上诸堰俱在句章乡】　泥峙堰【一作泥湫】
　　【堰在县西三十五里四十七都二啚资福寺东】　黄梅堰【在县西三十六里以上俱在桃源乡】　钱堰【在县东南三十五里老界乡】　梅湖堰　栗木堰【俱在县东南三十五里阳堂郷】　平水堰　莫枝堰【俱在县东南三十六里】大堰【在县东南三十七里】　髙湫堰【在县东南三十八里以上诸堰俱在翔凤乡自钱堰至此并傍东钱湖】
