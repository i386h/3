<!-- { "loadSidebar": true } -->
　　王明清【至元嘉禾志字仲言汝阴人檇李诗系明清甫十岁朱希眞徐敦立过其父所询以国史中数事应之无遗由是受知庆元间居甥馆于嘉禾官至朝散郎与其父雪溪兄仲信俱有史才当时诸公欲收置史馆不果尝剀切上封事是时南渡以来简册散亡老成凋谢明清裒集轶事遗闻编为挥尘录及玉照新志】
　　焦炳炎【两浙名贤录字济甫宣州人寓居嘉兴举进士第三理宗朝为谏官论奏累数百章时宰主括田议远近骚然炳炎痛疏其害面奏恳恻涕泪俱下上为动容然未有寝命炳炎论愈力时宰语人曰焦生非攻括田实攻我也炳炎闻之不爲变必报寝而后已寻除太常少卿疏辞以右文殿修撰致仕】
　　李鸣复【宋史本传字成叔泸州人嘉定二年进士万厯秀水县志寓居嘉兴之东门理宗朝拜参知政事后为福建安抚使予祠子公夬公晋皆典郡】
　　【谨按万厯秀水县志误作李鸣字复山今据宋史改正】
　　王用享【檇李诗繋字子安自开封徙居崇德淳熙间举进士授丹阳尉嗜学手抄口诵至忘寝食试宏博科分敎襄阳以根柢之学表率士尝作二记曰不贪不欺此其行已之实也谨按正德崇德县志作王用亨未详孰是】
　　岳珂【檇李诗繋字肃之彰德人飞季子霖之子嘉定间守嘉兴有惠政后家郡治西北金陀坊痛其祖武穆为秦桧所陷作吁天辨诬录等书总名曰金陀粹编官至宝谟阁学士封邺侯有玉楮集】
　　董健【献征录汴人仕至武功大夫扈从南渡家于海盐之澉浦其后曰仲真者迁海寜之钱山澉浦世军籍其子源当往戍弟澐请代之遂复家澉浦】
　　陈垲【福建通志字子爽侯官人襄之曾孙至元嘉禾志垲寓居崇德以清节称官至资政殿大学士諡清毅有读通鉴随笔藏于家至元间表其里曰清节】
　　洪芹【两浙名贤录尚书仆射适之曾孙以祖荫入官登进士第厯官将作少监属词臣无当上意慨然思得天下士丞相程元鳯言当今地望无逾洪芹者进兼翰林直秘书少监权礼部侍郎中书舍人兵兴诏书所至闻者奋激盖芹所草也迁礼部侍郎帝鋭意向用而以论去寓居嘉兴怡然自适咸淳初起知宁国府】
　　元
　　顾阿瑛【殷奎顾阿瑛墓志名德辉字仲瑛昆山人幼警敏善记诵以意气自豪年三十始折节读书崇礼文儒喜购古书名畵彜鼎秘玩鉴赏无虚日筑园于旧宅西偏名曰玉山佳处日与客酌酒赋诗为乐阿瑛才赡思防语笑之顷篇章即就恒屈服其坐人又萃友人名作如张翥李孝光杨维桢张伯雨而下刻梓者数十家总题曰草堂雅集举茂才署防稽敎谕力辞不赴母葬庐墓大阅释氏书乃谢絶尘事侨居嘉兴合溪渔钓五湖三泖间自称金粟道人以子恩封武畧将军水军正千戸飞骑尉钱塘县男】
　　陆德方【海盐县图经字显叔华亭人至正十年登贤书授般阳路学正未几挂冠归时平章河南沈照避乱海盐甘泉乡德方单贫徒歩佣书于其家俄与谈经史论时政沈大惊询知所自遂以女妻之今梅园陆氏皆其后人也】
　　吴森【嘉兴府志字君茂汝南人徙居嘉兴魏塘鎭为管军千戸饶于赀好施与尝捐田二顷建塾延师以敎乡里廉访使奏森义行表其门闾】
　　明
　　牛谅【檇李诗繋字士良山东东平州人元末寓居嘉兴与鲍恂张翼诸人友善学者多从之游自顔其堂曰尚友明初应诏除翰林院典簿同学士张以宁使安南御制歌诗赐之厯陞礼部尚书著述甚多】
　　高岳【万厯嘉兴府志字彦高本畏吾氏高昌裔大父仕元为江南行台御史中丞岳博洽有才华仪容秀整人望而敬之工书兼通丹药卜筮之术洪武间荐知云南免官寓居嘉禾又尝寓魏塘】
　　高巽志【明诗综传字士敏萧县人檇李诗繋元末侨居禾郡尝受业于宣城贡师泰鄱阳周伯琦遂昌郑元祐为文深醇典雅成一家言以荐为鄮山书院山长明洪武二年徴修元史入翰林累迁侍讲学士未几引退又召为试吏部侍郎以事去官谪居朐山建文间召为太常少卿壬午靖难兵渡江巽志遯去入永嘉鴈宕山其门人文渊阁侍书蒋兢亦潜踪于此巽志病卒兢为经纪其丧葬芙蓉峯北所着有啬庵集】
　　孟观【旧浙江通志亚圣五十四代孙祖忠厚扈宋南渡封信安郡王赐第姑苏子孙遂为吴人明初观应人才诏授永宁知县有治行陞吴府审理副避兵寓于嘉兴之清风泾】
　　桑愼【两浙名贤录字仲修世居常州迁嘉兴性孝友苦行力学洪武初为监察御史见事廷诤朋友有过輙靣折之以行部海南奏诛卫使张荣坐不避八议罪谪琼州安置已而召还】
　　施懋【万厯嘉兴府志字以德应天人能诗文工书有法授孝丰知县致仕官无余赀挈妻子寓秀之醋坊桥尝从侍御戴简庵学乃与其子经为忘年交往来益密遂相依而居】
　　康大和【福建通志字原中莆田人嘉靖乙未进士万厯秀水县志大和早负才名官翰林三十年厯南京少宗伯及大司空致政归避倭侨寓禾郡与吴太宰诸公游有禾城集】
　　邱上仪【旧浙江通志字惟正武进人武进士受知川湖总督朱燮元由江西都司厯海盐参将有惠政陞任不赴隐居邵湾紫云山中卖浆为生亲知赠遗丝粟不受年七十余子孙家于盐】
　　汪珂玉【明诗综传字玉水徽州人侨居嘉兴崇祯中官山东盐运使判官留心著述辑瑚网一编】
　　刘俨【海盐县图经字敬先眞定人父贞宦于盐遂占籍居澉川博学善诗文有古行娶瞽妻终身爱敬如賔门人萧孚贫却其贽且周之粟友人死无所归推田三亩鬻以葬之】
　　吴怀贤【嘉兴府志休宁人侨居嘉兴以中书舍人办事诰勅房中丞杨涟劾魏忠贤二十四大罪怀贤击节称叹加以评注工部员外吴昌期奉差督理惠王府第纠劾侈冐忤珰撤回怀贤遗书称之有事极必返之语词多激烈其仆得罪于怀贤遂窃其所评注杨疏及遗昌期札密首厰卫忠贤令校尉百余缚怀贤及其妾邱氏子道升送鎭抚司怀贤毙杖下崇祯初子道升上书讼寃赠工部主事】
　　夏允彜【嘉禾征献录字彜仲号瑗公华亭人寄籍嘉善万厯戊午以儒士入试遂中式丁丑成进士授长乐知县多异政擢吏部考功主事未赴遭国变自沉于河而死彜仲神韵秀奭虽弱不胜衣而意虑深长有表正人伦气象不独以文章自见也所着有禹贡合注】
　　湖州府
　　汉
　　吴羌【西吴里语避王莽之乱随梅福入吴携妻子徙于乌程之余不乡以溪山纡郁因遯处焉时称高士后人名其所居曰吴羌山】
　　钱林【两浙名贤录字元茂徐州人建平中为谏议大夫后王莽专政遂弃官隐于平望乡陂门里梓山之东子孙遂家焉西吴里语长兴有钱林故宅在子山吉祥乡园林幽趣花石佳致层阁在山高门临水】
　　邱俊【吴兴掌故汉平帝时持节按抚江南属王莽专政因留居乌程后其子邱腾随光武起义南阳累仕至大司马卒葬于乌程】
　　晋
　　庾翼【吴兴掌故汲郡人仕晋为兰陵令奋节将军随元帝过江为吴兴郡丞因居乌程翼生豫章太守鎭鎭生征南司马建武将军钦信钦信生宋晋熙王兵曹参军黯黯生南台御史高高生齐骠骑大将军孟眞孟眞生梁散骑侍郎僧朗僧朗生陈给事中五兵尚书宗】
　　陈达【册府元汉太邱长实之后世居颍川达为长城令悦其山水遂家焉曰此地山川秀丽后当有异人出我子孙必钟斯运】
　　南北朝
　　裴子野【万厯湖州府志河东人少好学善属文仕齐为江夏王行参军遭父忧去职后为诸暨令以曾祖松之尝令故鄣遂留居焉撰宋畧二十卷吴兴掌故子野字几原】
　　唐
　　陆【唐书本传字鲁望举进士不中往从湖州刺史张抟游抟厯湖苏二州辟以自佐防多所论撰虽幽隐疾痛赀无十日计不少辍也嗜茶置园顾渚山下岁取租茶自判品第不喜与流俗交虽造门不肯见设蓬席赍束书茶灶笔床钓具往来时谓江湖散人或号天随子以高士召不至西吴里语防吴江人着吴兴实录若干卷今长兴有别业在】
　　陆羽【唐书本传字鸿渐一名疾字季疵复州竟陵人不知所生或言有僧得诸水滨畜之既长以易自筮得蹇之渐曰鸿渐于陆其羽可用为仪乃以陆为氏名而字之上元初隐苕溪自称桑苎翁阖门著书或独行野中诵诗击木徘徊不得意时谓今接舆也贞元末卒羽嗜茶着经三篇言茶之原之法之具尤备鬻茶者至陶羽形置炀突间祀为茶神】
　　崔元亮【吴兴掌故磁州昭义人元和中为吴兴刺史因家于长兴县西之崔湾】
　　顾云【全唐诗录传字垂象池州人风韵详整与杜荀鹤殷文珪友善同肄业九华咸通中登第为高骈淮南从事师铎之乱退居霅川杜门著书执政荐修国史书成加虞部员外郎】
　　五代
　　钟廷翰【十国春秋不知何许人流寓湖州素有贤名武肃王命摄安吉主簿牒曰廷翰儒素修身早升官绪寓居霅水累厯星霜克循廉谨之规备显温恭之道今者愿求录用特议抡材安吉属城印曹阙吏俾期差摄勉効公方倘闻佐理之能岂恡超迁之奬后不知所终】
　　宋
　　叶梦得【宋史本传字少蕴苏州吴县人嗜学多识绍圣四年进士自婺州敎授召对累迁翰林学士极论士大夫朋党之蔡京欲以童贯宣抚陜西取青唐梦得曰祖宗时宣抚皆是见任执政未有以中人为之五年帅颍昌发常平粟振民常平使者括钱五十万籴粳米输后苑梦得上疏极论高宗驻跸扬州陈待敌之计迁尚书左丞与宰相朱胜非论不协除资政殿学士不拜归湖州绍兴初起知建康府时建康荒残梦得移统制官分守要害奏防江八事金帅入宼梦得团结民兵数万分据江津金兵不得渡而去时诸道兵咸集梦得总四路漕计军用不乏故诸将得悉力以战移知福州海寇猖獗或招或捕平寇五十余寻致仕卒湖州赠检校少保徐一夔柟轩记叶蕡字本蕃世居吴门政和间石林先生梦得始卜葬其先府君于吴兴之弁山其地居风气之会奇石如林有瑰奇绝特之状因号石林且营别业至蕡因取其先世所植之树名轩以志之】
　　方淑【西吴里语字智善汴人年十九登进士绍兴初为德清县丞爱溪山之胜因家焉累迁翰林学士时秦桧当国访以时事淑直言无讳大忤桧意因罢归平居常与王洋刘一止徜徉慈相寺中倡酬往返以文墨相娱】
　　任仲【归安县志河南人绍兴初以明经进士为仙居令有治绩内迁至礼部侍郎后随驾南渡遂居归安是为吴兴任氏时无俸米颁赐田于本邑南灵山】
　　何彦猷【两浙名贤录字淑远高唐人绍兴中为大理丞时秦桧诬岳飞下狱彦猷与李若璞论其无罪万俟卨劾彦猷等党奸挠法罪在不赦罢黜寓居德清余不溪上孝宗即位追赠二阶特命其子伯宁为徽州文学】
　　蔡洸【万厯湖州府志仙游人端明殿学士襄之后徙居霅川以父荫补将仕郎中科除大理评事迁寺丞出知鎭江府会西溪卒移屯建康舳舻相衔时久旱郡民筑陂潴水灌溉漕司檄郡决之父老泣诉洸曰吾不忍获罪百姓也卒不决已而大雨漕通岁亦大熟除司农少卿请输绢折纳公私皆便以襄未易名力请于朝赐諡忠惠两浙名贤录洸字子平】
　　李道传【宋史本传字贯之隆州井研人四川通志徙居吴兴读河南程氏遗书玩索至忘寝食庆元元年登进士第累官著作郎提举常平茶盐公事居官以践履为本为学以践履为功虽处暗室整襟危坐肃如也卒諡文靖】
