<!-- { "loadSidebar": true } -->
　　仙霞闗　明一统志在县南一百里抵福建界为入闽咽喉之地【萨都拉度闽闗诗白云下千峯尽入懐袖里振衣度闽闗洒作山下水仰登天无梯俯视井无底古来守闗人豪杰存有几寒食百草青春风吹不起刘基过闽阙诗二首闗头雾露白蒙蒙闗下斜阳照树红过了秋风浑朱觉满山秔稻入闗中峻岭如弓驿路賖清溪一带抱山斜髙秋八月崇安道时见棠梨三两花张以宁登闽闗诗独步青云最上梯八闽如井眼中低泉鸣万鼓动哀壑山饮双虹垂逺溪家近尚无鸿鴈信客愁复有鹧鸪啼书生未老疎狂意更欲昆仑散马蹏】
　　【谨按仙霞岭即古泉山也杜佑云泉岭山在衢州信安县西南二百里汉朱买臣云东越王居泉山一人守险千人不能上今其山周围百里皆髙山深谷磴道凡三百六十级歴二十四曲长二十里唐干符五年黄巢破饶信歙等州转畧浙东因刋山开道七百余里直趋建州即此岭也宋绍兴中史浩帅闽过此始募人甃以石路自是镌除铲削旧时险阨稍就寛平凡自浙入闽者由清湖渡舎舟登陆连延曲折逾岭而南至浦城县西复舎陆登舟以达于闽诚两浙之鎻钥八闽之咽喉也仙霞闗之东西复有五闗一曰安民闗在仙霞东南三十五里路通处州遂昌县一曰二渡闗在仙霞西南八十里路通江西上饶永丰县一曰木城闗在仙霞西南六十里一曰黄坞闗在仙霞西南五十里路通永丰县一曰六石闗在仙霞西南三十五里路通江山县及广信之玉山皆江浙徃来之间道与仙霞共为六闗故土人有仙霞六闗之称】
　　九清桥　天啓江山县志在清湖万厯二十二年知县蒋光彦建天宁寺僧性徳与周徳福等募化采石作九垜每垜髙七尺横二丈直三十丈作屋覆其上共二十四间【自为记】天啓三年被水冲壊
　　国朝康熙间总督郭世隆即九清桥旧址建桥船二十
　　只鐡索二条知县朱彩建亭两岸
　　浮桥　嘉靖浙江通志在鹿头溪县东二里
　　横湖桥　治衢州府志在县南十里景星乡天啓江山县志邑人王溥建万厯间溥孙良佐重修
　　延龄桥　治衢州府志在县南三十五里江山乡江山县志明嘉靖间知县黄纶重建
　　国朝康熙二十五年大水摧壊三十六年福建提督张
　　旺重建
　　昭明桥　正德江山县志在县南三十里江山乡宋僧木庵建衢州府志明知县刘桂重建邑人指挥王允徳倡募王志郑思泽董其役程泽舍田助银赡之天啓间知县张凤翼令泽孙程徳春重建
　　国朝康熙三十七年改建石矼旁置庵亭
　　庆云桥　天啓江山县志在长台里人朱夏柴时秀建【韩驹庆云桥诗县郭连青野人家蔽绿萝地偏春事少山逈夕阳多暗水披崖出扁舟掠岸过传声细扶柁吾老怯风波辛弃疾庆云桥诗二首草稍出水已无多村路弥漫奈雨何水底有桥桥有月只今平地怯风波断崖老树互撑拄白水绿畦相灌输焉得溪南一丘壑放船画作归来图】
　　呉村桥　治衢州府志在县东四十五里感化乡正徳江山县志一名步云桥呉禄应建
　　太平桥　正徳江山县志在县西南五十里姜叔彬建
　　国朝康熙三十五年大水冲没三十八年祝礼镇徐良
　　梓重建
　　峡口渡　正徳江山县志在县南七十里为闽浙要道知县呉停造船砌埠翼以两亭徃来者便之衢州府志明嘉靖间知县黄纶置渡船二只夫四名开化县
　　和平通济桥　明一统志在县治东治衢州府志宋绍兴丙子邑令喻仲逺建庚子令丁朝佐重建【江通济桥记开化溪水湍悍旧为民病政和间参政李光为令日始为桥以便徃来草创之初其制未尽不能支久绍兴丙子令喻仲逺集材鸠工仿松江垂虹之制为之壮丽精密朞年而成歳壬辰复圮于水又十年市医胡应瑞易为浮梁徙诸上游溪水浅涸不常易以腐败今令金华丁朝佐下车父老皆以桥为请君乃因旧址度其广袤之数截流而东其长六十丈分为二十三节捐已俸先造三节以为民劝应者纷然遂足其数始于庚子七月壬子成于九月辛未每节为六柱三械两旁益以二楯横贯以巨木四下施鐡锁钩聫以为固板厚二寸五纷广一丈四尺尽布以甎傍压以石为屋以蔽风雨中为亭奉浮屠氏为民保防负者乗者如履平地不知身在风涛之上也桥成书来求记予在桑梓实闻其详故纪其实】庆元间令赵伯玉重修咸淳圮于水里人徐斗髙等起造浮桥县令胡通直重修元至元间主簿丁世杰架桥葢屋至大间里人方景任鸠工建造寻壊元统间主簿讷古伯重建明洪武初知县何永安复建九年圮洪熙乙巳洪田寺僧向诚募缘侍郎吾绅主事宋玘与好事者徐叔谦倡率造舟为梁
　　国朝顺治中知县朱凤台重修
　　双溪桥　嘉靖浙江通志在县东一里治开化县志宋政和中县令李光建后圮于水绍兴乙亥令喻仲逺重建【毛幵双溪桥记开化二溪古未置桥政和中会稽李光尝涖兹邑始教民为桥然制度陋甚卒为涌水所毁厥后里豪相与踵之而功大费伙累歳不竟绍兴乙亥歳今令桐汪喻仲逺之来审知其故因行视地势商度工用劝募闾伍应者云集即近山得钜材数百根费以大省未几桥成如所素计丙子某月某日明年某日则始讫之歳月日也凿溪之深聨木为械步二而柱横木贯之三借以大板其厚四寸飞栏相扶以翼其外中为亭以便休息乗者得以安行者得以肆千百年之缺一朝而举之是亦难矣始予闻而心善之防众请文为记故备述其本末以告来者】衢州府志后圮明成化间令林清伐石甃墩嘉靖间复圮令李文重建
　　石梯桥　开化县志在县北三里石壁峭立下临密赛淤有道士叠石为梯七十余级桥成势若飞虹
　　金溪桥　治衢州府志旧名南归桥在县南五里察溪桥　治开化县志在县北十里徐滔建宋咸淳间圮于水遂剏渡船
　　仁寿桥　崇祯衢州府志旧名虹桥在县东二十里巨济桥　治开化县志旧名孔埠在县南三十里【郑原善巨济桥记金溪邑万山间去治三十里曰孔埠其地当呉楚闽越之徃来一川清泻涉者病之始里人刘同祖度为浮梁其季父清晖公扁曰巨济里之陟是桥者如履康庄喜之相与为永久计得田二十五亩籍其歳入更无后顾忧居数年日朽月蠧摧剥就圮田之籍于桥者已归于故主而扁亦不复见延祐四年春清晖之子文叙与同祖之子秀孙复经工庀材为舟凡十有六縻以鐡绳翼以丹楯逾月悉复旧观田与俱复视昔増善因择谨厚者司其籍以相其后又数月而旧扁出焉黙若有应者嘻亦异哉是不可以不记其助田之姓名见之碑隂云】
　　国朝顺治中知县朱凤台重建
　　龙山溪口渡　嘉靖浙江通志在县南二十里石门乡





　　浙江通志卷三十七
　　钦定四库全书
　　浙江通志卷三十八
　　闗梁【六】
　　严州府【建徳县附郭】
　　县治桥　建徳县志在县前明万厯十一年知县俞汝为建
　　三元桥　嘉靖浙江通志在郡治南严陵志旧名卧龙明洪武初改名宣威正统十三年知府黄澍以郡人商辂中三元立坊其上桥亦以名
　　建徳县【城外闗梁】
　　乌石闗　严陵志在县东十五里
　　【谨按乌石闗以乌石山而名江流所经下有乌石滩又有三河闗在府南四十里即东阳江渡口也唐置三河戍于此宋为三河驿当金华大道】
　　鲍公桥　建徳县志在城西和义门外龙山之水从北门绕城至武定门以达西湖向有砖桥跨其上
　　国朝康熈九年协镇鲍虎易以石梁左右皆竪石楯故
　　名
　　吕公桥　严州府志在城西一里为徽宁及淳遂夀经行之要路当山谿之水直入大江行道患涉明万厯三十八年知府吕昌期捐俸倡成
　　余浦桥　新定续志在朝京门外宋景定辛酉建圮于水郡贡士王炎重筑严陵志明洪武初重建成化七年知府朱暟复拓而新之
　　国朝康熈七年协镇鲍虎改建石桥围以石栏
　　苔溪桥　建徳县志在城东南十五里通浦江为浙东要冲明万厯三十五年建复于桥之西建一庵以防之知府吕昌期题扁曰长虹永镇
　　国朝康熈元年重建后山水冲决桥圯为木筏以渡行
　　人
　　胥村桥　严陵志在县东北三十二里胥村旧名朱紫桥明洪武三十二年建正统间圯治五年知府李徳恢劝谕邑人王景贵捐赀重建长二十余
　　丈改今名【李徳恢为记】
　　风硎桥　新定续志在陪郭坞有亭八楹宋景定辛酉圮于水严陵志明永乐十六年九峰寺僧重建
　　济川桥　明一统志在府城东北五十里白马泽严陵志元至正七年里人吴元俊重建【贺方为记】
　　招贤桥　建徳县志在城西六十里嘉靖浙江通志汉会稽太守朱买臣尝寓此筑室读书凿池为涤砚所后人因名曰朱池又名其里与桥皆曰招贤
　　乌石渡　紫溪渡　严州府志二渡在东闗下五里风涛最险时有覆舟之患明万厯四十年知府吕昌期捐造船二只分为上下两渡令其遇风覆舟协力相救闲则渡人往来仍置田六亩以给工费淳安县
　　锦溪闗　旧浙江通志在县东六十里
　　【谨按锦溪闗其地有小溪岩怪石巉削水陆俱险嘉靖间知县洪英明设闗于此以御矿寇】
　　青溪桥　严陵志在县南跨溪为浮梁旧名百丈桥宋淳熙六年知县陈晔建【胡南逢百丈桥记淳安旧名青溪以濒溪而名也源自黟歙东注浙江旁连衢信瓯闽诸郡以趋吴防往来栉比朝夕不絶旧有浮梁规模狭小车马之蹂轥雨旸之剥蚀漫不加饬至布板以渡渡者凌兢或垫溺以葬鱼腹令尹慨然捐俸以先之邑人皆喻欢趋乐助命僧如海总焉自始庀工越五月而竣南北百丈因以名桥坚厚平夷如通衢轨道行者叹因循之久而作新之速又念风雨燥湿之不齐腐朽波荡之不保于后也市田百畆有竒歳收其入使修者有继较夫粉饰目前而不计异时以传舍梯荣者相去亿万乡父老属予为记乃次第其语题于桥之础庶几遒人过之或摭以上闻也】庆元三年知县郑擢新之淳祐丙午知县虞兟改令名【王遂青溪桥记淳祐六年淳安县青溪桥成知县事凌阳虞君兟求文以志不朽淳邑山溪上受歙流下过钱塘而注之海比岁邑多水患屋庐漂荡津梁之设屡修辄毁虞君捐俸钱四十万为之倡官吏人士骈首聚财长桥贯之为节一十有八浮桥跨之为节二十有七絙铁聨舟其数一倍始于秋七月成于十月妄费尽省而徒杠舆梁之病不闻易名青溪废兴之故曷可以不记因采民之歌而系以诗】
　　马踏桥　严陵志在县东一里相传昔有仙人骑马过此马迹犹存
　　西硎桥　严陵志在县西三里上有戈府君祠又名【阙】安桥淳安县志一名武安桥邑人洪本美重修
　　惠人桥　新定续志在龙山乡跨合洋溪长三十丈累石为趾架屋其上严陵志宋淳熙二年重建一名合洋桥【陈合洋惠人桥记合洋有溪冲衢络绎行李问津憧憧不絶异时编新独木以济投步惴心若春夏淫潦狂湍坌来则荡析委波而逝咸逾旬阻絶无以济不通民病涉久矣今为桥其上修三百尺广十二尺负干甚隆布版则宻覆以长廊掖以朱阑坚缜杰丽长虹卧波若济巨川毋假舟楫予甞揆诸易凡履险者必曰涉川所以利涉而济险者莫桥若岂惟桥哉凡尔民处心惠济毋行险而胥溺毋薄人于险能如是桥以通往来无彼此隔阻之虞居斯世也岂不砥如坦如永底荡平哉是为记淳熙二年徒杠舆梁告成之月也】
