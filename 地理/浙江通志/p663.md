<!-- { "loadSidebar": true } -->
　　钱佐【十国春秋字元祐文穆王第六子天福六年即王位开运三年南唐李景攻闽闽李达更名达遣将徐仁宴等奉表称臣乞师王召诸将计事诸将皆不欲行惟内牙都监使水邱昭劵以为当救王曰吾为天下元帅曽不能恤邻难将安用之命昭劵专掌用兵内都监使程昭悦掌应援餽运而以军谋委丞相元德昭遣统军使张筠赵承泰将兵二万水陆救福州十一月兵至福州自罾浦南潜入州城唐兵进据东武门御之不利十二年三月王遣将余安自海道救福州兵至白虾浦海岸泥淖方布竹箦以行唐军聚射之箦不得施纵兵登岸大呼奋击大破唐兵获其将杨匡业蔡遇等器械数十万遂引兵入福州李达举所部归附五月凯旋王飨将帅于光册堂赏赉有差六月王薨諡忠献】
　　钱俶【东都事畧字文德呉越王佐卒弟倧继倧废俶时镇浙东遂渡江袭位汉授以东南面兵马都元帅仍领镇海镇东节度使至周以天下兵马都元帅处之宋兴改大元帅开宝六年俶幕吏入贡太祖谓之曰汝归语元帅常训甲练兵江南倔彊不朝我将讨之元帅当助我无惑人言云皮之不存毛将安附命有司造礼贤宅以待两浙江南之先来朝者王师讨江南以俶为升州东面招讨制置使李煜贻书于俶曰今日无我明日岂有君一旦易地酬勳王亦大梁一布衣耳俶以其书来上加守太师又遣大将沈承礼率兵随王师平润州诏俶归国江南平俶来朝太祖待俶甚厚自晋王宰相及中外臣僚上章请留俶太祖曰俶委质来朝若利其土宇而留之何以示信于天下及俶归国太祖以黄绢封文字一复付俶曰侯到国即开之俶至国啓封皆留俶章也俶上表谢太平兴国三年复来朝遂以国归有司太宗改封俶淮海国王以礼贤宅赐之俶以天下既平求去元帅之称从之改汉南国王雍熙四年出为武胜军节度使徙国南阳既又辞国号改封许王端拱元年薨谥曰忠懿】
　　成及【呉越备史字济钱塘人咸通中捍山贼逐齐寇隶八都以富春镇为静江都将属刘汉宏作乱与武肃王同事攻讨汉宏镇将孟安谋乱即席奋剑直犯王及举胡牀制之因执孟安就戮复为静江镇将光啓中命征润州薛朗常州刺史丁从实具牛酒犒师遗美女于诸将及取而斩之余悉不纳因克之寻平润州授充常州防御使寻为苏州刺史干宁时淮人围姑苏常熟镇将陆郢巡检郭用与其党赵邯以城应城陷及至淮南杨行密辟为行军司马及曰以百口托于钱塘不幸城陷至此岂宜复以本道符竹援富贵于隣境乃引佩刀自刺行密遽止之厚礼而归焉署镇海军节度副使天复中王巡衣锦军命武勇都将士治沟洫军中作乱及防王驾回至北郭王防服将入城及乃代乗王车行与贼鬭王遂得入累授保大彰义等军节度使】
　　杜棱【十国春秋字腾云新城人唐干符广明间盗贼寇掠两浙杭州练诸县乡兵讨之棱为东安都将更号武安营八都董昌为长武肃王副之僖宗拜王为杭州刺史棱倾心事之润州牙将刘浩逐其帅周宝奔常州浩推薛朗为帅王命棱与成及阮结讨之败其将丁重德赵君度取常州奉宝归杭除常州制置使大顺二年王以淮南数侵边境令棱筑东安城自固棱相险易度资用因山为城环城以池越十月而讫事王领镇海节度使棱充副使王讨董昌昌乞师淮南淮南将田頵安仁义率众攻东安棱凭城自守会乏水穿井百尺不得泉棱黙祷于神泉即涌地出頵仁义号勇将楼橹翔空矢石交迸棱随机应敌毙淮南兵于城外者无算唐进棱行军司马累官润州刺史】
　　阮结【十国春秋字韬文钱塘人唐末杭州建八都结亦与为副焉结出入武肃王左右号亲校中和二年以征刘汉宏功奏授散骑常侍光啓三年征常州又平润州四年充润州制置使卒】
　　呉公约【十国春秋字处仁余杭人黄巢之乱杭州八都既建已而析号十三都公约其一也初负胆畧为县豪会朱直起兵应募西讨以功置西桂镇遏使未几从董昌御黄巢于西鄙加御史中丞奏置都额改峡石为训兵之所摧锋破鋭日有声称武肃王破越州公约骁果先登兵罢拜千牛卫将军刘浩平录功擢散骑常侍徐约陷苏州王委公约专征授北面诸军行营招讨使克苏州授义和镇遏使兼本军水陆都游奕使淮人侵扰公约扞御疆域屡挫敌锋迁工部尚书俄改刑户二部干宁四年卒】
　　马绰【呉越备史余杭人初与钱镠俱事董昌昌使镠阅部伍亡其名籍镠因歴唱之存亡健悴皆无遗失绰密谓镠曰老子忌猜骇公强记当必相图乃以白纸数番授镠若代军籍者镠深德之因以其妹归绰绰随昌于越州寻弃家犇镠授诸城都指挥使徐绾之乱绰有发悬门功镠命子元瓘纳绰女绰累职镇东军节度副使两浙行军司马睦州刺史雄武军节度使卒】
　　曹圭　曹师鲁【嘉靖仁和县志圭少有胆气唐末仕呉越为嘉兴都将淮人围嘉禾圭与其族人师鲁守之淮人望气者曰此虽孤城中有贵人不可图也嘉禾平以功授苏州刺史开平中淮人复围姑苏属正月望夜师鲁第盛陈烧灯之宴贼俘执者咸纵观之圭以浙西营田副使终于苏州师鲁形短小而多智镠尝称曰今之晏婴人因号为曹晏婴】
　　呉敬忠【十国春秋于潜人从武肃王以八都兵讨刘汉宏有功及王出师讨田頵敬忠先登陷阵奏捷而归王封呉越两国敬忠授浙西营田副使兄顺以功擢镇海军保城都指挥使弟防子八人仕本国皆贵显】
　　钱元璙【呉越备史字德辉武肃王第四子起家授沂王府谘议参军累迁散骑常侍马军防事指挥使天复二年徐绾叛顾全武请奉王子之防沟武肃以淮帅常请结姻好乃遣元璙防服为全武仆而去比及望亭有逆旅媪辄识之至润州安仁义亦知其非常将以其下十人易之全武惧因赂阍中宵而去及抵防沟指陈逆顺之理淮帅为之动容即日遣使命田頵还军广陵寻逆妇而归后累征缙云新定皆有功授邵州刺史寻征呉兴髙澧及攻东洲复授睦州刺史迁蘓州累授中呉建武等军节度使太傅同中书门下平章事侍中中书令文穆王即位以王兄尤加礼遇封广陵郡王卒諡宣义】
　　杜建徽【呉越备史棱子少强勇尝于山庄构小茆斋私署军州押衙纪于栋棱加督责对曰大丈夫何止一军事押衙即棱归武肃王建徽以父命尽心于王棱在常州为淮南所逼建徽驰赴父难未及境而城己拔乃率部还新登及棱自淮南归军中严整无改棱称之累从征伐皆单衣入阵贼众无不披靡军中谓之虎子徐绾之叛驰入援贼将聚木焚北门建徽持火钩取其木先焚之贼计遂罢睦州陈询叛王以建徽为询姻娅使马绰伺其意建徽曰陈氏负恩背义徽既姻娅义当见疑然累书敦谕皇天后土茍或鉴照则拔城获书方明徽心耳俄有睦州防吏来降持建徽所遗书至王嘉叹久之每朝会王必指之曰此杜丞相今日忝有一方多其力也忠献王时建徽春秋髙尚能骑射尝从击毬于广场兴酣有宿中箭镞自臂中飞出人皆壮之歴官自武安都将至泾源昭化等军节度使呉越国丞相封郧国公年八十八卒】
　　曹仲达【呉越备史圭子少时圭尝节其衣食虽严冬尚未挟纩品膳悉与仆隶等又日令运甓武肃王见而竒之以妹俪焉累授台处二州刺史文穆即位命仲达权知政事国建拜丞相忠献王即位复摄政事时大赉中外军中有言不均者辄举仗不受赐诸将不能制仲达谕之因皆释仗而致谢卒諡安成】
　　水丘昭劵【传详忠臣】
　　宋
　　钱惟濬【宋史新编字禹川俶子裁数嵗俶表授节度副使检校太保宋初领建武军节度加至太尉后授镇东等军节度大军征金陵惟濬从俶下毘陵以功加平章事太宗即位加兼侍中俶献地徙淮南节度加检校太师从平太原征幽蓟又从幸大名雍熙中歴镇安州端拱初封肃国公加兼中书令淳化初卒追封邠王諡安僖】
　　钱惟治【宋史新编字和世琮子俶养为已子累迁检校太保台州团练使干德中制授宁远军节度检校太傅与惟濬节旄同日而至国人荣之王师讨江南惟治从俶率兵下常州策勳改奉国军节度使太宗嗣位进检校太尉俶既纳土惟治归朝改领镇国军节度雍熙三年大出师征幽州命惟治知镇定军府事兼兵马都部署训兵飨士勤政务累上表请罢节镇优诏不许景徳中转右武卫上将军累加左骑卫上将军左神武统军卒赠太师】
　　孙承祐【宋史吴越世家钱塘人俶纳其姊为妃因擢处要职累迁镇海镇东两军节度副使知静海军节度事开宝初随俶子惟濬入贡诏授镇东镇海等军行营司马王师渡江诏俶以所部会攻常润承祐从俶克毘陵功居多太平兴国中俶献其地徙承祐泰宁军节度使五年从幸大名留知府事雍熙二年改知滑州卒赠太子太师】
　　崔仁冀【续资治通鉴长编字子迁钱塘人事呉越为通儒院学士太祖召呉越进奏使任知果令谕防于其王俶曰元帅克毘陵有大功俟平江南可暂来与朕相见仁冀告俶曰主上英武所向无敌今天下事势已可知保族全民策之上也太平兴国三年俶入朝与仁冀决策表献所管十三州一军以仁冀为淮南节度使】
　　钱禹卿【晁补之钱禹卿墓志字仲谟俶曾孙以父任为太庙斋郎调云安尉徙令繁昌改大理丞擢通判霸州迁通直郎在霸州有告场火者众相传辽兵至守陴警备禹卿曰何至是遣捕之果小偷也在环州属灵武用兵守辟禹卿提举粮草夏纵抄而禹卿崎岖独全霸环西北要害郡朝廷方欲用之而禹卿于元丰五年卒】
　　沈晦【宋史新编字元用钱塘人遘之孙宣和进士除校书郎迁著作佐郎金人攻汴京从肃王枢出质斡喇布军还为给事中髙宗即位除集贤殿修撰歴知建康府绍兴四年为广西经畧兼知静江府先是南州蛮酋莫公晟归朝授本路钤辖覊縻之嵗久遁去旁结诸洞蛮为边患晦招诱诸酋喻以威信皆诣府请降晦犒遗之结誓而去自是公晟孤立不复犯边晦在郡嵗买马三千匹进徽猷阁学士召赴行在除知衢州改潭州奉祠卒】
　　俞灏【咸淳临安志字商卿世居杭登绍熙四年第仕淮东宣抚佐毕再遇救山阳灏料金必窥采石请囘军石梁河以遏其锋金虚不入而遁再遇知扬州荡平湖海多灏计画再遇欲诛胁从者灏救活甚众开禧议开边灏言轻脱寡谋之人不可信赵良嗣张觉往辙可鉴歴秉旄节皆有声宝庆二年致仕】
　　元
　　许懋【嘉靖海寜县志字国器元季值嵗饥发家储振贷复以万户长督海运抵大都授杭州路治中不就红巾贼起懋倡子弟义勇力战却之】
　　明
