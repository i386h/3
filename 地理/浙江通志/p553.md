<!-- { "loadSidebar": true } -->
　　刘颐【万厯杭州府志洪武三十一年知临安县赋役均平民无横扰陞任去久众犹怀之】韶頀【嘉靖仁和县志陜西岐山人洪武三十一年任仁和居官能干为政不苛狱无畱滞吏民畏而爱之】
　　黄信中【钱塘县志洪武间知钱塘县奉职循理勤公恤下爲治以廉约著称秩满当去会知府员缺部民诣阙恳请即擢知杭州府保厘有方时称循吏】
　　林源【万厯杭州府志福建长乐人永乐元年知余杭县首兴学校修大成殿造明伦堂朔望劝课生徒咸知感励赋役均平催科不扰凡部使者行县询吏贤否至林令皆以公勤廉敏对】
　　卢玉润【成化杭州府志江西新淦人由吏员厯杭州知府勤愼爱民刑不苛暴吏服其明陞广东防政】
　　叶宗行【分省人物考华亭人永乐中知钱塘县爲定役法俾民自占甲乙书于册循次而呼之役遂以均词讼亦简不逾年翕然称治一日防事前有蛇蜿蜒若有所诉者宗行曰若岂有寃乎吾爲汝验之蛇返入饼肆中炉下发之得尸乃肆主人利其财杀而埋此遂伏诛又尝江行忽舟重不能进视之一尸挂柁下有石乃里中人杀而沉之者亦伏诛县多虎暴爲文祭之虎遂敛迹按察使周新尤重之尝候宗行出潜至其舍视之惟笠泽银鱼干一封新携少许去明日召以食曰此君家物也饮之至醉人呼爲钱塘一叶清】
　　刘秉【万厯杭州府志获鹿人永乐中由太学生知新城县在任袪虎患一十有八邑之折桂乡有鱼池潭与祥禽乡邻界水虽归聚于潭而顺流东下势不久蓄又南屏隔山田亩每毕不能灌溉秉躬度地形率民夫千名凿山通道筑堰二十余丈又爲闸以愼防蓄泄仍立堰长司之自堰下流至于龙山下注石头及宦塘路口上下溉田二千余亩化爲膏腴后人立庙以祀】
　　易輗【万厯杭州府志高安人永乐九年爲杭州府通判廉干勤敏政理公平倅郡数年锄强革弊民爲謡曰易打鬼清如水擢高州知府】
　　胡勉【万厯杭州府志字志学盐城人永乐十一年擢杭州知府精勤敏决抑豪右摧姧宄吏不得肆至穷阎细甿保爱矜恤惟恐伤之劝学兴礼敦崇文儒士风丕振以忧去】
　　熊以渊【成化杭州府志南昌靖安人初任萧山县丞以廉能荐陞杭州府通判专治农务躬厯田野率民具畚锸筑堤瀹河濬导沟洫堤堘之傍树以桑柳俾水旱有备民防其利秩满陞泰安州知州】
　　陈复【名山藏怀安人永乐甲辰进士知杭州府治尚简易狱讼减少日惟端坐堂上与羣吏讲读法令愼职守而已卒于官贫无以敛按察使轩輗倡爲赙赠其子尽却之曰吾父清白敢没而汚之假贷归丧】
　　【谨按旧志作陈福未详孰是】
　　陈嘉【成化杭州府志长乐人宣德七年爲海宁主簿县与海宁千戸所错处军纵官马戕民稼及巡夜生事嘉乞巡夜自着有司官马害稼戳伤勿论由是民庶获安】
　　吴堂【富阳县志乐平人永乐辛丑进士宣德九年知富阳宿弊尽厘庭稀讼牒尝绘杨震却金故事于退食所以自励与部使者不合解秩去父老诣阙乞畱复职一邑驩呼如再覩父母在任筑春江隄复东观山关奏减白绵贡修饬庠校建谯楼广城隍庙新子陵祠修富春志此政绩之最著者秩满民立祠名曰报功】
　　聂大年【尧山堂外纪号东轩临川人景泰间爲仁和训导一时达官显人皆礼重之厯官九年不以家眷自随天顺初被征修史卒于京邸嘉靖仁和县志大年以明经训仁和士有贫不能自存者捐俸周之陞敎谕敎思益大有成就】
　　侯昌【成化杭州府志山东鱼台人由监生正綂元年授杭州府同知贮米谷以备赈济修陂塘以备旱涝民赖之陞处州府知府】
　　许璞【嘉靖仁和县志字玉卿凤翔人发解举首正綂六年荐陞仁和县公平廉愼轻徭薄敛卒官贫无以敛民争赙之】
　　郭郊【嘉靖海宁县志直肥乡人由进士正綂十一年任海寜县廉介过人明威得体陞南京戸部主事】
　　信【万厯杭州府志陜西三原人正綂丙辰进士任杭州府推官明习宪章精听断持法不务深文而姧宄卒无纵舍召拜御史仕至佥都御史】
　　郑循初【万厯杭州府志字子初莆田人正綂十二年乡荐授余杭训导严条约以身先之祁寒暑雨必衣冠端坐爲诸生讲解竟日无怠容仕终秦府右长史】
　　罗能【海宁县志吉水人正綂甲子任海宁学敎谕课士分三等鸡鸣而起夜分不倦时师道严士皆弦诵于泮宫倡率不倦明代以儒官列爼豆者能爲之首】
　　杨达【成化杭州府志合肥人袭杭州右衞前所正千戸以廉能称正綂十三年随军征勦金华处州盗贼至武义县首先御贼殁于阵赠指挥佥事】
　　江永【成化杭州府志望江人袭杭州前衞指挥佥事正綂十三年随军征勦衢州府盗贼至江山县奋勇防阵亡赠指挥同知】
　　脱刚【仁和县志列伯之孙任杭州前衞指挥同知果锐善战每摧防阵爲士众先正綂十四年征勦处州剧寇时贼兵围城造火车攻城风急火炽城几陷天忽反风火爇敌车贼众败走刚开门追之手挥二剑纵横如飞追奔数百里斩首数百级益务深入贼合围蹶其马刚下马步鬬犹手刄数十人众争刺之遂遇害景泰间赠官赐御祭】
　　张隆【万厯杭州府志云南建水人正綂中由监生任杭州府知事蔚有贤声景泰元年以言者荐擢本府通判寻进知府患杭俗侈汰躬爲节俭以矫正之身所服御仅同寒素靡俗爲之少变厌俗吏苛急政尚寛简有古循良风以母丧去行李萧然人服其介】
　　张杲【万厯杭州府志长洲人正綂间由举人爲新城知县凡邑中所办弓张厯日水夫驴站等料咸减价利民】
　　张禧【分省人物考字公锡灵壁人景泰甲戍进士令余姚邑有水怪虎患僖爲文祭之遂息陞杭州知府値岁饥设法赈济全活六万余戸晋湖广参政未行卒杭人祠之】
　　马伟【成化杭州府志直隶瀛海人景泰间以举人为杭州府同知爲政简易尚文雅修岳武穆墓庙奏与庙额曰忠烈加一祭以春秋仲月行事陞处州府知府】
　　胡濬【魏骥胡濬传字源渊铅山人登进士天顺改元知杭州府躬行属邑察民利病时值久旱行次新城见田畴乏水灌溉濬登山周视见五里之外有水可引为济召其主谕以引水开渠田遂得水是岁大熟民感其惠名渠曰胡公渠次富阳田之水犹新城相其地上可引山泉下可引江水乃召民致牐一所而时其蓄泄民亦名其牐曰胡公牐新城有许远庙钱塘有白居易苏轼林逋三贤祠岁久倾圯倡率修建以耸士民之瞻仰】
　　张敏【万厯杭州府志直隶蠡县人天顺五年由举人知余杭县事惠庇善弱威制豪强居二年事治民安治绩称最以母忧去士夫作青天歌以送之】
　　唐子昌【万厯杭州府志湖广会同人由举人厯桐庐教谕天顺四年擢临安知县不事苛察民有争讼者呼至案前晓以礼法戒以祸福皆感服曰眞吾父母也鼎新学林桥修葺学宫官署城隍庙宇焕然聿新九载秩满遂占籍临安】
　　江湖【万厯杭州府志潼关衞官生成化元年由举人任新城县清廉勤政遇有旱灾设法劝相赈济饥困崇重学校士民颂之】
　　黄升【昌化县志号与竹番禺人举乡试由肥乡学擢昌化令尝六月祈雨芒履出祷入则焚香私第密祷如外三祷三雨邑中虎爲民害以文祷于神虎去】
　　陈荣【顾璘陈荣传字仲仁上元人中成化举人知仁和县仁和财赋重困且附省城荣戴星出入案无停判笃意爱民不以毁誉祸福置虑岁旱请减民租什五监司曰二亦足矣荣曰灾应如此奈何厉民卒守前议方冬发民筑海堤民多冻死荣曰邀逺利以蹙近害民何以堪遂罢役逾年政成乃兴庠序之教建社学十许所礼教日振御史岁巡罔不旌礼之】
　　陈让【献征录字德光大河衞人由进士知杭州府息嚚讼均赋役抑骄侈境内大治时海势渐内徙逼海宁城羣防莫能治乃请去城一里支河筑内堤延袤十里以寛制猛不与海争利海果至堤而止省城姧人多托权势家避匿粮差悉查覈归正无敢怙终者】
　　梁万钟【仁和县志字天锡四川温江人成化戊戍进士知仁和兴利举废断狱明愼寃滞者多所平反擢知杭州浚西湖以潴水使旱涝有储新岳武穆王祠政尚寛简陞两浙盐运使乞休逆瑾持摭代民偿逋负三千金尽鬻已产输官恬不介虑】
　　郑轼【万厯杭州府志字式之江西永丰人成化十五年由进士知余杭清白自持下车即询访民情厘革夙弊夏秋二税皆预与民爲期乡无吏迹而输纳者尝先他邑母老随任以疾卒棺敛不备有以赙奠馈者却之不携一物以行民无老幼皆流涕后陞监察御史】
　　方早【万厯杭州府志歙县人成化问由举人任临安御吏方严听讼明允尤重学校敬礼士夫创造竹林长桥一座以便往来】
　　邓淮【富阳县志吉水人治二年知富阳县有惠政畱心学校移庙学于西以造士子崇重先贤敦尚风教访俞膺遗文表章之复优恤其子孙】
　　余本钊【万厯杭州府志字应明江夏人治五年以举人知钱塘县有治绩爲时所称歙人张良寓杭爲人所诬当具狱爲昭雪之良深感德绘像以示子孙】
　　李璧【嘉靖仁和县志字白夫武缘人治八年领乡荐授兰谿教谕改仁和居官不茍取予士子有贫不能养生送死者出俸资之学宫文物有废缺者奋然修举仁和县志部使者欲移石经抗颜执争竟莫能夺士林爲之语曰白夫先生今之胡瑗也仕终南京戸部员外郎】
　　嵇钢【万厯杭州府志字汝坚安东人治壬戌由举人知于潜县爱民好士兴学校锄强梗案无畱牍以才名调海盐两地之民思之】
　　李颀【仁和县志河南考城人治乙酉举于乡初任海盐改知于潜厯署仁和余杭县事以廉愼著称】
　　陈祥【万厯杭州府志福建永安人治十五年以监生授余杭县主簿涖官清愼境内桥道圩岸时加修理不敛民财而事自办悯孤穷好贤士】
　　杨孟瑛【万厯杭州府志字温甫四川酆都人成化丁未进士治十五年知杭州当事敢任如奏安溪竹木关却福建进贡之借艘于杭减免旱灾粮七万石定水马驿夫之征皆便民美政其浚复西湖俾水有蓄泄利益下塘诸田尤漙】
　　王翔鳯【嘉靖临安县志辽东举人治间任临安廉而有爲追积年侵欺之税粮禁豪猾鼎建文庙厯官三载囊槖萧然百姓戴之如父母朝觐赴京致仕】
　　承天秀【常州府志字钟之靖江人正德丁卯乡举授钱塘知县厯任九载会织造内监毕眞有逆谋约翌日黎明发兵时漏下二鼓天秀侦得其实乘夜集兵城上张灯发炮毕惊怒聚众鼓噪见守御已严即解散事闻置毕于法】
　　彭辨之【分省人物考霍山人字问夫正德戊辰进士知余杭县时逆瑾舞权浙省苦于织造力裁之邑得不扰擢工部主事出补饶州府进山东防政】
　　喻江【余杭县志字朝之藤县人正德十二年知余杭性廉介乐易爱人至有利害关一邑则果于有爲毅然无所畏惮葺孔子庙庭旧名宦乡贤无祠择学舍东偏构祠以祀】
　　吕夔【万厯杭州府志字祖邦永丰人正德间知杭州府惠爱旁洽吏民安之迨归攀舆泣而送者塞路】
　　王正宗【嘉靖临安县志固安人正德十三年由进士任临安县俗尚邪术悉禁止之毁淫祠以正人心凡把持官府牙行私报竹木茶笋粮里多科违例取索之害禁革殆尽尤作兴学校修理两庑斋号及坊表政暇即诣学讲书考文始终不倦去时行李萧然陞御史】
