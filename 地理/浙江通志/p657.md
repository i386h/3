<!-- { "loadSidebar": true } -->
　　陆鳯仪【金华府志字舜卿兰谿人嘉靖丙辰进士任余干县请谒不行除火耗絶馈遗歳侵赈饥全活甚众遇湖盗啸聚布诚晓谕盗各解散擢南垣抗疏不避以忤当道罢归】
　　蒋瑜【金华府志字纯卿东阳人嘉靖丙戍进士授鄱阳令値巨浸冲决田禾瑜为筑堤延袤数百余丈人称蒋公堤后以御史巡按楚中有叛狱数百人斩关而出瑜授计一夕悉就擒又以嵗歉奏免田租之半民祝颂焉】
　　胡僖【旧浙江通志字伯安兰谿人嘉靖己未进士授刑部主事进仪制司郎中会诸王袭封次子欲得郡王封僖以制不合持不可王子以数万金贿大珰互相煽诱僖不为动珰乃授指吏部出僖为湖广参议楚比嵗大水僖廉得虚税蠲额十之四民感悦陞云南副使涖滇四载桁杨不设囹圄若洗深山穷谷闻胡使君名辄呼佛子后以忤权要拂衣归里】
　　王干章【金华府志字顺卿东阳人嘉靖壬戌进士授中书舎人转山西道御史歴官江西布政叅议分部九江盗何鳯等恣剽掠以计擒获江右悉平坐失印去官寻起福建按察佥事时江陵柄政汰藩臬诸司十之三干章兼视七道事凡所属狱囚多爲开释福安治环大海飓发溺者数千出金掩骼又发帑粟赈流殍擢云南布政叅议以告归】
　　徐用检【旧浙江通志号鲁源兰谿人嘉靖壬戌进士授刑部主事调礼部仪制司疏请上亲行郊祀又请太子及期出阁读书出补山东臬副转苏松叅政呉江灾民喧拥军门中丞欲绳以法用检进曰人有急则呼天呼父母此嗷嗷者是也竟从寛释丁内艰服阕补福建兵备陞广东按察使暹罗占城等国航海商粤众且近万用检设法防之患遂弭迁河南布政严蠧耗以给宗室买学田以赡贫士陞太常寺卿明儒学案用检师事钱绪山然其为学不以良知而以志学谓君子以复性为学而性囿于质故无事不学又恐就其性之所近故无学不证诸孔氏葢其时学者执心之精神谓之圣一语纵横于气质以为学故用检云然】
　　王嘉忠【金华府志号全吾东阳人万厯丙子举人署呉兴教谕改澄海知县浚山川筑石梁民利頼焉俗例上元中元日男妇跨彩桥礼佛诸恶少艶歌谑浪嘉忠毁桥惩其首事者着为令以荐授评事出知兴化取军民利病榜陈之巨豪彭某以赀横乡邑嘉忠廉得其实立毙于市寻备兵苍梧凡有不便于民者悉为除去文网疎畧而贪墨吏不少纵以忤上官归】
　　张应槐【旧浙江通志字汝植浦江人万厯丙戌进士授饶州司李迁兵部主事歴官湖广叅政筑堤防濬水道水故从楚宫出宫窦湮城中遂苦潦应槐首请之始诸荐绅继及王宫王怒应槐趋见开谕再三王始悟得竣其功晋粤宪长正已率属墨吏望风解绶后摄海道条防倭十策上之朝议重用竟以疾卒】
　　赵贤意【金华府志字伯顺东阳人万厯乙未进士理刑邵武邵故称剧郡宿案山积剖决如流平反不可胜计妖党晁天王等勾结海寇为患贤意选壮士间行入贼中以计擒渠魁胁从者皆散益严保甲凡不事生业者惩之不少纵四境肃然陞南车驾司转工部营缮郎特论矿税之害不报会诸兴作一时并举因上言积例宜破浮费宜节亦不报寻奉命典粤东试事竣时安绵利保等备兵缺土兵数乱或惮行朝议以属贤意旣至诛勾连为难者余悉定以劳疾卒】
　　倪尚忠【旧浙江通志字世卿浦江人万厯戊戌进士授广东顺德令顺称下邑科第寂寥尚忠日进士子课艺文取资敏者拔之嗣卽春秋二榜不絶人比之文翁云万厯中设采珠厰阉使横甚尚忠下令邑中见有珠厰勾役杖而禁之阉怒欲以疏劾众惧祸不测尚忠叹曰吾令一邑不能为一邑驱豺虎吾罪较竖更甚力言制按得奏罢采迁吉安府同知以母老致仕归】
　　楼一堂【金华府志字叔字浦江人万厯癸丑进士除工部主事出守瑞州上书御史台议汰浮赋十之二民少安迁本省驿传歴陞广东右布政摄海道篆盗李之奇数寇海为乱一堂招其党郑芝龙令杀之以自赎芝龙果缚之奇在廷佥多其功以积劳卒】
　　金肇元【金华府志字司杓东阳人天啓壬戌进士授徽州司理多所平反歴陞江右叅议分守湖东置信建两郡学田以赡士陞副使分守岭北倡筑南安水城数里为居民障陞福建布政司叅政以父艰归】
　　章自炳【金华府志字美舍兰谿人天啓乙丑进士授行人改兵部主事擢福建屯田叅议请复盐屯及清理盐疏通积引晋按察副使时当刘香老残破后四民废业自炳与民休息廖监激变人情汹汹炳为晓谕立解散之旋分首从定罪境頼以安寻晋左参政禁贪墨严请谒饬保甲兴士除羡税杜奸商尤以修练储备徧戒属邑未几粤猺发难监军两广运策制胜寇遂平以久滞瘴乡成疾又值龙南妖人煽众自炳深入捣其巢卒擒妖叛病增剧呕血数升而卒】
　　国朝
　　金汉鼎【乡贤留祀册字紫汾义乌人顺治己丑进士任泾阳令时嵳峩山多啸聚汉鼎勦抚并施不旬日而定镇兵草米旧派里甲汉鼎详请改折民便之峪口三白渠分注三原髙陵泾阳三邑斗门嵗久湮塞汉鼎设渠长按分注时刻立禁约勒碑垂远歴兵科掌印给事中终养归】衢州府
　　三国呉
　　徐陵【三国志注字元大太末人歴三县长所在著称迁零陵太守卒】
　　宋
　　毛渐【宋史本传字正仲江山人第进士歴江东两浙转运副使浙部水溢诏睗缗钱二百万以赈之渐言数州被害卽捐二百万倘仍歳如之将何以继乃按钱氏有国时故事起长安堰至盐官彻清水浦入于海开无锡莲蓉河武进庙堂港常熟疏泾梅里入大江又开昆山七耳茜泾下张诸浦东北道呉江开大盈顾会柘河下金山小官浦以入海自是水不为患进直龙图阁知渭州卒赠龙图阁待制】
　　周彦质【两浙名贤录字文之江山人以进士歴官循州守治民以教化为本民以讼至庭者先谕以礼义然后折其是非无不涕泣悔罪而去苏轼以黙化名其堂官终发运使】
　　徐敷言【两浙名贤录字明可西安人元符二年进士为九域志编修官召对称防擢御史覆李孝夀所勘卫卒狱在廷称其平除江东运判番阳民呉氏馆客诱其子书不顺字持以告并诬其藏甲朝命置狱敷言辨其妄呉頼以全召为吏部员外郎擢中书舍人在掖垣七年以龙图阁待制出守越奏罢贡奉物移守婺有惠政召至国门卒】
　　毛友【治衢州府志字达可西安人少防太学与郡人冯熙载卢襄号三俊擢进士第崇宁间守镇江方腊已残睦歙监司犹不以实闻友奏言之朱勔怒其张皇友遂监观其谢表曰两郡生灵已罹非命一道使者犹谓无他陈瓘闻之以书誉于亲旧曰蔽遮江淮阻遏贼势斯人有助也】
　　汪随【治衢州府志字仲方西安人举进士守黎州方宴有以夷獠将袭城告者一刻二至随色不动曰吾恩彼必不有犯安知非猎乎寻果溃去曾孙待举中上舍第歴守建昌兴化栝苍惟一箧藏衾服及代去无增益秦桧当轴凡赴阙奏事先纳副封待举已见始录上封公府卽黜知复州卒】
　　江少虞【治衢州府志字虞仲常山人政和八年进士调天台学官寇至守倅皆遁去少虞独率弱卒坚守两旬慷慨感激人有死志首射杀渠魁贼遂溃歴建饶吉三州守治状皆第一】
　　柴瑾【正徳江山县志字怀叔绍兴八年进士倅番阳嵗饥羣不逞发民粟瑾请赈以常平米郡守难之瑾曰势且急当从便宜愿执其咎后摄州奏免买刍炭与丁矾钱累官殿中侍御史】
　　舒清国【两浙名贤录字伯原西安人以上舍第甲科为秀州司士曹建炎初自馆职转对为上所知歴迁太常少卿时议鬻命妇封号清国谓若尔倡优妾媵皆得为命妇矣事遂寝权中书舍人以议论不合奉祠者六年起知道州政务寛大民徭便之秩满请祠卒】
　　元
　　孔涛【黄溍孔涛墓志字世平先圣之裔南渡初徙衢州涛举泰定元年进士授呉江判官嵗饥民多事剽掠涛设计捕致数十人谓此皆迫于冻馁而然不可以盗论杖而遣之州濒太湖故筑埭以御水缮修无时病民特甚涛为改作使可支久邻州饥宪府俾往赈之全活甚众举治绩为诸州最调桂阳州判官天大旱涛探狱有寃出其无罪者三人乃两广寇窃发涛独任军旅供亿民不扰而军食无乏絶迁潮州路总管府知事归卒】
　　明
　　徐珪【两浙名贤录字良璧开化人以会试乙榜授唐县教谕擢令罗源治为诸邑最陞钦州守钦民以鱼为业前此赋繁而鱼徙珪反其政鱼复还民建还鱼亭以志之】
　　江玉【龙防县志洪武初以儒士除鄢陵知县时天下始定民多流亡玉招抚劝谕不逾年复业者五百余户双泊河溢造桥利涉尽心学校农桑士民徳之】
　　杨添【河南通志西安人永乐中知祥符县政务繁剧添处置适宜上下称便民有被刼杀伤一盗者羣盗移尸置他处去明日被刦者白于县添踪迹得尸置仁和门外诱人认瘗时一人识为王氏子遂拘王妻讯之果得羣盗姓名捕获殆尽】
　　严禄【献征录字伯宜开化人永乐初用荐授闽县知县闽赋旧倍他邑民不堪禄力言于府平其赋民頼之改知黟县爱民如闽尤笃意兴学卒于官】
　　徐夀【西安县志字彦清永乐丁酉举人令呉江有政声寛严竝济捐俸造桥民名徐公桥】何永芳【两浙名贤录字廷兰常山人永乐辛丑进士授邵阳县知县持身廉谨勤于抚字期年大治召拜监察御史出按山东暨直隶苏松常镇所至明宪纪以纠奸慝贪墨望风解绶时倭寇东南边海诸邑日受焚掠永芳严为之备倭不敢犯朝廷降玺书褒谕复按江西风裁益厉豪右为之敛迹少保于谦察其才荐陞河南按察使施设适宜民怀其惠寻致仕】
　　宋玘【衢州府志字玉成开化人永乐中以贡为刑部主事治狱详明出为云南澂江府通判有土官争袭赂以白金三百玘却之民有讼水利者久不直玘为厘正秩满告归与侍郎吾绅建通济桥于县东】
　　杨仪【西安县志字彦礼添之子登正统举人知邓州民有争讼者必谆谆劝谕使相感悔不得己然后用刑在任未久卒】
　　郑佑【常山县志字孔佐景泰辛未进士擢广东道御史临川郡王父子搆怨命佑察之为调处其事曲尽情法歴陞福建按察副使汀州民聚为盗佑单骑直入其巢谕以祸福贼卽解散顷之复叛佑设计擒灭威惠大行以考绩过家得疾卒】
　　虞钟【治开化县志天顺丁丑进士授刑部主事歴陞吉安知府处己俭约居官勤慎本府旧征引钱无艺钟下车初卽革去三分之二着为定例】
　　许坦【衢州府志号恒齐开化人成化丁未进士知瓯宁县有惠政陞工部主事管理山东河道疏导有方改刑部员外陞广东兵备刘瑾用事求赂不听移疾归】
　　【谨按旧浙江通志坦作旺未详孰是】
　　周洪【衢州府志字大猷西安人治庚戌进士知易州易俗剽悍洪以文学化之招抚逋亡存恤邻附増户口三千有余陞南工部主事转刑部郎谳狱明慎有州官为怨家所诬者寃滞积年洪讯出之出知安庆府平反枉抑掩捕寇盗以廉能着寻卒于官】
　　陆郁【传详介节】
　　方豪【衢州府志字思道开化人正德戊辰进士知昆山县有异政民有积逋特疏奏免陞刑部主事谏武宗南巡廷杖几死世宗卽位命审录山东咸称平恕陞湖广佥事进副使以终养归】
