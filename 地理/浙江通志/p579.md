<!-- { "loadSidebar": true } -->
　　刘济【黄溍刘济墓志字仲源河间肃宁人始以东江场同管勾迁昌国正监管勾调婺州路司狱有余甲者以贫自鬻为人奴势家子慕甲妻美弗能得会其主病死金华道上因诬甲杀主而夺其妻吏既傅致成狱济直其寃破械出之兰溪民王乙为怨家所杀乙亲戚两人将诉其事怨家惧更属吏捕治两人谓乙私其妻实共杀乙赖济言徙其狱旁郡两人得不死他以事株连若锻錬无得而久系者济悉为剖析所活十有四人所纵遣八十余人永康大姓以睚眦之怨殴人至死有司弗敢诘反抵告者罪济求得其情乃收案杀人者宣慰使而下以受贿曲法败者五十余人选擢左右司都事超陞承徳郎】
　　周自强【元史本传字刚善临江路新喻人好学能文练于吏事超授婺州路义乌县尹周知民情而性度寛厚不为刻深民有以争讼诉于庭者一见即知其曲直若能悔悟首实则原其罪怙恶不悛然后绳之以法民畏且爱狱讼顿息民间田税之籍多失实以故差徭不平自强出令履覈之民不能欺文簿井井可考于是赋役均平贫富乐业部使者数以廉能誉于朝阶奉议大夫以江州路总管致仕】
　　李衎【苏天爵李衎神道碑字仲宾世为燕人起家将仕佐郎至元十九年转江浙行省左右司员外郎朝廷遣官稽核郡县钱粮衎分江浙省人不以为苛元贞改元除同知嘉兴路总管府事再迁婺州佐两郡凡十年时天下无事年谷丰穰法制寛简衎操韵高洁又喜吴越风土所在兴学训士民悦其安静之化】
　　乌库哩艮桢【元史本传字榦卿资器絶人好读书至治二年防补江隂州判官寻调婺州武义县尹有惠政至正十七年除大司农明年陞右丞良桢自左曹登政府多所建白罢浙东西长生牛租濒海被灾围田税民德之】
　　刘元【万厯金华府志大都人元统初为武义尹惟携一子一仆刚毅廉介一钱不取时浙东宪司构一公堂俾元敛材运甓元不从出飏言曰一公何在竟拂衣归】
　　张孝安【万厯金华府志东平人至元间兰谿县尹为人慈和言语愿欵至遇事激烈利害不顾有古强吏风】
　　图们达【柳贯图们长官去思碑字曼卿本托音台部人以族望才谞从事闽阃复由昌国州佐辟浙省译曹掾出长睦之分水再转而宰东阳知俚俗拘于隂阳谬论亲丧或数十年未举于是申明礼制劝示葬期盖随其丰啬以就葬埋者千有余丧患粮籍坏于吏曹之干没而官田民赋或失其贫富之等于是下令制期自陈过刻躬操朱墨钩校出入曾未数月而户版以明民税以定廉问彰闻委符迭至贾其余勇又足以平旁境难平之讼政暇敷经义以申庠序之教歳或洊侵则推诚劝分以苏捐瘠】
　　额琳沁【万厯义乌县志字毅斋辉和尔人至正三年任义乌县达噜噶齐明敏不察仁恕有容务以恩信及民田政久废徭役不均乃覈其田以定赋役值歳不登田使者将徴租力言之得免十之八九又崇礼教抑豪强修学校劝农桑修桥梁以济不通濬绣湖以兴水利任满民为立去思碑】
　　廉阿尼格巴哈【嘉靖浦江县志一名溥字景渊北庭人希宪孙至正九年任浦江县达鲁噶齐才优识明力于兴革赋税旧输本府后输睦仓逾山歴险为诉廉访复旧均役法行钩校覆覈履畆定税高下各随其宜公余延儒硕讲明理学复刻栁贯文集置之学宫以存文献廉静刚介私交不行吏无舞文民安其政黄溍作碑记】
　　徐永益【嘉靖金华县志字友直平阳人至正间金华县尹王祎尝曰婺之属县六十年来为令而有循良之名者吾得三人焉义乌周自强武义许广大金华徐永益是也】
　　克哷苏【万厯金华府志字吉甫至正中知兰谿县以清静为治惠爱为心门无私谒庭无健讼吏不敢纵民不敢欺时冇诏赐天下高年九十者帛二疋八十者帛一疋吉甫周厯境内虽穷山絶壑悉临其家手授之帛且召其子孙而勗以孝焉】
　　俞希鲁【史槩字用中先平阳人后徙镇江以茂才除庆元路教授善于启迪众曰俞公如洪钟叩无不响任满擢归安县丞筑海盐塘费省而民不劳陞江山令改永康所至葺庙学聘名儒讲说平民徭赋民有私人妻而杀其夫者一讯立决以无援久不迁卒年九十】
　　明
　　王宗显【史槩和州乌江人少业儒博涉经史元季避乱侨居严州歳戊戌胡大海克严州得宗显礼遇之是年冬太祖亲征婺召见上曰尔与我同乡正济所用命潜至婺城察听事体至婺近城五里旧识呉世杰家察得城中守将各自为心囬以告上甚喜曰我得婺州令汝作知府进攻城克之改婺州为宁越府以宗显知宁越府事开郡学延儒士叶仪宋濂为五经师戴良为学正吴沈徐原等为训导学校久废至是始闻歌之声】
　　王允诚【成化金华府志以亲军总管任义乌知县时承兵燹之后修举拊循不期月而民安堵县控孔道民苦军士侵扰允诚以法惩之顿息凡营造及军需供亿事事规措有方尤崇重学校善决断民苦不雨祷诸神雨辄降歳有秋甫期擢南安守去民涕泣拥留至马不得行】
　　张永诚【成化金华府志南昌人洪武初以都督府断事司知事任义乌为政简易吏民悦服创公宇争相趋赴治行为诸县最】
　　王瑛【嘉靖浙江通志字君实庐州人太祖命从李文忠取桐庐富阳余杭遂入钱塘録前后功指挥副使镇金华劳绩懋着】
　　张熈【旧浙江通志洪武初为金华县主簿及去任朝遣使者行浙东郡县问民疾苦父老言数年前有张主簿爱民甚民思之不忘愿得张君复来使者以闻上嘉叹即命为金华郡守以慰民望】
　　贾存义【万厯兰谿县志赵城人洪武五年知兰谿县廉以律已惠以抚民修学校建津梁未期而政成】
　　赵焕章【浦江县志真定人洪武五年知浦江县清廉有守寛猛得宜狱讼得情民畏怀之】魏处直【万厯金华府志益都人洪武十年任永康知县亷以处已勤以莅事缓征科葺学宫不烦民力且善剖决奸欺莫能蔽民歌之曰父母何在在我庭华溪之水如公清下民不敢匿情我公摘伏如神明又歌曰我邑大夫贤且仁惠义生息熈如春】
　　宋玒【万厯金华府志唐县人洪武间知金华府为政公严清简尝云官省一分事则民寛一分力人以为名言】
　　黄绍钦【万厯金华府志髙州吴川人洪武十六年举明经授永康县丞恺悌寛厚爱民如子不为权势所动民有赋役于官而所输不足辄代以俸俸不责其偿事苟利民必委曲善处之至法令之轻重铢两不少假借宋濓曰若绍钦者真廉且惠其古循吏之徒欤】
　　段嗣辉【明一统志洪武中知金华府性廉介多惠政卒之日民甚悼之】
　　朱璞【明一统志洪武中知兰溪县莅事严而能恕寛而有制人皆悦服】
　　方素易【嘉靖浙江通志江西乐平人洪武中由盱眙县令有政绩陞金华同知莅政勤敏发奸剔蠧吏民畏而爱之】
　　吴祐【万厯义乌县志字吉之滕县人洪武间由监生知义乌县公恕廉洁时有仇均善谋一家三命尸以干垈间薪燬之无验祐微行细访得实冇神明之号在任田野辟逃亡归利兴弊革以疾卒官】
　　刘彦飞【嘉靖浙江通志洪武末任浦江县丞性耿介以冰蘖自持孜孜为治有古良吏风】吴理【明一统志洪武末知金华县操履公正催科不扰秩满民涕泣不忍舎其去】
　　吴熈【成化金华府志邵武人初任金华府照磨赈济饥民因事制宜军民沾惠以勤敏着声擢本府推官】
　　宋哲【嘉靖浙江通志恩县人永乐初知兰谿县洞察民豪猾屏迹陞户部郎中父老诣阙乞留诏从之】
　　郭瑛【成化金华府志字廷瓒畨禺人永乐中由进士知金华县廉明刚断重建儒学文庙士兴起尝编长山诗集】
　　石彦诚【成化金华府志南昌人由进士永乐三年武武义县丞笃学守道廉正爱民明年徴翰林院修书父老赠诗曰身持雅操同冰蘖人播清名满道途书成陞徐闻县知县】
　　王铎【旧浙江通志修武人永乐四年自教官陞任知府严厉明断吏畏其威民怀其惠】李玉【金华府志字汝成呉县人以进士授大理评事永乐间改知义乌县廉介有守时朝廷营造部使者络绎来县催督夫匠一或不集则索要贿赂玉叹曰岂可剥民以媚人乎惟夙夜勉完厥事赖以无扰未几以旧官代解任囬京民遮留勿忍舎后陞监察御史】
　　黄仲芳【成化金华府志名兰以字行建安人永乐间由进士出宰东阳刚明练逹吏民不敢欺时民苦牛租房赁税粮折丝等赋皆为奏蠲之又有虎伤人仲芳为文祷神越三日二虎来伏南门城外仲芳徃讯之曰若噬人者当伏罪否则驰去虎伏不动杀之其诚格如此秩满陞湖广防政】
　　刘实【明泳化编字嘉秀安福人宣德庚戌进士选庶吉士改金华府通判适歳大旱民多逋赋鬻子女上供实为奏贷还之督赋至浦江驿丞王韶恃同乡以饮食飨拒勿受公余即阅经史有郡僚窃笑之不为意修顔孝子宗泽吕东莱祠墓先是义门郑氏蕃庶不自给实奏免其歳供迁顺天府治中寻擢南雄太守】
　　石瑁【汤斌石瑁传字信之应州人宣德八年进士正统初授礼科给事中出知金华府处州贼杨煕流刼郡县瑁修城积粟以备之已而军兴日费不赀百姓被寇者皆乏食瑁将发仓以济大吏或难之瑁曰彼迫于饿则亦为盗耳夫迫民为盗与擅发官粟罪孰重我宁就其轻者卒发粟济之朝廷闻之以为能迁福建右布政使以王翺荐为礼部尚书致仕】
　　刘杰【万厯义乌县志字仁杰江西乐平人举宣德乙卯文学力行正统戊午授义乌县丞莅任初方伯黄津按部催督军需邑旧丞业被罪斥杰奉檄以积逋钜万民难猝办乃画限分贫富定迟速不两月而完集歳大旱盗贼啸聚剽掠杰散遣兵夫手书招谕脇从已猝入贼境获其渠魁民赖安堵时五虎为害即移牒城隍遣捕户入白岩山洞五虎俱获庚申夏不雨杰斋沐祷清潭忽见青虬蜿蜒黒云四起大雨如注尝编并图甲以便徴输防请蠲租以活饥馑又上封事十条大者论待制王公祎死节滇南得諡忠文及天下有司官为公错干累审其治行廉能当免提对追罚诸若除奸革弊利国便民各条悉见采用辛酉邑缺令民以丞能字已疏请令之时新令已至见丞政优得民亦奏以丞自代部寝其奏而杰名自此益彰邑有一二豪猾伺杰考绩还欲投媚渔利杰峻拒豪猾无所容遂搆飞语入内台得雪还民无老幼遮道欣跃诸若修儒学忠孝祠尊贤堂及各公宇桥梁之无不备举所辑有黄文献王文忠文集所着有利便奏稿绣川集义乌志】
　　余寛【金华县志赣州人正统元年由举人知金华县按籍定差以均役劝民出粟以备荒事无烦扰奸顽遁迹调长洲县去】
　　刘同【婺书字伯询江西庐陵人正统中进士令义乌有榦才数雪疑狱金华郡丞某者偶行县索饷同即奏其状于朝丞竟得罪去】
　　薛理常【成化金华府志无锡人正统五年授兰谿知县公而能断政平讼理买地于儒学泮池南建祠以祀范香溪金仁山呉礼部】
　　周宗智【旧浙江通志湖广大冶人知金华府修建营缮绰着才能鞫狱理寃更称练达撰金华府志二十卷】
　　田达【成化金华府志河南人由监生正统间为东阳丞己巳歳栝冦陶得二流刼郡城奄突东阳茶园坑达率五子集民兵迎战父子俱死援兵至贼战亦疲退去县得以安】
　　周义【万厯金华府志德州人金华守御所千戸与陶成同御栝冦马陷遇难临死犹手刃数人】李琦【旧浙江通志霸州人景泰初知金华县事防介自守政治有方首举孝行贞节激厉风教以忧去】
