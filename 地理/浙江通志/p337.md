<!-- { "loadSidebar": true } -->
　　元史世祖本纪至元十八年十一月置镇邉万户府控制日本勅征日本囘军后至者分戍沿海二十六年尚书省言自泉州至杭州立海站十五站置船五艘水军二百防御海道从之二十七年冬十一月平章布拉吉达言浙东一道地极邉恶复还三万户以哈喇岱一军戍沿海明台伊竒哩一军戌温处扎呼岱一军戌绍兴婺水战之法旧止十所今择濒海沿江要害二十二所分兵阅习伺察诸盗钱塘控扼海口旧置战船二十艘今增置战船百艘海船二十艘故盗贼不敢发二十九年冬十月日本舟至四明求互市舟中甲仗皆具恐有异图诏立都元帅府以防海道
　　元史仁宗本纪至大四年冬十月以蕲县万户府镇庆元绍兴沿海万户府镇处州宿州万户府兼镇台州
　　杭州府志明于会城置都指挥使司统诸卫所卫所在内地者主守在沿海者主备倭卫在内地者一沿海者九卫各五所其外又特设所三十四在内地者六沿海者二十八卫所官有定员而沿海特设总督都指挥一人【两浙海防考总督备倭旧以公侯伯领之洪武三十年改领于都指挥】把总指挥四人【筹海重编浙洋沿海旧设四总后増为四叅六总四叅者杭嘉湖一寜绍一台金严一温处一也六总者定海昌国临观松海金盘海寜也筹海图编叅将原设二人分守浙东西后分为四把总原系指挥四人后因地方多事卫所窎逺分而为六裁去备倭总督而各把总以都指挥体统行事辖诸卫】而又备战有船守了有寨传警有烽堠墩台卫所外有巡检司司有弓兵而沿海居其半
　　续文献通考明沿海卫所每千户所设备倭船十只毎一百户船一只每卫五所共船五十只每船旗军一百名春夏出哨秋冬囘守
　　眀实録洪武三年六月诏延安侯唐胜宗督浙江属卫官军造海船修城隍五年十一月癸亥诏浙江濒海诸卫改造多橹快船以备倭宼
　　倭患考原洪武六年以于显为总兵官出海巡倭明实録洪武十五年四月浙江都指挥使司言杭州绍兴等卫每至春则发舟师出海分行嘉兴澉浦松江金山防御倭宼迨秋乃还后以浙江之舟难于出闸乃聚泊于绍兴钱清滙然自钱清抵澉浦金山必由三江海门俟潮开洋凡三潮而后至或遇风涛动逾旬日卒然有急何以应援不若仍于澉浦金山防御为便其台州寜波二卫舟师则宜于海门寳陀廵御或止于本卫江次备御有警则易于追捕若温州卫之舟卒难出海宜于蒲门楚门海口备之诏从其言
　　倭患考原洪武十七年信国公汤和筑浙江沿海城民丁四调一为戍兵
　　筹海图编汤信国经理海防北起乍浦南迄蒲门萦纡二千余里设九卫及诸所诸巡司总有百城营寨烽堠彼此聨络援应血脉贯通
　　明实録洪武二十三年四月诏滨海卫所毎百户置船二艘巡逻海上盗贼巡检司亦如之二十七年二月命中军都督府都督佥事刘徳前军都督府都督佥事商暠巡视两浙沿海州郡城隍以及军士器械之数仍督各卫严为备御三月命魏国公徐辉祖安陆侯呉杰往浙江训练沿海军时海上有倭宼之警先命都督杨文节制沿海诸军备之至是复命辉祖等往加训练
　　明实録永乐三年六月命浙江都司造海舟一千一百八十艘九年十月命浙江临山观海定海寜波昌国等卫造海船四十八艘
　　明实録洪熙元年七月浙江右布政使周干言嘉兴府海盐县地临大海数被倭宼洪武中设海寜卫及澉浦乍浦二千户所路置烟墩水置海船官军往来巡警昼夜有备盗贼屏息百姓安堵永乐七年革烟墩移置海船于沈家门水寨相去一千余里猝有宼至消息难通及官军至贼船已退官军既囘贼船复入军无休息民无安枕若仍旧各守地方及量发附近官军防守每嵗令亷干都指挥一人总督操备庶几倭贼知惧军民两便
　　万厯杭州府志正统七年户部侍郎焦竑奉命来浙江整饬备倭
　　明实録嘉靖五年二月御史简霄疏言沿海诸卫军伍虚耗水寨军及备倭船存者无几故宼发率临时募兵造船动失机宜此不可不虑宜设法清补复旧额军伍既充则修补战船责以操练乃可备缓急从之八年十二月禁沿海居民毋得私充牙行居积番货以为窝主势豪违禁大船悉报官折毁以杜后患
　　肃皇外史嘉靖二十六年巡按浙江御史陈九徳请置大臣兼巡福浙海道从之以朱纨为右副都御史巡抚浙江纨至浙知沿海大姓皆利番舶勾连主藏转鬻其货牟利润已久不归值遂搆难有所杀伤乃下令申严海禁凡防樯余皇一切毁之
　　明实録嘉靖三十一年八月巡按浙江御史林应箕疏言浙江寜绍台温地滨大海盗贼出没之薮国初建卫所四十有一战船四百三十有九董以总督备倭都司巡视海道副使等官控制至为周密后以海波不惊戒备渐弛伍籍日虚橹弊楼折而官船废矣嘉靖二十七年都御史朱纨议招福清捕盗船只勦治有效因量留福船四十余只给与行粮使分泊海滨常川防守比年所凭恃者此耳
　　明实録嘉靖三十二年八月给事中王国祯议添设杭嘉二府守备一员备倭都司驻劄定海兼辖海寜二把总屯兵控御海禁除通番大船贩易接济外其余捕鱼樵采无碍海防者编立字号发放出入南京御史宋贤言钱塘江口宜增置守备捍海塘宜增筑髙峻杂植荆棘勒兵防守三十四年八月督察军情侍郎赵文华疏陈国初更番出洋之制极善今乃列船港次犹弃门户而守堂室浸失初意宜分乍浦之船以守海上羊山蘓松之船以守马迹定海之船以守大衢三山品峙哨守相聨总兵屯泊陈钱岛以扼三路之冲然浙直地势相聨互为唇齿宜设正副总兵官二员分驻金山临山会要之地共守陈钱而以叅将分守马迹等三山分督汛地则势成犄角矣
　　续文献通考嘉靖四十四年九月巡抚浙江刘畿言寜波故设市舶以通贸迁属以近海奸民规利起衅爰议裁革今人情狃于近利輙欲议复不知沿邉港多兵少防范为艰此衅一开岛倭哨聚遂寝
　　两浙海防考海中山岙错列林木翳亡命奸徒易于盘据元末方国乗之以据浙东洪武间汤信国经畧其地迁徙其民勒石厉禁迄二百余年莽无伏戎岛无遗宼则靖海之效也嘉靖三十二年间倭贼内讧多系海中潜住奸猾结连勾引以致祸延内地可为殷鉴迩来申明禁约今后敢有奸民豪户擅将海壖闲地私自开垦图利者事发从重究遣各有司不得纵容醸乱庶奸徒无敢盘据岩谷而海岛既靖衅端自弭矣










　　浙江通志卷九十五
<史部,地理类,都会郡县之属,浙江通志>
　　钦定四库全书
　　浙江通志卷九十六
　　海防【二】
　　国朝防海事宜
　　绍兴府志前代防海之师制不相沿浙所恃在水陆二师自
　　国朝定鼎宿重兵省会初定为经制资提镇及协镇简卒伍制火器造战艘严烽堠武备之设水陆毕具顺治十八年以温台宁三府边海居民迁内地康熙二年奉檄沿海一带钉定界桩仍筑墩堠台寨竪旗为号设目兵若干名昼夜巡探编传烽歌词互相警备四年
　　钦差大臣巡视海边每岁轮巡五六次次年撤囘七年钦差大臣同总督赵廷臣由福建沿海出巡重以提督
　　大帅岁有巡厯増造艨艟以备战守
　　定海县志康熙二十九年两江总督福浙总督委江南蘓镇左竒营游击丁际昌郭龙浙江定镇左右两营游击叶纪原尔怀等会同查勘江浙洋面分界随据蘓镇左竒营游击丁际昌等呈称马迹在羊山之东羊山在马迹之西东西对峙中间虽隔有海洋及山峦南北参差不一今议以羊山马迹两山南面之诸山及海面总属浙江北面者总属江南是以两山之南北分界非以两山之东西为界限也今除羊马两山南面各山系浙省之汛不造外其陈钱蘓窦蒲岙小七大七等山相应备册呈送核定颁发碑文前赴羊马两山勒石可也又据定镇游撃叶纪等呈称海洋向有界限即马迹山龙山宫所遗石碑为呉淞游兵把总祝梓寿汛地且羊山有大小之分明季嘉靖年间倭冦呉淞同金山营官兵协守于小羊山浙江兵船亦驻泊于老羊山同江南船只交相会哨则小羊山尚属江南所辖岂马迹反属江浙两界之山乎况自定海山而抵马迹水程千有余里若呉淞关出髙家嘴即是小羊山出了角嘴即是马迹山相距远近不啻天渊应照厯来江浙官兵防哨之处以大羊山为止南属浙省北属江省其先到者于大羊山太子岙插立木牌而转建碑勒石以垂永久嗣后浙江海汛以大羊山为界大羊山脚以北之洋岛属江南管辖江南海汛以马迹山为界马迹山脚以南之洋岛属浙江管辖自西至东山岛洋面俱以二山为准各照分定界限巡哨勒石羊山永为定例
　　【谨按浙省海防自宋元迄明畧具规制然未有如本朝之严密周详者其大要在设立提镇重臣统辖得宜且分置水陆各营与城守为犄角臂指聨属互相声援而又移提督于宁波设雄镇于舟山间玉环以障防内地驻乍浦以教习水师城寨星罗斥堠碁布扼要制胜远过前朝至如商渔船只亦必严夹带之禁定出入之期申保甲之令立稽查之法彻桑绸户随时变通盖自此可永清寰海之尘而非仅为全浙固疆圉之计也】
　　雍正五年十二月十六日兵部为遵
　　旨会议事议得先据浙江提督石云倬题请本标中营守备右营游撃二缺改设水师调遣出洋一疏经【臣】部以毋庸议题覆奉
　　旨这事情着将部议并石云倬原题交与髙其倬李衞会同定议具奏钦此钦遵行文去后今据总督髙其倬等疏称浙江提督总辖全省水陆非若闽省分设水陆二提督可比今提臣请将本标之中营守备右营游击二缺改设水师遴选熟悉水性人员充补并选熟悉水务之千总二员把总四员轮班出洋督察官不増添兵无抽调于营制原无更改至各镇营船只除轮派出洋外尚有存汛之船提标巡员止于督察勤惰不必多带兵丁需船有限亦无虑船不敷用宁府一城既有提督镇守又有城守一营且游守二员轮流调遣仍有一员存城亦无城守单弱之虑臣与抚臣李卫会同酌议应照提臣石云倬所请等因合词具题前来查该督等既经遵
　　旨会同酌议应如该督等所议准其将提标中营守备右营游击二缺改设水师行令该督提于通省熟悉水性人员内拣选题请调补并选熟谙水务之千总二员把总四员出洋督察仍严饬所派官弁加谨巡查如怠惰不职以致汛防失事该督提据实题防可也奉
　　旨依议
　　雍正七年三月浙江总督管理巡抚事务【臣】李衞题为酌议沿海要口添设炮台巡船以固疆圉事该【臣】防得浙江台州府属之海门原系衞所从前驻劄总兵控扼海口后始移镇黄岩此地与台协前所对峙皆系陆路汛地中隔椒江寛广十里自黄岩至台郡必由此江横渡府城食米向仰给于黄太二县若加禁遏则郡民有艰食之苦然由江入海片防如飞以十里江面之寛又系急流防径瞭望稍有不及即被偷越出口【臣】虽曽于两岸设立照票兼用营汛戳记挨号稽查而小艇扁舟纷纭杂沓终难尽絶此处设防不可不慎【臣】因未得亲身巡厯先与
