<!-- { "loadSidebar": true } -->
　　邹世闻【杭州府志字闻远登州黄县人袭授百户戍海宁遂为海宁人张士诚陷浙西见元官多从贼者世闻切齿骂不絶口元亡不食而死宁志备考世闻管理盐灶有德于宁后遂屏居硖石其妻李氏亦以知礼闻】
　　郭彦泽【万厯杭州府志河南人少有气节高自称许有葛先生者神于医尽以其术授之避地武林自称洛下遗民】
　　贡师泰【传详名宦宁志备考师泰为戸部尚书转运南北防海上多警遂留海宁寓湖塘村宋鐩家谢肃胡奎皆其友也所居里曰小桃源】
　　丘克庄【始丰稿广陵人至正壬寅大比江浙行省克庄用流寓例以诗经就试预选年甫三十识朗志果初在广陵时天下承平一时贵游子弟日事娱乐克庄家故饶于赀独从师友穷经史以问学为事及广陵被兵一时谋人防士乘机遇合以取富贵顾乃入庠序训生徒取所入以自给可谓士之卓然自立者】
　　易贞【徐一夔泽存室记字廷榦本荆州人幼从父母避地来浙遂家焉贞天资粹美行甚谨饬选杭学弟子员出入学校非特不为嬉戏征逐之事亦未始见其笑至矧怒至詈居恒毎有不怡之色人问之则曰贞之从亲至浙也日渐长大冀有所成立以养父母今幸父犹强健而吾母竟弃不肖孤而去欲报无地防防在疚恒读大戴记至母殁而桮棬不能饮口泽之气存焉潜然出涕爰就母饮食起居之处顔之曰泽存】
　　逯西臯【西湖游览志元左丞相鲁曾孙占籍钱塘工文翰仕行省都事后弃官居西湖年八十五卒子宏洪武初选补杭州府学生年十八陈时政得失太祖悦之试秋柳赋称防吏部奏宏年少赐归卒业寻以乡贡厯敎松江宏子端举进士官刑部员外郎永乐中扈从北征死于战】
　　张昱【西江志字光弼庐陵人少从虞伯生得诗法杨完者鎭江浙用为参谋行枢密院判官张士诚据吴以礼征之不屈明太祖召至京师闵其老曰可闲矣厚赐遣还因自号可闲老人七修稿张昱任浙省员外郎元末政坏遂弃官不仕居西湖以诗酒自娱号一笑居士尝曰吾死埋骨西湖题曰诗人张员外墓足矣后果如其言海昌胡虚白作诗吊之云二仙坊里张员外头白相逢只论诗今日过门君不见小楼春雨燕归迟西子湖头碧草春天留山水葬诗人老逋泉下应相见为説梅花写得眞二仙坊在杭之寿安坊即今之花市也西湖游览志昱罢官时居室已敝友人凌彦翀募缘以葺之疏云昌黎寄玉川子首称洛城破屋之数间东坡题绿筠轩终比扬州纒腰之十万一笑居士诗名优于张籍生计劣于陶潜囊无一钱之留家徒四壁之立若非慷慨而多助安得轮奂之一新即欲取杜工部草堂赀何时可办傥葺得杨关西槐市塾今岁无忧但不至于虚拘便可谓之实惠此峥嵘事在特达心疏传交游皆助之其居始就当时传为盛事】
　　明
　　何得举【嘉靖海寜县志晋江人洪武初登进士第任海寜令德惠及民任满遂占籍海宁后改宁府纪善致政还卜居于双仁巷终焉墓在西门外】
　　邓林【广东通志字士齐新防人洪武丙子乡荐授贵县敎谕素嗜学工古文辞尝谓学诗于陶韦学文于史汉韩栁学书于晋唐诸名家考绩至京大学士杨士奇祭酒李时勉留史馆修书寻出敎南昌被荐迁吏部主事宣德四年以事谪杭州士人多从之游所着有退庵集传于世】
　　史鉴【献征录字明古吴江人为人志正而直言确而厉于书无所不读而尤熟于史好着古衣冠曵履挥尘望之者以为神仙尝与刘佥宪沈石田游寓武林所至为文寄之】
　　薛侃【两浙名贤录字尚谦掲阳人操行醇固嘉靖间成进士官行人司司正素慕余姚王阳明学遂出其门精思力践以勇鋭见称徙家于杭筑天眞精舍祠以祀阳明时与同志讲学其中且为戒于后曰此讲学公所后世王氏薛氏子孙世世无所预】
　　张叔维【西州合谱虞山人畵宗董北苑吴仲珪游迹多在西湖自号西泠寓客故烟峦出没善得吴越诸山之神诗才清逸尤工七言絶句程孟阳数称之为人孤介自守茍非意气所合虽王公贵人黄金白璧凂焉去之以所作青山卖人即分散贫交或买舟沽酒挈伴湖山间不留一钱】
　　宋登春【名山藏号海翁赵郡新河人其先世治农饶于赀登春少孤家中落嗜酒慕侠能挽强驰骑通习诗畵囊书远游至吴防久寓钱塘以诗以酒以畵与一瓢道人两相得晚依其兄子耕于天鵞池之石田又自号鵞池生】
　　祝时泰【钱塘县志闽县人博雅善诗嘉靖初中乡举官员外挂冠归慕钱塘湖山之胜卜居西湖与郡人沈仕辈结玉岑诗社】
　　莫叔明【列朝诗集传字公远长洲人徙居武林好为诗苦思险诣务出人所不经道贫困益甚游燕齐及楚反葬于武林自伐石为之表曰明诗人莫公远之墓】
　　钱可久【江南通志字思畏桐城人诗才俊逸字畵遒润自言与杭州西湖结物外交驾舟千里访之扣舷高歌旁若无人一时推为风雅之冠】
　　国朝
　　吴绍昌【旧浙江通志字有声歙县人寓钱塘性孝友与弟绍达相爱赋性严重有故人子来谒骄不拜床下绍昌责之曰吾若父友也命之拜而后见之平生立然诺重朋友同里有负人百金迫除夕且死绍昌急以金授之曰金易耳何自轻若是好行其义如此】
　　王猷定【旧浙江通志字于一别号轸石南昌人善古文为人倜傥自豪寓居西湖为文郁勃如殷雷未奋又如崩崖压树槎枒盘礴旁枝得隙突然干霄或间露卑率语然苍骨老气终不可没】
　　林嗣环【旧浙江通志号铁崖福建晋江人登进士官粤东监司博学善属文流寓西泠】汪之蕚【旧浙江通志字含章歙人弱冠时母闵遘危疾之蕚中夜肃衣冠告天愿以身代刲臂肉二寸许投药铛以进母霍然愈视羣从兄弟如同怀周其有无缓急尤以古人相勉励不从则闭戸自责尝语诸子曰以惠及人而期报是交为市也闻西泠山水名胜来钱塘结庐南屏之麓榜曰壑庵父母卒遂葬焉蕚庐墓不复归未几亦卒葬于此】
　　赵吉士【两浙盐法志字天羽号恒夫休宁人寄籍仁和中顺治辛夘举人知山西交城县地僻而山险羣盗盘踞其中吉士申明保甲团练之法奉檄进勦先日置酒张乐越宿复邀賔从剪烛赋诗夜半送客出郭即疾行四十里飨士卒于水泉滩进葫芦川据三坐崖贼惊逸获渠魁数十余党悉降又开髙离山通水道溉田十万余顷治邑五载修学宫立义仓又罚赎令种栁于清源文水间延袤四十里夹道垂阴民号赵公栁陞户部郎关扬州厘革积弊商民感悦任满监督京仓充会典纂修官编辑盐漕二书旋擢户科给事中奉命勘视河道凡地形水势堤岸闸口条析无遗以诖误降补国子监学正寓居宣武门西名其园曰寄园以著述终老所着有奏疏序论书记十二卷交山平寇四卷音韵正讹四卷诗词共数十卷年七十九卒子景从济寜道景行丁夘举人中书孙继抃己丑进士】
　　戴大受【钱塘县志字与可号华琳休宁人寄籍钱塘博闻强记经史百家无不览究而尤切于穷理尽性之学自少至老每十年輙成一编其巳刻行世者曰世宝录醒心录蓄德录皆集古嘉言懿行条分而品节之多与人爲善之意年九十卒】
　　嘉兴府
　　汉
　　施延【海盐文献志字君予沛国蕲人少明五经旁通星官风角家贫常任作由拳半路亭食其力以养母人不识也山阴冯敷爲吴郡督邮过亭延持帚往敷望而知其贤者下车谢之推食解衣与之钱不受顺帝初征拜侍郎位至太尉】
　　宋
　　钱顗【宋史本传字安道无锡人初爲寜海军节度推官当官而行无所容挠以金部员外郎爲殿中侍御史里行二年而贬自衢徙秀州家贫母老至匄贷亲旧以给朝晡而怡然无谪官之色苏轼遗以诗有乌府先生铁作肝之句世因目爲铁肝御史】
　　李曾伯【宋史本传字长孺覃怀人后居嘉兴至元嘉禾志曾伯自登膴仕早以能称持绣斧督饷运两分漕节七开大阃宦辙几徧天下儒而知兵有雅量所至得将士心远人闻风敬惮有可斋稿行世厯观文殿学士赠少保开府仪同三司】
　　王升【至元嘉禾志字逸老本京师人草圣奇伟徽宗宣和间被召入御书补右爵高宗南渡寓居崇德之羔羊时上留神翰墨近臣有言其能者召对赐札以书玉音褒赏官至正使】
　　朱敦儒【宋史本传字希眞河南人绍兴二年赐进士出身爲秘书省正字至元嘉禾志敦儒天资旷达以词章擅名高宗南渡寓嘉禾尝为樵歌有读书堂在天庆观之西】
　　朱楹【正德崇德志字济之济南人建炎登第授崇德令秩满民不听去楹亦安之买屋于市以定居终左朝请大夫】
　　【谨按至元嘉禾志楹作盈未详孰是】
　　张子修【治嘉兴府志字德夫开封人建炎间以父荫任石门市酒务税因爱其地饶沃遂占籍焉寻擢知施州秩满陞副总管平生酷爱花木未及引年乞归石门年八十乃终】
　　赵善应【万厯嘉兴府志字彦远汉王元佐之孙建炎间与其父申国避地崇德之洲钱遂家焉善应性纯孝尝刺血和药愈母疾母畏雷輙走防之寒夜归恐击门惊母露坐达旦官江西兵马都监每四方水旱惊报輙不食同官燕会嚬蹙曰此岂为乐时耶尤袤称为古君子】
　　姜处恭【叶适姜处恭墓志字安礼淄州长山人曽祖筠避乱于台州临海祖仲田签书南康军讨李成坠马卒父訦从政郎处恭来秀州嘉兴始居之九岁而孤大母父母皆散死他州不能葬君营衣食治坟墓收拾诸榇见星出入后得聚葬于武康上陌岩山既而颇买田治屋赒防穷乏虽不以科目自达而惩渡江凋落之后奋寒士单薄之习积无至有以立家室敎二子煇郜皆成进士】
　　时檄【正德崇德志字传之其先彭城大族建炎三年主崇德簿因家焉父绍孙尝知雷州兄宗道与东坡同年进士相厚善坡诗有赠时同年者是也坡谪岭表竭囊中以賮人高其义檄厯汀州通判知和州居官廉正惠爱移知峡州有识鉴长女既适于湖张孝祥欲以次女妻邑士莫元忠元忠尚居约以非偶辞檄笑曰莫子岂其不第耶遂妻之孙伸任皆特科补官】
　　陆埈【檇李诗系字子高高邮人建炎初与兄埙徙崇德登绍熙元年进士厯秘书郎倅和州议散武定军诸州遂安摄濠州时寇猖獗埈开示大信以收人心散卒闻埈至受防者数千乃悉简为劲兵改知和州养士厉俗修仓浚湟免归有益斋集两浙名贤录葬县北六里漫塘刘宰志其墓】
　　顔复【旧浙江通志字太初复圣裔厯官礼部尚书建炎南渡家石门鎭北子孙自为村落号陋巷村】李正民【江南通志扬州人政和二年进士中词学兼茂科檇李诗繋字方叔官朝奉大夫徽猷阁待制提举洞霄宫绍兴中寓海盐善属文邑中碑记多出其手子直养遂为海盐人】
　　张公秀【正德崇德志字仲实吴人从石林叶左丞游风流清雅词翰尤妙绍兴初丞崇德遂居邑郊扁其居曰渔蓑】
　　辅逵【两浙名贤录赵州人寓居崇德乾道间为后军统制孝宗欲处以边郡问其能胜任否曰当以家法治之又问何法曰子视军民爱惜财赋遂除知泰州语竂寀曰吾目不识字手不能书但心能烛理耳能听讼耳郡中果大治】
　　蔡材【正德崇德志仙游人倅平江贫不能归借屋语溪因占籍焉子熙令孝感称为廉平识者占其后必昌熙卒于官子四阅开辟阐合词以同居誓柩前皆以儒业授学者铢积无私橐及贵显扁堂曰怡终身不变世以孝友推其门】
　　赵汝愚【至元嘉禾志字子直鄱阳人孝宗乾道间魁多士寓崇德之洲钱官至丞相追封福王諡忠定】
