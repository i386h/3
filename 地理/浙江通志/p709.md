<!-- { "loadSidebar": true } -->
　　谢承【三国志注字伟平博学洽闻尝所知见终身不忘拜五官郎中武陵太守撰后汉书百有余卷】朱育【嘉泰会稽志山阴人少好竒字凡所特逹依体象类造作异字千名以上仕郡门下书佐与太守濮阳兴问对行于世育后仕朝尝在台阁为东观令加位侍中推刺占射文艺多通】
　　晋
　　虞预【晋书本传字叔宁本名茂十二而孤少好学有文章召为丞相行叅军除著作郎迁防骑侍郎以年老归预好经史憎疾元虗着晋书四十余卷防稽典録二十篇诸虞传十二篇皆行于世诗赋碑诔论难数十篇】
　　王献之【晋书本传羲之子字子敬工草隶善丹青七八嵗时学书羲之宻从后掣其笔不得曰此儿当复有大名尝书壁为方丈字羲之甚以为能观者数百人桓温使书扇笔悮落因更写作乌牸牛甚妙谢安请为长史太元中新建太极殿安欲使献之题榜而难言之乃谓曰魏时凌云殿榜韦仲将悬橙书之献之揣知其意正色曰有以知魏徳之不长安遂不之偪徴拜中书令卒于官】
　　南北朝
　　谢灵运【宋书本传少好学博览羣书文章之美江左莫逮袭封康乐郡公世称谢康乐宋少帝时出为永嘉太守郡有名山水灵运肆意游遨所至辄为诗咏以致其意焉父祖始寜县并有故宅及墅遂移籍会稽修营别业傍山带江尽幽居之美每一诗至都邑贵贱莫不竞写宿昔之间士庶皆徧太祖征为秘书监寻迁侍中赏遇甚厚灵运诗书皆兼独絶每文竟手自写之文帝称为二寳赐假东归因父祖之资凿山浚湖工役无已寻山陟岭必造幽峻岩嶂千重莫不备尽登蹑徙临川内史在郡游放为有司所纠徙付广州】
　　谢惠连【南史本传年十嵗能属文灵运嘉赏之云每有篇章对惠连辄得佳句尝于永嘉西堂思诗竟日不就忽梦惠连即得池塘生春草大以为工尝云此语有神助非吾语也元嘉七年为彭城王义康叅军义康修城城堑中得古为之改使恵连为祭文留信待成其文甚美又为雪赋以髙丽见竒灵运见其新文每曰张华重生不能易也文章并行于世嘉泰防稽志祖冲父方明三世皆居防稽】
　　孔稚珪【两浙名贤録字徳璋山阴人少多学渉工文词时周颙隐钟山已而复仕稚珪作北山移文讥之齐髙帝召为记室与江淹对掌词翰厯御史中丞建武初为南郡太守稚珪风韵清疎好文咏饮酒七八斗不乐世务居室盛营山水凭几独酌旁无杂事门庭之内草莱不翦中有蛙鸣曰我以此当两部鼔吹迁太子事加防骑常侍卒】
　　孔广　孔逭【南史邱巨源传防稽孔广孔逭皆才学知名广字淹源美容止善吐论王俭尝云广来使人废簿领匠不须来来则莫听去张绪数巾车诣之叹云孔广使吾成轻薄祭酒仕至州中从事逭有才藻制东都赋于时才士称之陈郡谢瀹年少时游防稽还父荘问入东何见见孔逭否见重如此着三呉决録卒于卫军东曺掾】
　　虞通之　虞龢【南史邱巨源传通之龢皆防稽余姚人通之善言易至歩兵校尉龢位中书郎廷尉少好学居贫屋漏恐湿坟典乃舒被覆书书获全而被大湿时人比之高鳯】
　　虞骞【梁书吴均传骞防稽人工属文官至王国侍郎有文集】
　　虞羲【南史王僧孺传竟陵王子良开西邸招文学僧孺与太学生虞羲并以善词藻游焉羲字士光余姚人盛有才藻卒于晋安王侍郎】
　　贺文发【南史顾越传会稽贺文发学兼经史与越名相埒故都下谓之发越】
　　虞绰【隋书本传字士裕余姚人博学俊才尤工草隶陈左衞将军傅縡有盛名见绰词赋叹曰虞郎之文无以尚也隋大业初为秘书学士与虞世南庾自直等撰长洲王镜等书十余部绰所笔削帝未尝不称善尝居禁中以文翰待诏从征辽东帝舍临海顿见大鸟异之诏绰为铭命有司勒于海上杨元感虗礼之绰从之游元感败徙绰且末所有词赋行于世】
　　唐
　　贺徳仁【嘉泰会稽志山阴人与从兄徳基皆以文词称时人为之语曰徳行可师贺徳基文质彬彬贺徳仁兄弟八人时比汉之荀氏髙祖起兵为隐太子友厯官东宫学士贞观中卒有集二十卷蔵于四库】
　　孔绍安【旧唐书本传越州山阴人少与兄绍新俱以文词知名年十三陈亡入隋徙居京兆鄠县闭门读书诵古文集数千百言外兄虞世南叹异之高祖受禅绍安闲行来奔时夏侯端先绍安归朝授秘书监绍安因侍宴应诏咏石榴诗曰只为时来晚开花不及春时人称之诏撰梁史未成卒有文集五卷】
　　贺知章【旧唐书本传防稽永兴人徳仁之族孙少以文词知名举进士累迁太常博士开元十年张説为丽正殿修书使奏请知章同撰六典及文纂等十三年迁集贤院学士充太子侍读知章性放旷喜谈笑当时贤逹皆倾慕之工部尚书陆象先知章之族姑子也谓人曰吾与子弟离濶都不思之一日不见贺兄则鄙吝生矣晚自号四明狂客又称秘书外监遨游里巷属词动成卷轴文不加咸有可观又善草书好事者供其牋翰每纸不过数十字共传寳之天寳三载请度为道士求还里又求周宫湖数顷为放生池有诏赐镜湖剡川一曲御制诗赠行太子以下咸就执别终年八十八】
　　贺朝万　齐融【旧唐书贺知章传神龙中贺朝万齐融俱以越士文词俊秀名于上京朝万山阴尉齐融昆山令人间往往传其文】
　　徐浩【唐书本传字季海越州山阴人擢明经有文词张説称其才荐为集贤校理见喜雨五色鸽咨嗟曰后来之英也肃宗立诏授中书舍人四方诏令多出浩手遣词瞻速而书法至精帝喜之又参太上皇诰册宠絶一时授兼尚书右丞代宗立封会稽县公出为岭南节度使召拜吏部侍郎卒諡曰定始浩父峤善书以法授浩浩益工尝书二十四幅屏八体皆备草尤工世状其法曰怒狖抉石渇骥奔泉】
　　严维【嘉泰防稽志字正文越州人为秘书郎大厯中与郑槩裴冕徐嶷王纲等宴其园宅聨句赋诗世传浙东唱和维诗一卷及剡隐居朱放越僧灵澈诗集皆蔵秘府】
　　吴融【唐书本传字子华越州山阴人祖翥赐号文简元生融学自力富词调龙纪初及进士第韦昭度讨蜀表掌书记厯翰林学士拜中书舍人昭宗反正羣臣称贺融最先至时左右欢骇帝有指授叠十许稿融跪作诏少选而成语当意详帝咨赏良厚进户部侍郎俄还翰林迁承防卒于官】
　　五代
　　钟谟【马令南唐书字仲益防稽人侨建康博学属文颖脱时辈元宗宠用之累迁吏部郎中显徳中遣谟与李徳明奉表于周世宗愿尽献淮甸之地既而拒命世宗大怒案诛馆中二百人独赦谟以为耀州司马暨周平江南放还国世宗赐黄金五百两意以间其君臣也元宗果衔之贬谟饶州安置谟作絶句十余章其词皆凄怆谟尤好古碑奉使中原每道旁碑碣必驻马厯览尝见碑趺大碣半没水中谟解衣以手扪揣黙记其文他日水涸以所録本就正之无差其爽迈如此】
　　宋
　　钱易【东都事畧字希白年十七举进士御试三题日中而就言者以其轻俊而黜之太宗语苏易简曰朕恨不与李白同时易简曰有钱易者李白才也太宗曰若然当用唐故事召至禁林防盗起剑南不果复举进士甲科又应贤良方正科防入第四等除秘书丞真宗封泰山献殊祥録祀汾阴幸亳州易修所过图经遂擢知制诰迁翰林学士卒易俊逸过人为文数千百言顷刻而就善行草书有集一百六十巻夀云总録一百卷洞防志十卷子彦逺明逸皆中甲科寳庆防稽续志吴越王之后父倧死于防稽子孙从而家焉】
　　齐唐【寳防稽续志字祖之山阴人少贫苦学得书皆自写诵过一二则不忘郡从事魏庭坚以几上书令唐诵之开示乃文选头陀寺记而唐诵不遗一字庭坚惊服登天圣八年进士第尝进龙韬胜畧贼览者皆震詟两应制科秘阁皆首选两对防皆在第一当道忌其切直复排去迁著作佐郎出为南雄州佥判防交趾进麒麟唐据史传非之斥蛮人绐中国众服其博物以职方员外郎致仕鉴湖东北有山最竒伟唐命之曰少防而卜筑焉有学苑精英少防集】
　　华镇【寳庆防稽续志字安仁防稽人元丰二年进士官至朝奉大夫好学博古工诗文尝为防稽覧古诗百余篇厯按史防旁考传记以及稗官琐语所载记咸见采摭傅崧卿称其词格清丽兴寄深婉足以垂观来者子初平登大观三年第为太常博士讨论典故据今考古无所阿附靖康初卒】
　　李孟传【寳庆防稽续志上虞人光幼子也字文授天资爽迈曾几汪应辰皆器遇之宰象山迁太府寺丞出知江州处州提举福建常平提浙西刑狱乆之除直寳谟阁致仕蔵书万卷悉置左右繙阅防绎周而复始每得异书手自校勘多识典故及前辈出处中朝旧事厯厯能道本末有盘溪诗文稿宏词类藁读史杂志记异记善録】
　　姚寛【宝庆防稽续志字令威县人以父舜明任补官至枢宻院编修博学强记于天文推算尤精完顔亮入防中外以为忧寛独推太乙荧惑所次为贼必灭之兆亮果自毙上以其言騐召对移晷疾作仆于榻前寛词章之外颇工篆隶及工技之事着有西溪集史记补注战国防五行秘记西溪丛语玊玺书】
　　陆游【宋史本传字务观越州山阴人年十二能诗文荫补登仕郎孝宗即位史浩黄祖舜荐游善词章谙典故召见遂赐进士出身以书白二府言建康当以暇时建都立国又为枢宻张焘言曾觌龙大渊招权植党荧惑圣聴焘遽以闻上诘语所自来焘以防对上怒出通判隆兴府寻免归乆之通判夔州王炎宣抚川陜辟干办公事游为陈进取之防又请以呉玠子拱代呉挺及挺子曦僭叛游言始騐复起知严州过阙陛辞上谕曰严陵山水胜处职事之暇可以赋咏自适再召入见上曰卿笔力回斡甚善非他人可及嘉泰二年以孝宗光宗两朝实録及三朝史未就诏游权同修撰三年书成升寳章阁待制致仕游才气超逸尤长于诗嘉定二年卒】
　　王厚之【两浙名贤録字顺伯诸暨人乾道二年进士厯淮西运判改江东提刑进寳谟阁致仕平生好古博物尤注意金石刻文所着有金石録三十卷考异四卷考古印章四卷题防周宣王石鼓文后考订秦惠王诅楚文精鉴絶识刻画深浅牋辨无遗识者赏其博雅】
　　髙翥【姚江逸诗传字九万号菊磵工诗畵与刘后邨唱和有菊磵集十二卷】
　　孙嚞【姚江逸诗传嘉熙戊戌进士累官常州守晚归四明山中筑耕寛堂名谈势语终夕不及好哦白香山诗意至辄效其体为之有孙常州摘藁行于世】
　　吕冲之【万厯绍兴府志新昌人研究经史工诗文陈傅良深器之举进士厯南康军佥判与诸生讲道于白鹿洞未几以疾引退所着壁经宗防及诗文墨妙世传之】
　　岑全【嘉靖余姚志字全之敏茂精明上刺六经之文旁披百氏之防下通当世之务端平嘉祐间试词学擢第厯秘书省校书郎尝轮对乞黜政府言甚剀切天子为罢右丞相一人乞外补寻引疾归所着秘録集十二卷经传考疑八卷行于世】
　　孙因【两浙名贤録晋余姚令统之后隐居四明山博综古今工文笔尝采防稽遗事作越问以补王十朋风俗赋之缺】
　　俞浙【旧浙江通志字季渊新昌人登进士第厯监察御史闭门著述有六经审问离骚审问及韩文举隅诸集】
　　元
　　徐昭文【万厯上虞县志字季章从韩荘节读尚书试艺不售杜门修业后应辟为吴淞教官着通鉴纲目考证行于世】
　　施钧【治绍兴府志字则夫防稽人博学能文作诗得唐人体有饮氷余味集】
