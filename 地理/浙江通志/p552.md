<!-- { "loadSidebar": true } -->
　　薛良朋【成化杭州府志隆兴二年以两浙转运副使知临安府警戢盗贼究心职事除直龙图阁】施师【厯代名臣奏议字圣与上饶人乾道元年爲临安府教授用陈康伯荐赐对言厯年屡下诏恤民而惠未加浃陛下轸念惟恐一夫失所郡邑搜求唯恐财赋不集母惑乎日降丝纶恩不霑被细民既困于倍输又困于非法重以岁恶室且埀罄租不如期积多逋负今明堂肆赦戸自四等以下逋自四年以前愿悉除免上曰非卿不闻此言诏从之】
　　耿秉【万厯杭州府志江阴人乾道中爲新城令励廉隅勤政事兴学校和民人省繁役蠲重赋爲一时循吏冠邑人爲立生祠仕至侍郎】
　　赵希言【宋史本传字若讷惠王令懬元孙淳熙十四年登第调衢州司戸合郡民以计表其坊里标其戸数爲图献于守守才之会严州请复乌龙岭税场檄希言往访之希言力陈不当复漕怒曰衢已复孔步章戴二场何乌龙独不可复希言谓二场当并罢去漕不能夺二场竟亦废用荐授临安府司法知临安仁和县辟学宫四百余亩适大旱蝗集御前芦场中亘数里希言欲去芦以除害中使沮其防希言驱卒燔之临平塘隄决希言督役亲捧土投石兵民争奋隄成又筑重隄后不复决民病和买绢折钱重希言节公费代其输累迁秘书丞著作郎卒赠资政殿大学士封越国公】
　　蔡戡【咸淳临安志字定夫晋陵人绍熙四年以前朝大夫试司农卿兼知临安钱塘县志补岁涝籴艰戡急请发仓民赖以济】
　　周章　周堪【成化杭州府志绍熙庆元间章爲余杭令有政绩修筑溪湖塘岸以防水患民得安居堪爲昌化令凿义井建慈济院以便行者】
　　范之柔【万厯杭州府志苏州人庆元中知富阳县督励诸生躬行课试三年不倦士擢第者皆出其讲席下一时称儒吏云】
　　胡衞　王日益【成化杭州府志衞嘉泰开禧间爲于潜令兴学劝农置邮立堠甚有政绩日益开禧嘉定间爲令有惠政尝言能使民安其生物得其所斯无愧矣】
　　吕昭亮【万厯杭州府志嘉定初知富阳县邑岁被行都掾买石板之役数以千计甚苦其扰前令楼防欲爲民蠲之而未暇昭亮先托所知参政路君备陈利病于宰执前已而率民投牒都堂即获除免虑久或湮冺勒漕台帅府所颁二帖于石】
　　曾治鳯【万厯杭州府志字君辉清源人嘉定间爲富阳令修胡鼻山夹道石阑为义役法又请秋苖折价民皆德之尝有瑞麦产于境】
　　赵师恕【余杭县志嘉定八年爲余杭令因雨泽愆期地多荒白上书于朝请劝民杂种麻粟豆麦之属以备岁俭谓专种稻一遇水旱则一年之望絶矣杂种先后防差此失则彼得多少亦足以救目前急朝命从之】
　　赵希暨【成化杭州府志绍定中爲昌化令仁厚爱民时有征楮漆于民希暨爲劄论之极言邑民生理之薄遂罢征仕至端明殿学士】
　　陈旼【万厯杭州府志端平间令新城时民困于茶租钱旼爲疏请特与蠲二千八百贯不强其所无以困民力】
　　吴革【嘉靖浙江通志江州人淳祐中爲钱塘令南渡以来钱塘地多爲王宫公府而税赋尚存民以爲病革爲奏免寻通判临安府】
　　帅宝【杭州府志字仲珍濠州人咸淳中授盐官丞着闻清廉擢昌化令劝农课士听讼咸得其情后卒于官畱葬焉】
　　元
　　申屠致逺【元史本传字大用东平寿张人宋平焦友直杨居寛宣慰两浙举爲都事转临安府安抚司经厯爲杭州路总管府推官宋驸马杨鎭从子玠节富于赀守藏吏姚溶窃其银惧事觉诬玠节隂与宋广益二王通狱具致逺谳之得其情杭人金渊者欲冐籍爲儒儒学教授彭宏不从渊诬宏作诗有异志揭书于市逻者以上致逺察其情执渊穷诘罪之属县械反者十七人讯之盖因寇作以兵自衞实非反者皆得释西僧杨琏眞伽作浮图于宋故宫欲取高宗所书九经石刻以筑基致逺力拒之乃止大德二年佥淮西江北道肃政廉访司事卒致逺清修苦节耻事权贵聚书万卷名曰墨庄家无余产】
　　海寿【元史特济格传寿伊实雅尔子也由宿衞世祖朝累官至大中大夫杭州路达噜噶齐招复流民有恩惠卒赠翰林直学士封范阳郡侯諡惠敏】
　　梁曾【元史本传字贡父燕人大德元年除杭州路总管戸口复者五万二千四百戸请禁暮夜鞫囚游街酷刑朝廷是之着爲令十年召爲中书叅议皇庆元年仁宗以曾前朝旧臣持授昭文馆大学士】
　　阿珠丹【万厯杭州府志大德初爲昌化达噜噶齐至元间邑燬于红巾寇阿珠丹力任举废公署民庐多所兴建灾乱之余百姓允赖】
　　善荣【余杭县新志字子华大徳间爲余杭县尹时永安寺僧构结豪家倚势压乡民荣在任每挫辱之一日江浙省平章伊苏岱尔因猎至其寺僧谮之遂使辱荣荣抗辞以对左右皆慑由是名重一时】
　　常济【成化杭州府志大德十一年爲余杭县尹时岁饥民多流亡济请于江浙行省以本县储粮赈之活民万数】
　　伊徳宁古尔【万厯杭州府志延祐间爲昌化达噜噶齐作士劝农政敎兼举建义仓增学廪百废以兴称爲才令】
　　王昌【成化杭州府志字子荣益都人延祐初爲余杭尹时临安民许椿赴阙言各县田税不均命平章张闾经理昌力辨之事得白惠及旁邑政绩着闻转徽州路推官及卒还葬余杭观国山民立石颂功且塑像祠之】
　　赵琏【元史本传字伯器至治进士除杭州路总管强毅开敏精力絶人浙右病于徭役民充坊里正者皆破其家朝廷令行省召入郡守集议便民之法琏献议以属县坊正爲雇役里正用田赋以均之民咸以爲便有盗诱其同恶持刃出市斫人以索金市民乃戸敛以予之人无敢言者琏曰此不可长也遣卒掩捕之尽戮诸市逾年召拜吏部侍郎杭人思之刻其政绩于碑】
　　李憼【万厯杭州府志至元四年知海宁州修瓦石堰重设车注之具民皆利之】
　　张杰【杨维祯张令御寇碑字汉臣世家济南爲于潜县令至元乙未贼起安吉东抵县境杰以义结民爲伍乘法修门隍理器械立旗色号凡若干伍杰申令今日与民共死生若辈偷生令以伍乘法杀若辈吾偷生若辈亦以伍乘法杀令即夜统众二千人迹贼所往杀其魁及从十人贼望风奔溃明年贼又自徽突抵昌化昌化去县治仅三十里居民皆荷担谋徙杰餔牛酒呼民复以伍乘法矢如初贼素闻杰名皆遁去县讫安堵如故仍调乡夫守御四门画理县事夜巡县境以爲常夏四月淫雨三麦垂稔而腐杰疏诸岳祠痛自责者三而天大霁】
　　齐光祖【成化杭州府志字起宗大兴人至正丙申以绍兴路录事爲昌化县尹时四境有兵光祖乃纠民兵爲团保计邑赖以安后苗军至邑筑城犷悍可畏每有需索于民光祖力拒之人称其刚果】
　　王辅【海宁县志字正卿冀宁人至正丙申知海寜州心存妪育有所征输于民恒涕泣命之时纳哈塔取宜兴杨谔勒哲克大麻强通讨华亭后皆鎭御州境民苦供亿辅曲加绥戢俾无逋亡杭州路总管咬住爲作王州守安民碑】
　　蒋文焕【万厯杭州府志字彦章防城人至正庚子爲于潜尹时当兵凶疾疫之余专以招徕抚字爲务】
　　孙彦卿【万厯杭州府志句容人由人材累官杭州路总管廉愼有爲部中鎭静以疾卒于官】特穆尔鲁斯【嘉靖浙江通志字周贤喀喇人至正十三年守杭属蕲黄寇犯郡庙学鞠爲瓦砾特穆尔鲁斯以学校敎化所系乃谋兴造基址旧窄隘因购礼拜寺地以充广之】
　　常额森【成化杭州府志爲余杭县尹增筑南湖塘又增县西官塘十八里迄今免水溢之患民怀其惠】
　　曹忠【杨维祯曹尹惠政碑字惟良燕人爲富阳尹下车首以敦本厚俗爲先务属孔子庙坏乃捐圭田之入率士籍之优饶者以建立爲事庙既成聘名师招俊民而敎养之不数月歌礼让之风达于郊鄙继新三皇之宫社稷之祀皆焕然可观下至邮驿河梁百废具兴岁六月不雨禾将槁忠走祈山川甘雨随注马山有虎白昼伤人忠投檄山灵虎寻去】
　　张光祖【海宁县志知海宁州以旱祷妙智阁下甘雨随澍明年复大旱光祖复祷一雨三日又尝治长安三闸秩满日刘基作序送之】
　　夏思忠【嘉靖浙江通志字仲信高邮人授江浙行省郎中改杭州路总管思忠开敏无滞碍遇事勇于有爲杭学兵燹之后前守特穆尔鲁斯兴造甫完守庙者不戒于火悉焚之思忠慨然以兴复爲已任基址广袤庙宇严整爲浙右之冠】
　　明
　　朱梦炎【万厯杭州府志字仲雅进贤人故元进士吴元年任浙江按察司经厯明初万事草创而梦炎守官不怠法纪自张】
　　王兴福【成化杭州府志随州人知杭州时杭初附民心未安兴福明于大体抚辑多方寛简不苛大慰民望吴元年四月不雨至六月兴福致祷立应岁获有年建山川坛于凤凰山下满秩百姓遮畱再三谕遣而后行民以彩旗送出境兴福谢曰非我之政能惠尔民尔民能奉敎条以体我之心寻陞吏部尚书】
　　严德【万厯杭州府志字君辅当涂采石人从太祖以平江浙有功授海宁衞指挥同知守御杭州统军取台州力战死追赠赐祭葬西湖之北山】
　　杨璟【嘉靖浙江通志濠州定逺人岁乙未从太祖于和阳充先锋扈跸渡江克太平南台鎭江常州诸处丙午随大军征浙西克湖州嘉兴洪武元年从徐达常遇春北伐有功班师陞杭州衞指挥佥事寻陞本衞指挥同知】
　　孙虎【嘉靖浙江通志寿州人刚勇善战尝爲义兵长以功授千戸领兵守建德从大军克新城攻桐庐略富阳遂克余杭取杭州陞海寜衞指挥副使嘉兴盗起率兵捕斩之】
　　袁思谦【杭州府志洪武元年知临安时当兵燹之后辟草莱以开县治建官署学校坛庙招抚流亡日以矻矻称爲干吏秩满陞山西布政司理问】
　　杨敬【杭州府志麻城人洪武初知富阳县时初辟草莱开县治建置殷繁敬行政寛猛得宜民感其惠】
　　徐弼【万厯杭州府志英德人洪武初为新城知县县治学宫皆其创建抚民有方】
　　王德宣【成化杭州府志饶州德兴人洪武五年知杭州约已以廉字民以义崇儒重道作兴士捐俸置书六百二十七册藏于府学崇文阁以畀士子习读】
　　梁初【万厯杭州府志溧阳人洪武七年知余杭县时邑初附民尚逃匿邑里荒芜初多方导民开垦旷土尽辟虎白昼伤人祷于城隍祠患遂息抚字有法民乐耕桑数年鸡犬相闻井邑蕃殖且孜孜兴饬学校人士称之】
　　杨卓【史槩字自立一字子渊南昌人洪武辛亥进士授吏部主事逾年改杭州府通判爲政岂弟杭民兄弟争田各有私亲敎唆主持累岁不决卓至悉屏私亲独召兄弟两人晓譬深切皆感悟相让厯官皆繁剧躬涖勤敏未尝有滞事】
　　李可立【万厯杭州府志洪武间爲新城知县建宣圣庙两庑明伦堂斋舍请贷种食抚民爱士人称爲秀才李】
　　褟铭德【嘉靖海宁县志南雄保昌人由监生任海宁县丞治民无扰爲政有方缮葺学校陞宁国知府】
　　邱子强【成化杭州府志永丰人洪武十八年爲余杭丞简重有威吏非押文书不得升防公庭肃然示民以信赋税科差与民期约晓以利害量力取办未尝给帖遣吏胥虐乡里】
　　张浩【成化杭州府志巴陵人任新城县学教谕生员屡次诣阙保畱凡在任二十九年募塑圣贤像砌泮池作櫺星门一以公平絶去已私】
　　李发【成化杭州府志胙城人洪武二十八年爲余杭丞刚明廉直教民有方有父子异居分财者以五教五刑劝善惩恶之道谕之民感悦而化】
