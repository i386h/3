<!-- { "loadSidebar": true } -->
　　彭仲刚【两浙名贤录字子复平阳人登乾道进士第主金华簿衢州大水监司命仲刚覆视而后赈仲刚曰覆而后赈防吏之欺将使民实得食也恐待覆而民不食死矣监司感悟卽出米恣所为赈之民頼以生移临海令迁知全州减浮费寛商税择学师教其子弟而亲执经讲説官至浙东提举常平】
　　林颐叔【叶适林颐叔墓志字正仲瑞安人登进士为罗源主簿民俗亲死焚尸糜其骨凌风飘扬命曰升天颐叔刻文禁止治冢甓藏之始变其俗有以刃挺诬人至大辟颐叔视之溺死也移玉山丞玉虹桥在市心壊久计费数百万徒舆束手颐叔自与钱劝成之辟监建康戸部赡军库】
　　陈求鲁【万厯温州府志字质甫乐清人登嘉定第倅临安府监左藏库出知南剑州时剑民遭乱残破求鲁为奏蠲租税仍出私帑以赈召为司封郎真德秀荐之陞左正言积阶朝散大夫】
　　呉舜龙【两浙名贤录字君友永嘉人登绍定第知于潜县以清约裕凋瘵邑人德之擢监察御史出为浙西提刑奉命虑囚按歴所至举无寃枉以大理卿召寻奉祠归】
　　项公悦【两浙名贤录字无欲永嘉人调闽县簿改无为军司理谳阅忘寝食圜土为空改秩知侯官庭无扑声会嵗旱祷雨瑞泽潭潭在万山顶公悦披棘徒行烈日中数十里下山骤雨随注而公悦病暍卒】
　　薛直夫【广东通志字遇叟永嘉人嘉熙元年知雷州修渠建桥振举废坠始雷俗不知医药病则专事巫祷直夫创立惠民药局教以医疗去之日民立生祠祀之】
　　陈淳祖【两浙名贤录字道初瑞安人登嘉熙第知钱塘以治最闻除提辖货务上万言书论时事忤宰相出判徽州以选知南康军抚治有功除秘书郎迁著作郎浙西水以仓节兼知安吉州赈恤有方列城按堵召为吏部郎迁司农少卿时相贾似道每自拟周公淳祖讥之似道怒免其官】
　　木天骏【两浙名贤录字徳逺瑞安人登嘉熙第知闽县有政声后守建昌郡人包恢居政府族子倚势渔猎小民天骏入境卽逮至黥窜之】
　　许鉴【福建通志温州人淳祐间知古田有风力抑强扶弱人畏惮之】
　　陈均【万厯温州府志字子公平阳人举进士歴知东阳丽水西安县所至有声除大理丞出为广东提刑猺寇犯邉漕帅邀功纵杀囚数十平民于狱均审窍尽释之帅不悦媒孽于台罢去久之起知赣州咸淳初除检正贾似道以平章奉母居西湖欲以堂印自随均争曰堂印无出城理坐是免官后以秘阁修撰致仕】
　　赵与霆　赵与琇【旧浙江通志与霆字震道永嘉人与弟与琇同登淳祐第知鄞县究心抚恤数以公事与制阃争无所降屈与琇字器道为建宁府司理推鞫多所平反时马光祖以阃兼守号一代吏师独以与琇为能】
　　元
　　陈麟【戴良陈麟传字文昭其先自福清徙温遂占籍焉至正甲午以易经贡春官廷试置乙科授慈溪县尹吏每窃弄威柄弊难遽革麟至求士大夫之贤者卽其家问事父老来见亦时时语次寻绎钩其隐伏以相叅考仿古为銗筩虚中而穴其上置诸乡校令民有所言投书其中而削其主名由是县大小事无不周知吏以麟尽得其受取请赇状噤不敢出一语惟抱文书呈署而已县嵗贡春茶有司并缘为姧利麟计其常额以平价市之比旧十减九后遂以为法县之鸣鹤乡有界塘在余姚界霖雨至鄞江之水辄冲溃塘塘溃而鸣鹤沼矣麟乃去塘五尺许揵木笼竹加土筑之甃以石使民嵗无水患淮寇陷湖州所在驿骚有防令郡县团结义兵麟亲阅丁壮教之击刺坐作日夜部勒无不精练濒江南岸曰网滩恶少年啸聚为盗则督士卒奋击磔尸江上鄞县之夹塘有剧贼时出为害潜引壮士尽缚之斩以徇自是远近无犯法者寻改温州路瑞安知州以疾辞归】
　　明
　　周丹【宪章编永嘉人洪武初进士授新化县丞在官以廉勤称验民贫富及丁税多寡第为上中下籍记之遇有赋役随轻重使之民不扰而事集狱讼文牍皆躬自督理吏胥不得为姧罢诸役作民晏然安业流民归者益众满考课最陞考功主事既而县民萧俊等诣阙言自本官去县政复扰乞令再任帝命复为县丞仍令礼部宴赏而遣之】
　　杨景衡【万厯温州府志瑞安人永乐举人任兵部主事迁吏部郎中出为福建左叅政亷介自持政平不扰帝将北征用辅臣荐命总督粮饷既班师令复任临轩慰谕之曰闻闽人之望若如渴也宜急往后以老乞致仕】
　　韩伟【万厯温州府志字英仲瑞安人永乐中由太学生擢监察御史巡按河南镇静有体迁河东运使清操甚着创立学宫擢其属户之秀者教之遂相率登第以母老乞休不允卒于任】
　　蔡光亲【福建通志乐清人洪熙初知福清以廉能称时内臣奉命采办率凌逼属邑供亿无算独福清民无所扰云】
　　叶锡【万厯温州府志字元圭永嘉人宣德庚戌进士选入翰林正统初出知呉江县再任呉县専尚德化入朝以治行卓越赐宴内庭加命服擢宁国知府】
　　叶衡【平阳县志字延衡景泰间授濬县知县持操洁白人呼叶青天濬邻彰德其守将不戢士恣为暴衡奏谴其指挥三人百户十人自是民得安息后以老归】
　　呉祚【万厯温州府志字士德瑞安人景泰举人授常州府判嵗大侵为民请命得蠲税粮之半仍发粟万石赈之兼理刑多所平反民有以谋害坐大辟者讯其诬即为昭雪寻乞归】
　　蒋恺【万厯温州府志字舜相乐清人由选贡入太学授霸州知州霸内畿外边俗狞而民贫恺以廉平治之崇学校理寃狱通水利均赋役政声大着秩满霸民乞留歴三考俱最以忧去】
　　侯爵【万厯温州府志字钦爵乐清人自诸生升国学成化中除惠州兴宁知县甫下车即为条教务农劝学谳囚出数百人讼至立决民大畏服以疾乞休百姓泣留都御史咸加慰谕复强起视事卒于官】
　　陈宣【传详介节】
　　朱谏【万厯温州府志字君佐乐清人治丙辰进士歴歙丰城二县令陞吉安郡守吉有豪民附宸濠横境中谏逮繋之论如法又预策宸濠有变日储饷募兵浚湟増陴人莫测其意去郡后二载而濠果叛王守仁由吉安起兵竟得其力】
　　童器【万厯温州府志字大用平阳人治己未进士授工部主事分理临清厰移督漕河时刘瑾用事中贵借势横行见器特敛戢知镇远府民獠杂处恩威并行有星子□者煽乱计擒之郡赖以安后与监司有隙罢归】
　　朱文简【万厯温州府志字元可乐清人徙永嘉治举人教谕晋江迁增城令革常例金千余两谳狱多所平反时有峝寇侵暴文简屡战胜之歼其巨魁余党悉平】
　　曾显【泰顺县志字文焕由嵗贡生歴知永定县居官廉谨专务牧养时永定贼首朱四偏据一方久征不服显单骑入巢穴谕以大义遂降改令阳山政善民怀九载考最以母老终养】
　　侯廷训【旧浙江通志字孟学乐清人正德辛巳进士除南礼部主事着大礼辨数千言逮繋下狱谪泗州判官迁漳南兵备佥事建社仓平剧盗蠲虚粮革羡余寻以疑狱与御史争被劾罢归】
　　赵廷松【温州府志字子后乐清人嘉靖癸未进士为刑曹郎时大礼议起廷松偕同列伏阙力争被杖谪福宁州同知己又补靳州所在有惠政不以谪吏弛职业积迁至山西布政使】
　　王叔杲【永嘉县志字阳德嘉靖壬戌进士令靖江调常熟入为兵部员外出守大名诸属邑文风不振为建书院延师儒课之才贤奋起擢松江兵备诸所经画水利海防足垂永頼寻晋叅政归】
　　叶世德【永嘉县志字有懐乐清人徙永嘉嘉靖举人授广昌令益藩新置王庄民称不便径申文止之新学校创义仓与民兴利擢漳州同知职海防兼番舶税力革夙弊一切餽遗谢却之迁楚藩长史致仕】
　　孙昭【温州府志字明德永嘉人嘉靖甲辰进士令永丰补魏县削弊惩姧政称异等擢云南道御史巡茶陜西更定茶马法至今便之】
　　王良心【永嘉县志字性徳隆庆辛未进士授増城令邑地僻民贫多剽掠良心至赈民养士修学筑城邑以大治寻擢兵科给事中】
　　叶承遇【福建通志字思章温州人万厯五年知莆田先是田分官民赋有轻重承遇欲均田为一而念浮粮难摊会有履亩之命即以丈出余田折补其额闾里便之又编派里甲悉为更定即豪贵无所避至今谈均田均役者必首称承遇云】
　　王继明【永嘉县志字用晦万厯甲戌进士授当涂令兴利除害奸党敛迹邑当孔道时张居正母丧驰驿还楚所过皆结防相候继明无所加礼居正衔之坐降级赴赣幕连署瑞金宁都安远三邑皆以循卓称久之补乐安令奏最擢南曹厯守镇江襄阳太平三郡陞四川按察使卒防人以宋王十朋曾宦于此合祠祀之名二王祠】
　　张德明【分省人物考号毅宇乐清人万厯丙戌进士授刑部主事厯郎中出守宁国矿使至郡人情汹汹徳明阳为款语阴实铲其距角部勒党从得不横噬一郡帖然擢湖广副使以叅政致仕】
　　呉宝秀【旧浙江通志字汝珍平阳人万厯己丑进士厯迁南康知府甫六十日决滞狱殛奸民一郡肃然巨珰李道税湖口穷捕商艘波及郡民宝秀持不可遂诬奏逮诏狱妻陈氏请同行不得雉经以殉合郡哭送境上郡民陈英熊烺辈叩阍愿以身代台省交章论救会星变乃得宥归上亦悟撤李道回诏以有司代其任熹宗立赠太仆寺少卿】
　　处州府
　　宋
　　何琬【两浙名贤录字子温龙泉人皇祐进士七歴监司神宗尝疏其名于屏曰政事何琬文章叶涛后官至龙图阁学士】
　　祝粹【括苍彚纪字子元丽水人元祐进士为分水令有政声百姓生子皆以其姓为字】葛源【西江志字宗圣丽水人以泰和簿摄吉水令吏舞弊者悉置以法有毛氏寡妇诉子不孝源以恩义説之不从密使人觇有与间语者捕得之乃谋诬其子也穷治具服县距州远民输租苦于挽运源始议置县仓民便之】
　　张着【两浙名贤录字少微龙泉人崇宁进士知永康县有惠政绍兴中歴守临江平易近民户口增七万余部使者以治最闻时兵荒民鲜习儒着建学以造士上将用着而以鲠直忤时相竟出知筠州卒于官】
　　张端礼【李纲张端礼墓志字南仲龙泉人崇宁五年进士授陈留县主簿歴知常州武进县调无为军司录事乞祠卒端礼平居循谨及涖官从事剸繁治剧应刃辄解武进剧邑号称难治端礼下车未几吏畏民爱有所号召榜之邑间趋应如响未尝遣吏持符至村疃间官无为地僻政窳端礼随事纠正多所裨益朝廷降钱和籴部送吏悉以鬻盐钞会钞法改诸郡恐失期则令民户均赔端礼持不可曰规利失钱吏也奈何以诿民且朝廷以百姓困乏故降籴本今反取之殆非布宣德泽之意乃具奏而以吏系狱会赦吏得释而民不扰者端礼之力也】
　　沈造【两浙名贤录字次仲缙云人政和中进士知漳浦县海寇作乱将及境闻造有政声即引去曰母惊沈公及判潮时有韩山神歳须男女以祭造至即焚其庙毁像得巨蛇杀之凶祀遂絶议者以方韩昌黎之驱鳄云】
　　张溥【括苍彚纪字德施龙泉人绍兴中进士知莆田县淳熙九年差知岳州陛对论常平亏欠之弊欲令州县申具实数寛其已往之罪讲明方来之法复论欲令忠顺官任满迭相注授稍令待缺以寛廪给上首肯之除福建叅议未赴卒】
