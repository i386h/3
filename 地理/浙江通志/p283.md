<!-- { "loadSidebar": true } -->
　　上谕向来漕项银两不在蠲免之例朕前已降防特行豁免以纾民力今查各省尚有带徴漕米原应如期输纳但民间已完现年漕米又完先年留米民力未免艰难着该部传谕办漕各省督抚等将雍正十二年以前未完带徴缓徴本色改折米银逐一查明奏闻豁免钦此
　　雍正十三年十二月十三日钦奉
　　恩诏内开
　　一罚赎积谷原以备赈冬月严寒鳏寡孤独贫民无以为生着直省各督抚令有司务将积谷酌量赈济毋令奸民假冐支领









　　浙江通志卷七十六
　　钦定四库全书
　　浙江通志卷七十七
　　积贮【上】
　　谷用出于委积而春颁秋敛旅师固以聚爲散焉后世常平义仓之设皆师其意乃或举废不常则缓急奚赖
　　圣朝念切民依广爲储备而出易以时两浙仓庾所在兴积不待散利施惠而民食已足恃矣志积贮
　　周礼地官大司徒以荒政十有二聚万民一曰散利以保息六养万民四曰恤贫
　　周礼地官遗人掌邦之委积以待施惠乡里之委积以恤民之囏阨门关之委积以养老孤县都之委积以待凶荒
　　礼记王制三年耕必有一年之食九年耕必有三年之食以三十年之通虽有凶旱水溢民无菜色
　　汉书食货志宣帝时大司农中丞耿寿昌白令边郡皆筑仓以谷贱时增其贾而籴以利农谷贵时减贾而粜名曰常平仓人便之
　　通典永平五年作常满仓
　　晋书食货志泰始四年立常平仓丰则籴俭则粜以利百姓
　　【谨按常平仓始于耿寿昌然是时止令边郡筑仓其余郡国尚未举行永平五年作常满仓立粟市于城东则亦非通行可知至晋泰始四年立常平仓其时吴尚未平是浙省于汉晋时固未尝有常平仓也然常平之设实昉于此故递详之以见原始】
　　通典宋元嘉中三吴水潦谷贵人饥彭城王义康立议以东土灾荒人凋谷踊富商蓄米日盛其价宜班下所在其虚实令积蓄之家听畱一年储余皆勅使粜货爲制平价
　　隋书食货志开皇五年五月工部尚书长孙平奏令诸州百姓及军人劝课当社共立义仓收获之日随其所得劝课出粟及麦于当社造仓窖贮之即委社司执帐检校毎年收积勿便损败若时或不熟当社有饥馑者即以此谷赈给
　　【谨按隋时浙省设立社仓无凭考据但云诸州百姓及军人劝课当社共立义仓则浙省之设立当亦始于此矣】
　　通典唐贞观初天下始置义仓毎有饥馑则开仓赈给高宗永徽二年九月颁新格义仓据地取税实是劳烦宜令戸出粟上上戸五硕余各有差
　　唐书食货志第五琦请天下常平仓皆置库以蓄本钱
　　【谨按唐书食货志太宗时置义仓及常平仓以备凶荒高宗以后稍假义仓以给他费至神龙中畧尽元宗即位复置观此则浙省诸州义仓在唐代虽不可考然与时废兴其大畧当不甚相逺又德宗时赵赞言常平仓废垂三十年请于两都江陵成都扬汴苏洪置常平轻重本钱独不及江南道则是时浙省诸州常平之废葢久矣】
　　旧唐书食货志元和六年制诸道州府有少粮种处委所在官长用常平义仓米借贷淮南浙西宣歙等道十三年戸部侍郎孟简奏天下州府常平义仓等斗斛请准旧例减估出粜但以石数奏申有司更不收管内州县得专达以利百姓从之
　　文献通考开成元年戸部奏应诸州府所置常平义仓伏请今后通公私田亩别纳粟一升逐年添贮义仓敛之至轻事必通济岁月稍久自致盈充纵逢水旱之灾永絶流亡之虑从之
　　文献通考干德元年诏诸州于所属县各置义仓自今官所收二税石别税一斗贮之以备凶歉给与民五年令诸州置惠民仓如谷稍贵即减价粜与贫民不过一斛景德三年诏于京东京西河北河东陜西淮南江南两浙各置常平仓
　　文献通考司马光言常平仓者乃三代圣王之遗法非独李悝耿寿昌能爲之也谷贱不伤农谷贵不伤民民赖其食而官收其利法之善者无过于此比来所以隳废者由官吏不得其人非法之失也今闻条例司尽以常平仓钱爲青苗钱又以其谷换转运司钱是欲尽壊常平专行青苗也国家毎遇凶年供军仓自不能足用固无羡余以济饥民所赖者只有常平仓钱谷耳今一旦尽作青苗钱散之向去若有丰年将以何钱平籴若有凶年将以何谷赒赡乎臣切闻先帝尝出内藏库钱一百万缗助天下常平仓作籴本前日天下常平仓钱谷共约一千余万贯石今无故尽散之他日若思常平之法复欲收聚何时得及此数乎臣以谓散青苗钱之害犹小而壊常平仓之害尤大也
　　续文献通考隆兴二年诏司农少卿陈良弼往浙东防检常平等仓良弼言比防检七州常平仓其间失陷借支坏烂失收米麦共二十七万六千二十余石并常平钱一万四千四十余贯乞委提举官徧诣所属刬刷余省钱米偿纳如所偿未足俟收纳秋苗日尽偿从之
　　续资治通鉴乾道七年提举浙西常平李结乞以见管营田拨归本司同常平田立官庄梁克家亦言戸部营田率爲冇力者下价取之税入甚微不如置官庄岁可得五十万斛
　　文献通考乾道八年知台州唐仲友言鳏寡孤独老幼疾病之人乞依乾道七年例取拨常平义仓赈给上命以常平米抵价出粜以义仓米赈济
　　朱子延和奏劄臣比因讲求荒政复有事虽非今日拯救之急而实异时久逺之利不敢不言臣所居建宁府崇安县开耀乡有社仓一所系昨乾道四年乡民艰食本府给到常平米六百石委臣与本乡土居官朝奉郎刘如愚同共赈贷至冬收到元米次年夏间本府复令依旧贷与人戸冬间纳还臣等申府措置每石量收息米二斗自后逐年依此敛散或遇小歉即蠲其息之半大饥即尽蠲之至今十有四年矣其支息米造成仓厫三间收贮已将元米六百石纳还本府其见管三千一百石并是累千人戸纳到息米己申府照会将来依前敛散更不收息毎石只收耗米三升系臣与本乡土居官及士人数人同共掌管遇敛散时即申府差县官一员监视出纳以此之故一乡四五十里之间虽遇凶年人不阙食窃谓其法可以推广行之他处而法令无文人情难强妄意欲乞圣慈特依义役体例行下诸路州军晓谕人戸有愿依此制立社仓者州县量支常平米斛责与本乡出等人戸主执敛散每石收息二斗仍差本乡土居官员士人有行义者与本县官出纳收到息米十倍本米之数即送元米还官却将息米敛散毎石只收耗米三升其有富家情愿出米作本者亦从其便息米及数亦与拨还如有乡土风俗不同者更许随宜立约申官遵守实爲久逺之利其不愿置立去处官司不得抑勒则亦不至搔扰伏望圣慈详察特赐施行取进止
　　朱子奏衢州官吏擅支常平义仓米状窃惟常平之法所以准备灾伤广行赈给民命所系利害非轻今衢州当职官不能计度军储应副支遣而坐指常平储蓄之备以爲一时之用虽原其情实未必有他情弊而隳废法度耗散储蓄渐不可长故臣昨来不欲便具奏劾只具状申尚书省乞与敷奏依法施行意谓朝廷必须薄行责罚以戒后来今乃一无所问亦不畧行戒约即在本司何以约束诸郡况今来旱势已成衢州尤甚城中米价已是七十文足一升兼本州水路浅澁尤宜爱惜不可违法妄有侵耗欲望将本州当职官吏畧加责罚或念其委实欠阙军粮即乞朝廷别行应副严行约束今后不得辄将常平官物妄有侵支实爲久逺之利伏候勅防
　　续文献通考嘉熈三年九月以江湖浙东旱伤诏诸路提举常平司覈所部州县常平义仓之储以备赈济仍饬制总司今后毋輙移用违者坐之
　　元史食货志常平仓至元六年始立八年以和籴粮及诸路仓所拨粮贮焉
　　续文献通考至大二年九月立常平仓延禧四年二月勅郡县各社复置义仓至治元年五月御史刘恒请兴义仓泰定二年九月以郡县饥勅有司治义仓至元元年立常平仓
　　明会典洪武初令天下县分各立预备四仓官爲籴谷收贮以备赈济就择本地年高笃实民人管理
　　续文献通考正统五年正月令六部都察院推选属官领勅分诣两畿各省府州县立预备仓发所在库银籴粮贮之军民中有能出粟以佐官者授以散官旌其门
　　明实録成化中勅藩司言异时州县设预备四仓所以广储蓄备旱潦爲民赖也比久废弛宜覈实见在储蓄有无多寡之数仍尽各处在官赃赎籴爲备有不敷听于存畱粮内借拨或于各里上中戸劝助以充其防守仓者于附近里分令殷实有行止者主之至通司官吏实收虚放爲侵盗者论如律衞所地亦如之
　　明实録嘉靖中侍郎王廷相言备荒之政莫善于古之义仓若立仓于州县则穷乡就仓旬日待毙宜贮之里社定爲规式一村之间约二三百家爲一会每月一举第上中下戸捐谷多寡各贮于仓而推有德者爲社长善处事能会计者副之若遭凶岁则计戸而散先中下者后及上戸上戸责之偿中下者免之凡给贷悉听于民第令登记册籍以备有司稽考则既无官府编审之烦亦无奔走道路之苦从之
　　续文献通考嘉靖十二年戸部尚书许瓒言郡县赎锾引税多干没无稽宜令籴谷备赈从之
　　国朝事例
　　大清会典凡常平等仓顺治十一年
　　诏各府州县俱有预备仓及义仓社仓积贮备荒责成该道员稽察旧积料理新储每年二次造册报部该部察积谷多寡分别议奏以定功罪　十二年题准各衙门自理赎锾春夏积银秋冬积谷悉入常平仓备赈置簿登报布政司彚报督抚岁终造报戸部如有假公润私匿漏报者督抚查叅其乡绅富民乐输者地方官多方鼓励勿勒定数勿使胥吏侵克及加耗滋弊　十三年又议准积谷赈济务令修葺仓厫印烙仓斛选择仓书籴粜平价不许别项动支　十七年议准常平仓谷春夏出粜秋冬籴还平价生息务期便民如遇凶荒即按数给散灾戸贫民有司实力奉行　十八年议准捐输赈荒见任官员乡绅愿纳米一千石或银一千两以上者加级纳米一千石银一千两以下至米一百石银一百两以上者分别纪録商民纳米五十石银一百两者给扁旌奬纳米一百石银二百两者给九品顶带纳数多者递加职衔生员俊秀准纳米入监读书　康熙十八年题准地方官整理常平仓毎岁秋收劝谕官绅士民捐输米谷照例议叙乡村立社仓鎭店立义仓捐输积贮公举本乡敦重良善之人管理出陈入新春月借贷秋收偿还毎石取息一斗年终州县将数目呈详上司报部管仓人储谷繁多题明给顶带荣身有官吏掊克者照侵欺正粮例处分有强派抑勒借端扰民者该督抚题叅治罪　十九年覆准直省常平仓谷畱本地备赈义社仓谷畱本村备赈永停协解外郡
