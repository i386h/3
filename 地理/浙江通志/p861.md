<!-- { "loadSidebar": true } -->
　　侯其美妻王氏【题旌册年十七而嫁生子嘉綖未周岁夫亡氏年十九舅姑老伯叔二人俱婴废疾氏只身持门戸舅病十八年姑病日四十年氏亲奉汤药朝夕扶掖左右勿稍懈守节三十九年　以上三氏俱雍正九年具题奉防建坊旌表】
　　祝维周妻丁氏【题旌册维周台州卫后帮运丁也病夭氏时年二十一抚子成立守节三十年】
　　马吉卿妻卢氏【题旌册年十九夫亡遗一子舅姑早世幼叔年止八岁氏抚长婚娶亦夭其妻病疯氏亲调汤药栉髪缝纫十余年无倦容夫有叔观觐老而无依氏视之如舅虽亲子妇不及也守节三十三年】
　　丘拯妻骆氏【题旌册年二十四而寡抚子守节三十八年】
　　陈氏二节【题旌册陈维标妻汪氏妾徐氏维标卒汪年二十九徐年二十七遗子成宪甫两月二氏交抚之每岁时设祭必陈其夫遗书祭毕则举以示成宪曰此尔父手泽也卒敎其子有成汪年五十七徐年六十一而卒　以上五氏俱雍正十年具题奉】
　　【防建坊旌表】
　　秦嗣公妻方氏【题旌册年二十五而寡事姑抚子守节四十八年雍正十一年具题奉】
　　【防建坊旌表】
　　徐喜姐【题旌册台州卫后帮千总徐宏基女幼许字何珧珧父为云南昆阳知州珧随任卒于昆阳喜姐年二十七未婚也讣至登楼自经气将絶为父母所觉排□救之得不死劝之不应遂不食而卒珧族人居萧山感其竒节咸来拜奠雍正十二年具题奉】
　　【防建坊旌表】
　　郑氏二节【题旌册陈氏郑良妻王氏良子秉忠妻也良卒陈年二十三遗孤秉忠才三龄有欲夺其志者不从康熙甲寅土寇抄掠纵火时舅姑柩停于家氏抱柩哀号愿与俱焚焰垂及而风返火熄闾里异之秉忠长为娶王氏生一子甫四龄秉忠卒王年二十八毁容自誓孝姑抚子陈守节四十五年卒王守节三十四年】
　　何叔才妻余氏【题旌册年二十五夫亡二子俱幼有逼之改适者氏截髪誓死乃止纺绩抚子各为娶妇生二孙子俱夭复抚孙成立以节终　以上三氏俱雍正十三年具题旌】
　　邓士妻詹氏【台州府志年十八归士铉顺治丙申正月副将马信叛遍掠城中妇女入海为贽士铉先被繋氏投家园井中死之次日贼再至犹疑为诈士举示其髪冰矣乃去士服其节终身不再娶】
　　冯孟浣妻陈氏【台州府志年二十二居近江侧海贼入掠孟浣扶母出避氏抱女随行遇贼逼令下船氏抱道旁屋柱不去贼用绳缚其两手负之而趋氏口咬贼颈贼掷于地取怀中女杀之欲其惧而随行也氏奋跃大骂曰即杀我死不从贼复咬其手贼怒举刀连劈之体无完肤三日后就殓面如生】
　　赵齐玫妻张氏【台州府志年十八适赵次年夫卒氏有孕八月舅姑无他嗣矢志奉养既而产女其姑尝负宿疾氏左手提幼女右手进汤药累岁月不惮劳苦】
　　李联芳妻戴氏【台州府志年二十三生子国梁甫周岁而夫亡殡时遭火与一老仆一婢悉力扶出三人举一柩人以为得神助尝谓子国梁曰人不论穷达顾立身何如耳后国梁多善行乡里称之】
　　许遂萼妻张氏【台州府志遂萼卒张年二十七子甫七龄有二婢年尤少氏谓之曰我生死许门汝当自为计二婢皆感泣愿终身无他三人同志操作家政整肃】
　　赵铨妻包氏【台州府志结褵两载而铨亡舅姑各欲自尽包以遗孕慰解舅姑心稍安既而果举一子姑晩年病疯氏奉汤药凡十五年卒年七十九】
　　王思维妻应氏　王德化妻林氏　葛元亮妻张氏高德邵妻章氏　虞国彩妻包氏　周简妻陶氏徐天祐妾李氏
　　黄岩县
　　宋
　　佘元卿母吴氏【台州府志黄岩人夫死始生元卿慨然曰我不见夫何忍见子因剔其目誓不他适】
　　夏孝女【涌幢小品字阿九年十五一日随父与其隣樵于山父前与虎遇隣人惧亟升木避之女见父陷虎口噭号直前执薪鞭虎且鞭且泣逾十步虎弃其父而啖之】
　　曹小娥【车若水黄岩曹小娥述嘉熙戊戌二月晦麻岙曹氏女同母范隣屋二十辈采笋陆婆坑范为虎得二十辈悉惊溃女执范手推虎而呌曰舍吾母吾代饲汝也范知不免瞀瞀然命之去呌执愈疾结行数百步虎释范掉尾拂女踞坐熟视女以身翼范捧之下尚喘息会捄者至布衾里以归归死而尸得完里人吊之不能言徐曰黄虎也吾不得代吾母死也】
　　牟琮妻余氏【台州府志年二十七而孀遗腹四月旁无伯叔防不自存还依母家誓死守志越七月生子异茹苦抚敎逮长乃复故居寿七十八卒】
　　陈寿龄妻管氏【台州府志年二十四而寡毁容守志有富家请婚曰许我我泽其孤姻党多劝之氏不可曰我宁死终不易节敎子三人皆有才行云】
　　朱仕龙妻蔡氏【赤城新志归五年而仕龙卒常平使者黄唐闻其贤固以请尽室赞之氏拊膺恸曰妇无二夫纵卿相我何顔事之终身蓬首垢而奉舅姑以敎子年七十五而卒】
　　蔡原廸妻杜氏【台州府志年十七归原廸越五年原廸卒母劝之改适氏痛愤欲自杀母不复言事姑甚谨嘉泰年旌】
　　蔡志伯妻项氏【台州府志乐清人归黄岩蔡志伯志伯死于兵氏年二十一断髪自誓性聪慧族处子多从讲解内则列女传年六十七卒】
　　元
　　黄侃妻夏氏【赤城新志名德慧乐清人年二十一归黄岩黄侃八年侃卒氏号恸几絶衾敛营葬必尽其力有司以闻旌焉】
　　马彦竒妻盛氏【赤城新志名真一读书通经能诗适马氏未十年而夫死三女一男家无寸土纺绩营生无力延师教子乃口授章句以指取绩麻水作画教之尝有诗云一灯教子丹心苦半世纫箴白髪新晚年故家士族并迎之至家谈论女则比之曹大家云】
　　陈文先妻萧氏【赤城新志名菊奴文先以获贼功授信州廵检卒于军初文先与方国珍为仇至正癸巳国珍船至黄岩港掳萧氏及其子师退次海门将甘心焉萧氏绐以如厠擕其子同往推之入水身继之后数日其尸自海门浮于江不逺百里直抵旧居州守以闻旌其门给钱营葬】
　　郑谷祥妻陈氏【赤城新志年二十四而谷祥卒媵周福儿生一子一女氏抚之如己出至正年旌表】
　　洪贞女【嘉靖浙江通志适南塘戴某未至闻戴死弟兄送者皆劝之还洪恸哭曰吾已为戴氏妇矣遂往殡其夫夫先有一妾遗腹生子洪抚教之卒兴戴氏】
　　王揆妻董氏【赤城新志揆为沈王府敎授卒于官讣至董方剖辄引刀自刎众夺止之因恸哭不食而死】
　　詹烈妇郑氏【赤城新志夫客四明适兵至妇独擕其子窜山谷中遇兵欲汚之妇曰宁杀我岂从汝也贼遂斩之其首至地凡三跃】
　　丁快妻王氏【嘉靖浙江通志盗起海上焚刦居民王氏为贼所得欲掠而东仓皇请于贼曰我幼子在抱且母家甚迩幸还其父即从尔去贼信之如其请王氏望儿入门即投江而死】
　　金彦敬母梅氏【嘉靖浙江通志彦敬四岁而父丧梅氏不忍夫亡遂裂吭以死其子孙居太平之小溪】
　　杨伯瑞妻王氏【宋濓王贞妇传名顺荣字静安年十七归同邑杨伯瑞伯瑞官行枢密院断事官至正间猫防兵侵天台伯瑞遇害妇时年二十七生子庆寿始两月防丧还葬于乡乡里欲媚上官以妇美姿容嗾使聘之不从将以威劫妇遽引刀断髪事遂寝越三年有权贵人闻其贤强委禽焉妇拊膺长号闷絶仆地媵人抉齿以药灌之移时乃苏俟间执庆寿手曰吾命妇也不敢亏节以辱汝父将死于汝父之墓言讫泣而行庆寿号诉从母林氏亟往救妇以刀自刭不殊林夺刀挽之归环守至旦稍懈妇复断髪如初权贵人悔曰此烈妇不可强也】
　　【谨按赤城新志载王静安天台杨伯瑞妻伯瑞为枢密断事官又载黄岩王顺荣杨伯遂妻宋濂为之传盖悮分名与字为两人也旧通志府志俱因之而分载于元明两朝今从潜溪集改正】
　　明
　　程有德妻陈氏【续文献通考名真洪武间有德以军生至京镇抚陆林见陈美欲汚之不从百方胁之陈愈严厉遂被殴而死夫诉于朝林以罪诛】
　　赵叔民妻卢氏【赤城新志名津奴生有容色涉畧书史洪武十九年叔民被诬卒于京明年籍其家氏闻官军至欲与子俱饮药既而泣曰汝年方七岁万一得生未可知我宁就死义不受辱遂题诗壁上饮药仆地而絶官军入门见壁上诗叹曰好烈妇乡人至今称为赵烈妇云】
　　王叔英妻女【朝野彚编叔英殉节后诏治奸党其妻繋狱死明实録陈瑛簿録叔英女将给配二女皆筓就锦衣卫狱俱赴井死】
　　沈思锐妻林氏【台州府志思锐知梧州寻死林氏年二十四擕二子航海归与妾杨氏同心守节所居里濒海多寇擕子依外家竭力抚教至老而卒】
　　徐宗谷妻张氏【嘉靖浙江通志名璩奴宗谷为仇人所害张氏负姑匿岩穴中间道达姻家泣谓姑曰妇不死以仇未复遗娠未分尔既而生女妾生男张抚字无间明年仇以姑诉受戮张始还家招魂而葬之誓死无二年五十四卒】
　　谢干妻赵氏【杨守陈贞则堂序谢铎祖母赵有志操年二十九而寡以鬒美而殷富也多慕觊之乃断其髪俾媒者杜口散其赀俾贪者革心守正秉节老死无易其媵严氏齿方逾弱将嫁之力辞乃与终老】
　　余銮妻龚氏【赤城新志銮年二十余归自学舍遭风雨溺泾中氏在母家闻之哭仆于地将絶复苏至溺所殓其夫尸欲随以溺家人援之舆归夫家仍自经而死】
　　林汝殷妻王氏【嘉靖浙江通志年二十归林未几夫卒里人陈文白欲娶之氏断髪以死自誓其父母防之且劝之力氏佯许焉既久防者少懈乃阴嘱侍女分其嫁时服一归其母一予其妹一以为殓已之具遂自经而死】
　　章子行妻林氏【赤城新志年二十七而子行卒兄怜其家贫少寡欲夺其志氏断髪自誓绩絍奉姑教二子隆昭知问学台州府志有侍女陈海棠年十六欲遣之即沐浴自经家人救免林哀其志而留之人称双节云】
　　符松妾真奴【涌幢小品真奴媵钟氏嫁于符松仅十三日松死松母解氏尚存钟有异志奴讽之钟怒不省因泣吿于解氏曰安人不幸至此真奴虽欲奉以终身势不可得惟求他日见安人之子于地下而已言讫血泪俱下是夜沐浴缢死松柩上众议葬之以从其夫钟竟焚其尸以去同时邑中有阿菊者从陈嫁于郭崇文生一子而崇文死陈改嫁菊夜窃其子归于郭谢方石为之传】
　　徐显妻周氏【赤城新志周随显为吏于京显病殁周痛絶欲与俱死众劝谕之不已卒自缢】陈温妾李氏【赤城新志名石温没其妻应氏将改嫁石所生子才数月应百方诱脇坚不可夺卒抚其子以终身应后每归辄叹曰吾愧无以见尔也】
　　徐元奴【筹海图编有殊色值母病归宁贼至元奴抱母恸哭贼欲汚之元奴绐贼转室持妆奁同往乘间赴井死】
　　项巽妻徐氏【黄岩县志年二十七嘉靖壬子倭寇至被执欲汚之氏绐之曰吾装在窖室内愿擕之以从贼纵之入室遂赴井死诏旌其门】
　　陈克谐妻解氏【黄岩县志名缣奴年十五字克谐倭寇犯境克谐娶之以逃至邑西霓桥其姑分金授之曰贼至当以赎命解泣曰有死而已及贼至遂投河而死】
　　林思贞妻徐氏【赤城新志年二十二夫死遗腹生女其兄怜其少寡欲易其志氏以针刺目死以自誓养姑至孝寝食俱与姑同】
　　符洪悦妻王氏【台州府志年二十七夫亡恸哭几丧明外家欲延医治之则曰古有剔目示信者若瞽吾之志也终不见医者嘉靖间旌】
