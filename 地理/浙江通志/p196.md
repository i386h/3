<!-- { "loadSidebar": true } -->
　　国朝康熙二十三年钱塘裘炳具呈请开城河【裘炳请开城河畧杭城全借西湖之水达城内之河上通江干下通湖市昔唐宋诸贤濬西湖开六井筑江塘作闸坝通接一城水脉百世而下尚嘉赖之今者城内河道日就淤塞殆三百余年矣其弊在去涌金门外之闸而増新河闸闸板盖诸商因水浅运艰是以受水处反去其闸泄水处反加其板以致省城之中遇旱魃则污秽不堪逢雨雪则街道成河使穷民感蒸湿成疫痢若河道开通万民乐业利赖无穷矣】二十四年廵抚赵士麟力行开濬委嘉兴府同知孙明忠开濬正阳门外河道杭州府通判宋徳深自清湖闸开至盐桥河自武林闸破仓桥开至大河口自梅家桥开至过东桥绍兴府通判王□自回龙桥开至中宫桥严州府通判王嘉相自候潮水门开至过军桥自武林水门开至破仓桥湖州府通判祝钟泽自教塲桥开至杜子桥宁绍分司范景贤自正阳门外开至铁佛寺桥温台分司张令甲自涌金门外开至清波门外安吉州州同王世勲自梅东髙桥开至盐桥自破仓桥开至贡院东桥河道濶狭并各桥堍悉照旧址开濬深濶两岸河墈甃筑坚完每桥建立石碑一座严禁居民淘夫倾泼污泥自起工至迄工仅六月合省绅衿商民为建留清亭于孤山敬一书院之旁立碑纪事【邵逺平濬河记越为东南钜省而会城当水陆冲是惟百货之所麕集号称繁盛乃者物力凋耗民俗啙窳融风数起説者谓城河阏塞实使之然盖城枕呉山之麓旧引西湖水注为清渠潆洄纵横经络阛阓舟楫灌溉之利于是焉在唐李泌白居易宋苏轼守兹土皆加意疏导功徳于民民迄今肖像孤山祀之沿元逮明寖废不治成化后屡议开濬辄格不果行久之故道尽失塞为街衢占为庐舍断沟腐水曽不容刀浊垢烦蒸无所宣泄譬之人身血脉胶戾心腹瘢结而欲求不病无是理也国朝以来名公卿良有司究心水利者往往而有而役大费繁相顾涩缩嵗甲子都御史河阳赵公奉命来抚浙既下车数延见吏民询疾苦杭之人以濬河告博谋竂属及荐绅耆老众志佥同顾规画方畧言人人殊公内断于心独秉成算谓费虽钜勿遽劝输捐槖金二千檄绍府别驾王□俶工于回龙桥因民之便乘时之隙厚其佣给贫民趋役者如骛甫旬日着有成效自是公私乐输赀用大集公乃画界程工简属之廉能者分董之复时时巾车小艇往来河干或竟日周行泥淖中劳不坐乗暑不张盖如是者凡六阅月其已塞而全疏者起清波门三桥址厯回龙众安桥以南循中宫桥又西北循梅家桥凡十二里以丈计者一千四百四十有竒其流浅而加濬者起涌金水门厯洗马桥烈帝庙北循武林门南抵正阳门又南抵南新闗凡二十五里以丈计者三千一百有竒费白金以两计者凡二万有余役以工计者凡二十余万始于康熙甲子十一月二十三日讫工乙丑六月十五日于是梗塞既去清流徐来而又引绳以正其址甃石以固其岸设官艇受粪除以弃其恶立碑石禁填淤以着其罚顿使三百年久堙之美利一旦尽复而吾杭人如鲠得吐如痹得仁欣然有乐生之渐相与忭舞言不可以无纪爰相与勒石于孤山之阳垂公泽于久逺且欲后有所考俾莅兹土者相继勿壊以为吾杭民永利其辞曰杭为奥区襟江带湖生齿百万填城以居如何交渠勿凿勿疏血液勿渗荣卫乃枯岂无仁人兴言工作经费不赀中议而却帝命赵公抚绥南土粥斯纩斯泽以膏雨乃协佥谋美利斯举畚锸如云子来恐后人无饥劳役不淹久黎庶讴吟烝徒忭舞昔也瓶十里待水今也洋洋溉汲楹底昔也负担重茧不休今也方舟徜徉中流浊滓弗渫疾病侵寻今洁而甘土髙水深勺水不储祝融屡煽今贯清泉有备无患公之经纶来者是视唐宋三贤得公而四河水沦涟吐浊留清有穹者碑有嶻者亭公名并峙永千亿龄】四十四年织造孙文成议辟涌金水门引水入城自溜水桥开河广五尺深八尺至三桥折而南又转东至府前以备
　　圣驾南巡
　　御舟出入焉四十六年十一月二十九日
　　上谕工部朕宵旰勤民视如赤子无一时一事不思为闾阎图经久之计江南浙江生齿殷繁地不加増而仰食者日众其风土隂晴燥湿及种植所宜逈与西北有异朕屡经巡省察之甚悉大抵民恃田亩为生田资灌溉为急虽东南名称水乡而水溢易泄旱暵难支夏秋之间经旬不雨则土坼而苖伤矣濵河低田犹可戽水济用髙仰之地力无所施往往三农坐困朕兹为民生再三图画非修治水利建立闸座使蓄水以灌输田畴无以为农事缓急之备江南省苏州松江常州镇江浙江省杭州嘉兴湖州各府州县或近太湖或通潮汐宜于所有河渠水口度田建闸随时启闭水有余则宣泄之水不足则潴蓄以备用其有支河港荡淤浅者宜并加疏濬使引水四达仍行建闸多蓄一二尺之水即田髙一二尺者资以灌溉矣多蓄四五尺之水即田髙四五尺者资以灌溉矣行之永久可俾髙下田亩无忧旱潦此于运道无渉而于民生实大有禆益今漕运总督与浙江督抚方料理截漕散赈尔部速移文该督抚等令将各州县河渠应建闸蓄水之处并应建若干座通行确察明晰具奏尔部即遵谕行特谕钦此福建总督梁鼐浙江廵抚王然会同察勘杭嘉湖三府河渠水口应疏濬建闸之处绘图具题工部以应如所题覆奏奉
　　防依议随委温处道髙其佩开濬杭嘉湖三府河道并建小闸六十四座用帑银三万三百三十八两又分委杭州府知府张恕可开濬城内丰乐桥起至下扇五啚永兴圩止一百丈五十七年巡抚朱轼委钱塘县知县魏防领工部银二百五十七两零开濬断河头至淳祐桥教化衖口一带河道四百七十七丈雍正二年
　　诏兴水利以杭之西湖为民生利赖宜加疏濬
　　勅督抚查勘会议总督觉罗满保巡抚黄叔琳确勘会题为请开水利以赡民生等事该臣等会看得杭城地当省会负郭之县仁和在东北钱塘在西南自仁和而迤东则为海宁三县田亩数万顷赖城外上下两塘河水灌溉而两河水源皆自西湖流注者也水由涌金门入城纡回环曲而出于钱塘武林艮山诸门其水出艮山门者入上塘河由临平而达于海宁出钱塘门者由三闸而至松木塲桃花港与武林之水共注响水闸凡湖墅支河与古荡西溪沿山十八里之田皆资其利有余之水归入下塘河而仁和北乡以及钱塘之下八乡实沾防焉此西湖水源出入之大槩也明季以来沙土多淤听佃于民西湖之源不能充裕三县之田旱不兼旬即忧枯槁由来旧矣我
　　皇上宵旰忧勤凡利益生民之事无一不厪
　　圣懐况开濬水利所闗甚大臣等奉
　　命查勘谨按西湖旧志三十余里内有民人占为田荡妨害水道阻遏水源纳于官者每年仅银三十余两米二十余石即田埂种植桑桕荡内栽荷蓄鱼利于民者每年亦止花息银四百九十三两零其为官民利益甚微而所损于民田者实不止于钜万仰请
　　皇上豁除粮额照旧志清出归湖去其梗塞开通水源以贻万世无穷之利其现存湖址二十二里有竒通计里外湖面一万一千三百一十五亩零淤浅硬沙葑滩共三千一百二十二亩应将浅涸者挑深淤塞者开濬芟除葑草以复故址而畅湖流则西湖之水无忧涸竭而三县民田干潦有备矣至于城内之河共有数道一为中河一为东河一为小河而小河又有中西北之分前人设笕凿沟引西湖之水自涌金水门及流福沟入城北出武林水门南出正阳水门东南出候潮水门复由正阳候潮门外合流而趋永昌坝以供南之抽分通北之商货再进而入清泰水门以通东路之粮食塲灶之盐船其曲折出入凡三十里然后由桃花港响水闸会流于上下两塘河以灌溉田亩是城河正所以通西湖之血脉利益商民者无限倘城河淤塞则湖水无由出入今当相其浅处酌量开濬庶水利渐可兴复以祈仰副
　　皇上勤恤民隐之至意谨合辞具题工部以应如所题
　　覆奏奉
　　防依议随委府县公估开濬工费西湖及支湖港计银三万三千六百余两城河计银四千三百三十余两营河计银三千四百六十余两桃花港乌麻陡门等处计银一千三百一十余两共计银四万二千七百四十余两部议动支藩库盐驿道王钧以世受
　　君恩愿捐资助濬抚臣代为题请既奉
　　俞防择日开濬东河自断河头起至艮山门外止计长八里中断河头至淳祐桥计三里河身极狭共开四百六十六丈一尺中河自凤山水门起至武林水门计长一十里内有淤浅沙滩共开一千六百二十八丈二尺中小河自新宫桥起至回龙桥计六里清波门吊桥起至府学前运司河止通江桥起至保安桥止淤浅处共开一千九百一十六丈九尺涌金水门内起至营河内水洞门至井亭桥北转至八字桥小西河一带共开二千六百余丈同时兼濬西湖越两载而工竣四年廵抚臣李卫具题浙省地属水乡通省河道俱资灌溉民田一应蓄泄疏濬必需专员统辖董理庶收实效查盐驿道于通省水路驿站船只皆其经理请将浙属水利责成该道统辖凡有应疏应濬之处俱令确勘及时修濬实于民生有益并请于换颁传
　　勅内加入兼理水利字様以专责成奉
　　防依议五年二月廵抚【臣】李卫钦奉
　　上谕【恭纪首卷】开濬河道随于五月内檄委宁绍分司徐有纬疏濬城河自织造府西辕门起至三桥闗帝庙止一百二十丈并濬城外河道九年总督臣李卫委同知鄂善等动给盐务节省银二千两开濬城内营河以便各县南粮达于满城仓厫
　　【谨按杭城四河之水皆仰赖于西湖宋人言西湖地势髙于城二尺许元祐间苏轼导湖水入城大小凡五道今惟涌金水门与涌金陆门暗沟两处犹存余皆不可考矣钱塘志云湖水入城有涌金水门涌金陆门及清波门流福沟三处而涌金水门为大今流福沟亦塞明成化间辟涌金水门即苏轼所开之故道也考之奏云涌金门外水闸一所即今涌金门外之溜水闸也一城之水全借此闸而旧志俱失载湖水入城俱会于大河辗转递注出武林水门由清湖闸而注之上下河一受一泄昼夜不息百万生齿俱赖以生城河与西湖实唇齿之相依也湖水一日不至则城内诸河立涸矣然杭城之河与他郡异他郡之水皆平流水力所至泥亦随刷而杭城之河自南流者有龙山诸闸阻之自东流者有永昌会安诸坝阻之自北流者有清湖闸阻之凡居民瓦砾所弃粪壤所积河道易淤故杭城之开濬较他郡为尤亟云】
