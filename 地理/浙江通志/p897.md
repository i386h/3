<!-- { "loadSidebar": true } -->
　　惠应庙　万厯湖州府志在县东北梅林村祀汉钜鹿太守魏霸水旱疫厉有祷辄应宋建炎中金人犯境大着灵异嘉泰三年赐今庙额
　　永灵庙　万厯湖州府志庙二俱在新市镇祀晋里人朱泗【陈籛永灵神号加封记县有镇名新市其土神朱泗郡人也墓去镇东北三里耆旧相侯当晋懐帝朝为将有功殉忠死敌庙食此土周广顺中始封保宁将军绍兴五年赐永灵庙号九年改封显佑侯至庆元二年又因缙绅士庶言侯自方腊金人之乱屡显威灵耀兵却敌使寇不入境且数十年水旱疾厉之祈应如响荅即其功惠法当赠封于是赐为显佑通应侯元配邱氏封协惠夫人其年八月纶诰初下镇人驩迎大合乐具酌献诵祝册以告神已而礲石于庙门属寓客陈籛为文以记其事沈戬谷重建永灵西庙碑记咸宁五年故呉大司马右军帅朱然弟煦从军司马氏伐吴转战至市诞神于市之施家巷命名曰泗志本泗人也复从军败石勒于葛陂永昌元年冒阵死王敦之难泰宁二年封镇国大将军降梦立祠于所诞之地即今庙也宋元祐间镇东人以走祀不便请分建东庙庙始专名为西今祭亦専得秋祀云正徳六年佥事陈水南先生与乡贡童迁倡议重修逾百四十余年为嵗之丁酉庙复圯里之好义者捐资撤而新之自十月十六日兴工戊戌某月日落成】
　　余不亭侯庙　嘉靖浙江通志祀晋车骑将军孔愉庙在余不溪上岁春秋祭【徳清县志县西南城山之阳复有孔侯庙按余不志乃孔侯墓之祠堂后人因以为庙耳庙后大塜砖甓半露孔愉所蔵也古木数株坚如铁石】
　　孚惠侯庙　治湖州府志在县北永宁乡新塘庙记云神姓陆名载从宋武帝平闗中陷赫连氏魏太武平赫连因仕魏为中山郡守其后累世忠孝神灵应颇多新塘人事之甚严隆兴元年赐孚惠侯庙额
　　织帘先生祠　嘉靖浙江通志在吴羌山祀南齐徴士沈麟士【传详隐逸方日干拜织帘先生祠堂诗第一溪山襄先生半亩宫石泉余古色松韵想髙风钟鼎名安在山林道未穷织帘良独苦相慰有鸣虫】
　　昭应侯庙　徳清县志在市亭山麓祀曹孝子清三贤祠　万厯湖州府志在新市镇祀宋显谟阁学士刘光祖左丞相吴潜右丞相游似徳清县志三贤俱于新市里居立祠以祀【陈霆三贤祠记嘉靖丙午十月新市镇作三贤祠成三贤有位于宋声光流闻易世未冺寓则里贤论维乡秀而社祭罔秩礼典之缺不其甚欤初章邱谢公九仪来为邑请之当道俾祠以祀去之十年公来司臬询之尚缺如也则檄冯尹焕成之大规甫就而公以入贺如京余工载惰明年佥宪渝川谭公棨持节行县谓兹义举罔终曷劝矧文节清献允吾蜀贤尊郷协义吾敢不勉乃斥赎锾檄县蔵事】
　　东莱先生祠　万厯湖州府志在慈相寺月泉亭之上祀宋吕成公祖谦【谢梦生东莱读书堂记县北行数里有山曰石壁壁之傍有寺焉曰慈相旧传东莱吕先生与南涧韩公读书于此乃敞三楹扁曰东莱读书之堂胡麟生东莱先生读书岩二首先生读书处片石许谁分虎啸前溪月僧归古寺云泉香深里得松落静中闻夜夜山窗畔还疑灯火勤寄迹荒山寺藜辉乙夜分泉清疑煮雪月朗见披云客梦经春钟声向晓闻千年著作在应不惜辛勤】
　　保济显佑侯庙　徳清县志在县治溪东侯姓戴讳继元字承祖邑之焦山人延祐二年邑人以清明祈年张水嬉时溪流湍涨舟竞而覆侯奋身援之人皆获免而侯溺焉逾日尸逆流浮于所居之地里人即其遗蜕塑像立庙威爽大着元封显佑侯湖州路总管
　　国朝雍正八年
　　勅封保济显佑侯署县事钱学洙倡捐重建【钱学洙重建保济显佑侯庙碑记清溪向为徳邑之巨浸其源于天目自临安余杭钱塘武康诸溪之水合流而滙每当霪雨辄苦泛溢于是筑堤为障名曰险塘借戴侯之灵不致冲溃界西万顷之民田徳武两邑之漕艘实攸頼焉按志侯讳继元字承祖邑之焦山人生于宋嘉定间敦孝弟务正直为乡邻重延祐二年以拯溺委身浮尸溯流里人懐其徳感其异遂塑像立庙崇奉溪濵威灵大着元封显佑侯湖州路总管明嘉靖间倭寇临城邑人震恐遥望山巅旗帜浮空寇遂惊逸万厯戊申洪波骤至侯现身若排决状水势得平今雍正四年水决塘堤遐迩居民夜见火光神力隂摄赖保安全祭法云能御大菑捍大患则祀之其侯之谓欤恭逢圣天子懐柔钜典凡江海福神皆邀】
　　【覃恩封祭前令倪琯因绅士之请援吴行人伍公之例具详各宪总制李公题请褒封旨下部议适前令奉调禹航庚戌四月学洙奉檄来令兹土谒庙时见规模卑隘垣宇坍頽因俯顺舆情倡捐改作众志感孚踊跃乐输鸠工庀材羣萃辐凑本年八月奉】
　　【防加封保济显佑侯春秋致祭钦遵制造神牌躬率寅僚及所属士民恭送入庙而庙工适竣巍峩敞视昔有加赫声濯灵顾瞻如在惟侯之功徳足以感动乎人心是以羣情鼓舞俾斯庙速成为徳邑保障焉是为记】
　　三侯祠　徳清县志在分司之右拱干楼侧宋侯兴祖字汝杰万厯癸未进士蜀中江人熊侯徳阳字龙光万厯丁未进士江右建昌县人周侯宗建字季侯万厯癸丑进士江南吴江人三侯迭继循良并着卓异邑士民思之立祠
　　忠义节孝祠　二祠俱在县东官地
　　国朝雍正四年知县崔宣奉文建
　　武康县
　　先农坛　在县治东门外东郊
　　国朝雍正六年知县李征熊奉文建立坛宇并置耤田
　　四亩九分
　　社稷坛　治湖州府志在县治西北一里
　　风云雷雨山川坛　湖州府志在县治西南二百歩邑厉坛　武康县志在县东北一里
　　城隍庙　武康县志庙旧在县西今在县东一百歩明洪武三年县丞丁宪即浄因院建
　　国朝顺治五年知县姜会昌重修
　　渊廉庙　嘉靖浙江通志在县西响应山下相山有碧玉潭神龙所居唐元和八年令刘汭祷雨而应因建庙祀之宋元符初赐今额
　　防风氏庙　万厯湖州府志在县东南封禺二山之间祀防风氏之神岁以八月二十五日致祭【呉康侯封山记封禺二山之间古汪芒氏之封国即防风也去武康县东一十八里为其封守之地故曰封山唐天宝六年更名防风山又曰封公山封山麓为防风庙晋元康初邑令贺循建呉越王钱镠微时祷有騐后封灵徳王其碑碣犹存洪武四年勅封防风氏之神至今都人士刲羊酾酒有司俎豆而祀之岁一举焉】
　　舞阳侯庙　吴兴掌故在上柏里祀汉舞阳侯樊哙按沈彬庙记谓哙故上柏里人从季母嫁沛人遂为沛人云嘉靖浙江通志今庙地尚名樊宅
　　郭先生祠　万厯湖州府志在县郭林村祀晋隐士郭文【武康县志祠南有桥名郭林西有山名招贤皆文游息之地】
　　贞曜先生祠　武康县志在县西懐安门外二里地名孟宅保即东野孟郊旧居有井曰孟井
　　灵应庙　治湖州府志在县南二百歩神姓徐讳天佑宋时县人武康县志淳熙间有火灾知县方导见神扑灭之后屡着灵应宝庆三年封孚济侯赐庙额灵应
　　王公祠　武康县志公名懋中祠在县东丰桥里邑人助有祠田每岁九月初六日致祭
　　忠义节孝祠　忠义祠在学宫东偏节孝祠在学宫西偏
　　国朝雍正五年知县李徴熊奉文建
　　安吉州
　　先农坛　在州城东郊百家园
　　国朝雍正六年署知州事曹仪奉文建立坛宇并置耤
　　田四亩九分
　　社稷坛　安吉州志在西门外半里
　　风云雷雨山川坛　湖州府志在南门外半里州厉坛　湖州府志在北门外半里
　　城隍庙　嘉靖安吉州志在州东南一百二十歩黑龙潭庙　治湖州府志在治西三里龙潭之上每岁旱祷雨辄应封孚济侯
　　吴太子庙　嘉靖安吉州志在州南五里吴赤乌十三年废太子和处故鄣卒因立庙于此
　　朱明府庙　湖州府志在州西五里祀吴州别驾偏将军朱纪
　　施明侯庙　治湖州府志在梅溪乡神名彬晋征西大将军尚书左丞封中蠲侯谥明食邑本县遂立庙以祀【古桃志宋绍兴间朝廷毁淫祠文移甫至太守梦安吉人来访问其姓名曰中蠲侯施彬也请曰某自晋血食鄣南今幸庇防既觉不知所以越数日知峡州朱三思进谒守知其为安吉人质以所梦朱以庙对守大异之获存】
　　辅世忠烈王庙　万厯湖州府志在州西落石山下祀唐衞国公李靖【沈枢辅世忠烈王庙记王姓李氏讳靖字药师京兆三原人也唐武徳中辅公祏据丹阳以叛诏王副赵郡王孝恭东讨一战而擒之安吉旧隷丹阳巨盗既平邑人感王之徳廼即邑之西山塑像立祠奉祀惟谨岁或干溢祷于祠下雨旸辄应自唐距今已数百年趋王之庭丐王之庇者如祠之初也攷其赐额封侯始于政和自侯而公始于隆兴然王封卫国公见于生前矧郑之管城旧有祠已封王爵故乾道五年邑之士民援是以有请者再焉按管城之祠载于国朝会要其立也廼后魏赐仆射李冲之陂因陂为名而容台异议执疑似之説以沮其请是时枢为宰掾因讨论而辩明之且引宋祁题李公庙诗以为据其诗曰斯人天挺杰贼胆畏膏盲其卒章曰血食雄京辅于今异姓王即是以观则岂得以仆射李冲之祠为疑哉朝廷以枢言为然且检防要本朝祀典推崇有加自建隆至　　锡封王爵已加忠烈今答灵应宜以辅世忠烈为庙号纶诰既颁邑之稚耋欢呼鼓舞举手加额以相庆于是神之宏休愈久而愈光矣范天辅李公庙落石记元泰定己丑暮春之初其日乙巳风雨甚雷轰电掣沙磔飞闻有声自山巅来者视之乃石也砰礧砢直下数十百仞竟止衍庆右偏栋宇像设一无所损若舁而寘之者士庶老稚相顾愕眙乃知王之灵益昭昭矣】
　　三功祠　嘉靖浙江通志在玉磬山祀廵抚都御史张津廵按御史解冕金坛县令刘天和【安吉州志张津博罗人廵抚都御史正徳二年孝丰广苕贼汤毛九作乱势猖獗为民患十三年廵按御史解冕以闻命津督兵讨之会金坛令刘天和有能名津檄至军门赞昼贼闻风请降遂平今合祀于祠曰三功】
　　忠义节孝祠　忠义祠在州学明伦堂东偏节孝祠在州署东偏
　　国朝雍正五年署知州曹仪奉文建
　　孝丰县
　　先农坛　在东郊外庄园
　　国朝雍正五年知县徐元肃奉文建立坛宇并置耤田
　　四亩九分
　　社稷坛　湖州府志在西门外
　　风云雷雨山川坛　万厯湖州府志在南门外嘉靖四年知县郭治改建
　　邑厉坛　万厯湖州府志在北门外
　　城隍庙　湖州府志在儒学之左
　　国朝康熙五年知县杨锡汝重建
　　天目山龙神庙　治湖州府志在县西南五十里金石乡庙有龙井祷雨极有灵验
　　忠义节孝祠　忠义祠在明伦堂西偏节孝祠在西门旧乡约所基地
　　国朝雍正五年知县徐元肃奉文建
　　宁波府
　　鄞县【附郭】
　　先农坛　在东郊十九都三啚方字号内
　　国朝雍正五年知县吴槃奉文建立坛宇并置耤田四
　　亩九分
　　社稷坛　成化四明郡志在城西隅大卿桥南【范钦社稷坛记坛广五丈髙三尺四出阶各三级外设四门缭以周垣正统三年知府郑公珞加葺成化三年知府方公逵稍饰治之于今且百年矣荟莽丛生积垢成阜南昌张公正和来莅按规度宜抡材程役芟其芜翳品其阶列坛壝式崇松柏罗植门垣翼卫扃鐍惟谨】
