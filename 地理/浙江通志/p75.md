<!-- { "loadSidebar": true } -->
　　方山　治衢州府志在县东四十里顶正平如古冠形
　　徐山　治衢州府志在县南四十里今名灵山山有徐偃王庙龙游县志山东一石卓立曰香炉峰山下有溪曰灵山港襍树交映云垂烟接
　　白石山　名胜志在县南四十里山有圆石耸二十余丈其色纯白唐初以白石名县
　　大乘山　衢州府志在县治北四十五里山接西安县界髙一千四百丈有竒
　　白鹤山　万厯龙游县志去县治四十里衢州府志即酆去奢上升处
　　杨树山　万厯龙游县志去县治西南八十里龙游县志叠嶂重峦上戞牛斗登其巅望兼川陆上有五粒小松数株相传杨盈川从华山移植后人因以名山
　　杜山　龙游县志在县北四十五里峭壁长林疑无入路
　　石壁山　旧浙江通志在县东三十里
　　圣坛山　崇祯衢州府志在县南三十里山势耸拔髙五里登其巅可见数百里鸟道盘旋名十八曲
　　墖山　崇祯衢州府志在徐山下溪中孤屿峙立四水交流竹木掩暎舟行望山上墖寺人物宛如画图
　　三叠山　衢州府志在县东三十里一名三叠岩上有石室如层楼旁有石鼓撃之渊渊声彻林杪中有乳泉甚清冽【万厯龙游县志宋度宗常遣祭其神有泉出龙吻中】
　　楼山　龙游县志在县南五十里隋书所载楼山即此土人呼为五凤楼
　　梅岭　龙游县志在县北八十里名胜志称宋建都临安时此岭最为要道王徴君日抄曰嘉隆时有女郎名赋雪者从征过此题一絶云太末山多竹似麻雾中鸡犬几人家此行探得春消息十里梅花送鹿车今岭与寿昌接界
　　赤津岭　龙游县志在治南七十里岭崖峻隘为邑中五岭之一旧置有寨守此则栝苍之寇不能北下所谓五岭者在南为赤津上塘在西南为小莲豪岭在北为梅岭是也
　　鸑鷟岩　治衢州府志在县西五里梁时有异鸟紫质五采羽族聚而随之因以名下有潭深百尺多巨鱼
　　白佛岩　治衢州府志在县北四十里广五丈四尺深四丈七尺岩中有佛堂地峻人迹罕至
　　湖岩　旧浙江通志在县东十五里石岩横截水面其下深岩窈然半入水中深不见底上筑浮图墖影松阴与水光上下相暎
　　五百人湖　名胜志在县东北三十里按异苑昔有五百人入此取鱼先祈湖神丐水速竭至暮梦神云竭湖当如祷若见异鱼必毋杀或得铜缶亦勿废逮往决水得鱼状絶异遂羮之祭物犹在腹旋得缶以为金又共废之已而水暴长五百人俱没惟监督者免
　　縠溪　汉书地理志会稽太末有縠水东北至钱塘入海【互见西安县】治衢州府志出西安合江山常山之水经县之西团石潭汇于翠光岩下东流八十里入兰溪界唐武德置縠州以此【汪佖縠溪诗波纹端与縠纹同正倚阑干想像中更被轻舠横截去斜阳染出半江红】
　　团石潭　治衢州府志在县西二十里有石出潭上先是石峙旁岸孔世文洙南野史云团石圆出状元绍兴十四年大水石因转面视正圆明年刘文靖公章果魁天下
　　常山县
　　墖山　衢州府志在县治左六十五歩一名文笔峰知县苏玭建墖其上
　　挂榜山　常山县志在县东五里山罗列如榜形故名
　　三衢山　名胜志在县北二十五里昔有洪水暴出其支派分为三道故名州名亦取此【太平寰宇记三衢山东阳记云山上有石周囘三百歩】
　　常山【一名湖山】　万厯常山县志在县东三十里山顶有田百余亩湖广数亩中有巨鱼有石环绕如城故县以此名按东阳记云常山仙人采药处髙且神
　　白马山　衢州府志在县东四十里上有石如掌擎一盘水流不息
　　紫竹山　常山县志在县北十五里万山中一峰屹起羣峰环拥
　　容车山　治衢州府志在县北二十五里下有碧玉莲花二洞山髙三百丈回环九百丈初鬻薪者每五鼓过之如闻梵呗声后十年山破涌出一石僧跏趺坐立祠祀之扁曰石僧院
　　石门山　治衢州府志在县北二十五里石径仅容一人下临大溪其巅有窍毎旦有云出其中东驰则雨西驰则晴验之颇应
　　严谷山　治衢州府志在县北三十八里石壁髙百余丈山脇有洞流泉不絶山下严姓居焉故名
　　彤弓山　旧浙江通志在县西二十里石势龙蟠溪畴萦带
　　砚山　崇祯衢州府志在县南二十里出紫石作砚禹明山　衢州府志在县南二十五里宋时旱祷有应因建庙于山麓
　　黄冈山　万厯常山县志在县北三十里
　　西髙峰　常山县志在县西昭庆寺后山尖秀耸为县治龙脉
　　贤良峰　治衢州府志在县北一十五里秀耸如笔宋王介读书其下应贤良科第一因名
　　豸峰　治衢州府志在县北二十里山石嵯峨状肖獬豸宋侍御江跻居其下故名
　　木棉岭　衢州府志在县南十里往江山之要路石姆岭　衢州府志在县北十五里由辉山入岩口丁村之路
　　赵公岩　万厯常山县志在县东北二十五里扪萝而登石洞可容百人赵清献公读书其下因以名岩【张弼赵公岩诗琴鹤久沈沦清风振无极岩前书带草依然天水碧】
　　桂岩　常山县志在县北二十里麻山之麓上有桂树百余株不种自生过秋花发风送清香数里
　　禹迹洞　治衢州府志在县南五里中出泉溉田二百余顷洞前石刻乃唐刺史陆仁灿述元祐初郡守曹辅嵗旱遣人汲泉于瓶有云萦之少顷雨大至郡以有年
　　摄龙洞　治衢州府志在县北二十五里丫巾山名胜志洞前石窦常干祷雨则渗润湏臾满溢或有异物如鱼虾之类与水注瓶而归云雨随至及送还洞口则瓶已空若摄而去故名
　　寳盖洞　崇祯衢州府志在县西五十里球川上正德间姚源盗起戍此洞中有石乳悬如钟磬击之有声光彩闪烁若寳盖然
　　白龙洞　名胜志在县西一里许草木防密昔有白龙乘大风雨凌虚而翔风休雨息视前防密处乃有二洞一当山腹偃躬而入莫穷其奥一在山趾涧溜潺潺有声【徐以道白龙洞诗灵仙窟宅不多见车马往来成再游后洞白云前洞出上池红叶下池流水花照眼明金鲤石髪藏春防玉虬邂逅尚青游子眼栖遅应白老僧头】
　　白石坞濠坑　崇祯衢州府志在七都正德七年立寨戍守己卯宸濠作乱金华同知张齐宁波通判王驾奉命守此
　　私溪　治衢州府志在县南十里其源出开化境东北流四十里与石硿溪会而为新开溪【云林石请衢州常山县思溪又地名石洪或云硿字石出水底侧垂如钟乳】
　　傥溪　旧浙江通志在县西北五里其源出玉山县界沿至县北五里注于金川宋玉山令汪杞欲凿垅以通常山水道以工用不赀而罢
　　金川　常山县志在县北半里邑之水惟金川最大其源出开化按信安志云昔有仙人饮此而吐金故名
　　球川　常山县志在县西五十里溪水清洁民多造纸
　　石硿溪　治衢州府志在县南一里发源江山东流七十里与私溪合
　　新开溪　常山县志在县南一里乃私溪石硿二水所汇流出金川谓之三合水
　　江山县
　　江郎山　治衢州府志在县南五十里按文思博要山有锦文三石峰俗传有江姓兄弟三人登其巅化为石因名山又有金纯湏郎二名郑缉之东阳记金纯山有三峰悉数百尺色丹夺目不可仰视杜佑通典云湏郎山发地如笋有三峰【王禹偁江郎山诗三茅遗躅在金陵又见江郎三弟兄谢眺门前好山色一时分付与岩扄周云叟江郎山诗巨灵一夜劈山开三石推从天外来仙客斫开修月路化工筑作挽河台李良年江郎山诗并序三石森严可畏神所冯依宋政和间封祀侯爵丰碑剥落犹可考旧传江郎化石及顶有池莲金鲫皆妄也屴崱三峰异西看合翠屏吐云殊冉冉插汉縂亭亭华岳差颃颉蓬莱尚杳防野猿惊落臂髙鸟过扬翎早射扶桑赤全低玉洞青化来浑语怪陨处莽疑星弹压神湏倚匡持事可聼曽呵泉出隘实使寇潜形姑千旗偃仙霞一钥扄桓躬昭式序苹藻秩维馨俗拜江郎石碑镵宋代铭岩程新减戍堠大昨连陉陵谷原无易鱼莲漫不经探竒藤笈逺避暍笋舆停想像撑孤树苍茫凿五丁路旁遗构肃丹垩俨英灵】
　　航埠山　江山县志在县东一里其阳有鹿溪航渡故名【辛弃疾航埠山诗断崖老树互撑拄白水緑畦相灌输焉得溪南一邱壑放船畵作归来图】
　　西山　治衢州府志在县西一里林木荟蔚与县治相暎带有泉曰清冷邑人多择胜为亭榭
　　龙眠山　江山县志在县北十里髙五丈周回七里俗名七里山蜿蜒屈盘故号龙眠
　　马鞍山　嘉靖浙江通志在县西十五里江山县志一在齐礼乡
　　神仙山　江山县志在县东三十里泉在巅为祷雨之所
　　景星山　治衢州府志在县南五里髙四十五丈周回五里本名突星绍兴中令杨雯易今名天啓江山县志按文思博要云山有三石峰后汉方士赵炳过山下以鞭指之其石犹存
　　鹤鸣山　江山县志在县南二十五里山巅有泉不涸
　　徐王山　治衢州府志在县南相传偃王驻兵处鵞笼山　名胜志在县东南四十里上有灵湫骑石山　江山县志在县西二里髙四十五丈周回四里状如人骑故名知县余一龙改名鼇
　　渐山　治衢州府志在县东二十里俗号大灵山巍然秀出上有偃王庙旁发泉三旱暵必祷
　　安定山　治衢州府志在县东北二十里烟霏空翠奰屃相髙
　　湖山　天啓江山县志在县北二十五里上有石窟深黑有龙居焉旱祷立雨山半有石城两层城内有腴田泉水四时不竭
　　洗仙山　正德江山县志在县南四十里旧名泛青山昔有渔者见洞口有道人手招之不往道人旋揭巨石窒其门
　　圣堂山　江山县志在县南五十里顶有龙井旁有祠旱祷必应
　　觑星山　治衢州府志在县南百里许髙一百八十丈为众山之宗僧寳月结庵于此前有巨石常饭虎
　　泉岭山　江山县志在县南一百三十里周回数百里通典汉朱买臣云东越王居保泉山即今信安郡北界也【互见西安县】
　　小江郎山　江山县志在清湖峭石悬潭与浮桥暎带鯈鱼翕聚宛然濠濮之间
　　浮盖仙山　治衢州府志在县南百里外上有仙洞洞口石坛为祷所洞内石壁双峙上通一罅径畧容身可数十歩始得旷处有仙人弈局泉窦冰滑余石齿齿如屏如笋上有真红桃花而不实
　　箬山　旧浙江通志在县南百里髙出仙霞之上霁景可望衢城
　　独秀峰　嘉靖浙江通志在县东南五十里髙四十五丈秀色为诸峰之最
　　仙霞岭　仙霞岭志在县南一百里髙三百六十级凡二十八曲长二十里宋史浩帅闽过此始募人甃以石路【陆游仙霞岭诗吾生真是一枯蓬行遍人间路未穷暂聼朝鸡双阙下又骑羸马万山中重裘不敌晨霜力老木争号夜谷风切切重寻散关梦朱顔顿改壮图空髙翥度仙霞岭诗尽日度仙霞西风吹髩华乍寒抛白苎临晚见黄花山险全无路溪晴半是沙岭云逢宿处斜月带栖鸦徐渭早发仙霞岭诗披衣陟崇冈日中下未已雄伟奠两都喷薄走千里百折翠随人一望寒生眦髙卑互无穷参差错难理蔓草结层冰乔木悬秀藟昼餐就村肆小结依崖址去壑知防重刳竿引涧水回视髙峡巅鸟飞不得比】
　　窑岭　衢州府志在仙霞北十五里
　　茶岭　衢州府志在仙霞南三里
　　大竿岭　崇祯衢州府志在县南一百十里北趋婺杭南通七闽西抵广信遂为通途
