<!-- { "loadSidebar": true } -->
　　王镕【慈谿县志字时化正徳丁丑进士授刑部主事巨阉犯大辟内批末减镕抗疏执奏罚俸者再迁员外郎郎中改南京兵部车驾司减乗者十之四五奏革内使进贡船凡五百艘又清诸衞草进云南兵备副使引年归丙辰倭寇入县镕蹈火焚死子兆中兆衡以衞父俱烬焉季子兆庚以恩廕入太学】
　　钱鲸【天啓慈谿县志字叔鸣嘉靖丁未进士授中书舍人选福建道御史巡按辽左丁内艰起按徽宁顺道归里时倭贼据绍兴髙埠鲸舫出蛏浦与贼遇左右曰从舟尾逸尚可免鲸叱曰吾宪臣义不径窦乃张灯绯衣危坐贼拥入厉声剚刄其家僮钱富叶秀冯徳争以身衞主仆俱死后贼忽夜惊曰钱御史领兵至矣走太湖路絶官兵歼焉】
　　魏镜【天啓慈谿县志慈谿人少有勇力善格鬭嘉靖乙夘倭寇至鸣鹤乡邑令曹本率众御之兵败镜负令走贼追之逾杜湖岭而南杀数贼贼斫伤镜额死寇退令为之泣葬作文祭之】
　　刘梦祥【嘉靖宁波府志世袭定海衞百戸嘉靖三十四年奉檄领兵驾船出海遇贼犯江南崇邱梦祥即部兵登途与贼交战奋勇冲锋获贼首数级力乏寡援遂死贼刄】
　　戎良翰【嘉靖宁波府志定海县学增广生素以忠孝自期嘉靖丙辰倭寇陷慈谿良翰倡义集兵得百余人与贼格杀斩首二级贼披靡去已又遇贼于邱洋良翰力战贼方蚁聚竟不能支为流矢所中死监司为之礼葬表其门】
　　姚思敬【嘉靖定海县志昌国里人任侠尚义嘉靖丙辰倭贼据邵岙思敬倡率丁壮数十百人赴有司应募杀贼明日思敬赴贼所俟贼出掠遂挺戈迎敌独杀数贼贼更迭出竒扰之诸赴敌者溃思敬力殚遇害令宋继祖给赀祭葬扁其门曰义门】
　　刘炌【闽书字光大世为宁波衞指挥使累陞福建备倭总督嘉靖三十五年福清县被倭官兵屡挫炌夜袭其巢贼遁炌即提兵由捷径宵行要贼逸路仓猝布列未备而贼已至部曲散乱仅家兵数人在侧炌顾懐印者曰为我保此吾死之矣即挺身执铁钯格杀三贼力尽无援贼众拥至毙于贼刄所挥铁钯尚坚执不坠后立庙祀之】
　　王廷辅【广东通志寜波人雷州衞指挥佥事勇畧过人嘉靖间海上剧贼犯海康廷辅统军督战身先犯敌矢尽力穷而殁当道嘉其义给田以葬崇祯间祀于忠义祠】
　　蔡啓元【嘉靖宁波府志以良家子击倭广徳累战功授千夫长嘉靖三十八年官兵御贼于奉化同行者俱错愕不前啓元独匹马纵横与贼逼贼骇散或走或伏啓元手格杀数人会天新雨马行淖潦中不得出力尽矢空顾左右皆散去仅弟昆元与二三家僮不去啓元瞠目挥剑骂贼曰吾不啖汝肉非夫也死战良久贼乗间涉河绕其背刺之死逾时犹立马上不堕有司具棺敛给赀归其丧】
　　胡滚【寜波府志字克源定海人有勇畧倭寇翁洲梅家墪邑令宋继祖募义兵往御以滚为长率众出海时寇立木栅绕以鹿角四围皆污田势不可破滚奋勇争先摩其垒与鬭所部皆乌合士皆奔滚独后殿贼突至乃手刄三人力竭为所害弟沛往救同没于阵】
　　火斌【慈谿县志字徳光观海衞指挥某之子中武举嘉靖间倭寇犯界斌统舟与寇战海上用火毬焚寇舟歼之屡立竒功后与寇战普陀山力屈被擒支解投水中】
　　呉徳四【两浙名贤録慈谿人倭经其庐驱其豢豕徳四自田归遇倭于门挥锄中其脑仆地弟徳六取倭刄追杀一魁遂以壮勇有声杜槐部每遇寇即冲锋夺旗以为常海道知其名檄往攻舟山险寨徳四直前斫贼渠于辕门寨内惊扰噪而出怯卒皆返斾走贼斫徳四死徳六奋呼独前杀其杀兄者后兵不继亦死贼渠被戕寨不能守卒为官兵所破】
　　叶七【两浙名贤録定海衞军贼王直负金塘烈港穴为寇大将俞大猷提舟师直入其港讨击火炮横发胜负未分而舟忽挂贼缆橹楫不能施贼众方逞七径取斧投水斫其缆未及断贼以矛刺七贯其顶七大呼曰死矣吾必断其缆连挥数斧缆断而沈舟遂免后四日大猷卒破贼而空其穴以不得七尸为恨厚恤其家为招魂而葬之】
　　陈大纲　陈应鹍【宁波府志大纲世袭定海衞千戸万厯二十八年调征川寇杨应龙至娄山关与贼奋战阵亡赠都督佥事廕一子指挥世袭其从子应鹍字翼云邑诸生袭职甲申闻闯贼变不食死】
　　洪应科【宁波府志字媿之定海人万厯举人任善化县知县剖讼立决民为謡曰公决狱一何速民供粮不隔宿粟一升可往复故称为洪一升云丁艰服阕补知宜黄县寻陞顺庆府同知时蜀有奢寇之乱势张甚总督知应科有胆畧属监军事每抵贼垒所获无算贼往往自却为奢将樊龙刺死赠尚宝司卿廕一子世袭定海衞百戸】
　　刘振之【慈谿县志字而强工部侍郎志伊孙常州判官恬之子崇祯庚午举人教谕东阳作六约课士擢知鄢陵县时张李诸贼蔓延十年又旱蝗相继辽练二饷复促之民汹汹思乱振之至即停止催科括粟作糜活且万人鄢歳漕二万困不能偿振之请从改折不报劳心焦思至废寝食明年麦熟请以麦代米当事上其议全豫皆改从麦乃创鹰止戈二社民少壮者治田毕即入社习弓矢亲诣教阅开示君父大义时土贼秦村古城阳贺沙滩等数十处蛇蟠蚓结皆恃流寇为声势振之会诸将于朱仙镇即岳忠武庙歃血誓师取巵酒酹忠武曰将军尽忠报国丹心未冺亦知五百年后有刘振之乎即日统兵围古城歼之复连破袁老山一条龙等寨独扶沟贼徐完拥万众联三邑界振之恐完与闯合招之完即率众降已而完党通闯者刼完反振之分兵三路入一敌完一伏五里冈阻隘而一自间道绕完后贼背腹受敌擒斩无脱者完死乱军中当是时环汴数百里几无贼后闯自南阳趋汴陷许杀州守有奸民倡言城小力不支宜降振之枭其首以狥集僚佐士民设誓固守手一剑坐卧角楼曰此吾授命处也未几闯合众八十万奄至攻围城中矢石俱尽遂陷振之犹跃马巷战知势不支乃易服谒先圣秉笏危坐堂上贼拥见渠帅欲降之振之大骂曰吾刘氏世以忠孝家肯为狗鼠汚耶贼怒命火烙徧炙之骂益烈复裸置大雪中三日夜犹骂不絶竟剖胸屠肠支解死赠大仆少卿赐祭建専祠】
　　李振珽【鄞县志字诏枋万厯戊午举人知保安州厯陞湖广宝庆知府时寇乱方励兵寛徭为守御计而张献忠忽以三万骑薄城下乗城守御力不能支遂陷振珽被执不屈至衡江奋身投急浪中死弟振同时亦被执遇害仆李六凤周科徐彩亦并死于难】
　　陈良谟【旧浙江通志字賔日鄞人崇祯辛未进士授推官擢御史按蜀时流寇蹂躏楚豫间遂躬行关隘饬文武为御计甲申闯贼陷京师良谟书絶命词于壁其仆劝之曰太夫人在堂主人又未有嗣何遽尔耶良谟不为动令一姬先自尽手书一辞母一辞属承祧者遂冠服自缢】
　　【国朝赐諡恭洁命有司立祠歳时祀焉】
　　谢于宣【鄞县志字宣子崇祯癸未进士授行人尝感愤时事题诗邸壁云圣朝自切衣袽戒臣子曾无戸牖谋闯贼破京师于宣恸哭投缳为仆从所解遂被执不屈以死】
　　王恒言【慈谿县志字仍黙崇祯庚午举人授馆陶县教谕以文行训迪多士陞荣阳县令清赋赈荒恵政浃于通邑流寇逼境恒言露宿城头竭蹷固守势孤援絶城陷胁降不屈死】
　　赵珽【慈谿县志字禹珪崇祯戊辰进士授南安令补侯官再调信宜俱有能声擢工部主事厯营缮司郎中陞河间兵备佥事死事赠大理寺卿】
　　应时盛【宁波府志字泰宇慈谿人其先以功封广宁衞指挥同知遂家焉时盛由诸生袭职蔡懋徳巡抚山西时盛以世胄良将调镇太原用平五台交山功陞河南总兵官将行会督师孙庭战败潼关山西震动晋王及懋徳固留时盛遂不行崇祯甲申闯围太原时盛迎战杀贼数千又以竒计夜缒死士入贼营令自相击杀斩级无算生擒贼首四人平明枭示城楼贼气慑而标将张雄素与贼通为内应夜从东南角楼发火贼乗势登城时时盛急驰至大南城授懋徳剑拥之上马而身与贼巷战贼稍退遇懋徳仗剑立衢中时盛下马扶至三立祠相与懐印从容东向拜毕时盛解袍带二系梁左右懋徳就左缢身轻不死时盛卸所衣铁铠被其身懋徳死乃就右缢须气絶把总王永魁等自杀】
　　黄嘉寯【旧浙江通志字仲吁鄞人崇祯中由恩贡知开州奸民有欲报其父讐者乗流寇之乱引土苗千余假道开州嘉寯闭城拒之援兵无一至者城遂破贼迫之去嘉寯骂贼不屈触阶而死子近衮近扆俱殉焉】
　　姚诚【旧浙江通志字孝威慈谿人授中城兵马司吏目闯贼犯阙整冠束带自缢妻袁氏抱尸恸哭与十三歳子逢元同缢一老仆亦死之】
　　戴国柱【慈谿县志字殿材善骑射逰京师授　凤守备累功至参将会小袁营贼起闯大　国柱分布方畧大歼厥丑捷闻陞总兵官经理河南山东一带地方闯犯中州国柱提兵直抵贼垒贼添生力孩儿军孩儿军者闯营中恶少年闵不畏死者也国柱血战不支遂被害】
　　陈值【慈谿县志字行之以将才献防西台拔第一中崇祯辛未武进士以武备久弛体统久失条上八议皆允行授白石守备白石为紫荆关要地凡南北货物悉从守备官稽察歳上税银千余后増至数千值至详请革除有狼白昼啮人值以文祷于神患遂息寻陞都司转真定标左选锋营游击将军汴中流寇披猖周藩危急请师值奉檄即行斩获过半迁天津副总兵与黄蜚共领水师陷阵而死】
　　娄文焕【象山县志字象明县学生世居昌国衞闻明亡痛哭具衣冠徧别亲族遂拱坐海边沙土上潮至随水涌去越数日尸复随潮而转顔色不变人惊神异】
　　沈履祥【宁波府志字其旋慈谿人崇祯丁丑进士授侯官知县以循良称补瓯宁明亡弃官入台州山中兵至死之兄谷祥往求其尸逾月始抵台时盛暑胔皆靡烂独履祥面如生从兄宸荃字友荪崇祯庚辰进士授行人擢御史连疏论时政得失不得行其志明亡蹈海死】
　　国朝
　　王显谟【慈谿县志字裕如籍天津由拔贡授河南归徳府推官谳狱明允陞福建漳州府同知顺治九年郑寇窃发督臣以显谟威望素着令率军御之与贼鬭力尽赴水死事】
　　【闻赠福建按察司副使赐祭葬子元翰以廕授武清县丞】
　　陈贞【鄞县志字吉人授江西上饶县丞值闽变寇及广信贞抗不从逆奔南昌受平寇大将军委知广昌县暂驻南丰会贼众攻陷力屈被执囚于福州后绞于市事】
　　【闻赠江西按察司佥事赐祭葬廕子入国学】
　　王天才【象山县志鄞县人由行伍为象协右营千总康熙十三年与耿贼战于毛头洋奋身前进手刄十七人后贼舟聚围自已至申矢尽力竭犹持短兵接战终不能支遂堕海死】
　　【赐祭葬廕子朝佐】
　　谢逢【象山县志字于荆恩贡生以教习考授知县归里康熙十四年耿逆寇象山副将罗万里叛降逢被执不屈贼拥至彭姥岭乗间触石死】
　　翁凤翥【西江志鄞人任石门巡检康熙十五年耿逆陷城殉难事】
　　【闻赠经厯司经厯】
　　绍兴府
　　三国呉
