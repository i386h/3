<!-- { "loadSidebar": true } -->
　　宋仓库　治绍兴府志宋代仓库之制立法最详今时制度尚有仍其旧者【嘉泰会稽志苖米仓在府衙东二百步如坁仓在府衙东北一里支盐仓在府衙东二里常平仓在府衙东二百步夏麦仓在府衙南二百步受纳糯米仓在西门外一里都税务在府衙东一里九十步都酒务在府衙南一百二步比较务在府衙南一百步和防库在府衙东二百六十步激赏库在府衙东二里十步公使库军资库甲仗库并在府衙架阁库在府衙设防北常平茶盐库在府衙西经总制库移用库五分钱库并在通判北防激赏钱库在府衙西回易库在府城东北醋库在府城东造袋局在府东北提举司惠民局在府东汤浦纸局新林纸局枫桥纸局三界纸局合同场都物料场在府衙南子城内受纳税场在府衙内抽解竹木场在府桥收籴糯米场在迎恩门外受给场在府城东二十五里排岸司在城南卧龙坊都作院在府衙南省马上院省马下院替火队并在府衙西】
　　宋亭馆　嘉泰会稽志府城蓬莱馆在卧龙山之左东问津亭北通川亭皆临府东大河即古箪醪河水光映发望之如图畵舟车既届必有次舍实一州佳观也子城东门有丰宜馆今为观察判官署城西迎恩门东五云门有分香亭以送迎御香由陵寝是也按图经唐观察使李绅甞于府东建候轩亭今废府东北有安轺驿是为轺亭亦废【葆光录皮光业防时甞梦至候轩亭亭中土偶皆列拜觉而自负后果知东府翟忠惠帅越时亭尚无恙公出其繖风寘兰上或谓亭神为祟公怒毁之今市人犹称候轩亭陆游寓蓬莱馆诗朱门高柳畵桥南掠面风埃喜解骖霁日偶逢春盎盎野人不惯屋潭潭堂中剰喜簮裾集楼上时闻鼓角酣明发扁舟覔归路趁时吾欲事农蚕】
　　宋贡院　绍兴府志在郡城西北隅今题曰古贡院【山阴县志县北锦鳞桥宋时浙东贡院故址】
　　宋社稷坛　嘉泰会稽志在府城南二百九十步初政和间颁大晟乐祭社稷
　　宋山阴县旧治　山阴县志在府治南宝林山麓其创建无可考【于越新编即宋省马院之故址】
　　元録事司治　治绍兴府志元时以府治为路廨别置録事司于府治东十五步
　　唐永兴县治　万厯萧山县志天宝元年改永兴为萧山县攷永兴旧治当在长兴乡萧然北干之间故开元时有韦知微之事是改县名时即改治矣
　　唐永兴簿廨　万厯萧山县志唐天宝前县治疑在长兴乡主簿廨内有灵泉骆賔王为颂
　　越王允常故都　元和郡县志诸暨县越王允常所居【会稽三赋注少康庶子封于会稽后二十余世至于允常吴越春秋云越之兴霸自允常始】
　　汉汉宁县治　嘉泰会稽志兴平二年分诸暨大门村为汉宁县吴改吴宁县今大门里或即其地
　　宋义安县治　嘉泰会稽志乾道八年分诸暨之枫桥镇为义安县淳熙元年废遗址尚存
　　汉始宁县治　嘉泰会稽志顺帝时分上虞南乡为始宁县隋废【万厯绍兴府志三界市即汉始宁县址】
　　汉司盐都尉治　水经注江水东迳上虞县南至王莽之会稽也本司盐都尉治地名虞賔
　　汉剡县治　嵊县志按会稽记云县治在江东吴贺齐为令始移今治
　　唐剡城县治　嘉泰会稽志武徳四年析剡为剡城县七年废入剡县【在今嵊县境】
　　西园　齐唐王公池记在卧龙山之西方钱氏仗钺时穿渠引湖水为后庭櫂讴鳬雁之乐邦人不与其观本朝受图且百年治越者始筑为西园【嘉泰会稽志府西园之新葢自乐安公蒋堂景祐三年冬公实始辟金山神祠作正俗亭又为曲水阁流觞亭茂林亭并取永和故事后六年而向公传式来有渌波亭见向公诗又于城上起望湖楼清旷亭自是以后扁榜位置更易不常莫得尽攷而西园如故也今西园有飞葢堂宣和书学博士徐兢书堂后有王公池由太守王逵而名池北有亭曰漾月堂之前四亭对峙曰冬瑞春荣秋芳夏荫史文惠公所建直堂之南为桥桥外有亭曰水竹循桥而西有数径诘屈相通于竹丛乱石间得立石如里堠者二及其上亭宇亦皆史公所建者茂林乡兰亭里东流杯岩西右军祠南修竹坞北敷荣门佳山乡鵞池里东清真轩西崇峻庵南聘怀亭北曲水曲水之东栏楯相接若阁道者曰惠风阁由惠风歴清真西南登城亭曰列翠列翠以北曰华星亦城上亭余多无扁不其载葢西园燕休则飞盖堂最胜觞咏曲水最胜登览之胜则列翠矣吕祖谦入越録西园郡圃也其北飞盖堂下临大池其中集春堂四隅各一亭其南扬波堂面城两小亭对峙东曰逍遥西曰裴回园之西即曲水诗巢倡和集序越人即西园故址构庐以祀唐贺知章秦系方干宋陆游元杨维桢明徐渭六君子名曰诗巢】
　　【国朝康熙间商和何嘉珝等重葺集同志联吟其中】
　　东园　名胜志府署卧龙山东麓
　　陆左丞园　嘉泰会稽志府城卧龙山麓旧有陆左丞园
　　小隠山园　名胜志在郡城西南镜湖中四面环水【嘉泰会稽志地名侯山晋孔愉尝居此皇祐中太守杨綋始往游而惬焉其主王氏以其图来悉与之名山曰小隠之山堂曰小隠之堂池曰瑟瑟之池亭曰胜奕曰忘归曰湖光曰翠麓又有探幽径撷芳径扪萝磴百花顶山之外有鉴中亭倒影亭皆杨公命名而通判军州事钱公辅又为刻石纪之后百年寖废少师陆公宰甞得之以为别墅作赋归堂六友堂遐观堂秀发轩放龟台蜡屐亭明秀亭挂颊亭抚松亭皆少师所扁也】
　　方干别墅　嘉泰会稽志在山阴镜湖中其自为诗云寒山压镜心今禹庙东有寒山或云即其故处【于越新编又曰方干岛一名笋庄方干镜中别业诗寒山压镜心此处是家林梁燕窥春醉嵒猿学夜吟云连平地起月向白波沉犹自闻钟角栖身可在深】
　　孔稚圭山园　太平寰宇记尚书坞在会稽县东南三十三里宋尚书孔稚圭之山园也【嘉泰会稽志山阴县尚书坞因稚圭之园以得名也今园已不可见而尚书坞仍存治绍兴府志稚圭宅旧志所传不一其处】
　　齐氏园　嘉泰会稽志在会稽县东少微山齐唐分司东归遂家焉山之上下有芳华亭修竹岩真珠泉石屋嘉遯亭樵风亭禹穴阁应星亭钓阁自为家山十咏
　　赐荣园　宝庆会稽续志在千秋观前即贺知章宅园内有亭曰幽襟曰逸兴曰醒心曰迎棹皆汪纲建【汪纲千秋观柱记敕赐镜湖水为君台沼荣此太白忆贺监诗也千秋观园成取诗中赐荣字以扁云】
　　沈氏园　绍兴府志在府城禹迹寺南宋时池台极盛齐东野语载陆放翁为故妻唐氏题钗头鳯之处【陆游梦游沈园诗路近城南近怕行沈家园里更关情香穿客袖梅花在渌蘸寺桥春水生】
　　丁氏园　吕祖谦入越记新河有丁氏园
　　橘园　嘉泰会稽志在会稽县【李绅橘园诗江城雾敛轻霜早园橘千株欲变金朱实结时天露近素英飘处海云深惧同枳棘愁迁徙每把馨香委照临怜尔结根能自保不随寒暑换贞心】
　　唐园　施枢唐园诗注内人朝陵于此园供午顿寓园　山阴县志去府城西南二十里有寓山崇祯初御史祁彪佳依山作园后彪佳自沉于池而卒园有八景曰芙蓉渡曰孤峯玉女台曰波屿曰梅坡曰试莺馆曰即花舍曰归云寄曰逺山堂
　　北干园　嘉泰会稽志在萧山县北干山下图经云许询家此山之阳故其诗曰萧条北干园也【太平寰宇记许询甞豋萧山慿林构室又萧山县西南八十里有许询幽居之所徐天祐题许询旧园诗高栖不受鹤书招北干家园久寂寥明月空怀人姓许故山犹自岫名萧】
　　始宁园　嘉泰会稽志谢灵运始宁园在上虞县东山山居赋云南北两居水通陆阻南山则夹渠二田周岭三苑九泉别涧五谷异巘北山二园南山三苑其绵亘逦迤可谓广矣按灵运本传父祖并葬始宁有故宅及墅在始宁山中与太傅宅当不远【名胜志东山之西一里为始宁园乃谢灵运别墅一曰西庄谢灵运过始宁墅诗束发懐耿介逐物遂推迁违志似如昨二纪及兹年缁磷谢清旷疲薾惭贞坚拙疾相倚薄还得静者便剖竹守沧海枉帆过旧山山行穷登顿水涉尽洄沿岩峭岭稠叠洲萦渚连绵白云抱幽石緑篠媚清涟葺宇临回江筑观基层颠挥手告乡曲二载期归旋且为树枌槚无令孤愿言】
　　花园　万厯上虞县志在县东南宋杨次山置东园　万厯绍兴府志嵊县署有东园旧有四山阁嘉定中令史安之撤而广之北为面山堂累石为山玲珑盘错注水为池亭榭防差殆十余所
　　王氏园　成化新昌县志在县南长潭宋丞相王爚所居有沂春亭苍雪观答春堂闲逺楼景物絶胜
　　涉趣园　成化新昌县志在县西状元坊宋石茂诚所营中有松洞桃洞虚心庵栖息轩双清阁可疑轩殿春径散金径
　　北馆　书史羲之为会稽子敬出戏见北馆新壁取帚书方丈二字晻暧斐亹极有势观者成市
　　白凉馆　嘉泰会稽志在府廨极览亭之西南苦竹馆　名胜志在苦竹城【刘长卿晚次苦竹馆诗匹马风尘色千峯旦暮时遥看落日尽独向逺山迟故驿花临道荒村竹映篱谁怜却回首步步恋南枝】
　　栖神馆　太平御览在会稽县宛委山下唐改为怀仙馆【名胜志宛委山阳明洞傍有黄帝候神馆宋尚书孔灵产入道奏改为怀仙馆】
　　西陵馆　舆地纪胜唐周匡物龙溪人家贫应贤能之书徒步西上道经钱塘江久不得济乃于西陵馆题诗云万里茫茫天堑遥秦王底事不安桥钱塘江口无钱渡又阻西陵两信潮至今官渡不受选人钱
　　【谨按全唐诗匡物此诗题云应举题钱塘公馆然自龙溪徒步西上则当自越之杭审其诗意亦当阻于西兴舆地纪胜系之萧山是也此诗又作施肩吾畧易数字】
　　日门馆　嘉泰会稽志南史杜京产于会稽日门山聚徒敎授绍兴府志在余姚太平山
　　【吴郡杜征君构宇太平之东结架菁山之北爰以幽竒别就基址栖集有道多歴岁年】
　　凝虚馆　万厯上虞县志在县簿防侧【石曼卿寄题苏簿凝虚馆诗越基擅岩壑虚馆宅其尤丹甍熠孤飞灵景邈四周山高晴若阴洞寒夏如幽幄槛庭花发玉环渠水流闲卧真吏隠乍登仍仙游居之宜民思无为兹宇羞】
　　鵞山馆　万厯上虞县志在嵩坝南遗址尚在太平馆　名胜志在嵊县太白山南史褚伯玉居剡齐高帝勅于剡西太白山立太平馆居之
　　吕氏庄　嘉泰会稽志出迎恩门有吕氏庄因古城遗址巨竹森茂庄有亭榭花木可以置酒
　　麓湖庄　山阴县志在常禧门外
　　南庄　陆游有夏夜泛溪至南庄复回湖桑诗白云庄　名胜志新昌县南明山有白云庄
　　清白堂　宝庆会稽续志在府治蓬莱阁西康定中范仲淹作【范仲淹清白堂记府治据卧龙山上有蓬莱阁阁西有凉堂堂之西有岩岩之下获废井泉清而色白渊然丈余引不可竭因署其堂曰清白又建亭其侧曰清白亭时康定元年也王十朋清白堂诗钱清地古思刘宠泉白堂虚忆范公印绶纷纷会稽守谁能无媿二贤风】
　　井仪堂　名胜志蓬莱阁西【钱公辅井仪堂记堂在蓬莱阁之上望海亭之下西楼其左西园其右成于嘉祐六年主人刁公约景纯】
　　逍遥堂　嘉泰会稽志在府治张伯玉寓兴诗云旌麾千骑长风月一堂深即此
　　清思堂　舆地纪胜在使宅前【嘉泰会稽志按张伯玉清思堂昼坐诗白云无事不肯去幽鸟有时还自来今堂在重屋之后畧无所见以前人题咏考之恐非今处】
　　棣蕚堂　舆地纪胜在州宅洪内翰迈所名以兄文惠公尝守越取纶告中语名之
