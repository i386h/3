<!-- { "loadSidebar": true } -->
　　王谷器【明一綂志徽州人洪武间萧山知县涖政明敏长于治才果决如流事无壅滞】陈公达【嘉靖余姚县志清江人为余姚令时民籍新附狡黠者重轻其籍役法病不均公达令各诣县自实而使里甲羣证之皆悉其情伪乃次为上中下户效元刘辉造鼠尾册次第书之亦定役为三等如户遇有差役视册等差与之无不称平者】
　　贾骥【明一綂志洪武间为新昌知县廉谨自守九载满去民拥道涕泣挽留不已】
　　张真【于越新编苏州人洪武末知诸暨厚重廉介时兵民稍营聚而土瘠赋重皆弃不耕元知翼力请蠲赋乃佃垦至是欲履亩升科百姓忧惧真持不可以身为请乃得减额】
　　李庆【于越新编顺义人洪武末以国子生署右佥都授刑部员外知绍兴威信并济庭无滞狱暇即躬理园蔬以供朝夕照磨侯钥守职清贫每分俸资给由是幕僚竞厉擢右都御史】
　　时亿【诸暨县志东安人洪武末为诸暨学教谕深经术善文章诱进诸生未尝辞倦时官聮法峻人以田里为安不肯就学求仕宦及时亿至闻有师模乃多从之游时亿着忠臣孝子辅相守令等篇与子弟论説】
　　谭应奎【旧浙江通志广东人洪武末知山隂有治剧才摘发奸蠧吏民不敢欺】
　　萧九万【嘉靖浙江通志南昌人洪武嵗贡为诸暨县丞尝书容忍思虑四字疏其义揭门屏间百姓以讼至者必谆谆以是诲之】
　　唐复【嘉靖浙江通志字复亨武进人庚戌进士知余姚为人直方断击无滞拊循懦弱甚着惠爱仕终平乐知府】
　　孙贞【献征录字宗正南昌丰城人中癸酉乡试甲辰登副榜者百六十余人诏三等铨之贞得教授绍兴振教规务行公正有施御史者按郡甚严私于给事徐氏子既令充増广生又升而廪膳之贞诤不可御史气沮郡官皆从傍私语使姑许之退可改行勿与面质贞曰君子与人以信焉有今日许之而明日可改御史知不可夺遂止作育诸生旦夕讲解不倦秩满陞国子助教转博士】
　　都昶【嘉靖余姚县志字文达海丰人以太学生知余姚县勤敏好礼士数过髙士张一民所执礼甚恭张具青菜粝饭昶饮食之极懽治县得体百姓亲附之永乐初营建追督材需者旁午姚恃昶无扰终九年任去吏胥莫能钩致一钱然亦不笞辱吏以故吏无怨焉频行民争留其靴于舜江亭有见靴泣下者】
　　熊礼【于越新编临川人永乐初知诸暨详于治体使者抵金涧山取金民皆閧扰礼与府判董瑛极言山本无金前时淘采无不可复启祸堦使者按视得实事遂寝】
　　郑汝敬【献征录字行简以字行居歙西永乐乙未进士知上虞先是令以贪冗去民素知行简名皆踊跃欢迓载道行简至抑豪右劝农桑赈饥穷治舆梁栈道而大兴学宫居二年邑大治监察御史尹崇考浙七十二县令置行简第一凡别县有疑讼不决者多付理之行简亦悉心民隐不遗余力然同僚猜忌日甚先是邑有耆儒曰柳南仲贤而有文行简敬之悯其贫赠以绵絮南仲狷介不受以钱百文槖诗为谢行简辞钱受诗同僚以是诬之将左迁行简以母年髙无以为养遂自解职归上虞人请留不得相与拥泣而去】
　　朱彤【绍兴府志蕲州人永乐初为绍兴通判廉公有威人不敢干以私及去官士民走送者阗溢郊外父老来自山谷皆欷歔流涕而别】
　　岑子原【绍兴府志南海人永乐初为钱清北坝官廉介勤敏役夫餽酒肉悉却之敝袍蔬食处之怡然政暇必兀坐读书人谓子原卑官而清操独立为可异云】
　　王耕【山隂县志字舜耕山东单县人永乐中知山隂县有经济大畧时营造殷繁逺卫勾摄旗校络绎旁午供应调发民且不堪耕经理节约不废法亦不病民内官郑和下西洋索宝玉道所经辄纵恣直入人户室庐探囊发箧逺近骚动耕言邑小民贫土产布粟而已宝玉非所出也和遂去】
　　吴亨【于越新编字通夫郓城人永乐中知诸暨清介方严悉心抚字县湖田堤坏频年苦潦亨疏请筑堤遏防坚固水不能齧民享其利寻以目免官贫不能归遂寓安俗乡卒而焉民率钱表其墓曰清廉县令吴公墓】
　　谭思敬【嵊县志湖广人由乡举永乐间任嵊令政先教化时以孝弟格言吿诸父老使归训其子弟邑民景从日诵所训曰教我孝者谭乎因呼为孝谭九年满秩民奏留复任九年民不忍舍遂家于礼义乡子孙世为剡人】
　　胡敏【旧浙江通志荆州人宣德中守绍兴方正廉简时庶务繁剧敏处置得宜民不扰而郡治】罗以礼【于越新编桂阳人宣德中守绍兴寛猛得宜利无不兴革好敦礼隐逸在任九年或雨旸不时祈祷辄应民歌曰太守罗以礼存心合天理祈晴即得晴祈雨复得雨】
　　钱浩【治绍兴府志华亭人宣德间为山隂知县政尚廉慎抑豪强伸枉滞邑人有鬻其子于邻邑而诬富室杀之者浩访得之为白其事片言折狱民莫能欺】
　　苏琳【萧山县志山东防隂人正统间由进士为御史出知萧山县产樱桃嵗入贡后遣中官摘取多索常例琳抗不与中官故不时采之使易坏欲以罪琳琳遂与中官相格逮械至京英宗问曰尔何以格我内官对曰朝廷以口腹戕民内官以威势虐朝廷命吏臣是以抗之英宗叹曰直臣也令还职琳曰但使樱桃复贡萧民死过半矣自是萧邑得免贡樱之害】
　　徐士渊【嵊县志定逺人由乡举正统间知嵊时值旱蝗力请得米八百石以赈已而洊饥忧惶成疾卒于官无以为殓先二年有令徐雍毘陵人洁已爱民问民疾苦忧劳遘疾子彦华刲股以救勿愈卒百姓先后哀之】
　　张钺【于越新编河南新安人正统末知诸暨县讼清徭省饬学宫易浮桥凡所建置皆逺猷大利会栝苍盗起转逼压境而暨东南鄙有大山当婺越界居民叶氏盘据其间素不奉法将应盗钺潜率义士夜捣其巢羣丑奔散盗不敢复窥县赖以安】
　　袁通【旧浙江通志正统中为绍兴推官值处州贼叶宗留之乱通奉檄率乡兵往讨即日与其子就道径抵贼巢列栅以扼其冲贼夜劫其营父子奋鬬俱被害】
　　彭谊【于越新编东莞人为御史累迁右佥都天顺初以忤权贵调知绍兴民苦饥即发仓赈之吏白当上请谊曰待请而发死者多矣吾何爱一官不活万命耶明年有秋民争输实仓湖田正税既重复加折耗鬻产不能偿谊请按亩起耗不分轻重槩以三升为率民始获苏又筑白马闸障卤水使不得入一郡防利最闻擢山东布政晋副都御史】
　　周铎【治绍兴府志大竹人景泰初知山隂县外刚内恕豪强痛绳以法民相戒不敢犯尤留意学政邑以称治秩满陞知州】
　　蒋谊【万厯绍兴府志字宗谊句容人成化间推官好文学引接儒生谳决平恕人无号寃者召拜御史】
　　李巩【萧山县志武陟人成化间由举人任萧邑会风潮突新林塘田庐漂没巩抚存患家收掩漂骸力请藩臬贷邻郡储粟以赈之补筑隄岸不遑寝食寻以才能知绍兴】
　　胡瀛【于越新编罗山人成化中知余姚时日本入贡所至骚动瀛多市瓦器实鱼菜糗粮至即人与数器夷得饱辄就道嵗饥发廪以赈之全活甚众奏免田租之半复请折不免者监储督折银急甚瀛弗征坐夺俸又弗征其明年有秋民争输恐后无一逋者平徭息讼每诎豪右人皆畏悦以忧去百姓思之】
　　洪楷　洪珠【万厯绍兴府志字学庸莆田人初为御史出知绍兴俭勤廉慎赋寛刑平成化辛卯嵗饥濒海多盗楷令防守要隘盗遂屏息复劝富家出粟以贷贫弱由是嵗不为害从子珠字玉方嘉靖初复知绍兴建忠臣刘韐先贤尹焞祠封耆儒罗颀墓表节孝聘遗逸若王埜王琥辈皆躬造其庐一时士气大振寻迁本省右防政人谓大洪小洪先后同风】
　　黄璧【万厯绍兴府志字廷玉浮梁人成化间同知绍兴守洁政平秩满去郡惟图书衣被而已】张龄【万厯绍兴府志字延寿华州人成化中通判绍兴廉靖谦和爱民下士勤劳致疾卒于官】刘【旧浙江通志四川人成化中知余姚凡所推行务当羣情监司或阻其事持之勿变时中官暴横独挺身当之海溢大饥力请蠲赈寻以忧去后有贾宗锡张直者相继与并称】
　　金爵【山隂县志字良贵绵州人成化中知山隂县平易守法节赋省刑民爱之如父母时郡多虎独不入境人以为德化所感擢太仆丞仕至刑部尚书】
　　许岳英【嵊县志字邦贤潮阳人由乡举成化中知嵊县当春出郊视农事民为建劝农亭举行蓝田吕氏乡约崇奬节孝率诸生习射于射圃开社学教阙子弟建庙学斋庑及豆笾罍爵等一切省视修饬阙田土旧多诡冒赋役不均特为丈田均赋宿一洗】
　　朱栻【万厯绍兴府志字良用昆山人成化末知萧山县为政切于爱民催科不扰开濬湘湖豪强屏迹立丁田法颁行诸郡邑利泽甚溥征拜御史】
　　臧凤【刘玉臧凤传字瑞周曲阜人庚戌进士壬子选知嵊县嵊齿繁而赋殷凤劝农桑兴学校又砻石甃堤百八十丈以障水冲民甚便之征拜御史厯陞南京刑部尚书】
　　陈尧弼【万厯绍兴府志字秉均大理人治初知会稽务兴利除尤注意学校为辟地置田时中贵出镇者张甚尧弼遇之无加礼敛迹而去】
　　刘麟【汤斌刘麟传字元瑞南京广洋卫人治九年进士厯郎中出知绍兴府时刘瑾擅权士大夫迁除者必候谒而后敢受任麟独不往拜命即行涖郡政号廉平而瑾衔之甫五月摭细故罢为民士民醵金为赆麟曰昔刘宠一钱兹何多金也麾之去瑾诛起陜西防政进副都御史以工部尚书致仕】
　　姚隆【献征录字原学家金陵治壬戌进士令新昌时嵗旱民多流殍设法赈济多所全活数辨寃狱有怀金谢者力拒之不受陞礼部主事转郎中出守荆州】
　　潘珍【分省人物考字玉卿婺源人治壬戌进士授诸暨知县政务循良不事苛矫创建预备仓更拓养济院新孔子庙程力计工民不知劳陞大理寺右评事厯南京兵部右侍郎致仕】
　　陈祥【于越新编髙安人治中知上虞临政严明人莫敢干以私嵗饥按口施赈复请于朝得内帑金以继之仍蠲秋粮十之七他邑流徙者为煮粥僧寺以食之逺近全活者甚众又尝刻乡约与民更始遇诸生有恩礼咸怀感奋期年以忧去】
　　戴琥【于越新编浮梁人由御史知绍兴持身廉介驭八邑令长每甄别其黒白稍有过辄庭叱之诸令凛凛无敢犯暇则举乡射礼名士间至梅山造隐士罗颀之庐召诸长老共扬搉今古即穷乡单户有竒节独行者封墓式闾遇民疾疫必遣医分疗文庙乐久废特崇修之朔朢进诸生讲论经史尤究心水利若夏葢湖西小江疏防得宜扁拖玉山筑塘建闸蓄泄有候功利甚溥】
　　李良【旧浙江通志山东人治中知山隂才畧过人废坠毕举运河土塘坍頽水溢害稼良甃以石五十余里田不为患】
　　唐夔【新昌县志字希昭广西全州人治庚戌进士知新昌县性资明敏折狱曲尽隐衷时以神君称之涖事二三月庭无留牍隶卒皆令业屦门不设禁有事得径入自白省事节费奸肃清吏胥困饥多辞去民呼唐青天未几更调东阳民涕泣送出境留像谯楼以志思后邑讼有不理者或往彼求决焉官至知府】
　　刘希贤【嘉靖余姚县志宣城人治十五年由吏员授余姚主簿不以家累自随性狷介遇事顾义当否耻随俗俯仰卒之日同僚检其箧止俸余五钱帕二方而已县为殓其丧归之】
