<!-- { "loadSidebar": true } -->
　　葛粉　海瑞济饥草木捣碎用水洗出澄粉其味胜蕨
　　檡子　海瑞济饥草木晒干去殻成粉作腐
　　劄扭根　海瑞济饥草木晒干捣碎成粉煮食可济饥
　　野苎根　海瑞济饥草木去皮捣碎成粉可济饥苦株子　海瑞济饥草木可炒食作腐味佳
　　仙遗粉　海瑞济饥草木俗名冷饭块煮成粉可食榔树根　海瑞济饥草木其皮根熏燥研末成饼可食
　　山苦藚　海瑞济饥草木山苦藚及苦益菜皆可食布谷柴子　海瑞济饥草木舂成饼煮粥
　　老鸦馒头　海瑞济饥草木捣碎和水用绢滤汁成腐
　　菉笋　桐庐县志明代嵗办菉笋
　　桐　太平寰宇记桐溪有大猗桐树垂条偃盖荫蔽数亩逺望似庐严州府志淳安县桐桥侧旧有大桐木故以名桥
　　柳　治严州府志朱暟知府事富春驿旧路夹植以柳相望数里
　　梓　万厯严州府志遂安云蒙山与梓树坞相属枫　万厯严州府志建徳县枫树岭上多枫夀昌县万松山松枫苍翠掩映通逵
　　空心木　名胜志淳安县仙居洞其近山木多空心石榴　桐庐县志出孝仁水濵二乡实甚大旧贡天顺中寒甚树多枯者自此免贡
　　金铃　嘉靖淳安县志苦楝子名
　　蜜栗子　物相感志出青溪山中形如蜯内有金星外坚如栗色亦如之可食味甘能制五金
　　橘　梅尧臣送余少卿知睦州诗种橘收包小雪前仙橘　花史严州府城南有橘山阴峻不易登上有罗浮橘一株熟时风飘堕地得者传为仙橘
　　蔗　万厯严州府志淳安县蔗山昔人于此种蔗粟　方回治圃杂诗花有如粟能同橘不迁自注粟移即不活
　　桂　万厯严州府志淳安县百桂峰绵亘雄峙香桂丛生环水王氏世居焉万厯夀昌县志平岩石上桂树壁立秋香逺播
　　巨胜　叶养防题过浴洞诗羣羊吃尽巨胜花不遇初平化为石【洞在夀昌县过浴山】
　　鹭鸶菊　百菊集谱严州多菊此品最贵花如茸毛纯白色中心有一丛簇起如鹭鸶头
　　双竹　新定续志淳安县双玉里以里产双竹因名越王竹　北尸録严州产状若荻枝髙尺余可代酒筹
　　箬　严陵志阆仙洞产箬即郭文采箬之处
　　鸠坑茶　埤雅早取曰茶晩取曰茗又名曰粣有睦州之鸠坑【严陵志淳安县鸠坑产茶以鸠坑源水蒸之香味加倍茶经载桐君药録谓西杨武昌庐江晋陵好茗而不及桐庐又谓凡可饮之物茗取其叶天门冬取子菝葜取根而羽叙茶所出谓浙西以湖州上常州次睦州下生桐庐山谷与衡州同按唐志睦州贡鸠坑茶属今淳安县宋朝既罢贡后茶亦不甚称范仲淹鸠坑茶诗潇洒桐庐郡春山半是茶轻雷何好事惊起雨前芽】
　　分水茶　六研斋笔记分水县天尊岩产茶最芳辣宋时以充贡【紫桃轩杂缀分水贡茶出本不多大叶老根泼之不动入水煎成翻有竒味】
　　芽茶　桐庐县志明贡芽茶
　　酒　六研斋笔记桐庐酒味清美名洒落泉乃严濑水所酿
　　酿泉酒　新定续志郡城军门内曰酿泉今连筒入公库资嵗酿
　　刺虎　图经本草生睦州凌冬不凋采根叶枝入药味甘治一切肿痛风疾
　　草龙胆　嘉靖浙江通志严州草龙胆性苦似胆石乳　严陵志淳安县洞深可数里泉溜凝结如乳又桐庐县阆仙洞石乳滴溜不竭
　　莲花乳　万厯严州府志分水县扬山洞崖上乳滴如罗汉像如莲花
　　乳香　建徳县志乳香岩相传有乳香下垂故名白石英　元和郡县志遂安县白石山出白石英杜若　建徳图经严陵山水称号率有经据如杜若汀洲见于杜紫薇诗杜若芳洲翠
　　子规　汪广洋过三百六十滩诗催归不待临岐语夜夜子规啼到明
　　翠鹊　名胜志桐庐县绾仙洞内有翠鹊
　　画眉　张翥浮山道中诗一溪春水浮黄颊满树暄风呌画眉
　　碧鸡　严陵志桐庐县垂云洞有禽曰碧鸡其大如鹊色如翡翠声如吹笙仰石以栖每嵗一至哺雏而去【黄裳碧鸡诗翠碧笙簧与羽声有时离合不留情清多本是仙家物长向秋风独自鸣】
　　鸦舅　胡宿钓台诗五更鸦舅最先啼
　　乌雌　桐庐县志旧额贡野味有乌雌
　　雨燕　名胜志夀昌县岑山之北为燕山每遇亢旱羣燕翔集即雨
　　羊　严陵志赵抃知睦州睦地多羊嵗为杭市抃为文却之
　　仙鼠　徐谊洞岩寺灵栖泉诗洞中仙鼠大如鵶黄鱼　严陵志桐庐县九里临大江居民驾巨舟泛海捕黄鱼至一月二三次往杭货卖其时鲜号曰小杭州
　　鲈鱼　李郢过桐庐诗鲈鱼鲜美称莼羮许浑钓台诗严陵台下桐江水解钓鲈鱼有几人
　　赤耍鱼　舒岳祥溪鱼诗注此鱼俗名赤耍日间见人则惊奔深入石下至夜则骈首沙际人以火照投刀中之即可掩漉也【桐庐县志溪有赤耍鱼】
　　神鱼　万厯严州府志遂安灵岩山深潭百丈中有神鱼出没
　　金色鲤　分水县志邑东龙潭中有金色鲤鱼鱼鲊　李频过魏防山诗石斑鱼鲊香冲鼻【山在夀昌县西】鱼苗　避暑録话浙东严滩溪大峻急多滩石鱼随水触石皆死故有溪无鱼土人率以陂塘养鱼乗春鱼初生时取种于江外长不过半寸以木桶置水中细切草为食谓之鱼苗投于陂塘不三年长可盈尺但水不广鱼劳而瘠不能如江湖间美也
　　山蚕　李旻严州府修路记土不产米民仅以山蚕而入帛较之浙右诸郡其等为最下
　　蟾蠩　严陵志桐庐县垂云洞中有大蟾蠩夜寂月明则出
　　蛙　万厯严州府志桐庐学宫前旧有蛙声有异人朱书符篆于瓦投池中竟不产蛙地傍四靣则蛙声聒耳矣
　　野蜂　名胜志淳安县仙居洞石隙中多野蜂往往出蜜治严州府志夀昌县蜜山怪石崔巍中有石窟蜜蜂居之
　　绢　方回建徳府节要图经序皇祐间嵗为婺州输绢三万六千匹婺嵗归本郡米一万五千石户部督绢本郡以上征下嵗无亏额本郡督婺州米列郡势相侔负固不偿而郡愈不可为矣【严陵志景定二年户部申照得严州代婺州解绢以充上供婺州外拨米还严州充军粮其来非一日矣迩年两郡互有申请其曲不在严而在婺盖严代婺解绢乃承户部拘催不可稽违婺还严之米既无统摄率是违次甚至开庆年间尚欠二万余石宜乎严之有请于朝欲将代解之绢从本州折价籴米径令婺自解绢凖省札行下许令严州于代解绢内截留一半计一万八千疋自市米以充军食仍以一半绢解赴户部亦令婺州解绢一万八千疋补足户部元额却与免拨米还严州自景定元年始续婺州乞解绢解米各仍旧贯本部又以节次备申续凖行下若婺州欲仍旧贯今项预办一年之米一万五千石发还严州方可从申续又据婺州申巳桩到米一万石还严州今严州又申每嵗差拨人船取米每被坐困乞照近降指挥监婺州解绢容本州自措办军粮及谓婺州所报见有米一万石以待本州取发者平时率是虚绐以脱本州先次解绢本部令与酌可行之説为悠久之计严州解本部之绢不患其不足婺州还严州之米欲催严州之绢当先催婺州之米州郡一也体统一也岂可谓本部可催严州之绢而不为严州催婺州之米乎况严州申请不已者止以婺州之米不还米茍还矣其将何辞所有景定元年互拨米绢严州已将合解一半之绢折价籴米以充军粮况隔一载难于再理当令婺州将合还严州景定元年米一万八千石每石照司农寺折价解部买绢补还元额専官前征守待起发所有景定二年以后年分其婺州还米一万五千石严州解绢一万八千疋各分作三纲须管婺州先自起发本色米斛至严州交管同严州绢纲申发赴部第一纲十一月下旬第二纲十二月下旬第三纲次年正月下旬婺米之交管严绢之起纲定在如期同时到部仍委各州佥判任责自今后各郡佥判批考及离任须管具本年各处发米发绢数目月日申部对乞劄下严婺两郡遵守施行候指挥照得严婺州两易绢米昨降指挥已自平允今两郡折申不已区画悠久之説来上理亦可行仍令各郡正任通判任责催发不许违戾】
　　交梭布　太平寰宇记睦州产
　　苎布　严陵志旧贡竹簟十领南渡后贡白苎布十疋以折簟
　　丝绵　万厯桐庐县志田多瘠薄其地宜桑而产丝绵
　　厯日纸　桐庐县志明代嵗办厯日纸黄白二色墨煤草纸　桐庐县志货产墨煤草纸
　　笔　万厯严州府志皇甫松大隐赋云书抽虎仆博物志载有兽縁木文似豹名虎仆毛可以为笔今土人名九节狸试之甚佳
　　木竹杖　避暑録话淳安木竹杖六节宻而内实畧如天坛藤间有突起如鹤者非峭劲敌风霜不能尔也
　　槐花　万厯桐庐县志宋时办顔料槐花乌梅栀子黄漆　明一统志淳安遂安夀昌三县出漆【本草纲目浙东出一种漆树似小榎而大六月取汁漆物黄泽如金即唐书所谓黄漆也】
　　桐油　明一统志淳安夀昌二县出桐油
　　白蜡　万厯严州府志睦地产白蜡最行逺【本草纲目呉越东南诸郡皆有之蜡树枝叶状冬青四时不凋五月开白花成丛结实累累其虫大如虮虱芒种后延縁树枝食汁吐涎粘于嫩茎化为白脂乃结成蜡状如凝霜处暑后则剥取谓之蜡渣若过白露即粘住难剖矣其渣炼化滤浄或甑中蒸化下器中待凝成块即为蜡也】
　　铜　晏公要睦州有铜官山唐时于此置官采铜严陵志建徳遂安县皆产铜【何梦桂建徳路罢金课记元跨有东南初金课盖履山泽之所产而斸取焉睦为古扬州分荆扬贡金在禹贡不废睦万岫千峰二江十八濑意亦璗镠钣铣之所生也然考古图志金非其土产如瑶琨齿贝皆产于扬而睦亡是睦为州最僻陋其土产之数固亦不得与他壌齿考秦汉而下冶山铸海之利载之史志然自铜锡铅铁之外无闻焉唐有陜西暨宣润等州嵗银而已近代固常徴陜与宣饶歙抚南安诸州金寻亦中废试数其地其于扬者惟饶歙抚南安四州耳而睦不与数兹岂天产而地蔵之睦固不能化无以为有也至元己丑始籍六邑民为金户民剏见且骇方俛首就事官授之方督具器物使之披砂抉石而汰焉民喜殆谓天雨之也初嵗租给再嵗而亏三嵗而竭其故何哉盖睦居歙下流春夏潦涨歙之江濆扬涛吹沙澎湃而下故金之琐屑如糠粃者遇洄汨而伏焉为洲矗焉为屿民日爬擿于此所得盖锱铢而已抑不知几千百年之所积犹不能以供旦夕之所采取欲久而弗穷得乎况逺乡下邑距江逾絶民弃家辍业裹粮以从畚锸未至而力已困其所司又重之以掊克捶剥羁绁笞捶故上下二三年间贫户不足于偿而逮及隣比亲姻者比比也郡侯为民疾苦无所于愬上之江浙等处行尚书省省闻于朝省官阿喇卜丹平章入觐条奏金课特罢建徳一路今年二月防下省檄诸管民官详究奉行本府总管朝列管侯承命与府长贰率其属进其民而告之曰是公朝之至恩而省府公之嘉惠也民父老感激欢舞则又曰防我侯不及此今而后得释此以耕凿饮食作息而免于患者徳至厚也愿镵石以志不朽虽然兹固幸吾一路之私也天地生物止有此数穷人力以取之木有不受其者世有观民风者推而放之以幸东南庶乎其可】
　　【谨按严州郡邑诸志俱不详物产仅列一目而已兹博徴羣书兼采篇什以见一物虽防皆切民用而徴绢罢金二事尤闗政事之大者故加详焉】
　　铁　新定续志建徳县五山共一源曰金山相传石上有金牛足趾曰银山铜山绿山铁山皆以地所产得名宋惟铁山尚资冶课余皆矿竭坑存
