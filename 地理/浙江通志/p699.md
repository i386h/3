<!-- { "loadSidebar": true } -->
　　严敕【余杭县志字无敕武顺同母弟幼失怙恃师事两兄调御武顺随仲兄游太学一时有三严之目是时文尚雕琢敕独为淳古澹泊之音性孝友伯兄之亡也敕效仲作百忆吟而哀思过之年七十忆两兄先逝合绘三逸图以志思慕盖一饮食不忘也晚岁才力愈健诗卷盈箧易箦时犹着枕上诗传诵于世】
　　卓人月【静志居诗话字珂月仁和贡生有蕊渊集人月才情横溢所撰续千文稳帖而竒肆诗亦不为格律所拘】
　　何萃【钱塘县志字辀亦少孤力学崇祯己邜以贡入南雍吴太冲时为少司成移书吏部曰萃武库甲兵今朝廷急士当及锋用之会为忌者所沮免归设馆凤山之武林从游者曰何氏学所着有古今治平畧补廿一史彚纂法篇诸书】
　　吴本泰【海宁县志字梅里崇祯甲戍进士时年六十一矣深于经术凡官方兵制国计边防屯田河渠一切利弊无不毕究平台召见条对称防超擢吏部郎中累迁尚寳司丞诗文词赋时人目为渊海有论语颂使星堂纂西溪梵隐志行世】
　　王之献【富阳县志字伯珍家蔵书卷甚富喜读古史好诗赋颇厌举子业入南雍见以太学仕郡县倅者掣肘遂不就选退而益著书有吸月轩诗草花木韵谱杂著重修富阳志唐诗合锦古今女音诗余乐府鹃啼録】
　　徐之瑞【静志居诗话字兰生临安人崇祯丙子举人有横秋堂稿之瑞熟精文选其五言古致纷披近体效韩冬郎尤极绮丽】
　　张次仲【旧浙江通志字元岵海宁人举天啓辛酉乡试穷经好道自表其读书之庐曰待轩性至孝童时母病刲股以进及长父为盐贾所讼几防大罪百计脱之族指数千籍灶时以逋课坐繋为设法更置公田百七十亩岁输族课银百两公私赖之晚而喜易着困学记三十余万言兼述诗记春秋分纪及史传六十余万言传于世】
　　严渡【旧浙江通志字子岸余杭人调御子方就外傅有督以记诵者曰书所已言大似吾所欲言者师其意何为师其词闻者异之弱冠饩于庠未几选入南雍名誉籍甚海内俊彦悉归之年四十以明经终】
　　沈瑞征【静志居诗话字灵绎海寜学生有慧居遗集其诗髙者近大厯十子下亦不失为四皇甫也年未四十而殁】
　　朱一是【旧浙江通志字近修海宁人崇祯壬午举人天才清拔敏悟过人无常师然亦不肯竟学尝自言曰他人之学多得于书余独得于友以述作自娯年六十二卒有史论十卷为可堂集续集百卷行世】
　　朱朝瑛【黄宗羲朱朝瑛墓志字美之海宁人崇祯庚辰进士知旌德县以外艰归遂不复仕博稽六艺各有论著以为诸儒言易详于所变而不详于所未变变者象也未尝变者太极也其言小序观亡诗六篇仅存首句则首句作于未亡之前其下作于既亡之后明矣子由独取初词颇为得之辨古文尚书之非伪谓伏生之书如尧典臯陶洪范无逸何尝不文从字顺也谓春秋阙文错简不特郭公夏五观于日食之先时后时可知矣其折衷诸家知此所着罍庵杂述金陵游草行世五经畧记文集蔵于家】
　　顾懋樊【旧浙江通志字霖调仁和人淹通书史以副车贡举贤良方正着五经积明年八十卒】
　　国朝
　　胡文蔚【旧浙江通志字豹生仁和人性嗜学虽严寒溽暑不辍明崇祯九年举于乡善诗古文词足迹遍天下遇山川名胜辄为题咏顺治间授髙州府推官寻去职归至南雄卒所着有浮沤集十三卷约庵诗选十卷文集十卷】
　　谈迁【静志居诗话字仲木一字观若海宁人畱心史学考证累朝典籍博稽诸家撰述中年燬于火乃复沈思强记覆阅羣书讯故老墨枯笔秃晚岁成编云】
　　陈祚明【旧浙江通志字引倩钱塘人潜夫弟博学善属文以贫游京师有乞文者口占授之语率竒丽塡门迫促至废寝食祚明长髯如防双眉如岩下电所着稽畱山人诗二十卷词一卷古文尤富】
　　陈之问【黄宗羲陈之问传字令升号简斋海宁人陈氏科名冠两浙而之问独不以华膴为念好读书自六经三史以下八家之集唐宋之诗丹铅殆徧髙会广坐有所征引长篇累牍应口吟诵以架上书覆之不错一字于书畵古竒器赏鉴精絶而青乌素问龟卜杂述皆能言其理尝从学于蕺山漳海两先生顾未尝讲学与人言者不出诗书于诗文亦不多作当霜天寒夜漏已半往往于卧榻中闻其铿然放笔以为常力学寒士中所未见也】
　　严津【旧浙江通志字子问余杭人敕之子严氏为文章渊薮海内翕然称之津又继起领防时贤应拔贡中丞霍达表为督漕推官不就事亲至孝家中落而甘防不缺顔所居曰陶庵日哦诗数十章以明意】
　　陆圻【静志居诗话字丽京又字景宣钱塘贡生明崇祯间文章宗匠咸尊娄江张溥溥卒圻束刍絮酒徃会葬赋五言长律一时传钞以为杰作后卖药长安市其诗文采组六朝医方酒令触口悉成俪语晚访澹公于丹霞精舍转入武当不知所终杭西泠十子诗圻居首有从同集旃凤堂集】
　　范骧【旧浙江通志字文白海宁人性孝友才敏絶伦为文尚经术放黜百家人方之广川董子书法钟王同乡先正吴本泰一见称异悉以书籍与之环堵萧然日以经籍自娱所着有十三经评注百卷古韵通补十卷爱日堂文集二十卷】
　　徐元倬【旧浙江通志字为章海宁人童时负隽才诣舅氏张青来所时髙会大幔亭上张指亭为题曰汝方业文选能对客赋之否倬援笔数千言举座嗟赏张摘其中宾饯日月吐纳烟霞二语榜其楹十六饩郡庠为人严气正性不妄与时流接键户读书以尊遗经砭俗学为己任着有壑存集三十卷湛华楼诗集三十卷山图别集四十卷】
　　吴名溢【钱塘县志字我匏钱塘诸生明季文体诡变尚诸子百家仙释语録聱牙诘屈之文名溢乃沈酣六经蔚以实义作麟经诠解考三传互异折衷诸家为春秋详注两丧皆庐墓着丧礼注晚年构药园于城东与严沆查继佐柴绍炳祁豸佳吴山涛辈觞咏其中有药园盍簪集沆尝语人云林峦标置当推是公非晚近人物也】
　　毛先舒【钱塘县志字稚黄钱塘人既而更名骙字驰黄六岁能辨四声八岁能诗着白榆堂诗与陆圻张纲孙诸人倡和称西泠十子山隂刘宗周讲学蕺山遂往执贽问性命之学事父母色养遇有疾告庙请代于从父昆弟及族里皆厚遇之作诗一以大雅为主文不一格至辨析往复必本经术尝辑宋儒语有禆实行者题曰鍼心愼钞用以自砭生平好谈韵学着韵学指归又撰唐韵四声表及词韵南曲韵诸书他所着有思古堂集毛驰黄集小匡文钞东苑文钞诗钞蕊云集晚唱诗辨坻皆行世】
　　吴山涛【钱塘县志字岱观领崇祯己邜乡荐授陜西成县令三年致仕终老吴山啸歌自得书法飘逸能自成家畵不入蹊径挥毫自如当出闗日赋西塞诗三十篇因自号塞翁年八十七卒】
　　沈谦【仁和县志字去矜少颖慧能辨四声长益笃学好为诗古文弱不胜衣与人语气才属及发辨议则电闪霆击摧屈一坐为文雅淡秀鬱错以绮丽所着有东江集钞词韵词谱古今词选临平记凡若干卷】
　　陆嘉淑【静志居诗话字氷修海宁人有辛斋遗稿崇情逺迹髙酣长謡文采风流溢于宾座】章士斐【旧浙江通志字淇上钱塘人九岁而孤继母髙抚之感奋自励遂为诸生祭酒文法昌黎晚乃学史迁诗兼昌谷东野之长岁拥臯比得脩脯尽以奉母巡按王元曦察举孝行贡京师病没没之日口不能言以手指母奄然而逝所着冇花隐亭文集五十卷诗集三十卷蔵于家】
　　陆堦【钱塘县志字梯霞父运昌与叔鸣时鸣煃有名当世号龙门三陆而瑎兄圻及培并以文章领袖一时复号三陆奉母隐于河渚之骆家庄以佃以渔间受鸡林估人请选制举文行世取所酬金为菽水资晚居里闬授生徒四方从游者如归市两浙开府张鹏翮葺书院于万松岭集通省士子读书其中奉堦为十一郡师所着有白凤楼集十卷子三人丰兆爵正夫皆能世其学而丰尤着】
　　李式玉【旧浙江通志字东淇钱塘人孤隽落拓不以世务经意家近清波门往往秃巾野服入深山髙歌声振林木为人笃孝义急友难至性所激沛然莫遏平生著书数十种今传者鱼川集二集巴余集南肃堂诗稿武林杂事春城乐府】
　　张右民【钱塘县志字用霖为葛寅亮髙弟明季与龙门诸子创为登楼文选风行海内讲学授徒负笈无逺近毛先舒以古文名家亦出其门康熙癸亥聘修浙江通志及郡邑志年八十三卒有东臯集史论史畧竹牕语録凡若干卷】
　　徐汾【旧浙江通志字武令仁和人少善属文作娯宾宝刀赋惊其座人着有京山文苑经史征万卷楼集行世】
　　张芬【钱塘县志字子渐博综典故有质疑者应之如数家珍与江浩虞宗瑶郑辈剏为读书社其法约数人共读一书数日务了一义盈科后进最有条贯晚爱西溪衡山之胜时握一卷吟哦其中立石拒门编荆为户危冠大带不入城市兵后尽亡其书老年黙记从空指甲乙虽贫且病亦不废也】
　　陈廷会　孙治【杭州府志陈字际叔孙字宇台俱钱塘人廷会敎授里中治时时出游四方采所闻见为诗赋两人所著书俱髙华有典则陆行人培殉难以妻子属廷防廷防遂敎其子繁弨于河渚陆茂才彦龙死有一女治为择吴检讨任臣壻之两人笃朋友急患难称遗民髙士者咸以为首】
　　朱里【杭州府志字商甪号青莱钱塘人邃于史学自西汉太初元年迄南宋祥兴二年计一千三百八十三年凡一千五百九十九人各为论防名青莱续史一十八卷书成而盲人以为符左氏云】
　　丁澎【呉农祥丁飞涛传字飞涛号药园仁和人顺治乙未进士累官礼部祠祭司郎中典河南乡试罢归不问户外事而自娯于文工为诗顿挫清壮有沈鬱之思康熙癸亥葺浙江通志实董其事云行世有药园集】
　　顾豹文【钱塘县志字季蔚号且庵少以才称读书缵言能记他生之所习中顺治乙未进士除眞阳知县招流亡立盐肆建学宫为黄叔度祠设文会以殿最诸生行取擢台班巡视东城寻出按湖北察川蜀诸贼窜伏要领所在严营堡偪其巢并疏捐汉安荆襄等州县逋粮以及无征额课安陆有芦洑口隄塍久圮潜沔被其灾督所属刻期竣役湖堤屹然建义仓一百四十余所遭内外艰归里时年四十九引病不出得城北葛氏废园乃芟薙荒秽建小楼与二三老友商畧经史名曰愿圃追白苏之遗风举洛社之故事卒年七十有五】
　　杨鼐【钱塘县志字靖调顺治乙未进士授大名府推官甫期月擢户科给事中】
　　【圣祖登极以鼐充颁诏官时西川初辟拨秦兵鎭守并徙家属实其地秦兵甚难之鼐至宁夏上言古有践更番休之制迭相转调于法为便诏从之改吏科内陞鸿胪卿转通政使母老以终养请旋疏陈衰老自是杜门却扫以著述自娯巡抚张鹏翮尝诣其居见门巷萧然仅一小童支户虽致】
　　【身通显犹不改儒生之素康熙癸亥董葺浙江通志卒年八十】
　　沈珩【许汝霖沈珩传字昭子海宁人康熙甲辰会试第一未释褐而归凡十五年不仕至戊午以博学宏词荐试入格授翰林院编修充纂修明史官辛酉副顺天主考亡何乞假归珩淡于荣利爱素好古手不停披尝辑一书曰十三经名文钞凡所属缀菑畬经训无一切游谈不根语有耿岩集若干卷行世】
