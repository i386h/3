<!-- { "loadSidebar": true } -->
　　王奕【瑞安县志字子陵研贯该博杜门著书不求闻逹淳祐间有防下州索所著书太守赵汝腾为缮进且荐之朝奕竟不应所着有六经语孟説中庸本义周礼答问成周大事谱西汉通志补正汉天文志释汉地理志复汉录武侯遗事多识録】
　　薛据【温州府志字叔容平阳人淳祐间台省交荐赐出身尝为天保采薇末议二卷又采诸子百家稗宫纬纪之书辑孔子集语二十卷摭古今辅相经济之业为宅揆成鉴二十二卷景定元年史馆刘克荘谢子强上之敕付秘书省】
　　李君锡【温州府志字宗禹永嘉人博综经籍援笔成章尤精于礼登宝祐第厯迁诸王教授司农丞时礼经自王氏倡新学训诂皆穿凿君锡学正而博由是擢太常丞除直秘阁有杂稿】
　　钱敬直【叶适钱敬直墓志字敬子永嘉人绍熙元年试礼部第一以祧庙讳改名易直字季荘以教授入为太学録博士太常博士秘书著作佐郎卒易直十嵗能通礼春秋三传以其意作塲屋文字机縦开阖腴泽粹好长老之有声价者反愧之稍长学知古人统绪则叹曰时文不足为矣积书自绕繙研覆精必以已所自到者为是由是云蒸川流笔态横生膏润氷释义理溢发性沉宻不轻用所能人羣居论难纷起独不出一语至在奉常乞为范祖禹諡正献有内侍得防赐諡者拒弗为諡人始知其能陈义愤激蓄而后发云】
　　潘希白【温州府志字懐古永嘉人入太学有文声登寳祐第干办临安府节制司早学诗于赵汝囘复工乐府俱著称于时卜筑栁塘极山水之胜一时文会名流咸集焉】
　　宋庆之【永嘉县志字元积文词典赡登咸淳第监庆元府盐仓辟浙东庾幕着饮氷集】林一龙【温州府志字景云永嘉人在太学不就月书以求捷进登咸淳辛未第累秘书郎兼説书性直谅乐道人善工古文有石室文集】
　　梅时举【温州府志字舜臣永嘉人精于史学着通鉴新议剖析精微多前贤所未发】陈圣元【万厯温州府志字道翁永嘉人天资颖秀善声律工骈丽早贡于乡筑文峯楼与朋友徜徉其间赋咏自适】
　　胡芳【平阳县志字秀实九嵗黙诵九经与弟荂聨中神童科真徳秀竒之其学尤长于春秋魁乡荐会试下第不复出积书数万卷自娱晚荐入史馆致仕年六十余读书不辍】
　　林千之【平阳县志字能一右庠赐第改文科厯南康江隂教授累枢宻院编修知信州明敏博洽工文词为江万里所知家藏图书法帖甚富鉴裁精宻有云根痴庵集】
　　元
　　曹桢孙【温州府志字徳坚瑞安人自少工文尝谓人曰作文譬如立万人塲中非划然大嚣而鸣人肯听我乎宋亡寓居平阳梅溪以诗文自娱几一篇出人輙传诵生徒数百人】
　　曹理孙【瑞安县志字悦道博涉经史谈性命道徳之防粹然成章郡守赵鳯仪延至学宫模范后进立教严而有法尤善古文得韩欧家法着有心逺斋笔记读书史要畧编杜诗诀】
　　汪鼎新【温州府志字进卿平阳人少孤自树立眀周易尚书尤工诗文着有桐阳稿官平阳州教授】
　　章嚞【温州府志字春谷平阳人为永嘉教谕大徳元年飓风海溢浙东佥宪完顔贞浙阃都司鲜于枢按勘嚞作风潮赋上之因交荐于朝授国史院编修官嚞词采雄防至大延祐间凡两修郡志】
　　李孝光【元史本传字季和温州乐清人少博学笃志复古隠居鴈荡山五峯下四方之士逺来受学台哈布哈师事之至正七年以秘书监著作郎召见于宣文阁进孝经图説帝大悦赐上尊陞秘书丞卒于官孝光以文章名当世其文一取法古人而不趋世尚非先秦两汉语弗以措词有文集二十卷】
　　髙眀【元诗选传字则诚平阳人至正五年中第授处州録事辟丞相掾方国珍欲留置幕下即日解官旅寓鄞之栎社沈氏楼因作琵琶记记成几上二蜡炬光忽交合因名曰瑞光楼明太祖闻其名召之以老疾辞所着有柔克斋集东海赵汸称其学博而深才髙而赡云】
　　髙守奎【温州府志字应文永嘉人读书得言外意不锢师説于古今世故靡不穷究方明善据郡遂避地去文章感慨有荼荠斋集】
　　郑东　郑采【元诗选传东字季眀号杲斋平阳人再践塲屋不合主司程度遂弃去大肆力于古文词日试万言滚滚不休欧阳元功奇其才欲荐之会卒弟采字曲全名亦相埒遗文合厘十四卷曰郑氏聨璧集宋濂序之以为杲斋之文气质沈雄如老将帅师旗鼓纷错咸归节度曲全之文规制峻整如齐鲁大儒衣冠伟然出言不烦曲尽情意皆有台阁宏丽之观而无山林枯槁之气也】
　　张天英【元诗选传字羲上永嘉人酷志读书二十年穿贯经史徴为国子助教性刚严不好趋谒再调不就游浙西多居吴下与玉山主人顾仲瑛相友善肆为诗章尤善古乐府驰骤二李间自号石渠居士】
　　陈允文【温州府志瑞安人性耿介每慕徐孺子陶靖节为人乃尽取陶诗和之与人交无町畦望之知为佳士尝醉坐樟松桥临流歌咏飘然物外年八十终】
　　吴子美【温州府志字世英泰顺人博通古今善吟咏所着怡情集多出性情之正咏史诸作卓有监戒】
　　薛汉【元诗选传字宗海永嘉人为诸暨州学正始拟北郊制宫悬上之泰定元年选国子助教赴教上都于古今制度名物创作变易年考月究无或有爽赵文敏号为鸿识得古遗器书画必令辨之乃定鲁子翚称其诗律书楷严缜有法而慎慤不矜非雅交莫克知也】
　　陈髙【温州府志字子止平阳人至正进士授庆元録事转慈溪尹皆有声末防方氏起乃浮海过山东河南谒王太傅论江南虚实安危其言娓娓王欲官之辞不受寻卒其为文上本迁固下猎诸子诗遡汉魏齐梁以下弗论也自号不系舟渔者蘓太守序其文】
　　明
　　林温【万厯温州府志字伯恭永嘉人元季以春秋魁乡荐文名倾海内洪武初授秦王府教授典闽浙二省乡试宋濂称其诗文本于气之所养与世之学诗者自异着有栗斋集】
　　余尧臣【温州府志字唐卿永嘉人早以文学着元末客会稽越帅院判迈盖卿政吕珍罗致幕下与有保越功荐剡交上无意仕进即越之桐桂里治团结茆署曰菜薖已而入吴居北郭与髙唘张羽等为北郭十友洪武二年授新郑丞】
　　尹道逊【温州府志字克诚瑞安人七嵗工书永乐中以竒童应荐歴官太常卿致仕居官五十余年囊槖萧然日以诗画自娱与吴祚蔡鼎结清乐会倡和吟咏年逾耄耋卒有太极心性图説归田百咏】
　　孙华【列朝诗集传字元实永嘉人侨居华亭年十三郡守课诸生春隂诗操笔立就落句云栁花只在斜阳外不肯分明过小桥守大竒之诵经考史以博雅闻尤好岐黄家用荐为医学教授辞免戴折角巾衣鹤氅衣望山临水步翛然所居小阁列古彛鼎法书名画焚香静坐终日书非佳墨熟纸不作饮馔非精洁不食士非贤不与交卒年八十余】
　　郑绎【乐清县志字廷韶登浙省乡荐心濂洛诸书为文期臻秦汉而诗宗李杜举进士不第留太学前后积二十载所讲授诸生去而成名者凡数十辈后通判九江长沙二郡卒官舍萧然寒士莫及也有诗文二集学者称豫斋先生】
　　周旋【分省人物考字中规永嘉人正统丙辰进士第一擢修撰厯左庶子寻卒旋为弟子员即刻苦于学既在选首遂日夜进学不厌为文耻袭陈言务出已意每日引满三数行索笔千百言立就汗漫演迤理致然求者接屦于户而应之常若有余有集若干卷】
　　周令【瑞安县志字巽之幼工楷法郡守项澄以竒童荐为翰林秀才宏治戊午会脩累朝实录授直秘书厯官太常卿通政使出入禁闱六十余年始终恭慎朝论重之着有志善集】
　　周纲【乐清县志字时立家贫嗜学分教清江转信丰所着有周礼补遗左氏触璜等书学者称玉台先生】
　　项乔【温州府志字迁之永嘉人嘉靖己丑会试第二由郎署出守抚庐河间三郡厯湖广福建藩臬终广东叅政仕宦二十余年所至多善政平居未尝一日废书研穷理奥有所独得輙劄记以自镜为文不事险棘靡艶着有瓯东文录政録】
　　方继学【平阳县志字一敬燧曽孙始习举子业不售弃去涉猎经史百家所着有五经辨疑河图衍辑乡先哲文行为江南文献辑两浙名人诗为浙音会畧又欲行乡约正防礼时称西堂先生】
　　王健【温州府志字伟纯永嘉人嘉靖戊戌进士授刑部主事改礼部知制勅擢祠祭仪制二司郎中定乐律及调处宗藩章疏娓娓时论推之陞南光禄少卿卒于官操履清谨诗文典则雅驯尚论者称为金玊君子着有应制録鹤泉集】
　　侯一元【乐清县志字舜举年十三父廷训以大礼系诏狱伏阙再上书陈寃状都御史唐龙竒之出其父举嘉靖戊戍进士授南刑部主事积迁江西左布政使所至有恵政解官林下辟园榭日携客登临倡咏二十余年文章称名家居恒荘肃虽盛暑不袒露与人素狎亦未尝有惰容孝友乐施凡亲而贫疎而贤者悉周之所着诗文二十卷】
　　康従理【静志居诗话字裕卿永嘉人任侠好谈兵间闗戎幕刘子髙建纛毘陵病革従理驰赴与诀经纪其丧扶其柩至武林逺近义之居燕偕黎惟敬游西山其倡和诗尚存余多散佚太仓曹子彦收而刻之曰二鴈山人集】
　　王应辰【温州府志字拱甫永嘉人少慧负奇气父好积书应辰徧取诸书日诵之不问家人生产诗文卓然名家所着有正情集防苕斋诗话】
　　叶耿【平阳县志字纯仁少为诸生领防通尚书春秋诗赋文翰搦管便就従游者多知名士所着有尚书翼训春秋要畧越东樵语】
　　刘康祉【温州府志字以吉永嘉人万歴庚戍进士任南司马曹感时事作窽言上之熹宗朝改礼曹定朝鲜之议续康节之祀于时政多所匡禆出督山右学政厯两广宪臬晋右辖平生手不释卷自经史百家以及稗官野乘咸丹铅评有识匡斋集行世】
　　戴宗璠　戴宗瓛【温州府志宗璠字瑞乔永嘉人弟宗瓛字瑞洲俱擅文名宗璠以贡授学博万厯间与修温州府志宗瓛亦以贡任钱塘学谕尤精词翰著名吴中时人称为二戴】
　　姜准【温州府志字平仲永嘉人博综羣籍尤悉瓯中典故著书二十七种时称艮峯先生】林应龙【万厯温州府志字翔之永嘉人精篆隶擅文学以不能淟涊权贵久淹印局大使所着有雅词补义文説字海棊史传于世】
　　处州府
　　宋
　　管师复【传详隠逸】
　　叶涛【崇祯处州府志字致逺龙泉人熙宁进士以文章见褒于神宗仕至翰苑以徽猷阁待制致仕徙居白下与王安石蘓轼相友善倡和甚富】
　　鲍慎由【东都事畧字钦止龙泉人举进士少従王安石学又尝亲炙蘓轼故其文汪洋闳肆而诗尤髙妙徽宗召对除工部员外郎厯广西淮南转运判官又知海州卒尝注杜诗有文集五十卷】
　　鲍刚【嘉靖浙江通志字弱翁括苍人善属文尤长于诗举进士不第即毅然曰此非吾所学也徜徉于东南山水间俗事畧不闗意同时陶弼以诗名少许可得刚所作以为出已上愿得为友刚亦雅闻弼因徒步归之初刚与吕恵卿善熙宁中恵卿知政事欲用刚刚即日出京】
　　祝顔【括苍彚纪字景深丽水人大观中举八行贡入太学三年以舍选登进士尝试孟轲勇于义赋脍炙人口时号祝孟轲终宣义郎】
