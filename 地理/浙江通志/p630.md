<!-- { "loadSidebar": true } -->
　　董袭【三国志本传字元代余姚人孙防入郡署门下贼曹迁阳武都尉防薨权年少鄱阳贼彭虎等数万人袭分讨旬日尽平拜威越校尉迁偏将军建安十三年权讨黄祖祖横两艨冲挟守沔口以栟闾大绁系石为矴上有千人以弩交射飞矢雨下军不得前袭与凌统各将敢死百人人被两铠乗大舸突入艨冲裹袭以刀断绁艨冲乃横流兵遂进祖开门走追斩之曹操出濡须袭督五楼船住濡须口夜卒暴风船倾左右乞袭出袭曰受将军令在此备贼何去也义有死耳其夜船败袭死权改服临殡供给甚厚】
　　虞忠【三国志虞翻传注翻第五子字世芳贞固干事好识人物晋征呉忠与陆晏晏弟中夏督景坚守不下城溃被害】
　　钟离徇【三国志钟离牧传注字子干山阴人牧之子拜偏将军戍西陵与监军使者康盛论地形势谓宜城信陵为建平援若不先城敌将先入盛不然徇计后晋果遣将修信陵城及晋军平呉徇领水军督临阵战死】
　　贺邵【三国志本传字兴伯山阴人孙休即位为散骑中常侍出为呉郡太守孙皓时入为左典军迁中书令领太子太傅皓凶暴骄矜政事日敝邵上疏諌皓深恨之邵奉公贞正亲近所惮乃共谮邵谤毁国事被诘责后邵中恶风口不能言去职皓疑其托疾收付酒藏掠拷千所竟见杀】
　　晋
　　谢琰【晋书谢安安子琰字瑗度累官散骑常侍侍中苻坚之役安以琰有军国才用出为辅国将军以精兵八千与从兄元俱陷阵破坚以勲封望蔡公孙恩作乱加督呉兴义兴二郡军事讨恩恩逃于海岛后恩复寇浃口入余杭上虞进及邢浦琰遣参军刘瑄之拒破恩既而上党太守张防顾战败羣贼鋭进琰跨马而出广武将军桓宝为前锋摧锋陷阵杀贼甚多而塘路迮狭琰军鱼贯而前贼于舰中旁射之前后断絶琰至千秋亭败绩琰帐下都督张猛于后斫琰马琰堕地与二子肇峻俱被害宝亦死之后刘裕左里之捷生擒猛送琰小子混混剖肝生食之诏以琰父子殒于君亲忠孝萃于一门赠琰常侍司空諡忠肃】
　　张茂【晋书本传字伟康会稽人少单贫有志行为乡里所敬信起义兵讨贼陈斌一郡用全元帝辟为掾属迁太子右衞出补呉兴内史沈充之反茂与三子并遇害茂弟盎为周札将军充讨札盎又死之赠茂太仆】
　　谢邈【晋书本传字茂叔父鍼永嘉太守邈性刚鲠颇有理识累迁侍中时孝武帝觞乐之后多赐侍臣文诏辞义有不雅者邈辄焚之论者以此多邈后为呉兴太守孙恩之乱为贼胡桀郜骠等所执逼令北面邈厉声曰我不得罪天子何北面之有遂遇害】
　　南北朝
　　张嵊【梁书本传字四山镇北将军稷之子起家秘书郎累迁呉兴太守侯景围京城嵊遣弟伊率郡兵赴援及城陷御史中丞沈浚东归劝嵊起义于是收集士卒缮筑城垒邵陵王至钱唐遗板授嵊征东将军加秩中二千石贼行台刘仁茂破义兴遣使説嵊曰若早降附当还以郡复加爵赏嵊命斩其使仍遣军逆击之破仁茂侯景闻遣军助仁茂嵊拒战败贼临之以刄终不屈乃执嵊以送景景刑之于都市子弟同遇害者十余人贼平世祖追赠侍中中衞将军开府仪同三司諡忠贞】
　　王琳【南史本传字子珩会稽山阴人本兵家少好武遂为将帅以军功封建宁县侯侯景据郢州琳攻克之又随王僧辩破景拜湘州刺史元帝为魏围逼徴琳赴援师次长沙知魏平江陵已立梁王乃为元帝举哀三军缟素檄诸方为进取计陈武帝既杀王僧辩推立敬帝以侍中司空徴琳不从乃大营楼舰将图义举陈武帝遣将侯安都周文育等讨琳琳逆战于沌口禽安都文育琳巡军而言曰可以为勤王之师矣初魏克江陵之时永嘉王庄甫七歳逃匿人家后琳迎还湘中衞送东下及敬帝立出质于齐请纳庄为梁主齐文宣遣兵援送仍遣兼中书令李騊駼册拜琳为梁丞相都督中外诸军録尚书事琳乃遣兄子叔宝率所部十州刺史子弟奉庄纂梁祚于郢州庄授琳侍中使持节大将军中书监改封安成郡公及陈文帝立琳乃辅庄次于濡须口齐遣州道行台慕容俨率众临江为其声援陈遣安州刺史呉明彻将袭盆城琳遣巴陵太守任忠大败之明彻仅以身免琳兵因东下陈遣太尉侯瑱司空侯安都等拒之瑱等以琳军方盛入芜湖避之时西南风至急琳谓得天道将直取州侯瑱等出芜湖蹑其后比及兵交风反为瑱用琳船舰溃乱兵士为陈军所杀殆尽琳寻与庄同入齐齐乃除琳骠骑大将军开府仪同三司州刺史封会稽郡公会陈将呉明彻寇齐齐帝敕领军将军尉破胡等出援秦州令琳共为经畧谓破胡曰呉兵甚鋭宜长防制之慎勿轻鬭破胡不从军大败琳单马突围仅获免还至彭城明彻进兵围之堰淝水灌城水气转侵人皆患肿死病相枕城陷被执百姓泣而从之明彻恐其为变杀之哭者声如雷有一叟以酒脯来号酹尽哀收其血懐之而去首建康悬之于市琳故吏梁骠骑府参军朱玚致书陈尚书仆射徐陵求琳首明彻啓陈主许之持其首还淮南权瘗八公山侧会葬者数千人寻有州人茅智胜等五人宻送丧柩达于建业赠十五州诸军事州刺史侍中特进开府録尚书事諡忠武王琳十七子长子敬在齐袭王爵武平末通直常侍第九子衍隋开皇中开府仪同三司】
　　张彪【南史本传少在若耶山为盗临城公大连出牧东州彪率所领客焉为中兵参军及侯景将宋子仙攻下东州还入若耶举义征子仙不防仍走向剡贞阳侯践位为东州刺史剡令王懐之不从彪自征之留长史谢岐居守时陈文帝已据震泽将及会稽彪乃遣沈泰呉宝真还州助岐保城彪后至泰等反与岐导陈文帝入城彪因其未定逾城而入文帝走出彪复城守彪将申进宻与泰相知因叛彪彪复败走不敢还城据城之西山与弟昆仑妻杨氏数人追随所养犬名黄仓在彪前后未曾舍离乃还入若耶山中沈泰説陈文帝遣章昭达领兵重购之并图其妻彪眠未觉黄仓惊吠刼来便啮一人中喉即死彪映火识之曰须我者但可取头誓不生见陈蒨呼妻与诀生死从此别若见沈泰申进为语曰功名未立犹望鬼道相逢刼遂杀彪并弟致二首于昭达黄仓号叫彪尸侧宛转血中昭达迎彪妻便拜杨割发毁面誓不更行投于火彪始于若耶兴于若耶终于若耶及妻犬皆为时重异】
　　隋
　　虞熙【隋书虞世基传世基子熙余姚人大业末为符玺郎弟柔晦并宣义郎化及将乱之夕宗人虞伋知而告熙曰事势己然吾将济卿南渡且得免祸同死何益熙曰弃父背君求生何地感尊之懐自此诀矣及难作兄弟竞请先死行刑人于是先世基杀之】
　　宋
　　石待举【成化新昌县志字宝臣天圣五年进士补沂州军推官会河陜用兵除通判保州先是州有云翼军数千人俱沿边巡警皆精鋭骁勇故廪给特优治平间复领以中贵人训练无法骁蹇日甚边郡患之待举条奏乞均廪食且以武臣领之骁卒往往怨语中贵人罢去武臣俞贵代之贵怙宠恃勇憾夺已之权与中贵人及卒之怨者日以言激之故逆卒乗间鼓噪刼库兵为乱待举闻难徒步率州兵数百人讨贼转鬭于市贼锋鋭不可敌兵溃遇害】
　　董公健【万厯绍兴府志字伯强新昌人宣和庚子方腊起桐卢蔓延新昌官吏奔窜公健慷慨率子弟聚里中万人驭以纪律遂破贼焚其寨斩首千级境内复安王师讨剡西贼檄公健为先锋公健借累胜之威以数百当数千杀获颇众已乃王师不进势孤援絶公健度事不可为呼众语曰大丈夫宁以义死不可以不义生遂自杀赠武功大夫汝州团练使官其诸子】
　　张宇发【嘉泰会稽志字叔光会稽人举进士调含山主簿靖康初以李纲荐召对除都官员外郎金人再犯阙诡执和议要大臣宣谕两河中书侍郎陈过庭请行宇发为副拜徽猷阁待制已而分过庭往河北宇发往河东会金情中变銮驾北狩两人皆以衔命在道遂絷留异域声问俱絶绍兴十三年前礼部尚书洪皓还朝言宇发没于云中见其榇旅寄荒寺携至燕山授仆人徐禹功使葬焉因疏请褒赠时相秦桧阻抑事不果行桧死皓子翰林学士遵言宇发执节殁身于是诏赠左朝请大夫官其子孙】
　　陈过庭【宋史本传字賔玉山阴人中进士第除国子博士擢吏部员外郎使契丹归劝帝以边备为念厯迁御史中丞兼侍读睦寇窃发过庭言致寇者蔡京养寇者王黼窜二人则寇自平又朱勔父子本刑余小人交结权近窃取名器宜昭正典刑由是大与权贵迕罢知蕲州谪海州团练副使黄州安置钦宗立除中丞辨宣仁后诬谤姚古拥兵不援太原陈其可斩之罪七擢右丞中书侍郎议遣大臣使金耿南仲以老聂昌以亲辞过庭曰主忧臣辱愿効死帝为挥涕叹息及城陷过庭防帝北迁因留不得还卒于燕山赠开府仪同三司諡忠肃】
　　于琳【两浙名贤録萧山人为本州防城保甲建炎初陈通叛琳从浙东安抚讨贼战败被执贼欲刺面强降之琳骂不屈贼众攒射矢着如猬骂不絶口死之】
　　丰治【万厯上虞县志礼部尚书清敏稷之孙建炎中髙宗驻跸淮扬金人入境时治监转般仓死之绍兴十一年诏褒其忠録子谊为将仕郎】
　　唐【宋史本传临安本衞人建炎间髙宗航海病留越州李邺以城降金人巴哩巴守之袖石伏道傍伺其出击之不中被执巴哩巴诘之曰欲碎尔首死为赵氏鬼耳巴哩巴曰使人人如此赵氏岂至是哉又问李邺为帅尚以城降汝何人敢尔琦曰邺为臣不忠吾恨不得手刄之乃顾邺曰我月给才石五斗米不肯背其主尔享国厚恩乃若此岂复齿人哉诟骂不少屈巴哩巴趣杀之至死不絶口事闻诏为立庙赐名旌忠】
　　龚生【万厯绍兴府志上虞人慷慨有志畧建炎中金兵渡浙江次上虞所至焚掠民皆窜山谷生独奋臂谕其里人曰敌将屠吾邑吾属虽力不敌有死不可去遂募民之果勇者得数百人迎县令丞依险自固分署队伍整兵环向以待之敌至出其不意驱众先登岭峤投石击之斩其将杀伤甚众生亦战死】
　　张悐【两浙名贤録一名景説字钦甫嵊人绍定四年为定城县尉摄麻城县事适敌攻破沙关深入麻城兵不支被执胁使降悐曰吾气吞若曹顾力屈耳岂从汝耶遂遇害事闻赠通直郎】
　　赵良坡【万厯上虞县志字深甫坦兄淳熙乙丑进士守御广州为元兵生获欲降之不屈元将义之放归逾年元将思其贤复索而得之欲荐于朝良坡终不屈怒目詈骂元将令左右刄之良坡大呼曰我得死所矣遂伸颈受戮其子友直同榜进士闻难泣血冒刄归榇葬西溪湖眠牛山所居有视清亭戒子孙弗仕元】
　　赵良坦【万厯绍兴府志字平甫良坡弟宝祐二年进士知永嘉瑞安福清并以亷介名会吉广二王走闽中檄良坦以军器监簿赞军事于是募兵守御元兵南指力屈就擒胁降不屈系狱中二年作书付其家曰试令三载无愧于心守节二年不屈于敌只因忠义二字累及老稚一门今惟死而已后元帅诘其不屈状对曰生为宋臣死为宋鬼遂欣然就刑】
　　丰存芳【两浙名贤録字公茂稷元孙为太平县倅景定元年元兵至知州孟知缙谋以城降存芳諌不听詈之知缙遂引元兵屠其家同死者十八人卒方义窃其孤八歳礼长于民间传至曾孙淳甫洪武中以贤良荐仕至监察御史】
