<!-- { "loadSidebar": true } -->
　　宋璘【万厯严州府志字玉辉来安人嘉靖丙辰授严州节推鞫狱必三覆乃决诸当道不能决者毕归之淳安人某以殴杀事连坐廉得状立为平反视篆建德故赋绢例金入长官裁去毋敢馈者九庙钜工索材木璘监焉徽大贾胡某持金为献峻拒之子陵祠圮市田三十亩俾嵗葺且供祭事其裔窭而鳏助之使婚白督学畀衣巾以世厥祠】
　　杨成【分省人物考字全卿其先桃源人以靖难武功隶南京留守嘉靖壬辰登进士第守严州严多山寡田俗尚劲悍务啬较利下车首罢牛凭之鬻民间孕而生女恒溺杀之以省妆费宣揭厉禁多所全活擢四川左防政】
　　陈元【寿昌县志峡江人由举人任寿昌知县持守甚严一无所取学校之政真实举行捐俸建塔于青龙山邑之桥梁废圮者助修凡四十余所丁内艰去】
　　周恪【遂安县志字有之直太平人隆庆二年任遂安县留心风化廸士临民举皆真切拓泮池新官署津梁道路咸改观焉】
　　陈彝【万厯严州府志青州衞人隆庆四年任严州通判之官携一子一仆布衣蔬食澹如也嵗以俸十二金奉母余悉赈贫乏及罪赎之莫辨者署篆桐庐増修祭器俱出俸资桐民某罪坐侵欺编伍立为反正淳民有先冢为豪右所发徃按之梦一伟丈夫以帕褁其头颅如斗大来诉窃发者遂伏辜焉按抚委视松江嘉兴运司事多建白寛灶丁灾伤四千八百有竒代还送者如堵】
　　吴防谦【遂安县志临川人隆庆五年由进士知遂安县英敏任事作士爱民筑城创学葺书院纂邑乗饬宗法习宾射严条编查飞诡举坠修废百度维新厯陞温处兵备】
　　蔡茂春【旧浙江通志湖广麻城人隆庆间建德令兴学育才劝农积谷徭役惟均捕盗恤孤设义冢立小学兴利除害无不条举】
　　徐鸣玉【万厯严州府志江隂人隆庆间任严府训导每谕诸生涵养本体居敬敦伦间有超悟者亟进之所着有综贯正纪儒学一览文籍世编厯代人物氏名纪文籍源流等书】
　　黄功懋【万厯严州府志闽县人以户部郎中任严州初至郡即语寮属曰兹郡幸无髋髀焉用斤斧惟当大荒之后生理为艰盗贼窃发独严比闾之法萑苻潜消四郊无警时遇洪水入城乃设糜分给及赤旱经旬百计防祷甘澍立沛又发仓大赈饥建跃龙亭以回风气民借宁谧】
　　俞汝为【建德县志字毅夫华亭人由进士先令寿昌有异政当道以建德令坐屡代事多废弛疏改建德在事三载百废具兴新黉序迪正学改造县门剏修县桥大培风气嗣后来者始获久事】
　　萧元冈【万厯严州府志字希高泰和人万厯间令淳安修灵堤濬古渠筑二湖陂堑立十牌坊广櫺星门剏宾兴院辟县治拓康衢赀用悉捐已俸及锾金佐之】
　　龚承先【分水县志合肥人万厯间知分水莅任六载爱民礼士敬老恤孤修学筑堰百废具兴革禁一切陋规不徇情面】
　　郑锐【旧浙江通志泾县人知严州以府地倾于东南风气不聚闾阎鲜有盖藏创文昌阁培高垅直接山麓民间借以殷阜】
　　陆经【万厯严州府志字载道长洲人由进士任严州推官时遇大荒疫病继作流亡满路经施糜施药悉捐已资复令各门报死无归者给榇葬之至有一日报百余人悉为酌处任满被召仍捐已俸分散六邑积谷备赈造读书楼五间于衙之东首贮书一百部于上】
　　詹尔达【万厯严州府志字思理为遂安知县一切公费给于官不许里递派累细户吏有干没及舞文者立寘之法嵗饥发义仓赈济全活者无算遂隣新安民多掠卖子女尔达没其价而偿其人此风坐寝葺邑校课士而甲乙之又捐俸置学田四十余亩以供诸生月课而士之突无烟长无室者与丧不能殡者咸取给焉】
　　吕昌期【旧浙江通志溧阳人万厯中知严州明敏精励修郡志以备文献开濬来贤湖造建苍山下桥尤喜接引士】
　　蔡方平【淳安县志字君衡诏安人由选贡知淳安甫下车嵗大祲饥民啸聚方平抚谕解散发粟赈给全活甚众定差徭雪寃狱尤加意作人修学宫濬灵港课艺周贫文风聿盛戊子冬入觐几不能治装廉洁尤不可及】
　　帅众【旧浙江通志江西人知淳安却陋规更绢例革羡余立社学建义仓善政不一】
　　马呈鼎【严州府志京山人万厯二十九年由举人知遂安县禔躬以庄字民以惠均田赋修学宫増雉堞清积蠧善政备举】
　　李绍贤【旧浙江通志清江人万厯中知桐庐莅治五载举善除奸政清讼简】
　　蔡模【淳安县志武进人万厯间知淳安县凡例金餽遗一切谢絶公明亷威无敢干以私者徃嵗当道议置条鞭无何税课在官犹然供亿在民模至悉倚办公帑苦不给裒俸佐之不复为民累海忠介祠圯建议特祀】
　　周干【寿昌县志号敬源来安人万厯间知寿昌厘奸剔弊时届大造亲临畆浍丈积豁除荒芜翦豪强禁溺女火耗常例概不之取陞山东青州府判民有沐其德者追而餽之金辞曰何物足以汚我掷之崖侧而去】
　　陈文焕【万厯严州府志字汝明临川人任严州知府威惠并懋一时奸蠧屏迹而秉礼造士尤惓惓焉每遇大祭必斋宿其所一切仪品皆亲检理务为整洁遇旱则步祷甘澍立至暇则单车四出以劝耕者】
　　魏政【建德县志承天府人以孝廉任建德县令清白自矢每至朔望与绅士讲读六谕申明乡约积谷备荒缓征薄罚夏月煮粥以饲饥冬月市帛以衞寒施棺掩骼囹圄空虚经旬不闻敲扑声邑人呼为魏老佛】
　　龚天申【万厯严州府志澧州人同知严州本府旧有排门夫役任意科派闾阎苦被烦扰天申乃条上其事遂勒为成规】
　　危以平【旧浙江通志蒙化人两署府事厯署六邑所至政平讼理且为前令补不足在官六载清勤如一日】
　　刘大伦【万厯严州府志太仓人为寿昌令治多实政凡所讯断即有惩无不愧服而去遇诸士以礼每喜谈艺悉遵程朱为指南寿邑豪顽惮大伦威明多易辙】
　　黄道年【万厯严州府志字延卿任遂安令旧条鞭外复有加徴如造船则照丁照亩加派为悉罢之其徴收必总一年之数戸若干为柜者一为限者四而每限复分为三俾缓办而易完遇船差自为料理不费民一缗在任三年道不拾遗】
　　封锡【寿昌县志云南人天启元年知寿昌县词讼催科不遣一差下乡城隍庙灾延至大街焚已袍火随灭即捐俸重建殿宇】
　　阮振中【寿昌县志字绍一富顺人崇祯七年莅寿昌精明刚果遇事然时有假冒中书来县作奸者辨之械送上司置武库积粮饷垒石作城半月而就周环计六里建敌楼四门艮峰塔顶坠捐俸重整】
　　许国士【旧浙江通志祁州人崇祯初知严州政尚简静郡无分扰时苦于解绢逃亡殆半国士竭力申请易为官织官解民困顿苏】
　　曾守意【桐庐县志四川人由举人崇祯十三年任桐庐英达廉勤县宇囘禄设处完构不费民力调繁兰谿】
　　胡崇德【旧浙江通志广西全州人知严州时婺城土防窃发特加城高五尺为缮守计擒贼党王麒等十九人民赖以寜嵗大祲劝募赈济多所全活】
　　呉洪昌【建德县志宜兴人由进士为建德令建思补轩以培地脉筑西湖堤以兴水利旧浙江通志洪昌劝谕息讼公庭如水】
　　国朝
　　高凌云【旧浙江通志江都人顺治初授严州推官直季省会多所平反名宦畱祀册在任严督属县力行保甲盗贼潜踪捐修文庙焕然一新】
　　董珙【寿昌县志字含章嵩县人顺治七年知寿昌县先是邑中差徭应值者无伦次珙非正役不佥两道船役徃徃破家珙恳请折免值大造殚精厘剔吏胥不得上下其手壬辰夏旱步祷甘霖立沛嵗获有秋是冬防聚西界三衢震动珙严侦探出竒兵发纵堵剿浙右倚以安辑律已谨严教民恺切歴三年从未罚民一赎锾以荐陞湖广德安府同知】
　　杜桂【旧浙江通志河南卢氏人顺治戊戌进士康熙二年知寿昌县积年竒荒小民逋赋数千前令覊留在邑者三人桂代为补苴三令得以释归招集流亡许以寛恤缓徴民始来集狱无羁囚案无留牍重建明伦堂规制宏伟以异绩奏最】
　　梁浩然【旧浙江通志山车滨州人康熙七年知严州府以振兴文教变化风俗为己任尝单骑劝农作十六劝并大书忠忍二字以谕民名宦留祀册浩然重建社学延请优行生员教习孤寒子弟捐置义田以为馆谷康熙十年虫旱交侵详请蠲免捐俸买米设厰施粥老幼不能就食者查照戸
　　口给米穷民赖全活仍令属邑奉行又清厘丈册民间田畆久未归阙　　　　　或坍荒暗赔悉令照号归收疏濬两湖培筑下沙至今人文蔚起科第不絶十三年闽逆煽乱山防窃发浩然练习乡勇区画捍防郡无扰害王师络绎供应浩繁措置周详兵民安辑】
　　项一经【建德县志字苇庵湖广汉阳人进士初授金华府推官奉裁康熙八年改令建徳自万厯中定册后歴年既多版籍纷乱民户田畆数増额外赔累者无从稽考黠胥得以恣行飞洒时值编审特行归号法令民照号收田计亩加额有丝毫不符悉行改正由是民得以实田供税从前溢数涤荡靡遗创建龙山书院修葺学宫课士劝农殷殷不怠辛亥荒疫煮粥赈饥施药疗病存活甚众继有耿逆之乱大兵徃来一切军需悉力经营督抚交荐擢吏部考功司主事戊午典浙乡试再至严陵士民拥观称庆焉】
　　陈于廷【旧浙江通志辽东人康熙十三年知严州府廉介有守时闽乱未靖】
　　【王师进络绎如织于廷预为措办而民间安堵絶科泒杜馈遗豪贵敛迹后以忧去】
　　周光启【遂安县志字晦庵江南太平人康熙十九年由举人知遂安县治崇清浄正赋外不取羡余杜苞苴抑刁讼流亡皆复生业服食菲薄勿累行户期年卒官贫无以殓士民赠赙佐其归】
　　王光鼎【名宦留祀册镶黄旗人康熙三十五年知严州府嵗丁丑二麦不登芒种之后连旬不雨米价腾贵光鼎捐俸倡籴减价平粜由是绅衿富室感发兴起广运接济民赖以安妖狐作祟居民子女多受其害光鼎亲制檄文诣城隍庙告神驱逐妖狐灭迹被祟有死而复生者腊月广施絮袄于贫民严郡滩高水急津渡最险而建邑小里埠与桐邑南闗外为尤甚光鼎捐资添设渡船因亢旱祈雨自暴烈日中冒盛暑病笃百姓愿减寿祈保及卒老幼奔哭罢市辍耕】
　　温州府
　　晋
　　刘怀之【万厯温州府志永嘉郡守太元十五年永嘉人李躭举兵反怀之讨平之】
　　南北朝
　　裴松之【宋书本传字世期河东闻喜人博览坟籍立身简素年二十拜殿中将军义熙初为吴兴故鄣令在县有绩入为尚书祠部郎元嘉三年转中书侍郎使注陈寿三国志鸠集传记増广异闻既成奏上出为永嘉太守勤恤百姓吏民便之十四年致仕】
　　毛喜【陈书本传字伯武荥阳阳武人少好学善草隶至德元年授信威将军永嘉内史至郡不受俸秩政清净民吏便之遇丰州刺史章大寳举兵反郡与丰州接而素无备御喜乃修治城隍严饬器械又遣所部松阳令周磻领千兵援建安贼平授南安内史祯明元年徴为光禄大夫领左骁骑将军喜在郡皆有惠政徴入朝道路追送者数百里】
　　唐
　　李臯【册府元肃宗时为温州长史摄行州事时嵗俭臯擅发仓赈州人而上闻诏书嘉之州人李钧及弟锷弃其亲不养凡十余年时钧为殿中侍御史锷为京兆法曹臯奏钧锷不孝皆除名】
