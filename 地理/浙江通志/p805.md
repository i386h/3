<!-- { "loadSidebar": true } -->
　　舒道纪【金华赤松山志生长于婺为赤松黄冠师埋光铲彩不求名声自号华阴子常与禅月贯休为莫逆交日夕瞻仰二黄君之祠若意交神防人莫测其遇与不遇也后亦却食不疾而化又数年有于赤城见之者】
　　五代
　　贯休【十国春秋字徳隐俗姓姜氏婺州兰溪人投本邑和安寺圆贞禅师出家日诵法华经一千字耳所暂闻不忘于心受具之后往洪州传法华经起信论皆精奥义蒋瓌开洗懴戒坛命贯休为监坛干宁中谒呉越武肃王献诗云满堂花醉三千客一剑霜寒十四州武肃命改为四十州乃可相见休曰州亦难添诗亦难改闲云孤鹤何不可飞遂担簦游荆南与呉融相遇往复酬荅心相得也已而入蜀至成都献诗有云一瓶一钵垂垂老万水千山得得来呼为得得和尚太平清话贯休尝自梦得十五罗汉梵相尚缺一有告者曰师之相乃是也遂为临水图以足之】
　　保暹【婺书字希白金华普惠院僧景徳初陈充所序九僧诗暹其一也】
　　宋
　　季道华【两浙名贤外录季隐子名道华眞定人晚游义乌青巾褐裘与陈炳交而以奕棋自晦隐居不食能饮酒嗜纸得纸即撚为枚以齿錬之无纸与酒则黙坐竟日或即危垣之巓踞坐下视大笑卧积雪中无寒色一旦语其徒曰吾饮止今日耳及期趺逝众埋之明年金华吕道士元素过小茅山遇之语吕曰为我谢宛陵陈主簿盖炳也】
　　琼玉【万厯金华府志陈氏女年十九与姊浣于涧中得桃实大如拳啖之从此不复火食惟饮酒啖生果初不识字忽能诗辞为人言祸福悉验一日邀其兄游四明海中兄乗舟而己行水上阅数日衣不濡语兄曰我知来事恐泄天机姑以风花雪月为咏而寓意其中政和七年召见赐号妙靖錬师乞还山赐肩舆敦遣寿九十端坐而化】
　　法齐【景徳传灯录婺州人姓丁氏受心印于广法大师建隆二年广法归寂付授住持节使钱仁奉礼重请阐眞要太平兴国三年舍众就本院创别室宴居咸平三年示灭世寿八十九僧腊七十二】
　　志防【佛祖统纪婺州徐氏衣锦衣喜食猪头言人灾祥无不验一日坐化于三衢吉祥寺遗言吾是定光佛至是奉眞身祈祷神应不歇世目为猪头和尚泊宅编祥符寺转藏成僧俗设斋以落之一僧丐斋众见其蓝缕不加礼拂袖而去或曰此猪头和尚也使人邀请曰我不转此藏亦不转众闻其语异相率追之僧曰要我转更三十年竟不顾而去三衢守馔猪头召师食自窗暗窥之见一鬼从旁食师无预焉守以告之师寻坐亡自师之出寂无施金转藏者故老忆师言相与修礼迎眞身归至藏院郡人辐辏日获数千】
　　赞元【僧宝传字万宗义乌人双林傅大士之逺孙也三嵗出家年十五游方至石霜谒慈明禅师助舂破薪慈明移南岳又与俱及殁于石霜植种八年乃去兄事蒋山心禅师心殁以元继其席舒王与元游如昆弟元丰初王罢政府往来山中有诗赠之曰不与物违眞道广每随缘起自禅深舌根已净谁能坏足迹如空我得寻人以为实录】
　　怀志【续传灯录婺州呉氏子年十四师智慧院宝偁二十二试所习落髪肄讲宿学敬慕晚至洞山谒眞净久之辞去庵居二十年不与世接崇宁改元冬曵杖造龙安人莫之留明年六月晦问侍僧日早暮曰已夕矣遂笑曰梦境相逢我睡已觉汝但莫负丛林即是报佛恩徳言讫示寂于最乐堂】
　　师一【续传灯录字水庵居净慈婺州马氏子十六披削首叅雪峰慧照照深肯之住后上堂举圆悟师翁道叅禅叅到无叅处叅到无叅始彻头水庵则不然叅禅叅到无叅处叅到无叅未彻头若也欲穷千里目直须更上一层楼】
　　牧防【金华杂识留布衲于东阳法云寺忽有病于寺者仓卒无医药乃取布缕煎汤饮之即瘥自是用者輙效久之惟余一领今亦尽矣】
　　若芬【画禅字仲石婺州曹氏子为上竺寺书记模写云山以寓意求者渐众因谓世间宜假不宜眞如钱塘八月潮西湖雪后诸峰极天下伟观二三子当面错过却求玩道人数残墨何邪归老家山占胜作亭扁曰玉涧因以为号又建阁对芙蓉峰号芙蓉峯主尝自题画竹有云不是老僧亲写晓来谁报平安】
　　良俊【金华杂识兰溪人出家圣寿寺母老而贫乃辟室寺侧供母其中躬致庖防母亡罄衣钵焉时有潜叟者名自天居圣寿尝卜地葬亲仍构祠曰报徳二僧既出世间仍以世法事亲人伦祖意两不背云】
　　元
　　叶审思【虞集天根子赞序金华人自幼求道甚切年四十余始克尽屏诸累往来闽粤间大山丛林草屋石室宴坐定息或累数十昼夜人有疾疠水旱殃怪之属强起之欣然往应如其祷而初无所为也至顺二年自号天根子北游医无闾之山访其友蓟子训之徒予邂逅见之】
　　守贵【稽古续集字无用族甄氏婺州人十八学法为僧随千岩兴圣寿古刹后还天龙复叅中峯断崖梁山反覆叩荅初无异致曰千江虽殊明月则一吾今无复疑矣是年八月作偈寄别丞相特穆尔掷笔而化塔于天龙西岗】
　　明
　　陆瓒【金华杂识兰溪人碧眼苍髯身长九尺余顷刻数千里耽于修眞毎闭戸防坐旬月不食有士人问道之眞果内与抑外与徐荅云独言其外不可以言道独言其内不可以言道人称陆长仙不知所终】
　　普仁【献徴录字徳隐族赵氏兰溪人依月公秋潭受具足戒至正乙未出世金华西峰净土禅寺洪武戊申韶之南华不逺三千里来聘杭之中竺请如南华又加勤焉师欲往郡守钟某问师曰佛法有重轻邪曰否曰佛法既无重轻师位宁有崇卑邪师笑而止净慈居五山之一使者自武林来凡三至师乃起而应之开法筵之日黒白环听者千人有三防语若干卷山居诗一百首传于世】
　　僧净【稽古续集字月江金华人住持径山一日念佛坐逝】














　　浙江通志卷二百
　　钦定四库全书
　　浙江通志卷二百一
　　仙释【四】
　　衢州府
　　晋
　　吴猛【许旌阳化录字世云濮阳人仕吴为西安令因家焉性至孝龆龀时夏月手不驱蚊惧其去已而噬亲也年四十得至人丁义神方继师南海太守鲍靓复得秘法吴黄龙中天降白云符授之道术大行尝见暴风骤发书符掷屋上有青鸟啣去风即止或问其故答曰南湖有舟遇此风中有二道士呼天求救故以此止之验之果然海盐令干庆殁已三日猛曰令数未尽当为讼之于天遂卧尸傍数日与庆俱起庆弟著作郎宝感其异遂作搜神记行于世永康二年复还西安十月十五日遂乗白鹿车与弟子四人白昼冲升宅号紫云府晋书猛还豫章江以白羽扇画水而渡】
　　王质【洞仙传东阳人入山伐木见石室中有数童子围棋质置斧柯观之童子以一物如枣核与质令含咽便不觉饥渴童子云汝来已久可还质取斧柯烂已尽便归家计已数百年烂柯山志质随云出山迷失归路沿溪累日至旧居见乡闾半为坵陇与弟贵复入此山不知所终或谓其弟兄咸得道云】
　　唐
　　詹妙容【名胜志番阳女子唐贞元初修眞于须江县之筋竹山楮衣木食腾空而逝】鄷去奢【续仙传衢州龙邱人家九峯山下少入道年三十余居处州松阳县安和观观北五里有卯山髙五十余丈相传汉张天师及叶静能皆居此山修道去奢慕前事结庵以居朝夕焚修山东南有一方石濶二丈余平若砥常坐其上拱黙静想一旦感神人谓曰天师有斩邪剑二口并瓶贮丹在此石下可取之去但勤修无怠去奢取剑乃天师七星剑丹如麻子红色光明去奢自服及施人疾皆愈时丽水人华造因中和间荒乱之后拥土人据岩险闻去奢神与剑丹乃以兵围其山夺其剑丹而囚去奢于空室中一月不与之水及开室见顔状红白愈于来时造惊异送去奢归山留其剑丹一夜风雷飞鸣剑丹仍归石下居山十五年常见龙虎异鸟行于庭际又从道士寄宿夜闻去奢所居室若与人谈窃窥之惟闻异香满室及环佩声或见有戴逺游冠绛服螺髻垂髪碧绡衣男女四人对坐侍从皆金童玉女光明照身复有神人远立于侧道士乃防敬之一日告道士曰恐当离此山不长相见也后数日有防云鸾鹤軿舆幡幢迎去奢升天而去】
　　徐简【治衢州府志景灵宫道士修炼于严之乌龙山既得道白日仙去】
　　道义【髙僧传衢州人开元中至清凉寺粥院居止典座普请运柴义将竹鞋一緉转买人荷担因披三事衲衣东北而行可五里于楞伽山下逢一老僧引一童子前行乃相随入寺见大阁二层上下九间总如金色闪烁其目老僧令义早还辞出寺行及百步廽顾惟是山林乃知化寺也义后不知其终】
　　惟寛【景徳传灯录衢州信安人姓祝氏年十三见杀生者衋然不忍食乃求出家初习毘尼修止观后叅大寂乃得心要唐贞元六年行化于吴越间元和四年宪宗诏至闗下白居易尝诣师问曰既曰禅师何说法师曰无上菩提者被于身为律説于口为法行于心为禅应用者三其致一也十二年二月升堂説法讫就化勅谥大彻禅师】
　　藏廙【髙僧传俗姓程衢州信安人造长沙岳麓投灵智律师剃染寻于武林开元寺受具足因听律范族穷篇聚语同业曰教门繁广然有总门总门之急勿过舍筏遂徧叅禅宗遇马素门下髙足住龙牙山知廙法器告之曰蕴界不眞佛生非我子之正本复从谁得廙一言领会却逥柯山大中六年郡牧崔寿重之于龙兴寺别构禅室延居之干符六年终】
　　利踪【释氏稽古畧澶州人姓周氏出家幽州开元寺依年受具入南泉室抵衢州马蹄山至开成二年邑人翁迁贵施山下子湖创院以居广明元年入寂塔于本山指月录初子湖山下有陶家无子夫妇日夕焚祷师过而问之尔何所祈陶告其故师曰汝施我竹我施汝子陶遂施竹其夕感异梦随举一男众因号神力禅师】
　　慧闻【髙僧传信安人多劝勉檀那以福业为最尝于□江铸丈八金身像有清溪县夫妻二人将奁鉴来舍闻为咒之曰此鉴鼓铸若当佛心前乃是夫妻发心之至迨脱模露像果然鉴当佛心又尝往豫章劝化获黄金数镒俄遇贼刧闻投金水中曰虑损君子福田请自捞摝贼泳水求之不得及闻到州金已在其院中山路虎豹或逢之将杖叩其脑曰汝勿害人吾造功徳明日虎衔野猪投闻前弭尾而去】
　　五代
　　仪宴【十国春秋湖州许氏子生于唐干符三年开运中游江郎岩覩石龛谓弟子慧兴曰予入定此中汝当垒石塞门慧兴如所戒明年啓视素髪披肩胸尚暖徐自定起了无异容已复囬信安乌巨山侍郎愼知礼鎭衢州命僧守荣诘其定相仪宴殊不与辨守荣礼像得舎利数枚叹曰宴公眞不可以浅测也忠懿王一夕梦师来见遣使圗像至适王患目疾展像作礼目疾顿瘳因赐号开明禅师宋太宗召对便殿言禅定事深契上防久之得请还山淳化元年卒寿一百五十嵗】
　　遇缘【五灯防元衢州南禅遇缘禅师有俗士号鐡脚者忽骑马至僧问师既是鐡脚为甚麽骑马师曰腰带不因遮腹痛幞头岂是御天寒又问师和尚恁麽后生为甚麽却为尊宿师曰千嵗祗言朱顶鹤朝生便是鳯凰儿上堂有僧问众手淘金谁是得者师曰谿畔披沙徒自困家中有宝速须还曰恁麽即始终不从人得去师曰饶君便有擎山力未免肩头有担胝】
　　宋
　　王自然【名胜志天童八仙山道士弃家修炼于此有道行能致雷雨元祐间即其所居建玉霄宫初县前池多蛙谯楼多蚊县令请自然驱之遂絶至今犹然】
