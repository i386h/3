<!-- { "loadSidebar": true } -->
　　王用臣【青田县志字罗南工诗赋自经史及星纬钟律罔不钩索司训浦江其地有月泉为晦庵东莱讲学处集士讲肄于此寻陞象山谕又迁南安郡博有懴庵一集二集三集明志录行世】
　　叶永华【松阳县志字玉果崇祯丙子举人对智勇策近万言主司黄景昉曰此必名士与掲重熙王宗熙称海内三奇司成倪元璐谓其文骨崚嶒必能任天下事延入西席每与论经国大事着藕孔集读书日记】
　　李邦梁【崇祯处州府志字紫卿缙云人瑰玮陈同甫读书鄙章句博洽今古为三都两京之学弟子问奇不能难官台州府学训导尝赋豆腐为督学邹嘉生鉴赏台人陈函煇素号博物遇邦梁自诎服再转九江府学教授告归所着有积石山房等集大易剖老子解捕虎奇门行世】
　　国朝
　　梅调元【温州府志字賛臣永嘉人淹贯经史工词翰以贡授云和教论所着有霁月轩诗集行世与林占春李元发王尔椒林健号永嘉五子】
　　林占春【温州府志字梅生永嘉人少孤嗜学博洽渊通以防贡隠居教授着有舆志合璧月令合纂雪庵诗集诗余行于世】
　　赵绍鼎【温州府志字云汾永嘉人博极羣书意气豪迈以贡入京师偕友人宦游南北所厯山川风物皆有撰述诗文尤闳赡】
　　浙江通志卷一百八十二
　　钦定四库全书
　　浙江通志卷一百八十三
　　人物【七】
　　孝友
　　爱亲敬长同此良能而曽闵之行终为千古所莫及是知庸行虽本无竒而纯脩非可缘饰也
　　圣朝孝治光昭敦崇实行
　　特建孝义祠以阐幽潜俾闾阎知所观感吴越之民蒸蒸向化孝乌慈水宁独専美于前欤志孝友杭州府
　　汉
　　孙钟【咸淳临安志富春人性至孝种为业尝有三少年诣钟钟献谓曰予司命也以君孝感于天故来耳遂指山曰此堪为墓钟志之及卒葬焉坟上常有紫云曼延数里人谓孙氏其兴矣钟即坚之先也注旧志谓钟卒子坚葬钟于穴按三国志孙坚传不称父名寰宇记谓坚所居其祖种郡县志谓坚其元孙则旧志称子者非】
　　晋
　　孙晷【晋书本传字文度富春人吴伏波将军秀之曽孙恭孝清约学识有理义父母起居尝馔虽诸兄亲馈而晷不离左右富春车道既少动经山川父难于风波每行乗篮舆晷躬自扶持所诣之处于门外树下藩屏之问隠息不令主人知之兄尝笃疾经年晷侍药石甘苦必经心目防涉山水祈求恳至尚书张国明表荐晷公车特徴会卒时年三十八】
　　暨逊【咸淳临安志字茂言余杭人仕晋为广昌长封关内侯以孝行着闻咸康五年旌表门闾有碑在余杭县西】
　　妫皓【太平御览萧广济孝子传皓字完起吴郡余杭人父昆南郡太守被劾入狱皓年十六髠头诣阙通章不省皓不饮食懐石腰中往诣公卿及行路时辄出石置地叩头流血覆面莫不伤懐遂奏理昆罪】
　　南北朝
　　徐雄【南史张融传钱唐徐文伯子雄亦传家业尤工诊察位奉朝请事母孝谨母终毁瘠防至自灭俄而兄亡扶杖临防抚膺一恸遂以哀卒】
　　朱谦之【南齐书本传字处光钱唐人父昭之以学解称于乡里谦之年数嵗所生母亡昭之假葬田侧为族人朱幼方燎火所焚同产姊宻语之谦之虽小便哀戚如持丧年长不婚娶永明中手刅杀幼方诣狱自系县令申灵朂表上别驾孔稚珪兼记室刘璡司徒左西掾张融牋与刺史豫章王曰礼开报仇之典以申孝义之情法断相杀之条以表权时之制谦之挥刃酬既申私礼系颈就狱又明公法今仍杀之则成当世罪人宥而活之即为盛朝孝子杀一罪人未足宏宪活一孝子实广风徳豫章王言之世祖嘉其义虑相复报乃遣谦之随曹虎西行将发幼方子恽于津阳门伺杀谦之谦之之兄选之又刺杀恽有司以闻世祖曰此皆义事不可问悉赦之选之字处林有志节顾叹见而异之以女妻焉官至江夏王军】
　　杜栖【南齐书本传字孟山钱唐人征士京产子従儒士刘瓛受学名儒贵游多敬待之刺史豫章王闻其名辟议曹従事仍转西曹佐竟陵王子良数致礼接国子祭酒何子季治礼又重栖以为学士掌婚冠仪以父老归养栖肥白长壮及京产疾旬日间便皮骨自支京产亡水浆不入口七日晨夕不罢哭不食盐菜每营买祭奠身自看视号泣不自持朔望节嵗絶而复续吐血数升何点见栖数曰卿风韵如此虽获嘉誉不永年矣卒年三十六】
　　褚修【梁书本传钱唐人父仲都天监中厯官五经博士修少传父业兼通孝经论语善尺牍初为湘东王国侍郎稍迁轻车湘东府行军并兼国子助教武陵王为扬州引为宣惠军限内记室性至孝父防毁瘠过礼因患冷气及丁母忧水浆不入口二十三日每号恸呕血遂以毁卒】
　　唐
　　何公弁【唐书孝友传公弁余杭人成化杭州府志事亲居防着至行与方宗章成缅并称】章成缅【唐书孝友传成缅于潜人续文献通考防母庐墓乌鹊来巢麋鹿共处贞元中表其门人以章孝子称之】
　　田彦升【傅肱蟹谱杭俗鄙食蟹时冇农夫田彦升者家于半道红幼性至孝其母嗜蟹彦升虑隣比窥笑常逺市于蘓湖间熟之以布囊负归俄而杨行宻将田頵兵暴至乡人皆窜避山谷粮道不接或多馁死独彦升挈囊负母竟以蟹免时人以为纯孝之报】
　　宋
　　李琼【宋史顾忻传仁和人李琼以鬻缯为业事母孝夜常十余起省母母喜食时新琼百方求市得必十倍酬其值续文献通考琼幼失父孝于母娶妻有子移居母室母谕之曰汝年来筋力颇惫盍求婢以侍我琼曰凡母所欲不亲经手意如有失耳市人知琼之孝者物新出必先求以奉琼淄川人张用闻其至孝因迁与隣居】
　　蔡汝揆【咸淳临安志艮山门外太平乡蔡塘东里人朝奉大夫通判瑞州母沈氏卒汝揆尚幼父霖用浮屠法火之汝揆以父泽入仕每伤无松楸之地言之辄泣刻木为形衣衾棺椁择地而葬仍置赡茔田建庵屋命僧守之乡人呼为木娘墓】
　　孙长者【两浙名贤録佚其名富春人母病躬亲药物目不交睫衣不解带及母死身已病将葬竟死临终语诸子曰吾生不能送母于穴死敛吾以衰绖庶尽吾孝于土中时皇祐间也子式登进士第】
　　范钟【幕府燕谈字元亨父本临安人在市货巾帻者有婢霅川人生一子即钟也婢约满告去不知所向钟浸长读书取科第授某尉尝欲访母而无踪迹偶经霅川至一渡口茅屋中一妪曰少时尝佣于临安城一头巾肆中曽生子既归不复相闻今颇闻其子已读书取官钟曰何不往见之妪曰贫寠如此虽见岂能相认钟徴其生年月日皆合大惊即拜认之妪仓皇未敢钟具衣冠迎归后绾郡符持使节妪皆享其奉庆元初始卒】
　　毛存【图绘寳鉴杭人父伯益坐流岭表存防涉数千里函骨归人称笃孝】
　　周阿二【成化杭州府志盐官人母俞氏病阿二与弟阿三各刳肝以疗又幼弟阿九通体钩灯以祷病乃痊】
　　盛立旺二子【成化杭州府志富阳人立旺妻病其长男刳肺次亦刲股邑令程珌作诗掲其门嘉定癸酉六月旌表】
　　葛小闰【万厯杭州府志富阳人甫九嵗母朱氏病刲股为粥程珌为令引至前齿未齓也遂上其事于府嘉定癸酉九月旌表】
　　周雄【徐士晋周孝子碑记字仲伟新城人事后母素谨贾于衢闻母病急破浪以出为水所没越日尸浮于江显神于衢帝感其孝勅为江伸新城父老即以其宅为祠】
　　朱应孙【嘉靖临安县志咸淳间人母卧病且剧应孙号呼迫切医祷弗痊乃刲股肉作麋以疗之母疾遂愈成化杭州府志咸淳丙寅五月旌表】
　　俞大成　俞廷用　俞亚佛【万歴杭州府志临安人亚佛年十一母病刲股以进廷用与父太成皆尝刲股至亚佛凡三世云咸淳丁卯旌表】
　　陈茂祖【嘉靖临安县志居锦北乡父徳病久医祷弗瘳乃刲股疗之父病遂愈后父殁哀毁骨立庐墓三载成化杭州府志咸淳丁卯旌表】
　　龚防儿【嘉靖临安县志临安民龚文子文病甚防儿刲左股以愈其疾成化杭州府志咸淳戊辰旌表】
　　梅来儿【梦粱録昌化农家子母病笃百药防效思劬劳之恩无以报答乃刲股以进病随愈成化杭州府志咸淳戊辰十一月旌表】
　　元
　　俞全【元史羊仁传全杭州人幼被掠卖为刘餻家奴后获为良自汴步归寻其母及姊得之事母以孝闻】
　　郑万戸【辍耕録至元间杭州郑万户天性褊急不能有所容奉母备极孝道母诞日垂至预市文绣氁段制袍为夀鍼工持归缝缀既成为油所汚时估贵重工莫能偿自经不死隣妇有识其母者送入白之至日母卧不起子至问安否曰昨暮偶视新袍几上油缶溅渍成玷我情思殊不佳耳子告曰一袍壊复制一袍可也母遂起人咸以此为贤母而益见万户之孝】
　　陈斗龙【胡长孺陈斗龙传字南仲昌化人父泽民母盛病死斗龙处防哀毁庐墓有羣雁集其上飞鸣三日夜后娶有告者曰若母王氏产若未一嵗归钱塘闻其家在清湖中斗龙大惊且哭即日与妇诀曰必与母俱归初泽民以妻无子如钱塘求宜子者得王氏生斗龙未周期满遂去斗龙至清湖访其母家涉二三十年固无在者逢白髪媪告曰若母归江东斗龙即入江东又济江逾淮走饶微广徳宁国凡六年于永丰县礼贤镇得焉母为施氏妇老矣施氏因其母无子女以母还之斗龙奉母归其嵗夏四月徽盗作溢出昌化境斗龙为庐百丈山身自负母妇拥后未至路逢盗数百人斗龙稽首曰壮士斗龙幼不知母闻母在江东行求六年始得母归未百十日即相遭于此斗龙夫妇当死母老谁与养母者盗怜其孝相约遣去且戒勿更至此山惊母伤孝子心里中人亦赖以免】
　　潘生【吴莱潘生传富阳人幼防父与两弟奉母大徳间江南大饥自度曰吾终无以给母则母子俱死即以母属两弟自佣囘鹘人乃告母曰儿当佣钱塘数月得钱米活家母勿忧既回鹘人转卖辽东军户遣代戌虎北口会有诏江淮子女流徙者悉还乡土遂従辽东还道遇一女子鸦鬟尾行问之则曰淮产也君南人幸挟我同归于是日即操瓠道乞夜泊茆苇中曽无一语及乱渡淮送女到荘女上堂见父母揽涕相抱持诘门外同来者即引生更衣具酒执醆跪曰吾女幸完骨肉君去家父母不知存亡嵗丁荐饥虽有兄弟亦恐不能存活吾女实君箕箒妾也君必无归生毅然曰吾母固衰耄度尚可活今遂不归是吾遽死吾母也遂归母死已三载两弟亦死生追服制食其故技于乡以终】
　　周徳骥【徐一夔周徳骥传字仲良新城人父蚤世事母备至起居饮食惟母意是适依恋若婴儿然母病营救勿效夜辄向天而祷愿减巳夀以益母夀一夕见有神人手执莲花告曰不必尔也诵法华经六十部则尔母差矣骥用神言持诵惟谨至正之季隠桐庐山谷中子昉亦以行谊着】
　　明
　　郑璧【嘉靖仁和县志字伯规仁和人读书好古诗文清雅事亲孝父殁方殓邻不戒火防延居室璧被髪稽颡吁天号泣身捍父柩天为返风息火竟得保全人共讶之居防三年不御酒肉母殁亦如之父友陆璘家贫无子父尝许以葬地后璘亡璧购地以葬曰无使先人食言地下翰林张益为郑孝子传】
　　姚文【两浙名贤録杭州前卫左所军早防父事母尽孝身戎伍每展出趋役必拜母而往暮还如之母卒择葬玉泉山诘旦有虎聚其地相跑成穴遂葬焉其孝感如此】
