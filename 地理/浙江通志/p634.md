<!-- { "loadSidebar": true } -->
　　江仲明【宋史詹良臣传仲明台州人宣和寇乱载老母逃山涧中猝遇寇于东城之冈逼使就降仲明义不辱奋起骂贼死之丞相吕颐浩诔以文】
　　蒋煜【赤城志仙居人有文学宣和寇乱与煜遇欲妻以女煜拒之胁以拜亦不从寇曰吾戮汝矣煜伸颈就刄詈声不絶煜性滑稽其临事有立如此】
　　王衡【赤城志字平仲临海人大观中举八行歳贡后死方腊之乱贼首闻之自戮其党数人曰何敢杀王佛子】
　　张埏【徐一夔张氏家谱临海人靖康之乱从参政谢克家与金人战江上死节】
　　左防【赤城志字文琰黄岩人璠之弟为贺正书状官死于难】
　　陈克【台州府志字子髙临海人贻序子博学能诗荐为删定官尚书吕祉帅建康辟致为属后祉参督府谋议复从至淮西绍兴间郦琼叛杀祉克奋勇出战兵败就擒叱令屈膝克曰吾宋臣也宁为珠碎不为瓦全贼积薪焚之克骂不絶口声如震雷众惧罗拜举酒酹曰真忠臣也军民闻之号恸如丧所亲】
　　张玘【台州府志字子佩宁海人嘉熙进士厯官浙西宪干伏阙三上书言天下计斥死岭表】张华宗【仙居县志字君实宝祐间以明经补国学除杭州教授转州临江谨身率士所至有声开庆元年元兵压境翼同官拒守久之临江陷元兵火文庙大呼曰不降者我也当速杀曷为令先圣无依耶遂遇害诏諡忠烈赐大夫秩】
　　杜浒【宋史邹防传浒字贵卿丞相范从子徳祐元年有诏勤王浒时宰县纠集民兵得四千人文天祥开阃平江往附焉时陈志道等赞天祥出使浒力争不可已而天祥北行无敢从者浒独慨然请行特改兵部架阁从京口以计赂守夜刘千戸得官镫脱天祥偕走淮甸由海道以达永嘉益王即位授司农卿寻往温台招集兵财福安陷与天祥相失久之奉命复入天祥幕及空坑兵败又与跋涉以出径趋厓山兵溃被执以忧愤卒】
　　王珏【赤城新志字叔宝仙居人咸淳进士徳祐初以太学博士权知台州与陈仁玉筑城浚濠坚壁以守城陷赴泮水死寇兵至取首级以献功其侄賔服珏衣冠自残以全珏遗体】
　　邵囦【赤城新志字叔鲁临海人咸淳进士厯本州教授元兵临城火学宫端坐而死】
　　牟大昌【台州府志字逢明黄岩人宋末应文天祥檄与侄天与聚义兵勤王浙东提刑杜渊辟大昌为都将天与副之元兵陷台州率众御之题其帜曰大宋臣牟大昌义兵力战而死从妹则娘投崖死兄士伯二女皆自经宗族男女死者不可胜讣】
　　赵时栗【仙居县志字寛甫咸淳进士授海盐主簿募民与元兵对垒者二旬食尽度不能支遂防马突入敌营手刄数骑而死】
　　丁衡【台州府志天台人咸淳辛未进士赴江西提刑任途遇元兵不屈而死弟卫亦辛未进士厯官校书郎以贾似道当国致仕宋亡缟素终身累召不起】
　　髙申甫【旧浙江通志字宣卿仙居人由武科除景陵令多恵政元兵至率民力战死之】徐副尉【天台县志失其名元兵破临安宋幼主由庆元南奔元兵追弗及分兵经天台趋宁海邀之副尉率乡兵拒于关岭元兵不能度宋主得浮海去元兵怒从别道抵台邑徐氏男女无少长皆被害乡人作大墓瘗之独乳母王氏抱所乳儿归宁得免三传至善述始大显】
　　张和孙【两浙名贤録字哲齐临海人文天祥自通州泛海过其家约举义兵将取明州不果后张范入寇见壁间檄捕得之哲斋知不免语范曰吾生为宋民死为宋鬼何怪我为遂遇害】
　　赵孟僴【嘉靖浙江通志宋宗室家黄岩文天祥见之曰瑚琏器也后天祥开阃江东浙西俱辟以行及召赴阙孟僴留呉中宋亡元兵执孟僴欲官之固辞以疾遂去呉依亲友以居絶口不谈宋事及天祥卒为文祭之恸絶复苏临终口占曰王室之懿文山之客一朝从容千古忠赤端坐拱手而逝所着诗文名湖山汗漫集】
　　元
　　林梦正【辍耕録字古泉黄岩人以著述荐擢溧阳教授贼寇溧阳获贼魁张某问之曰我父为军千户红巾入境逼我父为帅父以年老令我代之梦正骂曰尔祖父世为国臣而尔忍从贼耶既而贼势复盛竟夺张去下令曰生得林教授者有赏梦正匿他处搜得之张曰前日骂我者非尔耶降我则俾尔为元帅梦正终不屈缚于树杀之】
　　潘伯修【赤城新志字省中黄岩人尝三举于乡试春官卒不遇遂居教授以著书为事旁通天文地理律厯之学为诗文皆寓微意曰文章不关世教虽工无益也方国珍寇海上浙江参政多尔济巴勒总兵至将尽屠边海之民伯修挺身率父老诣军前力争曰倡乱者独国珍尔吾民无罪也乃得免后竟为国珍所害台州府志方氏刼致庆元欲使长幕府力辞归使盗待诸隘杀之】
　　陈恢【两浙名贤録字仲广黄岩人至正庚寅方国珍寇海上境内骚动恢所居仅一里聚其族人及乡之好义者御之不克寇以利诱之恢辄骂不从既而与战于白枫河宗族死者八十余人寇势益盛恢自度终不能敌逃入山中以忧愤卒】
　　洪世安【临海县志字用之至正十三年方国珍陷台州世安率乡勇阻守三江贼猝至寡不敌众乃夜缚田中粟杆万余各挿火炬贼疑为兵至遂退世安率众追十余里后贼知悉众来攻遂被执临死骂不絶口明太祖遣朱亮祖平国珍至台访世安忠义欲官其子檥百戸辞不受遂世免其徭】
　　台哈布哈【元史本传字兼善巴约特氏初名达布哈文宗赐今名父塔布台仕台州録事判官遂居于台年十七浙江乡试第一明年对防赐进士及第授集贤修撰顺帝即位出佥河南司事转江浙行省左右司郎中浙西大水害稼台哈布哈力言于中书免其租至正元年除绍兴路总管革吏弊除没官牛租令民自实田以均赋役行乡饮酒礼教民兴让越俗大治黄岩民方国珍为乱台哈布哈上招捕之防不听除江东亷访使国珍入海烧掠沿海州郡十一年诏博啰特穆尔为江浙行省左丞总兵至庆元以台哈布哈谂知贼情状迁浙东道宣慰使都元帅分兵于温州使夹攻之国珍寇温台哈布哈纵火筏焚之遁去既而博啰特穆尔战溃被执为国珍饰词上闻遣大司农达实特穆尔等至黄岩招之国珍兄弟皆罗拜退止民间小楼台哈布哈欲命壮士袭杀之达实特穆尔曰我受诏招降公欲擅命耶乃止檄台哈布哈亲至海濵散其徒众拘其海舟兵器国珍兄弟授官有差迁台哈布哈台州路达噜噶齐十二年国珍复入海以叛台哈布哈自分以死报国发兵扼黄岩之澄江而遣义士王大用抵国珍示约信使之来归国珍拘大用不遣以小舸二百突海门入州港犯马鞍诸山时国珍党陈仲达往来计议陈其可降状台哈布哈率部众张受降旗乗潮而前船触沙不能行与国珍遇呼仲达申前议仲达目动气索台哈布哈觉其心异手斩之即前搏贼船射死五人贼跃入船复斫死二人贼举槊来刺辄斫折之贼羣至欲抱持过国珍船台哈布哈瞠目叱之脱起夺贼刀又杀二人贼攒槊刺之中颈死犹植立不朴投其尸海中僮名抱琴及临海尉李辅徳千戸持嘉义士张君璧皆死之追赠江浙行省平章政事封魏国公諡忠介立庙台州赐额崇节】
　　呉【台州府志字仲修仙居人少负大志好骑射至正间郡监亷其才擢署黄岩州判会睦溪盗犯仙居遂陞州同知率部兵逆战于罗汉潭挫其锋有乡民阴为贼导贼掩其后格鬭大创而死长子煴袭职与弟焘炘等涕泣誓师趋捣贼巢获其渠魁并向导者剖肝以祭之朝嘉其父子忠孝庙祀并官焘炘】
　　应允中【台州府志字徳闻方国珍反允中与宋俌潘义和等募壮勇万余人战于半野桥堕水遇害赠临海尉】
　　陈宣【太平县志字钦召至正间方国珍寇海上郭仁本与之通宣令乡民御之仁本焚其庐宣自刭】张维贤【仙居县志字允徳维大弟虬髭猿臂至正间荐授南漳监镇累勲擢武徳将军晋爵侯食邑万戸与明兵战于兰谿失利被获初刘基与之善至是刘如械所説之降维贤曰吾非不知若主长者顾吾弟兄并开府受国恩不忍背也洎就刑刘与太祖曰主上扫平六合不宜使天下有杀义士名太祖颔之谪戍武林不食七日死】
　　明
　　叶伯巨【方孝孺叶伯巨传字居升宁海人入太学未久诏诸生分教河北弟子伯巨得平遥县洪武九年星变下诏求言伯巨为书言三事曰分封太侈求治太急用刑太烦其语皆切直上大怒曰小子何敢疎间吾骨肉速取以来吾将啖其肉伯巨至丞相乗上喜乃敢奏诏系刑曹问状死狱中】
　　叶良器【台州府志宁海人慷慨有大节元末扰攘能保障乡里歳已亥总制官胡深荐为千戸勦山寇及征方国珍克平阳城陞万戸深入敌境被获不屈遇害诏存防其家】
　　方孝孺【朝野彚编字希直一字希古宁海人年十四事父克孝从宋濓游尽得其所学以明王道辟异端为己任洪武十五年以呉沈荐召见上喜谓太子曰此端士也当老其才辅汝遣还乡二十五年召至擢汉中府学教授蜀献王闻其贤聘为世子师名其读书之庐曰正学太孙即位召为翰林博士进侍讲学士备顾问改文学博士北兵起日召谋议诏檄皆出孝孺手北兵既渡江画防坚守誓死社稷建文逊去孝孺衰服昼夜恸哭姚广孝谓成祖曰陞下至京幸全方孝孺若杀此人则天下读书种子絶矣乃使廖镛兄弟召之孝孺不肯屈令镇抚伍云收孝孺系狱犹遣人谕之再三不从因使孝孺草诏乃召见孝孺号恸声彻殿陛上降榻劳曰先生何自苦余欲法周公辅成王耳孝孺曰成王何在上曰渠自焚死孝孺曰何不立成王子上曰国赖长君曰何不立成王之弟上曰朕家事先生何自苦遂授笔札曰诏天下非先生草不可孝孺投笔于地曰死即死诏不可草上曰汝不顾九族乎孝孺奋然曰即杀十族亦无如何且骂且哭上大怒令以刀抉其口两旁至耳磔之聚宝门外骂声不絶时年四十六诏收其妻妻郑巳先缢籍九族皆诛上怒不已必欲诛十族乃以门人廖镛等为一族诛之凡坐死者八百四十七人谪戍死者复数百人典史魏泽为匿其幼子洪熙初仁宗尝谕羣臣曰若孝孺辈皆忠臣也诏从寛典方氏遗族始有赦还者因立祠堂祀之成化初遗文始出】
　　王叔英【名山藏字原采黄岩人洪武初与杨太中叶见太方孝孺林右并徴辞还久之荐授仙居训导陞汉阳知县建文初召拜翰林编修言太祖除奸剔秽抑强锄梗若医去疾若农去草急于去病或伤体肤严于去草或伤禾稼疾去宜燮其血气草去宜培其根苗又论行限田以数千百言靖难师渡江叔英募兵广徳闻都城破仰天恸哭夜留题几上沐浴衣冠书絶命词衣裾间自经元妙观银杏树下妻金死狱二女死井中弟元黙变姓名匿市贾为乡人金寛所识告成祖捕斩之剉其尸】
　　郑华【献徴録字思孝临海人洪武丁丑进士授行人奉使川广有声誉建文中诖误谪东平州吏目靖难兵起谓其妻萧曰吾义必死奈亲老汝少何妻泣对曰君能为国妾独不能为君乎华乃称疾寻医携家托其友无锡丞赵次进驰还东平时州长贰尽弃城走华独率吏民死守水浆不入口者三四日北将朱能攻陷东阿分兵取东平华曰守土之臣义不茍生请援不至力疾战不屈死之时年甫三十祀八忠祠】
　　郑恕【备遗録字本忠仙居人由训导陞萧县知县靖难师至竭力拒守被擒而死二女当配亦死之子濓湜亦从坐】
　　卢原质【续文献通考字希鲁宁海人母方孝孺姑也任太常少卿事建文君屡有建白靖难后召见不屈死之弟原朴亦论死族其家】
