<!-- { "loadSidebar": true } -->
　　呉越望海县治　太平寰宇记梁开平三年呉越王以地濵海有鱼盐之利因置望海县后改为定海县【舆地纪胜本鄮县之静海镇呉越备史梁开平二年武肃徇明州因城望海镇置望海县】
　　宋酒税防　天啓慈谿县志酒税务在县东南二里淳化七年建监酒税防在县东南一里庆歴八年建【名胜志鄞县西下庄乃宋之酒坊司也】
　　宋永平寨　天啓慈谿县志宋置永平寨于县西夜飞山屯驻水军咸淳十年寨燬
　　宋社坛　天啓慈谿县志在县西南祈报坊建炎二年令林叔豹建
　　宋教　天啓慈谿县志在县东北靖康元年置宋船　至正四明续志吕祖俭诗序晁景迂大观中为四明船场后七十余年访问旧迹尚有可考晁説之思四明所居诗轩窻直到桃花渡是也
　　宋鸡鸣寨　天啓慈谿县志在县西北四十五里白马岙口政和七年建开庆初移屯向头寨之傍
　　宋鲒埼寨　嘉靖奉化县志即鲒埼镇嘉泰中置宋沿海制置使司　舆地纪胜绍兴二年以吕颐浩言设沿海制置使置司定海县
　　宋市舶司　中兴小歴建炎二年复置市舶司于明州定海县听番客从便
　　桃源洞园　嘉靖宁波府志在帅府后园之北中有佳趣亭集春亭容与亭宋韩璡建今改为海道司
　　帅府园　嘉靖宁波府志在帅府元建右置花园古石嘉木髙台曲池至今尚存改建市舶提举司
　　蒋家园　名胜志在府东南宋蒋晓建【王亘游蒋围诗采莲桥下路皂盖拂云来尘压随轩雨风生避暑台酒縁佳客尽花为使君开共话西溪旧相忘此日杯】
　　倪家园　名胜志在府治北元倪万尸建
　　西湖十洲　舆地纪胜在州西湖中有汀洲岛屿凡十曰柳汀雪汀芳草汀芙蓉洲菊花洲月岛松岛花屿竹屿烟屿四时之景不同而士女防赏特盛于春夏飞盖成隂画船漾影无虚日也【嘉靖宁波府志宋元祐癸酉太守刘珵因月湖之旧而疏浚之复仍其积上广为十洲随景命名】
　　烟波馆　成化四明郡志在鄞县东四十里东钱湖宋寳庆三年守胡榘建旁有天镜亭
　　丈亭馆　嘉靖宁波府志在慈谿县西南四十五里宋嘉定间令边列建馆于丈亭北故名
　　鳬矶馆　晏公要慈谿县东南二里唐开元二十六年县令房琯建【慈谿县志地临江渚鳬雁羣集名曰鳬矶后改为驿】
　　虚馆　名胜志在城西南月湖中
　　登陆馆　嘉靖宁波府志在奉化县东四里
　　龙津馆　嘉靖奉化县志宋朱文公提举浙东常平泊舟于此率诸生讲学焉
　　金钟馆　嘉靖奉化县志在县东北十里宋咸淳中参政叶梦鼎镇明州建
　　济川馆　嘉靖宁波府志在定海县南旧名利涉又名济川亭
　　泽山行馆　延祐四明志在定海县西北九十里泽山宋吏部郎黄震以德祐初归隐就山南筑行馆榜所居室为归来之庐林泉潇洒为一方胜览【张楷题泽山馆诗山水真佳致乾坤独乐乡谷深如子午地僻似柴桑石凿登山径槎横渡水梁黄公归隐处松菊有余香】
　　舟山馆　定海县志在县城内宋嘉定十五年令赵大忠建
　　太白庄　嘉靖宁波府志在府东五里元学士程端礼与弟端学改为读书庄即宋守胡榘所建太白楼也
　　梅庄　延祐四明志在春风堂南淳祐中制帅顔颐仲建
　　义田庄　嘉靖宁波府志在府治西望京门内宋淳熙时汪庄靖大猷立【楼钥义田庄记四明乡谊最重齐国公以列卿领昼蟰义襟素髙防孤济急厥后外祖少师汪公太帅史文惠王舅氏尚书暨乡先达与我诸父相继主盟此风不坠淳熙中沈晦叔焕请于文惠王用会稽近地为义田之举王韪其言与吾舅谋倡率好事者于是或捐己产或输财以买得拨助之田合五顷有奇嵗得谷六百斛米三之二买田作屋十五楹于郡城西望京门内扁曰义田庄推爵齿之髙而行干力者提其纲仕而家食者一人司其出入凡有亲防不能举孤女不能嫁参稽而次授之自今富者乐施贫者安分与者不以为恩受者不以为辛有余则加益焉共守规约以无员先生之意而后可以久矣】
　　柳庄　嘉靖鄞县志袁士元子太常丞珙退休之里即菊村故址
　　九经堂　舆地纪胜在鄮山堂后淳化间诏颁九经郡守陈充作堂藏之【李闗重修九经堂记上即位之明年九月闶自虞部郎中乞守兹土乃得亳又明年十月自亳被命来领郡事一日会賔客于东园之嘉燕堂其北有遗址焉问诸老史云九经堂基也旧记在焉涤而观之乃殿中丞陈侯充之文也陈侯当淳化二年莅兹方太宗皇帝诏以九经赐荆楚湖襄江呉杭越闽中岭外诸郡而明预马陈侯戾止见所赐书戴仰天子之休饰广厦以藏之名曰九经堂自淳化二年迄于今才百年而九经散失无存堂亦废而草木蓁蓁矣乃率入官之弃材鸠无用之军工凿治畚土増髙旧址如台而新之且购九经寘其间使士民复见太宗之遗训与陈侯经始之迹而时与士大夫游焉】
　　鄮山堂　延祐四明志在镇海楼北宋政和丙申守周邦彦因旧基建
　　嘉燕堂　李闶重修九经堂记郡东园
　　进思堂　延祐四明志在府治绍兴间守毕仲荀建真瑞堂　延祐四明志在熙春亭东成化四明郡志宋守韩璡建
　　清心堂　延祐四明志在芙蓉堂西隆兴癸未守赵子潇建
　　春风堂　芙蓉堂　延祐四明志在府治并宋守程覃建
　　熙春堂　百花堂　舆地纪胜并在州宅后圃锦堂　延祐四明志在治事防后淳祐元年守余天锡新之御书锦堂二字以天锡典乡郡也
　　清暑堂　延祐四明志在府堂西偏淳熙初魏王建老香堂　嘉靖宁波府志在府治面北植桂百本宋大使丞相呉潜出守庆元时建
　　苍云堂　嘉靖宁波府志在郡圃之北有古桧数本太守章大醇建既圮大使丞相呉潜增复旧规仍以桧补之苍云旧扁犹在溧阳张即之书
　　平易堂　舆地纪胜在府治进思堂后
　　琴堂　延祐四明志在鄞县寛赋堂之北宋建清心堂　延祐四明志在鄞县宅东北园中西南瞰莲池宋绍兴二十五年令王晔建
　　寛赋堂　延祐四明志在鄞县宅左面东绍兴二十六年令周申亨重建桐乡朱翌记
　　昼帘堂　延祐四明志在鄞县防事东绍兴三十一年建赵省为记
　　众乐堂　延祐四明志在子城西南屹立湖中有桥以通来往一胜景也嘉祐间守钱公辅建守吕浮书额【邵亢众乐堂记明治故鄮濒海之都厥初导江源于南山酾为漕河以入于城呉越肇国兹为辅州湖支于河盖数百畆中为亭观卉木洲屿至于今圯废鲜有存者维时钱君来此邦邦之人曰维政刑毋枉于直曰维教化日迁于良山樵水耘济之阜安陶然太和歳以有年邦人怡怡并寻于娯君曰从事与是同好近而胜者莫湖先焉阏者辟之洼者隆之昔赋吏租削而捐之周为飞梁以通往来合为夏屋鳞舒翼开逺岩近峯烟矗两青水流庭阶激激有声君曰从事盍往乐之荷房芰盘鳬飞鸨翻飘飘沟前凡州之人月维暮春聨航接舻肴酒筦来游其间环隄彷徉风于栁杨夕以忘还明人之忧惟使君是求明人之乐惟使君是度乐乎乐而不与人同乐安在其为乐哉他山之石以镵以刻以告后人尚识其畧时熙宁二年也】
　　广生堂　延祐四明志在湖心寺侧乾道中守赵伯圭建
　　锦照堂　成化四明郡志在月湖南宋楼异建后更名竹洲
　　真隠堂　嘉靖宁波府志在月湖之中洲宋越王史浩建以读书着真隐漫録
　　沧洲堂　袁桷诗注九月望日过东湖上山僧能道嘉定间事出示史忠宣公所制沧洲堂上梁文
　　明恕堂　天啓慈谿县志宋雍熙初令李绍文建绍兴中令林公定更名制锦元乌马儿改曰胜览
　　清清堂　袁桷慈谿县兴造记防事有堂曰清清淳化间县令张颖叔达玺书之所褒因其名而筑者也慈谿县志后令黄琼重修后又名清清阁【徐璋重修清清堂记余过是邑大夫黄公延余一室榜曰清清凭髙原面广野基宇耸壮丹青焕饰周旋熟视见平芜散緑修竹环翠孤云落照飞烟有无逺水断霞白鸟上下予以堂名殆是之谓欤公曰非也将水禽啁唽松籁悠艇棹絶湖而渔唱问发牛羊下坡而牧笛孤响有适于耳欤曰非也抑讼息庭虚退而孤坐琴横净几香袅金炉一虑不生万缘俱涤终日寓之而忘身之在仕欤曰非也盖淳化中有贤令张叔达者绰着严明茂昭清德政施百里而声达九重玺书敦奨先诏尚存后人仰其清名虑久而湮也乃建兹堂傍曰清清希仰前规即不能抗衡并驰抑终不失为自好者矣予自领邑见其柱础倾欹栋梁蠹腐因念召伯之棠尚戒剪伐况栋宇乎遂鸠工抡材为丕新之不惟不坠前人之志抑将永君子之传公名琼字巨济戴溪人宣和二年记】
　　道爱堂　天啓慈谿县志在县治防东宋元祐初令崔熙建扁曰佐治至淳祐初令呉浦重建曹邰更葺之改曰道爱郑清之记
　　【谨按宁郡县两志皆称淳祐初呉浦重建至建炎之四年曹邰更葺考职官表浦邰相继为令皆在于淳祐间淳祐为理宗之年号建炎乃髙宗之初元旧志误也】
　　制锦堂　成化四明郡志在慈谿县尉防侧毕仲荀建
　　勤畏堂　嘉靖宁波府志在慈谿县治王中行建植本堂　嘉靖宁波府志在慈谿县西南一里尚书姚镆所居姚自宋神童姚正子世居于此
　　遗爱堂　成化四明郡志在奉化县治内又名龙溪道院
　　得初堂　王应麟奉化县治记堂曰得初以息以燕恕堂　延祐四明志在奉化县防事之西荣彛建德星堂　戴表元奉川驿记奉川驿成名堂曰德星宜晩堂　贝琼宜晩堂记奉化四山环拱南屏一峯特起盖四明形胜之处
　　笔华堂　嘉靖奉化县志在县北二十五里江村口宋李元白宅内
　　清华堂　戴表元清华堂记奉化万竹董氏为洲甲族有彦受者筑读书之堂于所居之东来请名余以文选语名之曰清华
　　屏山堂　成化四明郡志在定海县东一里梓防山上宋军官冯柄彛筑之【宁波府志今镇海地改名迎秀】
　　【谨按宁郡旧志称定海县俱令之镇海县也】
　　安乐堂　嘉靖宁波府志在定海县西北三里三友堂　成化四明郡志在象山县防之西宋赵善防建
　　镇鳌堂　定海县志宋县治在镇鳌山下端平三年令方晖建
　　敬简堂　定海县志在防事后西偏宋嘉定三年昌国令闻韶建
　　清白堂　定海县志在县治后元泰定中阿哈玛特建超览堂　定海县志在昌国城内宋集贤学士韩搘彦建学士赵逢龙书
　　坐啸斋　舆地纪胜在鄮山堂西宋韩仲通建其右为钤斋
　　羔羊斋　延祐四明志在平易堂之后
　　仁斋　延祐四明志寳庆二年守胡榘建
　　琴斋　明一统志在鄞县治宋建
　　攻媿斋　嘉靖宁波府志在鄞县南二里昼锦坊尚书宣献公楼钥所居自号攻媿斋主人
　　仁平斋　延祐四明志在奉化县防事东令荣彛建爱莲斋　定海县志在县治东宋淳祐中令沈壑建思补斋　万厯象山县志在三友堂东令胡榘建生明轩　嘉靖宁波府志在郡治苍云堂右下瞰方池极目无际大使丞相呉潜于此玩月故名
　　丛碧轩　成化四明郡志在治后宋曹泳建【明一统志米芾书扁】
　　余轩　戴表元余轩记程士安佐浙东元帅府于明所居轩有余地种蔬以给余名之曰余轩
　　拥青轩　慈谿县志花屿湖之西复有小湖当清清堂后湖中有洲洲上有拥青轩四隅有四亭
