<!-- { "loadSidebar": true } -->
　　应大猷【献征录字邦升仙居人正徳进士除南刑部主事値宸濠谋叛尚书乔宇以战守事宜付大猷大猷议严斥堠多诇谋以防奸细练军实振先声以安人心急遣精兵守皖城以扼敌冲使不得进于是宸濠兵至皖城而挫竟就擒武宗南巡大猷叩行宫力诤厯陞广东参政抚勦叛夷恩威大着累擢佥都御史巡抚云南改四川値都蛮勿靖大猷勒兵出其不意直捣巢穴擒斩数千级再抚山东陞吏部右侍郎刑部尚书归卒年九十五】
　　曾铣【名山藏字子重嘉靖己丑进士授长乐知县召为御史按山东辽阳军士作乱铣疏乞原宥以安边镇上得奏喜曰真御史也铣单骑往谕朝廷恩威三军欢声动地反侧渐寜铣简任韩永庆等指授方畧三城倡祸者率就防余安堵如故陞大理寺丞擢右佥都御史巡抚山东二十一年敌济农突入十八盘欲袭临清铣奏筑新城以阻之二十四年调抚山西铣大修边墙添制火器敌攻浮图峪率兵平刑以堵西突敌入鹁鸽峪直趋广寜以防北冲敌不近边者二年明年敌入陜西三边总督难其人上以属铣时敌十万骑由寜塞突入铣命中军参将李珍率劲卒先行复亲督将士昼夜由新安边外直趋定边敌遂出塞去铣念河套为中国要害地乃上疏曰河套古朔方地是张仁愿所城受降之界也以东胜孤悬撤之内守复改榆林为镇治十二年敌牧套内孝宗志欲复之而未逮武宗方欲征之而未能寜夏外险反内备河伏乞勅下廷臣将臣此奏与修筑榆林边墙之奏详计可否然筑边之议数十年之谋耳若复套之举则临河作障天险为池此社稷之至计也上曰铣奏具见壮猷其令铣务求长防嗣上方畧铣复条上十八事昼夜讲求复套防演成行师机宜列为八图次第其説上之于是领兵入套斩获千计敌多移营渡河时仇鸾为总兵骄恣铣劾其违法诏械系鸾会严嵩父子方谋倾夏言鸾因重赂世蕃并搆铣下理官罗织成狱死西市天下寃之隆庆初召复铣兵部侍郎副都御史赠尚书諡襄愍赐祭葬台州府志铣世居黄岩仓头街曾家巷父贾而贫与江都商者善铣年十二丰神俊异命题即能警对商谓其父曰此子后必大贵商别去其父甚遂以铣托擕归江都今登科录及諡钞俱刻黄岩人】
　　石简【献征录字防伯寜海人嘉靖进士授余干县知县厯陞广东高州府知府高州当猺贼焚掠之余多方料理民得苏息更安庆府陞云南兵备副使接壤安南民苦山贼荼毒且险阻势难征勦简设计生擒二百余人斩首不计其数地方以寜转湖广按察使陞贵州左布政使时五溪诸蛮四出刼掠攻勦弗克抚按以简威望檄委招抚遂单骑往谕以祸福悉皆投顺改山东库有余银悉资兵饷陞巡抚云南卒】
　　张元勲【汤斌张元勲传字世臣太平人嗣世职为海门衞新河所千户沈毅有谋値倭警从戚继光破横屿诸贼进署都指挥佥事充福建游击将军隆庆初破倭福安改南路参将从李锡破曾一本累进副总兵五年擢署都司佥事代郭成为总兵官镇守广东恵州贼唐亚六等刼掠郡县元勲进勦亚六等授首肇庆恩平贼陈金莺等与邻邑苔村贼罗绍清林翠兰谭权伯藤峒贼黄飞莺黄高晖等相煽为乱故事两粤惟大征得叙功雕勦不叙故诸将不乐雕勦总督殷正茂与元勲计令雕得论功诸军争奋又密遣副将梁守愚等屯恩平若常戍者掩不备斩翠兰等生擒绍清权伯以献其诸路雕者生得金莺而高晖等亡去元勲逐北至藤峒生获之诸贼尽平惠潮地相接贼首蓝一清赖元爵马祖昌黄民太曾廷鳯卓子望等各据险结砦连地八百余里党数万人曾金莺等灭诸贼颇惧佯乞降正茂知其诈征兵四万令叅将李诚立沈思学王绍游击王瑞等分将之元勲居中节制数道并进贼遇之辄败元勲追亡至南岭一日夜驰至击破李坑生得子望等明年破乌禽嶂廷鳯等阻高山元勲佯饮酒高会忽进兵击擒之先后获大贼首六十一人次贼首六百余人破大小巢七百余所进都督同知世廕百户潮州贼诸良寳既抚复叛犯阳江据故巢居高山岭不出战元勲积草土与贼垒平用火攻之斩首千余级防闻进世廕一级遗孽魏朝义等四巢亦降惠潮遂无贼其冬倭陷铜鼔石双鱼城元勲大破之儒峒五年大征罗旁贼进都督改廕锦衣寻以疾致仕】
　　李超【吴执御李超传字天衢太平人袭世职习骑射娴韬畧倭冦浙东兵备道谭纶荐于总督胡宗宪委以备倭之任适冦至超单骑持矛直突倭营倭惊溃斩获无算后纶以忧归豫章冦乱超恐纶罹冦难私率部下百余径往豫章斩杀靡遗豫章获靖纶喜出望外复言于江西巡抚特疏于朝授南赣游击屡着战功迁金台严三郡叅将会倭深入台南身督诸将大败之倭自是不敢复冦迁全浙防军驻镇定海厯任十载绩劳懋着再迁京城卫军都督提督京营以疾致仕授特进柱国光禄大夫卒于家】
　　杨文【台州府志号筠先临海人嘉靖间倭屡犯台文应郡守谭纶之募每战先登自仙居至寜海又于太平南湾擒斩倭冦调广东福建等处讨贼多立殊功授台州卫指挥陞海南卫叅将万厯二十年寜夏哱承恩之变文以南兵往讨水陆夹攻袭破南关生擒承恩土文秀防奏陞湖松登莱等处副将仕终辽阳总兵官】
　　王士琦【周颂王士琦传字圭叔宗沐子万厯进士授南工部主事厯兵部郎中按治骄兵不畏强御论者以边才许之会播州宣慰杨应龙反以邢玠总督四川特补士琦重庆知府至即授檄前往綦江趣应龙出安稳听勘应龙观望不前士琦径至安稳应龙令弟兆龙以兵迎且请进赴松坎人咸谓无轻蹈不测士琦曰彼以我为怯也即单骑赴之见应龙责以大义开陈利害应龙率苗目膝行抱士琦足泣因论令至安稳应龙如命面蒲伏献首乱十二人案验抵应龙斩输银四万两助采木奏上报可倭冦朝鲜复以玠为经畧晋士琦山东叅政与总兵刘綖将苗兵二万自蜀趋王京时倭据东西中三路西路行长据栗林曵桥最雄险玠使綎将陆兵陈璘将水兵攻西路士琦监其军士琦促陆师前进至栗林攻围十余日贼求救于别酋平义智士琦恐二酋合势叵测乃令水师解围伺于海陆师急攻夺曵桥斩首数百级乗胜入城行长遁入海平义智与中路酋石曼子来救璘半洋邀击燬倭船数百杀石曼子行长仅以身免会关白平秀吉死三路倭遁朝鲜事平论功陞河南左布政使厯右副都御史廵抚大同调江西卒】
　　邬若虚【宁海县志字君受万厯副榜授崖州守适黎蛮倡獗若虚増濬城壕与王总镇协力拒守裹甲不解者五旬贼宵遁又海冦引倭蹂躏崖土若虚以信义纠集民兵先告妻子曰封疆重任身与城为存亡义不反顾尔等须自为讣妻洪氏亦预洁眢井以待于是厉气登城将士用命时出竒计以疑冦冦乃惊溃迁邵武同知后家居十余年卒】
　　叶防【黄岩县志字仲火天启甲子举人署平湖县教谕超擢建寜清军同知大盗吴秀三聚党数千人于松溪火龙井商民咸被其毒防白抚按亲督兵从间道生擒秀三四境帖然民建祠祀之】
　　张钟音【仙居县志字律之天启间贡生授乐清县训导有冦薄城邑钟音戎装诣宋令曰万世瞻仰在此一举公严为守请为挥戈击之县令为部少年勇敢五百人以从或疑众寡不敌钟音曰乌合之徒易与耳出战不数合遂俘其首余党悉鸟兽散城赖以全迁汤溪教谕厯徽州教授】
　　张相霖【仙居县志字君璧崇祯间除寜都尉会广西莲子峒冦作侵寜都诸校惮战相霖请部兵先大破之兵备祁逢吉抚军陆问礼上其功陞授骠骑将军卒于京】





　　浙江通志卷一百七十三
　　钦定四库全书
　　浙江通志卷一百七十四
　　人物【四】
　　武功【四】
　　金华府
　　汉
　　杨璇【后汉书本传字玑平乌伤人举孝亷灵帝时为零陵太守时苍梧桂阳猾贼相聚攻郡县贼众多而璇力弱吏人忧恐璇乃特制马车数十乗以排囊盛石灰于车上系布索于马尾又为兵车专彀弓弩尅共会战令马车居前顺风鼔灰贼不得视因以火烧布布然马惊奔突贼阵因使后车弓弩乱发钲鼔鸣震羣盗波骇破散追逐伤斩无数枭其渠帅郡境以清荆州刺史赵凯诬奏璇身非破贼而妄有其功遂槛车征璇乃噬臂出血书衣为章具陈破贼形势又言凯所诬状潜令亲属诣阙通之诏原璇拜议郎三迁为渤海太守免后征拜尚书仆射以病乞骸卒于家】
　　三国吴
　　骆统【三国吴志本传字公绪乌伤人试为乌程相孙权召为功曹行骑都尉出为建忠郎将领武射吏三千人凌统卒复领其兵时征役繁数重以疫疠民户损耗统上疏曰民以君安君以民济今强敌未殄海内未乂三军有无已之役江境有不释之备愿深图逺计育残余之民阜人财之用权感统言深加意焉随陆逊破蜀军于宜都迁偏将军黄武初曹仁政濡须使别将常雕等袭中洲统与严圭等共拒破之封新阳亭侯后为濡须督数陈便宜前后书数十上所言皆善黄武十年卒】
　　畱赞【三国志注字正明会稽长山人少为郡吏与黄巾贼帅吴桓战手斩桓赞一足被创遂屈不伸性烈好读兵书及三史每覧古良将战攻之势辄对书独叹因呼诸近亲谓曰天下英豪并起厯观前世富贵非有常人而我屈躄在里巷之间存亡无以异今欲割引吾足幸不死而足伸几复见用死则已矣亲戚皆难之赞引刀自割其筋血流滂沱气絶良乆家人惊怖亦以既尔遂引伸其足足伸创愈以得蹉步凌统闻之请与相见甚竒之乃表荐赞遂被试用有战功稍迁屯骑校尉诸葛恪征东兴赞为前部合战先陷阵大败魏师迁左将军赞为将临敌必先被髪叫天因音而歌左右应之毕乃进战战无不克后以病困被害二子畧平并为大将】
　　唐
　　厉文才【传详循吏】
　　宋
　　杜伯僖【两浙名贤录字安常东阳人猿臂善射熟韬畧多智讣宣和盗起大将杨惟中率师进讨伯僖仗防谒于军门惟中与言大喜畱之幕下运筹制胜出竒无穷每与贼对勇气溢发横戈而前贼无坚阵贼平授诚忠郎转台州镇将厯史馆检阅绍兴间妖贼啸聚东乡镇将王公雅问计于伯僖曰愚民迫饥寒弄兵山谷间非其本心但殱厥渠魁则胁从自解若纵兵穷讨必且滥及无辜公雅从之民获保全后其子防常防伟孙士贤俱登右科躐显仕人以为隂徳之报】
　　黄仁环【浦阳人物志县之上洛人以武悍为闾里雄方腊起睦州徃徃曹聚从贼仁环以能自归得官受沿边差遣建炎元年山贼何三五作乱仁环呼诸子谓曰吾受国恩恨无以报誓当以计擒贼乃与唐子容谋伪与贼合贼信不疑仁环谓其酋曰今欲破县两主首俱行谁守洞汝等畱此吾先破阵于是引众鼔而东行十余里至朱村分路口乃诡分两道出攻虚整部伍宻令子容等各插竹叶为标识部分既定仁环大呼曰转阵杀贼子容奋兵夹击贼千余人无得脱者初仁环有女嫁盗党中或曰如爱女何仁环曰吾苐恐事不就耳一女何惜其女竟为盗所杀后官至训武郎卒乡人祀之】
　　陈宗誉【陆游陈宗誉墓志字彦声东阳人宣和中盗发旁郡东阳民有将应之者宗誉为言逆顺祸福得不从乱安抚使因令悉将其乡兵宗誉设方畧明部伍悉出家赀激使用命有溃卒阻林莽且数百人宗誉驰一马徃招之皆感泣愿效死东阳当横溃中而能独全不为盗区者皆其力也安抚竒其材欲官之辞不受建炎初羣盗四合州县复以御贼事属宗誉所立尤奇伟以功补承信郎遇登极恩迁承节郎盱眙军守奏为沿淮巡检不赴卒】
