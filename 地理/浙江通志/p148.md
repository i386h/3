<!-- { "loadSidebar": true } -->
　　吴越国城　吴越备史唐大顺元年王命筑新夹城环包氏山暨秦望山而回凡五十里皆穿林架险而版筑焉景福二年王率十三都兵洎役徒二十余万众新筑罗城自秦望山由夹城东亘江干洎钱塘湖霍山范浦凡七十里【钱受征吴越国治攷旧城门凡十朝天门在吴山下今镇海楼龙山门在六和塔西竹车门在望仙桥东南新门在炭桥东南土门在荐桥门外北上门在旧菜市门外盐桥门在旧盐桥西西闗门在雷峰塔下北闗门在夹城巷宝徳门在艮山门外无星桥葢当时城垣南北展而东西缩故曰腰鼓城也钱镠杭州罗城记大凡藩篱之设者所以规其内沟洫之限者所以虞其外华夏之制其揆一焉故鲁之祝丘齐之小谷犹以多事不时而城况在州郡之内乎自天下兵革而江左尤所繁并余始以郡之子城岁月滋久基址老烂狭而且卑每至阅士马不足转遂与诸郡聚议崇建雉堞夹以南北矗然而峙帑藏得以牢固军士得以帐幕是所谓固吾圉以是年上奏天子嘉以拙政优诏奬饰以为牧人之道其尽此乎俄而孙儒叛蔡渡江侵我西鄙以剪以逐蹶于宛陵劲弩之次泛舟之助我有力焉后始念子城之谋未足以为百姓计东眄巨浸辏闽粤之舟橹北倚郭邑通商旅之寳货茍或侮刼之不意攘偷之无状则向若吾皇优诏适足以自筞由是复与十三都经纬罗郭上上下下如响而应爰自秋七月讫于冬十有一月由北郭以分其势左右两翌合于冷水源绵亘若干里其高若干丈民庶之负贩童髦之缓急燕越之车葢及吾境者俾无他虑千百年后知我者以此城罪我者亦以此城茍得之于人而捐之己者吾无愧与】
　　宋禁城　宋史高宗本纪建炎三年升杭州为临安府绍兴八年定都三十一年五月增筑禁城【咸淳临安志建炎三年二月诏以州治为行宫绍兴元年十一月诏守臣徐康国措置草创二年九月南门成诏名曰行宫之门三年诏梁汝嘉创廊庑于南门之内十八年名南门曰丽正北门曰和宁东苑门曰东华二十八年増筑皇城王同祖夜步内门诗静夜高灯人未眠等闲行过内门前一声唱彻连珠喏碧月朱防緑柳边】
　　盐官县古城　嘉靖海宁县志在县西北四十一里隋大业十三年筑唐永徽六年又筑周回四百六十步濠濶五丈深四尺今不存【互见城池】
　　管城　至元嘉禾志吴王筑四城以御越管城属盐官
　　东安郡城　名胜志东安郡城在富阳县北十八里吴黄武中郡守全琮筑
　　富阳县旧城　名胜志富阳县古城唐咸通十年县令赵讷筑去今城二百七十步富阳县志元至正十六年杨完者重筑后毁庆春河即古县城濠
　　永宁寺城　宣徳富阳县志在荣国寺西北隅即今永宁寺【咸淳临安志城周十二里有屋七百十九间警楼十二座铺舍一百十九所五代时城在县东南钱氏以地逼江乃垒砖砾为之富阳县志元至正十六年重筑今不存】
　　余杭县旧城　咸淳临安志余杭县旧城在溪南后唐时号为清平军城【成化杭州府志莫详所始】
　　营盘城　万厯杭州府志在余杭县南一里至正十六年杨完者即溪南旧城内筑以守御号为营盘城
　　旧仓城　咸淳临安志在余杭县东南二里安乐山上唐永贞五年刺史张纲奏置仓宇四十二间天宝八载采访使奏置常平仓同在城内钱氏废仓建寺今名法善院仓址仍存
　　东安镇城　吴越备史大顺二年秋七月城东安镇咸淳临安志因山为城吴越钱王都将杜棱筑【罗隐东安镇新筑罗城记杭之别郡旧有八都之目而东安主领太师杜公寻以擒薛朗于京口破丅从实于毘陵天子宠之拜常州刺史遂属其兵于子弟焉抚于内者曰建思御于外者曰建徽经度于季孟之间者曰建威洎太师解印而归淮叛淝偷连压封部元帅大丞相彭城王始授君以板筑之要濠堑之广袤地里之横亘皆取刖于大丞相鸠其民人相其险易惟师有令众克从之起大顺辛亥讫于明年蟠东矗西离连坎接隆者就之洼者盈之民不弛担时不妨农夏五月甲辰太师犒羣帅于城下若杵若畚者皆与焉不三四年淮南节度杨氏行宻扰我疆境而东安尤为其所忌行宻减安仁义之精锐分田頵陶雅金威之敢勇以攻东安城楼橹翔空矢石交迸翊日我军慿其城毙贼将于城下者其数盈千濠塞堑堙自是羣冦不复有图南之意是知人非城则无以为捍城非人则无以自固不有城也人何以安不有将也城何以坚噫天下之无事也吾乡则有河间凌凖宗一濮阳吴降下已汝南袁不约还朴以文学进天下之有事也吾乡则有太师建徽伯仲及诸将佐以武艺称岂文武之柄倚伏而然也抑江山禀受与时消息者乎太师以镌金勒石见征不敢坚逊干宁五年记】
　　于潜县旧城　嘉靖于潜县志在县北二百四十步隋开皇十三年杨素筑【互见城池】
　　潜州城　咸淳临安志在于潜县东七里置潜州时筑今地名城岭
　　紫溪城　咸淳临安志在于潜县南三十里潜川乡城复村【名胜志遗址在紫溪之上成化杭州府志唐置紫溪县时筑】
　　越王城　咸淳临安志在于县东十五里阿顶山夏后少康之后封于越其支庶或居此今城址犹在又名平越城下有平越村其址与皇甫岩近
　　新城县古城　万厯新城县志古城在县东南唐时筑
　　四门城　成化杭州府志新城县又有富春桐江新镇祠堂四门城今圯濠与遗址仅存
　　吴越国治　吴越备史梁龙徳二年王建天下元帅府于兴国门之右【吴越国治攷国治在鳯凰山下即镇海军使院唐以前州治也其子城南为通越门北为双门钱氏纳土后二门犹存咸淳临安志州治只载钱氏造而不言在鳯凰山下政和二年孙沔守杭蔡襄为撰双门记内云吴越王依山阜以为治是钱氏宫室在鳯凰山无疑南渡即其地为行都后人但知宋都而不知钱氏其立铁幢识射潮处去鳯凰山仅二百步许此足为证也罗隠镇海军使院记镇海军旧治京口大丞相以钱塘之众东揕汉宏西殱逆朗天子不易其土故自符竹四命然后移军于钱塘生物以宜租赋以便斥去旧址广以新规廓开闬闗防起阶级俾幢节之气色貔虎之出入得以周旋焉庚申年始辟大防之西南隅以为賔从宴息之所左界飞楼右劘严城地耸势峻面约背敞肥楹巨栋间架相称雕焕之下朱紫苒苒非若越之今而润之旧也其府属以下或八都旧将或従公于征或禀之于朝廷或防之于乡里故天子用清宫傅道之选以佐之辍敎民论道之任以副之其余省秩卿曹职领枂次自我朝藩服官属之盛无加也噫大丞相之勲徳既藏之天府而攀鳞附翼者非镌刻砾石其可久乎是年冬十月始命观察判官罗隠为记】
　　吴越宫室　五代史吴越世家梁龙徳元年称吴越国王更名所居曰宫府曰朝【吴越备史天祐二年建功臣堂于府门西天成三年王亲祀于都防堂初名八防亭六年丽春院火王迁居瑶台院之防云堂文穆王治府于城北孝献防王以采戏于青史楼六年九月王即位于仙居堂是月迁于思政堂七年以龙山武功堂为文穆王庙开运三年重建天宠堂四年二月有雉集于玉华楼七月有雉升于天册堂防门十二月迎王于义和后院显徳二年七月有虹入天长楼在内城之东建隆元年大庆堂成咸淳临安志中和堂钱王阅礼堂旧址】
　　吴越营屯　吴越备史广明元年杭州始建八都五代史吴越世家团诸县兵为八都以镠为都指挥使【吴越国冶攷营屯凡六白璧营在城南上隅宝剑营在钟公桥北青字营在盐桥东福州营在梅家桥东马家营在修文坊大路营在褚家塘咸淳临安志衣锦营在临安县石境山】
　　吴越郊台　武林旧事上石龙永寿院钱王郊台近焉又名登云台
　　宋宫室　宋史高宗本纪建炎三年驻驆杭州即州治为行宫【徐一夔南宋行宫攷宋行宫在鳯凰山下即唐以来州治其宫殿之制文徳殿谓之正衙拱殿谓之常朝紫宸殿上寿御焉大庆殿朝贺御焉明堂殿宗祀御焉集英殿防士御焉此四殿即文徳殿随事掲名非专建也后殿有四崇政殿一名祥曦福宁殿寝息之所复古殿燕闲之所延和殿在垂拱之后遇斋戒御焉选徳殿孝宗建以为射殿缉熙殿理宗辟以为讲殿熙明殿度宗改东宫之益堂为之而讲筵延阁并在禁中至于东宫初无定制如孝宗之资善堂度宗之益堂皆在禁中遂以为就学之地又有钦天孝思二殿以奉神御则仍东都之旧制武林旧事故都宫殿门曰丽正和宁东华西华苑东苑西北宫南宫南水东水防通上閤宣徳隔门斜门闗门王华閤门含和眙谟二门在天章阁其正殿曰垂拱文徳大庆紫宸集英后殿曰延和崇政即祥曦福宁复古选徳缉熙熙明明华清燕膺福庆瑞射殿需云符宝嘉明明堂即文徳坤宁秾华慈明慈元仁明进食即勤政钦先孝思清华堂曰翠寒澄碧观堂芳春凌寒钟美灿锦燕喜静华清赏稽古清远清彻澄碧蘂渊环秀文囿书林华馆衍秀披香徳勤云锦清霁緑蕚华又名琼姿碧琳凝光澄辉绣香呈芳防景正始怡然信美斋曰损斋彛斋谨习燕申楼曰博雅观徳万景清暑清美明逺倚香阁曰云章清华凌虚清漏倚桂来鳯观音芙蓉万春台曰钦天宴春秋芳天开图尽舒啸跄台轩曰晚清閤曰清华睿思怡真容膝受厘緑绮观曰云涛亭曰清泳清趣清晖清颢清迥清隠清寒清激清翫清兴静香静华春妍春华春阳春信融春寻春映春余春留春皆春寒碧寒香香琼香玉香界碧岺滟碧琼英琼秀明秀深秀衍秀濯秀锦烟锦浪绣锦万锦丽锦丛锦照妆浣绮缀金缀琼秾香暗香晩节香岩香云岫映波含辉达观秀野凌寒涵虚平津真赏芳远垂纶鱼乐喷雪流芳芳屿玉质此君聚芳延芳兰亭激湍崇峻惠和浮醴泛羽凌穹迎薰防英正已丹晖凝光雪径参月共乐迎祥莹妆植杖可乐文杏壶中天别是一家春园曰小桃源杏坞梅冈瑶圃村庄桐木庵曰寂照怡真坡曰玛瑙洗马桥曰万岁清平春波玉虹敎曰南敎北敎】
　　宋德寿宫　宋史高宗本纪绍兴三十二年六月名新宫曰徳寿【梦粱録在望仙桥东高庙倦勤命建宫殿以徳寿为名后生金芝改殿曰康寿高庙雅爱湖山于宫中凿一池引水注入叠石为山象飞来峰有堂曰冷泉孝宗曽赋长篇玉堂杂记徳寿宫中分四地随时游览东地分香逺清深月台梅坡松菊三径清妍清新芙蓉冈南地分载忻射防临赋灿锦至乐半丈红清旷泻碧西则冷香文杏静乐浣溪北则绛华俯翠春桃盘松甞见御制盘松賛墨本又见御制祭土地文咸淳临安志孝宗受禅移御徳寿宫改曰重华后宪明皇太后御改曰慈福寿域皇太后御改曰慈寿】
　　宋诸阁　玉堂杂记诸阁皆在禁中藏祖宗御书图籍宝瑞【建炎以来朝野杂记太宗龙图阁真宗天章阁仁宗宝文阁神宗显谟阁哲宗徽猷阁徽宗敷文阁高宗焕章阁孝宗华文阁光宗宝谟阁宁宗宝章阁理宗显文阁太祖英宗无御集故不设阁】
