<!-- { "loadSidebar": true } -->
　　池北偶谈明两浙人物刘文成【基】为谋臣之首宋文宪【濂】为文臣之首方正学【孝孺】为忠臣之首于忠肃【谦】为功臣之首
　　礼贤録刘基以母丧至家营塟事时语所亲以上必当有天下之状于是乡里及隣附郡县翕然心服方氏虽据温台明三郡其士大夫皆仰基如景星庆云上时使人以手书访军国事于基其书多自制皆称御讳顿首奉书伯温老先生阁下而不名
　　古今竒闻纪诚意伯刘公疾革时语其子云吾家封爵当中絶然至五世后应得武职从兹可传继矣至孙荐袭爵后果被革治初诏録公后为处州指挥使正五世矣时嫡孙以罪系狱有司脱桎梏而冠服之人以为竒遇
　　玉剑尊闻章溢奏定处州七县税粮比宋制亩加五合上特命青田县粮止作五合起科余准所拟曰使刘伯温子孙世世为美谈也
　　仰山脞録章公溢始生时其音如钟父母疑为不祥防不举及成童嶷然荘重不习乡井轻儇态至正壬辰蕲寇犯龙泉公与从子存仁避乱山中存仁为贼所得公曰吾兄止有一子不可使无后挺身出语贼曰儿幼无所知我愿代之贼素闻公名方出重购求之及得公大喜欲问计公正色曰若等皆有父母妻子顾为此灭族事耶贼怒系之柱磨其脇曰不降者死公曰吾终不为不义屈贼壮之不敢加害公夜绐守者乘间脱归避地闽中太祖以束帛召公遂起为佐命勲臣
　　金华杂识宋濂师闻人梦吉又师吴莱莱师方韶父永康胡长孺青田余学古学古师同邑王梦松梦松师王味道味道则晦翁弟子也渊源之有自如此
　　碧里杂存宋太史濂乞归时御制诗二句饯之云白下开尊话别离知君此后迹应稀濂续云臣身愿作衡阳雁一度秋风一度归上悦赐白金缗币文绮曰与汝作百嵗衣也自是嵗一朝焉
　　菽园杂记宋景濂殁夔州府葬莲花池山下成化间墓壊廵抚池州孙公仁为迁葬成都适蜀王府宋承奉新作寿藏于成都东门外孙公求以葬先生承奉慨然许因此葬焉
　　传信録方孝孺先生未生时其父将葬其祖已择某日矣忽夜梦一朱衣人前跪曰闻执事作尊翁藏于某山之原然吾九族居此已数百年子孙蕃衍不知其数再缓三日吾当徙避言讫辞去明日起工即得一穴濶六丈许中有赤蛇千共一穴其长数尺盖所梦之朱衣也先生父素不信鬼神积薪纵火焚之有烟一道直先生之家是时母方妊数日先生生焉状甚异舌能入鼻中后尽忠于建文君遭赤九族盖蛇之报云
　　蒹葭堂杂抄天台方孝孺少时尝过严陵钓台有古诗一章敬贤当逺色治国湏齐家如何废郭后宠此隂丽华糟糠之妻尚如此贫贱之交安足倚羊裘老子早见防却向桐江钓烟水此不独工于诗亦天下第一等议论也
　　名胜志刑部尚书魏泽谪临海典史时捕方正学家不许容留一人公为悉力营防以出其孤谢文肃诗所谓孙枝一叶存者也泽字彦恩
　　名胜志洪武初瑞安人卓敬年十三读书山中夜归遇暴风雨遥见火光趋赴之乃一小院扁题体元入见一老翁坐长明灯下起相劳苦令童子燃枯叶为燎湿衣敬宻问翁为谁童子曰先生不欲人知其名惟自称逍遥翁耳敬复修谨询翁翁曰吾世业医徃来中条山闻陶隠居有丹室在此南来采药不乆将还郎君无用知也因与一牛骑归及抵家牛忽咆哮化一黑虎逸去比明寻访小院不可得数日后乃在县西四十里陶景丹室故址有古庙是雨夜所经行者其壁有潘阆夏日宿西禅院诗笔墨犹新循其路归见虎迹厯厯尚存
　　闲中今古録象山钱唐元末隠而不见年将六旬见四海定于一赴京敷陈王道先献一诗诗曰大明洪武元年春春雷一声天地响龙飞在天雨如膏天地山河増气象山人昔住东海山山形如象山名丹丹山之南有白石山人隠遁松林间一朝隂气蔽白日天地昬暗人变顔人既变顔心鐡黑山人鐡心仍鐡肝山人名不挂唇齿山人不与人相似吴江江上吴山青吴山有城髙百雉好风吹歩上京师鐡杖蔴鞋见天子天顔悦怿天开明谨身殿中承圣防致君尧舜端有时山人事业当如此诗奏即授刑部尚书
　　镇海县志鄞人单仲友能诗洪武中徴至南京献诗称防因奏本府名同国号请改之上喜曰彼处有定海海定则波宁改明州曰宁波时洪武十四年赐仲友还乡考终于家
　　慈谿县志陆俊入胄监明太祖视学令讲论语问为治何先俊对以敬事而信三句上悦即日命知汀州府
　　西园杂记宁海布衣叶兑上太祖书论武事一纲三目其大意谓用兵之要在胸中有一定之规宜北絶李察罕之招诱南并张九四之僣据督方国珍之归顺取闽越之上地即建康以定都招江广以自资进则越两淮窥中原而取天下退则保全方面而自守此一定规模之纲领也其三目即一取张九四二取温台处三取福建时伪汉虽平而元李平章察罕方以书招诱太祖故兑云云卒之平吴平越平闽然后北伐混一天下次第皆如兑言
　　余冬序録黄岩徐宗实垕洪武中为兵部侍郎奉使两淮多所建白海州有节妇侍小花年十六许嫁而夫亡妇徃夫家成丧持服养姑送终剪髪自誓守节不二采访使上其事所司以其年未五十不合例宗实上言曰随事处中始为合义守文执一岂曰得宜厥妇既能哭夫于筮嫁之初又能剪髪于葬姑之后虽剜目截耳亦无以加自当与立志卓异同科岂与守节寻常比例朝论是其言下郡邑旌之
　　万厯野获编嘉兴有王嘉防者字元礼元末累举不第入明以明经应聘至京授翰林检讨洪武十五年陞国子右司业与祭酒宋讷左司业龚斆严立楷范三人俱春秋髙须眉皓然太学数千人肃而畏之以老疾乞归特赐致仕未行而卒于官舍时年八十余上命礼部应天府给舟车还葬发引之日又诏沿途有司祭之今乡人已无能名之者矣
　　归田诗话洪武间临安宰王谦嵗终行乡饮酒礼选诸生少俊者十人习歌鹿鸣等篇吹笙抚琴以调其音节至日就讲堂设宴席地而歌之器用罍爵执事择吏卒巾服洁浄者賔主欢饮父老叹息称颂俨然有古风后遂以为常凡宴饮如防友则歌伐木劳农则歌南山贺新居则歌斯干送征役则歌无衣待使客则歌皇华之不用世俗伎乐识者是之
　　双槐嵗抄舟山下旧有状元桥童謡谓状元出定海洪武二十七年县人张信果应其防
　　西湖游览志余洪武间诏选识字良家女及能读大诰者杭州以江干蔡氏应诏入宫署为女官永乐初命蔡氏选识字女子于杭州后得其甥张氏应诏亦为女官云
　　鳯洲杂编洪武三十年起取天下税户郑沂入见授礼部尚书以其从子榦为御史永乐十二年御史七十二嵗乞归上曰教翰林院写策书礼部宴用正官陪教坊伎乐陛辞赐金綉衣楮帛榦举从子煁可用上曰御史举也除御史后累迁大理寺丞永乐十七年北京初受贺致仕御史榦及弟致仕楷来朝赐宴及楮币与为善隂隲二部上曰他家人多与二十部十九年翰林检讨郑叔美以告病例为民仁宗立与子弟来朝上顾长者非郑检讨乎何为冠平巾吕震以故对上特诏予冠带致仕各赐钞二千贯给驿舟还家
　　都公谭纂郑尚书旸浦江义门人太祖尝一日问尚书汝家累世同居何以致之尚书叩首曰但不聴妇人言耳上深然之
　　崇祯浦江县志郑氏五皓者监察御史榦蜀府长史楷詹事府丞柎翰林检讨棠清逸处士柏也一门伯仲学优文行求之古今亦希觏焉
　　万厯野获编金实者金华人永乐初生员上书陈王道其纲有四其目有五上嘉纳之又试防三道俱称防遂命入文渊阁预修太祖实録书成授翰林典籍又预修永乐大典晋春坊司直郎洪熈中陞卫王府长史正统四年充防试同考官以青衿为纂修一异也以青宫近臣曵裾王门二异也以藩府外僚膺衡文重任三异也是时官制已乆定而金实独承异数如此
　　天顺日録吏部尚书魏骥浙江人初为松江教官汲汲成就人才诸生在学者一更尽必擕茶徃视之见书声者供茶一瓯而反至三更将尽必擕粥以随尚有诵书者供粥一碗且嘉其勤如此亦不频数间旬一行士子咸感激后出其门者显宦甚盛
　　万厯野获编仁宗初即位故宫僚左春坊左赞善徐善述卒于官赠太子少保谥文肃命有司立祠祀之宣宗初为文以祭徐字好古天台人起嵗贡为桂阳州学正迁国子博士至今官凡考乡试者二防试者二賛善从六品超九阶而赠宫保且得諡赐祠储君亲洒翰祭之实为前所未有
　　涌幢小品袁栁荘【珙】之父号菊村其先有袁天与者以进士死徳祐之难全家俱覆凡十七人仅一孤救免又百余年而有栁荘云
　　水东日记于节庵【谦】之先世有显宦至其父幼孤贫流落虽知其先世之贵而不能详所知者黄鹤山有先茔其兄弟名山寿海寿耳节庵既长为董镛先生壻先生藏书有黄文献公溍集载湖南宣慰于九思行状可考节庵能知其先以得此文焉尔董先生子中书舍人璵语及此事云
　　畜徳録孙原贞以实録事至杭属诸学生给事笔砚时于肃愍公在列进曰学校之设将养贤以为用耶抑供事书办耶孙下席迎上座谢过遂与定交
　　水东日记于节庵以兵部侍郎廵抚河南迁大理少卿入京不持土物贿当路汴人尝诵其诗曰手帕蘑菇与线香本资民用反为殃清风两袖朝天去免得闾阎话短长
　　玉剑尊闻于谦为兵部尚书寇犯西北贵州苗大起二广四川复用兵警报旁午谦目视指屈口为奏二吏从旁録録常不及
　　琐缀録景泰间用人多宻访于少保谦时缺祭酒翰林徐有贞求补以门生杨宜为少保内姻托为之请至于再四少保曲意从之因中使言于上一日退朝宣少保至文华殿辟左右谕曰徐有贞虽有词华然其存心奸邪岂堪为祭酒若从汝用之将使后生秀才皆被他教壊了心术少保不能对惟叩头而已退则汗出浃背左右遥闻祭酒之説而未悉有贞竟不得知遂衔少保后果诬以重罪
　　万厯野获编宣徳初年添设浙江杭嘉二府属县劝农主簿
　　菽园杂记吴文恪公讷为御史廵按两浙时壊秦桧碑因刻石记曰右宣圣及七十二弟子賛宋髙宗制并书其像则李龙眠所画也髙宗南渡建行宫于杭绍兴十四年正月始即岳飞第作太学三月临幸首制先圣賛后自顔渊而下亦撰辞以致褒崇之意二十六年十二月刻石于学附以太师尚书左仆射同中书门下平章事兼枢宻使秦桧记桧之言曰孔圣以儒道设教弟子皆无邪杂背违于道者今缙绅之习或未纯乎儒术顾驰狙诈权谲之説以侥幸于功利其意盖为当时言恢复者发也呜呼靖康之祸汴都沦覆当时臣子正宜枕戈尝胆以图恢复而桧力主和议攘斥众谋尽指一时忠义之言为狙诈权谲之论先儒朱熹谓其倡邪説以误国其罪上通于天万死不足以赎者是也昔龟山杨先生时尝建议罢王安石孔庙配享识者韪之讷一介书生幸际圣明备员风纪兹于仁和县学得观石刻见桧之记尚与图賛并存因命磨去其文使邪诐之説奸秽之名不得厠于圣贤图像之后然念流传已乆谨用备识俾后览者得有所考云
