<!-- { "loadSidebar": true } -->
　　韩纶【献徴録字缗之上海人以贡入国学选授处州景寜县主簿景宁险瘠而民犷因矿而盗纶捕其尤者论法余抚谕之皆帖服县故多虎患纶设法弭之县每缺尹即纶署篆以亷勤闻时隣县有杀人狱三人悉论死处守梁某檄纶鞫之纶立释其二曰法抵死者一人耳处属十县多宿逋御史委纶办理甚严纶曰是徒驱穷饿于沟壑也曷若俟秋成带徴乃具申详会有诏蠲焉以疾请还民思之】
　　陈仲坚【栝苍彚纪福州人治初知丽水县发摘如神吏民无敢欺者凡隣邑疑狱上司必檄徃核实每得其情迁广信通判归贫不能自存】
　　谢缉【崇祯处州府志乐安人治时以工部郎知处州清俭化俗自奉若贫士直道事人每见诎于当道屡疏请老得休】
　　黄芳【遂昌县志字士英莆田人治间举人以云和令调遂昌才识通敏决狱如流凡学校城门皆其剏建督民葬埋禁作佛事清理田粮罢征商税为政知大体小事亦不遗擢太仆寺丞】
　　范天锡【旧浙江通志冀州人同知处州明习法令吏民敬畏后陞南部副郎】
　　何良辅【栝苍彚纪江西人以进士任处州府推官体弱多病凡讯狱必求审详毫不假借兼理盐务法无所屈病笃商人餽以金时不能言强起书于纸曰不可竟却之卒】
　　何鳌【庆元县志正德初知庆元县先是赋税无定式民病之乃平其田以二顷为一里彼此适均民无偏累轻刑缓赋革弊省费擢御史至副都御史】
　　李惟贞【栝苍彚纪初授浦江教谕正德初知庆元宅心仁恕爱民如子凡干以私者悉斥之时旱行祷于薰山之巅伏烈日中不起须臾大雨是秋丰稔】
　　陈杰【景寜县志莆田人由进士正德间知景宁才识通敏为政一以爱民为主莅政三年始终一节后擢南京监察御史】
　　戴銮【遂昌县志字时鸣广西马平人正德间举人任遂昌教谕身率诸生教诲不倦葺学宫始竣值火患不能救遂抱先圣先贤庙主及祭器而出私舎器物罄燬弗顾复力请郡守重建士子立石纪功】
　　殷云霄【栝苍彚纪寿张人由进士正德间知青田县有志操不阿上官爱民如子擢给事中父老儿童拥马号泣里中为之谣曰脱公靴将奚如公行无靴公行迟迟又曰脱公靴取其一只匪遗其一公不可再得】
　　唐恩【崇祯处州府志嘉定人正德间知松阳操行防洁保百姓如婴儿雅有惠政奉养极菲机杼之声闻于外嵗旱祷雨则雨注祷雪禳灾则雪应卒于官贫不能敛】
　　曹蒙【栝苍彚纪句容人正德间知缙云县旧役亩数多寡不均蒙不畏强御悉为均之合邑称便】呉仲【栝苍彚纪武进人嘉靖初由御史知处州府精敏持大体片言折狱修筑通济堰举数十年废坠不逾时而成作兴学校勤于课试擢湖广防政歴太仆少卿】
　　张僎【旧浙江通志余干人嘉靖初知宣平禁奸除暴吏畏民怀捐俸铸文庙祭器陞兴化府通判】潘润【崇祯处州府志建平人知处州时方亢旱下车后即积诚祈恳大雨濡足后属邑申旱核实报荒果得减半莅政扶弱锄强力除民害优礼学校士怀其德而吏畏其威】
　　方逺宜【青田县志字伯时歙县人进士知青田县事官居蔬食下车召富人取金银酒器入署公用三年给由北上分还前器富人伏地不敢取逺宜笑曰公宴上官不嫌美器数出数入吾惧厮役辈乗间窃没非有他也嵗祲施糜粥所活甚众擢御史】
　　陈思顺【栝苍彚纪怀安人由举人嘉靖初知云和县莅政公勤操履端洁节冗费均徭赋建学宫修斋舎士民德之】
　　朱世忠【旧浙江通志南昌人嘉靖初知龙泉县清慎明敏平易近人民间贫乏而男读女红者量以俸米给其家歴政始终如一】
　　董德明【栝苍彚纪桂林人嘉靖间知处州府周恤民府县常例厘革悉尽胷次洞达四境安其治理守郡五载擢兵备副使】
　　郑鏊【青田县志字亦鼎莆田人嘉靖间举人知青田县遇事即遣案不留牍有老农讼其子不养者鏊出俸银与之因对僚吏曰吾未仕时家贫舌耕以供菽水今食禄而亲不逮养泪随言下讼者父子相携而出又富民田多漏诡洒鏊按图察之积弊尽除迁袁州同知】
　　陈仁【栝苍彚纪茶陵人举人嘉靖间知云和县守已廉洁慨邑小民贫条陈当道遂得减县佐二员训导一员】
　　万质【遂昌县志字宜文清江人嘉靖间举人知遂昌县性行端方人不敢干以私民有争者谕而遣之五月政通事简时按察行邑见其狱中草长过膝深加叹赏三年境无盗贼豪猾屏息】
　　林性之【献徴録字师吾晋江人嘉靖进士知丽水县不事击搏而邑以治豪黠吏束手坐曹中至不能具饘糜山谷素捍文网之民有十余年捕不能得而涕泣归诚于性之之一言者邑故有窰课后窰户以课重徙尽则均其课于居人之不为窰者性之至会造籍里中以窜絶自言者三十余户吏以为无故减户且得罪性之竟减之】
　　周世逺【缙云县志江津人嘉靖间知缙云少年莅政练达如老吏心公守洁讼简刑清】张綋【旧浙江通志字文仪上海人进士知处州清慎寡言薄于自奉男躬园圃女事机杼听讼明断事上不阿以简调睦州】
　　池浴德【崇祯处州府志同安人嘉靖丙寅进士知遂昌县清丈量设防守置木皂泽枯骨擢铨部士民送至龙游依依不忍舎贸地置曳舟亭尸祝于邑东西明山】
　　董琦【栝苍彚纪山东恩县人由嘉兴府通判同知处州厚重寛仁政务明允擢南户部员外郎】王近思【崇祯处州府志崇阳人嘉靖中知丽水性刚果心仁慈守洁政严吏民畏威怀徳】陈元【栝苍彚纪峡江人嘉靖间知庆元时值开矿民苦油粮之费又以坑税立定额使民称贷益之民愈不堪元请损其数以苏民困遂忤上官去】
　　任良翰【崇祯处州府志电白人举人嘉靖间知宣平剖决精明人莫敢欺捐俸建学政事文学兼备擢判福州府】
　　苏民望【旧浙江通志南安人嘉靖间为宣平谕敷教不倦摄缙云邑事有剸烦之才挺立之操】魏良弼【栝苍彚纪字师説新建人嘉靖间知松阳兴学恤民铸造祭器葺修尊经阁东西号房辟櫺星门路春秋省耕敛别勤惰教民植桑凡听讼一剖立断诸役必择朴厚者为之里中有小学诸生稍慧者赏以纸笔百姓亲如父母秩满擢给事中】
　　翟宗鲁【崇祯处州府志博罗人举人嘉靖中任宣平教谕却餽周贫婚丧助俸培文明山凿泮水建聚英楼立澄心堂擢知融县】
　　万鹏【栝苍彚纪武进人嘉靖间知松阳县立心正大持已防洁凡案牍必裁自已出催科用一缓二调新昌令】
　　欧阳烈【栝苍彚纪泰和人嘉靖间署松阳教谕训诸生以穷理力行为要遇祭祀必斋宿致祭器祭品务躬阅之铸爵若干以补其不足鼎新文庙厥功最多后官比部】
　　谭孔言【青田县志贵溪人举人知青田县政尚平恕每刑人哀矜形于色对僚属叹曰将无悮挞耶时虎白日入境伤人孔言祷于神害遂息改官日残书羸马外无长物】
　　容璊【遂昌县志字廷圭新会人嘉靖间嵗贡任遂昌主簿勤谨敦朴爱民礼士动遵古道去官囊无余资父老涕泣攀送不忍舍去】
　　陈泽【栝苍彚纪南海人嘉靖中知庆元值山寇不逞率义士呉元辅统乡兵徃捕之斩首百余级寇乃平邑无城遂申当道鬻寺田公署故址充费不三月而成擢监察御史】
　　张贺【栝苍彚纪龙溪人嘉靖间知松阳县政尚寛简对百姓恂恂然如家人暇辄诣学讲艺出余帑重新文庙俭私养慎公费不徇额敛以阿上官凡使客应付符檄外不加毫末焉】
　　呉从周【庆元县志邵武人嘉靖间训导署篆庆元县时山寇薄城誓以死守七日寇遁以城西在山之下惧寇据其上申请当道改筑于山巅捐俸首筑二丈以为民式遂成保障之功陞国子监学正】
　　杜时达【遂昌县志上海人嘉靖末为遂昌县主簿邑多积逋以渐追徴民乐输纳摄邑篆仅期月声称大起去任时囊无一钱】
　　陈烈【崇祯处州府志建安人以南御史任处州清里甲议条鞭复学田修水堰士庶沾恩遗思去后】孙烺【栝苍彚纪丰城人隆庆初知丽水县立三限以均徴输修两堰以通灌溉开立行市便民贸易宣谕化俗仁声借甚陞杭州府判】
　　方亮采【遂昌县志莆田人由举人隆庆间知遂昌县雅重学校乘量田后行扒平新法归额定里手自裁定折狱每谕以人伦大义闻者感悦入觐麾羡金弗纳至京卒】
　　熊子臣【续处州府志江西新昌人万厯间知处州府修郡乘建谯楼创军器库政绩最着陞云南副使】
　　顾宪成【旧浙江通志无锡人以铨部郎谪处州推官奉法循理上下蔼然青衿以文贽者面为品题多方诱掖有兄弟讼数年不决者呼谓之曰尔手足也而自相争既相争盍自相治各授之杖谓其兄曰为吾扑若弟谓其弟曰为吾扑若兄两人相顾愕然宪成故促之两人叩首曰向者官为论曲直故不服今知兄弟矣不知有曲直也令相揖谢乃抱持大哭郡人化之】
　　陈应芳【旧浙江通志泰州人万厯间令金华复除龙泉爱民勤政布德施仁修理学宫优恤士擢礼部主事】
　　郭宗磐【崇祯处州府志晋江人进士以比部郎知处州府精明严肃钳束佐贰官片纸不敢受严溺女之禁革坊里供应家伙等费极为便民】
　　呉之鹏【崇祯处州府志武进人任处州司理存心仁恕听断敏决上官委勘人犯多所株连片言剖析轻重烛照平反生全者甚多公余课士人服其鉴】
　　任可容【续处州府志直隶懐宁人由工部郎知处州府省刑讼裁里供清奸弊嵗旱步祷多方救济培养士气修学宫剏文昌阁时有连理紫芝之瑞擢广东副使】
　　许国忠【续处州府志宣城人同知处州歴摄府县篆建议复浮桥于故址泊盐船于上河修学筑坝止开采以杜衅隙擢本府知府】
　　钟宇淳【续处州府志华亭人进士知遂昌县廉明刚断庭无滞牍筑通惠石桥剏寅宾馆锐意造士修学室建聚奎亭置学田以赡贫生又立石西安县界革巡检司木排常例擢给事中】
　　汤显祖【遂昌县志临川人万厯间进士授礼部郎建言谪尉陞遂昌令下车惟较文赋诗而狱讼庶务亦迎刃而解剏尊经阁于学中建象德堂于射圃置灭虎祠启明楼士民就射堂尸祝焉】
　　李淳【续处州府志四川内江人由大理评擢知处州府量寛识敏人不敢干以私盈庭案牍片言立剖不忍轻入人罪政平讼简吏畏民怀他若修学宫濬泮池复浮桥鋭然兴理以外艰去】
　　方淡然【青田县志祁门人举人知青田县慈祥练达万厯间大水庐舎田亩荡析殆尽极力拊循民得宁止改修学宫城郭邑永赖之】
　　周道长【续处州府志成都人万厯间知庆元敦本课农周助不给鳏寡孤独尤沐其施值蝗入境引咎吁天羣鸟竞食殆尽称异政焉】
　　辜志会【遂昌县志会昌人万厯举人知遂昌县会山贼刦掠修葺城垣为民防御邑遂有保障陞万州知州】
　　华廷诏【续处州府志无锡人进士知龙泉以教化为先建尊经阁复稽圣桥自奉寒素入觐鬻家产以充路费后卒于官】
