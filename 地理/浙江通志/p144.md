<!-- { "loadSidebar": true } -->
　　平水桥　严陵志在县南五十里溪流峻急涉者每有垫溺之患明成化间知府朱暟通判刘永寛始为木桥以济之名平水桥
　　聚星桥　渊鉴函在县东南五十里相传宋时近桥有邵氏前后五人登第故名
　　魁星桥　明一綂志在县东北六十里以其地有魁星石而名
　　马岩桥　新定续志在安福乡制如合洋桥而其长过之
　　仙人桥　严陵志在县西八十里尹山铜源古有汪圣僧庵桥居庵前其北一石俨立若人乡民因以祷祠焉
　　青溪渡　严陵志在县南一名县前渡【杨彜过青溪渡诗天阔衔江雨蒙蒙上客衣潭清鱼可数沙晚雁争飞川谷留云气鹈鹕傍钓矶飘零江上客欹侧一帆归江晖青溪夜渡诗月沉河静水无烟独倚中流欲进船两岸山光涵夜色数声渔唱白云边】桐庐县
　　水闗　严陵志在县东二里桐江口
　　【谨按水闗当桐溪入江之口合江巡司置于此又有浮桥闗在县北五里桐溪上柴埠闗在县东南二十里柴埠滩旧有兵戍亭】
　　宝庆桥　新定续志县市桥桐庐县志宋嘉定间令赵汝惮建桥成适改元宝庆因名俗呼县桥
　　进贤桥　严陵志在儒学前明宣徳间邑人姚惟可甃石为桥敎谕陈钧训导胡如旸等复高广之大使蓝致甃路桐庐县志俗呼为新桥
　　龙津桥　桐庐县志在上坑埠一名逻浦桥又名杨家桥明洪武元年洪水冲圯治间邑人王希哲义民王孔昭重建
　　丁桥　严陵志在县东北十三里相传昔有丁丞相者养马于此为涧所隔因造桥以渡后人遂以名之
　　济川桥　嘉靖浙江通志在县西北十五里桐庐县志宋嘉定年里人重建易以石今名雾露桥
　　安福桥　桐庐县志在县西北二十五里明治年义士柴溥率众建寻圯正徳间溥独重建万厯三十五年又圯王应徳募建
　　国朝顺治十二年大水壊邑人柴文卿王家臣等募建
　　石梁二洞
　　朝京桥　嘉靖浙江通志在县西三十里当驿路要冲宋淳熙十三年建
　　世济桥　明一綂志在县西北三十里元至正六年里人姚寿翁建翰林学士承防欧阳书额
　　朱桥　嘉靖浙江通志在县东南三十五里汉朱买臣尝负薪于此故名严陵志一名朱家桥元至正三年里人重建
　　月梁桥　桐庐县志在县东南三十五里桥湾如月故名
　　袁阐桥　严陵志在县西北三十五里路当溪险岁久坏宣徳间里人喻叔良募縁重建
　　国朝顺治十八年圮皇甫应谷募修康熙十一年复圮
　　皇甫一璋等重建
　　凝紫桥　严陵志在县西北四十五里元大徳二年建
　　浮桥渡　桐庐县志在县北三里宋名里口渡景定五年令胡太古建浮桥以船为之徳祐末文丞相溃军数万至东溪县令李友仁撤浮桥拒之遂废自元迨今设舟以济犹呼浮桥埠有渡田若干畆遂安县
　　钟义桥　严陵志在县南跨溪为浮梁邑士王总得捐田五十亩命永济庵僧掌其入随圯即修往来者徳之庵废桥毁邑人为舟以济遂安县志一名南韩桥明嘉靖间邑民王思洪倡义建桥墩十一架屋覆之十八年大水墩屋尽坏隆庆间知县周恪建木桥万厯辛亥知县韩晟修复石墩架板成桥壬子大水复坏自后仍用板桥岁岁修易以为常【王穉登寄题南韩桥诗山县桥成带郭斜诗传鴈足寄天涯虹蜺跨汉波千顷乌鹊浮空邑万家晓涉不劳歌瓠叶春流还许泛桃花济人谁似神明宰溱洧乘舆莫漫夸】
　　龙渡桥　万厯遂安县志在县东三里洪武二十八年建【姜石安题龙渡桥诗龙溪远与大江连驱石为桥不记年虹影静摇波底月鴈行斜渡涧湄烟风清客使归骢马日落渔人系钓船愧我自非题柱客也应从此去朝天】
　　买仪桥　严陵志在县南十里明景泰元年里人王智荣建地名买仪因名
　　豹石桥　严陵志在县西十五里溪旁有巨石如豹故名
　　东亭桥嘉靖浙江通志在县东二十五里其水自北来者出于松源自东北来者出于东坞自西北来者一出于燕源一出于霞岭四水流至东亭之地始合为一万厯遂安县志成化十三年严州府通判刘永寛修建邑令朱福董成之【萧彦立重建东亭桥记东亭在邑东仅一舍许旧有桥年久倾圮大尹朱福少尹张敏卢端幕仲士高各辍俸资以倡改作上其事于郡邑之耆庶欣然助费于八月癸未始事其制中为二墩墩之形南则正方北则斜锐其上以杀水怒两崖皆为石堤而中拱其脊仍设扶阑于上以防颠坠其崇一丈八尺广如之修五倍于崇之数而加强焉冬己夘讫工】
　　风沂桥　万厯遂安县志在县西三十里旧名丰沂元至元间改今名明天顺间里人毛希诚重修正徳三年毛彦恭因其頽用石添砌
　　马石桥　遂安县志县西三十里相传明太祖略地新安过连岑至此旋师于石间上马因名
　　龙峯桥　严陵志在县西四十里一名寿春桥明正綂间重建
　　黄村桥　嘉靖浙江通志在县西北四十里万厯遂安县志以村名宋宣和间邑人詹安建明嘉靖时安十二世孙詹廷辉重建并创屋九间于上【陆希和为记】
　　宋家桥　严陵志在县南五十里宋家坞故名明成化八年里人徐叔宾重建
　　罟网渡　遂安县志在县东南三十里路通西安明崇祯间余兼善捐田十亩造渡船木桥往来利之夀昌县
　　防通桥　新定续志在县西市中跨湖表为之严陵志唐县令戴筠建宋理宗时里人刘仕重建明洪武六年知县彭子冲累石酾水为二道仍建瓦屋五间万厯寿昌县志景泰中复坏义官翁志常建嘉靖乙亥志常后人翁徳静翁如臯重建
　　宋公桥　新定续志在县西二里长一十五丈宋郡守宋钧倡建因名寿昌县志后圮元静庐寺僧镇重建绘千佛于上又名千佛桥后圯明嘉靖三十六年广安寺僧太祥募建累石酾水为十二道
　　至仁桥万厯寿昌县志在县东五里以居至孝仁丰二乡界故名
　　翠溪桥　严陵志在县东南七里累石酾水为三道上布石防宋端平间里人叶常管建【周养吾翠溪桥晩眺诗晚步翠溪上恐惊鱼乌知看云偶成颂洗砚欲题诗雨润花生笔风轻絮眉忽听莺语好不觉立多时】
　　广济桥　万厯寿昌县志在县南十里景泰三年邑人徐彦铭建后圯邑人李亲等重建
　　顔公桥　新定续志在县西十里曰航头长四十二丈累石酾水为十道宋郡守顔頥仲建因名严陵志后圮于水元静庐寺僧镇重建【翁洮春日题航头桥诗故园桥上絶埃尘此日凭阑兴自新云影映将仙掌曙水光迷得武陵春薜萝烟里高低路杨柳风前去住人莫怪马卿题姓字终期云雨化龙津】
　　玉虹桥　明一统志在县东二十里严陵志宋嘉定间邑人郑执信建【郑以耕过王虹桥诗玉虹跨水久知名南北驱驰此问程风雪防驴天上下凉秋月夜虚明荷花隔岸薰残照柳絮撩人弄晚晴爱有四时桥畔景酒旗茅屋更书声】
　　梅川桥　严陵志在县西南三十里累石酾水为三道宋南渡后建
　　皆喜桥　寿昌县志在县西北四十里明成化十一年僧净圆募建西有皆喜亭
　　龙峄桥　严州府志一名寿春桥在县西四十里明正统间余公茂徐士敏建
　　淤堨渡　严陵志在县东十里【周养吾淤堨渡诗野水滔滔此防通往来行色见孤篷桃花锦鲤千层浪柳絮黄鹂两岸风明月满船天上下青云万里客西东如今歳暮无人渡闲却溪头簔笠翁】
　　分水县
　　庆云桥　严陵志在县南一里庆云坊
　　双桂桥　嘉靖浙江通志在县西一里宋王缙子日休日勤同登进士因以名桥
　　定安桥　分水县志旧名顺安桥在河头溪系东门孔道向建石桥圮于洪水后易石以木
　　国朝康熙二十年知县李檠重建石梁比旧增高五尺洞桥　严陵志在县西二里县丞李徳固重建濯仙桥　嘉靖浙江通志在县西四里严陵志月溪院前相传昔有仙人濯足于溪石上故名
　　蓝田桥　严陵志在县北二十五里明正统三年知县陈贞重建
　　观桥　严陵志在县西三十里邑人章高建
　　宝定桥　严州府志在县西北生仙乡
　　河头渡　嘉靖浙江通志即天目渡路通新城临安温州府【永嘉县附郭】
　　新桥　万厯温州府志在府治前正徳丁丑郡守陆鳌开新街始建
　　华盖桥　万厯温州府志在府治东王光荐重建惠民桥　温州府志在府治西明嘉靖庚子郡守郝正剏察院于城隍庙西始建
　　五福桥　明一綂志在府城谯楼前温州府志又名本州桥
　　蜃川桥　永嘉县志在平水王庙西明万厯间建今俗名虹桥
　　洗马桥　温州府志在府治西宋洗马陈龟年建永宁桥　万厯温州府志在少保坊【杨蟠永宁桥诗过时灯火夜箫皷正喧阗三十六坊月一般今夜圆】
　　慈湖桥　嘉靖浙江通志宋郡守慈湖先生杨简立乡校于此故名
　　上安桥　万厯温州府志在象门宋高宗旋驾问何名知州卢知原以上安对高宗悦命金书桥额永嘉县【城外闗梁】
　　双莲桥　永嘉县志在永宁门外旧有莲花并蒂之瑞故名
　　国朝康熙十二年里人林兆斗等募縁重建【蔡兆丰募建双莲桥序葢闻秦帝东巡始留鞭石周王西幸爰有造舟津堠有阻而必通川泽非梁而莫济是以夏阳当险寔铸铁牛河北冲流用沉石鳖岸非千里曽表大夫之名桥异七星亦是崔公之惠岂非骞崩不葺责在长人启塞从时闗于王政者哉唯兹双莲桥者肇基典午传瑞累朝直通白鹿城南横跨玉蟾河上人家夹岸烟水横塘洵五邑之要津八闽之孔道也三千波浪漂摇木客之巢十二阑干零落老人之齿匪但提盈荷重愁从雨后经过即敎倚杖扶舆怕向风中逆度险惊游骑漫云雪尽马蹄轻坦异板桥最苦霜多人迹滑余目击危梁情悲折柱重修有愿独力未能唯冀达官贵人分东阁西园之费素封巨室捐钟鸣鼎食之资俾选石以鸠工始乘时而竭作看虹飞断岸彩映斜阳龙卧清流势连隠雾庶几万安渡口千年犹诵君谟七里山塘百代惟传居易矣】
　　青云桥　永嘉县志在永福门外旧名緑野里人方铨建
　　国朝康熈十一年铨裔孙大茂等修
　　状元桥　万厯温州府志在六都宋状元赵建大建宝庆桥　永嘉县志在镇海门外
　　国朝顺治十五年圯后置木桥潮流奔激每致倒坏康熙十八年总戎陈世凯倡率僚属重建
　　乐清县
　　黄华闗　海防图略属乐清县去府城八十五里【谨按黄华闗在黄华水寨东其地有黄华山因名明嘉靖中倭甞登此黄华之外为下马洋嘉靖三十二年防将汤克寛追黄华贼战于是洋海防考云倭犯黄华必由邳山大麂山及黄大岙而入黄华闗廹临海口汛守最要】
　　惠政桥　嘉靖浙江通志在县皷楼前乐清县志元至正间燬明洪武五年知县邬珏重建
　　宝带桥　明一綂志在县治前万厯温州府志旧有吴家桥在东七八步宋令王传以桥北居民塞县治前乃以桥址易民居增创大桥接前郭路名市心桥元至正丙午重建改今名
