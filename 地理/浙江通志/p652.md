<!-- { "loadSidebar": true } -->
　　章瑄【万厯绍兴府志字用辉防稽人景泰进士授职方主事出守山海闗时中贵魏荣领神鎗使縦所部京校假冒试习侵闗事后府舍人王延倚借宫掖得管押戍卒恣为淫暴瑄并奏寘诸法御马都监指挥脱人赤有宠于英宗命使朝鲜而无闗符瑄持之不奉诏脱驰奏上震怒械系阙下言官论救得释寻迁车驾郎中进辽东行太仆寺少卿诸番贡马入境多为阃帅所擅瑄请嵗遣官阅所贡马于各边自是嵗得良马无算建学以教列校子弟辽士始知礼义寻乞归】
　　周芳【献征録字廷桂山隂人景泰丙子举人成化中授丰城知县丰地大戸繁牒诉轇轕日以千计芳无所阿避两造在廷察词烛理是非立剖案无留牍龙浒洲在逺鄙与邻境谿洞相搆扇为盗芳募民缚其渠魁民赖宁息凡商贾须令给繻为道里慿率入钱于令为堂食费嵗可千缗芳捐以缮学及水利所需寻以外艰归】
　　曹谦【万厯会稽县志字廷逊景泰初领乡荐授潮州同知徙韶州所至以廉能称迁髙州郡守猺獞出没剽掠民不聊生谦绥御合宜羣夷帖服至有迎拜道左乞田输税者髙人祠之】
　　王枢【嵊县志字克慎景泰中以贡授寜国推官剖决明敏狱无寃滞有丁妇邺少寡其叔挑之邺欲闻于官叔惧诱母讼以不孝守将刑之枢廉得其情争于守曰公不惜一妇人独不惜宁国郡三年不雨乎守悟邺获免以疾卒囊无余金民争出钱为赙其子谓不可以丧故汚吾父尽却之太守闻而嗟异各捐俸以助始获归】
　　萧昱【嘉靖浙江通志字用光山隂人天顺壬午举人授贵溪知县以简易为政民用不扰未几补髙密密地当沙河下湿漫流杀稼昱治塘浚沟取南人水耕法教民滨海为田立均徭九等例抚按颁之一省以为式后卒于官两邑皆祠祀之】
　　蒋宪【诸暨县志天顺年选贡入京任湖广应山县知县时民未知耕宪为制犂敎以耕妇不知纺宪为制纺车教以织应山民自此饶富】
　　王进【万厯上虞县志字荩臣成化丙戌进士任大理评事转寺副奉勅恤湖广刑狱多所平反河间知府贾钟纳交中贵故杀无辜荆州有狱连戚里者上皆命进往按悉置于法出知成都府厯山西布政使精明简易以疾卒于官】
　　陆渊之【万厯绍兴府志字克深上虞人成化进士授礼部主事尚书陈文卒諡庄敏不协舆论引司马光论夏竦事劾之出知叙州府郡故多淫祠悉毁之以祀先贤谕民孝享其先不宜崇惑靡费暇则进诸生讲明理道寛徭省讼四境大治】
　　祝瀚【两浙名贤録字惟容山隂人成化进士厯刑部郎中擢知南昌府郡当省防繁剧难治瀚廉明有威聴决无滞时逆濠势渐炽戕民黩货瀚屡裁抑之王府有鹤带牌者纵于道民家大噬之濠牒府欲抵罪瀚批牒曰鹤虽带牌犬不识字禽兽相争何与人事濠卒不能逞后竟以中伤谢事归】
　　俞振才　俞振英【万厯绍兴府志振才字仲才新昌人成化进士拜御史论列不避权要巡按四川迁湖广按察副使先是臬司内有淫祠惑人胥吏以下莫敢近振才至立命撤之弟振英字仲英以进士知安东一日得淮流浮尸衣夹扬州市缯目振英曰是必有寃遂遣数人分市缯黙察其色记相符者贵买之一人得数缣归与目无二索其舟果得余练并所掠少女女言亡官眷属被害己十日矣盗二十余众皆伏辜厯迁尚宝司卿逆瑾擅权振英至京或谓曰曽谒刘司礼乎书刺必谦抑振英曰吾老矣不能俛首奄竖遂弃官归】
　　董复【万厯绍兴府志字德初防稽人成化乙未进士授黟县令寛徭赋捍水患卹孤乏抑兼并奏最拜御史孝宗登极首疏斥贵幸数十人直声大振以是为用事者所摧出知云南府其治一如在黟】
　　章忱【两浙名贤録防稽人成化戊戌进士授临城知县悉心咨访民所欲恶以次建罢适嵗大饥民多流窜忱为招徕抚绥给种食免征徭民接踵来归城北泥河出源泉忱率众筑堤引水灌苗又教桔橰以济髙阜邑自是有水利修学宫具祭器及诸坛□馆舍百废具举民或以讼至庭忱为开示曲直告以讲信修睦之义民多自惭惕引退后陞太仆寺丞】
　　韩廉【献征録字守清余姚人治丙辰进士授任县知县任土隘人瘠转徙者半廉加意拊循省刑节费民相率归附徴为广东道御史正德初按福建风裁凛然漳南盗肆侵掠督师平之时逆瑾擅权欲以嬖孽冒功胁之祸福廉不为动乃矫诏调髙安县已又摘微过逮繋诏狱瑾诛事白稍迁潞州知州晋山东兵备副使致仕】
　　葛浩　葛木【万厯上虞县志浩字天宏治丙辰进士令五湖考满召拜南台御史以论逆瑾廷杖下狱黜为民瑾败复官迁广东左参政新宁盗起时握兵者颇多杀戮独浩用兵有纪获盗必多方审验不妄杀一人后官至南京大理卿子木字仁甫正德丁丑进士厯刑部郎中知淮安府镇以简静加意抚字节冗弛禁富者不苦于役贫者得负盐以自活淮民戴如慈父迁山西参政卒于官】
　　陶怿【传详介节】
　　杜民表【两浙名贤録字望之嵊人正德丁丑进士知铅山宸濠之变决防守御民赖以不扰寻拜御史大礼议起忤防廷杖遂罢归】
　　周祚【献征録字天保山隂人正德辛巳进士授东阿县知县邑号疲剧困于征输祚调抚得宜民得安堵姧猾不敢犯父忧服阕补来安知县一以治东阿者治之征拜兵科给事中迁工科左卒绍兴府志祚为给事疏陈任将赈饥弭盗均役省兵稽尺籍清廏弊慎祀典饬荒政覆覈首功十数事巡视九边复陈边兵刍粮大计悉见嘉纳】
　　赵埙【广东通志字平仲余姚人嘉靖进士授刑部主事左迁肇庆府同知孤立狷介人不敢干以私号赵铁面时征封川麒麟白马山转饟数百人部兵者欲掩杀为功埙力止之厯陞广东参议】
　　周如砥【两浙名贤録字允直余姚人嘉靖己丑进士知浏阳改婺源时太宰汪鋐方柄铨家奴横甚如砥一裁以法汪衔之移判武昌汪罢去始迁工部营缮司主事厯郎中时九庙四郊慈庆慈宁诸大工继起川湖巨材衔尾至故事至则挽入台基山西二厰聴内竖取裁缮司唯唯而已如砥密召工师索其总册令挽木者悉以木置长安东西街召诸匠如式裁用然后进两厰内竖竟一无所得后擢太仆寺少卿请告归】
　　祁清【绍兴府志字子扬山隂人嘉靖丁未进士司李保寜明于谳决陞南礼科给事中疏言军兴费绌弊有三冗内臣动以千计则官冗监局工匠岁费粟万余则食冗诸卫官军伍缺粮存则兵冗上纳其言下部覈覆又劾咸宁侯仇鸾怙宠及藩臬之幸陞卿贰者以是为时所忌出知福州府适海贼内犯民争入城监司欲阻之清谓民命至重遂入之擢贵州副使苗长杨珂据六洞叛清谕以利害乃自缚乞降既而王世麒宋廷武王阿利各据险以叛清防于大僚曰世麒两世漏诛宜发兵进讨宋祸起于争袭阿利负固无能为抚之足矣巡抚如其言卒平众苗迁湖广参政増筑辰州府城计安铜鼓卫反侧议设五溪舟制迁陜西右布政使卒于官贫无以为殓】
　　闻人诠【绍兴府志字邦正余姚人嘉靖丙辰进士为宝应令邑南有泛光湖延袤三百余里风涛没溺军民病之诠议开越河以衞漕运舆论久不决乃试筑一方以一准十工用不烦竟成之擢御史巡视山海闗缮修城堡以丈计者四万余民不知劳为南京提学御史校刻五经三礼旧唐书行世世宗幸承天后行宫尚府人虑再巡诠为湖广副使上疏撤之】
　　郑舜臣【广西通志上虞人嘉靖丙辰进士授歙县令厯迁栁州府太守时督抚大征古田调狼兵十余万屯城下舜臣内固城池外安兵众昼夜不遑宁处监军道发俘囚数百名覆审内有幼者六十余辈舜臣悯其无知乃各易年嵗而曲生之寻致仕归】
　　何世学【萧山县志字道甫隆庆戊辰进士知丹徒县县当南北之冲漕渠江防百费杂出又更大水民多逋赋世学节用缓征公私两裕擢都察院经厯张居正衔其谠直出为常州贰守遂谢政归居乡力行任卹其建固陵石隄人尤称之】
　　张试【萧山县志字式言隆庆戊辰进士任休宁令革里甲行条鞭法改判辰州招抚天柱诸苗开设县治陞刑部郎中时神宗久不视朝试上言极谏语侵貂竖出为抚州守下教垦七里桃花等陂计万余亩卒于任】
　　邹学柱【绍兴府志字国材余姚人隆庆戊辰进士授溧阳知县巨蠧吕祚等夙为民患学柱访得之即置之法县田有官民二则官田赋最重民甚患之学柱力为清丈编以一则官田赋绌则以势家漏赋补之百年大患厘于一日厯知归德府平白莲妖擒剧盗朱应科等迁江西副使陞河南左布政使再补山西罢归】
　　周应中【防稽县志号宁宇隆庆辛未进士令元氏调繁真定疏滹沱河以通水利教民种稻北方水田自应中始防以事忤中贵冯保调崇阳均徭役严清丈势家病之大计诬列不谨削籍家居二十余年起补曲周令迁潞安兵备太宰王国光里居不法应中按以律其私人乃力挤之复论调又家居七年起任荆南道荆南临长江漕舟时覆溺应中酌为帮运支收之法官民便之而为司理所中伤复论调遂抗疏乞归年九十而卒】
　　范可竒【防稽县志字士颖万厯甲戌进士以刑曹出守黄州嵗额输绢民以土不蚕率转贸旁郡可竒见官廨有桑令家人试之与吴越同于是课民种桑笞杖之赎以所种多少为差三年而桑隂蔽野黄之有蚕自此始嵗大祲适漕舟至可奇喜曰吾得借手起此沟中瘠矣故事漕于江者即黄受代以达京师可竒以为此去秋成三月莫若散之民间秋至而收之则滞漕舟不过三月耳力请于大吏报可及期偿运之外复得羡米数千石储以备荒寻陞广西副使疾卒】
　　诸大伦【西江志号白川余姚人万厯八年由兵科给事中谪知东乡廉能仁爱民苦虚粮赔累大伦九请丈量田亩既平占悉清修黉舍建义学兴废举坠民立祠祀之】
　　鲁锦【绍兴府志字文叔山隂人万厯丁丑进士令山阳时宝应湖频遭覆溺巡抚潘季驯议开新河筑隄属董其事计隄千百丈许逾月告竣报最迁刑部主事以忤张居正谪广德州判官迁定陶令建义仓立义学设义冢皆实心举行在山阳有实政録在陶有治陶録】
　　冯应凤【山隂县志字鸣阳万厯庚辰进士为永丰令永丰襟江绕湖田多水患因筑隄捍流皆成沃壤及补御史巡按江右谳诸郡狱必务平反至今刋布为爰书式厯迁太仆寺少卿卒】
　　何继髙【山隂县志号泰宁万厯癸未进士居西曹狱多平反时人謡曰执法不阿海与何海谓都御史瑞也出知卫辉调临江嵗大饥载粟平粜设粥以赈复议免樟树永平二镇税调知福州倭入朝鲜闽省大震与抚军计移筑福州城闽人至今赖焉迁长芦运使立五纲册核商主黟定余盐夹带例寛徒戍之罪増引额二十二万増课一十七万有奇又以羡缗甓沧州城沧人德之迁江西右参政卒】
　　杨宏科【江西通志字意白余姚人万厯进士为新淦令时凶嵗洊至宏科散财发粟极力抚循之盗贼流刼诸乡捕治其首恶无所株蔓淦赖以安】
　　董子行【福建通志字明卿嵊县人万厯间为侯官令吏才精敏奉诏丈田汰浮米无算县西有石门峡江水为患子行建议填塞方举事征为御史后令周兆圣循其议筑之嵗获有秋】
　　史记勲【余姚县志字稽叔万厯癸未进士为南刑部主事累迁重庆知府时杨应龙反记勲主朝方厌兵虑其中梗移守彰德嵗歉请折漕米数万又发赎锾以赈境内得安】
