<!-- { "loadSidebar": true } -->
　　钱江【乡贤留祀朋字珥信秀水人顺治己丑进士歴官山东提学道改陜西岷洮道赣州府志顺治庚寅江知瑞金县县有剧盗三曰陈其纶许胜可僧超忠忠据铜鉢山聚僧兵千余江廉得忠之仇为盗者移檄营将勒兵讨之佯谕忠使助官兵击贼自効忠喜歼其仇也信之以百余骑来赴复遣人説之使偕数骑间道疾行来谒条画贼情行数十里伏兵中路缚之余党骇散因讽其纶曰汝地险众劲孰与铜鉢不释甲且为超忠续其纶惧出租税用吏教犹间与其徒借交仇杀既而掠商贾市物会闽贼刘芳罗承俊等率众附胜可啸聚罗汉岩江请于防抚大发兵之甲午八月大兵至江诫其帅曰贼据絶险攻未易拔当长围以困之帅如诫贼既窘江察军中与胜可有旧者遣往谕降胜可欲就抚而余党多不服江语帅曰当乘其懈疾击之遂潜师夜进果擒胜可及闽贼十三人斩馘以千计帅旋江预订来嵗师期密陈幕府乙未春防抚出师声言援漳实图其纶遣别将将兵直趋县境江会之进兵大柏山亲部勒乡勇攻其北赴漳之师转而绕其南阵获俘斩无算其纶溃围走移诸将分地搜捕获之于乌桥崠一时贼渠皆被擒无一脱者江在任兴复云龙桥民不病涉均里役俾贫富无相贸政绩多可纪】
　　陆翔华【广西通志嘉善人顺治进士十四年任郁林州知州时李定国余党未散侵扰诸州县郁林叅将提兵远出贼乘虚猝至围城翔华率众登陴固守贼攻不克引去大兵在陆川贼者苦粮不继翔华运米充饷卒用灭贼在官未久去任归里】
　　谭吉璁【嘉兴府志字舟石嘉兴人由内阁中书迁榆林同知会滇蜀用兵上官檄吉璁转饷入蜀至宁羌州遇乱抚军撤饟还栈道路絶吉璁间道从黒水峪七画夜达盩厔康熙十四年二月定边副将朱龙反直逼波罗堡堡距榆不百里榆林道髙光祉问计安出吉璁具画利害状光祉是之入闗帝庙聚士民誓神死守募壮士立忠义大防编什伍明号令制幡帜画陴而守吉璁间出私财以享士而自宿城上画夜调兵食众赖以安四月绥德周继明聚众数千入神木与叛将孙崇雅合攻陷延安榆兵迎战不利城中偶语借借多欲出降光祉夜呼吉璁曰事急矣镇兵疲不足仗奈何吉璁奋大呼曰死谭吉璁分也出谕士民曰忠臣我与髙公为之岂责若辈死然所以死守者正为若辈计耳贼一入城子女玉帛皆贼有且若辈今日降明日大军至无噍矣众泣且拜曰公言是光祉出千金吉璁益以数百金间道渡河买粟于保徳河曲以兵突围卫之入人心始坚闰五月】
　　【王师至围始解榆林既解严响水清平镇罗诸堡犹为贼保聚吉璁单骑谕降之驰至神木檄崇雅继明晓以祸福崇雅继明亦以众降事平上功加一级久之调知登州遘疾卒吉璁好学工文章在揄修延绥镇志论者谓可方康海武功志云】













　　浙江通志卷一百七十一
　　钦定四库全书
　　浙江通志卷一百七十二
　　人物【四】
　　武功【二】
　　湖州府
　　三国呉
　　朱治【三国呉志本传字君理故鄣人随孙坚征伐中平五年讨长沙零桂等三郡贼有功坚表治行都尉从破董卓于阳人表治行督军校尉坚薨治扶翼策依就袁术后劝策还平江东太傅马日防在夀春辟治为掾迁呉郡都尉治从钱唐欲进到呉呉郡太守许贡拒之于由拳治与战大破之遂入郡领太守事建安七年权表治为九真太守行扶义将军征讨夷越佐定东南禽截黄巾余陈败万秉等黄武元年封毗陵侯领郡如故二年徙封故鄣权为呉王治每进见权常亲迎执版交拜飨宴赠赐恩敬特隆时丹阳深地颇有奸叛亦以年向老思恋土风自表屯故鄣镇抚山越嵗余还呉黄武三年卒子才嗣】
　　朱才【三国志注字君业善骑射权爱异之以父任为武卫校尉领兵随征伐屡有攻捷更折节为恭留意宾客轻财尚义施不望报又学兵法名声闻于远近】
　　朱然【三国呉志本传字义刲治姊子也本姓施初治未有子啓策乞以为嗣权以然为余姚长迁山阴令分丹阳为临川郡然为太守会山贼起然平讨旬月而定曹操出濡须然备大坞及三闗屯拜偏将军吕防病笃权问代者对曰朱然胆守有余可任防卒权假然节镇江陵黄武元年封永安侯魏遣曹真夏侯尚张郃等攻江陵文帝自住宛为其势援连屯围城然中外断絶城中兵多肿病堪战者裁五千人真等起土山凿地道立楼橹临城弓矢雨注将士皆失色然宴如无恐意厉吏士伺间隙攻破两屯魏攻围然凡六月未退不能克乃彻攻退还然名震敌国改封当阳侯六年权自率众攻石阳旋师潘璋断后夜出错乱敌追击璋然即还住拒敌使前船得引极远徐乃后发黄龙元年拜车骑将军右防军赤乌九年征柤中魏将李兴等闻然深入率步骑六千断然后道然夜出逆之军以胜拜为左大司马右军师然长不盈七尺内行修洁终日钦钦常在战场临急胆定尤过絶人虽世无事每朝夕严鼔兵在营者咸行装就队以此玩敌使不知所备故出辄有功赤乌十二年卒子绩嗣】
　　朱绩【三国呉志本传字公绪以父任为郎后拜建忠都尉叔父才卒绩领其兵随太常潘濬讨五溪以胆力称迁偏将军营下督领盗贼事然卒绩袭业拜平魏将军乐乡督魏征南将军王昶率众攻江陵城不克而退绩与奋威将军诸葛融书曰昶远来疲困力屈而退此天助也今追之力少可引兵相继吾破之于前足下乘之于后岂一人之功哉宜同断金之义融答许绩便引兵及昶于纪南纪南去城三十里绩先战胜而融不进失利建兴元年迁镇东将军元兴二年拜左大司马以五鳯中表还为施氏】
　　晋
　　沈田子【宋书自序字敬光呉兴武康人从髙祖克京城进平京邑叅镇军军事封营道县五等侯义熙五年髙祖北伐鲜卑田子领偏师与龙骧将军孟龙符为前锋慕容超屯临朐以拒大军龙符战没田子力战破之及卢循逼京邑髙祖遣田子与建威将军孙季髙海道袭广州加振武将军循党徐道覆还保始兴田子复与右将军刘蕃同攻讨循还广州围季髙田子虑季髙孤危率军南还比至贼已收其散卒还围广州季髙闻田子至大喜田子背水结阵身先士卒一战破之又破循于苍梧郁林宁浦还至广州而季髙病死兵后山贼竞出田子随宜讨伐旬日平殄还京除太尉叅军振武将军赐爵都乡侯八年从讨刘毅十一年复从讨司马休之十二年髙祖北伐田子与傅之领别军从武闗入屯据青泥姚军数万奄至田子兵裁数百欲击之之曰彼众我寡难可与敌田子曰师贵用奇不必在众之犹固执田子曰众寡相倾势不两立及其未整薄之必克所谓先人有夺人之志也独率所领鼓而进合围数重抚慰士卒曰诸君捐亲戚弃坟墓出矢石之间正希今日耳封侯之业其在北乎乃弃粮毁舍躬勤士卒前后奋击所向摧陷所领江东勇士便习短兵鼓噪奔之贼众溃散所杀万余人长安平髙祖燕于文昌殿举酒赐田子曰咸阳之平卿之功也即授咸阳始平二郡太守大军既还桂阳公义真留镇长安以田子为安西中兵叅军龙骧将军始平太守时佛佛来寇田子与安西司马王镇恶俱出北地御之谕者谓镇恶欲尽杀诸南人以数千人送义真南还因据闗中叛田子与之谋请镇恶计事使宗人敬仁于坐杀之率左右数十人自归义真长史王脩收杀田子于长安藁仓门外】
　　沈叔任【宋书沈演之传演之武康人父叔任少有干质初为州主簿山阴令皆有声朱龄石伐蜀为龄石建威府司马平蜀之功亚于元帅为巴西梓橦郡太守戌涪城东军既反二郡强宗侯劢罗奥聚众作乱四面云合遂至万余人攻城急叔任东兵不满五百推布腹心众莫不为用出击大破之逆党皆平髙祖讨司马休之龄石遣叔任率军来会时髙祖领镇西将军命为司马及军还以为扬州别驾从事史以平蜀全涪之功封宁新县男出为益州刺史以疾还都义熙十四年卒子演之】
　　南北朝
　　沈林子【南史沈约传林子字敬士田子弟少有大度孙恩屡出会稽武帝致讨林子乃自归尽室移京口从尅京城进平都邑及帝为扬州辟为从事领建熙令封资中县五等侯从伐慕容超平卢循竝着军功复从征刘毅讨司马休之辄摧锋居前贼党郭亮之屯据武陵林子率军讨之斩亮之于七里涧复讨鲁軏于石城軏弃众走武帝伐姚叅征西军事加建武将军统军为前锋从汴入河伪河东太守尹昭据蒲坂林子与冠军檀道济同攻蒲坂王镇恶攻潼闗遣姚绍据潼闗林子谓道济曰潼闗天岨形胜之地镇恶孤军势危力屈若使姚绍据之则难图也及其未至当并力争之若潼闗事捷尹昭可不战而服道济从之及至绍举闗右之众设重围围林子及道济镇恶等道济议欲渡河避其锋或欲弃捐辎重还赴武帝林子按剑曰下官今日之事自为将军办之然二三君子同歴艰难荷恩罔极以此退挠亦何以见相公旗鼓邪塞井焚舍示无全志率麾下数百人犯其西北绍众小靡乘其乱而薄之绍大溃俘掳以千数悉获绍器械资实绍走还保定城留姚鸾精兵守崄林子衔枚夜袭即屠其城劓鸾而坑其众绍复遣姚赞将兵屯河上林子连破之绍又遣姚伯子等屯据九泉凭河固险以絶粮援武帝复遣林子累战大破之斩伯子所俘获悉以还绍使知王师之绍疽发背死赞统后军复袭林子林子御之连战皆捷帝至阌乡姚扫境内兵屯峣栁沈田子自武闗北入屯军蓝田自率大军攻之帝遣林子步自秦岭以相接援比至破走林子威震闗中豪右望风请附长安平大军东归还至彭城帝令林子差次勲勤随才授用文帝出镇荆州以林子为西中郎中兵叅军领新兴太守以佐命功封汉夀县伯永初三年卒諡曰怀】
　　沈庆之【南史本传字先武康人少有志力孙恩寇武康庆之未冠随乡族击之屡捷以勇闻赵伦之见而赏之命子伯符板为宁逺中兵叅军竟陵蛮为寇庆之设规畧击破之永初二年除殿中员外将军北侵隶檀道济道济白文帝称庆之忠谨晓兵上使领队防东掖门元嘉十九年雝州羣蛮大动以庆之为建威将军率众进讨大破缘沔诸蛮后为孝武抚军中兵叅军孝武以本号为雝州随府西上征蛮寇屡有功还都复为广陵王诞叅军雝州蛮又为寇庆之复随诞入沔伐沔北诸山蛮大破之羣蛮皆稽颡庆之患头风好着孤皮帽羣蛮号曰苍头公每见庆之军辄畏惧曰苍头公已复来矣庆之引军出前后破降甚众所获蛮竝移都下以为营戸二十七年迁太子步兵校尉至三十年孝武出次五洲总綂羣帅庆之至谘受军畧会元凶弑逆遣庆之引诸军庆之处分旬日内外整办时皆谓神兵孝武践阼以为领军将军封南昌县公孝建元年鲁反遣庆之与薛安都往讨之安都斩进征北大将军改封始兴郡公大明三年竟陵王诞据广陵反庆之帅众讨之至城下诞登楼谓曰沈君白首之年何为来此庆之曰朝廷以君狂愚不足劳少壮故使仆来耳塞堑造攻道立行楼土山并诸攻具每攻城身先士卒七月斩诞进司四年西阳五水蛮复为寇庆之统诸军讨平之前废帝即位以为侍中太尉尽言谏争帝遣其从子攸之赍药赐死时年八十明帝即位追赠侍中司空諡曰襄公】
