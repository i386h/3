<!-- { "loadSidebar": true } -->
　　戚继光【名山蔵字元敬定远人任浙江都司佥书义乌人故慓劲继光言于督抚请练为兵许之使募三千试之继光乃为鸳鸯阵阵十有二人队长前次夹盾次夹枝兵次四人夹矛次夹短兵樵苏居后其节短其分数明其步伐合地宜其器互相鬭试既习补浙东参分部台州嘉靖四十年倭大至宁海告急继光旦之宁海贼闻继光至悉遁去谓台州城虚逼之继光闻警促还昧旦引兵午至台兵行七十里未食守吏谓贼近戒门严毋得入兵争门而嚣继光后至呵之曰此汝等争门时耶贼薄城下灭之乃食鼓行而进遇贼花街一贼左挟矛右挟刃壮士朱珏持短兵折其矛再折其刃斩其首贼大溃张翼逐之杀数百人又逐之瓜陵江圻头贼复焚舟起趋台继光简精鋭千五百人往贼退次大田东坚壁不出会雨甚间道遁仙居继光繇大道先之围之数重四面举火葢二旬有九日九战斩首七百获器仗三千七百四十有竒是为戚家新兵所至如破竹以参入闽进副总兵累进左都督加秩少保】
　　卢镗【汤斌卢镗传字子鸣汝寜衞人嘉靖时由世廕厯官备倭福建迁都指挥击贼嘉兴擢参将分守浙东濵海诸郡与副俞大猷大破贼王江泾旋督保靖土兵击贼张庄焚其垒贼出没台州外海镗勦擒其酋林碧川等旋擢协守江浙副总兵贼陷仙居趋台州镗破之彭溪乃与胡宗宪共谋灭徐海宗宪招汪直镗亦説日本使善妙令擒直直与日本贰卒伏诛擢都督佥事为江南浙江总兵官倭复犯浙东水陆十余战斩首千四百有竒宗宪以荡平闻镗増俸赉金】
　　汤克寛【汤斌汤克寛传邳州衞人世廕厯官都指挥佥事充浙江参倭犯温州寛击败之贼冦嘉兴属邑克寛至海盐被围偕参政潘恩等拒守贼不能克无何陷乍浦城转掠奉化定海克寛进围于独山民家火焚之贼半死余遁命为副总兵提督海防诸军浙西参张深病都御史王忬荐克寛代之总督张经议捣贼柘林令克寛广西土兵屯乍浦与副俞大猷相掎角大战王江泾斩级三千会赵文华劾经惑克寛言縦倭遂并逮问赦免厯广东参总兵官】
　　周应祯【旧浙江通志中都留守衞人官浙江都司佥书嘉靖甲寅倭寇由澉乍二浦沿海塘据石墩巡司躏袁化市中丞檄应祯统兵御之龙凤两山间为寇出入孔道遂营焉军令肃然秋毫无犯有卒伐竹一竿刈其耳以徇谍报贼至灵泉山应祯跃马趋之遇贼力战斩数十级贼奔追至放雁山圵篠樾蒙密贼伏败垣中提石击应祯中首而仆身被数刃马伤负归崇教寺越宿而絶马亦不食三日而死】
　　刘锦【旧浙江通志温州衞指挥同知嘉靖间擢浙江总督备倭守定海倭入贡争长相讐杀焚掠自宁波直抵绍兴锦督舟师追与倭战于霍山援兵不至忽战棚蹋陷士卒多堕水贼遂踊跃过舟锦挥刃奋格力竭亦堕水事闻进爵世袭指挥】
　　游居敬【福建通志字行简南平人嘉靖进士浙江按察司佥事厯按察使左右布政使浙中时患倭冦调主客兵数万计库无羡赢居敬立办无悮议者欲练土著汰客兵兵当闗而噪督抚令居敬前谕之皆解散在任衣粗食粝一席十年漆枕栉匣尚青衿时物清节为浙省之冠仕至南刑部右侍郎】
　　赵炳然【史槩字子晦剑州人嘉靖进士拜御史按浙江累擢巡抚浙罹兵燹之后炳然廉以率下悉更诸政令不便者福建巡抚游震得请浙兵贼诏发义乌精兵一万谕炳然协炳然言福建所以致乱者由吏抚驭无术民变为兵兵变为盗其由来渐矣今人驱浙兵以赴闽急窃惧浙之复为闽也请令一意团练土著使人各为用家自为守急则兵缓则农然后聚散两有所归即不得已而召募亦必先本土后邻壌庶无醸祸本人条上防海八事俱报可以援功进右都御史后为兵部尚书諡恭防】
　　潘恩【献徴录字子仁上海人嘉靖进士浙江左参政分守杭嘉湖道方按部海盐而岛冦猝至围之数十匝时城无见兵恩鼓舞吏人昼夜睥睨间不少懈贼知不可破乃解累迁浙江左布政使首革赃吏出纳之弊数佐台使者禁斥贪墨擢右副都御史巡抚河南】
　　呉桂芳【献徴录号白湖新建人嘉靖进士任浙江按察使左右布政使时胡宗宪以兵事泰于财虑不给桂芳为查理积年没者防月得十余万缗宗宪于座起揖曰公真大材也仕至工部尚书总督河道】
　　熊逵【西江志字子渐清江人嘉靖进士浙江布政使浙方有兵事帑蔵空虚乃剔贪冒清逋负筹画有经胡宗宪得罪众虑客兵为变逵大发刍粟犒之反侧以定】
　　薛应旂【旧浙江通志字仲常武进人嘉靖进士累陞浙江提学副使为文鸿博典赡鉴衡百不失一或一学无髙材即従二等录名甚有従他邑得佳士移领其案者心无私利恒力破文网为之竟中考功法而归在浙着有嘉靖浙江通志】
　　舒汀【旧浙江通志字绍安官人嘉靖中巡按两浙秉法惩恶肃吏庇民悬令各市中凡官吏抑取常例钱并和买者俾民得执以入告即民畏势忍汀恒自知之尝有一郡倅市彩帛于民一日汀问曰闻昨市帛有之乎倅惶恐对诚有之特平直贸易非敢有侵于民也汀笑曰良然吾偶问及耳自是羣僚相戒毋多遣隶市物势家习为横恣者一时抑首自戢】
　　【谨按福建通志作舒汀旧浙江通志讹为舒江今改正】
　　张宪臣【献徴录字叙伯昆山人浙江右参政分守金衢严三郡尝平矿寇大军用师闽中多倚义乌人义乌人益骄横窃相従剽攻不休宪臣录其豪以自随而饩之躬为训练成师曰子去盗而为县官用抑何贵也迁云南按察使】
　　唐尧臣【江西通志字士良南昌人嘉靖举人授湖州府通判陞杭州府同知擢浙江按察佥事备兵台严料理军饷不絶倭至尧臣以戚继光兵连破之増俸级一等】
　　刘焘【旧浙江通志天津人嘉靖间倭警起为浙西兵备道焘精竒门风角之术至郡按图视险选募兵有乍浦王江泾诸捷着浙西海防稿行于世】
　　王湘【献徴录字太清济宁人嘉靖进士浙江布政司参政分守金衢汰冗剔蠧兴革为多义乌少年多去本业应募従军湘命长吏加意拊安遇有召募应以浮民毋发闾左壬午杭营之变衢兵闻风谋不轨湘登坛集众示以军法士无敢哗迁本省按察使】
　　梁廷振【广东通志字伯纲南海人嘉靖进士浙江左右布政使遇旱祷雨辄应尝却木商谢金钜万人服其亷】
　　厐尚鹏【汤斌厐尚鹏传字少南南海人嘉靖进士以御史巡按浙江民苦徭役为举行一条鞭法所至搏击豪强吏民震慴浙民以条鞭故徳尚鹏立祠奉祀】
　　林文沛【旧浙江通志字维徳长乐人正徳进士为工部郎中嘉靖中海溢塘圮勅文沛督修讲求远计筑天阙等塘寅出酉入未尝令有司馈饷劳勚忘疲甫暇进诸生讲授经义宛如师友去之日士民攀留不得争赴阙上书】
　　潘镒【旧浙江通志字希平婺源人正徳进士嘉靖中董北闗商税政尚寛简商旅颂戴查解额外余课以禆国用】
　　邬绅【旧浙江通志字佩之丹徒人嘉靖进士司税北闗清省莅职课银惟主验解余无所濡染】方仕【旧浙江通志字克学固始人正徳进士嘉靖中两浙都运使清操卓励简于事上而厚于恤民故于俗寡谐时世宗以节槩励羣臣命四品以上毋得折腰以见上官仕仰遵上防不为降礼监司摧抑之仕即时投劾去监司者犹检束任内所行毫无污蔑乃移檄慰留而去已远矣】
　　江滙【豫章书字东之进贤人嘉靖进士浙江按察使持法峻整有豪民坐杀人行千金求鬻狱拒之又属柄相以请不聴竟论死转河南右布政使】
　　卢蕙【旧浙江通志字子贞山阳人嘉靖进士浙江按察司副使严法肃纪不徇情面属吏有以贿败者人多以甲第怜之蕙无所寛贷竟禠其秩仕终副都御史】
　　李攀龙【旧浙江通志字于鳞厯城人嘉靖进士任浙江副使迁参政初莅浙时长兴徐中行饷以夰茶及再晤询其佳否攀龙曰已赏隶人矣中行为详数其佳味及烹煎法乃悔曰昔司马旦以不谐呉俗而罢呉其有俗予安可不谐而违之哉于是体舆情访耆旧従俗酌宜以决诸事而呉俗大谐咸称才吏陞河南按察使】
　　谭纶【名山蔵字子理宜黄人嘉靖进士倭寇东南时台之仙居黄岩新中寇郡兵防万人皆巽懦纶为台州知府简习精卒千人一防于北岭一防于沙溪以此知名迁浙江副使为巡海使者悉散诸徴调一意练土著倍饩饷备器械厉威信必诛赏教之三月部士皆争命死敌浙寇平陞参政辖海如故仕至兵部尚书諡防敏】
　　史朝宜【献徴录字直之晋江人嘉靖进士浙江布政司参攻分守浙西三郡罢不急之费止无名之徴锄总书飞洒扣之蠧扫庶属煎销铅炭之弊仕至湖广右布政】
　　王世贞【名山蔵字元美太仓人嘉靖进士浙江参政治呉兴三郡呉越新罹兵火供亿繁兴世贞请汰内府内官大小监冗食及锦衣诸衞寄籍者事虽不行竟得改折漕粮十五万官至刑部尚书】
　　庄用賔【福建通志字君采晋江人嘉靖进士浙江按察司佥事直指行部事有不合必与抗论上虞丞倚鹾使私人贪恣不法亟暴其状黜之寕波学宫坏议修建直指以疏动帑金非便用賔曰移某邑餽某乡大夫金若干果疏动耶直指变色因报可随论劾罢归后因倭寇逼泉率乡勇直捣寇巢战没赠太仆少卿】
　　夏浚【西江志字惟明玉山人嘉靖进士授海盐令厯陞温处兵备副使时浙东海寇猖獗浚授方畧鹗渚平阳庆元金盘相继奏防广右狼兵骄悍浚殱其渠魁军纪震肃擢广西参政】
　　殷迈【献徴录字时训南京留守衞人嘉靖进士穆宗时以按察副使视学于浙抡士一先徳行诸生中有以出妻抵诬者狱久滞迈暴其枉释之夫亡而妇従死议者欲旌其节迈曰妇节以守死不贰为贵従死非中制也议者韪焉厯陞南京礼部右侍郎】
　　王樵【分省人物考号方麓金坛人嘉靖进士为浙江按察副使以寛简称然使人不敢以私干而豪右重犯法职兼治兵西呉故盐盗薮樵练士厉兵严保伍之法捕治剧贼潘榜等兼得其宿豪名猾罪遣之仕至南京右都御史諡恭简】
　　顾问【湖广通志字子承蕲州人嘉靖进士除夀昌令徴拜御史转浙江佥事蔬食清谨越人有茹菜顾公之称尝与王龙溪钱绪山辈讲学于崇正书院隆庆中陞福建参政】
　　黄光升【道南源委字明举晋江人嘉靖进士授长兴知县理烦治剧纪纲肃然厯陞浙江佥事迁参政修筑海塘筑法尽善至今称黄公塘仕至南京刑部尚书諡恭肃】
　　刘继文【分省人物考灵璧人嘉靖进士参政浙江时有妖僧惑众立除其奸考满空嚢如洗与海忠介并称】
　　徐云程【西江志字允升清江人嘉靖进士浙江按察副使尝筑丽水隄民赖其利散金衢矿徒以持法忤直乞归终养】
　　徐拭【分省人物考字世寅常熟人嘉靖进士为御史赵文华备倭南中拭劾其罪谪浙江布政司都事累擢浙江按察司佥事监戚继光兵讨贼转布政司右参议后以佥都抚浙浙西濵海而海盐有塘以捍之嵗久齧甚风涛间作冲决数百里拭庀石鸠工縦横广厚一以意裁不浃嵗而工成濵海田土皆化沮洳为膏沃晋南京工部尚书】
