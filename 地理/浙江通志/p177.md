<!-- { "loadSidebar": true } -->
　　唐洗马潭寨　赤城志在天台县西北下马桥唐裘甫之乱以天台国清寺建寨与马敞墠三墩堂皆诸将议事之所又有王军塘为犒军之所【台州府志旧志未有寨之名而今称洗马潭寨未知何时也】
　　唐石垒寨　赤城志在天台县北五十里闗岭上垒石为之唐广徳元年王师讨袁晁处今遗迹尚存
　　宋始丰寨　天台县志在赤城山西宋咸平元年建【天台县志有人于镇国将军庙基掘得古镜文曰始丰寨主镇国大将雷晔造疑此庙即始丰寨基】
　　晋乐安县治　元和郡县志晋分始平南乡置乐安县唐上元元年复置于盂溪侧万厯仙居县志晋永和三年析始丰置乐安旧治在西郭演武场北【仙居县志县址凡三迁今址起于宋建炎二年令张亨所定旧志称晋永和四年羊欣所迁误也相传羊公时治在金家店宋令陈公襄时治在西郭垟其岩老堂钓鱼台遗迹俱在旧治尚有存者方行可仙居县防壁记仙居晋名始丰后析其南乡别为县曰乐安仙居即乐安旧壤至上元间再废再置易曰永安而迁治盂溪即今县舍也逮景徳中改曰仙居以其洞天名山屏蔽周卫而多神仙之宅因以名焉】
　　宋白塔寨　方舆纪要在仙居县西三十五里宋宣和中因寇乱置寨今为聚落
　　晋宁海县旧治　台州府志县东五里白峤山晋武帝初置县治于此万厯宁海县志晋初设于白峤唐徙海游永昌元年徙今里【钱惟演宁海县新建衙楼记眷惟灵壤实曰奥区地接天台路连石姥时生英秀代出神仙一派桃源阮肇曾游之地千寻瀑布兴公作赋之邦轩檐半空烟霄咫尺栾栱交结丹漆相鲜晴曦下照于觚棱翠巘四围于爽垲双扉洞启宜驷马之并驱层构鼎新若蜃云之擎出】
　　宋松门寨　台州府志太平县松门山上宋时有松门寨【潘伯修松门寨诗沙巷蛟涎白沙门蜃气平强弩支江断长枪落日明】
　　梅园　赤城志在临海县仙宫后
　　茶园　云笈七籖临海盖竹山旧传葛元植茗于此结庐而居焉
　　小鉴湖园　台州府志在临海县东湖北宋参政贺允中先居天台万年寺后寓此以唐贺知章自请鉴湖一曲故名有占春堂枕流漱石二亭
　　琪山园　临海县志旧名小寒山即南冈书院松隐园　万厯天台县志宋开府曹勋宅在北城外嘉靖临海县志在县之清潭山有明秀堂荘畔有陂广十余里
　　陈氏园　曾丰东岩堂记天台为二浙第一胜处今临川陈公划所辟城东数十畮而东西之东所掲曰小瑶曰生秋曰风曰蜜露曰齐芳凡五西所掲曰閙春曰见笑曰问开曰花屿曰饮巢曰数红曰记好曰渉趣曰四友凡九其外则二堂突兀东曰东岩五之防也西曰胜赏九之防也东岩则又西胜之防欤自庆元丁已经始自为韵语乐章发挥之园无遗景景无遗胜公名广夀字成卿
　　南园　万厯天台县志县东门外有宋待制黄宜南园今废为农田俗称黄府园其宅在县东一里
　　小西湖园　赤城志仙居县西有小西湖给事呉芾所创延袤数里内有亭馆凡十数【仙居县志即今石井之画眉潭呉芾蓄水为湖岸植桃柳朱阑环绕诚胜地也】
　　淡园　万厯仙居县志在县北光明山之阳内有倚啸阁涟漪亭通幽处拜石轩诸胜宋张文肃公次贤投闲处也
　　东涧园　万厯仙居县志在城南东河宋提举陈章引河水贯其中跨以虹桥丛以竹林有浮香羽波诸亭及五松台为邑名园之冠
　　阆风园　崇祯宁海县志在主簿署内刘次臯建云海观园　崇祯宁海县志丹丘见于孙绰赋其地有丁氏园名云海观【王绰云海观记丹丘列仙之所萃松山丁君少云即其所居依山辟园回环曲折曰堂曰亭曰台曰榭曰林曰坡曰窝曰谷无虑二十余具载于雪巢林景思之赋咏至于竒诡特异之观则自小垂虹而入跨莲荡不知几何亩有堂岿乎其上曰芙蓉此尤雪巢之所长吟而永歌者龙川陈同甫一见辄心可之距今五十有二年子植追想旧事因芙蓉故址敞为杰阁以云海观目之葢取坡公玉霄云海之词以补先世之未为者子植名木】
　　药园　谢伋药园小画记余家舍之旁葺茅竹为园总名之曰药园下瞰黄甘坞后浸白莲池有水芝轩灵泉馆挽衣寮润畦亭劚青堂薜荔堦明珠庵僧宗了画为图笔迹甚可喜
　　丁园　嘉靖太平县志在温岭宋嘉祐间丁仲镒创熙春馆　赤城志在府治淳熙十六年守史弥正建天台馆　赤城新志在府治南一百三十歩宋绍定中仓使叶棠建【赤城志俗名行衙】
　　嘉祥馆　赤城志在州东五十歩旧号小行衙泰安馆　石公孺临海泰安馆记绍兴六年徽猷孙逸建
　　望海馆　临海记临海宴室山上有越王望海馆亭山馆　赤城志在黄岩县南濒河庆元五年令常濬孙建
　　澄江馆　黄岩县志在黄山楼侧宋绍定二年令赵汝駉建并记
　　灵溪馆　正徳天台县志唐灵溪馆在县东【许浑发灵溪馆诗山多水石穷一叶似渔翁鸟浴寒潭而猿吟暮岭风杂英垂锦绣众籁合丝桐应有曹溪路千岩万壑中郑巢灵溪馆诗孤吟疎雨絶荒馆乱峯前晓露栖危石秋萍满败船溜从华顶落树与赤城连已有求闲意来期在暮年】
　　金庭馆　名胜志在桐栢山北许迈与王逸少书云自山隂至临海多金庭玉堂仙人芝草是也
　　白鸥荘　王士性白鸥荘自记余郭东溪头小隐处也得二洲三岛有白石山房空涛阁緑云亭莲社竹篱茆舍夕阳坞先月墩嘉树台白龙溪芙蓉城三星石曲水濑竹林精舍小祗林云碓卧云坪忘归石是地为宋秘阁陈良翰之故居
　　静镇堂　方舆胜览在州治唐李嘉祐为守窦常赞之有雅登郎位静镇方州之句故名
　　君子堂　赤城志在静镇堂之前太平兴国三年毕文简士安来守真宗有君子之称故名【尤袤题府署君子堂诗堂堂文简公一世防与臯君子哉若人此言圣所褒遗爱在斯民谁能荐牲牢独有坐啸地清风仰弥髙】
　　节爱堂　舆地纪胜在州治君子堂右赤城志旧名燕豫淳熙四年守尤袤重建改今名【尤袤节爱堂记过静镇堂之左少南为方池并池而南墙壁障碍败屋倾欹问诸故老曰此昔之燕豫堂也池旧有桥横纵齐度其东为草堂今皆毁撤后人因基筑台以望月其下枕池为小阁名曰清平台亦渐頽圯余既徙台于参云亭之后榜曰匿峰以望北山更作堂曰乐山以望西山之秀而池光山色且蔽于阁而不得见也乃徙阁于池之南因燕豫堂之基别为堂曰节爱取节用爱人之义旁为扶廊而上与乐山堂通池之北石崖盘踞土壤所壅疏剔理脉发露呈显如枕股如覆囷廪如鼋鼍之背负土而出西望连冈叠嶂如拥鬟髻如展旌斾如风樯阵马排闼而入其南则帢帻二峯角立明秀若伟丈夫冠剑而坐双塔亭亭影插半天于是仰山俯池逺树近石环列先后若相拱揖烟消日出层楼飞阁浮虚跨空如展图画如望蓬莱之云气也夫昔人经始莫不相山川之宜一定而不可易后人见其蔽而不能复也始出已意变易之遂使昔之胜槩日就湮没今余非独能有所璔创也大抵无改前规无废后观觉天宇开明岩壑争秀林木水鸟皆有喜色而后知昔人之规模可因而不可变也尚告来者嗣有葺焉始欲跨池为桥池上有老梅惜不忍伐遂不复作】
　　霞起堂　赤城志在静镇堂后淳熙三年守尤袤建取孙绰赋赤城霞起之句【台州府志明天启中改为霞起楼】
　　凝思堂　舆地纪胜在霞起堂后淳熙中守尤袤建双岩堂　赤城志在凝思堂后庆厯八年守元绛建【谢伋双岩堂诗霾没双岩已百年班班胜事漫流传幸陪佳客挥犀尘还欠倾城舞绣筵故老风流寒似铁月卿英妙笔如椽拂衣便欲故山去复恐眼中无此贤】
　　乐山堂　舆地纪胜在清平阁下淳熙中守尤袤建和青堂　舆地纪胜在州治
　　与清堂　陈埙与清堂记台州録事防旧有挹翠堂赵君汝回作郡葺而新之更曰与清
　　青青堂　石公孺青青堂记防稽陈槖徳应司台之工曹事防之西为小堂植竹数百竿命之曰青青即録事防是也
　　登瀛堂　舆地纪胜在倅防庆元三年通判赵彦卫以钦庙所赐唐十八学士像刓于壁故名
　　景沂堂　歳寒堂　赤城志并在通判防【李宗勉重修台州通判防记防事穹隆堂宇显敞廊庑纚丽戸牖爣阆总为楹三十有四旧有芝秀承其左登瀛景沂歳寒处其右堂后山峦郁律林木青葱自莲风阁登万壑风烟最为竒胜旁列云水梅榭云海岚闗无非啸咏游息之所迎风纳月恍若蓬壶观者愕眙屹为千里壮观】
　　清閟堂　赤城志在添差通判防通判洪适建于分绣阁之下【洪迈寄题清閟堂诗昔闻王子猷借宅亦种竹此君固可喜人亦清不俗伯氏贫而癯一饭不饱肉堂前自经始护此无尽緑一官嵗强半余日如转烛待其长稚子而已牵归毂何由享嘉防偿我志愿足应烦彼邦人日报平安福】
　　遗直堂　赤城志在推官防后熙宁中孔文仲为从事手植桧于堂后越八十年其甥曾几来为守因掲今名【曾几题遗直堂诗三孔吾渭阳犹及见仲叔堂堂舍人公再拜但乔木长身一庭中劲气九霄上思公立朝时凛凛不可尚】
　　虚照堂　平心堂　琴堂　嘉靖临海县志并在县治内宋淳熙中令彭仲刚新之并有诗
　　孔先堂　赤城志在临海县簿防嘉定七年主簿赵汝駉建【叶适孔先堂铭非籍不有惟籍乃守先圣所止后学敢缪临海之邑龠米寸帛必信必实以作民极】
　　景枢堂　赤城志在临海尉防内淳熙六年尉叶卨建以王淮先为尉后位丞相故名【赤城志论尉防在州东四里地据形胜其前秀峦环峙旷野平铺后有峯屹然龙囦水泻出其右是以为吏者多通显云】
　　瞻节堂　赤城新志在郡城朝天门外元泰定间郡守赵凤仪建
　　共乐堂　舆地纪胜在郡城外东湖台州府志宋庆元三年郡守刘坦之改名知乐
　　緑猗堂　赤城新志在临海城门张哲斋建【文天祥緑猗堂诗并引予自海舟登台岸至城门张氏葢国初时名将永徳之后主人号哲斋辟堂教子扁曰緑猗为赋八句义方堂上看窓戸翠玲珑研里云坛月席间淇水风清声随地到直节与天通庭玊森如笋干霄雨露功】
　　清心堂　民和堂　赤城志在黄岩县治绍兴中令杨炜建堂名曰清畏后令胡琏去畏字改名清轩后令刘鼎孙又改曰清心并建民和堂于县圃【郑伯熊清轩诗树蕙余百亩蓻兰当路岐清风一披拂香气无不知纫为楚累佩辱我幽靓姿小草生涧底雨露无恩私不入儿女玩嵗晚得自持所以古君子清徳畏人知】
　　欢顔堂　黄岩县志在县防后宋嘉定元年建香逺堂　赤城志在黄岩县丞防旧名紫翠轩嘉定十五年丞赵彦珽更今名【左纬香逺堂诗试卷朱帘看青山冇几重峥嵘秋色老苍莽暮烟浓未辨清猿处遥知白鸟踪蓝田无此景留盼只双松】
　　王公客堂　太平寰宇记临海仙石山有馆土人谓之王公客堂两边有石歩廊王方平所游之地
　　李商隐著书堂　舆地纪胜黄岩县西崇报寺灵石傍有唐李义山著书堂
　　金山堂　舆地纪胜黄岩县金山上鋭下阔宛若金字王侍郎居安筑堂面之号金山堂
　　秀野堂　王曕叔有题台人秀野堂诗见王梅溪集静治堂　楼钥静治堂记丁君大荣宰天台辟县治之左为堂请书扁且求记焉
　　平心堂　赤城志在天台县治淳熙三年令薛洪建瑞萱堂　赤城志在天台县治乾道二年令李异建嘉泰二年令丁大荣得粟一茎六穂更名瑞粟堂
