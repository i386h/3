<!-- { "loadSidebar": true } -->
　　霍与瑕【天启慈谿县志字勉衷南海人进士令慈锄积梗歼大盗以民和召祥嵗屡稔邑始城形胜多缺相天时地利之便补偏钟秀遵令丈量田亩过目不爽尺寸吏民诧以为神会鄢懋卿总理盐法巡行郡国骄恣无度与瑕清鲠无赂遗懋卿怒嗾鹾使者劾之遂落职萧然出署置书若干尽捐之学官以去】
　　周光镐【象山县志字国祚潮阳人隆庆六年以郡司理署邑篆首谒学宫问其典籍无有即捐月俸购书若干卷贮之时命巾车省阡陌廉知山税病民白之两台减山荡税额千余两民庆更生】
　　吴道迩【旧浙江通志漳州人进士令慈谿邑与姚江错壤姚江利泄杜白二湖之水以资灌溉建闸于野私启之湖田尽涸前令霍与瑕议建闸于内地俾不得乗间为奸两邑讼之不已道迩辨决有方慈民得直】
　　杨芳【鄞县志字以德四川巴县人万厯丁丑进士知鄞县廉得彰圣寺所侵学田万三千余亩清归府鄞二庠嵗征其租徧给贫士俗以毙命诬人先毁掠其家芳峻惩之刁风遂息禁溺女陋习为文徧谕开示恻隐后遂无犯者陞戸科给事中】
　　蔡贵易【福建通志字迩通同安人隆庆二年进士由户部主事出知宁波府有建开金塘大榭之防者谓可垦腴田二万亩佐军兴贵易曰此国初所徙地也役蒸黔而资巨室庸讵利乎既力白于上官事遂寝宁闗外跨大江为浮梁两涯隙地为豪家占以筑室渡者一日溺百余人贵易廉得其状立毁之仍为文祭溺者患遂息擢本省按察使】
　　唐师锡【象山县志莆田人万厯九年知象山布衣蔬食未尝取民间束菜胥掾皆畏之奉三尺惟谨嵗俭邑多菜色督饷者让师锡慢期师锡笑曰吾忍以敲扑残民命耶宁坐催科政拙耳卒以下考去去之日萧然一槖而已】
　　何伟【天启慈谿县志字汝器涪州人万厯癸未进士授慈令寛和为治时邑苦灾祲道殣相望伟行平粜法发仓作糜以起菜色搜肺石之积买棺葢胔体建东西城义仓各一犯爰书者入粟储其中备天行之乏邑治冠于山谓形局失宜民请更之伟曰勤民以康吾宇勿为也因材于构因石于址因土于山使朝无烟夕罢炊者借佣资以果其腹指顾而役竣秩满召拜给事中】
　　乔万里【奉化县志号所松江人举人万厯十三年任奉化廉以持己勤以恤民尤重学校明伦堂圮即力新之其于逋负令渐次输纳负罪者至庭必哀矜而遣之】
　　时偕行【定海县志嘉定人进士授诸暨令调定海万厯十五年奉诏经量田地山荡偕行履亩躬亲里胥无所容其奸邑大饥设法赈济全活甚众至若卫里射圃社学民兵皆其所创举召补御史】
　　崔振臬【象山县志号淑寰番禺人任象山令政平讼简不事苛察小民戴若慈母值海上戒严训练土著葺除戎具立办劲弩千余分给守陴者躬自贾勇为士卒先孤城恃以无恐】
　　汪应泰【定海县志临清人由进士初任诸暨破巨奸剪剧盗有能声当事以定海为岩邑调应泰来令值大侵之余多方惠济饥民赖以存活邑有兴作无不力任之时飓风发屋官舍廊庑尽圮应泰曰榱桷不完何以壮国容于是首堂宇及庙狱亭坊沟井次序就理召为刑部主事】
　　翁宪祥【鄞县志字兆龙常熟人万厯壬辰进士为鄞令邑西石塘碶与慈连界慈人旱则决涝则闭鄞受其害宪祥勘定之利害与共鄞人受赐邑赋役条项繁琐宪祥纂定一编名赋役全书刋行民间传为治谱邑丞江辅政廉性慈有目疾颇不得于上官宪祥翼之俾得尽职召补给事中】
　　黎民表【定海县志号石洲南昌人由举人知定海万厯初条鞭之法虽下而郡县不尽遵行定邑民病杂役里甲于催符民表一以条鞭为程凡所征解皆官自任之百姓惟计亩输钱而已后令循其法他若置学田完城郭利及邑中久逺者不可胜纪】
　　倪甫英【象山县志字华月上海人先令分水有声会象令阙当路以繁剧调象土瘠民顽甫英一意节啬拊循见德不事追呼而征徭乐输者恐后邑故薮奸胥为政甫英叹曰病在版籍废也乃较定经赋全书上下皆便】
　　樊毂【奉化县志进贤人举人万厯丁酉任奉化令邑旧仍陋甲嵗致羡余数百金毂严行芟革镌石垂后催科立限取足不取溢驿传苦供亿不办上请免编革存银若干两立意寛厚不为多事而大事大狱黙干而徐制之治盗必破离其党开以自新作兴文学讲贯不辍多士蔚起仕至知府】
　　吴文企【旧浙江通志景陵人万厯中知宁波府郡豪有侵营地为市肆而输金于守号公用钱文企叱吏无进亟撤其屋时正防倭水陆兵饷多漏巵文企手算支给毫无虚糜士卒感悦】
　　魏成忠【鄞县志字荩卿万厯戊戌进士知鄞县勤修水利于东冈碶増为十三洞躬挽石运砖以作众气节赢金贸田四十余亩以供守夫补之费】
　　赵思基【定海县志号云涧粤人万厯中令定海先时巡抚视师海上率居臬司行署前令有议毁民庐创开府者市民惴惴不自保思基至曰吾为尔善计之乃周览城中得城隍庙西蔬圃地遂经营其事府成而闾里安堵如故思基为令廉明善厘夙吏胥无所容其奸调去之日民闭城畱之信宿车不得行】
　　詹沂【奉化县志号鲁泉宣城人万厯中以进士为给事中左迁奉化令视士民如子嵗旱躬祷郊外雨大至连三日祷皆雨环城十里皆足八乡之未雨者逺诣县庭号呼以请沂曰我当复出于是每日大雨如前八乡霑足】
　　黄榉【旧浙江通志金谿人万厯中为宁波通判军储在昌国者多影射榉渡海亲覈之宿尽洗海舟闱出莫可诘榉括其舟悉籍之为什伍相保各有标验奸宄肃清】
　　张似渠【天启慈谿县志四川人万厯中以本府推官摄邑篆慈邑旧贡芽茶额二百六十斤日久茶株尽絶胥吏为奸重敛里正似渠尽从官给一毫无所扰于民旋征为御史】
　　黄应明【奉化县志东筦人举人为奉化令甫至邑出谕俗十五章劝民从化村无怒吏戸无负租讼至立折吏胥无从索一钱持半日粮即得平反时有黄半升之谣邻邑权贵以骩法事嘱峻拒之为所隂中竟以调去仕终汉阳别驾】
　　何士晋【旧浙江通志宜兴人万厯中为宁郡司理郡中董孝子祠初奉母像于偏隅祀则先神后母士晋非之乃出俸更置后寝以奉母祀则先母后神祀典始正更助之田又恤诸生之贫为置田学宫使邑丞司其出入治狱廉平遇事立剖】
　　顾言【慈谿县志字中瑜江隂人由进士令慈谿征粮惟书花戸应纳粮数令按限自封投柜吏无侵渔而民免追比采矿使至不为礼珰大怒思中之会上官具言令贤不可动乃止迁刑部主事】
　　周家椿【旧浙江通志同安人万厯中宁波推官剖决如流尝摄郡篆兼署鄞邑执要除烦庶务咸理捐俸锾置田于郡庠士民德之】
　　陈茂龄【定海县志溧阳人明经万厯三十六年为定海丞有惠政董修重邱永济桥事无钜细皆以躬亲之与士交必敦行谊】
　　江秉谦【鄞县志字兆豫歙县人万厯庚戌进士为鄞令编审丁田荡地定由票之式每号开载四至土名与鱼鳞黄册买契相符并填业主姓名诡寄虚契之絶】
　　赖愈秀【奉化县志江西安义人选贡万厯甲寅任奉化令通敏练达开万家河造太平桥剏北渡公馆修学宫事事精办不动声色在任未久而去人皆惜之】
　　张可大【王鸿绪张可大传字观甫应天人万厯武进士任浙江都司佥书厯迁舟山防将舟山居大海中元时建昌国州为浙东要害可大修军政自岑港抵厯海三江皆置戍倭犯五罩湖白沙港茶山潭头连败之加副总兵城久圮可大与副使蔡献臣筑之两月讫工城内外田数千亩海潮日害稼可大筑碶蓄淡水遂为膏腴居民名之曰张公碶天启元年以都指挥使掌南京锦衣衞崇祯元年出为登莱总兵官守登州死节】
　　沈犹龙【鄞县志字人伯华亭人万厯丙辰进士为鄞令仿古社仓之法以备凶荒出陈易新一免红腐民沾实惠长春门外旧有泥塘江流逼城斥卤易入犹龙甃堰以石鄞民永利擢监察御史至兵部尚书】
　　顾宗孟【定海县志号岩叟长洲人由进士莅定海天启元年部檄定镇陆卒千余人援辽时承平久兵皆骄惰一旦开逺调遂于启行之日大哗缚其本官首领毁民间庐舍势几不可遏宗孟挺身慰谕之众素慑宗孟风裁遂戢徐肃队而行邑河渠西达慈南达鄞嵗久且淤宗孟并濬之前令黎民表之行条鞭也奸宄无所售众有异议宗孟不为挠沮一切循其法秩满以治行髙等征为御史】
　　陈其柱【慈谿县志字元素昆山人由进士令慈谿听讼不轻加鞭扑至市魁扞网不得已而用之民皆化其德无犯法者时海寇骚扰其柱厯要害増筑三垒屹如金汤去之日慈民号泣追送建祠阚峯之麓】
　　张伯鲸【鄞县志字瀚伯江都人万厯进士由归安调繁鄞县性清执有干畧惩奢靡躬行俭约两乡水利封泄修筑必躬往督察不委佐领尝断寃死狱释盗所株连七十五人迁户部主事厯官兵部尚书】
　　何汝宾【定海县志字寅之苏州衞世袭指挥天启二年调昌国防将先昌国营伍粮多隐占兵苦陋规谒有贽汛有情解称有例薪烛竹木鼃鱼麞鹿有供汝宾莅任之始一切洗革故士伍感恩用命扑洪宇于石浦覆林洪于近洋蹙林淑舟踣张一老并尽恭化余党所至无不奏捷喜文翰尝着舟山志迁广东都督佥事】
　　潘起鹏【象山县志字以凌广东新会人天启七年由举人知象山县轸念民瘼厘剔奸吏胥畏若神明值海冦攻昌石诸城起鹏率兵御获贼曾伯仁等海疆以宁】
　　陈璸【名宦留祀册福建诏安人天启乙丑进士知慈谿县有惠政厯湖广防议献贼陷荆襄死之赠右副都御史諡忠贞慈谿县志时海冦刘香骚扰濒海郡县璸备御有方冦不犯境断狱数言立辨濬河渠以溉田亩民防其利】
　　龚彞【定海县志字和梅滇人由进士崇祯三年知定海以儒术饰吏治老稚莫不懽悦镇兵以饷愆期脱巾趋郡将閧于府门彞闻单骑追之兵士闻马铃声相谓曰龚侯至矣遂俟于道左彞为开谕随还归伍巡抚罗汝元闻之曰令牧民者也而能使悍卒听约束其居官可知】
　　廖鹏举【福建通志字孟博晋江人万厯已酉举人为宁波同知宁郡蛟门商舶幅辏鹏举取旧规例一切革去庭有质断引情剖决使自悦服民呼为廖外公时石浦诸卫剧冦豨突楼船数百鹏举单骑慰谕贼遥见曰廖外公来也释甲而回冦平擢南安郡守】
　　林梦官【旧浙江通志龙谿人崇祯间守宁波值嵗旱步祷天井龙潭祈龙者随其所得即奉以为龙得一蛙梦官曰此蛙耳奚名为龙吾将屠之左右皆惊阻梦官曰倘致龙怒而雨我甘以身殉遂磔之少顷雷电骤兴滂沱遍浃】
　　林元【旧浙江通志莆田人崇祯中谪宁波通判性亷静饭蔬饮水甘之若饴其子来省将取一疋布大怒曰亟去毋污我卒于官同僚为醵资殓之】
　　陆自岳【旧浙江通志武进人崇祯中知宁波府郡有巨猾充役廉得其人收捕之猾贿势豪冀免自岳曰仆为此方除害公反欲贻患桑梓乎置之法有贼胡乗珑者倡乱雪窦尅日分犯自岳捕其内应六人诛之随发兵直抵贼巢获其巨魁余勿问当急变时自岳募尫羸民兵六百人或曰兵期壮勇奚用是为自岳曰此饥馑余生不急收之秖助冦耳其深识如此】
