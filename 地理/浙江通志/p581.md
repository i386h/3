<!-- { "loadSidebar": true } -->
　　欧阳柏【万厯义乌县志字惟承湖广潜江人由进士隆庆三年任义乌甫下车省利病皂捕肆毒痛惩之缉盗锄强不遗余力奸猾战栗庶务毕张尤垂意学校门堂庑垣时加修饰乡贤名宦二祠废弛已久栢叹曰诸君子生于斯仕于斯固法施于民者也人方仰高风怀遗泽而献奠无所咎将安归乃度地建祠称知先务召拜给事中】
　　郑凖【东阳县新志字正衡呉县人隆庆三年由进士知东阳县兴文教辑黉序治城垣清狱囚节冗费摄捕役絶苞苴操纵出入皆自已出吏胥无所措手又公余纂述佚事采銶碑记为金华文献志】
　　文元发【浦江县志长洲人歳贡万厯六年任浦江县听断数语尽得其情凡上官疑难之牍必以委焉有所条议颁布各郡邑隣民俱受其赐六房吏弊洗刷无遗时有丈量之役躬为履畆舞文者立置之法田赋为之一清画鱼鳞图册民永赖之时通浙得羡田十顷法当税元发请以两浙羡米充羡田惟正之供议下行之诸郡悉得如例】
　　俞士章【旧浙江通志宜兴人令义乌时里中贴解粮米费溢额为申定解费五石以下者悉蠲之杜绣湖侵占沿湖甃石植栁人称为俞公堤】
　　张应扬【兰谿县志字仲言休宁人万厯十一年以进士知兰谿县为民清田畆界限不致虚税歳饥捐资倡赈因仿考亭遗法遍置社仓以备凶荒礼耆硕勤课士擢御史去】
　　熊鸣夏【金华府志字心禹丰城人万厯中以进士知金华县谳狱明允催科有法时兵援朝鲜军需孔亟鸣夏独恤民财一以镇静处之民争输挽焉又造桥赈饥多有惠政】
　　张朝瑞【旧浙江通志海州人万厯中知金华以重道造士为先立何王金许四先生祠聚郡弟子员诵读其中朔朢讲学人文蔚起】
　　周士英【婺书字惺莪武进人万厯进士令义乌清介有守以治行高第徴为吏部主事先是县困于募兵士英入觐首奏言邑民实不堪受兵其隶行间者皆博徒无赖子不足用且不得志易生变今募檄歳至强使之即无人縁南畆或弱不任安能为国家出死力乎大司马格其议不报已而东征之卒三千人徼赏而噪当事者移师诱而杀之无孑遗卒如士英言】
　　汪国楠【金华府志字仲木婺源人万厯二十三年由进士知兰谿县力行乡学亲临率讲歳旱步祷甘霖立应徴输有法课士有方修义仓行保甲陞南兵部主事】
　　曾应泰【旧浙江通志汀州人万厯中令永康勤于政治作兴学校清田以溢补荒民赖之】姚永济【东阳县志号通所上海人万厯二十六年以进士知东阳县值连歳荒旱设法赈济多所全活又矿使骄横永济请于上司奏罢之妖民啸聚为乱设计擒之平其余党厯陞本省布政使】
　　须之彦【浦江县志字君美嘉定人万厯戊戌进士三十年任浦江令浦人田亏赋郡司理稽查论戍之彦至下令开罪准自首每啚选公正一人每户取亲供一册覈之民稠地辟反过旧额摊均蠲省田赋为之一轻徴粮分十限设长单里长自填免算胥之扰粮由三联互照防影射之奸于是夙逋尽完沈困顿苏值大造开税局以其羡为民输条银十分之一推收官给二票杜生根弃米诸弊闾闬之豪探丸舞文者访的立抵于法盗皆逺徙讼庭閴然有余闲则集生儒课校之丁内艰去士民建祠祀之】
　　龙遇竒【金华府志字紫海永宁人万厯三十二年以进士知金华县和易近民有讼者以理谕之辄输服去又善催科蠲羡耗设常平以救饥荒禁淹没以育子女修学课士擢御史】
　　庄起元【浦江县志字中孺武进人万厯庚戌进士知浦江甫视事詧知左右丛奸置之法中外肃然对百姓则怡怡愉愉顔其堂曰平易三年间未入一死刑圄中几空尤以兴学育才为首务稍暇则进诸生谈经讲艺开文会设学田建书院捐赎锾百金为之劝调繁兰谿】
　　蔡思充【东阳县新志号元岗漳浦人万厯三十五年由进士知东阳县治民甚寛而独严于盗贼待士甚厚而更切于穷民凡水利常平保甲诸务无不具举仕至工部尚书】
　　解学龙【金华府志兴化人万厯四十一年由进士任金华府推官政持大体不为苛察然吏畏民怀奸宄慑服人不敢干以私行取擢给事中】
　　吴尚黙【金华府志字以时泾县人万厯四十四年由进士知义乌县时徴兵檄下尚黙简括防惰者隶籍伍縁南畆者勿为勾摄积欠逋负廉其有田无赋者徴之宿弊尽洗行取擢御史】
　　林贽【旧浙江通志莆田人天启初知金华府律已甚严自奉甚俭吏胥奉令惟谨郡中利弊兴革殆尽】
　　陈其仁【金华府志福建人天启五年由进士知金华府歳值大歉赈饥馁周贫乏修桥梁勤考课其费皆捐薪俸为之毫无恡惜】
　　谷中秀【旧浙江通志北平人天启间知永康率一子一女一仆至清操如水政简讼稀徴粮比八限便云足解余竟不徴民卒全纳】
　　陈调元【金华府志常熟人崇祯初以举人任永康教谕善作人陞武义令摄篆永康以驿站多困请留贴解武林驿嵗额民德之】
　　许成楚【义乌县志号荆区惠安人崇祯二年由进士知义乌县嵗旱步祷为民请命修整学宫清厘田赋严行保甲盗贼以弭】
　　倪祥善【旧浙江通志桐城人崇祯中同知金华府许都叛祥善署府篆力为保障乱定但诛渠首寛严得宜】
　　王士鑅【金华县志金坛人任金华令每事至剖决如流无滞狱无寃民役无烦扰课无羡余一日偕绅衿行乡约讲孝顺父母然泣下观听之民莫不叹息而泣以行取去】
　　许直【义乌县志字若鲁如臯人崇祯七年以进士知义乌县才猷练达操守清严境多盗计擒剽刼而扫其巢穴嵗旱步祷雨随时降税赋力请缓徴民怀德乐输亦不缺额立社课士建文昌桥濬绣湖水罢官去民送者万余人后迁吏部员外郎殉节】
　　吴应台【金华府志字伯能湘隂人崇祯间以进士知浦江振兴学校捐俸锾以建书院课士开会请之上官改浦为中县人士感之且葺城垣造军器令人习射讲武人称为几先之哲云】
　　路进【旧浙江通志宜兴人崇祯间知金华性明敏疾恶甚严凡鞫盗贼情状显著者立毙之羣奸敛息】
　　姚孙棐【兰谿县志字戊生桐城人天启进士崇祯十二年知兰谿县才猷焕发治繁理剧绰有余裕东阳县志崇祯十三年调繁东阳遇寇乱城陷率义士乡勇数千人収复邑城余党复来手射却之】
　　盛王赞【金华府志字子裁吴县人崇祯十三年以进士知兰谿县歳荒设赈全活多人去官日行李萧然士民叩阙请留复职补任东阳所行惠政一如在兰时命案验伤始准曰假命害人虽或审虚其家已破民甚戴之】
　　衞周尹【旧浙江通志曲沃人崇祯间知金华品行清卓庭有悬鱼之风积蠧巨憝芟锄殆尽】周廷侍【旧浙江通志金坛人知义乌听讼立断邑人有周半升之号言持米半升入城可决讼也凡山泽之利豪右专壅者必清出于民】
　　胡守恒【江南通志字见可舒城人崇祯戊辰进士授金华司理断狱明允召试平台改翰林院编修乞归献贼攻舒守恒率众登陴固守城破死之赐諡文节】
　　王珍【浦江县志和州人进士崇祯间知浦江县居官冰洁课士无倦徴输有方抚字尤切】
　　国朝
　　张安豫【金华府志字森岳江南华亭人顺治三年由贡生任金华知府时婺城初下民多窜伏山谷安豫设法招徕并戢暴兵严告讦蠲免力役民乃少休越明年歳大侵多方赈济全活无算郡庠燬于兵鸠工重建朔朢课士不期年而郡多诵声通济桥为栝苍大末孔道以兵燹废修复之他如鼓楼星君楼皆所鼎新又造营房以安师旅筑石坝以资水利严保甲以清奸宄调供亿以济征闽大兵治行推第一擢分守嘉湖道】
　　吴元襄【永康县志字永持江南休宁人顺治十二年由贡生知永康县时海氛未靖兵马绎骚荒乱频仍逋赋稠叠元襄征调有方民以不困东阳义乌山贼屡寇境内元襄殚力守御事平之日区处胁从多所全活先是里总为奸包藏飞洒元襄悉为厘剔又尽革会计陋规至若修文庙赈饥民善政不一去之日士民童叟送者载道】
　　孙家栋【名宦留祀册山东安邱人顺治戊戌进士十七年知义乌县谳牍满案剖决如神奸吏豪民一时敛迹清积逋免浮粮修庙学严保甲在任十载善政多端督抚荐治行第一陞邳州知州】
　　陈龙骧【旧浙江通志字蟠海山东阳信人顺治已亥进士康熈六年知东阳县每阅讼词先得其情庭折不逾片言锄击豪强吐茹有法盗贼无大小必穷治之乃已保歇溺女诸弊皆力除之在任七年无一幕客服食器用如贫士卒于官立祠城隍庙侧】
　　呉翀【金华府志字六翮陜西华隂人举人康熈六年陞金华知府性乐易貌冲和不事更张而处置诸务井井就绪在任六年黄童白叟无不知为寛仁长者至留心学校轸恤穷黎尤为笃挚以亲老乞养归】
　　徐喆【旧浙江通志广昌人康熈九年任兰谿县丞事母孝每晨必公服候母安始出视事有惠政十三年署篆武义月余闽逆掠境城陷死之山西通志耿逆寇金衢守弁张竒章潜通贼喆方誓死登陴设守御具遽为奇章所缚夺县印诱使降喆责以大义竒章慙甚已而将械入贼巢乘间自经死事闻赠按察使佥事予祭葬廕一子入监读书】
　　张元会【名宦留祀册江西武宁人康熙五年由举人知汤溪县甫莅任值大旱民艰食元会捐资施粥劝殷实之家出资赈饥汛防官无衙舎兵无营房元会捐俸以造高筑土墙三百丈兵民称便后值闽乱悉心守御计除叛逆保全一邑生灵以疾卒于官】
　　李忱【金华府志字恂九山西安邑人拔贡生康熙十三年知金华府下车问民疾苦劝乡约劝农桑禁火耗节宴饮省刑薄敛民用以宁适闽变瓯栝望风响应贼兵数万屯于积道山时营兵仅百余忱孤城独守百计招抚及王师云集供应浩繁而民间不扰保一城以为浙东屏翰忱力居多以劳瘁卒官】
　　王兴禹【旧浙江通志辽东人贡生康熙十四年同知金华府总督李之芳遴其能特檄军前効用时衢为闽浙要害寇垒当前军务倥偬兴禹应机调度游刄有余陞大理知府擢浙江驿传道】
　　赵泰甡【名宦留祀册胶州人康熙三十一年由进士知金华县天性慈良操行廉洁剔除里递之陋规禁革采买之赔累举歳腊礼以尚齿德建育婴堂以收弃儿重修学宫建滋兰院给膏火聘名师课之且建浮桥以便行旅置义冢以泽枯骸卓异陞湖州同知】
　　衢州府
　　三国吴
　　郑平【万厯衢州府志嘉禾五年拜将军以千人守峥嵘镇咸熈元年以功迁左光禄大夫新昌郡公食邑信安】
　　晋
　　江逌【晋书本传字道载陈留圉人为大末令县界深山中有亡命数百家恃险为阻前后守宰莫能平逌到官召其魁帅厚加抚绥谕以祸福旬月之间襁负而至朝廷嘉之中军将军殷浩将谋北伐请为谘议防军甚有匡弼之益升平中迁吏部郎长兼侍中子蔚吴兴太守】
　　隋
　　辛大德【隋书虞绰传大德天水人为信安令诛剪羣盗甚得民和帝徙虞绰于且末绰走大德所歳余有识绰者与绰俱为使者所执会有诏死罪得以击贼自效信安吏民诣使者叩头曰辛君人命所悬辛君若去亦无信安矣使者留之以讨贼大德获全】
　　唐
　　李袆【唐书本传太宗子呉王恪孙少有志尚封嗣江王徙信安郡王为衢州刺史治严辨迁朔方节度使复除衢州刺史天宝初致仕】
　　李杰【唐书本传本名务光滏阳人擢明经第累迁天官员外郎为吏详敏有治誉为河南尹入为御史大夫出为衢州刺史】
