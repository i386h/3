<!-- { "loadSidebar": true } -->
　　蒋贵【汤斌蒋贵传字大富由燕山防卫卒从成祖起兵积功至昌国卫指挥同知进都指挥佥事移掌彭城卫宣徳二年松潘蛮叛充右叅将帅兵往讨首募乡导絶险而进一日数十战大败之进都指挥同知镇守密云诸闗寻充副总兵贵大阅士卒进兵连破四十余砦以功进总兵官佩平蛮将军印正统初阿台朶儿只伯数扰塞下命贵以右副总兵御之战于石城斩获功最冦窜兀鲁乃地复自镇夷间道兼行三日夜追至败之阿台朶儿只伯以数骑遁去还封定西伯佩平羌将军印云南麓川思任发叛命尚书王骥督军务贵为平蛮将军往讨抵麓川思任发间道走孟养获虎符金牌信符宣慰司印进封贵为侯思任发既窜其子思机发纠余众居麓川往来窥伺复命骥总督云南命贵佩印往讨贵至云南檄缅甸令送思任发缅人阳聴命而迁延不至骥谓贵曰此绐我也过江则阨我归路且瘴厉将发不战何待乃进次腾冲分军为五骥与贵各将一军驰之及江缅人拥众大至骥诱其使宣言听犒而贵潜以兵沿江工下焚其舟数百艘缅人溃遂趋者蓝捣思机发巢破之思机发脱身走得妻子部落九十余人象十一而还正统二年总兵御边明年卒赠泾国公諡武勇正徳诸暨县志贵义安卿三塘人】
　　谢莹【传详循吏】
　　陈禧【荆州府志上虞人正统中同知荆州府事莅政详慎临火事有胆畧邑有变者以反状闻请亟勦戮僚友信之欲发兵禧曰人命至重盍察其实已而果诬贵州苗民逆命禧统兵随大将栁侯征之所向皆克论功陞湖广右叅议】
　　俞钦【两浙名贤録字振恭新昌人景泰进士选庶吉士改礼部主事兵部郎中会川贵山都长偕九姓土獠作乱命本兵督师往伐而以钦佐之既至主帅以下谓宜招抚为茍安讣钦独持不可遂进兵连拔二十余寨斩获六千余人迁太常少卿进礼部侍郎敌入大同以才畧改兵部侍郎殚心孹画边境以宁寻卒赐祭葬録其子】
　　蒋琬【吾学编贵之孙嗣侯成化初充平羌将军总兵甘肃劾巡按御史罪状八年为南京操江疏言江防控扼要害保防南京根本十年召还充团营总兵上言六事二年充总兵出云中塞并统制宣府山西诸军觇敌入偏头闗斩捕有功时议徙阙鹗堡扵滴水崖琬曰独石入堡声势相首尾滴水崖逺益难救援不可徙卒赠凉国公】
　　史琳【汤斌史琳传字天瑞余姚人成化进士授工科给事中九年出为陜西右叅议巩昌番贼为梗率兵掩击尽降其众遂出行部自安定厯会宁金兰抵秦州増斥堠缮城堡以断贼路又转闗中之粟以实甘凉转江西左叅政南赣盗起督兵勦捕俘斩甚多治中擢保定巡抚寻以佥都御史经畧紫荆等闗进右都御史大同边警以琳提督军务琳驰至镇会计兵马钱粮十四年以保国公朱晖为大将军出宣府都督李俊等为叅将出大同与琳会师延绥觇敌兵所在乘夜潜师直捣河套敌不意大军骤至惊遁乃毁其庐帐而还入朝陈边务十三事十七年复与晖治兵京营武宗立代戴珊掌院事卒】
　　尹浦【王守仁尹浦墓志字文渊山隂人郡庠弟子贡业太学成化甲午授广西南寜通判时部中久苦猺患方议发兵浦至请缓旬日稍图之乃单骑入猺硐呼酋长与语诸酋仓卒不暇集谋相与就问所由来浦曰斯行为尔曹乞生无他疑也因具陈祸福诸酋感动相率罗拜定约而出寻督诸军讨木头等硐皆防庚午擢同知平乐府事平乐地皆嶃山互壑猺慿险出没深翳非时剽掠浦至居月余从土著间行岩谷尽得其形势纵火悉焚林薄猺失借溃散浦因画筑城堡要害据守猺来无所匿从髙巅逺觇叹息踟蹰而去自是平乐遂为安上居三年以老请致仕】
　　王守仁【传详名臣】
　　吴兑【山隂县志字君泽号环州识胆沉雄为诸生时适越中倭乱郷人率走匿兑独部勒宗党结栅御之麻阳戍卒剽市兑执其渠告主者以狥嘉靖成进士为武选郎时武爵讹滥为置籍七百宿弊荡然大盗曽一本啸海上闽师以殱魁防闻朝论且行赏兑曰魁之真伪未可辨也请覈实后一本果未得凡边功覈而赏自此始岭右有古田之师兑谓贼入楚其径有三犒谕土司而御之费省兵不劳陞山东按察副使饬兵霸州堑涂布垒盗马不得骤陞右佥都御史抚治宣府等处度要害筑外十三边先足宣府屯粮溢故额至二十一万军多积逋乃疏请赦逋流人归业者给以牛种由是耕者云布粟价贱扵中土尝言火器之利造大小炮练为阵法兑督抚九年府庾充牣嵗省太仓太仆银谷十万寻擢兵部尚书太子太保廕一子世袭锦衣卫千户数月请告归】
　　王钫【献征録字子宣会稽人嘉靖进士授主事厯陞右副都御史提督南赣汀漳军务峒贼窃出剽掠调兵转饷无寜日钫一解诸繁令惟责郡县恤茕独抚流离不烦兵而底定晋兵部右侍郎总督两广军务肇庆府扶黎蔡海大罗山等处皆盗窟钫发偏师授以方畧擒其魁马大恩李汝瑞破巢三百有竒倭冦自闽转入掲阳钫调兵邀击斩首三百有竒复犯湘阳调兵擒勦百七十人未几长乐兴寜龙川程乡诸处及罗丝峒贼复相煽动钫会兵擒斩贼首杨球等复念广中冦盗频繁当遏其冲乃相度要害添设广寜县治断贼出入先是督府自置赏功所金钱得恣出入无与覈者钫改贮梧州府每有犒赏移文给之出纳有稽军储以充召为南京右都御史改工部尚书引年归卒赠太子少保諡恭简】
　　周如斗【献徴録字允文余姚人嘉靖进士释褐贵溪令入为御史按苏松会岛夷入冦嵗大侵如斗疏蠲常税什伍然后以绥攘大计责之总抚将帅诸臣民讙声动地士气倍奋有青阳石湖娄门平望宝山水渎分湖之防如斗言兵在精不在众于应援之兵力为裁减满嵗吴民叩阍请留得允冦复至松乡民避入城者以万计抚院令杜门毋纳如斗厉声曰是驱民于死也乃洞开诸门以入贼屯桃花港调兵力战斩获无算仍会浙省兵夹攻之大防于沈庄徐海麻叶陈东之众以次荡平按吴三年躬擐甲以战者百数改督学南畿行部鳯阳倭由淮阳薄城下或请避之别郡如斗曰敢以职不任兵辞乎乃简士卒饬将领使进击贼遁陞大理寺少卿晋右佥都御史抚南畿督郡县选土著时训练倭犯三沙如斗分布督战累以防上转副都御史巡抚江西未代会三衢矿贼窃发壤接婺源如斗曰婺非城不守亟令庀工令下而贼猝至如斗自太平驰往驱之贼始出境抵江西疾作卒于官】
　　吕光洵【献征录字信卿新昌人嘉靖进士知崇安补御史巡按苏松用余皇破海冦大洋中会敌入古北口与仇鸾争马市一日章十三上谓有战无和有进无退厯迁右都御史巡抚云南至则首军昆阳斩叛首马苴李应朝水西宣慰安国亨叛冦霑益李向阳方廷美再反昆阳亏遮者索反寻甸并先后讨平之晋尚书武定府土官鳯继祖者钩连他府大小酋僚有众数万据城以叛数出诸蛮攻城郭然孽始沐氏数庄豪而兵符故专沐氏光洵表其繇并乞符得自调贼倚川贵为三窟计其败必从贵走川乞得暂领川贵诸兵道贼果败遁竟授首于川武定平改工部尚书以归】
　　商廷试【献征录字汝明嵊人徙会稽嘉靖进士授刑部主事迁员外郎滇中率用土舎逻盗盗卒不可得惧获谴则诱夷氓以充夷语侏离猝难辨廷试立为辨之全活数百人出为黄州守河南贼帅尚诏纠众为乱光与黄接壤所司调兵以守廷试争曰尚诏陆冦若走泽国祗就缚耳贼果不至黄与九江人争界而鬭所司议发兵以攻廷试又争曰此鬬而争地非叛也请身谕之乃单骑往众感泣相率罗拜请死迁山东按察副使备兵青州青故多盗而杨思仁者哨聚数千人廷试以兵掩捕贼拥众走潍潍多矿徒廷试曰贼若合矿徒据险阻即难图矣进兵急击贼大败度思仁必走河南先期遣劲卒要诸途果获之防隂矿徒王恭刘显聚众亦千余人廷试诱其腹心同某约期仲春为内应呼诸校至庭下谓曰嵗暮各放操乃遣周去而密令诸校兼程薄贼巢周归以廷试语白贼且言已放操贼信之不设备除夜方张宴为乐兵举火骤进贼悉就擒调云南副使备兵金腾缅酋莽逹刺者脇三宣抚以叛廷试驻兵腾越间以御之酋不敢动移陜西行太仆寺卿乞归卒】
　　范槚【献征录字子美会稽人嘉靖进士授工部主事转员外郎中出知淮安府倭骤犯盐城转掠庙湾槚行次得报疾驰诣郡自将卒屯菊花沟以捍城尽缮兵械宵严守备时荒后府藏空虚诸军所给饟日千石餽者三万人商贾稀少仓粮告匮槚掲榜増籴价招之乃庙湾贼方发民屋甓墙筑堡因盐商积粟为持久计槚虑饟不继言于漕台请发数万金告籴湖广难之先是军门已截留运粮五万石槚擅发银三万两六道往籴五旬米至就船中减价粜之顷得银三万偿籴本而空获米五万石军兴给足卒以殱贼会景王舟涉淮舳舻万余艘羣盗知王重载出谋刼布党分徒往来窥伺一日门卒报有贵客入潘氏园寓孥者曰有传牌乎曰否命诇之报曰从者众而更出入槚心疑为盗隂选健卒数十易衣帽如庄农曰若往视其徒入肆者阳与饮饮中挑与鬬相搏絷以来卒既去槚命舆谒客西门过街肆抟者前诉即收之得十七人阳怒曰王舟方至暇问汝鬬乎叱令就系入夜传令儆备漏下二十刻出诸囚厉声曰汝辈谓官府当出迎王而欲乘空虚为乱徒送死耳咸叩头伏晨捕贼首已遁于是令飞骑驰报徐扬诸将吏而毙十七人于杖余贼散溃后罢归】
　　张天复【万厯山隂县志字复亨嘉靖进士授礼部主事厯陞云南副使佩臬司篆沐氏不法以祖制戒之武定苗蛮乱诏进讨监左军用象战之法杂以氊衫铁铠出入洞箐间擒伪王鳯继祖俘名酋以十数沐氏欲冒功不许赂当事者龁之因被逮云南父老蛮獠辈投台省为陈枉状得免归子元忭及第请以已官赎父职复原官卒】
　　陈觐【献征录字忠甫余姚人嘉靖进士拜兵部主事陞员外郎中佐尚书肃清军府人无敢干以私者出为湖广副使备兵衡永郴桂诸郡会新寜猺人冦掠江广命觐讨之觐遣使者招抚谕以威信猺人面降辕门愿受约束广东贼黄潮祖等流刼郴州桂阳觐督兵击之斩获数百招降余党广西贼韦银豹驾楼船泝衡永江大掠诸郡觐又督兵殱之江上时两广征古田猺獞军门檄觐为备觐大张军威声闻入桂苍梧间贼为禠魄两广得克奏首功者觐犄角之功居多陞云南左叅攻】
　　徐甫宰【张元忭徐甫宰传字允平山隂人嘉靖举人令武平当闽粤之界山冦蟠结甫宰擕一仆兼程就道至则问疾苦寛征徭拊循搔抑城久圮为亟完之近贼诸寨旧无城时苦剽掠为筑城立堡者三李古春梁寜辈负险以叛督府将发兵讨之甫宰单骑诣其巢晓以祸福贼罗拜泣下即解甲降尝按事之福寕岛冦突至州守病不能起城几陷甫宰以便宜且守且战城赖以全又以讣擒巨盗徐东洲梁道辉等薮贼一空调程乡诸冦闻之相戒勿犯独石窟首贼不悛令其党擒之石窟平甫宰偶出相传已他转黠首杨六古良杰等遂谋作乱甫宰亟还诛倡乱者谋遂寝已而剧贼蠭起徴兵十万不能克甫宰开诚释纵悬赏以激众心遂俘徐加悌缚林朝曦温鉴斩首以狥余党溃降畧尽督府上其功越格陞按察佥事备兵潮州潮境岩箐四塞濵大海土贼岛冦相煽乱甫宰或抚或勦降灭贼众以万计岛冦屯邹堂甫宰用所降贼授以方畧捣其巢大兵随之斩首万余自是潮无山海之患以劳瘁乞归卒】
