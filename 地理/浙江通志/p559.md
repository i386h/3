<!-- { "loadSidebar": true } -->
　　孙承谟【石门县志字若冲进士知石门县往年漕粮皆由粮长收发谓之九收一发此甲値粮长彼九甲漠然不顾致粮长赔累无不破家承谟创立各收各发例一时便之加意学校培植士子】
　　萧鸣甲【天啓平湖县志字尔先汉阳人以进士知平湖明达不苛两造盈庭片言心折各唯唯去戊申霪雨浃旬旁邑预访富室待赈中人之产无宁居鸣甲下令曰赈在官毋需民也一邑安堵竟亦有秋每造士大夫问民疾苦坦衷洞达至于事所不可即上官无以易也秩满迁戸部】
　　郭如川【万厯秀水县志字元玉富顺人进士万厯十四年知秀水县岁洊饥加赈恤全活以万计抱羸疾一日行闾巷三日卧斋阁而豪猾舞文者亦衰息非大狱辄移乡三老谕之问遗无所受请托不行陞仪部主事】
　　朱来远【嘉兴府志字文臣庐江人进士万厯中知秀水县善察民隐人莫能欺谳狱必委曲劝谕尤加意黉序治行称最官太常少卿】
　　蔡时鼎【桐乡县志号调吾福建漳浦人万厯甲戍进士弱冠治桐初至不露圭角吏人数欺之时鼎亷知其槩一日将平日所欺之事一一摘发合邑惊爲神擢御史】
　　郑振先【嘉兴县志字太初武进人万厯进士宰嘉邑年甚少驭下严胥徒市魁惴惴守功令经理贼法酌北运之宜条上四欵一曰议改二曰议抵给三曰议供应四曰应捐解皆曲中事窽民困以苏建常平二仓以备存捄时有豪民匿赋者廉得其实戍其人而没其田以实仓赡学会大祲驾小舫村落问民疾苦发滞谷万斛民得更生更设仁文书院置义田以兴起斯文为己任】
　　王临亨【海盐县图经字止之昆山人进士万厯二十年知海盐县遇事精敏察狱不越宿县城久圮加筑高广海警无恐后爲杭州太守】
　　乔拱璧【海盐县图经字谷侯上海人进士万厯三十六年任海盐令时衞卒饷多冐滥悉覈之絶其筑捍海塘增设漕粮仓厫吏廨及甃街葺堰民多赖之】
　　朱钦相【旧浙江通志字如容临川人万厯中令平湖时値编审剔厘飞洒花诡之设官图立顽甲却公费永着为例修城之费旧设里甲钦相请入条鞭凡所兴除皆务便民初钦相父邦喜爲郡司马再署平湖篆有善政钦相继之邑人为建世德祠】
　　张问达【嘉兴县志字德孚内江人万厯进士知嘉兴县会江陵柄国下清亩之令问达出丈余亩独多编审里甲不寄耳目于胥吏富不得规避贫寠苏息时称神明他若兴学校清义仓厝注皆有法度以治行最擢御史】
　　汤齐【嘉兴县志号丽河武进人万厯己未进士知嘉兴县清俭自砥寛赎锾蠲羡耗平繇役厘积弊民戴其德县向无专志齐纂修之仕至太仆卿】
　　罗尚忠【平湖县志字孝可青阳人万厯癸丑进士令平湖为政清简执法不挠北白南粮陋规洗刷殆尽捐俸立义田置义冢以艰去后擢给事中】
　　何杲【海盐县图经字白夫怀宁人进士万厯四十一年任海盐初政尚严后济以寛故民畏而见德县市肆有门摊商税报多失均杲核而差等之困大苏行盐票多至六千滞正引且累肩挑赔貱杲请减票二千盐课以足擢监察御史】
　　陈熙昌【嘉兴府志字景庵南海人万厯丙辰进士令平湖在任六载未尝妄挞一人或干法纪辄霁顔谕之捐羡金贷赎锾寛徭赋减贴役编审最称弊薮熙昌先清官戸实田照例优免以溢额者充役不及额而取寄庄以渔利者尽数还民役田遂溢四万二千有奇岁歉谷贵平粜赈防擢给事中】
　　顾云程【嘉兴县志字襟宇常熟人万厯进士初任淳安调嘉兴岁大稔谷贱不售旧例征赋以十月始云程缓至岁尽不征部使者怪之正月朔云程集耆老而问曰谷价视冬时几何曰益一镮矣曰若是趣完赋耆老曰诺五日而入四万金旦日上之部使者大惊推治行第一】
　　樊维城【旧浙江通志字亢宗黄冈人万厯中知海盐征赋令民自行投柜省漕兑赠耗数千百石修海盐图经】
　　康元穗【西江志字曰颖安福人万厯进士爲嘉兴令其俗不能葬者多弃棺郊外元穗至即置漏泽园之汰运粮浮额报最陞南礼部主事】
　　林先春【嘉善县志字狷庵福建闽县人天啓进士任嘉善风采凝然魏忠节毙诏狱追锾力爲干旋恤死庇生恩施至渥爱士尤笃】
　　顾国宝【平湖县志字元善南通州人天启进士性刚介政主爱人而务必行其法漕规久弛力裁额外加耗又酌收兑永制军民帖然】
　　文德翼【嘉兴府志九江人崇祯进士为嘉兴推官察吏精明长于折狱作兴士著述甚多】李陈玉【嘉善县志字谦庵江西吉水人崇祯进士任嘉善知县甫下车漕儿纷呶旗弁勒索加横陈玉执持甚力得复旧规抚字催科俱有良法动中利弊览邑形胜购地筑鹤湖书院建鹤鸣楼于县治后陞监察御史】
　　吴春枝　陶嘉祉【嘉兴府志春枝字元蕚宜兴人崇祯丁丑进士令平湖才敏而机警征输有法岁馑加意赈恤全活无算署海盐嘉善篆俱有惠政嘉祉武进人崇祯甲戌进士知平湖县事一月卒有异政民并称之】
　　郑瑄【旧嘉兴府志字鸿逵崇祯进士知嘉兴府政务简静听讼必折以理不少假借革除利兴起文敎修郡学建文馆又濬城河筑官塘以便往来迁宁绍副使累擢大理寺卿】
　　张凤翥【嘉兴县志字澹存宿松人崇祯辛未进士知嘉兴县初涖事简静无爲或易视之不一月发弊惩奸吏皆畏慑民苦役久値编审始行均田法至今仿行兴学校勤月课造就诸生以忧去后爲荆西道】
　　国朝
　　史载【旧浙江通志字笔公兰阳人进士顺治十二年知嘉兴府每鞫盗得实立毙杖下由是盗靖民安性亷介餽遗一切屏却】
　　尹从王【嘉兴府志字含美山东人进士顺治乙未任嘉兴府执法清严一时豪右避迹立漕粮交兑法军民不相见至今遵行之】
　　郑钰【殉难册顺天大兴人任嘉协中军守备顺治十七年会勦石门贼力战阵亡事】
　　【闻赐防廕一拖沙喇哈番世袭】
　　李见龙【旧浙江通志字德中隂人进士康熙七年知秀水县布衣蔬食刻苦自励赋役驿逓皆有条理絶不累民行取给事中】
　　莫大勲【嘉兴县志字鲁岩宜兴人顺治辛丑进士康熙八年知嘉善御下不假顔色胥吏皆股栗退听抚民寛和待士有礼大造清丈平役均赋实行官收官兑法上官嘉之颁行通省以爲式在任七载清介之守始终不易举卓异不能治装士民感恩输助父老扶笻扳卧三十里临别洒泣犹惓惓以虚粮未尽去荡粮未尽清三叹息焉考选擢给事中】
　　张素仁【名宦畱祀册辽东人康熙九年以廕生知海盐县催科力行滚单不假敲朴漕粮耗赠尽革陋规严絶假命以安善良实心造士以兴文敎修筑海塘发粟赈饥士民尸祝之】
　　季舜有【嘉兴府志字辟山扬州人监生康熙戊午任嘉兴府同知发奸摘伏积弊尽革所决疑狱甚伙郡人奉爲神明】
　　樊咸修【嘉兴府志字慈东陜西三原人进士康熙戊辰知嘉兴县寛猛得宜民情帖服邑有豪恶剪除不遗遇穷民则加意抚恤之断狱如神以才能擢给事中】


　　浙江通志卷一百五十
　　钦定四库全书
　　浙江通志卷一百五十一
　　名宦【六】
　　湖州府
　　晋
　　顾秘【晋书顾众传众父秘有文武才干曾莅吴兴万厯湖州府志太安二年爲吴兴太守时李辰起兵江夏秘与南平内史王矩前秀才周玘倡义传檄州郡以讨之贼党悉降一郡以平】
　　周玘【晋书本传字宣佩义兴阳羡人元帝初镇江左以玘爲仓曹属玘三定江南帝嘉其勲以玘行建威将军吴兴太守封乌程县侯吴兴丧乱之后百姓饥馑玘甚有威惠百姓敬爱之朞年之间境内宁谧】
　　陆纳【太平御览字祖言吴郡吴人爲吴兴太守至郡不受俸禄顷之征拜左民尚书领州大中正将应召外白宜装几船纳曰私奴装粮食来无所复须也临发止有襆被而已其余并封以还官】
　　陶回【晋书本传丹阳人司徒王导引爲从事中郎迁司马蘓峻之役以功封康乐伯迁吴兴太守时人饥谷贵三吴尤甚诏欲听相鬻卖以拯一时之急回上疏曰天下不普荒俭惟独东土谷价偏贵便相鬻卖声必逺流不如开仓廪以赈之乃不待报辄便开仓及割府郡军资数万斛米以救乏絶由是一境获全既而下诏并勅会稽吴郡依回赈恤二郡赖之征拜领军将军加散骑常侍咸和二年徙防军将军常侍諡曰成】
　　王蕴【晋书本传字叔仁爲吴兴太守郡荒民饥辄开仓赡恤主簿执諌云宜先列表上待报蕴曰今百姓嗷然若表上须报何以救将死之命乎专辄之愆罪在太守且行仁义而败无所恨也于是大赈贷之赖蕴全者十七八朝廷以违科免官士民诣阙讼之左迁晋陵太守】
　　朱序【晋书本传字次伦义阳人世爲名将兴宁末以功封襄平子太和中迁兖州刺史时长城人钱聚党百余人藏匿原乡山以序爲中军司马吴兴太守至郡讨擒之】
　　谢邈【晋书本传字茂度父铁永嘉太守邈性刚鲠无所屈挠累迁侍中后爲吴兴太守孙恩之乱爲贼吴桀郜骠等所执逼令北面邈厉声曰我不得罪天子何北面之有遂害之】
　　殷康【嘉靖湖州府志爲吴兴太守尝开城南荻塘溉田千余顷至今利之】
　　南北朝
　　袁湛【宋书本传字士深陈郡阳夏人高祖时以从征功封晋宁县五等男出爲吴兴太守莅政和理爲吏民所称太祖即位赠侍中左光禄大夫开府仪同三司諡曰敬公】
　　朱龄石【南史本传字伯儿沛人武帝以爲建武叅军迁武康令县人姚系祖专爲刧郡县畏不能讨龄石至县僞与厚召爲叅军系祖恃强乃出应召龄石斩之掩其家悉杀其兄弟由是一郡得清以平蜀功封丰城侯】
　　向靖【宋书本传字奉仁小字弥河内山阳人名与高祖祖讳同改称小字义熙三年以平京城功封山阳县五等侯高祖西伐司马休之以弥爲吴兴太守弥治身俭约不营室宇无园田商货之业时人称之】
　　谢述【宋书谢景仁传景仁弟述字景先太祖时除吴郡太守以疾不之官病差补吴兴太守在郡清省爲吏民所怀】
　　王伟之【崇祯乌程县志爲乌程令亷介特甚书籍之外家无长物】
　　郗颙【吴兴掌故泰始中爲吴兴太守时孝子钱延庆爲父报讐杀人自系于狱颙表于朝诏不加罪】张岱【南史本传字景山吴人迁山隂令职事闲理泰始末爲吴兴太守累迁吏部尚书出爲吴郡太守武帝即位复为吴兴太守岱晩节在吴兴更以寛恕著名】
　　何敬叔【吴兴掌故爲长城令平居以亷称忽榜受饷得米二千斛他物称是人多讥之有顷悉以贷贫民输负租斗米尺帛皆不畱】
　　李安人【南史本传兰陵承人元徽初除司州刺史领义阳太守武帝即位爲丹阳尹迁尚书左仆射屡上表以年疾求退爲吴兴太守于家载米往郡时服其清卒諡肃侯】
　　张瓌【南史本传吴郡吴人字祖逸齐建元元年封平都侯出爲吴兴太守瓌以既有国秩不取郡奉高帝勅上库别藏其奉以表其清武帝即位征拜左戸尚书加右军将军天监元年拜给事中右光禄大夫有子十二人率知名】
　　徐孝嗣【南齐书本传字始昌东海郯人八岁袭爵枝江县侯尚康乐公主拜驸马都尉建元初爲晋陵太守尚书令王俭曰徐孝嗣必爲宰相转充御史中丞出爲吴兴太守俭赠诗曰方轨叔茂追清彦辅柔亦不茹刚亦不吐时人以比蔡子尼之行状在郡有能名明帝即位进爵爲公转尚书令领本州中正】
