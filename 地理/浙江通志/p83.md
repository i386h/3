<!-- { "loadSidebar": true } -->
　　大盘山　崇祯处州府志在县东北一百二十里水源从此出与东阳界
　　小仙都山　澄怀録缙云南峯之东谓之小仙都有二石如人形俯而相先后俗呼新妇石
　　小蓬莱　仙都山志在仙都之西潭心有小岛上多怪石竒树潭之南有石壁高可百仞四明楼钥大书小蓬莱三字刋于壁以亭覆之
　　岱岭　崇祯处州府志在县北一里岭左之水流于好溪厯丽水青田以达温州入海岭右之水流于溪厯永康兰谿以达杭州入江
　　三岭　崇祯处州府志在县西南三十五里丽水界高峻难陟明耿再成筑寨于此
　　茭岭　崇祯处州府志在县西北四十里界于武义邑之要害处
　　冯公岭　栝苍彚纪善士冯大杲所凿宋杨亿比于蜀剑阁云
　　谢公岩　缙云县志在县南五里谢灵运常游此故名【徐徳辉初夏游谢公岩诗又取纱衣换天时起细风清隂花落后长日鸟啼中水国乘舟乐岩扉有路通州民多到此犹自忆髯公】
　　仙榜岩　崇祯处州府志在县东十五里峭壁千仭色頳一名小赤壁
　　隐真洞　仙都山志在步虚山巅岩石玲珑宛若窗牖唐刘隐真先生修炼之所
　　仙水洞　仙都山志在步虚山麓郡志一名镜岩唐周景复先生修炼之所【陆龟防寄题镜岩周尊师所居诗见説身轻鹤不如石房无侣共云居清晨自削灵香柹独夜空吟碧落书十洞飞精应遍吸一簪秋髪未曽梳知君便入悬珠防早晚来骑白鲤鱼】
　　初旸谷洞　仙都山志在仙都山西有石室洞房虚敞可居以东向先得日故名崖上有三大字或云李阳氷篆
　　金龙洞　仙都山志在步虚山东深不可测道家所称洞天者此也宋天禧四年投金简于中
　　阮客洞　栝苍彚纪在县治东一百五十里唐李阳氷题洞额镌于石上【欧阳修李阳氷题洞额镌石跋阮客者不见其名氏盖缙云之隠者也阳氷篆字世传多矣此磨灭而仅存尤可惜也】
　　鼎湖　仙都山志即独峯顶上湖也常生莲花按唐宋以来名公题咏并以鼎湖称之
　　好溪　崇祯处州府志在县治前源出大盘山山横亘缙云东阳永康仙居四县源深流长厯丽水达温州舆地广纪处州恶溪旧多水怪唐刺史段成式有善政怪自去改名好溪
　　链金溪　仙都山志源出大盆山至仙都则名链金水中有石与独峯之根连续一片其平如砥两岸相望濶三十余丈而水深仅尺许唐隐真先生元墟志曰链金溪畔足以濯缨则链金之名古矣
　　管溪　缙云县志在县东七十里
　　百丈潭　崇祯处州府志在县东一百二十里有三潭周回皆石各百余丈水深莫测岩瀑泻练时有龙潜昔周阇黎取雨于此曾有神应
　　金花潭　仙都山志在练溪旸谷洞前世传鼎湖金莲瓣落此
　　赤壁潭　崇祯处州府志在县东六十五里即岩门潭南旁有岩壁峻百仞广半里余下有茂林堪憩宋人镌小赤壁三字于岩上
　　青田县
　　青田山　嘉靖浙江通志在县西北一里旧经云叶法善栖此学道田产青芝故名上有试剑石下有洞可容数人石壁上刺混元峯三字未详何人书也前有井乳泉涌出不竭
　　锦屏山　栝苍彚纪在县西三里青田县志状如屏涌泉山　青田县志在县东一里
　　东宝山　嘉靖浙江通志在涌泉山东八里又曰文笔山
　　披云山　旧浙江通志在县南五里崇祯处州府志高数百丈若云翔波涌势
　　大鹤山　栝苍彚纪在城北二十里所谓第十三洞天也周回五百里永嘉记云青田有双白鹤年年生子子长飞去又道书载元鹤洞天在处州青田许白云集青田大鹤洞有叶法善试剑石旧有元鹤巢于上复有青牛在下【许谦青田大鹤洞诗榕影扶疎路九回仙家那复着尘埃山间田在牛终隐石上巢空鹤不来丹灶无灰惟白草剑锋有迹自苍苔洞中道士今何处三扣云□杳莫开】
　　巾子山　栝苍彚纪卓立如巾为县第一高峯絶顶一览福台温处四郡皆在目前上有龙湫祈旱辄应
　　金田山　青田县志在县北十里下有石井龙湫南田山　旧浙江通志在县南一百五十里栝苍彚纪下有黄庄楼百丈漈右有吴埠桥古称七十二福地南田居其一诚意伯刘公族居此山周二百里土沃宜稻嵗旱丰稔如常
　　丁公尖山　崇祯处州府志在县西十里上有龙潭应台山　青田县志在县西六十里山脉发自天台石葢山　青田县志在县西六十里二山峙立中有大石横覆其上下可容数十人因名
　　石佛山　旧浙江通志在县西五里濵溪有高石二丈余其状如佛
　　大小连云山　青田县志在县西南一百二十里石楼山　栝苍彚纪在县西七十里云雾拥结状若楼台
　　葱阳山　青田县志在县西五十里极峻险
　　占阳山　旧浙江通志在县西一百里
　　芝溪岭【一名天梯岭】　崇祯处州府志崎岖险峻人马难行寺僧仁达募工改筑
　　石门洞　方舆胜览在县南七十五里两峯壁立高数十丈相对如门因名有瀑布直泻至天壁凡三百尺自天壁飞洒至下潭凡四百尺栝苍彚纪宋永嘉太守谢灵运蹑屐来游始开此洞【谢灵运石门新营诗跻险筑幽居披云卧石门苔滑谁能步葛弱岂可扪嫋嫋秋风过萋萋春草繁羙人游不还佳期何由敦芳尘凝瑶席清醑满金尊洞庭空波澜桂枝徒扳翻结念属霄汉孤景莫与谖俯濯石下潭仰看枝上猿早闻夕飚急晚见朝日暾崖倾光难留林深响易奔感往虑有复理来情无存庶待乘日车得以慰营魂匪为众人説冀与知音论谢灵运登石门最高顶诗晨防寻絶壁夕息在山栖疏峯枕高馆对岭临回溪长林罗户穴积石拥阶基连岩觉路塞宻竹使径迷来人忘新术去子惑故蹊活活夕流驶噭噭夜猿啼沈防岂别理守道自不携心契九秋榦目玩三春荑居常以待终处顺故安悱惜无同怀客共登青云梯王开平石门洞诗层崖立水湄絶壁万丝垂长是烟云防不分晴雨时岚多琳宇湿苔滑石桥危得句停舟写春衫润不知林景熈石门洞诗临溪双石如层城中有洞天门不扄杖藜穿莎入微径石藤络树春冥冥渴猿引子下饮涧山瓢我亦分清冷一重一揜翳复朗朱门金榜开殊庭众峯环拱受约束何年神造驱五丁缥缈楼台钟磬寂薜荔纷披窗户清黄冠羽服者谁子琼台坐阅南华经客来揖坐松下石呼茶细瀹枸杞灵笑遣靑衣导予步峯回路转银河倾初看絶壁走云雾倐聴万壑驱风霆不知何代擘青峡明珠万斛皆龙腥欲唤琴高借仙鲤蒙蒙山雨吹孤亭顾再游石门洞诗苍然栝东山百里萦青碧石门忽中断窈窕开仙宅遥窥日月深却转烟雾隔中天屹楼居星斗挂几席芳岩绮绣丛巘围苍壁山鬼不避人惊猿啸窥客披榛上孤亭奇观壮心魄穹厓倚天悬瀑水半空射高流横杂佩直下垂疋帛分作四山喧散为千顷泽初冬天未寒晨曦映岚赫重来意弥眷独往任所适信美惬心期胡为老行役终然脱尘网高举凌风翮】
　　青田溪　元和郡县志在县西南十八里
　　沐鹤溪　名胜志在县西南五十里出于鹤口岭经白岩至大郎回小郎回为浣纱溪
　　浣纱溪　栝苍彚纪宋谢灵运游石门入沐鹤乡有二女浣纱嘲以诗二女忽不见
　　松阳县
　　邵山　尖山　玉亘山　栝苍彚纪在县治北五里三峯聨合状若笔架县之镇山也
　　西屏山　嘉靖浙江通志在县西一里上有灵霄台半月泉旁有望松岭
　　紫金山　石笋山　旧浙江通志俱县西五里松阳县志石笋山双峯对峙石磴千寻峭拔如笋下临大溪
　　射堋山　旧浙江通志在县东十五里形类射堋马鞍山　旧浙江通志在县西四十八里括苍彚纪如马鞍状横截水口陟其巅可逺瞰郡城
　　七宝山　旧浙江通志山北旧出矿今絶
　　南洲山　崇祯处州府志山下有渡
　　独山　栝苍彚纪在县治南永嘉记云其山孤峙旁无连接故名一名百仭山【沈晦游百仞山诗山头白云如擘絮竹鸡无声鸠唤妇团团朝日上林梢寒食梨花溪口路一峯独秀横溪隂青林倒影千丈深上有白龙蛰幽洞嵗旱往往能为霖如今寂寞空山里古屋荒坛冷红紫会防前度种花人他年来作巢居子】
　　戴火山　栝苍彚纪即留明洞山多奇胜有戴火仙庙
　　箬竂山　松阳县志在县西南一百四十里
　　乌防山　栝苍彚纪旧出银冶今塞
　　蟾湖山　崇祯处州府志高四千仞正统间乡人筑寨于此
　　石印山　栝苍彚纪有义和桥凡四十八座
　　道观山　栝苍彚纪中有丛石如林有小桃源桃核洞卧云岩浴丹井
　　九芝山　松阳县志在县西南十五里崇祯处州府志山曾产芝九茎
　　南岩山　崇祯处州府志在县南十里名胜志幽胜甲一邑东有石笋高四五丈泉出石坎名马蹄泉
　　横山　名胜志在县南十里如云横空中高三百丈上方山　松阳县志在县西五里唐进士毛云龙炼丹于此泉出岩中大旱不竭传曰炼丹井【沈晦上方山居诗天畔羣山一草亭半溪花雨烟防防老翁投老得此景日与溪山同醉醒此生真与世相忘投老生涯寄上方洗足闗门枕书睡连山松桧雨浪浪】
　　卯山　名胜志在县西二十里有怪石如松有枝叶唐叶法善家于此【呉天泽夘山诗丁字碑残惊梦笔夘山丹就建元坛犹余抛下仙棊子留与人间作石看】
　　酉山　名胜志与夘山对各以方向为名亦法善往来处也
　　石甖山　松阳县志在县西四十里旁无聨属若石甖然
　　长松山　栝苍彚纪因以名县一名牛首山上有龙潭有九云峯叶法善解化于此
　　南岭　崇祯处州府志最称险峻西南一阨塞也横溪之水出焉
　　望松岭　名胜志在县治西一里旧传王羲之望松于此
　　云岩　名胜志在城西一里有石洞洞口有卧龙冈烈妇岩　崇祯处州府志正统末乡人避冦于此守寨人何志福通贼破之妇女多投岩死故名
　　松阳溪　栝苍彚纪上有界首桥及渡下有观口上下二桥及观口渡金梁渡有响岩桥至堰首会龙泉水经郡城达青田入于海
　　白龙津　名胜志在蟾峯山麓
　　遂昌县
　　瑞山　嘉靖浙江通志在县治南半里旧有紫云盘结于上人谓瑞气故以名山有井曰炼丹井右为尖山左为塔山宋县令朱元成因尖山崒嵂建塔于土鼓坛之上曰双峯塔与尖山对峙因名塔山
　　白马山　崇祯处州府志在邑西二十里又名丁公山相传昔有丁公家山下喜跨白马殁为神故名
　　君子山【一名城山】　栝苍彚纪在县治西南百步山麓多士夫家故名
　　妙高山　遂昌县志在邑西秀丽峻拔葢县之近而尊者
　　屛风山　栝苍彚纪妙高山西南状如玉扆
　　曾山　崇祯处州府志在县西十里名文笔峯俗名尖山
　　鱼袋山　名胜志瑞山之次崇祯处州府志象双鱼袋故名
　　西明山　名胜志在县东十里巉岩峻絶下临大溪青城山　栝苍彚纪上有飞瀑龙井相公岩玉女芙蓉二峯【汤显祖青城山诗万仭飞泉挂石龙青城如雾洗芙蓉自非仙令鸣琴罢谁瞰秋窗玉女峯】
　　唐山　嘉靖浙江通志在县北一十八里山北二峯如卓笔相向又名罗汉峯五代时僧贯休所居庵北有渊广五亩有虎跑泉澄澈不竭一名虎邱
　　飞鹤山　遂昌县志在县东一里山形似鹤张翅回翔
　　平昌山　栝苍彚纪在县东十五里两山前后相叠形如昌字县名本此
　　尹公山　遂昌县志在邑东三十里与百丈岩相连隋大业中有尹姓者炼丹于此因名
