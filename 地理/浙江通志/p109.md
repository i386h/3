<!-- { "loadSidebar": true } -->
　　仁山书院【在县西天福山上】　万歴金华府志在仁山下金仁山先生建何文定公书其扁曰仁山书堂学者于是受业焉后移建天福山【董遵为记】
　　重乐书院【在县西十里】　金华府志宋叶克诚先生延仁山先生讲学处
　　瀫东书院【在县南鸬鷀坞】　续文献通考宋叶诞读书所齐芳书院【在住竿山之阳】　续文献通考元唐良骥延金仁山讲学于此
　　东阳县儒学【在县治东南】　明一统志宋庆歴间建万歴金华府志皇祐元年知县鲍安上作大成殿明伦堂【毛维瞻东阳县学记庆歴初诏郡县立学天下丕变几至于道独此邑虽有夫子庙隳落卑隘上露星日使民无所瞻仰明府鲍公至慼焉病之谓其寮曰丰屋疎堂非道之强穷檐陋巷非道之防宫室之奢俭于圣人之道吾未见毫发损益虽然岂治朝尊向儒术之意耶将图再新实惜民费防邑豪之义者请入金以毕其构俟成愿遣子弟舎其中从大夫学焉鲍公然其谋经始有期且患旧址迫狭遂辟东南官圃以广之役兴于戊子夏讫于己丑而成既乃裒羡缗撰祭噐以给春秋释奠之用置经史诸子百氏之书以补诵之阙庙成民悦父督其子兄携其弟咸执经北面而请呜呼学所由兴矣治所由适矣公政之暇尚考典礼羣肄于庙宫使民观之而化致此邑为礼逊之国鲍公其知政之本与】淳熙六年知县王袂作藏书阁后知县赵与□更造堂斋及先贤祠元至元二十七年按察副使王俣新之嗣是县尹郭瑛任谦许思忠赵铉迭为修建【黄溍为记】明永乐二年知县詹奎彰增修成化十五年知县缪樗又增之嘉靖浙江通志嘉靖四年知县李邦直毁老君堂辟神道导南山水入泮池东阳县志嘉靖四十五年知县陈应春建名宦乡贤祠隆庆间知县郑凖更新之万歴三十三年知县郭一鹗重修崇祯十二年教谕刘振之训导彭如翺重修
　　国朝顺治六年知县潘士璜训导金英重修十七年庠生吴良栻等建明伦堂学门康熙二年复建先师庙及两庑修启圣祠十年庠生李元毅修防门十七年知县胡启甲重修先师庙十九年知县俞允撰成之并建名宦乡贤祠【赵行撰文庙记吴从臯为名宦乡贤祠记】射圃【在文庙东今为启圣祠】名宦祠【祀戴叔伦以下七人】乡贤祠【祀斯敦以下五十七人】社学【在西北隅】
　　南园书院【在县东四十五里】　万歴金华府志宋蒋友松建聚书三万余卷賔硕儒以教其族党子弟【圯】石洞书院【在县南六十里】　万歴金华府志宋郭钦止建【叶适石洞书院记东阳郭君钦止作书院于石洞之下石洞郭氏名山也初洞深复无行径薪者拾采而已君始以意疏治前阻崖壁众不知所为欲止君逼视其罅遥闻水声出空中凿崖百歩梯级而后进土开谷明俄若异境稍复深入臻于旷平则石之髙翔俯踞而竹坚木瘦皆衣被于其上水之飞湍瀑流而蕉红蒲绿皆浸灌于其下潭涧之洼衍阿岭之嵌突以亭以宇可钓可奕巧智所欲集皆不谋而先成君又防茂宻以崇其幽植芳妍以绚其阳左右面势彼此回薄而山之向背曲折隂晴早暮姿态僃矣君甚乐之以为山水之羙千载而潜譬犹赵璧隋珠璞于外而韫于中其一日忽彰何异武陵天台显于今而閟于昔也既而叹曰地之偶出于吾庐非私赐余者吾其可自泰将使子孙勤学于斯学其可以专盍使乡党之秀并焉于是度为书院礼名士主其学徙家之藏书以实之储洞之田为书院之食而斥洞之山为书院之山示郭氏不敢有也君既卒诸子修之不废而请余为记嗟夫郭君逺矣以学易游而不以物乐厚其身以众合独而不以地胜私其家也自君之为是至今五十年成之之难传之之久也游之兴废家之盛裒占焉学之兴废人之盛哀占焉学不待地也萤灯雪屋苟取尺寸而圣贤之业可成矣学以知意为始以尽力为终今夫悉其聪明传之文字深已造于性命浅亦重于科举而不能知其意犹为无所始也将何以终之乎君之子孙与其乡人必勉之使玩云岚挹泉濑心形洁清以始其学而卓异豪杰之材出焉然则学虽不待夫地而地固有待夫学也庆元四年十一月十四日】
　　崇正书院【在县东北三里】　万歴金华府志知县吴翰词建【久圮】
　　复初书院【在县城南】　万歴金华府志知县赵善政建八华书院【在县西三十五里】　万歴金华府志元许文懿公讲学之所许彦洪建
　　横城义塾【在县南十五里】　明一统志宋景定五年邑人蒋沐建延师以训四方来学之士【方逢辰为记】元至正间沐四世孙大同重修
　　胡氏义塾【在县治南】　东阳县志宋咸淳间邑人胡祐建
　　义乌县儒学【在县治西南】　嘉靖浙江通志旧在县南宋庆歴九年令毛维瞻徙县东崇宁间徙县西宣和兵燬绍兴八年令张公衮徙县北万歴义乌县志绍熙四年知县虞汝翼重建大成殿开庆元年令赵必升建明伦堂万歴金华府志景定二年知县李补四年知县林桂发新之元天歴二年逹噜噶齐特哩迁明伦堂于庙后至正元年逹噜噶齐特穆尔新庙【柳贯为记】三年县尹周自强筑杏坛【黄溍为记】明洪武三年知县张允诚建庙学二十九年教谕张复祖迁明伦堂于庙西三十三年知县吴祐修正綂间县丞刘杰知县刘同相继修之正徳十三年御史吴华迁今所【自为记】嘉靖十四年通判汪昉修【胡森为记】二十九年知县汪道昆四十四年同知张书绅重修崇祯义乌县志万歴七年知县范儁修文庙明伦堂创尊经阁二十一年知县周士英重修
　　国朝顺治七年署县事推官徐振儒建防门九年知县宋云梯建明伦堂十六年知县范鼎铉教谕徐彰建文庙康熙七年知县孙家栋教谕谭观成重建西庑十一年知县于涟复建启圣祠并乡贤名宦二祠
　　射圃【在明伦堂东】名宦祠【祀王允诚以下一十五人】乡贤祠【祀顔乌以下三十三人】社学【九所】
　　五云书院【在五云山下】　万歴金华府志元大徳间楼如浚建宋景濂尝逰学其间【圯】
　　永康县儒学【在县治西】　嘉靖浙江通志宋崇宁间建万歴金华府志政和四年令周虎臣新之宣和三年宼燬绍兴十一年令强友谅重建【洪清臣为记】寳祐四年方梦玊摄县拓地更新【吴重新永康县学记寳祐四年春方君来摄邑事载见于学顾斋庑仰漏俯湿拜弗容膝慼然曰政有先是者耶朝经暮营若偿重负缙绅学士弗劝而集阅月七告厥成又祀邑之先正襄靖楼公炤正惠林公大中文毅陈公亮以致髙山景行之仰揖诸生而策之曰古防山秀水腴斯文之符也自胡公则开科于端拱徐公无党冠南省于皇祐先后以行显文风日起逮于南渡有迭位枢筦为国柱石者有持崇槖登台省歴郡麾表表以名节照世者有首唱廷陛抗中原大义为社稷吐气者其他魁伟杰出磊磊相望固不止三贤而已当乾道淳熙间巨儒元老或自武夷自金华自临川自永嘉来逰于灵沼萧寺之下粝食蔬酒累晷浃夕相与讲明圣贤之深绪一草一木经其盻瞩者犹有光彩声迹寖逺风防尚存得无潄余芳叩逸响者乎咸拱手曰敢弗力于是诸生转相语重请于予愿有述也予乃言曰邑大夫游刃动中窽节日刽千牛无难也然籧庐其身而梀宇厥士可不谓知所先后乎哉防尝闻为学之要不过明辨义利而已孟子指鸡鸣而起为学者一大期防书谓之几中庸谓之独孟子谓之间周子谓之动静未形一也有能存夫静以涵动之所察察夫动以见静之所存一念微差勇锄勾蔓去其不如舜者就其如舜者庶乎诵诗读书光昭前哲目溪山而有耀对邑大夫而无惭愿吾党共进焉】元至元三年宼燬二十九年县尹苗廷瑞增修复燬延祐五年监县沙班重建明洪武三年知县魏处直宋颙即元之故学葺成之永乐间知县魏防丞欧阳齐复修正綂十四年宼燬知县孙礼重建成化七年御史刘珂拓尊经阁址治四年知县王秩撤斋庑而新之十四年知县张鸣凤新庙正徳八年知县黎铎新学十四年御史吴华同知张齐新馔堂号舎嘉靖三十年知府陈元珂建仰圣兴贤坊永康县志万歴二年知县杨徳学谕盛于唐知县吴安国重修
　　国朝康熙十一年知县徐同伦训导虞辅尧重建二十
　　一年知县谢云从重修
　　射圃【在县治东】名宦祠【祀何炯以下一十四人】乡贤祠【祀胡则以下三十五人】社学【在旧藩司行台故址】
　　龙川书院【在县东六十里龙窟桥】　万歴金华府志宋陈亮读书之所
　　五峰书院【在县东五十里】　万歴金华府志宋朱文公吕成公陈龙川旧逰之地嘉靖初邑人应典因为祠以祀三贤知县洪垣更为书院
　　绿野书院【在县东门外】　金华府志康熙二十一年知县谢云从允士民请为总督武定李文襄公建
　　武义县儒学【在县治西】　明一綂志宋崇宁中建嘉靖浙江通志宋初在县南绍兴十四年令陈一鹗徙今所元至元十三年监县竒塔特蒙古仍徙县南十六年令韩昌复建今所万歴金华府志至正间尹隋守中许广大翁景成相继新作【张枢为记】明正綂十四年宼燬时布政使杨瓉居守因新之嘉靖武义县志成化十六年知县陈奎建奎星阁广学基十九年知县曾禄建射圃号舎治十一年知县汪亨毁妙相寺廓之正徳十年知县胡琇重建明伦堂十四年文庙大新则御史吴华之功也金华府志万歴元年知县谭音重建学三十三年知县张国裳重修【自为记】
　　射圃【在文兴桥之南】名宦祠【祀刘元以下九人】乡贤祠【祀徐邦宪以下一十六人】社学【二所并在城】
　　浦江县儒学【在县治东南】　万歴金华府志宋皇祐六年知县杨洙作庙崇宁中即庙作学嘉靖浙江通志初在县西南后徙而南宣和七年徙城外万歴金华府志淳熙十五年知县鲍祖文主簿葛采新作【唐仲友为记】嘉定三年复迁县南今白佛寺址绍定三年知县李知退复于庙西斥大之【叶味道为记】端平元年知县石孝垓嘉熙元年知县郑思聪淳祐十年知县张楩寳祐二年知县何宗姚景定三年知县王霖龙咸有修建元大徳九年县尹蒋恕修至元三年尹林以顺更新【柳贯重建浦江县学圣庙记重纪至元元年莆阳林侯以进士得邑以临于兹谓旧庙规制湫隘进吾党之士而申儆之曰庠黉之舎在百里间赢一区而汚蔑蕞陋若是孰思有以奋起而作兴之里有耆士张一宁与松江府教授吴贵孙合辞于侯曰愿悉吾力毋烦有司而他若有借于学者亦相率以其资来相于是作櫺星门于泮池之南徙土祗祠于明伦堂之西而堂亭斋馆门庑庖庾无一之不理越明年告成侯之兴是役以礼帅人人亦乐从之后之游乎斯者周旋揖让乎其间将因其角弓嘉树之思而有得乎见圣由圣之一机其感发而兴起者宜何如耶】至正十一年尹萧文质复新明洪武三年知县张希顔建造嘉靖浦江县志永乐九年知县戴文彬修嘉靖浙江通志正徳七年知县邹輗徙今所十一年知县郭楠继成之崇祯浦江县志万歴十四年知县张而防典史郑骐建明伦堂尊经阁启圣乡贤名宦诸祠金华府志万歴四十三年知县黎道重建文庙天启六年知县苏国翰重修崇祯八年知县吴应台重修尊经阁十一年教谕王徳溥修文庙
　　国朝顺治四年知县韩文明重建圣庙康熙十八年教
　　谕顾尔敏训导金渐雝重修
　　射圃【在东门桥边】名宦祠【祀李知退以下二十一人】乡贤祠【祀杨璇以下四十一人】社学【在分司东】
