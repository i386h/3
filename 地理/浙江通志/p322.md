<!-- { "loadSidebar": true } -->
　　明实録洪武二十年二月置寜村千户所于温州永嘉县海安沙园二千户所于瑞安县蒲门壮士二千户所于平阳县隶金乡卫蒲岐楚门隘顽三千户所于乐清县隶磐石卫六月置松门卫指挥使司于台州黄岩县以楚门隘顽二千户所隶之九月筑台州跳健桃渚土城各置千户所以防倭【旧浙江通志明置温州卫所以綂军海安所操军一千名瑞安所操军一千名平阳所操军一千名寜村所操军一千名壮士所蒲门所共一城操军各一千名沙园所操军一千名各卫所俱有战船多寡不等台州卫指挥使二员同知七员佥事十六员辖左右中前后五千户所又水军千户所海门卫指挥使四员同知二员佥事八员辖左右中前后五千戸所附辖跳健千户所操军一千名新河千户所旗军八百六十三名桃渚千户所操军一千名松门卫指挥使四员同知三员佥事七员旗军二千二十五名辖左右中前后五千户所后所旗军五百六十七名楚门千户所旗军五百六十七名寜志备考洪武二十年改海寜卫为海寜所正千户三员副千户五员镇抚一员百户九员多余一员原额旗军一千三百五十一名】
　　明会典洪武二十六年定凡天下要冲去处设立巡检司佥弓兵应役
　　明实録洪武二十七年九月浙江定海卫奏所属霩等千户所皆濒海地方陆路一百二十里水路则风涛险远遇警急卒难应援请于穿山筑城置千户所分调官军守御从之三十年十二月置爵溪千户所属昌国卫
　　明泳化编洪武三十五年令沿海卫所旗军仍照旧例屯守近里卫所旗军各照原定三七二八或一九四六中半下屯若系全卫下屯者依旧全屯仍委指挥一员或千户一员专一提督屯粮每年终将上仓及给军用过子粒数目着原委指挥及千户亲斋赴京比较永乐五年设浙江按察司佥事一员盘量屯田
　　明法传録永乐十四年十二月遣将练兵海上防倭明从信録永乐二十二年八月仁宗即位谕户部令天下卫所凡屯田军士自今不许擅差妨其农务【旧浙江通志杭州前卫屯种旗军余舎三千二百五十四名杭州右卫屯种旗军余舎三千九百四十九名海寜卫屯九处旗军九百六名澉浦屯旗一百一十三名乍浦屯二处旗军二百二十四名嘉兴所屯旗军八百名湖州守御千户所屯军一百五十三名寜波卫屯军一百名台州卫屯军二千七十九名海门卫屯军六百八十三名衢州守御千户所原额一千一百二十人后充伍者仅二百八十七人所辖九屯系西安县民人带种严州屯所在桐庐县凡六处原拨旗军余舎民人二千八百七十六人后桐庐县民人带种温州卫屯军二千七百一十七名金乡卫屯军六百八十四名处州卫原额旗军五千六百名在运旗军二百七十三名】
　　明实録宣徳元年正月遣行在吏部侍郎黄宗载等清理浙江军务
　　明从信録正綂十四年九月令各处招募民壮就命本地官司率领操练遇警调用
　　明泳化编景泰二年奏准通行天下卫所每一季成造盔甲鎗弓刀各四十件圆牌二十面八十条箭一千二百枝撒袋四十副铳箭五百枝每千户所一季成造盔甲鎗弓刀各十件圆牌五面二十条箭三百枝撒袋十副铳箭一百枝永为定例
　　明会典天顺元年令招募民壮鞍马器械悉从官给本户有粮与免五石仍免户下二丁以资供给如有事故不许勾丁
　　续文献通考治元年令都司卫所除军政守城管操管运外余分两班轮操五年一代周而复始
　　明泳化编治间令州县选民壮年二十以上五十以下精壮之人州县七八百里者每里佥二名五百里者每里佥三名三百里者每里四名一百里以上者每里五名春夏秋每月操二次至冬操三歇三遇警调集官给行粮
　　明法传録嘉靖八年六月温州有海贼之警有逃军之变科臣夏言请设都御史巡视浙江从之【明泳化编磐石卫属浙江温州府地濒海且饶鱼盐生理丰裕时属承平士卒多逃役者嘉靖乙丑秋知府丁瓒等议于逃军名下扣支月粮贮库军士遂恚愤不白戢纠党四百余人披甲持刃拥入管头地方执主簿吴永寘军中时通判栗廷用逾墙走贼遣人要曰还我扣支月粮方肯退兵瓒不得已随取官银三千余两给之诸叛卒拥兵如故先是蒲岐千户所报是年四月内有贼船三百余人上岸据掠人财放火烧屋又有贼船十四只约五百余人登岸杀据男妇烧燬房屋盐厰巡按御史张问行以其事闻遂劾奏海道副使傅钥指挥胡琏曹鸾等至是磐石又叛御史王化以闻时给事中夏言上疏云磐石之变在法尤为难容有司因其逃役扣除月粮事必有据何至拥众称兵缚官执吏敢负国家素养之恩自蹈叛逆之罪今又加以海贼犯我边防及今不重加处置诚恐将来有不可收拾之患乞查照先年事例添设巡视浙江都御史一员奉勅前去假以督军重权兼制邻境将磐石卫叛军事情务要体勘明白将主首倡乱之人亟加显戮以正宪典仍令设法勦除海寇一应地方兴革重务付之整理遂命吏部推举大臣具文武材畧者往彼巡抚】
　　明实録嘉靖二十六年六月巡按御史杨九泽言浙江寜绍温台皆枕山濵海连延福建兴泉漳诸郡时有倭患沿海虽设有卫所城池控制要害及巡海副使备倭都司督兵捍御但海寇出没无常两省官僚不相綂摄制御之法终难画一往嵗从言官请特命重臣巡视数年安堵近因废格寇复滋蔓抑且浙之处州与福之建寜连嵗矿贼流毒每徴兵追捕二府互委事与海寇畧司臣谓巡视重臣亟宜复设然虽辖福建浙江兼制广东潮州专驻泉州南可防御广东北可控制浙江庻威令易行事权归一事下兵部集诸司会议覆如其言第广潮二府仍隶两广提督有事则恊心议处上曰浙江天下首省又当倭夷入贡之路如议设巡抚兼辖福建福兴泉漳等处提督军务着为令三十一年七月改巡抚山东都察院右佥都御史王忬提督军务巡视浙江兼管福兴漳泉地方仍勅许便宜调发兵粮临阵按军法从事巡按御史母得干预阻挠贼中胁从愿降不得一槩浑杀滥及无辜于是兼设分府防将各一员以琼崖防将署都指挥佥事俞大猷督留守司管操指挥佥事汤克寛为之大猷温台寜绍等处克寛福兴漳泉等处俱聴忬节制
　　明会典国初兵事专任武臣后常以文臣监督文臣重者曰总督次曰巡抚总督旧称军门而巡抚近皆赞理军务或提督其按察司整饬兵备者或副使或佥事或以他官兼副使佥事沿海者称海防道兼分巡者称分巡道兼管粮者称兵粮道【明实録嘉靖三十二年八月增设浙西杭嘉湖防将一员分守其地复于三府增兵备副使一员三十九年二月更定浙东守巡官信地以台金严为一道文臣则以分巡寜波佥事改为台州分巡兼管三府兵备武官则以防将一员守之以寜绍为一道其原设寜绍台兵备副使及防将俱令止领寜绍二府以温处衢为一道其原设温处兵备分巡副使令兼领衢州一府以寜绍分巡事并于兵备道从总督胡宗宪请也复原任寜绍台防将戚继光职充新设金衢台分守防将】
　　明会典凡天下要害地方皆设官綂兵镇戍其总镇一方者曰镇守守一路者曰分守独守一堡一城者曰守备与主将同守一城者曰协守又有提督提调巡视备御领班备倭等名其总镇挂将军印或不挂印皆曰总兵次曰副总兵又次曰防将又次曰游击将军浙江镇守一员【总兵官嘉靖三十四年设总理浙直海防三十五年改镇守浙直四十二年改为镇守浙江旧驻定海今移驻省城】分守四员【杭嘉湖防将嘉靖三十五年改设驻海盐所属海寜把总寜绍防将嘉靖三十九年改设驻舟山所属定海临观昌国三把总温处防将嘉靖三十五年添设驻温州所属金盘把总台金严防将嘉靖三十九年添设驻松海所属松海把总】游击将军二员【军门标下左营万厯二年改设军门标下右营嘉靖三十九年设坐营中军都司万厯二年改设】总捕都司一员【嘉靖四十五年添设驻衢州】把总七员【定海总兵下管游哨兵船昌国松海定海金盘海寜临观绍兴万歴八年革绍兴一员】
　　明实録嘉靖三十二年六月南京御史赵震上御倭方畧言一宜行各府州县随宜招募使人自为战家自为守一各该管官军严加选汰一钱塘江口宜增置守备一捍海塘宜杂植荆棘勅兵防守一募土人习水者为篙师有力者为劲卒仍调温处兵或山东长鎗手有警则随机策应无事则分头教习兵部议覆多采行之三十三年十二月兵部覆上提督张经条陈一编立本地主兵言诸路调兵劳费不赀而吴浙间耆民沙民盐徒矿徒皆可用请于各府所属州县二百里以上者编兵三百名二百里以下二百名诏允行之三十五年三月兵部议覆九卿科道条陈御倭事宜一明职掌浙江防将俱随时抢设职守未明请以杭嘉湖为一道温处为一道寜绍为一道各给勅符旗牌其临观昌国金盘等处把总一如直隶事例聴抚按会举温处守备及旧设浙江总督备倭都司系冗员宜裁革疏入如议行
　　杭州府志嘉靖四十三年二月提督军门赵炳然设东西二大营七月建椤木营
　　明会典隆庆二年正月兵部覆浙江抚按官赵孔昭等奏寜波既设海道副使兵备事可以兼摄其绍兴兵备可省令寜绍台分守防议移驻绍兴台州兵备佥事兼分巡三府至寜台绍防将各防御信地仍聴总兵官居中调度从之五月兵部上谭纶议请遣锦衣卫二人往浙江募寜绍温台金衢等处鸟铳手三千人人给善器恤其家属优其资用付杭嘉湖防将胡守仁原任防将李超将之而北无悮秋防至镇之日人给衣鞋银一两日给五分悉如部议三年题定浙江总兵驻定海防将改驻舟山遇汛则寜绍防将坐驾兵船直出沈家门外海洋嘉台温各防将俱出本区海面外洋据险结营彼此会哨总兵居中调度左頋杭嘉右頋台温改寜波陆兵为总兵标兵各区防将把总俱聴节制水陆军兵都聴调度每遇汛期巡海兵备官亲诣边海巡视四年题定浙江通省额设民壮一万六千三百九十名除留四千二百二十一名看守各府州县城池库狱外其一万二千六十九名自隆庆四年为始徴收工食挑选精壮之人每名日给银三分设立队伍整搠器械在杭湖严绍寜台温七府每府分一总在嘉金衢处四府每府分二总聴该总防都司把总官与军兵合营操练六年诏军户有丁倒户絶并同名同姓被人妄报连年勾扰者有司从公体勘得实即转达该府兵部开豁
　　海寜县志万厯二十六年复设海寜所中右营额计骁兵四百三员名
