<!-- { "loadSidebar": true } -->
　　惠民灵应庙　平阳县志在金舟乡神溥源林氏子生而神灵每自称曰十八州检校使言人祸福辄应没即墓所立祠屡有灵迹封惠民侯宋咸淳间进封忠烈王
　　史先生祠　万厯温州府志在前仓镇令王约建祀元史伯璿万厯平阳县志万厯己丑知县万民华树坊城南题扁曰东海真儒平阳县志又林史二贤祠在文庙东偏祀元林景熈史伯璿
　　枢密周侯庙　平阳县志在证真寺西隅祀元周诚徳至正间侯守平有功后为方明善所执不屈而死州人思其功徳立祠祀之
　　王公祠　平阳县志在北门外祀明治间知县王约嵗久圮
　　国朝康熈二十九年居民重构数椽肖像祀之
　　忠烈俪美祠　万厯温州府志在县治东万厯甲辰邑令汪寛为南康守吴宝秀建【苏茂相题吴太守忠烈俪美祠诗识君燕市日棘寺正持平为郡熊车去忧民虎尾婴臣心匡岳屹妇志蠡湖明祠庙如賔处堦前兰芷生】
　　忠义节孝祠忠义祠在县学头门内节孝祠在西门外白石河
　　国朝雍正五年知县沈瑞鹤奉文建
　　瑞安县
　　先农坛　在城东十二堡地方
　　国朝雍正五年知县何诗奉文建立坛宇并置耤田四
　　亩九分
　　社稷坛　万厯温州府志在县城北门外
　　风云雷雨山川坛　温州府志在小东门外
　　邑厉坛　瑞安县志在清泉乡北门外
　　城隍庙　万厯温州府志在永丰厢白岩桥山屿岭明嘉靖戊午倭寇燬辛酉重建隆庆壬申令杜时登重修
　　国朝顺治六年知县谭希闵重修
　　忠义庙　瑞安县志在东北隅县治后神姓蔡讳敬则汉末以里人起义兵御寇有功授东部都尉进爵安乡侯镇永宁立署于邵公屿庙始建于公署晋时迁署为县改庙于东偏即神私第【黄思亲忠义庙记忠义庙旧名东门庙在县治邵屿侧治中邑令髙君宾以庙偪迩治所迁崇福院废基为之以神封忠义应顺辅正故掲首二字以为榜正徳壬申里人又以委巷湫隘庙貌弗严乃聚金帛广基址一撤其旧而新之按志神镇永寕城爱瑞安邵公屿之胜立署第于此政令明肃四境乂安时有虎害民神即挺身入穴屠之及归途遇老人从以修蟒与语顷至署嘱其民曰天今策我为佐兵使矣害盈而福谦言毕立逝体汗凝为白乳目瞪不暝面赭如生先一夕麾下吴九者为虎负去至是还跪死膝下民既徳而且神之故建庙以祀又立虎祠于周岙】
　　圣井许真君祠　旧浙江通志在来暮乡许峰山上忠烈武义侯庙　温州府志在清泉乡周湖神姓叶名一源字九江邑人从征髙丽死事追諡武义立庙祀之【叶适忠烈武义侯庙记忠烈武义侯叶公一源贞观二十二年太宗征髙丽檄令副总管薛万彻同往所向先登单骑陷阵斩首三十余级身中流矢驰归卒状奏帝悯之为辍食特诏下其所居之里建祠追諡武义天后朝加封忠烈故榜其庙曰忠烈武义侯呜呼自唐迄今五百余载告防不絶讵偶然乎每旱潦祷辄应疵疠不作嵗获屡登邑人以为皆侯之赐相与率钱治其庙属余记其事余惟侯生能致其身以报国死能以利泽及于乡党何徳之盛欤遂书之以镵于石】
　　广济庙　瑞安县志一在丰湖亭西一在城东门内【曹睿广济庙记瑞安东郭庙神姓林名三益字友直生于宋熙宁戊申五月初四日尝憇永丰桥亭面发赤汗流浃背人问其故乃曰吾方在海中捍舶船劳甚数日后榕城舶商踵门以谢之人益信其神一日忽语人曰可于许右丞阁上取花锦袍白玉带皂帽来翌日吾其逝矣及期沐浴更衣端拱而化乡人异之告于长吏具实迹上闻立庙于东郭丰湖之南凡水旱疾疫随祷即应咸淳初封广济侯元至元丁丑隣寇剽掠势张甚俄而神威赫灵有大旗现于云端居民鼓勇力战贼党奔逃邑赖以宁至正戊申朔方流民假道入闽疠气传染死者相枕藉乡人忧惧祷于神独吾邑获免疾疫未几海寇近境同知州事张成谒欵祠下而贼锋卒不敢犯后州倅李恺漕运出海遭风涛恶甚怆惶呼号舟人仰祈于神浪平风灭遂得善达朝廷闻之诏封昭恵广济公癸卯冬有虎入市人莫敢撄顷间至庙侧乃帖服受擒众皆以为神力知州赵荣祖以其事闻特封忠武孚佑昭恵广济王由是灵异益彰邑人嵗时致祭列拜庭下庙貌严肃过者起敬焉】
　　显佑庙　温州府志在帆游乡帆游山【秦激显佑庙记显佑庙即灵惠庙故在十二都陶公尖嘉靖己亥邑城火庙在延燎中社人复请于前令安福吾厓王公即西北隅浄土院废址为庙以祀神按邑志神姓何名敏字虚中父朴母叶氏以宋元丰八年九月朔旦诞神于苏公里异光烛帏帐暨长骁勇好义慷慨多大畧政和壬辰八月八日早起与家人诀曰今上帝命吾司此土语毕即出门不知所向里人咸异之后有见其早夜乗虎出入者遂以为神立庙祀之咸淳中勅赐庙额正统间以隂兵翊赞殄滕寇自是有司敬事惟恪旱潦祈禳多徴应则神之于民也有御灾捍患功社人以义祀之固宜】
　　四贤祠　瑞安县志在城西岘山旧系南山律院五通庙
　　国朝康熈二十五年知县范永盛改祀宋许景衡陈傅
　　良元髙明明卓敬额曰章安四贤祠
　　陈止斋先生祠　万厯温州府志在仙岩宋陈公傅良尝读书于此故祠焉明治间邑令髙宾建嘉靖甲寅令刘畿拓新之万厯甲申令章有成改建积翠峰下乙未令欧大成重修
　　蔡文懿公祠　温州府志在清泉乡新城祀宋蔡幼学
　　卓忠贞祠　万厯温州府志在西岘山治中令髙宾建祀户部侍郎卓敬隆庆壬申燬万厯癸酉令杜时登奉诏重建丙子以风壊庚辰令齐柯改建于新街官司废址
　　忠义节孝祠　二祠俱在城东北一堡学宫内
　　国朝雍正五年知县何诗奉文建
　　泰顺县
　　先农坛　在东门外
　　国朝雍正五年知县朱国源奉文建立坛宇并置耤田
　　四亩九分
　　社稷坛　温州府志在城西三里
　　风云雷雨山川坛　泰顺县志在城南二里
　　邑厉坛　泰顺县志在城北二里
　　城隍庙　温州府志在迎薫门内原在县东隅明景泰间令郭显宗建天顺甲戌推官温仪改迁隆庆辛未令王克家重建万厯间令林继志凃鼎鼐重修
　　国朝康熈四十八年知县曹绅重建雍正六年知县朱国源于大门内建楼台一座并建东西两庑塑六曹神增设山神土地二祠
　　陶王庙　万厯温州府志在四都神姓陶名仁备洪村人生而猛勇神灵年二十四遇紫阳真人授仙诀其兄累罪狱中化像脱其难洪抚二州火神发风雨救之云中见大旗书安固陶二郎字宋元间封猛将通天大使忠烈圣王
　　崇报祠　温州府志祀明尚书孙原贞【周光庭崇报祠记泰顺之建尚书孙公祠也自景泰改元初闽寇邓茂七于兹倡乱时公为浙江右布政使帅师讨平之复疏请置县因分地为界县实自公经始凡城池廨宇庠校仓庾户口田赋一切规制悉公所裁定经今二百余年民享升平而安于田里皆公之赐也顾名宦有祠以崇位而列之庶竂则防专祠有室以旁舍而隐之一隅则隘相度闲地得隂阳学旧址正临孔道位居向明宜为崇奉之所于是聚财僝工造为正宇三楹庖湢守视之舍二楹门楼一楹事竣奉公之主而尸祝焉】
　　忠义节孝祠　二祠俱在学宫内右偏
　　国朝雍正五年知县朱国源奉文建
　　处州府
　　丽水县【附郭】
　　先农坛　在郡治东岩泉门外里许黑桥庄
　　国朝雍正五年知县郭朝端奉文建立坛宇并置耤田
　　四亩九分
　　社稷坛　括苍彚纪在西郊半里许丽水附府省风云雷雨山川坛　括苍彚纪在南明门外溪南一里许
　　府厉坛　崇祯处州府志在北郊二里
　　城隍庙　括苍彚纪在城东南囿山下旧在分守道东明嘉靖三十六年知府髙超改建今地崇祯处州府志崇祯四年重建
　　旗纛庙　括苍彚纪在府治西祀军牙六纛之神丽阳庙　括苍彚纪在府北五里许【张蟠丽阳庙记白塔庙古有浮图云镇地脉庙因取名自往及今多厯年所大中四年今齐州刺史徐公戬理处之时日属亢旸躬酹此庙雨乃随车公以邑有丽溪庙居其后遂改为丽阳庙八年冬录事参军天水姜公肃知军州事丽水县令荥阳郑公全察相顾言曰郡邑无事山庙可完齐州肇谋俾我继作得不勉欤春三月乃于旧庙之西剏殿焉其正位丽阳王盖北山之神左则白塔王斯土地之主右则巨潭王乃北沼之灵夏五月十五日郡邑官僚乡里耆旧列筵以落之】
　　闗帝庙　处州府志一在囿山今名圭山一在华祠岭一在茭山
　　国朝雍正六年知府姚铃即圭山旧祠更新之前为正殿后为寝殿查法喜废寺田七十三亩给住持僧以供香火修葺之费
　　詹南二司马庙　括苍彚纪在府治西五十里祀梁开通济堰之神【闗景晖詹南二司马庙记丽水县皆并山为田常患水之不足去县而西五十里有堰曰通济障松阳遂昌两溪之水别为大川分为四十八派析流畎浍注民田二千顷元祐壬申堰壊命尉姚希治之明年帅羣官往视其成功旁有庙曰詹南二司马不知何神尝询诸故老谓梁有司马詹氏始谋为堰而请于朝又遣司马南氏共治其事是嵗溪水暴悍功久不就一日有老人指之曰过溪北遇异物即营其地果见白蛇自南山絶溪北营之始就明道中碑刻尚存云】
　　五贤祠　明一统志在府学明伦堂东初祀宋孙沔黄葆光吴戭后增王之望王公信为五贤祠
　　忠节祠　崇祯处州府志郡守髙似孙建祀太原府盂县主簿祝公明忠翊郎姜绶义士章云龙知雍州詹友四人并宋靖康建炎间殉难忠臣
　　【谨按祠址失考而髙似孙记有云一屋荒寂西亚角楼则当时必在城西入元明而頽废矣】
　　清风祠　明一统志在丽水县治南祀宋敷文阁待制闾丘昕
　　开国元勲祠　处州府志在府治南半里祀明诚意伯刘基【潘润请建祠疏洪惟太祖应天顺人奄有大业当时削平僭乱于外者有徐逹汤和辈而察覩乾象运筹帷幄之内者惟刘基一人而已治十五年礼科给事中吴仕伟请建祠于府城前任知府梁宸尝置官地一所于皇华铺前规模窄狭尚未建立伏乞勅部于其祠宇稍加壮丽于其祭祀稍加丰隆则上副锡报元功之诚下协天下臣民之论而抑有以励人心于将来矣】
　　三贤祠　括苍彚纪在府治南祀明中丞章溢南阳侯叶琛缙云伯胡深
　　泗国公祠　旧浙江通志在府城永丰仓西祀明耿再成总制胡深知府程孔昭为立祠景泰中重建【樊献科泗国公祠堂记泗国武庄耿公死国之忠具载宋太史濂碑中爵以上公开以泗国命塑像于功臣庙勅于聚宝山建祠以祀于栝时方草昧仪饰未详是以祠虽建而祭典尚缺公六世孙曰镛者陈词乞祭请援文成刘公缙云胡公例一体崇祀郡伯髙公超申监司得俞所请命歳祭二仲动支官银又命以公之子天璧配食公祠】
　　二忠祠　崇祯处州府志在紫阳祠后祀死难叅议耿定佥事王晟【劳堪二忠祠记正统十三年寇防栝郡二大夫以封疆之臣率兵御之境上明年大战于周垣兵溃二大夫被执不屈死之余生平向慕忠节之士每一神交至愿为之执鞭乃今得死事如二大夫者顾俾其冺冺没没而弗爼豆于兹也其谓之何爰命有司设像祀之】
　　郭公祠　处州府志在枣山庙左祀明郡守郭忠
