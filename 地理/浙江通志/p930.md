<!-- { "loadSidebar": true } -->
　　广福禅寺　嘉靖宁波府志在县西南木栏桥汉干祐二年建号罗汉院宋太平兴国八年赐今额鄞县志嘉定十三年燬重建元至大二年又燬其址没于军营明成化二十一年重建嘉靖间燬四十三年重建崇祯四年建后殿
　　国朝康熙间修葺重建山门
　　寳云讲寺　延祐四明志在行春坊东宋开寳元年僧义通髙丽人自三韩来誉振中国漕使顾承徽舍宅为义通传道处名传教太平兴国七年赐额寳云嘉靖宁波府志元至元二十六年至大二年屡燬后至元间重建明永乐十四年重建山门寺与鄞学相邻治十三年有司徙寺于竹湖坊僧如璋建殿宇方丈山门为天下讲宗十刹之一
　　白衣讲寺　成化四明郡志在县治西北旧在府治内唐长兴元年建号净居报仁院俗呼白衣观音院宋治平元年赐白衣广仁额【延祐四明志初节度使钱亿廨宇梁见白光绶纹有观音相乃易其木刻像置于寺】建炎四年燬重建元至元十九年又燬复建明洪武三年圯其址改创本府廨宇拨府治之废寺以建永乐五年殿圯重建天顺五年重建山门方丈嘉靖宁波府志嘉靖十九年圮二十一年重修
　　国朝顺治间复修
　　寿昌教寺　成化四明郡志在县治东南旧名西寿甲乙住持院宋乾道间建嘉定十三年燬元至元二十五年重建明洪武二十九年重修后圯宣德四年重建【陈敬宗寿昌寺记宁波郡治南有寺曰夀昌者创始于宋燬于嘉定间重建于元至元己丑凡八年而始成成之者寺僧志坚志西也迄今又百余年矣栋楹梁桷蠧朽挠折沙门恢公复宗慨神栖之弗宁念先业之当继乃鸠工度材悉易而新之轮奂雄丽像设尊严阐事于宣德己酉凡七载而讫工巍然为诸刹之冠也】
　　国朝康熙十七年重修
　　佑圣观　宁波府志府治西北二里旧名佑圣道院元至治间建后废明正统间差内官欧成重建
　　国朝康熙三十三年提督马三奇重修玊皇阁四十三年海关监督寳善重建真武殿四十八年海关监督穆尔萨重建灵官殿雍正四年郡人章炳等重修宁绍台道孙诏捐建山门
　　长春道院　宁波府志府西北一里许宋淳祐元年建
　　冲虚真观　宁波府志在府治东南太和坊唐天寳二年命天下皆置紫极宫祀老子梁贞明元年改为真圣观宋祥符间改名天寳绍定间燬重建元至元间改名妙明永乐间圯天顺间重建真君殿三清殿钟鼓楼方丈山门七年奏赐今额鄞县【城外寺观】
　　勅赐法禅寺　宁波府志在郡治东六十里太白山延祐四明志晋永康中僧义兴结屋山间有一童子日给薪水后辞去曰吾太白星也上帝以师笃道行遣侍左右语既不见天童寺集由是山名太白寺名天童延祐四明志寺后经兵火唐开元二十年僧法璿复故迹建精舍于山麓之东正字万齐融造多寳塔于西南隅天童寺志至德中宗弼之徒徙寺于太白峯下距义兴开山处一里而遥天童寺赋注乾元初相国第五琦请赐名天童玲珑寺咸通间赐名天寿成化四明郡志宋景德四年改赐景德额绍兴初宏智禅师撤而新之建千佛阁宏丽甲东南鄞县志寳祐四年寺燬六年住持祖智重建景定四年僧居敬建千佛阁元大德五年僧日新増新赐朝元寳阁额天厯二年阁燬至元十九年僧元良复建【危素朝元阁记景德寺朝元阁天厯间燬至正十八年台之瑞嵓僧元良主寺事日以兴建为事明年秋左丞方国珍捐已资助未逾年落成中为七间两偏四间左鸿钟右轮藏下为三门以通出入梁栋云飞榱题修敞崇十又三丈邃十丈广二十又五丈用楮币百五万铸万铜佛置阁中复重构旃檀林庖湢众屋不可殚纪今司徒平章国珍上其事于朝遂有赐碑之命论者谓僧元良审以发谋断以行志惠以使下勤以率众此其所以成功速而树业隆也】明洪武十五年定为天童禅寺称天下禅宗五山之第二宣德三年佛殿燬七年住持圆恺重建万厯十五年七月二十一日龙作殿圯于水崇祯四年延密云悟禅师住持十载内鼎建重新【王安石春日过天章寺诗村村桑柘录浮空春日莺啼谷口风二十里松行欲尽青山捧出梵王宫沈明臣宿天童寺诗晓汲寒泉潄齿香病维摩欲卧津梁石坛老柏惊龙蜕白日清池拭镜光山势南连沧海大水声西绕寺门长杖藜吟过秋山下槲叶初黄作雨凉】
　　国朝顺治十六年住持道忞应
　　召因
　　赐法禅寺额重修大殿康熙七年住持本防建奎焕
　　阁恭藏
　　宸翰暨奉
　　赐佛神诸像十七年住持本晢复古山门二十二年修葺佛殿诸寮室濬万工池寺有幻智伏翠堆云西归大云桂花方岭诸庵岭外则小白下院【李仙根天童寺记天童自义兴以来歴唐宋及元明屡有隆替皆图维缔构不久即复万歴丁亥秋风雨骤作倾荡就尽四十余年莫克维新崇祯戊辰迎密云禅师于金粟越三年至师乃运正法味应众饥渴顿令缁素云集财力辐合随意擘画天然圆满师以壬午秋示寂所付嗣十二人各随缘主席顺治丙辰木陈忞公重应住持己亥即钦召锡号觉而悟公语录始得奉】
　　【旨入藏复以寳装关帝并二将像送防山寺葢希世之遇也寺重兴五十年未有碑记因属之根根以兴
　　造名蓝不朽胜事遂书以俟后之作者】雍正十一年
　　御赐慈云密布四字额
　　阿育王禅寺　明一统志在阿育王山中成化四明郡志县东五十里名胜志昔阿育王现灵建寺其下有舍利塔阿育王山志晋义熙元年敕造塔亭禅室宋元嘉中广兴创建梁普通三年勅建堂殿房廊赐额阿育王寺鄞县志周显德五年寺灾宋初重建延祐四明志大中祥符元年赐名广利大觉禅师琏公居之名振天下仁宗召对御制释典颂授之熙宁三年建宸奎阁寺东北山上有东塔即刘萨诃所礼舍利塔涌出之处西塔院去寺五十歩乃唐明皇时建鄞县志明洪武十五年定为育王禅寺称天下禅宗五山之第五住持崇裕修复塔寺庄田【宋濂育王寺碑记东天竺国阿育王造寳塔八万四千贮释伽文佛真身舍利分布于四天下而鄮山当其一晋太康三年并州猎师刘萨诃受梵僧指改行为僧徧求舍利至防稽之鄮山忽闻地下钟声越三日舍利塔从地涌出其相青色似石非石髙尺四寸广七寸五层四角光明殊胜义熙元年安帝始构亭覆防度二七僧守焉宋文帝増创寺宇为浮屠三层函之梁武帝赐额为阿育王寺大同五年令岳阳王詧改浮屠为五层绘帝暨昭明太子二像藏焉仍赐黄金五百两造铜佛四百躯写经论五百卷铸四铁鼎以镇四角防蠲其赋给兵三千设营防卫陈宣帝度僧守塔如义熙数唐中宗遣使赐金下诏加防之武宗并省海内佛寺塔归越州官库宣宗立像教重兴又入于开元寺鄮山僧愬于观察判官蒯希逸而还之懿宗咸通中又度僧三七人守焉梁贞明二年钱武肃王迎塔作礼改浮屠为七层第三层置七寳龛以贮塔周显德五年寺灾文穆王又请致武林龙华寺新其藻饰中龛杂用百寳范黄金为座悬珠缨以庄严之宋大中祥符元年赐广利额拓为十方禅刹髙宗即位亲洒宸翰曰佛顶光明之塔淳熙元年魏王恺出镇兹土二年四月瞻舍利光现更用黄金为塔而置寳塔于中冬十一月孝宗取塔入内舍利见于塔顶书妙胜之殿四字俾揭于塔所宋季寺又灾塔附安于别院元至元十三年春世祖命使者奉塔至燕都圣寿万安寺命僧尼十万建十六道塲备极尊崇世祖亲临夜有瑞光发见东射禁中世祖大悦命送塔南还诏浙江省臣建治舍利殿宇曽未几何甍栋雄丽上薄云汉至宏辩禅师裕公入我国朝戒律精严言行一致凡寺制宜有而摧败不支者悉举而更之念缔造之难不可无以示来者俾其徒徴文为记予惟阿育王山显著特异自晋建今歴一千九十七年国王大臣以及氓靡不皈依瞻仰浙东西未有如斯之盛者是宜详记使后人扶植于悠久也】永乐十四年殿圯僧宗正重建嘉靖四年山门燬重建万歴间僧传瓶重建佛殿崇祯间僧正理重修【薛嵎育王寺诗寺在众山里白云深更深不知行乐意何似望禅心防塔龙常在倚松僧独吟渡江前赐字珍重到于今刘仁本育王寺诗古鄮名山控海涯诸天深防梵王家一峯横玉前陈凡九井沉金下涌沙钟磬隔林回鹳鹤松杉夹道走龙蛇明朝更上盘陀石遥睇祥光烛海霞】
　　国朝康熙十九年僧法钟重修
　　海防寺　至正四明续志在县西三里元延祐六年创名海防庵【袁桷海防庵记庵之创初卜地城西不过地十歩屋三楹有僧元安清持以行业振厉信者俱至善士翁文坚翊辅之首建布宫日割田以济未几宣慰杨侯梓益买田以赞相由是拓地为亩五十五屋百楹殿堂门庑迎賔习静各有其所泛海有舟放生有池独不设方丈惧后人之逸乐以自恣也不设寺额曰海防庵惧后人之夺攘以为兹所之凌替也余以为浮屠氏逃空虚絶人事而事为之防曲为之制其卷卷于后者厥虑若是虽欲勿永久其可得乎泰定二年乙丑四月癸未记】至正二年建额为寺嘉靖宁波府志明洪武二十三年建千佛殿三十一年建舍利浮图并塔殿永乐六年建法堂
　　国朝顺治间重修殿宇康熙十年重建山门
　　补陀禅寺　成化四明郡志县东三里原昌国东海梅岑山寳陀寺洪武二十年因悬海徙郡城之栖心寺内空址重建改名补陀永乐十二年建圆通寳殿宣德七年建毘卢阁天顺三年建藏经阁大悲殿及廊庑嘉靖浙江通志嘉靖间建十王殿
　　国朝康熙年间重修
　　金峨禅寺　延祐四明志县东南八十里旧号罗汉院唐大厯元年建嘉靖宁波府志宋治平元年赐金峨山真相寺额明洪武间废宣德间重建成化间废正德二年复建法堂后圮嘉靖二年改建升于山麓
　　国朝顺治十八年重建佛殿
　　天王教寺　鄞县志距县五十里唐咸通十三年建名天王院宋大中祥符三年赐额普宁乾道间里人朱世则施大藏经建夕阳阁以藏明洪武十五年仍名天王宣德八年僧可深重建山门万厯间重修
　　国朝康熙六年建僧堂后重新佛殿
　　布金讲寺　鄞县志距县二十里宋寳元二年建初名保安治平二年改今额干兴元年僧道文建佛殿明天顺四年重修八年建山门成化元年重建两廊嘉靖三十八年重修
　　国朝顺治十八年建大悲殿康熙十八年建大殿月波讲寺　鄞县志距县五十里宋淳熙五年建越王史浩创月波楼叠石成嵓为寳陀洞天又于寺建四时水陆道塲孝宗赐慈悲普济寺额又御书水陆无碍道塲以揭于殿后志磐法师续成水陆新仪六卷于寺明洪武十五年定名月波二十年寺圯正统十四年重建后又圯万厯间大学士余有丁构五柳庄御书名山洞府赐以建坊
　　国朝康熙十年余氏归地僧超祖重建殿宇
　　仗锡禅寺　旧浙江通志县西一百二十里奉化余姚上虞嵊五县交界延祐四明志唐龙纪元年天童山纪禅师飞锡至此建鄞县志宋寳元二年赐仗锡山延胜院额元季僧仁让起予重兴【乌斯道仗锡寺记仗锡禅寺南去郡治可二百里山深入万壑中蛇盘斗折而上重峦叠巘峭峻际天胜槩絶世峯顶爽垲可庐灌木层翠暑必挟纩虽樵者靡常至四际又有峯二百八十有二回合起伏云霞蔽亏内七峯尤瑰异郡诸山咸莫之抗灯传香衍东南之望刹也歴嵗久寺或毁或复让公负荷法任倡道不匮于是殚心瘁容招亡植坏甫七嵗珠还璧合今住山起予公又力缵遗绪笃揭前休托章蟾书走永新请予纪述如此】
