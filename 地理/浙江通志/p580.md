<!-- { "loadSidebar": true } -->
　　李珍【成化金华府志洛阳人以乡贡进士任金华府同知勤慎慈惠激懦廉顽民情允惬】刘珂【成化金华府志安福人景泰间由进士知永康县勤恤民加意学校理烦治剧绰有余裕尝建仁政桥工钜费烦而民不知劳有妻妾杀其夫者事秘得其情又有豪右诬平民为盗者辄廉其枉释焉后以风宪徴】
　　潘珏【分省人物考字玉汝婺源人成化进士授湖广蕲水令迁金华同知职专清戎尤慎勾稽未尝狥权势为取舎兰溪民诬侄夜殴叔杀其妾具官治侄死罪累年莫辨珏阅成案见其初验时不云何衣悟曰此必就寝所计杀之也岂有妇人祼而救鬭者耶诘之果服坐叔故杀罪而出其侄巡按陈某不悦曰狱屡经台谳矣何若是矛盾耶珏力争之陈不能夺寻致仕】
　　缪樗【成化金华府志字全之溧阳人进士成化戊戌为东阳令先是邑中田粮多虚贫民告病樗沿区履畆编号绘图飞诡之弊为之一清厯任五载政平讼理学校仓场祠字无不修举迄今民犹頼其流水册籍以正疆界】
　　王倬【分省人物考字用检太仓人成化戊戌进士知山隂以忧去改兰溪在山隂多兴滞补弊革额外科取之陋政声赫然至兰谿以积逋粮里系监一讯释之在赦前者蠲除余为立限以次输足旬日获盗十余辈夜户无警素舞文者皆敛迹】
　　李璡【万厯金华府志字纯夫怀宁人成化七年由进士授兰谿县刚介有为治行着闻始建祠于圣寿寺东峯亭之故址以祀邑乡老生暨名宦曰景贤祠又重建悦济浮桥民赖之陞太仆寺丞】
　　宋约【万厯金华府志河南胙城人成化八年知汤溪县时县治新设百度方兴烦剧悉经综理劳绩茂着】
　　叶峦【金华县志字钟秀成化十八年由进士知金华县廉介明敏兴学校行保甲凡秤收无加耗催徴有定式民甚便焉】
　　邝璠【分省人物考字廷瑞其先广东高安人后徙任邱宏治进士知吴县转徽州府同知改金华俗嚚讼烦常署郡篆讼庭閴然人以厚嫁破产女多不育璠严谕之属县兰谿民居栉比素弗戒于火乃拓其衢率五门潴水一瓮自是不复延烧邑人因命曰邝公街以母忧归】
　　王秩【永康县志字循伯昆山人治初以进士知永康县抑强扶弱作兴学校清赋税歳侵多方赈济士民怀之】
　　韩焘【万厯金华府志字宗仁平乡人治初知金华府遇事明敏庭无留讼尤锐意作兴文教士多成就】
　　郑锡文【万厯义乌县志长乐人进士治八年任义乌县丈量田土清理粮税禁缉盗贼甚得治体查复绣湖旧迹濬之仍建闸以时启闭民赖灌溉焉于湖上建亭立石以叙其绩号郑公墩陞监察御史】
　　叶相【万厯金华府志字良臣治十六年由进士任金华府推官明敏有才署府印丈量田土清理税法奸弊悉厘】
　　刘【万厯金华府志字惟馨涪州人正德初以给事中论刘瑾去官起知金华府政尚大体重风教尝追复先儒何文定公邱墓又疏乞何王金许四先生从祀文庙不果行时隣郡告警率属戒严民赖以安】
　　杨文【嘉靖浙江通志字宗周无锡人治三年进士授金华府学教授正轨范严条约以身率教虽隆冬盛暑不废讲授常以胡安定之教苏湖者自励抗顔正色于人之爱憎勿恤也陞南京国子监丞】
　　赵鹤【嘉靖浙江通志字叔鸣江都人治九年进士自户部郎中任金华知府养士治民政教兼举陞山东提学副使鹤长于吏事雅好文学作为歌诗成一家言】
　　谢琛【弋阳县志字德温治己未进士授东阳知县东阳为浙岩邑最难治琛摘奸发伏如神钦取为御史陞太仓兵备副使致仕】
　　黄春【弋阳县志字伯元弋阳人治甲子举人授武义令以能闻御史欧竦荐其才堪繁剧改调永康武义民阖境赴当道保留之考最陞刑部主事】
　　陈交【献征録字汝同举人选永康县令永康舞智难治交一以诚待之不事钩距士民相孚不忍欺道通五省冠盖相属驿传供亿徃徃告匮交一切裁抑缩费十四五有以毁言告交不为动曰吾宁解吾职耳何忍趋合以悦人俗产女多溺不举严为之禁汤民范乌合为乱挺身徃谕立散其党疑狱淹久悉为剖决多所平反有干请者一不阿狥调知湖广之兴宁去官日行李萧然惟图书数卷而已】
　　汤沐【嘉靖武义县志江隂人正德三年进士忤刘瑾由湖广佥事左迁武义知县端谨廉介锄强扶弱吏民服其严明厯陞布政使】
　　刘桐【汤溪县志字良材呉县人正德三年以举人知汤溪县为政有法赈饥民戢矿寇辨寃狱去后人多思之】
　　李屺【万厯金华府志字孟玉玉山人正德四年由进士知金华县谨饬明恕翦豪猾兴学校政绩着于时】
　　邹輗【万厯金华府志武进人正德七年由进士知浦江县刚果有为清理田粮革省冗费兴建学校士民怀之】
　　贺寛【旧浙江通志江西永新人为东阳令廉明慈爱教养兼举歳旱减膳徒跣以祷又借运司盐利及郡仓粟以赈全活甚众及报政囊槖萧然士民交相餽赆寛惟取一菜时人谓曰昔闻刘宠一钱今见贺寛一菜】
　　欧阳诰【万厯金华府志字赐之泰和人正德时守金华适宸濠乱列郡徴敛甚急金郡赖诰得以无扰每暑纵囚出浴双溪囚感悦虽重辟无逸者调汉阳府民立去思碑】
　　毛鳯韶【浦江县志麻城人正德辛巳进士嘉靖二年除浦江知县为政以恤民厚风俗兴人才为务一时因革损益曲尽规模邑有贫苦出头活豪强削脚忙主文无利趁里长省钱当之谣纂修浦江志畧文献足徴】
　　李一元【成化金华府志字调卿建德人知金华府明察耿介周知吏胥奸伪所施为出人意表吏抱案牍股栗不敢出半语讼者情得自达曲直立辨两造不费一钱赋则酌轻重为先后令县官与民约期不家呼而户促纵征檄旁午未尝遣督邮下县海寇费多督府重敛甚急一元不忍乃以悮饷被劾恬不介意后赖公论得白躬尚俭约丞判化之厯五年不调或谓其无书投政府一元叹曰吾岂以一官易所守哉以忧去八邑士民为立生祠于郡城】
　　姚文炤【万厯金华府志字在明莆田人嘉靖九年知金华新黉宇治桥梁均徭赋通盐鹾复豪右久没之产决津要杀人之狱赈武义等邑饥殍全活以数万计湖州借折粮百余年躬请巡台力为辩复至面折湖守不少屈又葺丽泽四贤书院建章文懿陆鹤山诸祠寻以奏最行老稚填道泣下刻石纪恩】
　　朱方【万厯金华府志字子大泗州人嘉靖七年由进士任金华府推官诚笃清慎淡素如儒生谙练若老吏捧檄署县事争复折粮】
　　陈京【万厯金华府志字世周怀安人嘉靖十四年知金华府政持大体不事烦苛有乡宦乞城中隙地京拒之曰是安可以私与人也当道檄与之竟不听有旧坊久毁复建或告宜镌巨室姓名京曰吾守郡惟经野建学通商惠工吾事也他何问乎于势要一无所阿严禁溺女所活以千百计以病乞归】
　　刘璧【万厯金华府志长洲人由进士嘉靖甲辰知东阳在县仅一载凡东阳数十年不可芟除之弊与根据不可动之人一旦刷洗殆尽勤恤民事无大小务亲裁决或至日昃不食性甘清苦日食菜茹竟以此成疾还家数日卒囊中不及二十金】
　　周后叔【献征録字引昌进士为金华府同知郡有剧盗以其党负嵎吏莫敢谁何后叔使市魁徉为阑入盗者尽得其虚实以告后叔以劲卒习射趋而覆其穴悉平之歳少祲台议发储粟为赈后叔持不可曰民尚幸半菽即庚空而歳复大祲畴继者乃召巨室假贷贫民官为裁其子息民两便之是时御史衔上命访求异人所至苛扰后叔迎诸境曰郡僻小孝弟力田间有之异人无以塞明诏御史愧去满三歳进知府】
　　龙复理【浦江县志宜春人由举人知桃源令嘉靖十八年调繁浦江初至值旱暴露徒跣不惮险逺致祷竟以澍应部使遣佐职踏勘旱灾复理顿首求申旱状是歳粮税赖以全免科目久旷以学宫东南散漫乃捐俸买田十六畆浚方湖于学南名曰起龙建奎映阁于龙首构声逺楼于湖东文运遂振忤旧守为中伤从计典去】
　　李庶【万厯金华府志字季卿福清人进士嘉靖二十一年知兰谿县抑强扶弱时有柄臣北上道出兰谿郡邑皆徃候庶曰劳民伤财以庇吾官心窃耻之卒不迎送每上官过辄私相戒曰无令李知县知甲辰乙巳大旱竭诚祷雨衣粗布衣却舆盖步行烈日中又平籴发廪以哺饥民全活甚众】
　　徐绅【万厯金华府志字思行直隶建德人嘉靖二十三年由进士知兰谿县洞悉民情能持大体僚吏畏谨老胥詟服去官兰民祠焉】
　　李昭祥【兰谿县志字元韬上海人嘉靖二十六年以进士知兰谿县优于吏才举废坠剔冗蠧平赋均役息讼戢盗力行乡约具有规条陞南工部主事】
　　汪道昆【万厯义乌县志字伯玉歙县人进士嘉靖二十七年任义乌县警敏过人梳栉宿弊杜絶侵渔徴赋立办辨枉破猾以息讼源信令必罚盗贼屏息事无巨细刻期决之羣情胥服性好学博览多识不以案牍辍尤重学校造就青衿所奬拔儁异为时名流行取入为工部主事】
　　顾曾唯【金华府志字一贯呉江人进士嘉靖三十二年任金华知县资性明敏庭无滞讼有豪民杀人私其妇廉得之寘诸法县属郡里甲支应独繁节冗费寛之时倭寇发温台有自马岭入永康武义境者曾唯督民兵守要害寇不敢犯县学旧隘甚且杂民居曾唯捐俸市地拓其门庑更新之又置祭器书籍加祭品暇日课诸生业谆诲之凡所设施皆务实惠召为监察御史】
　　洪垣【金华府志字觉山婺源人嘉靖时由进士知永康县廉慎有才清税粮兴水利严溺女及火葬之禁】
　　王煇【万厯义乌县志玉山人监生嘉靖四十一年任义乌丞遇事随决虽老书积保不能为奸署县事追徴有体节省夫役得父老心】
　　黄卷【浦江县志荆门人举人嘉靖四十五年知浦江县始任布谕息讼期于休养民有所理责令自释不解而后听有事行邑糇粮自随当春出郊见田治者劳之荒芜者责之适有老羸困于犁锄停轺命隶夫代之终畆民间子弟每月考校谆谆课教表节孝清理先贤丘墓当入觐闻父不豫即致政归行李萧然库积羡余分毫不取但加封识而已】
　　史【献徴録字允全长洲人为兰谿县丞令有移讯牒者质之必两造俱服从容为轻狱以报赎锾丝毫不入槖自嘉靖末郡邑争为甲令自减削而所操益甚即一薪水必损月俸为直以偿或谓君胡自苦谢曰小吏安敢取名固职如是尔以部浙运抵京中寒疾卒】
　　潘允哲【万厯义乌县志字伯明上海人由进士知义乌所服惟故衣韦带退食不肉未尝有疾言遽色仪导不饬敲扑不施虽恺悌慈祥而法必行去奸宄洗寃抑民入公府如归其家趋事奉公无敢后捐俸市寺塘田入学以充月考之费惠政甚多逾年以行取去】
　　周防【万厯金华府志罗源人嘉靖间任金华府学训导诸生餽贽一毫不受署东阳县事即携一仆徃蔬粝自给遇事执法吏士畏之时因公获罪遂鬻所乘马输官陞山东栖霞教谕去之日敝衣一笥而已】
　　李瑞芳【旧浙江通志丰城人嘉靖中武义令持身清慎御众寛和而民不敢犯】
