<!-- { "loadSidebar": true } -->
　　阚公庙　明一统志在慈谿县治东北祀吴阚泽青木山庙　嘉靖宁波府志在县西南二十五里青山峭壁之下晋刘牢之御孙恩卢循尝驻兵于此一战而捷民赖以安时山木茂挺成围立庙以祀因以名焉
　　张孝子庙　嘉靖浙江通志在县西慈孝坊祀唐孝子张无择初无择附于董孝子庙洪武四年以董孝子既庙于府城因専祀无择于此岁九月九日祭【传详孝友】成化四明郡志宋嘉定十四年邑人李梦林请于县立祠【张琦谒孝子张公祠诗闻説吾宗多孝友先公大行重当时千秋庙貌尊遗典一邑居民仰令仪自昔庭乌能反哺到今溪水尚称慈百年我亦为人子感慨徒兴屺岵思】
　　孔君庙　嘉靖宁波府志在县西南六十里安国之十四世孙名殷字徳盛仕唐至大理丞避黄巢之乱至此尝有徳于民既殁民立祠奉之
　　嘉徳庙　慈谿县志在县西南二十五里祀梁罗甫【王演嘉徳庙记按慈谿邑治西南里名孝顺有罗府君庙葢朱梁贞明间罗氏始迁之祖讳甫自桐庐挈家避乱至此因居焉初斯地芜弃久闻无居人君至耕稼乃作地日益垦资日益裕从而居者益众君岁时躬率其父兄子弟祀田神而教以礼敬讲学务农蔚成善俗其地枕江有浦与渡居人遂号其江曰罗江浦曰东罗浦西罗浦渡曰罗家渡其为人向慕若此君没葬黄耆同里人懐念不能忘作祠西罗浦之西君旧祀田神所也岁时飨祀以其子配食宋建炎间县令林叔豹闻诸朝赐庙额嘉徳凡遇旱涝疠疫祷于神必应】
　　杨文元公祠　嘉靖宁波府志在县北慈湖之上祀宋学士杨简
　　陈文定公祠　嘉靖宁波府志在县西南一里祀祭酒陈敬宗嘉靖初建
　　杜光禄毕主簿祠　慈谿县志在鸣鹤白湖之濵明嘉靖三十六年建祀赠署丞杜槐县主簿毕清于其死事所祀以岁十一月二十日
　　彭侍郎祠　嘉靖宁波府志在县杜湖之西北隅祀侍郎彭韶治己酉韶奉命整理盐政临鸣鹤寛恤民灶邑人思之饮食必祝都转运林堂为立祠
　　袁文荣公祠　慈谿县志又名元峰书院在北门外祀大学士袁炜【王穉登谒袁文荣公祠诗云中烟火映荒祠遗像萧条入拜疑马防叩门惟有泪雀罗张户不胜悲山光夜暗围棋墅海色寒埋挂剑枝千载何人能下士断肠空忆郑当时】
　　陆詹事祠　旧浙江通志在县北门外祀詹事陆中善春秋二祭
　　汪文毅公祠　旧浙江通志在清道观东祀明邑令汪伟
　　忠义节孝祠　二祠俱在学宫西偏
　　国朝雍正五年知县刘国杰奉文建
　　奉化县
　　先农坛　在东郊三都一啚距城五里
　　国朝雍正五年知县黄霦奉文建立坛宇并置耤田四
　　亩九分
　　社稷坛　成化四明郡志在县北一里
　　风云雷雨山川坛　嘉靖宁波府志在县南一百二十歩
　　邑厉坛　奉化县志在县东北五里
　　城隍庙　嘉靖宁波府志在县西一百歩唐咸通六年令李宗申创后燬元至元二十六年县尹李天益建明宣徳间知县周铨正徳间知县朱豹嘉靖十二年知县钱璠皆加修葺
　　国朝康熙二十一年邑绅俞廷瑞重修
　　灵济泉龙祠　成化四明郡志在县南一里宋宣和中令周因植亭祀之
　　南山庙　奉化县志在县西六里相传夏黄公之庙资福庙　嘉靖浙江通志在县东一里祀刘宋令谢凤元至正十九年赐额奉化县志庙旧在方胜碶旁宋令周因徙今址元封孚祐侯明封宋县令谢公之神嘉靖末燬隆庆间重建岁九月十六日致祭【陈观资福庙记按古鄞志公名鳯即晋康乐侯谢灵运子也尝宰鄞有功徳于民至今祠之鄞即今之奉化公为令时尝作方胜碶溉民田五千余亩又于碶北作桥以济不通旧名谢凤桥绍兴间以庆登易之古有生祠在碶南政和八年令周因徙今所公为政寛平务施仁惠为神正直屡彰灵异凡水旱疠疫必祷焉嘉定八年有飞蝗蔽空而来民祷于神忽暴风疾雨驱之出境乃不害稼绍定元年大水漂庐舍齧惠政桥陷龙津馆民吁神求援水不为害嘉熙三年夏旱首种不入民祷辄雨咸淳二年夏作淫两六七月之间旱禾尽槁民就祠祷之雨旸时若元大徳丁未天灾流行时境内无虞至大戊申岁大饥剑南有米舟至埼亭云有人招之问之则谢其姓而凤其名民不为沟中瘠者神之赐也若此者众不能尽述昔周因能徙其庙而不能请其封号后之人倘能数其事之本末而请于朝则神必能御灾捍患而报其上矣故书其事于石延祐改元九月五日记贝琼资福庙记初鄞人于公之存徳之如父母建祠碶南像而事之及殁而其神益灵前进士陈观为之记至正十九年宁海贼冯辅卿帅众寇境官军逆战于墟岭仰见大旗飞髣髴万骑云合而旗有谢字贼骇大奔斩获无数二十七年正月己夘火民庐燬者若干且及夫子庙学正程式复祷于神寻反风灭火呜呼古者忠义英灵显一方者或出于偶然非皆神之所为也惟公庇民于防防所祷辄应而拯饥平寇彰彰于见闻而不可掩其功为何如哉故书其实以登诸石】
　　灵祐庙　至正四明续志在治东北五里唐元和中令陆明允有治行民徳之祠焉宋淳祐中赐额封永康侯
　　土埭堰祠　成化四明郡志在县东八里神姓郑名准唐天祐中为镇东节度使兼殿中丞侍御史奉化县开国子筑土埭堰灌田五千余亩明封唐开国子郑公之神
　　灵昌庙　嘉靖宁波府志在县南五十里祀唐功臣胡进思宋咸淳五年赐额【龚茂良灵昌庙记公字克开唐末事钱武肃王天祐元年王建功臣堂记将佐功臣五十余人名于碑公居二焉忠献王弟倧袭位戾荒公数以直谏见疎倧废弟忠懿王立公谢病不出年九十八疽发而殒乡父老立祠祀之宣和间睦寇方腊起见甲兵拥白马为前导者大败贼兵因奏绩于朝敕庙额曰灵昌公以武功着辅翼钱氏四世五王吴越安堵公之徳其在是乎防正吕公扁祠曰观徳】
　　北山庙　嘉靖宁波府志在县北一里祀宋奉国军节度使钱亿亿惠爱及民卒葬于此邑人庙祀之
　　景祐庙　嘉靖浙江通志在县东百里祀宋义士祖域【宋濂景祐庙碑景祐庙者宋殿前司统制祖公庙也公讳域字真夫其先闽人后徙奉化之松溪有文武才建隆中以刚毅称居郷党遇岁饥私廪以赈馁夫所活以千计里有昏防贫不能成礼出财帛周助之子弟不能学者为招师儒使就学邑人徳之既没皇祐二年遂作庙于忠义乡之福庆里有故必相率趋祷灭火愈疾屡着竒徴元祐中渔者邓祺徐寳泛海值风舟起立者数四呼神求救公忽见于空中应之俄而火光如斗坠樯下风顿息起视所在舟已至庙下矣建灾四年髙宗南奔御舟次崎头金人追将及见赤旗数万蔽海上沮惧而退是夕提领海舟张公裕梦神人虎防鱼服奏对上前自称官位姓名公裕以闻高宗多公之绩封文惠侯赐庙额为景祐元至正二十六年加以昭烈之号崔斯立重修景祐庙记洪武四年二月诏封奉化县景祐庙故文惠昭烈侯为义士祖公之神岁以三月十九日有司致祭用牲于庙豕一礼也里士卓道长等以神之光被嘉宠若是而庭宇桡敝弗称遂裒资命工以作新之经始于洪武五年十月竣事于六年五月】
　　灵应萧王庙　成化四明郡志在县北二十里【孙胜重建灵应萧王庙记直县北二十里有岭临于溪上岭曰界岭溪曰泉溪而萧王庙实在焉按旧碑神姓萧讳世显字道夫汉萧相国之后裔也宋天禧二年来令于奉抚字心劳廉公节俭民甚徳之庆厯二年民追诵其徳始祠以祀神大着显应恩普徳洋淳祐十二年赐庙额灵应元进封绥宁王嗣后屋渐隳永乐间复其故名曰灵应萧王庙正徳辛未正殿灾壬申秋相与鸠坚搜良四方之人欢来趋事新庙落成视昔有加】
　　周南庙　嘉靖浙江通志在县南一里祀宋县令周因【戴杰周南庙记侯号南灵政和七年来宰是邑兴利除害宣和间邑之君子耆老咸思之曺公粹中作謡立祠于邑之南驿道左歴年寖久曹公所记之文剥落难考所幸存者惟是謡焉以载于石謡曰侯育我兮民淳民感侯兮慈仁筑河碶兮水粼开池井兮水沄沄我农耕兮河之漘我农耘兮泉之濆土田沃兮稻如云岁功成兮徳泽均以食以餐兮子孙诜诜歌侯之勲兮颂侯之勤颂侯之勤兮歌侯之勲】
　　善塘庙　嘉靖宁波府志在县东北五里祀宋左朝议大夫仇悆【陈居仁待制仇公善塘记公字泰然青州益都人绍兴初知明州雅爱奉化山水之秀因防居长汀之曲长汀东堤数里之间流多曲折霪雨潦涨故堤不足以捍横流公修筑堤塘约七百余丈又于堤塘北伐石为一碶名曰沙堰碶以通田涧故沟涝则杀其水势之奔突旱则资其清流之灌注于是宅土者得其安耕田者得其利绍兴十六年公没越明年父老士民于塘之曲立祠绘像以奉名曰善塘祠以其能御捍横流为善流又嘉其善作而善成也】
　　显忠祠　旧浙江通志在县东告成寺塔下祀明靖难死事拾遗戴徳彛【姚涞显忠祠记戴公徳彜之死难几百四十年人讳而不称涞自入史馆知公大节北兵南下长江不守公以身殉主祸延宗党此公死事之迹也嘉靖戊子邑侯陈君缟至涞为言之陈君请于观风者而祠之学宫犹未有専祀也越五载海虞钱君璠继宰是邑涞复告之乃辟地社学之左为宇三楹顔曰显忠祠屠隆谒显忠祠诗乾坤苍莽暗风尘不道时危好致身万里山河归朽骨九天日月照孤臣樽前空洒苹花泪死后谁回白草春霜落高城遗庙肃墓田萧索过行人】
　　赵公祠　在县南六十里祀
　　国朝总督赵廷臣康熙八年命使廵海公与之借由台
　　至寜卒于马家岙士民立庙于驿南
　　忠义节孝祠　二祠俱在县学东偏双司基
　　国朝雍正五年知县黄霦奉文建
　　镇海县
　　先农坛　在县城西门外距城五十步
　　国朝雍正五年知县田长文奉文建立坛宇并置耤田
　　四亩九分
　　社稷坛　镇海县志在县城西北一里
　　风云雷雨山川坛　成化四明郡志在县西一里邑厉坛　镇海县志在县城外西北一里
　　城隍庙　嘉靖定海县志在县东南城边梁贞明三年建元至正二年重建明洪武四年知县杜彬广其址重修永乐十三年圯正统间知县戴钟重建天顺六年知县贺懋加修
　　国朝康熙元年知县王元士重建
　　龙神庙　在县东镇逺门外十里海山洞口
　　国朝雍正五年奉
　　勅封涵元昭泰镇海龙神发帑银二千五百两创建祠
　　宇八年知县张珽奉文建
　　静波庙　成化四明郡志一名薛将军庙在县西世传薛仁贵征辽道经于此抚安人民乡人立行祠焉
　　显灵侯庙　延祐四明志在县西五里侯姓孔象山童翁浦人行第七性刚烈死于海有刘赞者梦侯曰上帝録我善命为境神已籍水府吾尸泛于沙浦君能収创数楹俾有栖托必为民利赞访问果如梦即所居奠而祠之钱氏有吴越乃立庙宋髙宗幸海道赐额显灵
