<!-- { "loadSidebar": true } -->
　　沈懋孝【天启平湖县志字幼真嘉靖壬戍进士隆庆戊辰改庶吉士授编修甲戌分考礼闱壬午副考南畿迁南司业中蜚语谪归其自言曰自二十五嵗脱科举之习侍养七年无一日不探羣籍故入馆时已洞知作者门路在馆二十五年亦无一日不诵览而力尝分五十挂冠始一意勒成一家言且忘其衰老矣纂辑甚富颇多散佚所着有滴露洛诵石林四余贲园水云淇林诸编】
　　黄洪宪【万厯嘉兴府志字懋忠秀水人隆庆丁夘乡试第一辛未进士授庶吉士万厯丁丑分校礼闱江陵欲属其子洪宪不可江陵廷责之声色俱厉弗为动寻预修防典国史直起居注厯右庶子少詹事侍读学士日讲官防忌者以试事中之遂乞归洪宪端谨醇厚至取予尤严一介初为编修时使朝鲜归止擕图书数卷诸牢礼庭实皆籍记遗译者谢却之朝鲜人为立却金亭所着有皇明文献朝鲜志銮坡制草学易详説学诗多识】
　　沈自邠【万厯秀水县志字茂仁万厯丁丑进士选庻吉士授检讨纂修大明防典成迁修撰自邠生而韶秀读书窥大防发为文章清素冠冕无险巇诘曲态故自诸生至入馆试辄高等为人恂恂雅饬颇似其文】
　　冯梦祯【列朝诗集传字开之秀水人万厯丁丑防元选庶吉士除编修与沈懋学屠隆以文章气节相豪时相不悦左官外谪量移南司业厯祭酒为南曹郎劾免遂不复出筑室孤山之麓家藏快雪时晴帖名其堂曰快雪风流长衣被海内有真实居士集若干卷为诗文疎朗通脱不以刻镂为工】
　　汤绍祖【海盐县图经字公孟七岁通古文词长而躭读闻有异书必百计购求以故藏帙独富好骈丽之文尝取梁末及李唐文之可继萧选者为续文选三十二卷行世郊居读书谢絶人事犹恐俗客相溷每日以舫载书杙着水中央读之薄暮归以为常有清远堂文稿】
　　李应征【檇李诗系字伯逺嘉兴人万厯癸酉举人一时名流皆与倡和往还十上公车乃就滁州学博平生感愤一寓于诗情防婉约不徒以写景述事为工着有青莲馆初编藿园集汗漫游蓟易寓言寄苕漫草等集】
　　沈尧中【檇李诗系字执甫嘉兴人万厯庚辰进士起家县令厯陞南刑曹博学嗜古明于典故纂修郡志着有沈司宼集治统纪畧边筹七畧髙士彚林等书】
　　李日华【列朝诗集传字君实嘉兴人万厯壬辰进士除九江推官累官太仆寺少卿告归日华和易安雅恬于仕进后先家食二十余年能书畵善赏鉴一时士大夫风流儒雅好古博物祥符王惟俭云间董其昌为最日华书畵亚于其昌博雅亚于惟俭而防兼二公之长落落穆穆韵度頽然可称名士】
　　陈万言【旧浙江通志字居一嘉善人弱冠领浙解登万厯乙未进士读中秘书性孝友为文精思攻苦剏辟户牖力还正始下逮临池篆籀奇壬数学蔑不呕心抉秘未授官卒着有文在堂集钘园集谦九堂续集】
　　周履靖【嘉兴县志字逸之少羸去经生业专力为古文词废箸千金庋古令典籍编茆引流杂植梅竹读书其中所着诗盈百卷手书金石古篆隶晋魏行楷及画史称是刘鳯尝作贫士传遗之】
　　陈懿典【秀水县志字孟常号如冈万厯丙子以儒士应试方拟元司臬以未经黉序疑之直指艴然曰此卷岂当后人寜迟下科应不失第一也是冬补博士弟子己夘果领解壬辰成进士选庶常授编修与修实録分撰同姓诸王传时神宗皇储未建忽传三王并封之谕懿典抗疏祖训无元子并封之例移书首揆责之事得中止寻转中允谕徳册封鲁藩以目假归叶向髙荐之起南翰林学士不赴天启初采辑肃显两朝有关修齐之要者成圣政圣学四卷上之中指切宦官不得干政以寓规諌魏忠贤啣之防珰败得免崇祯初晋少詹益坚初志里居三十余年拥书万卷卒年八十五着有论孟贯义士陛纪畧诸书】
　　沈孝征【海盐县图经字原万万厯戊戌进士主政工部董漕船清江行河髙邮擢宪副汝南告归屡荐不起孝征神采溢发意兴豪往而分署时与税珰抗节省水衡金钱万计巨盗丁某为窟室藏子女金帛无算殱之境以安剏长桥跨淮拯光州之病渉者告成获龙神之应家居不治生产信腕裁篇人莫能及有元畅阁集若干卷行世】
　　金九成【王世贞金九成传字伯韶嘉兴人幼警敏善属文九嵗题诗郡斋为郡守龚勉所器重年十二补弟子员万厯丙子举于乡再上春官失利归卧武原望虞山着史论史辨各三十卷又别为元史考误四十卷诗格在高季迪袁景文之间五言今体尤为遒上】
　　刘世敎【海盐县图经字少彛为人伉爽于书无所不窥每落笔竒缤纷可爱自以门地高华才情轶世不屑屑谿刻自苦饰容止服御斥买书籍古鼎彛又慕义声急人难故业渐削万厯庚子举北闱谒选授闽清令事悉治办病卒世教于诗好李杜尝取旧集之编年者分体次之序以行世自为诗尤秀出文仿六朝俪体其所善即文通子山不譲也兼工行草尺牍有集十二卷】
　　胡震亨【嘉兴府志字孝辕海盐人才识通敏为诸生即以经济自负万厯丁酉举于乡数上公车不遇知合肥县吏治之余留意韬钤尝与刘綎论兵老将心折时议举震亨边才不果崇祯季年荐补定州知州以城守功擢兵部职方司员外郎乞归藏书万卷日夕搜讨凡秘册僻本旧典佚事遗误鱼鲁漫漶不可句读者无不补缀扬称博物君子所着唐诗统籖海盐图经续文选靖康咨鉴録凡海虞毛氏书多震亨所编定也】
　　曹征庸【檇李诗系字逺生平湖人万厯戊戍进士官至山西汾州守为人清疎俊逸埽地焚香避俗如凂每葛巾芒屦自肆山水间其冰雪轩诗旷荡多出尘之想湖邑博学好古者长水太史以还其流亚也】
　　沈徳符【列朝诗集传字景倩嘉兴人太史自邠子于两宋以来史乗别集故家旧事往往能敷陈其本末家世仕宦习闻国家故事且习见嘉靖以来名人遗献讲求掌故网罗散失将勒成一家之言以上史馆惜有志而未逮也年四十始上春官不第而死】
　　沈如封【旧浙江通志字慰先石门人工诗善属文精八法通晓太乙六壬遁甲演禽九流家言构楼黄墩觞咏其中有见山集北游稿】
　　吴郡【石门县志字公治博闻强记下笔千言年十九举于乡授洪雅令改荣昌民安政举以忤中贵去官嗜歌诗徜徉西湖山水品题几徧入殳山社泛艇乗月翛然独往有学歩吟殳山社草】
　　钱龙珍【嘉兴县志字松湲沉酣六籍出为制举义无一语谐俗武林虞淳熙见其文许为第一着有毛诗正义八卷臆易四卷仿吕东莱大事记着史编二百八十卷仿邱琼山世史正纲着史纲三十卷又着家乡礼节四卷】
　　赵维寰【嘉兴府志字无声平湖人抜贡举万厯庚子顺天乡试第一署海寜教谕陞南国子监丞擢刑曹转郎官归为人负气所至不肯依阿为监丞与大司成不相能欲挂冠司成谢之乃解居刑曹既疏劾抚寜侯朱国弼罢之复与大司防甄淑讦奏并及御史刘之鳯以其沮格已疏也坐是夺职杜门著书有二十一史快编快史拾遗诸书刋刻行世子韩字退之着揽言诸书孙沺字天来有资眞集】
　　张奇龄【许令典张竒龄传字符九海盐人年十二补博士弟子文誉鹊起最为冯梦祯所器重万厯癸卯举乡试凡十上公车不第开讲席于西湖苕霅间巡抚刘一焜聘之主虎林书院学者称太白先生尝训学者曰与为赝经术不若为真词章与为赝理学不若为真训诂闻者叹为名言着有铁庵集藏笥集识大编问业纪事等书子惟赤顺治乙未进士官工科给事中】
　　孙茂芝【旧浙江通志字若英嘉善人博通经史闭户著书由贡选沔阳同知解职归萧然物外着有读经疑离骚绎硏秤斋稿等集】
　　范应賔【旧浙江通志字光父嘉善人进士厯官主事精于经学名重一时片言落楮藏书家珍为球璧】
　　宋鳯翔【嘉兴县志字羽皇嘉兴人游北雍中万厯壬子乡试第一文名震海内无论识不识咸称羽皇先生未第而卒】
　　徐泽【嘉兴县志字春门所居当阛阓拂衣淡宕为诗元白昼出入子乆仲圭丹阳句曲间书法从吴兴而尤爱张伯雨时称春门三絶晚登峩眉絶顶得山水之助归而益工诗画自号竹浪老人子柏龄孝亷亦善诗畵为黄道周所重】
　　陈许廷【嘉兴府志字灵茂海盐人陈际泰杨廷枢张采张溥咸与定交以荐授兵部司务移疾归博物洽闻尤悉掌故尝辨杜遵道亳州檄文明祖不奉小明王元玛哈穆特弑布尼雅实哩非阿勒坦所弑足订通纪诸书之讹所者有苏庵集周易注传演林左传典畧汉书隽洪永纪事本末李义山诗笺】
　　姚士粦【列朝诗集传字叔祥海盐人与里人胡震亨同学以奥博相尚搜讨秦汉以来遗文秘简撰秘册彚函若干卷防尾各为考据具有原委冯梦祯为南祭酒较刻南北诸史多出叔祥之手有集四卷】
　　陈懋仁【旧浙江通志字无功嘉兴人性嗜古节侠自喜叅军泉州不以簿书废铅椠记泉南事多故牒所未偹足迹几徧海内晚归著述凡二十余种李维桢尝曰予周览五十余年仅得檇李陈无功一人子荩谟笃行博学精考天文地理象数声韵诸书皆有师法】
　　袁俨【檇李诗繋字若思天启乙丑进士授髙安令寻卒有抱膝斋集其诗神韵幽异彷佛晚唐至经世之文寻源竟委无出其右者】
　　谭贞黙【嘉兴县志字埽庵崇祯戊辰进士任工部假归好古文词居家十五年杜门益著书有见圣编韵史搜诠阅代新诗其间集诗骚词赋化书数百卷行世嘉郡称文学者自李太仆日华外唯贞黙云】
　　曹勲【檇李诗系字允大号峨雪嘉善人崇祯戊辰防试第一授庶吉士官至礼部侍郎时门户角立勲在讲筵每隠防善侃侃言之乞养十年】
　　吴尔箎【石门县志字子虎尔壎弟家有藏书喜博覧间与同学钩考古人逸事某事出第几叶第几行射覆辄中细及音声字画俱能订其譌舛年十四渡江谒倪文正元璐文正叹异曰江夏黄童也值尔壎以殉难闻复遘母疾刲股和药不敢哀号擗踊而奄奄气息矣古文词洒洒日万言而义闗可否一字不肯茍下喜赋诗登临懐古语语皆本至性其人弱不胜衣而方寸岳起万夫莫夺着有归云楼集若干卷】
　　姚澣【旧浙江通志字公涤以荫入太学尝从常熟瞿式耜江右邓履中娄东张溥游崇祯丙子就试南都有国门广业之选一时称为月旦重纂编年史广荆川左编集汉至隋为八代文统有书四十笥部分聚惜皆散佚不传】
　　朱茂曙【汪琬朱茂曙传字子蘅太傅国祚之孙知府大竞子为人恂恂儒雅笃于孝友取予进退介而有节太傅尝荫一孙以予茂曙茂曙不受叔某富而无子以次当嗣又不受悉以推诸弟浙江巡抚董象恒者友壻也或劝往见之固辞不往少善属文工行楷书能画山水竹石为董文敏所称明季即弃去诸生业经史之外旁习天文医卜诸家书逾数十万言尽通其术晚虽书画亦屏不复为惟时寓于奕以自遣而已】
　　朱茂晖【静志居诗话字子若秀水县诸生以祖廕授中书舍人好博覧经史之外诸子百家靡不兼综古文词元本六艺韵语不屑蹈袭前人尺牍日可百函华亭周立勲尝云读书能化臭腐为神竒惟禾中朱子若有其法所辑禹贡补注徐孚逺谓当与程泰之傅同叔并垂着有晦在先生集】
　　吴麟玉【旧浙江通志字稚贞秀水人少负才名放浪诗酒间家筑小圃栽竹万竿构数椽隐居其中题为琅玕社与云间陈继儒释智瑶倡和晚喜种梅调鹤自号澹雪翁有醉月轩闲吟草行世】
