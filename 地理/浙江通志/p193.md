<!-- { "loadSidebar": true } -->
　　圭山台　括苍彚纪在郡城囿山上【张敦仁登囿山圭山台诗序予旧居北郭白云里嘉靖嵗庚申以倭警徙入城居是山之麓按郡志称栝苍十景其一所谓囿山清气是也宋时为王氏圃不知何时入官为观风台基迩年髙郡守筑台其上予以草堂宻迩辟小径通之或厌尘喧则登此台以舒眺望南则南明大梁巾山天马隠约作列障状北则夀元白云丽阳似锦屏然其西则小栝山檡山如伏虎而踞东则好溪夹水诸山皆峯峦秀拔逈出天表自数百里西奔作龙蟠势栝苍旧名莲城谓诸山盘矗如莲花城居其中而台又居城之中故一登此台诸山水皆出几席下所谓城市山林者非耶】
　　缙云台　刘澄山水记黄帝炼丹之所其址尚存忘归台　名胜志在缙云县吏隠山唐李阳氷为缙云令任满挈家隠于此筑忘归台凿岩篆吏隠山三字
　　霏翠台　缙云县志在吏隠山南麓
　　羣玉台　缙云县志在仙都练溪
　　将台　缙云县志在南田岭都御史阮鹗建
　　明月台　凌风台　西望台　松阳县志并在县西上方山
　　凌霄台　方舆纪要在松阳县西西屏山上【名胜志米元章书三字于石壁上】
　　鹦鹉台　括苍彚纪在龙泉县古来山名岩寺云台　名胜志龙泉县西山有石方丈古刻云台二字
　　钓台　崇祯处州府志在景宁县豸山之麓相传浮丘伯隠钓于此
　　神仙宅　括苍彚纪在丽水县东少微山旧祀少微星君于此名神仙宅
　　李敬仲宅　名胜志丽水县好溪唐贞元中郡守李敬仲爱其林壑之胜筑室为栖隠之地而居之官满舍为寺【李敬仲洞溪十咏潭翠标名直至今洞门寒浸碧沈沈一天星斗难藏揜万古鱼龙识浅深波起劲风疎喷雪岸隈髙树宻垂隂凝虚澄象无盈溢合是淡交君子心右翠潭昔人卜筑向深萝幽径闲门客少过寒觉片云生栋宇静闻孤鹤下庭莎竹晓放茶烟腻火焙春收药气多一榻无尘夜生白不妨欹枕拟髙歌右青室壶中何必访髙竒绕涧穿云入翠微晓艳深藏樵客径露香浓滴钓人衣风回片片随流水雨霁枝枝带落晖更有闲游难到处花问谁见隠仙归右桃源碧屿琅玕尽占幽孤烟轻翠瞰中流风敲清籁向深夕雨洗疎隂出素秋新箨委苔霞片堕淡筠经雨粉痕收当初好翫人何在万古萧骚送客愁右竹屿慿林磷铿逸响清寒楼长见有云生天回霜月凄凉处谁爱丝桐向此横鱼近翠根犹敛魄鹤翘孤影尚凝情不知亚尹千年后更有何人续正声右琴石叠甃荒凉古钓矶长潭映带占清虚只因仿世能轻禄未必投竿酷爱鱼雨笠晓偎苔藓合烟簑秋倚薜萝疎若教吕望于今在不独磻溪是胜居右钓矶陈虚栋驾峥嵘天气销回万象清深藓静摊随步武浅峰相亚入檐楹寥寥钟鼓残秋逈黯黯灯光永夕明此处谁知闲意度白头禅客自经行右虚廊潄浅浮深过防年古今长见去潺湲秋隂泻破天云碎清响琢成溪石圆孤客维舟嫌聒梦髙僧倚石任喧禅兰亭逸少来兹地堪与流觞会列仙右响濑壁立凌空目茫蛾眉曽见匪寻常洞门髙出寒棱正水面横铺片影方野客手题文字澁岳僧身靠衲衣凉云磨雪洗花颜色不羡梁元古画张右峭壁卓异曾分造化劳神仙占得称游遨浓岚画锁巉岩黒碧落秋晴突兀髙云母径深穿顶滑翠岷棱健把根牢白云南面长流水闲见樛藤下渴猱石崎石岩】
　　汤思退宅　干勤好古迁州治记今州治乃宋丞相汤思退故第也
　　郑汝谐宅　青田县志宋郑待制汝谐宅在县东门外百步
　　陈葵宅　青田县志宋陈葵宅在十三都石盖刘基宅　洞天记青田县南田山古称七十二福地南田居其一诚意伯刘基世居此山
　　沈晦宅　名胜志松阳县上方山宋状元沈晦建炎间守处遂家于此有见山亭泠风台梅花堆垂云岩诸胜【沈晦上方居诗天畔羣山一草亭半溪烟雨花防防老翁投老得此景日与溪山同醉醒此生真与世相忘投老生涯寄上方洗足闗门枕书睡连山松桧雨琅琅】
　　刘仲升宅　练鲁隠居记仲升刘君有故园池隠于北山之下【松阳人】
　　周绾宅　名胜志遂昌县君子山有莲花峰宋待制周绾居之号莲花居士
　　叶可权宅　括苍彚纪在遂昌县桃源
　　周与昂宅　括苍彚纪隠居桃源五峰之下
　　郑元祐宅　括苍彚纪在遂昌县航头元祐着遂昌杂禄
　　管师复宅　龙泉县志县东甸川其地襟山带水宋时先贤管师复师仁家世族处于此
　　何执中宅　龙泉县志县南天马山宋清源郡王何执中旧宅在焉
　　季镛宅　龙泉县志县西蒋溪宋侍郎季镛居此真徳秀宅　括苍彚纪龙泉县西山宋真徳秀生于斯因号西山示不忘本
　　章溢宅　龙泉县志在县七都
　　刘知新宅　庆元县志宋大观状元刘知新宅在五都番墺门前衢址犹存
　　胡纮宅　庆元县志宋胡侍郎纮宅在双股岭下陈嘉猷宅　庆元县志宋礼部尚书陈嘉猷宅在九都旧有神童坊在竹口
　　卢敖宅　景宁县志县北卢栖溪相传唐卢敖居其中
　　浙东道院　喻良能旧州治记由好溪至浙东道院帘影无尘草色映阶閴然萧然不知其为公宇也
　　抱节庵　括苍彚纪在旧治惠风堂环植巨竹故名转物庵　括苍彚纪在旧治拂云轩后
　　轩辕丘　明一统志在青田之石门洞
　　仙坛　明一统志在青田县西北七十里峰若莲花相传有仙人炼丹于此遗址尚存
　　芳墅　名胜志青田县黄岩山下有芳墅宋髙宗选妃洪氏赐第有砖街十里开池皆种荷花
　　黄帝宫　晏公要在缙云县东二十三里
　　缙云宫　晏公要在缙云县东九十里
　　小桃源　李棠小桃源记缙云县北二里一小涧出两山间潺潺不絶涧之濵夹岸植桃春月花开彷佛桃源因名
　　土鼓坛　明一统志在遂昌县大溪中上有双峰塔龙泉精舎　旧浙江通志在龙泉县孟浩然有诗古龙坛　龙泉县志在县治南三思桥东荷池中嘉定戊辰龙见于此
　　马迹坛　崇祯处州府志在宣平县山阬五里唐天师叶法善骑马过此因名
　　双桂门　崇祯处州府志在宣平县北宋时郑睿郑通叔侄同登淳熙丙午第故名
　　千载木　太平寰宇记丽水县石羊山兰岩溪有大树仰覩杳然博物志云千载木也
　　天王像　方舆胜览天王山在州西北城壁绕其上有唐时天王像
　　松阳树　名胜志松阳县东南临大溪有松阳树大八十一围腹中空可坐二十人秦时物也
　　古樟　龙泉县志邑西飞凤山有大樟树百围传自石晋天福二年隘将季公鲁所树
　　古松　龙东县志在万夀宫相传槲衣真人上升处石耒轴　龙泉县志在一都万松林五代时有神人吴三以山多石尝劈巨石作耒轴欲磕而平之耒成夜驱神物驾耒直前隔山居民闻呵叱声秉烛视之遂散今石耒横于山原













　　浙江通志卷五十一
<史部,地理类,都会郡县之属,浙江通志>
　　钦定四库全书
　　浙江通志卷五十二
　　水利
　　河渠有书沟洫有志悉心水利者往往多详言之两浙固称泽国而山县亦多髙仰之乡
　　圣天子轸念民生时饬有司讲求利弊捍江濬湖筑隄建牐盖惟蓄泄有备而后旱潦均可无虞实万世之利也志水利
　　通省水道
