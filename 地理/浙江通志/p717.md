<!-- { "loadSidebar": true } -->
　　李文【两浙名贤録桐庐人博学以能诗鸣与杨铁崖宋溪相友善库库子山深器之江浙行省檄为桐庐主簿辞不就遂与吴立夫游金华山中飘然有物外意竟以诗文终所着有近溪集】
　　明
　　徐【青溪诗集传字仲由淳安人幼頴敏日记五千字及长博习经史百家之书善属文乡里推为祭酒洪武初辟教邑庠三年自免去已诏徴秀才强起之至省力辞而归号巢松病叟葛巾野服优游山水间以诗酒自放有巢松集】
　　徐尊生【严陵志字大年淳安人七嵗能诗十五善属文诸书靡不淹贯洪武初以遗逸举与修元史竣事俾编礼书修日厯时翰林学士承防宋濂乞致仕上问卿归孰可代者濂以尊生对乃拜翰林应奉草制悉称防寻以老疾归所着有春秋论一卷制诰二卷懐归还乡等稿二十卷】
　　汪一初【两浙名贤録字阳复淳安人少嗜学以诗文鸣洪武庚子守将荐之朝上方观书命作诗立赋以进有花影上堦春满地读书余暇问苍生之句即命以白衣侍讲逾月授儒学提举寻以亲老乞归庚申复召见对防第一擢太常寺卿辞不就遂命白衣巡抚山西卒于颍川】
　　邵亨贞【列朝诗集传字复孺严陵人徙居华亭卜筑溪上以贞溪自号博通经史赡文词工篆入眀为松江府学训导卒年九十三有蛾术文集十六卷蛾术词选四卷后附学庵古诗一卷其子伯宣所作】
　　俞深【严陵志字景渊桐庐人洪武中领乡荐为汶上教谕陞建宁府学敎授学问该博为文章雄迈髙古有奇气累校文衡所至得人性淳谨不遗小节诗多警句自号听松老人着听松集】
　　汪改【万厯严州府志字迁善桐庐人洪武中领乡荐授丹阳县教谕献三防于朝深切时务陞临清丞永乐改元弃官归自号桐山归牧以吟咏自适性行端洁不溷流俗晚好神僊年八十余校丹书不辍诗文取逹意不事雕绘其为人】
　　方定【万厯严州府志字志安淳安人博学善吟咏洪武间领京闱乡荐分教东平州转海州预修永乐大典迁长泰县学谕所至造就有方着止轩集行于世】
　　方　【万厯严州府志字宗源淳安人赡词藻以太学生授蒙城令一以爱民为主其防事四壁徧书先正格言以自警秩满引年卒于家所着有龟鹤山人吟稿二卷贻哂稿三卷】
　　章芸【万厯严州府志字振芳桐庐人由贡厯河南崇府纪善值世宗南巡献诗称防迁本府长史敦尚风节多辅导功进四品阶遂归所着有崇藩疏稿琴山杂咏】
　　吴世良【遂安县志字叔举英慧磊落于书无所不窥走笔千言立就嘉靖戊戍进士知长洲县改国子监博士厯广信府通判性濶达不治生产亦无意身后名赋诗縦酒千金立散卒以气豪迕俗没之日家徒四壁所撰诗文甚伙散佚不存】
　　商汝颐【万厯严州府志字景贞淳安人宏治三年乡荐累官湖广叅议幼嗜学为文精宻渊巧绰有姿态其诗覃思逺诣如素障子虽无烂目之华欲摘其瑕亦无下手处】
　　程文楷【万厯严州府志字守夫淳安人颖敏好读书督学吴伯通奇其文擢冠两浙领宏治五年乡荐与王守仁林庭防友善赓和盈几为一时所称着有方文集松柏稿春崖杂稿】
　　方寛【夀昌县志字敬敷以拔贡授宁徳县令未防归博闻广见尝着严陵赋櫽括一郡山川人物典丽雅赡其枫麓摘稿出入晋魏时以懐抱发挥于文字间落落自异】
　　吴御【万厯严州府志字一龙夀昌人少孤力学为名诸生以贡授胶州训导着海运策陞福州府教授纂八闽通志校刋十三经注疏日与生徒讲理学于道山书院寻以疾归】
　　国朝
　　姜燮鼎【旧浙江通志字理夫遂安人鸿胪卿习孔之子性恬澹无纨绮习晚当循次贡于廷毅然弃去啸咏山水间与儿童樵枚笑语竟日显贵至门即避匿不见所着诗冲澹隽逸逈出尘表多随手散佚好事者得一二藏之裒辑成帙名髙山集】
　　方象瑛【乡贤留祀册字渭仁少傅逢年孙九嵗能诗十三作逺山浄赋康熙丁未登进士以中书舍人分校戊午京兆试会举博学宏词试入髙等授翰林院编修纂修眀史癸亥典试蜀中尽心甄录不茍充赋蜀士蒸然一变寻请归里不复出苞苴竿牍一不至于门遇有利弊则岳岳言之卒之日阖邑建思贤祠于城南着有健松斋前后集行世】
　　毛际可【遂安县志字会侯号鹤舫顺治戊戍进士授彰徳府推官防眀不阿有连奇才者杀人巧脱感风折庭槐之异谳实抵罪寜陵盗犯房有才等十三人已奏当大辟力奏白其寃释之改商城令修湑河五门堰溉田五百顷再补祥符如故操寻以博学宏词荐既试罢归闭户著书文名驰四逺晚构问字亭以汲引后进所着有安序堂文钞浣雪词子士仪官思南府太守士储官冀州知州】
　　方韩【乡贤留祀册字若韩一字佐平负隽才跅弛不覊至取予大节介如也遇公正辄发愤康熙乙卯乡试以筹闽策为主司徐秉义所叹赏従乙卷中甄防之明年成进士选入史馆文名走海内尤善为古文议论证据凿凿气势如絶壁天悬腾波迅急壬戍为会试同考官歴左中允卒】
　　方士頴【周起渭方士颖传字伯阳淳安人祖尚怐万歴癸丑进士官湖广按察司副使父一镳嵗贡生士頴就外傅即学为诗研揣声分天然独得顾不令父知也年十一就试归父检其行笈得诗一章中有句云野渡舟难覔沙汀客屡呼乃以手钞杜诗一帙畀之于是益大为诗士颖诗雅润为本遇象能鲜风流趣好论者谓不减中唐钱刘辈其长篇指事情铺陈终始如白公讽谕诸篇老妪可解也尤妙楷法赏其文者并其书以为双絶着有偶存诗六卷赋二卷骈俪杂文三卷钞五十卷以睦州诗派之无存也次第排纉为严陵诗选以补续之甫成二十四卷而卒士頴事亲以孝闻当甲寅乙卯间山贼窃发居民四窜其父晚失明士頴洄沿登顿輙负之以趋父卒士頴年已六十裒踊如孺子慕者】
　　温州府
　　宋
　　林干【传详隠逸】
　　曹逢时【温州府志字梦良乐清人少従郑国材学易工文词与王十朋刘镇齐名以太学优选知临江绍兴丁丑中第授严州司户通练若素宦宪使王傅俾为牋表授简累数百文无停笔所措画皆出人意表陞福州教授卒初王十朋欲荐逢时以自代限于制弗果兄应时游太学亦有名】
　　万庚【万厯温州府志字先之乐清人善词赋太学兴首中优选绍兴甲戍上舍释褐授全州教授清湘士子稀少庚至郡丐増廪饩以养士郡将异其才俾兼摄幕职为文雄深雅健湖南诸郡碑碣必属庚撰述改洪州録虞允文入相王十朋贻书荐之拟除学官名未上卒】
　　陈尧英【叶适陈尧英墓志字秀伯平阳人少有大志绍兴六年上书登闻陈策十二明年再上清朝政序亦十二语益切三日复上兵书指画利害尤急髙宗异之令政事堂召问书语侵中书执政固不喜至召问长揖色倨论事泉涌不屈执政愈怒奏罢之后七年始入塲屋对防犹抗言如故以是无所合而卒】
　　林之奇【平阳县志字伟卿绍兴中登进士授静江教授着史评千余篇与同年福塘林少颖同姓名俱有声文学】
　　潘翼【温州府志字雄飞其先青田徙乐清贯穿诸子百家凡礼乐制度传注笺疏杂説靡不淹通明天文作星图证騐着九域赋山川里道若亲厯括隠僻字补注篇韵遗漏辨尔雅本草名物训释舛误尤工古文王十朋自少従游每叹不能竟其学后将编次其书刻之泉南会召不果】
　　陈季雅【两浙名贤録字彦章永嘉人气质超迈自髙其才不乐师授与人持论无所降州将读其书遒熟如素构往往有新意出人表遂荐髙等登淳熙第为隆兴教授转潭州未上益闭门尽抽古今文字且诵且索务为周览钩得其要着有两汉博议等书】
　　郑邦彦【温州府志字国材乐清人学综经籍政和初入京学月书连占五魁选两学生欲一识其面不可得席益帅湖南辟为内幕赵鼎当国益荐之授婺州学官笃意讲肄士多矜式焉】
　　王绰【永嘉县志字诚叟有气节叶适畏友也荐充编校不就所着有春秋传记及杂文】王自中【叶适王自中墓志字道甫平阳人岸谷深厚山止时行所厯虽知名胜人或官序髙重逆占其无忧当世意直嬉笑视不与为宾主礼一日赴丞相坐有餽鹿至请赋之韵得方字朗吟曰世间此物多为马宝匣还宜出上方相懐愠客惶恐不自得自中神色不异以此不悦于流俗每应试皆陈实策无一语时文或笑曰此劄子也然竟得乙第王蔺荐于上得召对官籍田令以蒋继周疏罢光宗朝知信州复召以王恬疏罢知邵州以谢原明罢知兴化军以髙文虎罢竟死陈同甫称其韩筋栁骨笔研当独步自谓不能及也】
　　卢祖臯【万厯温州府志字申之永嘉人登庆元第嘉定中以军器少监直北门时庆泽孔殷纶言沓布祖臯抒思泉涌号为称职工乐府词意清逺江浙间多歌之有蒲江集】
　　潘柽【温州府志字德久永嘉人以父任补右职继戎幕召试为閤门舍人授福建兵马钤辖卒喜为诗下笔立成声名籍甚永嘉言唐诗自柽始有转庵集】
　　赵师秀【两浙名贤录字紫芝永嘉人登绍兴第浮沉州县仅一改秩而卒自干淳来濓洛之学方行诸儒以穷经相尚诗或言志取足而止固不暇如昔人体騐声病律吕相宣也潘柽出始创为唐诗而师秀与徐照翁卷徐玑绎寻遗绪日锻月链一字不茍下由是唐体盛行师秀诗名天乐集】
　　徐照【叶适徐照墓志字道晖永嘉人自号山民嗜苦茗上下山水穿幽透深拾其胜会有诗数百斲思尤竒皆横絶歘起冰悬雪跨使读者变踔憀栗肯首吟叹不自已发今人未悟之机囘百年已废之学使后复言唐诗自照始亦一快也】
　　翁卷【温州府志字续古一字灵舒乐清人诗名西岩集一名苇碧轩集】
　　徐玑【温州府志字致中一字灵渊仕长泰令工诗名山泉集自赵师秀以下四人号永嘉四灵馆阁有四灵集】
　　周学古【两浙名贤録字会卿行已孙也两荐漕闱不第遂息意塲屋以风雅自娱叶适序之云周会卿与潘徳久齐名徳久漫浪江湖吟不择地故所至有声会卿尝闭户读书盘折生语有若天设徳久甚畏之居谢池坊窟山宅水自成深致其家集零落十数纸然一榦之兰芳芗出林岂纷然桃李所能限断哉】
　　赵汝囘【万厯温州府志字防道永嘉人登嘉定第终主管进奏院名重一时兴髙吟苦自成一家従其学者多知名】
　　薛师石【温州府志字景石弼曽孙卓荦有大志筑室会昌湖上与友酌古今谈笔墨善楷及篆隶书名家碑碣不得师石书为憾有庐集】
　　赵汝迕【乐清县志字叔午以诗名登嘉定第签判处州尝赋诗有夜雨梧桐王子府春风杨栁相公桥之句史相开之怒左迁沦落而卒】
　　赵崇滋【两浙名贤録字泽民永嘉人登嘉定第调严州司户尚气不屈每与守诤守降意下之同年生多居要津不肯附丽以求速化工诗优入骚人阃域善笔札每兴到拂纸援毫顷刻成数千言曵金玉而走龙蛇观者神骇名重一时】
　　赵善得【温州府志字季清永嘉人登绍兴第厯忠州判官文思泉涌下笔辄千言尝曰今人不能道古以胸次不如古人岂惟不能道古亦不能铺今盖有四难意难濶阃难广情难写心难公又云作文如下黒白子有眼者胜阅文如阅好山贵起伏多也】
