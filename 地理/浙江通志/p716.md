<!-- { "loadSidebar": true } -->
　　余湘【天啓衙州府志字毓灵龙游人以贡授临武知县性疎旷不慕声华为文飞跋扈薄时艺好为古文词尤表于诗诙谐排调倜傥不覊受业于邹守益遂窥性命之微治临武有仁声】
　　余敷中【衢州府志字定阳西安人少勤学沉酣子史工古支词诗赋辑春秋五传名曰麟宝以乡荐秉铎淳安与诸生阐析理奥所着有太末先生集南园北游青溪诸诗】
　　柴惟道【天啓衢州府志字允中江山人缟服臞形皭然不滓独好为诗其诗清洁飘洒置之唐人中未可辨刋落世事卓然髙操天台友人王宗沐为作翫梅亭稿序】
　　徐应秋【西安县志字君义可求次子万厯丙辰进士有书癖充栋之蔵渔猎殆尽释褐两令剧邑皆有惠政擢仪部郎为魏忠贤所衔削夺归里延里中时彦结社于足园授餐角艺手为丹黄戸外事泊如也著书甚富其已行世者谈荟雪艇尘余古文藻海古文竒艶骈字凭霄等集】
　　余钰【衢州府志字式如西安人方伯四泉之孙天资卓荦蔵书万卷皆丹黄数过终日下帷不与外事试辄冠伦古文诗歌沈鬱华赡手辑纯师集陈卧子吴幼洪为弁其首以贡赍志终】
　　叶国章【西安县志字含美三衢文习至国章而洗剔殆尽时文古文词皆然其诗镵刻新异有青藤道人之风以键戸耻问生计落其产潦倒而卒】
　　国朝
　　徐国珩【旧浙江通志字鸣玉西安人尚气节敦行谊读书上下千古为文奥衍雄肆尤好奬厉后进衢州府志国珩晚年优游泉石好著述有隐史八卷及书画轩东珂偶録北行草行于世】
　　余恂【旧浙江通志字孺子龙游人太仆卿日新仲子顺治辛邜领解额壬辰成进士改庶常授翰林院检讨一岁三迁洊厯左春坊左谕德丁酉典试八闽试竣过里门会丁内外艰服阕以疾乞休林居二十年郡邑利悉心讲求而自奉不异寒素卒之日邑人士与四方知交无不陨涕】


　　浙江通志卷一百八十一
<史部,地理类,都会郡县之属,浙江通志>
　　钦定四库全书
　　浙江通志卷一百八十二
　　人物【六】
　　文苑【五】
　　严州府
　　汉
　　方侪【嘉靖浙江通志新安人与弟储俨以孟氏易自相讲授侪为南郡太守封闗内侯俨为大都督俱以文学鸣于时】
　　唐
　　皇甫湜【唐书本传字持正睦州新安人擢进士第仕至工部郎中卞急使酒数忤同省求分司东都留守裴度辟为判官度修福先寺将立碑求文于白居易湜怒曰近舍湜而逺取居易请従此辞度谢之湜即请斗酒饮酣援笔立就度赠以车马缯防甚厚湜大怒曰自吾为顾况集序未尝许人今碑字三千字三缣何遇我薄耶度笑而酬之】
　　皇甫松【严陵志湜之子工文词着醉乡日月三卷其大隠一赋尤为绮丽而得名在乐府宫辞】章八元【万厯严州府志桐庐人大厯六年进士贞元中调句容主簿迁协律郎少従会稽严维学诗号章才子尝于邮亭偶题数句维大异之遂亲指喻数年充赋擢第其题慈恩塔诗元白名家深为叹异且谓不意严维出此弟子与郡司马刘长卿更相倡和为名流赏鉴】
　　章孝标【万厯严州府志八元子元和中进士为山南道従事试大理寺评事初下第流辈都为诗以刺主司孝标作海燕诗独存忠厚侍郎庾承宣辗转吟讽卒以受知李绅镇扬州请孝标赋春雪诗命题于台盘上索笔一挥深得风雅之防无题一篇张为取为主客图时人为之语曰前有八元后有孝标】
　　方干【孙郃方干传新定人字雄飞父肃举进士章协律八元美其诗以子妻之干为诗髙坚峻拔秀仙蕋于常花鸣灵鼍于众响咸通干符广明中和间为律诗江之南未有及者始举进士与同举者谒钱塘太守姚合姚览诗骇目变容独馆之数日一举不得志遂遁于会稽渔于鉴湖文徳间卒后进相与谓之曰英先生】
　　徐凝【万厯严州府志分水人与施肩吾同时举进士官至金部侍郎始白乐天刺杭时以开元寺牡丹诗受知既而与张祜较艺祜甘自屈白公解送以凝为元其缙云一诗后来无敢题者汉宫曲段柯古录之题集中其诗心悰逺闲澹孤清翛然自得于言外】
　　章碣【万厯严州府志孝标子干符三年进士有集一卷行于世其东都望幸诗脍炙人口至如焚书坑一絶就题翻意深得风人雅致敖清江英深取之】
　　何希尧【万厯严州府志字唐臣分水人施肩吾之壻号常欢喜居士诗集行于世而以乐府名家其采莲曲栁枝词咏海棠等作神采既融情景俱到天才流丽节奏琅然氷清璧润拟之肩吾何愧】
　　五代
　　章鲁封【十国春秋桐庐人频举进士不第有隽才少与罗隠齐名武肃王既破董昌辟为表奏孔目官累迁蘓州刺史着章子三卷行世】
　　宋
　　邵焕【两浙名贤録淳安人英年挺秀精藻逼人七嵗时随父兄应举时郡方建谯楼题诗于壁援笔而就郡守杜唯一竒之奏令赴阙真宗以其年幼赐帛遣归咸平三年十嵗复以童子召赴阙令赋春雨诗文不加是年登进士第除正字命于秘阁读书常引之入宫令赋睡宫娥诗焕应声云玉腕枕香腮荷花藕上开乃命就职官至金部员外郎】
　　胡楚材【夀昌县志字公乔庆歴中登进士第授广徳仪真判官再调嘉兴幕数以刚直忤权贵官至秘书省校书郎遂退居有劝之仕者答曰仕进易行道难仕而不得伸其志虽椽而有愧于心君子不为也即黙山构堂以琴酒棊钓自适善属文尤长于诗邑山水皆有题咏落笔不类宋调】
　　方仲谋【万厯严州府志字公辅淳安人仁宗朝登进士第为歙州推官擢大理丞累官殿中丞秉性贞介而文采蔚然所着有雉山集赢二十余卷其为诗不事雕镂而声律浑厚絶无纎秾华媚之态】
　　吴俦【严陵志字子友建徳人幼颖悟读书五行俱下熙宁初中贤良方正直言极諌科和平门内其读书楼双台在焉盖自皇甫湜后三百年问俦始复中制科】
　　方元修【严陵志字时敏桐庐人幼有诗名政和初审察监大观库后通判濬州尝同吕居仁赵才卿入大名幕其诗善锻錬视英差无愧初见梅花云北枝风力顾不早东阁诗情聊一新尤为人所诵】
　　方訚【万厯严州府志字彦和淳安人年十八诣乡举与兄闳弟闻同受业太学每试必迭为之魁徽宗幸太学特赐进士出身厯右文殿修撰至金紫光禄大夫以足疾乞归髙宗御书杜诗四首及龙亭居士号以赐之闳为朝请大夫判南京国子监】
　　方闻【严陵志字彦直訚弟年十五诣乡举徽宗幸太学赐防问得所对御书词翰俱优四字遂赐释褐上美之曰两浙三方天下无双盖与訚闳兼称之也厯太仆少卿至银青光禄大夫】
　　王升【严陵志字君仪建徳人博洽多识尤邃礼易家居不仕以山隂陆佃荐特起于家遂厯礼官晚以徽猷阁待制还乡里卒年七十九】
　　滕岑【万厯严州府志字元秀桐庐人绍兴中与陈埙相倡和其佳处自谓髙视大厯十子所作诗凡三千首多警句宋景濓序睦州诗派岑与焉】
　　方有开【嘉靖浙江通志字躬明淳安人少倜傥有大志为国子録输对论吴蜀偏重荆襄居中为用武之地因上聨形势讲攻守辟田畴建宿衞四篇孝宗大悦转司农丞再对论规模荆襄宜讲屯田为大计后运判淮西复着屯田详议三十二篇以献当国者沮之有奏议五卷诗文十一卷朱文公尝为书万溪书堂四字故自号溪堂云】
　　王日休【万厯严州府志分水人登绍兴五年进士第授朝请郎尝着九邱总要三百四十卷以进光宗嘉之进官一秩迁朝奉大夫】
　　洪梦炎【万厯严州府志字季思淳安人寳庆元年进士端平间禁军搆逆命梦炎抚谕既受防索饮至醉卧省庑下徐以单骑入军或引斧砍其导卒血溅衣而色不为动晓以逆顺皆安堵听命防髙沙军变命梦炎绥之至维扬阃帅赵葵诡以指日可破梦炎曰攻讨者制阃之大义抚谕者天朝之至恩殊恩曲赦非爱閧卒爱百姓也遂入城宣诏进叛酋开以自新之路一军以安寻以大宗丞賛浙幕召拜司农差知衢州卒于任有文集二十四卷奏録三卷髙沙抚録荆襄语藁各一卷行世】
　　黄蜕【严陵志字新之淳安人号警斋淳祐七年廷试进士第二方逢辰贺之蜕答云欲与状元留地位先将榜眼破天荒次科逢辰果状头蜕学博而正著作不留稿人得其片纸只字必珍藏之自建昌军佥判迁大理卿所至以文学知名未防归老于家卒学者祠之于石峡书院弟宗仁字荣甫淳祐进士累官司农少卿亦多著书】
　　许继先【严陵志淳安人家贫力学淹贯经史咸淳问以春秋领乡荐仕至宣教郎秘书省检阅文字】
　　郭颐【万厯严州府志字养正夀昌人少孤贫力学従吕成公游魁南省登进士甲科精于易通数学仕终军器监主簿筑室于所居之南号固斋读书其中屡空晏如也】
　　吴攀龙【万厯严州府志字元登淳安人刻苦问学文声借甚登咸淳元年进士第任饶州安仁主簿少与方逢辰何梦桂为同门友尝见器于赵白云为大书斋扁曰爱敬又曰晋斋】
　　何景文【严陵志字俊翁斋徙子同受学讷斋又同年登第御赐一聨云一门登两第百里足三元以黄蜕榜眼方逢辰状元及梦桂探花为三元也初授合肥簿迁监行在文思院学问卓絶后进师之】
　　江自明【万厯严州府志淳安人学问博洽时称江六经撰礼林义林合四十卷】
　　翁梦得【严陵志字景説夀昌人唐诗人洮之后通春秋端平咸淳两中词科寻隠居敎授所着有春秋指南一卷摭实二卷要论十卷纪要十卷盘珠纂论十一卷地理总括若干卷并行于世】
　　郑侍中【万厯严州府志字元璋夀昌人博学善属文明五经兼通子史以漕试得举见宋鼎将移浩然有遯世志研精覃思作春秋指迷词防髙逺】
　　邵桂子【鲍楹雪舟诗序青溪邵桂子字徳芳太学上舍登咸淳进士任处州府学教授宋运讫录解组赋归避地云间赘曹氏居泖湖之阙溪尝濒湖构亭名雪舟着其间有脞稿十卷脞谈二十卷皆以雪舟名之预为生圹号曰元宅着元宅七铭后七铭续七铭别七铭凡二十八事摹周易作忍黙恕退四卦】
　　汪斗建【万厯严州府志淳安人宋末遗老也尝为学官隠居不仕其诗大有声律号云留小藁】元
　　洪震老【万厯严州府志字复翁淳安人延祐中领荐与时相书言词鲠直士论韪之未防弃官隠石壁峯下着有观光集日以吟咏为事其诗气格昻然不落卑调词锋艶发览物品游往往超脱】
　　夏溥【严陵志字大之淳安人明易象春秋之学为文雄深简古领至治三年乡荐为安定书院山长转隆兴教授新安赵汸尝问及诗法溥曰子之乡先逹所谓格欲髙而律贵熟句欲圆而意贵新者真名言矣其教授豫章尝従虞集游集喜其诗自成一家称为夏体汸尝言夏先生诗似杨诚斋盖黄陈诗出老杜以格髙为宗至诚斋又稍变其法夏亦自杜而变者也】
　　何正【严陵志字守中分水人至顺间荐授鳌川书院山长转宁都下河巡检寻弃官归号云壑道人能诗初被荐时试以诗二首人争传之】
　　方子京【万厯严州府志分水人隠居山林至正间应荐起试以鉴湖风月诗时试者百余人惟子京擢居前列除嘉兴路教授致仕归】
　　吴暾【严陵志字朝阳淳安人八嵗能诗文不属稿而成泰定间登第出丞畨阳时邑赋云南叶金民患之暾言于朝始得输常金民赖以苏厯转峡州路经厯未防归授徒讲学従之者户履云集若方道叡辈皆其门人所着有齐城集麟经赋并诗文二十卷】
