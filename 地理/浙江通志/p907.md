<!-- { "loadSidebar": true } -->
　　梅长者祠　台州府志在丹邱寺前宋淳祐中建祀流寓梅盛【方孝孺梅长者祠堂碑记台之宁海有梅氏考之图谱昔有讳盛字昌国者仕晋为章安令擢南昌别驾知晋将亡即是邑而隐焉常诵佛书而有灵鸟降其所居之侧若谛听者嵗余始知郡县以为凤集上其事宋文帝闻而丁诏褒之上表称谢曰此殆览陛下之徳辉耳臣何与焉帝咨嗟称为长者仍命郡县辟其所居舍为丹邱寺云今八百余年矣其子孙众多为邑巨家而寺亦不废宋淳祐中诸孙之学佛者良阜建重阁像而事之歴年虽久而未有记其事者夫以刘宋立国未数十年而宗社为长者之传今千载而犹未艾此其所为之可称岂特一言之善哉祠而奉之使闻长者之风者去浮薄而趋忠厚岂不足为天下劝乎】
　　李太尉庙　赤城志在县西北五十里祀唐李光弼宋建炎中重建台州府志唐袁晁据浙东李光弼击斩之晁弟瑛从五百骑遯入紫溪洞中光弼驻兵洞口絶其粮道其徒皆饿死居民感其徳为立祠
　　陈长官祠　万厯宁海县志原在学宫西今改移县治东妙相寺前祀五代贤令陈公【毛驭续修陈长官祠记长官姓名无考宁人世以长官称之当吴越王据东浙雄幷天下谋益赋于民以是国饷十倍独长官治宁弗受胁抗羊毛二使词甚激意可使一身被杀僇毋令百姓苦万世二使怒竟死诸狱中事上王感悟遂罢宁赋故宁赋无重徴者长官惠也佥谋以祀正徳庚辰适余来宁士民以事状白余而夀官黄镇袁练直以身任董事之责余曰祀之立庙以存忠义表贤节而报功徳者也况今之祀又出于人心之同然者乎遂卜宅畧基于妙相寺之右量工命日不数月而考成焉】
　　赤城先生祠　赤城新志在宁海吉祥寺东祀宋罗提刑适
　　洪忠宣公祠　台州府志在梁王寺前忠宣尝为宁海主簿故祀之子适复为台州通判
　　方氏祠堂　万厯宁海县志在缑城里洪熙中建祀方正学父子寻为民人所侵成化中知县郭绅反所侵地重建
　　正学祠　宁海县志原建卧龙山明隆庆六年巡抚谢廷杰檄所属修葺万厯三年郡守李时渐移西门内知县曹学程修崇祯壬申知县宋奎光重修
　　忠义节孝祠　二祠俱在东郊外
　　国朝雍正五年知县黄光岳奉文建
　　太平县
　　先农坛　在东门外
　　国朝雍正四年知县戴世禄奉文建立坛宇幷置耤田
　　四亩九分
　　社稷坛　太平县志在观海门外半里
　　风云雷雨山川坛　台州府志在县治东
　　邑厉坛　太平县志在仰山门外凤凰山下
　　城隍庙　赤城新志在县东五百步明成化五年知县常完建
　　烈士祠　台州府志在第一都谷岙明知县曽才汉为溧阳教授林梦正建【传详忠臣】
　　忠节祠　太平县志在皇华亭北祀明翰林编修王叔英【传详忠臣】台州府志万厯间同知朱世忠建题曰忠节又建贞烈祠于右以祀金夫人并二女焉
　　袁公祠　赤城新志在太平县东南四十步治二年邑民陈儒敷等以前令袁道有善政立祠祀之【传详名宦】
　　烈妇祠　台州府志一在县治东北二百步明郡守罗侨檄县建以祀林烈妇薛氏一在县治西三十五里知县祝舒建以祀朱烈妇吴氏【传详列女】
　　忠义节孝祠　二祠俱在东门直街
　　国朝雍正四年知县戴世禄奉文建
　　浙江通志卷二百二十二
　　钦定四库全书
　　浙江通志卷二百二十三
　　祠祀
　　金华府
　　金华县【附郭】
　　先农坛　在东关外距城三里
　　国朝雍正五年知县赵元祚奉文建立坛宇并置耤田
　　四亩九分
　　社稷坛　万厯金华府志在府治西北三里许【旧浙江通志金华县附郭不别置】
　　风云雷雨山川坛　万厯金华府志在府治南六里双溪之南
　　郡厉坛　金华府志在府治北关北三里许
　　城隍庙　金华府志在府治北四隅二里明洪武三年建治间知府郝隆重建嘉靖间知府陈京修
　　国朝顺治戊戌知府孙丕承知县王世功重建
　　金华县城隍庙　金华府志在通逺门内距县南三百步
　　夏禹王庙　万厯金华府志在通逺门外双溪驿后关帝庙　金华县志一在东一隅一在文昌阁赤松祠　明一统志在金华县东二十里晋黄初平初起登仙于此后人为之立祠号赤松宫【舒道纪二仙祠诗松老赤松原松间庙宛然人皆有兄弟谁共得神仙双鹤冲天去羣羊化石眠至今丹井水香满北山田】
　　徐将军庙　名胜志在子城西一里晋人名佚督兵来婺平贼有功后葬于此昔年于庙左浚渠有古冡无碑碣惟存一镜甚损上刻永和年号
　　康济庙　万厯金华府志在府城北十五里即今东紫岩庙神姓邢名植凡有祈祷累着灵验宋嘉定中封刚应广利忠祐侯
　　三苏祠　金华府志在县东景苏坊内宋建炎二年颍濵长子迟以右朝议大夫来知婺州为民奏减罗额父老徳之为立生祠并祀老泉东坡颍濵三先生明正徳间重建増入待制迟学士简神位
　　三忠祠　万厯金华府志旧名二忠祠祀宋宗忠简泽明王忠文袆在八咏门外正徳十二年建隆庆壬申知府郑一信改建清波门内万厯二年巡按御史萧廪以赠太常少卿陆震合祀更名三忠
　　郑忠愍公祠　嘉靖浙江通志在县东北三十里祀宋资政殿学士郑刚中【金华县志在坦溪上公裔孙奂建又赤松乡寳积观亦有公祠】
　　吕成公祠　金华府志在府治西光孝观内宋端平间立祠元大徳燬明嘉靖间重建后迁于分守道署右
　　国朝顺治年间守道周汉杰毕振姬重葺康熙十六年
　　知府张荩重建
　　越国胡公祠　金华府志明洪武初祀忠臣胡大海【宋濂胡越公新庙碑记辛卯兵兴上手秉黄屯兵滁阳公仗防谒辕门一见语合遂居前锋以佐天威辛丑夏五月上悯公之劳且以婺为海右大藩连瓯引越非有宿将重臣控制之不可乃授公江南等处行中书省叅知政事屯戍于婺壬寅春溪洞兵叛而西归公遂遇害上闻之震悼勿置亲御翰墨作文以祭且命有司塑公像配享卞忠贞公庙庭甲辰冬复降旨赠光禄大夫浙东等处行中书省平章政事柱国追封越国公先是公殁之明年公之部曲与境内之民怅然遐思乃相率即城中作新庙一区及是宠颁之命下复羣谒于金华宋濂请记濂窃观古之名将出戍边域者矣苟得甲士之驩心则耕田凿井之氓必至于弗宁使斯民稍得以遂其生则持防荷戈者必不免于愁怨孰有能两全者哉若公者可谓贤已公尝自谓曰我不知书然吾行军惟有三事不杀人不掠人妇女不焚人庐舎故其军一出逺近之人皆争趋附葢公处心以仁莅事以威惟其仁也故不言而民化惟其威也故不待戒而兵自不敢犯庙而祀之其谁曰不宜初公之未薨尝夜出人见其两目煜煜有光若灯及既薨敌人数入我邉陲公降异或见梦于人或覩灵火满野闻人马声洎出师辄大捷似实有阴助者是则公之英魂烈爽下上于天地之间固未尝亡也】景泰间以赠浙江布政司叅政陶成配享嘉靖间同知李重重建于八咏门外隆庆壬申知府郑一信改建于清波门内
　　国朝顺治年间祠圯止设像于八咏门楼
　　宋公祠　万厯金华府志旧祀学士宋文宪濂祠在八咏门外东城下嘉靖十三年巡按御史张子立建隆庆壬申知府郑一信改建于清波门内万厯二年巡按御史萧廪以唐文襄公龙合祀
　　唐文襄公祠　金华府志在府治西明嘉靖三十九年建
　　忠义节孝祠　忠义祠在城西五隅学宫西首节孝祠在城北三隅
　　国朝雍正四年知县赵元祚奉文建
　　兰谿县
　　先农坛　在县治东门外距城半里许
　　国朝雍正五年知县胡啓敏奉文建立坛宇并置耤田
　　四亩九分
　　社稷坛　兰谿县志在城北石坛山
　　风云雷雨山川坛　万厯金华府志在县南一里仓岭之后山
　　邑厉坛　万厯金华府志在北门外五里
　　城隍庙　金华府志在县西北宋崇宁四年县尉陆和中建元至元中知州梁栋重修明洪武三年于镇守千户所故地作新庙成化十六年知县唐韶又新之
　　横山龙王庙　兰谿县志在县西南宋绍兴九年因祷雨建元至元二年州判王钰又祷重建【柳贯横山龙王庙记婺衢二水合流而下为兰谿治城占水之东而直其西南有山横障衢水之冲者横山也水方湍悍而岩涯扼之渟湾洄滙为深渊有神龙潜于其中出光景腾云气蓄泄雷雨而润泽羣物其为造化之府章章异哉故有龙神祠比嵗因废不举重纪至元二年夏秋不雨吁于明神甘澍滂流四境既足庙而祠之乃记而着之石】
　　福祐庙　兰谿县志在柱竿山宋童刚记云楚范増庙晋天福间有石像呈异故庙于此水旱灾疫有祷必应
　　忠祐庙　万厯金华府志旧在县南五里祀隋大司徒陈果仁后迁圣夀寺旁【柳贯忠祐庙记造化之迹百物之精神之着也然而御灾勤事亡有不仁稽之功籍质之祀典百世虽逺明灵赫然尚皆天隲民之不能自已焉忠烈庙神生身季子之墟显仕隋唐之际志将靖国蹈难死忠即乡建祠累有封号而兰谿别庙民尤谨于报事则以义宁之初常奉诏南平娄世干之乱戈矛所次氛祲肃清保境绥民功在人心尸而祝之与社稷等合于祭法以死勤事而能御灾捍患者矣延祐五年天子重俞廷臣之请肇加爵号之荣命始下耆稚欢呼洁牲荐告神既顾欣人用闿怿里民赵璇严继辉将摹云汉之章刻石贻永乃来请志辄书梗槩系次下方】
　　灵源庙　金华府志在县西五里宋太始初建州刺史徐灿与夫人密氏舟至兰阴山下覆溺后着灵应故祠于此宋宣和中阴有捍寇功封积庆侯
　　赵清献公祠　万厯金华府志隆庆初建在平康桥北祀宋赵抃
　　范香溪祠　嘉靖浙江通志嘉靖二十二年建祀宋儒范浚嵗春秋祭金华府志在仓岭侧
　　陆鹤山先生祠　嘉靖浙江通志在瀫水驿西嘉靖元年建祀赠太常少卿陆震【姚文炤鹤山先生祠记武宗事游巡伏阙者至二百人惟公为倡杖至死者十一人惟公为烈公不列谏垣而以一身定国上逆天威可不谓难乎先是公出宰泰和泰和之民懐之为树生祠以祀今大司马渔石唐公以柱史巡江右移檄兰谿俾仿泰和之制于瀫水之阳创祠春秋为奠而公之精爽有适矣甫及十年已就支倚文炤来守是邦大以为缺于是拓址使袤撤材使新寝以妥灵堂以秩礼庭除既辟垣宇益崇】
　　章文懿公祠　嘉靖浙江通志祀礼部尚书章文懿懋嘉靖元年建金华府志在天福山南文懿公宅傍【邵寳章文懿公祠记先生夀终于兰谿里第遗言勿干身后防泽明年嘉靖纪元春三月将葬见素林公以应召过兰谿吊且哭焉曰古者乡先生殁祭于社礼也先生天下士以义而专祠之不亦可乎于是金华郡守王侯九峯语其贰张侯齐侯鸠工聚材即其第之西南营焉中为堂四楹前为门如堂之数两序傍翼缭以周垣中立神主而顔其门曰枫山先生祠堂】
　　忠义节孝祠　忠义祠在学宫头门内节孝祠在城六坊朱家镇头
　　国朝雍正四年知县胡啓敏奉文建
　　东阳县
　　先农坛　在东郊一都一啚
　　国朝雍正五年知县厐玺奉文建立坛宇并置耤田四
　　亩九分
　　社稷坛　东阳县志在西关外二里六十四都名社山头
　　风云雷雨山川坛　万厯金华府志在县西南三里邑厉坛　金华府志在县西北二里
