<!-- { "loadSidebar": true } -->
　　周家栋【台州府志号鹤阳黄安人万厯己丑进士知临海清理徭役剔而民怀之课士论文决科第皆不爽邑之儒习彬彬焉筑湖隄尤利及永久陞御史巡盐本省老穉逺近数百里拥马足欢呼曰此我曩时父母也】
　　翁仲益【太平县志字受甫晋江人由进士任太平县值嵗饥即请缓征赈济天旱每祷辄应旦出视事吏人持文牒鹄立无一敢窥伺者后调繁去】
　　王明嶅【旧浙江通志晋江人万厯中知仙居冰蘖茹饮不以一钱自汚时有簿曾学周南丰人以廉能称相得助理】
　　张代【天台县志灵壁人万厯二十二年任天台县识度凝重操守清廉兴利革常修邑志以循良擢户部主事】
　　汪梦説【台州府志贵州人万厯二十六年以举人知仙居县礼士爱民修明伦堂其政与王明嶅相上下时有间架之税梦説以民贫强顷不奉法郡守强之不能得】
　　王孙熙【天台县志华亭人万厯二十九年以进士知天台县公廉慈惠练达精敏陞大理寺评事民恋不忍释后陞本府知府拥道懽迎焉】
　　李应祥【台州府志号雨亭无锡人万厯丁丑进士戊寅任临海令清白自矢时倭乱后水荒相仍应祥朝夕拮据殚心抚字赈济全活者数千家诸所经画如定条鞭除粮长厘夙一十四条皆斟酌尽善时论谓清慎勤三善实兼有之后陞主事】
　　林光庭【宁海县志字仲明莆田人万厯进士任宁海县敷政寛平而御下严肃尤鋭意作人増修斋馆政余就义学谈艺劝课复创建文昌阁置田供祀厯陞武昌知府】
　　胡懋道【宁海县志宁乡人任宁海丞两署邑篆清火耗革常例邑偶饥民赴府市米驿宰每肩索米少许懋道廉知之遂惩其役复达上官禁谕之后陞济宁州判】
　　吴防【台州府志字内阇増城人万厯甲寅以举人知黄岩县至即誓于神勿私入一钱嵗祲不忍追呼府檄趱军饷甚急民恐负秉烛争输不终宵有溢其额后左迁福建都事寻改乐清谕任满经黄岩客舍百姓相与扶舆入公馆拜谒者日以千数拥传不得行】
　　胡来聘【天台县志全州人万厯三十八年任天台县廉介慈和精密果毅吏服神君民歌父母尤加意黉宫主持风教士民佩德焉】
　　乔时英【台州府志上海人万厯进士任临海县宅心仁厚清望峻絶除蠧剔姧积尽革卒于官】王国材【旧浙江通志号椒邱上海人初知黄岩调繁临海贤声如一适巡眎边海方回以亢旱连晨步祷行至县门而卒】
　　唐世辅【台州府志桂林人举人天启壬戌知黄岩县时里役苦于解饷下车即革去以官封运解嵗省费甚多】
　　胡接辉【旧浙江通志江西庐陵人天启中知天台清介禔躬仁慈接物尝讲学友仁堂捐俸缓修文庙秩满陞御史】
　　陈起龙【旧浙江通志海澄人天启间仙居令凡讼者以善语解之民愧悔乃罢日与文士讲学譪如家人去之日囊槖萧然】
　　谢坚【台州府志字用砺信丰人天启五年以举人任太平县里役旧有陋规嵗输无名之赋坚于正项外一无所取汰冗役严保甲缮城隍善政具举崇祯三年陞员外郎】
　　李天秩【台州府志号止庵云南人由省荐授台州司理明末吏治刓敝天秩至廉积猾钜蠧数辈立置之法问民疾苦如负重病在身兴除不旦夕缓同官太守性严急于人不少贷一日语微侵天秩天秩曰节推法官也公已代专之何忍更为束湿太守愧谢自是事可否必咨天秩而后行直指檄同巡厯所过积牍如山顷刻裁之各惬其情而去务矜全小原而出者郡必十数人至墨吏大豪论竟如律虽威刦利诱屹如也事毕裹粮他去不费县官一粟前后直指上其治行第一转兵马司指挥去之日单骑襆被鬻书史以自供百姓环马足泣者数万人后迁兵部主事】
　　刘士名【旧浙江通志颍州人崇祯间黄岩令为政严肃晨起放衙左右却立案侧防敢抱不急之牍以进大庭之上俨若神明摄太平篆政如治黄】
　　蒋鸣玉【台州府志字楚珍金坛人崇祯丁丑进士任台州司理诸所厘剔皆有声讲明理学与诸生课艺论文指授矩度以台郡解额颇减植南北两山防木以培地脉时临邑周令寿明亦雅意作人与鸣玉所赏识者皆后先得隽】
　　马鸣霆【台州府志字瑞霞楚雄人领乡荐崇祯十六年知黄岩县吏治明敏理纷错如抽丝校士尤虚心检阅各因其材造就之明年海门兵哗进掠监司内署随至黄岩不犒噪扰衢巷鸣霆阳为款慰授计捕兵合众殱逐民赖以安陞刑部主事】
　　国朝
　　李士【台州府志字仔肩河南磁州人顺治五年由贡生任台州推官性廉介执法不少徇时台初定悍弁纵恣士一绳以法城乡之人始获帖席仙居防将赵德悍而黠隂令所俘盗扳报平民会巡抚萧起元檄士涖仙居督师赵畏其节制不敢恣民咸相吿曰李公生我及去任出郊数四辄为士民拥选不得行者累月至新昌为贼所害崇祀名宦】
　　郑之文【旧浙江通志字衷素山东临清籍休宁人武进士任台巡道中军康熙十三年马信内叛执署道傅梦吁于兴善门城楼之文抽刀欲救其党自后踣之为所缚既而以计脱归十四年城陷之文自誓殉国先令二妾投缳贼执之文去终不屈遂被害事】
　　【闻廕一子世袭拖沙喇哈番】
　　徐化成【旧浙江通志顺天昌平州人顺治八年由贡生知台州府寛征省役与民休息奉母至孝一切笞杖不敢妄施悉遵母训台州府志化成字文侯为人谦恭平恕甫下车值亢旱防诚步祷甘霖随沛镇兵月粮偶缺哗于途檄催黄太二邑米暮夜适至兵利在舟即给化成虑有变诣江浒运贮天宁寺仓猝夫不继化成徒步率众役挽携百姓闻之争先来助顷刻而毕升合无耗陞山西岢岚道副使仕至湖广巡抚】
　　蔡含灵【旧浙江通志字子虚北直宁晋人顺治丁亥进士知天台县居官清慎有经济才时值寇警团练乡勇多方招抚山寇悉平凡遇经过官兵区置得宜民赖以安秩满陞工部主事厯河南睢陈道】
　　刘登科【旧浙江通志辽东人顺治十三年由监生知黄岩县十四年海防陷城胁降不从系之入舟再胁终不屈遂缚投三江水中士民哀之】
　　张中选【名宦留祀册字龙城湖广羸州人康熙二年由生员特授黄岩知县在任八年利兴革多方开垦以安集流民广设粥厰以赈恤灾黎寛刑减耗建造学宫振兴文教】
　　赵廷锡【名宦留祀册肤施人顺治辛丑进士康熙九年知天台县兴起学校会文课士亲为评阅公编审平徭役革政申减水冲虚税灾荒赋额民沾实惠修邑志未竣以忧去】
　　周贵【台州府志号荣吾直隶东宁卫人康熙十年任台州副将在台三载捍卫封疆海防逺遁旧时军中买谷办料及油薪荼炭之属无不取资民间贵悉除去申饬军令凡官兵借住民房务令主客相安强横者置之法民为勒石纪德】
　　王铸鼎【台州府志字象九沈阳人例监生康熙十三年知临海县时寇盗充斥援旅云屯铸鼎掘濠筑屯亲冒矢石办饷给夫及寇退绘图祈赈陈疏吁蠲立催科之法止查花户完欠除去现年图差名色民称利便以积劳成疾卒于官年仅二十五】
　　闫福玉【表忠册青州安邱人任黄岩镇标左营游击康熙五十一年轮防北洋海汛五月二十三日遇海贼陈尚义于牛头门力战阵亡营兵王一伦柯国柱等五十四人同被害事】
　　【闻赠副将廕一子闫灏以守备用王一伦等俱加防赏】











　　浙江通志卷一百五十四
<史部,地理类,都会郡县之属,浙江通志>
　　钦定四库全书
　　浙江通志卷一百五十五
　　名宦【十】
　　金华府
　　晋
　　顔含【晋书本传字宏都琅琊莘人少有操行以孝闻元帝过江以含为上虞令转主国郎中丞相东閤祭酒出为东阳太守防讨苏峻功封西平县侯所厯简而有恩明而能断迁光禄勲以年老逊位成帝美其素行就加右光禄大夫】
　　范汪【晋书本传字元平雍州刺史晷之孙也桓温征蜀委以留府蜀平进爵武兴县侯自请还京求为东阳太守在郡大兴学校甚有惠政顷之召入频迁中领军本州大中正赠散骑常侍諡曰穆子甯最知名】
　　羊鉴【嘉靖浙江通志字景期济南人为东阳太守讨苏峻有功徙光禄勲】
　　袁宏【晋书本传字彦伯阳夏人为东阳郡守太傅谢安祖之于冶亭临别执其手顾左右取一扇授宏曰聊以赠行宏答曰辄当奉仁风慰彼黎庶太元初卒于东阳】
　　王峤【万厯金革府志字开山晋阳人元帝时任长山令有操行累官庐陵太守諡曰穆】南北朝
　　江斆【婺书字叔文济阳考城人湛之子少有美誉袁粲见之叹曰风流不堕政在江郎永明中以侍中五兵尚书出为东阳太守为人有风格不为权幸降意厯官至太常卿諡曰敬】
　　萧崇之【南史萧景传景父崇之仕齐官至东阳太守以干能显政尚严厉永明中钱塘唐瑀之反别众破东阳崇之遇害天监初追諡忠简侯】
　　王莹【南史本传字奉光厯侍中东阳太守以居郡有惠政迁吴兴太守齐明帝忧勤庶政莹频处二郡皆有能名梁武践阼封建城县公累迁尚书令】
　　席阐文【南史本传安定临泾人梁武帝受禅除都官尚书封山阳伯出为东阳太守在郡有能名冬至悉放狱中囚依期而至改封湘西侯諡曰成】
　　谢谖【万厯金华府志梁东阳太守秩满去官送钱一万止留一百答曰数多刘宠更以为愧】伏暅【梁书本传字元曜平昌安邱人高祖践阼徴为东阳太守在郡清恪民赋税不登者辄以太守田米助之郡多麻苎家人乃至无以为绳其励志如此属县同时生为立祠】
　　王志【南史本传字次道僧防子为东阳太守郡狱有重囚十余冬至日悉遣还家过节皆反惟一人失期志曰此自太守事主者勿忧明旦果至辞以妇孕吏人益叹服之天监九年为散骑常侍金紫光禄大夫諡曰安】
　　庾于陵【南史本传新野人字子介七歳能言元理及长清警博学有才思永元末除东阳遂安令为人吏所称梁天监初迁尚书郎待诏文德殿累迁中书黄门侍郎】
　　何逺【梁书本传字义方东海郯人高祖践阼以武昌太守除名起为镇南将军武康令励亷节除淫祀正身率职民甚称之太守王彬巡属县诸县盛供帐以待至武康逺独设糗水而已彬去逺送至境进斗酒只鵞为别彬戏曰卿礼有过陆纳将不为古人所笑乎武帝闻其能擢为宣城太守迁树功将军始兴内史天监十六年诏曰何逺前在武康已着廉平复莅二邦弥尽清白政先治道惠留民爱虽古之良二千石无以过也宜升内荣以显外绩可给事黄门侍郎逺即还仍为仁威长史迁东阳太守逺处职疾强富如仇讐视贫细如子弟特为豪右所畏惮在东阳歳余复为受罚者所谤坐免归耿介无私曲居民间絶请谒不造诣其清公实为天下第一居数郡见可欲终不变其心妻子饥寒如下贫者及去东阳归家经年歳口不言荣辱士益以此多之】
　　何炯【梁书本传字士光庐江灊人为永康令以和理称万厯金华府志炯临民寛厚处事有条当时以和理称民不能忘立祠于霞里山祀之曰故乡祠】
　　王承【南史本传字安期为东阳太守政存寛惠郡人悦之卒郡諡曰章承性简贵有风格朱异用事毎休下车马填门有魏郡申英者门寒才俊好言言高论尝指异门曰此中辐凑皆为利徃能不至者惟大小王东阳耳小东阳即承弟幼也】
　　唐
