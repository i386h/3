<!-- { "loadSidebar": true } -->
　　小竿岭　崇祯衢州府志在县南一百三十里髙一百五十丈接福建浦城县界
　　梨岭【俗名五显岭】　衢州府志在仙霞南五十六里枫岭　衢州府志小竿南五里为浙闽分界处璩公岭　崇祯衢州府志在县南六十里路达栝苍红旗岭　治衢州府志在县西三十五里路通玊山县
　　登真岩　正德江山县志在县西北十五里旧名筋竹山詹妙容于此得仙唐别驾令狐峘易今名山髙五千尺中有潭溢则旱浅则丰唐刺史投金龙以祈雨名为天泉
　　潇岩【一名霄岩】　江山县志在彭村上下有二岩
　　白岩　治衢州府志在县东四十五里山骨对下如垂中有岩广一丈深倍之衡袤三百弓规如半月平旷可容十客瀑流从巅下如飞练【李处权游白岩诗林梢过午未全分泉脉幽幽逗石根拟着篮舆访絶顶共携笻杖到青云倘逢洞里三株树不羡人间万石君许我隂崖结茅屋老于松竹尚殷勤】
　　烟萝洞　名胜志在县南五里景星山之西可容二十人怪石崛竒绀碧旧传有烟萝子隐焉
　　左坑洞　治衢州府志在县北二十里岩洞六七所有石佛石乳石田至者如聼龙吟虎啸嵗旱则祈宋安定郡王赵令衿名其洞以显应
　　青云洞　治衢州府志在县南二十五里中有龙居乾道间里人凿石偶得其穴蜕骨絶多
　　大岭洞　正德江山县志在县西二十里悬石如屋有石盘屈状如龙下有石田炬而后入杳不可穷【张贵谟游大岭洞诗石屋结藻井石龙生玉鳞石田如可种愿作洞中人】
　　目连洞　旧浙江通志在县西二里明净幽旷如覆石室瀑布声响不絶旧传阿目连修行于此政和间掘得青提夫人碑乃目连母也
　　大溪　衢州府志一名鹿溪亦曰鹿头溪即古瀫水又名湏江汉志太末县有瀫水东北至钱塘入江元和志瀫水在湏江县东南一里旧志源出仙霞诸岭汇流至清湖渡始通舟楫北迳城下又东北十八里而为大溪滩旧有浮桥一名渡江头为县境之冲要又东北入西安县为衢港
　　文溪　治衢州府志在礼贤镇之西发源有四一自石鼔山一自广源一自广岭永丰之后洋一自栝苍之半桃山至镇汇为是溪
　　石魁潭　江山县志在县北二十五里巨石峙立如魁故名
　　济井潭　正德江山县志在县东南六十里方而深外限横石
　　双溪泉　治衢州府志在县市东侧有双溪堂及竹溪为负邑佳处
　　湏女泉【一名梅花泉】　天啓江山县志在县北三里发源西山之麓深不及丈甘冽宜茗
　　瀑布泉　江山县志在仙居寺右髙数十丈悬崖倾泻状如匹练
　　开化县
　　钟山　名胜志在县北里许一名覆釜山金溪流其下
　　墖山　治衢州府志在县南一里昔学舎迁改不常术者谓此山为文笔峰若建学与兹山对则文盛果验【鲁贞墖山诗天低云有影日午树无阴极目三秋望登髙万里心】
　　独山　开化县志在县南十里皇甫仙谶云独山员出状元独山漾出宰相
　　金钱山　治开化县志在县东百歩世传金钱二道人炼丹于此【蔚彦明金钱山诗亭亭金钱山地僻境逾静不见炼药人空遗石坛井风动鹤唳清露重月光冷长啸振枯木天风吹鬓影】
　　卧佛山【一名玊屏山】　治开化县志在县西七十歩山形如卧佛状故名
　　笏山　开化县志在县西五里山形如笏
　　蟠桃山　治衢州府志在县东北五里岩壁峻立上平广山径萦纡处处种桃花时望之如蒸霞状【蔚彦明题蟠桃山诗朝来烟雾深亭午始见天逺近桃杏村髙下出阪田飞湍激雷雨老树藏云烟相逢荷锄叟疑是武陵仙】
　　王母山　衢州府志在县东十五里山髙而鋭山半有灵湫俗谓之天井
　　凤凰山　开化县志在县南一里如凤展翅旧有置麻车其下而去者其西南一带又名麻车山
　　石耳山　治衢州府志在县西八十里周回三百里与婺源德兴交界岩傍有井及池四时不竭开化县志石壁耸立嵌空如耳望彭蠡观日出尤为竒观盖南龙祖也
　　古田山　名胜志在县西百里外髙十五里中有田可百亩田畔有龙湫侵晨有云一缕浮空而出所向辄雨
　　酒务山　衢州府志在县北坦夷盘秀县治奠之今名华山
　　台石山　名胜志在县北十里髙三十余丈山之东有台石悬厓瞰溪嶙峋欲堕
　　天童八仙山　治开化县志在县北四十里周回五里唐干符间有仙人酆去奢于山中修炼感天童八仙降后得飞升丹井犹存
　　鸦金岭　治衢州府志在县东二十五里周回五十里抵常山界山势壁立灵湫一在山之半
　　歇岭　治衢州府志在县西北七十里其路由白沙抵德兴界
　　百际岭　衢州府志在县北五十里与婺源县接界马金岭　治衢州府志在县北九十里休宁县界芹岭　遯岭　治开化县志在县西南三十里髙十五里相连并髙
　　云雾岩　治开化县志在县北七十里广七丈中有龙湫旱祷辄应
　　乌白二岩　名胜志在县南十五里二岩对峙相去可二里
　　金溪　治衢州府志在县东五十歩凡两源一出马金岭下经九里峦环石柱源一出际岭下经嵩阳源俱达马金合流曰马金溪西南注四十里经钟山下环县治复东南流达华埠始容小舟入常山境而溪渐大
　　马尫溪　开化县志在县东十五里发源白马山下合大驶小驶二涧西南三十五里至常山境注于金溪
　　声口溪　治衢州府志在县西瀑泉所集因成溪水声如风雨
　　第一泉　开化县志在县西山下冬涸夏冽甘美特异
　　义泉　开化县志在县东北百歩广仅十丈深不盈仭泡涌如沸冬温夏凉甘美不涸汲者相望故称





　　浙江通志卷十八
　　钦定四库全书
　　浙江通志卷十九
　　山川【十一】
　　严州府【建德县附郭】
　　乌龙山　严陵志在府治北三里郡之镇山也髙六百丈周回一百六十里宋宣和初臣僚建言龙为君象山水地名有龙字当避乃改为仁安山明洪武初号广济庙神为乌龙山神仍复今名【赵抃乌龙山诗泉石淙淙泻百寻羣峰环翠起春林危巅召雨云先作不失苍生望嵗心】
　　东山　严陵志在府治北一里乌龙山支脉下走平陆缭入郡城各有其名此其一也
　　秀山　新定续志以秀亭得名西连东山
　　西山　新定续志在城内西北
　　道塲山　建徳县志西连西山唐髙僧陈尊宿尝结庵其上因名
　　建安山　严陵志在府治北一里秀山之东府城隍庙在焉
　　建昌山　万厯严州府志在府治西二里又名建苍山有顺济龙王庙下瞰江水左有西湖诸水皆出于桥下
　　三雄山　太平寰宇记在县治郡国志云山有石门故关多牛马迹在石上故也
　　界山　太平寰宇记在县治郡国志云界山欲雨辄闻钟鼔之声
　　锦沙冈　新定续志在城内北方正脉融结萃为郡治
　　东湖　建徳县志在兴仁门内建德县治左湖广袤数十余亩水自太平桥下绕江家塘直至西湖
　　圣水池　明一綂志在乌龙山巅池有二一清一浊俗谓之圣水嵗旱祷雨多应
　　潇洒园池　旧浙江通志在府治后
　　建德县【城外山川】
　　橘山　明一綂志在府城南十里相传上有罗浮橘一株熟时风飘坠地得者诧为仙人橘
　　棋枰山　严陵志在县南十五里山巅有石若棋枰明山　岩山　旧浙江通志俱县东南二十里万嵗山　新定续志在县东南二十里与明山岩山相连峦秀环绕为山水佳处
　　马目山　名胜志在县西南二十五里一峰状如马首中有小峰如目又名南髙峰【陆游聼事望马日山诗官身早暮不容闲尘土堆胸愧满顔也有向人夸説处坐衙常对水南山】
　　九峰山　严陵志在县西五里上有九峰寺【赵抃九峰山诗龙丘石室人难继安正书堂世莫登但见烟萝最髙处九峰排列一层层】
　　羊亭山　万厯严州府志在县西八十里晋太傅羊祜祠在焉
　　方门山　严陵志在县东七里乌龙山之支也对峰列嶂临于江浒其状若门故名
　　屯军山　严陵志在县西北一里相传黄巢屯军于此
　　青山　严陵志在县西十里四时苍翠色荫黛潭平壁山　严陵志在县西十里马目山之支也千仭壁立因名
　　铜官山　万厯严州府志在县西八十里元丰九域志新安记云秦时于此置官采铜因名
　　髙峰山　严陵志在县东五里即北髙峰乌龙山之支也双峰耸秀林木清幽为一郡伟观建徳县志上有浮屠七级与南山天宁寺塔相望
　　南山　严陵志在县南五里与城对峙马目山之支也
　　蕙岩山　万厯严州府志在县西十五里
　　赤山　建徳县志在县西北一里山无树木土石殷然
　　龙门山　严陵志在县东二十七里山巅累浮图下瞰江渚有石壁飞瀑上连胥水下接严陵
　　幽径山　名胜志在县西四十里朱买臣常寓此涤砚于池后人因名为朱池
　　云岫山　严陵志在县东北四十里
　　湫山　严陵志在县东北四十五里髙六百丈周回一百余里与乌龙清冷二山相埒中有石湫俗呼为圣水遇旱祷之辄应
　　尖山　新定续志在宣政乡峰亦峭拔
　　吴氏山　嘉靖浙江通志在县西北四十里山下有吴村
　　义湖山　建德县志在县西四十里山有池大旱不竭
　　焦山　严陵志在县西五十里临新安江浒
　　安仁山　建徳县志在县东北六十里
　　莲花山　严陵志在县西五十里与杨溪峰相连状如莲花故名
　　芝山　严陵志在县东六十里桐庐县清冷山之支也与安仁相对下有芝水环之故名
　　灵岩山　严陵志在县西八十里与淳安紫盖峰相连岩泉不竭遇旱祷之即雨
　　五寳山　新定续志在建德乡西八十里五山共一源曰金山曰银山曰铜山曰緑山曰鐡山
　　杨溪峰　万厯严州府志在县西四十五里如卓笔乌龙岭　建徳县志在乌龙山侧樵采从此过岭罾潭岭　万厯严州府志在县西二十三里下有罾潭又名钟潭
　　午方岭　明一统志在府城东北六十里以在乌龙山之南故名絶顶有金鸡窠石穴
　　新安江　万厯严州府志在府城南一名歙江经淳安一带又名青溪至城东二里合婺港又东入浙江
　　东阳江　旧浙江通志在府城东南二里来自金华与歙港合如丁字然
　　胥口江【一名建徳江】　建德县志在县东二十五里以伍子胥经此因名【孟浩然宿建徳江诗移舟泊烟渚日暮客愁新野旷天低树江清月近人】
　　西湖　建德县志在城西南和义门外广袤五百四十二丈中有寳华洲
　　桐溪　建德县志在县南十里自南髙峰发源七里至溪口【吴万睿晓过桐溪诗桐溪一夜雨侵晓趁归舟逺树围沙觜寒烟簇市头未忘泉石癖不解稲梁谋此地堪终老行吟得小留】
　　大洋溪　严陵志在县南二十五里自马目山发源十五里至溪口
　　胥口溪　严陵志在县东二十五里自胥岭发源三十里至胥口逆流十里达于胥口江
　　下涯溪　严陵志在县西三十里自太周招贤桥东北坞发源六十里至溪口
　　杨溪　严陵志在县西四十里自蛇岭发源五十里至溪口
　　大郎滩　新定续志在县东十里江南宁顺庙显应妃长男倪惇募乡兵决流感神兵不期而集风雨震作广决水道因号大郎滩
　　乌石滩　严陵志在县东十五里以上二滩并在东阳新安二江防流之下沿入桐庐县界
