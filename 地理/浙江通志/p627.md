<!-- { "loadSidebar": true } -->
　　沈光【隋书本传字总持吴兴人少骁防畧综书记炀帝征天下骁勇之士光预焉及从帝攻辽东以冲梯击城竿长十五文光升其端临城与战短兵接杀十数人帝壮异之驰召与语大悦拜朝请大夫未几为折冲郎及江都之难潜搆义勇将为帝复讐宇文化及以光骁勇方任之令其总统营于禁内时孟才钱杰等隂图化及因谓光曰俯首事讐有腼面目何用生为吾必欲杀之死无所恨公义士也肯从我乎光泣下霑衿曰仆给使数百人并荷先帝恩遇今在化及营内以此复讐如鹰鹯之逐鸟雀万世之功在此一举愿将军勉之孟才领江淮之众数千人期以营将发时晨起袭化及语泄化及大惧是夜即与腹心走出营外司马徳戡等遣领兵马逮捕孟才光闻营内喧声不及披甲即袭化及营空无所获值舍人元敏数而斩之遇徳戡兵入四面围合光大呼溃围斩首数十级贼皆披靡徳戡辄复遣骑射之光身无介胄遂为所害麾下数百人皆阛而死一无降者】
　　唐
　　沈清【西吴里语乌程人为婺州刺史大厯中李希烈陷汴州清发兵升山逐逆党至汴口力战而死今升山有沈将军庙】
　　宋
　　刘士英【宋史本传宣和间为温州敎授方腊陷处州州人争欲遁士英独身任责推茂才石砺为谋主治兵峙粮籍保伍分其地为八隅委官兵统率以钟为约令民闻钟声则趋所守堞未几贼来攻拒守凡四十余日官军既至贼溃去靖康初通判太原府金人入境帅臣张孝纯欲避之士英率通判方笈将官王禀力止及城陷禀赴火死士英持短兵接战死之】
　　【谨按宋林景熈永嘉忠烈庙记以士英为霅川人】
　　朱跸【宋史本传安吉人知钱塘县建炎三年金人陷杭州守臣康允之退保赭山跸白允之率弓手土军前后拒敌行二十里遇金兵跸两中流矢左右掖至天竺山犹能率乡兵御敌后数日遇害】
　　章铸【治湖州府志字子夀吴兴人仕忠直郎谠直敢言后以世革归元世祖令故宋官纳诰勅铸不肯自以世食宋禄坐未甞北向宋人之仕于元者皆絶之不与往还】
　　徐俊【治湖州府志字英父徳清人以明经为国子生率六馆诸生抗疏乞诛贾似道疏三上不报国亡不复仕元至元中累召不起言及故宋时政辄然流涕死之日门人諡曰安节先生】
　　游汶【嘉靖浙江通志字鲁望徳清人咸淳中厯江西江东福建提刑狱俱有能声贾似道当国时事日非汶与论事忠诚恳恻至于流涕遂罢官家居元世祖时抗节不仕防政蒲大年以遗老奏召为福建总管坚辞不就所衣一布袍书其背曰前宋遗民不问燕居叙会晴雨寒暑未甞脱解】
　　陈存【嘉靖浙江通志安吉人累官兵部尚书端明制置使宋亡元遣使七征不起寻遘疾却医絶食旬有四日卒】
　　钦徳载【尚友録吴兴人仕为都督计议官宋亡徳载不肯送降款元兵帅募生致其人议欲官之徳载裂其板授书即遁碧巗山中杨维桢作诗吊之】
　　元
　　王简【闽书字伯敬霑化人家乌程至正中为信州路推官陞福建都转运副使将行会红巾贼警报州民拥马首拜泣曰贼且至公吾父母忍舍我耶羣诣亷访使乞留已贼果至简垒四门募训练谕乡民团结各相保顷之贼分道入简率中子相引兵与战败之居数日贼突入简奋身力战俄而马中流矢遂被执贼曰公亷能素着吾屈公仍尹此州简曰受命守州义当杀贼今有死耳贼强之跪简曰此膝可断不跪贼也贼怒殴之简嚼舌喷血贼面大骂遂杀之立而受刄颈断涌白液如乳体尚不仆数日面色如生民老稚号哭昼夜不絶简死相亦被执贼欲官之相曰汝逆君又杀吾父不共戴天而尚尔官耶亦死之相妻潘亦被执贼首欲乱之潘及二幼女皆死焉次子桢袭父爵除绍兴路总管张士诚陷郡亦不屈死】
　　明
　　郎理【嘉靖湖州府志字子中安吉人洪武己巳由举人授戸部主事山西大歉逋赋上特命理往征之未行会雷震谨身殿大赦悉免天下逋负寻诏止免三分复命理往陛见从容言曰陛下法尧舜以为治徳敎加于百姓恩泽遍于四海今已布大信而复更之如天下何且山西大饥民皆殍死取非其时似与古两税三限之法戾矣臣不敢奉命上怒以所持杖挝之致折金鑚左股理弗为动仍命督征理陈辞益坚上怒叱令弃市已而悔之赐祭焉】
　　施仕【西江志湖州人任广信千戸所吏目正徳已卯宸濠之变贼党数百人过信掠永丰欲从间道趋闽仕时为巡捕追至永丰双山遇贼力战不屈死之】
　　臧应奎【分省人物考字贤征湖州人正徳丁丑进士授南京兵部车驾司时中官以进贡索多船利私载应奎力为裁抑卒哗焉叱左右执之乃遁去丁内艰起补礼部郎中嘉靖初以争大礼跪门哀恸赐廷杖死于杖下临絶其从父志观往视之索笔书云不当与弟应璧异居书罢而逝】
　　凌义渠【韩襄双忠传字骏甫号茗柯归安人天启乙丑进士选行人三使不辱命考授礼垣旋都枢垣凡寇敌情形抚镇功罪口谈手画靡不悉中机宜当事忌之外迁闽中防政陞苏松兵备勦平福山海寇陞山东右藩与勦梁山贼有城守功陞南京光禄寺卿逾年召为北京大理寺卿甲申三月闯寇犯阙夜传召对疾趋长安门则无人门焉者拱立达曙门竟不启返就舍城陷义渠举首触柱血淋漓沾襟旋易绯袍设香案正笏向阙拜复南望遥拜上父书曰尽忠即所以尽孝男视死如归含笑入地矣仆请遗命义渠曰可书我柩云死节孤臣凌义渠之柩终无他言遂掩扉投缳而逝】
　　【国朝赐諡忠介建表忠祠】
　　温璜【旧浙江通志字宝忠乌程人举进士任徽州司李署歙邑篆明亡语妻茅氏曰吾平生学为圣贤不过求今日处死之道时女方寤起璜手刄之茅亦自刭璜抽刀自刭气未絶复以手抉其喉而死】
　　严觉【江南通志字知非归安人万厯丙午举人知巢县事崇祯八年流贼陷巢被执不屈阖门罹害】吴士义【归安县志字以行归安人由例贡仕长沙二尹署县事崇祯中流贼困城数月城陷贼举刄相向百姓号恸为请命士义骂不絶口遂遇害全家殉焉事闻赠文林郎】
　　国朝
　　黎树声【旧浙江通志字仲宝乌程人丁卯举人任福州司李署兴化府篆海寇破城树声不屈遂遇害事闻赐祭葬赠按察使廕一子】
　　徐尚介【徳清县志字干石贡于乡除灵山令时粤地窃据未下毅然往移署　安甫逾月代者至因客羊城几一年象郡始通乃往象郡而青牛城困尚介戎服登陴躬冒矢石解其围明年五月赴灵山民皆兽散值岁旱披发跣祷百姓感其诚稍稍来附守弁不戒于军民不安寝是以不敢请益兵贼乃乗虚而来城中之人皆敌也贼噪而前曰令何在必杀令尚介厉声曰我灵山长官徐尚介也遂格以刄刄絶格以手手创汚血溅衣子修跪而泣尚介曰丈夫有死我不能为】
　　【朝廷捍一邑毋收吾骨也夺刀自刎不得为贼所杀子修及仆朱贵俱死之事闻赠广东按察司佥事廕一子修妻陈氏守贞数十年人称一门忠孝节义云】
　　尹衡【旧浙江通志字平之归安人顺治己丑进士授乐平令时江右伏莽未靖乗夜窥城衡格阛而死祀忠节祠】
　　慎淑仞【广东通志归安人知罗定州西寇吴子圣破城与州同金芳吏目陈炳新各赴连滩溺死芳义乌人炳新山阴人】
　　姚延儒【湖广通志字尔真乌程人由防贡顺治五年任南漳县有清惠声逆贼郝摇旗等陷城被执骂不絶口死之赐祭葬赠按察司佥事】
　　车君乘【公举事实徳清人由岁贡顺治六年选授广西柳州府武宣县知县时草寇未平君乗赴任两月率弟君稷捍御力尽骂贼不屈同死之妾陆氏幼子不二僮仆数人尽被难雍正六年奉】
　　【防旌表】








　　浙江通志卷一百六十三
　　谨案卷一百六十三第二十二页前五行擢南戸科给事中刋本阙擢字据温州府志増














<史部,地理类,都会郡县之属,浙江通志>
　　钦定四库全书
　　浙江通志卷一百六十四
　　人物【二】
　　忠臣【二】
　　宁波府
　　周
　　文种【成化四川郡志种字会越大夫也事越王句践夫差败越兵于夫椒句践以甲楯五千保于会衞使种行成于呉执牧养粪除之役呉太宰嚭受越赂劝夫差赦越句践既归国属政于种十年生聚十年教训周元王四年越伐呉呉三战三北遂灭呉种谋居多范蠡遗种书曰越王为人长颈乌喙可与共患难不可共安乐子何不去种称疾不朝或谮种将作乱王赐属镂之剑遂伏剑而死】
　　汉
　　任光【宝庆四明志字景升鄮人为县主簿时海贼作孽令朱嘉将吏人出战为贼所射伤贼突嘉前光以身障蔽力战死嘉获免还邑出俸厚葬之】
　　宋
　　郑覃【宋史本传字季厚明州人靖康二年贡于乡建炎四年金人陷明州纵兵大掠覃辟难拏小舟与其兄章妻董同载顾谓章曰万一不得脱覃岂北面事异国者兄勉主祭祀为兵所掠去迫之使降覃厉辞骂不屈跃入水中董亦自沈后孙曾多举进士累赠太师秦国公董秦国夫人】
　　夏承【寳庆四明志字元茂鄞人以太学上舍登崇宁五年第靖康间任开封少尹寇犯阙大尹徐秉哲散文牓根括皇族冀以免死承奋身立争潜令诸厢毁弃文牓放散苛留之人绍兴二年臣寮疏列其事国事方殷未及褒表隆兴初特赠三官二年赠左朝议大夫】
　　曹孝先【宁波府志字元思奉化人宝庆中任楚州录事参军李全谋叛遣刘国庆胁犯制置许国孝先趋入谕之曰制置朝廷大臣犯制置是犯朝廷也语既为乱军所射中喉拔箭叱曰误李全斩东市非汝曹而谁曹孝先决不求生许制置决不可杀贼铓镞交集血流被体犹登城与国谋血尽气微国枕之以砖遂絶事闻诏赐庙额曰旌忠官其子诜】
　　舒瀛【成化四明郡志字登甫奉化人寳庆二年进士授衢州西安尉兵难猝起瀛先众捍敌死之朝廷嘉其忠官其子模】
　　郭徳畅【奉化县志字黄中开禧五年进士官至朝散郎通判楚州宝庆二年殁于王事官其子】呉从龙【家翁忠节记字子云奉化人建康府统制绍定初李全犯州主帅丁胜遣从龙为先锋赴敌马蹶被执使至泰州谕降佯许之至海陵城下大呼曰我右军统制呉从龙也马中矢被执至此州城无恙泰城坚宜死守贼无能为也全怒寸脔之骂不絶口以至于尽诏立庙泰二州赐额褒忠官其从弟虎至武经大夫】
　　袁镛【宁波府志字天与鄞人登咸淳进士第以父忧未即仕见国事日蹙窃叹曰生为宋臣死为宋鬼顾无寸兵尺地不能捍御以固社稷得仗义执言从常山睢阳于地下足矣适元将遣游兵十八骑驻西山之资教寺镛约沿海制置兼知庆元府赵孟传将作少监谢昌元共出御敌二人曰尔第先往我二人当以兵继镛遂奋然独往厉声言曰汝主无故谋起干戈残我土宇使我人民宛转锋镝之下天地神人所不容四方忠义之士日夜愤惋勤王之师四至吾恐汝北归无日也言未竟就执而二人已宻往车廐献版图迎降矣元将竒镛才胁令降镛曰死则死耳不汝从也元将怒纵火燎之须髪殆尽词气愈厉至死不少变其日家人惊知赴水而死者十有七人】
　　张汉英【两浙名贤录奉化人防聘吕氏女后女双瞽请辞汉英曰聘时无恙而今丧明命也卒娶之咸淳间敕守樊城为元阿珠所围募善泅者置蜡书于髻中潜积草下浮水而出往荆郢求援至隘口被获于是荆郢之路絶出鋭师薄樊城汉英死焉】
