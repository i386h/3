<!-- { "loadSidebar": true } -->
　　朱翌【延祐四明志字仲新舒州川人汉桐乡啬夫邑之后以太学生赐第初为溧水簿高宗南渡为秘书监属预修徽宗实录时范冲领史局翌删润功居多秦桧逐赵鼎翌以鼎党贬韶州后召还朝廷悯其饥寒计贬所四十年衣俸悉予之遂卜居鄞尝作信天缘堂记死自为志周必大论其诗似杜牧之而出处亦相号省事老人文集四十四卷】
　　李宗质【楼钥李宗质墓志字文叔世家于濮八岁而孤所生母展氏去绍兴八年补将仕郎至江州水南遇展氏于防中抱持相哭别十年而得奉色养者二十年赴调监明州大嵩盐塲因卜居石塘遂为明之鄞人十七年陞遂昌令岁饥寇作于旁郡亟捕首恶毙之羣党帖息隆兴元年改知会稽丁展氏忧服除权通判隆兴府时江西大旱宗质赈济尽力全活者众改通判鎭江府外台以清廉公勤引荐于朝差知台州弥事奋励听讼必先抑告讦惩奸恶理财精察量入为出帑庾为之充衍増学田以养士者数百亩及调戍兵遣海州号令简明凛有风采县吏重足承命而未尝轻用鞭挞闻者服其平允寻差主管武夷山冲佑观五转至朝散郎淳熙十一年卒年七十三】
　　黄年【延祐四明志字德绍其先福州人后葬父于鄞因家焉举进士第为殿中侍御史与谏官刘棐论秦桧行莽卓特朝廷未之察桧由是罢相至桧再相年寓湖州桧摭其过押使回福州桧死年复居于鄞】
　　郑锷【成化四明郡志字刚中由福州徙鄞躬孝友之行贯通经史以词赋名于时登绍兴三十年进士仕至屯田郎宁宗在英邸兼小学教授尝进劝戒元后特加赠且官其子】
　　张良臣【成化四明郡志字武子一字汉卿家洪州避寇来明州因占籍焉善诗清刻高洁不蹈凡近尤长于唐人絶句语尽而意益远后宋诗人咸推服之】
　　赵粹中【成化四明郡志字叔达自密州徙居于鄞登绍兴进士孝宗鋭意复北疆粹中进恢复机密十论富强要策十卷孝宗亟喜之一岁九迁由秘书郎权起居郎给事中除吏部侍郎尝上疏罢王安石父子从祀乞雪岳飞寃状又集司马光范缜董弅等奏议正太祖东向之位议不行宁宗即位卒如其议后以待制知池州家居十年粹中善笔札子竴书似其父竴幼孤终身不肯仕尝隐茅山郡守屡荐于朝特许循资竴亦谢不受】
　　魏杞【成化四明郡志字南夫由焦山徙于鄞登绍兴十二年进士第厯县有能名后迁宗正少卿假礼部尚书使金行次盱眙金人以万骑胁之不为动奉礼币以往至金卒正敌国礼减岁币旧数以归孝宗大喜除起居郎迁给事中乾道三年拜同知枢密参知政事明年拜右仆射除观文殿学士卒諡文节杞能诗居小溪絶不言时政所着有山房集三苏言行编】
　　韩元礼【嘉靖宁波府志字敬仲邺人淳熙九年进士光宗时授中书舍人以言事忤防谪象山令开禧二年改松溪党籍祸起以有惠于象遂泛海至其邑西南乡居焉】
　　元
　　任士林【嘉靖宁波府志字叔实其先蜀绵竹人徙居奉化再世又徙埼山幼颖敏六岁能属文既长丧父庐墓读书亹亹不倦为文沉厚正大一以理为主而含蓄顿挫读之有余味后讲道会稽授徒钱塘远近求请无虚日至大初以荐授安定书院山长所着有中易论语指要及松乡文集若干卷】
　　谢晖【嘉靖宁波府志字彦实资阳人徙鄞识见通敏闻武康石塘胡长孺以德学淑后进往受业其门或劝习举子业答曰学以博通古今资文行耳仕奚所急哉赵文敏授以书法比家居藩帅郡守诣门请交一无所求为诗文简淡隽永人以得其尺牍片楮为荣晖亦不自秘惜求辄应之有所不可虽贵势不能动也】
　　掲汯【天启慈谿县志字伯防荆楚人徯斯子少淳朴苦学年十八尽通六经大义工古文辞补太学生端方有威仪六馆士敬惮之以荫补秘书郎迁国史编修厯官至肃政廉访使守建宁伪汉陈友谅兵寇松关建寜受围吏民相继出奔汯与经畧使巴延布哈协谋御贼设方累复延平等三州改江西行省未赴以工部郎中召时淮浙道不通遂留家四明之慈溪】
　　丁鹤年【戴良高士传西域人父职马禄丁临川县簿以治行高等陞武昌县达噜噶齐有惠政解官之日爱其土遂家焉子五人鹤年最幼父死鹤年甫十二俗素短丧鹤年以为非古制乃服斩衰三年厉志为学年十七通诗书礼三经淮兵渡江袭武昌鹤年奉母以行闻从兄吉雅摩迪音避地越江上徒歩往依焉遂留四明或旅食海乡为童子师或寓居僧舍卖药自给虽久处艰瘁泊如也慈溪县尹陈林称贤令四方士大夫多依之鹤年居是邑数载未尝睹其面尝自谓曰凡为清士当以廉为主义为辅和为卫三者备庶可免于今之世矣】
　　廼贤【元诗选传字易之世居金山之西元兴西北诸部多散处内地故易之称南阳人随其兄宦游江浙卜居于鄞再至京师以能文名尤长歌诗每一篇出士大夫輙传诵之时浙人韩与玉能书王子充善古文易之与二人偕来人目为江东三絶久之归浙东辟为东湖书院山长以荐授翰林院编修官出参布达实哩军事所着有金台集】
　　吴志淳【成化四明郡志字主一以字行济南人工诗善草以父廕厯官靖安都昌二县簿元季弃官寓鄞之东湖至正末执政奏除待制翰林命下为权幸所匿志淳已在耄耋若不闻焉当时若南昌掲伯防会稽盛景华魏郡边鲁生永嘉柴养吾亦尝寄迹于鄞至如龙子高之寓慈溪戴叔能之寓定海数君子者或赋诗或作文或论书法各逞所长故词章翰墨人得之不啻拱璧养吾师米南宫写云山烟岚变灭浑然天成鲁生亦善写水墨花鸟梅石而竹精于钩勒颤掣之势则有得于李后主子高后归于闽张淮中作琴剑歌送之明诗综传志淳所着有环碧轩栁南渔隐二集】
　　谢昌元【两浙名贤录字叔敬西蜀资州人试四川第一调肇庆府敎授除太学博士知封州后为沿海参议官因家于鄞开庆初长子大椿挈其家属来鄞舟由鄂州世祖驻兵江浒获其舟以大椿归甚爱之俾给事殿中命大椿召昌元入朝上深器之呼为南儒预议中书省事为礼部尚书】
　　周友常【鎭海县志字景贤其先青州人举至正乙酉进士授余姚州学正设科课士井井有条与朱公迁并驰名江左宋文瓒荐其才陞庆元路提举安民弭盗绰有成绩未几因方国珍扰内地陈救援三防弗用挂冠隐定海大浃江之南筑室栖迟混迹渔樵子孙世为定海人】
　　明
　　李善【成化四明郡志字原善东平人父灏仕元为三江巡检遂家慈谿笃志问学处穷约箪瓢自乐喜怒不形于色人莫得窥其涯涘尝额所居之室曰人性皆善日吟哦其中人羡其所作豪放目之曰小李白寿七十六所着有崇阳稿】
　　贺确【陈镐贺确传字存诚陇西人洪武初徙家四明少事举业试有司一不利即弃去遂肆力于古自六经子史以至天文地理医卜之书无不览究为文词下笔輙有古风以菊有隐者操笃爱之别号菊隐学士周叙以其有史才荐修辽金元三史力辞不就有司延为乡饮大賔幅巾深衣仪度整肃望而知为君子暇则纵寻山水间优游以老年九十三所着友菊诗集一卷】
　　陈远【嘉靖宁波府志字中复一字中孚先濮之鄄城人弱冠游学宣饶间从中书左丞韩伯高授易得专门奥防工书法有晋人风度尤善模写人物过四明爱俗尚淳厚遂家焉洪武中召至阙廷命写御容赐金帛以文渊阁待诏归里永乐间遣中贵驰驿召入觐赐赉益厚悯其年老赐归远为人清峻刚直毅然不可犯而意度闲雅接之则和气蔼如故士大夫多敬慕焉】
　　刘端【象山县志泗州人景泰七年由选贡丞象山以节爱称令缺署篆久民甚德之雅善堪舆曰象山仁里也遂卜居城北入籍焉子景治间领乡荐厯吴县令陞岳州通判】
　　罗心朴【奉化县志字梦章号抱灵四川营山人崇祯丁丑进士仕宁波司李风裁凛然豪猾敛迹明季辞组蜀道阻絶游奉化之小万竹爱其山水清旷筑室居焉】
　　浙江通志卷一百九十四
　　钦定四库全书
　　浙江通志卷一百九十五
　　寓贤【下】
　　绍兴府
　　汉
　　梅福【汉书本传字子眞九江寿春人少学长安明尚书谷梁春秋为郡文学补南昌尉是时成帝委任大将军王鳯王氏寖盛福上书讥切王氏不见纳元始中王莽颛政福一朝弃妻子去九江传以为仙其后有人见福于防稽变名姓为吴市门卒云】
　　袁忠【后汉书袁安传忠汝南汝阳人安之元孙与同郡范滂为友同陷狱得释初平中为沛相乗苇舟到官以清亮称及天下乱弃官客上虞尝乗舟戴笠诣太守王朗见朗驺从繁丽鄙之即辞去后征为卫尉未至卒子秘击黄巾贼战死诏旌其门】
　　许靖【河南通志字文休平舆人于越新编靖举孝廉与从兄邵俱有人伦之鉴董卓乱隐会稽后仕蜀累官太傅】
　　陆璯【江南通志字仲芳毘陵人明京氏易尚书尤精风角星算辟主簿谢病去隐会稽山】蔡邕【后汉书本传字伯喈陈留圉人少博学好辞章数术天文妙操音律桓帝时五侯擅恣闻邕善鼓琴遂白天子勅陈留太守督促发遣邕不得已行到偃师称疾而归邕虑卒不免乃亡命江海远迹吴会吴人有烧桐以防者邕闻火烈之声知其良木因请而裁为琴果有美音而其尾犹焦故时人名曰焦尾琴注张骘文士传邕告吴人曰吾昔尝经会稽高迁亭见屋椽竹东间第十六可以为笛取用果有异声两浙名贤录邕书曹娥碑阴八字云黄绢幼妇外孙虀臼即其时也】
　　桓【两浙名贤录字文林龙亢人荣之五世孙举孝廉方正皆不应初平中避地会稽止故鲁相钟离意舍越人化其节闾里不争讼太守王朗给服食牛羊悉不受】
　　孔潜【于越新编潜本宣圣十七代孙汉末避地会稽孔道隆孔觊皆其后也今世为山阴人】三国
　　王肃【三国志王朗传肃字子雍东海郡人舆地志王朗为会稽太守子肃随之郡住东斋中夜有女子从地出称越王女与语达旦临别赠墨一丸肃方注周易多有滞思因此便觉才思开悟】
　　晋
　　王羲之【晋书本传字逸少司徒导之从子年十三尝谒周顗顗察而异之尤善书为古今之冠论者称其笔势以为飘若浮云矫若惊龙起家秘书郎征西将军庾亮称羲之清贵有鉴裁迁宁远将军江州刺史羲之既少有美誉朝廷爱其才频召为侍中吏部尚书皆不就乃以为右军将军会稽内史时殷浩与桓温不协羲之以国家之安在于内外和因与浩书以诫之及浩将北伐羲之以书止之言甚切至浩果败时东土饥荒羲之輙开仓赈贷朝廷赋役繁重吴会尤甚羲之尤上疏争之雅好服食养性初渡浙江便有终焉之志会稽有佳山水名士多居之谢安未仕时亦居焉孙绰许询李充支遁等皆以文义冠世并筑室东土羲之尝与同志宴集于会稽山阴之兰亭自为序以申其志性爱鵞山阴道士养好鵞羲之往观意甚悦固求市之道士云为写道德经当举羣相赠耳羲之欣然写毕笼鵞而归尝在蕺山见一老姥持六角竹扇卖之羲之书其扇各为五字姥初有温色因谓姥曰但言是王右军书以求百钱姥如其言人竞买之他日姥又持扇来羲之笑而不答既去官与东土人士尽山水之游弋钓为娱又与道士许迈共修服食采药石不远千里徧游东中诸郡穷诸名山泛沧海年五十九卒有七子知名者五人】
