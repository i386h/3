<!-- { "loadSidebar": true } -->
　　刘长华妻朱氏【题旌册年二十四而寡姑老遗孤幼家无婢仆负薪汲水靡不躬亲母兄怜其贫劝更适矢志不从养姑一十六载已啜薄糜而奉姑必以甘脆中帬厠牏身自浣涤殁则拮据丧塟教彦曦入泮选贡成均守节四十年雍正十年具题奉】
　　【防建坊旌表】
　　徐继爵妻梅氏【处州府志年二十二夫亡长子在褓次子遗腹家贫事姑孝养年饥设三等食上以奉姑次以食子已则餍糟糠而已后二子成立年八十终】
　　王氏二节【云和县志潘氏年十八育子王万夀甫周夫死砥志抚孤备尝艰苦子娶媳梅氏年十八子死姑媳同抚幼孙相倚为命】
　　王一选妻汤氏【云和县志年二十五夫死长子曰琨五岁次子曰璇在襁褓氏只身孀守叔伯防经强逼不能夺其志纺绩敎子年九十终】
　　王曰明妻吴氏　郑秉晌妻王氏
　　宣平县
　　明
　　蔡俨妻包氏【明实録天顺八年旌表包氏蔡俨妻贼陶得二作乱乡民悉移家赴东山岩避之多为所掠包亦被执自度不可脱乃绐曰金珠藏岩穴间可往同取贼信之与俱行至险所骂曰吾本良家女岂汝犬彘偶耶遂坠岩而死姑林氏亦投崖死特表其门曰贞烈】
　　陶龛妻郑氏【栝苍彚纪冦乱夫被害时年二十三训育遗孤乡族称之无间言】鲍泰义妻曽氏【栝苍彚纪年十八夫亡家贫舅姑欲令再嫁氏曰甘饿死无靣目从人也遂断髪抚孤幽居一室日夜纺绩事舅姑人以节孝名其居】
　　郑国宾妻戴氏【崇祯处州府志年二十三子甫三岁夫亡翁惑于后姑屡逼之嫁不从后择富室强其必允舆至氏痛哭求自尽遂不能强后翁犯罪禀于官卖妇完赎氏不从官亦不能夺虽困苦万状而坚贞益励】
　　章元韶妻王氏【崇祯处州府志丽水人适元韶于宣平年二十一夫亡子在襁褓姑患瘫痪呻吟床蓐间氏旦夕熨摩供汤药姑亡产益薄至无以糊口子复夭茹荼以抚孤孙】
　　祝士竒妻章氏【宣平县志翁姑早逝夫亦继殁崇祯未年荒乱虑冦相犯遂沐浴更衣登楼自缢而死】
　　郑季濓妻戴氏　王如训妻俞氏　郑汝登妻王氏
　　景宁县
　　元
　　潘华妻练氏【嘉靖浙江通志归华仅逾月而华卒遂励志守节始终不违事闻旌其门】潘莘妻陈氏【万歴景宁县志归逾月而寡全节不二诏旌之】
　　明
　　汤怀恩妻潘氏【景宁县志名淳适汤三载而寡年二十有二遗腹生女抚之足不逾外女长适人尽以产归其夫之兄弟而无所与正綂末隣境防起乡族仓皇窜避或语之曰万一有急将奈何淳曰我寡妇岂能随众窜匿以取羞耶袖中利刃急则自裁而已闻者韪其言年六十四卒】
　　陈骥妻王氏【嘉靖浙江通志年二十一骥卒生遗腹子名逹家甚贫日勤纺绩事姑抚幼营塟其夫孀居三十九年成化中旌表】
　　张处重妻周氏【景寜县志处重以父坐累被逮恐不免以身代徃临行与氏诀惟以养亲抚子为嘱时氏年二十余誓无他志洎闻夫卒于狱深自刻苦奉亲敎子人谓其夫妇节孝两全】
　　王麒妻周氏【栝苍彚纪夫客死京师氏年二十二止一子一女子复殀夫之兄弟欲强之再嫁氏欲自经乃止年七十四以夀终】
　　潘榆妻毛氏【嘉靖浙江通志年二十二夫死无子有豪族闻其贤欲脇其父而娶之氏谓父曰今不从父不免受其毒但女子失身辱及宗党尤甚有死而已父不敢复言年八十余终】
　　潘氏二节【万歴景寜县志潘权妻刘氏早寡守节无玷年九十七而终子琡亦早世妻沈氏年十九能继姑志】
　　张维隆妻王氏【崇祯处州府志年二十余夫亡矢志不二抚孤成立卒年七十四】陈女庆星【景宁县志许字潘敦佐将婚而卒庆星年十六衰绖执丧以死自誓越明年同日殁遗言愿归潘合塟后墓前草交生如连理】
　　毛某妻【景宁县志居毛洋有姿容族豪慕其美夜伺于屋巷侵之遂哭诉于夫自经死】潘恩妻朱氏　　潘简妻周氏　　潘敦灏妻毛氏
　　国朝
　　陈桂姑【景宁县志陈浩然女年甫及笄康熙十三年与姊同被冦掳至滴水岩河边见岩崖峻险呼曰此吾与姊完节处也遂投崖入河而死姊欲从之已为防所持矣数日后尸浮水靣衣裳井然不露寸肤】
　　叶仁智妻吴氏【景宁县志年二十夫亡一子在襁褓矢志守节其父兄逼之嫁自经死】潘学泮妻梅氏【景寜县志名端年二十九而寡抚子敎孙俱列黉序孀居五十余载其孙媳梁氏亦盛年而寡家贫纺绩敎两子入泮人称双节】
　　马云骥妻刘氏　潘学祯妻陈氏　梁有凤妻梅氏











　　浙江通志卷二百十六
<史部,地理类,都会郡县之属,浙江通志>
　　钦定四库全书
　　浙江通志卷二百十七
　　祠祀【一】
　　山川百神凡有功徳于民者咸列秩祀所以合幽明逹诚敬也
　　盛朝五礼修明而于崇徳报功之典为尤重焉维浙东西岳渎之祀典礼有加徧于羣神有举莫废凡以为斯民求福免灾而饬纪之道亦于是乎在志祠祀
　　杭州府
　　钱塘县【附郭】
　　仁和县【附郭】
　　先农坛　在庆春门外东郊仁和县临江十一啚
　　国朝雍正四年八月钦奉
　　上谕国家以民为本民以食为天朕即位以来念切民依举行耕耤之礼殚竭精诚为民祈谷于
　　上帝乃雍正二年三年耤田叠产嘉禾有至一茎九穗者朕心亦以为偶然之事今据府尹刘于义进呈今嵗耤田所产有一茎双穗三穗以至八穗九穗皆硕大坚好异于常谷朕见之心甚慰悦特令宣示廷臣朕并非以此为祥瑞夸耀于众也葢实有见于天人感召之理防于影响无纎毫之或爽朕以至诚肫恳之心每嵗躬耕耤田以重农事即防
　　上帝降鉴叠产嘉禾以昭休应似此八穗九穗之谷岂人力之所能强为亦岂人君所能强之使有乎天人感应之理朕见之最真最切但恐此心不诚耳诚则未有不动者即如从前青海蠢动朕为边陲忧虑防祷于宫中不数旬而防音即至疆宇宁谧又闻前嵗夏间近畿雨泽稍愆朕在宫中黙祷减膳修省防诚叩恳不数日而甘霖大沛禾稼有秋此皆近年以来朕亲行亲騐之事至于去年夏秋之间时常阴雨而朕在宫中但觉雨水稍多不知其大为民患而李维钧并不将畿辅被潦实情具奏是以朕竟不闻知未尝早为防祷殚竭诚心以挽
　　天意而舒民困及蔡珽署直总督事务详细奏闻朕宵旰忧勤几废寝食于是截漕发仓多方赈济京城设厰各邑兴工俾穷民皆得糊口是以地方虽被水灾而小民不致流离失所朕抚绥悯惜之念实为迫切今嵗二麦丰收禾黍畅茂此皆
　　上天俯鉴朕衷故加惠黎元而锡以盈宁之庆也葢天生民而立之君鉴观在上人君一念敬谨政事无阙天必嘉之佑之一念放逸政事有乖天必儆之戒之此一定之理也况人君抚驭臣庶位处极尊所以赏罚之者独有
　　上天耳是以朕每于水旱等事皆实心内省必系朕有过
　　失
　　上天儆戒示谴也至于各省旱涝之事朕皆视同一体原无彼此之别惟是地方相隔路远彼地偶有水旱有
　　司未必即行具报及至奏逹朕前而急之时已过是以朕无从尽其诚心为之祈祷此其责全在本省督抚矣督抚受朕委任之重为朕养育万民必视百姓之疾苦如痛痒之在己身一遇水旱饥馑必思所以致此之由或因本省之政事吏治有阙即思速为改易之或因本地之人心风俗不端即思速为化导之兢兢业业修省祈祷竭尽诚心一如朕之朝乾夕惕断无不可以挽回
　　天意者假若闻朕之政事稍有阙失亦即直言陈奏不必隐讳如此则官与民聫为一体臣与君又聫为一体太和翔洽实意交孚天听虽高诚呼吸可通矣朕每嵗躬耕耤田并非崇尚虗文以为观美实是敬天勤民之至意礼曰天子为耤千畆诸侯百畆据此则耕耤之礼亦可通于臣下矣朕意欲令地方守土之官俱行耕耤之礼使之知稼穑之艰难悉农民之作苦量天时之晴雨察地利之肥硗如此则凡为官者皆
　　时存重农课稼之心则凡为农者亦断无茍安怠惰之习似与养民务本之道大有禆益着九卿详议具奏特谕钦此随经九卿等议覆钦遵各省一体举行创建钱塘县知县秦炌仁和县知县刘汉儒奉文共置耤田九畆八分又坛基地五畆九分零灌溉荡一畆八分零坛制于东郊洁净之地田在坛前坛中正祠五间左右翼七间后立寝室内供先农炎帝神农氏之神先农厉山氏之神先农后稷氏之神祭品祭器祭仪照先师之礼每嵗二月亥日督抚主耕从耕者二员一员进鞭一员进耒外置田畯四人以两人扶犂两人牵牛主耕者左手秉耒右手执鞭九推歩行尽垅而止耕毕司道及府防州县次第如式耕推亦俱尽垅而止耤田之左右四旁则令耆老农夫终其畆焉反于寝室送神灌鬯彻祭饮福其各府州县俱以掌印官主祭主耕统如前式
　　【谨按通志各门每县分载先叙城内次及城外如山川古迹闗梁寺观之属皆凖此例惟祠祀一门因先农坛俱在城外最为钜典应列诸祠之前而社稷山川诸坛凡附郭之县皆不分设例难画一故钱塘仁和两县坛庙统附于府而外属各县仍行分列但不分城内城外悉依时代为先后与诸门体例稍有不同以下各府仿此】
　　社稷坛　成化杭州府志在钱塘门外西北祭以春秋二仲上戊杭州府志明洪武三年杭州知府五兴福建于城北【旧浙江通志附郭二县不别置余郡县如制】
　　风云雷雨山川坛　成化杭州府志在城西南包家山春秋二仲祭奉迁城隍神主共坛合祭【旧浙江通志附郭二县不别置】
　　郡厉坛　成化杭州府志在城北霍山坊内每嵗春清明日秋七月十五日冬十月一日奉城隍神以主厉祭设无祀鬼神之位于坛下钱塘仁和以附府不置县厉【仁和县志其坊隅乡都一体置立乡厉】
　　先师庙　详见学校【各府州县同】
　　崇圣祠　详见学校【各府州县同】
　　名宦祠　详见学校【各府州县同】
　　乡贤祠　详见学校【各府州县同】
