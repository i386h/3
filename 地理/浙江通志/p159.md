<!-- { "loadSidebar": true } -->
　　孝友堂　秀水县志在城中宋绍兴间翰林学士项相与弟栋防于奉亲兄弟友爱而作【眞德秀项氏孝友堂记孝友堂者翰林学士嘉禾项公兄弟二人奉亲而作也公以聪明之资简重之器魁杰儁伟之材佐天子礼乐太和之治而公之令闻令望日新月盛明良相逢千载一时天下之人莫不仰慕公之为人而不知公之所以致是者盖有本矣公自乡里读书养亲罔有违越笃爱其弟恩意蔼然及举孝亷登显荣敭歴中外虽身都富贵未尝一念不在乎亲也而公之弟服勤致养克尽子职亦未尝不以公之心为心也孝友之至通于神明故公之先尊及太夫人咸被推恩茂膺锡命者虽曰积善有自盖公兄弟孝友实有以获乎天子也公世本洛阳自大理评事公晋随驾南渡公为晋孙显于开禧绍定今兄弟德行道义又为当时所重则公世济其美者其来远矣咏蓼萧于小雅哦鸤鸠于曹风其为父子兄弟足法而后可以教国人者余于公之兄弟见之矣公名相字汝弼弟曰栋字汝用绍定二年记】
　　环碧堂　贝琼环碧堂记檇李南为幽湖巨族朱显道民世家于此水周其下题曰环碧周伯温书
　　北山草堂　项玉笋北山草堂记去郡二十里余曰北山沈氏凿池累石手植九松今髙百尺合数围【陈恂九松歌相传南渡携家植于此麟溪子孙十九传约略与松五百年】
　　相隐堂　海盐县图经绍兴元年令欧阳延世建名思鲁为鲁简肃立也后令祝闵以秦师垣曾肄业县宇改名将觉令林仰易名相隐以唐仆射姚南仲宋参知鲁宗道皆令盐也令李直养又改名喜雨后改名景鲁一堂凡五名
　　双穟堂　至元嘉禾志在海盐县治令史弥逈立燕鹿堂　嘉兴府图经海盐县治内宋时建
　　道爱堂　海盐县图经在县治北元至元戊寅令王泽立
　　帅正堂　陆居仁帅正堂记元泰定乙丑海盐州知州王协中同知张遘为监使李兰奚立
　　时阜堂　澉水志即鎭廨之东防监鎭傅朋寿题扁秀野堂　澉水志在鲍郎场鎭廨宋嘉定中司场朱俯立黄裳记堂中设米老画蔡邕焦琴
　　美固堂　澉水志在水军寨宋淳祐九年綂制邢子政立
　　方洲草堂　海盐县图经在迁善桥巷张黄门故宅【张寜方洲草堂记草堂叠石为山山上有苍玉峰东垣拄颊峰宿雨岩滴露岩归云洞兰雪坡茶烟岫咏月峤卓碧礐洗砚泉映山池皆镵石刻字周植小桂梅竹杂卉高广未满寻丈而欲拟诸大山可发一笑山虽小而气象景色生意毕具名之曰一笑山其北有舎环竹为覆篷仰饰素粉牖户内外皆墁垩一色通明虚白恍若一舟寄泊于湖山风雪间名之曰雪夜归舟掲诸檐楣所以志余之自得也】
　　读书堂　嘉兴府图记在崇德旧廨宋令黄元直取韩诗出宰山水县读书松竹林
　　清心堂　秋芳堂　问梅堂　澄碧堂　嘉兴府图记并在崇德县治西圃
　　平易堂　正德崇德志在崇德县治内宋乾道中令菖邠建【杜申平易堂记御儿为邑浙水上游公舎有堂名之曰平易盖知治道所以然也乾道二年八月右从政郎青阳葛公捧檄抵官刓去圭角豁除崖岸以乐易处心以儒雅饰吏略烦碎而举其大纲示敦笃而鎭以至静未旬岁间民不骇政俗皆安堵市无喧鹊之警野有驯雉之异绰然得循良之称而平易之政固行矣推简易之理昭贤人之德左右圣主恢张治具则由此一堂而清净之化可以覃及海隅曹参在汉而民宁一用此道也公其有之公讳邠字用光】
　　清风堂　正德崇德志在尉廨之东宋绍兴中建椿桂堂　至元嘉禾志在崇德县崇福寺西五桂坊以莫氏五子登第建【谢谔椿桂堂记绍熙三年莫氏五子曰元忠若晦似之若拙若冲相继登第母袁年八十一在堂监丞周必正榜其堂令朱軝立五桂坊宋陈造椿桂堂诗为莫倅作日日高堂笑脸新五株芳桂拱灵椿枝萦非雾根盘石共阅壶中不尽春雁影联翩上绛霄庭兰再世更竒标义方可但燕山窦行跨当年八叶萧】
　　渔簑堂　嘉兴府志崇德旧志宣政间张公秀从叶石林游风流秀出来丞崇德遂居邑郊堂曰渔簑
　　怡堂　嘉兴府志在崇德千乘郷蔡氏阅开辟阐兄弟同居故名【陆埈题蔡氏怡堂诗君家孝友栽培旧满室春风一字褒冲气本来均脉络利心宁复问丝毫牕隂賸觉荆花合林影争看桂子高只恐功名渐催廹翻思对榻雨萧骚】
　　浦花堂　天啓平湖县志在德藏寺后宋僧可观号竹庵所筑
　　来青堂　嘉兴府志在石门殳山元陆容之所居香远斋　至元嘉禾志在郡治内旧名三几
　　教简斋　至元嘉禾志在旧东府判防
　　乐全斋　明一綂志在嘉兴县治东北宋皇祐间主簿王存建自为记
　　栎斋　嘉兴府志在嘉兴县宋卫湜建以藏书【叶适栎斋藏书记余友卫君湜清整而裕澹泊而详酷嗜书山聚林列起栎斋以藏之与弟兄羣子习业其中夫其地有江湖旷逸之思圃有花石竒诡之观居有台馆温凉之适皆略不道而独以藏书言者志在于学而不求安也又其自以为栎者眞无用于世矣非退托而云也盖君之力良难而任良重问学之要除之又除之至于不容除尽之又尽之至于不容尽故称钓石必以铢会亿万必以一读虽广不也记虽博不杂也日融月释心形俱化声色玩好如委灰焉然后退于栎而进于道矣固宜漏众美而以书言也寳绮籍不敢触手金匮石室犹存其人兹外与非内与】
　　希贤斋　至元嘉禾志桐庐方谊为朱文公门人乾道四年徙居于嘉兴北门筑希贤斋文公为书扁
　　只是斋　嘉兴府志在嘉善县魏学洢之斋以忠节被逮时有只是读书数语因以名斋
　　西斋　海盐县图经有水竹幽居之胜古之东林社也
　　听雪斋　胡俨听雪斋记孙固读书于顾泖之阳顔其斋曰听雪
　　彝斋　癸辛杂识赵孟坚字子固居嘉禾之广陈里彝斋
　　学绣轩　名胜志在秀水县城西九里相传西施学刺绣于此【嘉兴府图记今为学秀堰上有塔万厯秀水县志后误为岳秀】
　　独柞轩　嘉兴府志徐一夔居白苎里牖外有一大柞一夔有独柞轩记
　　清节轩　海盐县图经在丞防东偏宋绍兴初丞李益建【李正民清节轩诗新种秋篁翠叶稠凛然清节坐惊秋官曹正崔斯立风味仍同王子猷暂却鹭鹓容退食他时鸾鳯小迟留吟哦自是名家事我亦身闲愧食浮】
　　双桂轩　海盐县图经宋绍兴中簿陈震之建在主簿防之南
　　旧时月色轩　海盐县图经宋裔赵公范轩其故居徐一夔撰记【木朴题旧时月色轩诗蝶老花残燕不归酒阑香尽客来稀多情只有黄昏月依旧清光照琐闱】
　　南轩　嘉兴府志宋陈简斋读书处在青鎭芙蓉浦【桐乡县志宋陈与义卜居青鎭读书广福塔院有轩西对芙蓉浦名曰南轩至元间僧元岩复缮治之赵子昂为作古篆顔其外曰南轩】
　　嘉庆亭　嘉兴府图记在郡圃后堂之北【嘉兴府志明成化间守徐霖叠石为山称嘉庆山】
　　花月亭　治嘉兴府志在府治内张先尝作词有云破月来花弄影之句故名【至元嘉禾志旧府判东防张时为倅后更名来月】
　　垂芳亭　玉明亭　至元嘉禾志并在郡圃
　　最宜亭　留春亭　翠凉亭　水香亭　嘉兴府图记并在郡圃内宋建
　　平远亭　元翫亭　至元嘉禾志并在郡圃内子城上
　　序賔亭　清风亭　治嘉兴府志并在府子城东金风亭　晏公要旧在嘉兴县西南二里
　　利川亭　观风亭　野泉亭　朝宗亭　治嘉兴府志在子城北宋绍兴间并守张瑜建
　　啸鹤亭　至元嘉禾志在旧东府判防
　　碧漪亭　雪香亭　杯水亭　至元嘉禾志并在旧西通判防
　　延雅亭　春风亭　春雨亭　嘉兴府图记并在嘉兴县治内宋建
　　嘉禾亭　嘉兴府图记在府子城西北宋建
　　秀水亭　治嘉兴府志旧在府子城西南宋建今建于秀水县治北天和晴明则水漾五色
　　月波亭　治嘉兴府志在秀水县治内后圃宋建东津亭　嘉兴县志蒯搭坊东马桥东水次东道驻节之所
　　列岫亭　乐郊亭　水心亭　嘉禾百咏考在滮湖之南
　　临津亭　治嘉兴府志在嘉兴县
　　凝碧亭　浮玉亭　万厯秀水县志并在烟雨楼侧檇李亭　治嘉兴府志在秀水县西南二十七里本觉寺【秀水县志呉越战争之地后人立亭以识之郑獬檇李亭诗闲抱琴书檇李游仙坛古屋一笻留驿桥通市人沽酒湖水依城客放舟葵扇桃笙聊却暑苹花枫叶已知秋坡翁仙去诗声在寂寞林塘卧白鸥】
　　女阳亭　秀水县志学绣堰在县西九里河塘上有塔塔东旧有女阳亭后改为种玉亭【嘉兴府志亦名女儿亭谨按越絶书女阳亭者句践入呉夫人从道产女此亭养于李乡句践胜呉更名女阳更就李为语儿乡其地大约在秀石桐交界之间然其定处已不可考矣】
　　冷仙亭　秀水县志在天星湖去县治东北三里有冷协律祠
　　落帆亭　秀水县志秀水县北杉青堰宋建旧有宋秀王诸公送乡人陈确持节江东留题
　　镜香亭　至元嘉禾志在慈恩寺南二十歩今为营【林逢子镜香亭诗緑杨深处两三家防度凭阑聼沸蛙云锦已空烟水濶空教人忆旧时花】
　　税暑亭　秀水县志在闻家湖元至顺间里人朱张穹夀建
　　潄芳亭　秀水县志在灵光坊旧宣公书院中高卧亭　正德嘉善县志在魏塘鎭宋宗室若诵建留衣亭　嘉兴府志在嘉善县汪令贵被诬去民送者数千人请以所遗为念不得已解緑衣而去
　　望月亭　嘉兴府图记在海盐县治内宋时建深樾亭　海盐县图经宋绍熙中令李养直于县治后圃作亭下瞰清池取韩诗宰县坐深樾名之
　　鲁浦亭　海盐县图经蓝田浦在县南三里长十八里浦为鲁公宗道所开因名鲁公浦作亭其上【黄鉴鲁浦亭记茂苑之东偏禾兴之近鄙邑居之盛海盐在焉先是地非五达之郊物殊一都之会鱼盐攸产聚庸实繁城郭虽存居人无防硗确之田弗艺富庶之教未孚民将畴依时思俾乂景德初今参政扶风鲁公来莅是邦实绾铜章公琰社稷之器诚谓屈材子游弦歌之声此焉静治一日询耆旧之説采沟洫之制得白塔古港于县之西南隅僴然奋发濬复是图相其方而有初谂其众而胥悦先庚之令既下献力之徒坌集量期合役书以授师曾未越月洪波乃道自海口达邑中凡十有八里而远其清可以流恶其润可以蒙福析之可以其气潴之可以钟其美浸灌之益嘉禾恶种无不猥大也渉之利浩商善贾无不骈集也向之编菅把秆之陋贩脂卖浆之微率有广厦之居间多阜财之积环邑之内变为丰泰厥后二十年间公入奉论思乃参衮政而负海之甿蒙赖乃利蔽棠之野风謡如新遂指其港谓之鲁公浦焉天圣丙寅伍君佑由佐着局为县大夫且嘉其陆杜之风爱芍陂之饶衍乘敏政之暇鸠僝功之材作为新亭于浦之上因地而名识其始也观夫华榱镂槛丽丹雘之竒茂林修竹蔚澄凝之趣虽为游适之所实有清干之机将俾夫登豫章者想孺子之风游鲁山者怀紫芝之化斯亦凛凛庶防仁智之用心矣乃落成之始监郡集仙李君昭诒书状徴文刋记勤请之辱叙让弗遑聊摭梗防以附于民谣之末时天圣六年正月】
　　风亭　澉水志在海盐海岸鎭官收税之地绍熙间创名曰观澜寳庆三年监鎭赵潜夫改今名【赵潜夫风亭诗怪他蟹舎蚝房地不是吟情住亦难数尺短墙围昼寂半钩疎簿障春寒水生草满蛙鸣合日薄花隂鹤梦安底处青衫旧司马浩歌东望取琴弹】
