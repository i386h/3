<!-- { "loadSidebar": true } -->
　　毛寿南【山隂县志吴江人由进士授山隂令值嵗歉道殣相望寿南请蠲不得则停征两限监司让之勿顾仍捐廪禄赈济饿者得糜病者得药时有乘灾谋为乱者廉得渠魁捕治之余党悉散先是吏胥媚摄篆诡报完赋以为功会赦抚院据完额索赋寿南具实以报卒罢征越俗多以杀人相诬一讯家辄破乃先验尸然后讯遂使诬者慑息民艰于漕则为权丰歉议改折邑有麻溪坝坝外为天乐乡田三万七千有竒江潮冲溢乃筑堤于猫山郑家山之间以捍外潮民争赴工不费一缗而事竣治县五载拜御史】
　　林森【万厯绍兴府志候官人嘉靖末知嵊奉母孝尝曰吾何以慰母惟当为好官耳旧有粮长常例金森至首革之即修衙公费亦不受每恤困穷抑豪右定啚均役吏胥束手调象山行李萧然里老醵金为赆卒不受】
　　蒋正元【新昌县志广西灌阳人由嵗贡授新昌令民称为蒋父创立义仓三十间积谷以赈荒申除斗级之害陞藩府长史值寇乱以身蔽藩遂遇害】
　　许效贤【万厯绍兴府志字子官莆田人嘉靖中为新昌训导诵説仁义论难经防署县事以赎金置学田若干亩】
　　朱一柏【嵊县志宁国人弱冠举于乡隆庆五年除知嵊县始至人疑无治干甫月有胥玩法惩之一老胥抱牍陈事微言欲中以利又惩之人大信服两造设平心而听往往谕其自解后讼日简堂下肃然嵊士三十年无举于乡者诸父老言往时溪流环邑若抱今南徙风气用漓然故道可濬即民灌溉亦利赖一柏曰茍利士民吾其任焉不数月河成集羣士子于学宫厚其饩廪月凡三试皆身临之终嵗无惰容是科举者三人陞南京光禄署正厯庆逺知府】
　　朱芥【旧浙江通志富顺人以刑部郎出守绍兴始下车周咨民隐清课额崇学校省刑出滞不数月士民颂之】
　　田琯【新昌县志字希玉大田人辛未进士万厯二年任新昌俗以人命诬讦每至破产琯痛惩数辈由是惜命保家乡苦盗琯每乡廉真盗一人立为总甲凡盗发令其捕缉盗风顿息嵗旱徒跣祷赤日中阙　嵗乃大稔一日行野见田有渠无水问故民曰修渠则属民而得水则属势家我何徒苦为琯曰有是哉乃舍郊外督民濬筑且为履亩均放之自是豪强不得复专编氓咸被其泽负郭田一万三千余亩悉成膏腴民每候其出争为举舆欢声溢田野间作分水亭以憩之琯虑嵗久法湮捐俸置田为每嵗濬渠之费纂修县志序论记跋俱出其手陞戸部主事】
　　徐贞明【山隂县志字伯继贵溪人以进士授山隂令在任五载抑豪强扶善良缓科劝农以至葺官路筑海塘不取行铺不差公勾不畏势阀不避上官举士之公正者为民导善止恶及内召民泣送舆马拥不能行】
　　刘会【旧浙江通志惠安人知萧山建西兴石塘及龙口闸为民永赖】
　　施三捷【嵊县志字长孺福清人由举人知嵊县强毅有为尤精于律诸谳决手自填注吏书无敢骫法待士有礼尤重行谊有私谒者谢不受即豪右相戒无犯上官皆敬惮之建南桥邑人名以施恩陞顺天府推官】
　　陈允坚【诸暨县志号毅轩长洲人万厯进士授诸暨令治尚恺悌劝民息讼调繁石门士民攀辕者百余里嵗时走石门谒之】
　　秦尚明【旧浙江通志太康人萧山令廉明并着减赋额却例金于署门外立榜亭置爨器民有以讼牒至者即令居此摄被讼至立为断遣】
　　刘光复【诸暨县志号贞一青阳人万厯戊戌进士任诸暨县暨介万山间而七十二湖处于下流山田易旱湖田易涝民常患之光复相度地势坝麻溪导七堰旱涝有备且于诸湖中画为经界筑长圩以捍水沿江起大堤开水门以时启闭立圩长数十丈圩之坍塌令督领培补浣江出县界地势犬牙水至此盘涡不泻上游溃溢光复欲直其江以地属萧山率民夫数百人一夕开通谓之新江水患大减置义田数百亩贮租备赈立义冢百余处掩骼埋胔停丧溺女锢婢及同族为仆之相沿不已光复悉革除之】
　　胡思伸【绍兴府志绩溪人万厯进士令上虞利纎细罔不周知下车即清丈田土息民争讼又捐俸多置学田修筑新安巽水二闸合邑利赖焉】
　　董羽宸【旧浙江通志华亭人万厯间知余姚时当倭患奸民与市以致阑入羽宸廉得其人按以法海患始息时乡豪有杀其族属箝里勿闻者羽宸侦知立出其骸于荆棘中民服如神明】
　　徐待聘【上虞县志常熟人万厯进士自乐清调繁上虞雅好文学惠民息竞覈漳汀湖侵占清玉带溪壅淤度西溪湖地形又广置义冢政余课士不倦秩满陞刑部主事】
　　王应朝【嵊县志字我辰六安州人万厯中由乡举知嵊立意厘剔奸猾屏迹而不事繁刑堂清如水调繁桐乡】
　　陈如松【旧浙江通志同安人知萧山以邑水东去不利民财乃筑坝截其流别开双河塍使水折而南注绕出大通桥又北注以绕于旧道凡为桥者三建墖二后陞知州去】
　　马如蛟【旧浙江通志字腾仲和州人天启中令山隂口吃而断决如流尝治海塘修麻溪坝定闸规蓄泄又建义仓立大善社每讯盗贼毋许妄攀善政不一行取陞御史】
　　孙兰【毛竒龄循吏传字畹仲无锡人崇祯进士知绍兴府会嵗饥兰定赈救法预为分区使乡官分主之籍记饥民之受赈者合万九千六百零口立厰二百七十六所设散米给钱粥厰移粥药局病坊官粜民粜官积民积诸事共二十六则浙东三府十九县皆行其法所全活以千万计御史祁彪佳着为救荒全书一十八卷可嵗行之如官积先辟厫于秋收时征米每亩征升以时直给契登厫次年官出如旧直民积计民田积米凡三十以上亩积五升六十以上亩积七升百亩以上积斗三百以上递増而米藏其家不俟官验明年计亩以时直粜米于本啚其法如此陞广东按察司副使】
　　袁定【旧浙江通志华亭人崇祯间知余姚嵗饥贫民聚众肆掠捕得数人未及报即掊杀之而自劾不职随设法赈济多所全活】
　　余飏【旧浙江通志莆田人崇祯间令上虞土贼窃发猝入城飏勒乡勇巷战格退之所擒获即毙之杖下及得贼籍勿展视燔其籍一时良莠无不感泣】
　　萧琦【诸暨县志号韩若吉水人崇祯甲戌进士知诸暨县暨民健讼琦片言折服庭无留牍癸未冬东阳人许都倡乱时承平日久人不知兵数百里内外无不震骇奔窜琦闭城静镇人情始安】
　　李拯【旧浙江通志晋江人崇祯间令上虞所按讼牒明是非而止罕及刑楚绅士或餽以修脯辞勿纳布袍蔬食宴如也夜则篝灯读书喜与士谕文所奬拔皆誉髦出清俸以修学校不借民工不资赎锾陞工部主事】
　　陈子龙【诸暨县志号卧子松江华亭人崇祯丁丑进士为绍兴司李署诸暨篆时嵗大饥奸民诱聚亡命肆以剽掠子龙以计擒之民赖以安】
　　王正中【旧浙江通志比直人崇祯间知余姚时山寇窃发邑如沸螗正中弹压有方民依为命】钱世贵【诸暨县志字圣霑江南青浦人崇祯庚辰进士涖暨二载值嵗大祲死亡相枕藉世贵设法赈济民赖以生县治堂署廊庑倾圮庀材鼎新厘正民间权量至今画一】
　　梁佳植【余姚县志字南有宜春人崇祯进士令余姚体缓弱未尝形喜怒人莫窥其际及鞫讼则屹然不可移姚邑钱谷久为吏胥干没解户苦之佳植一洗积民输将恐后涖任四载与民休息盗贼鲜少去官时涕泣送者无算】
　　王章【邵长蘅三忠传字汉臣武进人崇祯进士初令诸暨调繁改鄞鄞人来迎暨人逐之曰王君我父也鄞何与鄞人争之曰王君我父也暨安得留章两慰遣之乘夜启门牡去治鄞如暨两邑皆肖像以祠擢御史殉甲申难国朝赐諡节愍】
　　国朝
　　刘方至【旧浙江通志山东人顺治三年以贡生授绍兴推官寛和慈惠涖任甫一载政清刑简视上虞篆山贼王岳寿夜率众攻城时守兵单弱城陷方至死之事】
　　【间赠按察司佥事廕一子入监读书】
　　韩昌先【旧浙江通志辽东人顺治九年知萧山县涖事明敏立里甲均当法徭役均而诡寄之絶至今遵行卒于官】
　　张邦福【旧浙江通志湖广蕲水人顺治十八年以进士任绍兴府推官精敏练达摘发如神有讼者诉牒悉置内署勾摄罪犯惟姓名而已故诉者不知其讼讼者亦不知其诉胥吏不能为奸诘讯之下情伪立辨人颂公明】
　　贾国桢【绍兴府志字苍峤山西曲沃人康熙五年由贡生任萧山县萧密迩省会营兵往来畜牧民甚苦之一曰盘债患在贫民一曰圏赌患在愚民下此则马厮入市有短价勒货之患国桢洁已执法前患悉除旁邑闻之质成踵至二载卒官】
　　张三异【旧浙江通志汉阳人由进士康熙七年任绍兴知府王嗣臯重修绍兴府志序三异守郡力举废坠民式于法耕夫牧竖咸知从士大夫后蒸蒸丕变焉陈可畏重修府学记郡庠圯三异捐俸重建若殿若庑若櫺星门若泮桥若名宦祠次第毕举育才兴行多士向风绍兴府志入祀义爱祠】
　　许勲【旧浙江通志辽东人康熙十三年知绍兴府镇静有大度涖任甫一月闽逆窃发越属暨嵊新三邑奸民啸聚围攻郡城勲乗夜率兵出殱缚渠魁余皆抚慰散遣之郡境得安陞宁绍道厯河南市政使】
　　髙登先【山隂县志字倩升湖广钟祥人顺治已亥进士任山隂以诚信和易待民不尚苛察而人不敢欺康熙十三年山贼窃发攻常禧二门城几陷登先率民多方守御援兵至贼始退十五年大兵闽过天乐桥登先供应军需仓卒间溺于水众救获苏遂构石梁百姓以登先诚于为民遂名曰髙公桥寻擢阙】
　　姚文熊【名宦留祀册江南桐城人康熙丁未进士十五年知萧山秉性慈祥操守清洁凡讼于庭者曲直立剖莫不心服而去尤振兴文教优礼士恵政循声协于遐迩秩满士民建祠于江寺之左肖像焉】
　　李铎【绍兴府志字天民奉天铁岭人以兵部郎出知绍兴府性喜有为自郡署城垣社稷坛暨钟楼驿馆书院贤祠一切陂塘古迹期年掁起康熙二十九年余姚大水漂溺民人庐墓以万计其存者饥乏待毙铎与知县康如琏设粥厰数十哺之已又念就食妨业令各乡坊上民籍每男妇一人给米四斗幼者半之复制木棉衣若干予寒者全活无算守越四载始终不名一钱三十一年调繁杭州民遮道蜂拥大哭铎亦流涕而别】
　　王风采【公举事实字汝载黄冈人康熙己未进士二十八年令会稽清介自矢俗好讼以谦让诲化之严絶请托大岚山连金宁温台四郡界有号白头贼者乘嵗饥诱民为乱风采廉得其魁捕寘于法余党解散乃劝富民赈贷全活甚众捐俸建造范阳闸土人利之在任十一年邑称大治】
　　毛上习【名宦留祀册广西贺县人康熙二十九年由举人知诸暨县捐俸赈饥爱民如子征粮有法设立义学延师训诲邑中寒士若坐春风在任三年疾卒奠送者塞道】
　　卞之钊【名宦留祀册正白旗人康熙四十七年由监生知诸暨县持身廉谨每月遴选乡耆宣讲】
　　【圣谕寒暑不辍捐俸修学训课生童筑湖埂以御水设戸单以征粮建粥厰以赈饥聮保甲以弭盗善政
　　不可枚举】



　　浙江通志卷一百五十三
　　钦定四库全书
　　浙江通志卷一百五十四
　　名宦【九】
　　台州府
　　晋
　　羊忻【台州府志永和三年初置乐安以防补邑令甫至以县治地偏非一邑正气乃迁于青圭前功成而民不劳其治邑也以风流儒雅相尚而事无废弛民戴之如慈父母焉】
　　南北朝
