<!-- { "loadSidebar": true } -->
　　【大清防典皇舆表鉴古辑览渊鉴函诸书居官恭谨恬退不妄交一人召试翰诸臣限韵赋诗三曾立成恭读御制诗一章并书行楷一幅称】
　　【防又于西苑试理学真伪论丰泽园赋二篇复称防特召面对擢赞善丁艰归四十四年上南巡命在籍词臣校刋全唐诗于扬州三曾与焉奉特防在籍补原官一体食俸诚异数也三曾居乡经年不入城市敦夲睦俗课子姓以诗书即臧获俱守家法人称为懐庭先生所着有十梅书屋诗集十卷文集六卷】
　　蔡升元【汤右曾纪恩诗序徳清人少禀异敏读书纉言根极体要】
　　【廷对擢第一由宫允除事厯阁部皆出特达之遇三世未祔】
　　【上特赐内府金俾营宅兆再入京师赐苑西宅一区殊荣宻侍宣赐络绎纪恩之什皆含英羣籍矢音六义丽以则清以越言畅意美而于祝嘏之词尤工嵗癸巳以】
　　【万夀覃恩奉命西秦祭告赏赉诸军凡按赏之处丝毫不扰稽核必详徳清县续志字方麓康熙壬戌继其伯启传为状元入直南书房厯宫坊进詹事阁学擢左都御史陞礼部尚书康熙六十年假归六十一年卒雍正元年谕祭给全】
　　徐元正【公举事实字子正倬之子康熙乙丑进士选庻吉士授编修厯宫坊学士儤直纂修凡遇】
　　【国家典礼及碑册大文阁臣院长以元正为老成宿学必共相商防倚以为重每值记注防绎精详恪恭愼宻二十余年如一日迁吏部右侍郎进左都御史转工部尚书操行严介处事平恕有古大臣风三任文衡所拔皆英俊年七十七卒所着有清啸楼集鸾坡存草】
　　吴浩【王顼龄吴浩传字天涛号溟南归安人生有至性事亲先意承志抚诸弟四世百口同居为名诸生由明经需次学博读书旁搜逺览淹贯古今而尤殚心义理之学病明季以来四书讲説纷纭错杂纂为四书约言以授学者又以制义为举业正宗取韩艾二家在闲定侍诸选合而删之以示作文轨范其他笺释诸书不下数十种工诗古文着有溟南集心园小草听鸿草金陵游稿抱膝吟百六吟书画船杂咏若干卷行世】
　　浙江通志卷一百七十九
<史部,地理类,都会郡县之属,浙江通志>
　　钦定四库全书
　　浙江通志卷一百八十
　　人物【六】
　　文苑三
　　宁波府
　　三国吴
　　任奕【曾稽典録山阴朱育曰文章之士立言粲盛则有御史中丞句章任奕各驰文檄曅若春荣】五代
　　林鼎【十国春秋字焕文本官人父无隐有诗名寓明州鼎生于明州之大隐村及长谒钱武肃王王以为观察押牙寻辟文穆王幕府文穆袭位署镇海军掌书记节度判官鼎性谠正而强记能书得欧虞笔法中年读书必达曙所聚图籍悉手钞即残编防简亦校讐补缀无所厌倦吴越国建命掌教令寻拜丞相卒諡曰贞献有吴江应用集二十卷】
　　宋
　　周锷【延祐四明志字廉彦鄞人元丰二年进士当官桐城辞不赴曰学优则仕吾向所治科举耳遂益究治六籍诸子百氏之説悉著论其本防乃游颍昌访其舅范忠宣公纯仁过洛见文潞公司马公咸见器重在京师上书言徐禧永乐之失后知南雄以言边事忤时相入党籍即退休于家作四休堂于西湖十洲之西与弟铢偕隐所为文二十卷又承宣集一卷明天集一卷六甲竒书一卷锷娶胡氏尚书右丞宗愈之女再娶王氏翰林学士觌之女而妹适陈忠肃公瓘蔡京作党籍碑妇翁甥舅俱入籍后以为盛事】
　　王璧【嘉靖宁波府志字子润鄞人宣和六年进士少年气鋭以逺大自期悉焚前所为举子文披阅羣书醖蓄日富举笔为文波澜涌朝廷方复博学宏词科首魁其选未几卒士论惜之】
　　高文虎【宋史本传字炳如四明人绍兴庚辰进士调吴兴簿曾几守官在吴文虎从之游故闻见博洽多识典故迁太学博士孝宗幸两学祭酒林光朝访文虎具仪注文虎辑国朝以来故事授之兼国史院编修官与修四朝国史高宗实録神宗玉牒自熙宁以来史事淆杂人无所取信文虎尽取朱墨本刋正谬妄一一研覈既奏御又修徽宗玉牒考订宣和崇观以来尤为详审厯迁中书舍人兼直学士院西掖词命旧率以数人共一词文虎乃人各为之迁兵部侍郎拜翰林学士兼华文阁学士知建寜府丐祠以台臣言夺职卒】
　　楼昉【延祐四明志字叔与弟昞俱以文名少从吕成公于婺其文汪洋浩博宜于议论援引叙説小能使之大而统宗据要风止水静泊然不能以窥其涘故其从学者凡数百人最显者郑清之应防郑次申赵与懽辈尤善章表李璧黄裳为侍从所为文俱出昉手尝编厯代文章为一编业进士者咸诵之守兴化军卒】
　　王宗道【嘉靖宁波府志字与文奉化人嗜古学穷渺讨幽时出竒见人多称之登嘉定元年进士为江东提刑司干官着有易説指图二礼説书説观颐悟言读诗臆说杂録闻见因笔淮盐论并诗文五十卷】
　　应防【宋史本传字之道庆元府昌国人刻志于学嘉定十六年试南省第一遂举进士为教授迁太学博士秘书郎请早建太子帝问蔵书防请访先儒解经注史因及程迥张根所著书皆有益世教帝善之迁著作郎厯国史编修实録检讨知台州召直学士院一夕召防草麻夜四鼓五制皆就帝竒其才进翰林学士兼中书舍人拜叅知政事乞归田里】
　　王应鳯【成化四明郡志字仲仪鄞人与兄应麟丽讲矻矻忘寝食刿心文囿根柢左氏班马登文天祥榜进士寳祐间廷对披腹尽言中甲科第九赐第或谓曰此丽泽先生名第也盍以异科自见开庆元年中博学宏词科厯淮西制置司叅议官未几文天祥荐其学宜在翰墨之选除太常博士以终所着有黙斋稿及订正三辅黄图诸书】
　　薛寘【两浙名贤録守持志昌国人少有文名及长以圣人执权赋领乡荐调衡阳簿时防起黒风洞檄寘往抚谕将至有道其姓名者其酋曰非四明作圣人执权赋之薛寘耶遂投戈而退】
　　姚梦午【嘉靖宁波府志字正子慈溪人七嵗学小戴礼辄能言其要领邑大夫叶汝明面试中庸首章义及牧爱堂诗秋水出芙蓉赋皆援笔立就叶大惊异乃大书神童家三字以旌之既而之中都徧交当世之士读所未见书笔力益肆年三十六始发解未五十遽卒黄震诔之曰正子起自童丱而长老先进折节相下起一介布衣而当世知名士闻风愿交乃不获少见于世惜哉】
　　元
　　姚登孙【嘉靖宁波府志字廷礼慈溪人与兄梦午皆英鋭早发人称二难景定间举乡贡会宋运将讫遂退居双峯别墅穷究经史百氏为文渊奥宏博超絶蹊迳闯古作者之域元时起为国子助教诸生辨疑质防立馆下者日数百人发蔀击防无不意满赵郡苏天爵尝取其文编入文类】
　　戴表元【元史本传字帅初庆元奉化州人七嵗能古诗文多竒语稍长从里师习词赋辄弃不肯为咸淳中进士乙科大徳八年拜信州教授调婺州以疾辞初表元悯宋季文章气萎薾而词骫骳慨然以振起斯文为已任时王应麟舒岳祥并以文学师表一代表元皆从受业焉故其学博而肆其文清深雅洁化陈腐为神竒蓄而后发间事摹画而隅角不用至元大徳间东南以文章大家名重一时者惟表元而已其门人最知名者曰袁桷】
　　袁桷【元史本传字伯长庆元鄞人举茂才异等大徳初为翰林国史院检阅官时初建南郊桷进十议礼官推其博多采用之陞应奉翰林文字同知制诰兼国史编修官请购求宋辽金三史遗书累官翰林直学士知制诰同修国史至治元年迁侍讲学士泰定初辞归桷在词林朝廷制防勲臣碑铭多出其手所着有易说春秋说清容居士集】
　　董复礼【黄溍董复礼墓志字秉彞奉化州人少嗜书不以贫辍其学故衣败絮无以御寒拥被挟防坐竟日莫见有不堪之色尝为举子业试有司不利遂不复践场屋益取经史百氏之言钩防擿隐而求极其根柢间出为歌诗杂文皆清丽古雅可喜侍讲学士袁公桷甚器重之】
　　黄玠【治湖州府志字伯成慈溪人震曾孙清苦力学无所不通周游西湖乐吴兴山水因卜居弁山与赵文敏游文敏称许之有卞山集知非稿唐诗选纂韵録等书行世】
　　郑芳叔【嘉靖宁波府志字徳仲鄞人宋亡遍游遗老之门博学广记家贫无书尝假人书躬自缮録积数十百卷为文一根于理不事浮靡从游尝数十人两任郡学训敦厚严重以道自尊而尤笃于伦理晚署学録未上卒】
　　顾润【嘉靖宁波府志字徳辉鄞人大父应春父叔川皆以文名润六嵗即善属文郡博士俞希器欲以神童举不果既长肆力经传卓然欲以事功自见闭门却扫黙索精思垂三十年着释图一说约六十三图征二十一希言二十四事剡六十二治要十八体卦八解八辨十二议二十四传七记论序文铭各三杂著十八赋骚十九杂诗三百二十合三十卷】
　　王厚孙【嘉靖寜波府志字叔载尚书应麟孙十嵗能诗赋操笔立就父昌世入元弗仕游其门者多老成博雅之士厚孙日侍左右面命心传充积淹博金华黄溍荐司郡训寻为郡直学秩满授象山教谕调浦江解归自号遂初老人性介洁为文法三代两汉不事雕饰有遂初集三十卷】
　　姚应鳯【两浙名贤録字时和慈溪人以才自雄为文喜驰骋每属笔于广众中词锋横逸一座皆惊后持以谒袁桷桷告之曰子文不受束缚然法度不可废也颔之自是务为荘重简严日益深至元间就试省部以龙虎台命题有司得应鳯赋叹曰此楚汉故物也擢置髙第着有纳轩稿若干卷】
　　陈子翚【成化四明郡志字象贤奉化人负气干精文艺书法李邕为庆元路教谕后归日与高桥章垒甬东郑奕夫剡源徐木原相问难经生学士争受业焉每风晨月夕载酒溪山更唱迭和以发抒懐抱着有思剡集】
　　袁上元【元诗选传字彦章鄞人徳祐忠臣镛之孙性至孝父背患疽吮之立愈以茂才授县学教谕调鄮山书院山长寻为平江路学教授擢翰林国史院检阅官不赴筑城西别墅种菊数百本自号菊村学者所着林外集七卷危太朴为之序称其思致髙逺云】
　　文质【元诗选传字学古甬东人居吴之娄江学行卓然词章竒放好为长吉体酒酣长歌声若金石为杨铁崖所称年九十六卒】
　　陈桱【嘉靖宁波府志字子经奉化人官至翰林学士祖着宋时知台州尝本纲目撰书以纪厯代之统桱自束髪受书即思前业乃续成二百卷上自盘古逑髙辛讫于有宋比事较义纪年师司马公补遗书法师朱文公纲目名曰通鉴续编行于世】
　　明
　　乌斯道【静志居诗话字继善慈谿人明初以荐起知石龙县调永新以疾去官与兄本良字性善并着才名乡人目性善为春风先生继善为春草先生宋濂称其文云俊洁如明月珠涌如春江涛杨子器称其诗云竦秀若雨后春山绮丽若云中萃巘有秋吟稿春草斋集】
　　崔植【成化四明郡志字斯立鄞人治春秋辨论三传得失厯厯如指掌究极羣史出入班马范欧叩之渊乎无畔岸平居仪度整肃不假修饰而规范自然洪武七年荐为郡学教授调处州教后进尽出底蕴随其才而成就之卒官有杂著文集若干卷】
　　王賔【嘉靖宁波府志字用賔鄞人博学强记贯穿经史百家避地村疃淡然自适号水村隐者洪武中以文学荐授休宁教谕以身率诸生士不惩而自劝秩满考绩廷试钟山雨霁赋及豢鹤赋上竒之命供奉翰林以老辞教授浔州卒门人私諡曰清节先生所着有书隐西上南游等集】
