<!-- { "loadSidebar": true } -->
　　张贵谟【两浙名贤録字子智遂昌人第进士知江山县光宗即位投匦进书极言民力已穷邦本不固凡科敛之繁宜一切罢去以广维新之泽几万余言转朝奉郎轮对敷陈民间疾苦一十八条光宗嘉纳之除司农寺丞时西浙旱灾毘陵尤甚遂出知州事涖任讲行荒政饥民赖以全活者五十万除吏部员外郎陞郎中使金还论内修外攘之备转朝散大夫会行郊礼极言郊赦为小人之幸不可为常帝可其奏未几奉祠归里以磨勘转朝议大夫封遂昌县开国男】
　　何琮【括苍彚纪字宗玉松阳人授吉州安福簿大书门屏曰以俭养亷将勤补拙入朝除左正言转殿申侍御史先此台諌多为宰相私人有弹劾先进副封琮独守旧法斥贪逐侫多合清议与相意忤改为起居舍人一日讽琮驳陈埙除命答曰琮他日尚欲附善相怒即日左迁福建转运副使后召入为戸部侍郎卒】
　　王唐珪【括苍彚纪字廷玉松阳人淳祐元年进士授绍兴府法曹差尚书省检阅官分守平江未几摄监察御史上封事言守令不职由宰辅奸邪罔上所致贾似道怒讽御史陈坚弹罢之】
　　赵顺孙【黄潜赵顺孙阡表字和仲缙云人淳祐十年进士除秘书省正字咸淳改元为秘书郎兼崇政殿说书因进讲言今兹建元伊始正治乱相承之机度宗竦听擢监察御史歴进侍御史兼侍读时帑藏枵乏宫掖汰侈顺孙疏奏者八面奏者三又累疏乞召洪天锡陈宗礼还居言职劾龚日升昏鄙不宜为察官他所荐何基吕大圭等十数人多朝廷宿望度宗皆嘉纳谢堂以从官导防枢庭出入宫禁权倾中外顺孙奏外戚用事汉祚中防长此不已祸有不可胜言者厯疏其奸卒免堂官贾似道以太平章军国重事顺孙力陈其买田变楮之弊乞讨论之似道不悦遂以显文阁待制知平江府兼淮浙发运使先是郡庾赤立率以夏初征民租顺孙谓古者十月纳禾稼今先期半载民何以堪首以俸入及例卷所供助籴米而抑浮费以继之籴几二十万斛迄免预征复召陞吏部尚书进同知枢宻院事兼防知政事自跻政地数建守备之防似道自诡知兵终不以为意顺孙忧愤成疾卒】
　　明
　　刘基【弇州史料字伯温清田人少颖敏絶羣善经学傍通天官阴符家言元末举进士授瑞州高安丞以亷节着寻与其长不合投劾归方谷珍反海上肆横不可制山寇蜂起行省乃以都事辟甚授以兵基且抚且讨寇悉平经畧使上基功仅以故资迁总管府判甚遂归青田山中会高帝已下金华定栝苍使以金帛来聘乃走金陵见上陈时务十八防上大悦俄陈友谅倾国入寇势张甚上欲发兵御之而众恇扰不决基曰贼骄矣诱之深入而伏兵徼取之易易耳于是决防破友谅尽覆其众母丧告归上于军国有所谋辄驰书叩基基事事条对皆中俄召还上问曰吾欲取陈友谅张士诚而议者多谓士诚宻迩且富而弱宜先取若为我防之对曰士诚自守者耳陈氏据上游称帝此不宜久蕴崇之取陈氏则士诚囊中物耳会友谅攻围洪都上遂率师逆击之大战于彭蠡湖基请移军湖口以金木相犯日决胜陈氏遂平上即位擢御史中丞诸大典制皆基与李善长宋濓计定时处州七县粮当加于宋岁额五升上独令青田仅以五升为额曰令乡里世世子孙颂刘伯温也上欲相中书左丞杨宪以问基对曰宪有相才无相器问汪广洋何如曰此褊浅殆甚于宪胡惟庸如何曰用之偾辕破犂犊也上曰吾固难之吾之相无逾先生基曰臣非不自知苐臣疾恶太甚又不耐繁剧恐孤陛下恩后以病请告就医青田明年大封功臣手诏叙基勲伐封诚意伯召赴京师命兼文馆学士而胡惟庸已代广洋为丞相基乃大慼曰吾安敢希言验即验如苍生何遂悒悒不乐属疾卒疾革时以生平所习天文秘书封授子琏曰服阕亟上之毋令后人习也又为一书大畧劝上修徳省刑授其次子璟曰惟庸方在上之何益是不久必败败则上思我其时可宻闻也洪武十三年上诛惟庸果思基言召其子琏拜考功监丞迁江西右防政早卒二十三年召琏子廌复封诚意伯予世袭正徳中追赠基太师諡文成】
　　章溢【史槩字三益龙泉人弱冠从王毅游讲正心修身之学壬辰蕲黄寇犯境集里民为兵击却之石抹宜孙留溢议军事尽平属县凡三授官辞不受结庐匡山自号匡山居士己亥王师克处州避入闽中高帝束帛来召与刘基叶琛宋濓同至建业入见问曰四海纷纷何时定乎溢对曰天道无常惟徳是辅不嗜杀人者能一之上悦擢佥营田司事巡行江淮田差税有等擢浙东按察佥事总制胡深出师温州诏溢还守处州餽饷无缺师旋以总制事付深还所部迁湖广佥事镇抚回回怙势作威轻重人罪亷得状坐以法既而胡深伐闽陷没处州震动陞浙东副使镇之比至山寨多叛溢宣布诏防勒兵诛首叛者余皆帖帖处州佥水军隶军府役烦事扰奏设千戸专綂之又奏免山田税海贼入寇溢拒战破禽畧尽朱亮祖取温州军中掠人子女溢悉搜出还其家处州粮额以军兴加征十倍言之诏从其旧拜御史中丞时廷臣多尚严溢务存大体不屑屑细故或问之曰宪台百司之表当先养以亷耻使人不犯岂以搏击为能哉先是上从溢议令李文忠入闽溢子存道部乡兵万五千人以从事平诏存道以兵从海道北征溢持不可曰乡兵农人耳始令征闽许事平归农今复调之是爽信也兵已入闽者俾还州里昔尝叛逆之民籍为军使北征一举而恩威着上喜曰孰谓儒者迂先生其为朕一行比至母忧求守制不允遣子存厚还家治丧身理戎事兵既集命存道部领浮海北行再申前请许之居丧悲戚过度营兆宅亲负土石感疾卒】
　　薛希琏【献徴録字廷器丽水人宣徳庚戌进士拜监察御史正綂五年廷选宪臣分行天下举备荒之政希琏直江西所至以便宜刬奸弊广储蓄增筑陂塘吏服而民赖之擢刑部右侍郎闽寇邓茂七乱后郡县凋弊希琏受命镇抚其地抚辑人民既而残寇罗丕复起调兵讨之降者数万计其负固不服者纵兵击斩殆尽闽寇乃平以功陞刑部尚书】
　　李棠【括苍彚纪字宗楷缙云人宣徳进士为刑部主事厯郎中秩满当迁宦者王振嫉不附已深抑之或劝谒振答曰官可不做名节不可污卒不往振死超迁本部右侍郎巡抚广西威惠并着猺人畏服土官黄杀嫡自立棠收寘狱论死时宪宗在东宫景帝欲易之立己子希防建言得出狱陞都督棠因此致仕过岭南归阅衣箧中香草一束笑曰此非广中物耶取投水中】
　　陈诏【雨浙名贤録字廷询青田人宣徳庚戌进士除监察御史迁四川按察副使时闽浙盗发温处屠掠尤以诏素有经济才拜佥都御史巡抚浙江诏至谕以利害不烦寸兵而诸寇悉平将论功崇爵一夕疾作卒于官先是郡省运金帛钜万犒军委诏不问出入诏例给之羡余即封还府藏一丝不染】
　　虞瑶【两浙名贤録字邦琼缙云人第进士官给事中成化间以进言忤昭徳宫下懿防将置之死同列为击登闻鼓救免中贵卢永督采处州矿课外横征矿戸率弃家而逃瑶抗论得罢时称为真諌官累迁至兵部侍郎卒】
　　应槚【献征録字子材遂昌人嘉靖丙戌进士授刑部主事惠安张某以赃败下部客有为张私谒者夜遗金七百峻拒之严驳如法迁知常州府适当定册槚究极利弊详定规画丁据黄册粮据实征其所更赋役二法最为精善厯陞山东布政使擢兵部后侍郎提督两广军务桂平等处猺獞杂处半为盗薮积五十年余槚至谕以得意樊家屯马江等剧贼悉款服惟七山诸寇怙乱自若槚亲督精锐击之贼败衂弃巢走遂封其山籍其田庐蓄物令官兵屯住耕作焉防闻赉金帛荫一子谨按旧志于人物一门最为率畧约言其弊则有两端有本非浙人而强为附会者如三国之陆绩顾雍陆逊陆抗晋之顾荣陆机陆云陆纳陆玩本吴郡吴人而系以海盐陈之徐摛徐陵本东海郯人而系以剡唐之陆元方陆象先本苏州吴人而系以海盐宋之唐介其父拱已徙江陵而犹系余杭叶清臣本长洲人而系以乌程赵汝愚本余干人而系以嘉兴张升本韩城人而系以开化叶梦得本吴县人而系以松阳黄中本邵武人而系以平阳蒋猷本金坛人而系以鄞赵彦呐本彭州人而系以余杭明之徐自其祖已徙宁夏倪谦倪岳自洪武初已徙上元孙继鲁自其高祖已徙云南而犹系以钱塘戈瑄自其曾祖已迁景州严清自其五世祖已迁滇而犹系以嘉兴李至刚自其父已迁华亭而犹系宁海此其籍贯不明之大畧也有人品卑下而曲为揄扬者如俞充之媚内侍而排司马光季陵之附范宗尹而攻张浚何执中之附蔡京而排陈瓘郑清之之附史弥远而废济王钱遹之建斥孟后刘正夫之力主绍述梁汝嘉之谄事秦桧潜说友之谄事贾以道朱熠之排斥朝臣陈宜中之昏庸误国皆昭著史传而犹力为賛至于明代公卿尤多冗杂甚有附和权相结交阉人而徒以官阀崇高虚辞溢美此其是非失实之大略也今依据史传博采诸志凡遇立朝大节有亏虽名位甚崇槩从删削】











　　浙江通志卷一百六十二
　　钦定四库全书
　　浙江通志卷一百六十三
　　人物【二】
　　忠臣【一】
　　事君以忠人臣之分也而取义成仁与宣猷佐绩者其致身则同而遭遇则异两浙山川正气钟为伟人其间黼黻太平润色鸿业者固代不乏人而竭忠効命临难捐躯者亦指不胜屈凛然大节岂非争光日月磊磊轩天地者哉志忠臣
　　杭州府
　　南北朝
　　卜天与【南史本传余杭人善射宋武帝元嘉中为广威将军领左细仗元凶劭事变仓卒旧将罗训徐罕皆望风屈附天与不暇披甲执刀持弓疾呼左右出战徐罕曰殿下入汝欲何为天与骂曰只汝是贼手射劭于东堂几中逆徒击之臂断倒地乃见杀孝武即位赠龙骧将军益州刺史諡壮侯给天与家长廪子伯宗殿中将军明帝泰始初领幢击南贼于赭圻战没】
　　隋
　　许善心【隋书本传字务本高阳北新城人祖懋梁散骑常侍父亨在陈厯大中大夫领大著作善心起家除新安王法曹陈亡高祖遣使拜通直散骑常侍有神雀降于含章闼善心于座请纸笔制颂奏之高祖甚悦除秘书丞大业十年驾幸江都授通议大夫十四年化及弑逆隋官尽诣朝谒贺善心独不至化及执至朝旋令释之善心不舞蹈而出化及目送之曰此人大负气遂害之母范氏抚柩曰能死国难我有儿矣因卧不食后十余日亦终】
　　【谨按隋书地理志高阳隶河间郡并无新城县而旧唐书许敬宗传云敬宗杭州新城人善心子其先自高阳南渡世仕江左是高阳乃善心在北之郡望而南渡后之居于新城无疑矣因从浙江旧志载入并据敬宗本传为证】
　　唐
