<!-- { "loadSidebar": true } -->
　　余长安【唐语林衢州人父叔二人为同郡方金所杀长安八嵗自誓十七乃复雠大理断死刺史元锡奏余氏一家遭横死者实二平人显戮者乃一孝子引公羊传父不受诛子得复雠之义时裴垍为宰相刑部李鄘为有司事竟不行】
　　【谨按长安府县志俱作常安考厯代小史与语林同作长故从之】
　　郑崇义【两浙名贤録西安人为郡学士读书序中忽心痛不可忍曰得无母有故乎奔归母果病比卒结庐躬耕墓田以供时荐郡境有蝗独不食其苗舍南木生连理处置使崔文上其事诏旌门闾后以眀经中第谢而不仕】
　　宋
　　愼知礼【宋史本传衢州信安人父温其仕钱俶终元帅府判官知礼幼好学年十八献书于俶署校书郎命掌书记宋太平兴国三年授鸿胪卿厯知陈州兴元府母年八十余居宛丘恳求归养退处十年缙绅称其孝友母服除表请纳禄至道三年以工部侍郎致仕知礼自幼至白首嵗读五经周而后止每开卷必正衣冠危坐未尝少懈咸平初卒年七十七】
　　赵云【名胜志清献之子防执父丧甘露降于墓木孝友传防子云又以毁死人称世孝】江袤【万厯常山县志字仲长少随父通议公至京师枢密使曽布以女妻之还乡闭戸读书穷日夜不辍元祐八年补太学生丁父母忧哀毁如不胜庐墓侧以孝闻宣和间方腊作乱自严州趋衢常山巳燬袤时避地严坑躬率乡兵团保伍为守境计绍兴四年谢克家出守衢州首加询访隆礼延致之以才行奏闻召见除编修所删定官抗疏辞免还山】
　　周子言【正徳江山县志礼贤乡人有孝行父母殁庐墓终丧不以寒暑易心人称其孝】蔡椿【治衢州府志字永年西安人博学强记善属文登进士第父殁庐墓弟松出继郑氏椿既仕得俸即取松归凡先畴故庐悉遗之】
　　毛蕃八【正徳江山县志棠峰人膂力絶人晓武艺尤长于连珠箭父信叔遭贼执欲刃之蕃八直冲贼阵救父力战于经堂山贼惮释其父谓之曰所过乡邑破竹而下若骁悍善射能以牛酒劳我我即去蕃八大骂复战遂遇害尸弃石塘泥坳中是夕土石掩埋若神为者兄攀能从徐霖学遭母丧庐墓三年县尹程珣为作孝思记盖兄弟皆有孝行焉】
　　王撰【正徳江山县志父枢密副使被金人执仗义不屈而死撰时年十六身犯锋镝寻父尸殡于野昼夜号泣庐墓侧者六年事闻録其官】
　　呉槩【西安县志字致一事继母以孝闻上舍释褐数歴郡守部使其贫如未达时】
　　陈晅【西安县志字子舒少丧父事母至孝登第后召入史馆以不谢用事者出倅隆兴府】元
　　蒋珏【治开化县志字伯玉事父芹涧至孝芹涧殁尝谒墓念亲嗜鱼徬徨河侧忽双鲤跃出因取以祭当道异之荐举不受】
　　眀
　　王盛【正徳江山县志事母孝母死庐墓三年乡人称之赵一斋为作孝子传】
　　赵夔【江山县志字舜臣弱补邑庠生宿斋肄业恐违定省涕泣不忍去及司训髙邮迎母就养虽苜蓿必竭其诚母丧哀毁骨立尝以静逺名斋弟子称为静逺先生】
　　徐履成【万厯龙防县志立徳乡人性笃孝读书谈道门多知名士累辟眀经以母老不就母卒不食五日几絶既葬庐墓三年】
　　徐珙【眀实録龙游县学生以善剪字篆书授陜西都司经歴父丧蔬食庐墓三年服闗改任常州府通判迎母钱氏就养钱殁合葬父墓复蔬食庐墓三年以父存日最爱莲植莲数本于墓下未几花开并蒂诏旌其门曰孝行】
　　方冕【万厯龙防县志字尚周性孤介事继母抚昆弟遗孤人称孝友以贡除兵马副指挥年余念母老上书乞终养居官一无所取尝却徐总戎金而寘之法时服其廉及母死朝夕哀号目为失眀子镗贑州寕都簿】
　　杨錞【衢州府志西安人添之曽孙儿时即习定省仪长不染货利正徳中贡入太学忽心悸遄归父昊果疾越十日卒后以母老遂不赴选母病三年非迎医未尝去左右母卒錞以哀毁殁孙梁登进士】
　　何伦【赵镗孝子何伦传字宗道江山人天性至孝居父忧哀毁逾礼忌日涕泣如初丧事母毛氏尤谨温凊定省事事必如礼家虽贫甘防不缺衣服必备一日母失鸡阳为寻覔隂求其似者以进或笑其迂则曰不若是无以慰母心及母亡丧葬尽礼三年疏食如一日丧毕犹不释服不入内乡饮亦不赴曰亲在浅土吾其忍乎家贫失学年二十七始发愤读书初从阳眀先生学既从王心斋王龙溪诸公游晚复拜甘泉先生于南都及归充然如有得一夜盗入其室窃器物而出伦觉其入而不呼将取釡始言曰盍留此以备吾母晨炊盗赧然尽还其器发声曰盗孝子物不祥自是其人亦不复为盗】
　　程本【金实程孝子传开化马金村人幼好学涉闻经史大义永乐丙申母疾殆甚百计不疗乃斋沐夜祷于玉霄宫置刀案上顿颡出血引刀刺脇者三刀坠地血滂然流仆絶良久乃苏而受刀处痛稍止刀上见紫血一缕长尺余大如韭叶视之肝也持归煮糜以进母絶粒弥句至是闻粥香啜之畧尽乃不药而瘳后六年母复遘疾数刲股以进不数日诸疾尽脱康强十余载年八十而终宣徳间有司辟为江浙帅阃掾三司之长莫弗贤之兄性存为河南某县丞以疾卒本悲痛号絶匍匐扶榇归葬抚其遗孤愈于已子治衢州府志字邦宁性至孝大学士商辂为作墓铭】
　　张永昌【治衢州府志开化人治九年家大疫母垂死无可致力乃吁天潜以刀剜股肉熟而奉之母云何从得此吾心顿爽矣永昌血甚昏仆人莫之知适有灵祠巫降者曰前村张某为母割股流血且死宜亟往救众往果然傅以药久之乃苏母卒愈人皆称为张孝子】
　　徐曦【天启衢州府志字叔睿开化人由举人学正官文渊阁纂修父年髙乞归养与弟叔谦甘防尽欢埙箎为乐丧葬尽礼人皆以孝友称之】
　　汪悦【万厯常山县志字徳进甫三嵗父行贾亏匮流离二十余年莫知向往悦育于母稍长时时向母问父状貌知左脇有黒痣欲求之不能自给比业医颇得资访知父在山东乃裹粮蹑屩四年始得之济南郡中解脇验之良是父子相持而哭父于旅邸已别娶生女赘夫遂以家事付其女夫而归奉养二十余年以寿终悦年八十余卒】
　　璩伯防【江山县志字子光家贫力耕以事母母病躬视汤药妻拂母意即出之母吐痰盈殴伯防私取吞之曰痰寜病我因引刀割乳刲股弟伯缙亦刲股煮粥糜以进疾果痊后十年母卒哀毁庐于墓侧有芝草生其傍直指以状闻诏旌其闾】
　　王仲义【江山县志字宜之父笃疾以身代及卒庐墓三年刻木为像事之如生母薛病卒庐墓哀毁过甚竟死墓所妻徐亦以孝闻有司旌之】
　　徐员【万厯常山县志字必方少孤贫依母再醮其弟曰进曰安曰掌俱四散糊口员稍长蚤起获金环一枚于道用居积辄大售以起乃迎母归养以次赎诸弟进先至后召安末欲召掌二弟有难色员曰义不可以利制弟而可弃吾不得与子先共餔糜矣二弟悟掌亦归家成均析乡党服其义员年八十余子琳广信府教授】
　　张懐贞【治衢州府志字应祥开化人父邦达任知县有罪当刑伏阙陈情乞以身代上怜其意俱释之寻陞邦达监察御史】
　　王铎【衢州府志字孔振西安人正徳庚午举人为崇仁知县疏立呉与弼专祠调湖广竹溪县决屡年滞狱三告养亲不允及父卒遂终身不仕以事母】
　　毛公器【正徳江山县志父殁庐墓三年母殁仍庐墓侧朝夕哀号有乌鸟驯绕人以为孝感有司以事闻旌其门】
　　邵信贤【治衢州府志字启眀常山人幼失父事母徐尤加谨母病躬侍汤药衣不解带母年九十四信贤时亦七十母殁葺草为窝仅可容身置丧侧枕块而卧朝夕哀恸因疾以终与母同日葬焉后以子思祥贵赠员外郎】
　　龚崇尧【万厯龙防县志父有疾经嵗不瘳崇尧日夜衣不解带及卒哀痛几絶会隣人失火风烈甚崇尧号泣柩侧俄返风火灭时有异鸟数百集塜上监司屡旌其门】
　　栾惠【两浙名贤録字子仁西安人师事王文成潜心理学事父母曲尽孝道母尝患疯疾手足拘挛者十三年惠温衾扇枕饮食抚摩必躬必亲始终不怠及父母相继卒与妻呉氏负土成坟庐墓三载朝夕哭奠裒绖不去身一夜风雨虎入其庐驯若畜犬服阕南胄移为六堂学长辞不赴时龙防水北梗化郡邑请惠往布行乡约梗化者革心自是深居寡出而四方学者数百人以寿卒于家】
　　陈恩【衢州府志字廷受西安人正徳戊辰进士为中书舍人充赵王陵寝使郤王餽先是公车北上闻父疾遂归其在南雍时梦母疾徒步至家两足重茧母疾竟瘳咸谓孝行所感】
　　叶希学【万厯龙防县志幼孤育于母傅既长孝谨备至兄客死抚其三子如已出母卒哀毁垂絶子茂坚亦以孝称茂坚子昌竭力奉父父病龥天以身代及不起庐墓终丧灵鹊来巢人称孝感年百嵗而卒万厯十六年诏建坊曰孝子百嵗坊】
　　施介夫【开化县志字公毅尚书郎恕之子母虞有疾侍奉汤药衣不解带者逾月母逝呕血毁瘠扶柩还至丹阳时久旱河水絶流呼天号泣是夕大雨河水溢遂得归葬母性嗜李介夫见之必泣家人不敢复设从陈白沙庄定山张东白游】
　　余居中【西安县志性纯孝二亲逝几不欲生每当春秋举奠时必伏地悲号杖而后能起旁观者为之酸鼻以母讳日呕血而卒】
　　刘士杰【西安县志少孤事母至孝母病龥天割股母殁庐墓三年县牓其门曰敦孝】徐日敷【徐鸣玉徐孝子传西安人甫九嵗父病笃龥天以身代及殁哀动路人稍长事母克尽色养侍寝问膳爱敬备至五十年如一日母七旬齿落令妇以乳哺之兄亡抚侄侄亡嫁侄孙女不异所生学行兼茂为乡里所式】
　　陈情【衢州府志字汝孝西安人亲疾龥天求代既葬有驯燕舞于墓侧甘露降于墓木者五日为府学生与同邑王之屏讲明理学旁及天文地理诸子百家之书数竒不售晚举孝行郡守易仿之为作传】
　　汪令徳【开化县志字润中孝廉朝仕长子总角失怙事寡母张承顔迎志曲尽心力抚弟妹各底于成与弟令仪舌耕供母晚举眀经司训瑞安】
　　徐应雷【衢州府志字震伯西安人五嵗丧母哀毁如成人事继母呉氏以孝称呉多病应雷祷天以身代叔某故庶出也父任道友爱之甚笃父卒应雷事之无异于父一时皆称其孝友】
　　国朝
　　叶南生【旧浙江通志字珂玉号苍眉天性孝友幼失恃哀毁骨立如成人及长父病革告天刲股絶而复苏者逾月及卒家虽贫祭葬如礼事继母尽孝抚幼弟极友爱扶之成立己卯举于乡司李荆南寻解绶归卒年七十】
　　江上达【衢州府志字仲显开化人性至孝父爱延客上达帣鞲侍立至午夜父不寝不敢寝遵父命焚遗劵济急拯危无虚日明季寇盗充斥过其门皆曰此长者居勿入也二子长南龄次南极以南龄成进士封奉政大夫年八十六卒】
　　徐锡徳【衢州府志字克明常山人大雅孙少孤贫母江氏病革龥天减已算延母寿率妻江氏侍奉惟谨汤药必亲尝衣不解带者累月抚弟侄皆笃恩义取产均析则让膏腴而受硗其他乐善好施或焚劵或输金不可枚举题旌册雍正六年具题奉旌】
　　宋观教【公举事实开化人性孝父衍孺卒哀毁不欲生遇祭辰必号泣终日母金患疯疾亲侍汤药不离卧榻者十五年后复染他症观教焚香龥天以身代疾渐愈又三年乃殁哀痛如丧父时庐墓数载甲寅嵗侄礼信为寇所掳观教罄囊赎归事】
　　【闻奉旌】
