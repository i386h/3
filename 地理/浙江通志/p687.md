<!-- { "loadSidebar": true } -->
　　谢沉【晋书本传字行思山隂人少孤事母至孝博学多识明练经史内史何充引为参军以母老去职耕耘之暇研精坟籍康帝即位朝议疑七庙迭毁以太学博士征以质疑滞迁著作郎撰晋书三十余卷沉先着后汉书百卷及毛诗汉书外传其学在虞预之右云】
　　杨方【晋书本传字公囘会稽人少好学有异才初为郡铃下威仪公事之暇辄读五经诸史诸葛恢见而竒之时虞喜兄弟以儒学立名雅爱方为之延誉贺循报书曰此子开拔有志意不图伟才如此乃荒莱之特苖卤田之善秀也遂称方于京师王导辟为掾转东安太守迁司徒叅军求逺郡欲闲居著述补髙梁太守在郡积年着五经钩沉更撰呉越春秋并杂文行世】
　　南北朝
　　贺玚【南史本传字德琏山隂人晋司空循之元孙祖道力善三礼有盛名仕宋为尚书三公郎父损亦传家业玚少聪敏齐时沛国刘巘深器异之尝与俱造呉郡张融指玚谓曰此生将来为儒者宗矣举明经后为太学博士梁天监初为太常丞召见说礼义武帝异之诏望预华林讲兼五经博士别诏为皇太子定礼撰五经义武帝方创定礼乐玚所建议多见施行着礼易老庄讲疏数百篇宾礼仪注一百四十五卷玚于礼尤精馆中生徒常数百子革字文明通三礼修孝经论语毛诗左传为兼太学博士】
　　孔休源【南史本传字庆绪山隂人曾祖遥之宋尚书水部郎父佩齐通直郎休源十一而孤后就呉兴沈麟士受经畧通大义州举秀才太尉徐孝嗣省其防深善之谓董仲舒华令思何以尚此梁台建侍中范云尚书令沈约虚襟引接处之座右武帝尝问吏部尚书徐勉求一有学艺解朝仪者勉曰孔休源识见清通详练故事即日除兼尚书仪曹郎每逮访前事休源随机断决曾无疑滞任昉谓之孔独诵歴都官尚书中大通二年加金紫光禄大夫卒諡贞子】
　　虞僧诞【嘉泰会稽志余姚人为国子助敎以左氏讲授聴者常数百人时博士崔灵恩先习左传服解不为江东所行乃改说杜义每文句尝申服难杜僧诞最精杜学作申杜难服世并传焉】
　　贺琛【南史贺玚传琛字国寳防孤伯父玚授经业一闻便通义理玚异之曰此儿当以明经致贵家贫常贩粟养母闲则习业尤精三礼彭城到溉闻琛美名命驾相造会学侣满筵闻上佐忽来莫不倾动琛说经无辍曾不降意溉下车就席便申问难徃复从容义理该赡溉叹曰通儒硕学复见贺生普通中太尉临川王宏临州召补祭酒从事武帝召见文徳殿与语悦之谓仆射徐勉曰琛殊有门业后为通直散骑常侍领尚书左丞凡郊庙诸议多所创定武帝与语常移晷刻省中语曰上殿不下有贺雅琛容止闲雅故时人呼之所撰三礼讲疏五经滞义及诸仪注凡百余篇子翊位巴山太守】
　　孔子袪【南史本传山隂人少孤贫耕耘樵采尝怀书自随遂通经术尤明古文尚书为兼国子助敎讲尚书四十篇聴者常数百人为西省学士助贺琛撰録书成累迁中书通事舍人加歩兵校尉梁武帝撰五经讲疏及孔子正言专使子祛检阅羣书以为义证后加通直正员郎卒凡着尚书义二十卷集注尚书三十卷续朱异集注周易一百卷续何承天集礼论一百五十卷】
　　孔子云【嘉泰会稽志山隂人师事呉兴沈峻吏部郎陆倕言于仆射徐勉以为周官一书羣经源本学絶不传惟峻独精勉于是奏峻兼五经博士子云实传峻业官亦至五经博士焉】
　　孔佥【南史本传山隂人通五经尤明三礼孝经论语讲说并数十篇生徒亦数百人三为五经博士后为海盐山隂二县令卒于家子淑元颇渉文学官太学博士】
　　贺德基【陈书郑灼传德基字承业世传礼学祖文发父淹仕梁俱为祠部郎并有名当世德基游学京邑积年不归于礼记称为精明居以传授累迁尚书祠部郎虽不至大官而三世儒学时论美其不坠焉】
　　唐
　　孔若思【传详介节】
　　康子元【唐书本传会稽人开元初诏中书令张说举能治易老庄者集贤直学士侯行果荐子元得侍读擢秘书少监俄兼集贤侍讲学士元宗将东之泰山说引子元行果商裁封禅仪初髙宗之封许敬宗议前祭而燔柴说子元白奏周官乐六变天神降是降神以乐非縁燔也请先祭后燔如贞观礼便行果议以为祭已而燔神无由降子元议挺不徙说曰康子独出防轮以当一队耶请决于帝帝诏后燔徙宗正少以疾授秘书监致仕卒赠汴州刺史】
　　宋
　　呉孜【嘉泰会稽志会稽人尝从安定胡瑗学名驰嘉祐治平间会郡谋建学孜即舍宅为基今学有祠堂存焉初学成太守张伯玉至以便服坐堂上孜鸣鼓行学规伯玊欣然受其罚】
　　石待旦【于越新编新昌人隐居石溪首创义塾三区以上中下为别身自督敎衣廪之所成就多当代名臣范仲淹聘为嵇山书院山长四方受业者甚众后以子贵赠刑部尚书成化新昌县志文彦博吕公着杜衍韩绛皆出其门先后入相登显仕者七十二人】
　　张坚【两浙名贤録字适道诸暨人家贫笃学以圣贤自任闻胡安定敎授湖州负笈徒歩徃从之旦夕研味至忘寝食不期年尽得六经之奥辞归乡里从游甚众每语诸弟子曰人皆可以为尧舜自信得过则精一之传在我后以八行举得官寻改京秩贫不能给吟啸自若时称为醇儒】
　　陆佃【宋史本传字农师山隂人居贫苦学夜无灯映月读书蹑屩从师不逺千里受经于王安石入京适安石当国首问新政佃曰法非不善但推行不能如初意还为扰民如青苖是也擢甲科授蔡州推官召补国子监直讲安石子雱用事好进者坌集其门佃待之如常同王子韶修定说文入见神宗问大丧袭衮佃考礼以对神宗悦用为详定郊庙礼文官每有所议神宗辄曰自王郑以来言礼未有如佃者加集贤校理崇政殿说书元丰定官制擢中书舍人给事中哲宗立去安石之党安石卒佃率诸生哭而祭之识者嘉其无向背徽宗即位召为礼部侍郎拜尚书右丞谗者诋佃名在党籍罢为中大夫知亳州数月卒年六十一追复资政殿学士佃著书二百四十二卷于礼家名数之说尤精如埤雅礼象春秋后传皆传于世】
　　虞仲琳【旧浙江通志余姚人从尹焞游焞称为志学之士登绍兴五年进士】
　　胡宗伋【两浙名贤録字浚明余姚人童时如成人及长刻意于学元符间试礼部不第归敎授乡里学者多从之游性至孝跬歩未尝忘亲建炎之乱士人避地明越者多以宗伋为归依孝宗御极授房州文学调浏阳丞用荐监严州比较务最进一官丐祠监南岳庙宗伋操行方轨笃于道徳性命之防其交游子弟非是莫取史称为醇儒】
　　黄开【万厯绍兴府志字必先诸暨人博学好古邃于经术所论著有语孟发挥周易图说孟子辨志麟经总论春秋妙旨六经指南诸史决疑暨阳杂爼浣溪文集共二百六十余卷举绍兴二十四年进士官崇安令】
　　湛若【两浙名贤録余姚人博雅以鸿硕称时举子各占一经若于六经词赋无不通解同邑吕次姚建义学聘为师诸生执经问难辨若悬河泛滥百家诸子然后折圣经诸生无不解颐官终太常博士】
　　唐阅【传详循吏】
　　许瑾【两浙名贤録字子瑜元度之后世居剡之东林博极经史尝从朱子游明于理学乡先生俞浙状其行曰学博而正行峻而和文丽而则君子人也学者从之随其姿禀皆厌足所欲称为高山先生宋运既改征辟不就着春秋经传十卷】
　　元
　　韩性【元史本传字明善绍兴人宋忠献王其八世祖也博综羣籍而于儒先性理之说尤深造其阃域文词儁伟自成一家言延祐初诏以科举取士学者多以文法为请性语之曰今之贡举悉本朱熹私议为贡举之文不知朱氏之学可乎四书六经发明无余蕴顾行何如耳有德者必有言施之塲屋直其末事士有一善必延誉不已及辨析是非则毅然不可犯出无舆马仆御所过负者息肩行者避道老叟童穉咸称之曰韩先生卒年七十有六御史中丞伊埒布哈尝学于性言法当得諡朝廷赐諡庄节着礼记说四卷书辨疑一卷诗音释一卷郡志八卷文集十二卷】
　　明
　　赵谦【儒林録字防谦初名古则余姚人就外傅于崇山寺达旦忘寐受业天台郑四表之门洪武十二年征修正韵别用为中都国子典簿罢归筑考古台着声音文字通一百卷六书本义十二卷二十二年谦为琼山敎谕黎人皆知向化称为海南夫子其著述甚多而为学之要则在造化经纶一图谓门人王仲迪曰寡欲以养其心观止以明其理调息以养其气读书以验其诚圣贤之域不难到矣】
　　黄珏【明一统志余姚人号菊东研极性理之学洪武间以尚书试有司不利遂絶进取意喜翫邵子皇极经世书防趣渊妙有以自乐】
　　潘府【理学见闻録字孔修上虞人自为诸生读濓洛书慨然有志圣贤成化丁未进士宪庙賔天敬皇哭临二十七日礼官请易服府毅然抗疏劝行通丧剀切数千言有援皇明祖训沮之者府不聴衰绖待罪礼部侍郎倪岳独賛决之定议注三年不鸣钟鼓不受朝贺出知长乐有惠政迁南兵部主事陈军民利病七事孔庙灾上内修外攘以谨天戒疏又上救时十要多见采纳超拜广东提学副使奉母以往考校严明士习大振以母老乞归嘉靖间致仕卜居南山逾二十年辟南山书院聚徒讲学修正五经四书传注及周程四子之集凡二十余种所着素言士类竞传诵之卒年七十三特赐祭以能翊赞敬皇之孝出特典云】
　　徐光岳【两浙名贤録字夀卿新昌人好学尚气节不妄交游少尝请于父曰儿不能为举子业取科第愿尽读天下书使行已无愧古人可乎父许之日夜研究至忘寝食旣而充然有得从父友陈献章庄防游闻见践履益到年方壮人目为巨儒防尤爱重作春风亭以居之其诗文赓唱载防集中】
　　王守仁【传详名臣】
　　王文辕【明儒学案字司舆号黄轝子山隂人七岁拾遗金坐待失者归之既长习静隐居励志力行阳明与之友称莫逆阳明将之南赣文辕语其门人曰阳明此行必立事功问其故曰吾触之不动矣后殁阳明方讲良知之学时多讪之者叹曰安得起王司舆于九原乎两浙名贤録着有茹淡稿皇极经世律吕诸书】
　　张元忭【分省人物考字子荩号阳和其先蜀人徙家山隂父天复官太仆元忭好读书负意气会杨忠愍谏死遥为诔词泣下沾襟太仆竒之尝读书至朱子格致篇辄覆卷沉思已闻王文成良知之说遂潜心理学嘉靖戊午举于乡戊辰太仆有滇难驰京白状诏免太仆官庚午游太学明年举南宫廷对第一授修撰聚徒讲求世务人才户外屦常满敎习内书堂寻管理诰勑直起居馆超为左谕德兼侍读疏白太仆寃状请以恩及已者移太仆冠服格不行以此郁郁致疾平生有志圣贤学宗王文成然不空事口耳颛务以实践为基初太仆作山隂县志未成元忭续成之又剏绍兴府志会稽县志称一方信史又有不二斋稿志学録读尚书考读诗考读史肤评皇明大政记理学见闻録谓朱陆同源而末流乃岐之非是手摘考亭所论著与文成意符者彚集之题曰朱子摘编以祛世儒之惑】
