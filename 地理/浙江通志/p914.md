<!-- { "loadSidebar": true } -->
　　横山周公庙　万厯温州府志在广惠坊俗称平水王庙嵗二月朔致祭【宋濂横山周公庙碑神讳凯字公武姓周氏世居临海郡之横阳临海属邑曰永宁曰安固曰横阳地皆濒海海水沸腾蛇龙杂居之民罹其毒神乃白于邑长随其地形凿壅塞而疏之遂使三江东注于海水性既顺其土作又永康中三江逆流飓风挟怒潮为孽邑将陆沉民咸惧为鱼神奋然曰吾将以身平之即援弓发矢大呼冲潮而入水忽裂开电光中见神乗白龙东去但闻海门有声如雷而神莫知所在矣俄而水势平江祸乃絶邑长思其功号其里曰平水且建祠尸祝之祠初在城之西郊及更永宁为永嘉郡郭璞相土迁之于西洋遐迩邀灵者无虚日神功益用赫着至于庙宇之建修皆郡守任其责可考见者自陈毛喜逮元尊达纳实哩凡一十三人云】
　　郭记室祠　万厯温州府志在郭公山下初晋郭璞卜城于温立祠山下祀之塑白鹿衔花于侧纪卜城时瑞也今移祀于镇东塔
　　王谢祠　温州府志在华盖山下祀晋郡守王羲之南宋郡守谢灵运【王叔杲王谢祠记吾瓯山水郡也古昔吏瓯者多名贤晋为王右军南宋为谢康乐皆以治郡闻郡城之东里石墨池故有右军祠建自前守文公林嘉靖甲午防于飓风将新之众以其址隘弗称先参议相地于华盖山之麓重构祠专祀右军仍故也迨前守龚公秉徳廼合祀康乐榜曰王谢祠两贤治郡之绩世逺虽莫详而任敬序郡志尝曰永嘉自东晋置郡以来为之守者若王羲之治尚慈恵谢灵运招士讲书由是人知向学民风一变盖并以循吏称而声迹流播泉曰墨池堂曰梦草坊曰康乐民至于今称之合而祀之岂惟江左之英华于吾瓯山水亦尚有耀哉梅调元王谢祠诗前守推王谢荒祠倚郡城千秋传墨妙六代擅诗名沼古鵞还浴塘春草自生风流今古事俯仰一含情】
　　忠靖王庙　永嘉县志一在八仙楼巷元延祐间建一在华盖山下明洪武初建【宋濂温忠靖王庙碑王姓温氏名琼字永清温之平阳人父民望尝中明经甲科年耄无嗣与妻张道辉昼夜吁于上帝一夕张梦巨神手擎火珠自天门飞下谓曰吾乃大火之精将降胎为人张觉赤光被体中犹熹熹然因有姙以唐长安二年五月五日午时生其左腋有震篆二十四右半之七嵗习禹歩为罡十四通五经百氏及老释家言二十六举进士不第抚几叹曰吾生不能致君泽民死当为泰山神以除天下恶厉耳复制三十六神符授人曰持此能主地上鬼神言已忽幻药又象屹立而亡蜀叶天师后用其符禜除沴气之为人菑者彷佛见王衣赭袍握寳剑乗追风骏下之劾召之家遂皆祠王以祈灵响焉王初封翊灵昭武将军正祐侯其曰正福显应威烈忠靖王则宋季之累加也】嘉靖三十四年燬三十七年重建嵗于五月五日致祭
　　顔氏双忠祠　万厯温州府志在东北隅旧志慈湖瞿溪诸乡皆有顔鲁公祠嵗久圯明成化间邑令刘逊改东北隅永宁庙为公祠合恒山公祀焉裔孙顔涘复修盖公后裔尝居永嘉故祠于此
　　龚将军庙　温州府志在集云厢唐刺史韦庸浚城南湖神时为部将督视遭仇甫之乱力战溺死湖中郡人即其地立祠从祀翁苏二将盖同死事者
　　冯鲁公祠　永嘉县志在夹屿公名守信滑州白马县人宋真宗时捍邉及治河有功累进太师中书令追封鲁国公其孙成为岳飞裨将扈驾至温遂居夹屿因建祠焉
　　四贤祠　万厯温州府志在鹿城书院中祀程明道程伊川朱晦庵张南轩四先生旁列从祀诸贤徐寓刘安节陈埴刘安上叶贺孙鲍若雨周恭叔沈躬行许景衡陈经正陈经邦谢天申包定周端朝林武蒋叔防周僴黄显子戴防曹叔逺钱木之沈僴蔡誉录林湜徐容潘旻戴述赵霄周去非叶味道张杨卿薛洪林补凡三十三人皆四先生髙弟也
　　张忠惠侯庙　明一统志在府城南嘉靖浙江通志侯名理宋宣和初睦寇至迎敌力战桥陷与周承已娄渊潘守真丁仲修死之郡为立庙吴山以四人配明治间知县汪循徙瑞安门内
　　忠烈庙　万厯温州府志在简讼坊祀宋教授刘士英诸生石砺学掾卢璿初建于宋郡守王定重建于元邑令王安贞【林景熈忠烈庙记宣和间睦寇猖獗荡摇我境教授霅川刘公士英与馆下生石砺慷慨守御行保伍法出竒计数挫贼锋全城以还天子上赏功刘通守太原会金人犯城死于力战石辞禄不居以布衣终赐庙固宜嵗久榱桷毁圯奉神像迁于学大徳丙午八月庚申庙成乃迎以归予因邦人之请为记以夀于石】
　　【谨按卢璿系学掾亦同时御敌者】
　　忠训庙　明一统志在府城西三十里宋宣和中郡人徐震率义兵御寇死于难事闻赠忠训郎郡人为之立庙
　　叶文定祠　永嘉县志在金凿石巷祀宋学士叶适久圯
　　国朝康熙九年知县陈圣俞重建
　　陈潜室祠　嘉靖浙江通志在城西门外宋陈埴与其兄增弟止先后举进士郡旧立森桂祠成化十六年知县刘逊以埴从学朱子所著述多道徳之蕴而不以科第为荣改今额
　　文丞相祠　江心寺志在沙门左祀宋右丞相文天祥以台郡少卿杜浒永嘉正将徐臻配【赵寛重修文丞相祠记公脱身京口至于永嘉宿江心寺有诗成化中县令文林刘逊相继访公遗迹刻公诗于石立祠祀公治十三年庚申寛与同官林君偕来温祗谒公顾视祠宇庳隘弗称林君曰是余责也郡守邓侯进曰淮尝择诸僧寮得其地矣往观之在寺之北陲倚岩临流崇深虚明众皆喜材用既储工役聿兴林君为之区画而郡守躬经营之祠遂以成因考诸从公之士宜祀者得二人焉曰司农卿杜浒公脱镇江浒之力公至永嘉浒实从又尝以佐府招集兵财来台温焉曰正将徐臻温人也以笔札典军府机宻小心精练从公北行备殚忠欵既又得公之孙一人焉曰富在前元时尝守温冇惠政遂以三贤配享于公】
　　黄文简祠　温州府志在幞头河祀明大学士黄淮祠为公故宅
　　表忠祠　万厯温州府志在迎恩门内祀郡贰守赠参议黄钏嘉靖三十一年御倭阵亡嵗春秋致祭万厯己亥郡守林继衡重修
　　褒忠祠　万厯温州府志一在瑞安门内祀都指挥夏光嘉靖三十一年御倭于王江泾死之一在兴文街祀赠太仆寺寺丞王沛嘉靖三十七年御倭阵亡
　　旌忠祠　永嘉县志在三港庙左祀明指挥祁嵩嘉靖三十七年御倭阵亡
　　愍忠祠　永嘉县志在康乐坊祀明佥事王徳嘉靖三十七年御倭阵亡
　　厐公祠　万厯温州府志在防吉山下祀明廵按御史厐尚鹏【王诤厐公祠记温州城南三里许孤髙而特秀者防山也山之西有祠翚然有像伟然而爼豆于其间者侍御厐公也祠之左右髙掲而大书者公之奏例也公名尚鹏字少南广东南海人按两浙在嘉靖四十四年初两浙徴解起存钱粮业有成防惟所谓里长杂办者端绪最多下莫周知吏胥乗以生奸小民困于供亿公奉命按浙深烛夙亟思厘正之与诸司往复叅酌必求其当亩有定赋徴有定期官无横敛民无白著名曰均平他如革库子之供役而令该吏轮掌免斗级之守支而令新役交代省馆夫之支应而令驿夫领办惩有司之科敛而贪墨不得加派禁铺行之需索而公私不得抑买吾温自昔至今百姓兆民莫不举手加额颂公功徳万厯三年春永嘉耆民蔡箎等请建公祠有司以此为义举也相与共成之】
　　双忠祠　在府城内大街
　　国朝康熈十三年温处道陈丹赤永嘉县知县马琾殉闽逆之难三十五年浙江廵抚线一信题请建祠崇祀奉
　　防允行
　　御书双忠扁额【传详名宦】
　　忠义节孝祠　二祠俱在县学东偏
　　国朝雍正四年知县罗秉礼奉文建
　　乐清县
　　先农坛　在新城东门外一都
　　国朝雍正五年知县唐传鉎奉文建立坛宇并置耤田
　　四亩九分
　　社稷坛　万厯温州府志在县西北白鹤寺左风云雷雨山川坛　温州府志在县西隅箫台山趾邑厉坛　乐清县志在东隅石塘岙
　　城隍庙　乐清县志旧在县治东北明知县张具瞻移建于西隅仙隐坊万厯温州府志万厯乙未令张子埕拨义仓田十亩供祭事
　　龙湫慈济庙　雁荡志在雁荡山西谷
　　忠烈侯庙　温州府志在馆头神曰田居邰唐干符间王郢之乱僖宗诏十道兵讨之田奉命行至象浦猝遇寇力战死邦人哀其义烈为祠祀之浙东观察使刘汉宏表其事赠中丞大顺二年赠右骁卫将军宋皇祐四年新其庙建炎四年又新之明洪武初诏称唐右骁卫将军田公之神【乐清县志神兖州人与贼战时以子防早啼兵误遂败自后近山无子防啼者鲍原谒庙诗横春渡头象浦西将军战死鼔声低只今恨杀子防乌飞过空山不敢啼】
　　国朝康熈十年重建
　　王忠文祠　万厯温州府志在九牛山下嘉靖间改东岳庙祀宋学士王十朋以朱文简配享后圯万厯间兵廵道吴自新檄令黄仁荣改建按察司废址去旧址数十歩【何镗王忠文祠记往余东游鴈荡山过长徼原望梅溪先生故里不一舍而近闻有祠在邑中冀一瞻拜乃至西臯寻问其祠业圮废矣乃遡流西归惆然者久之嵗戊寅兵廵道祁门吴公移镇瓯郡檄县重建先生専祠以风后人明年夏祠成先生祠祀自宋乾道中奉勅建祠于郭路里地刘忠肃公请赐祭田后且湮废者数百年至嘉靖初冢宰朴溪潘公令乐改建先生专祠给田编徭役称备典矣逾三十年以筑城阂格而毁隆庆间侍御湛台胡公为令迁建三官庙址不数年又圮今改创城东为楹若干仪品咸秩盖三徙而康先生之灵为永永禋祀云】
　　三贤祠　嘉靖浙江通志在县治南祀宋龙图阁学士王十朋及钱尧卿贾如规庆元六年建【叶适有记】
　　旌忠庙　嘉靖浙江通志在瑞应乡祀宋侯畐初畐以武举累官通判海州李松夀之乱阖门死之宝祐五年诏祀于其乡赐庙额
　　章恭毅祠　温州府志在东臯山下祀明尚书章公纶【王瓉章恭毅公庙碑公字大经乐清人初景泰中公在仪曹陈言修徳弭灾十四事防不痛切时病其一曰惇孝义欲景帝朝两宫以修问安之礼朝南内以叙同气之情复储位以推犹子之义忤防逮系备极棰楚炮烙之刑惨酷万状天顺改元始释还职又特加陞进以旌其忠而公之名益着郡守邓侯安济既祠公郡城治壬戍春掌县事郡节推闽中何侯重器又作新庙于邑治之东以迓栖灵爽而庙额则因其赐諡云】
　　忠义节孝祠　忠义祠在学宫内东偏节孝祠在县前西隅
　　国朝雍正四年知县唐传鉎奉文建
　　平阳县
　　先农坛　在城东南郭外旧仓基
　　国朝雍正五年知县沈瑞鹤奉文建立坛宇并置耤田
　　四亩九分
　　社稷坛　万厯温州府志在县治西北一里
　　风云雷雨山川坛　温州府志在县治南四里邑厉坛　平阳县志在城北四至俱河
　　城隍庙　平阳县志在按察分司之西明洪武元年同知李显祖始建至宣徳九年令章恵成化二十八年令刘清治十八年令李奎昭凡三次重建万厯庚寅令万民华建寝殿并东西庑
　　国朝康熈年间重修另建庙门
　　西郭庙　温州府志在锦屏山下相传为汉谏议大夫张堪素直谏常乗白马号白马生
　　防国庙　万厯平阳县志在象山神姓古讳弼事北魏太武数进直谏后拜立节将军赐爵灵夀侯宋淳祐间勅封防国威济王
　　灵防庙　万厯温州府志在新罗山山以神庙得名昔新罗国太子因航海入觐溺焉显灵兹山邑人立祠祀之
