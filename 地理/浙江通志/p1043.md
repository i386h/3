<!-- { "loadSidebar": true } -->
　　浙江等处承宣布政使司金华府知府等官臣刘等谨奏为褒崇正学以隆治道事准本府知府刘闗窃惟道之显晦有时人之抑扬有数时可矣而道不显是天欲终晦之也数可矣而人不扬是天欲终抑之也然道显则人亦扬顾所遭何如耳昔孟轲氏没吾道絶学千五百年而周程张朱始续其传朱熹之门闻道者众可以继道统之传者亦只二三子黄干乃其巨擘也熹临终悉以深衣幅巾及平生遗书付之曰吾道之托尽在子矣若然则继朱熹者非黄干乎干为临川令婺州金华人何伯慧适为县丞因命其子何基师事焉干一见器重之因告以圣贤之学必有真实心地刻苦工夫而后可基乃悚受命于是因黄干之言明朱熹之防精思新意愈出不穷熹门人杨与立一见推服当时学者雾滃云集基尽以所闻于干者淑之曰立志贵坚规模贵大充践力行死而后已学者翕然从之斯道遂大盛于东南然则功并黄干者非何基乎一传而得同郡王柏资禀英迈勇于求道尽探何基之秘蔡抗杨栋相继守婺赵景纬守台聘为利泽上蔡两书院讲师乡之耆徳斑白皆执弟子之礼而师道为之再盛然则继何基者非王柏乎再传而得同郡金履祥讲贯益密造诣益盎然春融怡然氷释训廸后学谆切无倦宋祚将移樊襄围急履祥因进牵制虚之防请以重兵由海道直趋燕蓟则樊襄之围自解时不能用遂不复仕观其所充拓所论著盖亲得何王之传而并扩之然则继王柏者金履祥也又传而得同郡许谦致逺钩深以圣人为凖的旁搜博采以义理为折衷其规模益宏大其涵蓄益深逺开门讲学逺而幽冀齐鲁近而荆扬吴越不惮千里皆来受业四方之人以不及其门为耻当时中外名臣荐者百数至以其身之安否为斯道之隆替观其所体验所著述盖尽得何王金之蕴而益充之然则继履祥者许谦也是四子者皆亲接黄干之传以上续朱熹之统寥寥三百年余未从孔门之祀成化间按察司佥事辛访亦尝具奏未防准行当时议者曰朱文公熹与吕成公祖谦讲道金华郡儒何基王柏金履祥许谦师徒累叶出于文公之后而居于成公之乡其于斯道不为不造其径庭然造堂奥则未也为是説者误矣圣道之奥在顔子且曰未达一间由夏辈升堂未入于室七十子宫墙外望者不知其防而可轻造哉要在其有羽翼斯道之功生而可以淑斯人没而有以啓后学如四子者亦可无媿于孔门矣议者又曰羽翼斯道莫如著述程朱之后如胡安国之春秋传蔡沈之书传眞徳秀之大学衍义吴徴之五经纂言学校以之育才经筵以之劝讲其功伟矣何王金许之所以为书其用恐未若是之专其功恐未若是之伟呜呼为是説者或未多得何王金许之书而读之也何基所着大学中庸发挥大传易启防发挥通书近思録发挥王柏所着读易记涵古易説大象衍义涵古图书书疑诗辨説读春秋记论语衍义太极衍义伊洛精义研几图鲁经章句论语孟子通防朱子指要诗可言天文地理考墨林考帝王厯数等书金履祥所着有论孟考证补集注之所未备通鉴前编多先儒之所未发其他如大学疏义尚书表注天厯初亷访使郑允中曽上其书于朝矣许谦所着有四书丛説读诗集传名物钞观史治忽几微其他如天文地理典章制度食货刑法字学音韵等书国初亦已梓行矣虽不能如胡安国蔡沈真徳秀之显行于时亦皆发明圣道禆益程朱不少其视吴澂许衡盖不知其孰兄而孰弟也孔门从祀若专取著述不知当时多欲如申枨愬子路沮孔子之道如公伯寮所着何书虽不能无矶激警醒之功而终作圣门之梗方且偃然坐食两庑其视何王金许何如也亦有僭经叛经诡道非圣恶人性而诋孔子善桀纣而伪尧舜作奸犯科得罪名教乱天下而祸后世者当时徒以注疏附防取之而今理学大明则糟粕弃余积于无用今亦在巍坐侑食之列其为人其为书视何王金许又何如也议者又曰作于朱子之先而贤贤相承若朱子之防祖祢者杨时罗从彦李侗既不得以是之故而列从祀矣出于朱子之后而贤贤相承若朱子之子孙曽元者何王金许尚安得以是之故而列从祀焉为是説者盖专以世次言也吾论祀道也夫庸知世次之先后乎如必以世次则顔无繇曽晳孔伯鱼固当升之堂上不当在弟子之列两庑之间矣臣又尝闻之朱熹初见李侗侗语之曰理一而分则殊今君于何处腾空理防得一个大道理説天下之事理一而已更不去分殊上体认熹乃幡然悔悟尽向分殊上寻求理一由是言之朱子翼道之功李侗实启之从彦实传之今杨时既列从祀而从彦李侗不与则是曽享祀而祖祢不与也夫人在堂上方能辩堂下人曲直臣亦随众观塲者也且学不足以博古才不足以通今未望圣道之蹊径安敢品题道学于数百载之上但质之以大儒之格言以观其取与否考之以诸儒之操存以观其醇与否叅之以各儒之著述以观其有发明圣贤之道否察之以古今天下之向慕以观其淑于后学否今儒先之许可既如此诸儒之操存之著述又如此古今后学无不尊仰又如此则人心未尝一日而忘诸儒之功也臣望陛下隆重儒先绍续道綂乞勅多官防议将罗从彦李侗黄干何基等七人加其封爵俾之从祀使其不至沦没则圣道有光治道増重臣尝思之理学大明莫如有宋治道大行莫如我朝理学属知治道属行而知行未尝不相因也今陛下诚能尊礼往哲阐明理学岂不知行并进政教兼举感人心而风后世绵国祚于无疆乎此天下之公议非一人之私言臣所以先为之倡者诚以何基等地方之产臣地方之官已尝祭扫其墓搜求其书赡其圭田而礼其后裔有司之职如此而已若夫主张之任表章之权端有望于今日之圣天子贤辅弼也当此有道之时而不得一遇则诸儒之道终晦而其人终于不扬矣臣是以不避僭逾合闗本府转奏等因缘系褒崇正学以隆治道事理未敢擅便合行具本差吏傅暹赍奏以闻
　　请重建刘诚意伯祠疏　　　　【明】潘　润
　　洪惟髙皇帝应天顺人龙飞淮甸不数年间奄有大业当时佐命诸臣奉行天讨削平僣乱于外者有徐达汤和辈而徐达为最察观乾象运筹帷幄之内者惟刘基一人而已是刘基之功与徐达相伯仲也太祖常礼敬之而不名每曰吾子房也所以待之者至矣当功成之日举报锡之典封徐达为魏国公食禄甚厚春秋祭祀之外时享不一封刘基为诚意伯恩宠有加所以报之者亦至矣厥后徐达之子曰辉祖者袭封公爵至今世代相承乆而不替刘基之孙曰刘廌者袭封诚意伯自廌之后不传臣原籍直广徳州建平县人宻迩南都自龆龀之时闻父兄遗论谓刘基之功与徐达相等而达之子孙袭爵如故基之子孙寂无所闻山林僻处莫知所由及臣幸登仕版闻士夫议论及覩基翊运録知景泰年间钦取基七世孙刘禄授翰林院五经博士天顺元年刘禄奏请立诚意伯祠荷防英宗皇帝诏可其奏下有司营建祠堂于基原籍青田县以安其灵恩至渥矣然五经博士之袭似未惬然祠堂规制俱渉茍简事出不详有懐未吐嘉靖五年六月内臣钦承上命知处州府事值公干至青田县叅谒诚意伯祠果见规模卑隘及询仪物亦不加隆其孙刘豫见袭处州卫指挥使臣乃追思父兄所以为刘基论者有由然也仰惟太祖之兴也羣臣协辅如云龙风虎之相从其报赏也论功锡予如权衡轻重之不爽奈何厯世未逺事体顿殊如徐达者子孙辉映百年无异如刘基者子孙袭防仅一指挥春秋祭祀率多简畧功之在太祖实相颉颃报之在今日者似觉霄壤非惟无以慰刘基泉壤之望恐我太祖在天之灵亦不欲报刘基之止于如此也及查治十五年礼科给事中臣吴仕伟请建祠堂于府城前任知府臣梁宸谨奉钦依事理尝置官地一所于皇华铺前规模窄狭尚未建立故云和民人郑以璋郑浤父子相继为言者亦天理人心之不能已也臣昔虽耳闻今乃目撃有激于中不忍缄黙为此披沥愚悃冒死上陈伏乞皇上念太祖创业之难悯刘基功绩之大特勅礼兵二部查照徐达汤和等于其袭防稍加爵秩于其祠宇稍加壮丽于其祭祀稍加丰隆较之徐达等递减一等使彼子孙世守则上副太祖锡报元功之诚下协天下臣民之论而抑有以厉人心于将来矣
　　永寛商灶疏　　　　　　　　【明】杨　鹤
