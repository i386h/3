<!-- { "loadSidebar": true } -->
　　真圣观　成化新昌县志在县三都石鼓山东岳行宫前宋绍兴十四年知县林安宅建寳庆中知县赵时佺重建中有石太傅遗像
　　台州府【临海县附郭】
　　天宁寺　赤城志在县东南一里巾子山下唐开元中建旧传有小刹七至是合一赐额开元宋景徳中更名景徳崇宁二年诏天下建崇宁寺州以此寺应诏加万夀二字政和元年改为天宁绍兴七年改广孝十五年又改为报恩光孝寺干徳九年火僧徳光有权踵新之【尤袤报恩光孝寺僧堂记淳熙三年秋七月叅政观文钱公施其私财于台州报恩光孝禅寺复建僧堂明年九月十二日经始又明年六月二日堂成中为大屋七间凡为屋之楹大小二十有四规橅雄壮悉倍于旧公之孙承议郎前知处州军州事象祖题其榜曰选佛合道俗以落之又明年长老惟禋命其徒了性持书求文于锡山尤袤而记之曰天台为邦仙圣所游佛法之盛冠于东州有大丛林旧名景徳众妙庄严近在城域乾道癸已郁攸扇灾绀壁穹堂化为飞灰时大比丘徳光长老立志坚忍誓必再造规创后壁架虚凿空商工度材施者景从惟光之名进于帝听有诏自天命主灵隐袤时假守睹是胜因求继光后实难其人万口一词曰有权可乃屈致之权不拒我于煨烬中啓大法筵逺近皈依辐辏骈阗有大法施观文公钱与是比丘有大因缘私自念言安聚衲子以有伽蓝为一大事前此僧堂独未建立起寺之废莫此为急我当布施为众士先捐三百万于指顾间权谓其徒监寺了性汝敏而勤命总其政权来权藏四众嗟惜予选惟禋嗣其法席乃立斯堂其大七楹髙广深防冬温夏清伟哉斯堂肇自钱公不逮其成而公已终惟公有孙衔训嗣事爰设几榻至于涂塈数有成壊时有废兴法力愿力无为不成惟三比丘与二居士徃昔灵山并受佛记作此胜事刹那顷中化瓦砾为梵帝宫中山崇崇与堂无穷我为斯文相其皷钟】台州府志元复改名天宁明洪武中僧宗泐奉诏来寺临济禅宗遂盛于台崇祯中宗泐十三世裔僧破顔建雨花堂华严楼于寺后
　　国朝顺治中巡道狄应衡建凖提阁僧超慧修葺寺中今又分九院曰钟巽曰含辉曰挹翠曰芗林曰映帻曰云岫曰彤云曰西爽曰梧凤东南为三官堂旧有古塔在寺门外东相传梁岳阳王詧得释迦舍利建塔七今所存止此【旧志称铜钟一干化癸亥所铸又有佛牙二株沉香观音像及宋时累朝所赐宸翰今佛牙香尚留其一余俱无存】
　　兜率寺　赤城志在巾子山周广顺三年吴越王建旧有胜光和尚居之称胜光安国寺宋大中祥符元年改今额台州府志寺寻废明为张志淑书院后亦燬【林宪宿兜率寺诗一榻江色近夜气欲空蒙柔橹晩潮上寒灯深树中四山杳烟雾月华忽凌空我亦众念息影空玲珑春江泼天明萧寺踞山坞荒阶下鸟雀古木飒风雨徐行石苔花徙倚望江渚日暮山更寒檐头铃自语】
　　国朝顺治间僧僦其地结茅俗称上兜率寺其南旧有髙霞馆明太宰何寛读书处后归周鼎新顺治间舍为寺僧灵文改建今称下兜率寺
　　永庆寺　嘉靖浙江通志在府治北【大固山】旧名延夀【一名白云延夀庵】宋太平兴国二年郡守钱昱建久废明
　　一统志寺中旧有归云阁及翠屏一览二亭【张景修一览亭诗衙城直上有烟峦亭在重厓絶壁问几个白头忘嵗月一生青眼看江山秋风落木楼台出暮雨笼沙鸥鹭闲珍重京西绣衣使作书题榜许追攀】
　　国朝康熙六年释思文重建
　　石佛寺　台州府志在府西一百步旧名妙胜院赤城志相传开基时得石佛三躯塑之殿故名宋绍兴十五年重建【寺有钟乃显徳二年钱王女所铸】
　　国朝康熙六年僧了元重修
　　府经堂　台州府志在大固山府城隍庙下俗称府经堂赤城志旧名净名庵后改嘉祐院僧长吉尝游京师得参政宋庠以下一百四十五人所书般若经建堂以实之复自刺血书维摩经附焉【宋祁赠长吉上人诗名髙身愈隐孤锡倚岩扃园布黄金地台藏白马经庵云吞暝烛涧月泻虚瓶坐想溪桥路莓苔又几青蒋堂游嘉祐院诗老被诗名系此身思山深处避人羣寳台千尺隔江见清磬一声归路闻岩上开扉灯照月庵前扫地雪和云终焉此是清凉处净住无惭相国文】
　　国朝顺治十五年僧镜如三昧重修
　　紫阳道院　台州府志在府城内宋元丰间紫阳真人张平叔居此名紫阳楼后改建元坛庙
　　国朝雍正十一年奉
　　勅发帑鼎建更名紫阳道院十三年
　　御书万法圎通四字扁额
　　栖霞宫　临海县志在治西北大固山下台州府志旧名白云庵唐中和中建道士王干符朱霄外主之霄外以道术为钱忠懿王所知遂葺庵为观与天庆观号东西二宫宋大中祥符中赐今额元丰三年建岳殿于其西有五岳真形图在焉
　　国朝康熙六年总镇马士秀建玉皇殿于岳殿西泰安宫　台州府志在大固山东麓祀泰山碧霞元君
　　国朝康熙十一年卫守备陈梦重建
　　临海县【城外寺观】
　　湖山寺　临海县志在东湖上宋熙宁四年郡守钱建淳熙十一年重修【彭应祖湖山寺诗苍厓翠壁压城头城下芳湖静不】
　　【流境僻藕花侵座吐窗虚松影落衣稠千家砧杵寒烟夕一郡楼台海气收借问六桥隄上客何如此地即瀛洲】
　　国朝康熙十八年僧照星复建
　　祚圣寺　台州府志在白云山下旧名白云按传灯録唐欣禅师尝受业于此沈佺期钱台州刺史序云懐白云之兰若盖指此也宋干兴元年重建大中祥符元年改祚圣院
　　真空寺　明一统志在府城西南九里旧名叠石云峯寺　临海县志在县西南十里旧名正道宋宣和中燬绍兴二年重建【上有放生池相传有僧马祖下山见人持鲫鱼螺蛳将入釜僧乞归置放生池至今池中鱼无鳞螺无尻亦异迹也】明崇祯间郡守傅梅邑人陈函辉请藏经存寺僧湛明重建殿宇
　　国朝康熙十三年毁僧寂光复修之
　　慧门寺　台州府志在县西北二十五里旧名灵龟五代时建宋治平三年改额后圯
　　国朝顺治七年僧明择建康熙三十六年妙明重修【寺有
　　八景鉢孟石饮龙池天马山文笔峯仙人梯玉笋岩丹霞壁飞练泉】
　　普济寺　赤城志在县东蔡岭宋熙宁中建寺侧有井井上有秀野亭地多梅花
　　龙华寺　台州府志在县东四十五里旧名兴福天福六年建宋绍兴六年丞相范宗尹乞为香灯院改报恩衍庆院后废
　　国朝康熙四年僧徳现重建
　　保夀寺　临海县志在县东南五里旧名普明寺宋干徳二年建祥符中赐额保夀寺东有塔宋僧徳韶所建名白塔故亦称白塔寺
　　国朝康熙间郡守髙培捐募重修【旧传寺有四景隔江唤渡临江钓月云中
　　塔影山外樵歌】
　　惠因寺　台州府志在县东南一百三十里宋元嘉四年僧应俊建宋大中祥符元年赐名惠因绍兴三十二年太师钱忱乞为香灯院加崇亲二字其后孙象祖还诸朝复今额
　　国朝顺治十八年迁遣废康熙九年展复僧性玉重建白莲寺　台州府志在县东北四十五里宋庆厯五年僧本如建魏国大长公主请今额嘉定十年宁宗书扁以赐【按智顗教起天台佛垅白莲能仁宗而阐之号东掖两山云】明崇祯五年僧超觉重建【章得象白莲寺诗闻説新庵号白莲五峯环绕布金田虎溪社共何人继佛垅灯从几代传岚色排空长似画松枝偃盖不知年劳生已作归休计愿解尘缨结净縁】
　　净明寺　赤城志在县东南五十里旧名弥陀庵圣僧懐玉诵佛处宋治平三年赐今额【陈公辅憩净明寺阅藏经诗三载工夫三载经非禅非道亦非僧但凭方寸行诸善也是如来最上乗】
　　兴化寺【原名灵鹫】　临海县志在县东四十五里赤城志旧名隐然唐光化二年骆延夀建宋治平二年改灵鹫寺中有古塔智者大师所创台州府志明末仅存废址僧印明始构佛殿延灵岩储禅师主之改名兴化
　　国朝康熙元年僧思文继席大阐宗风经营缔造増屋二百楹内建藏经阁俨然东南巨刹云
　　隆恩寺　台州府志在县东南一百二十五里旧名明恩宋大中祥符九年县人周圜舍基建先是唐武徳初有蓊萼禅师卓庵于此宋治平三年改今额
　　国朝顺治十八年迁遣废康熙九年展复重兴
　　能仁寺　台州府志在县东北四十五里旧名承天宋元符二年建有九祖阁罗汉堂政和七年改今额嘉定十四年宁宗书寺扁及藏额八字因创阁奉焉侧有普同塔绍兴中僧法照掩遗骸处明崇祯五年僧莲岳重建
　　广福寺　台州府志在县东九十里旧名资瑞唐元和六年僧重济建宋隆兴元年改今额
　　国朝顺治十八年迁遣废康熙九年展复僧涵霖重建金仙寺　台州府志在县东南一百二十里旧名雉溪宋庆厯元年建治平三年赐额
　　国朝康熙九年僧尔光重建
　　崇梵寺　台州府志在县东南一百二十五里宋太平兴国二年建初僧智顗于寺南北建放生池造阿育王塔号普光塔院治平三年赐今额
　　国朝康熙十九年僧寂星重建
　　鸿祐寺　台州府志在县东一百六十里旧名资福天福八年建宋治平三年赐额
　　国朝顺治十八年迁遣废康熙九年展复僧妙晟重建石门寺　台州府志在县东北二十五里梁天监三年建天福八年改真如院
　　国朝顺治八年僧真透重建康熙二十年郡人冯苏奉云南苍山铜观世音像建阁殿西自为记
　　大安寺　台州府志在县西北四十里旧名普安唐大厯元年建宋干宁三年改今额
　　国朝康熙七年僧妙防重建大殿法堂饭僧堂东西廊
　　房
　　上妙寺　台州府志在县东南六十里旧名防安梁干化二年建宋治平三年改今额
　　国朝康熙十八年重建
　　荐福寺　台州府志在县东南九十里旧名实际唐兴元二年建宋大中祥符间改今额
　　国朝康熙三年僧碧月重修
　　显孝南山寺　台州府志在县西五里日山旧名永明宋嘉祐八年建嘉定三年丞相钱象祖奏改今额
　　延庆寺　台州府志在县西八里旧名龙山梁天监初建唐会昌中废开平中改龙潭寺宋大中祥符中改今额
　　国朝康熙十五年僧善友重建
　　定光寺　台州府志在县南二十二里旧名胜光塔院又名香严唐会昌元年建宋治平三年改今额
　　国朝康熙十三年僧照瑞重建
　　定业寺　台州府志在县南二十五里唐光啓四年建景福二年名白岩宋大中祥符元年赐额明万厯三十九年僧绍庵重建
　　国朝康熙十五年僧照心建塔院于寺左
　　慈云寺　台州府志在县东北三十五里旧名兴夀周显徳三年建宋淳化中改名云溪治平三年改今额
　　国朝康熙二十年僧法润重建
　　净土寺　台州府志在县西三十二里旧名丹山五代时建宋治平三年改今额
　　国朝顺治十年僧普应重建
　　善济寺　赤城志在县东南金鳌山本祥符塔院西有如画轩下瞰长江前挹海门诸峯台州府志宋建炎中髙宗航海泊此赐今额【潘朝英如画轩诗春潮暮落海门山百艇齐飞牡蛎滩分得鱼虾归野寺满江鸥鹭夕阳闲倦客登临力已疲髙僧故索小窗诗江山最好君知否春去秋来烟雨时】
　　昌国寺　台州府志在县南二十五里旧名佛窟周广顺二年建宋大中祥符中改昌国院
　　国朝康熙十九年僧了鼎重建
　　法海寺　台州府志在县南三十五里宋太平兴国七年建治平三年赐今额
