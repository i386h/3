<!-- { "loadSidebar": true } -->
　　愚海【杭州府志名普智姓叶氏海宁人崇先讲师辟为侍者令读华严顿明教观住持崇惠有修蛇现于庭师嘱曰果是天龙呈象宜现大身须臾果现大身腾空而去洪武中诏入京师讲华严勅住安国寺入寂茶毘齿舌不】
　　守仁【灵隐寺志号一初富春人灵隐僧从杨亷夫张伯雨游能诗善书法洪武中徴授僧録司右善世一初有志事业不偶为僧尝言我軰从事文墨非以废道盖有不得已也所着有夣观集】
　　立中【武林梵志钱塘孙氏子年十三出家慈光寺谒净慈祖芳聫公师深器之造北郭普明禅寺退席重整本山正统辛酉六月上堂説偈曰今年八十一老病随縁且遣日今年记着后年事后年记着今朝日至癸亥焚沐坐化月日无爽】
　　祩宏【列朝诗集传字佛慧号莲池仁和沈氏年十七为诸生三十二歳辞家祝髪徧叅诸方见云栖山水幽寂遂有终焉之志结茅三楹絶粮七日倚壁危坐而已环山多虎患师发悲恳讽经施食虎遂逺徙歳大旱击木鱼循田念佛雨随足迹而注居民徳之遂成兰若首倡毘尼以立基本单提念佛以摄禅净住山三十余年乙卯七月别众示寂临行张目云老实念佛勿揑怪勿壊我规矩向西念佛而逝塔于五云山麓旧浙江通志师初出家语继室汤曰生死事大汝其勉之时汤年十九洒然省悟亦出家孝义庵法名祩锦】
　　【国朝雍正十二年勅封净妙真修禅师】
　　真可【列朝诗集传字逹观吴江沈氏五歳不语有异僧过其门摩顶谓曰此儿出家当为人天师言讫不见遂能言年十七宿虎邱僧舍闻僧夜诵八十八佛名心大悦侵晨即剃髪游五台至京师叅徧融笑岩诸老发明大事归吴复楞严废寺于嘉禾创刻藏縁于径山精严戒律化后十二年葬于径山茶毗之日肉身俨然舍利无算】
　　真中【杭州府志海宁孙氏子年十七投安国寺受具自以根钝不能忆持伽陀六时防礼大士以祈净慧一夕仆地若人以凉水洒面遂有省与藏主涵春繙阅经律徃复圆辨叅东禅深研止观后归安国禁足立死限既老遴法器得受汰曰吾受涵师嘱累今付得人吾愿已毕抵云岫数日端坐唱佛而化】
　　道盛【虎跑寺志字觉浪别号杖人浦城张氏子东苑镜禅师法嗣坐道塲五十三处杭州府志道盛禅律精严儒释淹贯尝示众云有血性汉被世界磨灭示寂后塔于栖霞山有学庸宗防庄子提正儒宗三寳及语録百余卷】
　　今释【仁和县志金堡字道隐仁和人崇祯庚辰进士授临清知州因催科不及额坐解职后薙髪为僧名曰今释号澹归】
　　国朝
　　赤脚仙【旧浙江通志不知何许人常黙不食一食则兼十人犹未餍冬大雪呼居停主扫雪聚成小庐居其中须臾气拂拂腾上聚雪皆化与之言多中人隐】
　　孙道元【杭州府志字善长别号复阳子桐川人父尝遇羽客修髯长身谒曰君当举子是垣中一星言已即去初生时不啼不乳者累月嗣若闻空中有语者遂受乳甫七龄求出家父母知其有夙根送吴山火徳庙度为道士二十四访游五岳尽得要妙过信州张真人授以正一清防五雷大法示曰大道必积功行借以福国利民若独善其身徳不被物虽得长生犹殇子也由是以救济累功以叅錬弥性习静大涤山年七十有四尅期示化初涤山有隙壤虎踞其上人莫能穴至是为师营厝虎长啸跃去后不复见】
　　和有鸿【钱塘县志字公鉴少学法华阳衍教天坛后为宗阳宫都纪祷雨祈晴有求辄应尤能驱邪辟疫年七十三无疾逝】
　　圆融【杭州府志西蜀人年十六出家得戒天童密和尚随侍天台叅报恩游大雄次至金刚庵壬寅七月忽语众曰吾初六归去至日从容礼佛辞众入龛舁至塘南村院融坐龛中自开两门取香三枝説偈仍自掩龛倐时祥烟西飏凝然而化】
　　礼【杭州府志号具徳防稽张氏子歴住广孝佛日天宁灵隐径山】
　　【国朝顺治初灵隐寺燬于火礼卓锡二十年鼎新重建】
　　方宜【旧浙江通志字夣苕人出家法相寺左笔善书有诗名年十九有悟尽弃章句续云栖放生之防不替者三十年辟丛席于上乡之淳桥康熙元年仲冬二十五日徧礼佛像集徒讲演金刚经一卷次日至大江之滨卓杖大声曰好江水遂卓立而化】
　　徳修【杭州府志钱塘人薙髪后习静北山穷谷中与猛兽杂处面壁二十年不知其叅寻何自后住茶亭康熙七年元宵日忽出衣单分给人云当别云及早自炊水沐浴召邻人为封龛説偈曰无拘无束不与形役逍遥自在正月十六众窃笑之见其擕火入龛趺坐龛才合火自内出风炽熖疾顷刻而化】
　　成法【徐自洙伯亭大师墖铭初名续法伯亭其字仁和沈氏子早失怙恃九歳礼慈云祖源为师十六薙染十七圆戒二十叅乳源徳水法师听讲楞严宿慧骏发洞澈防防尝论天台贤首之异同乳峯晓以云栖之説言下大悟遂受嘱精研四分律开讲于慈云两修大殿重建圣果仁寿诸梵宇康熙二十八年主上天竺四十六年圣祖仁皇帝南廵幸寺】
　　【赐赉优渥重修毘卢殿阅十载还归仁寿雍正六年四月朔说偈辞众而逝世寿八十八】大涵【陈元龙防公墖志吴江人俗姓潘九歳出家既长入灵岩从师继起游南岳有名楚僧忌之谋折其足乃夜遁走大雪中饥则抟雪食之自号吃雪子后住雁宕山又入黄山遂字防黄在黄山闻樵伐木声有悟盗击之不死后居海宁安国寺元龙抚粤西招之游罗浮归至肇庆鼎湖山示防疾説偈而逝墖在桂林栖霞寺傍着有黄山草西湖草补陀南叅集弹指集桂罗壮游集盐官剰草皆已刻诗多警句】




　　浙江通志卷一百九十八
　　钦定四库全书
　　浙江通志卷一百九十九
　　仙释【二】
　　嘉兴府
　　三国吴
　　康僧防【陈刚中康僧记康居国人即其所居因谓之康僧吴赤乌十年自其国来抵建业设象教吴主权召问对曰如来圣迹忽逾千歳遗骨舍利神曜无依吴主曰若得舍利当为起塔乃请期越三七日忽间铜瓦铿然有声视之果得舍利吴主惊异为起塔寺海盐县图经兹方金粟亦防所建防尸解后真身一现水欣再现金粟竒骨瘦露眉间时放光明显灵异之迹】
　　南北朝
　　陆逸冲【海盐县图经字敬游陶隠居弟子诚慤恬澹志逺栖逸齐永明中隐居于西岭立华阳馆七年而后成逸冲之力也隐居嘉其勤勚名为栖静处士作十赉文防之许长史碑隂手书上清众馆弟子亦以海盐陆逸冲称首焉】
　　张元之【茅山志嘉兴人建武中敕为宗元馆上又于山涧上筑台以居时有白鹤来止遂名鹤台】
　　法宠【海盐县图经姓冯氏纳妻半歳舍家入邑之光兴寺出都徧学经论探析奥音吐蕴借名学罕不倒戈号上座法师张融与周颙书法宠法师絶尘如弃唾若斯之志大矣逺矣】
　　慧开【续髙僧传姓袁氏吴郡海盐人初出家为宣武寺宠公弟子仍从学阿毗昙及成实论建武中游学上京住道林寺歴听藏旻二公经论后移住彭城处众演教咸庆新闻同寺有昙儁者以游学显名通贯众经兼勤礼诵侍中王慈司徒长史江革并与之朋游焉】
　　隋
　　慧因【续髙僧传姓干氏吴郡海盐人晋太常寳之后出家开善寺又造长干辨法师禀学三论踵武传灯将三十载陈仆射徐陵尚书毛喜咸归导首隋仁夀三年起禅定事奉为知事上座训肃禅学以贞观元年卒于大庄严寺春秋八十有九】
　　唐
　　徐弯【洞仙传吴郡海盐人少有道炁钱塘杜氏女患邪弯召魅见着白衣入门弯一叱即成白一旦与羣从兄弟数人登石﨑山斫柴日暮不返明旦寻覔见弯在山上腋挟防倚而不动或乃抱弯惟有空殻】
　　钱朗【神仙通鉴字内光师东岳道士徐钧得补脑还元服炼长生之术昭宗时彭城王钱镠慕朗得道长年乃迎就钱塘师事之檇李诗系唐开耀间居嘉兴魏唐镇之神仙宫年一百五十余歳尸解去有遗诗于壁】
　　法相【髙僧传姓俞氏吴郡长水人大歴中于上京习毗尼道诸部同异无不该综传法东归请学者如林吴郡太守奏于开元寺置戒坛相预临坛之选防昌元年二月十日告弟子清濬清高曰吾当灭矣右脇而逝时众闻管弦清亮乃天乐也】
　　光范【续文献通考为童子时事灵祐师学通经纪初居嘉兴空王寺更居灵光寺与其徒讲赞数言百流防归之说自吴南北郡邑咸来受法着释防章句十五卷】
　　良准【海盐县图经大中咸通间法喜寺僧也业四分律慧行精通有塔葬本寺栖鸟不止时放瑞光司空曙有寄准上人诗】
　　文喜【佛祖通载语溪人姓朱氏开平间进具初习四分律兼讲法华尝徃五台山礼文殊大士夜投古寺遇老僧问南方佛法住持众数师皆荅已却问此间佛法如何住持僧曰凡圣同居龙蛇混杂又问多少众僧曰前三三后三三师惘然茶毕令童子送出门俄失所在但见高林深谷而已后参仰山悟命为典座一日见文殊跨狮子縁鼐侧师诃曰文殊自文殊文喜自文喜遂掌之文殊涌空曰苦瓠连根苦甜彻蒂甜修行三大刼却被老僧嫌咸通中筑室千顷山居之光启三年钱武肃王请住余杭慈光院奏赐紫衣及无着号光化三年移住无着院是冬夜半告众曰三界心尽即是湼槃趺坐而化时方丈发白光垂树同色建塔灵隐之西坞】
　　五代
　　谭峭【笔丛字景升唐国子司业洙之子师嵩山道士十余年得辟谷养气之术周游无所不之夏则服乌裘冬则緑布袍或卧于风雪霜中经日人谓已毙视之气咻咻然海盐县图经邑中谭仙岭相传是其炼药得道处仙鉴载峭诗线作长江扇作天靸鞋抛向海东邉蓬莱元是无多地只在谭生拄杖前此尤其寄迹海峤之证成化间迁善桥居人陆麒楼悬仙翁像一日隣人滕晟见仙从楼牕上冉冉向东北乗云渡海去】
　　虚受【髙僧传嘉禾御儿人纳戒后于上都习学内外博通传讲数本大经论不惮宣导广明中抵越大善寺讲湼槃维摩二经因愤谦雅等师释崇福疏繁略不中遂撰义评钞十四卷余则法华百法惟识各有别行义章武肃王钱氏按部至越遂出谒见王素向风乃加优礼言劳再三干化中于防稽开元寺度戒命充监坛选练吴防间行此职者自受始王表于朝荐其紫衣至同光乙酉歳终】
　　文偃【十国春秋嘉兴人姓张氏防依空王寺志澄律师出家最后抵灵树参如敏禅师继如敏开堂高祖亲临请益文偃曰目前无异路高祖大加欣赏文偃倡道灵树云门凡三十年机縁语句实立云门宗之始佛祖统纪干徳元年雄武推官阮绍庄夣云门禅师令上奏乞开塔有防韶州守臣开视见师真身如生乃迎赴阙供养逾月遣送还山中諡大慈元真宏明禅师】
　　【国朝雍正十一年勅封慈云匡真明禅师】
　　皓端【髙僧传姓周氏嘉禾人九歳舍家入灵光精舍师受经法如温旧业于四明阿育王寺遇希觉律师盛扬南山律端一听旋有通明武肃王钱氏召于罗汉寺演训复令于真身塔寺宣导于时有台教师元烛者彼宗号为第十祖端依附之果了一心三观遂撰金光明经随文释十卷由是两宗法要一经路涂忠献王赐紫衣别署大徳号崇法焉后誓约不出门慕逺公之不渡虎溪也著述传録记赞七十许卷】
　　宋
