<!-- { "loadSidebar": true } -->
　　陈宣慰祠　万厯绍兴府志在城隍庙西元至元中建祀浙东宣慰陈恬【俞浙陈宣慰祠记公字庆甫河南府人至元十四年以浙东宣慰从百余卒来自福建抵新昌隣境婺之玉山多悍夫先是有欲逞悍于一使者呼俦五百軰约便道为邀害计风传来期适与公値邑人白公宼锋必鋭少避之公曰吾宣皇灵慰民望以为职不幸遇宼弭宼可也避宼可乎纵吾可避百姓鱼肉不上负朝廷羞使节乎况宼亦吾民也吾将导天子徳意昭示祸福使知向背以尽吾职无愧吾心而已即留止县治翼日宼至公肩舆招谕罄囊劳之寇认为前使者喧呶汹涌不复听命拥众直前公遂死焉宼觉其误惊骇鸟防嗟乎公以赤子视寇寇不以父母视公公为寇开生路宼乃纳公于死事之倒施有如此者非命也耶公既死邑人壮而祠之阅二十有八载邑大夫王光祖求文为记因明其事以表见于当世云】
　　何乡徳祠　于越新编在东城外祀明尚书何鉴【石性何乡德祠记大司马新昌何公有大惠于乡今即其所可见者言之新昌之东有古防焉湍水嵗齧决而厉民公谋之藩郡増筑髙广邑之田赋汨于豪奸小民贸贸焉不知所如则鬻家以偿公议度而籍之诸弊顿息县治居万山中留都之税疲于飞挽公议拟温台改输近郡邑有社仓去城阻逺民弛于防则蠧日滋令质之公移置近邑所徭役省而防闲便旧制邑三十有二里公以民贫议归并十之一邑东南接温台道路时坏于洪水往来病渉公始议结石为周行余二千歩又建杰阁以壮八乡之观治癸亥大祲民有菜色公议上请得蠲租账恤赖以活者甚众他如议免军需而递送省裁革冗簿而费用节请除府库之役而穷困始蘓凡所以益于国而利于民之政不可悉举宜乡之人庙貌而颂祝之役世而不能忘也】
　　忠义节孝祠　忠义祠在学宫内西隅节孝祠在学宫外兴贤坊右
　　国朝雍正六年知县葛大梁奉文建






　　浙江通志卷二百二十一
<史部,地理类,都会郡县之属,浙江通志>
　　钦定四库全书
　　浙江通志卷二百二十二
　　祠祀【六】
　　台州府
　　临海县【附郭】
　　先农坛　在东郊崇福堂
　　国朝雍正六年知县陈暠鉴奉文建立坛宇置耤田四
　　亩九分
　　社稷坛　赤城新志在郡城西一里【旧浙江通志附郭不别置余县如制】
　　风云雷雨山川坛　赤城新志在郡城东二里郡厉坛　临海县志在城东北
　　城隍庙　台州府志在大固山东北唐武徳四年建祀吴尚书屈晃子惠坦吴越时封兴圣永安王宋建炎三年封显佑侯四年加通应庆元二年进灵济公嘉定元年进顺利王明洪武三年止称城隍之神修建姓氏无考
　　国朝顺治间知府郭曰燧髙培前后増修康熙五十八
　　年知府张聨元重修
　　临海县城隍庙　台州府志在县治东北一百步徳渊庙　赤城志在县东北五里法安院侧祀白龙潭崇宁五年令楼君明改坛而建政和五年赐今额建炎四年封滋荣侯时御海赤颊碧瀛湫水四潭同被侯封俗所谓五龙是也
　　文昌祠　旧浙江通志一在佑政庙右一在白云山一在巾子山
　　灵康庙　赤城志在县东南二十里白鹤山祀东汉赵炳【唐仲友白鹤山灵康庙记白鹤山有庙曰灵康其神曰灵顺显祐广恵王汉人姓赵讳炳宇公阿生于东阳行于乌伤死于章安人为立祠于山之趾未有知其所起者自太平兴国暨庆厯间继显灵异元丰赐额崇宁始封侯大观进爵政和锡王号宣和建炎增衍鸿名以迄于今仲友奉命来守以淳熙辛丑嵗正月丁巳谒于庙行视栋宇漏腐倾欹像设图画漶漫剥落念承歉嵗方急救饥幸得中熟当议补葺越六日癸亥乙夜城南火西风急将及城闉仲友率官兵扑灭遐祷于神须臾风转西北城获全六月不雨复以丁巳祈于庙毕事登舟有云如练自前山覆庙上急雨俄顷止薄暮大雨旬日霑足既谢神休即计工费命临海令陈处俊主簿向士斐董其事易敝而新坚壮工致经始于八月乙巳落成于正月丙午距宣和复建六十年矣自兹以往民之事神不懈益防章得象灵康庙诗白鹤何年入紫氛空遗灵迹庙犹存岩崖晴鎻云根老堂殿阴连海气昏潮上神乌鸣祭鼓夜深鬼火照祠门辽天归叹桑田事应似麻姑仔细论】
　　关帝庙　台州府志一在崇和门内一在崇和门外一在杨巷一在卫前一在西门外一在县前一在宴海楼
　　孔相公庙　赤城志在县东一十八里祀晋孔愉绍兴二十八年重建临海县志愉避乱入临海山中既没人立祠祀之愉常为左仆射故称相公
　　萧长史庙　赤城志在县西北一十里祀梁时守萧洽台州府志唐贞观二年立
　　郑广文祠　明一统志在府治东祀唐台州司户郑防防尝为广文馆学士贬此明正统十二年重建台州府志防以文章化俗没后台人即所居祠焉
　　钱越王祠　台州府志在白云山资善堂东祀武肃王钱镠附祀宋守钱暄明嘉靖十七年建
　　义灵庙　方舆胜览宣和中盗发仙居戸掾滕膺帅厉吏士济以方畧寇不为患父老立祠于郡侧山上【朱子义灵庙记庆元元年春正月勅以台州士民所请故直秘阁滕侯之祠为义灵庙台人老稚闻是命下惊喜欢呼奔走迎拜导至祠下酌奠以告大书扁榜金朱炜煌掲于门楣庸侈上赐而其耆父学士大夫叶君圣耦等四十余人亦会祠庭相与言曰往嵗盗起幇源连陷六州戎毒所加民无噍而吾台人独得全其室家仰父俯子传世不絶以至于今者滕侯力也没而勿祀固无以慰吾民之心祀而勿命又无以彰吾侯之徳今则庙事既修而亦幸防上恩列祀典矣顾无牲石以彰始末其何以昭报事于长久且当日弃城冒赏之人其子孙犹有存者盖尝肆其妄说强祔其祖以遂侵诬之计吾台之人亦斥其伪以控于朝而报绌之矣然乆而不传则未敢必其无后患也乃以书来请撰其事熹以衰朽欲谢不能而复自念往使浙东留台最久固已熟闻兹事而有感于中矣矧以诸君之请之力其何可辞按台人前进士陈君思恭所为日记及故礼部侍郎陈公公辅诸人之铭序赞颂皆言闻乱之初阖郡震恐太守赵资道郡丞李景渊咸愕眙不知所为谋欲遁去他吏相顾亦无敢出一语者侯方司户曹事乃独慨然请任其责有异议者辄面叱之即日移书诀其父母昆弟而闭其妻子于官舍悉召州人谕以利害人人感泣踊跃听命乃急下令发夫守险増埤濬隍除器募兵积粮致用分屯列栅为死守计日夜循抚甘苦同之城中之人始有固志而守丞以下则皆已遁去久矣既而山民吕师囊兵起应贼号十余万导以攻城前后数四侯皆应机设械立摧破之手弓临城殱厥渠帅贼遂退走卒全其郛凡所存活以十万计叅伍其说一无异辞是则侯之为烈彰彰明矣独稽史籍则见当时实以守城破贼为丞之功进领郡符就加职秩乃与所闻不而于妄説反有助焉于是更即诸书以求其故然后乃见当时守丞虽遁而侯独于所下文书犹必存其位号寇退解围迎丞以归俾上功状而已不预焉丞盖熙丰故家诸子又皆贵仕故得独冒显赏尘防书而侯反下从捕盗七人之比仅改京秩初阶移官旁郡以去是阉尹擅兵贼臣柄国之所为而后来侵诬妄论所由起也一时之谬流惑万世向非台之文献有足徴者民吏称思久而不怠则亦何所质正而决其是非哉呜呼是又可叹也已侯名膺字子勤后保南都守陈蔡以抗强敌乗胜焱鋭之锋勲绩尤盛劝进大元帅于济州所陈又皆当时天下大计切中机会其于建炎绍兴之史法当立传而熹于是书盖尝受诏参笔削矣是以因书此碑而并覈其真伪如此不惟少塞台人之意亦使后之执笔者有以考焉庙数迁徙今在西北隅永庆寺东实侯所再筑而力战破贼处台人迎侯继室赵夫人及诸孙仲直等使居其旁通判州事吕君祖俭为买田以资奉守未就而去谈者惜之然以台人之德侯如此吾知其继而成之者无难也】
　　陈惠王祠　台州府志即镇宁庙在府治东祀宋名臣陈瓘临海县志瓘徽宗朝为权臣所忌徙台州既殁多显应郡人祀之
　　谢上蔡祠　嘉靖浙江通志在上蔡书院中祀宋谢良佐嵗春秋祭【叶适谢上蔡祠堂记谢显道受业二程共游酢定夫杨时中立皆为髙弟号上蔡先生学者宗其传谓顔冉复见也不幸遭党人禁锢未解而卒诸子避难迸逸一死楚一死闽独克念者流落台州绍兴六年给事中朱震子发奏官之寻亦死克念有子偕偕三子无衣食替人承符引养老母嘉定五年太守黄防子耕修郡志访求故家得之请见抗賔主礼给冠带钱米买田宅祀显道于学在二程后】
　　十贤祠　临海县志在旧普贤寺基祀宋徐中行徐庭筠石墪潘时举赵师渊杜良仲杜知仁杜范车若水黄超然等十先生明嘉靖十九年御史周汝员同知朱世忠建
　　李忠襄祠　临海县志旧在天竺院祀宋李显忠绍兴中忤秦桧谪台州今徙本县城隍庙侧
　　朱文公祠　台州府志在北固山上明治间郡守方良节改元妙观为祠正徳间郡守徐鹏举奏请春秋祀之【徐鹏举建朱文公祠记台之晦庵文公朱先生燕居也先生尝主管台州崇道观按宋孝宗时浙东大饥先生受命提举厘革不便修举荒政于台奏蠲丁绢寛民逋负谕筑陡门劝立社仓开濬河沟筑闸十二又修筑海濵隄塘利泽及民也溥台民至今徳之两主管台州崇道观讲明道学以淑台人号称文献台士又甚徳之台人饮食必祭旱疫必祷病祠未建乃言于前守方君良节斥旧观屋宇立于观基下三级改作文公祠鹏举来守台庄严藻饰扁以晦庵盖先生自言在台甚久其眷恋于台必矣建庵于是庶神有所栖而台人不忘之心其亦有所慰矣】
　　国朝康熙十年同知刘源溥教授何且纯徙今地文信国公祠　台州府志在县东北僊岩岭上明嘉靖四十二年建祀宋丞相文天祥以黄岩杜浒临海张和孙并泰和胡文可太平吕武配因徳祐二年公自北亡入海泊舟山下之城门村宿和孙家而杜胡吕三人皆从行者故并祀之
　　崇节庙　赤城新志在临海县东南六十里元末总管达兼善与方国珍战死于此顺帝命立祠祀之赐今额
　　八忠祠　临海县志在龙顾山明嘉靖元年郡守罗侨建
　　国朝康熙十六年知府髙培同知祖进朝通判王大伦重建【洪若臯八忠祠记八忠祠者祀建文死难八人其一为寜海方正学次则叶惠仲临海人王叔英太平人徐垕黄岩人郑华临海人卢原质宁海人郑恕卢逈皆仙居人当日祠堂位次不以官不以地不以死事之先后或论齿云祠初名忠节又名九忠盖附东湖樵夫也续祀樵夫于湖亭故名八忠祠】
　　【谨按王恒叔广志绎谓宁海林嘉猷郑公智皆坐方党死者应在祀典而不及是逊国忠臣台固不止八人也】
　　方正学祠　临海县志在北山百花桥
　　国朝顺治十七年徙府学东康熙十一年郡守岳贞教
　　授何且纯重修
　　樵夫祠　台州府志在东湖上祀建文时东湖樵夫【传详忠臣侯潆东湖谒樵夫祠诗采樵无复白云边便把纲常一担肩楚泽已沉波寂寂残碑半蚀草芊芊纵君甘作无名士自古谁为不死年此日新祠湖上路长堤黯黯緑杨烟】
