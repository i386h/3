<!-- { "loadSidebar": true } -->
　　茶　茶经出浙东以明州次鄮县生榆美村晁以道诗官有白茶十二雷自注四明茶名至正四明续志茶出慈谿在资国寺山者为第一开寿寺侧者次之每取化安寺水蒸造精妙如雀舌嘉靖宁波府志茗岙山在慈谿县西北其山多产茶万厯象山县志茶出朱溪者佳象山县志郑行山产佳茗珠山更多定海县志定海之茶多山谷野产又不善制故香味不及园茶之美五月时重抽者曰二乌苦澁不堪产桃花山者佳普陀山者可愈肺痈血痢然亦不甚多得
　　酒　名酒记明州金波酒
　　双鱼酒　舒亶四明杂诗酒罂双印贵注俗重双鱼酒
　　盐　游宦纪闻四明盐白以盛贮邸翁曰涂中走卤将若之何可用煨皂荚一挺置其中即无虑矣
　　甘草　四明山记四明山心有五朶峯南一岩有石穴通泉流于梨洲穴生甘草
　　附子　明一统志各县出附子
　　楮实　至正四明续志出明州有二种其实如弹丸青色七月渐红九月采水浸去皮穰取子日干
　　海艾　羣芳谱艾一名医草一名氷台一名艾蒿一名黄草处处有之产四明者谓之海艾【本草纲目艾叶岀明州至正四明续志苗茎蒿而叶背白三月三日五月五日采旧志云出昌国岝峉山】
　　黄药　图经本草出明州藤生高三四尺苗茎蒿十月采根
　　蜀漆　至正四明续志本草云出明州叶似茗而狭长茎圆有节红花青萼三子为房五月采叶八月采根治疟要药
　　天明精　至正四明续志出明州夏秋抽条如薄荷花紫白色叶如菘而小故南人谓之地菘
　　骨碎补　至正四明续志本名胡孙姜入贡其根生大木或石上多在背隂处引根成条上有黄毛及短叶附之无花实惟根入药采无时削去毛用之
　　筋子根　本草拾遗生四明山苗高尺余叶圆厚光润冬不雕根大如指亦名根子味苦温无毒主心腹痛不问冷热逺近恶气霍乱蛊毒暴下血
　　承露仙　本草拾遗伏鸡子根生四明天台山一名承露仙其蔓延生叶圆薄似钱根似鸟形
　　昆布　本草纲目如绳索状出浙东者大叶似菜盖海中菜也
　　香荪　成化四明郡志慈谿县孙湖多产香荪故名讹而为孙
　　赤堇草　成化四明郡志鄞县东赤堇山产即乌喙络石草　至正四明续志出明州叶圆如细橘正青冬夏不雕着处即生根须包络石上以得名花白子黒与薜茘相
　　香草　香山记岩谷流香即大蓬山之支也上有佛迹岩多产香草
　　长生草　四明山记生山中取之悬崖壁间虽槁得水复鲜【成化四明郡志卷柏俗呼为长生不死草生四明山谢灵运山居赋云卷柏万代而不死】
　　鹤　成化四明郡志红鹤产明州海岛【万厯象山县志田悬海周环一百余里高出海中诸山山多鹤鹿水多海错】
　　鹘　至正四明续志出海岛中然亦少得
　　画眉　至正四明续志出慈谿山谷间
　　江鹋　舟山志短颈鳬也形小而多羣日处海濵或飞鸣于山次日必起大风
　　青鸾　客越志游东钱湖青鸾大如鹤羣翔碧藻间乌凤鹊　客越志身黄咮黒光如漆皆吴中所无频伽鸟　至正四明续志昌国补陀山有之鄞县句章北岩亦有
　　野猪　舟山志生定海山谷间出则田禾园蔬无遗九节狸　至正四明续志狸有数种然贵在九节狸玉面狸极少
　　海獭　至正四明续志大如狗脚下有皮如人胼拇毛着水不濡生海壖
　　貉　至正四明续志貉逾汶则不生地气使然也今二州四县以皮赋
　　杜部鱼　成化四明郡志出溪河长四五寸
　　石首鱼　能改斋漫録两浙有鱼名石首云是明州来问人以石首之名皆不能言余读张勃吴録载吴有石首鱼至秋化为冠鳬头中有石【岭表録异石首鱼状如□鱼随其小大脑中有一石子如荞麦莹如白玉海族志腹中膘可作胶成化四明郡志石首鱼首有魫细如牙坚如石故名石首腊月则韧皮为良三月八月味次之孟夏之交缘海之民以巨艘小舠竞入洋山海中捕取潮汛往来有限谓之洋山鱼】
　　春鱼　成化四明郡志形似石首而小每春三月业海渔人竞以舟载竹莆出海捕之名曰捉春冬月莆中得者名曰莆春
　　梅鱼　海味索隠鳇鱼黄鱼各有一种肉与味亦自不同即如吾郡梅鱼比黄鱼极小肉与味正相似闽中呼为小黄鱼其鳞色灿烂金星如大黄鱼也然又各自一种今合鳇鱼为一种误矣
　　防鱼　天啓慈谿县志防身多刺长不过五六寸肥腴可食晋虞肃父答晋帝云天时尚温防未熟是也【至正四明续志鮆鱼又曰刀鱼头狭薄其腹皆如刀刃故名其长大者可尺余子多而肥明州人夏初曝干可以致逺又可为鲊其子干名寸金鰿子又云糟之可作汤嘉靖宁波府志青鰶冬月尤美海错之佳者产奉化】
　　箭鱼　成化四明郡志即江湖鲥鱼海出者最大甘肥异常
　　箬鱼　成化四明郡志其形似箬生海中极大名鳎鳗
　　规鱼　补笔谈鱼吹肚鱼非本草所载河肫规鱼浙东人所呼其生海中者腹上有刺名海规吹肚南人通言之以其腹胀如吹也
　　魟鱼　至正四明续志形圆似扇无鳞色紫黒口在腹下尾长于身如狐尾大者曰鲛魟与鲛鱼可错靶其次曰锦魟去沙煮烂与鼈裙同又次曰黄魟差小背黒腹黄其余有斑魟牛魟虎魟魟字或作防
　　马鲛鱼　至正四明续志形似鳙其肤似鲳黒斑最腥
　　鲨鱼　成化四明郡志鲨鱼之名有白满黄头白眼白荡青顿牛皮鹿文燕尾犁镵熨斗丫髻剑刺及斑鲨狗鲨鮧鲨□鲨虎鲨香鲨锯鲨其甚多
　　吹沙鱼　埤雅魦鮀常开口吹沙性善沈大如指狭圆而长有黒防俗呼为新妇臂味甘今奉化鲒﨑镇有之名吹沙鱼颇以为珍品
　　琵琶鱼　成化四明郡志华脐一名老婆鱼一名□鱼盖其腹有带如帔子生附其上故名□其形如科斗而大者如盘吴都赋注曰此名琵琶鱼无鳞而形似冬初始出者俗多重之至春则味减矣
　　黄滑鱼　至正四明续志似春鱼而肉细冬月得之为美又一种乌眼白眼皆相
　　鲎鱼　尔雅翼鲎形如惠文如便面惠文武冠名便面古扇名也【至正四明续志鲎鱼形如覆斗青褐色十二足长五六寸尾长一二尺其殻坚硬有横纹一线软可屈折尾有刺口足皆在覆斗之下海中每雌贪雄渔者必双得牝者有目牡者无目韩退之诗鲎实如惠文骨眼相附行】
　　四腮鲈　成化四明郡志产海中四腮有江鲈差小而两腮味淡有塘鲈形巨不脆
　　肋鱼　至正四明续志似箭而小身薄细骨满肋明州夏初多出
　　鲻鱼　至正四明续志似鲤生浅海中专食泥身圆口小骨软肉细
　　乌鲗鱼　酉阳杂俎形如算袋口傍两带极长遇风则蚪前一须下矴其腹有墨遇大风辄放墨方数尺以混其身然羣行水中人见墨水至辄可笱罗而得之骨如通草可刻名海飘蛸入药
　　短鱼　海族志头缩而短色红为鲞极美
　　银鱼　至正四明续志口尖身鋭如银条又一种极小名麪鱼【尔雅翼王余即此旧志载在比目项下非也】
　　火鱼　至正四明续志头巨尾小身圆通赤故以火名之又有一种名竹麦鱼头身俱扁微红其形颇相
　　防鱼　图经本草防鱼一名水母生东海形如覆笠腹下有赤血如芝谓之头常泛海有虾立其上其白肉缕切用矾浸谓之水母线可以致逺【成化四明郡志防鱼本草作蝤一名水母生东海形如覆笠肉白】
　　海鳅　舟山志大者长数十丈海中浮载如一二里山俗呼为浮礁舟行避之
　　风鳗　成化四明郡志生海中者可六七尺冬月鱐之名风鳗
　　弹涂　至正四明续志阑湖形如子鳅而短大者如人指潮退数千百跳踯涂泥中土人使小钩取之一名弹涂椒酱腊之
　　□鲞　至正四明续志形似魟以盐浥之曝为鲞名曰□鲞俗又呼曰老鵶鲞去皮生擘成丝充果饤
　　鱼鲊　嘉靖奉化县志袁村所产最美
　　海鲜　鹤林玉露有浙人侍寿皇宴因谈肴核上问其乡里所产对曰螺头新妇臂龟脚老婆牙皆海鲜也【吴莱初海食诗故人喜我来为我具杯盘盘中何所有海族纷攒攒盲风吹衣冷蜑雨洒席寒春鱼白如刀小棹临碧湍淡菜山结巨镢就石剜水母或潮卷蝤蛑乃泥蟠蛟鼍惜不得况问与鼋其余亦琐碎充此一日欢洗濯烟瘴气磨砻沙淤瘢非欤嗜土炭否则殊醎酸珍须压防脔异且轻马肝亵味分罩腥涎杂瓢箪奈何齐鲁邦徒设邾莒餐对之辄弃置谁谓吾腹寛川泽礼当尔勿云行路难】
　　【谨按陆云答车茂安书云防遏回浦隔截曲隈随潮进退采蜯捕鱼其蜯蛤之属目所未见耳所未闻品数百难可尽言据此则宁郡鳞甲之属旧志不传者多矣山海之利天自产之名虽不传而物未尝缺也特博识者难尔】
　　江瑶柱　老学庵笔记明州江瑶柱有二种大者江瑶小者沙瑶然沙瑶可种逾年则成江瑶矣宛委録奉化县四月南风起江瑶一上可得数百如蚌稍大肉腥靭不堪惟四肉柱长寸许白如珂雪以鸡汁瀹食肥美过火则味尽也【侯鲭録玉珧柱厥甲美如珧玉肉柱肤寸曰江珧柱郭景纯江赋云玉珧海月吐纳石华退之谓马柱甲是也世人不用此珧字是未知耳能改斋漫録绍圣三年诏明州嵗贡车螯肉柱五十觔俗谓之红蜜丁东坡所传江瑶柱是也李本江瑶柱诗异味分甘及老饕令人防酒不能牢元胎剖出云间月细殻熬翻海上涛春雨河豚忘下箸晓霜郭索罢持螯东坡向未知名字嫓美空将茘子褒】
　　蛎房　嘉靖宁波府志形如駞蹄附岩石生相连如房左顾者牡右顾者牝房内有蚝肉亦有柱肉之大小随房每潮来诸房皆开有小虫入则含以充腹鲒﨑海岩生者仅如人指甲挑取肉谓之梅花蛎扈竹结成谓之竹蛎【刘子翚食蛎房诗蛎房生海壖坚顽宛如石其中储可欲虽固必生隙嵌嵒各包藏碨防相附积终逢霹雳手妙若启扃鐍鑚灼谅难堪曷不吐余南庖富腥盘岂惟此称特吞航大絶伦梯脔万夫食针麟九牛毛小嚼逾千百光螺晕紫斑□膏湛金色水母脆鸣牙章举悬疣密乌粘力排奡贴石不可索妾鱼戏浮波媚鲘雌雄匹蟹躁辄横鹜鼈缩常畏出车螯不服箱马鲛非骏迹江瑶贵一柱嗟岂栋梁质骨柔竞爱防多鲠鯯乃斥蚶魟鲑赤文肉黑鱼之贼鲦鲿鰋鲤鳗鮎鲔鳅鲊鲫鳙庸而小琐冗难尽述包涵知海量长养荷天徳贪生族繁失地波涛窄网罼人设险甘鲜已为厄纷然均适口流品当别白微物倘见知捐躯宁足惜】
　　海扇　任士林海扇诗注海中有甲物如扇名曰海扇文如瓦屋三月三日潮尽乃出【任士林海扇诗汉宫佳人班婕妤香云一箧秋风初网虫苍苍恩自浅犹抱明月冯夷居至今生怕秋风面三月三日才一见对天摇动不如烹肯向五云清暑殿】
　　鲒　元丰九域志鲒蚌也鲒崎亭其中多鲒故以名亭【四明七观寸鲒腹蟹亭以崎名注奉化鲒崎山产鲒顔师古曰鲒蚌也其长一寸广二分有小蟹在腹中定海县志璅蛣如螺半身饥则蟹出求食蟹入则饱】
　　淡菜　海族志亦名殻菜形似珠母一头尖中衔少毛多生南海【本草释名浙人呼淡菜曰东海夫人嫏嬛记又名文齧玉环志去其殻不着盐而干之故名淡菜四明七观蚶菜疲民君严奏免注四明嵗贡淡菜蚶蛤之属唐孔戣以为自海抵京道路役夫奏罢之】
