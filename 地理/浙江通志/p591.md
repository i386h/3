<!-- { "loadSidebar": true } -->
　　呉国器【万厯温州府志字君重崇义人嘉靖间由举人任泰顺教谕尝捐赀佐迁学又赙同僚归榇士贫不自给者倾囊周之陞修武令去】
　　黄国卿【温州府志字君任广东揭阳人嘉靖间温州推官防直不阿论谳精覈而用法仁恕全活者多】
　　邓镠【万厯温州府志字时美常熟人嘉靖间任泰顺典史时有贼首周六等聚众行刼闽浙骚攘镠督兵捕邑赖保全时议筑城池力任其事不避谤怨督造黄册清查夙摭拾新田以补缺额邑人立碑以纪其事】
　　张国谦【万厯温州府志字尔光晋江人隆庆四年以进士知温州府明达严敏加意民瘼杜请谒剔奸蠧盗窃屏息境内肃然卒于官】
　　程应元【温州府志婺源人隆庆五年由举人任温州推官简静有威不为皦皦之行民自慑服署永嘉亷洁自矢迁临江府同知】
　　郭显宗【万厯温州府志四川彭水人由监生知泰顺开辟县治疏通衢市经始黉舎神祠定田赋立均徭劝课农桑督教生徒民心悦服】
　　周珉【温州府志崇仁人平阳训雅志修谨笃信象山文山二先生讲义镂版以训诸生贫者分俸济之遭横逆者力为申救禔躬操行初终一致迁漳平谕】
　　胡用宾【万厯温州府志婺源人由进士知乐清县至诚爱民为治务以德化五载不携家属敝衣蔬食廨舎萧然内召行民遮道攀留不忍舎仕终太仆寺卿】
　　王之屏【万厯温州府志字汝宪颍州人隆庆元年由进士知永嘉严明正大人不敢干以私吏胥有犯辄寘之法爱民礼士以亷介自励秩满凡锾金尽蠲之累官福建布政使】
　　熊驿丞【万厯温州府志逸其名尝丈量乐清田土苦于没匿丞作鱼鳞册丘段了然铢两之奸无所容】
　　杨邦宪【温州府志湖广巴陵人万厯二年以御史知温州府丰仪伟整不怒而威御事持大体甲戌水溢筑江埭以捍后患乙亥饥编饥民于籍发粟徧赈仍置义仓储谷预备巽山故有塔后废邦宪捐资创建覈丁田给田帖夙悉剔入计疏乞终养士民赴铨部吁留得复任再期以忧去】
　　杨翚【万厯温州府志江西清江人万厯二年任永嘉教谕澹泊自持分俸以给贫生部院交奨学者称为杨夫子尤邃名理之学所着有五经读法诗律举隅周礼订注等集】
　　何钫【温州府志字子宣常熟人由举人万厯二年知平阳县重构明伦堂剏二贤祠于堂左祀林景熙史伯璿官田输米有重至五六斗者钫均为四则増改折以补府库民便之筑鳯浦埭蓄三十六源之水灌田四十万亩陞锦衣卫经厯】
　　刘三宅【温州府志字可任山东寿光人万厯三年由进士知永嘉俶傥有识干遇事立断邑多积逋督徴有方而赋以集擢给事中】
　　黄仁荣【乐清县志南昌人万厯四年由举人知乐清明敏刚正锄豪植弱杜请谒剔奸蠧庶务毕集擢御史】
　　刘正亨【温州府志江西新淦人万厯六年任温州同知多才畧事至猝办尤善规画署郡即修府庠建文丞相祠迁楚府长史】
　　卫承芳【温州府志字君大四川达州人万厯十年知温州遇事能断丙戌全浙荒独瓯稍稔奸民运籴射利米价骤腾亟颁厉禁仍编集饥戸发粟赈之抚院发千金买谷有司拟奉行民哄拥聚数万几变承芳亟加抚慰民始定旱涝每祷辄应人谓积诚所格公余悉报丝粟不染或以遗僚属之匮乏者留意学校多士向风报最老稚吁留久任六年致仕归】
　　林继衡【温州府志长乐人万厯十七年由进士知温州府设策平伏莽之奸措饷安脱巾之伍葺理学宫修筑塘埭汰库头以便佥收调折色以絶侵渔惠政传于一时】
　　田养盛【旧浙江通志开封人举人万厯十九年知瑞安县清亷严重不畏强御时邑多桀黠亷访得实悉拘治之以不能事上官拂衣去童叟勉留次日从迂道登舟行】
　　方澄澈【温州府志六合人万厯二十一年判温州常例餽遗悉峻却之粮役出纳积弊搜剔殆尽聴讼必谕两造输服不轻加笞罚官舎止携苍头二人庭清如水】
　　王祚昌【温州府志号十洲上饶人选贡万厯四十年任瑞安殚心厘剔首以作兴人文为己任疾卒囊无一钱诸父老为置方柜于通衢听民乐助不浃日满数百缗为之殡殓】
　　缪国维【旧浙江通志呉江人进士万厯丙辰知温州府裁革常例峻却餽遗禁絶俳优褫衙役纨绮焚于庭力砥靡俗崇奨佳士表彰忠孝节烈政声卓然】
　　沈立义【温州府志滁州人万厯丁巳知乐清县每值耕敛时辄弛征以纾农力代巡彭鲲化抵县卧病凡三月阖省宪属络绎省视公私骚扰立义处之裕如民得不困以治行徴】
　　潘士藻【温州府志字去华婺源人万厯间为温州推官夙负士望潜心理学谳狱多矜释株累抑拘格文致者力为昭雪民以不寃政暇进诸士讲道论艺擢御史以法裁内侍论谪寻晋尚寳少卿】
　　蒋光彦【温州府志福建晋江人进士万厯间守温州慈祥恺悌尤敦风教祠四贤以树士林之规范举郷约以作黎庶之坊表善政不一】
　　胡宾【平阳县志号生洲湖广人举人万厯间知浦江县调繁平阳甫下车访民间疾苦革衙门积蠧循分单之良法除火耗之陋规塞龙颈湖建飞龙桥培学宫案山濬城内水以防火患去浮梁复运粮河以便输挽士民乐而胥吏惮之秩满陞宁波府同知阖邑思慕建祠北津】
　　汪献忠【温州府志江都人知泰顺爱养士民有防民为豪强所陷白郡守雪其寃力复庠士优免于全书既刻之后人皆难之】
　　吴防【温州府志字外闇南海人以知县改乐清谕课诸士一遵先儒规则言坊行矩善属文寒氊六载清操愈励迁云门知县前此有山隂蒋汝砺临海王立毂皆一时师表学中口碑云前有蒋王后有呉潘潘名明遴】
　　刘公允【旧浙江通志湖广人由乡荐同知温州剖决簿书人称神明赎锾不入私帑悉以赈贫士修学宫整饬海防民赖以安】
　　刘之藩【温州府志富顺人以乡荐同知温州六载革诸弁陋规数十事治器械修壁垒御灾捍患敬士爱民能片言折狱】
　　毕成漮【温州府志休宁人举人天启二年任瑞安令下车即悬示于门曰有一日闲且归耕尔地无十分屈莫轻入此门由是农商安业豪猾屏息时兵饷促迫寓催科于抚字不敲扑而自足嵗旱祷雨随应卒赖有年秩满去】
　　刘德【平阳县志字咸服下邳人世袭平阳副千户万厯间厯镇下闗珠炎营黄华闗把总天启二年招抚海民王镇王锦等奉旨奬赏继而掌平阳所事凡二十五年恩威并着殁后军民思之】
　　沈龙跃【温州府志楚雄人天启六年由举人知瑞安县练熟民情裁断悉中窽要丁祭见俎豆不备捐金置器厯任五载民无抑迁贵州知州去之日行李萧然】
　　潘仲兰【温州府志盐城人天启间知泰顺县雅负才致作兴文教新公馆扩县治政事称理】马鲁卿【旧浙江通志内江人崇祯间判温州厘弊去苛节财省讼厯仕佥宪赠尚书】沈钟宿【温州府志呉江人由举人崇祯壬申守温州时海寇薄城运筹调度城中安堵正已率属下吏承望风采悉凖于法】
　　宋光黼【温州府志莆田人崇祯五年知乐清民居火延烧及学舎光黼拜祝取文庙扁额投火中火遂熄海寇刘香老抄掠沿江燬馆头曹田诸处渐逼城光黼率乡兵登陴固守五阅月而援兵至贼始退邑人德之】
　　呉有涯【平阳县志号懋绅呉江人举人崇祯间知平阳县刁民每假人命诈人有涯必亲行检视诬即反坐西浦堂僧文台不法立毙之遐迩咸服讼简刑清间有上官差役奉檄到县捐俸给以饭费随即备文申覆不令久羁滋扰行取擢御史】
　　王介庆【温州府志江西奉新人崇祯间知泰顺县才干明敏课士作人建讲堂设射圃修文祥塔画定丁口照人输纳以内召去】
　　国朝
　　熊应鳯【温州府志字碧山四川酆都人任温州守备顺治三年平阳初入版图山寇呉肇馨乘虚袭城据守应鳯率马步兵自郡驰至一矢殱其渠魁余众溃遁明年西港桐山诸寇两次攻城俱击退之及郡兵与大兵先后至搜山勦捕悉资鳯力殱沈可耀陈仓尤四诸贼民德之己亥移汛磐石海逆犯郡围磐石久不下以大炮裂城应鳯方在城楼急驰下巷战不屈而死事闻赠副将】
　　【赐祭子天琳温州卫左所拖沙喇哈番公举事实顺治十五年海寇郑成功围城应鳯鼓勇率先百计守御城陷身重伤犹杀贼数人被执戮其幼子胁降应鳯詈声愈厉阖门死者三十二人子天琳亦于康熙甲寅闽变在温郡殉难赠游击】
　　王晓【温州府志字公旦河南太康人顺治三年随总兵范绍祖副将李必忠下温州所向无前守泰顺羣贼数万攻围晓婴城奋击后援闽江东桥阵亡】
　　刘矩宗【温州府志字仲旋陜西渭南人举人顺治十四年任温州府推官摘伏如神律已亷介纪纲整肃民知法度不敢纵恣勘治海田豁无田之税甃郡东长堤以时蓄泄倡资修城开通栝婺驿路前后投诚者以万计卒于官】
　　刘伟【旧浙江通志山东德州人顺治十六年以通判署乐清县时县被寇燬城邑为墟徴饷甚急伟叹曰民颠连如此重以追求是驱之死也我官可罢饷决不可徴力为申请得免】
　　王世显【旧浙江通志汉阳人顺治戊戌进士康熙三年知永嘉县吏事精敏编审里甲均平无私迁弃后盐俱置界外民苦食淡世显申请内地煎烧盐商百计挠之卒不为动】
　　马琾【温州府志陜西人副榜康熙十一年知永嘉县明决有才值十三年闽变郡帅内叛胁之不从遂与副使陈丹赤同被害事闻赠按察使司廕子入监给银致祭崇祀名宦】
　　魏万侯【旧浙江通志辽东人武进士任温镇左营游击康熙甲寅夏闽寇渡飞云江围瑞安县万侯率师援击至北湖岭斩馘甚众以后军不至退保慈湖既而羣寇蠭集势不可御奋勇力战以死长子栋亦殁于军万侯赠副将栋赠国子监助教】
　　傅成【名宦留祀册陜西人甲寅闽变以游击统率七军恢复温州抚辑四民洁清学校捐俸赎囘散失子女遗骸悉施棺殓厝调泉州防将转直隶山海闗副总兵】
　　杨春芳【旧浙江通志四川人康熙十二年任温州城守副将闽逆犯瓯陷贼中逆进犯台州大兵追蹑春芳欲图内应遣江心寺僧体印寄书为伪帅擒获与僧同磔于市事】
　　【闻赐祭葬加赠防】
　　苏木代【旧浙江通志满洲人任乐清城守副将温郡既陷人无固志木代坚意拒守为其下所害】崔尧龙【表忠册北直人本名魏瑜任乐清营百总康熙十三年耿逆伪将曽养性率众围瑞安尧龙从温协杨春芳徃援五月十五日遇贼北湖岭力战死】
　　徐天平【表忠册山东厯城人任温州镇标左营千总闽逆犯浙随师进康熙十五年二月十七日与贼战于温州大西山被创死事闻赐祭一坛廕一子衞千总】
　　浙江通志卷一百五十六
　　钦定四库全书
　　浙江通志卷一百五十七
　　名宦【十二】
　　处州府
　　晋
　　孔松阳【嘉靖浙江通志史失其名为松阳令后人绘像祠之孙绰作孔松阳賛序云君德器纯固气宇高邃荆玉不足论其温南金未能方其厉夫其温恭笃诚善诱勤劝外身崇物菲躬厚人指防必谦动静克让允有古贤之流风乃祖之遗文矣賛曰于穆我侯含和体仁行范乃祖徳冠缙绅降迹垂化泽侔三春超然遐举遗爱在民】
　　南北朝
