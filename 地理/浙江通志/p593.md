<!-- { "loadSidebar": true } -->
　　赵贲亨【元史本传字文甫冠县人袭行军千户至元十四年授虎符懐逺大将军处州路总管府达噜噶齐未行适盗发澉浦行省檄为招讨使率兵平之未几处州青田县季文龙章焱杀赵知府以叛贲亨获其党始知七县俱反文龙自署为两浙安抚使据处州天庆观贲亨率众围之将骑士三百陈于下河门贼出战以精骑蹂之遂弃城突围散走贲亨入城招散亡立官府章焱复合二万众来攻阵恶溪南贲亨分官拒守自将精锐乱流冲击属万戸呼喇岱以援兵至自己至亥贼方退文龙溺死呼喇岱以处即乱山为州无城壁可恃且反侧欲屠之贲亨曰我受命来监此郡贼固可杀良民何辜不从将士掳掠子女金帛贲亨捕得倡率者杖之仍各求所失还之州民悦服十五年龙泉县张三八合众二万杀庆元县达噜噶齐伊苏岱尔且屠其家贲亨将骑士五百徃讨与贼郑先锋陈寿山三千余人战于浮云乡斩首三百余级贼三战俱败军还贼众水陆俱设伏贲亨择步卒骁悍者使前贼不敢近既而衢州贼陈千二聚二万人遂昌叶丙六亦聚三千人助之贲亨前后斩首三千级悉平之十七年改处州路管军万戸】
　　沃呼好古【括苍彚纪至元间以中议大夫为处州路总管始迁建郡治修饬学校有功于民而士论尤推重焉】
　　石谷【遂昌县志南阳人至元二十年任县尹兴学校施善政有讼者辄谕以理民感之】额延哈雅【崇祯处州府志大德初令松阳首捐俸经理县治凡儒学公署莫不一新士民称之】舒穆噜继祖【元史舒穆噜宜孙传继祖字伯善袭父职为沿海上副万户初分镇台州皇庆元年又移镇婺处两州驭军严肃平寇有功且明达政事讲究盐防多合事宜为学本于经术而兼通名法纵横天文地理术数方技之说见称缙绅间宜孙其子也】
　　伊逊哈雅【崇祯处州府志太师恒阳文正王之孙至顺初出掌龙泉县事锄强植善众志孚服】莲珠【崇祯处州府志家世唐古氏居广平元统元年举进士任安州同知转松阳达噜噶齐涖官政徳彰著民为立石者四曰善政曰新筑宣公堤曰遗爱曰去思】
　　殷辂【献徴録字乘之华亭人为上海县吏歴盐司横浦调嘉兴僧司僧告其族贼杀事吏谳四月余不白移辂谳辄防得其贼而被寃者二十人悉平反出之又甲民诉乙民缚其子尸于水县谳又不白辂鞫之乃他姓疾子为盗私捶杀而诬乙也良民有与盗首疑名者吏脱正犯而收之辂白诸长令即日释去以省檄对调湖州举广东宪史檄且至以病辞乃以行中书选出长缙云县幕县豪号两虎者闭户敛迹终辂三年不敢肆有富民坐令门防捶杀平民连七人司牍吏欲出甲系乙且以脱富民辂问故曰甲多子女系之必有词乙独且鳏不虑也辂曰人茍以势利杀无子者尚谓有天道乎遂正其法】
　　杜百思【遂昌县志至正十七年知遂昌县嵗大旱箬川盗杜仲光聚众杀人百思率弓兵御之为贼所执骂不絶口遂死于难】
　　明
　　孙炎【史槩字伯融句容人辟行省掾师克处州以炎为总制匹马入城召父老谕以天命所集宜禀教化不且为僇众皆感悦仍择健勇者练为兵纪律严明贼皆退缩时才俊士多伏居山谷中不肻出刘基章溢叶琛皆处士所推基尤有名使者再徃返不起以一寳剑送炎炎作诗以为剑当献之天子斩不顺命者我人臣不可私受封还之革数千言谕基基就见置酒与饮论古今成败之事基乃深服遂送基于京师上方征伐无一乒与炎止以口舌安反侧郡壬寅贼畔炎被擒幽空室中贼恐留之自遗患燖雁携斗酒噉炎曰以此与公诀炎拔剑割雁举巵酒曰嗟乎我乃为鼠辈所陷贼持刀视炎饮酒自如贼叱解衣炎骂曰此紫绮衣主上赐吾当服以死何可解引枕而卧贼不忍伺其睡乃害之年四十事闻追封丹阳县男妻为贼擒亦不屈死】
　　王道童【栝苍彚纪洪武初有功知处州及苗军作乱执道童不屈遇害】
　　刘泽民【缙云县志宜兴人洪武元年知缙云县事元季县治儒学皆燬于寇以次修举措置有方民不知劳亲诣学宫劝课咸以刘父称之陞嘉兴同知】
　　石骥【嘉靖浙江通志字天骐濮阳人洪武初知松阳县明敏果断吏民不敢欺凡有赋役务稽其实民皆服其均平】
　　凌玉【嘉靖青田县志洪武初知青田县兴学劝农遗爱在邑】
　　谢成【嘉靖浙江通志字德用定逺人从太祖克长兴攻严州拔之洪武四年授处州守御副千户守处领兵捕获青田私鬻盐寇周大豹等四百余人寘于法民赖以寜从都督孙恪捕倭海上诏成守御平阳县先是守平阳者以其滨海过于闗防民动辄获罪成至一切除去逺近安之】
　　黄聪【崇祯处州府志宾州人通判处州清慎明敏有经济才以兴学为首士咸德之】
　　魏明德【栝苍彚纪洪武间为庆元县丞创始立法爱民如子时青田寇叶丁香呉达三等作乱朝命延安侯唐胜宗统兵勦捕侯以邑之二都与贼连境欲戮其众明德直抵军营泣涕白侯曰吾邑民悉从化无从盗叛逆者公戮之是污良民也请以身代侯重之遂寝民得生全】
　　林复【栝苍彚纪连江人同知处州廉能公恕剖事无滞去后士民咸思之】
　　李纳【嘉靖浙江通志洪武中知遂昌县以恩信感化山砦七十余所招复离民万有余家政绩为最】刘仲濂【栝苍彚纪武昌人洪武间知处州亷谨有为政尚寛平深得牧民之体尤以兴学校为急务官至工部侍郎】
　　谢子襄【献徴録名衮以字行江西新淦人以才荐授青田县知县有惠政嵗满民奏留之陞处州府知府居官廉谨拊小民兴学校初郡多虎及旱蝗为灾子襄祷于神大雨二日蝗尽死虎亦遁去尝有盗入库窃官钞子襄投檄城隍神盗方阅所窃于室忽风卷堕市中遂获盗正其罪民鬻牛于市将屠之牛逸至子襄前俛首若诉者遣人问得实捐俸赎牛小校呉米逃山谷时鸠众出为民患朝廷发官军二千勦之处人大恐子襄力请止军城中母出而自以计掩捕之送京师兵不劳而民以安性简静歴官三十年不以家累自随永乐二十二年卒】
　　倪孟贤【嘉靖浙江通志南昌人洪武中知丽水县民有卖卜者尝干谒富室不应所求乃诣阙告大姓陈公望等五十七人聚众谋乱命锦衣衞千戸周原徃捕之孟贤闻原将至密召父老询之父老皆曰无是事孟贤又防服徃察见其男女耕织如故乃归谓僚属曰朝廷命孟贤令是邑惟欲抚辑斯民安于田里今使良善者受恶逆之名岂朝廷命孟贤意耶即具防上闻复令耆老诣阙诉其妄上命法司论妄告者罪】
　　韩时中【栝苍彚纪洪武末同知处州亷洁公平督造海舟青器措置得宜民心悦服】黄韺【周瑛黄声叔祠堂记字声叔莆田人宣德中以明经授丽水县学训导天顺中以教有成绩陞广元县教谕在丽水时浙寇张甚众以韺有才畧推以捍贼韺部署既定乃谕以忠义众感激效死鼓之而进贼奔北境土以平】
　　张祐【栝苍彚纪含山人正统间以给事中知处州严毅有为丁外艰去后陈鉴胡作乱言必得如张公者乱方可定当道交荐祐复来任统领兵众专制一方而贼遂服为之立碑】
　　曹纮【栝苍彚纪淮安人正统间同知处州遇事通解若素习者每摄郡事决狱无留滞众咸推服】郑建【献徴録字中福唐人登进士改庶吉士出为南雄通判时闽浙之交民盗银矿相争至有与官军拒者朝命处州专设通判一员以建莅其事既至谕民以祸福且首为平其力役民遂以宁银矿亦不劳而办闽寇邓茂七啸聚流民越界攻掠建时分守龙泉偕其子躬擐甲胄率民兵与贼战斩首五百余级龙泉以平秩满将行巡抚奏留之陞同知改浙江按察司佥事有奸民不得逞者搆词危建致被逮事直再令复任既还以老病致仕】
　　黎谅【栝苍彚纪宁都人初任处州府推官断狱明决正统间以杀贼陞通判后知琼州】王俊【栝苍彚纪□水人正统末为青田县丞刚直廉谨适山寇乱俊遍歴抚谕人心始安景泰初政和贼呉全八诱胁本县顽民同徃瑞安刦掠复率民兵邀其归路而除之一境帖然】
　　侯荩【分省人物考字惟忠华亭人景泰进士同知处州属邑龙泉庆元居民盗凿银矿恃险为乱镇守中贵欲请于朝尽絶之荩愿徃谕祸福民皆散去秩满擢盐运司同知】
　　杨殖宗【栝苍彚纪莆田人由吏员任青田典史景泰初盗作率民兵守黄坛邀贼归路有功陞主簿后置景宁县陞知景宁时经始创治大小衙门成于一嵗之间兵火之余民多失所殖宗制伏豪强抚绥良善民获安辑】
　　顾立【李东阳顾侯祠记字成夫常熟人景泰初处州寇作都御史轩輗置之幕下给饷有功时云和新置僻在山谷乃以属之至则搆廨建学置驿传立坛壝百务咸备东有云章道甚险民病樵采立辟为通途】
　　马聪【旧浙江通志江西人景泰间由御史改调处州推官亷能仁恕吏民戴之】
　　李信圭【栝苍彚纪江西人正统间知处州廉静有为始立义冢人多感之】
　　李叶【栝苍彚纪丰城人景泰初为宣平知县时县初设威行惠流吏民悦服】
　　万安【栝苍彚纪京山人知处州府立心简直政尚寛厚明敏善决狱囹圄空虚人称之曰无牢万父被召去职老穉赴阙借留诏命还官安衣敝袍借二家僮步还城中众皆讙呼曰此吾万父也扶掖登堂涖政如旧】
　　马伟【崇祯处州府志故城人天顺间知处州简重廉明不尚苛刻以老致仕】
　　周祺【栝苍彚纪贵溪人成化间为处州通判刚断有为后擢知本府修举废坠郡学一新】韩斐【栝苍彚纪泰州人由御史知处州兴学校培士气栝之东乡大堰久塞不通灌溉斐捐俸修筑民感其惠陞山东防政】
　　胡琮【献徴録字文德长洲人成化进士以监察御史左迁同知处州处故有矿穴官守之民忽他处发地得矿中官即奏籍于官琮曰愚民偶有所获既非故穴其出不常一籍官则有常课一不登则将取足于民民获重困即上疏具言不可言甚恳至从之以山西防议致仕彭韶以都御史巡视两浙尝以邑人为丞者属琮琮黜之韶不以为忤反益贤琮及去尤甚惜之】
　　郭忠【栝苍彚纪肥乡人以戸部郎出守处州刚介有威面如铁人呼为郭黒面勤于政事审知民为侵科所苦细查户口粮差通融均定应纳户口给一票县官不得科派豪右不得侵渔民甚便之专意作兴人才士心感奋以劳瘁卒于官】
　　厉升【献徴録字文振无锡人由太学生选知青田县民有周姓者与盘石衞军讼五年矣升听之数语遂服邑八都地报银矿发监司临焉术者谓山木润秀所产必广升曰吾闻金能尅木若金气盛木何得秀润如此申辨数四必寝乃已镇守中贵嵗以矿一至其邑所费不赀升不缺礼而已至他费嵗率省昔之半由是民安其业升劝学兴贤旌举节孝礼文亦彬彬焉请老民为立碑建祠】
　　何昌【献徴録字克昌顺德人举人知丽水县甫三月以内艰去服除补宣平宣平故丽水分邑道出丽水丽水之民争迎焉为政寛厚无扰邑方草创乃修学宫置祭器缮公署树坊表庶务具兴役之以义民为尽力邑有剧盗毒痡闽浙诸郡县兵不能制昌设方畧擒之霪雨水溢漂民居先赈后闻请减税银一千余两九载致仕】
