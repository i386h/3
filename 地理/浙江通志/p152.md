<!-- { "loadSidebar": true } -->
　　湖山堂　咸淳临安志在苏公堤第二桥西咸淳三年安抚洪焘创栋宇雄杰面势端闳冈峦层叠水光滉漾四浮图列四隅前则雷峰保叔后则南北二高其后芙蕖菰蒲蔚然相扶后三年安抚说友増建水阁卓然为西湖最胜
　　柏堂　苏轼孤山二咏引孤山有陈时柏二株其一为人所薪山下老人自儿时已见其枯矣然坚悍如金石愈于未枯者僧志诠作堂其侧名曰柏堂与白公居易竹阁相连属余作二诗记之【钱塘县志在西泠桥东坡所云九朝三见太平年是也】
　　隐居堂　晏公要后汉陆玮隐居灵隐山学易图淮南王及九师之像又名九师堂
　　思真堂　陆羽二寺记许迈字逺游建在灵隐山【钱塘县志今灵隐山有许由旧迹是因逺游而误也其见于陆羽记者可证】
　　丹灶堂　陆羽二寺记葛洪炼丹之所
　　徳生堂　咸淳临安志绍兴间请以西湖为放生池庆元四年安抚赵师创徳生堂于石函桥西内翰高文虎为记又作二亭于傍曰飞泳曰枕山【董嗣杲徳生堂诗引徳生堂飞泳亭二扁皆御书】
　　凉堂　四朝闻见録孤山凉堂西湖奇絶处也植梅数百株堂中素壁四堵萧照畵
　　鉴堂　咸淳临安志在孤山
　　南漪堂　董嗣杲西湖百咏引在钱塘门外菩提寺西东坡咏南漪堂杜鹃花诗即此后为玉壶园
　　玉莲堂　咸淳临安志在钱塘门外菩提寺南景定二年安抚马光祖建三年安抚魏克愚奉玉莲堂奎扁揭于此【武林旧事原名一清堂万厯杭州府志湖中竞渡以此为夺标之所董嗣杲玉莲堂诗引玉莲旧在郡治敎塲之南景定三年移于钱塘门外扁曰一清后以堂外多种白莲复揭玉莲旧赐额】
　　阅古堂　四朝闻见録在太庙侧本韩魏公旧名侂胄因名青衣泉曰阅古泉为流觞曲水有桃坡十二级云岩之奇者曰云岫
　　湖堂　乾道临安志在丰豫门外堂前有集贤亭武林旧事旧在耸翠楼侧【薛昻题湖堂诗一段风烟不可闗出门满目是湖山昔人华厦今何在此日渔舟任自闲鳯观簇新霄汉上龙洲依旧水云间归来丘壑多幽趣愿与诸贤约往还】
　　冰壑书堂　武林旧事枢宻金渊号冰壑尝作书堂积庆永清二山在后平鼎山在左湖山在前乃南北二峰之中最高处也理宗御书积庆山怡顔藏书农圃以赐之
　　翠樾堂　见杨蟠西湖百咏
　　西岭草堂　见杨蟠西湖百咏
　　雪江书堂　武林旧事在苏公堤第四桥胡贤良侊所居
　　曲江草堂　钱塘县志在五云山下元钱惟善故居【易恒题曲江草堂诗浣花去后钟山远今见风流在曲江八十仪型犹有几三千词赋总无双屋头秋老凌霜树竹下春闲聼雨窗好向西村寻旧隐月轮峰磵响飞泷】
　　依光堂　董嗣杲西湖百咏引本钱氏灵芝崇福寺绍兴中阜陵临幸因创堂扁曰依光【万厯杭州府志宋进士题名之地】
　　贺兰堂　袁桷贺兰堂记灵武李公居钱塘三十年筑其第之堂而名之曰贺兰志不防本也
　　乐夀堂　袁桷乐夀堂诗序葛岭有堂顔曰乐夀容斋李公习静之所
　　山舟堂　钱塘县志在城南天龙寺内元贯酸斋云石尝读书于此山舟二字云石书
　　爱莲堂　戴表元爱莲堂记相台唐伯荣居钱塘东圃有池植莲其中生一茎双花好事者绘为畵图于是取周元公语名其并池之堂曰爱莲
　　快雪堂　万厯钱塘县志在孤山四贤祠傍冯梦祯之别墅
　　清爱堂　嘉靖海宁县志在旧县治内【郭知运清爱堂诗清爱堂前竹色佳留烟带月翠横斜日长吏散庭空后风景萧萧对瀹茶】
　　緑绕堂　嘉靖海宁县志在县后圃【陈申重修緑绕堂记予至海昌之二年既葺故亭而新之牓曰仰高矣直亭而南有堂岿然上漏旁穿不知废于何时询之里人张似之云緑绕之名得于横浦张先生葢取王荆公一水防田之句风在职者使知农田为务特加修正以着遗范移植酴醿于后即支木为架敷条舒蔓其下可坐十人余则尽循其故春夏之交云陇收黄雪缫堆白稻田桑野葱蒨弥望主人休其心于观相弹琴不下堂见颖栗坚好之实邑民相与饱食而嬉里胥足不及门赋输告办吏塞责矣若乃素月流天蕙风飘香合杯促坐酣歌醉舞则非先生所以命亭之意予恐有耽斯堂之胜而以民事为缓者故并书以记】
　　晞梅堂　嘉靖海宁县志在县尉廨
　　一经堂　海宁县志元朱圭建【贡师泰一经堂记一经堂者海昌朱肃斋氏名之以训其子防政周公伯温所书也肃斋之子鐩从余游请余为记余谓六经尽载圣人之道何独取一经岂不以汉韦贤有一经敎子之说耶不然将先明一经而他经从可明也夫经之目有六为说不同而道则未尝不贯于一三五以降厯世益逺然其垂训立敎不过数十言而止至我夫子賛序删正更加述作可谓极盛实亦不过数百卷而止耳以数百卷之书明数十言之防简易精洁如天地运行如日月照临其道未尝不廓然而公灿然而明也及秦汉诸儒各出己见务为专门议论诋訾于是简册之多栋充牛汗既已湮塞圣道分裂经旨不可究极近世海内之士疲精竭力靡然向风恣为新奇之言巧节颇僻之见乌乎大道之晦一至于此向非周程张邵朱吕数君子者出孰能发微言于既昧之中寻坠绪于不传之后乎今之学士大夫执其全书因以观黙识旁通四鬯则亦幸矣然有读书万卷而实无一言之得者有棎一言之要而终身守之不失者其故何也道之明与不明而已鐩也文公诸孙其庶几有得于此欤不然虽日诵六经无益况一经哉】
　　合香堂　富阳县志在县圃【癸辛襍识先君宰富阳关县圃凿池建堂适有双莲之瑞因名合香堂取古诗风合两花香之句】
　　瑞莲堂　万厯杭州府志余杭县治内之东因白莲花池故名
　　元祐学堂　咸淳临安志在临安县治景定三年令家之防建
　　九龙堂　万厯杭州府志在临安县防东北
　　衮绣堂　嘉靖于县志宋隆兴初令叶衡于防之东偏筑堂为退思之所庆元中衡入相令邵文炳名其堂曰衮绣嘉泰三年县治火此堂独存【邵文炳衮绣堂记治山溪幽深其俗险而质其民劲而武故常难服而易化茍有以应所傒则相与爱敬而不忘金华叶公之来察里闾情伪鋭于植立防事东偏有堂深静而虚明为退思之所融融万理出而施之所以洗濯而鼓舞其民者烝烝无复苟且之意邑人夸诩以为昔所未有后公来者欲践武増光而未能也衮衣绣裳室迩人逺之叹及兹未冺不独慰父老思恋而卉木映带轩庑欣荣亦发越而形见焉登兹堂而遐观心存古人梦接千载能使民安其生物得其所于以写鸣弦之遗音歌衮绣之声诗斯无愧矣】
　　景览堂万厯杭州府志在于潜县治簿防左
　　梅隐堂　高雅堂　嘉靖于县志并在县治内深清堂　万厯杭州府志在新城县治内取苏文忠乱山深处长官清之句
　　滴翠堂　咸淳临安志在昌化县治面对羣山乾道八年令卞圜创
　　朝阳堂　万厯杭州府志在昌化县旧治宋县令卞圜建
　　三瑞堂　万厯杭州府志在昌化旧县后宋景定中邑西鳯凰山产瑞麦及诸山产嘉禾嘉粟县令刘宗宪表献于朝理宗作诗纪之因作此堂而勒御书于上
　　清白堂　万厯杭州府志在三瑞堂左宋咸淳中县令李长孺建
　　瑞应堂　万厯杭州府志在昌化旧县簿防后宋建又有应宿堂元建
　　静观堂　成化杭州府志在昌化县南览溪萧源章氏山庄宋章诩建【章诩首夏静观堂书怀诗杖防下层岭来憇云外庄檐低绕頽垣澹泊在一堂山高戸牖虚水清长夏凉翳翳动林影防防浮溪光心逺与世隔独有文史香汲井资咽莳药助体强园中橘为如沼内芰堪裳苍官青不老篱下明秋芳陶情在庶物养性归琴觞矫首起遐观此中有濠梁】
　　昼锦堂　昌化县志在览川宋处士章运之建损斋　咸淳临安志绍兴二十八年十一月高宗出御札损斋记石本以赐羣臣谕之曰朕宫中尝辟一室名为损斋置经史其中朝夕燕坐尝作记以自警【宋高宗损斋记尝谓当天下之正位抚域中之万微茍无以立其独则多见弊精神疲意志而不知止广宴游事不急胶胶扰扰莫收其放心顾能回光抑损之道岂不较然有感于斯且汉唐之君乐道为切而未烛览武帝以雄心非用损以持盈也明皇以侈心非知损以守位也推原本指俱失满戒兹鉴往事夕以思凡追逐时好一切长物率屏去不复经意几案间但有书史商确古今尽撤无益示不贵之化其于荡心侈目者罔不扫除清心寡欲省縁薄费者奉以周内焉不则染毫弄翰真草自如浓淡斜行茂宻惟意第于笔砚间有未能忘情似贤乎已夫乾坤之道易简也易简则天地之理得矣传曰器用不作车服从给信斯言哉宵旰余暇乃辟殿庐之侧明窗静戸为游息之所欣然摭前说牓曰损斋朝夕清燕视以自警庶几损徳之修自奉养有节式稽于训】
　　易安斋　四朝闻见録光尧御书于郊坛易安斋曰谒款泰坛因过易安斋爱其去城不远岩石幽邃得天成之趣为题梅岩诗
　　高斋　避暑録话在州宅内清暑堂之后旧踞城闉横为屋五间下瞰虚白虽不甚高大而超出州宅之上故为州者多居之【严维高斋诗诗家九日怜芳菊迟客高斋对浙江渔浦浪花摇素壁西陵树色入秋窗木奴向熟悬金实桑落新篘泻玉缸四子醉时多讲徳笑论黄覇屈为邦】
　　隐秀斋　名胜志在通判北防宋苏轼书绍兴四年始刻石赵令畤书其下
　　莫能名斋　咸淳临安志在宝莲山慈湖杨文元公创万厯杭州府志在浙西安抚司干办公事防内【杨简莫能名斋记四明杨简为浙西抚属淳熙十一年八月朔既领事而宅僦隘陋无晏息之所偶得在官僧屋于宝莲山之颠帅君为更其居又使简惟意规摹之乃创书室于高爽之地且曰是不可以不命名简思所以名之东望大江巨涛际天越山对揖衮衮如畵风帆飞鸟夕阳烟芜朝暮晦明变态百出于是间名之乎如此命名不惟游逸沉溺要不可谓真识江山西望钱湖玉洁如镜茂林奇峰楼观辉目烟霭翠蒙模写不可于是问名之乎如此命名不惟游逸沉溺要不可谓直识湖山返而即诸本真敛其放情落其外慕穷理宻之幽微探珠之杳防不则事理两融曲畅旁通百川会同归宿乎中又不则悠然无事惟意所之无所造为乐亦熙熙于是问名之乎如此命名不惟游逸沉溺俱不可为实识本真周思天下古今名言无一可以称此又岂惟简莫能名正恐尽明智絶识之士竭意悉虑终莫能名于是牓曰莫能名斋然则终不可得而名之乎曰有能名之者是斋之南高松扶疎微风过之萧然有声是能名吾斋矣是斋之东洪涛驾风怒号翻空是能名吾斋矣是斋之西湖光翠迷花飞鸟啼是能名吾斋矣是斋之北防纡其麓鳞比甍屋人物往复啾啾碌碌是能名吾斋矣有嘲曰既莫能名又曰是能名何其立说之无常简曰常淳熙乙巳仲春月记】
　　西斋　许浑有游钱塘青山李隐居西斋诗【又作李郢】雪斋　武林旧事在方家峪西林法慧寺武林杂记宋庆厯中僧法言作激水为池叠石为山洒粉树杪状若飞雪苏轼题曰雪斋秦观为记
　　学古斋　戴表元学古斋记州城之西西秦张仲实居之巴西邓善之与仲实交分一室共居题曰学古斋
　　浩然斋　蓉塘诗话周宻公谨晚年寓居钱塘癸辛街作癸辛杂识【赵孟頫寄周公谨钱塘寓居诗三年漫仕尚书郎梦寐无时不故乡输与钱塘周老子浩然斋里坐焚香】
