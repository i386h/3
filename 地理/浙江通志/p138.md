<!-- { "loadSidebar": true } -->
　　江桥　明一统志跨余姚江上嘉靖余姚县志宋庆厯间令谢景初用木跨江桥之寻壊崇宁五年邑人莫若鼎复建建炎三年金兵焚之绍兴初复建淳熙五年壊七年复建咸淳三年壊其年复建德祐二年张世杰焚之入元再建再壊其再建也盖浮桥云至顺三年乃成石桥名曰通济【韩性通济桥记至顺三年余姚通济桥成按宋图经姚江在余姚县南十步桥曰徳惠建炎中废县令苏忠规重建至淳熙戊戌而壊司业王逨方里居捐赀以创歴歳百余至咸淳而壊司业之孙王籍曽孙应龙复创建焉易名虹桥建十年而燬县令杜仲仁进王氏子孙而谕之曰此君先世义事也不可不勉于是应龙即旧址经营其族人涛湘等相继尽力至元二十年九月桥成未备独栏楯县尹夏使邑人赵孟嵩等助成之至延祐六年九月而壊有僧惠兴言于官请作石桥为永久利州官许之经始有绪而僧亡州判官牛彬恐遂废弛命道士李道宁继其后且捐己俸为倡而力董之防奉议大夫监州拜珠奉议大夫李恭来知州事与同知州事特穆尔布哈贾策判官张志孝唐儁吏目陈天珏沈思齐咸劝成之至是而石桥成名之曰通济风帆浪楫停潮依汐鳞居通阛东西相属桥之名遂冠东浙非直一州伟观而已州人疏其本末至山阴使性为之记】余姚县志明万厯九年南洞大圯邵陛修之
　　国朝康熈间又圮雍正七年总督【臣】李卫重修
　　战塲桥　万厯余姚县志在县南四里宋宣和二年睦宼犯境县遣顾秀才徴所部乡夫凿壕龙泉山后宼乃取道凤亭欲自南门桥入越帅刘述古率官军迎战于此败其众今讹为转粮桥
　　客星桥　宝庆会稽续志在县东北一十五里陈山旧有桥屡成屡壊淳熙十年僧清式改作甃石翼以石栏极为坚壮里人以其在严子陵墓侧因名【孙应时客星桥记严先生吾余姚人也邑东北十里有竒峯曰陈山是为先生墓乾道中故太师史公镇越始告县表墓起精舍曰客星堂而为之田长吏以时奉尝陈山临大浦民桥其上善壊淳熙十年僧清式大改作甃石如虹袤百有五十丈石栏翼之甚壮六年乃成里人相命亦曰客星桥将使四方之士舟车之过焉者喜其名而相告也应时敢记其事于石且歌之曰山川之灵人为重轻风土之佳人为晦明先生钓游有荣一州先生故丘云胡勿求陈山雄雄石梁崇崇斯名斯歌以谂四方】于越新编在客星山北与安山并今呼为安山桥万厯余姚县志明嘉靖十六年壊十八年重建
　　隠鹤桥　于越新编在县东十五里唐莫盛携鹤至此忽隠不见故名
　　新桥　绍兴府志在县西北二十里旧跨长泠港曰长泠桥亦名方桥明初置临山卫斥官道迁长泠桥为新桥
　　黄山桥　嘉靖余姚县志莫详其始建歳月其燬而再建者在宋绍熙间元至顺间尝修之【韩性修黄山桥记余姚州之东距理所二里有善政桥桥旁有大小黄山土人因谓为黄山桥尝燬于火绍兴间僧觉因合众力重建三年而后成逮寳祐间桥之建六十年浸及于圯邑人樊晖率众修葺而桥完又七十余年当至顺年晋宁李防知州事来视桥梁欹石泐过者懔懔则与寮寀议曰桥百年不修则壊壊而更为不可以猝成吾捐俸以为之倡于是监州某同知州事贾策判官某是其议协力而成之州人踊跃讴谣西过山隂泽中俾性为之记】至正间复壊十九年僧自悦重建潮汐奔溃不可置一石自悦祝天愿少郤潮忽竟日不至乃并力基之桥始克成时方国珉镇邑谀珉者更桥之名曰福星初为二洞髙危易败明正统三年改为三洞万厯绍兴府志嘉靖三十四年倭宼猝自海上来居民计无所出遂毁明年城东士大夫各以义捐金复建桥石柱而木梁寻复屋其上
　　横河桥　于越新编在孤山东北为闸蓄东北诸乡之水
　　上虞县
　　通济桥　于越新编在县南一百步宋王吏部义昭重建名通利元至元中改今名万厯上虞县志明万厯三十二年令徐待聘令居民寿来泰等重修
　　丰惠桥　治绍兴府志在县东一里旧名酒务桥万厯上虞县志宋令楼杓重建易今名【袁爕丰惠桥记县市有酒务桥周显徳中所建歳月滋久石或断缺徃来者凛乎有压溺之忧邑侯乃以歳计之余捐金募工伐石更造以旧名额不雅思易之邑人沐浴膏泽推原所自名曰徳政侯不许曰天以丰歳加惠我民事幸而集予何徳焉以丰惠揭之其可爰请于起居舎人魏了翁书二大字以扁之初侯兴是役也复辇旧石为桥于剪水闸之上侯秩满去而是桥适成邑人相与言曰令尹虽不言功吾侪能自已乎归功于天令尹之志也归功于令尹邑人之志也乃以徳政名闸上之桥而镵诸石以致思云】
　　杨桥　万厯绍兴府志在县南一里宋嘉定中浚玉带溪得石刻杨乔二字陈光禄綘云昔孟尝为合浦太守以病自止隠处穷泽身自耕作隣县士民慕其徳就居止者百余家同郡尚书杨乔前后八上书表其贤今县东一里有孟闸云是尝故宅宅西有杨乔巷桥名或由此
　　【谨按治绍兴府志谓杨桥曹操与杨修辨曹娥碑隂字在此故名刘孝标世说新语注云曹娥碑在防稽中而魏武杨修未尝过江安得此事语林云操读碑于汝南所摹者非在曹娥庙也今桥虽距庙三十里未必以是得名】
　　九狮桥　于越新编在县东等慈寺前上虞县志至正中重建【黄和中九狮桥诗几年危磴倦扳跻叠石成功信可稽楹列九狮留旧事车乘驷马待新题长河俯瞰多飞鹢髙岸横陈有断蜺多谢老僧能起废尽将胜槩付招提】
　　孟宅桥　嘉靖浙江通志汉合浦太守所居万厯上虞县志又曰还珠桥【华镇孟宅桥诗溪上还珠太守家小桥斜跨碧流沙清风不共门墙改长与寒泉起浪花】
　　青云桥　万厯上虞县志在龙王堂侧宋令楼杓建邑人名曰徳政后尹王璘重建以木易曰思贤【余应璜思贤桥记至元壬辰沂水王璘奉命尹虞甫及期而敝事悉举独徳政桥仅一二废柱屹乎中流桥在剪水闸西去才二里县东旧无桥梁水口山低而逺隂阳家所忌宋嘉定四年宰楼杓始建此桥以闗锁之至元丙子遭兵燹而桥隳距今十八载矣公顾瞻故基徘徊慨息为兴剏计又念民素贫瘠歳且不登若仍架以石桥未必成而民且困因乘农隙而鸠木材取其力省而功速也公自视歉然不欲袭旧名而易曰思贤欲思前贤而行政也】复圯元至正乙未邑人杜致甫架石梁尹林希元又名杜公桥明万厯丙戌令朱维藩北构文昌南新奎文复剏桥其间以青云名焉今又名联登桥
　　百官桥　太平御览水经注曰上虞县亦名虞宾舜避丹朱于此故以名县百官从之故县有百官桥【谨按晋太康地记亦云舜避丹朱于此十道志上虞县百官桥一名舜桥太平寰宇记越州余姚舜桥避丹朱于此百官候之故名要之桥虽以舜名诸说皆未可信】
　　合清桥　万厯上虞县志东西两溪合流处桥屡壊里人周衮购石造桥分三洞以泄其流
　　学堂桥　嘉泰防稽志在县西北四十里俗传朱买臣读书堂也傍有洗砚池朱侍中庙
　　梁湖渡　上虞县志在曹娥庙前【宋岳梁湖渡诗渡口夕阳斜长逰始问槎天低云接树风急浪平沙倦鸟依帆下征人隔岸哗眼前风景别诗意属谁家】
　　百官渡　治绍兴府志在县西北四十里【李光百官渡诗晓雨微茫水接天隔江茅店有炊烟杖藜独歩沙头路犹记当时趁渡船】
　　嵊县
　　子猷桥　于越新编在县东五里晋王徽之返棹处【世说新语王子猷居山隂夜大雪忽忆戴安道时戴在剡即便夜乗小船就之经宿方至造门不前而返人问其故王曰吾本乗兴而行兴尽而返何必见戴曽几子猷桥诗小艇相从本不期剡中雪月并明时不因兴尽囘船去那得山阴一叚奇张旌子猷桥诗千山雪霁玉嵳峩百里冲寒特地过纵使兴阑囘櫂去絶胜俗客到门多】
　　南门桥　嵊县志在南门外南津渡当南北通津元末有浮桥废明嘉靖二十六年知府沈□檄县造木桥名沈公桥【王畿为记】寻圯万厯元年知县朱一栢置渡船二只渡夫二名每年修理三十六年邑进士周汝登请知县施三防建石桥长亘里许广厚通舆焉嗣知县王知逵县丞王文运修之天啓间推官李应期崇祯间知县方叔壮相继増造复为怒涛冲圯
　　国朝康熙间知县张逢欢县丞胡玒典史毛鼎铉重修西门桥　于越新编在县西门外明邑民王汉二捐金甃石桥垂成洪水冲壊嘉靖间知县谭潜因旧迹益工以成嵊县志万厯二十九年知县呉济之县丞邵斗重建
　　国朝康熙七年知县张逢欢县丞胡玒典史毛鼎邑
　　进士尹巽延僧明道募助修葺
　　谢公桥　嘉靖浙江通志在县西一里因康乐得名【释绍嵩题谢公桥诗白云深处小桥横流水涓涓古意生多少升沉都不见至今留得谢公名】
　　望仙桥　治绍兴府志在县北四十里嵊县志旧名嶀浦桥明万厯元年主簿呉褀重建崇祯五年山阴胡氏徙建去旧址十步后为洪水冲断布以竹木屡修屡壊
　　国朝康熙六年知县张逢欢等延僧自一募助重建【尹巽
　　为记】
　　沐防桥　嵊县志在县北六十三里旧为木桥明治间邑人郑岳易以石
　　孟爱桥　嵊县志在县西十五里明正统间知县孟文尝劝农于此故名桥
　　新昌县
　　桂香桥　成化新昌县志在县东一里仙桂乡二十都
　　三溪桥　新昌县志在县西十五里邑人吕天章建石桥　名胜志水经注云浦阳江东迳石桥下有石井口径七尺溪之两旁皆髙山山有石壁二十余丈舆地志云剡东百里有石桥里人传云旧路自石笥入天姥今石笥桥下一大井与水经合疑即此也【顶斯寄石桥僧诗逢师入山日道在石桥边别后何人见秋来几处蝉溪中云隔寺夜半雪添泉生有天台约知无却世缘】
　　古松桥　绍兴府志在县东北二十里当台宁三水交冲之地邑人刘炳建
　　司马悔桥　仙都山志在县东南四十里旧传司马承祯隐天台山被召至此而悔因以为名土人重建此桥板书其上误以悔为晦曰司马晦桥其义与字传之益舛按云笈七籖载司马晦山在台州天台山北系第十六福地李明仙人所治之处山在天台新昌二境间故桥以山得名【周文璞送人之桐柏诗半里松黄蘸碧波狂夫于此欲如何洞天春晓归不得司马悔桥芳草多】
　　济川桥　新昌县志在县北溪邑人潘复宠等建有济川庵置田赡僧守之
　　三溪渡　万厯绍兴府志在县西二十里旧有石桥每春夏水暴涨即壊万厯中知县田琯置渡舟以济之











　　浙江通志卷三十六
　　钦定四库全书
　　浙江通志卷三十七
　　关梁【五】
　　台州府【临海县附郭】
　　平桥　赤城志在州治小防前宋淳熙十五年宗守頴重建跨池为屋左右植芙蓉【曽几平桥诗浪说吾邦小清池思有余水风凉枕簟芳气馥衣裾客位经过少官曹簿领疎良辰不行乐秋水落芙蕖】
　　悟眞桥　明一统志在府治东北宋张平叔所居之地赤城志旧名黄牛坊桥庆元三年叶守籈更名
　　状元桥　赤城志在州东一里陈侍郎公辅居之
　　临海县【城外关梁】
