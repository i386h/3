<!-- { "loadSidebar": true } -->
　　城隍庙　诸暨县志在县城西一里宋淳祐壬寅县令家坤翁迁于净观院南明洪武三年主簿史子畴重建长山之阳倾圯永乐间邑人曹希贤王景明等建万歴己亥县尹刘光复开辟直道前临湖水
　　俞栁仙判官庙　嘉泰会稽志在县东南孝义乡父老传有姓俞者乆寓村媪家病革语媪曰死以两大瓮合以葬我扛折则窆乡人如其説复梦俞曰今为天曹雨雪部判官会野火且至烈日中雨雪塜上逺近异之即其地立祠绍兴初乆旱迎神至大雄寺祷雨立应岁以大稔相传神喜栁枝邑人致祷必持栁枝以献因号栁仙云
　　陶朱公祠　嘉泰会稽志在县东南五里祀越相范蠡
　　兴越二大夫祠　诸暨县志在上横街祀范蠡文种明万歴庚子耆民郦有政请邑侯刘光复剏建【刘光复兴越二大夫祠记越之冠带而长中诸侯者自王勾践始其嘘烬复燃脱累然冡君沼强呉而威上国实惟范少伯蠡文子禽种是系厥劳伟矣厥施勤矣二大夫义当祠然后世多震慕少伯髙蹈而悲文之不早见遂霄壤之嗟乎此未易言也少伯智周天人机决时宜当逆战夫差时强谏弗听已习知主之不同量独以毁军灭名复隐忍以见志功成身退得天道也若子禽朝格敌而夕行成国虚无人挺任居守身家已置之若弃一心惟雪耻报国是图迨泣血枕戈幸剪冦而通周室方将借天子灵宠以属诸姫桓文寡君而驾轶管范诸人为愉怏岂意君之遽我猜乎然即其从容自裁曰臣闻命矣无纤毫怨怼状则非如悻悻矜功伐而怀愤懑者比也所谓生死不二之臣非欤且少伯告君曰亲附百姓臣不如种是二大夫自为有明开而其造泽于越则一也则为此地而议崇祀诚无先二大夫者故题其额曰兴越二大夫祠着越之文明光大自二大夫始也】
　　孟子庙　诸暨县志在县西三十里夫槩乡系四十七世孙信安郡王孟忠厚扈驾南渡幼子环卫上将军开国男孟载封爵诸暨因家焉嘉定丁丑建明万厯间知县陈正谊重修【陶允宜孟子庙碑记宋南巡有扈从渡江曰孟载者孟子四十七代孙信安郡王忠厚子封爵诸暨县流寓夫既乡子孙家焉嘉定丁丑建孟子庙肖像其中四时专祀其后庙宇日頽嘉靖间郡守张侯计直修葺俄以兵火寝工万歴间陈侯出宰兹土闻邑西有庙释奠既毕徘徊四顾遂谋新之命孟氏之族长文献合其族人醵金若干鸠工庀材以告始事侯复捐俸百金以竣厥役仍请于督学乔公大叅胡公檄其后充生员以奉庙事于是夫槩之墟炳然三迁之里矣】
　　国朝顺治间六十四世孙称舜生员树忠等呈请拨田
　　六顷供奉祭祀
　　朱太守买臣祠　诸暨县志在县北之松山宋嘉熈四年勅赐文应庙每嵗祈年社会最盛【赵希鹄朱太守买臣碑记诸暨为邑左山右泽地势髙下殊絶故旱涝輙至嘉熈庚子秋七月积隂不开霖雨大注霹震霆巨电交作民大骇邑令祈于四墉弗应乡耆老祈于社里弗应于是川流骤涨四野弥漫如泽谷坏室庐损苖稼老雅蹙额适提刑狱使者项公容孙行部至县召父老曰古者能御大灾能捍大患必有山川英灵之气钟为明神而邑之神宁无是者乎佥曰吾邑松山朱太守之神生而父母吾邦殁而血食乡井盍祷焉翌日吏率其僚佐民会其保伍走祠下瓣香致敬拜伏未兴浓云忽收霁色如镜洪波既息禾则尽起吏民大喜相与议曰何以报神赐遂以事上府府大师蔡公闲于朝天子下太常寺议庙貌嘉熈四年九月三日勅赐文应庙秩于祀典命下之日闾里驩呼因鸠材以葺祠宇辟重门揭庙额仍刻石登载始末按班固汉史侯姓朱讳买臣会稽郡人或以为诸曁卽其所居邑由布衣以防干汉武帝帝伐南越侯以丞相长史出为会稽守守故乡故于是邑宜有祠祠居山之巅今徙于麓绍兴间左朝防大夫郭公亢新其栋宇验梁木旧题乃东汉阳嘉三年所建耆旧传唐末黄巢之变贼入县境有见来旗书松山神号者因遁去宋朝宣和甲辰妖人方腊啸聚欲入境神见一妪织巨屦贼怪问之妪曰将以供官军贼遽退庆元戊午延宼跳梁尉杨思中祷之得吉卜整众擒贼贼望见神旗如曩时惊骇乃溃凡邑之旱蝗水灾及疠疫无祷不应于文学科举之士占得失尤验今礼官以文应定庙额盖取史臣语内外以文相应之义庙成爰作迎享送神之歌淳祐甲辰二月初吉记】
　　史大夫祠　诸暨县志在县西北三十里灵泉乡按大夫家世其先杜陵人讳昭徳辉其字唐咸通中充诸曁镇遏使平乔中甫之乱黄巢犯境又却之卒葬灵泉乡之温泉村邦人怀之立祠祀焉
　　梁公祠　于越新编在紫山明隆庆间建祀知县梁子琦【传详名臣】
　　忠义节孝祠　忠义祠在学宫内泮池西节孝祠在江东下坊门地方
　　国朝雍正四年知县佟逢年奉文建
　　余姚县
　　先农坛　在东郊
　　国朝雍正六年知县叶瑄文奉文建立坛宇并置耤田
　　四亩九分
　　社稷坛　万厯绍兴府志在西门外一百五十歩风云雷雨山川坛　治绍兴府志在县南门外邑厉坛　余姚县志在治北武胜门外烛溪乡城隍庙　余姚县志在治东二十歩元至正二十五年重建【汪文璟重修城隍庙记城隍庙在州东北二十歩故老相传宋淳熈间封崇徳王我朝至正二十二年加封崇徳昭应王越三年九月命下而知州王侯瑢来莅是州者二年矣政简而役均民安而吏肃水旱疾疫有祈于神无不輙应侯于是乐民之和感神之徳而侈上之赐也乃捐俸以率其僚属父老大修厥庙易其朽蠧破坏而増其未备者于是门庑殿寝内外一新庙修于至正二十五年四月十有五日成于十二月一日】明正徳七年令张瓒新之【严时泰城隍庙赡田记正徳间城隍故祠以岁乆就頽邑宰张侯瓒谋新之众举呉山寺僧文显至则首出衣盂长物以倡施者响应不逾年落成复置常稔田三十余亩请给符牒以禁将来之鬻并邑令顾侯存仁给之复稽旧籍而免其丁役焉】嘉靖十九年通判叶金于县之东南隅建斋房五楹万歴十五年知县周子文改建庙后设东西庑其后知县黄琰重修
　　国朝顺治三年同知王应升复新之
　　东岳庙　万厯绍兴府志在大黄山宋政和四年通直郎顾复几舍址知县廖天觉建建炎间燬市舶使史应炎舍今址复建岳庙在郡中各邑往往有之而余姚独盛
　　绪山庙　余姚县志旧在龙泉山后废遂移建于西门月城内【李泳绪山庙记余姚县绪山祠祀典始于东晋咸康曁本朝崇寜间徽庙一夕梦禁中火有神人扑灭已而致恭曰臣越之余姚绪山神也黎明有司不谨焮及内庭得暴雨乃已上惊异有防下本道搜求灵迹宛然邑上其事勅加咸康应梦之号宣和方腊之叛二浙摇动绿林数千起剡中将及境人情恟恟有异云截道若不可进众睨云中鬼神兵帜可骇皆禠魄遁去乾道三年玉牒赵彦仁纬与邑耆艾有事祠下视栋宇岁乆而像设湮闇风雨鸟鼠之所穿漏相顾太息裒赀为倡俾和者成之凡钱货工财之委应期皆至裒于春成于夏功不劳而庙貌一新】
　　国朝康熈九年复徙龙泉山旧址
　　南雷瑞应王庙　嘉泰会稽志在县南双鴈乡旧庙大小雷山因溪水泛溢流木　至此迁于今所【元修南雷瑞应王庙记至正六年夏五月不雨土田暵干农夫告病余姚守汪侯辰良与官属议于庭曰吾守兹土时值岁旱民用愁苦其咎在吏我不可不为民请按州志四民之山有北麓于州为南山其山曰大雷小雷其神曰南雷之神起晋咸康间得祠祀南有大树几百围空中可容数十人下洼为泉泠然居人或见异蛇缘上天必雨谓为龙云凡民有灾沴妖孽旱蝗水涝之菑祷之无不应宋宣和间羣盗方腊宼县县民号于神贼且至毒蜂被野贼惧而遁神数为民御灾捍患连着显贲宋嘉定初勅赐庙额曰孚应实为人阙遂于丁亥率官属毕出请祷还及州而雨终日民犹以为未足丙申守又往祷屏车却盖自称无状是日天无云赤日赫然顷之雷而作雨三日而后止瓯寠汚邪皆生美禾是岁为有年民乃曰祠挠弗葺何以报神我将修树祠庙刻石于门以昭神功且以彰守之仁众皆曰然讫成属余记之】
　　汉髙帝庙　万厯绍兴府志在白山山形蛇又产白蛇故祀以厌之
　　严子陵祠　治绍兴府志在县东北十里之陈山光之宅墓皆在焉其庙乃宋乾道中郡守史浩所建于越新编嘉靖间知县丘养浩徙千佛阁左春秋祭【孙应时严先生庙记先生吾余姚人也晩耕于富春山富春析而为桐庐钓台属焉自文正范公建祠而记之钓台之名大显而吾邑之地灵人杰世反不传非阙欤土俗所记吾邑稍东江瀬粼粼上下常有声是为子陵滩盖其初之钓游处也旁又有山曰严公山山有古祠曰先生庙】
　　谢太傅庙　绍兴府志在东山祀晋谢安
　　永泽庙　余姚县志在儒学旁元州判官叶恒筑海堤民思其功请于朝庙祀之后祀于开元乡龙王堂
　　石孝子庙　余姚县志在四明乡祀石明三元重纪至元中建【传详孝友】
　　赵考古祠　于越新编在新城内明嘉靖中知府汤绍恩建祀敎谕赵谦【传详儒林】
　　毛忠襄祠　万厯绍兴府志在汪姥桥东五十歩祀忠襄公毛吉有司春秋祭【倪宗正毛忠襄祠堂碑记公字宗吉自幼负气节陞广东按察司佥事广西蛮贼滋蔓挥刀斫贼力屈被害七日得尸貌如生官吏士民吊哭相属时从车余犒军银或密付公家僮为归资是日公降于僮妻悉索以归夏宪长曰吾平生玉洁肯含垢入地哉阖署骇观事闻赠嘉议大夫本司按察使广东人被公之徳者祠之水旱疾疫祷之輙应咸神之况兹乡公之所生其山川公英灵所由萃也人之神之也宜哉】
　　谢文正祠　绍兴府志在龙泉山忠烈祠东明大学士谢迁祠也有司春秋祭之【详名臣】
　　海日祠　万厯绍兴府志在新建祠东祀文成公父尚书王华【传详名臣】
　　忠烈祠　嘉靖浙江通志在龙泉山南麓祀赠礼部尚书孙燧嘉靖二年知县邱养浩建【黄芳忠烈孙公祠堂碑正徳己卯六月宸濠反都御史孙公死之卽死所建祠曰旌忠知县邱养浩请于当道曰夫名徳祀于其乡自古为训余姚公生其地而祠阙焉甚无以妥幽灵答明贶乃即龙泉山巅祠之额曰忠烈公讳燧字徳成别号一川居士祠地纵横若干门室各三楹东西庑各五楹皆养浩请公帑鸠工市材成之】
　　阳明先生祠　嘉靖浙江通志在龙泉山旧为上方僧舍先生尝讲学于此嘉靖十四年提学徐阶因为建祠先生手书学规今犹在壁间祠左有海日楼
　　黄忠端祠　余姚县志在新城保庆王庙左祀黄忠端公尊素有司春秋祭【张鹏翮黄忠端祠堂碑铭滉漭姚江理学是衍徳业文章聿推新建继此者谁黄公莫先公生不辰貂珰逞乱弃鼎宝槬一日百战岩岩黄公犯顔直谏并戒同列旁烛隠患哀哉贞士或殛或窜鷤鴂争鸣卒及于难庙祀歴年爼豆于粲滛潦稽天助虐阉宦迁而新之桷防轮奂传之永乆精神靡防】
　　国朝雍正九年总督【臣】李卫檄县重修
　　施恭愍祠　余姚县志在驿东祀明末殉节左副都御史施邦曜有司春秋祭
　　国朝顺治十年赐官地七十亩以为祭田
　　贞烈祠　于越新编在新城内石嵬桥西祀姜通判妾窦氏【传详烈女】
　　忠义节孝祠　忠义祠在儒学左侧节孝祠在奉裁姚江驿基
　　国朝雍正五年知县叶瑄文奉文建
　　上虞县
　　先农坛　在县东郊外
　　国朝雍正五年知县许荩臣奉文建立坛宇并置耤田
　　四亩九分
　　社稷坛　万厯绍兴府志在县西一里
