<!-- { "loadSidebar": true } -->
　　抚字之官大要以剸繁治剧兴滞补敝为最厥有懈废匪政之成其政维何必也寛猛克济弗棘弗迟然后爱民之仁推而为创物之智而咸服其精故三尺之箭五斗之缾不赢不亏以正以平昼夜晷刻申缩合度可以测隂阳寒暑四时之运行凡任于兹者盍思古人挈壶氏之有职前贤莲花漏之有铭后之视今今之视昔亦庶几更之分明矣
　　尊经阁铭　　　　　　　　　【明】章　懋
　　有阁峩峩屹立儒宫上摩奎宿下拱文峯阁中何有有图有籍龙牒龟文虫篆鸟迹外史所掌广宇所司九流七略并蓄无遗翠蕴丹函牙籖寳轴简蠧香芸编残汗竹惟阁有书莫尊于经圣笔删定万世典型易象春秋诗书礼乐法言大训灏灏噩噩世远人亡斯文在兹何以尊之古圣是师丹碧辉煌匪阁之美昭昭人文天经地纬梁栋峥嵘匪阁之崇洋洋圣道蟠极苍穹阁以藏书象彼东壁于经斯尊视此铭刻
　　赞
　　三髙赞　　　　　　　　　　【宋】朱　临
　　矫矫朱公当世英雄卓然先识力避成功种也不悟语已旋凶越壤千里齐禄万钟取如拾芥弃若飘蓬五湖长往千载清风【范蠡】
　　翘翘季鹰江东歩兵抗心世务俛首尘缨顾时多艰无日升平秋风动地鲈鲙驰情载惟羊酪不似莼羮终焉故国江水长清【张翰】
　　防防鲁望志履疎旷时谓散人自比元亮清不耻耕贫不辍酿蓑笠扁舟烟云白浪皓首丛书焦心絶唱遗编如新可见髙尚【陆防】
　　十二先生赞　　　　　　　　【宋】史　浩蓬莱黄先生
　　商于六里肥遯四贤公居其间美行卓然时乎一出羽翼翩翩汉祚四百由兹卜年
　　大梅梅先生
　　堂堂伟人汉世之杰方时昏昏上书剀切退伏市门或来明越我游大梅尚想忠烈
　　石台葛先生
　　公游宇内踪迹殆徧一月千江无处不见大隐石台波光如练出入丹林清可觌面
　　石窗贺先生
　　道既不逢去当勇决野服黄冠孰能羁绁鄞水烟波镜湖风月髙标凛凛濯世执热
　　大隐杨先生
　　道契皇王德参天地俯仰观察出处一致三聘及时疾驱远避齐鲁大臣公其无二
　　慈溪杜先生
　　猗欤髙节抱道弗违下视流俗突梯脂韦荆国之清叩其元微九原可作非公谁归
　　甬水王先生
　　生负大才栖于甬水虽有声名且无生理陋巷箪瓢王公知己百世闻风莫不兴起
　　西湖楼先生
　　翁临西蜀一化南闽公以是教作成吾鄞逮今士子传学彬彬收功贻厥世有显人
　　桃源王先生
　　公修隐德约处桃源文肩李杜行踵渊骞教育千里执经满门天之报施煌煌后昆
　　望春王先生
　　使者入境金橘是求公责以义彼实懐羞晚使作邑投劾归休邓城彭泽千载同流
　　湖西周先生
　　宦游寡偶不如投闲言之孔易行则惟艰公乎勇退双鬓未斑蕖月苹风谁复追攀
　　奉化孙先生
　　朱梁僭窃公懐愤耻仕还民服年着甲子寥寥唐末有兹义士遗编虽存惜无信史
　　八贤赞　　　　　　　　　　【宋】王应麟童判子
　　贤哉若人儒行尘迹悌友祥顺展也实德我兴视世口舜心跖居市不市前言匪激
　　蒋璯
　　学必以已义荣道腴博观约守胷吞石渠良朋问疑诩径未芜谁其似之子云林闾
　　王茂刚
　　梦吞三画韫玉山栖象外系表捐筌弃蹄心学自得羲文与稽绪言不传林深草萋
　　顾主簿
　　言行慥慥白贲素履忠信笃敬行乎州里其德如兰薫我晋鄙汉之长者周之吉士
　　李宗质
　　烝烝纯孝其感以天昔朱今李盛事光前防衣华髪介以耆年孰补南陔彰善旌贤
　　李猷黄子游
　　信义之重死生如一求诸古人栾布脂习伟哉二士卓行特立砥训薄俗百世矜式
　　陈之翰
　　贵义如璧贱金如土不亿不信莫予敢侮诚于为善君子所予彼昼攫者羞愧汗雨
　　东阳十孝子赞　　　　　　　【明】宋　濂
　　十孝者皆东阳人其事载于郡乗为详予读书之暇因探其昊天罔极之思而为之赞以风世之为人子者
　　秦顔乌
　　古有纯孝厥姓惟顔父丧未葬行泣道间我畚我锸是薶是瘗彼羣乌何知衔土予助我冡既封乌吻血流感尔异愧我同俦皇风日漓借耰锄而德色谁意霗云之四防忽当空见此皦日千载之下礼宪沦胥岂独愧君乌亦不如有庙严严春秋是祀用兴薄夫俱作孝子
　　吴斯敦
　　有孝者斯岘山之阿父罪当诛儿心奈何自非吾亲曷从生我我宁陨身父死乌可九关峩峩虎豹断断泣血上书愿易以身王用尔恤卒全父命更旌尔门风彼不令池波奫沦宰木扶疎清风肃然过者下车
　　晋许孜
　　嗟嗟许生实孝于亲胡风水不停遘此难屯輤车既载负土筑坟我亲我塴敢曰勚彼乡民手胼足胝我不为辛巾笥犹存几筵不改惕然念之吾亲何在秋霜凝凝春雨防防父兮母兮得无苦寒与饥儿既不可见宁能不念兹天髙可极此情罔极独鹿不悯我触我松柏嗟嗟许生厉志不移终身之慕于子见之
　　唐冯子华
　　缅彼孝冯结庐墓傍思亲不见欲与俱亡白日寥寥悲风四起蒲伏号呼哀彻心髓天锡嘉瑞慰我孝思有皦斯有斯芝孝冯曰噫吾焉用汝九京莫兴百瑞奚补惟尔孝子树我世防虽歴万祀厥德弥章自公之亡肖公者几茫茫堪舆孰非人子
　　唐应先
　　卓哉至行众人所难眷我应君抆涕汍澜亲之云亡中心咽塞虽草生发间何暇束栉昔处膝下其乐泱泱今我来思但见白杨彼苍者天曷不我恻茍可从之我生奚恤尔心之苦尔行之优双阙峩峩卒承天休
　　唐唐君佐
　　唐氏之子以孝行闻生死一节弗岐弗分惟思亲弗置鞠明究曛谁无父母以乐以愉今我何罪独行次且我罪之深我宜陨坠胡独使我亲先彼朝露昊天不吊直至于斯渺渺音容如何弗思官用褒旌封章在舎匪私尔一人式劝来者
　　唐陈太竭
　　浦汭之内有氏曰陈亲没居庐衰麻终身心劬形瘵杖而后起一气如丝去死无几朝哭如吞暮哭尤不忍闻松风翛翛林鸟嘐嘐来助予之悲号遐思弗宁起奠我爵果肴在前乌鸟为之不啄世渚失防頽波滉瀁我思古人古人焉往
　　宋董少舒
　　有倬董君父以令终躬负厥土马鬛其封四郊无人夜寒如水黑飚潜兴其临如鬼董君出庐拥坟抚膺念父寥寂长哀无声日兮月兮能照下土宁不悯我拮据最苦愿亟入九泉奉我父母灵芝煌煌骏发尔祥盖紫榦黄于有光有倬董君德声斯不忘
　　宋金景文
　　瀫水之州三山之坡下有孝子孝如之何父疢在首吁天请代愿萃于身我亲罔害母棺未窆执□以前天光下爥五色灿然五色之灿未足为伟怪雹狞风勿犯其里茍匪中忱曷以臻此绵代是师于戏孝子
　　宋贾南金
　　孝道之百行所从谁与贾氏实敦古风生弗离亲殁安可弃忍令亲之玉体为泉所閟昼虽不之见接以梦寐梦中相见宛其未死觉后求之寒灯在几得不慨兹澘澘堕泪眷尔孝德闵我章逢栀蜡其貌黼黻其躬父子相轧或不相容我述赞辞用发民衷
　　宋忠简公画像赞　　　　　【明】苏伯衡
　　公之力足以旋干而转坤公之功足以攘夷而安夏始以一言能返北斾而南还后以二十四疏不能回南辕而北驾且留钥之任方切而巧言遽入于帝聪度河之志未酬而大星已殒于中夜何人之于公则知媢嫉而天之于公则不知假借此有志之士百世之下所以想英风而激昻拜遗像而悲咤也
　　先贤赞　　　　　　　　　　【明】黄润玉大里黄先生公
　　商山逸老秦坑遗儒权时一出卒定汉储紫芝罢歌黄墓封土音容寥寥名髙千古
　　中丞任先生奕
　　堇子遗风人恬隐逸避秦逃汉终冺声迹德辉日丽文藻春荣名髙位显达哉中丞
　　仲宁虞先生喜
　　先君仕吴先生值晋三召不起孰知其蕴氷操渊学海度风襟丹青莫尚焕乎志林
　　侍中虞先生荔
　　学明王道文冠士林台城阨运莫遂初心一弟仕陈氷雪同操二子兴唐奎璧联耀
　　文懿虞先生世南
　　家传懿学宦显明廷褒嘉五絶献纳一诚公生也荣百年蓬瀛公殁也宁千载昭陵
　　秘监贺先生知章
　　梦游紫府蝉蜕禁林风月觞咏云水身心李仙夜郎杜老西蜀贤哉先生鉴湖一曲
　　大隐杨先生适
　　羽翼汉嗣賔客唐储黄魁四皓贺踵二疏道在先生不疏不皓宋爵莫羁四明一老
　　慈溪杜先生醇
　　先生有道不求人知耕渔养亲德行可师鄞慈建学荆公起之二邑文风大盛于斯
　　鄞江王先生致
　　天佑先生富道而贫妻收遗子拾堕薪遯世忧民介甫称仁左杨右杜鼎峙吾鄞
　　正议楼先生郁
　　仁乎正议箪瓢屡空春风乡校时雨名公晚遗禄养邈尔云鸿本支百世子孙其逢
　　桃源王先生説
　　鄞江嫡传尊称桃源光启书院宸翰昭宣嫓美四贤乡祠赫赫流庆后昆君子之泽
　　清敏丰先生稷
　　水衡之歌始慰谷城章蔡之疏终忤祐陵正大之学贞劲之节元祐一网崇宁一辙
　　殖德林先生暐
　　事亲而孝与人而忠明于知德终始了翁绍兴黉宇首捐万金祀公于学天理人心
　　特进林先生保
　　赞政帅幕活殍实多远迹权门立朝几何中兴鉴帝心允恻乡饮酒礼天下是式
　　宪敏髙先生闶
　　卓乎宪敏受学山召和之对君心之闲忤时东归推衍麟史文献相承亦有孙子
　　万竹髙先生元之
　　五举不第授业门人九骚见志庐墓终身万竹森严万卷沉酣实多著述允矣荼甘
　　忠定史丞相浩
　　学明天人四十始仕善政嘉猷允光青史上而八行下而三相承绪惟公贤者气象
　　文节魏学士杞
　　公在南宋名徳煌煌使金似弼相国犹光陶径未荒潘舆是悦觞政诗邮碧溪风月
　　文靖舒先生璘
　　先生之学自陆而朱融会贯通卒为大儒美境佳趣风雨敝牀师模后进煦然春阳
　　端宪沈先生焕
　　伟哉端宪本于躬行师道尊严郡国是倡曰道与职惟一无二任重道远名昭百世
　　慈湖杨先生简
　　慈湖啓教象山是宗一诚贯彻万象昭融临民若神处已即易巍然祠宫四方是式
　　正献袁先生爕
　　有鄞儒族自髙而道隆正献裕后光前笙镛著述天地其心鲁无君子后学奚钦
　　敷文汪学士大猷
　　孩提讲经客讶秀颖耄耋休官赐谥庄靖惟时学士一舅二甥风节酷似有光四明
　　文懿陈学士居仁
　　公之事功先定大计公之文章首见两制委蛇鳯池前父后子世纶名堂光贲来嗣
　　宣献楼学士钥
　　隆兴擢第歴事三宗初陈党祸卒忤奸雄飘然居闲晚登台位行已大端渊乎攻媿
　　迂斋楼先生昉
　　先生之文汪洋渊永援据典确风止水静泝其体裁源自东莱黼黻文治云汉昭回
　　正肃袁先生甫
　　巍巍正肃作圣有功擢魁嘉定蹇蹇匪躬禽鸟春风子乐攸同髙山景行允矣儒宗
　　深宁王先生应麟
　　春秋絶笔瑞应在麟宋祚讫箓瑞应在人尼父泣麟先生自泣出匪其时吁嗟何及
　　文洁黄先生震
　　仰惟宗人生值宋季程朱是师今古毕记尊其所闻行其所知逢时孔艰厥徳普施
　　进士袁公镛
　　确乎其诚浩然其气通贯神明充塞天地一身成仁阖门死义孤忠竒节光昭后世
　　剡原戴先生表元
　　有宋遗老避世投闲先生頴出薰陶其间商鼎周彞古雅清竒规模后学望重当时
　　松乡任先生士元
