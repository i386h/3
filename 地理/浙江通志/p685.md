<!-- { "loadSidebar": true } -->
　　卞圜【嘉靖宁波府志字子车象山人于书无所不读入太学蜚腾英誉人号卞夫子登绍兴三十年进士第授州倅著论语大意二十卷行于世】
　　杨简【宋史本传字敬仲慈溪人乾道五年进士授富阳主簿会陆九渊道过富阳问答有契遂定师弟子礼为绍兴府司理犴狱必亲临端黙以听使自吐露常平使者朱熹荐之差浙西抚干出诸葛亮正兵法肄习之军政大修丁外艰服除知乐平县兴学训士诸生闻其言有泣下者夜无盗警路不拾遗绍熙五年召为国子博士会斥丞相赵汝愚简上书言汝愚之忠亦遭斥寜宗更化迁著作佐郎兼权兵部郎官极言弭灾消祸之道授著作郎将作少监入对答问徃复漏过八刻上目送乆之以面对所陈未行求外补知温州在郡亷俭自将民爱之如父母咸画像事之迁驾部员外郎授朝议大夫理宗即位赐金带以大中夫夫致仕卒所着有甲稿乙稿冠记昏记丧礼家记家祭礼释菜礼记石鱼家记又已易启闭等书后咸淳间制置使刘黻即其居作慈湖书院理学姓氏简居太学循理斋秋夜宴坐忽觉天地万物通为一体嘉定元年极言时三劄上俯首谛视至饥民相食处蹙额乆之人争传诵流至北境曰此江南杨夫子也】
　　袁燮【宋史本传字和叔鄞人生而端粹专精乳媪置槃水其前玩视终日夜卧常醒然入太学登进士第调江隂尉浙西大饥燮命每保画一图田畴山水道路悉载之居民名数治业悉书之合保为都合都为乡合乡为县征法争讼追胥披图可立决以此为荒政首宁宗即位以太学正召时朱熹诸儒相次去国燮亦以论去嘉定初召主宗正簿枢宻院编修知江州改提举江西常平召为都官郎官迁司封对言陛下已深知彭年之忠一年虽没众年继进天下何忧不治迁国子司业进祭酒延见诸生必迪以反躬切已忠信笃实是为道本间者悚然有得除礼部侍郎兼侍读时史弥逺上和燮争益力台论劾燮罢之起知温州进直学士奉祠卒燮初入太学陆九龄为学録同里沈焕杨简舒璘皆在学以道义相切磨后见九龄之弟九渊乃师事焉每言人心与天地一本精思以得之兢业以守之则与天地相似学者称曰洁斋先生諡正献】
　　沈焕【宋史本传字叔晦定海人试入太学与临川陆九龄为友从而学焉乾道五年举进士授扬州教授召为太学録以所躬行者淑诸人早暮延见学者同僚忌其立异请黜之调髙邮军教授嵗旱常平使分择官属赈恤得上虞余姚二县无复流殍改知婺源三省类荐以闻遂通判舒州闲居虽贫犹不废读书周必大曰益者三友叔晦不愧也焕人品髙明而其中未安不茍自恕常曰昼观诸妻子夜卜诸梦寐二者无愧始可以言学追赠直华文阁諡端宪】
　　舒璘【宋史沈焕传字元质一字元宾奉化人入太学张栻官中都璘徃从之又从陆九渊朱熹吕祖谦学以书告其家曰敝牀疏席总是佳趣栉风沐雨反为美境举乾道八年进士为徽州教授诗礼乆不预贡士学几无璘作诗礼讲解家传人习自是其学寖盛丞相留正称璘为当今第一教官司业汪逵荐知平阳县郡正颇苛璘以民病告辞严义正守为改容秩满通判宜州卒璘尝曰师道尊严璘不如叔晦若啓迪后进则璘不敢多逊袁燮谓璘笃实不欺无一毫矫伪杨简谓璘孝友忠实道心融明淳祐中特諡文靖】
　　胡谦　胡谊【成化四明郡志字牧之别号东斋奉川人与弟谊师事正献袁先生燮传陆象山学着易説易林若干卷谊字正之号观省佚翁着尚书释疑十卷观省杂著三十卷兄弟文学为乡仪表】
　　王茂刚【延祐四明志居明州林村在岩壑深处刻意读书足迹未尝妄出尤邃于周易沈焕通判州事尝访之其见趣特出于传注之外云】
　　孙枝【至正四明续志字吉甫鄞人从乡先生沈铢学以真实为本教授乡校者十年与铢之子焕相友善又登朱文公之门学问益精粹著书解十三篇袁正献燮见而叹曰初谓子善为文不意造理乃尔宁宗即位诣公车上书极言天下大计不见省嘉定七年登进士第其子起予同榜郡守程覃扁其里曰重桂乡人荣之江淮帅延至幕府枝以禄不及亲辞弗就起予为昭武防军入为监察御史至太常少卿】
　　高元之【延祐四明志字端叔武烈王琼七世孙建炎间父寓籍明州因家焉家贫无书得易编口诵不辍数月忘盥栉后受易春秋学于沙随程迥时傅伯成为郡教授折节与之交元之作变离骚九篇宋诸儒拟骚弗能及也集春秋説三百余家号义宗悉本经防三百五十卷易诗论语后汉厯志解各一卷诗三千杂著五百号荼甘甲乙稿五上礼部不第门人俱显仕号万竹先生】
　　张虙【宋史本传字子宓慈溪人庆元二年进士授州教授浙东帅督新昌旧逋虙手书谏力辞不行改太学正转对言人主当以静制动或有锲薄伤国体者宜革之帝嘉纳焉迁国子监丞转对愿立主正论勿使迎合之人得以投吾机迁秘书郎兼吴益王府教授改兼庄文府讲毛诗终篇乞改读尚书帝曰吾固以诗书成麟趾之美也迁著作佐郎兼权都官郎官对言边事议论贵一用人不可尝试任人不可自疑迁著作郎以疾乞外出知南康筑城平籴民赖其力移知温州遂直秘阁上书论海防利便主玉局观端平初召为国子司业兼侍讲升祭酒以为月令诸书虽出于吕不韦然人主后天而奉天时此书不为无助乃因已讲者为十二卷乞按月观之兼权工部侍郎命下卒诏赠四官两浙名贤録卒年八十諡文靖】
　　王应麟【宋史本传字伯厚庆元府人九嵗通六经淳祐元年举进士从王埜受学调西安主簿差监平江百万东仓调浙西提举常平茶盐主管帐司初应鳞登第言曰今之事举子业者沽名誉得则一切委弃制度典故漫不省非国家所望于通儒于是闭门发愤誓以博学宏辞科自见假馆阁书读之寳祐四年中是科迁国子録进武学博士丁大全欲致应麟不可得迁太常寺主簿面对边事言愿汲汲预防母为壅蔽所欺时大全讳言边事于是应麟罢未几大全败起通判台州召为太常博士擢秘书郎彗星见应诏极论执政侍从台谏之罪迁著作佐郎度宗即位授礼部郎官迁秘书少监兼侍讲贾似道语包恢彼盍少自贬损恢以告应麟笑曰迕相之患小负君之罪大似道斥逐之主管崇禧观乆之起知徽州其父防尝守是郡父老皆曰此清白太守子也摧豪右省租赋民大悦召兼侍讲迁起居郎兼权吏部侍郎指陈成败逆顺之説似道复谋斥逐适应麟以母忧去及似道溃师江上授中书舍人兼直学士院疏陈十事请集诸路勤王之师惟能战斯可守进礼部侍郎寻转尚书兼给事中左丞相留夣炎用徐囊为御史应麟奏囊与梦炎同乡引以自助善类为所噬疏再上不报出关俟命遂东归后二十年卒所着有深宁集玉堂稿掖垣稿诗考诗地理考汉艺文志考证通鉴地理考困学记闻防训集解践阼篇补注急就篇补注王会篇小学绀珠玉海词学指南词学题苑笔海姓氏急就篇汉制考六经天文编小学讽咏】
　　黄震【宋史本传字东发慈溪人宝祐四年登进士第调吴县尉摄长洲华亭皆有声擢史馆检阅与修两朝实録轮对言当时大曰民穷曰兵弱曰财匮曰士大夫无耻乞罢给度僧道牒収其田入可以富军国纾民力时宫中建内道场故酋及此帝怒批降三秩用谏官言得寝出通判广徳军初孝宗颁朱熹社仓法于天下而广徳则官置此仓民困于纳息至自经震为别买田六百亩以其租代社仓息约非凶年不贷而贷者不取息郡守贾蕃世骄纵不法震数与争论蕃世积不堪疏震挠政坐解官抚州饥起震知其州不抑米价价日损亲煮粥食饿者补刻六经仪礼修复朱熹祠制祭社稷器复风雷祀禁竞渡船改提刑狱决滞狱清民讼赫然如神明移浙东提举常平进左侍郎官及宗正少卿皆不拜震尝告人曰非圣人之书不可观无益之诗文不作可也着日抄百卷卒门人私諡曰文洁先生】
　　舒津　舒浒【两浙名贤录津字通叟奉化人读书积学期至古人景定三年进士迁太学博士知平江事勤敏雅志澹如着续防求尚书解春秋集注十七史纲目从弟浒字平叟景定元年入太学讲明正学虽寒暑弗懈着易释二十卷系词説三卷读书随等五卷心经六卷一门经学人谓得文靖之传】
　　曹説【嘉靖定海县志字习之痛其父死李全之难絶荤酒婚宦刻志问学五经有解后学问难亹亹不倦酬答从故家借书先请书目一闵即能言其本末平生无喜愠尝戒学子絶人我则天理自着为易解全书分辞变象占学者称泰宇先生诗文三十卷精洁可传】
　　元
　　程端礼【元史韩性传字敬叔鄞人防颖悟纯笃十五能记诵六经晓析大义庆元自宋季皆尊尚陆九渊氏之学端礼独从史防卿游以传朱氏明体适用之指学者及门甚众着有读书工程国子监以颁示郡邑校官为学者式仕衢州儒学教授卒年七十五】
　　程端学【成化四明郡志字时叔号积斋端礼弟至治进士授国子助教考满陞国史院编修每论譔为学士虞伯生所推服南宋间四明学者多宗陆氏惟黄东发史防卿独宗朱氏端学与其兄端礼师防卿尽得朱子之指平居方毅刚正一举动必合礼法人以比河南程氏二夫子在国学时慨春秋在六籍中未有一定之论乃取前代百三十家折衷异同着春秋本义三传辨疑春秋或问经筵官请取其书板行天下以授来学】
　　黄叔英【黄潜黄叔英墓志字彦实慈溪人文洁先生震邃于经术生三子俱克绍家学而叔英最小介然特立尤酷肖焉治其居曰戅庵闭门读书甞为晋陵宣城芜湖三学教谕又为和靖采石两院山长于经史百氏之书过目辄成诵为文儁拔伟丽意气奔放若不可御而要其归能弗畔于道有戅庵暇笔三卷诗文杂著二十卷】
　　王昌世【黄潜王昌世墓志字昭甫尚书应麟子以恩补承务郎未及禄而宋亡尚书杜门不出取经史诸书讲解论辨昌世听受无倦自是于名理经制治道之体统古今礼典之因革殊间异见靡不究悉蓄书万余卷燬于火露抄雪纂至忘寝食书以复完为文一发于本实尤精于易占騐如前知云当世诸公荐章交上昌世力辞曰士之大节嗣守为难敬身所以敬亲得读父书求已志以毕此生足矣不愿乎外也性孝友与人交重然诺亦不茍为阿附卒年六十一】
　　蒋宗简【成化四明郡志字敬之宋尚书猷之六世孙幼甞受经于天台翁伯章后程端礼自江东书院山长归宗简师事之日与同里郑觉民王厚孙讲明正学折衷易书春秋诸家之説两为郡庠训导绳绳有师法所着易集义诗答问春秋三传要义藏于家两浙名贤録翰林柳贯甞异其文方具荐牍而宗简已属病不起年三十有二人以顔子方之】
　　赵偕【两浙名贤録字子永慈溪人初业举子尝读杨文元公所著书恭黙自得乃悉弃旧学尊崇之虽处山林恒有忧世之色邑令陈文昭亲至门受学平居躬行孝友日举圣贤之言以裁狂简学者称为寳峯先生】
　　刘希贤【成化四明郡志字仲愚鄞人少嗜学长从乡先生薛观景荀学春秋博习强记为文敏疾至顺间中浙江乡试复中春闱授太平路天门书院山长讲论经传得其指归调长信州白石书院江西行中书防政苏伯修咨以治道希贤条答之切中时宜后改会稽教谕见雅乐敝弛叹曰圣人制乐所以格神人和上下定民志讵可小视哉乃捐俸率诸生命工修饬陞江浙儒学提举致仕夀六十有六所着有春秋比事缾窝稿自号木石子人称木石先生】
