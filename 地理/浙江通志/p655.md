<!-- { "loadSidebar": true } -->
　　何宠【台州府志字汝锡临海人嘉靖癸丑进士知无为州时有倭警筑城浚池而民无扰陞刑部员外郎中出知潮州潮亦患倭宠一以静镇徐察其利病兴革之军兴旁午民不知有征发忽寝疾阖郡奔走祈请及卒罢市巷哭肖像祠之】
　　冯学易【临海县志字韦卿隆庆丁夘举人授河南西平县抚字有方人吏和洽陞淮安管河同知河道自景泰以来嵗决嵗修迄无成绩时议濬赵渠开泇河学易相度効能筑隄固岸不遗余力逮河工告成晋长芦盐运同知两摄使篆洞晓鹾政吏不敢欺寻转河南运使致仕】
　　蒋承勲【临海县志字继之万厯丙子举人授敎谕陞东流令首除供具以苏里甲清驿递侵牟之弊革两造先纳纸钱陋规凡小大狱务决以情郡侠汪一沧习符咒立能死人利兄赀毙四命而夺之有遗腹孙幸寄他姓获全寃久未雪来赴愬承勲戒勿泄越日集丁壮托他行倐至沧家备得符诅状验实坐辟悉还其赀陞黄州府同知黄郡帆艘鳞集驵侩出没承勲下车清军役盘获巨盗招申弃市一境肃然荆府宗藩骄纵凌民巨珰李忠奉防谒陵虐用民夫悉折以理不为屈治绩为三楚冠转蜀藩长史致政归】
　　金孚兑【旧浙江通志字吉所太平人万厯辛卯举人授曲江知县值嵗侵请于巡抚奏蠲税粮复发官帑赈之所活数千家韶郡密迩诸洞互市交闗者稍忤其意辄羣哗杀掠孚兑内严守御外布恩信猺人戒不犯境为粤东清廉第一迁江西瑞州府治中方七阅月告归】
　　王万祚【台州府志字君锡临海人万厯乙未进士释褐当涂令甫至先问大姓主名为积害者得若干人悉法治之诸豪屏息革羡耗严保甲政声大着父忧服阕补汝阳值邑灾单车问民疾苦为请缓嵗征民感激急公额赋早足擢南福建道御史弹劾不避权贵奉差下江贪墨吏望风避去所纠皆大僚大姧而纎屑猥细者置不问差甫竣而逝】
　　周颂【台州府志字仲美临海人万厯庚戌进士授工部主事陞员外郎中出为武昌太守武昌省会殷繁宗藩骄恣虐民最称难治颂至申明禁约裁折以理咸帖然无敢哗举卓异擢按察司副使分巡常镇道防逆珰魏忠贤遣缇骑逮前都御史髙攀龙髙赴水死又逮吏部主事周顺昌义民顔佩韦等公忿丛殴缇骑立毙一人吴下鼎沸逆珰矫防捕髙子世儒顶解坐鼓噪诸生以漏防株连林下缙绅邹嘉生等势酿不测颂诣两台极言冀为销辑抚军毛某难之颂出疏草袖中谓如是似当免咎毛阅之内云方顺昌奉防被逮府县为促开读而官旂不应留连需索订期十八日致生逺迩之心此变之所由肇等语因相顾首肯曰如若草攀龙已死其子当亦见原不独可全活诸绅士于顺昌一案亦易了也遂如其稿以上得防止置顔佩韦等五人于法余一无所问嗣珰侦知其事罢官归崇祯改元起补湖广布政司参政分守荆南道感疾卒】
　　任大冶【宁海县志字天卿万厯己未进士授无锡知县厯陞刑部郎中时顾宗孟以触魏珰下刑部勘大冶即谢病司冦入卧内强起之答曰天日在上讵可附防予头可断舌不可转也越月出知庐州问民疾苦敦厉士习二州六邑之长咸闻风振饬以病卒于任】
　　王如春【西江志黄岩人天啓进士知余干县值洪水泛溢出俸赈济上请减徴改折复捐赎自龙津至坝口靛窟筑隄数十里民称王公隄】
　　牟贤【旧浙江通志号拙庵黄岩人崇祯甲戌进士授广州司李俗颇诪张刑书统于省会滞狱者不下千人贤疏其案牍以慈佐明旬日囹圄为空龙门民叛逐其长吏贤单骑诣铁冈三峒为指陈善后计龙民拜服行取吏部文选主事后归里三十年足不至城府】
　　国朝
　　叶臣遇【乡贤留祀册临海人以贡生选潜江县知县地当荆襄之冲时剧冦盘据西山调各省兵会军需皆倚办于潜臣遇朝挽夕输兵有余粮而民无重累纪功优叙陞郴州知州始至即请还粤省引盐之捺税严前朝滥征之仓米湖南北之人皆爱戴之寻以母老告归康熙十三年闽冦犯境时台郡兵粮单少臣遇尽散家财以佐军需励士庶为城守计寻事平目击台郡兵燹之后流亡日多逋赋日积诣制府李之芳备陈困弊请勘实题蠲厯年荒税民得苏息康熙己未督抚交章举博学宏词以病不赴】
　　浙江通志卷一百六十九
　　钦定四库全书
　　浙江通志卷一百七十
　　人物【三】
　　循吏【四】
　　金华府
　　汉
　　杨扶【金华先民传字圣仪义乌人爲武源令迁交趾刺史所至皆有恩惠州人爲之謡曰杨圣仪政多竒】
　　张敦【浦阳人物记字伯仁浦江人爲诸暨令海寇二百余人剽掠爲患悉平之转重泉令民悦其化累官至车骑大军】
　　骆俊【三国志骆统传注统父俊字孝逺乌伤人有文武才干少爲郡吏察孝亷补尚书郎擢拜陈相値袁术僭号羣贼并起陈与比界姧慝四布俊厉威武保疆境贼不敢犯养济百姓灾害不生岁获丰稔】
　　陈修【传详介节】
　　韩晏【金华先民传字德茂东阳人举孝亷起家爲永寜令迁张掖太守后爲河南尹所至以仁惠称】南北朝
　　朱幼【金华贤达传字长明义乌人歴迁州刺史兼度支使治有功人歌曰朱幼渡江东民安盗贼空】
　　唐
　　厉文才【金华先民传东阳人贞观初爲道州刺史是时南土未靖荔浦之寇猖獗掠境文才临郡期月羣盗悉平威爱甚着改容州刺史未几辞归】
　　宋
　　王师愈【万厯金华府志字与正金华人绍兴戊辰进士乾道中除金部郎官召见言事御札俾条奏尝称其有谏官才尚书杨倓隂附执政欲督诸郡积逋以偿内府贷银师愈以爲防上扰民持不可罢知饶州后除浙江提刑狱丐祠卒其爲政仁恕而纲目整齐所至赈荒裕民慑骄兵擒妖贼皆卓卓可传朱子爲作墓志称其有本有文德望隐然爲东州之重】
　　范溶【金华先民传字茂实兰谿人以祖任爲太庙斋郎歴权通判饶州练熟吏事决谳详明三爲刑官再治邑皆以平恕称】
　　徐良能【传详介节】
　　潘焘【金华先民传字无愧兰谿人以祖任补官仕至广南东路经畧安抚使其权知邵州日朱子安抚湖南与周必大联章荐之称其以问学持身以文雅饬吏政先教化囹圄屡空虽湖北猺寇犯边而处置得宜民用安堵其爲大贤所称如此】
　　乔梦符【金华先民传字世用东阳人淳熙二年进士知歙县有大逵当水冲居民嵗苦霖潦梦符爲筑堤凿渠人免水患号乔公街后除大理正奉防鞫郭倬狱于宿州不畏权势进监察御史】
　　孙礿【金华贤达传字居敬东阳人淳熙十四年进士累迁太学正奏对慷慨亟防褒进监丞防京尹辱武学生不以其道礿抗疏力争不报遂请外知汉阳军寻知黄州宪湖南所至皆有善政仕终兵部郎官】
　　石范【浦阳人物记字宗卿浦江人绍熙元年进士调奉化尉岁饥贫民将爲变范赈之不诛一夫而定迁知婺源县县有月桩钱二万皆取之民范请蠲其十之二俄权通判袁州峒獠弄兵袁当其冲范摄州事练军旅广储蓄博访守御之防峒獠不敢近转通判泉州卒】
　　潘畤【万厯金华府志字徳鄜金华人以仲父良贵任爲登仕郎歴知广州潭州再迁尚书左司郎中其治郡先教化务施舍至典方面养威持重务存大体有所张弛必先究其利害本末然后出令尝自谓吾之爲治主于寛而不使有寛之名辅以严而不使有严之迹惟其纲维总摄而脉络流通是以坐走羣吏而我常无爲也当时号精吏道者无能出其右及卒朱子爲志其墓】
　　李大有【金华先民传字谦仲东阳人庆元二年进士累官通州通判民田岁苦旱大有相地势凿五狼山石麓引江水入河以漑之自是岁大稔而商船亦竟达城下爲通州无穷之利摄郡事吏持案白事例钱合自支送大有判曰有例可送无法可支悉却之改太常寺博士卒于官】
　　刘邦光【吕祖谦刘邦光墓志字国华武义人知湖州长兴县岁恶发圭田之粟爲民先夫人亦脱簪珥爲粥以食饿者终知沅州安静不扰殁而人有余思】
　　康植【王袆康植传字子厚义乌人嘉定七年进士授奉化县主簿歴迁国子正改通直郎轮对言事抗直忤乔丞相行简意差通判广德军救荒有法陞知本军以治最闻除浙西提刑狱劾奏平江守臣史宅之治郡无状宅之兄嵩之时爲丞相并连及之疏入理宗怒欲重罪之知枢宻院杜范爲之极諌乃徙宅之隆兴而植提刑福建改知寜国府兼权江南东路提举茶盐义仓奏免和籴行经界法除都官郎中出知吉州改福建路转运判官兼摄建寜府赈水灾拯盐政惠大孚赴阙奏事卒于建溪驿】
　　潘友文【豫章书字文叔婺州人开禧间令永丰政尚寛惠推诚抚民时役法所在破家友文曲爲均调使不困去官民爲立祠】
　　胡岩起【金华先民传字伯岩永康人嘉定甲辰进士知闽县广帅真德秀雅敬重之爲江西提刑司干办公事值贑卒朱先啸乱杀提刑使者岩起相度事宜佐新提刑陈恺密授方畧遂平其乱贑人作平贑録纪焉】
　　楼大年【宋濂楼大年传字元龄义乌人从乡先生徐侨游侨朱熹弟子故大年长于性命之学登嘉定癸未进士知隆兴府南昌县爲治先教化建利去病若嗜欲然迁奉议郎通判吉州提刑狱李迪以大年亷慎命録一道滞囚大年随重轻而疏裁之抱成案就迪言咸听未几摄郡事江东大姓查氏以父遗书据防弟资产几六十万弟长诉之州县歴二十年不解迪曰非清白吏如大年不足以究此以事下大年举张咏决子婿争财故事爲例人以爲允歳终吏以公帑钱粟羡余来白曰此公券内物前官具有例大年斥之以充军饷寻陞朝奉郎初理宗降训廉恤刑二诏大年因摭古之可法戒者二百事疏之阙　心偶録藏于家】
　　许子良【宋濂许子良传字肖説东阳人嘉熙戊戌进士用宰相乔行简荐监镇江西酒库前此赢羡率自入子良不纳以归公家迁知晋陵县版籍纷乱官赋多放失子良爲稽逃亡考隐漏催科定繇条序粲然改宣教郎知都昌县库藏赤立子良节缩浮冗两年之间供输有余转承议郎差干办行在诸司粮料院有防俾阅滞狱八十余子良爲繙案一一谳之虽累岁不引决者一旦曲直皆白进太学博士请外出知台州节缩如都昌凡典例所宜得者亦谢去居半载郡计裕如叙朝散郎卒】
　　范士表【金华先民传字叔端兰谿人丞相钟从子也嘉熙戊戌以别头试登第歴官爲衢倅适郡民有啸众爲乱者守惧委印去人情大震老幼星散士表摄郡事恊僚佐集筹画爲守御计益兵诛讨旬日元恶就戮郡頼以全】
　　黄梦炎【金华贤达传字子阳义乌人淳祐末登进士第入淮东制幕主管机宜文字建议蠲放屯租邉民以安业判平江府撙节浮蠧白免淮西总领累岁所索无名钱咸淳初除司农寺丞轮对力陈时弊请减浮费戒宴私度宗嘉纳累迁户部左曹郎以朝请大夫致仕】
　　元
