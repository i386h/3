<!-- { "loadSidebar": true } -->
　　道学之家，象山、考亭，偶有异同。於是主静实修之说，互为输攻墨守。以予观之，皆小儒剿习绪论，未睹斯道之大原耳。尝稽考亭，亦尝泛滥百家，自负豪杰。每每留心於乾竺、流沙诸书㈡。及受学於李延平先生之门，为学乃始敛就平实。则知上达之功，率皆本之下学者也。先生盖尝师事罗豫章，豫章好静坐，先生退，而亦静坐。时时自稽喜怒哀乐未发气象，久之洞贯融释，事事条理。则先生固尝根极主静，了彻悟门，特不欲标树自异。知先生，则愈知考亭矣。濂洛之学，至考亭而集其成。要之古人先河后海之义，则先生其积石龙门乎？先生生平不务著述，卒后，考亭辑其问答遗言。厘为三卷，传之四百馀年，岁久弗戒於火。其裔孙葆初，向侨吴门，以参戎入闽，修葺祠宇，重锓之，以惠后学，而以其别集二卷，附之於后。适余行部剑津，因得而稽阅之。其间诠释典坟，探研性命，罔不本之君父大伦，以及日用常行。当圣远言湮之日，而悬照当空，秉炬迷途。所谓千百世之远，东海北海之遥，而验之此心此理，无有不同者也。昔人以世无二程，无复知有濂溪。然则若无考亭，将不知有先生矣。余於大道指归，未窥涯涘。唯是家本豫章，徙居伊洛，比年入闽，得瞻先生及考亭里宅，不胜徘徊慨慕！故因葆初命序先生之集，而备著先儒道术源流，初无异同先后之分。所以一道德，而崇实修，庶不虚葆初刻斯集之盛心也夫。但余意有未尽者，近代从祀之典，寥寥仅止数人。河东不事著述类先生，新建独鉴良知类鹅湖㈢。然自先生而推之，其间独行清修，羽翼圣宗者，实有其人。庙廊之上，详加慎考，进而俎豆，以示崇儒劝学，亦新朝一大盛事也，读先生集因并及之，以志余景仰先生万一之私耳。顺治十一年甲午仲春古浚周亮工顿首题於赖古堂。
　　【注】㈠　周亮工：清，祥符人，明崇祯进士。
　　　　　㈡　乾竺，流沙诸书：乾竺指印度，流沙在新疆。句云佛经。
　　　　　㈢　鹅湖：指江西上饶鹅湖寺，朱熹和陆九渊在此进行过哲学辩论。
	

李延平先生文集序
	

清朝李佐圣
　　静坐读延平先生答问，每一二语，竟日涵泳不能置。至於学者心体力行之，则毕世有所不能尽。虽以考亭之才之学，同安归后，乃悔空言，全不济事者，而为学始就平实。然则近之著书立言，以为文集者，其亦不可以已乎。酌其大指，於三易、春秋，深所推勘。体验动静之间，存养功夫既密，气质融化，运用神明，自然於圣贤道理，当下洒落。故遇事无可多言，作书不能多字。而辞气醇厚莹彻，使人眼不觉沉着。其一二警策处，亦复发人汗省理会不穷，裨益后学，良匪浅细。嗟夫！莫大文章在是，先生其何以文集为哉。先生之传可不传，先生之诗可不作。但尝诵先生所称渚宫观梅诗，平生涵养，俱可想见。又何必补岩桂，为冰壶秋月，点缀微云哉。余用是俯仰群贤，对扬千圣，一月万川，春风满座。无待溯渊源於濂洛，赘前人爵祀谥传后也。不揣以葆初李君之请，而窃附数行焉，然已自厌其为多言矣。琅玡后学李佐圣题。
	

罗豫章先生序
	

清朝巡抚张伯行㈠
　　由孔孟而下，斯道之传，开於周子，盛於二程，而大会於朱子。朱子继周程之统者也，顾其渊源一脉，而豫章而延平，的然相承，如河源之发於昆仑，由积石历龙门，而东注以放於海也。斯道之传，盖非偶然。中间若无潜思力行，任重诣极，如罗豫章先生者，又安足以肩承先启后之任乎？先生为人，严毅清苦。四十一岁，始受学於龟山之门，计其时亦已晚矣。夫学者，惟无志於学则已，有志於学，虽其前之溺於流俗，误於岐趋者。一旦亲承大儒之训，翻然勃然，即可以得乎吾性之所固有，而圣贤之道，求诸日用，而无乎不在，独未有笃志求道如先生者耳。当时龟山弟子千馀人，何不告以伊洛所传之学；为一闻至论，遂惊汗浃背，自悔虚过一生，非先生之笃，其孰能超然自拔如是。且既从龟山受业，又裹粮走洛，而见伊川。既得伊川指示，又归而卒业於龟山，抑何求道之勇也！迨后，尽得龟山不传之秘，筑室罗源1山中，绝意仕进。终日危坐，以体验天地万物之理。盖其造道成德，有非世人之所及知者矣。先生之学，传之者李延平也。常教延平，静中看喜怒哀乐，未发时作何气象？盖以寂然不动之中，而天下万事万物之理，莫不由是而出。故必操存涵养，以为应事接物之本。此龟山心法，深得伊洛之传者也。延平答朱子问学，必举罗先生绪言相谆勉。其谨师传，以成后学如是。至朱子扩而充之，致广大，尽精微。使孔孟周程之旨，融会归一，如万派之朝宗於大海。而先生居三传之中，一脉渊源，的然有自，亦如河之由积石历龙门以东注也。其承先启后之功，岂不伟哉！先生少著述，惟遵尧录、二程语录、及杂著议论要语，学者合而观之，可以知先生之学，即可以知周程朱子相承之学矣。
　　【注】㈠　张伯行：清，仪封人，康熙进士，累官礼部尚书。
　　【校】1.罗源：原本作“罗浮”，今据改。

艺文志　引　碑　铭　跋　书　祭文

	

李延平先生文集小引
	

清林润芝邑人
　　闻之前人有美，而弗为之阐扬，后进之訾也。幸生大贤之里，得从先生长者之后，拜其遗像，瞻其仪型。而嘉漠懿行，听其废阙，罪孰甚焉？今夫好奇之士，足迹所至，务为探奇、索幽、吊古、求逸；或於穷山、莽野、荒冢、断碑之下，得其隻字，莫不欢呼踊跃，饰衍翻传。若夫山僧、野老、畸人、女士，一言之韵，亦必群相酬和，共为揄扬，称为盛事，脍炙人口。骚人墨士，流风孔长。乃圣贤道脉，理学渊源，坠焉弗讲，抑独何欤。吾邑先贤李文靖先生者，上以继杨罗道南之传，下以开朱子大成之统。有功圣门，嘉惠后学，固昭昭在天下万世也。彼未窥户牖之士，至或以其著述少之。呜呼！亦甚不知先生之道也。且夫言也者，圣贤所以载道也。故得道而忘言，犹之筌所以载鱼，故得鱼而忘筌。论语一书，亦门弟子所述而志之者也。故子曰：“天何言哉？四时行焉，百物生焉，天何言哉？”昔朱子云：“先生郤不曾著书，充养得极好。凡为学亦不过恁地涵养将去，故粹面盎背，自然不可及。”又曰：“自见李先生后，学始就平实。”则知先生之意，固不存於著述也，明矣。即《答问》一书、亦先生身后，朱子追思而手编之者。今观《答问》中，试求其涵养气象者为何如？其於日用上，下工夫为何如？其虽在山野，忧世之心为何如？呜呼！其可以著述求之欤？先生之言曰：“某语言既拙，又无文采，发脱道理，不甚明亮。”又曰：“某文采鄙拙，未能辄发一语。”是先生虚衷与物也，人亦遂以是疑之。观先生初上罗先生书，灏气宏辞，直与昌黎《师说》相表里，亦可得其一斑1矣。自兹之后，一意潜心於涵养，遂不复留意於文章。盖先生莹彻无瑕，如冰壶秋月。至其论三纲不振，义利不分，则又如烈日秋霜，非充实光辉，而能若是乎？予性质粗鄙，而多窘束。每一思先生书云：“如至人家，看壁上碑文。必俟茶毕，起向壁看。看毕，又移向次壁看。看毕，仍就坐。”其详缓专一如此。其语侯师圣亦然。“至如不快处，亦自念随寓而安，方是道理。今乃如此，正好就此下工夫。看病痛在甚处？”予每当此一思之，亦不觉涣然冰释。其语语引人著胜地如此。予既服膺先生斯道，每叹斯集之废阙，手录一编，订其讹舛，分其卷2帙，广集见闻，贮之笥中，拟付枣梨。予友葆初君於从戎之际，皇皇於谱牒之是求，乃又殚心於文章理学。亟求镌以垂来祀。其志洵足尚矣。予嘉其请，而乐观厥成，因系一言於简末。嗟夫！予愿天下之读是集者，请弗以文字求之，当求夫先生之所以涵养，与其所以日用处下工夫，与忧世之心，则几矣。顺治3癸巳长至日同邑后学林润芝延年氏敬书。
　　【校】1.斑：原本作“班”字，今据改。
　　　　　2.卷：原本作“券”字，今据同治本改。
　　　　　3.顺治：原本作“顺冶”，当误，今据改。
	

新建
	

清郡守雷维霈南丰
　　文昌宫引
　　窃唯仰观天象
　　文昌之气似珠。俯察坤舆，文笔之峰在目。延平古南剑州也，地居全闽之中，龙势逶迤，绵亘千里。收建邵两河合襟之水。万山屏张於后，九笏秀峙於前。地灵人杰，理学科名，代有传人，迩年间差於昔，都人士思有以振兴之。因郡城内亟旧有文昌宫一座，规制未甚宏敞，将欲扩而大之，又限於地。度府署东有延粮官衙旧基一片。青鸟家咸以为吉。拟於其地，改建殿阁数楹，以尊祀文昌帝君神像，甚盛举也。伏念帝君以孝友之神仙，作文章之司命。我皇上御极以来，崇尚徽号，光祀佑文，於帝君弥加礼焉。今而鸠工庀材，庙貌一新。岁时月吉，聚衣冠而俎豆之。瞻鸾阁之巍峨，荷龙光之赫奕。吾知人文蔚起，甲第峥嵘，当不仅如古人也。是役也，董事诸君子皆纯正士。其经营措置，自能準酌舆情。阖郡绅耆当必有踊跃急公，以共襄厥举者。余忝守斯土，亦相与乐观厥成也矣，故乐得而为之序
	

重建浮桥引
	

清郡守雷维霈南丰
　　窃以除道成梁，周庭垂训。乘舆听政，郑相贻讥。延平府城水东，向有浮桥一座。嗣因被水冲散，淹废多年。两岸民人，朝夕往来，虽有渡船数具，权宜利济。每值天雨溪涨，飓风四起，溜急惊涛，官吏军民，均多病涉。博采舆论，咸以为修复此桥，诚目前一大急务也。第需费浩繁，约在千金以上。不假众擎之力，难成集腋之功。然以一郡称便之事，合六邑以捐输措置，犹易为力。至挽桥人夫，现有驾渡桥子，足敷策应。饩羊尚在，勿庸另筹。爰集郡城荐绅，选举公正老成。首先董事，出簿劝输。毋论在官在民，其有乐事趋公，捐资成美者，随缘乐助，请登。台衔芳名并书愿捐数目於右。因庆求庆，聊分白鸽青蚨。欲仁得仁，奚啻慈航宝筏。容俟工竣，勒诸贞珉，以垂不朽云。
	

募建王台乡经正书院引
	

清邑宰杨桂森云南

　　余奉
