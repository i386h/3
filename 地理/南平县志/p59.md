<!-- { "loadSidebar": true } -->
　　贺礼，遇亲族长者寿诞，先仪物，傍晚则往上烛，清晨则往拜寿，必具衣冠，躬亲为敬，以三拜为率。婚姻往贺，前辈尚具衣冠，而今已鲜。贺者多以长揖。入泮登科，则必具衣冠往贺，亦以长揖。吊礼，以香烛纸箔，或具银钱为仪，及期素服往奠，行三叩礼，午备酒馔款宾而后散，若长亲至戚故，小敛备裯衾，妇女亦往。夭扎灾眚，则躬亲慰问而已。

	

乡饮

	

　　乡饮之礼，邑令偕学官为主人。先期速宾，凡捂绅耆儒，年至古稀耋耄者得预焉，谓之介宾。乾隆间盛行，嘉庆中叶，犹举其礼，自后遂熄，而古道不复矣。士人相见皆揖，宾朋自远方来，初见置酒曰洗尘，饯别曰祖道，今尚有行之者。
	

民行
	

　　民之属有九儒、农、工、商贾、吏书、卒徒、巫、僧、转徒执事者。儒为上，五步一塾，十步一庠，朝诵暮絃，洋洋盈耳。农胼胝汙邪，硗确崎岖，垦辟殆尽，器用朴素，市无奇技淫巧难致之物。吏役视官长为进退，其为谖亦易烛鲜骠犷。巫僧习经忏，无幻惑术。其君子尚节操，而少脂韦。其小人朴遬，而吝啬畏法，而不敢为非。妇女事针黹不出户，非盛礼不加饰，道路乘篮舆，行必导以男子。编氓虽穷，守死而不鬻男女。亲戚相保，尊卑以序，不以贵贱殊异。睦任恤之行，财产或不足，而情意有余。贫贱之党，戚谊弥笃。

	

言语

	

　　闽省土音，府殊而县不同。南平城内外，独无土音，但语言直朴。上游诸乡，与顺昌、建宁相通。樟湖坂以下，则与省会音近。

	

衣食

	

　　南平日三餐皆饭，以食粥为耻！惟夏晚间食之。民茹蔬菜，虽富者不常珍，间御珍亦无兼味。无茶坊菜馆，酒惟乡居有家酿，如峡阳、西芹、徐洋、南溪、樟湖坂、大横，皆有库酒发扛。樟湖坂酒如福州造法，生纳瓮中，以笼糠煨熟。峡阳之酒则从延制，酿窨尚如法。城中市酤酒，人或煎蔗糖为膏，益之火烧，以助色增酽。或加酒母，酒母者，压糟逾年润回之汁也，入酒味重，饮之令人头眩，又有入药者，酒坏则捄以石灰，皆损人。一种白酒，厚者名双醅1，年来米贵，双醅转下昔之短白。前辈2谚云：“无客不提壶。”胥徒多嗜酒，有不粒食，而终日醉乡者。近里居，亦罕不提壶之家。
　　宴会向用高头，如古飨礼，示恭俭之意。肴取丰洁，不贵难致之物。近渐即於奢，殆于二簋可用享，八簋不可维宴云。
　　衣尚布，色惟青碧，鲜用帛。娶妇一制鲜衣，三时一袭，暑易以葛足矣。履袜多家制。面衣用禅，缊袍与裘皆鲜。近服渐美，往往履丝曳缟，少年袍袷备，或有重裘者。

	

居处

	

　　城中多傍山结庐，仅避风雨，雕甍画栋，曲槛回廊无有也。惟厓隒岻崿，举足有登陟之胜。烟岚缥缈，放眼得山水之观。向有藏春峡、水云村、观物园，今则或为庙为畦为墟矣。
　　处室之间，率一夫一妇，虽富贵，罕置侧室。供役代力，多用佣保，亦少常畜。南邑少远游之人，平居惮於应酬，荐绅皆扃户简出，淡素不改生平。
	

岁时

	

　　元旦五鼓，比屋净室焚香，陈果酒，焚楮币，拜神祇祖先。爆竹喧阗，谓之开大门。少长序拜，亲朋称贺，谓之贺春。三日市不列肆，谓之节假。五日各执所事，谓之开假。亲朋交相宴饮，谓之春叙。立春先一日，郡守令祀勾芒神於东郊，迎土牛於府，俟交春时鞭之，人兢取其土为宜年。
　　正月初九，传为玉皇诞辰，清晨净几焚香以奉之。
　　上元夜祀先，户各燃灯，谓之元宵灯。里社自初八九，各制花灯迎神，填塞街衢，箫鼓达旦。里人尚书刘璋，客中忆延平，有“最是元宵风景好，花灯万朵闹楼台”之句。
　　清明，妇女带柳。士庶祭扫先茔，牲醴外，用青树叶染秫米为饭团，或用饼果，果和艾，祭毕，以楮钱挂墓。
　　春三月，各坊社择吉，延黄冠设坛礼醮以祈福，迎所祀神，以祓不祥。端午，悬蒲艾于门，切蒲根和雄黄酒饮之，俗谓解毒。以箬叶裹米为粽祀先，兼用牲果分亲戚，谓之分节。合和香药，储以绣囊。制茧虎饰圆蒜，以锦结长命缕，令小儿佩之。邑人兢渡龙舟，先时游人或命侣泛舟，放标赌胜。近年百物翔贵，绝无此风。
　　夏五六月，乡人击鼓揭旗，诣溪源庵、披云道院等处乞香火，谓之保苗，若岁旱，则嗟呼於神以祷雨。
　　七夕，女儿备瓜果，祭牛女双星，乞巧於庭。
　　中元祀先，焚楮纸衣冠。大户设斋果馄饨及冥钱等物，延僧道，为焰口蒙山，谓之施食。
　　白露，祭扫坟墓，如清明。
　　中秋，前各里社设坛祀塔，或纸制或瓦垒，张灯结彩，笙歌彻夜，观者如市。士民祭墓，半於是日，携牲馔，拜祭如初。
　　重阳，士庶结伴登高，蒸栗糕，饮茱萸酒，以解恶气。
　　冬至粉米3为团，以祀其先，粘果树以达阳气。民间於先夕作团称庆。有服者，须亲眷之。
　　腊月，择日扫室宇，洁器物。二十四夜祀灶，里人传神升天，至除夜，燃香灯迎之。岁除，民间祀先，谓还年。以酒米牲果相，谓之分年。除夕，蒸饭储之，谓之岁饭。蒸米粉为糕，谓之年糕。儿女燃灯围炉达旦，谓之守岁。是夕各户门前，火光烛天，爆竹相闻，以辟鬼祟。

	

禁忌

	

　　胎教自古所尚，南邑尤忌工作。虽邻里，闻斧凿之声，必禁止。箍桶、糊窗、疏塞、补缺皆在所禁，犯之则堕胎，或生子不备，甚则伤孕妇。分娩后，忌锁钥，能令儿不乳。
	

杂俗

	

　　里图枌榆4之外，有蓝雷之族，是谓畲民，莫原其始。言语各殊，而质朴鄙俚。男女力作，垦山为业，租庸不及焉。自为婚姻，罕与外人酬酢。世际升平，亦佃民田耕耨，间有一二读书者。乾隆五年，编图隶籍，亦有入庠者，蒸蒸然染华风矣。依山傍谷，诛茅缚屋而居曰棚民，携山禾、山芋、桐、茶、杉、漆、靛、苎、蕃薯之种、挈眷而来，披荆棘，驱狐狸种之，率皆汀、泉、漳、永之民。三四年后，土瘠薄，辄转徙。岁时各随其乡之俗，其人犷悍，初至少谦谨，生齿渐盛，财用稍足，便自桀骜，为土人患。哀鸿遂为鹰鹯，识者虑之！
　　浮家泛宅，往来溆浦芦漪之间曰渔人。停泊多傍滩头，得鱼易粟，饱则酣眠，不必徵逐乡人，纪岁华也。
　　亦有游民，居无常业，衣食足，则靡所不为，子弟从之，往往流荡。譬如流水，何以坊之，庶无沦胥以败。
　　【校】
　　1.双醅：原本作“双倍”，今据改。
　　2.辈：原本作“辇”字，今据改。
　　3.粉米，原本作“纷米”，今据改。
　　4.枌榆：原本作“榆扮”今据改。
惠政志第十九
　　自古徒善不足以为政，徒法不能以自行。故必有实心，然后有实政，有实政然后有实惠。然分人以财，博施济众，虽尧舜犹病也。惠而知为政，救炎恤患，虽后王能行也。洪范八政，以食为先。周礼司稼，以年之上下出敛法，出则减价粜，敛则增价籴，而耿寿昌常平仓之法实因之。迄於元明，犹踵其制，可谓善矣。然常平仓，掌诸有司，以时敛发，民犹觖望。隋长孙平，乃制为义仓，令民劝课出输，储积备荒。若朱子社仓之法，规画尤详，命当社殷富领其事，春则贷民以耕，秋则加息以纳，不假手胥吏，无官长掣肘。孝宗下其法於诸路，其为惠甚大。盖痌下民，先王於此，又有保息之政焉。使老有所终，幼有所长，壮有所用，鳏寡孤独废疾者，皆有所养。而后世育婴、养济、存恤、救生、掩埋之事，所由昉也。南邑山多田少，民食不足，尝有庚癸之呼，贫民生女多不举。自义仓设，而凶年有赖，育婴堂设，而女婴得活，救生船催葬局设，而生殁获宁，此皆善政之班班可考者欤。故历举，以著於篇。
　　仓贮以备荒歉，原无定数。平粜协济，亦无定例。清乾隆十四年，巡抚潘思榘，将闽省各属仓谷，酌量地方情形，应增应减，作为定额。
　　县常平仓，定额二万三千二百五十一石五斗一升。
　　乾隆二十九年，实存谷二万三千二百五十三石九斗六升六合，又存杂项谷四百三十二石三斗二升八合九勺。
　　府常平仓，定额六万一千六百八十九石二斗六升六合三勺。
　　乾隆二十九年，实存谷六万一千六百四十七石二斗六升六合三勺。三十年奉文，改归县管。
　　延粮厅仓，定额新捐监谷一万零五十一石四斗。
　　乾隆二十九年，实存谷一万零二百九十一石三斗九升九合九勺。
　　以上据前志载，府县常平仓及延粮厅仓三项，统共谷九万五千六百二十四石九斗六升一合一勺，内除乾隆五十三年，因逆犯林文爽在台滋事，军需准销谷二万一千六百一十三石四斗四升九合五勺外，应存仓谷七万四千零一十一石五斗一升一合。现查府县常平仓及延粮厅仓，久已坍塌，谷石一概无存。其以前如何销耗，系归县管，历年既久，无从查考。今惟存府归县管之丰衍仓贮谷，有广、积、黎、育四廒，计开於下。
　　一广字廒，储谷二千六百四十石。
　　一积字廒，储谷二千三百三十五石六十八筋。
　　一黎字廒，储谷二百二十四石一十七筋。
　　一育字廒，储谷二百七十八石七十筋。
　　共实存谷，五千四百七十九石五十五筋。

	

仓廒

	

　　县常平仓，原载五十九间。内新字一大廒，在县署大堂左边，其余在於县署左近，建自明季。乾隆十八年，知县陶敦和请项修理。又乾隆五十七年，知县黄铨详请修理。前清已塌无存。民国四年，知事林扬光，奉官产处，将县全署，卖与福州人建筑会馆。
　　延平府衙仓，原载三十九间，在府大堂侧，及府署后，建自明季，前属府管。乾隆三十一年，奉文改归县管。四十一年，知县陆祖庚，详修二次，后未经修，早已废塌，仅存基址。
　　延粮厅仓，原载三十五间，建自明季，坐址开平坊后街，原属延粮厅管。乾隆三十一年，奉文归县管理，年久失修，早塌，仅存基址。
　　丰衍仓二十三间，建自前明，在府学左近，原属府管。乾隆三十一年，奉文改归县管，四十一年，知县陆祖庚详修。今查县贮官谷，广、积、黎、育四廒，又借与公贮义仓谷瑞、新、盛三廒，其余空廒数间，亦多朽烂倾圮。

	

义仓

	

