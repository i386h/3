<!-- { "loadSidebar": true } -->
　　小常村妇传见烈女。
　　马氏范旺妻，顺昌人。绍兴初，土军陈旰等作乱，杀其夫并子。马氏奔视，贼胁污不从，遂节解之。
　　廖氏民妻，沙县人。绍定初，为贼所掠，命之歌舞。廖骂曰：“我恨不磔汝肉，宁肯悦汝耶。”贼怒杀之，时廖有娠，贩欲窥州城，刳腹观男女，以卜进退，剖之得女，遂引去。招捕使陈具闻，赠懿节夫人，乡人立庙祀之。
　　林氏刘国美妻，名愈娘，沙县人。至正末，江西寇邓克明破县治，氏失夫所在，匿草间，为贼所掠，迫以行，时同行邻妇十余人，至安济桥，谓诸妇曰：“吾宁死不受辱！”复拊其怀中子曰：“我之不辰亦汝之不辰也。与其弃於道，谁怜而鞠之？不死犹死也！”痛哭投河而死。通判刘总以闻，诏旌其门。
　　张氏彭阿积妻，名陂娘，尤溪人。幼有操，适彭，事舅姑以孝。洪武中，阿积溺死，誓不再适，以育遗孤。舅姑欲夺其志，许聘之日，投河死。
　　縻氏传见烈女。
　　陈氏张文宗妻，名月娘，顺昌人。正统十三年草寇乱，执氏欲以献贼首，过西渡，绐贼曰：“汝若系我，我告汝主帅，必将遣汝。”贼惧释系，舟至中流，投水死。
　　张贵娘将乐人。正统戊辰，沙寇入境，贵娘年十八，贼执之，将舁去。张绐曰：“请敛首饰以随。”贼允之，得脱，潜入屋后，投池水死。儒士骆善为作传，嘉靖二十九年，知县王铃立碑记於学西南，同温烈妇，旌曰；双烈。
　　祐溪贞女失姓名，沙县人。正统十四年，贼邓茂七破县治，贞女匿草间，遇两贼欲胁之从，女计却之，许过溪即从一人，以终所事，两贼信之，扶至桥心，女忽以两手结贼，投之渊，俱溺死。弘治四年，宪副杨泽，郡守苏章，立祠祀之。
　　郭氏失姓名，大田人。正统十四年，邓茂七乱、乡人结砦东岩，贼破砦，氏襁褓儿甫岁，且方娠，贼驱使去，氏奋骂之，投百尺崖，与手中儿，同碎乱石间，胎儿与肠胄进出狼籍，贼骇曰：“此真烈妇也！”掩土瘗之而去。
　　李氏知延平府正黄旗汉，周元文子，兆熊妻，性慈孝，克修妇道，夫亡，日夜哭不绝声，择日移夫棺郊外，从容易服，闭门自缢。
　　管氏传见烈女。
　　梅氏传见烈女。
　　章氏传见烈女。
　　关帝庙在府治东北隅，普通岭上，贡院南。祀汉寿亭侯关羽。雍正三年十一月毁於火，四年重建殿宇，乾隆元年重建戏亭。旧传正统间，沙、尤寇攻郡城，遥望城中皆赤面神兵，寇心慑！少却，王师从而扑灭之，盖神阴助之功也。关帝忠义勇烈，载在史册，历代褒封崇祀，庙貌遍天下。清雍正三年，追封三代，祀以太牢典礼。时乾隆二十五年奉旨，关帝谥号，加神勇二字，朔望知县随郡城文武官员行香，谓之武庙。春、秋二祭，城内外庙共六所。民国四年奉文，合祀宋岳武穆王於庙，春、秋致祭。
　　关帝三公祠
　　敕封　曾祖光昭公　祖裕昌公　父成忠公
　　李招讨祠祀唐招讨湖南观察使李系，系忠武王晟曾孙也。有捍御功，民戴而祀之。建炎三年，赐庙额曰：“灵祐”。绍兴间，封威胜侯，加显应英济之号。明洪武初，诏去号，题唐官职，命有司春、秋致祭，祠在东门内，背枕县治，面临建溪。雉堞绕其前，如弛弓形，地特宽敞。祠前为楼跨街，凭城八面开窗，颜曰：“凌虚。”俯瞰溪流，风帆沙鸟，当轩而过。东南诸山，尽列窗中。芳辰佳日，晨兴雨后一登眺，而眉目轩轩，致有爽气。岚翠暗来，衣襟欲润，盖一邑之胜概。好事者，往往移樽设宴，啸咏其间。壁间诗句，琳琅璀璨，不可胜纪。清康熙三十三年毁於火，仅构一椽，以奉神位。雍正九年重建，虽极力规抚，未如旧制，聊免狭隘之讥云。陈新之重修庙记，载入艺文。
　　忠义孝弟祠后移祀县学明伦堂右，海公祠对面。
　　节妇祠以上二祠，原在东门外，雍正元年，各宪奉旨建立，今废基存。
　　节孝祠在县学明伦堂左，祀历代贞孝节烈之妇。
　　海公祠在县学明伦堂右，祀明南平县学教谕忠介公海瑞，有手植双桧。
　　仓圣祠在县学明伦堂后，崇圣祠之左。
　　文昌宫府县学内皆建。民间之宫有四：一在县治右；一在草鞋坑玉清宫右，清乾隆二十八年，改祀火神，三十年，里人即旧宫之后，辟地重建；一在长安南里，樟湖坂2头，一在普安里大坝。其以阁名者有二：一在县治前，面瞰建溪，与天后宫祠掩映。乾隆十三年，监生杨永佑，施入上画罗坑土名苦竹湾，年收税谷一千一百九十筋，佃人郑师尧；一在府城隍庙后，乾隆二十八年，里人募众重建，嘉庆　　年奉上谕，各郡邑建立文昌祠，祀以太牢，即於县治右之文昌宫，春、秋致祭。月朔，知县随郡城文武官行香。光绪间，改祭於天麟山吕祖宫右，新建文昌阁。
　　吕祖宫即蕊珠宫，在天麟山麓，清同治初年，募众鼎建，庙貌巍峨，规模宏敞，屡昭灵应。嘉庆十年，奉旨刺赐“燮元赞运”四字，加於原衔之上，建立牌位供奉。每岁定於二月初四、八月初四致祭，每祭用蔬果十余品。
　　精忠庙在天官岭上，祀宋岳武穆王，有张瑞图书“万古精忠”匾额。一在龙山下十字街，乾隆十五年重修。
　　三皇宫天河边协署前，紫云岭半，清康熙三十年重建，祀伏羲、神农、黄帝。
　　药王庙天河边紫云岭半，祀孙、韦二真人。
　　真君庙卫后五帝庙前，亦名铁柱宫，祀许旌阳。乾隆八年毁，改建酒务巷坊，与华光庙遥对。按许逊，字敬之，为旌阳令。弃官入道，拔宅上升。豫章铁柱宫井中，相传为许旌阳镇蛟之物，故以名宫。豫章人尊信之，到处会馆皆祀像。
　　闽王庙在三魁坊，祀闽王王审知。
　　汉闽越王庙威武坊，旧志云：原殿毁，王屡有神验，岁灾，遥见火光中，有袍冠人救止者。有司以旧社学基，扩其殿，虚其左基，为县令某生祠，社学之废始此。
　　威惠王庙府城南，其神失传。庙有古碑，唐广明中，黄巢兵过延平，忽风雷雨雹，自庙中出，贼引去，宋天圣中重修。
　　雷从事祠一名灵应祠，即化剑阁，在水东，祀晋，雷华，华，晋丰城令，雷焕子也。宋庆历间，通判陈执礼，以华尝为剑州从事，过延津，有佩剑化龙之异，遂状其像，立祠祀之。其后，里人以晋司空张华，并焕像同祀，岁久庙废。元统癸酉，达鲁花赤衲儿杉伯重建，至元乙亥，里人因其邻有侵庙之利者，白於宫复之，遗有石刻。明正统毁於兵，景泰癸亥，里人募众重建。正德丙子，知府姜文魁，撤而新之，颜曰：“化剑阁”。清乾隆二十七年重建，中祀天后，右影堂祀张雷二公，而华不与，至今因之，殆失建祠本意矣。张焘、邹维琏、施中、何兰各有诗。
　　陆公祠在城外水东坊，祀明知府陆相儒，万历四年建。公迁本省监军，卒，军民思其德，敛资建之。清顺治丁亥兵火，仅遗址焉。今为小憩亭，颜曰：“襜帷暂驻”。
　　沈公祠在西郊府学旧址，万历三十三年，为建南道前提督学使沈公儆炌建，久废。
　　堵公祠在东门明翠桥头，为知县维垣建，万历三十七年水漂，三十八年重建，有碑记，后废。
　　顾公祠水东街尾，万历三十二年，为同知顾起淹建。淹，吴县进士，清正自持，不徇权势。迁贵州佥事，民建祠祀之。今祠毁，里民即其基，建社庙。
　　闻公祠在溪东永慕祠之右，万历二十五年，为知府闻金和建，今废。
　　徐公祠四所一在城东，徐存斋公去思亭之右，一在城东铺之左，一在溪东永慕祠后，一在五里亭之下，万历三十七年为推官徐久德建，今俱无存。
　　薛公祠在城东化剑阁之侧，万历三十六年，为知府薛藩建，久废。
　　永慕祠县东门大溪之东，祀明知府孙衍、陆嵩二公，为民祷雨，雨至，徒步却盖十馀里，同时感疾，卒，郡民感焉！故为建祠，岁七月三日，郡守率属致祭，盖孙公忌辰也。原祠在城南门外，嘉靖九年，徙西郊学西，榜曰“哀慕”。嘉靖十七年，知府裴椿，以祠湫隘，迫近学宫，移建东郊，易曰“永慕”。巡按包节、讲官张潮为之记。顺治丁亥毁於寇，有张潮重修祠记，及游居敬记。
　　昭忠祠嘉庆七年，查办苗匪、教匪，军营阵亡弁兵，饬各省府县建祠分祀。督抚奏，苗匪、教匪二案，闽省并无奉调官兵。惟近年台匪陈光爱、陈周全、陈钖宗滋事各案内，派拨剿捕，效命疆场，及洋面遇贼被害者，亦复不少，实与苗匪、教匪阵亡者无异，一体入祠致祭。祠在大忠祠旁，嘉庆八年建，祀台湾北路中营额外外委马兵王洪，福州城守右军额外外委马兵唐起龙等。
　　王　洪本籍人，任台湾北路中营额外外委首兵。乾隆六十年，台匪陈周全滋事，洪从营八卦山，志存报效，鼓勇赴义，躬冒矢石，奋不顾身，卒以阵亡。
　　唐起龙本籍人，任福州城守右军额外外委马兵。乾隆六十年台匪陈周全滋事，龙运粮抵福清县沙坞洋西遇盗，奋往擒贼，冒刃不顾，遂被害。
　　陈得元　蔡廷举　张升玉　聂国豪　郑　义　梅　亮　谢　宏　谢　亮　徐得胜
　　俱本籍人，步战兵。乾隆六十年三月十四日，在八卦山打仗阵亡。外附顺昌守兵三人，将乐战兵六人，尤溪战兵三人同祀。
　　司颁春秋致祭祭文惟灵，志坚探穴，念切请缨。勇以赴义，烈以成贞。或乘风而破浪，竟彝骨於沧瀛。或披坚而执锐，洒碧血於铙钲。缅雄姿之卓，虽既殁其如生。慰忠魂於故土，荷盛世之褒旌。荐馨香於令序，为桑梓之光荣。生为烈士，死作干城。式昭秩序，永播芳声。尚飨！
　　宋千总弁兵殉难冢咸丰三年四月，红巾黄有使率匪来攻县城，福镇城守左军千总宋世超，把总杨鹏南，外委陈逢亨，领兵御之於西芹三门瓦厂前，被匪由兔坑山路包抄，众寡不敌，全队覆没。千总世超等，力战而亡。西芹乡绅蔡梦熊等，悯其忠义，备棺收埋於后山，立冢竖碑祀之。每逢七月中，由纸商订期祭扫。同时殉难士卒计三十八人，督抚标兵潘得升、韩文亮、陈连标、欧连升、江振标、郑淮元、林建、陈联升、严大标、尤高魁、叶得标、许得标、魏得标、林同春、马尔标、林荫淮、宋学銮、郭金镛、沈协、王捷贵、张得高、王定魁、张茂、林长保。延平营兵，吴延镳、李鸿升、董连升、王国丰、周旺标、张清云、金得名、汤朝标、连得标、陈夺标、饶顺标、曾武顺、罗春发、李大章等，统列碑内。
　　【校】
　　1.刘沭：原本作“沐”字，今据嘉靖府志本改。
　　2.樟湖坂：原本作“漳”字，今据改。
艺文志第二十一
