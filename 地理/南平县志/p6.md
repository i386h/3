<!-- { "loadSidebar": true } -->
　　武帝永定元年，陈宝应乱闽中，豪帅往往立砦自保。武帝令肖乾往谕以顺逆，所在款附，就除1建安太守。天嘉二年，留异反，宝应助之，因逼建安，乾单使临郡，不能守，弃郡避闽中。时宰守并受宝应署置，乾独不屈。

	

唐

	

　　乾符二年，曹州人黄巢倡乱，横行天下。五年破虔、吉、饶、信等州。因刊山开道七百里，直趋建州崇安，镇将邓光布率兵御之，中流矢死。而沙县被屠戮。巢顺流而下，过延平，遇风雷雨雹。贼由福州攻杀而去。

　　【注】1.除：授官职。
	

宋

	

　　天圣三年，知南剑州曹修古建学馆於州城西山之巅。市田饩士1为诸郡倡。庆历三年，始诏天下修学校，置师儒官。我州建学先二十年，文化之盛，自是启之。建炎中，建寇范汝为遣叶彻来寇延平。摄南剑知州张御之，彻中矢死。其二子复来，与统制官任士安夹攻，大破之。
　　绍兴元年，范汝为复乱，宣武副使韩世忠奉诏讨之，亟领步卒三万，水陆并进，次2剑潭，贼焚桥遁。绍兴元年，建寇魏阿拥众数千，寇南剑州，通判朱倬擒获之。是年，广东人袭富聚众数千，流劫闽境，围南剑州，又犯沙县，知县万锷大破於浮流镇。二年七月，诏蠲3诸州被兵家田税。
　　淳祐间，峡阳寇作，知南剑州徐元杰，擒渠魁4八人斩之，余悉平。
　　德祐二年，丙子夏五月，益王即位福州，以文天祥为右丞相兼知枢密院事。七月，天祥开府南剑州，复邵武军。

　　【注】
　　1.市田饩士：买田地给养诸生。
　　2.次，停留。
　　3.蠲：减免。
　　4.渠魁：旧时统治阶级称武装反抗者的首脑。

　　德祐二年，益王广王入闽时，黄万石降元，以尝为漕使，欲取全闽为己功。汀、建诸州谋从万石送款，闻二王至，复闭门以拒万石。南剑州守臣林起鳌，遣军逐之，万石败走，其将士多来归，兵势稍振。八月，以王积翁为福建提刑招捕使，兼知南剑州，备御上三郡。九月，元阿刺罕寇建宁府，执守臣赵崇釠。积翁弃城去，走行都，遣人纳款於元。十一月，元军寇福州，积翁为内应，与知州王刚中以城降。

	

元

	

　　至元十五年，升南剑路，后改延平路。
　　大德六年，改剑浦，为南平县。
　　至正十二年，延、建山贼起，黄土寨巡检陈友定讨平之。
　　至正二十二年，春二月，伪汉将邓克明陷延平路，遂围建宁路。秋八月，汀州总管陈友定率兵至建宁路，大破之，悉复延平诸县。元拜友定福建行省参知政事。
　　至正二十八年，戊申正月，陈友定以兵据守延平。明征南将军汤和，率师取延平路，执友定，送建康，不屈死。

	

明

	

　　洪武中，南平剧贼赵子贵为患，知县朱孟常捕置之法。永乐间，延平山寇猖獗。
　　正统三年，沙寇邓茂七作乱。监察御史柳华奉命巡按于闽，警备盗贼。时承平日久，境内晏然，未闻桴鼓1之声。华至，檄各郡县，凡城郭乡村之中，大小巷道，首尾俱令创立一隘门。门上为重屋，各置金鼓兵戈器械于其上。又于乡村之小者，立望高楼于其中。大者，则立于四维。乃编其各乡民为什伍，而设总小甲以统率之。夜则轮番直宿于隘门之上，鸣鼓击柝，以备不虞。有不从令者，听总小甲惩治之。治之而不悛者，许总小甲闻官处问。由是总小甲各得以号召其乡之人，而无敢或违者。闽藩八郡，盖莫不然。行路所至，警备严肃，气象凛然，若有大寇之将至者，已知其不祥矣。况其所编总小甲，率多强梗狡黠之徒，往往于其事外，别生枝节，以豪夺于民。沙县民有邓茂七者，及其弟茂八，是时实编为其乡之总甲。乡例佃田者，岁还租外，有新米鸡鸭之类，以馈田主，名曰冬牲。至是茂七等，倡乡民革之，田主亦莫如之何。既而倡议，佃者合还租谷，令田主自备脚力担归，不许送至其家。田主因诉于县逮之，茂七等率众拒捕不服。县乃下巡检司追摄，茂七因杀弓兵数人。县以闻上，召官军三百人往捕之。茂七等又聚众格斗，官军杀伤殆尽。至是势不容己，乃刑白马，祭天歃血，誓众举兵反，时十三年之二月也。旁近尤溪县民，亦闻风而起，乌合之众，日以益甚，至十余万人，旋僭称王号，伪署官职，八闽为之骚动。诏遣兵讨之，而以都督刘聚为总兵，都督陈韶、刘德新为左右参将，佥都御史张楷监军，贼犹未下。十四年复命宁阳侯蒋懋为总兵，保定伯梁瑶，平江伯陈懋，崇信伯费钊为副总兵，都督范雄，都督佥事董兴为左右翼总兵。太监曹吉祥、陈梧监军。刑部尚书金濂参赞军务，御史丁瑄纪功。是年茂七率其众来攻郡城，与官军战于水南，为乱兵所杀，福建始平。景泰元年，其余党罗丕等，复率其众寇沙县，朝廷又命范雄及太监廖秀奉御马讨平之。镇守刑部右侍郎薛希琏，巡按御史陈员韬，督知县余宽抚恤疮残，招辑流徙。重建公署，虽粗复旧观，然凋弊亦甚矣。朝廷推究祸乱之由，始置柳华于大辟。而当时巡按御吏汪澄、柴文显并罹酷祸焉。
　　弘治十四年，建州土寇王胡维作乱，肆掠普安等乡。
　　正德八年，德化县贼郑韩五寇延平府，南平知县曾确购擒之。
　　嘉靖四十年，永安人刘永祖妖言惑众，结寨于集峰之巅，潜通贼陈明光，从尤溪寇沙县、延平。军门谭伦，都督刘显屯兵延平。郡守周贤宣领军门把总邓子龙，以部兵百八人，战于沙邑琅口，贼大败遁去。
　　是年古田、宁德、政和等县寇入普安等乡。义总祝士奇、陆天朗率义勇乡兵却之。

　　【注】
　　1.桴鼓：指战鼓或警鼓。史记?田叔列传：“提桴鼓，立军门。”

　　四十一年，古田、宁德、政和等寇掠保福、遵教、普安等乡。
　　四十二年，古田等寇掠普安等乡。倭寇蔓延郡邑。客兵往来延平，络绎不绝，民无安居。
　　万历间，山寇吴建等以白莲教惑众，倡乱延、建间。朱都督檄官兵擒之，余党始散。
　　崇祯间，梅平州贼犯南平，调南营兵剿之。
　　乙酉闰六月，明唐王聿键，称号於福州。次年二月移驻延平。丙戍七月二十六日，王以兵部主事王士和知延平府。八月二十二日，清征南将军贝勒孛师薄1城下，士和死之，事在顺治三年。

	

清

	

　　顺治四年，土寇蜂起，延蔓八府。秋七月，吴长文、谢七宝等陷建宁，延平亦先后被掠，进围剑城，总兵张国柱、守道曾延孔却之。
　　五年二月，葛寇梅南、蓼地，民居尽遭焚烧其名前志失考。
　　九年，陈统、黄云纪等，分据大挂、漳湖坂各处为乱，副将张天禄擒云纪等贼众四百余人，遂平。

　　【注】
　　1.薄：迫近。

　　十年，余西周文璋窃发，跨踞余东。陈维纲、林新起等劫掠余东等处。官兵获吴进弟、周昌等，维纲、新起投诚，编入保甲。是时李京倡乱於桔溪等处。张有弟啸聚於大外等处。叛贼数百，突入长安等处，蜂掠杀人，擒去男妇缚归。尤溪县十七都漳溪寨官兵捕之，寻溃去。
　　康熙十三年，耿精忠反，伪都督曾养性率兵来寇。九月大师至，延民获安全。
　　康熙五十二年，降谕海宇承平日久，户口日繁，地亩并未加广。宜施宽大之恩，共享恬熙之乐。嗣后直隶各省地方官，遇编审之期，察出增入人丁，止将实数，另造清册奏闻。其征收钱粮，但据康熙五十年丁册，定为常额。续生人丁，永不加赋。仍不许有司於造册之时，藉端需索，用副朕休养生息之意。
　　雍正二年，县令文国绣奉文，就粮匀丁。
　　乾隆元年，县令许廷璠查议，具详抚院卢焯具题，奉旨豁免余丁口额银三千三百八十三两六钱零。乾隆三年，於钦奉案内，复免虚苗丁口银三百六十五两九钱。自后丁粮画一，户役害除。
　　道光十九年，降谕廷臣会议，严禁鸦片烟草。章程颁发各直省遵行，予限一年六个月。
　　咸丰三年，四月间，红巾黄有使作乱，自永安陷沙县。三十日率众数千，围攻郡城。五月十一日，省援剿统带官副总兵李煌，游击常福兵至，延协副将李寿春开城会省援兵，击破之。按：有使即万荣永春州人，业操舟。乱时有使犹在郡城，或告之曰：闻永安乱，名尔旗号，乃大惊走永，不日陷沙县，随下攻郡。贼以红巾裹头为号。时延平协李寿春武探花出身，有勇力，手持大刀四十觔，防守西门外。先遣宋千总士超带兵百名，御之於西芹三门瓦厂。贼由后山抄出包围，众寡不敌，宋千总暨兵丁阵亡三十八人。李协亟回守城，贼数千环攻有日，昧爽贼由东门龙山偷城入。守者睡熟，独一延平卒醒觉，见大炮位移向城将轰，卒见贼已入城，急以晚食余粥於炮门沃之，遂大声疾呼，卒竞为贼所杀。李协闻警，提大刀驰上山杀贼，贼随退，城得以全。初胡道宪应泰闻永乱，即截留饷银，请省兵，事急城闭，复募人泅水赍文请救。至五月十一日，省援军至，李协率兵开城出战，会援军夹攻破之。贼众溃散，沙、永随复。黄有使逃逸，不知所终。
　　咸丰丙辰六年，知府金万清奉檄往顺昌，查办土匪，扎万全坑，匪众攻围，阵亡。
　　延、建、邵道袁艮往顺昌，防堵发寇，兵溃殉难而亡。
　　咸丰丁巳七年，发逆大股围攻建宁府寻1退，延平戒严。八年八月，发逆至大历口乡，团拒之，寻退。
　　咸丰己未九年，发酋石达开、郭万淙屠顺昌。分股至上洋，及南平界江汜，乡兵力战却之。
　　咸丰庚申十年，土匪王贵生等蜂起，结寨金井岩。候补道陈维汉奉王制军令，带广勇住扎西芹，擒土匪二十余名，戮於西芹。十二月二十七日，攻金井岩匪巢，破之。

　　【注】
　　1.寻：不久。

　　同治甲子三年八月，总督左宗棠由浙至延，防堵漳州发酋汪海洋之寇，驻扎延平，营扎天地台，及东教场，军令严肃。
　　光绪丁亥十三年，郡城及洋口，纷传哥老会蠢动。谭制军檄候补道刘麒祥带兵至延，查办拿获滕福标、赖八古、潘和兴先后正法。并办保甲，上游遂安。
　　二十九年癸卯三月，改道南书院为中学堂。秋设蒙养学堂。
　　三十年甲辰，始用紫铜元。
　　三十一年乙巳秋九月，奉文停科，岁考、乡、会试。
　　三十二年丙午，始设两等小学堂。
　　三十三年丁未，延平协营考验把总外委。奉文裁延平都司。是年奉文严禁鸦片烟，以十年肃清为限。六月，始禁开设烟馆。七月，设教育会。
　　宣统元年己酉，选举谘议员。延平六邑，当选者四人。二年，福建省开谘议局於大贡院。是年县设自治研究所，巡警教练所，及商会、农会。九月设劝学所。
