<!-- { "loadSidebar": true } -->
　　【注】㈠　杨时：将乐人，熙宁进士，官至龙图阁直学士，有传。
　　　　　㈡　申、商：申不害、商鞅。

	

韦斋记
	

宋　罗从彦㈠
　　宣和五年岁在癸卯之中秋，朱乔年得尤溪尉。尝治一室，聚群书，宴坐寝休其间后，知大学之渊源。异端之学，无所入於其心。自知辨急害道，名其室曰：“韦斋”，取古人佩韦㈠之义。泛观古人，有以物为戒者，有以言为戒者，有以人为戒者。所谓佩韦，以物为戒者。人之大患，在於不知过。知过而思自改，於是有戒焉，非贤者能之乎？予始以困掩，未能遂志，因作肪斋陆海中。且思古人所以进此道者，必有由而然。久之，乃喟然叹曰：“自孟轲氏没，更历汉唐，寥寥千载，讫无其人，有能树立者。不过注心於外，崇尚世儒之语而已。与之游孔氏之门，入於尧舜之道，其必不能至矣。”夫中庸之书，圣门学者尽心以知性，躬行以尽性者。而其始，则曰：“喜怒哀乐之未发谓之中。”其终则曰：“夫焉有所倚，肫肫其仁，渊渊其渊，浩浩其天。”此言何谓也？差之毫厘，谬以千里。故大学之道，在知其所止而已。苟知其所止，则学知所先后。不知其所止，则於学无自而进矣。漆雕开之学曰：“吾斯之未能信。”曾点之学曰：“异乎三子者之撰。”颜渊之学曰：“回虽不敏，请事斯语矣。”而孔子说：开与点，称颜渊以庶几。盖许其进也，此予之所自勉者也。故以圣贤，则莫学而非道。以俗学，则莫学而非物。乔年才高而知明，其刚不屈於俗，其学也，方进而未艾。斋成之明年，使人来求记於予。予辞以不能，则非朋友之义。欲蹈袭世儒之语，则非吾心。故以其所常自勉者并书之，使人知其在此，而不在彼也。或曰：“韦斋之作，终无益於学也耶？”曰：“古之人固有刻诸盘盂，铭诸几杖。置金人，以戒多言。置欹器，以戒自满。圣人皆有取焉。苟善取之，则韦斋之作，不无补也。”
　　【注】㈠　罗从彦：宋，南平人，授博罗主簿，有传。
　　　　　㈡　佩韦：韦，柔皮。古人性急者佩韦。

	

溪山伟观亭记
	

宋　真德秀㈠
　　延平据山，为州军事判官厅，处其山之半。后枕崇阜，前挹大溪之南。九峰森罗，雄峙天表。厅事之西，故有小亭，对溪山最佳处。予之为判官也，因而葺焉。时方习辞学科，规进取。退自幕府，辄兀坐亭中，繙阅古今书。口不辍吟，笔不停缀。间一举首，则澄光秀气，喷入几席，令人肺肝醒然。去之垂三十年，回忆旧游，未尝不炯然心目间也。比岁杨君修来为此言：匾其亭曰“宏博旧观”。陈君传祖继至，顾西偏，老屋十数楹，岌岌将压。独旧观稍加葺，馀皆撤而新之。为堂曰“见山”，楼其上曰“溪山伟观”。楼之前为台，即旧观之北为轩。轩有小池，剖竹引泉，淙潺可爱，则以“听雨”名之。又为亭曰“仰高”，环其四旁，植梅与桂，间以修竹。循坡登山，结茅古樟之下。于是镡州胜概，尽在目中矣。然君为此，未几则从元戎以出，汛扫汀樵之遗孽。及改镇富沙，君又从焉。其居于是，裁数月尔。而发挥山川之胜，如恐不及。盖贤者之心，于事之当为，亟起而图之，不必为己，凡皆若若是也。柳子尝言：“气烦则虑乱，视壅则志滞。君子必有游息之物，高明之具。使清平夷，然后理达而事成，世以为名言。以予观之，讵止是哉？天壤之间，横陈错布。莫非至理。惟体道者，不待窥牖，而灿然毕睹。然自学者言之，则见山而悟静寿，观水而知有本。风雨霜露，接乎吾前，而天道至教，亦昭昭然可识也。盖尝升高而寓目焉，仰太虚之无尽，俯长川之不息，则吾之德业，非日新不可。以言盛，非富有不足。以言大，非乾乾终日，不能与道为一。其登览也，所以为进修之地，岂独涤烦疏壅而已耶。若予之区区于科目，则既陋矣。陈君乃存其旧，而表章之，可无愧乎。故尝谓天下有甚宏且博者，而非是之谓也。予老矣，久为子云之悔，方痛自澡磨，于庶几万一。而君于斯道，尤所谓有志焉者，安得相从伟观之上，笑谈竟日，以想像春风沂水之乐乎？是役也，起绍定四年之三月庚申，而成于四月之甲子。君字清卿，三山人，以州从事兼招捕使司，屡官于幕，书与为多云。
　　【注】㈠　真德秀：宋，浦城人，庆元进士，内召为翰林学士。

	

旧州学碑记㈠
	

宋　张致远㈡
　　延平郡治，当七闽之冲。而旧学跨西山，特踞形胜。九龙、双旌1、衍仙、文笔诸峰，皆秀拔摩云，环顾如列屏障。建、剑二水，会而南注。风雨晦暝，神物吼跃2潭静天开，想紫光犹隐隐斗牛间。异时伟人辈出，其冠巍科，跻仕。术业足以师世，循良忠烈足以动宸极，而厌绅笏者相望也。建炎初，溃军突至。一夕灰烬，遂夷为阅武之场。顷岁改卜，乃喧卑近市，故老不以为便。遭时右文㈢，圣天子优游翰简，亲写经传。以师臣之请，颁石本于四方。银钩凤翥，灿焕星日。所以幸多士者甚渥，爰建杰阁而珍藏之。于是人益以学宫为弗称，而复故之议决矣。太守宋城路公采，参订舆论，慨然有意乎此。会漕使行郡，乃以教授陈师孟3所与士子4之肄业者，合词以请，得缗钱几二千万。经始于绍兴乙丑之秋，凡是胥占规抚罔不善，抡材选工罔不精。路公改除，而太守大梁郑公椿年，以贤相家风，治先教化。下车未几，棠阴昼静，熊轼戾止。趋工寀竣，故期而告成。殿阁堂庑，雄丽轩豁。十斋南向，窗几明净。虽管库湢室，皆视昔为逾侈。严严翼翼，人以溪山之胜，轮奂之美，炎州所未见也。岁在丁卯夏六月庚申，教授率生徒入升新学，舍菜於　先圣。升降赞拜，观者咸说。越日公即而5落之，以书抵致远曰：“乡校成，不可以无述，且闻有宿诺矣。”致远自束发已游息於斯，固尝惜其废，而幸其复，敢辞不能乎？惟三代而上，言治者本教养之诚，而庠序因以设。三代而下，存学校虚名，而亡教养之意。战国并争，处士横议。郑欲毁乡校，而秦遂焚诗书。汉兴，诸儒自以经籍相授。素木匏叶，行礼於私室。至公孙丞相，甫为之制。其察于二千石者，皆诣太常受业，乡里无素养。厥后议者，谓孔子布衣，养徒三千。今天子太学弟子少，即增员如其数。东汉之季，太学生至三万人。终唐之世，六馆为盛。盖郡国不皆立制度，而教养之法废。徒眩众饰时，为目前具耳。独文翁在蜀，韩愈在潮，以教化自任。历年6数百岁，文物光明，人到于今受其赐。我圣主以经术示之的，俾郡县职7事者咸列於学官8。复贤良孝弟之科，讲饮酒乡射之礼。其有行艺中程者，三岁大比，歌鹿鸣而送之。訚訚济济，有三代之风。学者去澳渫，居高明，相与讲习以为说。懿文德以待用。又有如文、韩者为之劝，其于正心、修身、齐家、治国之要，迨夫出处云为俯仰而无愧。则西汉之经术，东汉之名节，犹以为有憾！顾所成就卓绝何如哉。噫！师弟子分不严，朋友之道缺甚矣。稚壮改其度，势利其守。曾不如9巫医乐师百工之人，不耻相师友。岂士大夫其智反不能及，殆昔有而今亡也。未穷其技，意轻而诋倍者多矣。师非其所尊，友非其所畏。肆口而评古今，率意而议臧否，将谁使正之。夫唯学校修，则尚师友；师友正，则人伦明；人伦明，则风俗美。故既叙其建立次第，又缉缀其所尝习知，而为衿佩所通患者，以附於后，庶几其益勉旃！
　　【校】1.双旌：原本作“双津”，今据宋碑改。
　　　　　2.吼跃：原本作“耀”字，今据改。
　　　　　3.陈师孟：原本作“陈思孟”，今据宋碑改。
　　　　　4.所与士子：原本作“与士”，今据宋碑补。
　　　　　5.而落：原本脱“而”字，今据宋碑补。
　　　　　6.历年：原本作“历千”，今据宋碑改。
　　　　　7.职事：原本作“执事”，今据宋碑改。
　　　　　8.学官：原本作“学宫”，今据宋碑改。
　　　　　9.不如：原本作“不知”，今据同治本改。
　　【注】㈠　旧州学碑记：原名南剑州重建州学记。碑高三?三五米，宽一?六四米。今存第二中学内，为本省文物重点保护之一。
　　　　　㈡　张致远：宋，沙县人，宣和进士，累官终台省侍从。书者罗荐可，沙县人，政和登进士第。
　　　　　㈢　右文：重视文化教育。

	

天柱滩记
	

宋　吴逵
　　古剑津而南五里，有乱石当溪，若颓垣断堑者，水不得安流，怒而奔激，上下之舟，杌棿其间。毫厘有差，则轻者覆，重者碎，篙工水师，无不惴栗！旁一石曰天柱滩，或暴涨不辨港道，望之以为标准。大浸没天柱，则惮不敢行，故险为滩最。绍兴七年，漕台大议开滩，檄逵专其事。十一月既望，开黯澹四港，将及其馀。太守上官愔谓：“宜自天柱始。”于是命邑宰吴叔虎，尉彭亿募众兴工，乘农事之隙，春雨未集而速成之。以十二月始事，迄於明年正月，石开水循，舟行便安。惟事无大小，为之必成。害无久近，除之必去。方乱石群峙中流，非鳌戴神运，固不能动，岂人力所能拟议。今役不数旬，费不过数十万，用能除百世之害，岂人力也。春事方作，逵又当代，虽不毕力於其间，而流上下四百里，三险源委。昔险而今稍平夷，民亦乐成，不惮其劳。先其大，而不为其细，非贤守牧为之率焉，孰以贻百世之利耶？岂若园池台榭，徒供燕游之乐，今日营，而他日废哉！后之君子，幸卒其事。

	

演仙剑潭碑记
	

宋　汤汉㈠
　　维宝祐四年岁次丙辰，九月戊子朔，越二日己丑。朝奉郎权知南剑州军州，兼管内劝农事，节制本州屯戍军马，汤汉敢告於演山剑潭之神。比以八月甲申，请雨于神，是夕雨降。丙戌再祷，夜漏十刻，雨大至，通宵滂沛。丁亥又雨。谨以清酌少牢，来展谢祀而言曰：“演之山兮，紫翠而蜿蜒。剑之潭兮，绀碧而渊泉。是能出云物而见怪兮，庇千里之元元。秋八月而雨啬兮，下土焦灼而烦煎。凛岁事之可虞兮，爰乞灵于山川。披荆棘而款灵坛兮，月星灿乎中天。风高气凉非雨候兮，妙神功之斡1旋。出肤寸於岩兮，奋阴威於重渊。电帜弗摇，雷车弗鞭，倏播洒于清夜兮，遂达曙而沛然。屯阴云凝而不散兮，膏泽遍乎中田。曷感速而施博兮，斯其为真龙与真仙。洁牲醪以报祀兮，坎我鼓乎山之巅。揭灵响之显赫兮，制此词于苍坚。仙飘裾而行兮，龙藏珠而昼眠。善视吾赤子兮，长与尔为丰年。”
　　【校】1.斡：原本作“幹”字，今据改。
　　【注】㈠　汤汉：宋，安仁人，庆元进士，官终通直郎。

	

仪郑堂记
	

宋　邓肃㈠　沙阳
