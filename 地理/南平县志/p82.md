<!-- { "loadSidebar": true } -->
　　今天子申布功令，广厉学宫。所为藉甄陶而辟樵薪之路，尤重其任於守令。彼其奉天子德意，帅励一方教化，属其提衡，士习系之振起。利有所当兴，不难鼎创。弊有所当剔，不惮弦更。以故程效易，而奏初捷。其自博士弟子，实嘉赖之。顾有岁计之功，世计之功。功极於世，则旋乾转坤，宇宙在手，斯不朽之所为烈也。南平为镡郡首邑，而学设於郡治之西关，故称形胜者。在有宋，人文辈出。以迄我明，云变霞蒸，代兴而建名世之业者，烺烺可纪。迩者儒效阔疏，文运视昔稍逊，说者不无遗憾於地灵。今岁丁未冬，郡大夫薛公，以东粤名儒来守镡。兴学作人，观风问俗，月未浃，百度维贞。己周览山川，税驾於邑庠，升至圣之堂，徘徊者久之。顾谓司马梁公，司理徐公曰：“邑学负山临水，虽风气钟哉。惜也，明堂逼近民居，路壅南征，法未尽善。”恒思有以辟之，适会民居火，赤地荡然。公曰：“是天之相多士，以有今日也，图之此为时矣。”是时视南平事者，司理公也，则悉倚办1司理，而守公自捐俸佐之。诹日度地，伐石鸠工。易居民以地之在官者，有钧利而无觭胜。而以萧丞科芳董厥役，始於戊申季夏，甫一月而工毕。更名曰“青云路”，志文运所由兴也。博士弟子幸观厥成，因聚族而谋曰： “守公造士作人，功未易更仆数。今兹之役，实贻吾党以不世之利。宜以不世识之。”於是文学黄君履谦、计君贞亨、陈君道充肃币2。介诸生杜云鹄、黄应贤、吴士庆、张勋抵清源，而徵词於不佞庐居中，幸获闻教，其奚能辞。窃惟国家以文治，治天下唯贤师帅，勤宣德意而作兴之。乃当世之求吏治者日苛，而有司之避吏议者日巧。恝然於所当路，若罔睹闻。即官守，且不啻市肆，蘧庐3视之。至於庠序，辄谢未遑。语以改作，殆有甚焉，几於秦越其士矣。薛大夫为政，独持大体。先文事之急，而后诸务。不为一时眉睫之计，而为百年储士之图。利所当兴，心独切焉。无负天子申布功令，广厉学宫至意，此其为尤难，此其为希觏者也。僖公修泮，鲁颂记之，於今为烈。是役也，以回天造，以协地灵，以兴人文，三善具矣。其斯以为非常之事，非常之功，要以非常之原则，大夫灼见之矣。自今多士钟为人杰，蔚为国华。樵薪之路辟，而汇征之途广。翩翩连茹而拔茅，泰其事业，驾昔人而綦光大之，其永永拜大夫之赐。四生奉不佞言复之，文学遂勒之贞珉，永彰盛举焉。郡大夫薛公名藩，司马梁公名淳，俱粤之顺德人。司李徐公名久德，江右之上饶人。万历二十六年孟冬之吉。
　　【校】1.办：原本作“辨”字，今据改。
　　　　2.币：原本作“弊”字，今据改。
　　　　3.庐：原本作“芦”字，今据改。
　　【注】㈠　黄汝良：明，晋江人，万历进士，累官礼部尚书。

	

郡守孙公邑侯陆公德政碑记
	

明　游居敬㈠　邑人
　　余幼时，则闻吾郡延平太守孙公，吾邑南平大尹陆公，亟亟为民惠政云。盖弘治辛酉岁值旱魃为虐，天不雨者数月。二公率寮属，竭诚事祷，既而天果大雨。二公喜天之鉴，弗忍张盖，步归行数里。遂俱遘疾，相继卒於官。延之父老子弟，戴二公之德，相与诣廨舍哭吊，且治棺殓事，痛二公之泽不获终究也。又尝闻诸学士先生，吾邑之旧贤令，曰：“某侯廉，某侯敏，亦必以陆公为称首焉。”二公之没也，既己祀於名宦。而延之士民，怀思其德，相与立祠祀之。嘉靖戊戌，前郡守裴君至，谓其祠在学宫之侧，其地为隘。而士民亦以瞻趋弗称为言。乃度地更祠於郡东门外大溪之南，岁时致祀，名曰“哀慕”云。哀者，二公之切於为民，而霣其躬也。慕者，慕二公之惠政，而足以贻诸无穷也。与夫古之咏甘棠之诗㈡，泣岘山之碑㈢者，异事而同情矣。斯举也，盖义举也。当时吏部侍郎玉溪张公，侍御蒙泉包君，南湖徐君为文纪其事，距今凡九十余祀。岁辛亥八月，陆公之孙，刑部郎中陆汝成者，奉钦命减刑於闽，至延，即拜公祠。且慨然以公未有特碑记为歉！因诣余拜言？“愿阐其详，以昭不忘。”呜呼，顾余曷敢当作者哉；然刑部君之征言，则固孝思之至念，而亦郡民之所乐谈者也。又曷可辞？乃稽诸志牒，采诸耆俊，而益知公之履矣。公讳嵩，字如嵩，别号省斋，浙之归安人。登弘治丙辰进士。初授福州罗源令，即有声。未几，用荐调南平，治凡三载余。尽心拊循，民用殷裕。邑治旧在郡城之西，公时尚仍之。洁操励政，锄奸植良。徭役务减，征敛以时。而又新学宫，辑邑志。以淑士章轨於礼教殆惓惓焉。用是吾邑之民，得有所庥。无俯仰之困，无横暴之侵。彬彬乎絃诵读书之俗，迄於今不衰，实公有以遗之也。而祷雨，乃其为民之尤著者耳。夫世之为守令者，有功於民。其去也，则民为生祠以祀之。若公之作福於吾邑者甚溥，即其存也固宜得祀，而况其死於民事，而追祀之。於祭法，为尤应於时制为不悖者乎。然则公之合祀於祠也，久为士民瞻仰之所，且慰崇德报功之思。而岁陈俎豆，有司盛服将事，而黎庶亦得奔走执役於其侧。咨嗟叹之余，慕公之心，不将与慕孙公而同其无也哉。如是则又将使莅於兹土者，访公遗迹而行之，以兴思齐之念，亦是祠之一裨，而公之德为不忘矣。且德隆者，其后必昌。孙公之子毅斋公，今为大宗伯，掌詹事府事，位望烜赫。而公之父守泸州，公之伯兄如崐，同公登甲科，为御史。世德渊源，固已发其祥於前。今刑部君，克趾厥美，发身科甲，蔚有令望。而其来闽也，方将体圣明钦恤之德，敷八闽平反之仁，以继乃祖之所遗者，而益光大之。异日跻华陟要，未必不与孙氏而并耀也。然则天之报施，信乎不忒。而以慰公之灵者，岂特吾延之祀而已耶。太守秀水沈君，初莅政，首崇古哲。暨二守泰和曾君，节推缙云李君，以刑部君之意，命工砻石，来速余文，爰敬书之。庶观者知仁者有后固如此。若夫祠之规制，与孙公之名绩，具在前碑，兹不著焉。
　　【注】㈠　游居敬：明，南平人，嘉靖进士，累官都察院副都御史，有传。
　　　　　㈡　甘棠之诗：人民感念善政而作。
　　　　　㈢　岘山之碑：岘山于湖北襄阳南，碑为纪念晋羊祜而立。

	

府城隍庙大殿左重建豫章书院碑记
	

明副使　田顼㈠　尤溪
　　顼闻之先正云：“龟山载道而南，士之从游者众。惟豫章先生潜思力行，诣极任重，故独得不传之秘於千载之下。”顼又闻其资禀劲特，清苦可畏。一悟所学之非，辄鬻田徒步从师正学，先生之志毅矣。其所为学，服膺师训，务自心害而去之。故一切嗜好，无所入乎其心。所著诗解、论孟师说、春秋指归、释例集解、台衡等书，又皆议论精核，足以羽翼六经，而开辟元奥，先生之学邃矣。遵尧一录，深辟王氏功利之非，又其息邪说，距诐行之大者。他如“天下无不是之父母”之言，扶三纲而植五常，潜消逆党纂弑之祸，先生之惠宏矣。虽其清介绝俗，不求闻达，人罕知之。龟山则曰：“唯从彦可以语道。”陈几叟则曰：“自吾交仲素，日闻所未闻。奥学清节，南州之冠冕也。”延平李氏亦曰：“先生性明而修，行完而洁。扩之以广大，体之以仁恕。”其见於师门之所称许者如此，先生道德行谊之实可知矣。夫以先生深沉纯粹之资，师友渊源之自，继往开来之功，彰彰较著若彼也。顾其所诞育之乡，严事之典，旷而未举，学者不能无憾焉！正德丁丑，进贤姜侯始即城西建祠，庶几致其仰止之心矣。继复改建学之西偏。未几，扩为文庙，祠遂废矣。一终星纪，未之有复也。前溪裴侯，来守吾镡，下车未期月，慨然以兴复为己任。乃集僚佐暨师生，图所以重建之方。佥谓：“哀慕一祠，地势爽垲，邻於二学隙地一区，可以更祀孙、陆二子，实堪兴筑废所。”遂上其议於巡按李公，分守陈公，得报可。乃经画百费，鸠工庀材。中为堂，奉妥神位。外为讲堂，门庑庖湢之类，靡不毕具。东西翼以号舍，用栖学者。堂成属记於余，余谓裴侯之政，知所先务矣。世之所谓能吏者，类多刀笔簿领之务。而化民成俗之意，顾无慨乎其心。侯能追原本始，崇祀先哲，以矜式后学。非有尊德乐义之诚心，无以及此。况复以身为教群萃诸彦，躬为讲论。开之以道德性命之旨，博之以诗书礼乐之文。使其知士之所以学，盖有卓然科举文字之外者。则夫鼓舞作兴之下，岂无闻风而起者乎？抑予闻之，龟山曰：“学者，学圣贤之所为也。欲为圣贤之所为，须问圣贤所得之道。”先生亦曰：“周孔之心，使人明道。学者果能明道，则周孔之心，深自得之。”观夫二公远绍邃承，立论精切。而其所以授受之际，亦不越乎道之一言。则夫二公之学，亦异乎世俗之所谓学者矣。后之来游於此者，苟能元匹前修，日加刮砺，居敬穷理，存养省察，反诸身而求之，庶乎其知所志矣。其或於睢放，恣缀藻饰，以媒利禄，钓声誉，则弃不赀之身於一物之小，非我侯所以幸教是邦之士之意也。嘉靖十九年庚子三月七日己亥，前进士贵州按察副使、提督学校，尤溪田顼譔。
　　【注】㈠　田顼：明，尤溪人，正德进士，历兵礼二部郎中，迁贵州提学副使。

	

南平学师林先生功德碑记
	

明副使　江士英　建安人
