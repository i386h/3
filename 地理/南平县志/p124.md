<!-- { "loadSidebar": true } -->
　　严氏，尤溪进士严自泰1女。年十六归邱易，甫三载易卒，无子、以夫弟之子为后。苦节自励，年五十四，全节以终。
　　【校】1.原本作“恭”字，今据改。
　　叶氏，黄成基妻，年二十夫亡，遗腹三月，抚孤成立，三十年如一日。
　　黄氏，生员林暄妻。年十八归林，生二子。而暄卒，氏矢志冰清，孀居四十年，完节而终。知县许廷墦详请，旌表建坊。
　　魏氏，王之瀚妻。未婚瀚死，守节以终。
　　上官氏，黄载玑妻。年二十三丧夫，守节抚孤，卒年八十有四。
　　邱氏，官子安妻。年二十四，子安故，生一女，并遗腹女而二。甘贫守志，上奉舅姑。年至七十二卒，宗族称之。
　　谢氏，杨尚婴妻。二十四岁孀居，抚孤清新，卒年六十有六。
　　张氏，冯顺我妻，罗源里人。年二十二，夫往乡遇贼见害，一子方在襁褓，舅姑垂白。氏制泪养育，年七十卒。郡守萧公，题其棹楔。
　　骆氏庆娘，黄伟夫妻，庠生黄诠母。年二十四夫亡，诠尚稚。氏誓不改节，卒年八十三。郡守范旌曰：“节凛冰霜”。
　　张氏，应蒲蛟妻。年二十四夫亡，遗腹七月。氏凛冰操，抚养孤儿，以节寿终。
　　叶氏，曹廷鸾妻，庠生曹邦英媳也。适曹，甫期而夫卒，生子朝舞。抚孤苦守，舅姑垂白，家贫佣织以养，年至六十。
　　王氏，宝龟山卢又焕妻。年十七适卢，家贫，孝事舅姑。年二十三夫故，生子德姚方六岁，遗腹生德春。勤苦纺绩，族人罕见其面，卒年六十一。
　　官氏桂英，监生卢定槐妻。年十八适定槐，生子政，明年定槐故。氏断发毁容，誓不二志。舅卒，氏鬻簪珥殡殓。姑尝病目，氏舐复明。家遭回禄，冒火抱姑出避，右股为火所焮。孀居四十二载，里党贤之！
　　官氏淑贞，年十八适卢匡佑。六年而佑故，家徒四壁，女红以养公姑。殁则尽礼，极哀竭蹶，擘画以葬三柩。年七十一卒，计其苦节，盖历四十六年。三岁抚子亨远，教以克家。
　　林氏，年十六适骆继生。三十岁而夫亡，家贫彻骨，二子俱稚。氏绩麻度日，破屋临街，不蔽风雨，人莫得窥其面。有富人闻其德，思娶之。氏曰：“改节岂人所为耶？一愈深自匿，五十六岁以节终。
　　练氏，庠生金大有妻。年二十九夫故，抚一男二女。上奉舅姑，朝夕不怠。代父兼师，子华熏游泮。氏六十三龄卒。
　　严氏，太学生班如机妻。十九于归，二十有八而寡。星霜三十易，节孝兼尽。
　　胡氏，廪生郑国妻。年二十四卒，守志立侄郑文滔为嗣，年方周岁，氏抚育成人，三十年冰操不改。
　　余氏，陈恩光妻。年十九丧夫，嗣子大坤。终身守节，年八十五卒。
　　冯氏，叶璋馨妻。年二十一夫亡，无子。孀居二十载，中间立嗣多故，赍志以终，乡党哀之！
　　施氏，陈廷延妻。年二十五丧夫。家贫无嗣，誓不改。巡抚周上其事，建坊旌表。
　　张氏，王台吴振公妻。年二十七夫故，抚其遗孤梦元，年七十八卒。松筠节操，历五十一年，无改柯易叶之日。
　　林氏，王台黄文遹妻，年二十二，夫故无子，茹荼立嗣，年六十一，完节以终。
　　黄氏，梅西庠生卢荆州妻。年十九归卢，老姑疾，勉夫深夜沦茗沸汤以进。姑疾终岁不起，氏侍汤药，扶持不离。二十四岁夫殁，遗孤三龄，孝养鞠育，垂四十馀年，卒完所志。
　　黄氏，卢怡孙妻。十八合卺，二十而寡。遗三月腹，咸以改适为劝。氏剪发自誓，弥月生子，抚以有成，年六十二乃卒。
　　余氏，右营把总卢王有妻。年二十四，王有奉檄，随征顺昌贼卢天章，过劳而卒。遗一幼子，年至二十馀亦夭折。氏二女相依，饥寒苦节，年七十而卒。
　　严氏，黄衡英妻。年二十四英亡，坚贞自矢，至六十操绩麻自给，备历艰辛，年六十六终。
　　张氏将弟，年十四适官宜显。生子文茂八岁，宜显殁。张氏二十三岁，贞静守节，至乾隆二十六年，年七十一终。
　　徐氏，邹延经继室。生二子，年二十四夫亡。矢节坚守，孝事翁姑，鞠子成立，卒五十有七。
　　叶氏秀，吴墩监生高翔之母。生翔数月而寡。氏年少，倚父家守节，翔长携归夫族，足不出阃，年五十卒。
　　祖氏三连埂庠生张名世祖母。早寡守节，备历艰苦，乾隆×年旌表。
　　黄氏，王台蔡敬山妻。蔡亡，氏年二十六，事疯疾姑二十馀年，曲尽妇礼。抚育幼孤，家贫勤纺资生，里称善焉！
　　林氏，邓长和妻。生一子六岁，而夫殁。氏年二十四，苦节抚孤，终日纺绩，以节终。
　　朱氏，小瀛洲叶端然妻。年十八而寡，抚子一女一，誓不再嫁。事继姑惟谨，姑殁，尚遗幼孤，氏乳哺之，卒年七十四。
　　余氏，王台谢士仲妻。夫故时三十岁，抚子守节，里无间言。
　　范氏，王台黄文光继室。生二子，年二十六夫亡。矢志贞洁，自克持家。邑侯许廷璠以“松筠节操”旌之。
　　姜氏，王台黄慕周继室。年二十六失夫，姜秉性方正，母仪端肃。治家有法，内外肃然。
　　朱氏，庠生郑彬儒妻。生二女，无子。年二十二夫卒，誓不适人。夫弟劝其再醮，遂自经，家人救苏。寡三十年，不妄见亲戚。茕茕独守，苦节自甘，卒年七十三。
　　袁氏，陈永立妻。年二十四夫亡，子五龄，事耄年太姑舅姑，尽妇职四十年，教子勤读入庠。
　　罗氏，杜溪林奇镳妻。年二十三夫故，无子以夫兄子为嗣，抚育成立，守节以终。
　　吴氏，邱敬之妻。二十五夫亡，生子二俱夭。其母以氏年少家贫，劝改嫁不从。乃以从侄之子为己夭子嗣，自抚育哺之，雍正十三年十月，屋前失火，后抵高墙，氏抱嗣孙登梯，号泣曰：“予烬不足惜，但恨邱祚斩矣。”都阃闻之，呼兵掘墙以救，家资尽烬，依其弟衣食难继，代人缝缉，而以苦节终。
　　锺氏，千总汪文耀妻。年十八归汪，克尽妇道。康熙六十年台匪滋事，文耀奉委出剿，氏持家惟谨。凯还后，功加都司签书，氏益以力图报效，勉其夫。雍正五年耀卒，锺年二十五，恸不欲生。念子淳方五龄，溶初周，遂矢志守节。夫丧葬俱锺经画，和丸教子读书，淳弱冠食饩南庠。乾隆癸酉登乡荐。锺苦守稍慰！未几淳溶相继殁，家徒壁立。淳妻林氏，亦励节凛操。姑媳早夜，力作针黹，以育诸孙。督孙筠力学入泮。钟性严毅，寡言笑，孀居尤凛，至晚不衰，可以法矣。
　　江氏，施又煌妻。年二十二夫亡，氏悲痛几绝，毁容守节，凛若冰霜。
　　叶氏，陈朴成妻。生二子，陈卒，氏年二十六，贫窭无依，姑劝改节，氏艰辛抚孤，誓不二志，卒完其节。
　　李氏，陈灿文妻。年二十一，夫死孤幼，人疑其必他适也，讽之。氏容不饰，居不见齿。邑令王大辂，以“坚节抚孤”旌之。
　　高氏，漈下黄如光妻。年十九夫卒，生一子不他适，凛凛有操，里人羡之！
　　罗氏，坑田张日绍妻。年二十三，夫故无子。依夫弟，抚幼女，清贞完节。
　　郑氏，埂头黄室临妻。年二十七孀，一子四龄，一女初周。矢志抚孤，杜门清守。
　　邱氏，庠生姚宗周妻。年二十九孀，孤甫六岁，次方九月。事耄姑惟谨，姑殁治丧以礼。教孤勤读游庠。励节四十年，里无间言。邑侯耿嘉平，以“节励贞珉”旌之。
　　魏氏，李恒邱妻。年二十孀居，言笑不苟，足不出壸。终身励节，共称其贤！
　　龚氏，蔡灏妻。年二十一，未育而寡，夫兄子为嗣，旋亡。氏甘守节，不越闺房。夫兄颖悯其志，嘱妻媳朝夕进膳房中，卒年七十二。
　　童氏，溪头陈维炳妻。年二十一适陈，方一周，夫亡，恸不欲生，家持护不死。后五月遗腹生子，永矢冰操，孝事舅姑，抚孤成立，卒年六十。
　　蔡氏，安丰桥袁绍祖妻。年二十九而寡，遗孤复夭。立节不移，卒年五十。
　　包氏，后溪施朝梓妻。年三十寡，子幼，有劝之醮者，氏厉声拒之，嗣后人弗敢言。氏念一门无依，恐遇害毁节，迎其父君选，相为抚孤。内外严肃，里无间言，卒年八十二。
　　陈氏，陈纯熙妻，年二十八失夫，子甫四龄。氏翁念其贞孝，予以田谷，为针黹资，卒年八十。
　　林氏，更古王阿尾妻。年二十七夫亡，辛勤守节，历三十馀年无异志，卒年六十五。
　　蔡氏，胡文光妻。性端肃，年二十四未育。夫故，哭之哀！邻厌之，讽以未死，夫在，氏闻哀益甚，夫弟又詈之。乃闭户自缢，父应魁觉而救苏，引归家，分己膳田谷以养。终身茹苦，足不逾阃，里党咸重其节，卒年六十一。
　　朱氏，张允恭妻。幼家贫，事姑惟谨。恭丧，年二十六，励志冰操，抚孤成立，宗族无间言，年五十八卒。
　　蔡氏，邑庠林昌麟妻。年三十麟卒，孀居三十载，内外称之，卒年六十有三。雍正二年，送贞烈祠祀。
　　魏氏，谢定溶妻。未育，而溶卒，以夫弟之子继嗣。年二十有二，柏舟自矢，静守深闺，戚族罕有见者，卒年七十七。
　　吴氏，陈治恭妻。年二十三夫亡，子甫四龄。贞守教孤，严肃内外。素言守节非艰，抚孤不易。爱子孙读书甚切！甲辰年见孙游庠，曾孙生。乃以寿终，时年六十有三。枝亭官太史曾颜“义门贞树”於额，且述其概以表之。
　　黄氏，朱遇春妻。年十六归朱，有奁田三十馀斛。生一子方四龄，夫卒，年二十八，兄利其奁田，劝他适。氏曰：“白发孀姑何托？”既而姑没，兄复劝之，氏垂泣曰：“生为朱室妇，死作朱家鬼。虽日不再餐，弗他适也。”归奁田於兄。历二十馀年，抚孤守节以终。
　　赖氏，庠生黄见龙妻。年二十一而寡，哀毁欲绝，誓死靡他。七十三岁而终。
　　黄氏，性贞淑，配陈盘秋。年十七于归，时夫疾笃，未成婚。氏侍汤药五十馀日，而秋亡，哭泣尽哀。卒以节终，年七十有五。
　　官氏，宝龟山卢才户妻。茹苦守节，乾隆二十七年旌表，建坊於坑头路傍，里党时叹其贞操，进士卓道翼挽以诗云：“夫亡子幼敦怜孤，家又清贫节又愚。垢面蓬头随弱柳，芳踪始得耀当涂。”
　　陈氏，寿岩里叶茂元妻。生二子，夫故，年二十七，苦守勤绩，篝灯课子，联隽游庠。亲视五代而卒，寿九十七。
　　刘氏，洋尾林圣瑞妻。年十六适瑞，逾年生子，甫三月而寡。时孀姑年逾三十，轻信从弟招赘余某，迫氏他适不从。余乃荡林产，族呈於官，县令文公，见刘年青，虑其守不终，以改醮试刘。刘即出剪断发毁容，令亟止之曰：“汝诚坚贞，吾名汝子曰：贞观。”给刘产业印照。刘坚守鞠孤，嗣徙城训子。观业岐黄，以麻痘科名冠一邑。氏年五十有四以节终。
