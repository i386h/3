<!-- { "loadSidebar": true } -->
　　徐自皈，字丹衷，咸淳十年甲戌进士。授鬱林州牧，丁父忧。恭宗即位，元入临安，文天祥起兵勤王，自皈率族赴之，战死五坡岭。元兴，建兴里民皆逃窜四方。自皈子进三鞠於其姑沙厝魏家。世祖庚辰诏赦，年十四矣，始出迁，居溪后。

	

元

	

　　陈君用，字子才。少负才，汀寇骚动。集壮士，保乡里。至正末，红巾贼入闽。闽阃授君用本县尹，给钱募兵，复散家财以继之，克复建阳、浦城等县。累官权同知，副都元帅，引兵至连江与贼战而死，追封颍川郡侯，谥忠毅。

	

明
	

　　徐尚卿，字师臣，万历戊午举人。崇祯丁丑，授四川剑州守。甫莅任，献寇突至。明史本传云：崇祯十年十月，李自成惠登相等，以数十万众入四川，大将侯良柱败没於广元，逐攻陷昭化县，王时化死之。尚卿与绅士谋守御，兵仅五十有奇。贼渡河，破昭化，请援不至。尚卿以监库诸重务分属领之，系印左肘曰：“此君命也，存亡与共。”亲登陴，督士民捍御，矢石俱尽。乃北面再拜，曰：“臣力竭矣。”以血书襟带云：“孤城不可守，仗节死君恩，鼠窜岂无计，殊羞衾影存。”自经於东门城楼，贼入，戒勿毁其衣冠。事闻，赠朝列大夫，四川布政司左参议。荫一子。崇祀名宦，乡贤。

	

清

	

　　吴洪，县城东人。由行伍超拔，调任台湾城守营把总。逆匪林爽文滋事，奉拨剿捕。乾隆五十一年十二月初九日，在竹堑树林头庄遇贼，拒敌身殒。奏闻，赏恤，祭葬。给云骑尉世职。俟袭次完，给恩骑尉，世袭罔替。
　　陈桓璧，吉田里夏坑人。由武举，授连江营千总。乾隆五十一年台匪林爽文滋扰，奉调征剿，历战著劳。五十二年七月十三月在大仑村，杀贼遇害。奏闻，赏恤祭葬，给云骑尉世职。俟袭次完，给恩骑尉，世袭罔替。桓璧无子，以弟映壁承袭。
　　官廷梅，县城东人。由行伍拔擢，任建宁镇右营把总。乾隆五十一年台匪林爽文滋扰，奉调赴台，奋勇屡捷。五十三年七月十三日在鹿仔草打仗被陷害。奏闻，赏恤祭葬。给云骑尉世职，俟袭次完，给恩骑尉，世袭罔替。
　　唐起龙，由行伍，拔补福州城守右军，额外外委。台匪陈周全滋事，被害。传载昭忠祠。
　　王洪，由行伍，拔补台湾北路中营额外外委。台匪陈周全滋事被害，载昭忠祠。
　　陈艺，县城东人。由武生随营考拔福宁镇左营千总，缘事休致，寄居台湾。嘉庆十一年十一月蔡牵窜台，艺领乡勇剿捕，死之。赏赐祭葬，入祠祀恤赏，加一等。陈艺能奋身敌忾，效命疆场，洵为义烈可嘉！著给云骑尉世职，俟袭次完，给与恩骑尉，世袭罔替。艺无子，以兄子陈元辉袭世职。
　　高夺魁，鸠源乡人。咸丰间，由行伍拔升把总。从林文察军门出敌发逆，力战阵亡。蒙恩恤，世袭武职。
　　高孟隆，大历镇人。幼习武艺，咸丰八年年已六十一，八月间，发逆临乡，奋勇直前，独与拒敌，杀匪八人。后为匪围，剖体而亡。
　　高君荣，大历镇人。咸丰九年，发酉寇顺昌，及上洋。君荣年方三十，为大历乡团，练民兵，发逆至乡，拒战阵亡。
　　延平卒者，邑之城守兵也。咸丰三年五月初旬，红巾围城，卒与守御龙山之敌楼顶。贼由东门越山入，众以数日守倦皆寐，罔觉。卒独醒，见大炮位移向城，将燃，急以馀粥，湿炮门，大呼有贼。众始惊起，卒为贼砍毙。而城获全，当时失查其姓名，今未之知。惜哉。
　　应清衢，峡阳人。咸丰八年出敌发逆，力战阵亡。事闻，蒙庆制军，奖给军功六品。
孝义传第二十八

　　援神契㈠曰： “孝旨如醴泉，夫其酝酿也深，其感契也微矣。”是以集苞思艺黍之勤，循陔有采兰之咏。动天地而感鬼神，胥於是徵焉。若乃孔奋分甘，姜肱共被。或义笃犹子，或仁抚诸孤，或焚贷者券，或与饿者食。肃雍一门，纲纪九族。凡百懿德，何非孝行所暨耶？孔子曰：“爱亲者不敢恶於人，敬亲者不敢慢於人。”孟子曰：“亲亲而仁民，仁民而爱物。”诚使推差等之爱，引气类之同。孝弟成风，亲睦在是矣。式标前美，以厉末俗，而为之传。
　　【注】㈠　援神契：书名，属于孝经。

	

孝义

	

	

宋

	

　　黄演，字耕乐。天性纯孝，年十五失恃，竭力事父。及父病革，求医弗愈。乃吁天割股以进，创痛，顿绝复苏。后孙焯贵显，人以为诚孝之报。

	

元

	

　　吴璧，字出玉。居家孝友，隐居不仕。元世祖初，以文学行举，不赴。诏书谆迫，乃出拜校书郎，知屯田政事。父早逝，母没，庐墓三年。甘露降於林端，灵芝产於墓侧。事闻，得旨旌闾。后归隐米岩金凤山。赠特进光禄大夫，浙东行中书省平章政事，谥曰：贞孝。

	

明

	

　　朱经，字伯机，永乐辛卯举人。任德安训导。居家敦行孝友，人无间言。在官勤於训迪，德安人士称为贤师。
　　谢伯衡。永乐十年五月洪水暴涨，父柩漂流，水势汹涌，莫敢操舟。伯衡急跃入水，抱柩号恸。顷之，泊岸，人柩俱免。遂出资卜葬，置祭田，不责诸弟，人以为孝友。
　　萧源，字本清。其弟以户役，解料物之京，遇寇劫掠。源恐贻母忧，尽鬻已业偿之。自甘节俭，致甘脆以养母，族党颂其孝友。以贡入成均，授南康知县，历九载，有能声。致仕归。子崇礼以岁贡为枝江教谕，孝友尚义，抚侄如子，人称克绍。
　　查厚，字文载。性至孝，虽贫窘，奉亲必备甘脆，自茹苦淡。以贡任潮阳、星子二县训导。主白鹿洞讲，日以道义为训。升会昌教谕，以老致仕。孙应秀，字思贤，博综经史，善古文词，性端庄。以贡，训长泰、武昌，清俸养母。捐馀囊，以厚其弟。历崖州学正归。著“宦游集”。并从祀七贤。
　　游娂，字润玉。天性过人，与弟禧、祐同居共爨，家三十馀口，饮食衣服，均平有法，出入先后有序。天顺间，郡守旌其里曰：“雍睦”。
　　廖得金，世业农。自其高祖至得金五世同爨。每晨起，妇女聚一堂治女工，男子则出治农业。门内雍睦，人谓得金一门，未有读书为儒者，乃有古礼义风如此。
　　郭延寿，以任侠豪乡里间，与庄伯良为刎颈交。邓寇之乱，同起兵相犄角。尝乘势逐贼至沙县小洞洋，贼设伏於黄竹坑，力战死。伯良闻难，引兵力破贼党，求遗骸於乱尸间，葬之。
　　黄镇，字尚玑。事父母以孝闻，与诸弟同爨无私蓄。二弟继没，恩抚诸孤。构社学，以教乡之子弟。轻财乐施，建桥梁，凿石通缆道。砌吴坑樟槎路，以便行人。屡为郡邑所旌。卒年八十有三。
　　段思贤，性端方，动履必出於正。弟没，子女视若已出，教养婚娶必尽心力。族人有私鬻祭田者，赎之，仍与众共。由岁贡、司训闽庠。教导生徒，多所成就。子孙相继登贤书。
　　黄应贤，周岁失怙，事母陈氏至孝。母或不豫，辄朗诵以慰之。母节闻於朝，建坊旌表。晚膺岁荐，母年八十矣。绝意仕进，家居终养。妻童氏，亦竭力事姑，时称“双孝”。
　　黄嘉爵，性孝友。天启间，以岁荐，历官建昌卫，断事明允。摄南康府篆，终养归。与弟岩宾，年俱六十馀，事父应宿。凡父所需，必躬亲进，晨昏惟谨。父年九十三卒，里人以享大年孝养荣之！
　　林润蓁，号信云，锺鸣仲子。父没於官，润蓁时已归试，闻讣重趼奔丧，扶榇以归，霜雪寝棺下。父宦橐萧然，舌耕奉母，教养二弟，治诸弟妹衣食婚嫁。崇正癸酉领乡荐，赴京谒选。临授职，忽中动，急归，母果抱疾。后家益落，就归化谕，甫及任，复中动，乃弃官，母果病革，侍以瞑目，以过毁卒。著有诗文集。两弟润蘅、润芝皆督诲有成。润芝戊子举人，与蓁营建都中会馆，至今德之。
　　吴观澜，字有本，少补郡诸生，精医。岁歉，出粟赈贫。继又大疫，施棺二百馀具，以埋殣者。郡守孙衍以祷雨卒，囊空，子幼，为治后事，悉从丰厚，巡按旌奖之，卒年八十有八。
　　张天禄，字君锡。性笃孝，以忠信节义自励！年十二，游乡校。父以公役卒於京，天禄鬻产，扶榇归葬，遂绝意进取，授徒，卖卜以养母。谈理隽永，亹亹可听。古今史传，必析其原委。郡大夫延之西席，悉心教诲，不以贵介，少有假借。有以公事属者，面斥之。介节至老不衰，乡缙绅胡琼、黄焯以鲁仲连、徐孺子拟之。
　　林茂，幼孤，祖育之。嘉靖甲辰岁荒疫，悉力施赈，蠲租，焚券，不令人知。又合保婴丸，以济世。知府林梓荣以冠服榜其名於旌善亭。
　　谢应寿。孝事其母，母老疾，日夜奉侍，历九年如一日。
　　刘应高，以贸粟为业，取直公平。万历甲午夏初，斗米至易一帛。应高尽发其藏，平粜以济。抚军许旌之。
　　林祖胜，性敦朴。好施，周贫济乏，未尝以无力辞。有侵其屋基者，慨然让之。或负逋不能偿，悉焚其券。子廷纪，笃行惟谨，布德施惠，绰有父风。
　　金瓯，字君卜。天性孝友，笃亲厚故，里推重。居恒博览群书，风雨不辍。子世祯，领乡荐，任榆次令，有循声。
　　黄炳如，字本正。笃志敦行，事亲尽孝。恪遵庭训，孺慕不忘。晚膺岁荐，究心程朱之学，后进奉为师表。
　　黄昺。嘉靖壬戌间，流贼纵火焚掠。昺父柩未葬，募壮士扶柩走。贼追急，昺伏柩恸哭，贼感其孝而释之。
　　黄镗。性孝友，祖早逝，祖母邓氏年十九孀居。抚镗父殷护、殷护卒、停柩於家。嘉靖间，流寇焚掠，民皆逃窜。镗独伏柩号哭，贼相戒，存其屋。
　　黄中，字大本。以贡入南雍，授武康县丞。视邑篆，疏河渠、广储、均役、民咸利之。性至孝，父疽发背，侍汤药匝月，衣不解带。葬伯钺。赒从叔济。归族叔瀚之榇於珠崖，不私其产。以子焯贵，封礼部主事，进阶中顺大夫。家居年八十，屡与大宾。元孙机，任大冢宰。康熙九年，督学田公，檄文送入乡贤。
　　罗云麟，字世瑞，侍郎明之长子。孝友出自天性，父以抚边徼，卒於燉煌，跋涉扶榇归。当荫叙，让诸弟云凤亦人所难也。以贡任湖广湘乡训导，致仕，屡乡饮大宾。
　　杨应魁，周岁丧父，其母官氏孀守，抚育魁，禀气纯诚，竭力事母。因母病，日夜侍奉汤药无效。祷神，刲股调剂，母病遂痊。乡老邻甲，咸颂孝行。

	

清

	

　　余慎行，恩贡生。幼随父履信任太仓州佐。母卒，哀毁几绝。父切谕之，少止。越数载父卒，哀毁如之，庐墓三年。居恒恭让，恂恂有古人风。郡庠改建梅山寺，见基址甚狭，捐居屋以广之。
