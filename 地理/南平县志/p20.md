<!-- { "loadSidebar": true } -->
　　世彩堂城西二十五里，宋尚书廖刚所居。
　　侍郎游居敬宅在御史台上，司寇第坊。

	

名　墓

	

　　汉闽越王墓在王台，黄宫良有诗。
　　先儒罗从彦墓在罗源里黄漈，宋郡守刘永济刻志，吴宗尧有祭文。
　　先儒李侗墓在崇仁里，宋学士汪应辰制碑铭，督学熊尚文有田碑记。
　　宋状元黄裳墓在剑津里尤坑上。三墓俱府城南。
　　礼部尚书冯梦得墓在王台驿慈恩寺，即墓庵。
　　明侍郎罗明墓在城南宝云山麓。弘治二年，朝廷遣官督有司营葬，学士张元桢制神道碑。
　　翰林吴恭墓云盖里，鸠源狮子山。
　　少保刘璋墓马坑桥西，正德六年，朝廷遣官督有司营葬。都御史莆田林俊撰神道碑。
　　御史胡琼墓剑津南庄。郡守陈能置地营葬，建享堂门庑，置墓田米八十斛。
　　参政叶宜墓仁洲延安。
　　参政黄焯墓徐阳街尾后山，大学士徐阶制碑铭。
　　谏议郑庆云墓檀林社头陇，徐阶制碑铭。
　　知县游纶墓凤池山桔溪，祭酒龚用卿制碑铭。
　　侍郎游居敬墓桔溪桥西，有司营葬。
　　知府莫尔浚墓水东华藏净室左山。公号冰庵，北直大兴人，崇祯癸酉举人。顺治间，以工部郎中出知延平，笃学好文，知人得士，遭时论罢。寓郡三年，忧郁而卒。戊戌僚属绅衿子民卜葬此。

	

附金石

	

　　宋南剑州重建州学碑记宋张致远撰，今在校士馆前，字甚佳。
　　御书阁碑在校士馆，字甚佳，与州学碑对峙。
　　李先锋灵祐庙碑记旧有神书玉带藏绅士家，每神诞日，陈设队仗之前。清朝康熙三十三年庙遭回禄，碑物俱成灰烬。
　　李侗墓碑宋汪应辰撰文。
　　剑归阁碑宋丞相李纲书。
　　宋南剑州汤汉谢雨碑记三山陈渶刻，在万福龙神庙。
　　福庆庵碑在里钱谦益撰。
　　朱子题字“道脉心传”匾，在峡阳芦蜂庵。“鸢飞鱼跃”匾，在塘源李子坑，昔有精舍，朱子避地尝居之，号沧州钓叟，后失其匾，今流传有石刻四字。“溪山第一”匾，在县西北，福星桥上，今失。又有“忠孝廉节”四字，大逾数尺，在文公祠壁，板刻存。
　　朱子石刻坐像在朱子裔孙家奉祀，有宋名人题赞甚夥，旧有拓本。
　　石刻圣谕在丘墩渡头，岩壁上，隆庆六年延平府知府刊。
　　黯淡院题字宋蔡襄书。
　　峡岩字在峡溪尾桥边，岩上刻“蒙泉怀古”四大字，天台蔡潮书，未详何代。
　　百花岩字隶书。
　　平寇颂石李先锋降寇坐此，郡人刻石颂其功。
　　珊瑚石李延平先生祠前街右，色紫黑，而润有纹理，高丈余，状如人立。石之西为延协副将署，乾隆二十八年，副将李如筠扩官厅，辟其前，石毁。
　　铜塔在汾常里宝善庵。高盈丈，四方各二尺余，其色青紫，不知何物。嘉庆十年有匪徒欲毁而取铜，持斧往击，村民觉往护之，已损其一角矣。
　　铁塔在城天宁寺，民国元年毁於兵队。古有二塔，其右一塔先年久毁，仅存左塔，今又毁。
　　朱子手植双榕在峡巡检旧署前，今寻无存。土人称在对岸溪口，胡纶有诗题存焉。
　　樟树在杜溪里龙门村，大十数围，干霄蔽日，朱子从学延平先生，往来憩树下，至今枯而复荣。
　　海忠介手植桧儒学教谕旧署前，今为忠介先生祠，根株无存。
户口志第七

　　国以民为本，故周礼献民数，王拜受之。诸侯之宝三1，民为贵焉。古者不料民2号而知其少多，政修於上，民安於下也。三代以还，号称富庶者，汉之文、景、昭、宣，唐之贞观、开元，宋之咸平、景德，其时民物滋丰，户口蕃息，可谓盛矣！至於季世，征役不息，饥馑荐臻，流亡转徙，天下户口，什减大半，何也？良由使之无道，取之无制故耳。余观有明，户役之害，粮长甲夫保大当民充其役，辄至破产，纲、徭、机、站3，四差匀派，又有料盐之征，浸淫至於清初而未已。洪维康熙五十二年一诏，以五十年丁口，定为常额，永不加赋。编审之年，但造盛世滋生户口。雍正元年，复就粮匀丁。乾隆二三年，南平一邑，独邀两次豁免余丁口银，及缺额无征银。自是而诸弊息除，其良法善政，有非前代所能及者。是以休养生息，天下户口之盛，至於四万万，呜呼岂不懿欤！前志户口，载至嘉庆中叶，后皆阙如。同治、光绪间，时因匪乱，举办联甲，虽有编查，时举时废，册籍无存。民国三年，省长令办保卫团，南平城乡计分九区，调查户册事近数实，可以依据，然户口增多，非尽苗粮之户。近查城厢户口，损什之四，迥不如昔。曲巷城隅，屋庐毁败，荆棘丛生。至於四境之内，生齿虽繁，民贫食寡，往昔殷户，零落殆尽。加之习尚日奢，赋税重叠。天地生财，止有此数，民生安得而不蹙哉！使后之为国者，复讥清之非古，妄仿欧西重赋之法，举国皆兵之制，忘前鉴，而贻后祸，是厉4中国也。夫无圣君贤相之识，而纷纷妄作，流弊何极。吾愿趋时之士，勿以误国家者，误天下苍生也。故志户口，并附前代户役以著於篇。

　　【注】
　　1.诸侯三宝：《孟子尽心下》以土地、人民、政事为诸侯之三宝。
　　2.料民：指统计人口。《国语?国语上》：“乃料民于太原”。
　　3.纲、徭、机、站：纲指正役，纲银。徭指在官人役给使令者。机指以机兵防盗贼。站指接递驿传，合称四差。
　　4.厉：祸患，《易?乾》“夕惕若，厉，无咎。”
	

户　口

	

　　宋元无考。

	

明

	

　　正统七年，户一万九千六百一十有四。　口六万七千一百四十有八。
　　景泰三年，户一万八千四百五十有八。　口六万五千八百二十。
　　嘉靖元年，户一万一千八百三十有一。　口六万六千九十。
　　嘉靖十一年，户一万二千二百三十有九。　口五万三千六百二十有三。
　　嘉靖二十一年，户一万一千八百三十有一。　口六万六千三百二十有八。
　　嘉靖三十一年，户一万一千八百三十有一。　口六万六千三百二十有八。
　　嘉靖四十一年，户一万二千七百四十有七。　口五万七千九百六十有一。
　　隆庆六年，户一万二千八百七十。　口五万八千九百有二。
　　万历二十年，户一万二千九百三十有八。　口五万九千四百二十有二。
　　万历三十年，户一万三千七百有三。　口六万九百有三。

	

清
	

　　南平旧无屯丁，康熙间编增。乾隆元年，改归永福等县征解编增丁数附后，其详见屯田。
　　康熙十年，户一万三千七百有三。　口五万一千九十有三。康熙十九年，新编屯丁，延平共一百三丁。二十五年，新增屯丁延平共二十五丁。
　　康熙五十一年，旧志五十七年。户二万三千六百一十有四。按此户数与丁数同，未知是否当时户数，无凭查核，今仍之。丁二万三千六百一十有四。　　口二万七千四百八十有九。　丁口共五万一千一百有三。自后以为定额，永不加赋。
　　康熙五十五年，新增男子成丁三百七十。　口三百有六。新增屯丁二丁。
　　康熙六十年，新增男子成丁四百五十有四。　口二百五十有九。新增屯丁三丁。
　　雍正五年，新增男子成丁四百八十有二。　口三百五十有七。
　　雍正十年，新增男子成丁五百五十。　口三百五十有八。
　　乾隆二年，新增男子成丁二百八十有六。　口一百一十有一。
　　乾隆六年，新增男子成丁二百二十有二。　口二百四十有一。
　　乾隆十一年，新增男子成丁二百五十有一。　　口二百三十有九。
　　乾隆十六年，新增男子成丁二百七十有五。　口二百七十有七。
　　乾隆二十一年，新增男子成丁一百一十有四。　口二百四十有七。
　　乾隆二十六年，新增男子成丁五百有八。　口三百六十有二。
　　以上依官志，以后照民户丁口册纂。
　　乾隆五十年，户二万一千五百零八。　口六万八千四百八十八。
　　乾隆五十六年，户二万一千五百零八。　口七万二千五百七十一。
　　嘉庆元年，户二万一千五百零八。　口八万一千三百二十五。
　　嘉庆六年，户二万一千五百零八。　口八万七千一百六十。
　　嘉庆十一年，户二万一千五百零八。　口八万九千三百五十七。
　　嘉庆十三年，户二万一千五百零八。　口八万九千九百一十三。以后失考。
　　民国户口照四年保卫团调查，通报实数。
　　户五万零八百六十三。
　　丁一十万零六千一百五十六。
　　口七万三千三百七十七

	

附前代户役
	
　　汉法，民年十五岁，出钱百二十，至五十六而止，谓之口赋。
　　唐制，民始生为黄，四岁为小，十六为中，二十岁为丁，六十为老，老幼不赋，中、丁始赋。因口分世业，为租、庸、调之法。一曰租，每丁男一人，受田百亩，岁纳租粟二石。二曰调，每丁随乡土所出，岁纳绢绫共二丈，绵三两。输布者，麻三斤。三曰庸，每丁定役二十日，不役则日为绢三尺。加役二十五日者免调，三十日者租调皆免。通正役不过五十日。灾伤视所损轻重为免。岁十月收田授田，皆里正预造簿籍，上县令稽给，应退应授者，大约里正管百丁田万亩。后杨炎改为两税，户无主客，以见居为定。人无丁中，以贫富为差。於是庸调，并入於租矣。
　　五代，伪闽令诸州各计口算钱，谓之身丁钱。后变钱，折输米五斗。
　　宋时，有司取官斗较量。伪闽时，五斗得七斗五升，於是令民岁输身丁米七斗五升，折价上纳。真宗悯南方地狭民贫，终身佣作，仅了身丁。庞籍为相，祥符中，下两浙、福建，除身丁钱四十五万贯。嘉祐三年，乃诏令旧纳七斗五升者，主户与减二斗五升，客户减四斗五升为定例。神宗元丰八年，分主客户1，以丁力多寡科差，兼论资产役法。且差且雇，应衙前役者，辄至破产流离。南渡后，诏州县官，殿最2以生齿多寡为差，於是冒增之弊，终宋之世。

　　【注】
　　1.主客户：宋以有无土地区分，有土地为主户，失去土地为客户。
　　2.殿最，古代考核政绩，上等称最，下等称殿。陆机《文赋》：“考殿最于锱铢，定去留于毫芒。”

　　元，定人户为十等，立科差法，有丝料、包银、夫役三项，皆视丁力输办，其详不可考。
