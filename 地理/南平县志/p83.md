<!-- { "loadSidebar": true } -->
　　学师之於子弟，分也，而临别丐如椽，叙懿烁，以壮行旌者，情也。至於泽及一庠，功垂百世。度越等夷万万者，则又非剪采雕辞绘句，所能志不朽也。南庠学博林君，为吾闽莆中望族。自唐茂则公肇兴，嗣传九牧科甲而累若者，不可胜纪。君复以辛酉亚魁，壬戌副榜来署兹庠，以兴起人文为己任。甫莅毡，即萃诸生而勤校艺。按月课会期弗爽，供具必备。至品题甲乙，靡不心折。且不难肢批而节解，一字之茹吐弗遗。俾人人咸知向往南平北斗，共瞻趋矣。至於饩金之颁，随到辄给，无抵换无侵克；间有预贷者，君亦不吝倾囊以应，欣如也。更周鹑结之士。士有枉抑者，代为伸之。嘉敏者鼓朱，黑者牖。跃冶者，尤煅炼之。而文运丕振，士风於变，其裨益何如也。先是学宫因冯夷荡析，庙貌大媟。当事者屡请屡辍，弗克终事。君造士之馀，觉愀然不安！於是慨然身任，请之邑侯，及商诸两僚。遂捐俸，鸠工程材办物。首葺启圣祠，以隆原本。未匝月，而灿然更新。渐而及　圣殿，渐而及明伧堂。凡庑舍、缭垣、斋房、坊表、栋宇柱，楹门扉棹楔，昔之倾圮霣陷者，罔不缮密完巩。且浚泮池之汙泞，树环池之。经营今已告竣，视西斋较丽焉。皆君之不遗余力，而次第成功者也。诸生入庙。而瞻壮丽，宁不睹河洛，而思禹功耶？又念庠附郡郭，春秋祀礼，仅行释菜，牺牲不成。适遇道府县诸公捐俸，助学置田，年收租银若干缗。君毫不自染，除供课用外，册定若干，以增置牺牲。视昔有加，岁为定例，此其功之尤钜者也。夫庙貌葺，则圣灵妥；祭礼增，则享祀丰。造士兴，则又人文科甲，鬱勃以兴。所称垂百世，越等夷者此也，岂仅尺幅能贞於永久哉。君犹警枕下帷，拟再上春闱，鏖敚鼎甲。无奈直指督学，暨诸当道，褒旌沓至，荐剡加交。朝廷亟藉函鼎，而石埭之命下矣。乃及门诸士，念功弗置也，请予一言，勒之丽牲之石，以识其泽。夫君之教衍苏胡，才兼韩范。署谕而功光庠序，必仕令而化溢弦歌。异日擢巍登嶛，而鸿猷骏烈，铭旗常，勒青史，照耀千秋。直与其先茂则九牧辈媲徽，传不朽矣；又奚藉於汝镡之珉也？然功尽善，而泽可久，则汝镡之珉，亦自不可少者，其备述余言，以登诸石。林师讳芸荪，莆田人，登辛酉科。崇祯三年庚午季夏谷旦，通学门生万汝辉、吴从周、游王庭、江荣等同立。

	

督理扬州榷政尚书户部员外郎游公去思碑记
	

明　焦竑㈠　修撰
　　今民若商困矣，而在维扬为甚。以彼山行川涉之所震惊，风霜瘴雾之所侵胃。蛟鼍虺蜴冲1波急洑之所抵触。幸万有一安，乃得什一之息，奉国家之榷；而以其赢，为俛仰资也。顷复以中人，四出索之。譬之泽竭而渔不已，民往往嚬呻，而为涂中瘠者以此。岁万历癸卯春，部使者当代大司农念，无如游公贤，则牒以往。公让材不任者久之。余以谓：“此大司农之所以急公也。”夫鼓瑟者，纾其大弦，和其小弦，而瑟乃可鼓。若大小弦皆急，非戾则绝。世所称榷者，常锢百货之饶，细若鍼芒，一无所漏失云尔。以维扬之商，罹沓至之税。大弦之急如小弦矣，大者戾，小者绝矣；非公其孰与纾之？余知公甚深，大都宽博深厚，不好为排决刻峭。而才之所负，守之所抵，盖百口不能眩，万夫不能移焉。公少名家子，娴文学，负孝友声籍籍。筮仕冏寺上林，於俗所谓例者峻郤之，不以秋毫之端自缁也。迨莅维扬，壹意以宽商惠民为计。力言於抚巡，尽改中人苛税，归之有司。已而宽减其科条，爬梳其敝垢。苟可便人，盖不汲汲於取盈然者。即额之当榷者，时时纵舍之。念水潦祁寒之苦，商舶之不征者匝月，放免粮艘，至八百余缗，他可知已。然公日视事，最勤最核，而下无所遁。往者钞户苦吏书侵用金钱无算，征解不以时。公多方程督，克期以完；而且镌碑以为戒。虽豪有力者撼之，不为动。自此帑无匿财，奸无骩法。固非中材顾望，弛而不张者所能办也。繇斯以谭，纾与纵异。先教化，后诛罚，是之谓纾。好姑息。隳纪纲，是之谓纵。鼓瑟而纵弦，则无声矣。为政而纵民，则无政矣。公能办於此，盖其施在一隅，其仁足以示四方。其事虽行於一时，而其法足以传后。故采舆人之诵，而乐识其事。非独以慰扬人之思，将使有志於民者，推公之所已试其法，可不待顷而具，则公之为泽弥远矣。公名于广，闽之南平人。以任子起家居恒修身缮性，动以圣贤为矩矱，此不著。著其榷政可师者，俾后人得以观焉。
　　【校】1.冲：原本作“街”字，今据改。
　　【注】㈠　焦竑：明，江宁人，万历中以殿试第一人，官翰林修撰。

	

万福精舍田碑记
	

知府　张楷㈠　广陵
　　万福精舍开山师庵老人，授法於良冶和尚，传临济三十四世，实天童山云悟和尚第五世孙也。老人本姓刘讳从显玉融之绵亭人。配江氏，生二子，长道赭，次道守。初为儒，补闽县弟子员。鼎革后，遂弃诸生，携二子入黄柏山万福丛林。礼时默师，披剃。老人即以二子为法嗣。而二子视老人为本师也。后数年，老人访其族兄明杜於剑浦。族兄因与何高桢等，於庚子夏，结庐九峰下居之。仍曰万福，不忘所自也。庚戌夏，老人西归。二子挟其骨，往葬柏山紫凝峰，峰下四潭祖塔。距今又十五载，檀越高镇等及堂弟熙默以佛宇卑陋，复倡募广拓之。翼以寮舍、方丈、香积等所，略有次第。而又别搆一堂於东偏，以祀母。颜曰：“报亲”。并置香灯田若干亩。凡岁时伏腊，具蔬果供之。此盖往鬻绵亭遗产，原付族人祀母之需者也。昔大目犍连始得六通　见母，辄悲啼大叫白佛。佛设兰盆济渡之法，敷床卧，且尽世甘美以著盆中，供一切圣众。虽六亲眷属，亦应时解脱，福乐无极。且使世间修孝行者，念念中怀，常忆父母作如是供养，以酬乳哺鞠育之恩。则仰报慈亲，固亦佛氏之遗意矣。由斯以推，应不独二子之敦本为然也。今二子键户焚修，尽力园蔬，甘淡泊以坚苦行。其缵承老人馀绪，固赖贤裔，俾世世保守而弥光，则又在继起者之善为率循也。因勒其事於石，使后人知创建有由，率循有本，庶几相承於弗替云尔。
　　【注】㈠　张楷：明，慈溪人，永乐进士，累升佥都御史。
艺文志　记

	

道南书院碑记
	

清朝陶敦和
　　延平道南书院，明正德间，知府欧阳铎，始建城北龙山之麓。后院既废坏，而为之师者，亦近取南邑中，诸先进为后生辈所推信者，先期上其名於太府，太府报可。为师者即自择一闲旷之区，开馆授徒。太府遣经历官，时一往临视而已。故其学谓之府义学，师曰义学师。义学师常数十年不易，故院中田亩，遂占为己业，转鬻他人。至康熙间，知府周公元文，念学中无恒产，师生皆难继处以守。乃支无碍库银，买田若干亩，岁收谷八十石，以为为师者修脯之资，於是始有书院之田。岁戊戌，知府任公宗延，复相地於紫云台，即府儒学旧基，重建道南书院，於是始有师生读诵之舍。盖国朝书院之兴，二公之力为多。其后，书院岁久不葺。而故时卫指挥署右，雍正间，尝设正音书院，屋颇宏邃，诸生辈皆迁寓其中。由是道南书院，反成虚置。乾隆丙寅，前宪副使张公坦，重加修整，又礼请前邑大夫之去位而有文望者，使专讲习。公复时时入省其课，与诸生评讲不倦，一时士类向风，人材蔚起。盖自是而主其席者，必慎选博学有道高明之士，以楷式诸生。诸生辈，亦无不以得入书院为荣！然而讲堂之外，庑舍无多，而修脯之不足，与诸生饭食供馈诸需，皆官斯土者捐俸为之。和不敏，为令南平九年於此，仰承道宪李公，及先后太府公，乐育人材之意，早夜图所以为诸生长久之计，谓：“庑舍之缺，则后来者，不妨於附近之所，赁屋而居。惟是修脯供馈诸需，捐俸恐难为继。又以书院为郡邑育才之地，不宜独自为功，故凡邑人之慕义输金者，亦复不逆拒之，而乐与共成其美！凡续置田共若干亩，稍补修脯之缺。尚期修脯既充，当续为诸生谋膏火之资。而余奉龙溪之檄，旋即得代以去。将行，诸生请刻石，以记其事。其意若欲归功於余者，余不敢当也。为历叙前此兴复之由，使知前人之所以为诸生谋者，用意甚勤，而历年甚久。如是诸生可不争自奋勉！以毋负守土者作人之厚意也哉。遂并记其田亩谷石之数於左，而空其下方，以待后之同志者，续兹未竟之绪焉。乾隆二十一年丙子春。
	

重修南平县学碑记
	

清朝许廷璠
　　吾南儒学建於西郊，首面大溪，址殿山麓，九峰环亘，双流襟带，洵足以启佑文明，为崇圣奥宇。考之邑乘，前明洪武时改卜於此，中间兴废递嬗。我朝自康熙己丑，前宰顾公修葺鼎新。越今复三十载，风雨鸟鼠之馀，摧颓剥蚀，继以倾圮。余於癸丑冬，来宰斯土。凡月吉诵读，暨春秋时享，瞻对徘徊，目击心惊，大惧坠兹教基，致厥职，以贻典礼羞！爰进绅士而诏之曰：“吾邑为南剑权舆，理学名贤接踵，紫阳俎豆，济美十哲。即罗李诸彦，无不起而问两庑之牲宰。此邦多士，久视同家塾，则其谋所以妥灵告虔者，不可不周且备也。况圣天子右文敷治，广厉振兴，有加无已。凡庙中干羽琴瑟，玉豆牺牲之属，咸颁定制，以期大备。顾兹庙貌，圮废不修可乎？”绅士唯唯，余率僚属，节俸庀事，以为绅士倡。绅士捐助，共襄盛举，鸠工度材，从事橐鼓，期年而落成。自殿祠而两庑、而堂舍、而门楹，丹艧璀灿，焕然一新，以妥神灵，以乐育多士。弼教化而开文运，胥於是乎在焉。是举也，始於雍正十三年六月，竣於乾隆二年七月。计縻银一千　百两，纪勒於石，以昭风劝，以示后人。乾隆二年孟秋月谷旦，举人陈梦鹤、生员蔡解晋、彭珏、江湘、邱志达等同立石。

	

重修南平县城隍庙碑记
	

清朝苏渭生知县云南
