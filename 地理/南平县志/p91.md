<!-- { "loadSidebar": true } -->
　　嘉靖甲寅季秋，己未剑浦封中宪大夫，默斋游公，以疾卒於正寝，年七十有四。其孤方伯君居敬自浙来奔丧，卜以是年腊月庚寅，葬於吉溪西洋之后冈。奉事状，遣价走数百里来请铭，将以刻石於墓道，以诏来世。按状，公讳纶，字邦济，姓游氏。祖出广平宋儒定夫先生之后，世居南平之吉溪。曾祖秀，祖廷赐，父祐，皆有隐德，以仁厚称於乡。母吴氏生公，幼聪颖，弱冠游郡庠。习举子业，苦学励行，为文必根诸理道，奇气烨发，每试必居优等，补廪膳生，屡应乡试不利。年四十三应贡入南太学，为司成公所器。嘉靖乙未铨授直隶睢宁县知县。睢宁淮之属邑，地瘠民疲。至则省讼薄赋，一意以安养休息为主。岁值旱蝗遍野，为民祈祷，设法捕1逐之，民得以不艰食，疲者渐起。邑协邳夫，岁数千人，乃白於郡，蠲三之一，民赖以不逃亡，困者渐苏。邑地下湿，数有水患，乃令民疏导於河，俾复故道，民得以不病涉。乃亦有秋，疮痍者渐苏。公暇则课试诸生，奖引后进。与乡荐绅相接以礼，未逾期，氓大孚化。章圣皇太后梓宫过徐邳，有司惮中贵骚急，往往震悼失经，多至获戾。公豫处有条，事以克济。满任六岁，抚按交奖。漕运中丞周约庵公疏荐於朝，辛丑竟致其事而归。甲辰以方伯君任广东宪副，考绩，恩封於其官。杜门简出，非岁时饮射，足迹不履公庭。或有请谒之相干，废地之相遗者，辄谢却之。性笃於孝友，处宗族以和，接乡人以信，交朋友以诚。其教子也最有法。子二，长即方伯君。次主敬年方髫齓，教之读书。举动必庄，出入必敬，交游必慎，作字为文，皆有规范。经书或有微词奥义，亲为讲解。书“敬箴”於座右，命儿辈朝夕讲诵。动以古人遗矩督励之。谓乡居去郡城2且远，游学者鲜至，非所以居子也。遂卜迁於郡之紫芝里，俾亲近缙绅先生，将有所考德，而问业焉。方伯君弱冠举於乡，连登壬辰进士，选庶吉士，读中秘书。授监察御史，出按南畿，风裁懋著，声誉烨闻。历任藩臬长佐，凡十六七年。以至今官，盖时论推重台鼎之器也。公时时犹作书戒之，欲其砥砺名节，慎守官箴。宣力国家，移忠所事以为孝子。老年犹手不释卷。将终前一日，尚为诸孙较点通。及其没也，子孙咸在侧，可谓令终矣。配吴氏，累封太宜人。慈淑贞惠，与公比德，先四年卒，是生方伯君。娶李氏，封宜人。次主敬，以例贡为太学生。侧室田氏出，娶杨氏。孙男十一，於北邑庠生。于广、于臬、于畿俱方伯君之子。于东、于表、于衢、于堂、于台上俱主敬之子。孙女一。曾孙男三。应梦、应升、应荐。曾孙女一。予因忆囊时壬辰在京师，邂逅方伯君，窃瞻其眉宇，知为伟器。及戊戌春，默斋以岁事入觐，获侍教焉，益信为长者。始知方伯君之大有造就者，夫固有所本也。是宜铭诸石，以昭遗德於永久。乃系以诗曰：“游氏之先，肇自广平。衍於剑浦，世业以亨。延及於公，潜心敦古。励行饬躬，不忝厥祖。瞧阳试政，造福於民。轻徭省讼，不瘠不贫。乃浚乃疏，河流匪荡。乃耨乃芟，禾黍以畅。民有室家，谁其保之。民有田畴，谁其造之。繄公之功，民安以阜。视古循良，杜父召母。勤劳六稔，绩用告成。飘然远出，早谢荣名。左右图书，邀游山水。移孝事君3，责成厥子。煌煌服命，贲於邱樊。豸冠象简，日课孙昆。福履绥之，绳绳济美。高朗令终，哀荣终始。西洋之冈，山高水长。徵文考德，奕世永光。”
　　【校】1.捕：原本作“逋”字，今据改。
　　　　　2.城：原本作“诚”字，当误，今据改。
　　　　　3.君：原本作“功”字，今据改。

	

诰封宜人游母吴氏墓碑铭
	

明都察院林云同莆田
　　予归自三楚，道剑水，吊游君居敬母太宜人之丧於庐哀焉。予友游君实自南海时，乡情寮谊，恳恻周洽。每叹游君赫赫乎声称宇宙，亦既罕俪矣。其承藉诲迪，庸有尊公与太宜人者耳。而太宜人贤行，盖所稀闻。今乃吊其丧也，顾弗哀哉。游君见予益哀，久之，遂再拜以状请铭。呜呼其安辞？太宜人为南平吉溪名族，吴贡士韶女，母裴氏也。生而端庄，少娴姆训。归副使默翁先生，尊卑称其孝，娣姒称其和。默翁勤问学，太宜人必鸡鸣而起，时脱簪珥，易异书助默翁学。故默翁益肆力於学。取友莆阳，离乡井岁馀，而家政甚整。默翁得无内顾忧。年三十始举子，即游君也。一以严政为教，无纳嬉戏。游君生，颖敏迥异。方童儒试，即高等游邑庠，无事警督，嗜业罔倦。太宜人犹朝夕戒曰：“勿荒、勿逸、勿泛与，以慎而身，以昌而学，以亢而宗。”太宜人已有子，犹虞嗣未蕃，为默翁立侧室，生子主敬，爱之教之，与游君同。乡人称其贤，过人远甚也。嘉靖辛卯游君录有司，明年壬辰登进士上第，为翰林庶吉士。太宜人焚香祝之曰：“儿幸矣！愿儿益勤益慎，以永有终誉。”及游君授监察御史，则戒曰：“御史言官，必无负所学，可也。”乙未，默翁贡，选睢宁知县，其为政严明方正，法行而惠溥，民德之颂之。固默翁之能，亦内助有太宜人尔。丁酉皇太子生，覃恩封太孺人。已亥以徽号庆典加恩今封。甲辰游公以副使考最，封默翁如其官。太宜人例不再封。累膺诰敕，褒宠殊隆，贤德之报，距不显显令闻闾里表仪也乎？今庚戌三月十八日终於内寝。距生成化庚子七月十日，享年七十有一。子二，长即游君居敬现任浙江布政司左布政使，娶李氏，累封宜人。次主敬太学生，庶出，娶杨氏。孙男八，于北廪生，于东、于广、于表、于楚、于观、于衢、于臬。曾孙男二，应梦、应升。孙女一，曾孙女一。将以今年十二月朔日，葬於吉溪之西洋后，茔近祖冢傍云。按状称，太宜人素1行贞淑，治家勤俭。待夫以敬，待宗党以恩，待姻戚以礼，待臧获以严，祭先以诚，诲子孙以正。内外咸秩，四德罔愆。予虽未之睹见，然而观於游君也详矣。游君筮仕甚早，而举止老成，无一毫矜诩倨易。致位已尊，而操植坚固，无一毫因循玷缺。见事至敏，而注措精勤，无一毫惰慢率易。云同尝敛衽羡慕，而游君每历历告予曰：“吾父母教若尔，若尔，予曷敢不敬。”不知其父，视其子。不知其母，亦视其子。又予屡屡过游氏之门，其门庭尝肃肃如也。会一二长老，必举太宜人教子之言曰：“尔曹弗他效，效吾游族宋儒定夫公足矣。”又道：太宜人临终，以善自持行。戒诸孙诸妇。问以作佛事，则不应。呜呼！若太宜人者，其深於古传正学，妇道母仪与太姬、文姜何论。今昔游君勋庸日茂，将为国家树不朽之名，而振振昌发。如于北辈又兰芳桂馥，采采未艾。山川淑气，固悉萃之矣。太宜人福德如斯，宜铭也已。铭曰：“坤道维贞，乃配乾行。四德攸全，唯宜人能。胎芳孕秀，锡祉流馨。有美厥嗣，邦家之祯。以诏来者，宜式2宜凭。金馋石勒，百世云仍。”
　　【校】1.素行：原本作“索”字，今据同治本改。
　　　　　2.宜式：原本作“室”字，今据同治本改。
	

通议大夫刑部右侍郎可斋游公神道碑铭
	

明大学士叶向高福清1
