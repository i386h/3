<!-- { "loadSidebar": true } -->
　　【注】㈠　游居敬：吉溪人，迁居城内。
　　　　　㈡　恣睢：自鸣得意。
　　　　　㈢　枌榆：汉高祖故乡，后喻为乡里。
　　【校】1.土官：原本作“士”字，今据改。
　　　　　2.颂：原本作“讼”字，今据改。
　　王宗仁，洪武初，知会稽，以廉能著，秩满去，父老拥留。祀名宦。
　　叶宜，字守义，永乐壬辰进士。除贵州铜仁府同知，地属蛮徼，宜拊循有道，民怀之。丁艰，服阕，擢户部郎中，出知卫辉府。时有蝗虫为民患！宜斋沐祷於城隍。数日，忽有群鸟飞而食之，蝗尽，而鸟亦死。宜出米与民，令收死鸟，穿大穴瘗之。自为文以祭，号曰：“鸟冢”。迁浙江左参政，致仕。祀乡贤。
　　魏宗，字本敬，美丰仪，尚宽恕，有干济才。以岁贡同知台州，升广州知府，调守宁波。至则咨询民情，察利弊，而兴革之。验民丁税，以均其役。揭示通衢，里胥莫能高下。置柜座侧，讼至，纳词其中，以次推理，一出已断，讼庭寂然，有狱空之颂！
　　李胜，字仲宽，以楷书荐，预录《永乐大典》书成，愿就养，期发身科目，九年举於乡，授无为州判官。莅事勤慎，崇儒术，有惠政，民德之，肖像祀於李冰祠。
　　吴毅，字仲刚，由岁贡入太学。宣德间，授户部主事，居官清介，尝督储浙江，藩司黄泽1见其衣朴素，具鲜丽者四袭，馈焉。毅对使，一一服毕，遂解付之，曰：“善致黄公，已承惠矣！奚必垢敝？然后为毅之服哉！”缙绅咸嘉其廉云。
　　【校】1.泽原本作“潭”字，今据改。
　　陈纶，字孔经，景泰庚午举人。授知新兴县，时土寇邓李保等，附流贼为患，所司屡招不下。巡抚总兵统大军欲进屠之，纶请缓师，躬诣贼垒，谕以顺逆，许其自新。贼感悟，皆稽颡乞降。诛厥渠魁，所活万计。媢功者以事罗织，去之。
　　王显，字仕。景泰间，援例入太学。天顺中，任府军左卫经历，清介有声，都御史轩輗荐之，升贵州按察司经历，操守愈坚。贵抚陈敬荐为本司佥事，不报。委署分巡印务，丰采凛然，秩满致事。家徒四壁，终日怡然。以寿终，至不能成殓，士大夫咸重之！
　　张荣，字显仁，景泰间，贡入成均。成化五年授星子令。时民多流窜，巡抚夏时正檄有司招徕之。荣以民无生业，故多逋亡。乃括邑之闲田，招使耕艺。劝富民助之牛种，民复业者百馀户。居任九年，民怀其德。奏绩称最，迁江西布政司理问，致仕。
　　朱显，成化间知香山县，性寡交游，门无私谒。扶弱抑强，悍卒豪民，抟心。在事六年，以忧去。
　　吴珙，字廷瑞，成化壬辰进士。知临淮县，时城为河水所渰，民遭垫溺。珙至请於巡按，调拨军夫万馀人开浚，使水有所归，复增筑东西二坝以防之。至今民赖其德。外艰起复，补龙泉县，廉介自持，一身所需，必取诸其乡。升户部山东司主事，以病归。子观澜传见孝义。
　　林埜，有声郡庠。正统间，沙尤寇起，蔓延邻邑。埜自陈效力，率民兵战。至建宁高阳里，遇贼，鼓勇而前，俘渠魁谢保大，并其党一百八十馀人，斩首六十馀级。所至克捷，事闻，授尤溪簿，升广西布政司经历。
　　吴泰，字守谦，弘治甲子举人。授仙居教谕，升九江府判，未行，卒。泰清修励节，善迪士子，多所成就。仙居人文罕著，得泰司教，遂以寝盛。及卒，多士哀之！祀仙居名宦。
　　陈绅，字文佩，正德己卯乡荐知宁远县，地界西粤，杂以苗民，强梗难治。绅遍历乡曲，召诸长老，谕以祸福，诸苗悚听，莫不帖服。居官三载，邑称治。入觐，考最，以任远，母老，不便迎养，三疏乞改教职。补广州教授，便道抵家。一日，而母卒。绅哀恸成疾。未几，亦卒。子应鹗嘉靖丙子乡荐。历判济南府，督饷辽东。出纳无私，边军心服。政暇，教民接竹引水溉田，边民转相效法，年获有秋。升知万州，致政归。孙正谟字宗禹，万历甲戌进士。授黟县令，以才调知休宁。先是岁赋丝绢，倚办於歙，歙有宦於朝者，请均派祁休婺绩四县，民闻哗然，几至激变。正漠为民请命，力争得免。事息，为忌者所中罢归。
　　黄焲，改名，嘉靖甲午举人。任黄州通判，赋性刚劲，莅事严明。清查藩府钱粮，核实招怨。后署县事，复以执法，为权势所尤。未迹年，迁王府审理。
　　吴必学，字以思，嘉靖丁酉乡荐。初署容县，教事大修。学舍题科贡姓名於堂左右。邑绝科目垂五十年，自必学振兴，遂有领乡书者。迁知亳州，减徭役，建学宫。内艰服阕，补海州。时倭寇猖獗，筑城捍御，民赖以安。改象州设靖獠贼。属岁屡祲，竭力赈恤。迁九江同知，复补临江。所至以清介闻。致政家居，多所撰述。郡守易可久，延修郡志。
　　黄成乐㈠，字和卿，六世祖宗宝，明初以明经赴廷试，授知靖州。捐俸成梁十七座，民无病涉。终长沙知府。成乐嘉靖壬子乡荐，历知茶陵州。擢松江同知，画策弭盗，治河浚渠，民间称便。后病，以长史致政归。
　　【注】㈠　黄成乐，王台人。
　　吴思立，字叔礼，以贡授茂名教谕。毅然以师道自任。茂学，旧无文庙，立请建之。以艰归。补龙泉谕，升国子监典籍。出宰大埔，有坑看牛坪三贼巢，世为潮患。思立谕以恩信，贼佯服阴叛1，廉知其状，乃相机捣其巢，不烦重兵，贼众悉平。潮民为勒石纪功。迁知上石州，致仕。性友爱，伯兄子贫，为赎田賙之。仲兄殁，殡葬尽礼。年七十五卒。著有：《正学发轫》、《射礼全书》、《四文类抄》藏於家。
　　【校】1.叛：原本作“判”字，今据改。
　　朱成武，字维烈，嘉靖乙卯举人。知封州县，大罗各山洞贼寇城，成武率所练兵，力御却之。擢判浔州，历柳州贰守，以母老乞归养。
　　林若桂，字斯芳，由选贡授溧阳学训。升遂昌谕。兴文课士，多所造就。当道重其丰裁，待以殊礼，事具两邑碑志中。升广西宜山令，边徼物产萧条，民獠杂居，梗化难驯。若桂正己率物，因俗利导。因循者，悉加振刷。岁旱，集诚祷雨，岁饥，捐俸济贫。白生员徐一槐等之冤。计除巨寇蓝龙虎等之暴。当道交荐，得旨褒嘉。入觐考最，回任道卒，宜人哀思之！
　　宁烈，字思畏，嘉靖甲子举人。授登封令，莅事勤慎，风裁峻整。为宦者所诬，谪广西首领，寻迁兴业令。处置民猺，各得其道。终以不肯诡随，解组归。
　　黄缙，字时升，由选贡，授铜陵令，复社学，恳圩田。铜陵无城，沿江多警，缙始筑之。
　　王以蒙，字养夫。万历癸酉举人。为如皋令，岁饥，设法赈济，全活甚众。浚河告成，蒙上赏。百姓以租调至者，令自封识，投缿，毫无染指。擢守沔阳，未任，卒。
　　林有梧，字德阳。父瑄，字仲和。孝事继母，善视诸侄。为诸生时，海忠介瑞特奖荐之，以贡选，任博白令。解绶归，不问家人产业。有梧1万历丙子举人。时议割坊表价，立先师祀田，有梧了无难色。后守姚州，清介自矢。姚故夷2土选社师，严乡约，以化诲之。督夜巡查哨铺，以防缉之。恤贫生，旌节孝，善政具举。擢抚州贰守，未任，调知秦州，操守弥厉。值岁大旱，步祷以劳，卒。囊无长物，秦人哀思，祀之名宦。
　　【校】1.梧：原本作“无”字，今据改。
　　　　　2.夷：原本作“夸”字，今据改。
　　邱宪章，字从周，万历丁未进士。授广东惠州推官，砥砺名节，冰蘖驰声。矜慎刑狱，多所平反。壬子分校，所取多得人。考绩行取，以内艰。祀乡贤。
　　应懋璜，年二十，登万历辛卯贤书。教谕钱塘，多所造就。历知融县，保山二邑，皆有声。
　　黄应春，字仁甫。为诸生时，孝友无间言，宗族多所存恤。以贡，司训新淦，迁感恩谕。署乐会邑篆。讲乡约，汰冗兵，革陋规，当道交荐。擢国子助教，致仕归。杜门训子，乡里称之。
　　陈应桐，字维淛。父祚，早丧。抚幼弟应昌，友爱备至。由选贡任长汀教谕，楷范端肃，青矜贫者，割俸周之，至今见思。
　　吴道宣，由岁贡历郧阳教授。学问该博，模范端方。署邑篆，有冰蘖声。养亲孝谨，乡人重之，卒祀乡贤。著有《楚游文集》。
　　徐登第，字时杰。为诸生有学行，以贡授学博。教士以身心性命之学，部使者首荐之，擢知容县，茹蘖持法，以侃直挂冠归。
　　杨秉纪，字国理，由岁荐，历教宣平、江夏、处州，所至却诸生贽。摄龙泉青田篆，一无所染。尝著《晚阁庭训》，有：“贻谋以积德为先，处官以正伦为主。留有馀於百姓，惠无疆於子孙”之语。
　　余履信，字顺卿。以恩贡入太学，中万历辛卯应天副榜。谒选授太仓州判，冰蘖自誓，特立不阿，为忌音所排。移粤阃幕，摄连州篆。岁荒力请发赈，多所全活。海氛猖獗，监军援剿，歼渠魁，抚胁从。迁楚府审理，归年七十五卒。子慎行，传见孝义。
　　陈国桢，号调梅。万历庚子举人。授泰宁渝，迁长宁令。值山寇陈万锺据九连山。朝命三省会剿，糜金钱十万不下。国桢率乡勇，计捣其穴，斩级七百，贼奔溃。事闻，赐宴纪录。时议辟九连为连平州，以弹压之。台司故才国桢，委使经营劈画，不日告成。先是万历癸酉，族叔联芳，按剿寇，开县长宁，邑民俎豆之。迄国桢宰是邑，开连平，又当癸酉，事若吻合，邑人合祀於百口塘，行取考选，值内艰归。服阕，补户部主事。国桢幼洽群书，老而不倦，著有：《车尘杂述》、《竖语焚馀》、《壑舟1外言》诸刻。
　　【校】1.舟：原本作“丹”字，今据改。
　　林以文，字维博。由恩贡司训连城、瑞金。升鄱阳谕，署瑞金、石城、信丰三邑篆。信有监生某，闺阁争宠，妾悍自经事，讼久不决。以文下车，立平其狱。太学献数百金为谢，固却之。邑民有越诉者，当道谓之曰：“汝邑林博士，一钱不取，汝何梗化至此。”积谷额饷，旧逋未清者，文捐俸代偿。士民德之！邑侯闵址，以文故所知士也。登堂而拜，且遗金帛。辞曰：“汝筮任方新，安办此？”闵嗟叹久之。致仕归卒，祀乡贤。子锺鸣字启纯，孝友醇笃。父锺爱其弟，父卒，体父志，卵翼其四子。逋课，鬻屋代之偿。由明经训广信，课士得人。相与分韵赋诗，浊酒素琴，怡然为乐。摄兴安县篆，自开治未有第者，锺鸣为建塔凿池，增培地脉，是科果第。广信亦停科至再三，锺鸣为正黉路，凿春浦门，以迎江潮，卯辰遂联魁数人。自后不辍，皆公之贻。及升政和教谕，未任卒。孙子润蓁，传见孝义。
　　宁善，崇祀乡贤。传原缺。
