<!-- { "loadSidebar": true } -->
　　国家崇祀城隍，所在郡邑，春秋致祭，为其足以御灾捍患，人民安堵也。为其能为民请命，时雨旸以致丰稔也。为其能福善祸淫，足以助流政教也。南邑附郡旧址，祀郡城隍。康熙壬申，前令上虞陈公始建县城隍庙，迄今五十馀年，墙垣倾圮，丹彩剥落；且规制迫隘，不足以妥神灵，而壮观瞻。余莅任始谒，慨然有动於心。夫赏罚明威，阴阳一理。大易不云乎，先王神道设教，诚以惠迪从逆，圣智不能易其说；而作善降之百祥，作不善降之百殃，虽夫妇之愚，亦可晓然共喻。故为不善於暧昧之中者，即偶漏有司之文网，而卒不能避神明之诛殛。城隍之神，载在祀典，以俎豆於一方，固其尤大显明赫濯者矣。则所以使民生敬生畏，而潜消其匪僻之萌者，庙制乌容以不严哉？三年以来，捐赀倡率，众志竞劝。然后门庭翼然，堂阶肃然，报赛有所，憩息有室。神像庄严，既垂绅正笏於上。而殿旁以及门庑，更备设诸神像以佐之。使入是庙者，竦然於神目如电，知昭报之不爽毫厘，则所以助政教，而弭慝於未形，於此邦诚不无小补云尔。功既讫，会余有东宁之役，士民佥请曰：“愿有记。”因序其略以授之。继此则葺治於不废，后之君子，谅有同心云。

	

万福龙王庙碑记
	

清朝苏渭生知县云南
　　古者为民请命，水旱有祷，祷於山川社稷之神而已。大祝掌六祈，四曰：“萗祝”，此以为祷水旱也，亦不言主祀何神。汉唐以降，始有祷雨於龙渊龙湫，而辄应者。盖天雨莫如龙，山川社稷虽神，其所以导阴阳之和，而布之下土者，匪龙弗灵明矣。我世宗宪皇帝，念切民依所在，省会敕赐富农龙王之神，巨典煌煌，永为之制，其为福於生民者，至无已也。闽南地势险峻，民多依山垦植，桔槔俯仰之具，无所于施。故雨泽稍愆，辄呼庚癸，而南邑瘠壤为尤甚。余自莅任以来，省览风土，每当土膏蒸动之时，即勤勤以望雨为急务。顾祷祀之所不专，是无所藉以致其虔洁也。因择地於九峰之麓，即万福庵故址，而稍拓之。芟矱荒秽，次第葺治，以为龙王之庙。按邑志，明末有高士刘从显，弃儒冠，入黄蘖山万福丛林。披剃归，而结庵奉母隐居於此，今庙仍颜以万福，庶不殁前人之遗迹云。庙当九峰深秀之处，迭嶂蜿蜒，林壑幽茂。面南城，而俯两溪。凡官民商旅之往来，风樯雨楫之止泊，无不毕集於其下。而一入庙门，峰回径转，不啻杳然别有一天地矣。当溪之滨，建坊曰：“龙津胜地”，此登进所自始也。折而上为“环翠亭”可以小憩。亭之右，为醴泉，有池洼然，清泉滴滴，自石龙口中出，洵源头活水也。其上为雷公殿，云行雨施，必丰隆列缺为之先后也。殿之左为山门，门内墙阴为庆雨楼，备报赛也。循阶而上，为龙王殿，敞朗正中，亦严翼也。殿后有报亲堂，即刘高士故迹。庑下有碑记，颠末颇详悉。其上为三宝殿，山僧之所以奉西方圣人也。其后为止观轩，倚山为垣，岚光竹树，倒影入眉宇，皆作绛绿色，於销夏为最宜。右垣之外，当山径而宽平，构九姑神殿於其地，俾士民之祓无子者祈焉。至是而庙之规模，於是乎粗备矣。是役也，经营凡两阅岁，凡一椽一瓦，悉出俸薪之馀力，故不得不崇简朴，亦聊以备一方之典祀。而三年以来，幸邀神贶，雨旸时若，使四民各安其业。而宰斯土者，亦得藉手以告无罪焉。则是役之兴，乌可已哉。工将竣，役人版筑，取土得古碑一方，文字清雅可读，盖宋理宗宝祐四年，知军州事汤公，得雨谢祀之文，其词1有曰：“曷感速而施博，其唯真龙与真仙。”则知此山之祀龙神，不谋而适合於古。而世远年湮，纪载荒落，并汤公之名姓，不复见於志乘。今乃於神庙垂成之日，而五百馀年旧刻，忽自呈露於苔埋土餂之馀，亦可以见人事废兴，境地显晦，皆有数存乎其间。而神灵之默赞於幽冥者，非偶然也。因取原碑置诸壁间，并不揣荒陋，而自记其缘起於此。
　　【校】1.词：原本作“祠”字，今据改。
	

重修豫章罗先生祠碑记
	

督学沈涵㈠
　　涵既疏，御书褒赐延津诸儒，以今年春正月颁赐至闽，而豫章罗先生得“奥学清节”四字，与杨、李二先生四额，并悬於郡城之道南祠，邦人称盛事焉。故道南之有祠，原以奉祀龟山先生，而罗、李并配之，非专祀也。居数月，太学生罗圻彬，偕其从子祠生罗峋然，踵门告云：“我祖祠在南平之罗源乡，创自明正德间，重修於嘉靖，今岁久尽圮，峋然独力修之，工竣，恭勒御书於石，而请为文以记之。涵曰：嗟乎！祠之废兴固有时哉，虽然有废有兴者时也，其所以废而复兴者道也。尝考宋史，先生生於罗源，穷约不仕，晚就博罗主簿，乃卒於官，越数年，而丧始归葬，至宁宗嘉定年，郡守刘允济，上公所著遵尧录，赐赠谥焉。然则先生之在当时，遇亦寡矣、固天能穷於生前，而不能晦於身后。天能使之流离老死於南宋衰乱之季，而不能不使之大彰明於兴朝全盛之时。呜呼！是孰致之然哉。长杨五祚九成仁寿之属㈡，虽以帝王之威力，而不能保抔土之或存。即如宋世闽中士大夫若章惇、蔡京、惠卿之徒，身都卿相，富贵权势，非不赫赫动人也。迄今烟消草灭，求片壤栖神之所而不可得者。以先生韦布之微，下吏之贱，道途客死之穷，顾乃身没未几，名播於国，书献於朝，赐爵上公，崇祀圣庙。又五百年，而遭逢右文真主，宸章褒宠，照耀古今，使薄海内外，无不知先生其人者，岂非道之所在，历万古而不可磨灭，有如是耶。涵既而深喜斯祠之成，又嘉峋然之志，而望其力求大道，以克光祖烈，仰报国恩也，於是乎书。康熙丙戌夏月吉。
　　【注】㈠　沈涵：清、归安人，康熙进士，内阁学士兼礼部侍郎。
　　　　　㈡　长杨五祚九成仁寿之属：指隋代五个帝号，隋文帝建仁寿宫被唐太宗改为九成宫。

	

李延平先生祠堂碑记
	

清朝于辰
　　理学之昌自朱子始，上接孔孟之传，中衍伊洛之派，下开千万祀道学之脉。至於今考亭云谷，群奉不祧之祖，盖砥狂澜於一柱，回长夜而复旦矣。顾其薪传所自，或以龟山载道而南，阐明理学，遂使理一分殊之说，轩豁呈露。丹山绿水，至与濂、洛、关齐名。而不知剑浦之滨，九峰之麓，以一发引千钧，绵绵延延，寝以昌炽者，则延平先生之力也。考先生年谱，在南渡后，河洛失传。其时距龟山又远，龟山高弟，未有闻者，潜思力行，任重诣极，唯豫章一人。豫章复官下僚，无所张其学，里人恒目为固。使先生稍汨没於俗学，不以澄心体认为事。将君子之泽，五世而斩。周程杨之绪，不中绝而止，尚望其开徽国於将来耶？且夫徽国之学，其始固未能深造自得，以至集大成也。从受业者，不过籍溪、白水、屏山三先生而已。既而与僧谦开善游，又淫於宏阔胜大。虽德器於黄中㈠，悟太极於南轩㈡。深切磋於东莱，而其始终精思实践，一意下学，本之延平为多。观其自言，一见复来，必益超绝。又曰：“自见李先生为学始就平实。”则其所得力可知矣。故其后也，王淮指为济伪，林栗诽其欺慢，伌胄、继祖肆为丑诋。不遗馀力。从游之士，屏伏邱壑。依阿淟涊，更名他师，甚者变易衣冠，狎处肆市，以自别其未尝学问之礼义。又其甚者，操戈入室，持矛刺盾，落阱下石，比比而是。文公独以孑然之身，当谣诼之口，流窜放殛，置之度外。坚守师传，讲切不舍。力持斯道之统者，垂数十年。非其耳濡目染於先生者深，亦安能信道之笃若此哉！嗣是直卿、季通、景元、华父诸先生辈，藉以讲习服行，名学成德者甚夥。虽紫阳甄陶之化，而先生渊源之自，其亦不可没也矣。昔孔子承精一之统，以传其徒曾参，曾参传孔伋，孔伋传孟轲氏。孟子当战国之时，杨墨充塞，圣道不明，息邪说，距詖行，辞而辟之，使后之学者，知宗孔氏。功诚伟矣！然向无子思，存什一於千百，则亦鲁连苟况之流耳。世徒知尊孟子之功，而未知子思子之续之也。今龟山之於闽，譬则孔子也。豫章则曾子也。紫阳则孟子也。匪延平为之子思，亦何以化海滨於邹鲁哉。故有龟山不可无延平，有豫章不可无延平，无延平，是无朱子也。然则先生非特一郡之延平，实全闽之延平，非特全闽之延平，实濂、洛、关之延平，且非特濂、洛、关之延平，而实尧舜禹汤文武周孔之延平，天下万世之延平也。辰视学闽中，至剑津首谒先生祠，见其栋宇黝垩，多倾圮漫漶者，慨然曰：以一郡，而所关甚巨且重如此，听其湮没胡可哉！谋於臬副姜顺龙、太守褚禄、别驾高玉栋、邑侯初元美，佥以为然。乃捐百金为郡县倡，且令属邑师儒咸佽助焉。得若干缗，鸠工庀材，轮奂复新。既迄事，诸公以书告辰，且属为记。辰惟先生之道德学问，载在全集，及问答诸篇甚悉。读先生书者自知之，无俟辰之缕也。第述其道统之由来甚重，兴废之关系匪轻，用寿诸石，以告后人於无穷焉。
　　【注】㈠　黄中：黄色居中，喻内心美。
　　　　　㈡　悟太极于南轩：《南轩易说》书名，宋张栻撰。

	

惠献贝子祠碑记
	

清朝
