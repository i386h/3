<!-- { "loadSidebar": true } -->
　　福建延平府为崇祀乡贤以昭风化事。据本府并南平县儒学廪、增、附、生员，吴会寅、杨天衢、吴尚贲等，连名呈称：窃有已故刑部右侍郎游居敬性资敏粹，髫年遂有志於圣贤。造诣精醇，弱冠即贯串乎今古。巍科早擢，名溢缙绅。中秘首遴，望隆山斗。思绳立雪之祖武，素抱向日之孤忠。履薄临深，攻苦茹淡。玉堂养望，簪笔日侍乎承明。栢府乘骢，搅辔澄清乎畿辅。纠劾而朝绅胆落，按部则贪墨狼奔。逮佥宪於杭严，禁游湖而男女有别。继参知乎张楚，处交趾而臣妾靡遑。总臬浙司，谳比允播不冤之誉。旬宣两省，羡馀绝无染指之嫌。荐陟中丞，开府六诏。兴革永为令典，张弛动中机宜。翦数十年之叛夷，人心痛快。裁百馀禩之权威，奸宄潜消。偶见忌於贵人，复抗节乎元宰。爰构诬语，远戍遐方。讵加罪於立功之臣，众称冤抑。但见忌於邪枉之手，愈显清修。荒径飘零，乐天知命。蓬门株守，悯时著书。值公道之大明，蒲轮再召。荷圣恩之简拔，棘座重登。始由户而改刑，复自南而转北，明允久孚於庶狱，建白期振乎宏纲。柄用有期，朝野胥戴。正当三载考绩之期，遽动故乡莼鲈之想。抗一疏而赋归来，完名全节。越四月而倏仙逝，生顺死安。幸恤典之频加，侈身后之殊遇。老成虽谢，典型犹存。徒尔想像其风猷，愧未揄扬其万一者也。足称乡贤，永符祀典。兹遇宗师老大人，作兴斯文，一时称盛。表扬前哲，千载奇逢。如游侍郎者。才全德备，允矣乡之仪型。武振文修，卓乎邦之轨范。相应崇祀，以振风化。据呈道府，随批府县两学，会同师生，从公定议结报。去后，今据府学申称：本学教授樊一贵，同南平县学教谕黄榜，会训导林域等，生员朱方、吴尚贲等，遵依再加详勘，会议得，已故游侍郎，委系学邃有渊源，行绝无瑕玷。自立心以至行已，表里之实德相孚。由居乡以及当官，出处之大节昭著。立朝正直，补衮职而慷慨敢言。居家孝廉，执亲丧而哀毁骨立。勤劳历於藩臬，捍御克殚於滇南。中窜遐荒，志益坚於流离颠沛。晚起廊庙，心不忘乎畎亩江湖。入仕四十年，忠悃真如一日。历官至卿贰，家产不逾中人。稽之乡评诚不诬，揆诸祀典而允当者也。具结备由申府，据此，案照近蒙钦差提督学校副使王案验为申明学政事，款开一乡贤、名宦二祠。有将近时乡贤、名宦呈举者，必须功德显著，允协舆情。方许呈送有司，转报裁夺等因。依蒙遵照外，今据前因，查得已故刑部右侍郎游居敬，由嘉靖壬辰进士，选翰林院庶吉士。授山东道监察御史，升浙江按察司佥事，历广东副使，湖广参政，浙江按察使，左右布政使，山东左布政使，升都察院右副都御史，巡抚云南，升南京户部右侍郎。嘉靖三十九年十一月内，因征剿东川逆贼阿堂成功，忤首相，又裁革。沐国公强夺民田，与巡按云南王御史不合，遂同捏奏，被逮谪广东。隆庆元年，恩诏放回。隆庆三年，福建巡抚都御史涂，巡按御史王，广东巡抚都御史李，南京工部尚书林，交章荐举。四月内，奉旨起用南京刑部右侍郎，改刑部右侍郎。隆庆五年，因疏请罗、李从祀，忤当国意。二月告致仕，寻病卒。万历元年八月，敕谕葬祭。为照乡宦右侍郎游居敬，先经同乡生员会呈，随据两学师生揭报，众论佥同。廉考素行，委协舆论。抗疏而谪遐方，既征立朝之大节。引退而甘田野，益完保终之令名。入仕垂四十余年，贻后仅存一二故业。卓然先哲，允矣乡贤。相应列崇祀之堂，庶几昭励世之典。名节既完，恤典亦渥。此学政所谓功业显著，允协舆情者也。缘系呈举崇祀乡贤事理，本府未敢擅便，合就详呈，为此备由，并该学缴到师生结状粘连，呈乞照详施行。

	

请弭盗议

	

	

	

杨桂森

　　南平县为遵札饬议弭盗章程，敬陈管见，以备采纳事。嘉庆十三年六月初九日，蒙抚院札开：照得弭盗安民，全在地方文武，实力巡防，使匪徒敛迹，商民免受扰害。兹闻延、建一带，水陆两途，近日抢劫甚多。惟南平、顺昌两县，尚属认真。其余多县，并不认真缉拿，行旅闾阎，屡被劫掠，殊属玩视。除札饬延建邵道，及延平、建宁二府督拿外，合并札饬立即督率员弁，会同文员，各拨兵役，在於城厢内外道路村庄，以及沿河一带，偏僻处所，昼夜巡逻，严密缉捕。务将盗匪窝线，悉数捕获，严审通报，以安行旅，而靖地方等因，蒙此。职遵查弭盗之法，莫善於保甲；然保甲行之今日，利少而害多。有实在隔碍难行者，如一县之中，大乡千户，或数百户。中乡数十户。小乡或五六户不等。计一县四境之内，不下十万户，人丁不下数百万口。盛世休养恩隆，生齿日繁。若必挨户挨丁而查之，给以门牌，饬其环保。县官亲办，非数年不能告成。若任听书役办理，则需索滋扰之弊，累民更深。且如既行保甲，则十家必设一甲长。凡大小事，皆惟甲长是问。而各乡中，万无一人肯当此甲长者。现在各邑，十乡之内，有地保者不过十之一二，无地保者且有十之七八。此无地保之乡，虽日饬乡人，而训之以设立，终推避不任举也。其有地保者，皆其地棍无赖，素行诈民之人而当之。县官本知地保之害民，而不能革。谓夫无地保之乡欲强设之，而不可於一切公事诸多隔阂也。此保甲之难行，一难也。其次莫如塘汛，塘汛之兵，名多实少。如一塘五兵，此五兵中，非就近土著之人不肯当。兵必系有田地，或居里相近者，方肯充当。既系以就近充兵，每日或治田或检柴，俱自营生，而塘守之事，概置不闻。偶有公文，不过付挑担者，汇数十角而托一人代递。塘门常闭，虽贼匪经过，而塘兵不知。其有无赖者，且串通贼匪，分赃以济其恶，或藉端稽查良民良商，而需索无厌，此塘兵之无益於弭盗，二难也。若夫乡有练总，县有捕役。捕役捕良民，而诬诈则有余，捕正贼，而密跴则不足。练总包贼则有余，防贼则不足。此弭盗之所以尤难。职愚以为欲靖盗源，莫如治盗之似，治盗之薮。又必专责乎捕盗之官，以严查夫盗贼往来食宿之处。或亦治其流，而源可清之一法也。盗之似，担匪乞丐是也。盗之薮，棚厂一薮也，花会一薮也，宝厂一薮也。闽省乞丐，往往身穿好衣，藉乞为名。聚数十人，恶讨强乞，甚则夥众恃强肆抢。夜窃者此辈，昼抢者亦此辈。欲治之，莫若严出宪示，凡有瞎眼烂脚缺脚，年老废疾者，准其一人，随缘乞食，不准结群至二人以上。其一切强壮无疾之人，概不准乞食。如实在痴呆孤幼，无能谋生，仍准其一人乞食。有结群至二人以上者，即以担匪论，准乡民捆送枷责，递籍安插。凡有一切空庙凉亭，俱饬乡民设立门户，昼开夜锁，使担匪无容身之地。此盗之似，即盗之真治之，而盗可息矣。更有治盗之薮者，凡棚厂民，耕山搭厂，皆下府匪徒，寄住谋生。安分者十之一，而不安分者十之九。棚厂恃无邻右，无人稽查，且去城市去乡里甚远，潜匿较易。窝匪为盗者，大率此辈厂民。然必尽棚厂而驱逐之，势所难周。职愚以为莫若凡遇棚厂有犯事，俱将山主枷责，厂匪加倍枷责。烧其厂，空其地，递解回籍安插。则惩一而百可警，於弭盗大有济焉。其一切花会宝厂，塘兵查访为易，应请严饬塘汛，凡有花会宝厂，俱惟塘讯是问。每月饬令查确，具结一次。盖花会宝厂者，盗之薮，而即消赃之薮。及消赃之薮既清，则盗之源自绝。然尤必责成捕盗之官，以查盗往来食宿之处者。盖州县刑名钱谷，事繁务冗，莫若责成捕官。如县丞、巡检，如典史，分明管界。凡一切饭店、点心店、住宿店，俱令立巡环印簿，每月报核一次。并饬捕官，将所辖有饭铺若干，点心店若干，住宿店若干，如何稽查，每月报臬宪道府宪一次，盗既无空庙凉亭，可以歇息；又无饭铺住店可以容身，无赌厂可以消赃，无棚厂可以潜匿，盗何自而不清乎？以上四条，俱於延、建、邵三郡弭盗之法，较为切近。又非扞格难行，是否有当，伏求宪台察核。至职前会营员於卑县西路，建立腰塘九处，日久未蒙批准拨兵。夫塘兵，虽未尽有益於弭盗，而要隘之处，自不可不添设腰塘。譬如猫以捕鼠，虽黠，而有猫制之，则鼠自有所畏，而不敢肆。查卑邑南路至省，东路至建安。往来官商络绎不绝，自毋庸建立腰塘。惟西路至沙县一路，又至顺昌一路，为邵、汀二郡及江西省往来所必经。布客、木客、烟客、货银甚多。虽属驿路，终系偏僻，不得不建立腰塘。建立九处，前请每处拨兵五名，是否照拨，抑或拨三名一塘，应请饬营，斟酌繁简，俾速派拨，以靖地方。至民壮额设不敷差遣1铺兵，事关咨部，未便移改。或有公文事件，碍难咨达。如腰塘处所，但有每处兵三名，亦足以控制，而保敉宁。其所拨之兵，应於额设之内，酌繁简以制宜。不必额外添设，有关咨达。缘蒙前因，合将遵札筹议事宜，具文详覆宪台核示。嘉庆十三年　月　日，知县杨桂森禀。
　　【校】1.差遣：原本作“遗”字，今据改。

艺文志　记　卷上

	

重建风雩桥记
	

	

洪武三十五年
	

明　倪俊㈠

