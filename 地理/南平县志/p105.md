<!-- { "loadSidebar": true } -->
清　朱鋐

　　巍巍古阁倚城东，一径崎岖翠色中。四面青山皆入画，春花秋叶隔桥红。

	

延平书院
	

施开治

　　茫茫古洞何年开，今日无人此地来。古哲名区颓落尽，空留明月夜猿哀。

	

其　二

	

　　萋萋蔓草一荒邱，莫说当年庭院幽。可惜吾生生独晚，山川文物两悠悠。

	

过通天庵
	

清　谢麟邑人

　　试马归来礼佛前，频看四处蔼云烟。千岩万壑无穷尽，别有人间一洞天。

	

无量寺螺峰
	

僧白香

　　谩言螺呗不虚中，一吹鸿音众乐从。惊起六天齐侧耳，曼陀遥散满长空。

	

宿砂溪二首
	

官志涵

　　秋雨潇潇江上岑，驿楼栏槛出枫林。寻常短白忘滋味，坐对青山细细斟。

	

其　二

	

　　斜风薄雾散轻雷，村店三楹草树隈。记得孤灯坐秋雨，客床溪上对榕开。

	

过筼筜岭
	

官志涵

　　几竿修竹夕阳边，想像名贤停盖年。五色灵芝何处种，九峰山瘦不成田。

	

拾松子烹茶
	

官志涵

　　石鼎香生松子烟，携篮手自拾山巅。带来一径晴阴绿，烹出层花雪浪鲜。

	

咏溪源庵
	

朱　沄

　　曲曲溪桥锁翠深，迷离烟雾绕禅林。当年学道人何在，空有流泉响到今。

	

寺　雨
	

清　杨桂森知县云南

　　蛩集萤飞静不哗，偷闲且试老僧茶。连霄爱听垂垂雨，四野催开早稻花。
　　猰未除将如何，弱才难学虎冠苛。雨能洗面心兼洗，应待文翁教泽多。

	

咏醉杨妃菊
	

陈国玙

　　旧是唐宫睡海棠，西风吹冷改红妆。篱东别却长生殿，来与陶公醉一场。
　　华清夜宴记依稀，又过重阳送白衣。看到秋容憔悴甚，而今不信玉环肥。
　　宿醒乍醒晕难消，如此丰姿不可描。瘦骨珊珊扶不起，篱边犹作十分娇。
　　金盘玉露饱天浆，国色嫣然又国香。想是梨花经雨后，惊魂无定落柴桑。
　　【校】1.漫漫：原本作“茫茫”，今据延平府志本改。
　　　　　2.园：原本作“围”字，今据改。
　　　　　3.彩：原本作“彭”字，今据改。
　　　　　4.寸：原本作“才”字，今据改。
　　　　　5.蜕：原本作“帨”字，据府志本改。

词
	

过南剑1双溪楼水龙吟
	

宋辛弃疾
　　举头西北浮云，倚天万里须长剑。人言此地，夜深长见，斗牛光焰。我觉山高，潭空水冷，月明星淡。待燃犀下看2，凭栏却怕，风雷怒，鱼龙惨。
　　峡束苍江对起，过危楼，欲飞还敛。元龙老矣，不妨高卧㈠，冰壶凉簟。千古兴亡，百年悲笑，一时登览。问何人又卸，片帆沙岸，系斜阳缆。

	

南剑3双溪楼瑞鹤仙
	

辛弃疾
　　片帆何太急？望一点须臾，去天咫尺。舟人好看客，似三峡风涛，嵯峨剑戟，溪南溪北。正遐想，幽人泉石。看渔樵，指点危楼，却羡4舞筵歌席。
　　叹息。山林钟鼎，意倦情迁，本无欣戚。转头陈迹。飞鸟外，晚烟碧。问谁怜旧日，南楼老子，最爱月明吹笛。到而今，扑面黄尘，欲归未得。

	

南剑双溪楼归朝欢
	

宋严　仁
　　五月人间挥汗雨。离恨一襟何处去。双溪楼下碧千寻，双溪楼上匏尊举。晚凉生绿树。渔灯几点依州渚。莫狂歌，潭空月冷，惨惨瘦蛟舞。
　　变化往来无定所。求剑刻舟应笑汝。只今谁是晋司空，斗牛奕奕红光吐。我来空吊古。与君同记凭阑语。问沧波，乘槎此去，流到天河否。

	

延平双溪阁落成风流子
	

宋张元干5
　　飞观插雕梁。凭虚起，缥缈五云乡。对山滴翠岚，两眉浓黛，水分双派，满眼波光。曲阑外，汀烟轻冉冉，莎草细茫茫。无数钓舟，最宜烟雨，有如图画，浑似潇湘。使君行乐处，秦筝弄，哀怨雪鬓分行。心醉一缸，春色满座凝香。有天涯倦客，尊前回首，听彻伊州，恼损柔肠。不似碧潭，双剑犹解相将。
　　【注】㈠　元龙老矣，不妨高卧：东汉陈登，字元龙，有扶世救民之志。元龙无主客礼，自卧大床，使客卧下床。
　　【校】1.3.剑：原本作“涧”字，今据改。
　　　　　2.看：原本作“有”字，今据改。
　　　　　4.羡：原本作“弄”字，今据改。
　　　　　5.张元幹：原本作“允幹”，今据改。
歌　咏
	

西溪泛舟六章
	

施　中

　　水心则平，而为波澜。石实相欺，不得辞艰难。

	

其　二

	

　　荡漾中流，歌笑未阑。凡我同舟，勿曰宴安。深潭之下，乃有高滩。

	

其　三

	

　　燕子矶头恶浪，漫漫昼夜不残。负心之徒，至此心寒。

	

其　四

	

　　山溪之水，喜怒无端。稍有失足，舟败江干。江干覆辙，行人一看。

	

其　五

	

　　高崖石壁，为水所餐。此示以隙，彼乘以钻。中流四望，如臼如箪，如缸如盘。

	

其　六

	

　　操舟之子，阅历靡欢。下水戒惧，上水辛酸。

	

茶阳滩
	

查慎行

　　大水大湘，小水茶洋。亘川塞路，如牛如羊。叱之不动乃是石，波臣横踞千步冈。当时大禹疏凿不到此，渐长牙角势莫当。弃置九州外，放流比投荒。如今郡县辟海外，尚於中道梗咽为民殃。何人为铲除，勿令与水争强梁。石言吾何辜，水性本易怒。请君看取淮扬交，正坐中流无砥柱。

	

鸠源插秧歌
	

陈文藻
　　插秧何，插秧何，低头更负雨中蓑。一把秧针握在手，青青布列无偏颇。无凖绳，必须直，直处全凭两眼力。鞠躬尽瘁，何时得休息。

	

鸠源牧咏
	

　　伴黄牛，到山头。青草是尔粮，岩间是我床。日落山花正香。跨背吹短笛，一路烟茫茫。

	

题龚耐亭刺史罢钓归来图
	

胡云章
　　累累若若者其可薄耶。落落莫莫者顾可托耶。胡不营一邱一壑。胡不事一琴一鹤。而超然去来，乃在乎烟水之头，云山之脚。岂鸱夷子之扁舟恣游，抑羊裘叟之一竿独著。将还叩於先生，先生不言，抱膝自乐。

列传第二十二

　　十室之邑，必有忠信，十步之内，必有芳草，而况一邑之广，百里之大乎？其间应运而生，绍渊源於伊洛，显功烈於岩廊㈠，昭明德之馨香，永他邦之遗爱者，代有作人。故旧志有：道学、乡贤、仕迹诸传，既分门而标目，复汇举以书名。虽井井有条，然例以孔子世家，孟荀列传之义则拘矣。夫天生贤哲非为一邑，而豪杰之兴后先同揆。无他，人不以地限，地乃以人传也。南平人物，汉晋之间，邈不可考。至宋而文明大启，人才辈出，有海滨邹鲁之风。其最著者，杨、罗、李、朱四夫子，授受相承，道德醇备，可谓盛矣！前乎四子者，若范道卿之不苟进退，黄冕仲之不负科名，后乎四子者，若张振纲之著绩中外，冯梦得之卓越群僚，洵一代之伟人也。明清以还，绁圭组㈡者，彰劲草忠葵之义，藏名山者，殚圣经贤传之功。至於一官一职，不乏有守有为，其人非皆可传者欤？故历叙之，以列於左。
　　【注】㈠　岩廊：岩峻之廊，谓朝廷。
　　　　　㈡　圭组：圭为瑞玉，组为绶转喻官爵。

	

列　传
	

	

宋
	

范迪简
	

黄　裳
	

吴　辅
	

张　维

冯梦得
	

魏　任
	

陈　麟
	

练　毖

吴　播
	

吴方庆
	

魏　郁
	

范　洁

黄　藻
	

吴一鸣
	

吴应酉
	

俞亨宗
	

明
	

刘　璋㈠
	

罗　明
	

胡　琼
	

黄　焯　父中　　子应林附
	

郑庆云

游居敬　父纶　　子於北　於广　　王廷附
	

王宗仁
	

叶　宜
	

魏　宗
	

李　胜

吴　毅
	

陈　纶
	

王　显
	

张　荣

朱　显
	

吴　珙
	

吴　泰
	

陈　绅　子应鹗　　孙正谟附
	

王　焲

吴必学
	

黄成乐
	

吴思立
	

朱成武

林若桂
	

宁　烈
	

黄　缙
	

王以蒙

林有梧
	

邱宪章
	

应懋璜
	

黄应春

陈应桐
	

吴道宣
	

徐登第
	

杨秉纪

余履信
	

陈国桢㈡
	

林以文　子锺鸣附
	

宁　善
	

黄梦瑞
	

魏懋绩
	

游文信

江　荣
	

林有槟
	

骆天闲
	

杨大韶　弟大武附
	
	

李凤翔
	

叶成章
	

清
	

邹仪周
	

陈　俨　子世荫㈢
	
	

林日勋

林　锺
	

谢圣扬　子珍瓒
	
	

危世美

黄宫桂
	

李永芳
	

危履亨
	

应丹诏

卢家元㈣
	

应銮阶　峡阳人
	

叶新榆
	

应肇元

应　衷
	
	
	
　　【注】㈠　刘　璋：在城人。
　　　　　㈡　陈闽桢：樟湖坂人。
　　　　　㈢　陈　严：樟湖坂人。
　　　　　㈣　卢家元：宝龟山人。

	

宋

	

　　范迪简，字道卿。庆历六年进士。陈襄得其文二轴。大加称赏，尝为赵抃引荐，后调官至阙下，不肯一谒，议者伟之。子峒、峋、峵、嵎、峣俱登科，峋官至龙图阁直学士。
　　黄裳，字冕仲，一字道夫。为诸生时，常有魁天下志。博学多通，尤邃礼经。元丰五年举进士第一。政和间，知福州，累迁端明殿学士，礼部侍郎。时方行三舍法，裳谓：“宜近不宜远，宜少不宜老，宜富不宜贫，不如遵祖宗科举之制。”人以为确论，建炎中，年八十七卒。著有：《演山集》六十卷。
　　吴辅，字鼎臣。少孤，兄仲己鞠之。力学自奋。登天圣八年进士。历道州推官。时蛮獠蠢动，有传寇薄城，郡僚惶惧！欲撤桥，婴城守。辅曰：“桥以南，皆吾民也，其可弃乎？”闻者壮之，民心以安，寇亦不至。监司知其能，邻郡有讼不能直者，并使鞫之。摄耒阳、醴陵二邑篆。既去，民攀留以千数。改著作郎，知临川县事。忤上官意，谪台川酒务，徙南城令，历屯田员外郎，致仕归。辅生平以道德教化为己任，与人落落不苟合。在台州日，於税廨建一轩，扁曰：怡轩，因以自号。有诗文数百篇，杨龟山为之序。次子仪，及从子熙，皆隐居求志，时称为双壁，见独行传。
