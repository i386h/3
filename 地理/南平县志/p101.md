<!-- { "loadSidebar": true } -->
　　　　　6.鹏：原本作“驱”字，今据改。
　　　　　7.倏：原本作“隔”字，今据改。
　　　　　8.风：原本作“雾”字，今据改。
　　　　　9.萨天锡：原本作“萨天赐”，当误，今据改。
　　　　　10.猱：原本作“揉”字，今据改。
　　　　　11.鸟：原本作“乌”字，今据改。
　　　　　12.灵：原本作“临”字，今据延平府志本改。
　　　　　13.作：嘉靖府志作“俗”。
　　　　　14.凌：原本作“陵”字，今据改。
　　　　　15.坐江：原本作“作宫”，今据改。
　　　　　16.右：原本作“石”字，今据改。
　　　　　17.峦：原木作“蛮”字，今据改。
　　　　　18.萝：原本作“罗”字，今据改。
　　　　　19.糁：原本作“惨”字，今据改。
　　　　　20.如：原本作“加”字，今据改。
　　　　　21.啼：原本作“蹄”字，今据改。
七　律
	

天庆观
	

唐王初
　　剑化江边绿构新，层台不染玉梯尘。千章隐篆标龙简，一曲空歌降凤钧。
　　岚气湿衣云叶晚，天香飘户月枝春。盟金早晚闻仙语，学种三株伴羽人。

	

使福州至剑津赠僧亚齐
	

唐翁承赞
　　萧萧风雨建阳溪，溪畔维舟访亚齐。一轴新诗剑潭北，十年旧识华山西。
　　吟魂惜向江村老，空性元知世路迷。应笑乘轺青琐客，此时无暇听猿啼。

	

宿延平津
	

宋蔡襄
　　鸣籁萧森万木声，浓岚环匝万峰青。楼台矗处双溪合，雷电交时一剑灵。
　　晓市人烟披霁旭，夜潭渔火斗寒星。画屏曾指孤舟看，今日孤舟宿画屏。

	

双溪阁
	

刘子翚
　　雄观今古快幽情，突兀层楼出市甍。二水交流何处尽，孤舟不见乱山横。
　　丹炉寂寞仙游远，剑气萧条客恨盈。向晚移樽话流落，可堪时听鼓鼙声。

	

剑潭赠李似表
	

刘子翚
　　夜窗把酒对鹅峰，分手悠悠各转篷。舣棹相逢烟浪际，有家皆在乱离中。
　　胡儿1久占清河地，壮士谁收赤壁功。他日著鞭先后耳，飘零不用叹途穷。

	

藏春峡
	

王汝舟
　　短楼矮阁小亭台，中有高人避世埃。寒翠自怜霜后竹，清香谁辨雪中梅。
　　喧嚣祗为莺声巧，漏泄多应柳眼开。只恐藏春藏不得，东君勾勒下山来。

	

前　题
	

李　侗
　　咏归堂里静怡神，更步芳亭识趣新。爱竹心虚初长笋，观梅香散渐含仁。
　　云将膏雨过桐岭，水泛桃花出剑津。生意峡中藏得否，自家收拾满腔春。

	

颜乐亭用陈默堂韵
	

罗从彦
　　平时仰止在高山，要以亭名乐内颜。颠倒一生浑是梦，寻思百计不如闲。
　　心斋肯与尘污染，陋巷宁从2俗往还。坚守箪瓢心不改，恐流乞祭向墦间。

	

寄傲轩用陈默堂韵
	

罗从彦
　　自嗟踽踽复凉凉，糊口安能仰四方。目送归鸿心自远，门堪罗雀日偏长。
　　家徒四壁樽仍绿，侯户千头桔又黄。我醉欲眠卿且去，肯陪3俗客语羲皇。

	

濯缨亭用陈默堂韵
	

罗从彦
　　十载犹缁京洛尘，归与那复厕朝绅。君今谈笑青油幕，我但巍峨乌角巾。
　　江汉更从尼父濯，衣冠宁羡屈原新。欲赓孺子沧浪咏，会意还须舍瑟人。

	

题静亭
	

罗从彦
　　鼎创新亭静更幽，四时景象镇长留。端如和气里谈笑，恍若春风中泳游。
　　排闼山供4蓝色重，凭栏水拥璧光浮。我来登赏无穷趣，好把诗篇与唱酬。

	

送延年行延年弟子也，不知何姓？以诗辞归，先生因韵，以饯其行。
	

罗从彦
　　圣言天远海潭潭，独在潜心久泳涵。猥念百家非已好，妄将一贯与君谈。
　　贤如赐也才知二，学若陈亢只得三。此道娱来因自足，却随鹏鸟话图南。

	

再用韵送延年
	

　　心源寂静映寒潭，每欲操存更养涵。顾我日思攀剧论，荷君时与得高谈。
　　眼前旧识知多少，物外深交没二三。幸久相亲频握手，遽成分别又东南。

	

和延年岩桂
	

罗从彦
　　几树芬芳檀与沈，枝枝若占郄家林。风摇已认飘残菊，日照浑疑缀散金。
　　仙窟移来成美景，东堂分去结清阴。我今不愿蟾宫折，待到蟾宫问上吟。

	

题德士退庵
	

罗从彦
　　牛头山顶鏁烟霞，檐月松风即我家。筏渡有情新活计，袋空无物旧生涯。
　　已将黄叶分双手，却捃白茅占一。会得懒慵归去路，索然忘鸟更忘花。

	

贺田溪张公迁居
	

罗从彦
　　华构经营占地灵，浓岚环合数峰青。苟完公子方成室，趋训儿孙已过庭。
　　岂止一时夸壮丽，定知百世享安宁。顾惟善颂非张老，祗贡汤盘往日铭。

	

过化剑津
	

元王翰
　　宝剑沈沙世已倾，千年波浪未能平。空馀故垒邻沧岛，那复雄兵出郡城。
　　淮上何人祠许远，海中无客葬田横。夜间有气干牛斗，洒泪空含万古情。

	

喜诸公见访精舍
	

明胡琼
　　鸣雨前山忽变春。茅堂真似瀼西村。盘飧草草情何尽，更漏迟迟夜不喧。
　　噫昔元戎夸小队，只今五马过高轩。野梅若解留人意，倒影萧疏映绿樽。
	

化剑阁
	

明邹维琏
　　神光一夕动关河，神物飞腾万里波。曾与人间歼魍魉，至今江上泣鼋鼍。
　　涛声怒咽风雷起，斗气虚悬日月多。我欲移文沧海去，檄龙还剑意如何。

	

题先锋庙
	

明艾廉
　　万井楼台此最幽，千年遗迹镇雄州。雕栏瞰道迷烟雾，画栋冲霄逼斗牛。
　　四面江山从旦暮，八窗风月自春秋。严祠盻蚃威灵著，时有神光绕阁浮。

	

前　题
	

明管大勋
　　永日回峦澹翠烟，满江秀色正澄鲜。尘嚣不到空中阁，鼓吹常闻剑外天。
　　何处乾坤容吏隐，依然城市见鸣泉。侧身起傍双龙窟，犹有光芒映斗边。

	

前　题
	

明郭希颜
　　凌虚阁上曙云开，佳节相看竞渡来。五色旌旗舟子舞，八窗山水酒樽陪。
　　龙窥胜地乘流迅，鼓答轻桡罢斗回。怀抱从今须酩酊，故人明日武夷台。

	

前　题
	

明蔡汝楠
　　龙岩迢递万盘来，唐代遗灵更有台。溪忆中流双剑合，山怜胜域九峰开。
　　城头返景明朱槛，林际流霞映羽杯。寄意汉霄青鸟翼，何因传响到蓬莱。

	

再登百角楼
	

闵　度
　　举目山河忆昔游，碧天无际旧神州。藜燃彩笔星初焕，潮涌江潭黛欲浮。
　　阁似滕王开八面，剑携雷焕合双钩。吾来再觅留题处，谁拂纱笼在上头。

	

陪守道吴公中伟阅城还集凌虚阁赋
	

明郡守倪朝宾
　　百雉山城亦壮哉，轩车历览重徘徊。楼头鼓吹风微度，云里挥旌雨欲来。
　　二水环流襟带合，千峰列翠画图开。莫言海上长无事，捍御当思颇牧才。

	

其　二
	

　　列骑陪游四望奇，回车晚向习家池。登楼时近黄花候，侑酒人歌白苧词。
　　庾老谈玄5兴不浅，鲰生属和赋偏迟。风流此日应千古，山色青葱照酒卮。

	

其　三
	

　　何年匠手结高台，飞栋凌霄接上台。石窟凿开真混沌，江边涌出小蓬莱。
　　水晶帘浸深溪碧，云母屏看远岫回。秋色满楼成胜赏，且开怀抱到金罍。

	

其　四
	

　　危楼百尺矗云巅，秋日登临思爽然。风月从来无管束，山川尽可入诗篇。
　　斗间隐跃双龙气，槛外依微万灶烟。饮罢归来山欲暝，隔溪灯火泊鱼船。

	

初夏宴集凌虚阁
	

明推官邹维琏
　　江流一带抱孤台，海国风烟面面开。轩厂千山如画列，天清片月弄珠来。
　　观鱼不减濠梁兴，避暑真同河朔杯。况值南薰能解愠，放歌须到夜深回。

	

又九日前陪守道吴公阅城还集凌虚阁咏
	

明郡守倪朝宾
　　宪府秋深节钺寒，翩然游兴动江干。天边爽籁随车发，海峤浮云揽辔看。
　　锦旆尚腾龙剑气，黄花偏映紫骝鞍。关山戍堞烟销尽，啸倚南楼醉未阑。

	

其　二
	

　　崔峨山拥剑城开，城外分流二水来。江影倒摇亭午色，云光半入夕阳台。
　　觞飞竹叶花堪咏，秋老芙蓉雁正催。谁道习池宾客盛，风流今日更徘徊。

	

其　三
	

　　九日将归客思深，登高一眺翠沈沈。雁峰忽忆惊人赋，牛首翻怜吊古心。
　　未拟开樽酬菊节，已闻笑口发云岑。耽秋何必寻彭泽，满眼青山绿树阴。

	

其　四
	

　　城头车马尽缤纷，览胜牵帷自昔闻。岘首故招羊叔子，龙山谁是孟参军。
　　千家暝色回游骑，一曲清歌散彩云。乘兴喜陪公宴罢，归来月上带馀醺。

	

百角楼诗
	

明刘兆元
　　危楼百尺倚城隅，体势嵯峨接太虚。门外冈山天外耸，境中云树水中居。
　　月明双剑波光合，风透疏棂暑气除。自是延南真胜，休论蓬岛更何如。

	

先锋庙
	

明刘璋
　　先锋庙枕翠微间，百尺危楼俯碧湍。云雾隔溪飞画栋。星牛入夜挂雕栏。
　　疏钟隐隐千门晓，古殿阴阴六月寒。圣代只今崇祀典，灵旗仿佛拥虬鸾。
　　云扰闽南苦战攻，生灵无计可潜。英雄汗马来桐岭，吴越投戈走雪峰。
　　功并龙山高矗矗，恩深剑水远溶溶。更闻金虏来侵宋，犹起阴兵一破锋。

	

登百角楼
	

清谢良琦
　　危楼百角压城开，四照烟云亦壮哉。日月两溪双剑出，东南迭嶂九峰回。
　　游观自昔登高地，检点谁堪作赋才。日暮倚楹频北望，玉京消息几时来。

	

登百角楼四首
	

张　远
　　云外高楼实壮哉，虚窗八面倚天开。山青雨歇溪风至，秋老潭空剑气来。
　　唐将祠堂还俎豆，王家宫殿委莓苔。凭栏目击沦州迥，故国关心首重回。

	

其　二
	

　　停桡溪畔息惊涛，蹑屐频登不惮劳。西瞩塞鸿和雪尽，南来铁马倚秋高。
　　中流黑浪盘归棹，白日青溪走巨鳌。莫更临风时把酒，闽中征调正嗷嗷。

	

其　三
	

　　画栋飞甍俯逝川，九峰山色正苍然。江湖招我千寻揽，霄汉亲人尺五天。
　　风雨绿林惊旅舶，沙场白骨损炊烟。座中亦有从戎客，一笑相逢说去年。
	

其　四
	

　　诸峰不断旧时青，劫火乾坤无暂停。剩水残山存胜概，栋云帘雨护精灵，
　　健儿归牧来城外，孤鹤排空下远汀。薄暮舟人催解缆，落霞秋色晚冥冥。

	

道南祠
	

明苏章
　　黍稷馨香拜广廷，古今公论付诸经。若非载道来伊洛，安得传心到考亭。
