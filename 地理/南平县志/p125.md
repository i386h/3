<!-- { "loadSidebar": true } -->
　　陈氏，国学生高升炳妻。年二十夫死，子稚，矢节抚孤成立，江西戴大学士以匾旌之，卒年六十。
　　班氏，郡增生何炳妻。年二十四，夫以勤读遘疾卒，无嗣。舅姑在堂，事之惟谨。杜门清守，六十馀年如一日，卒年八十有八。
　　林氏，黄亨远妻。二十六孀居，励操训二子入庠，年六十六卒。
　　黄氏，罗裳妻。年二十二夫死家贫，纺绩守节，五十年而殁。
　　卢氏，张鹤阴妻。夫故无嗣，以夫族侄承祧。艰辛励节，年七十三卒。
　　陈氏，林继彩妻。林故子幼，家贫以女红度日，不他适。后绕膝四代，卒年八十一，郡守福旌曰：“节凛松筠”。
　　吴氏，陈有用妻。用故，娠甫三月，誓不改节。育一子，抚之成立。守贞三十载以终。
　　张氏，溪后魏伯充妻。夫逝，事舅姑惟谨，素励冰操。乾隆乙未年建坊。
　　叶氏，丁盛照妻。年十九适丁，善事姑，三载未育，夫亡矢节，夫兄以次子为嗣。甫生孙，而嗣与媳继亡。氏抚孤苦守，至六十二岁卒。
　　黄氏，施开渭妻。夫丧，杜门纺绩，冰清自矢，卒年八十有四。
　　卢氏，邑庠魏一廉妻。廉故，氏谨奉舅姑，贞静励操，里无间言。乾隆乙未年，建坊旌之。
　　汪氏，石士豪妻，千总廷璜母也。豪卒，氏抚孤，备历艰辛，卒年七十有三。
　　张氏，杨鸣珂妻。操守贞洁，卒年五十四，邻里称之。
　　赖氏，年十七适官廷梅，任建镇把总，赴台剿匪遇害。氏年二十七，孤道炘七龄，家无升斗，戚党劝他适。咬指沥血，誓不二夫。夫从弟廷桂闻而重之，赖依其家，抚子织紝，足不逾阈。因伤悼，染血症，年三十七卒。
　　朱氏，林雅升妻。年十九适林，生子甫周，升故。矢节二十馀年，事姑以谨，鞠孤成立。
　　谢氏，陈廷桂妻。年十八桂逝，孤子文甫二岁。守贞年逾六十，里无间言。
　　杨氏，陈继盛妻。子甫二龄而孀，誓不再适，卒年七十有四。
　　施氏，邹世衡妻，贡生琳之母也。年二十三丧夫，遗腹誓不改节，迨琳产生，抚孤成立。三迁教子，治家严肃。经历风霜三十馀年，冰操无失，年五十五而卒。
　　陈氏，国学生郑光鲁妻。郑亡，遗腹生子，守节至七十八岁卒。邑侯许给匾以旌。
　　董氏，施能新妻。年二十四孀，里有富豪，谋为继室，其家人劝之醮。氏闻言大痛哭，曰：“一日失节，何颜见人？”终身矢志不移，里人称之，年七十卒。
　　黄氏，杨广纯妻。贞静贤淑，年二十六而孀。矢志抚三幼孤，治家严肃，里人贤之！卒年七十有九。
　　胡氏，黄煖妻。年二十二孀居无子，生一女。氏甘以节自守，卒年五十三。
　　曹氏，吴鹏举妻。夫卒，遗孤三。茹荼抚孤，清洁自守，年八十卒。
　　张氏，郡庠刘琼芳妻。夫殁，清白自守，以孝事姑。郡守范，旌曰：“节孝可风”。
　　曹氏，何华国妻。夫死子稚无依，归母家。清苦守贞，教育其子遇泰，孙其彬，俱游庠。氏年八十一卒。
　　张氏，虞礼惇妻。年二十二丧夫，家贫纺绩自给，足迹不出户庭。子长，授室生孙二。未几子故，长孙继亡，次孙稚弱。姑媳茕茕，孀居一室，诚苦节也！
　　蔡氏，许九德妻。许亡，赍志自守，课子游庠，克承夫志。卒年五十有三。
　　×氏，张元×妻，增生张廷素母。克事舅姑，夫亡坚贞自矢。以其事上闻，建坊旌表。
　　王氏，卢特茂妻。夫丧后，以节烈著，里人重之！捐建节烈亭，开基时，地忽涌泉一窟，水清而洁，人咸异之！谓：“汉之姜诗妻，以孝感而泉涌，兹以节烈建亭，掘地得泉，非其贞气致之然欤！”
　　张氏，×××妻。二十四岁丧夫，誓志靡他，抚幼子成立，寿九十二终。
　　王氏，吴联俊妻。年十九俊故无子，以夫兄子嗣。柏舟立节，五十五岁卒。
　　翁氏，应嗣灏继室。年十九灏亡，有节操，抚前孤如已出，教育备至。事舅姑，以孝闻。李学师上其事於大宪，请建坊旌表。
　　罗氏，年二十一适汪肇初孝廉。承荫祖母，淑性巽顺，克修妇道。初亡，冰霜自洁。邑侯张给匾以旌，寿九十有三。
　　杨氏，叶常荣妻。时年二十夫故，生子登瀛甫三岁，以贞节誓，谨事舅姑，训子游廪庠。卒年五十六。
　　余氏，徐维谦妻。徐逝，家贫以女红资生，守节，年五十三卒。
　　朱氏，饶州参军沄长女，年二十适邑庠生郑彬儒。生一子早殇，夫死，柏舟自励，卒年七十三。
　　谢氏，黄铠妻。夫亡，家贫苦守，年六十一以节终。
　　高氏，吉田里武庠陈奎璧妻。夫亡无子，以夫弟之子为嗣，终身凛节，年五十六卒。
　　黄氏，陈恩荣妻。孀居凛操，卒年六十馀。
　　魏氏，高子明妻。自幼端谨，年十七于归，二十四而明卒，生子甫四岁，誓节不改。孝姑教子，勤俭裕家，年八旬而终，内外称贤！
　　康氏，王××妻。年二十四夫亡，守节不移，年五十卒。
　　江氏，康××妻。年二十二夫丧，抚孤守节，年六十馀卒。
　　张氏，刘青龙妻。年二十八而孀，终日勤织。谨事姑抚子成立，卒年六十四。
　　王氏，魏惟奎妻。年二十八孀居守节，康熙癸亥，村民乏食，命其子施粥四十馀日，人咸赖之，卒年五十四。
　　徐氏，李延平裔孙元升副室。年二十四失夫，生子润六龄，鞠成授室，润旋亡，长孙甫三岁，次孙仅七十日，茕茕赤贫，其媳改适。徐终茹苦，誓不易节。勤绩星霜，抚孙成立，训读游庠，卒年七十四。
　　施氏，李均妻。无子，年二十三而寡。家贫勤绩，抚夫弱弟成立，卒七十。
　　高氏，吴宗亨妻。年二十七亨亡，长子甫五岁，次子遗腹而生。上事孀姑惟谨，同室守节，抚孤成立，卒年五十二。
　　祖氏，应尔哲之妻。哲故，时氏年三十，誓不改节，抚二子以成立，卒年七十有二，乡里称之！
　　叶氏，高维万妻。万故，氏年甫二十。苦节自守，秉性恭俭，卒时年七十有二，间里贤之！
　　陈氏，林文松妻。年十八岁适松，夫死，氏年二十二岁，膝无男女，独依兄嫂，食贫自守数十年，族党无间言，卒年六十岁。
　　陈氏，洪缵周妻。年二十一夫亡，仅一女。励志守节，抚继子以延夫嗣，乡里贤之！卒年五十五。
　　康氏，陈维坤妻。年二十九岁夫故，抚孤甘心1自守，待子成立，享年七十有一，无疾而终。
　　【校】1.甘心：原本作“廿必”，今据改。
　　罗氏，梅汝瑛妻。年二十四岁，夫故守节，子甫六龄，事姑不懈。家贫苦守，教子成立，五十馀岁，无疾而终。
　　刘氏，叶中檀妻。檀癫不解人道，刘性端淑，年十七适檀，善事檀无异志。檀故，尤励贞洁坚守，年六十九卒。
　　叶氏，应汝辉妻，监生璲母。年二十六夫亡守节，观察元，旌以“彤管扬休”，时年九十一岁。
　　曾氏，蔡天汉妻。年二十四，未育而孀。家贫凛节，夫兄以四子为嗣。授室生孙甫三岁，而嗣子及媳继亡。氏勤劳抚孤，宗戚不接见。苦守五十馀载，时年八十三。
　　龚氏，杨振绣妻。年二十八绣故，哀不欲生，以舅姑老子幼强存。旋舅姑继没，拮据治丧。以俭训子裕家。刁邑侯以“柏操凌霜”旌匾，时年八十一。
　　林氏，峡阳里应鹤龄妻。年二十六岁夫亡，遗二子尚幼，氏坚贞自矢，教子成立；且善持家政，内外肃然，时年七十有七。
　　罗氏，蔡彻三妻。年二十二夫逝，生一子，家贫针黹自给，誓守不二，时年七十五。
　　官氏，大横陈景高妻。年二十七失夫，矢志贞操，针黹自给，誓不二志，时年七十五。
　　廖氏，×尚德妻。年二十六夫丧，家贫自守，鞠孤事姑尽职，和睦妯娌，年七十四。
　　陈氏，叶茂山妻。年二十三孀，男一女一，俱襁褓。誓志守节，顺事姑。子早故，时年七十四。
　　陈氏，胡绍文妻。年二十四孀，茹荼自守，鞠孤成立，时年七十三。
　　金氏，峡阳里应遇选妻。年二十六夫亡，氏立志守节，孝事翁姑。抚育二子，亲族罕见其面，时年七十有三。
　　曾氏，监生蔡锦妻。年二十八丧夫，足不出阃，谨事姑。邑侯贺，以“冰霜矢志”匾旌，时年七十二。
　　陈氏，魏国梅妻。素慈巽，年二十八矢志冰霜，课子诵读，其次子及孙，俱游泮，年七十二。
　　黄氏，监生吴隆佐妻。年二十二岁孀，勤绩励节，时年七十一。
　　谢氏，王尚启妻。年二十一岁寡，冰霜自持，抚孤成立，时年七十。
　　林氏，峡阳里应克宜妻。年二十四夫故，氏坚贞自守，乡人称之！时年七十。
　　李氏，浆口乡朱昌长妻。年二十四，而长故，遗二子尚幼，家极贫。亲族劝其再醮，氏答曰：“我在三口单，我去二子寒。”誓不改节，终身纺绩自给，抚孤成立，时年七十六。
　　康氏，陈阿壮妻。年二十四失所天，无嗣守节，时年六十七。
　　刘氏，罗国粲妻。年二十五孀，甘心守节，时年六十五。
　　乐氏，杨文锦妻。侍舅姑特谨，年二十八孀，子甫周。家贫励节，时年六十五。
　　吴氏，庠生曾沂妻。年二十四孀，有冰洁操，训子游泮，时年六十五。
　　魏氏，吴绍岐妻。年十八夫故，守节不改，时年六十四。
　　叶氏，吴士尧妻。年二十八孀，励志贞操，时年六十三。
　　陈氏，邑廪生黄允敬妻。顺事姑，姑亡抚夫弱弟，年十九孀无出，以夫弟之子嗣，自励贞节。夫兄弟三人皆继亡，抚夫侄如己出，家人事之如母焉。赵谷士太史，以“贻我彤管”颜其家，时年六十三。
　　陈氏，林启荣妻。年二十四寡，操守贞洁，族无间言，时年六十一。
　　郑氏，吴元谅妻。年二十七守节，矢志靡他，时年六十。
　　郑氏，监生刘学钰妻。年二十二而寡，闺门肃如，时年六十。
　　刘氏，陈辉灿妻。年十三适陈，二十一岁夫故，鞠孤成立。上事祖舅及姑，朝夕不懈。矢志不改节，时年六十一。
　　魏氏，王其栋妻。年二十孀，贞守不移，时年六十。
　　谢氏×公敦妻。家贫，氏年二十岁敦亡。勤纺绩，茹苦自给。亲族悯之！劝其他适，氏不悦曰：“此等事，岂我所为耶？”守贞不改，族里钦之，时年五十有八。
　　陈氏，小茶阳郭廷亮妻。年二十七失夫，子甫七龄，誓不他适，训子游泮，时年五十七。
　　叶氏×世炖妻。年二十夫故，不再适。抚孤成立，谨事姑，时年五十六。
　　陈氏，杨体文妻。年十九孀，无嗣以夫弟之子继之。敬重舅姑，事后姑亦谨，慎和妯娌，守节靡异，时年五十六。
　　叶氏，高一本妻。年三十未育，夫丧家贫守节，事翁惟谨，立夫堂侄为嗣，时年五十六。
