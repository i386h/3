<!-- { "loadSidebar": true } -->
　　叶会，善诊大素脉。主方疗疾，所至辄效。常医危证，一剂而愈。
　　张文卿，精於医术，立起沉疴。性孝友，所置产业，悉与昆弟共，时论重之！
　　李士达，恬雅有儒者风。治病立效，贫者不受其值，终身家无赢馀。
　　黄釪，号兰室，王台人。天资高迈，博览经史。弱冠常远游，入常山传针法，精岐黄之术。著兰室纪要，二十卷。
　　胡靖㈠，博学能诗，尤工书画。尝从册使至琉球，揽岛屿风景，绘图纪胜，刻画精工。后削发，自称澄雪道人。【注】㈠　胡靖：樟湖坂人。

	

清

	

　　乐斌字文先，究心河洛易旨，尤邃於三式五戊之学。当耿逆袭爵时，斌私语其徒曰：“岁甲寅必有变，我亦遭其迫胁，然不能为害也。”后果如言，逸归。又尝於万福精舍落成后，斌占某年月当有七命横死。康熙三十年有佣人暮置毒僧饭，被害者五，懒谁别山二僧老病，饭随呕出，二犬食之而毙。其奇中每如此。所著有《古今太乙纪》。子云鹗，亦能守其传。
　　谢震字御六，邑庠生。师事乐斌，尽得其传，预知休咎。尝为施中营葬下山，即自题云：“行年五十五，河图数有阻。今朝一别后，谁与分今古。”所著有《河洛理数》三卷，《七律梅花诗百首同韵》，又有《天马记传奇》。
　　【校】1.拱：原本作“珙”字，今据改。
　　安行字及成，邑庠生。善书，尤工小楷，诸家法帖，心摹手追。人有得其片纸，珍同拱1璧。小宗惇，传其楷法。
　　许桂芳，幼小辄喜貌物，及长遂工绘事。青绿山水，师赵千里，往往逼真。妻×氏，刺绣精妙，设色浅深，俨然画工，称为双绝！
　　王礼字象贤，性落拓。好古法书名画。尝薄游吴越，与名卿大夫交。赏鉴之家，亦推高识。书宗山谷，瘦硬通神。善画松，鳞鬣苍秀，根干奇古。时作枯木竹石，萧疏历落，亦殊可喜也。
　　释戒文，乾隆初天宁寺僧。善画竹，题句多自制。居寺之半日闲，明窗净几，泼墨淋漓，有文与可迎风欲笑之致。所留存者，顺、沙二邑最多。
　　陈楷号牧野，家贫性傲嗜酒。以绘山水人物擅长，日给於画。每出则右提壶，左挈画以易酒，巨室相延不屑也。醉后走笔，似不经意，自具萧疏历落之趣！
　　释克参名悟机，普通寺僧。刻意仿米，十日一水，五日一石。稍不如法，不苟贻人，得者视为珍宝！
　　谢克章，下地村人。幼聪颖，精雕刻，非经师授也。镂百物极其工致，尤奇者，以数寸木，为人传神，不假设色，而形体意趣，莫不尽肖。邑人有以所镌铁拐仙，赠总宪窦果皋，曾亟赏为神技云！
　　俞卜盈，嘉庆时人。工山水墨鱼，意态灵活。
　　卢杰字德常，邑庠生。为人醇厚，以诗酒花鸟自娱。善卜蓍，工丹青，楼阁尤擅胜。
　　卢荣耀字奎光，业儒，善画水草游鱼，望之似活，至今人多珍之。
　　吴东槐，王台人。幼颖悟，辄喜绘画。应童试未售，遂专事写意，绘山水林壑天然，尤善仙老，萧疏数笔，须眉飞扬，神气逼真。晚游吴越，而技益进。性傲岸，非适意，虽出多金，靳不与画。

流寓传1第三十一

　　浮生若寄也，流寓则其寄之寄矣。天地逆旅，光阴过客，安在其非寓耶？古今皆寓，而传者寥寥。一邑之中，古今寓焉者，殆百千人，而传者亦未数数，寓又以人传也。夫远适异国，昔人所悲！处士周游井里，出入晋接，非其僚友，即其戚族，言语通，嗜欲同，宜其适之甚也。至於跋陟关山，飘浮萍梗，寒暑迁，而燥湿不安其性；交游少，而甘苦不伸於词。堙鬱既积，慨咏滋广。或乃避乱而访古洞，挂冠而觅深山。终恝邦族之复，别侦林壑之胜。因之缔八能而赋高，结三益而讲奥。歌呼皋牢乎陵京，意气弥纶乎阮泽。偶逢人而规善，频招士以论经。芝兰化久，杞梓培多，寓也而安，名以不朽矣。遂乃论次世代，考厥颠末，以为之传。
　　【校】传：原本作“傅”字，今据改。

	

流寓
	

	

汉

	

　　梅福字子真，九江寿春人。初为南昌尉，后弃妻子，炼丹，往来衍山中，玉华洞，自称九江道人。丹成上升，因号其村为梅岐里。属芹哨乡。考汉书梅福传称：王莽专政，福一朝弃妻子去九江，至今传以为仙。又云：后人有见福於会稽者，变姓名为吴市门卒，未尝道及衍山事，或者汉书略而不详，抑延中故老说未必尽实耶？省志本传载入建宁，有云，里人因采其姓名，厥里曰梅岐。延郡旧隶建安，有梅岐东西南北四里，盖壤相接也。
	

唐
	

　　范元超字仲达，节度使希朝之子。咸通八年进士，官至御史中丞。天复中避朱全忠乱，寓剑州卒。子子高，天祐间典务尤溪，乃定居小田。

	

后唐

	

　　李存礼，庄宗母弟。同光三年封王国於薛，寻值郭从谦乱，匿走他国，道延平，乐山水之佳，而留焉。庐於小洛坑口，病且革，罄囊金，以赈贫乏。因出所授1诰书示人，人始知之。
　　【校】1.授：原本作“援”字，今据改。

	

宋
	

　　范机字纯之，其先幽州人，后徙延平。乾道初任瓯宁簿，历福州怀安丞。尝为梁文靖、赵忠定所器。及二公为相，机以谒选至都，足不一到其门。仕终湖广总领所干办公事。邃易学，工诗歌。开禧间权臣启衅，国事日非。机隐忧愤懑，仿风人托物之义，为诗以讽，后竞不出。
	

明
	

　　王孙蕃号生洲，雄县人。万历戊午举人，由昌平令升济宁守，卓荐擢南京陕西道御史。两疏劾监军中使刘元斌等，杀掠罪状，置之理，改巡下江，视京营，掌河道，侍经筵，皆有建白。乙酉巡江西，为马士1英党所挤，落职，隐居延平，卒。
　　【校】1.士：原本作“工”字，今据改。
　　艾南英字千子，号天佣，东乡人。七岁作竹林七贤论，长为诸生，好学无所不窥，以兴起斯文为任，为江西四大家之一，学者宗之。天启四年，始举於乡，对策语诋魏忠贤，罢停三科。甲申国变，募士勤王，与傅冠揭万年同起义入闽。时两京继覆，唐王建号福州，召见，陈十可忧疏，首劾总兵郑芝龙，授兵部主事，寻改御史。丙戌王移驻延平，从之。积忧成疾，病革，犹问关外情形，八月十一日殁於西郊兴化寺，年六十有四。生平著述甚富，均焚於王台。惟《天佣集》、《禹贡图注》行世。康熙五十七年，学使李锺莪以诸生呈请捐资，葺罗豫章祠，附祀焉。
　　胡梦泰，铅山人。明末入闽，寓剑津。闻大师入，仰药死，其仆奉榇溪上，遇贼弃棺於水，流至岊江沙岸，里人见棺上梦泰姓名，收寄山寺，后数年为葬於积翠岩。
　　朱益采字观以，浙1之山阴人。以副榜贡生，至京廷试，即舆榇，疏劾权阉，庄烈帝嘉其鲠直，欲授以风宪之职。当轴者狥例，抑补外官，历按察司佥事。国变弃职入延平，屡荐不起，以医自晦。有《到处堂文集》二十二卷。
　　【校】1.浙：原本作“淅”字，今据改。
	

清
	

　　黄毅，莆田人。由举人，任永安谕，诲诸生，一本孝弟忠信。每过邓栟榈、林三泉、罗文正诸祠，辄洒酒赋诗，留连若有宿契。后补漳平谕，因家濒海，避乱寓延平，卒。
　　林定徵字景人，长乐人。弱冠补弟子员，试高等后，辄寓延平。年既迈偶於友人处，获金正希文，日夜披诵，家人戒其过劳，曰：吾方晤对正人，何言劳也。就寝而卒，著有《尊心堂遗稿》。
　　罗圻彦，闽县人。以恩贡授新会训导，在任乡试，中顺治甲午广东举人，知安福县，廉介自持，以漕运愆期解组。归寓南平，饮酒赋诗，安贫自适，人服其高致。
　　毛念恃号敕五，武进人。甲子副榜，崇1桢末，随弟协恭宦闽，值鼎革，任郡教授。居官十载，坦荡温雅，士有缓急，倾囊不吝。学使者或有督责，辄为排解。丁亥戊子以来，闽中甫安戢，学校彬彬，推延庠为最，卯辰科后，科名鹊起，念恃奖掖之功居多。历署顺昌、将乐三邑篆，以廉能称。季子仲孙，占籍南邑，因寓焉。著有《四书讲义》、《孝经注》、《小学训解》、《四贤年谱》诸刻，祀名宦。
　　【校】1.崇：原本作“祟”字，今据改。

方外传第三十二

　　古之治方术者多矣，清净无为，归本自然，老庄之言也。空虚寂灭，明心见性，禅悦之学也。皆能外死生，无终始，独与天地精神往来，而不傲倪於万物，所谓应於化而解於物，芒乎忽乎，游於方之外者乎？夫道言保身，近於杨；佛言救人，近於墨。盖道德之偏至，仁义岐趋也。岂若燕齐方士，逞神仙怪诞之谈，以要世主；沙门缁流，藉宝刹名山之胜，以固藏身者哉。是以或身列章缝，高谈性命，得其圭旨，而精气神胥融焉。或遭遇屯邅，羁迹慧门，悟诸色空而去住来无碍焉。后人揽其高躅，思其流风馀韵，固亦有能不朽者。曰：如某某之寄於方外，乃不愧所居也。故为之传，并以醒夫世之日逐逐於富贵利达，而不知返者。

	

方外
	

	

晋
	

　　衍客，不知何许人，晋时避乱，隐郡之北山，结庐炼丹。丹成，举家上升，故后人以衍仙名里。
	

宋
	

　　杨维字耕常，其母陈氏年五十有六，未有子。忽遇异人，授丹一粒吞之，夜梦天星入怀，觉而有娠。维生七岁始能言，长而好弄，不事家人生产。学道得三五飞升呼雷之术，驱疫祷雨辄有验。淳祐四年甲辰冬十一月八日，觞胾集姻旧，翛然而逝。有自临安来者，遇维於途，寄蒲扇布履各一，遗其女兄，计其遇时，即逝日也。启棺视之，惟隻履在，始悟其尸解。家人以扇履置於棺，瘗兴化寺前，号清隐妙济披云真人，建祠墓侧，肖像祀之。
　　上官道人，得辟谷炼气之术。一日唱1云：“处世红尘五十八，混世独存今始殁。时人若问吾归处，扫尽云霞一轮月。”遂卒，后有戍卒于广西见之。
　　【校】1.唱：原本作“倡”字，今据改。
　　张声字鸣道，道易象，辟谷炼气，得养生法，宣和间人。游延平，结庐溪源山，有范氏子从之，夜忽有客叩门，知为异人，拜求道术，客取二丹遗范，以饲之，自是绝烟火食。一日往郡西花心洞，留一颂於舟，跃入水，识者谓为水解云。
　　萧法明，嘉熙间头陀，卓锡溪源庵。尝伏毒龙於井中，收妖魔於石洞。敕封溪源显迹德云灵应萧公大师，至今遗迹犹存，遇旱祷雨，及祈嗣祈梦，率多验。
	

明
	

