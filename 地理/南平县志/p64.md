<!-- { "loadSidebar": true } -->
　　臣伏见本州进士吴熙、经学义行，众所推服！进取不充其志，而安恬退处。闭户读书，所养益厚。与宗人析产，推其丰腴，自取薄少。廉介之节，古人鲜比。其从兄仪，笃志博古，亦以名节自励。本州人士常以经明行修举仪。恐占解名，恳避不就。乡党之誉，无愧於熙。臣虽位卑言轻，如二人之志於隐约，而未为盛世所知。倘蒙圣恩，加以考察，赐之一命，使充学职。於圣朝收敛人才，所以敦士类者，不为无补。

	

请封爵从祀疏

	

	

	

元　胡瑜

　　尝谓：文治兴隆，宜举行於旷典。儒先褒美，期激励於将来。盖国家化民成俗，莫先於学校。而学校之设，必崇先圣先师之祀者，所以报功而示劝也。我朝崇儒重道之意，度越前古。既以加封先圣大成之号，又追崇宋儒周敦颐等封爵，俾从祀庙庭。报功示劝之道，可谓至矣。然有司讨论未尽，尚遗先儒杨时等五人，未列从祀。遂使盛明之世，犹有阙典。唯故宋龙图阁直学士谥1文靖，龟山先生杨时，亲得程门道统之传，排王氏经义之谬。南渡后，朱、张、吕氏之学，其源委脉络，皆出於时者也。此故宋处士延平先生李侗，传河洛之学，以授朱熹。凡集注所引师说，即其讲论之旨也。故宋中书舍人谥文定胡安国，闻道伊洛，志在春秋，纂为集传，羽翼正经。明天理而扶世教，有功於圣人之门者也。故宋处士赠太师荣国公谥文正，九峰先生蔡沈，从学朱子，亲承指授。著书集，发明先儒之所未及，深有功於圣经者也。故宋翰林学士参知政事谥文忠，西山真德秀，博学穷经，践履笃实。当时立伪学之禁，以锢善类。德秀晚出，独以斯文为己任。讲习躬行，党禁解，而正学明。此五人者，学问接道统之传，著述发儒先之秘，其功甚大。况科举取士，已将胡安国春秋，蔡沈尚书集传表章而尊用之。真德秀大学衍义，亦备经筵讲读。是皆有补於国家治道者矣。各人出处，详见宋史本传。俱应追锡名爵，从祀先圣庙庭。可以敦厚儒风，激励后学。宜命礼官讨论典礼，如周敦颐等例闻奏施行，以补阙典，吾道幸甚！本省以其言具咨中书省，仍遣瑜赴都，投呈中书，判送礼部，行移翰林、集贤、太常三院会议，俱准所言。回呈中书省，奏准送礼部，定五先生封爵谥号，俱赠太师。杨时追封吴国公。李侗追封越国公。胡安国追封楚国公。蔡沈追封建国公。真德秀追封福国公。各给词头宣命，遣官赍往福建行省，访问各子孙给付。如无子孙者，於其故所居乡里郡县学，或书院祠堂内，安置施行。
　　【校】1.谥：原木作“谧”字，今据改。

	

请补宋罗李二先儒从祀庙庭呈议奏疏

	

	

	

明　林钿

　　为恳奏请补入真儒从祀，以尊道统，以光盛典事。窃唯圣贤学问，在继往而开来。帝王阐明，先崇功而报德。故问授受於一脉之相承，则渊源必溯。而极推尊於百世之定论，则俎豆弥光。钿生长双剑之邦，私淑(一)四贤之泽久矣。乃杨中立、朱晦翁既已登祀庙庭，而罗仲素、李愿中尚未与列从祀。此从来之缺典，而议礼者所不容缓也。溯自杨中立载道而南，为后世学士之鼻祖。其衍中立之心传者，罗仲素也；承仲素之嫡派者，李愿中也。由罗、李以递传於朱夫子，见知闻知，统系相接。师传弟习，前后一源。譬之河流，杨中立星宿发脉也。而罗、李以及朱子，亦犹历济、漯、淮、汉，以达於海者也。在昔，宋元丰七年，进孟子与颜子配享。其后，议者谓：孟子受业於子思，子思受业於曾子。咸淳三年，遂以曾子子思，四贤并配，至今称千古至当之礼。今尊朱夫子之道，而未及其相传从来之自。是进孟子而忘曾子子思也，其可乎哉？昭代礼明乐备，即薛文清、王文成、陈白沙，皆得从祀，而况承先启后，可师百世，如罗、李二先儒，其有功於道脉，尤章章较著者哉。谨按，宋及性理诸书。罗从彦字仲素，沙县人，徙家南平。从学杨时於萧山，既而筑室山中，绝意仕进，充然自得。朱子曰：“龟山先生，倡道东南，士之游其门者甚众。然语其潜思力行，任重诣极，如罗公，盖一人而已。”又曰：“先生教学者，静坐中看喜怒哀乐，未发谓之中，未发时作何气象？真能探索本原，洞见道体。”周氏垣曰：“先生在罗浮山坐三年，穷天地万物之理。注遵尧录，撮要提纲，无非理乱安危之大者。公之学，其明体适用，略可推矣。”李侗字愿中，剑浦人。结庐山中，谢绝世故。馀四十年，饮食或不充，而怡然自得。朱熹师事焉。朱子曰：“先生少游乡校有声，已而闻郡人罗仲素，得河洛之学於龟山之门，遂往学焉。累年受春秋、中庸、语、孟之说，从容潜玩，有会於心，尽得其所传之奥。”又曰：“先生从仲素学，讲论之馀，危坐终日，以验夫喜怒哀乐未发之前，气象为何如。”又曰：“先生资禀劲特，气节豪迈。而充养纯粹，无复圭角(二)。精锐之气，达於面目。色温言厉，神定气和，语默动静，端详闲泰，自然之中，若有成法。”邓氏迪曰：“愿中如冰壶秋月，莹澈无瑕。”盖二儒者，其衍道南之脉，即以衍千圣之传绪於不坠。其开紫阳之统，即以开六经之日月於中天。兹遇宗师大人，主张风教，羽翼宗盟。乞将地方真儒，奏请从祀庙庭。庶崇儒重道之典益光，而仰止景行之心均慰。地方幸甚，斯文幸甚！
　　【注】
　　(一)私淑：对自己所敬仰而不得从学的前辈，常自称“私淑弟子”。
　　(二)圭角：圭玉的楞角。犹言锋芒。

	

奏补罗李二儒从祀疏

	

	

	

明熊　汲　提学副吏

　　臣惟崇儒重道，帝王之美节。而继往开来，举百年之遗，以昭一代之盛，非大圣人有作莫之能也。恭维陛下圣神文武，应运中兴。心法之传，上符尧舜。敬天法祖制礼作乐，陈艺极而昭道轨。固已极其明备，而巍然焕然，无以加矣。乃稽古右文，祀周孔於殿庑。录颜曾之末裔，於道统之传，尤致意焉。海隅苍生，咸熙熙然鼓舞於不识不知之治，真千载一时也。乃有学术明备，道统攸传，如宋罗从彦、李侗，一代真儒，应从庙祀。未蒙采录，得非儒绅建议之未及乎？要之，公论久而不泯，圣道待人而传。则所以倡明而主持者，不有望於今日欤。臣惟周礼大司乐，掌成均之法，以教国子弟。凡有道德者，则以为乐祖，祀於瞽宗(一)，此祭法先师所由始。若孔子道高德厚，接尧、舜、禹、汤、文、武、周公之传，六经(二)垂宪，功德在人，宜万世食报无穷焉。故得尊祀学宫，以为先师。一时及门，如颜、曾、由、赐辈。私淑诸人，如孟轲氏闻道虽有不同，要之均有得焉者，则四科十哲，列德譔次，侑食配享，礼不容己。汉董仲舒、隋王通、唐韩愈、宋周敦颐、程灏、程颐、张载、邵雍、杨时、朱熹、胡瑗、司马光诸儒、前后论列，咸得从祀，固以有功於孔门，於道相为发明，亦礼不可改矣。乃若罗从彦者，受业於杨时，以承濂、洛之传。李侗者，受业於从彦，以启朱熹之学。是二儒者，其为道统绝续之机，一脉相承，而从祀报功之典，安可缺也？以罗从彦言之，观其自幼颖悟，不为言语文字之学。初师事审律吴仪，闻杨时得程氏之学，徒步往从之。见时三日，惊汗浃背曰：“不至是，几虚过一生。”既卒业，筑室山中，绝意仕进。终日端坐，时行溪上，吟咏而归，充然自得。朱熹尝谓杨时倡道东南，士之潜思力行，任重诣极，惟从彦一人而已。以李侗言之，观从彦好静坐，退人室中亦静坐。於静中验喜怒哀乐，未发以前气象。久之，於天下之理，该摄洞贯，以次融释，各有条序。虽饮食不充，怡然自适。闺门内外，穆若无人，众事自理。尤接引后学不倦，尝曰：“学问之道，不在多言。但默坐澄心，体认天理。若见虽一毫私欲之发，亦退听矣。”是二儒者，人品学术，光明正大。而潜心默识，身体力行。不动而敬，不言而信。列之孔门，当在德行之科矣。宁不可以备从祀之列乎？况其充养有道，圭角浑然，亦非无意於世用者。如从彦遵尧一录，洞悉宋代治乱之迹。深辟元丰功利之人。天下无不是父母之言，又足以扶三纲立人极，潜消乎逆乱篡弑之祸。李侗忧国伤时，每以三纲不正，义利不分为言。而深慨王安石用事，陷溺人心。惓惓於明天理，正人心、崇节义、励廉耻，以为治本。使得各表见，以致之用，必有可观。虽身不获用，未究厥施。而议论风采，闻者自足以兴矣！宋臣杨栋特请於朝，乞将二儒，昭示宠褒，各赐美谥。(以下阙)嘉靖二十四年八月日具琉。
　　【注】
　　(一)瞽宗：殷代乐人的宗庙和学校。西周时的大学，亦称“西学”。
　　(二)六经：六部儒家经典。

	

请从祀疏

	

	

	

明周木　南京行人

