<!-- { "loadSidebar": true } -->
　　剑津为朱子讲学往来处，其西溪沿流而上曰峡阳，巨镇也。乾隆初，分驻南邑邑丞，所辖一十五图。道光二十六年，杨君应斗宰是乡，修废举坠，谓：峡阳民风朴而未淳，士习端而近，皆由薰陶之术未周。乃与诸士绅，议立书院，陟降原，相其形势。睇及屏山之麓，旷远清幽，曰：“此可为育才地矣。”爰捐俸倡始，以次题捐，咸涌跃佽助。於是营基购址，庀材鸠工。中建讲堂，刊奉朱子白鹿洞教条。复构后堂，以祀四贤。前后东西两廊门庑外，扩地数亩许，堂之背又隙地十余亩，周围缭以墙垣，更绕以旁舍，共得五十一间，遂颜其堂曰屏山。始於戊申四月十八日，成於本秋八月十二日，阅己酉而工竣。余以丙午奉恩命，视学闽疆，按试至津。知峡阳应试生童甚夥，历科科名不绝。岁科试竣，还朝奏报。庚戌春，应孝廉銮阶来会礼部试，应君蔚华余己酉所拔南邑高才生，亦以内廷召试入都，晤於邸舍。二君皆峡产也，以新建书院碑记请。余惟国家敦崇教化，诏中外郡县，咸修学宫。敕谕学臣，加意教育，旁及僻壤山陬，无不得设义学、书院，凡以广德心，以一士习，储民材以待朝用也。且教立则经正，经正则庶民兴，行而无邪慝。其极至於道路相让，风俗仁厚，而刑罚措。今杨君能以经术润饰吏事，权篆数月，即汲汲於讲学之区，以化民成俗。徵诸一事，其为治之不苟可知矣。而诸生生长理学名邦，濡染授受，渊源当益奋兴。求为有体有用之学，以明新至善之道，为必可由。以孝弟忠信礼义廉耻，为不可缺。以枉尺直寻，饰非怙过，为必不可为。以博学笃志，切问近思，主敬行恕，存养省察，为不可不勉。而及上祢周程，远宗洙泗，於以自内文明之治。他日进则为名公卿，退则宣上之德。观感闾里，以同风俗，以副圣世，不遗荒远，永久无，作人之意，岂不懿欤！方今圣天子恭默思道，日与大臣表章正学，讲求正心诚意，本心法为治法，此尤士君子争自濯磨，亟欲报效之秋。夫士行为民俗之根，牖民以淑士为鹄，固非独系一乡一邑也，亦在勉之而已。余故徇二君请，为约略其言，使鋔储石。至其题捐役费，租田约禁，另碑故不书。
　　清道光三十年，岁次庚戌仲夏之望。
　　赐进士出身，工部右侍郎兼管钱法堂事务，前提督福建省学政加三级詠莪彭蕴章撰。
　　【注】㈠　彭蕴章：长州人，累官工部尚书，武英殿大学士。
艺文志　记

	

置三先生墓1田记
	

明　倪朝宾
　　剑州故有道南祠，祀龟山、豫章、延平三先生。有司岁时骏奔，执豆笾惟谨，载在祀典勿阙。杨、李二先生苗裔昌炽，饩於学宫，取科名，登仕谱者，代不乏人。独豫章先生嗣微弱，墓在罗源里。守墓者皆其支族，且寥寥仅若晨星。而窭更甚，鲜有读书自振，能守家学之传者。督学熊公校士剑津，穆然兴盖谓：豫章先生潜思力学，尤为生平所响往。檄下捐赎锾百金，令置罗源墓田，并杨、李二先生之墓皆有田。朝宾仰承德意，亦捐俸以襄盛举。墓各买田若干亩。官收其租，每岁寒食遣博士员往祭於墓，而分胙於其裔孙。朝宾因是有感而叹曰：“嗟乎世代寥邈，陵谷变迁。自古圣贤豪杰，湮没於荒烟断草之中，不可胜数。谁与问松楸㈠而访遗迹者？三先生学传正脉，与洙、泗、濂、洛并垂天壤。乃熊公墓田之举，使松楸不改，邱陇常新。三先生之墓，得与孔林并茂，其意至深远，而其功亦至伟矣哉。墓田租数列於左。熊公讳尚文，乙未进士，丰城人。皇明万历壬子岁孟冬吉旦，知延平府事古越倪朝宾立。万历三十八年，督学熊尚文捐俸金四十两。知府倪朝宾捐俸金一十两。共五十两，置罗豫章墓田。熊公又捐金三十两，倪公又捐金一十两，共四十两，置罗、李二先生墓田二项。共买寿山里紫坑苗田一十八段，年收租米七十五斛，共银九两，内除纳粮差银一两八钱，实收银七两二钱。内派分罗银四两，李银三两二钱。佃人陈土寿、陈荣富、陈阿儒。
　　【校】1.墓：原本作“暮”字，今据改。
　　【注】㈠　松楸：代称墓地。

	

双塔记
	

明　叶向高
　　尝谓文物之盛，关乎气运，厥惟天行之数然乎哉。然而振起挽回其助，若假於山川陵谷之效灵，而其机常握於纪纲作人者之意响。故神精所动，地轴为旋。规创所垂，天符协应。此必有默超於风气之表，而显司乎鼓舞之权。故以文翁化蜀，则褒、雄踵而蜚声。以常衮㈠兴闽，则欧阳迈伦而踔起。讵但乞灵於峨嵋滟澦，岐海幔亭。龂嶙峋，淼茫纡潏。侈县属之大观，为贤哲之钟孕已哉。乃形家者流，以一水也，而有五户闭藏之说。故当其气或涣而欲去，则必假物以留之。凡楼观亭垣，比比而是。然惟浮图为最胜，岂非以耸拔特起之势，可挽陵夷波靡之趋。而地灵叶吉，则人杰聿兴。气运转移，有司其券者与。吾乡镡州，杨、李诸大儒之所产也。名胜人文，并称双美。而迩来甲第独逊於诸郡，直指方公谋所以振之。而询其画於分守沈公，公夙以督学兴闽，而纪纲作人者也。乃进诸生诹之。佥谓：郡前东西溪，交流直射，风气涣散，人文厄塞，职此之故。宜建一浮图於九龙山之巅，以收东溪之水。又建一浮图於化剑阁之前，以收西溪之水。两水汇合，环绕郡治，於形胜大壮，当必有兴者。公曰：然。乃以议上两台，两台报可。方公捐锾金百三十两有奇。中丞徐公捐金六十。公割俸二百金以倡首。继公后者，殷公助金十。郡大夫而下各有捐。陶公助金五十。薛公助金一十。梁公助金十二。徐公助金四十。莫公助金十二。七邑之人起而助之，不戒而集。乃以属郡绅陈正谟，孝廉邱宪章董其事。俾诸生魏廷玉、黄应元司出入。浮图一在九龙山者，高七丈，计金八百有奇。一在剑化阁者，高九丈，计金一千八百有奇。前各建亭阁一，计金百有奇。经始於万历三十三年三月二十九日，竣工於三十五年六月。合而名之曰新建双塔。璀璨嵬峨，矗立云表，吁嗟壮哉，郡之镇矣。山不筑而崇，水不引而回。灵气翕聚而鬱勃，不蔚为人文者，未之尝有。是岁第南宫者二人。诸生然，咸以地轴旋，而天符应，不诬也。顾不佞则窃以是固然矣，第此役也，倘非公之勤劬作人，其精神之所动荡，意象之所鼓舞，真有超於风气之表者，以默握其权。而徒尔翘首跂足，以盼望於山川陵谷之效灵，则峨嵋滟澦，岐海幔亭，佛窟洞天，参霄浴日。其为浮图也大矣，何蜀之士必以文翁化，而闽之士必以常衮兴也。则山川陵谷，犹然待人而新。而谓人文之涣然更始，徒有待于浮图耸拔特起之势，而后振，是耶非耶？适孝廉黄君梦瑞过白门㈡谒不佞，以记请。因铨次其本末，谬为之说如此。俾后之追诵公者，不第夸诩於创建之迹，为郡旷观。而直窥见公意响之所风励，相与竞爽比肩，以益章公兴文之烈。则此虽双塔乎，其为岘首可也。公部建南久，德泽入於镡人甚深。父老子弟1别有颂述，兹不具论。公名儆炌，万历己丑进士，归安人。徐公名学聚，癸未进士，兰溪人。方公名元彦，丙戌进士，歙县人。殷公名廷枢，己丑进士，华亭人。郡大夫陶君名拱圣，南昌人。薛君名藩，己丑进士，顺德人。贰守梁君名淳。顺德人。节推徐君名久德，上饶人。邑尹莫君名一魁，定安人。诸庀功义助者，勒名碑阴。
　　按当时劝捐督工，有：耆民邬应龙、徐鸿、徐五十、刘永明。守道沈儆炌批府给帖，准与冠带，以示奖劝云！
　　【校】1.弟：原本作“第”字，今据改。
　　【注】㈠　常衮：唐，京兆人，天宝进士。为福建观察使时，设乡校，文风以盛。
　　　　　㈡　白门：南京之别称。

	

南平县儒学建立祭田记
	

明　林棫　训导福宁
　　国家建立庙，崇祀　先师。内自国都，外自建邑，春秋二仲，凡我衣冠之族，举欣欣然有事於庙廷。牺牲玉帛，罔不虔；乐舞登降，罔不肃。匪直文具，盖崇德报功，天下万世之心，自不容己也。南平邑附郡，故事丁祭，咸於郡庠。而邑庠唯行释菜礼㈠，甚凉薄矣。昭格之诚，不藉乎此；然师生崇报之心，则有不能恝然者。先是邑侯郑君用渊谓：报礼弗称，增启圣祠文庙羊豕各一，虽仪文视昔稍加。而归俎受厘至计以　其於　　万历甲戌冬，友石黄先生来训兹庠，而棫以戊寅秋继至，得从先生后。则见先生学政修明，百废具举，而於此尤深歉焉。然岁额难复议增，乃捐俸资二十两九钱，创立祀田。又约诸生以宾兴得俊者，令割坊价二十两佐之。於是丙子得林生有梧，己卯得林生大亨，共银六十两九钱，买田十八亩二分，岁收子粒银九两。每祭文庙，再加羊豕各一。二祭约银五两。馀用以备祀文昌葺墙垣之费。噫！先生崇报之心亦勤矣。其引长而光大之，则有后之同志诸君子也。若借口官物，而肆其脂韦。则不惟先生之罪人，而亦靦然二三子之上也。吾知有道者，必不为也。先生名元采，福之宁德人。万历庚辰仲春吉。
　　【注】㈠　释菜礼：置菜礼献先师。

	

邑侯吴公重修南平县学记
	

明　朱继祚㈠
