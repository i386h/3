<!-- { "loadSidebar": true } -->
　　黄卓，字德美。博学能文，尤长於诗，时称骚坛元、白。朱熹尝为题其“延平春望图”。
　　张显甫，字敬之。十岁通九经传记。淳熙十四年成进士。尝受业於朱子，与游敬仲为同门友。朱子嘉其笃志。

	

元

	

　　张本，字在中。元统元年会试，以“蒲轮赋”得高选，登进士第。官至宁都州判官。

	

明

	

　　吴恭，字敬昭。天性孝友，笃志尚学，淡於世务。家业悉让二兄。永乐丁酉举於乡，考选才学举人，赐冠带，读中秘书。戊戌成进士，官翰林院庶吉士。延人入翰林自恭始。与修《宣宗实录》，以疾归，授馀干教谕，致仕卒。有《学古斋集》。
　　林应芳，字茂实。甘贫力学。父缙岁贡，以文学称。任安化训导，卒於官。应芳方弱冠，扶父柩，遇飓风忽作，抱棺溺湖中，俄触沙畔得起，归葬如礼。由选贡训温州，修《雁荡山志》。迁吉安教谕，教授南安。所在以讲明道学为己任。后以老，乞归，犹教诱不倦。
　　张体中，字居静。赋性简澹，淹贯经史。由岁荐，历香山，宣城，福宁学正。学博行端，著有：《经书讲意》、《洪庵诗集》、《溟螺集》，藏於家。
　　黄起莘，字思衡。为诸生屡试高等，乡试辄中副车。壮年失偶，不再娶。弟亡，遗以二女，皆厚奁遣之。当岁荐，让友者再，始就贡。司训莆田，所取皆知名士。他庠问奇者云集。迁泰宁谕，以肮脏解组归。著有：《书经正说》、《说铃》、《四书诗经讲义》及诗文集。
　　赵弼，字辅之，自号雪航。博学多识，尤邃易学。学者称为雪航先生。有《雪航肤见》等集。今《通鉴》有雪航赵氏史评，即其人也。
　　郭显，字如晦。由岁贡授处州司训，未几乞归。聚徒讲学，郡守邹雅重之。一日闻讲圣门一贯之旨，及动以天论，恍然有得，贻以诗曰：“圣道原来本自天。曾参一唯悟天然。那知发论千年后，郤羡心孚万古先。冉冉文华妍似锦，滔滔笔势动如泉。好将此妙传新进，忠恕都希动以天。”

	

清

	

　　林就日，邑庠生。姿性聪颖，好学洽闻。著有：《太极图说》、《元祐党人碑赞》、《胡传删补》、《春秋讲义》若干卷。
　　邱三捷，字子升，顺治丁酉举人。知宿迁县，受事初，值黄河冲溃蔡家楼地方，五口横决。三捷身先众役，一夜塞五决口，以能吏，加一级。岁饥，分厂赈给，男女不紊，人沾实惠。复以宿地，宜粟不稻。徵漕易米维艰，详请改粟，部覆允行，遂为成例。以抗直忤上官归，杜门读书，著述自娱。有：《闲吟》、《杂著》、《文艺作述》、《仕学说》等编。
　　萧泳，号柳溪，康熙癸巳举人，任溧水知县，六年致仕归。善诗古文，著有：《柳溪集》、《游武夷草》。
　　官志涵，字静夫。少豪迈不羁。辛酉选拔入京师，乃敛饬，恂恂为儒者。由教习谕连江。庚辰乡荐，联取进士第，授翰林院检讨。大学士刘公，尚书观公，保举御史，已引见记名，未几假归，聚徒讲学於蓬莱。谕学者以立品为先，未尝私干当道。甲辰建溪暴涨，漂流男妇无数，积尸遍河干，公为买山於城之东郊，置义冢，收掩以数百计，自为文以祭之。生平工书。善属文，不再脱稿。乙酉同邑请修邑志，有怀金求录者。公正色曰：“名岂可买耶”？其人惭而去。志1成，未及付梓，今藏其稿於家。
　　【校】1.志：原本作“誌”字，今据改。
　　冯上琼，字元璞。由岁贡，选福宁府宁德县学训导。勤於课士，不问修脯。及老告归，囊底萧然。回梓后，仍设馆授徒，来学者甚众。为人忠厚正直，步趋不苛，乡间咸推重焉！年九十一岁，以寿考终。
　　陈国玙，字聘卿，晚号雪樵。幼聪颖，与长兄国琦同学。琦天才英纵。中道光壬辰科举人，长於文艺，昆季切磋。后十年癸卯，玙亦获隽。而长兄中道捐弃，玙亦屡上春官未第，遂绝意进取。潜心性理之学，沈静渊默，性1耽吟咏。以大挑，铨授侯官教谕。历任长乐诏安学，升福州府学教授。在学，友接士类，引掖不倦。所得束修，散给诸侄。澹泊自甘，一如诸生。暇辄以诗自娱，多清微澹远之作，尤长於古体。勖后进为学。当求实践，无徒竞功名。其言论颇宗庄老，而有心得。故能保精啬神，年逾七旬，晚生三子，能世其业。若先生，其可谓有道之士欤。
　　【校】1.性：原本作“情”，字今据改。
　　王世醇，字朴堂，咸丰壬子亚元。是科墨出，脍炙人口，得名大家神髓。尝授徒沙邑之涌溪，造就多材，后掌教梅冈道南两书院，士声翕然。所得修脯，族中有不能婚娶丧葬者，均分助之。为人厚重寡言，历办公益，为当道所重。知邑缺粮食，尤兢兢於保存义谷，嘱之后人，未可漠视焉。
　　欧立元，号抡轩，世居城西。家贫授徒於乡，肆力经史，好古文词。中道光丁酉副榜。留学京师数年，而学日进。主司倭相国仁深器重之，延训其子。而运蹇不遇，至同治元年壬戌恩科，复赴乡闱，邑令杜公世铭为监试，搜遗得先生卷，读之古奥刻峭，荐上获隽，盖知之有素也。赴京，倭1相一见喜甚曰：“吾误抑子，迟子二十年科第矣。及春闱不第，倭相寻逝，遂绝意仕进。居家耻於干谒，日以论文为事。游其门者，多知名士。品评得失，不爽秋毫。引掖后进，谆谆不倦。暇辄批改文艺，笔不停挥。窜易数语，出人意表。其著作遗篇率多散失。而咸，同间孝廉，皆以先生为称首云。
　　【校】1.倭：原本作“佞”字，今据改。
　　高序东，镛，余西里人。少颖悟，读书过目成诵。曾游省鳌峰书院，每月考，必列超等。其为诗，一主性情，深得风人之旨，长於古体。由廪生，中丁酉拔贡。入都朝考，著有《北游吟草》，一时传诵。其过温州界云：“天低疑是岸，海阔欲无洲。”过黑水洋云：“健笔落教三岛动，壮怀高欲十洲凌。”等句，意气豪迈，逼真盛唐。自连城教谕，任满返籍。主讲道南书院及屏山书院，门弟子乃日益众。课暇辄与徐乃秋(兆丰)观察酬和。晚年尤耽吟咏，至漏下三鼓，犹声琅琅不辍。而几席间，纵横陈列，皆名人诗集也。泊洪山桥，得“江花无主可怜红”之句，悱惻缠绵，大为乃秋观察所叹赏！谓不可及。以邑乘日久不修，遗编散佚。乃广为摉罗，严加甄别。自唐迄本朝，得诗六十九家，计二百三十馀首，名曰：《剑浦诗编》，付之手民。先民遗墨，赖以不坠。科举停之二年，充师范学堂讲席。又著《紫云山人诗钞》二卷。所得俸金，辄散诸弟侄，家无私储，乡党称孝友焉。卒於宣统元年，寿五十有二。
独行传第二十六

　　伯夷之清，柳下惠之介尚矣。后世特立独行之士，虽未能从容中道，然其苦心孤诣，足以动天地，而质鬼神。富贵不能淫，贫贱不能移，威武不能屈。故孔子曰：“匹夫不可夺志”也。若夫巢父一枝，壶公一壶，芝兰不与萧艾争芳，贞女不与粉黛竞美，邻二仲之蓬蒿，寻三径之松菊。修至乐之道，全独善之身，夫亦各行其志而已。南平自嵩伯避招，韬辉陈季，仪、熙棣华，匿采宋代。元明以来，岩穴销沈者，不传其人，岂略之耶？抑逃名者之故秘之耶？故因前志之所载者，列之於篇。

	

独行传

	

	

五代

	

　　陈陶，字嵩伯，博学善属文，工诗，更精历象。唐末，携妻子隐居南昌之西山，自称布衣。山前种柑橙，卖以供食。宋齐邱守南昌，徵以安车蒲轮，不赴。自咏云：“一顾成周力有馀。白云闲钓五溪鱼。中原莫道无麟凤，自是皇家结网疏。”与水曹郎中任畹及方干1友善。时江南后主即位，陶知其运祚衰替，以修养为事。尚书严宇镇豫章，遣妓莲花往侍，陶殊不顾。殁，宇哭以诗。宋开宝中，人或见之，已得仙矣。
　　【校】1.干：原本作“千”字，今据改。

	

宋

	

　　吴仪，字国华。父辅，以学起家，居官历著循声，仪其次子也。学问该博，模范端严。本州人士，常以经明行修举。仪恐占解名，恳避不就。性不乐仕宦，卜居於城东之藏春峡，备亭馆诸胜，以山水自娱。偕从弟熙啸傲其中。与杨时、陈瓘，黄裳为友。时为题其钓台咏归堂。各咏藏春峡诗以赠之，见艺文志。南剑州守王潮举仪及弟熙论荐於朝，称其笃志博古，名节自励。故汝舟诗云：“种竹淇园远致君，生平孤节负辛勤。需贤侧席非无意，地远言轻岂易闻。”陈瓘和云：“孺子无心作聘君，使君下榻意何勤。世人不道芳荪好，自是清香不远闻。”罗从彦尝从之游。学者称藏春先生，后祀乡贤。
　　吴熙，字季明，举进士。偕从兄隐居不仕，励志力学，潜心经史，涵养益厚。与宗人析产，推其丰腴，自取薄少。廉介之节，古人鲜比。杨时称其资禀纯粹，清高绝俗。终日静默寡言，或与之谈道论文，倾吐亹亹不倦。南剑州守王潮器重其为人，而首荐之，辞不应召。著有《三传通解》二卷，《礼记讲义》十卷，《孝经》一卷，《诗文集》三卷，《藏春语录》。学者称东山先生，与兄并祀乡贤。
忠烈传第二十七

　　孔子曰：“志士不忘在沟壑，勇士不忘丧其元。”余诵是言，未尝不废书三叹也。夫庸懦之臣，饰言貌以固宠荣，睮睮如妇人。一旦有事，则身家妻子之念重，社稷封疆之念轻，国家安赖有是臣哉？故士穷见节义，世乱识忠臣。食人之禄者，死人之事，非尽为知己者用也。盖有百折不回之志，然后有一往直前之气。蹈白刃而不顾，视身命若鸿毛，古之烈丈夫谅如是也。我邑前志所书，当宋之末。若黄乾叟之死拒汀寇，徐丹衷之殉难五坡，皭然㈠与日月争光！元有陈子才之保建浦，明有徐师臣之捍西蜀，忠壮激烈，扬名千载矣。清代台湾林逆之乱，吴、陈、官、唐诸人，一介胄士，俱能知大义，得死所。然此犹其食禄者也，若义急桑梓，投效戌行，捐躯以报，团结村堡，折首不辞。恤典未加於国殇，英声犹传於故老。名氏虽微，要皆所谓忠烈之士也。故述之於传。
　　【注】㈠　皭然：洁白。

	

宋

	

　　黄复，字乾叟，宝庆二年进士1。除山阳尉，闻汀寇猖獗，献庙堂三策，境赖以安。真德秀、陈交荐之，通判滁州，与守陈广中协力拒寇。广中死，摄州事。城被围八十馀日，援不至。前后数百战而死，遗子书云：“父老矣，食君之禄，继之以死，虽死犹生也。”总制赵葵，饷臣吴潜上其事於朝，为立庙。所著书凡三十卷。子垕，广皆从事郎。【校】1.士：原本作“土”字，今据改。
