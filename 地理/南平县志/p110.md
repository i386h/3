<!-- { "loadSidebar": true } -->
　　叶新榆，字白枢，道光癸卯举人。大挑知县，随僧王督师剿捻匪。以劳勚保授直隶临城县，下车之初，即修旧废尧峰书院，筹备膏伙，选观风应考生童肄业，朔望亲往宣讲圣谕。月课皆手自评阅。凡民间诉讼，不一旬即讯结，案无留牍。时遇大旱，步祷乌龙潭。雨至不肯张盖，四野欢声若雷。办修皇道，亦以民价雇工，百姓争先应募。上宪迭嘉其能，两次大计卓异。在任八年，勤政爱民，都人士以危公比之。有：“南平人，皆是清官！”舆论翕然。卸事之日，公送“节爱勤廉”匾额，奉长生禄位，入书院。调署南乐，断谋产诬奸案，民颂神君。革徵粮陋规，闾阎苦，免追逋。未三月，旋升云南阿迷知州。以父母年老，不赴，遂告终养。回里，囊馀薄俸，首置义田，创立合族蒙养私塾。家居事亲以孝，待弟以诚。布衣蔬食，俭示子孙。寿至六十有四。
　　应肇元，字望高，号得安。平生刚直，秉性不阿。由附贡，历任浙江寿昌、淳安县事，政声卓著。光绪二十三年，蒙抚台发往严州差遣，适知府刘与绅董舞弊，背卖义谷。未几，地方告饥，贫民乏食。往署请求开仓施赈，反被斥责。元闻之，不忍亲。为百姓力请於府，刘心惭！始行允赈，地方秩序得以安谧。后恐遭上峰之忌，遂告假返省，州民攀舆不舍。
　　应衷，字眷烈，号莘臣。性慈善，精岐黄。由附贡，历官江西德化、奉新、鄱阳等县，循声卓著。素以民生为重，公馀施诊舍药。民有赴署请诊者，均亲诊之，贫者给以药，民甚德焉。后办李家渡厘局，剔除积弊，万商称善。冬施棉衣，民感其惠，为立长生禄位以祝之！
循吏传第二十三

　　古之君子，赞襄於朝，则嘉谟嘉猷，入告尔后；宣力於外，则已饥已溺，痌我民。故其在职也，民畏之如神明，爱之如父母；其去位也，则尸祝之，久而勿喧。汉书循吏，所居无赫赫名，所去尝见思。又云：“安静之吏，悃愊无华㈠。日计不足，月计有馀。”若吴公之守河南，文翁之治蜀，黄霸之守颍川，龚遂之治渤海，皆以廉平见称，民俗大化，谓之循吏，不亦宜乎？夫羔羊之诗，以美节俭正直，周之所以盛也；大车之咏，以畏刑政威严，周之所以东也。故吏以奉公守法为良，不以苛察勇敢为能。昔真彝斋宰南平，有悍吏逐之歌。海刚峰为学师，著教职之论。皆贤吏之卓卓者也。旧志首自邑令，以及教职。典史，固有可称者焉。今民国裁郡，前自嘉庆以降，道府有循声可稽者，并录之，以著於篇。
　　【注】㈠　悃愊无华：至诚而不浮华。

	

循吏
	

	

元

	

　　真宝，字朝用，号彝斋，蒙古人。由崇安主簿，擢政和达鲁花赤㈠，律己严，而待物恕，郡县疑狱，行省必以属之，廉访使按县至松溪辄返，曰：“不须往政和，真君在也。”改调南平，政和士民纪其政绩，为《泰和善政录》。既莅南平，民歌之曰：“真彝斋，早不来，田弃稼穑，家弃孩。天之腹从民欲。彝斋下车悍吏逐，风雨适时岁成熟。”闽中学校颓废，宪使檄行修举之，乃清积蠢隐田，以廪多士。士民爱之如父母，僚吏敬之如神明。后官至监察御史。
　　【注】㈠　达鲁花赤：蒙古语，长官之意。
　　王益子，元贞中为南平簿，持身廉洁，以文学饰事，士民敬爱之。

	

明

	

　　刘居信，扬州人。洪武初，知南平县。廉慎勤敏，抚恤凋瘵。凡百建置，俱有条理。尤急於兴学励士，清誉播於列郡。
　　朱孟常，字守常，馀姚人。洪武中乡贡，知南平。性恺悌，为政不事苛刻，有古循吏风。剧寇赵子贵为民患，捕置之法。西芹河泊鱼课，历岁逋负，奏蠲之。江西民兵采木南平，饥饿濒死，赈之以粟。时遣中官至县督催木尚未备，苛急骇扰，常服力安抚。中官夜梦神告曰：“若第去，朱令在，何忧？”中官觉，悉以付常，常从容处置，事集，而民不扰。
　　徐中，鄞县人，正统间，知南平县。慈惠廉明，不事棰楚。一毫不取於民，民甚悦服。
　　欧阳兴，安福人。景泰间，知南平。性行简静，先德化，而后鞭扑。莅任四载，致仕归。
　　王贯，南海人。成化初，以举人知南平，政务德化。民有争讼者，反覆开谕，使自感息。贫民逋租，更为规措以偿。政声籍籍，以疾卒，民哀思之。
　　苏昭，宜都人。童时日记千言。成化中，知南平，有政声，致仕归。人以“厚德”名其里。
　　陆嵩，字如嵩，归安人。弘治丙辰进士。由罗源令，调知南平。政务便民，义所当为，不避艰难。悯南邑冲疲，申革祗候库子重役。兴学校，创斋舍以造士。政暇登高，时传佳什，称为儒林良吏。值岁旱，偕守孙衍祷雨龙湫。雨至，徒步却盖行十馀里，与守同时感疾卒。民如丧考妣，祀名宦祠。又与孙合祀永慕祠。嘉靖间，嵩孙稳以刑部郎来闽恤刑拜祠下，人荣庆之。
　　江良贵，字汝思，贵溪人。弘治乙丑进士，知南平。振作有为。县治旧在西关外，贵内迁之，以便守御。召为监察御史，民立祠祀之。
　　郑贵濂，字宗周，归善人。正德中，由举人知南平，兴利除弊，不务炫耀，政善而民安之。升南昌通判，去后民思不置。
　　伍伟，汉阳人，举人。嘉靖中知南平，乐易近民，乡民有避役逃匿者，逮至不加鞭挞。温言谕之，遂乐趋恐后。表徐贞妇墓，雪顺昌民冤。政教大行。擢潞州守。
　　张焘，南昌人。嘉靖间任南平令，冲旷和易，诸务节省，刑罚不苛。当事责之，焘曰：“吾宁去矣，不以百姓膏脂承上旨。”政暇吟咏自畅。
　　符希曾，字日唯。感恩人。万历辛卯知南平，有吏才，批决如流，悉中情理。编审豁丁均役，不避权势。一切羡馀，毫无所取，士民诵之。
　　段然，江夏人。起家进士，为南平令。首加惠青衿，奖孝义，旌节烈，禁车剥，捕讼师。尤长於办疑狱，缉访赌盗，大书榜其门。亲自省耕勤课。察军黄二册弊薮。竭虑条画两台，刊式八闽。政成，调常熟，攀卧者遮道。
　　堵维垣，无锡人。由进士，知南平，万历甲午岁大祲，多方义赈。全活者众。革馈遗陋规，兴起斯文。入觐，斧资不给，鬻家产充费。内艰归，邑人思其德，祠祀焉。
　　陈梦麟，归安人。由乡选知南平，清操自励。却馈送，斥羡馀。值吴建以白莲教惑众。露夜巡警，不时启门，纳乡民奔窜者。及平，躬诣巢穴，抚集逃亡。奉檄会审，被诬者，咸与昭雪。以劳卒官，檄祀陆公嵩祠。
　　徐久德，上饶人。由选贡授府推，署邑篆。值岁荒。发粟赈贷。勤於课士，所刻有《剑水录》。迁南京工部主政。郡人建祠，置田祀之。
　　王道焜，杭州人。天启辛酉举人，令南平，廉明敏给。善理烦剧，考最升同知。闻李自成陷北京，缢於家。
　　祁熊佳，字文载，兴人。崇祯庚辰进士，令南平，博学有吏才。追徵严革火耗，令民自封投柜。雨旸不时，随祷辄应。月申乡约，朔望与诸生讲明道学。见时事孔棘，招募乡勇，习骑射，严武备。仕宦往来江干，旧例拨夫守宿，索夫价，名为折乾，百姓苦之！熊佳悉行汰去。及行取士民遮道泣送，不忍去。
　　何鼎，鄞县人。成化中为南平偷，勤於训迪。六载卒於官。生徒哀恸。榇归，相送百馀里。
　　黄淑，庐陵人。由胄监，教谕南平，善启迪，明义利。尤工於诗，与尹陆嵩倡和，以忧去。
　　韩源，慈溪人。举人，正德中教谕南平。谨厚自持，师模端重。不屑较徵利，而常周诸生之急。启迪时勤，士无不率教者。升南国子监学正，多士思之。
　　李日芳，从化人。正德中教谕南平，文藻富赡。多题咏，善草书。训士勤笃。升长汀知县。
　　张存诚，饶平人，举人。嘉靖中教谕南平，性质直，无町畦。与诸生讲论不厌，有不率，从容诲谕，无忤色，人称长者。迁国子助教。
　　夏汝砺，融县人，举人。司教南平，和易可亲。待诸生以诚，贤愚皆获其益，或有过，辄严饬之，能改，即礼遇如初，士心悦服。
　　海瑞，字汝贤，广东琼山人。嘉靖己酉举於乡。入都，即伏阙上《平黎策》。欲开道置县，以靖乡土，识者壮之。署南平教谕，御史诣学宫，属吏咸伏谒，瑞独长揖曰：“堂谒，当以属礼。此堂师长教士地，不当屈。”因著论曰：“孟子言为贫仕者，非也。抱关击柝㈠，委吏乘田，无在非道。而尤莫如教职，盖人才所由造，而世运所由理。其职亦何尊且难，乃称为贫哉！自世沿此说不察，故居此官者，多娖娖不举其职。士习蛊，而吏治媮，所从来矣。”平居教士，揭申枨刚者之辨，乡愿忠信廉洁之似。古人不见诸侯之守，以砥砺之。学使者临学，诸生讲书中，有借美言以献媚者，加倍获赏。瑞斥之曰：“以圣贤书，曲说媚人。他日容悦之臣，必若矣。”即夺其赏，迁淳安令，入为户部主事，抗疏直谏，世宗下之狱。隆庆初，累官南京右都御史。卒，赠太子少保，谥忠介，瑞生平为学，以刚为主，因自号刚峰，天下称刚峰先生。
　　【注】㈠　抱关击柝：看门，打更守夜比喻职位低微。
　　鲍承堪，乐清人。嘉靖中教谕南平，有师严道尊之概。
　　黄榜，乌程人。万历间，任南平谕。性孝友，迎母於官舍。每食，必具甘脆。抚诸弟，无私蓄。代巡李乐，榜友也。尝驻节於郡，榜绝无私谒。在任三年，以亲老乞休。郡守管大勋书“孝廉风远”四字赠之。诸生惓惓，临别多下泪者。
　　余光辰，福清人，顺治辛卯举人，教谕南平。模范端整，启迪不倦。尝修饰先师庙斋庑，甲寅之变，呕血而卒，康熙十六年祀名宦。
　　方梦龙，宣城人，隆庆间司训南平，豪爽能文。月课诸生，孜孜不倦。品题甲乙，皆厌众心。屡署他篆，毫无所染。历湖州通判。
　　黄元采1，宁德人，司训南平，勤慎寡言笑。谓释菜菲薄，非尊祀先师礼，捐俸为倡。约诸生宾兴者，割坊价，共置田。增设春秋祀品。复於学宫后山，培植材木，以庇宫墙。迁寿宁谕，庠生立碑颂德。
　　【校】1.采：原本脱“采”字，今据补。
　　袁希白，福宁人，司训南平，每月课士，自办供具。所奖拔，咸得人，不问修脡。而食贫有行者，力造就之，祀先师必求丰腆，出橐金以佐。每有颁赐，悉加封贮，以购学田。左迁归，犹解装，助建双塔。诸生勒碑颂之。
　　刘哻，万州人。天顺间任南平丞，宽惠谦谨，礼遇贤士。创庙学，修坛壝，区画有法。莅官六载，致仕。
　　汤恩，武进人。嘉靖，中任南平典史。廉能有声，获上得民，艰於嗣息，叹曰：“吾无子也，钱何为？但令南邑后世，知有汤典史耳。”及归，民立碑，以志去思。
