<!-- { "loadSidebar": true } -->
　　　　　2.辨：原本作“办”字，今据改。

	

四贤书院记
	

明　郭希颜　丰城
　　嘉靖丁未，范大夫来贤，守剑南二年，岁丰人和，於是乎可用民矣。谓郡学地非古也复之，其今县学之西乎。则请於台察及藩臬诸大夫，盖从之也。戊申始徙复焉，文学士咸便云。先是为明伦堂者，再请而改督学公署，至先师旧庙，则地尚虚焉。大夫以为其役也，亦唯文学之故，若新宫他成，不益以是地，使夫群而学焉，是复其一而夺其一也，将焉用之？谓郭子曰：“豫章书院且废，改之何加？”郭子曰：“此诸大夫之意也，然善而未备矣。余幼则闻杨中立、罗仲素、李愿中、朱元晦四先生者，皆南剑人也，非皆学圣人欤，学圣人之学，则居圣人之居也，非礼欤？”有儒生进曰：“必也元晦乎，以功何如？”郭子曰：“尚功矣然而忘其本始也。元晦之学，得之愿中，愿中得之仲素，仲素得之中立。中立其初以孔子事程子，尽传其学而南也，则友一源，并流声润焉。夫礼祀先师者，必上及启圣，所以贵本始也。祀元晦而舍三先生礼欤，盖当其定也。今日据之，虽曲儒坐谈而有馀，当其始也，非历三先生，虽元晦力图而不足。论四先生学，譬若作室然，中立则指画也，仲素、愿中堂乎此者也，元晦构乎此者也，必合而祀之也。譬若大宗然，谓其为士纲人纪也，谓其为乡先生可祭於社也。人徒见中立纯固，仲素质默，愿中体认，元晦豪大，不知其学本同也。顾欲泥功迹，而谬轩轾，谈何易易；然则合祀非礼欤？”於是大夫以南平丞卢廷友之可属。是役也，自秋七月迄於冬十月，贰守谢君适然继奖赞焉。周其垣墉，渥其丹艧，隘者辟，蠹者新，费不重匮，役不再勤，而书院告成，奉四先生像，俎豆其上。文学士日有所瞻依，相切磋於四贤之学。余记往岁廷议时，窃以理学之祀，厥功有三，曰行道，曰明道，曰卫道。夫卫也者，使斯道如中国之常尊。明也者，使斯道如日月之久照。行也者，使斯道如尧舜禹文之授守。每以例古人，则行道者达而有位者也，吾得数圣人焉。明道卫道者，穷而撰述者也，吾得数贤人焉。四先生於道行耶，明耶，卫耶，君子览观往籍，其所称列详矣。余特识是院之所缘而建如此。且昔之觇人国者，莫先乎教学。及论至无道，必其灭诗书，坏礼乐，轻节义，遂以弗救，乃知教学岂不甚系人国哉。由此观之，则郡之理学复兴，而达乎天下，其教可知也。

	

延平府迁复旧府学宫记
	

明　金城
　　岱宗者，东方之岳也，余昔游焉。历百丈之崖，蹑十八之嶝，穿天门，踞日观，而遐瞩焉。则见夫龟蒙凫绎，跧伏云外。汶、济、沂、泗之水，交流互映。喟然！叹曰：“兹圣人之故墟也。”既而踰堽城，入曲阜。则见夫沃衍崔崒，隐鳞鬱律。城郭宗庙，言言翼翼，徘徊瞻恋，盖深有感於地灵之说焉。嘉靖丁未，余奉命承乏按闽，春二月入境。既抵延平，则见夫层峦叠嶂，如趋如附，如蹲如顾，如翔如舞，奇姿异状，不可名数。建之水至自艮，汀、邵之水自兑，汇为剑浦，由巽以入於福於海。如排如注，溪涧之石，粼粼齿齿，如牵留而不可放之去者；然其视阙里，虽小大不侔，要亦天地之奥区也。迤逦泌水衡门之下，意其有隐君子乎。因忆杨中立、罗仲素、李愿中三先生，师资讲学，实开紫阳之绪，厥生不有自所耶？戾止之三日，谒学宫，课诸士。有进而议兴复者，曰：“宫据山巅，倚坎堑，非所以妥圣灵，而育菁莪也。龙津之阳，实维宋之遗址，请复之。”余曰唯唯！举而属诸提学副使周子琉图厥成焉。周子广猷审谛，考祥程度，有成算矣，复询1於予，报可。於是年秋九月始事，越岁戊申夏五落成，余临谒焉，山川融结，风气含鬱，杰构雄峙，有阙里之流风焉。乃晋诸士子而告之曰：“人以地生，地以人重。非阙里，不生孔子，而阙里以孔子显。非延平，不生三先生，而延平非三先生不重。诸士子其思所以缵三先生之绪，而重延平者乎，则孔子之宫墙可望，而堂奥可窥矣。若夫汇征明明，以翊治道之盛，则固吾夫子立教之意也，诸士子其勉旃哉！是役也，集众思以定其漠者，周子也。加激劝以观其成者，分守参政吴子鹏、参议秦子鳌、分巡佥事杨子大章也。咨筹度以任其事者，知府范来贤也。据才智以洪其规者，前同知今升任佥事余子、推官杨枢、知县张焘也。并勒石，以示来裔。
　　【校】1.复论：原本作“复询”。

	

大忠文先生祠田记
	

明　郭希颜　丰城
　　宋丞相信国公，文先生以死报国，至今语先生事，未尝不嗟悼陨涕，忠义之感人心，何若此乎其深也！先生勤王，所过辄有祠，祠之在南剑，则旧开府之地也。宋自南渡，数传迄德祐间，寇分道南牧，腥膻之气，触草木，马牛无不即僵。当此时也，骄敌之锋不可犯，弱宋之势不可回，先生盖熟计之矣。先生曰：“国家养士三百年，今一旦徵兵，无一骑赴者，愿以死为报。”嗟乎！先生其开府之心见矣。仗剑指寇，一鼓百战。义士为公响应，天日为公惨黯。不幸而执，其去陷平江，亡真州，又几何惜也。然长揖悲歌，从容乎困龙犹角，斯实难矣。昔汉武侯曰：“臣鞠躬尽力，死而后己。成败利钝，难以逆睹。”此其心何也。武侯死於王业之垂成，先生死於天命之既去，虽所就不侔，其心忠耶非耶。以先生心，力能杀寇则杀之，不能则杀其身无悔。先生死，寇亦旋灭。是精忠正气，固已褫旃裘之魄，而得报之也。自古孰无死，当先生时，其幸生者非叛则降；又孰能如先生一死，而君臣明，天地位，名与万古长存哉。尝读史，文山性豪华，及入卫之日，痛自减抑。夫此一文山也，平时声伎自娱，已而奋不顾生，毅然烈丈夫。君子以为非先生之豪，则忠不能成；非先生之忠，则豪无足取。今日之有祠，礼也。祠在郡北约二里，与理学四贤祠鼎峙争雄。四贤咸有田以祀，独先生阙焉。祠弃不守，风雨晦暝，祇见狐兔之迹，松楸之声，萧然凄恻，不知视四贤何如也？余谪居之三年，顾谓南平令张子焘曰：“理学忠义一道也。”盍图之？於是请捐吾公饩之馀於范侯来贤，以助祀事。范侯曰：“表忠崇节，民俗兴焉，甚善举也。”余遂属其事於张子，置祀田凡三十五石有奇，授守者，而记之。后有过先生祠者，忠君报国之心，其有感於斯也夫。

	

剑溪草堂记㈠
	

明　汪伟　㈡侍郎
　　洪治初，予尝觐先大夫於漳。始由吾乡入闽，山险而溪驶舟，曲折行丛石中，剑戟廉厉，篙师分寸失手，则败矣。予时始逾弱冠，不知戒，唯以奇诡幽阻为喜，然亦未尝顷刻而安也。及抵延平，则山止而秀，水深而静。官府阛阓，栉比翠微间，使人志虑宁夷，乐而不厌。慨然怀延平李先生之遗范，有受廛卜居意。兹别三十馀年，志未尝不在钜鹿也。南京礼科给事中，郑君1舜祥为延平人，间谓予曰：“某家剑溪之上，别结屋数椽於李先生书院之侧，置群籍其间，思他日与二三同志，讲学於兹，题曰：“剑溪草堂”。子尝过其地，愿为我记之。”予闻人生而静，天之性也，人心本自静也。事事物物，各有定理，本未尝动也。其动而不定者，邪与妄耳。先生每诲人默坐澄心，观喜怒哀乐未发时气象，而求所谓中者。盖天下之本，实在於是；本既得，性斯复矣。性既复，理斯得矣。由是而品节酬酢乎万变，虽其纷纷交错於前；而吾所以应之者，从容暇豫，各有条理，不待拟议，无不中节何也？理定故也。世之溺於器数之末，固不足以语此。而过高者，或沦於空寂，陷於邪诐，而不自觉焉。故先生又尝曰：“当於日用事间为著力。”又曰：“若静处有，而动处无，亦非也。”窃窥先生之学，若有得於溪山闲寂之助，而用力不偏，諠寂一致，直足以上承伊洛之秘，而下启考亭之传。其视佛老，似是而非之说，不啻碔砆之於美玉矣。君秉山川清淑之灵，宿道而乡方，希圣之志甚切，愚何足以赞一词。其亦以延平所以诲人者，於静中体验，於事为处致力，居敬以养本原，格物以求会通，庶真知理之有定性可复，而心可一不择地而静矣。君方有言责，无庸言归。仕优而学，即何莫而非剑溪之上，草堂之中也哉。敬以所闻，复於左右，君其以为如何。
　　【校】1.郑君：原本作“郑居”，今据改。
　　【注】㈠　剑溪草堂：在水南。
　　　　　㈡　汪伟：徽州人，弘治进士，嘉靖时为吏部侍郎。

	

道南祠记
	

明　何乔新㈠
　　皇帝绍膺景命之初，萧山耆俊，相率请以宋龙图阁直学士龟山杨先生，从祀孔子庙，诏儒臣佥议可否以闻。少保吏部尚书兼华盖殿大学士南阳李公，暨翰林词臣具陈，先生师友渊源，与其言行之槩，请命有司於先生故郡立祠，春秋致祭，以表圣朝崇儒重道之意，以慰后学景模仰范之心，制曰“可”，且赐祠额曰“道南”。而以豫章罗先生，延平李先生配享。礼部下延平府，建祠奉祀如式。今福建按察司副使，丰城游大升时以佥事董学政，躬相地於郡治东北，龙山之上，而督所司营之。知郡事淮西郑君宗良以祠役为己任，工未讫，以忧去郡。西蜀冯牧孟勤继之，以次就功。经始於成化二年十有二月，以五年秋八月落成。未几，孟勤徙知邵武，今知郡事盛颙时望以是祠之建，有关风教，不可无记。请於游君，属予书之。嗟夫！孔孟既没，吾道之不传久矣。士之为学，其卑者溺於训诂，而不知性命道德之微。其高者淫於佛老，而惑其元虚空寂之说，岂复知有所谓道学哉？矧七闽僻在南服，自薛令之以进士举，士知科目之荣矣。自欧阳詹以文学显，士知文章之重矣。至於道学之说，则槩乎未闻。及河南二程夫子，得孔孟不传之学於遗经。其学行於中州，未及南国。先生以绝伦之资，生於此邦，闻程夫子之道，北之河洛而学焉。穷探力索，务及其趣。及辞归，程子送之曰：“吾道南矣。”故一传而得豫章，再传而得延平，三传而得紫阳朱夫子，集诸儒之大成，绍孔孟之绝绪，其道益光。而西山蔡氏、勉斋黄氏、九峰蔡氏、北溪陈氏相继而兴，闽之道学，遂与邹鲁同风。其波及四方者，皆本於闽，鸣呼盛哉！揆厥所自，先生之功大矣。而祠事未举者，三百余年，非缺典欤！国家以道为治，凡敷政立教，一本於儒肆。我圣皇举兹旷礼，非独崇祀先哲而已，盖所以风励学者响道也。士之拜祠下者，尚祇若德意，景仰前休。颂其书，而会其心。去其疵，揽其粹，以振斯道於无穷，斯善矣。不然，科目而已耳，文章而已耳，是岂先生之学，亦岂国家所望於南邦之士者哉。
