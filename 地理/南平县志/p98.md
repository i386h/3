<!-- { "loadSidebar": true } -->
　　济具游丹洞，穿林惹翠云。迩来多野趣，殊觉少尘纷。笑口花迎客，临岩鸟唤群。真机皆自得，此道与平分。

	

和静庵山居自咏
	

宋李侗
　　胜如城市宅，花木拥檐前。一雨晓时过，群峰翠色鲜。采荆烹白石，接竹引清泉。车马长无到，逍遥乐葛天。

	

简霄黯淡寺倡和志别兼送林御史次韵镌石
	

　　青山当岸立，孤寺倚江开。树色晴含雨，滩声昼隐雷。渔樵清俗虑，烟水1渺孤怀。多饯兼难别，分舟苦暮催。

	

瓮　荠
	

宋李侗
　　怜君真率意，清白出天然。性定馨难变，身藏味始全。能添高士供，偏助野人筵。堪叹豪家子，珍馐空荐鲜。

	

泊舟剑津
	

宋刘子翚
　　莽莽荒茨岸，回回乱石滩。雨寒收市早，风急泊舟难。寓县兵犹斗，乾坤网正宽。殷勤属龙剑，莫久卧波澜。
　　【注】㈠　刘子翚：宋，崇安人，以荫判兴化军，讲学不倦。

	

挽李延平先生三首
	

宋朱熹
　　河洛传心后，毫厘复易差。淫辞方眩俗，夫子独名家。本末初无二，存亡自不邪。谁知经济业，零落旧烟霞。
　　闻道无馀事，穷居不计年。箪瓢浑谩兴，风月自悠然。洒落濂溪句，从容洛社篇。平生行乐地，今日但新芊。
　　歧路方南北，师门数仞高。一言资善诱，十载笑徒劳。堑板今来此，怀经痛所遭。有疑无与析，挥泪首频搔。

	

滴水岩
	

明方万
　　丹涧何年辟，灵奇自昔名。龙蟠雨不断，鹤化月空明，光映云霞色，虚传钟磬声。石床如可借，长此学无生。

	

黯淡滩
	

明汪文柏
　　闽南滩五百，涉此险尤多。忽溅眉间雪，重腾水一梭。乾坤何逼仄，忠信亦风波。不尽思亲泪，归云冷旧窝。

	

咏溪源
	

明吴珙
　　出郭事幽寻，盘桓入碧林。晴岚侵袖湿，空翠落庭阴。深涧凝寒雨，鸣蝉韵玉琴。夜凉虚籁寂，偏契静中心。

	

游溪源庵三首
	

明谢良琦
　　驱车度危磴，循水问溪源。峰转寺当径，堂开山在门。暮云秋树老，返照市烟繁。好是闽中地，惟愁闻夜猿。
　　四面岚光入，人如坐画屏。流云过水白，空翠扑帘青。策杖寻茅屋，吟诗寄草亭。斯游信奇绝，斟酌问山灵。
　　乱峰纡鸟道，深涧俯禅扉。尽日闻流水，巡檐看落晖。客心逢寂寞，秋色正霏微。薄暮携壶坐，相期待月归。
　　【注】㈠　谢良琦：明，全州人，崇祯举人。

	

谒延平李先生祠
	

明徐渭
　　祠下风来好，单衣行暮春。杏花铿尔瑟，桕树洒然身。默坐澄千虑，传灯与一人。自惭何所似，驰马醉归频。

	

祀道南祠值晴有感
	

明彭城
　　凌晨举时祀，庙貌喜尊崇。宿雾连天白，晴云出海红。万山开俎豆，二水协丝桐。宋世鸣吾道，镡南见四公。

	

吉溪山亭二首
	

明游居敬
　　如何吉溪上，绿野俨神仙，天雨增溪响，人闲好榻眠。白沙围茂竹，青岸渺平田。尚记儿童日，犹看渔钓竿。
　　制额题仪凤，抠衣有巨公。轮辕稀俗客，池树俯鲛宫。插架书签旧，趋朝宠泽隆。闲来一伫望，荫日有丹枫。
	

观物园四首
	

明黄焯
　　投归谢拘检，酒力控诗怀。自觉春无限，谁知生有涯。莺花寻党与，山水便同侪。煞有棋枰兴，还堪几阵排。
　　小园时散步，久矣壮心降。洗竹穿花径，观鱼过石淙。一经秋著耳，渐觉影横窗。幽事真吾事，闲人似不双。
　　棹歌寻旧兴，更上散人舟。不惜新纹破，应耽野色幽。乾坤留眼孔，日月任沈浮。一笑出尘外，林园乃善谋。
　　散步花边立，人来笑脸开。评诗翻旧帙，看竹下平台。管领轻舟兴，应从弱柳回。山中快清赏，谈笑且衔杯。
　　【注】㈠　黄焯：明，南平人，正德进士，历永州知府。

	

自延平冒夜雨赴顺昌明日泛舟而返俱经王台
	

明方豪
　　一夜延平雨，鸡明已渡桥。仆夫泥滑滑，书剑雪飘飘。短世忙何用，多愁醉不消。出门殊自苦，只合老渔樵。

	

其　二
	

　　风雨山行苦，扁舟下剑溪。急流如走马，乱石类蹲犀。春早梅俱放，天寒鸟不啼。梦回人报午，津吏去前堤。
　　【注】㈠　方豪：明，开化人，正德进士，知昆山县，历官湖广副使。

	

题朱夫子手植双榕
	

明胡纶
　　朱子曾经处，双榕植道旁。垂阴能数亩，被化即甘棠。偶尔留遗泽，千年结异香。回思风雪里，不改旧苍苍。

	

登将军阁
	

明黄起莘
　　业并凌烟阁，英风拂槛开。孤忠千嶂迥，劲节百川回。芳草王孙怨，昙花老衲培。数声幽磬里，山色送青来。

	

前　题
	

明黄梦瑞
　　花落春江暮，雕栏四望开。波流忠百折，岩迥志千回。俎豆因风祀，河山正气培。闲游怀古处，归鸟带云来。

	

延平书院
	

明黄仲昭
　　九峰分一脉，遗庙屹当中。横翠轩犹在，濯缨亭已空。溪山闲霁月，草树自春风。仙梵争华侈，伤哉吾道穷。
　　先生不可作，千载仰仪型。道脉承伊洛，心传在考亭。池涵新涨绿，碑蚀古苔青。坠绪今谁续，斜阳草满庭。
　　【注】㈠　黄仲昭：明，莆田人，成化进士，授编修。

	

南峰庵二首
	

明谢肇淛
　　路绕菜花行，南峰灭复明。竹成庵有径，坛迥涧无声。野色碧际海，山云青压城。老僧不识客，随意坐纵横。
　　拔地多榕根，盘空幻作门。僧归板桥月，人语夕阳村。积叶春眠虎，垂藤夜渡猿。兴来还独往，徙倚望黄昏。
　　【注】㈠　谢肇淛：明，长乐人，万历进士，累迁工部郎中。

	

咏溪源庵三首
	

施　中
　　城西寒涧道，策杖问真源。峡急疑无路，峰回郤有门。凤冠馀碧落，龙洞杳黄昏。何处来游者，清宵乞梦魂。
　　野刹依岩稳，轩窗水气中。天清如见雨，树静亦闻风。灵鸟经时变，疏花随处红。山僧矜古迹，往往说萧公。
　　信宿灵源里，林幽夏亦清。香灯迷昼夜，钟鼓识阴晴。四塞悬崖削，孤根积石成。镡南山水窟，寂寞总怡情。

	

前　题
	

彭士英
　　小涧奔流远，循崖溯水源。千岩迷野径，万壑拥山门。浴鹭吟滩急，秋花结子繁。松关仙梵杳，风送一哀猿。
　　夜色增幽寂，庵前水作哗。岩栖珠树鹤，风度戍楼笳。户寂云随定，帘开月尚赊。心随禅境静，清梦寄梅花。

	

过罗豫章先生故里
	

施开治
　　偶从名里过，惆怅不胜嗟。曲径白云湿，讲堂幽草花。人心不竟死，吾道未云差。觅问前贤后，黄茅三两家。

	

九峰月朗
	

　　可爱峰头月，萧然一望中。月峰相皎洁，今古共玲珑。在地疏疏白，摇波小小红。搜词未帖妥，旦气生於东。

	

梅山朝旭
	

　　一顶花疑雪，朝曦先为红。高枝不畏冷，吟阁有香风。晓色烟如篆，晨光吐若虹。山城山可爱，第一是梅峰。

	

黯淡洪涛
	

　　剌剌不停鍧，寒心听此声。两涯石碎硉，一色水峥嵘。晦夜霜长白，晴朝雪更明。伊谁为设险，锥凿不能平。

	

大忠祠
	

曹国楫
　　信国空开府，孤忠重剑南。天心无可挽，臣事尚能堪。桧柏英风劲，乾坤正义含。千秋遗范在，瞻涕向江潭。

	

延平郡城
	

官志涵
　　城郭临天末，山川向海东，滩河三峡险，复嶂二淆雄。驿路交冲处，蛮方扼要中。惜无原野富，怀古叹邠风。

	

新春剑津发棹
	

官志涵
　　山雨犹喧耳，溪风又袭衣。一篙新涨绿，满网更添肥。剧想谋烟艇，因图就钓矶。得乘风雨便，看鲤作龙飞。

	

宿龙德寺
	

官志涵
　　梵寺倚音岑，樟楠绕坞深。开轩延竹翠，坐石落花阴。微雨含秋意，空山生道心。留人过信宿，岚气满衣襟。

	

溪源庵
	

官志涵
　　凿险悬云构，庭轩鸟道通。瀑泉惊骤雨，岩树送凉风。石壁围天小，深山欲界空。灵奇传古迹，何处访仙翁。

	

剑化阁题壁
	

陆大经
　　万里同秋日，征人到远方。但闻新市语，未见旧家乡。华屋填山密，清流绕郭长。剑津名胜地，凭眺立苍茫。

	

夏日喜陈豸石黄朗伯张右宋朱洪载诸公见过
	

僧智永
　　有客寻萧寺，凌晨出剑城。红尘溪上2断，孤兴岭头生。云气侵衣冷，松风入句轻。冰壶欣对晤，人与月同清。

	

又同陈昌箕黄朗伯陈伊斐诸公过松门子避暑松门字无量寺中净室
	

　　何处堪避暑，清幽独此中。瀑飞晴夏雪，山落早秋风。世路白云隔，源流黄叶通。席前峰影缀，新月出溪东。

	

资福寺幻园诗四首
	

僧戒文
　　飘泊疑无地，栖迟托有山。竹深容鸟倦，松静待云还。潭水深千尺，茅椽窄一间。半生如梦幻，暂得此时闲。
　　细雨晨初湿，盆花春始栽。土垣犹护草，石径未成苔。新幛浮青入，寒烟送碧来。柴门无个事，倚杖日悠哉。
　　万里南溟鸟，巢林只一枝。雨风差可蔽，饮啄颇相宜。时事谁能料，浮生我自知。此中随意适，倒影上疏篱。
　　不择桃源胜，晴窗挂薜萝。日长人迹少，夜永月痕多。燕垒泥初迭，蜂房蜜3乍和。偶因桐叶落，点笔兴婆娑。

	

和谢石矅别驾游溪源诗
	

僧智永
　　香阁依危嶂，悠然列翠屏。鸟啼千树碧，人坐数峰青。得句皆春草，无山不幔亭。兹游良不俗，自是慰山灵。
　　寂历峰头寺，藤萝掩石扉。聊将消白昼，何幸接玄4晖。入竹逢僧话，闻香悟道机。凉风生木末，几片暮云归。

	

梅山晚眺
	

清李澜　邑人
　　目送日西斜，馀辉映处赊。苍松羁野鹤，红树绊飞霞。山白云归岫，溪溟雁宿沙。冲霄看剑气，何处觅张华。

	

游金凤山
	

李　澜
　　白云随屐破，金凤过林逢。影乱花筛日，涛翻风入松。隔溪千迭嶂，当午数声钟。山水拚时思，离看是一宗。
　　【校】1.烟水：原本作“烟冰”，今据改。
　　　　　2.溪上：原本脱“上”字，今据补。
　　　　　3.蜜：原本作“萤”字，今据改。
　　　　　4.玄：原本作“元”字，今据改。
五　绝
	

题冷风阁望演山
	

宋朱熹
　　方舟越大江，凌风下飞阁。仙子去不还，苍屏倚寥廓。

	

题剑阁望南山
	

　　川流汇南奔，山豁类天辟。层甍丽西崖，朝日1群峰碧。

	

宿筼筜铺
	

宋朱熹
　　庭阴双树合，窗夕孤蝉吟。盘礴解烦鬱，超摇生道心。

	

忆乡乐歌四首
	

宋冯梦得㈠
　　侬是剑南人，惯识故乡好。绿叶接红花，辉映绥安道。

