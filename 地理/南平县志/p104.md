<!-- { "loadSidebar": true } -->
　　幽岩独抱百花根，峡里寻春野思存。祗恐主人藏未得，却随风雨过南园。

	

容照岩
	

黄　裳

　　谨独思君坐处深，阳精阴魄许相寻。也知自有天光在，漫借馀辉照我吟。

	

剑　津
	

无名氏

　　水过云津势渐平，双流汇作剑溪清。渔舟来往无人见，隔竹时闻欸乃声。

	

暗香亭
	

杨　时

　　漫愁素女妬新妆，已有风传处处香。试问隐沦溪上客，欲将春色若为藏。

	

虚心亭
	

杨　时

　　山横鏊脊碧巑岏，亭对浮筠缥缈间。箫鼓为谁三径侣，祗应长近白云闲。

	

容照岩
	

杨　时

　　清时投迹在嵚崟，一穴清光破晚阴。刺草未容忘魏阙，故应长有子牟心。

	

藏春峡
	

杨　时

　　山衔幽径碧如环，一壑风烟自往还。不似武陵流水去2，残红那得到人间。

	

偶咏讽东山不起，时龟山及王朝论荐吴仪吴熙二公赴召，而东山方命，乃召客看园12，龟山回诗讽之。
	

杨　时

　　幽人长往不知还，将谓云心遇石根。见说东风桃李好，也随蚨蝶过花园。

	

绿阴亭
	

杨　时

　　沙边幽鸟傍清漪，泷下渔船逆浪归。身在辋川图画里，晴空惟欠雪花飞。

	

藏春峡
	

陈　瓘

　　主人心地冷如灰，只把园花取次栽。峡外漫多闲雨露，直须并此入山来。

	

其　二

	

　　花落花开蝶自忙，琴间书札日偏长。我来不为看桃李，只爱幽兰静更香。

	

其　三

	

　　朝廷鹓鹭日振振，不道天涯亦有人。弟劝兄酬无可恨，欢然别是一家春。

	

其　四

	

　　孺子无心作聘君，使君悬榻意何勤。世人不道芳荪好，可是清香不远闻。

	

观书有感
	

罗从彦

　　静处观书尘不染，闲中稽古意尤深。周诚程敬应粗会，奥理休从此外寻。

	

自　警
	

罗从彦

　　性地栽培恐易芜，是非理欲谨於初。孔颜乐地非难造，好读诚明静定书。

	

示诸生
	

罗从彦

　　知行蹊径固非艰，每在操存养性间。此道悟来随寓见，一毫物欲敢相关。

	

自　述
	

罗从彦

　　松菊相称莫厌频，纷纷人世只红尘。自怜寡与真堪笑，赖有清风是故人。

	

勉李愿中五首愿中以书求道甚力，作诗五章以勉其意，然借视听於聋盲，未知是否？
	

罗从彦

　　圣道由来自坦夷，休迷佛学惑他歧。死灰槁木浑无用，缘置心官不肯思。
　　学道以思为上，孟予曰：“心之官则思。”书曰：“思”。曰：“睿”。作圣惟狂克念作圣，佛法一切反是。
　　不闻鸡犬闹桑麻，仁宅安居是我家。耕种情田勤礼义，眼前风物任繁华。
　　今古乾坤共此身，安身须是且安民。临深履薄缘何事，祗恐操心近矢人。
　　外吾圣人之学，申韩佛老皆有书，在决择也。
　　彩3笔画空空不染，利刀割水水无痕。人心安得如空水，与物自然无怨恩。
　　吾道当无疑於物
　　权门来往绝行踪，一片闲云过九峰。不似在家贫亦好，水边林下养疏慵。

	

颜乐亭
	

罗从彦

　　山染岚光带日黄，萧然茅屋枕池塘。自知寡与真堪笑，赖有颜瓢一味长。

	

邀月台
	

罗从彦

　　矮作坦墙小作台，时邀明月写襟怀。夜深独有长庚耀，不许庸人取次来。
　　延平先生云：侗见先生出此诗，尝妄意云：下两句不甚浑然。先生因改云：也知邻斗非吾事，且把行藏付酒杯。盖作此数绝时，正靖康间也。

	

送南剑王守归
	

罗从彦

　　三年政化被生民，甘雨祥风溢剑津。解组幡然赋归去，攀留无计可留恂。
　　未把阳关三迭吟，且将谬句写离心。千寻浩浩镡溪水，别恨不知谁浅深。

	

题一钵庵
	

罗从彦

　　可怜萱草信无忧，谁谓幽兰解结愁。欲得寸4田断荆棘，只消一作祇应长伴赤松游。

	

梅林春信
	

李　侗

　　积雪千林冻欲摧，倚栏日日望春回。天公为我传消息，故遣梅花特地开。

	

挽李延平先生用西林韵
	

朱　熹

　　一自篮舆去不回，故山空锁旧池台。伤心触目经行处，几度亲陪杖履来。
　　上疏归来空皂囊，未妨随意宿僧房。旧题岁月那堪数，惭愧平生一瓣香。

	

题西林院壁
	

朱　熹

　　触目风光不易裁，此间何似舞雩台。病躯若得长无事，春服成时岁一来。

	

其　二

	

　　巾屦翛然一钵囊，何妨且住暂公房。却嫌宴坐观心处，不奈檐花抵死香。注云檐前有柚花

	

题西林可师达观轩
	

朱　熹

　　窈窕云房深复深，澄轩俄此快登临。卷帘一日遥山碧，底是高人达观心。

	

其　二

	

　　古寺重来感慨深，小轩仍是旧窥临。向来妙处今遗恨，万古长空一片心。

	

示西林可师
	

朱　熹

　　身世年来欲两忘，一春随意住僧房。行逢旧隐低回久，绿树莺啼春昼长。

	

其　二

	

　　幽居四畔祗空林，啼鸟落花春意深。独宿尘龛无梦寐，五更山月照寒衾。

	

延平水南天庆观夜作
	

朱　熹

　　石楼云卧对江城，城角吟霜永夜深。料得南枝正愁绝，不堪闻此断肠声。

	

咏归堂隐鳞洞
	

宋王汝舟

　　先生名利比尘灰，绿竹青松手自栽。拟把一竿盘石上，幅巾闲过峡山来。

	

其　二

	

　　清时勇退一何忙，抚志山西汉仲长。静觉眼根无俗物，翛然一室自焚香。

	

其　三

	

　　隐德家声累世闻，考槃幽涧作闲人。夭红过眼随荣谢，菊秀兰香自占春。

	

其　四

	

　　种竹淇园远致君，生平孤节负辛勤。需贤侧席非无意，地远言轻岂易闻。

	

龙津桥
	

明陈　宓

　　兼旬积丽截晴虹，洗出溪山罨画中。别浦渔歌来暝色，长桥人语半秋空。

	

登化剑阁
	

明王　镜

　　两锷当年误入流，至今投赠未曾收。千秋神物几时去，空笑词人尚刻舟。

	

黯澹滩
	

明程　仕

　　太古无情撇此川，嵯峨乱石积年年。挽回用尽篙师力，第一艰难上濑船。

	

菊香涧
	

明胡　琼

　　菊香涧里菊花开，涧畔闲行独往来。野叟自吟还自得，凫鸥相对莫相猜。

	

祭五代闽越王墓诗
	

明黄宫良

　　五季横戈孰有声，分封闽岛控长鲸。年深荒冢馀乔木，早晚群鸦历乱鸣。

	

九峰月朗
	

明孙　衍

　　一轮皓魄夜三更，九朵芙蓉白昼横。我欲振衣从此去，蓬莱顶上看潮生。

	

前　题
	

明陆　嵩

　　朵朵芙蓉矗太空，碧天如洗月华浓。望中佳致堪图画，未数匡庐五老峰。

	

三寺云深
	

明孙　衍

　　白云如海涨山陬，山上僧庐势欲浮。莫谓无心自舒卷，年年散作大田秋。

	

前　题
	

明陆　嵩

　　招提森列展旗山，十里松阴始叩关。浮世红尘飞不到，老僧长伴白云闲。

	

龙津春浪
	

明孙　衍

　　镡津雨过碧溶溶，神物当年化此中。昨夜风雷起南国，海门桃浪涌春红。

	

前　题
	

明陆　嵩

　　滚滚桃花浪拍空，雷声入地势何雄。祥光夜夜干牛斗，神剑当年此化龙。

	

猿洞秋风
	

明孙　衍

　　洞口秋深猿啸哀，风传清响过溪来。使君自信无机事，肯作朝三暮四猜。

	

前　题
	

明陆　嵩

　　西风一夜到林邱，月冷天清小洞幽。洞口玄猿长啸罢，青山寂寂水悠悠。

	

中岩瀑布
	

明孙　衍

　　一派高从碧嶂来，白云满地走春雷。谁将倒障狂澜手，挽下银河净九垓。

	

前　题
	

明陆　嵩

　　万丈飞流挂碧岑，雪涛滚滚作雷鸣。豪来欲挽源头水，一洗胡尘四海清。

	

黯澹洪涛
	

明孙　衍

　　中流乱石东奔湍，逆上非难顺下难。滩寺白头僧碧眼，看人汩没利名间。

	

前　题
	

明陆　嵩

　　滩险瞿塘滟澦堆，怒涛汹涌破山来。天瓢便拟分涓滴，散作甘霖遍九垓。

	

前　题
	

明朱　鋐

　　众水争流未肯平，滔滔不断怒涛声。世人都说风波险，此地风波尚可行。

	

梅山朝旭
	

明孙　衍

　　日射山头梅九英，逋诗水月合争衡。隙中谁是鸣阳凤，肠胃文章此际呈。

	

前　题
	

明陆　嵩

　　破晓梅峰旭日升，曙烟敛尽万山清。凭高四望乾坤小，疑在金鳌顶上行。

	

衍麓晴霞
	

明陆　嵩

　　山光绚紫暮烟凝，树杪晴霞几抹横。旧日仙人在何处？数声樵唱不胜情。

	

前　题
	

明孙　衍

　　山中仙客杳难攀，留得仙名重此山。衣蜕5不须寻往事，云霞终古见斓。

	

闻猿洞
	

明袁　深

　　闻猿何似不闻猿，闻却终妨一夜眠。息个心猿如了得，洞门深锁月明天。

	

中秋凌虚阁燕集候月即席有作二首
	

	

明邹维琏

	

　　南楼秋色八窗开，有客登楼待月来。报与望舒催命驾，清光先付故人杯。
　　把酒清香发桂卮，长空淡淡鸟归迟。曾闻天上霓裳曲，不似人间乐府词。

	

访溪源四首
	

明林世璧

　　溪源一派玉为流，锦树红霞烂素秋。两岸垂萝云嶂合，数声啼鸟石林幽。
　　幽源何处可栖真，流水桃花此避秦。日暮清溪看晒网，隔船时问打鱼人。
　　沙岸纡回碧浦通，仙踪缥缈自难穷。便应一苇临沧海，直访蓬莱玉蕊宫。
　　溪上横桥十四门，烟霞杳蔼入溪源。定知此夕游仙梦，一枕清风白鹤骞。

	

登化剑阁
	

清施　中

　　渺渺平津东阁开，几番风雨更徘徊。神龙恐识游人意，仍化丰城宝剑来。
　　剑庠有堂无署，盖头者老屋三椽而已。余为翦茅辟秽，作小亭一，书窝三，可以读书，可以会文，亦寂寞中快事也，诗以落之。

	

	

清周宗濂

　　荒荒官舍草平扉，辟就孤亭且息机。晓起晴岚初涌日，云林一幅护书帏。

	

其　二

	

　　芭蕉叶碎桂初馨，四面秋光一草亭。谩道日长无个事，当炉尝著品茶经。

	

其　三

	

　　晚树妆秋度夕红，开轩时掇菊花风。菜根吃得书还读，也博清闲自在穷。

	

其　四

	

　　杜门却扫祗敲诗，短榻疏棂听漏移。夜静不知廛笑语，一天凉月浸荒池。

	

明翠阁
	

