<!-- { "loadSidebar": true } -->
　　路政之重，匪自今日始。周礼匠人营国，司空视途，由径遂以达於畿。自里闾以及於野，车马所至，荡荡平平。近则东西列邦，市政修明，日新月异。试一过彼国都，与乎繁盛市邑，莫不轨道纵横，轮蹄络绎。宾至有如归之乐，行旅无蜀道之难，觇国者，恒以此卜国度之文明焉。吾国自与外邦通商互市以来，励兴市政，不遗馀力。通都大邑，靡不建筑马路，广辟市场。车水马龙，用臻同轨之盛。闽省自前巡按使许公创修马路，督军李公复推广而扩充之。市政大昌，车击毂，人摩肩，繁盛倍於畴昔。南平为闽北重镇，祗以距省窎远，风气未开。市衢湫隘嚣尘，过者掩鼻。路政之窳，固守土者之羞耳！曩者道尹蔡公，曾属南平父老，而告以清道之重，与卫生之亟宜讲求也。於时吡哩医院，院长美人苏雅各君，熟於工程，因以平治道路，爬梳沟渠诸务属之。昔之湫隘嚣尘者，已渐次廓清矣。客夏时疫流行，前知事袁君世锺，复奉道尹命，设清道局一所，董率市民，昕夕洒扫通衢曲巷，以洁以清，而疫不为患。及赓慈权摄县篆，邦人君子，咸以清道祗收功於一时，不若建筑石路之一劳永逸也。复以苏君雅各总监路工，并公推郑君鼎铭董其事，屡开会议，规画周详。议成，请诸道尹，道尹欣然曰：“此予夙志也。”为捐二百金，并命督课是役。时陆军第一师师长姚公，旅长张公，亦以斯举之有便於民也，慨出多金促成之。合之地方绅商捐款，约六千馀元。其工值，每英尺纵十尺，横十一尺，计洋十二元。其距离自东门徂西门，凡五百丈。经始於民国八年七月，迄九年四月落成。以视原有路线，则屈者以直，狭者以广，行旅商贾，咸啧啧称便焉。用勒於石，以昭来许。

艺文志　序

	

遵尧录序
	

宋罗从彦
　　尧舜三代之君不作也久矣，自获麟以来，讫五代千五百余年，惟汉唐颇有足称道。汉大纲正，唐万目举，然皆杂以霸道而已。有宋龙兴，一祖开基，三宗绍述，其精神之运，心术之动，见於纪纲法度者，沛乎大醇。皆足以追配前王之盛，故其规模亦无所愧焉。在太平兴国初，太宗尝谓宰相曰：“朕嗣守基业，边防事大，万机至重，当悉依先朝旧规，无得改易。仁庙见东封西祀，及修五清宫等过侈。曰：“如此之事、朕当戒之。”若二圣者，其知所以绍述者耶。故终太宗之世，无复改张。终仁宗之世，一於恭俭。至熙宁元丰中不然，营心鞅法，甲倡乙和。功利之说，杂然并陈。宣和之末，遂召金人犯阙之变，盖其源流非一日也。今皇帝受禅，遭时之难，悯生民之重困也，发德音，下明诏，悉铲熙宁弊法，一以遵祖宗故事为言。四方企踵，以望太平矣。议者犹谓金陵之焰势未能熄，天下皆其徒，是抱薪而救之者也，臣惧其然也，窃语诸心曰：昔唐吴兢，作贞观政要录。本朝石介，亦有圣政录，岂苟然哉。因采祖宗故事，四圣所行，可以楷今传后者，以事相比，类纂录之，历三季而书成，名曰：《圣宋遵尧录》。其间事之至当，而理之可久者，则衍而新之。善在可久，而意或未明者。则释以发之。以今准古，有少不合者，作辩微以著其事。又自章圣以来，得宰相李沆等，及先儒程颢共十人，择其言行之可考者，附於其后。若乃创始开基之事，庙谟雄断，仁心仁闻，则於其君见之。袭太平之基业，守格法行故事，竭尽公忠，则於其臣见之。爰及熙丰之弊，卒归於道。分七卷，添别录一卷，合四万余言。欲进之黻座，力未暇及，而秋毫之间已爽忽矣。然事固有始暌而终合，失之於前，而得之於后者。古人有之，若周成王、楚文王、秦穆公是也。不久，朝廷清明，金人窜伏。且当有以来天下之言，辄纪岁月，以俟采择。靖康丙午十月日延平臣罗从彦序。

	

春秋指归序
	

宋罗从彦
　　余闻伊川先生有绪言曰：“三王之法，各是一王之法，春秋之法，乃百王不易之通法也。圣人以谓三王不可复回，且虑后世圣王之不作也，故作此一书，以贻惠后人。使后世作者，不必德若汤武，亦足以起三代之治也。”大略如此，春秋诚百王之通法耶。先儒之说春秋不然，先儒纷纷不足道。原本刻云此处有说孟子於圣门，盖得其传者也，曰：“王者之迹熄，而诗亡，诗亡，然后春秋作。”又曰：“春秋，其事则桓文。孔子成春秋，而乱臣贼子惧！”此孟子之说春秋者也。然未尝以春秋为百王之通法也，伊川何从而得之哉？已而反求诸其心。不立一毫，不失不旷，一以其言徵之，豁若梦觉曰：“春秋之为春秋也尚矣，乃今知之，自周室板荡，宣王拨乱反正，其诗美之，小有吉日、鸿雁，大有崧高、烝民㈠。不幸继以幽王，而骊山之祸作焉。然而文武之泽未殄也，故平王东迁，人犹望其复兴也。及其久也，政益衰，法益坏，黍离变为国风，陵迟极矣。方是时也，去文王已五百余岁矣。冠屦颠倒，夷狄乱华。天生圣人，又不见用。春秋於此时倘不复作，天下不胥为夷狄禽兽者，吾不敢信也。故夫子因鲁史一十二公，始隐终麟，以二百四十年之事，创为一代之典。善善而恶恶、是是而非非。宽不慢，猛不残，文不华，实不陋，久而弥光！可以垂后世传无穷，真后王之懿范也。所谓考诸三王而不谬，百世以俟圣人而不惑者，其此书之谓乎。或者曰：“春秋其事则桓、文，孔子成春秋而乱臣贼子惧，其信然乎？”曰：春秋自隐公以来，征伐四出，盟会纷然。迨庄历僖，楚人大为中国患。於时尊天子，攘夷狄，使天下不遂左衽者，桓、文二公之力也。故伐楚之役，齐桓见称。城仆之战，文公以霸。自后世言之，二公之功烈莫盛焉。自三王之时言之，不免为罪也。首止之会，河阳之狩是也。夫子因其事而辟之，以明王道，故曰：“春秋其事则桓文。”古之圣人，能以天下为一家，中国为一人者，非有甚高难行之行，卓异之术也。君君、臣臣、父父、子子，而天下治矣。书曰：“天叙有典，敕我五典五惇哉。天秩有礼，自我五礼有庸哉。”盖典也礼也皆天也，尧舜之治天下，不越乎君臣父子之间，而礼以文之者也。故春秋诛一世子止，而天下之为人子者莫敢不孝。诛一大夫盾，而天下之为人臣者莫敢不忠。故曰：孔子成春秋，而乱臣贼子惧，孟氏之言，抑有由也。或曰：“孔子删诗书，定礼乐，赞周易。三王之道尽於此矣，而又作春秋何也。”曰：“五经论其理，春秋见之行事，春秋圣人之用也。”龟山尝告人曰：“春秋其事之终欤，学者先明五经，然后学春秋，则其用利矣。”亦以此也。久矣哉，春秋之掩於传注也，犹鉴掩於尘，不有人焉刮垢摩光，以还其明，则是后之学者，将终不睹圣人之心，天下生灵，将终不见三代之治。而夫子生平之志，将终不行，理必无是也。此伊川之所以有春秋传也，近世说春秋者多矣。政和岁在丁酉，余从龟山先生於毗陵授学，经年尽裒得其书以归，唯春秋传未之获睹也。宣和之初，自辇下趋郏鄏，门人尹焞，出以授予，退而考合於经，验之以心，而参之以古今之学，盖其所得者十五六。於春秋大义，譬如日月经天，河海带地，莫不昭然。微词妙旨，譬如玑衡之察，时有所见，用是掇其至当者，作指归。又因前人纂集之功，分别条章，裁成义例者，作释例，未知中否？要须雍容自尽於燕闲静一之中，迟之以岁月，积之以力学，优而游之，使自求之，餍而饫之，使自趋之，则於春秋之学其庶几乎。
　　【注】㈠小有吉日、鸿雁，大有崧高、烝民：诗经大小雅篇目。
	

罗豫章先生遗藁序
	

宋冯梦得㈠
　　豫章罗先生潜思力行，任重诣极。上接伊川龟山之传，下授延平晦庵之学，东南学者未能或之先也。余后七十岁而生，异时闻先生在罗浮山静坐三年，所以穷格天地万物之理。遵尧序录，其言帝王行事之道著焉。春秋等解，其言圣贤制述之意备焉。诗记柬牍，其言讲明自得之旨深焉。属时多故，赍志而没，道之不行有以也。咸淳庚午十月既望，先生之从孙泰孙，出此编示余於龙津驿舍，且求鄙言序其首。余惟先生之道德学问，闻於朝，录於太史，传诵於天下之经生学士，固不待遗藁而显。而此藁亦不待此叙而传。然不辞者，自以生发未燥时，已知敬慕，今六十五年矣。泰山岩岩，鲁邦所瞻。若获挂名於文字中，以自托於门人弟子之末，岂非畴曩之至愿也哉！春木之芚兮，授我手之鹑兮，茫茫九泉，忧莫起之。后学冯梦得敢拜手稽首而为之书。
　　考文质先生居罗源里，晚年乃为博罗尉，初未尝至罗浮，本传於筑室罗浮山下，有谒时将溪上之语，是罗浮山浮字，当为源字之误。若罗浮去将乐几二千里，未必能常将溪上也。
　　【注】㈠　冯梦得：宋，将乐人，嘉熙进士，历给事中，累擢礼部尚书。
	

李先生文集序
	

宋赵师夏㈠
