<!-- { "loadSidebar": true } -->
　　延平山水称绝奇，攒峰峭壁争崔巍。磐陀巨石坐其上，势脱险阻成平夷。源泉万斛出汨潏，曲水百折行逶迤。大者可以通园畦，小者可以流杯匝。青停黛蓄动复定，树影倒浸清冷池。殊形异状非一类，或有天巧非人为。居民乘流作水碓，却以人力裨天机。临矶钓鱼鱼亦乐，天也人耶两不知。药炉丹穴事恍惚，谁见赤脚临云梯。物华本自地灵12出，宝剑会合双雄雌。人道萧家好兄弟，颇似岑参游美陂。君从郡县立曹省，梦寐长在天之涯。洞庭仙翁眼孔大，七泽五湖皆品题。挥毫作13记托心赏，始觉山水逢锺期。嗟予此兴亦不浅，抚卷为和沧浪诗。

	

己酉仲夏同余中村登百角楼
	

清施中
　　东门楼阁空中起，百角凌虚照潭水。其上碧殿入杳冥，敕祀湖南观察使。曾闻宋室见侵凌14，阴兵奋击人人靡。又闻神灵远寄书，墨迹犹存在陈氏。宣德六年特重建，固知庙食非淫祀。坊民指点绍庆碑，游人下马车停轨。张筵置酒坐江阁15，妙舞清歌帝燕喜。吾友三华山中来，葛巾访我龙鼎里。自云未尝入州府，於今二十四年矣。俯仰楼头山水间，风景依稀略相似。满眼时辈动题诗，八窗四壁毋乃是。我朝颇忆刘尚书，作者无过胡御史。二公邦之词赋人，佳句寥寥此何理。得无好事屡偷去，野僧窃板供床几。文章显晦有时命，吁嗟埋没那胜纪。我从后秋居县东，穷庐之卷且近此。里长鞭挞时时闻，日坐无聊诗兴死。把君新诗动清趣，令人激发情何已。吾曹所至有登临，焉可无诗对知己。

	

游溪源
	

清谢纯钦
　　吾延之山称雄秀，雄者高起秀者瘦。出城西行十里馀，悬岩怪石相辐辏。云是溪源之仙山，中藏奇景不可究。重重俱作鬼神窟，迭迭还若龙蛇窦。自从下洋转山麓，遥望丛菁烟锁岫。逡巡度过小桥西，瞥然怪壁撑宇宙。垂藤断树绝人行，曲径斜通只一溜。林梢历断白云封，涧涛日夜秋雨骤。岩逢缺处苍松补，石遇平铺青藓绣。岭奇兀硉来压人，且行且止愁颠仆。山花异卉不知名，绕路香风带衣袖。犬声隐跃出林阴，一窝古寺依山右16。奔流啮石走其前，峭壁摩霄峙其后。虹桥复道阁三层，可见当年非俗构。小扉启处通上庵，磴道腾空疑灵鹫。明栏曲槛穿云霞，诸峦17簇簇平檐溜。当前一岩号凤冠，孤掌劈空天削就。阿谁炼气此岩巅，呼吸通天比天寿。上有仙床与石鞋，不识何人为雕镂。我欲访之不可上，攀萝18附葛输猿狖。五月六日天气炎，村巫野老恣狂走。更有纷纷索梦人，长鼾短息东西首。山神问我何所求，我愿彩笔从天授。夜来抵足卧山房，辗转无眠听水吼。自笑才华不可乞，不如顽朴仍吾旧。

	

寺钟警
	

清杨桂森
　　寺钟狮吼冲声突，敲空性海彻肌骨。世上聋人几万千，可闻钟声兴也勃。昔在文宣木铎称金口，教人敦行植品高铭碣。秦灰劫烬彝伦，正学荒蔓寄芒惚。杨李挺生吾道南，大海潮音警荡汨。此邦旧是名儒产，我来作宰得宝筏。吁嗟乎！尔民自有乡先生之芳轨，尔居喜近乡先生之门橛。但使绿畴安锄耒，但使青箱谨簪笏。无礼应知歌相鼠，立身还勉如俊鹘。同井亲族让所先，有容有忍德乃卒。雀角一争百世仇，遮莫纷纷妄牵捽。幕上岂能容燕巢，清时难藏狡兔窟。一篙春水漾轻舟，无藉救生夺仓猝。苦口良言心并苦，愿乐敦庞去淫滑。孝笋友棠慎萌芽，德车文马此輗轨。谓余不信试闻钟，声声警尔怀明发。

	

古剑篇
	

陈国玙
　　有剑有剑名太阿，壮士一见思摩挲。苔花绣涩糁19绀碧，万年入地无人磨。鱼肠字古半灭没，曾殉古冢荒烟萝。我闻赤帝提三尺，纵横马上崎岖过。秦人失鹿谁其得，斩蛇仗汝成功多。季子欲把故人赠，徐公已死将奈何。秋坟月黑挂孤树，空馀石马寒嵯峨。何时飞入丰城去，莫谓此事相踵讹。嗟哉委弃陷深狱，有如荆棘之铜驼。张华博物识怪异，夜觇紫气干星河。玉匣乍启鬼夜哭，精灵出世降群魔。岂知神物卒变化，延津雷雨惊蛟鼍。我今呼龙龙不应，寒潭淼淼空烟波。倚楼吊古对明月，酒酣斫地徒悲歌。

	

重九后八日游小西湖谒李忠定公祠
	

陈国玙
　　西风吹冷湖水绿，暮霭青苍山四束。我来湖上立孤峰，秋色愁人堆满目。曾闻南渡西湖乐，灯火深宵画船泊。君相甘心半壁安，湖山费尽金缯博。当年忠鲠谁如公。道君教主真昏庸。北行冰雪去不返，青山魂梦愁两宫。思公作相七十日。十数万言森铁笔。汪黄柄国倒太阿，谪归闽峤罢朝职。陈东欧阳为公死，如20此义气殊难得。於今遗事七百年，瞻仰庙貌岿然立。鸣呼!当时事势犹可为。韩王岳王皆属将帅之奇才，一遭谗死一摈弃。从此不复中原地，呜咽伤心汴水流，君王偷向钱塘寄。他日飓风崖山折。龙种堕入蛟鼍穴，百年宗社强支持，公魂在地应洒血。闽山高，闽水长。松楸翠远接回廊。公墓在侯官县治十九都大嘉山。祠楹有朱海谷观察，社稷勋多留俎豆，湖山翠远接松楸句。蓼花红间菱花白，渔歌唱月烟波凉。平生吟眺爱此境，去年曾对梅花饮。去冬梅花开时曾饮於此那知又到菊花时，不堪重吊斜阳影。

	

题顾秋槎忆石图
	

陈国玙
　　人生宦成何最乐，大半寄情在邱壑。先生之祖御史公，姚庄村里足常托。中有太湖石一拳，镇日相对忘寂寞。风月林泉胜境饶，此心何事萦好爵。亭榭参差景最多，一经堂宇三弓拓。听雨楼前雨潇潇，桐花馆外花灼灼。一经堂，听雨楼、桐花馆，俱图中景。惟爱窈窕美人峰，石名美人峰矗立庭际形如削。烟鬟云髻半偏欹，芭蕉墙角当风弱。翠带宜借薛萝牵，绿衣还用莓苔著。珊珊瘦影来何迟，凉月夜深移院落。御史微笑立阶除，两鬓斑斑似秋鹤。时听细响滴泉声，偶看寒影穿云脚。摩挲晨夕乐无涯，苦茗烹馀杯更酌。上下二百数十年，古色斑斓犹如昨。先生念祖意不忘，满怀心事真磅礴。携将彩笔绘丹青，故山风景传约略。自云好为忆石图，见此如见昔人作。我闻此语心欣然，孝思韵事谁能若。笑问何日驾归舟，石间好践三生约。

	

谢迭山先生号钟琴歌
	

陈国玙
　　波涛黯黯风浪浪，卖卜桥上天昏黄。何来古调互镗鞳，天惊石破鸣刀枪。白发老臣此窜逐，往往故作声悲伤。伟哉少壮负奇节，愤逢德祐倒朝纲。信州城破贼已陷，中原板荡如沸汤。先生变姓走闽峤，麻衣竹杖燕云望。忠肝义胆无所放，十指带血鹍弦张。一弹一罢一洒泪，满天星月馀苍凉。西台更有竹如意，敲碎崖石声相当。新朝纵遣使屡聘，那肯抱器登岩廊。留此焦桐千古在，铜驼历劫经沧桑。古铭剥落尚可读，凛然廿字含风霜。高山流水人已去，悲风万壑馀音长。
	

拟乐府四首
	

	

百炼镜
	

陈国玙
　　百炼镜，明如月，千古照人光不没。何年铸此镜奇古，相传五月五日午。扬子江心烈焰腾，菱花现出蛟龙舞。欧冶铸镜冶山麓，赤堇夜崩神鬼哭。从知铸镜如铸剑，耿耿金精经百炼。剑解恩仇能刺人，镜别妍媸能照面。铸成我欲献君王，蓬莱殿里生辉光。岂知君王自有镜，鉴古鉴今鉴兴亡。

	

涧底松
	

陈国玙
　　有松百尺倚峭壁，老干杈丫寒翠滴。生长山中不计年，风雨雪霜经剥蚀。天将留作栋梁材，大匠何事终不来。贞心独抱老岩壑，夜半忽闻怒涛作。空山明月寂无人，云深树冷栖孤鹤。根盘涧底老如龙，待乘时会风云从。君不见，卧龙岗上卧龙起，一洒霖雨苍生喜。

	

牡丹芳
	

陈国玙
　　牡丹芳，牡丹芳，珠帘不卷春昼长。赤霞烂漫堆千斤，晨起庭院生红光。宛如海棠春睡足，兰房浴罢凝新妆。君王醉看好颜色，题词笑唤谪仙狂。我闻洛阳富贵家，十围绣幄春风遮。魏紫姚黄斗异状，仙人琪树不足夸。画堂绮席红锦褥，人住香国何繁华。红酣呖呖莺语涩，香醉双双蝶影斜。玉栏杆畔昼清坐，金猊篆冷龙涎加。夜深起看照红烛，绿苞初破抽金芽。此花富贵谁与比，芙蓉芍药寻常尔。金壶水冷画胭脂，岂似粗材秾桃李。花开恰是三月馀，忙煞侯门贵公子。公子宝马看花来，花间红露滴罗绮。春光可惜不多时，花落鸟啼21春事已。犹记春时过邻圃，云锦烂若天孙组。想是天公护惜深，漠漠春阴三月雨。三月雨，插秧处处忙田父。嗟哉赤旱今无禾，愿祝甘霖沛下土。花开只悦士女心，禾熟乃救生民苦。

	

红线毯
	

陈国玙
　　红线毯，一丈阔千两丝，织成铺地无人知。美人踏上醉歌舞，绣鞋罗袜生香土。两行桦烛照地光，照见红线密千缕。此毯问是何人制，宣州太守好靡丽。宫中岁进似催科，年年十月都成例。十月正是严寒初，无衣卒岁行人呼。行人呼，祗恐将来冻骨枯。太守堂前一言进，物采过奢红女病。辛苦寒机织得成，一丝一缕民之命。

	

翠帷廨后有老梅数株，别前三日，与诸友盘桓其下，各赋诗纪之。
	

陈国玙
　　平生爱作梅花友，今日得与梅聚首。怜汝横斜开半亩，月移瘦影当窗牖。忆昔罗浮一梦后，至今直隔千年久。又自嫁为和靖偶，问讯难到西湖口。此来索笑巡檐溜，扑鼻冷香一段有。仙家曾放鹤来否，天寒仗汝花间守。三尺土墙室如斗，待腊亦有将舒柳。欲雪未雪风乱吼，奚奴待扫先缚帚。忽闻剥啄门外叩，掀髯一笑来诗叟。谓徐松风孝廉狂吟共对樽中酒，烂饮不停杯在手。诗成欲写难伸肘，冷风刺骨貌瘦丑。乱峰月黑时正酉，徘徊不去为花诱。如此清福能消受，恨不长在花左右。灌溉偶缺愁枯朽，我将行矣谁之咎。为属主人护惜厚，莫放斧斤肆践蹂。惘然无语别花走，试问花还记某某。

	

拟昌黎山石
	

陈国玙
　　山石雨过樵径微，山翠欲活湿云飞。闲寻古寺叩门入，当阶竹瘦新桐肥。石头苔藓半绣蚀，往来履迹行人稀。老僧邀我对床坐，烧笋煨芋疗我饥。一灯绿焰摇古壁，虫声如雨月满扉。夜深就枕不成寐，晓起林隙烟霏霏。直穷岩壑到绝际，岚气云气锁四围。满山红日看渐出，树阴一片染人衣。此时游眺兴何极，笑他名利徒为。林泉风月有清福，人生役役胡不归。
　　【注】㈠　羊裘石濑垂伦叟：指后汉严光，少与光武同游学，光武即帝位，严光隐居垂钓，帝亲访求，共卧。光以足加帝腹，明日太史奏客星犯帝座，帝不介意，严不出仕，隐富春山。
　　【校】1.追：原本作“近”字，今据嘉靖府志本改。
　　　　　2.作：嘉靖延平府志本作“非”。
　　　　　3.修藏：嘉靖府志本作“收身”。
　　　　　4.片：原本作“半”字，今据改。
　　　　　5.直：嘉靖府志本作“宜”字。
