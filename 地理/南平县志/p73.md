<!-- { "loadSidebar": true } -->
　　延之南平新县成，乡士民群束书实币，属乡进士陈君邦彦之莆，求记勒之石，垂令功也。按南平，本闽侯官北乡。建安初，始析为县。其后改延平、龙津、剑浦，又复南平，为郡理所。国初徙西关，逼崇岗，前啮建、樵二水，以近位置，挛促居之难；人居凉落，兵燹间作，守与起废又难。郑尚书舒城公，为守时也，疏言迁便，议城东之常平，不报。正德纪元，贵溪江君良贵知县事，质形便主郑议焉。宫保刘公梅坡割地前，民趋以相，民始和会，则毅然主迁，具白於巡按韩君廉疏，可节缩公羡，心计而件筹，攻位庀材，绩效时奏。江君以茂异，入为监察御史，姚江魏君朝端代之。详练开永有父方伯公风，世其学，亦世其政。调息抚摩，布宜民之令，思毕前尹之功。杜丞缨陈萡深复赞其决，揆力相便。阅三岁，功始告成。物采鲜完，役若鬼输。而费若天出，民罔病。夫春秋兴作必书，时诎举赢昭戒也。况当横禁惨栗之际，事会有所不可，则固有默运其间者。邑去郡二里，司若驿倍焉。令奔走如织，非白事郡庭，则迎候水陆之使。归一视事，则策马径去。不得分日力，以宣逮下之仁，而身常负责，居使然也。节日力，专思虑，时靖嘉之惠，以无患修阻之劳，迁未可已也。又况地密而位恢疏，绝前虞为固，亦奚靳百利一劳间哉。令民所视轩轾者也。堂序翼严，民则勿敢易心。快新邑亦快新政，古人有行者矣。称神明者工摘伏，戴星出入，单父亦治。智则竭，任力则劳。局新则去古而远。夫子称治蒲曰：“恭敬以信，忠信以宽，明察以断。”由蒲之道，以成创之俗，所谓新也。予尚落新堂与一快焉。官如传舍，邑若记存焉耳，中材可因而自进也，记以俟代君永莅者。
　　【注】㈠　林俊：莆田人，成化进士，官刑部尚书。
	

南平新县记
	

明　　林瀚㈠　尚书三山
　　延平闽之望郡，而南平则郡之负郭，望邑也。邑旧在郡治北隅，国朝洪武中，改置千户所，因徙邑於西门外，旧贡院之址也。势湫隘，每为洪水所侵。且村烟寥落，有警卒莫能避。正统以来，荐毁於兵燹，废兴靡常，民益病焉。前郡守舒城郑君，时议迁，不果。正德丁卯，江君汝思，以名进士来知兹邑。既视篆，即进父老，询民疾苦，众首举此以对。君周旋顾瞻，喟然叹曰：“邑之设本以为民，乃不利於民若此，孰之咎欤？然吾未敢专也。”遂白诸按闽御史四明韩公，廉以请於朝，制可其奏。值时多故，横禁方严，动遭掣肘。君志於康民，力任其责，迁邑於东通衢，复售民地，以拓其基。於是鸠工抡材，陶瓦伐石，百凡殚心，经画一无扰於民。前为大门，门之上为谯楼，以司更漏。次为仪门，又次为正堂。堂之左右为耳房，以贮文卷。堂之后为燕居，为库藏，为官吏廨宇。大门之西，为囹圄。阶砌墉垣，靡不坚饰。经始於正德戊辰十二月，逾三秋落成。高明壮丽，规制夐超於昔。黔黎快睹，皆喜其成，而不知其所以成也。君既迁任以去，越数载，耆士谢邦大辈，相率诣贰守万君廷彩，大尹郑君贵濂，告曰：“邑之为民病者，百馀年矣。幸徼福於贤令尹，吾民永享其利，功莫大焉。虽尝纪其事，然非特书，惧久而或泯也，愿重勒石，昭示悠远，以系人心为良。”二君因疏其始末，达诸大方伯安福伍公朝信属予记之。予维迁邑重事也，非去危即安民心悦从，而功克成者，厥惟艰哉。昔孔子修春秋，凡迁国必书。如邢迁於夷仪，卫迁於楚坵，蔡迁於州来，虽皆避患思而举。圣笔悉节於经者，重民力也。呜呼！县治之建，所以宣化承流，百里庶政，於兹系焉。况建治非所，民罔底宁。为之牧者，固可惮力役之艰，因循苟且，坐视其患，而莫之恤耶？斯举也，民不告劳，财不聚众。振百年之坠典，奠一邑之民居，厥功懋矣。语曰：“因民所利而利之，斯惠而不费。择可劳而劳之，又谁怨汝。”思从政之美，其得於圣门之教，后千载而兴起者欤。君名良贵，汝思其字，江右贵溪仕族，予同年伯温大参公从子也。今为内台豸史，功业益著以闳，此特其权舆耳。然非人心去思，久而弗替，方岳重臣，暨贤守令汲汲於顺民扬善，则斯石记载，奚取夫庸之文哉。因并书之，以告诸来者。俾知县治攸迁，负屃之重立，盖以此云。
　　【注】㈠　林潮：闽县人，成化进士，正德中，累官南京吏部尚书。

	

南平县题名记
	

明　张焘
　　秦初，罢列国，置郡邑，议者谓其非古昔帝王，公天下之意。然列国之君，各以其壤地为家，长子孙而不变。虽不肖，非大故，天子不得而易之，民何所於诉焉。今之为郡邑者，苟不利於吾民，则朝符组，而暮韦褐矣，岂得久厄於其域中哉。是其为意，似於列侯分土之制尤公也。虽然，古之人视国犹其家，故凡所以为民者，率1多深长之思。今之人视其所至，若传舍焉，故凡所以为民者，不过一切苟且目前之谋而已矣，无惑乎古今人之不相及也。南平为邑，当八闽四达之冲。且无旁邑管楮醝铁布石之利，而其劳过之。夫惟邑之地无所产，而其劳过於旁邑，故凡为令长者，苟非以焦劳积思，则其治亦不得与旁邑齐。是故其惟家视吾邑，以子视吾民。如土地之未辟，则曰吾田园之荒芜也。流亡之未集，则曰吾室家之仳离也。讼狱繁兴，则曰吾同室者之斗未已也。盗贼不息，则曰吾门庭之寇未除也。里巷亡絃诵声，则曰吾义方之训未立也。凡所以利民者，或限於时，不得兴；害民者，或阻於势，未及革，则曰吾燕翼之道有未尽也。一夫之役，则曰妨吾之农工也。一缕之费，则曰匮吾之织事也。如是，则吾南平虽不幸，而当八闽之冲；尤幸而得召、杜相仍，使无知之赤子，亦庶几得以少被乎，响哺之惠也哉。予也糜禄三稔，心虽有馀，力则不足，诚多有负於兹，惟后来者相与共成之，则固斯民之幸也。且夫今之邑，视古之小国也。古小国之君，非有疏附折冲之绩於其王，不得分土而封邦之。今吾辈往往以书生，起自贤科，我天子不惜百里之地与之，以共治焉，是其功不及古列国之君，而其分则过之矣。使其又不知所以图报也，夫不大有获戾於我当宁也哉，大有获戾於先王也哉。县旧有题名记，漶裂不存，续刻者又略而不备，故复勒此，以树於仪门之左。使宦游於兹者，先后得备载其氏籍，以示不忘焉。呜呼！后将有议，视诸君矣。
　　【校】1.率：原本作“卒”字，今据改。

	

旧府学记
	

明　龚用卿
　　自古论治道者，未尝不以人才为首务，学校人才之所自出也。故古之王者建学，君民必以教学为先。群之以庠序，联之以师儒。师严道尊，民知敬学，则善人多，而后教化行，风俗美，治道由此而出矣。欲求人才，必加意於学校，重其本也。我明之兴，上法於三代之隆。自国都至闾巷下邑，莫不有学。百八十馀年以来，其所以绵有道之长，而基无穷之业者，端在此矣。延郡在宋时，人才辈出，入我朝以来，建学於郡治后，西山之巅。基据崇冈，后临峻壑。人才科目寥寥然，未有兴者。嘉靖丙午，学之师生佥议，以形胜非宜。爰考旧制，以宋南剑州学故址，即今之西门城隍庙，及杂造局之地，实国初南平旧县治也。具达於巡按御史金公城，提督学校副使周公琉欲改迁，以复旧地。二公矍然曰：“学校育才之地，求治最急事，宜先之。吾侪奉上德意，以建学成才为急务，其敢后乎？徇1众议，以改图之，事不可缓也。”乃谋之先督学副使张公谦，质诸前分守参议夏公宝，分巡佥事利公宾余公圹，率同知府事范君来贤，通判郭君希颜，推官杨君枢，相度而复议之，询谋佥同，巡按报可。於是诹日兴工，易其地，仍故南剑学基而改建之。中为庙、为堂、为廊、为庑、为号舍，以及厨库斋2室之所，罔不加虔。复贸民居之邻近者，以增益之，视旧制廓然一新矣。而始终其事者，则郡守范君督理之。取公帑之资，一千五百馀缗，兴工於丁未之九月，讫工於戊申之四月。以纪时示训率作兴事，不可无述也。乃遣教授朱邦彦徵言於卿，以示永久。卿惟今日之士，由学校者诵法孔子，孔子之道，如日中天，无所不照，如水行地，无处无之。固非有所择於地，而后其道得行也。然使地无吉土，处非其据，则非所以揭虔妥灵，而实非人心之所安也。顾世道有汙隆，则气运有升降。而人才之盈缩，恒必由之。斯役也，诸君子拳拳作兴学校之意，良亦勤矣。而尤反覆论议，量度至再，乃详审而后举行者，勿亦慎重於长府之改作，与僖公之作閟宫也，国人侈之以为美谈。且致祝愿之私，欲其昌大期艾，以永於有闻。夫子载之於鲁颂，美其慎也。诸生之游学於此者，将何以副诸君子之意乎？即斯义也，崇实学，以远末技。明正道，以塞邪径。务深造，以祛近功。尚远图，以绝小利。推之於国，则为实用。施之於事，则为实政。诸士子所以仰副建设学校之意，莫出於此。诸君子之所以羽翼作新贤才之意，或者其在此乎？董是役者，南平县丞卢廷友，将乐县丞陈泮，均於学校有劳焉，是皆可书也。
　　【校】1.徇：原本作“狥”字，今据改。
　　　　　2.斋室：原本作“齐室”，今据改。

	

峡阳屏山书院记
	

清彭蕴章㈠
