<!-- { "loadSidebar": true } -->
　　吴仁泽者，恭之父也，葬云盖里俞坑之阳，近墓旧无竹。永乐十六年墓之左，忽一笋迸出，是岁恭领乡荐，成进士。至成化元年、为一笋出於故处，其秋元孙珙，中乡试。八年又出一笋，是春，珙亦登进士第。十九年又出一笋，其年珙由龙泉尹，升户部主事。笋出唯一竿，挺然独秀，不复别出也。里人皆以为异！因呼瑞竹。旧志按吴恭永乐三年乙酉举於乡，永乐十六年戊戌成进士，今云是年领乡荐，恐误。
　　正德九年属大比，春三月，有鹊来巢於南平县学，明伦堂之东梁，或以东斋举士之兆。后一月，其西梁亦有鹊来巢者。是年秋，黄焯、郑庆云应选，焯复有瑞鳞之兆。大理寺丞，次崖林希元为之记。旧志
　　明初进取，不拘资格。有掾吏而置身青云者，自况锺外，不可胜数。如闽县吴复，任工部侍郎。陈永祥，任惠州知府。南平杨文达、惠安洪炬，俱任太仆寺丞。连江孙瑛，任吏部郎中。建安卢大政，任吏部主事。侯官胡鼎，任户部郎中。福清游元钦，任济南通判。高世岳，任承天通判。孙瑛洪武中。陈永祥宣德中。吴复，胡鼎天顺中。杨文达，洪炬正德中。卢大政、游元钦、高世岳嘉靖中。闽小记
　　明杨天衢始就外傅1，与族弟侄读书祖祠，守祠老父，夜屡梦天衢几案，与琼秉纪宗元几案皆帷以红彩。后四人，先后贡成均。天衢江山教谕，琼德庆教谕，秉纪楚府教授，宗元漳州训导，一职之荣，早已见异如此。杨谱
　　【校】1.傅：原本作“传”字，今据改。
　　明徐尚卿父必登，嘉靖四十一年壬戌，山寇犯梨坑，父尧猷被执，火焙索金。登挺身救父代焙，火炽几毙。忽耳畔有人语，以某地有金，如言掘之，果获金赎命，父子俱全。林有梧赠以诗：“高堂莫赎焰排空，烈火丛中不有躬。谁指黄金纡寇难，分明纯孝格玄穹。”徐谱
　　杨彩，字怀奇，本南平玉地人。入泮后考优等，以南平无廪缺，拨尤溪学食饩，因家焉。少有文词，工古文。隆庆中贡入学，与修世庙实录。郭子章聘修潮州府志。有考古群玉编行世。生平诗稿散佚，世传《丹溪行》一首，颇见风概。诗云：“丹溪岭头初落日，起来枫树凝眸立。时有老翁岭下来，挂杖释担言且泣。我问老翁为何泣，翁言衰朽灾危多，去年旱荒禾稼损，盗贼二次城边过。今年秋成禾颇熟，流贼蜂聚烧吾屋。衾被成灰寒夜长，仓箱灰烬餐无粥。二男战死骨未收，二妇驱掳无金赎。已闻官兵来县城，坐视不救如越秦。蚕食尚骂无酒肉。探窥贼退方出征，贼往兵来无了日。干戈满道愁如织。郊原不见生草青，那复田畴艺黍稷。明年虽欲辟莱芜，健妇何处借犁锄。纵有犁锄缺牛犊，脱巾庚癸徒枵腹。生理断绝更何言，旧鬼烦冤新鬼哭。上官新政密如荼，帖下县官急催租。爪牙夜半来催促。深山穷谷频呵呼，我今逃窜来至此，亦逋该征薪水夫。似此有生死不若，相公为我一筹度，不如潜买延平药，吞声一咽填沟壑。我闻此语心甚酸，吁嗟乎！观风使者是何官。若图郑侠流民奏，必疏老翁言上看。”杨谱
　　万历四十三年乙卯端午前四日，筼筜人徐联英，因病来郡城就医，路经西芹旅店中，偶见荐下，有银腕钏一对，拾得不言，留歇店中。次日傍午，有妇人散发投河，问之，答曰：“主母昨日，房中失钏，疑妾藏匿，无以自明，不死恐累吾夫二英召其夫，询明交还。时同宿，有市笔孙珍，贩皮骆日千、布客何诚夫、香扇客吴琏咸义之，作诗以赠之，诗鄙俚不足述。失钏者蔡姓，投河者乃其仆妇也。有孕七月，幸得保全。英未有子，是年冬殁，遗腹一子，人谓报施不爽也。徐谱
　　明生员陈瑞妻吴氏，夫亡守节，独居楼上，屏梯不见人面。嗣男与妇朝夕进食，亦罕相接。忽夜值邻灾，儿妇请暂避不允，迫以姑不下楼，当同守此。氏曰：“我早当从汝翁地下，今日遭灾，固吾命也。汝不急去，自取灭亡，实罪人耳。”俄而四邻皆烬，楼独岿存，人以为神护。自怡集
　　万历末，建溪暴涨，建宁被水者，人畜殆尽。有一姥暨女，缘木漂流，自二更至黎明，方达延津。尤溪舟子援之，悦其女色，欲逼之。女坚不就，舟子溺其母，以恐女，女赴水以从。罗纹山明祖，为贞女赋，略曰：“云黯风扬，洪水汤汤。人其鱼鳖，旷野汪洋。阖室漂没，独母相将。自建而延，与波而行。招招舟子，既悯拯之。讵虞蚩蚩，其来求思，籧篨戚施，尔非我仪。爱身无玷，守礼不亏。乃忍其形，乃残其1母。奋身从之，宁死不偶。呜呼哀哉！望蓼汀兮酸辛，听波声兮邅迍。晚烟漫兮逡2巡，鸳鸯孤兮在濒。大风起而江怒号兮，其淑女之悲嗔。淫雨降而远山暗兮，其淑女之愁颦。嶂崔巍而水灏渺兮，鸟飞尽而鱼潜鳞。望姿仪而不见兮，瘗珠玉於水滨。精陟降而在上兮，怜香腻之沉沦。兹潭清且澄兮，其淑女之神。兹剑老而愈3灵兮，其淑女之纯。惟清风明月之知我兮，白石出水而磷磷。既孝而既义兮，并天壤而不泯。”罗纹山集
　　【校】1.其：原本作“吾”字，今据改。
　　　　　2.逡：原本作“巡”字，今据改。
　　　　　3.愈：原本作“俞”字，今据改。
　　闽县陈幼孺孝廉，偶之延平，谒陆太守志孝，其伯父宪副同年也。拒不许见。适有楚孝廉李某，挟宪台书来谒，陆仓皇张宴，礼甚恭！幼孺上以诗云：“莫作青衫老腐儒，黄堂那许拜阶除。投来名剌留中久，死后年情到底疏。失路鲰生归去夜，同袍佳客宴回初。始知天府联名籍，不及霜台荐士书。”陆大惭！时杨叔向为大参，驻节延津，闻其语厚款之，结为莫逆。右《闽小记》所载。按幼孺又尝往杭州，访谢在杭。徐惟和语之曰：“君去不过二十四金，我赠汝诗，可得百两。但1须持赠后，方可出扇相示耳。”幼孺至杭，谢赠金如徐言。饯酒行时，幼孺出扇。谢览诗，曰：“惟和乃薄我不能厚赠耶”？遂益之百金云。诗云：“尊前酒尽即他乡，岂为分携始断肠。失路客身轻似叶，倚门亲鬓白如霜。归装不望中人产，内顾先营百日粮，未必绨袍能解赠，临行还属寄衣裳。”冶山诗话
　　【校】1.但：原本作“俱”字，今据改。
　　宦寺萧敬，生而天阉。正统初，以长随侍殿，时劳赉近臣，金镪填集，敬执簿算无差。英宗察敬有心计，潜倚任之。一日，阅射命敬，敬三发三中，升太监佥书监事。奉使荆襄，所过以清约闻。宪宗朝，用内官监督仓场，会计明允，宿蠢搜剔殆尽。孝宗朝，入掌司礼，一矢公慎，未尝偶涉於私。燕闲赐问，时有规谏，孝宗大惭！与阁臣刘健等，同承顾命。武宗即位，嬖刘瑾等八人，时时内廷娱戏。敬谏曰：“梓宫在殡，钟鼓不辍，谓天下何？”复因刘健进讲，讽使谏之。杨一清为相，敬时以上命至阁，一清尝求附奏阙失，敬若不闻。故时抗语侵敬，敬不为动。世宗即位，年八十馀，尚侍左右，进止无所逾越，年九十一卒。敬遍观典籍，能诗好草书，历事六朝，兼勤俭若如一日。正德中，见诸近幸，田园第宅半京师。叹曰：“岂吾辈福哉”！侄孙韶歆，见选举。孔志
　　朱竹，初但求之楮颖间。顷过剑津西山，数顷琅玕，丹如火齐。乃知此君，亦戏著绯。为赋二诗云：”高情直与晚枫邻，傞舞安知醉有神。旧族传为绛县老，孙枝近作赤城人。潇湘泪尽终馀血，淇澳花繁不是春。曾在龙门柯畔立，支离更见爨中身上。”“乱擗桃花映客酡，斜批鹤顶问青萝。翻新竞比红儿曲，截笛留吹赤帝歌。酒酝宜城光未定，冠裁薛县色全讹。遥看岩下孄斑处，或是秋深桕弃多。”闽小纪，按今无朱竹，唯紫竹耳
　　延平一郡人，皆接竹取水，分枝别派，高低远近，亘达於釜，其中往往有虫，细如发，长可二尺许，土人呼线虫。予闻父老言，归视瓮，果得其一，以手引之不骤断，试之水，复动，若有知识者，似亦射工沙蜮之类。闻食之者，多生症瘕。然予未见时，不知误食几许矣。又言经火即不害人，故闽溪水，不可生饮。闽小记
　　按线虫，即水中红蛆之类，积垢所生，非枧水与溪水所常有。延中半食枧水，工部所谓“竹竿嫋嫋细泉分”，从无饮而病症瘕者，溪水则更无之也。
　　孙少宰退谷尝言，东林书院甚悉，云：“有明盛时，各省俱有书院。江陵当国，始行严禁。后稍建，志一时著名者，徽州、江右、关中、无锡。天启中，京师始有首善书院。人不知各处书院，而统谓之东林。又不知东林所自始，而但借以害诸君子之名。东林、乃无锡书院名也。宋杨龟山所建，后废为僧寺。顾泾阳宪成，自吏部罢归，购其地建先生祠，同志者相与构精舍居焉。甲辰冬，始与高宗宪攀龙数公，开讲其中，立为会约，一以考亭白鹿洞规为教，躬与讲席者仅数人。时泾阳已辞光绿之召不赴，於新进立朝诸公漠无与也。适忠宪起为总宪，风裁大著，疏发御史崔呈秀之赃，呈秀遂父事忠贤，日嗾忠贤曰：“东林欲杀我父子。”忠贤初不知东林为何地？东林之人为何人？既而杨左诸公，交章劾珰，珰益信诸人之言不虚。於是有憾於诸君子者，牵连罗织，以逢逆党之恶。锒铛大狱，惨动天地，遂首毁首善书院，而天下书院俱废。予抚吴重葺书院，厘正祀典，配以罗仲素从彦，及胡德辉诸人。”筠廊二笔
　　按此，则东林始於龟山。而今以罗豫章先生配享。则当时讲学固始於二公，不独吾延俎豆不祧也。
　　柚大而粗，柑桔中下品也。福建间多有之，花亦奇大。三月柚花1开，香气甚郁。余尝有诗云：“最好南平三月景，满城微雨柚花香。”闽部疏
　　【校】1.花：原本脱“花”字，今据补。
　　顺治初，郡守赵秉枢，以医家多不精究方书。出示召考取录者，方准悬壶。应考三十馀人，题问隔二隔三之治如何？入选者惟徐、吕、刘某等四人耳，至今传为雅谭。增
