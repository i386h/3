<!-- { "loadSidebar": true } -->
　　堵侯去南平若干年，士民思之不置。相依聚缗庀材，为祠於城之东，而俎豆焉。属予之官留都，道祠下，顾瞻徘徊。士民则又拥予车，而请曰：“吾侪不能忘侯，无以报之，而为此区区也。吾恐千百年后，徵侯者之无所於稽也，愿乞先生一言勒贞珉，以示来许。”予叹曰：“嗟乎！镡人善思矣。思而至数年后也，可以徵政矣。夫所谓思者，以去言也。其人已去，思其政；其政犹在，思其人。思其政，则相与歌咏而颂述之。思其人，则貌而奉焉，趋跄而瞻对焉，祠之所由作也。以系思也，未去而言思，已去而或不思，奚祠焉。嗟乎！吾观今之守令，其真有去后之思者，盖亦鲜矣。若堵侯可谓真思也。侯在南平，吾不能悉其行事何如，然而徵思者之口，则皆曰：“侯在，而吏卒无惊吾鸡犬者。不逞之徒，无敢诱吾子弟以淫蒱博者。一切官府之至於斯，无有责供帐，储粮糈，以奔走者。吾市廛迁化，泉货四流，无如往日之壅格者。吾朝而裹粮，至於讼庭，事毕而休於舍，腹犹果然，无越宿之停留者。常赋之输，及额而止，无有浮羡，以损吾脂膏者。吾子弟之秀而文者，列在青衿，教之诲之，无有不率者。又其大者，吾岁之不登，众方嗷嗷待哺，而豪有力善射利者，且尽货吾境内之粟，而腾其价焉。吾无得食，以佹於乱，幸侯之令下，而闻风者无敢，遏粜籴而多者则章服矣。发仓粟为十碓给若干坊，主以大贩，分以小贩，自通都至穷乡，无不沾及矣。戎伍之待哺者，请必给，给必先期，无脱巾而呼矣。四方以粟至者，为平价以鬻，勿抑勿昂，而转贩之夫，无不麇集矣。酌仓粟之直，而浮其四之一，以散各坊，而城市在在无不积贮矣。吾民1所以佹死而生，佹乱而戢，室家相保聚，不至颠越，则侯以也。吾将令吾之子孙，世世无忘侯，而奚但今日。”盖镡人之所为余言侯者如此。余计甲子，余三山亦饥。诸豪有力者，闭粜病民，大较与镡同。众譟於市，望室而掠矣。开府陈兵威之，至有所斩捕乃解去。使其时有如侯者，未乱而预为之处分，已乱而善为之调停，当不至此。夫民之所重者生也，无食则无生，无生而欲其无乱，是绝婴儿之乳，而责其勿啼也，岂不悖哉！管子有言，民恶危坠，我存安之。民恶灭绝，我生育之。危坠而不能存安，灭绝而不能生育，故令不行，而心不服也。侯所规画，可谓能生育矣，能存安矣，固宜民之久而思，思而祀也。昔崔子玉为汲令，开渠溉稻，民赖其利。迨迁济北，汲人叠石作坛，碑颂而祠之。彼寻常疏导，自令长事，而见德尚尔。况侯当危急之秋，拯数十万生灵之命於沟壑者哉。使后之嗣侯者，按故籍而修侯政，南平世世岁不能害，侯之功德将被於无穷，镡人之所以祠侯者，意在兹乎。侯讳维垣，字师甫、号太冲，无锡人，己丑进士。今复任江山，江山人德侯，同於南平云。
　　【校】1.吾民：原本作“告民”，今据同治版改。
　　【注】㈠　叶向高：福清人，万历进士，选庶吉士，累官吏部尚书，兼东阁大学士。

	

重修永慕祠记
	

明　张潮
　　先王疆理天下，建树群牧。凡有功德於民者，没则进名宦祠，有司春秋祀之；有欲专祠者听，表遗爱，明劝鉴也。余观自古循良，无过於汉。然史牒所载，仅仅数人，未有如今兹之盛者。夫名祠公议也，匪可诬也。专祠众欲也，匪可强也。议在公上之人，有可择也。欲在众上之人，不可夺也。兼之二者，则有若延平守孙公，南平尹陆公，其殆合上下人心之同者乎。公讳衍，字世延，号雪岑，为松之华亭人。成化戊戌第进士，历知州部，取擢守延平，政务慈惠，邦人德之。三载考绩，复任为。洪治辛酉岁大旱，公率属，徒步入深山十数里祷之，而雨大注。却盖行归，因寝疾卒，逾月陆亦卒。邦之人士重哀思之，乃请於督学东泉姚公，列祠名宦。既而曰：“兹公典也，如吾民何。”遂相与裒财庀公，创祠城南门外。享公，以陆尹配。至嘉靖庚寅，嗣守李侯翔谓：“远不便展谒。”乃徙城中，学之西，榜曰：“哀慕”。且以书报公之子，翰林学士承恩，属潮为记，余闻而叹曰：“嗟乎！如公暨尹之卒，非祭法所谓以死勤事者乎？”夫先王之制祭祀，凡以为民而已矣。民哀思之，而不从之，岂理也哉。抑人之荣名，在不朽之传，而不在乎位与年。如其人一郡一邑，泽流境土，民相与俎豆而尸祝之，则世世有馀荣焉。非其人，即高爵厚禄1，凶於国，病於民物，将不食其馀，后或耻为之裔，则世世有馀辱焉。公与尹忘其身，勤民以死。而民哀思，至今且四十年。立祠祀之，而犹若有不尽者，其所得者，不既多乎。夫年位命也，天道人事，宜未如之何也。乃若血食兹土，与世无极。而又食报於子，有若学士君者，宏才笃行，望重一时，公辅勋业将无涯，则天之所以报於公者，何厚且远哉。余承2学士命，且数年未有以复。越嘉靖己亥，郡守裴君椿至，复以为迫隘，再徙城东门外，剑溪之上。侍御包君节行部，乃益加修饰，规制宏壮，侈於昔观。先后兴改凡三，而上下人心如一，信乎不可诬以夺也。至是予乃得志为“永慕”，且系之诗，刻石祠中，泄邦人之哀思！诗曰：“魃也为虐，神乎驱之。龙也为霖，神乎从之。神既瘁只，亦既安只。时雨时旸，神乎不忘。”
　　【校】1.高爵厚禄：原本作“厚高禄爵”，今据改。
　　　　　2.余承：原本作“今承”，今据同治版改。

	

重修李延平书院记
	

明　何维柏
　　嘉靖甲辰春三月，予巡闽。自永定入汀，东趋三山，过剑浦舣焉。周览九峰上下诸胜，则见其缭联崔崒，崆峒涵回，崛特壁立。河自武彝道建安及剑，与清流、顺昌诸水汇而合流南，徂南台，东入於海。湍逝震激，濈漻輣轧，势箭迅而不可止。石磷剌，崄笋立屹，为闽越砥柱。予观之而知英贤所生，川岳灵孕，殆不可诬。越明年二月，再历兹郡。遂登西山，谒所谓四贤祠者，盖杨龟山、罗豫章、李延平、朱紫阳合祠也。是日也，天朗气清，物融景秀，士从云集，彬彬诜诜。缅景前哲，幸托斯文，实有旷世同然之感。爰稽旧规，遍式道林，则知四贤各有专祠，龙山道南，文质杜溪、霞洲，阙里庙貌并新。惟水南故有延平祠，漫漶不治。读旧碑不能字句，得其年为成化乙巳。予愀然作曰：“祠圮独靡修胡可哉？会逢其适，岂山川之灵，顾有待耶？”乃檄之郡守冯子岳率厥僚属，度地审式议报，予可之。乃出公帑之赎金，饬材备度，以是月某日百工具作，易故以新，爰崇厥址，爰丕厥美。於是堂其中曰：“象德”。示报也；表坊於外曰：“延平书院”，识实也；坊于内曰：“冰壶秋月”。取邓迪语，见先生之学渊源莹洁也。又其内为风雩亭，见先生之趣与物同体也。其后为明翠轩，取诸光霁庭草之义，见先生之学得之濂溪也。夫是祠也，其为象也深，其取义也广，其谛慕也切，三者备，而祠成。而树声流美，昭往贻来，嗣是而敦祀典之未备者，於是乎有稽也。先是郡议，以先生与豫章未得从祀孔子庙廷，当上请予核而嘉之；疏具，会以言事罪系不果上。夏六月道此，适祠成。郡邑之长，偕其佐属与学之师生，请曰：“祠落矣，顾留一言以垂不朽。”予曰：“维柏责也，倘蒙恩不死，当成诸同志之美！”既罢归五年，延走吏来请，予不敢忘，遂纪其实如此，而系之以辞。是举也，同游而赞议者，则副使黄子福、参议孙子云、郑子有周、佥事利子宾、戴子鲸、兴化推官章檗、汀州推官黄宏纲也。集议而责成之者，则郡守岳泊、推官杨枢、南平知县张焘也。将乐知县刘一夔、经历周昕、县丞孙儒皆相厥成功者也，故并书之。辞曰：“於惟先生，山岳降灵。忠信淑慎，本乎夙成。乃若问学，实则师承。龟山鼻祖，道南启英。书谒豫章，亲授法程。至其自得，独诣益精。未发之中，气象神凝。沉默体认，天则流行。广大精微，玉振金声。上溯群公，日丽天中。濂洛光霁，伯子春风。先生1见道，实与之同。象山立本，简易贯通。先生所造，益粹以融。文公及门，考正折衷。斯文不坠，先生之功。柏也颛愚，弱冠景从。羹墙严惕，矢言令终。勒之乐石，爰纪予悰，旷世感召，教思无穷。”
　　【校】1.先生：原本作“光生”，今据改。
　　【注】㈠　何维柏：南海人，嘉靖进士，万历初官吏部左右侍郎。

	

重建书院记
	

明　徐海
　　圣贤传道之具也，道体无为，托圣贤而后能以有为也。圣贤作，则斯道明於时；圣贤不作，则邪说惑於世，圣贤其重也哉！上自尧舜，下迨周程，以斯道淑人心者可见矣。延平愿中李先生生於其后，慨然有志斯道。已而闻豫章罗仲素，得受河洛之道於龟山杨中立之门，先生遂往学焉。从之累年，受春秋、中庸、语孟之说，从容潜玩，有会於心，尽得所传之奥。呜呼!天之产先生者，正欲阐明斯道於当时也，夫岂偶然哉。宋嘉定二年，陈复齐来守是邦，仰慕先生道德文章，温和纯粹。仿汉白鹿洞规，建书院於镡溪南九峰之下，以奉祀焉。殿塑圣像，庑绘从祀，堂绘四贤。临溪有门，门内有桥曰：“风雩”。接两山跨莲池，池上有亭曰：“濯缨”。殿阶之南，复立道南堂。左右列诚明、忠恕、中和、敬义四斋。东有光风霁月亭。堂后有阁曰：“尊经”。尊经之南有楼曰：“横翠”。当时四方贤士，会讲於斯。遭元季兵燹，遂废。我朝龙兴之初，洪武庚辰，郡守俞公廷芳重建。於时佥宪匡公按临，悯第宅为民侵扰杂处，一皆绳之，广袤悉归於院。数十年间，凌风震雨，殿庑倾圮。宣德戊申，丰城雷侯诚来守是郡，叹其荒秽，遂割俸敦工修葺，率尔一新。庚戌冬，府判1玉山程侯钫，以为当时得传吾道於杨、罗之门者，独先生也。又捐资塑像，增构礼亭於祠前。凡大夫士来参谒者，莫不睹先生仪型於仿佛。镡津李仲渊有弟胜，以文学任无为州判官，崇儒好道，亦先生之遗裔。感其落成，来请余记。余固陋，欲辞义不容辞者有二焉。上念先生，明辨2折衷，俾斯道昭如日星；而惑世诬民戕仁贼义者不兴。下念雷、程二侯，振作斯院，使道学之风不泯。而方来之士，知有所宗，又奚可无一言以求助哉。虽然，先生道德文章，灿然载诸简册，固不待余言而助；然世有先后，人有古今。不详言以述之，则后言无所据，遂即笔书以刻之。他日南闽士子，於焉而讲学，於焉而行礼，则必潜思力行，以维先生馀风。如是，则先生道德之名益尊，而雷、程二侯，作兴之功愈著矣，仲渊岂不大有幸焉，是为记。
　　【校】1.府判：原本作“判府”，今据改。
