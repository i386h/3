<!-- { "loadSidebar": true } -->
　　祠之建，所以报有功，怀有德志不忘也。传曰：有功德於民则祀之，以劳定国则祀之，以死勤事则祀之。矧兼而有之者，吾侪感戴尸祝，曷其可已。惟我宁海将军惠献贝子，宗藩元老，忠勇性成。勋载盟府，藏於史官。乾隆五年，奉圣天子诏，业已崇祀贤良，庙食京师矣。今督宪德公节钺来临，克承先训。维祖孙相继，忠孝乃心，靡不在公家。天子复加赉之，以奖成劳，昭世守也。贝子削平耿逆，闽浙咸仰深仁。而吾延建邵三郡，沐其功德为尤巨。方耿逆变时，伪都督曾养性，领兵抵延，郡守开门纳逆，於是逆党横征暴敛，踞民庐舍，掠其子女玉帛。遣兵收建邵亦如之，民不堪命！康熙丙辰秋八月间，康亲王帅师由仙霞关入闽。关上溃卒退保延平，贝子从庆元间道下松溪，直抵建宁，吏民皆安堵如故。逆惶惧不知所为，则伪言大兵将屠城，以摇惑众心。延民金德化等，梦唐招讨李先锋神告曰：“此来仁人之师行见辑宁耳。”九月，贝子由建宁会亲王至延，众焚香以迎王师。养性遁去，贝子下令安民，集绅士耆老慰谕谆切，若家人然。逆所掠子女玉帛，悉还民间。是月大疫，贝子出军中自制药饵遍施，全活无算。驻延凡五日，出斯民於水火，而登之衽席，郡民庆来苏焉。当是时，逆耿之据闽南，以犯浙东者，唯恃三郡咽喉地。自上游靖，而歼逆犹反掌耳。乃耿逆甫平，贝子旋以焦劳太甚，竟薨於福州行省。是传所载祀典有三，贝子洵兼而有之。今圣天子加礼贝子备极优崇，闽浙庙貌，业加修葺。延建邵独无祠宇，今七十年於兹。幼者壮者老者，终其身享太平之福者，伊谁之赐，而宁忘之。祠以乾隆辛酉岁乙未月辛亥日兴工，越明年辛丑月丙午日告竣。绅士军民咸载歌曰：“昏狂不戢兮祸无厌。贝子来兮厥魁歼。生吾民兮安养恬。百年来兮膏泽淹。祠奕奕兮民仰瞻。俎豆馨香兮容有严。孝孙有庆兮福德兼。视镌石兮光炎炎。”

	

重新南平县学碑记
	

清朝官志涵邑人
　　学校育才之地，庙貌不崇，无以示尊礼。学宫不饬，无以资讲习。南平学自洪武迁建以来，屡有修拓，国朝鼎革之后，左右廨壖儒学前街道，多为居民侵占，徒於邑乘间求仿佛而已。自予游庠序时，邑人士每怀复制，而无所藉手。岁己卯，宜燮吴公自尤溪来知县事，诣学之日，睹倾颓狭陋之状，慨然以为己任，博士范公从而赞之。因以鼓舞邑之人士，於是首事诸君子皆义形於色，谓其事不可更缓，乃分隅劝捐。阅明年庚辰三月吉日，遂以兴事。予时在连江，闻而壮之，愧於诸君子无能为役！而诸君子从范公后，禀宪於吴公，考旧制，计丈尺，厘界址，度易置。始自先师庙，迄夫学博士官署，一从乎新庙。故卑，崇之尺有五寸。明伦堂故浅，深之加八尺。庑廊门墙皆称是，此仍旧址而新之者也。地1狭窄不可规度者，必清其侵地为之。方清地时，守法者还官，护券者予直，尚义则受半直，而以其半输捐。於是得於学左，建教谕署，庙右，建训导署。以向教谕借住之海公祠，为名宦祠。於其右建乡贤祠，一补从来之阙。而以范公捐建之署，为海公祠。又以训导新署后地，建为文昌宫。而以明伦堂后山之文昌宫，改建启圣祠，俾去庙右之僻狭，而就伉爽。复正泮墙之东立学门，不与庙门相逼，盖至是规模大壮矣。计其工，才期月可竣。唯以旧建万里鹏程坊为长亭，直达旧府学街，地久占塞，学使汪公，藩宪德公，直人士之请，而不克开也。继逢观察杨公，郡伯蒋公，张公，县尹张公，一时同心主持，乃得还故，盖迟之几十稔矣，故礼门毕功为最后。兹役也，縻金三千七百馀两，皆邑人士所捐出。忆曩者议修，欲於何德盛质库捐银三百两，许之入籍考试，吁何陋也！今大工告蒇，所未尽辟者青云路耳。有心者善为之，无虑不成。顾予所尤歉然者，大道南来，罗与李二先生当继开之任，二先生南平产也。考其挺兴，适在熙宁建学之后。有明一代，才贤后先相望，亦蔚发山川之秀。我朝右文兴贤，重熙累洽。圣天子广厉学宫，无所不至。当道大君子拳拳兴学，嘉惠扶掖。士遭逢斯盛，宁惟是攻时艺，取科名已哉。庙学继新，扶舆磅礴，鬱积之气一振，必有人焉以应之。书曰：“臣为上为德，为下为民。”洪范曰： “人之有猷有为有守，皇则受之，上之所求也。”周礼乐正崇四术，司徒以乡三物教万民，而宾兴之，学校育才，谅在斯乎。希贤希圣，非异人任，区区之心，诚愧乎此，窃欲与诸君子共勉之也！因不辞固陋，而为之记。乾隆三十五年五月吉旦
　　【校】1.地：原本作“他”字，今据改。
	

建万里鹏程坊并充圣诞祀田碑记
	

官志涵邑人
　　南庠庙学，自乾隆己卯，县尹吴公，学博范公倡率庠友兴修。至於己丑，工及十年，犹有青云路未辟，万里鹏程坊未建。所谓行百里者，半九十里，盖几几乎力莫殚矣。职员章君睹首事之竭蹶，怅大工之莫究，喟然兴叹曰：“先生长者与诸君子，窃窃忧之！屡於某乎详言之，岂真肯不弃，令某合浮图尖乎？”其勉思所以成长者之美，爰出其囊中金，贾屋而拓之。自万仞宫墙，南至溪浒，左至大沟墙内外，俱属学基。右至陈姓墙，及陈店为界，计长一十四丈六尺，横七丈八尺，是为青云路，皆石甃坚致，履之如砥，建坊於其中衢，仍其旧，题曰：“万里鹏程”高若干丈，广若干丈，飞累拱，巨丽伟观。工始於乾隆庚寅四月二十六日，竣於九月十六日。新复金带街地，并石甃之，縻白金六百馀两，皆章君一人橐也。已而复出金山塔路下腴田，税谷一千觔，充为圣诞祭费。吁！世之震威觊福，输财於神庙者，所在多有。至於宫墙观瞻之属，贤才所由兴，而圣人之生，万世永赖祀事之修，尤足以补典礼之阙，事孰有亟亟於此者，今章君所为如是，可不谓贤乎！而吝者或犹窃窃议其后也，人之度量相越，岂不远哉。余嘉其举，特为记泐之石，后之人得以览焉，其犹有幸於是役也欤。

	

捐置圣忌祀田碑记
	

官志涵检讨邑人
　　端木氏有言：“夫子之不可及也。其生也荣，其死也哀。”周子曰：“道德高厚，实与天地参，而四时同。”宜夫万世无穷王祀夫子，报德报功之无尽，天下所在，皆有庙祀。春秋二丁之外，或於夫子诞日，或於夫子忌辰，捐资备物，此则庠友所自为，不在二仲之列。予游京师，太常寺赞礼郎某来，邀捐资为夫子诞辰之祭。同人择一宽大屋宇，集祭其间。特出夫子行教画图，悬之中堂。吾南庠诸友，前后劝捐鬻田为诞日忌辰之祭，甚矣南庠诸友之义也，能尊师也，不忘本也，斯二祭可与二仲同垂不朽矣。然田段由来不容忽没，而收租致祭尤不可无稽，於是胪陈田段租数，及捐置佃人刊於石，而属涵为之序。夫子德盛化神，自历代帝王，下逮公卿大夫，及贩夫竖子，无不肃然起敬！虽乱臣贼子，不敢亵焉，况在胶庠者乎？报德报功，固宜无所不至。然则此一石也，不诚重有系乎？吾知永永有神呵护之也。宁虑后日之淹没，而无所考哉。

	

演武场碑记
	

傅尔泰知府满洲
　　延郡为上游通衢，京省孔道。山竣万仞，涧绕双溪。城垣庐舍，半错落於层峦叠嶂中。登竣岭以陟奇峰，面崇冈而行复道，欲履平皋盖亦鲜矣。出郡东门折北二里许，地势稍坦，为延平演武习射地。延郡自国初，设协镇统两营，凡讲坐作进退之法。申止齐步伐之道者，均於是寄。即岁试生童，亦於是乎较焉。场故有公厅，以为各官憩息之所。基址狭隘，仅数椽耳。而高下奇零，冬会操，春较试，坠马破头，目击累累。上无以崇体制，下无以恤卒伍，为怃然者久之！越明年，关中李公以讲武之暇，来谋於予，予曰：“修废创新，诚善举也，公何惮而不为哉，是非崇体制恤卒伍，即钦差按临。岁时较射，均可一劳永逸。昔蘧伯玉耻独为君子，公或力有不赡，余则何敢歧视焉？”公因相形度地，庀材鸠工，更其制而一新。前列卷棚大厅，次列退厅，厢庑左为更衣室，右为厨灶房。场之东偏，建打靶亭一所，厚其墙垣，高其梁栋，广其堂室，敞其规模，共屋二十四间。经始仲夏，未匝月而工成。凡攻木攻石之类，皆公亲为督理。虽烈日侵肤，淋雨沾足，亦不少避。公厅既竣，马道亦宽。费金钱二百八十千有奇。时制军奉天子命，简阅军实抵南剑，语予曰：“是岂诸镇协营之所能耶？费用数目，可拨司库开款，勿令自捐廉俸。”而公则先期以郡城并永邑房租动支矣，不敷之项，公意欲同赵邑令分认焉。是役也，财不费，而人不疲，非公之大公无我，治官事如家事，何若是之奋迅也哉。他日与公登斯堂也，仰九峰之峭立，而壁垒改观。俯双溪之奔流，而军容焕彩。是不独士卒蒙庥，将六邑生童，群沐仁德於未艾。吾亦知公慊然於官守之无旷耳。公讳如筠，字松友，壬戌会元，由侍卫出官漳汀泉兴，所至皆有声。余既喜附同舟之雅，且悉修建始末，因为之记。

	

姚制台学田碑记
	

徐哲知县维扬
　　国家养士有饩廪1，非独优之也。士无治生之具，故多贫。自服古至入官，皆责之以廉。饩廪之设，惧士之贫，而丧其守也。总督姚公，手辟漳海，削平十九寨岛门，如同再造。武功未毕，即颁定诫士条约。按季课文，士在困苦流离之中，莫不敛抑受裁。如木之从绳，金之在范。孟子曰：“无恒产而有恒心者，惟士为能。”夫恒心，固士所常有也。然必以岁寒寄松柏，何如雨露滋培，使之冬夏长青哉。元公早念之，遍施重资於胶庠。去岁仲冬，颁到银六十两，置腴田，存县学，以赈贫士，仍然八郡邑宰，正供条银之外，什费尽从蠲免。庠谕孝廉许君文章，遵依宪谕，选得诚悫生员，谢士超、梁友莺、陈有龄等。於癸亥五月，将银六十两，访买得近地良田苗一石五斗零五勺，年收租米一百五十斗零半升。诸生亲自到田，会佃汇缴。承佃一本共三十三张，不论岁暮丰歉，计条银仓米挑运外，实收正较筒官斗加二米一百斗，到学分给贫生。惧其久而滋弊也，乃将田段坐址，所收产粒，各佃花名，载在新立姚兴儒户者，逐一勒石登记。后有挺然入为良士，出为廉吏，始终不以贫窭累心者，皆斯举之大有造尔。哲，冲繁㈠下吏，四壁萧然，未能扩充盛典，谨细述其事。庶几世代相沿，不失作人至意云。康熙二十二年六月谷旦。
　　【注】㈠　冲繁：指地方，州县。
　　【校】1.廪：原本作“庸”字，当误，据改。
	

建筑邑城石路记
	

周赓慈
