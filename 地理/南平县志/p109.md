<!-- { "loadSidebar": true } -->
　　黄梦瑞，万历甲午举人。癸丑副榜，初授广宁令，擢抚州郡丞。数摄郡邑篆，皆有政声。九宰，升思州守，致仕。年七十二卒。后二年，郭天才率众入闽，所至焚掠。其部曲多江右人，至馆后见梦瑞匾额，相戒勿犯。
　　魏懋绩，字大昭，万历壬子举人。为文昌令，五载。城多火患，懋绩精堪舆，更建南门，患遂息。理冤剖牍，有廉平称，以梗直解组归。
　　游文信一作文义，字国宝，由选贡任海丰教谕，署邑篆，值大征，调度有方，於民不扰。迁随州学正，致仕。
　　江荣，以岁贡司训缙云。属久旱，有司祈祷不应。荣积诚具疏，言：“某虽不与民社，天宁忍此孑遗？”忽大雨如注。以病卒，官士民惜之！
　　林有槟，字本用，万历间贡入太学。授即墨令，邑多寇，有槟命筑堡设候。有警，则鸣锣堵截，瞬息达数十堡。寇无所窜，患遂息。有利财杀人，而沈诸江者，魂凭邻妇以诉。有槟为理其冤。僧憨山以太后赐银巨万，建寺聚众千数。为言官所论，诏毁其寺。抚按以太后故，集属议之，且曰：“以此者云何？”有槟曰：“是必遵旨。”憨山以危语哃之，曰：“是钦奉慈懿，中有祝圣龛二，谁敢犯？”有槟圈其置御容者，曰：“留此。馀悉毁。”憨山竟谪戍。莅治三年，致政归。
　　骆天闲，字履康，天启乙丑进士。知宜兴县，时有宦门，故常托庇於乡先达者，其子孙中落，欲夺其厦。天闲令悬像以感之。宦夺如故，且衔天闲，坐以浮言，聚党倾之。调知嘉兴，左迁应天教授。历礼部仪制司主事，罢归。
　　杨大韶，字子舜，由将乐徙居南平。以乡荐任唐山令，再补武缘八寨獞韦银豹等，分据作梗。大韶单骑入寨，谕降之。监军霍与瑕曰：“杨君胆略可当万夫。”
　　杨大武，字子周，与大韶读书麂山之巅。以岁荐司训汀州、晋江。迁建安教谕。端方善诱，贫士尤加优恤！所任，皆有：“遗爱碑记”。
　　李风翔，字天瑞，由监生应天府中式。任江西瑞金知县，性劲特，於世寡谐。居家以礼自持。莅瑞金甫八日，即以病辞归，卒於家。
　　叶成章，号台元，博雅不群。以恩贡任承天倅，治迹表著。居乡四十载，敦睦简静，懿行足风。寿九十有三。
	

清

	

　　邹仪周，字西斋，顺治戊子举人。知丹徒县，慈惠勤敏，遇事敢言。士民勒碑焦山，有：“一江明月，两袖清风”之语。后致仕归。甲寅耿变，被拘下狱，备受酷刑，坚志不从，呕血卒。王师入闽，臬司吴兴祚以“抗志不从，忠节可嘉。”褒之！
　　陈俨，字昌望，国桢子。以戊子拔贡。考授司理，改知青县。邑经兵燹，兼遭河患，井里萧条。而旗庄石田浮额至三千两，大为官民累。俨力请蠲除，民乃复业，垦地千馀顷。时兴济合并於青，俨以两学生徒近七百人，请广廪贡之额。於是青庠额廪三十，岁贡二人，实为旷典。奏绩当内迁，以梓里奏销罢。当事惜其才，题补栾城，以卓异荐。复因部批冒支库帑，解任赴理。改知镇平。镇故多盗，置法者岁且数百人。俨至力行保甲，措置有方，顽民渐革。会顺抚新旧乖违，以青邑豁荒为罪，波及报罢。俨三任巨邑，多惠政。如：誓河而妖鼋潜踪，祭野而蝗不入境，尤为异迹！子世荫，由贡丞平遥，历威县令。外艰、起复，补知崇阳。岁饥设粥、赈贫，全活千计。民鬻子女，代赎之。矜慎刑罚，不以苛察为能。升顺天府判，晋户部云南司员外郎。年八十卒於京。
　　林日勋，字以洪，由岁员贡司训邵武，摄光泽邑篆。值防汛兵变，有抚戢功，迁政和教谕。兴学造士，士争从之。喜读异书，搜奇抉奥，不屑随人。年九十有三卒。
　　林钟，字仲吕，顺治戊子拔贡。任丰城丞。擢知靖安县，邑遭寇灾，民人逃窜。钟至，力为捍御，身入贼营。谕以祸福，贼不敢犯城者二年。后大兵进剿，钟为运筹，贼悉就抚。复请蠲逋赋。修文庙，课诸生，百务以次重新。年七十，致仕归。祖饯，泣送络绎於道。著有：《哦江集》、《拙庵纪事》、《归园集》。
　　谢圣扬，字言夫，康熙辛酉举人。授平南知县，县经吴逆兵火之后，仅存茅屋数百间。圣扬下车，即为残黎请命。详免追徵陋规。日夜拊循，哀鸿渐集。以劳勚卒官。子瓒，康熙庚午乡试第二人。为和顺令，县居太行绝顶，食用取给於商税。税重人多裹足。瓒革去私税，免里民解粮杂费，民甚德之！以内艰归。父子继宦，囊橐萧然，人服其清德。次子珍改名作霖，由岁贡司崇安训。旧无学署，捐俸建造。请定学租，以赡贫士，士多称之。
　　危世美，字虞臣，康熙己酉举人。历任崇安、晋江教谕，勤於课士。抚军金，聘修闽省通志。升知利津县，始至，值岁旱、蝗，设法驱捕，虔祷立应。徵收漕粮，剔除陋规。洁己爱民，口碑载道。致政归，闾里诵其谦厚，延为乡饮上宾。
　　黄宫柱，字擎庵，康熙壬子举人。任邵武教谕。壬戌成进士，授镇海令。清慎勤敏，百废具举。历吏部郎中，典江西乡试，能得士。生平醇谨，有长者风。
　　李永芳，字声绍，康熙庚子举人。选馀杭知县，改调当涂，倡修府县学，扩充斋房、义学。延明师，时亲考课。募佃垦官滩芦洲，获租营息，充普济堂，以赡孤贫。值岁荒，流民载道。详请赈恤，秋成，给费送还本籍湖阳等处。蝗灾，躬督属扑灭，岁以大熟。在任八载，以病归。
　　危履亨，字又武，乾隆癸未进士。授赵州，临城令。邑久旱，八月抵任，始得雨。邑有五龙庙，为祷雨之所，日久就圮，即加修葺。又梓潼宫，旧附学中，殿宇湫隘，无以展礼。四十二年度地於学旁，拓地数武，捐俸创建。四十三年重修鸑鷟书院，暨诸生肄业之所，焕然一新。是年又旱，百姓乏食。先施粥赈济，继请官粜。邻境蝗虫四起，本境十六社，安然无恙，大宪旌之。寻以老病。致仕。
　　应丹诏，字铭石，号次峰。乾隆乙卯进士。授浙江义乌县事，政简刑清，昕夕勤劳，除弊兴利。自奉俭约，不改儒素。甲子，调陕西城固县，政声尤著。原城固有五门堰，所灌田五万顷有奇。偶遇暑雨冲崩，积淤填塞。小民怨咨！忧无已时。乙丑春，亲诣相度。捐廉三百金为倡，买椿石造圈木，及时兴筑，以资灌溉，始得旱潦无虞。合邑颂德，以郑渠，白堤比之。后归，家居。邑令杨桂森聘修邑志，以司总纂，阅年告成。公之政学兼优，为时推重。
　　卢家元，字世美，号畏垒，邑之宝龟人也。少颖悟，善读书，未冠为邑诸生。家无担石，兄弟四人，公居次。馀均力田，每劝公以舌耕。而公以己学未优，不便教人。日俟兄弟往田，始就家食。抱书於乡之背山，名八丘凌云洞中苦读。年壮，未娶，出游省会，寄食於族商，适逢侯官孝廉，浙江补用衢州府魏瑛者，招考赘婿，公与其考三次中取，因赘於魏焉。乾隆己亥恩科，中八十二名举人。春闱屡荐未售。乙卯，大挑一等，分发湖北试用知县。嘉庆三年，征教匪督粮有功，候叙议升。历任黄安、云梦、来凤、利川、遂安知县。调补宜昌分府。居官勤慎清廉，邑民颂之。生平以名臣自许，著有学庸五经集疑，名曰：《畏垒集疑》，存家未付梓。戊子科湖北同考试官。旋委督修黄河差，以兄弟在署，多明水道。亲往筑堤，固而不崩。馀金巨万，同事知公清苦，劝其寄家；而公以既给月俸，则所馀者，系国家之物，焉敢自私？概解於大吏。后侦知，金尽瓜分。己丑年三上万言书，其二均为公座师朱中堂珪所阻。后中堂病，为御史所进。部议以位卑言高，夺职问罪，出关。辛卯谪戍乌鲁木齐。公寄家书云：“韩文公谪潮州，苏学士谪儋耳，古来名臣未有不阅艰难险阻者，抑又何悲焉？”旋以朱中堂病笃，荐公。谓：“可惜一御史才，谪戍边疆！”道光十三年壬辰蒙恩特赦，调升知府，回籍。再入朝，谢恩。因子勉卿卒，遂致仕。家无中人之产，而琴书自适，晏如也。历主讲，龙溪、建瓯书院。后家居设帐。道光十五年卒，寿七十有四。而乡族后进，亲承公讲说，家学相承，皆公之遗训也。其配魏淑人，深通经史，亦工文艺。子勉卿随调肄业，两赴北闱，荐而未售。孙怿与瑞麟均郡诸生，亦屡荐未售，皆淑人亲自督教也。所上万言书，於弹劾中，贴切易义。又在宜昌府署作《学庸集疑》，《会源绪言》，洵儒者之言书。后道南山长刘存仁先生题其训子家书，有曰：“尝读至郑侠上流民图㈠，神宗为感动欷歔。翌日，诏停一切弊政。夫监门一卑官耳，竟敢发马递，陈时政，忤权相。神宗亦不加罪，何宋代言路之宽也。我朝嘉庆间，南平卢世美先生由大挑任湖北利川县令。一日，上万言书，情词激切，凂大府转奏，上韪之。部议以位卑言高，夺职，奉严谴出关旋即蒙恩赐还，放归田里。直声劲节，亦圣明有以恕贳之欤！今则非御史不得越职言事矣。家居贫甚，授徒考终。万言书轶不传，即零星剩墨亦不可多得。余游剑津久，老友雪樵教授出此卷属题，书以归之，而前辈古风於此可想见矣。”
　　【注】㈠　郑侠上流民图：宋神宗，久旱岁歉，郑侠为监门官，命画流民苦状，献神宗请免赋税。
　　应銮阶，字崧高，号平坡。道光甲辰举人。初任咸丰县时，以廉洁励志，勤慎断狱。治甫三月，士民交口称贤。邑本瘠贫，父老於岁暮时，尝负白米，携土物以进。群相谓曰：“吾侪小人，深惭无以为报！”公再三却之。戊午八年，调署松滋。临行，士民攀留，祖饯满道，依依不舍。任松四月，又调枣阳。下车未三月，豫之捻匪围城，躬率民人，力为防堵，固守城池，得免失陷。上宪闻之，胪其功绩，奏请旨，以同知补用，并赏花翎。是年七八两月，复值发捻二匪，三次围扑，公亲督兵勇击退，极力防守，邑民德之。癸亥二年奏旨，赏加知府衔。旋以丁母忧，致仕归田。
