<!-- { "loadSidebar": true } -->
　　延平郡守，括苍俞公，既新文靖李先生之祠，复建小桥於祠前。经始也，度所用不赀，以其意，言於凤阳王希哲氏。希哲之为人，倜傥特达，刚毅和乐；又侈之以读书好礼，慕义强仁，故镡津之大夫士，莫不起敬而交誉也。其伯父虽总戎御郡，希哲则积学缵文，用是得公之说，慨然领之。且曰：“先生上继杨、罗，下传朱子，其遗风过化，至今炳炳，在人耳目。吾辈居是邦，淑先生之化不少，恒以无所补报，为愧为恨!今公既复其祠，若桥者则希哲敢辞乎哉？”於是计丈尺，揣高低，措材用，僦徒庸，希哲一皆总之，不逾月而成。下叠以石，上构以木。有梁穹然，有亭翼然，可游可息，可登可眺，匾曰：“风雩”。桥之西数步，有亭曰：“濯缨”，环以竹树，因旧制也。属峻记之，峻维昔者四子侍坐，曾点言志曰：“浴乎沂，风乎舞雩，咏而归。”夫子喟然叹曰：“吾与点也。”夫子之志在老者安之，朋友信之，少者怀之。曾点之志与圣人同，便是尧舜气象也。自孟子没，圣人之道不传。世俗之儒，泥於章句，淫於佛老，逞私智，以就功名。决性命，以饕富贵。其於修己治人之道，则懵然矣。孰知圣贤之所乐哉？若此者千有馀年，河南程氏两夫子出，得仲尼、颜子之乐，为吟风弄月之归，於是圣学复明於世。当时坐春风立门雪者非一人，惟杨文靖公传得其宗。既而南归，道与之俱。遂传之豫章罗先生，以及延平焉。延平洒落诚明，清通和乐，是则风乎舞雩之气象也，天下后世，孰不有泰山北斗之仰，至其乐得其所者，知之盖鲜矣。昔人以是名桥，不惟知先生之志，诚有以得先生之乐矣。然而其桥毁，其名湮，三十馀年矣。俞公能复之，希哲能成之。俾先生之道复明，先生之乐载著，其有功於斯道也何如哉。矧俞公以文章政事莅郡，恒以尧舜其君为其心，老安少怀为志。吉月，偕希哲率郡庠诸生，拜先生於祠下。游息於风雩之桥，咏坐於濯缨之亭。讲明道学，则乐而得其所者，不在先生，而在俞公与希哲矣。政教由是而行，风俗由是而美，则其气象不在昔时，而在今日矣。九原可作，先生亦当喟然！名桥之义，岂徒然哉。是宜刻之於石，俾游於斯者，知道学之渊源，咸有志其志，而乐其乐於无穷也。洪武三十五年十月　日。
　　【注】㈠倪俊：又作倪峻，无锡人，洪武间举人，知沙县，官都给事中。

	

道南书院记
	

明　邱浚

　　道学复明於宋，起自西南，而行於中州。其后也，复还於东南。盖天示奎文㈠，以开有宋一代文明之治。生周子於道州营道县，历四叶，天子以明道纪年。是岁明道生於黄州之黄陂，明年伊川生。大贤所生，其地其时，皆不偶然也。二程侍其父大中公，宦游南安。周子适官於是，承父命从学焉。是则道学之兴，其始盖自南也。程子既长，归北方，乃以其所得周子者，教河洛之间，一时南北士，多从之游。南方之士，其尤著名者，游与杨也。游之别也，程子未尝无赠言。惟龟山先生之行，特发为“吾道南矣”之叹—所谓南者，非道始之南也，道终归於南也。嗟乎！先生之归，岂但儒道随之而南哉。曾几何时，而世道亦从而南。中原遂沦於夷狄，虽以嵩洛间人，亦不复知有程学。幸而奎文道脉，中兴於南。朱子者出，斯道乃大鸣於瓯闽之间。使天下后世，知有圣贤全体大用之学，帝王大中至正之道，万世行之而无弊者，其功大矣。后之人推原所自，咸归其功於龟山先生。盖以周、程二三子，发明孔、孟不传之秘，於绝学千五百年之后，演斯道之脉而延之，俾常行至今者，非先生之功而谁功。传曰：“道待人而后行。”当宋运中否，假饶世无先生，则无朱子矣。无朱子则周、程以上所传之要，尧舜以来相承之绪，必至中绝，其所关系岂细故哉。是以尚友古人者，不徒论其世1，而必表其地也。谨按先生自五世祖来居将乐，初师程伯子於颍川，继师叔子於洛。得道南归，以授其徒罗仲素。仲素之先，豫章人也。避难来居延平，后徙於沙。仲素於杨门，独能任重诣极。以所得河洛之学，授其同邑李愿中。而朱子渊源定於是焉。是三先生者，皆剑产也。而朱子亦生剑之属邑尤溪，夫以一郡之狭，四邑之小，二三百里之近，百年之中，乃有四贤并生於一时。上承下启，以延千万年道学之脉，其地盖视东周之邹鲁也。昔孔子生於鲁，当成周之既东，乃欲兴其道於东方，盖谓鲁也。然而竟不得如所志，惟以斯道传其徒。曾参以传圣孙伋，伋传於邹孟轲氏。后世称斯文之宗，必曰孔孟，称文献之邦，则归邹鲁云。方宋盛时，孔孟之道，大行於河洛之间，是时犹未南渡也。先生归延平，程子已谓其载道之南。其后果有罗、李二先生，继先生而起，以传其道集大成於朱子。今天下，家藏朱子之书，人习朱子之学。夫孰不知渊源来自紫阳，而聚徒讲校於考亭云谷之间，以发挥程学，上溯孔孟之传。抑亦或有不知剑浦之滨，九峰之麓，乃朱学所从来之要会者矣。苟非当路君子有以表章之，夫孰知其然哉。鄱阳苏侯章早习程、朱之书，以明经登进士第，历官郎署，来知延平府事，慨然欲推所学，以见於行，首以化民成俗为政。恒以为世之论道学所兴之地，必曰濂、洛、关、闽。闽八郡，而分上下。兹郡实居上下之中，西与建境，其西之趋会府者，沿剑津而下。东与福境，其东之朝京国者，沂剑津而上。或往或来，何莫不由於斯。闽中所产士，以朱子为第一流人物。而闽士所建立者，以重明道学为第一等事功。延平为郡，虽僻而小，然其所关系甚重而大如此，非但有光於闽八郡也。於是与其同寅，通判府事应元征，推官王铎，图所以厚报祀，而大显扬之者。佥曰：“三先生於南、沙、将乐，旧各有专祠。近又於郡城北隅合而祠之，勿庸致力矣。今吾侪新构公宇，以为朝命重臣驻节之所，甫尔告成，而未有名称，盍揭道南二字，以为书院之榜，以示八闽士民，与夫四方宦游士夫，凡使节往来，及以事经行者，俾知兹郡为道学重兴，渊源所自之地，不亦韪欤。”侯曰然。使价来求记於予，予既推原斯道所以南之故，及其书院所以名者如前。又为纪其规制岁月曰：书院在府治之东，广丈十有一，长十有七。前为三门，后为厅事，中为堂，最后为燕息之所。前后各六楹，并翼以西厢通，环以周垣。经始於弘治壬子春，其落成，则是岁之秋八月也。
　　【校】1.世：原本作“势”，今据嘉靖府志改。
　　【注】㈠邱浚：琼山人。字仲深，景泰进士，累官文渊阁大学士。
　　　　　㈡奎文：奎星，古说司文学之星。

	

重修书院记
	

明　刘健㈠
　　事若可后，而必不可后者，道所系也。智者知之，众人昧焉。延平闽名郡也，出郡城南九峰下，有延平书院，故为宋李先生侗讲道地。书院则郡守陈宓创於嘉定己巳，继坏，端平乙未守董洪修，元季兵毁。国朝洪武庚辰，守俞廷芳创祠，隘陋弗称。天顺癸未，监察御史尹仁改复旧规，久而圯。今澶渊王公范守郡重修之，起其仆，易其敝，而饬其漫漶者。中为祠，祀先生像。后为讲堂，左右为两庑，前为仪门，又前为濯缨亭，直风雩桥临溪为门，揭延平书院额，缭以周垣。工始於成化癸卯春三月，秋八月吉告成。规制洪丽，视昔有加焉。夫尧舜禹汤文武之道，传於孔子，孔子传於孟子，而孟子无传也。自后历秦而汉而唐，至宋程子生，续其不传，而传於朱子，始大明於世。虽曰程子传於朱子，朱子初不得为程子徒，实得之先生。若孟子得传孔子之道，而不得为其徒，亦唯私淑㈡子思之门人。是则微先生则程子之道，无自而传朱子亦无自而得传程子之道，先生之功，於是为大，此书院之所以兴，先生之所以祠欤。或谓书院地也，道在人不在地。盖慕其道，则慕其人。慕其人，则爱其地。即其地，则如见其人，而想见其道。此先生之所以必祠，书院之所以必兴。兴而或废，废而复兴欤。呜呼！孔孟之道息，佛老之道日隆。道非吾道，世隆其道，辄崇其祠，以徼福田利益。祠先生非别有所徼，知吾道之在兹尔。王公为郡多善政，知政必先於教，教必本於道，故惓惓於书院之兴，祠先生恐后也。郡儒绅龚请记，将示久远。因著其创复之由，以彰王公之为政知先务，且俾后之人欲学朱子者，当知所自。
　　【注】㈠刘健：字希贤，洛阳人，天顺进士，为文渊阁大学士。
　　　　　㈡私淑：向某人学，但未得其直接传授。

	

南邑堵侯生祠记
	

明　叶向高㈠　福清
