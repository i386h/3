<!-- { "loadSidebar": true } -->
　　闽诸郡祠事，徽国文公，比诸阙里盛矣。其在延平，则以先生产尤溪。最后从同安徒步，受愿中先生学，以故杖屦所集，熏炙尤深。延之人，生而事之，殁而祀之，礼也。不佞校士建州，业已谒先生考亭。考亭先生所卜居，祚裔繁集，展治有常，庙貌如新。已过延平，则祠宇倾圮，为周视徘徊久之。明年参知王公，摄守建南，奏记中丞赵公，侍御喻公，请以郡帑羡镮，因故址建之，咸得报可。遂檄郡县，鸠工庀事，不日而成。於是庙貌复新，耸然观听。郡守周公，以不佞谬典斯文之寄，来告成事。属缀数言，用勒石纪焉。余唯濂溪，力辟草莱，为一代正学之宗。伊洛继之，其说益著。已而传习既久，所入亦殊。譬之同处一堂，而栖息异止，则先生实集其成焉。先生既已默契真传，而搜罗天地，穷剔隐伏，其力又足以阐发而推明之。盖濂洛之际，在旸谷朝明。至先生而日中天，群阴屏伏，幽隐毕照，明兴，广厉学官归於统一，非先生说者禁不进。即少有抵牾，终从附合。则先生之学得其大也。居常叹斯道以来，递迁靡定。凡历几帝几王，几保衡傅相，而仲尼始以东鲁一布衣，焯烁千里，总其条贯。仲尼之道，一振於衰周。而火於秦，杂於汉，佛老於六代晋唐之间。而乃再振於偏安之宋。宋自濂溪诸君子，东接其传於邹鲁，而南以及於濒海之闽。而后中原文献，十九在闽。乃先生又孕百代之精，以生於闽之下邑，天之意，讵可知哉？国家正学，河东馀姚以后，日益彬彬。乃闽号邹鲁，自一二往哲外，不少概见。将闽有迁德耶，抑亦狃所习闻不自振也。夫天之於闽厚矣，今习先生之业，登朝挂籍，什室而九。藉令留心正学，岂必逊哲前人。传曰：“粤无镈，夫人而为镈也，故无镈。”今先生之言行具在，风神如见。试通以孟氏尚友之云，是不杂而乡而天下千古也。郡人士旦暮拜礼祠下，而感诸大夫饬新之意，以省余言，今之闽敢逆睹非昔之闽哉。中丞公讳参鲁，四明人。侍御公讳文伟。参知公讳民顺，俱豫章人。而督学使者，楚人不佞为之记。
　　【校】1.明朝：原本作“清朝”，今据改。
　　【注】㈠　耿定力：明，黄安人，隆庆进士，万历中累迁操江佥都御史。

	

重修先锋庙记
	

清朝　陈新之
　　凡生而有功於民1，没而为民捍患御灾者，民必尸而祝之，千秋享祀弗替。吾延李先锋之神是也。神讳系，唐西平王晟之曾孙，本升州江宁人。生五代间，英勇绝伦，所向无敌，屡建奇勋。至僖宗时为招讨使，副王铎军，以先锋驻剑州。剑州，闽咽喉地也。南唐保泰二年，朱文进杀王延羲，自立於福州。羲弟延政自立於建州。交兵累年，闽中大扰。南唐遣大将查文徽攻建州，而先锋始自金陵出，自隶於麾下，师攻建安，所至皆捷。乘胜克邵武、临、汀，西及漳、泉。分延平、剑浦、沙县。初置剑州时，岁在丙午，乃南唐保泰四年，而中朝石晋开运之三年也。以陈诲为剑州刺史，而神为先锋大使，实总军政，纪律修明，延赖以安。未几，福州诈传戍兵为乱，请援於剑州节度使查文徽，刺史陈诲。文徽以兵应之，遂为所擒。先锋督兵趋战，夺其大将马先进，而文徽得归。继而李仁达窃据福州，宣谕使陈觉发信州兵，攻之不克，达乃送款於吴，有急报言：“吴兵三万，取道剑州，以趋福唐㈠，居民惊窜。”先锋知州兵孤弱难守，乃於高桐、黯淡山溪，险隘之处，虚立旗帜，大设疑兵。号称十万，张皇声势。吴兵闻之大恐，遂由古田雪峰小路，径下福唐，而延又赖以安。历五代之季，而民无流离播亡之忧，皆神力也。殁后，民怀其德，始立庙於今庙之前。一饮食必祭，凡有祷求靡弗应。宋政和辛卯，诏天下郡邑，各以所在神庙事迹闻。其无功德於民，不在祀典者，一切毁去。福建提举学事齐公，太守方公，以神事迹上闻，诏许存留。宣和庚子，睦寇猖獗，既破三衢，势逼闽境。延无城郭，人心惶惶。郡守少卿谢公，率合郡官僚，虔祷神前，以祈默佑。辛丑三月朔夜漏四鼓，阴风凛栗，若有兵数万，从庙出。居民皆闻空中兵甲之声，望北而去。旦日有自界首、大丰、高桐而来者，其言皆然。本州先期曾发枝手廖仁铨等千馀人，屯玉山柳家都拒贼。计江南福建两路官兵，不满五千。而贼众自衢而来者数万，期次日交战，正虑众寡莫敌。仁铨假寐，梦一人披金甲跨骢马，展青旗，领众万馀。自言：“南剑李先锋助国杀贼。”逮旦言之，军中多有梦如铨者。於是众心踊跃，俄而贼徒遥望，旌旗蔽空，若数十万官军，鼓噪而进，贼众大败。铨守归言大捷之日，正阴兵出庙之次日也。由此官僚将卒，大为鼎建庙宇，以酬神恩。清朝康熙甲寅，耿逆之变，伪都督曾养性兵抵延，太守萧来鸾开城延逆。於是逆党肆行，民不堪命。先是郭公忠孝来镇兴化，舟次剑浦，夜梦神呼将军者三，曰：“山城生灵十万，其保全之。”当时不解何谓？丙辰郭公来驻吾延，登楼瞻拜，俨如梦中所见，不胜骇异！然终不解保全之语也。转八月间，康亲王贝子，统师入关，长驱电扫，关上溃卒，拥众延平，谋欲焚掠而去。郭公设法散饷，以安其众。耿戚有欲闭城坚守者，有欲督兵迎战者，一如其议，则延民无噍类矣。郭公劝其输诚，彻晓乃定。会耆民金德化等，咸梦先锋示曰：“大兵下降，行辑宁耳。”於是焚香恭迓，王师入境，秋毫无犯。驻延五日，吏民安堵。此固王生成之恩，郭公胥众善承之。抑非神力，何以得此。延之赖有先锋，真当百世不忘。第庙宇年久，兴废不一。考始庙在前溪者，暴水所冲。神返江宁，现身与判江宁侍郎蔡侯具言始末，云：“不久庙成，即当复往剑州。”再立此庙，实有宋宝元之二年己卯。又越七十有八年为政和之丙申，郡民复拓其基，而改创之。上舍贡士范浚纪其事於碑。至宣和辛丑，感阴兵助阵之功，益加修饰。建炎三年，赐额“灵佑”。绍兴间加“显应英济”之号。明洪武初，诏去号，题唐官职，命有司春秋祀之。康熙二十有八年秋，藩伯黄公道行宴集斯楼，凭栏四望，念神庥之宏远，感栋宇之倾颓，慨然有重修之意。遂合僚属，各捐清俸，共勷盛举。南邑章公甫下车，力肩其事，庀材鸠工，始於己巳之孟冬，竣於庚午之春仲。新之不文，聊为撮其大略，砻石以志不朽云。是役也，延平郡守吴公国柱，司马佟公国光，别驾王公玺，南平邑宰章公世德，邑佐刘公个臣，皆有功於斯庙者也，例得并序。
　　【校】1.民：原本作“名”字，当误，今据改。
　　【注】㈠　福唐：福州别名。

	

会辅堂记
	

清　张坦　巡道滏阳
　　延城郡署东，有平岗一道，婉蜒而北折。其顶夷旷，林木阴翳，为旧时文庙基。前郡守任公己亥岁，立道南书院於其上，以为诸生藏修游息之所，甚盛举也。但跨高建置，风雨易摧。甫二十年，屋瓦垣墙，渐多倾圮。余莅任后，观风郡县两学。录其尤者，送院肄业。并敦请前南邑宰晋陵刘君主讲席，而捐俸以葺其宇。郡生李子、章子、范子，急公董事，旬月之内，俱就完整。工竣临视，诸生求所以颜其堂者。夫古人之学，文行兼资。圣门四教，文居其一。曾子云：“君子以文会友，以友辅仁。”盖始於文，而终以仁，非此不可言学也。诸生诚因文而崇实行，同人会聚，德业相规，过失相劝，以斯共为君子。庶几克踵前徽，於道南书院之名，可以不愧。如其虚声标榜，虽摛藻掞词，而浮华致诮！则非余之所望於诸生也。故颜以会辅，而为之说。乾隆十一年丙寅仲秋，滏阳张坦、易庵氏撰并书。

	

道南书院新购书籍记
	

清　赵在田　编修福州
