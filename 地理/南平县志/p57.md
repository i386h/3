<!-- { "loadSidebar": true } -->
　　咸丰二年正月内奉文，裁马改步四十名。
　　同治六年正月内奉文，裁兵加饷案，内裁兵五成。计共裁马步战守兵三百零五名，另设字识五十六名，号令手一十四名。十三年六月内奉文，抽赴镇武右营战守兵一百六十五名，其拨戍台湾之兵，换班至十二年止。
　　光绪十二年奉文，裁兵一成，战守兵二十四名。二十二年四月内奉文，马兵改支步饷。并二十三年先后奉文，裁减制兵二成，马步战守兵四十八名。二十三年六月内又奉文，裁减字号二成，裁除字识十名，号令手二名。二十七年七月内奉檄，匀裁抵补抚标练颜四名。二十九年十二月内奉文，字识号令手一概裁撤。三十三年六月内奉文，裁撤都司一员，裁兵四成。计共裁战守兵四十四名，尚存战兵一百二十名，内分左营存城四十名，塘汛一十三名。右营存城五十五名，塘汛一十二名。
　　镇武营练兵五百名，清同治十三年编练，原系延平协兼统，驻扎东门大教场，后移教场后纱帽山。
　　福安水军，清同治四年，总督左宗棠奏准开办，设管带官、哨官，分布炮船於上游内河各要地。光绪中，归延建邵道兼统。
　　祥胜军，光绪二十三年，福建陆军统领孙道仁，委管带官带兵一营，驻扎延平城东小教场，兵房由兵士垒筑，后改福强军。

	

民国

	

　　省警备队兵，属建宁府统领官徐镜清统领，派营带官一名，兵百名，驻延城普通寺。
　　县警备队，属县长管，设队官一，巡官一，兵四十名。
　　水上警察，民国四年设，南平设分署长一，巡官一，兵××名。
实业志第十五
　　昔者管子治齐，四民有业，市立三乡，工立三族，泽立三虞，山立三衡。使海於有蔽，渠弭於有渚，环山於有牢。通鱼盐之利於东莱，而富甲诸侯。故其言曰： “山泽救於火，草木植成，国之富也。沟渎遂於隘障，水安其藏，国之富也。桑麻植於野，五谷宜其地，国之富也。六畜育於家，瓜瓠荤菜百果备具，国之富也。工事无刻镂，女事无文章，国之富也。”然先王之政，太宰以九职任万民，一曰三农生九谷，二曰园圃毓草木，三曰虞衡作山泽，四曰薮牧蕃育鸟兽，五曰百工饬化八材，六曰商贾阜成货贿，七曰嫔妇化治丝枲，八曰臣妾聚敛疏材，九曰闲民无常职转移职事。司徒颁职事十有二於邦国都鄙，而加之以学艺世事服事，又未尝不纤悉毕具，虑民之失业也。孟子举以告齐、梁之君，而王道之终始备矣。自古有道之君，莫不贵农重粟，通商惠工，使农安於田亩，妇安於里巷，工安於官府，商贾安於市廛，行旅安於道路。盖取民有制，寇盗不作，是以农服先畴之亩，工用高曾之规矩。肇牵车牛服贾以养父母，庶人在官，禄足以代其耕，杼轴不叹其空，驺虞(一)且歌彼茁。是不独虞书之六府(二)，洪范之八政(三),为中国言实业之嚆矢也。近观泰西(四)以商开国，而於农业讲求日备。至其采肥料於动物，作机器以当犁锄，中国诚有所不逮。中国农民多贫，称贷以耕耘，大半为豪家佣佃，不若泰西皆贵族大豪，自营其业者。垦辟於斥卤之地，种植於万里之外。牛羊盈谷，林木蔽野，凿山为隧，淘金冶铁，五矿熔解，神工鬼斧，百技竞奇。役水火以助其机，借风电以神其用。故其制造之精，木石金铁顷刻成器。纺织之利，丝絮羽毛花样日新。而又生货取诸邻邦，熟货遍於中夏。工匠辐辏，商贾坌集。人徒羡其实业之兴，以为非吾国所能及。而不知实自科学发明始也。观其声光有学，电化有学，测算有学，几何、图画有学，至於聋、喑、跛、瞽莫不有学。是以国无游民，野无旷土，而生财之道大矣。今中国欲广其业，必先明其学，而要有最大之资本，以为之先后，而后实业可得而言也。虽然，外国之实业在合群，中国之实业在自食其力，使各执一艺，得以成名，五口之家，可以无饥。经曰：“因天之时，顺天之利，谨身节用、以养父母。”其庶人之谓欤。南平承道学之遗教，士以季次，原宪之操相砥砺。而脯资淡薄，或佣书以自给，士如此其难也！今则尚学堂，非新学之士，无许插足其中。而四隅乡村，风气未开，学校未能遍及，寒士宿儒，有求一席而不得者。若耕以谋食，而山多田少，所获不能食五人。邑当闽越孔道，宜为一都之会。上游百货，东出南雅、房村，西出上洋、沙、永，南达省垣，欲置转输一埠，无所庸之徵贵徵贱，居人既拙於谋，而又惮远出。鱼盐布帛药材洋广诸贾，悉他乡客，惟百工之属，或居一二，然亦仅矣。府吏胥徒，惟城居人多，尝有人满之患。土物之产不一，新兴、梅西、峡阳、梅南之地多产茶，而今渐稀。罗源、云盖、太平、余庆之地多产笋，民以笋为业。演仙、瀛州、金砂、保福、大源内外之地多产纸，民以纸为业。邃谷深林之处多蕈，蕈非自生也，斫木绝根，节斮如鱼鳞状，经霜雪旭冬温，则磈匒而生焉，皆浙东人业此，土人访之，则秘而不肯授。沿涧向阳之山多杉木，棚民与山主夥为业，十年之计，亦惟富者优为之。灌园畜池，近城之民，颇食其利。烟草昔多今少。而洋靛近始盛行，栽者日夥，山陬弥望皆是。蚕桑之利，昔无闻焉。棉花种植亦稀，以未谙灌溉之法也。同治六年，郡守赵樾芗，曾刊种棉说，於城乡劝民种植，然无老农以为之导，故卒不行。若夫工艺所以生财足用，尤为当务之急。宣统初元，上峰命设工艺所於县治小较场，新盖墙屋。六邑流徒犯，皆解至，令入所习织带诸艺，售出以所赢给之，委府经历经理其事，每县令各出费银百两。而口食视其人若干，由各县解给。至三年九月光复，所内徒犯悉逃，遂废。民国三年北路观察使蔡凤，乃以振兴实业为己任，创设第一、第二工艺传习所於旧箭道，及西门外，沿旧屋而修葺之，添建层楼。延聘技师，分授藤竹科、木科、油漆科，仿造胰皂，招各属子弟学习之，历届毕业生成绩具佳。所造藤具、木、漆诸具，精致牢固可观，胰皂亦鬯销於外。五年移第一工艺所於建瓯，以便生徒就学，而艺学之推扩益远。又慨然於洋布西来纺织业废，另设纺织局於天官岭，筹资倡成，益以绅股。以邑绅潘祖彝、陈德章董其事，计织成爱国布绸及洋毛巾若干种，自成机杼，为购用者所称道。艺徒学成，归授其家，比户机声轧轧，成效尤速。我国大利归农，次在蚕桑。蔡观察使始购浙、粤桑秧并蚕子，分给邦人士，劝课蚕桑，土人颇疑上游山川气候，不宜蚕桑，独署内政务科长梁淇祥，粤产也，於蚕桑具有心得，买地栽桑，今已成林，叶肥而大，视浙、粤产无少异。建屋数楹，为育蚕缫丝之所，岁得丝百余两，鲜白细软。自二月至秋，育蚕三番，售价颇赢，可见吾土之非不宜蚕桑也。然森林之富，本甲全闽，松、杉、猫竹尤夥，其次椮、桐、乌桕可为油料，梓、楠可为器具，枫、樟可为香品，遍处皆有之。先是王台、官山多片，荒草蒙翳，蔡观察因辟为建安道苗圃，成绩之佳，屡邀省台嘉奖。惜上游具有造林学问者绝少，七年创设甲种森林学校於邑城，聘留学外洋林业大学毕业生为主任教员，以期养成造林人材。至於园果之属，近来人多种李至数千株，结实累累，不独南营道之李为佳。桔、柚、橙、柿产自各乡。若北路之杨梅、林檎较胜他处，此植物之业，亦可助农也。吾邑重山叠嶂，积矿宜富，惟灰矿早开，如上下场开自前清，已数十年。马头山及董坑之灰矿，昔年封禁，至民国初始准开煅。煤、铁之矿，尚未发明。而铜矿始见於枣兜村，客民赁租民山而采之，虽经数年，而未甚发达。总之，地广人稀，旷土相望，利源莫开，为可惜也！爰举其大概而志之。
　　【注】
　　(一)驺虞：古乐名。
　　(二)六府：古代掌管府库的官职。
　　(三)八政：古代八种政事。指食、货、祀、司空、司徒、司寇、宾师。见《尚书?洪范》。
　　(四)泰西：犹言极西，旧时用以称西方国家，一般指欧、美各国。
交通志第十六
　　昔者，圣人制器尚象以前民用。故易系曰：“刳木为舟，剡木为楫，舟楫之利，以济不通致远，以利天下。盖取诸涣。服牛乘马，引重致远，以利天下。盖取诸随。”舟车之制，由来尚矣。厥后幅员日广，来往日繁。越裳入贡，而指南作。吴越相攻，而余皇呼。他如行夫，掌传递之事。象胥习夷狄之言，所以通厄塞，交远人也。春秋传载，晋侯以传召伯宗，祁奚乘驲见宣子，郑弦高使遽告於郑，唐刘晏理漕赋令急足，以觇四方丰歉，宋郑侠发马递，上流民图，皆以仓卒而通其情。明制达官命使，有乘传之例，转为户役累。清初始革，而地当孔道，原辖五驿，厨传之费，又为官累。嘉庆丁卯，有司请於上官，为均劳逸策，请以闽清理水口，以古田理黄田峡。以南平理茶洋、剑浦。以建安理大横、太平。又请照古田匀帮例，年匀帮银三千两。自是而赔垫亏空之弊除，然递送上下文书，皆以足力，旧有走递夫、京报夫、塘递夫之名。至光绪九年间，福建始办电报,南邑设电报局於马站。二十九年,又设邮政局於城，设分柜於各市镇，此为邮电之嚆矢也。民国初载，驿站尽废，公私文件书信，紧要者多以电达，平常者付诸邮政，传送敏速，商民称便，但惜其利，多为外人攫也。今归政府自办，於财政裨益不少。吾邑溪流悬湍，滩石棋布，上则挽缆绵亘，项背相摩；下则一泻千尺，舟行如矢，犹时有倾覆之虞！是以小轮舶，仅至水口而止。若火车铁路之设，限於重山天险，危崖峭壁，拓之匪易。路线测量虽有成算，而工大费繁，当道亦无如1之何也。故举邮电之已然者，以著於篇。
　　【校】
　　1.无如：原本作“无知”，今据改。

	

明清邮驲

	

　　剑浦驲旧在建宁门溪东，明嘉靖十三年，同知张真移建延福门内。康熙三十八年归县，在延福门城楼，今仍移溪东马站，上至大横四十里，下至茶洋七十里。留设赡天一百三十名，走递夫十名，兜夫十五名，新设京报夫二名，又塘递夫二名。
　　大横驿在县东汾常里，洪武初，建景泰门，驿丞冯清重建。乾隆二十年归县，上至太平四十里，下至剑浦四十里，留设赡夫百名，走递夫八名，兜夫十五名，新设京报夫二名，又塘递夫二名，有萨都剌诗，见艺文。
　　茶洋驲在县治东南金砂里，宋为金砂驲，元间改今名。洪武间，知县刘居信建，景泰中迭建。万历已卯，洪水漂流，知县刘兆元重建，乾隆廿年归县，上至剑浦七十里，下至峡四十里，留设瞻夫一百名，走递夫八名，兜夫十五名，新设京报夫二名，又塘递夫二名，有萨都剌诗，见艺文。
