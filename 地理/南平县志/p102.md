<!-- { "loadSidebar": true } -->
　　经世可堪逢叔季，济生宁止用参芩。北山绝顶悬祠庙，遗像堂堂肃典型。

	

偕陈佥宪谒道南祠
	

明庞泮
　　道南祠下挹清秋，山自巑岏水自流。此日望风还列拜，当年立雪与谁游。
　　圣朝有典崇千祀，庙貌何人被七旒。直欲跻攀穷目力，考亭只此白云陬。

	

登四贤祠
	

徐　即
　　闽海山川此上游，千年学脉四贤留。南来吾道传心印，虚过一生愧汗流。
　　未发直教看气象，大成还拟接尼邱。夜深坐看寒潭月，剑气依然贯斗牛。

	

登延津百角楼
	

释智永
　　嵯峨百角傍江干，独跨山城亦壮观。楼阁尚留唐日月，威仪犹见汉衣冠。
　　接天烟浪神书幻，抱阁溪流玉带蟠。徙倚不知归去晚，津头剑气逼人寒。

	

祭李先峰
	

郑泰枢
　　巍然高阁祀忠勋，主祭岂期属广文。常把瓣香尊至圣，可无杯酒奠将军。
　　名垂百角楼前石，气肃双龙浦上云。郤怪张雷无别庙，空山如火日氤氲。

	

七月十九日潘景塘置酒明翠楼上同尹莞石杨凤池午集
	

明管大勋
　　官舍青山忙里过，偶逢佳客兴如何。羁迷岁月蹉跎甚，摇落江湖感慨多。
　　绝景飞云空世界，上方晴日蔽烟萝。高怀此际相和切，隐水渔舟也放歌。

	

即日次管暮云韵
	

明尹瑾
　　皂盖团云小寺过，风流联骑有阴何。清秋出郭尘缘少，久客登山野兴多。
　　几处楼台冲暮景，万家烟火隔藤萝。凭高意气驱今古，满院清风白雪歌。

	

明翠阁
	

清朱韶武
　　高阁插汉绕朱栏，穿过疏林曲磴盘。一片白云归岫暗，数声红叶落江寒。
　　渔歌断续秋风乱，雁影横斜夕照残。郤拟闲身留客宿，月明携酒与僧欢。

	

延平书院
	

明魏瀚
　　曾向遗编味至言，镡津今日泝渊源。百年兴废祠堂在，千古仪型绘像存。
　　新树竹梧期集凤，旧题风月想闻猿6。九峰苍翠无边趣，收拾都归在一轩。

	

延平书院
	

明罗璟
　　道学渊源系我思，九峰山下拜遗祠。高山流水千年意，秋月冰壶百世师。
　　像设俨然如静坐，心传卓尔见深期。充融经济谁偏识，祗有当时弟子知。

	

延平书院
	

明韩绍宗
　　五星奎聚应昌期，一代儒师众所依。窗外江山曾听讲，剑中草木亦增辉。
　　数椽旧屋云犹护，半亩荒池月自归。不有真传留晦老，谁人定得是和非。

	

延平书院
	

明陈锡
　　讲堂高倚九峰青，千古吾人仰德馨。圣域微言承统绪，冰壶秋月想仪型。
　　中兴豪杰功勋启，俗学尘劳梦寐醒。瞻拜遗容访遗迹，风雩桥上不胜情。

	

延平书院横翠楼
	

明俞廷芳
　　先生危坐读书楼，诣极探玄7到白头。一浚渊源承道统，几从邱壑味川流。
　　不求闻望如司马，自抱纯诚继伯牛。千载斯人安可作，登临吊古不胜愁。

	

前　题
	

明周孟中
　　千古清风江上楼，九峰紫翠满楼头。道南师友真三杰，人物乾坤第一流。
　　授受已知穷画像，行藏何用喻牺牛。愚蒙自顾生来晚，坠绪茫茫不尽愁。

	

前　题
	

明毛伯温
　　九峰高处此书楼，济济衣冠到上头。一脉延平开户牖，千年洙泗共源流。
　　明时理学昭星日，宋室奎光射斗牛。再拜祠前勤仰止，岁华驹隙使人愁。

	

前　题
	

明吴昂
　　不为寻芳上翠楼，将穷活水到源头。延平下启新安派，伊洛上承洙泗流。
　　天际絪缊飞野马，窍中混沌凿金牛。晚生钻仰无容力，瞻拜徒怀坠绪愁。

	

前　题
	

明陈山
　　九峰横翠映高楼，吟倚西风最上头。师友渊源承道统，江湖诗酒总儒流。
　　双溪波浪冲闽越，万丈龙光射斗牛。诣极探元人不见，夕阳芳草不胜愁。

	

题延平书院光风霁月亭
	

明王公济
　　扰扰红尘一水间，那知幽径掩柴关。泉潆翠竹有深处，人共白云相对闲。
　　便扫丹轩留夜月，莫令归鹤怨孤山。此心不系浑无定，何必灵丹炼九还。

	

客中忆延平七首
	

明刘璋
　　滥竿京国宦情灰，遥想家乡日几回。二水合流趋海去，九峰飞翠过溪来。
　　寻芳野寺多逢雨，劚笋深冬半破苔。最是元宵风景好，花灯万朵闹楼台。
　　别却家乡四十年，一回忆著一欣然。半溪月照啼猿树，百丈人牵上濑船。
　　僧舍开门修竹里，文峰滴翠落霞边。延平自古称邹鲁，道学渊源仰四贤。
　　城楼一眺景多奇，面面芙蓉山四围。水涨断桥人怯渡，云巢深树鸟知归。
　　澄潭剑气冲星斗，远寺钟声隔翠微。我欲买舟寻旧隐，寄言鸥鸟莫惊飞。
　　每接乡人款我扉，因询乡曲久徘徊。日斜溪上客帆宿，风满楼头山雨来。
　　万壑有泉皆稻熟，四时无日不花开。怕谈正统终年事，烽火通霄画角哀。
　　城镇东南气势雄，地灵人杰古今同。山来四野飞丹凤，桥跨双溪卧彩虹。
　　结屋半依榕影里，行舟多在浪花中。延平书院龙津渚，夜夜文光烛太空。
　　二水奔流合剑溪，溪头楼阁瞰沙堤。滩声入夜雷霆斗，山势凌空星斗低。
　　卢橘炎风林下熟，鹧鸪春雨竹间啼。仙亭闻说仙人在，愿借蓬莱一鹤骑。
　　山郭千家坐翠微，杏花时节雨霏霏。月沈剑水醒龙梦，云起仙亭伴鹤飞。
　　十里滩头翻雪浪，万年枝上驻春晖。何时得遂休休去，觅取鸥波旧钓矶。

	

延平城诗
	

刘　璋

　　突兀孤城石作梯，酒帘摇曳路东西。一番白雨涨溪壑，两岸青山啼竹鸡。
　　榕径阴森疑昼晦，笔峰高8拔觉天低。莫愁衰老无筋力，欲上仙亭散马蹄。

	

宝章阁
	

明苏章

　　杰阁峥嵘卷上帘，翚飞高接九峰尖。便从河汉扪奎宿，先向蓬瀛见海蟾。
　　遗构百年新栋宇，赐书万卷旧牙签。秋堂风露9凉如洗，斋沐虔诚祀事严。

	

延平改建学宫于城外，以旧址作察院，按部首临其地，偶咏。
	

关中杨九泽

　　镡城气运久知回，已化黉宫作宪台。圣道行时王道合，文星明处法星开。
　　雨馀尚觉芹香袅，风动俄惊豸绣来。规制总教仍旧贯，天然穹势自崔嵬。

	

延平院中独坐
	

杨九泽

　　孤身万里寄空堂，迸绝尘襟昼漏长。一曲晚烟春树渺，半帘斜日暮云黄。
　　鹤穿松径沾清露，鸟宿花丛带野香。回首乡关何处是，楼台钟鼓自微茫。

	

在京送人还延平有怀四贤先生祠
	

明徐阶

　　道南祠屋郡城西，三载神游路不迷。江阁抱云春独卧，石坛乘月晓谁跻。
　　新移径竹知犹短，旧植庭松想渐齐。头白拟终供洒扫，结庐常对九峰栖。

	

无量寺南峰净室诗
	

明谢肇淛

　　路转南峰结草庵，嵩邱兰谷老瞿昙。片云茅屋三更雨，流水绳床五尺龛。
　　问法有时过鹫岭，漱流长日到龙潭。禅心定后无人会，处处香风度石楠。

	

九峰月朗
	

明吴恭

　　中天鬱秀拥嵯峨，海上红云捧素娥。九迭翠屏齐岱岳，一轮金镜照山河。
　　岂无才子思攀桂，亦有樵夫坐烂柯。安得太清呼李白，将船载酒共高歌。

	

三寺云深
	

明吴　恭

　　南阜连云特地青，招提森列梵王城。雨馀殿影参差见，月落钟声取次鸣。
　　石上暂留祗10树湿，檐11端长宿衲衣清。老僧尽日堪怡悦，想与无心绝世情。

	

前　题
	

杨德政

　　诸天深隐万山重，处处闲云尽日封。上界烟消时见塔，下方风静只闻钟。
　　炉香暗引衔花鹿，潭水长留护法龙。纵有松关开觉路，尘沙那得几人逢。

	

龙津春浪
	

吴恭

　　紫气南腾贯斗牛，寰中神物岂长留。昔人并鹤来金阙，此地双龙卧碧流。
　　浊浪排空春浩浩，神光拔地夜悠悠。何当探取津中物，环佩乘风上帝州。

	

猿洞秋风
	

吴　恭

　　猿穴巢居小洞天，商飙动地思凄然。夜长失伴呼秋月，果熟将儿坐暮烟。
　　樵径积红飘落叶，石桥呜玉泻流泉。李公祠宇今犹在，千古令人仰昔贤。

	

中岩瀑布
	

吴　恭

　　银河垂地三千尺，挂在中岩石壁端。瀑布倒悬秋色净，雪花飞堕晓光寒。
　　谷深信有神龙蛰，岁旱宁忧海水乾。更欲携琴来此处，拟邀庄子共盘桓。

	

黯澹洪涛
	

吴　恭

　　镡津东北水萦回，十里滩声势若雷。水面洪涛飞浩荡，江心怪石起崔嵬。
　　浮沉绝类汾阴鼎，出没犹疑滟澦堆。千古溪声12流不尽，前舟初过后舟来。

	

梅山朝旭
	

吴　恭

　　玉树横斜第一峰，金乌浴海涌微红。双溪城郭烟霞上，万户楼台锦绣中。
　　玉漏谪残喧奏角，禁门方启罢鸣钟。何郎东阁多诗思㈠，应与扬州兴味同。

	

衍麓晴霞
	

吴　恭

　　层峦如嶂翠交加，五彩轻浮散落霞。贝阙初张云母锦，丹床细碾玉炉砂。
　　紫崖点雪栖归鹤，碧树残阳叫乱鸦。应有朱颜长服食，白云深处到仙家。

	

八景回文
	

僧能持

　　重迭九峰当月明，径三三寺晚云横。曈曈日影梅山晓，历历岩泉雪涧清，
　　风搅龙津溪滚浪，雾藏猿洞夜闻声。洪涛黯淡烟回棹，霁景新霞衍麓晴。

	

冷风阁
	

明刘璋

　　九峰佳处老君台，风景撩人不易裁。野鸟啁啾弦管弄，云山黯淡画图开。
　　鹤留客梦横江去，水泛桃花出洞来。自是仙家在尘世，何须弱水问蓬莱。

	

沂泉曾某冬日同心斋晴冈二寅丈，游元妙阁，酌楼中，次心斋韵。

	

　　傲吏寻仙暮倚楼，仙人缥缈碧空秋。孤霞飞阁横吹笛，淡月鸣钟落钓舟。
　　二水绿萦丹灶静，万峰青绕酒杯愁。掀须我亦瀛洲侣，肯放尘埃到白头。

	

大忠祠诗
	

张　程

　　航海当年事已危，犹将忠愤誓王师。程婴只为孤儿在，诸葛空成八阵奇。
　　怒雨春深愁奠斝，狂风夜静肃灵旗。传闻龙剑能飞跃，不与英雄助斩魑。
　　闽广原无百二形，成田旅众恸孤臣。千金欲散酬谁死，一脉犹存肯自湮。
　　食鼠张巡惟报国，牧羝苏武幸还身。捐躯未尽啼鹃血，遗恨山头照野磷。
　　金瓯万里付斜晖，国破何心庙貌巍。使鲁空传争问鼎，哭庭谁为赋无衣。
　　渐看赤帜趋南尽，不见黄冠自北归。寂寞故园乔木改，伤心惟有暮云飞。

	

前　题
	

张　恒

　　时闻阳九厄群阴，大厦将倾雨雪深。双剑未能伸浩气，孤忠空复呕丹心。
　　当年和议成痈溃，此日贤劳付陆沈。回首不堪频极目，追思往事泪难禁。

	

