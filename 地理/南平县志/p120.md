<!-- { "loadSidebar": true } -->
　　谢丰，郡庠生，父宗尹邑之名宿，事继母以孝闻。性好施，常周人之急。丰善承父志，囊虽涩，必婉转将顺。父或稍不豫，即治具，延父素交，谈宴以娱其意。丧葬悉从厚，年八十遇忌辰，必素衣哭泣，悲戚终日。郡守以孝足风世，旌之，欲上闻，因耿变中止。生平精医，所著有《瘴疟指南》、《诸证辨疑》、《理元脉诀》等书。子坦，以岁贡任德化训导。孙纯钦，乾隆甲戌进士，未仕，卒。著有《一轩草》。
　　毛章业，郡岁贡生。性友爱，善事二兄，饮食服御悉自己出。抚育弟侄，待其婚娶，所置产复以均之。著有《蔚庐诗文集》。
　　施中，号田间，初名外黄，吉田里人。长於诗字，独抒性灵，不斤斤摹法前人。幼失怙，即有志圣贤之学。每见先儒《语录》，抄诵佩服，津津不置。行年五十，色养九旬老母如婴孩。兄人瑞，有声胶庠，死於难。自伤孤特，视兄梦弼若同怀，钱谷听其出入，食饩将贡以母病弃去。介节孤行，当道贤之，礼招不屈。或就见，辄潜出避之。著有《望岁庄集》。子开治，亦有父风。早岁弃诸生。诗文奇古，集曰《自怡》。
　　杨之祯，字瑞之，龟山十九世孙。幼失怙，性孝友，事母不离左右。母性惮服药，有疾辄持杯跪而进之；或口衔以哺。抚孤侄如己子。家贫，励志读书。康熙癸丑宗师张取入县庠，值耿变，遂绝意仕进，以诗文自娱。生平学术醇正，品行端方，士多从之游。所著有《崇俭篇》及《迂草》。卒年七十八。
　　林昌麟，字青莲，郡庠生，锺之仲子也。父官靖安县，值寇。闻报，驰赴安境。凡守御招降，身任其劳。平定后，即劝亲归隐。自是杜门不出，留心经史。著有：《四书融会解》、《自娱集》行世。督学丁，匾称“理学名儒”。郡守梁，匾赞“醇厚孝友”。学者称北山先生。雍正二年，奏敕建节孝祠享祀。
　　连文生。幼失怙，家贫，力耕养母。母患瞽，以舌餂之。母嗜榛粟，嚼而哺之。市肉，必戒其妻，留以养姑，毋得私其子。冬温夏清，不改其常。文生未尝读书，而事亲动合古人，其天性也。
　　陈光耀，邑庠生。事继母以孝闻。每有所往，必属其妻，善具甘旨奉姑。遭耿逆之乱，急於母，而后妻子。日则以肩舆送母匿山中。夜则舆归，士论多之。
　　谢涵，字蕴玉，邑廪生。性和厚，与人交，必尽其诚。家贫甚，饔餐常不给。瓶馀米少许，留以养亲，己与妻子啖藜藿。时过友人或留饮，固却之，不忍独饱也。亲殁，哀毁骨立，卧柩侧三年，遘疾卒。仅一子，继夭。论者不无伯道之嗟云。
　　李本盛，字敦实，康熙癸卯选贡。父病，乞祷於天，求以身代，父疾旋愈。弟贫，加意周恤，以优行见称。
　　张鹤翼，字遗祯。居家孝友，睦族恤邻。谦恭自处，课子成名。郡守范以“醇德”旌之。年八十六卒。
　　吴瑶青，字丰藻，恩贡生。天性醇厚，竭力事亲。雍睦以待诸弟侄。祖父遗产，悉让与弟。族属力不能葬者，为谋窀穸。当事欲举优行，瑶青谦让未遑也。
　　王际，素端谨，动必以礼。读书之外，泊然寡营。性孝友，事亲色养无违。亲没尽哀，遇讳日，素服闭门，哀慕不自胜，至老犹然。以岁贡任泉川训导，谆谆以积学砥行自勖！甫及岁，即致仕归，授徒自给。薄俸为亲置烝尝田，与侄轮收供祭。知县陶敦和特延大宾，士论翕然。
　　林珩，邑庠生。性至孝，父病经旬，衣不解带，岁荒，闾里亲戚贫乏者，分粟周之，倾储不吝，乡里诵其高谊。
　　官维岳，其先自安溪徙居南邑。以丹青自给，尤工於楼台殿阁之属，事亲至孝，父年九十馀，得风痹疾，维岳每日抱持出入，抚摩抑搔，常至宵分忘倦。父喜观剧，虽远必负以往。时具饮食，俟剧毕，乃负以归，如是阅十馀年。父没，哭泣尽哀，茶汤羹饭，日必三献。忌辰，素服号恸，悲不自胜，终身孺慕云。
　　吴鼎文，生平好义，捐置黄泽圩，茶田租谷三百斤於仁寿庵。置发竹铺，渡田谷一百五十斤。沙溪渡，腴田净谷四百斤，为修船之费，民不病涉，里无派累，人咸德之。又施茶合药，掩骼埋胔，善行尤多。郡邑嘉奖，勒石永垂焉。
　　梁螽庆，性端谨，两事继母，俱以孝称。同异母兄弟六人，父母丧葬，悉出己资。为诸弟婚娶，授田给资，俾无缺乏。抚恤从子，至於成立。雍正四年饥，螽庆捐金，赴建甯市米平粜。再往闭籴，乃倡率劝分，里藉以安。后遇荒歉，辄踵行之。
　　卢特懋，幼业儒。长兄以食指繁多分爨。次兄又患痈疾，特懋服贾，养父母及次兄。父母疾，不遑寝食。及没，力营殡瘗。二兄与嫂继没，丧葬咸赖之。抚育诸侄，推己财产与共，复置烝尝轮收。族党邻里，多受其周恤。居恒抑抑，憾不得卒业。置书田，延名师，日以振兴鼓舞为事。
　　施斯行，少孤贫，力耕事母，母纺绩，夜每至鸡鸣。斯行不敢先寝，温酒以俟。母性下急，稍拂意，虽壮有室辄挞之，斯行敬以受。至老，言及亲，犹悲惨不胜。睦族有恩，受其养育给资本者，不一而足。尝有耗其资，买妾以归。据其货，负德不偿者，皆不之校。与族侄揆之贸於苏，揆之病痢，医之，没。殡之。归其榇与财，一无私焉。老而好读书，谓人曰：“吾失学，书多不解。得一人为吾析说，以终馀年，诚快事也。”
　　杨文生，西门外衣香巷人。乾隆十五年七月大水，巷屋尽淹及半壁。杨以浴盆渡母，盆翻，母溺。急以门当筏，往拯，并溺水中。涨退，得尸，母子相抱不释。
　　李庸，徐洋乡民。父病笃，祷神1割股以疗之，随愈。通判杨，知县李，各旌之“亦足以风”，“为子弟法”，其匾字也。
　　【校】1.神：原本作“人”字。
　　李士孝，亲疾，刲股疗亲，称为愚孝。
　　叶绍礼，性至孝。康熙五十三年，五十七年，亲病笃，两刲股和药，亲疾俱愈。虽人子之孝，不在於毁伤肢体。而爱其亲，不敢爱其身，其愚固不可及也。
　　吴善建，处家孝友，与众谦和，乡里推其长厚。郡守萧，延至宾筵，以“德符月旦”旌之。子拱颜，素行谨愿，乐善好施，亦有父风。
　　黄如松，安福里民。幼丧父，家贫。年三十馀未娶，佣耕奉母。母病疯，松奉汤药，代梳洗，扶抱如厕。拮据为弟娶妇，侍母，未二年弟妇死。松日侍左右，夜卧榻前，凡二十馀年无倦。母年七十有馀卒，里人羡之。
　　谢宗尹，字士衡，博学能文，弱冠食饩。继母性不乐城市居，兄宗夔迎养於大坪村。衡挈榼进觞，途次仆为虎所咥，衡持杖击之，虎俯首而窜。人以为诚孝所感。巡按王，旌其门曰“品卓行芳”年七十六卒。
　　官日炳，字良玉。以故，辍学。然通晓大义，喜解人之纷。劝诱后生，勿惮改过。身居卑履，若不甘自溷薄鄙，亦不愿以之溷人。虽砥行有学之士，弗能过也。延名医推谢君有，日炳事之恭，尽传其术。谢没，岁时起居，鲜必亲饷，久不倦。素善同邑许仰山，许合卺之夕，陋其室，愠不赴。日炳正容曰：“妻，齐也，可以色论耶？”许感其言，遂婚1。尝为人医，有老夫妇共抱一子，候甚危，而彷徨无力购善药。日炳悯而予之药，疾遂愈。其子长，而逆其亲。因呼而为述前事，以戒之。其子感涕谨受戒。伯兄为县吏，有故，遂代之役。县有被枉杀人者，力为宽护之。以金谢，金固鬻儿物也，廉知，急持金赎儿还之。归而长喟，语其妻曰：“甯饿死，胥不可为也。”其生平行事类如此。妻杜氏，生子三，曰志泗、志润、志涵。志泗为邑诸生，志涵官翰林院庶吉士。日炳以子贵，赠如其阶云。
　　【校】1.遂婚：原本作“昏”字，今据改。
　　陈师尹，有卓行，士类仰之。以贡任教授归，迪子孙后进，至老不倦。乡人大宾者五。
　　郑光烈，号勤庵。习岐黄术。每值夏秋疟痢发。施药饵。贫家延治者，多弗取药值。工楷书，能诗。与邑名人联吟唱和。卒年五十六。
　　邹琳，字为璋，丁丑岁贡。负性纯厚，竭力事亲，不忘慈训，三十馀年无倦意。更能乐善好施，凡遇公事，皆愿为之倡，里人美之。
　　王希善，字元衡。仁厚性生，友爱尤笃。与兄弟析业，不计多寡美恶。后子侄辈有以此生疑者，召之问所欲，辄与之。孤寡来家市米，悉还其值。生平为善，不求人见。年八十有六卒。
　　陈希善，性直。四岁失怙，事孀母时刻不离左右。虽十家之远，必禀命而行。有堂婶老而丧子，捐己田以供之。平日从无一字入公门㈠，邻族称美焉。
　　【注】㈠　无一字入公门：为人忠厚老实，群众无意见。
　　龚廷芬，字桂轩。十二龄失怙，性孝友敦厚，事母克谨。素无祖业，居殖致裕。然不中资，以分弟廷麟。麟早卒，产业荡然。妇矢贞。遗孤女一、子二。其一方襁褓，芬力任供给厚恤之。抚侄成立，为择婚嫁，助贸易资。又葬祖茔，费皆身任，不诿房族，里中咸敬焉。教子及孙，俱登科。
　　谢鳞，字幼玉，延协右营把总。性刚直，有勇略，好为诗。乾隆十年匪逆魏现寇建，挟四役，健兵二人，夜驰往，缚寇归。寻有顺邑，毛虎林伯与魏匪相倚。仍偕二役，伪为猎者，潜通乡之富室夥捉之。后以疾致归。倚杖优游，益事於诗，有古儒将风焉。
　　包翰容，慷慨好义，尝周恤戚族。以田济从兄供养治丧。乡有危岭崎岖，容购岭边田，广辟岭路数十丈，行者利之。
　　蔡颖，邑庠生。孝友姻睦，有长者风。父母早逝，幼弟继亡，抚侄如己子。遇族内有力不能婚葬者，恒勉力出资以助之。至老不懈。族之人无不钦服。年八十有八，无疾而卒。
　　李居敬，字又简，世袭李延平祠生也。年二十，娶妻陈氏，仅生一子，甫六岁，而陈氏亡，井臼亲操，出入顾复，族友劝其再婚，以便浣濯，居敬誓不忍负。惟日课儿读，不惜厚资延师，长时继袭焉。卒年八十有二。
　　蔡奇瑞，字云卜，邑廪生。品行端方，弱冠失怙，事孀母维谨，出告反面，族党以为难。家贫嗜学，三科房荐不售，遂绝意功名。日与其徒，讲明心性，久而忘倦。南、顺、沙、尤从游者，多获隽以去。卒之日，官枝亭太史有：“穷年矻矻心难已，传世彬彬业有馀。”之句，哭之。
　　谢纯镳，字联春，乾隆丁酉岁贡。性孝友，父麟病足有年，日侍左右，进汤药无倦容。事母至八旬以上，家虽贫，每食必具甘脆。弟纯钦少年登第，殁於漳平，扶柩归里，为之营葬。时弟妻少，女幼，皆赖其全节而长成之。生平为人正直，嗜读书，工诗文，并精於岐黄。入泮以来，屡试高等，数荐乡闱，而卒不售，邑人惜之。

	

民国续增

	

