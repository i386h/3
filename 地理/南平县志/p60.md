<!-- { "loadSidebar": true } -->
　　缘起於道光十四年，溪流盛涨，米价骤贵。省城及延平等府，筹济民食，甚费图维。爰议倡设义仓，奏请通饬照办。维时署道瑶峰祥公，劝令城乡殷绅，捐置义谷数千石。二十五年，琴山黄公复劝在城殷绅，捐谷数千石，共一万一千九百五十石，分建新旧两仓收储。后由西排关，排捐项下提钱，陆续添买义谷。嗣因新旧两仓，不敷分储，特将官有丰衍仓瑞字等廒，大加修理，借储义谷。原定章程，归道署管理，立印簿二本，一存道署，一存绅董。其新旧两仓总门钥匙，归道掌管，各仓门钥匙归董掌管。遇有收支出纳盘谷碾粜推陈，一切事务，官绅合办，互相稽核。事毕，由仓胥填载两本印簿，所需各费，在西排关项下支给，立法颇为完善。

	

新义仓在城府前坊。
	

　　一际字廒，储谷九百七十一石八十一筋。
　　一升字廒，储谷一千零六石零九十六筋。
　　一平字廒，储谷一千五百五十石零二十筋。
　　一盛字廒，储谷一千一百六十五石一十七筋。
　　一世字廒，储谷一千零七十七石一十七筋。
　　一大字廒，储谷八百六十四石。
　　一有字廒，储谷九百六十三石七十七筋。
　　一丰字廒，储谷九百二十四石七十八筋。
　　一年字廒，储谷九百四十七石零一十筋。
　　以上共储谷九千一百二十九石六十九筋。

	

旧义仓在城城上坊。

	

　　一时字廒，储谷九百一十九石三十五筋。
　　一和字廒，储谷八百五十石零六十二筋。
　　一岁字廒，储谷八百九十石零一十八筋。
　　一稔字廒，储谷一千一百八十石零八十二筋。
　　一物字廒，储谷一千四百三十二石四十八筋。
　　一阜字廒，储谷一千四百三十二石四十八筋。
　　一安字廒，储谷八百零七石四十四筋。
　　以上共储谷七千五百三十八石五十九筋。

	

丰衍仓

	

　　一瑞字廒，储谷二千六百零五石二十七筋。
　　一盛字廒，储谷二百三十石零六十筋。
　　一新字廒，储谷九百五十七石。
　　以上共储谷三千七百九十二石八十七筋。

	

旧育婴堂

	

　　宋有举子仓，嘉泰间，知州事叶筠建，又有提举司举子仓，嘉定间，知州事刘允济建，久废。清乾隆十年，巡道明福，饬建育婴堂，即县治前龙鼎坊观音堂，乾隆十三年，知县苏渭生建，知县李浚源、赵爱重修，五十年圮，仅存基址。旧有堂内款项共计银一千零一十余两，但付之移交。后自乾隆五十八年起，至嘉庆九年止，清查开报於各前县赔款追补。堂本息银共一千三百二十四两二钱四分，并无移解，只载空册。又有额征田租谷一千筋，俱载前志，今失管。又园租项下年收租九两二钱三分七厘，其各土名佃人，俱载前志，今失管。又载年完新兴里三图八甲育婴堂，额银三两零九分一厘，米六斗七升四合，今亦无著。

	

新建育婴堂

	

　　在紫芝坊，旧属天宁寺僧舍，清同治七年，知府赵均建议，倡设育婴堂，详请巡道周立瀛，饬同知县陈培桂，绅董曾世霖、胡云章、王世錞、任潢1、林运昌等，筹办经费，定章立案。堂屋二进外，建牌坊一座，前为大门，左右两廊，天井中为正厅，旁为堂董办事房，后厅外墙屋，为乳妇育婴室。再后有小库一间，为贮谷仓。大门外另有小库屋一植，赁人住居。其正厅及门楼，於民国元年旧历十一月，即新历一月一日申时被火回禄。至民国四年，道尹蔡凤拨款重建，焕然一新。自赵前守向举董事二人，一驻堂，管理出入婴孩，监察乳妇。一经理，银钱收支，及造女婴衣裙。各支月薪，钱六千四百文。用堂丁二名司看门，兼雇乳妇，抱婴出入寄养，及收租谷等事，每名月给工食钱四千文。雇乳妇四人，堂内驻养，每人月给乳资伙食钱五千四百文。原始经费，茶船过境，大箱抽钱二文，小箱抽钱一文。盐船每只抽钱百文。又各商户多题善愿，以三百文为一愿。比时茶叶大兴，各款抽题，不下三四十千文。除常年用费外，置有田谷一百余石。迨光绪间，茶市淡泊，善愿难题。而女婴又多，入不敷出。十六年，经堂董林茂年、谢金章等，禀请添费，巡道司徒绪，谕令於排关项下，按月补助钱二十千文。二十一年，又恳道宪翟伯恒，批准每月加给钱二十千文。自后按月领钱四十千文。民国元年，盐政归官，船捐停收。经堂董邱延祥等，呈请邑长叶大章，转呈盐政处批，事关善举，应准堂董照章抽收。现每年约收一百六七十千文，茶捐项下每年约收二百七八十千文。又田租谷，每年约值二百千文左右。所养女婴，每年不下百数，出入仅敷支用而已。
　　救生局船始于清光绪　　年，知府、　　委员绅办理。造救生船十余只，分泊各险滩。自城溪南至三都口一带守候，遇险赴救，每只水手二人，其经费附抽木排百货捐。派董二人经收，年约征洋二千余元。至民国四年，设水警察，因筹警费无款，提充解省，将船裁撤，自是遂废。
　　养济院在西郊外夫人宫坊，宋绍兴中，郡守吕行已2建。明洪武间，知府唐铎重建，为孤贫男妇栖止。额内孤贫四十二名，日给口粮银一分，衣布银在外。额外一十一名，口粮照给，无衣布。
　　存恤院原在水南南庄，后改徙水东剑化阁下僻处，为孤癞男妇栖止。额内孤癞四十二名，日给口粮银一分，衣布银在外。额外十二名，口粮照给，无衣布。
　　安乐社宋嘉定通判詹大椿创，或二十里或三十里置一舍，使道路疫病之人归养之。

	

义园

	

　　丛冢庵在城东，宋乾道间，郡守李庾辟地，听民不能葬者葬之。为两塔，以别男女，召僧守之，月给香米。后林洁己3再辟一所，筑培围之。
　　安福庵宋宝庆初，知州事傅康创，以听民葬。
　　仓一庵
　　漏泽园宋嘉定间，知州事林洁己置，听民收葬，禁火葬，停柩皆使安厝得所。明置四园，一在城东演仙下里，一在西剑津里，一在城南崇福里，一在城北演山下里。成化间，知府郑时，弘洽间知县陆嵩建。
　　义冢一在太古山，明万历间，知府薛藩，署县徐久德置。
　　一在凿滩瓦厂，建庙置田，有碑记，旧志名东义冢。一在水南坊，牌统以墙。旧志名西义冢，皆清知府周元文立。
　　一在溪东地藏堂玉屏山右，郡判杨毓建，易民山，听民埋葬，兼置田六段，坐落崇福，计苗三斗，给地藏僧收，掌看守封识。旧志名东南义冢。
　　一在北郊外，乾隆十二年，知府胡宝琳，捐俸银三十六两，买民人张映西山场一片，坐址后峡地方，有碑。
　　一在西郊外对河，嘉庆五年十月，知府广善，捐俸银番二十圆。买民人胡世楷等山一片，坐落水南地方，土名新铺后门，其山上至山顶，下至鱼池，左至坑，右至小较场南营菜地，上下有石界牌二片，并记。
　　一在东郊外，嘉庆五年，民人黄玉标、黄孔文，愿将剑浦坊土名小八卦山一片捐出，横六丈四尺，直三丈六尺，听民自葬。余山仍属黄姓管理，立有界牌二片。
　　一在东郊外黄家碓后，乾隆三十年，民人吴朝元，设立义冢一座，听民自葬。又於三十二年，在玉屏山，地藏坛对山，造义冢三座，更於大路外段立义冢四座，令子每岁於秋仲，焚烧纸帛。
　　一在城西郊外，无祀坛左，嘉庆五年，阖邑公捐，筑墙为园，听民自葬。
　　【校】
　　1.任潢：原本作“在潢”，今据改。
　　2.吕行己：嘉靖延平府志作“吕行巳”。
　　3.林洁己：嘉靖延平府志作“林洁巳”。
祠祀志第二十
　　明有民人，幽有鬼神，其义一也。古先哲王，有报本反始之祭，而礼隆於郊庙社稷。有报功昭德之祀，而义通乎忠烈贤良。书曰：“类于上帝，禋于六宗(一)，望于山川，遍于群神。”祭法曰：“法施於民则祀之，以死勤事则祀之，以劳定国则祀之，能御大灾能捍大患则祀之。”此皆有功烈於民者也。若夫九黎乱德，神人杂糅，陈风好巫，冬夏歌舞。故祭非其鬼谓之謟，祝史正辞谓之信。季氏旅於泰山，夫子非之。裨灶请禳郑灾，子产不与，其知道乎。然君子过庙生敬，陟乎礼神之囿，游於舞雩之下。夏松殷柏周栗，穆然有故国乔木之思焉。况乎顽廉懦立，奋乎百世之上；百世之下，闻者莫不兴起者乎？故举祠祀之有关於风化者，以志之。
　　【注】(一)六宗：孔安国传认为是四时、寒暑、日、月、星、水旱六种神，各家说法不同。
　　坛庙附府。
　　社稷坛在城西，府学旧址后山之巅，宋元丰中建，明洪武七年重建。定礼制，刻石於坛。其坛北向，四方二丈五尺，高三尺，东西南北阶各三级。立石主一於坛之南，又置木主，一曰府社之神，一曰府稷之神。傍有神厨、神库、宰牲房、斋房，岁以春、秋仲月上戊日，郡守率属举祀，毕，藏主於库。清代仍其制，民国四年，知事林扬光，奉官产处，卖与夫人宫坊众。
　　风云雷雨山川坛在城西，旧射圃之左，洪武元年，令府州县祀境内山川，其后又令以风云雷雨，并城隍合祭坛一，而设位三。中祀风云雷雨之神，左祀境内山川之神，右祀城隍之神，悉南向。每岁春、秋致祭如社稷坛。旧坛位在水南剑津里，正德十五年，知府欧阳铎，以渡河不便，改建今所，斋堂厨库营建如额。清仍其制，民国始废。
　　先农坛在城西虎头山，有神厨、斋房，清雍正五年建，乾隆二十四年重修。祀先农神位，每岁孟夏亥日，巡道率属致祭耕籍日期。每年十月初一日，礼部颁历，预择吉奏闻，行各省督抚转饬府州县同日一体遵行，祭仪加社稷坛。礼毕，各官换蟒服，不穿补褂，候吉时行耕籍礼，巡道秉耒，知府执青箱，知县播种，耆老一人牵牛，农夫二人扶犁，九推九返，农夫终亩。各官加补服，率耆老农夫望阙行三跪九叩头礼。四月常雩，亦在先农坛行礼，坛设社稷先农山川神位，仪如前。延平耕籍，自清雍正六年始，经县令冯叔，奉文动项银三十四两五钱六分，买籍田一段，四亩九分，载苗二斗八升八合，坐落东郊外演武场后，土名蔡家碑，年收租谷八石四斗二升四合。每年准动支谷五石，无论谷价平贵，除完粮五钱七分五厘，米一斗二升八合外，供先农祭品银二两。余谷汇入常平仓，收贮册报。

　　附雩祭清乾隆十一年奉部文，每年四月　　日举行，如岁旱，则祈雨，亦曰雩祭，若涝，则祈晴。
