<!-- { "loadSidebar": true } -->
　　陈本润自号清心，正德间，提点元妙观，遇异人授以秘术，能叱咤风雷。时大旱，知府孙衍，令祈雨辄应。历年八十，鹤发童颜，不出关五十馀年。辛亥正月忽谓众曰：“我择三日脱去矣。”口占留别云：“八十二年清我心，不妨白发日相侵。而今得入无为境，片月长空今古心。”端坐而逝。
　　僧能持，幼颖悟，稍长遍游名山，以探禅学。有得而归，结庵松关。日谈内典，著《天印语录》、《彻空内集》、《洞云外集》、《黄檗心要》。年四十馀，足不出关。至八十一将示寂，集寺众曰：“吾寂三年后，某日有星自东而西，葬吾时也。”僧徒置龛草堂三年，蝇蚋不侵，并无秽气。至其日，众曰：“曩云星过，殆虚语耶？”言未毕，有星大如斗，自东而西，遂葬之，号曰“天印禅师”。
　　易裕冬字平冈，有道行。常静处一室，夜则观星印山，默有所契。万历二年，久旱火灾屡告，府县远延龙虎山正乙真人，来延禳之。闰十二月十二日，里人设醮铁像堂，裕冬主持法事，适天师舆至临观，裕冬方匍匐进表，遽起厉声曰：“无情发矣”。亟收法器坛仪，火果起厨中，延烧民屋数百家。天师因命主祷事，刻期得雨。叹曰：“是真得玄1奥者。”与一铜印曰：“正法在此。”题其堂“玄之又玄”。弟裕端字行轩，亦习斋醮科仪，龙山道南祠前，有古榕树，上多异花，人呼为百花树。下有小庙，祀周陈王三神，称曰三圣。每午过，辄为祟，以骇行人。裕端嘱曰：“尔神也，乃作孽耶？”许谒天师，为之请箓。遂日彰灵应，不复见怪。
　　【校】1.玄：原本作“元”字，今据改。

杂录第三十三

　　昔史迁作列传，多道其轶事。班书志艺文，兼取乎杂家。盖稗官小说之流，莫不言之有物，故可录也。夫宇宙之大，瑰奇玮丽，无物不有。格物致知，学无穷尽。下及菜谱、瓶史、荔记、芋法，所谓虽小道，必有可观者焉。况夫逸行遗文，灵踪异迹，彪炳古今，脍炙人口。如谢皋羽之慷慨悲歌，陈友定之忠义愤发，足以廉顽立懦者乎。他如瑞竹骈生，鬱科名之兆；危楼独耸，彰节妇之诚。传诸故老，信而有徵。讵以其微，而忽诸？故并录之以终篇。

	

杂录

	

　　唐末，陈陶携妻子隐南昌之西山。严尚书宇，镇豫章，遣妓号莲花者，往侍，陶殊不顾，妓惭！赋诗曰：“莲花为号玉为腮，珍重尚书遣妾来。处士不生巫峡梦，虚劳神女下阳台。”陶答云：“近来诗思清于月，老大心情薄似云。己向升天得门户，锦衾深愧卓文君。”洪简录
　　处士陈陶者，有逸才。歌诗中似负神仙之术，或露王霸之说。虽文章之士，亦未足凭。而以诗见志，乃宣父之遗训也。其诗句云：“江河水深浅，不足掉鲸尾。”又云：“饮冰浪子瘦，思日鹧鸪寒。”又云：“中原不是无麟凤，自是皇家结网疏。”又云：“一鼎雌雄金液火，十年寒1暑鹿麑衣。寄与东流任斑2鬓，向隅终守铁梭飞。”诸如此例，不可殚记。著《癖书》十卷，闻其名，而未尝见之。北梦琐言
　　【校】1.寒：原本脱“寒”字，今据补。
　　　　　2.斑：原本作“班”字，今据改。
　　陶，唐末自称布衣。开宝中，人或见之，或云已得仙矣。“蝉声将月短，草色与秋长。比屋歌黄竹，何人撼白杨。”右张为取作主客图。唐诗纪事
　　西山产灵药，陶与妻，日而饵之。而二子小字楂、梨，或问其优劣。答曰：“味虽不同，皆可於口。”陶有诗云：“磻溪老叟无人问，闲列楂梨教六韬。”盖指二子也。十国春秋
　　《南唐书陈陶传》，陶所遁西山，先产药物数十种，陶采而饵之。开宝中，尝见一叟，角发被褐，与一老媪，货药於市？获钱则市鲊对饮，旁若无人。既醉行舞而歌曰：“篮采禾，篮采禾，尘世纷纷事更多。争如卖药沽酒饮，归去深崖拍手歌。”或疑为陶夫妇云。按此即晚唐诗人陈陶赋“一将功成万骨枯”者，观本传，则知俗绘八仙中之篮采禾，岂人名哉。以禾为名，以篮为蓝，谬矣。因树屋书影
　　汉贾捐之议罢珠崖，疏云：“父战死於前，子斗伤於后。女子乘亭障，孤儿号於道。老女寡妇，饮泣巷哭。遥设虚祭，招魂乎万里之外。”《后汉南匈奴传》，唐李华《吊古战场文》，皆用其语。意总不若陈陶诗云：“誓扫匈奴不顾身，五千宫锦丧胡尘。可怜无定河边骨，犹是深闺梦里人。”一变妙真，脱胎换骨矣。丹铅录
　　陶少与水曹任畹相善，寓之诗云：“好向明时荐遗逸，莫教千古吊灵均。”又自咏云：“近来世上无徐庶，谁向桑麻识卧龙”。十国春秋
　　剑浦陈陶，唐末隐西山，步虚引云：“小隐山人十洲客，莓苔为衣双耳白。青编为成忽降书，暮雨虹霓一千尺。赤城门闭六丁直，晓日已烧东海色。朝天半夜闻玉鸡，星斗离离碍龙翼。”奇峭不减李贺。
　　陈陶咏竹诗，“青岚帚亚思君竹，绿润编多忆蔡邕。”陈将君祖竹赋。“青岚运帚，碧空扫烟。”蔡邕竹赞云：“绿润碧鲜，绀文紫钱。”丹铅录
　　扶桑山有玉鸡鸣，则金鸡鸣，而后石鸡鸣，天下鸡皆鸣。所谓天鸡也，李诗“半璧见海日，空中闻天鸡。”温庭筠诗“漏转霞高沧海低，玻璃枕上闻天鸡。”俱用天鸡耳。陈陶诗“朝天半夜闻玉鸡，星斗离离碍龙翼。”盖用玉鸡矣。诗人独无石鸡者，勿乃贵玉贱石欤。稗史汇编
　　俗传罗隐出语成谶，南平谓好豫吉事者为罗隐秀才。著有异迹。若罗裳山之画马石，深沪之石璧山书字，及建安书筒滩所载，予初尚未信其果此隐与否？及读杨文敏书筒滩记，稍信之。因阅黄滔赠隐诗：“三徵不起时贤议。九转终成道者言。”方知隐学道修真人也。闽书
　　翁承赞，唐末为谏议大夫，使福州，至剑浦，见旧识僧亚栖，赠诗云：“萧萧风雨建阳溪。溪畔维舟见亚栖。一轴新诗剑潭北，十年旧识1华山西。吟魂惜向江村老，空性原知世路迷。应笑2乘轺青琐3客，此时无暇听猿啼。”鉴戒录
　　【校】1.识：原本作“護”字，今据改。
　　　　　2.笑：原本作“笈”字，今据改。
　　　　　3.琐：原本作“锁”字，今据改。
　　唐僖宗西狩，盗遍寰区。固始人，吴卓令长汀。从子玲佩奉其父旷，与卓子融，来就卓。弟珣留家，闻汀州土人葛姓，据汀作乱，率固始僮仆故旧千馀人，入八闽救父兄之难。素与王潮审知善，请俱往，於是各统兵入闽。潮翼审知从福州，珣至汀，连发矢中葛克之人，称双箭大王。遂守汀，以俟唐。俄而朱梁革命，封审知闽王。珣以其地付审知，父子隐於延平。吴谱
　　宋，吴怡轩辅，自醴陵解秩南归，过洞庭湖，舟人告曰：“船轻不任风波，宜实以货。”怡轩曰：“士而为商，可乎？”乃置薪数百束。
　　宋，黄冕仲裳尝有魁天下志。元丰四年郡谯门柱，为迅雷所震。裳口占云：“风雷昨夜破枯株，借问天公有意无？莫是卧龙踪迹困，故教头角入亨衢。”次年对策第一。裳尝游桐庐，读书禅定院。又寓居阆仙洞十馀载，后自号紫玄1翁，旧时禅定院，有紫玄祠堂。阆仙洞，有紫玄庵，皆以祀之。尚友录
　　【校】1.玄：原本作“元”字，今据改。
　　闽县之东山，有榴花洞。唐永泰中，樵者蓝超遇白鹿逐之，度水入石门，始极逼窄，忽豁然有鸡犬人家，主翁语曰：吾1避秦人也，留卿可乎？超云：请归诀亲旧乃来。主翁与榴花一枝而出。抚而寻之，恍若梦中。黄裳诗，“一枝樵客梦，两腋石门风。”福州府志
　　【校】1.吾：原本作“吴”字，今据改。
　　或劝东山先生，吴季明熙解易，曰难解。曰及今可以致力，若后力衰却难。曰：“某尝观圣人言易，便觉措辞不得。只如乾坤两卦，圣人尝释其义於后，是则解易之法也。乾之初九，潜龙勿用。”释云：“阳在下也。”又曰：“龙德而隐者也。”又曰：“下也”。又曰：“阳气潜藏”。又曰：“隐而未见行，而未成此一爻耳。”反覆推明，至五变其说，然后止。今之释者，其於他卦，能如是推明乎？若不能尔，则一爻之义，只可用之一事。易三百八十四爻，爻措一事，则是其用止於三百八十四而已。如易所该，其果极於此乎？若三百八十四不足以尽之，则一爻之用，不止於一事明矣。观圣人於系词，发明卦义，尚多其说，果如今之解易者乎？尝谓说易，须仿佛圣人之意，然后可以下笔，此其所以未敢苟也。闻邵尧夫“谁信画前原有易，自从删后更无诗。”画前有易，何以见？曰：画前有易，其理甚微。然即孔子之已发明者言之，未有画前盖可见也。如云：“神农氏之耒耜，盖取诸益。日中为市，盖取诸噬嗑。黄帝尧舜之舟楫，盖取诸涣。服牛乘马，盖取诸随”。益噬嗑涣随，重卦也。当神农黄帝尧舜之时，重卦未画，此理已具。圣人有以见天下之赜，故通变以宜民，而易之道得矣。然则画前元有易不可见乎？问墙有茨之诗，若以为劝戒，似不必存。曰：“著此者，欲知此恶不可为耳。所以不可为，以行无隐而不彰。虽幽暗深僻之中，人亦可以知其详也。人之为恶，多以人莫之知，而密为之，然终不能掩。密为之者，其初心也。至於不能掩，盖已无如之何耳，岂其所欲哉！此君子所以戒慎乎其所不赌，恐惧乎其所不闻也”。吴谱
　　宋元祐初，诸贤至有洛党蜀党之号。吴季明复龟山书曰：“立党尚气以相攻，恐非吾辈之福。”其后党祸作，而诸贤不能一日安於朝。吴谱
　　宋吴刑曹觏，性嗜山水，品题人物，辄不爽如水镜然。有一女，剑中富家子，多求纳璧，公第阅之，无可意者。竟得李延平先生以为婿。觏以政和七年，特奏官雷州刑曹，以道远弗赴。尝穴土为坟，命其子少綝曰：“我死当埋此。”达观如此。
　　德祐元年，贾似道责循州安置，遣使监押贬所。会稽尉郑虎臣，以父尝为似道所配，请行。似道时寓建宁，侍妾尚数十人。虎臣至，悉屏去。撤盖，暴行秋日中。令舁夫，唱杭州歌谑之。每名斥似道，窘辱备至。舟次南剑州黯淡滩，虎臣曰：“水清甚，何不死於此？”似道曰：“太皇许我不死。”后至漳州木绵庵，即厕上拉杀之。陈宜中至福州，捕虎臣毙於狱。宋鉴
　　宋吴一鸣，始登科时，漕台檄往福州校文。前一夜，闽倅监试院中，闻有鬼神语曰：“明日枢密至”亟扫院待之。晚一鸣入院，后果官枢密。通志
