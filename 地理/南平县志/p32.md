<!-- { "loadSidebar": true } -->
　　紫薇树身光滑赤茎，叶对，每枝如颖，一颖数花，四五月始开，接续至八九月。
　　夹竹桃类桃似竹，夹杂而成，花蕊如栀，其尖紫，及开如桃，则淡红，其枝三丫，愈抽愈繁，花自夏至秋深方歇。
　　佛桑一名扶桑，其叶似桑，乃木槿别名，有红、白二种。
　　树兰树高八九尺，叶如桂而小，花抽四五穗，如粟缀穗间，黄色，其香清远。
　　木芙蓉一名拒霜花，艳如荷，九月始开。
　　木犀桂之别名，其花数种，或黄或白或红或紫，或四出或五出或重台，白露后始开，其香芳馥，又有季桂，四时开，月桂，每月开。
　　蜡梅一名黄梅，凡三种，一名狗绳梅，一名磬口梅，一名檀香梅，蜡月开故名。
　　兰有数种，或白或紫或浅碧，其名有建兰、鱼魫、棕丝、马耳之别。心皆红点，惟素心无红点，其香清幽，品之最贵者，素心之中，又有名头陀素、马耳素、红壳素之别。又有中一点朱砂曰鹤顶红，亦贵品也。
　　水仙水仙花皮卷皱密蹙一片，下轻黄上淡白，如染一截者。
　　罂粟花叶如丽春，而小瓣落留罂，其子如粟。
　　丽春罂粟之别种也。
　　蔷薇四五月开，花四出黄心，有白色、粉红二种，又有茎粗叶大延数尺，花有白、黄、红、紫数色，俗呼十姐妹。
　　玫瑰似蔷薇而深紫，香气秾馥。
　　含笑花半开则馥烈，大开则香减，故名含笑。
　　月季亦蔷薇类，叶小而花深红，千叶厚办，逐月开，一名长春。
　　鹤顶红一茎一朵，其红渥丹。
　　宝相藤生而高，花凡数种，浅红者小而不香，深红者大而香，黄者俗名黄荼蘼。
　　荼蘼一作酴釄，青茎多则，叶多缺刻，青跗红萼，开时变白，其香微而清。
　　金雀花小，望之如雀形。
　　滴滴金似菊而小，叶露滴地而生，开以六月，亦名六月菊。
　　金盏茎叶如白艾，苗高不及尺，花如茼蒿，深黄可爱。
　　金钱其形似钱，日开而夜落，花在夏秋，俗名夜落金。
　　金凤一名凤仙，有红、白、紫三色，千叶者尤艳。女人采花染指甲，俗呼指甲花。
　　玉簪叶大如掌，六七月抽茎，一茎数花，含吐以次，未开正如白玉搔头簪形，微绽四出，中吐黄蕊颇香。
　　萱亦名丹棘，又名忘忧，孕妇佩之则生男，名宜男，五月抽茎开花，六出叫垂，朝开暮落，秋深乃尽。
　　鸡冠有红、白、紫、黄及红白相间各种，有穗尖者，有平如鸡冠者，有团谓一朵云者，有高仅盈尺曰矮鸡冠者，又有正干一大朵巍然，傍出小枝，四围拱向如辅卫者，黄白红紫相间不等，谓之百鸟朝王，最为可玩。
　　莲红白二种，白皆重台，红多单叶，南平有植之巨缸，斋中供赏者。
　　午时莲花色或黄或白，叶浮水上，翠厚而泽，日中则向，日入还敛，一名朝日莲。
　　紫燕叶扁而苞生，高尺余，抽茎作花，紫色如燕。
　　玉蝴蝶叶如菖蒲而长大，其花一茎数蕊，形肖蝴蝶，而朱斑点缀，风来欲舞。
　　石竹一名锦竹，丛生，高尺许，花如缬锦。
　　洛阳锦细小丛生，诸色俱备，又有纯黄白色者，蕊旁如剪，俗名剪绒。
　　葵花开黄色如碗，向日而倾。
　　米碎兰叶如苜莉，花如木兰，佛经伊兰，即此花也。
　　扃竹叶如紫燕而长白，抽茎作数花，瓣黄色，有朱点，结子如脂麻，实而近茎处，渐小，碧色。
　　蜀葵有红白二种，其花开自下而上，开尽而止。
　　绣球一花众蕊，圆凑如球。
　　金灯茎自上末分数枝各一花，攒聚如盘，光丽如灯，花叶不相见，俗名吊金钟。
　　紫兰高同紫燕，叶有数筋文，花如兰而色紫。
　　剪春罗二月生，苗高尺余，细叶柔丝，夏开花，深红色，大如钱，六尺周回如剪成可爱。
　　红蕉小如芭蕉，俗名美人蕉，花中出，腥红如笔可爱。
　　朱兰小如美人蕉，花正红，状如兰花，或名观音兰即此。
　　风车莲可作疯药。
　　夜来香香味清馥，入夜尤胜。
　　菊种类甚多，有黄、白、紫数色，有一卷书，姚家黄、麻姑衣等名，
　　台湾菊叶如茼蒿，花金黄色，瓣朵俱大於菊。

	

草属
	
　　蘋蘋有三种，大者名蘋，中者名荇，叶相似，而圆而小者，即浮萍。
　　萍季春始生一叶，经宿即生数叶。
　　芦丛生深处，溪涧最多。
　　藻有二种，水藻、聚藻。
　　仙捣烂熬汁，和清粉成冻，似石花而黑，可以消暑，名曰仙草冻。
　　鼠曲生平冈熟地，叶似马齿，上有白毛黄花，一名白艾。
　　水烛叶如蒲生，花似烛，团结如绵，可治金疮。
　　老鸦蒜生叶如蒜秧，背有剑脊。
　　菰根生水中，叶如蔗荻，一名茭草，夏月生菌，名菰菜。
　　白茅叶如茅，故曰茅，根牵连，故曰茹。
　　芒一名芭茅。
　　熨蕉叶青绿，如芭茅而短，阔叶柔软无刃，根叶可疗跌打。
　　吉祥叶如水仙，花如金灯，黄色。
　　莎莎草如韭叶而硬，光泽有剑脊，棱可为笠。
　　灯笼叶似龙葵，四五月开花结实，有四叶盛之如灯笼。
　　扫帚丛生，每窠二三十，茎似藜，嫩苗可茹，老可为帚。
　　狗尾一名秀苗，叶似粟而小。
　　寥蓼类甚多，有水、青、香、马、紫、赤六种。
　　荭亦蓼也，甚大，而花亦繁红，故曰荭。
　　状元鞭花叶皆如马蓼。
　　醉鱼生作小株，高者仅三四尺。
　　虎耳生阴湿处，面青绿，背紫。
　　酢浆有酸浆、酸母醋、三叶酸诸名，生道旁阴湿处。
　　地锦就地而生，赤茎黄花黑实，断茎有汁。
　　长生采悬梁间，不用滋培，弥岁长青。
　　葭苇之初生曰葭。
　　荻萑也。
　　席生水中，长四五尺，可为席，有圆、扁二种。
　　蓬有啮雕蓬，荐藜蓬。
　　老来娇即雁来红。
　　汉宫秋似苋而高。
　　苔苔藓，一名圆藓。
　　野葛叶名钩吻，俗名断肠草，解此毒者，以蜜灌之，复灌羊血，吐去，可不死。
　　仙人掌无叶，枝青嫩而扁厚，有刺，其汁入目，使人失明。种田畔可以止牛践，种墙头避火灾。

	

畜　属

	

　　马营中所畜，买之西北。
　　牛有水牛、黄牛二种。
　　羊吉礼用之，称曰柔毛，又名长髯主簿。
　　猪家畜，或谓之豕，其子曰豚，一名刚鬣，又曰乌喙将军。
　　狗长喙善猎谓田犬，短喙善守曰吠犬，体肥供馔曰食犬。
　　猫有黄、白、黑、驳数色，猫有病，以乌药水灌之甚良。
　　鸡一名烛夜，有五德，又曰德禽，曰家禽。
　　鸭一名骛，又有舒凫、家凫之号。
　　鹅有苍白二色，其肉最毒，且引风。
　　鸽名鹁鸽，儿童放之为戏。

	

毛　属

	

　　虎猛兽，黄虎窃食羊豕，黑虎无所不取，白虎坐食而已。
　　豹豹性暴故名，又虎生三子，一曰豹，则豹有变者。
　　熊熊者雄也，俗呼熊为猪熊，为人熊、马熊、猪熊常有之，人熊罕得。
　　鹿鹿千岁苍，又五百岁白，又五百岁成玄色。
　　麋麋性淫迷，故名麋。
　　獐獐喜文章，故从章，又獐性惊慞故谓之獐。
　　麂似獐而小。
　　山兕形如水牛而大，角白长而弯，节节有纹，食竹叶嫩草，蹄有爪，能上岩峻壁，米山、三头山，人尝见之。
　　豺豺柴也，俗名，体瘦如柴，其形似狗而颇白，前矮后高而长尾，其体细瘦，毛黄褐色，群行。虎最畏之。
　　狼形大如犬，而锐头尖喙，白颊骈胁，高前广后，其色杂黄黑，亦有苍灰色者。
　　山羊一种大角盘环，至百斤，一种角细，谓之苋羊。
　　山犬古谓田犬。
　　野猪形如家猪，但腰小脚长，毛色褐，群行能与虎斗，最害田禾。
　　豪猪状如猪，而项脊有棘，鬣状如笄，白本而黑端，怒则激去，如矢射人，人谓此猪，多食苦参，故能治热风水胀，不治冷胀也，其肚犹良。
　　猿长臂善啸，便攀援。
　　狝猴一名沐猴，一名胡孙，一名马留。
　　狐狐，孤也。形似狸而黄，善为魅。旧传南邑小北门，有狐为祟，杨真人维以雷火制之，亡其一。康熙年杨姓人为其惑，至尪赢以死。近年有李姓被魅，代於小东门内，凉伞铺山上，遇救得活，俗谓为昔时亡去之狐为祟，卒无能捕之者。
　　狸野猫也，有九节狸、香狸、牛尾狸、果子狸之名。
　　兔礼谓之明际，俗曰硕鼠。
　　水獭一名水狗，水居食鱼，能知水性为穴，乡人以占旱潦，土人以其皮为领袖，一种名旱獭。
　　竹鼦一名竹，俗呼土，如鼠而大，门牙朱红，肥美可食。
　　鼠此室中鼠也，俗呼老鼠。
　　黄鼠狼一名鼬鼠，毫与尾可作笔。
　　黄鼠一曰礼鼠，见人则交前足拱，而如揖，故又名拱鼠。
　　山元中记，山精如人，一足，长三四尺，俗谓独脚鬼，能隐形入人家淫乱，致人成疾，放火窃物，大为家害。

	

羽　属

	

　　喜鹊鹊呼唶唶，人闻其鸣则喜，一名乾鹊，知来岁风。
　　山鹊似鹊而有文彩，长尾，嘴脚赤，一说知来岁事鸟也。
　　慈乌此鸟初生，母哺六十日，长则反哺六十日，可谓慈孝矣，故一名孝鸟。
　　乌鸦一名老鸦，似慈乌而大嘴，腹下白，不反哺，亦名。
　　鸤鸠即布谷也。
　　斑鸠一名斑佳，有斑者，有无斑者，有灰色者，大小不一。
　　雉野鸡也。其飞若矢，一往而堕。月令谓：冬至始鸲，阳动则鸣，而勾其颈。
　　雉山鸡也。雉居原野，雉居山林。
　　吐绶鸡顶似雉，羽毛多黑，杂以黄白，圆点如珍珠，斑顶有嗉囊，内藏肉绶，每春夏睛明，向日摆之，项上先出两翠角二寸许，乃徐舒其颔下之绶，红碧相间，彩色焕烂。
　　白鹇似山鸡而白色，有黑文如涟漪，尾长三四尺，其性耿介，行止闲暇。
　　竹鸡因其声而名之，曰泥滑滑，多居竹林，形比鹧鸪差小，褐色多斑赤文。
　　鹑性醇，窜伏浅草，无常居，而有常匹，随地而安，大如鸡雏，顶细无尾，毛有斑点。
　　鷃鹑类，一名。
　　雀栖宿檐瓦之间，驯近阶除之际，故曰瓦雀、宾雀。
　　鹪鹩一名蒙鸠，生蒿木之间，层藩篱之上，状如黄雀而小，灰色有斑，声如吹嘘，窠如鸡卵。
　　燕元鸟，又名乙鸟，有二种，紫胸轻个者赵燕，有斑黑而声大者胡燕，春社来，秋社去。
　　鹧鸪随阳越雉，飞必南翥，俗谓其鸣曰：“行不得也哥哥。”
　　桑一名窃脂，俗名蜡嘴。
　　伯劳一曰博劳，又曰，又曰，即鷃也，夏鸣冬止。
　　鸜鹆俗名八哥，似而有帻，五月五日剪舌端，能效人语。
　　百舌一名反舌，又名鶷，形似鸜鹆而气臭，好食蚯蚓，春则鸣不巳，夏则无声。
　　练雀尾长，白毛如练带，其性仁。
