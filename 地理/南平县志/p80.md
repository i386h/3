<!-- { "loadSidebar": true } -->
　　吴子少綝成仪郑堂以祀先，而谓余曰：“先君尝穴土为坟。”命之曰：“死当埋此。若身后事当从简易，勿事奢饰。”不幸捐馆，余粗治丧事，作堂墓侧，以致岁时之思。卷曲散材，仅蔽风雨。丹艧之饰，屏皆不用。或过之曰：“噫陋矣哉！毋乃俭其亲乎，尔先人其果安此耶？窃惧怨恫之未泯也。”肃曰：“余先君与子先君，非特荐同年，官同等。盖素合志同道者，余虽弗得拜子刑曹君于堂下，然尝闻吾先君子之语曰：“礼与其奢也，宁俭。丧与其易也，宁戚。”今夫人不务孔子所为奢宁俭，易宁戚，岂知道者，小子志之。今由先君子之言，以卜其友之志，当无二道也。然则刑曹君其安于此也审矣。昔杜预过刑山见有冢焉，问耕父曰：“郑大夫祭仲，或云子产之墓也。遂率从者祭而观焉。遂道不窒其前，视无所于藏也。所用之石不取美者，而石不可用于世也。预将相土以为容柩之堂仪制，其取法於郑大夫。”杜预之贤，民到於今称之。刑曹君之志，其杜预乎。子之为堂而俭，是克承志也。吴子于是矍然而起曰：“予尝名其堂曰仪郑，其言适与子合。岂子之贫，然后知予之贫乎？抑家世学问，初无殊伦与，子其为我记其语可也。”余曰唯。夫晋室未振，敌国方强，当时群臣莫有为进一筹者，惟预与张华潜知主意。立赞其主，赫赫然振师，干戈南指，卵破车折。坐令勋业，与日月争光。余尝谓预之营葬，以郑为则，预之左右晋室，实以周召为则也。刑曹尝则郑葬矣，其所以则周召者，实付后人。堂之成适名之，而以子之才之学，且掇巍科居仕版，今日其有为也。夫如是，而知仪郑之意又远矣。
　　【注】㈠　邓肃：宋，沙县人，授鸿胪寺簿。

	

云雁庵记
	

宋　吴一鸣
　　吉溪距城五十里，厥地袤而夷，厥土沃而厚，厥山高而秀，厥水环而纡。扶舆清淑之气，物不能得，而人得之，为君子、为端人正士，盖地灵则人杰，固应尔也。夫有此宇宙，则有此山川。吾乡自秦已隶职方氏，涉汉迄隋唐，寥寥千百岁，未闻姓名通于上国。昔胡为而晦？今胡为而显与？天地之大德曰生，流行发达，虽颓簷败壁，穷岸绝壤，生意未尝间断。东坡所谓：沧海何尝断地脉，亦有人材为范模是也。昔者常衮使闽，始立学校训导。由是贡士与内郡等。夫闽犹昔之闽也，得常衮而后为士者盛，何地不生才，所患未有表率而风励之者尔。吾家由鼻祖伯仲十三公旷，十五公卓，来自浮光。耨其荆棘茅茨，驱其狐狸豺狼，而卜居于此。教子义方，以忠孝称。于是后来厥绍，而怡轩、东山、藏春三先生继以学呜，韬晦自将，不求闻达。而龟山、了斋公深知之，且序怡轩之文曰：“修之身，刑之家，施于有政，大学修齐治平之事业也。”其荐东山、藏春之书曰：“好学有守，介而能通，则圣门学道立权地位人也。”龟山、了斋岂为不情之誉哉？自时厥后，更唱迭和，有书累万言，而力诋新法之害者，吴潜也。有奏疏，而力陈更化，旋被增秩之褒者，吴君称也。校文而得中兴良弼者，吴方庆也。择婿必取道学之正传者，吴觏也。他如策勋秋闱，蜚英学校，擢昕廷之第，扬仕路之风，三百年间，肩相摩而踵相蹑。龟山谓轩之流风馀韵，足以遗其子孙，而化其乡者，诚哉是言也。一鸣幼从父兄，佩服三先生之训，敛衽诸先达之名。比壮侥幸1，每念先生清名大节，嘉言善行，载之方册焕如也。而未有表而出之，使后生晚近绍闻德言。至于先达诸公，声沉迹绝，亦将湮灭而无传。辄不自揆，撰次三先生行实，盖述延平之言志之，而非作也。刻而祠之雁庵云际寺，且匾曰：“三贤堂”。而又旁搜诰牒，得天圣以来，先达若干人，勒之坚珉，树之堂上。如一鸣不才，以浪先着鞭，亦得齿焉。他日趾遗芳而掩前闻，又将大书而特书矣。抑是寺以雁庵云际为名，盖隐然有雁塔云梯之意。吾乡登进士第，自怡轩始。而是寺乃怡轩读书之所也，故老指为佳谶。今也即是题名焉，岂为怡轩之美也可寻，而是寺之谶亦可符与。然名者实之宾也，无徒誉此寺之名。异时必有归咎於今日之题名者。书曰：“力穑有秋。”孟子曰：“无罪岁。”继自今必因其名而求其实之有志焉。则此寺永为一段佳话矣。呜呼！凡我同盟，其懋敬之哉。
　　【校】1.幸：原本作“侥”字，今据改。

	

水云村记
	

宋　黄裳㈠
　　长涧，自衍峰道广教出田坑始。从父得之於西南山之麓。取其一支，停之以为沼，走之以为渠。厨灶之以酌；桥跨之以渡。异花奇果，垂条倚实，飘云坠影在泉之上下。有云于山，朝而暮合。闲适之态，虚白之象，与夫流水相应。以无心相偶以不纷，俄然相得于东西，杳然相忘于得丧，其孰为此者耶？元丰之初，余自京师而还，省余从父流水之间。俯仰行坐，瞻顾燕笑。及夫日落而禽还，山暝而云收。援毫於壁间，乃以水云村名之而后去。自是郡人始知有水云村之可乐也。寻春逃暑，车盖相属。越十有五年，友人王公实来京师，谓余曰：“今为水云村主人矣，仆将益治之，养生于其间。”予曰：“子之得水云村，固可乐也；其亦知水云村之得子乎？”公实之为人，苟可而止。不为生而劳，不为名而伪。遇吟而忙，得酒而休。方东而俄西，未始而适莫㈡。要其中夷旷而惠直，是水云翁者也，君归乎哉。余后数年，亦筑草堂于衍峰。维钓舟于剑潭。是时水云翁藜杖而相寻衍山居士，肩累而忽往与。是两放相得于无情中，有舞有歌，有吟有谑。妙思绝景，不可得而究也。会归于至无，余之乐也。不知水云翁之乐，亦出於此乎？然则水云村之于我，果有分哉。故为之记。公实他日相从，出此以为质焉，镌诸石。
　　【注】㈠　黄裳：宋，南平人，元丰进士第一，政和间知福州，累迁端明殿学士，礼部尚书。
　　　　　㈡　未始而适莫：一视同仁，无偏爱。

	

延平路新修宣圣庙学记
	

元　虞集㈠
