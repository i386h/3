<!-- { "loadSidebar": true } -->
　　吏部朱公尉尤溪时，命其燕居之斋曰：“韦”。郡之儒先罗公仲素记之。吴郡户曹曹君令德铭之。宣和六年更兵火，栋宇易置。乾道七年塾猥当邑寄，公之子编修先生仲晦父，适以事来塾学于先生，相与访故“韦斋”所，得小室，虽非其旧，而风景不殊，遐想高踪，叹慕不已。先生亦然流涕，因出张舍人安国所作斋榜二大字，塾请揭之，并刻记铭，以成公志。惟公道学高妙，充之於身，洪纤中节。犹怀辩急之虑，而有佩韦之警！夫子曰：“德之不修，学之不讲，闻义不能徙，不善不能改，是吾忧也。”公之谓欤！
	

题集二程语孟解卷后
	

宋罗革
　　余兄仲素笃志好学，推研义理，必欲到圣人止宿处。以王氏解经释字，虽富赡详备，然终不得圣贤大学之意。遂从龟山游，抠衣侍席二十馀年。独闻至当，得洛中横渠语论颇多，乃编成语孟二解，记当时对问之语，不加文采，录其实也。廖仲辰於龟山门下与仲素为友，得其本录之。庚戌辛亥中，来聚生徒1於南斋，授予此本。廖讳衙，为龟山之侄婿，议论尤得壶奥。绍兴壬申六月念八日，弟革因阅此书，记於汀州教授厅云。
　　【校】1.徒：原本作“徙”字，今据同治本改。
	

书文集后
	

刘将孙
　　学记曰：“三王之祭川也，先河而后海，此之谓务本。”至哉言乎，此师友之定论也。考亭朱子，出延平李氏，延平出豫章罗氏，今朱子之书满天下，延平、豫章之遗文绪论，未有闻者。将孙一来延平，适兵革之后，慨然求之耆旧间。久乃得《延平问答》，其词语浑朴，皆当以三隅反者。且自谓：“不能发挥以文。”又久之，得《豫章家集》，所传者寥寥仅见，又非延平比。愚益信二先生之所以上接伊洛，而下开考亭者，初不在於言也。或曰：“其简也若是，道乌乎传？”余作而言曰： “兹道之所以传也。”子曰：“予欲无言。”又曰：文莫吾犹人也。躬行君子，则吾未之有得。言语之道盛，而自得之学隐矣，二先生之自得者，有不能得於言也；其所以传朱氏者，亦不在於言也。朱氏之得於二先生者，亦有不在於言者也。而朱氏之所为言之长者，其所授者无二朱氏也，朱氏之言，不得已而言者也。而世之求道者，往往必求之言也。则吾为斯道，慨然於此久矣！此集鸠集劳矣，宝守犹不易，此亦不必他求而附益之，先生之所为先生者，不在此。盖尝拜先生之晬容者，光风霁月，玉色金声。剑山青青，剑水流清。徘徊瞻极，何往而不闻金石丝竹之音也。

	

延平先生书院纪原
	

明李天同左史
　　延平乃杨、罗、李、朱四先生传道之邦。龟山先生，早学於二程先生之门。及归，明道目送之曰：“吾道南矣。”豫章先生师事龟山，延平先生又学於豫章，三先生皆剑人也。晦庵先生虽新安人，实生尤溪之尉廨。又从延平先生学，此传授之源流也。嘉定二年陈复斋宓来守是邦，遂访白鹿规式，创书院於南山之下，以为奉祀讲学之地。礼聘九江蔡念成为堂长，延请洪斋李燔定学规，捐俸市田，以赡生徒。时真西山帅长沙未上，亦来预讲。四方名士咸会。其后传守康重建祠堂於礼殿之侧，又籍废寺田以益之。初复斋以书院成，请於朝，乞赐额。当轴者格而不行。又尝请记於西山，旋复书之，记稿已就，以敕额未下，姑俟之。端平改元，今大参郑姓之赴阙，经从首谒祠堂，诸生因申前请，乃转达黄守埒为之露奏。至十月命下，宣赐“延平书院”为额。越明年秋，淫雨为沴，水突山颓。礼殿祠堂，一时覆压。所存者讲堂、四斋、及风雩桥。而山势壁立，虑有后患。董守洪谋迁之，下其议。诸生合辞曰：“迁之便。”遂相与度地於闻猿1洞，去旧址仅百步，地势平夷，径深邃，枕九峰，俯剑潭。迭清流，四面朝揖。绝市井之嚣，饱泉石之胜，真群居讲习之所。礼殿建於右，书院设於左，不相渎也。又创堂，以奉先生。讲堂前峙，四斋对立，视昔加辟焉。姑叙创移之大略，详列於后。李左史天同为记。
　　【校】1.猿：原本作“猴”字，今据改。
	

与教授公书一
	

宋李侗
　　侗顿首再拜。鼎元秘教尊兄座前：侗不见颜范甚久，咫尺时闻动静，深以自慰。梅雨方懋，伏惟燕居，爽垲颐神，尊候万福。侗块处山樊，绝无曩昔师友，不闻道义之训。朝夕兀坐，赖天之灵，尚得以旧学寻绎，以警释贫惫而已。其他亦何足言？苦於无侣，可以纵步。前造斋馆，以承近日馀论。临纸驰情未间，伏冀顺序，为远业加渐，以次升用，至叩，至叩，乘便谨上状，不宣。重午后一日，侗顿首再拜上。
	

与教授公书二
	

宋李侗

　　侗顿首再拜。鼎元秘书契旧：昨便中传示诲幅，并录示盛制，一睹心画，如见颜角。玩味以还，慰感未易可言。区区欲即嗣状，窃聆车马近与日者他适，以故未果於奉书，唯积倾仰耳！秋暑尚炽，远唯即日以还，庆侍尊候，动止万福。侗块处山间，绝无游从。赖有经史中，古人心迹，可以探赜。虽粗能遣释朝夕，然离群索居，不自知其过者亦多矣。尚何敢疏一二於吾兄者邪？忽得不外指示所志，一一谛思，足见别后造道之深，钦服！钦服！侗文采鄙拙，未尝辄敢发一语。近为朋游见迫，有一二小诗，辄不揆录去求教，取笑而已，非敢以求报辱也。便次有以警诲者，千万勿吝，至恳！至恳！咫尺未期会合，且冀勉厉，以赴省闱大敌。行席巍科，为交游庆！此外加爱为祷。七月十四日，侗顿首再拜。
	

与陈默堂书
	

宋罗从彦
　　从彦承喻，“圣道甚微，有能於后生中，得一个半个，可以与闻於此。庶几传者愈广，吾道不孤，又何难之不易。”从彦闻尊兄此言，尤著意询访。近有后生李愿中者，向道甚锐。曾以书求教，趋向大抵近正。漫录其书，并从彦所作小诗呈左右，未知以为然否？
	

诲子侄文
	

宋罗从彦
　　东邻有千条家，子孙不肖，博奕饮酒，驰马试剑，挟弹持弩，与群小为伍，见士人则逃遁。西邻有百贯家，子孙不羞里巷，不顾父母，日复如是。诸子前，行路人肉杖之曰：“为人子孙固如是乎？”二家之长，一日聚议曰：“吾二家子孙，不肖如是之深。治之，恐伤骨肉之情；不治之，则恐败先君之业。若之何而为是乎？”旁有客曰：“此乃至愚至贱之徒，终遭刑责而后已。吾将拉汝二人，访诸南邻万斛之丈人，请问训子孙之术矣。”南邻万斛之家数十人，入孝出悌，文行忠信。口不绝吟於六艺之文，手不停披於百家之篇。闺门之内，肃肃如也。闺门之外，雍雍如也。君之子孙如是，夫何为而至是也？南邻万斛丈人曰：“吾之诲子孙也，非鞭非笞，非诟非骂，但写唐文人杜牧示小侄阿宜二句，又写本朝宰执诸公仿杜牧示侄联句，又写范文正公家训题东轩壁句，时人谓之东壁句，吾将示之，仿效写於东壁，示子孙尤佳。”
　　东西二丈曰：“敬闻命矣”，愿将本以写於壁焉。
　　杜牧曰：“愿汝出门去，取官如驱羊。”
　　富郑公曰：“愿汝出门去，锦绣归故乡。”
　　韩魏公曰：“愿汝出门去，早早拜员郎。”
　　范文正曰：“愿汝出门去，翰林著文章。”
　　曾公亮曰：“愿汝出门去，锦绣为肝肠。”
　　陈了斋曰：“愿汝出门去，柱石镇岩廊。”
　　真德秀曰：“愿汝出门去，德行重八方。”
　　后苏东坡打诨1示子苏迈曰；“愿汝出门去，勿玷辱爷娘。”
　　罗古人即仲素先生也，族有不肖子数人，撰此以勉之！况其亲子弟乎？此见仲素先生仁也。故曰：“仁者之言其利溥哉。”族人罗绰敬跋
　　罗仲素先生无书不读，深造圣经之奥旨。有志於学，无志於仕。不求人知之，人自知之。远近之士，闻风慕道，踵迹而前，肩摩而袂属也。予尝得其诲子弟文藏之，以为家宝。今镂2板以广其传，幸观览者，诵其文而究其义，师其言而尊其人。为尊长者劝焉，为子弟者勉焉。其有补於风教岂细也哉。传曰：君子之言，信而有徵，其先生之谓乎！然则信斯言也，宜书诸绅。隆兴元年六月十五日，左奉议郎致仕赐绯鱼袋孙大中敬跋。
　　【校】1.诨：原本作“浑”字，今据改。
　　　　　2.镂：原本作“缕”字，今据改。
	

小简借遵尧台衡录
	

宋李侗
　　侗向承见喻，旧写得罗先生遵尧、台衡二录，欲望颁示一观。若蒙寄附便来，甚望！盖兀坐绝无过从，正赖师之说，散胸中溃溃耳。有吾兄昔日唱和佳篇，亦冀不外相示。看毕，即上纳也。侗再拜。
	

祭李延平先生文
	

宋朱熹㈠
　　道丧千载，两程勃兴。有的其绪，龟山是承。龟山之南，道则与俱。有觉其徒，望门以趋。唯时豫章，传得其宗。一箪一瓢，凛然高风。猗欤先生，果自得师。身世两忘，惟道是资。精义造约，穷深极微。冻解冰释，发於天机。乾端坤倪，鬼秘神彰。风霆之变，日月之光。爰暨山川，草木昆虫。人伦之正，王道之中。一以贯之，其外无馀。缕析毫差，其分则殊。体用混元，隐显昭融。万变并酬，浮云太空。仁孝友弟，洒落诚明。清通和乐，展也大成。婆娑蚯林，世莫我知。优哉游哉，卒岁以嬉。迨其季年。德盛道尊。有来抠衣，发其蔽昏。侯伯闻风，拥彗以迎。大本大经，是度是程。税驾㈡云初，讲义有端。疾病乘之，医穷技殚。呜呼先生，而止於斯。命之不融，谁实尸之。合散屈伸，消息满虚。廓然大公，与化为徒。古今一息，曷计短长。物我一身，孰为穷通。嗟嗟圣学，不绝如线。先生得之，既厚以全。进未获施，退未及传。殉身以殁，孰云非天。熹也小生，丱角㈢趋拜。恭惟先生，实共源派。訚訚侃侃，敛衽推先。冰壶秋月，谓公则然。施及后人，敢渝斯志。从游十年，诱掖谆至，春山朝荣，秋堂夜空。即事即理，无幽不穷。相期日深，见励弥切。蹇步方休，鞭绳已掣。安车暑行，过我衡门。返饰相遭，凉秋已分。熹於此时，适有命召。问所宜言，反覆教诏。最后有言，吾子勉之。凡兹众理，子所自知。奉以周旋，幸不失坠。归装朝严，讣音夕至。失声长号，泪落悬泉。何意斯言，而诀终天。病不举扶，没不饭含。奔走后人，死有馀憾。仪形永隔，卒业无期。坠绪茫茫，孰知我悲。伏哭柩前，奉奠以贽。不亡者存，鉴此诚意。
　　又
　　山颓梁坏，岁月不留。即远有期，亲宾毕会。柳车既饬，薤露怀悲。生荣死哀，孰不推慕。熹等，久依教育，义重恩深。学未传心，言徒在耳。载瞻穗綍，弥切悲伤。筑室三年，莫酬夙志。举觞一恸，永诀终天。呜呼哀哉！
