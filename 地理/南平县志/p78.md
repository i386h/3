<!-- { "loadSidebar": true } -->
　　夫燕梦吐丝，非弦歌之政也。鼠肝虫臂、非黻藻之材也。伊昔谢华启秀之英，抽秘骋妍之彦。博存古义，辨章旧闻。金箱玉版，穆满之所曾窥；麟阁鸿都，惠施之所不见。翔文章之府，馥馥森森；登著作之庭，元元本本。鸣珂虎观，瘦羊博士之衔；授简兔园，司马大夫之座。鬱为时栋，舒作国华。艺苑美谈，於今为烈。粤自水精匿曜，赤制炳灵。摭拾残灰，珍储敝帚。朱游折角，匡鼎解颐。延君弟兄，中垒父子。曲台珥笔㈠，天禄燃藜㈡。十四家㈢章句师承，九千字学童律令。无咎悔亡，务拾遗而补缺；曰若稽古，夸累牍而连篇。著籍传经，均辟太常之试㈣，发言聚讼，难持廷尉之平。北海郑君东君隐德。蒐汲郡之璅语，披端门之瑶书。绍家法於扶风，立士乡於高密。纬候兼精，扈丹林之牒；龙蛇入梦，赤虹黄玉之神。日驭鸣鞭，桦缸失彩；雷门訇响，布鼓无声。虽抵排者魏有子邕；而疏证者唐推冲远。三代两汉之精，如记朝仪於绵蕝㈤；荟诸子百家之说，惟徵物始於檀弓。羌俭岁之膏梁，众材之櫾括也。若夫南、董不作，罕兼三长㈥；风骚既亡，畴读千赋。编年纪传，仗迁、固之上才；入室升堂，让卿云以翘秀。当涂典午而降，玉塵谭清；关中洛下诸贤，仙葩萼跗。名都白马，飞轻盖於西园；文梓青牛，发哀絃於北地。刘舍人雕龙隽恉，挟策当车；沈记室雌霓奇悰，赏音击节。卢、王翰墨，江河万古之流；李、杜文章，瑜、亮一时之杰。輘颜轹谢，前无古人；禘汉宗唐，后有作者。剑浦上游奥壤，道学名区。仙灵棲息之邦，神物飞腾之地。旧有讲塾，名曰道南。泉明之松菊荒芜，仲尉之蒿莱掩映，玄黓1阉茂之岁，郡守铁岭广公，买山半亩，考室数楹。滩流塔影，含辉於庭户之间；琴韵书声，振响於溪山之外。高斋清昼，胜忆蓬瀛；古道斜阳，喧无车马。可以领松泉之远韵，契麋鹿之幽情。然而文献无徵，风流代谢。失匡卢之面目，学优孟之衣冠。未精周礼，不敢题糕㈦；轻诋公羊，竟同卖饼。戈舂指侧，莛击锥餐。吕盗田斋，刘窃新汉。貌似空托於虎贲，皮傅2终惭其羊质。而且五日三豕之讹，八病四声之陋。暗鼙婆之出典，沿祈乐之旧文。轧干喑哑，滥吹南郭笙竽；淤絮车斜，孰执中原旗鼓。安所习而毁不见，班掾3攸讥；学莫便乎近其人，孙卿是勖。山阴　松云李公，来守是邦，犹存积习。瞻4玉堂於天上，旧梦都非；搴铁网於海中，新阴己渺。一瓻孰借，空思阅市之人；两版谁家，莫问丛书之地。慨其固陋，为溯根源。属坐啸之多闲，进诸生而讲艺。揖长裾之茜茜，集方领之莘莘。名山日观，七十二代㈧之茫然；奇字灵亭，八十一家之莫识。爰捐鹤俸，用劝鲰生。无多分润，廉泉之一勺皆甘；偶藉高呼，学海则百川终到。一缣争畀，竟成集腋之狐；四部俄全，略似窥斑之豹。虽复颖川廷寿，传伐鼓而考钟；安定修芝，侈升堂而设馔。蔑以加也，不其伟欤。方今玑镜临轩，羲轮甄度。探秘纪於龙鱼，符开委宛；拾残膏於蟫蠢，神守长恩。朱履訚訚，考上丁仲丁之箧；丹函秩秩，齐大酉小酉之山㈨。翘瞻北极，文章辉联华盖；剧喜东来，柱史气度函关。从此经写巾箱，词删幋帨。证虺纹於樊鼎，抚融扁於齐尊。身游福地，夸册府之珍藏；人托仙丹，溯鸿流以津逮。采虞初之裨说，九百名家；摛曼倩之庾词，三千奏牍。毫挥锦字，朱英玉彩之签；衣染炉香，枚叟邹生之笔。天葩清丽，才倾谢草江花；藻彩温醇，光夺隋珠荆玉。则桓荣车服，应知稽古之荣；而张叔诗书，长拜授经之化。南邑孝廉王朝俊，太邱仲弓之德，小冠子夏之风。霜戈电戟，代有英姿；画栋珠帘，门多慧业。克襄厥事，快睹有成。并纪清徽，以告来哲。所愿鸿都之士，益继长而增高；鹄立诸生；咸深思而好学。三馀诵读，多来问字之车；万本流传，长举曝书之会。
　　【校】1.玄黓：原本作“默”，今据改。玄黓阉茂即壬戌。
　　　　　2.傅：原本作“传”字，今据改。
　　　　　3.班掾：原本作“斑椽”，今据改。
　　　　　4.瞻：原本作“赡”字，今据改。
　　【注】㈠　曲台珥笔：曲台，汉天子射宫名。珥笔，戴笔为记。
　　　　　㈡　天禄燃藜：天禄指天禄阁，用藜为燃光最明。
　　　　　㈢　十四家：十三经加大戴礼。
　　　　　㈣　太常之试：唐，王彦威为太常。
　　　　　㈤　蕝：同纂。
　　　　　㈥　南董不作，罕兼三长：南董指南史，董狐，皆春秋时良史。三长，唐刘知几尝言史家有三长，才智、学问、识见。
　　　　　㈦　未精周礼，不敢题糕：指唐刘梦得作九日诗，不敢用糕字，以五经中无此字，周礼中糗餈即糕。
　　　　　㈧　七十二代：谓古来泰山封禅之人君七十二人。
　　　　　㈨　齐大酉小酉之山：大酉、小酉，名山，湖南阮陵县西北，此山洞穴尝藏古书千卷，转为藏书之多之意。

	

延平校武场义冢记
	

清　官志涵　检讨邑人
　　乾隆四十九年甲辰五月，天气晴明，兼旬无雨。二十一日晓起，忽报东溪暴涨二丈余高。怒浪黝黑，漂流连株树木，合栋房屋，一切物件，不可殚悉。沿溪男女号救之声不辍，间有捄拯得活者，百之一二耳。竞一日夜，涨势未平。明日，浮尸蔽江，遭洄洑旋涡，不能直去者亦百之一二，予闻而伤之。忆甲申客兰溪，过浦江，邑长平和何君子祥语予，昔泊舟延平水南，登岸闲步至南山寺，寺后一殿奉大士像，一神面蓝牙獠。其间棺停累累，心恻久之！意他日得官，少余薄禄，当为瘗之，今以累吾友。遂於曾醒吾同年假银五十两相属。予细询其地，则水东之狱庙，停柩者庙后之老佛殿也。非水南，延平亦无所谓南山寺也。予归访老佛殿，墟矣。问所停棺，则经官押葬，无复留者。时何君量移平阳，予既无以复其命。而予亦东西奔走，无缘与何君合办，寸衷耿耿，怀此忽二十年。岂意今者洪水为灾，尸骸遍岸，予适家居，闻而瞿然曰：“吾乃今有以报何君矣。何君所见者柩也，虽未埋，而皆有主者。非如此累累，不识其谁何。而肉脱肢解，暴露於水涯石罅，真不堪见闻也。”乃谋之堪舆家，得东校场山一片。命工为冢，甃以瓴甋。自延福门东岳庙至凿滩，检拾遗骸，以臈月望日埋之。其不全者若干，裹以麻布环埋冢中。一具颇全，购缸敛之。又一罐，即造冢时工所伤者，易以新罐，而共掩之。吁，何君本为岳庙之停柩，而不虞二十年后，有遭水之遗骸。何君因停柩而愍之，而不料遭水者，并棺骸且飘零。并无人焉，过而问之。当时予嘉何君之义，故受其托而不敢辞。今日感漉灾之骸，乃思以慰何君之心，而广何君之义。独惜何君已化去，不及知此事。犹幸予衰老尚存，稍以无负冥冥之良友。可窃附仁人君子，而成此举。瘗毕，设酒馔，为文以祭之。且嘱后人继志，而封殖之，遂为之记。

	

延平府义冢记
	

清　广善　郡守铁岭
　　嘉庆己未秋，余由工曹，出守延平。延平本瘠土，人死不能葬者，久则辄以火化。余下车谆切禁之，其风顿息。明年大水，巡视郊外，败棺破瓮，白骨璨然，为之心恻！因捐俸买山若干亩，令吏胥编册籍。有力之家，令其各自迁葬。余则次第掩埋，凡三千二百一十有一，无主者居其大半。中有姓氏名籍可稽，揭而书之。并置木榜二，於郡城隍庙中，以俟其后人卜地改葬，庶几一览而知也。自庚申1秋迄辛酉春，七阅月而事竣。南平孝廉王君朝俊，县尉黄君肇愈，实董是役。余劳二人以酒，复为文以记之。俾延平之人，皆晓然於火葬之非礼，交相劝阻2后有仁心为质如二君者，苟能修明其事，踵而增之，即以此为嚆矢焉，是更余所厚望也夫！延平郡守铁岭广善撰。
　　【校】1.庚申：原本作“庚辛”，今据同治本改。
　　　　　2.阻：原本作“沮”，今据改。

	

重修同仁桥记
	

清　李尧栋㈠　郡守山阴人
　　郡南同仁桥，去城百里，旧名黄龙。成化初邑人建之，佥事伍公为之记。嘉靖初坏於水，郡守彭公澄建。隆庆时复毁，郡守林公梓重建有记。本朝坏於1水，复毁於火，倾圮历有年矣。是桥地当孔道，往来者络绎。而两岸少人居，风晨雨夕，问津苦之。兹荷　前府广公，在任四载，修理书院，创建义学，瘗埋枯骨，凡有关於地方者，咸捐廉饬办。复悯觅渡之维艰，冀舆梁之告成，首捐廉俸，议修是桥，较旧制更为增高，加以亭宇。经营数月，而桥将告成焉。忽於春仲，山水夜发，桥木石墩，又被冲塌，邑人咸共惜之。余来承乏是邦，图成善举，仍属孝廉王芳亭董其事。但经费浩繁。裘须集腋。除官捐外，数尚寥寥。而各邑中绅士，咸以利济为怀，共勷盛举。各解囊捐资，随缘乐助，俾速告竣。非惟克成前政之善举，亦足以见诸君子谊登桑梓，为善於乡之美意也夫，是为记。
　　【校】1.坏：原本作“埌”字，当误，今据改。
　　【注】㈠　李尧栋：清，上虞人，乾隆进士，官至湖南巡抚。

	

记
	

	

南剑州陈谏议祠堂记
	

宋　杨时㈠
　　延平旧有学，负城之隅，枕西山之巅。士之肄业於其中者，无虚室。建炎四年为贼所焚，知州事刘侯子翼、视旧址险而隘，故迁之城南，就夷旷也。方经始未及成而去，今太守周侯绾之来也，市材鸠工，以终其事。教授石君公辄实董其役，二人相与协力成之。又即西偏，立谏议陈公莹中之祠，岁时从祀焉。堂成属予为记，余谓周侯之政，知所先务矣。谨庠序之教，追祀前哲，以矜式士类。非有尊德乐义之诚心，无以及此也。世之为吏者，举以治文书，理民讼为急。而不知使无讼者，有在於是也，可无述乎。乃究其本而为之言曰：“自孟子没，圣学失传，六经微言晦。餂於异论。宋兴，锄类夸荒，养息百有余年，名儒继出。至嘉祐、治平间，文物之盛，未有前比也。熙宁更新法度，以经术造士。世儒妄以私智之凿，分文析字。而枝辞蔓说乱经矣。假六艺之文，以济其申、商㈡之术。一有戾己，则流放窜殛之刑随其后。虽世臣元老，概以四凶之罪目之，天下靡然，无敢忤其意者。故佞谀成风，而正论熄矣。士气不振，积至於崇宣述其事，而流毒滋甚焉。当是时，横流稽天。而莹中以身扞之，几灭顶而不悔。刚大之气，充塞宇宙。先知之明，为时蓍龟。非命世之才，而自拔於流俗者，未之有也。寘之学校，使后生晚进，日睹其遗像，宜有向风而兴起者。异时羽仪天朝，使奸谀屏息，将必有人矣。至是邦人，思咏周侯之遗德无穷已也。
