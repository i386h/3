<!-- { "loadSidebar": true } -->
　　日出度松岭，露香霏羽衣。潇潇夜气清，苍苍烟径微。川光浴秋容，萝影挂夕晖。冰轮展空阔，飞辙无因依。拟掬星渚波，恐触天孙机。偓佺何时见，沆瀣聊独辉。未应青霞志，即与素愿违。稍收尘外轸，憩此岩下扉。清吟写万籁，妙想绝百非。不须河汉言，尽解纷华围。飞仙亦戏剧，玄1学乃庶几。鳌山切丹极，岁晚行将归。
　　【注】㈠　朱松：宋，婺源人，累官司勋吏部郎。

	

游报国寺
	

宋朱松
　　掩关味诗书，青简亦已槁。相携出东城，及此风日好。僧檐覆溪绿，共取一樽倒。眷此山松阴，不接牛马道。殷勤玩流光，齿发行且老。诸公奠九鼎，帝室欣再造。优游容我辈，放浪事幽讨。念君东山姿，文字富天藻。夙期在经纶，弹冠苦不早。宁如杨子云，白首太玄草2。

	

咏归堂
	

宋杨时
　　结庐东山阿，恍然俯城堙。下有蛰龙渊，浮光薄层云。彼美谷口翁，杖屦来往频。明月足为友，顾影相与僯。撷芷佩芳兰，不与麋鹿群。虚堂发辉素，黄卷日相亲。采薇芼晨羹，弋凫侑清樽。曝日自岩窦，携童浴溪滨。微吟曳双屧，踏破苍苔纹。归欤自乐只，此意将谁论。点狂圣所与，聊欲继馀芬。
	

老圃亭
	

宋杨时
　　昔君居隐沦，投竿拂珊瑚。今来寓谷口，结亭事春锄。亭下十馀畦，蔚蔚有嘉蔬。野果含朱蕤，蔓实垂青桴。篱根有蹲鸱，晨炊胜雕胡。岂惟充君腹，邻里亦餍馀。疏泉动地脉，硗确成膏腴。谅彼汉阴人，机械非吾徒。避俗柴桑翁，不复叹荒芜。倦怀经纶手，治此一亩居。知子非隐沦，聊以寓壮图。人生出处分，礼义安可逾。兹谋异樊须，甘作小人儒。

	

和张公叙别　古风
	

宋罗从彦
　　良工创新第，潇洒侔洞府。经营未毕工，四面方兴堵。蛟龙忽夜徙，空中震雷雨。亲旧贺於门，主人迎孔户。连唤凤儿来，藏书几多部。为我张广筵，酬宾酌以旅。人谓主公贤，敦朴嗤峻宇。规模出心匠，务卑由乃祖。欲图久安逸，勿辞暂劳苦。忠孝阐家门，诗礼光族绪。居室云苟完，谦冲弥自处。玉石不分别，鹤鸡谩为侣。
　　顾予局促辈，乡评少推许。尝游庄岳间，喜作齐人语。何幸天相之，幡然交邹鲁。早年钦大名，驰书聊以序。比来揖春风，谈笑挥玉塵。见之名利尽，久侍岂无补。素志已深酬，青眼犹相与。默念汤盘颂，未为倾肺腑。何当惠古风，锦绣施笺楮。妙曲诚寡合，取则凭柯斧。

	

百丈山
	

宋朱熹
　　执热倦烦局，驾言起宵分。随川踏晓月，度岭披朝云。攀缘白石梯，拂拭苔藓纹。喷薄惊快觌，琤琮喜先闻。奇哉此精庐，眇然隔尘氛。诸公肯同来，定非俗子群。永日坐清越，短章策奇勋。慨然念畴昔，离居已荒坟。中路忘磬折，寸心漫丝棼。唯应泉石愿，三生有馀薰。兹游护重寻，十载心氤氲。他年访旧躅，山灵莫移文。

	

茶洋驿
	

元萨都刺㈠
　　白云飞出山，怒劈苍峡裂。幽谷湿晴云，绝壁洒飞雪。万折入沧海，龙宫水晶阙。簸扬弄珠人，冰帘挂寒月。
　　【注】㈠　萨都剌：元、雁门人、字天锡、太定进士，官御史。

	

剑溪草堂
	

明顾璘
　　汤汤剑川水，汇彼东西流。漫衍各殊派，赴海同所由。古人隐龙剑，灵光烛穷幽。神宝閟千载，象罔焉能求。卓哉李延平，凤举遗高邱。元论启曾闵，遗绪绍孔周。化宿去已远，精舍虚寒秋。郑子秉嘉尚，筑室事藏修。六籍莽充栋，超然冀冥搜。一承公车召，遂为青锁留。明廷风云会，献纳输良筹。岂不乐康济，长怀岁月遒。登高望故里，抚杯良悠悠。

	

风波岭
	

明罗明祖
　　危岭延十里，堪复号风波。风撼侵星座，波飞倒汉河。潭澄鹇沐浴，树压鼠婆娑。祗应崎岖死，何时释网罗。

	

自浦城至延平
	

徐　渭㈠
　　溪山孕铁英，怪石穿水黑。马齿漱寒流，冶火融自滴。方艇走石罅，白日飞霹雳。操舟信有神，出入坦然适。以知庖丁者，解刃有馀力。循理称达人，险滩亦何戚。
　　【注】㈠　徐渭：明，浙江山阴人，字文长，诗文书画皆工。

	

黯淡滩
	

徐　渭
　　黑鳌穴地出，噀沫从天下。春雪趺深潭，惊雷迸铁罅。回思身所经，险怪几日夜。老石万片焦，飞湍千里射。药叉窥绿渊，人命轻一诧。或似鼓大冶，青铜沸将泻。女蜗散馀砾，顽渣搅不化。念彼既怃然，值兹殊可讶。短桨起沈舟，凸字捩深。因之误丝发，长与世人谢。浪怒一何愚，终古不得罢。有时搏阴飙，寒色惨朱夏。借言吕梁叟，何时恣闲暇。余虽愧达人，笑对成一吓。

	

将游溪源从人借车徒不应
	

谢良琦
　　性爱游溪山，苦无济胜具。从人借车舆，即事多抵牾。自惟冰雪姿，与世动作忤。贫旅众所轻，宁不守其故。奋然成独往，敢曰猛虎步。林莽屡登陟，峰峦隐回互。有时升层冈，旷望豁毒雾。有时俯深磵，响答辨吞吐。小立双树间，缥缈领深趣。经年事肉食，常恐流水住。修途企丹崖，相失亦已数。及兹腊屐初，六合快驰骛。寄谢高车子，胡为感行路。

	

芹溪夜泊
	

明胡琼㈠
　　丹枫俯清溪，望望烟树斜。长洲作虎踞，茅屋皆人家。揽衣欲登眺，畏此多含沙。离人怨止宿，夜静江声哗。
　　【注】㈠　胡琼：明，南平人，正德进士，历按贵州、浙江有声。

	

经延平津
	

明林鸿㈠
　　昔人双宝剑，经此化神物。晋室已寥寥，剑光犹未没。红缠斗牛气，黑漾蛟龙窟。千里一寒流，池波向溟渤。幻化窅莫测，沴气闭复开。有时潭水上，白日飞云雷。伊予叹灵异，狂歌负奇怀。回船向明月，浩荡秋风杯。
　　【注】㈠　林鸿：明，福清人，以人才荐至京师，官至精膳司员外郎。闽中十才子之一，鸿为之冠。

	

舟次镡津
	

明王恭㈠
　　木落天气凉，鸿飞水容夕。微灯射远沙，夜榜邻幽石。月色栖处寒，霜花坐来白。遥见九华峰，苍苍但萝薜。
　　【注】㈠　王恭：明，长乐人，永乐初以待诏翰林。

	

应雨亭
	

胡　谧㈠
　　剑津今使君，兰台昔侍史。寸地蔼阳春，千里煦赤子。维时夏已深，旱魃势方恣。农民忧曷任，苗稼焦欲死，使君躬祈祷，辛苦凡百至。礼神肃坛祠，檄龙遍渊水。徒跣忘足胝，斋洁祛肉味。一诚格苍穹，连日沛甘雨。旱气片时收，欢声四郊起。川源无涸容，四野生意。翻然致有收，允矣乐丰岁。念此弭灾功，咸为使君喜。花封有贤令，感激重民事。作亭俯城堙，具瞻昭令誉。殷勤索我诗，纪德思不坠。使君强壮龄，况复富才艺。起拜行有期，权舆应在此。
　　【注】㈠　胡谧：明，会稽人，景泰进士，擢广东参政。

	

滩行五首
	

陈朝俨
　　溪石齿牙利，溪水蛟鼍吼。船落水石间，千山疑马走。转盼已惊心，咫尺恐失手。长梢拒其前，横桨翼其右。撇捩如突围，一揽出阵后。大声隐地雷，语噤常闭口。水平嫌船迟，滩急喜船疾。快意伏危机，徐行可无失。当其履险时，亦未判凶吉。君子有戒心，为虑常自密。小人有幸心，不记出险日。
　　溪水无停流，易盈亦易涸。水满石潜形，水浅石露锷。知机或不早，始悔从前错。刚柔迭相催，趋避谁可托。石兮何时平，无为苦作恶。於汝卜进退，应亦点头诺。前船如梭飞，后船如箭掷。前船落坑堑，后船畏毒螫。竟同壁上观，或反挤下石。险隘争一门，缩手乏良策。岂无援溺心，自顾不遑惜。死生诚有命，怨尤亦何益。生不识风波，见险弗肯避。颇纵耳目观，好事等儿戏。老成有危言，听言或如醉。及其遭跌蹉，梦寐亦相悸。所以天下事，一一要历试。

	

感遇戊戌三月二十四日，余张桥至护城，黄雾四塞，俗人呼为黄沙。
	

游居敬
　　圣人握元化，璇玑律天时。大道或雕凿，阴阳相蔽亏。我行护城野，黄云蔽空飞。纷若尘沙集，暗如黑雾驰。咫尺色莫辨，闭目惧莫支。问之仆夫者，髫龀未遇斯。前日大风作，三月雪花披。感遇方未已，忧冲又在兹。
　　又
　　天王振纲纪，臣治恐有欺。贪墨去泰甚，蟊贼众志疑。轮埋豺虎避，辔缆印绶辞。不然金瓯盛，儆戒虑仳离。赵高指鹿马，谗言变是非。刘向上封事，汉治实鉴之。深陈否泰理，正直异诡随。怠荒生盛满，君子慎其微。呜呼苞桑系，昭假在转移。祸首福所倚，阳盛阴乃衰。众贤方济济，讵无傅3与伊。肮脏多龃龉，蹲沓恒游嬉。存亡在所任，古帝重得师。谁陈一德语，载歌七月诗。一朝烟雾扫，翱翔威风仪。琴瑟更乃协，嘉谷去其疵。王道本荡荡，所贵无偏陂。我方赴薇省，何以播音徽。

	

延津春浪
	

施开治
　　延津春浪发，每见心为惊。不是剑将起，如何龙欲争。横波遮四岸，回湍拍山城。舟子为射利，飘然一叶轻。

	

观造竹纸五十韵
	

朱彝尊㈠查慎行
　　信州入建州，篁竹冗於筱。朱居人取竹纸，用稚不用老。查遑惜箫笛材，绿波一例倒。朱束缚投深渊，杀青特存缟。查五行递相贼，伐性力揉矫。朱出诸鼎镬中，复受杵臼捣查不辞身糜烂，素质终自保。朱汲水加汰淘，盈箱费旋搅。查层层细帘揭，焰焰活火。朱舍粗乃得精，去湿忽就燥。查擘来风舒舒，暴之日杲杲。朱箬笼走南北，适用各言好。查缅惟邃古初，书契始仓暤。朱自从史记烦，方册布丰镐。查中经祖龙燔，孰敢扑原燎。朱漆简及韦编，残灰迹同扫。查当时祸得脱，赖尔生不早。朱汉代崇师儒，家各一经抱。查戮缉蒲柳姿，刀削讵云巧。朱如何创物智，乃出寺人造。查麻头鱼网布，弃物收岂少。朱后来逾争奇，新制越意表。查山苗割藤芨，水澨采苔藻。朱桑根斧以斯，蚕茧机不绞。查澄心光致致，镜面波皛皛。朱砑宜金粉膏，绘作龙鸾爪。查桃花注轻红，松花染深缥。朱鸦青蜜香色，一一随浣澡。查十样益都4笺，万番传薛5稿。朱纷然输馆阁，逖矣来海岛。查要为日用需，若黍稷梁稻。朱惜哉俗暴殄，涂抹太草草。查俗诗蛙蝈鸣，俗书蛇蚓绕。朱俗学调必俳，俗文说多剿。查流传人有集，刷印方未了。朱积秽堆土苴，徐殃毒梨枣。查或汙瓜牛涎，或供蠹鱼饱。朱或为肉马踏，或被饥鼠咬。查黏窗信儿童，覆瓿付翁媪。朱遭逢幸不幸，所系岂纤秒。查平生嗜奇古，卷帙事研讨。朱秘芨藉尔钞，籝金匪我宝。查响搨溯籀斯，断碑拈洪赵。朱提携白剌史，著录庶可考。查由拳法失传，将乐槽苦小。朱楚产肌理疏，晋产肤泽槁。查物理相倍蓰，美恶心洞晓。朱非无云霞腻，爱此霜雪皎。查小迭熨贴平，捆载赴逵道。朱预恐压归装，又滋征榷扰。查
