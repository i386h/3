<!-- { "loadSidebar": true } -->
　　天子命，简任南平之次年戊辰春，以邑志缺略八十馀年1，纂辑考其成。夏六月，道南书院瓦烈於风，筹资建大门。修其废其桥梁涂路，并东偏北隅之城郭。及城东西延小水门楼堞，俱以时修举。冬十一月拨林重、太平、保福、西岩四寺租，三百二十石，於白塔、若村、虎鼻山、林重寺、馀东、保福、明洋当、龙堀、八乡，立八义学，延师课之。己巳春、於府署东，创建文昌阁，附构讲堂，及诸生书楹，以为文昌书院。夏四月，王台衿耆，以街中旧有关帝庙基久废，请建为书院。乞先定其额，余因以“经正”颜之。而甚嘉诸君子之翘翘於向义，所以为今子弟，及后世数百年子弟计者，至深且远也。按志，王台分天竺、太平、资福三里，岐为十五图，得乡村九十有二。王台本乡二千馀户。其远近若：溪后、王泥墟、甲头、埂头、前村、高埠、罗墩、上伏坑、游墩、菜元、井窠，每村皆以数百户计。星罗棋布，生聚於郡西七十里外，汀水绕后，邵流抱前，双溪皆汇於沙溪口。奇峰嶙，有万马自天盘纡，嶪之观。五代伪闽王，王审知於此筑台，为游观地，以是得名。今废后，土人锄山偶及其堆，皆磁灰空贮之。去十里有王埠，相传即审知裔。南五里冯尚书之墓在焉。迩来少陵夷矣。今诸君子以建书院请，而予重以“经正”为额也，岂无意乎？子思子曰：“经纶天下之大经。”子舆氏曰：“经正则庶民兴。”经、常也。五常、谓人之伦。伦者，人之所以为人也。庶民去之，君子存之，人禽之界，争此几希耳。三代之学，皆所以明伦。尽伦之事，充其极，虽圣人亦自以为非止境。质言之，则与父言慈，与子言孝，与弟言恭，菽水言欢，徐行后长，非高远不可企及之事也。特圣贤之尽道，无间斯须。而常人之由道，每多离合。则於心之存不存辨2之耳。是以十六字之传，统於心，十三经之理，统於敬。敬非拘束羁缚之谓也。动而省察，静而存养。不可告人之事，不可见诸行。不可告人之事，并不可投诸心。五伦之事，人心之理也。人心之理，天之理也。时时以此理入於心，时时以此心入於理。使心与理合，而不使之偶离。以此尽孝，以此尽弟，以此参天地，赞化育，岂别有他道欤？夫理无所不包，敬无所不统。如临深渊，如履薄冰。无大心，无外心。以内心小心密之，无众寡小大之敢慢。孔子曰：“爱亲者，不敢恶於人。敬亲者，不敢慢於人。”圣人言心言敬，皆言所以尽此伦也。或曰：此成己也，成人则如之何？曰：以己之所以自成者，随时随地随所遇之人，而诱掖之，劝勉之。必使人人皆如己之所以自成，而后即安，成人岂外於成己欤？或曰：孟子何以言经正而无邪慝也？曰：如治病然，一身之正气胜，则百邪皆消。有教化之责者，能兴学明伦，而正气胜，则邪慝亦无自而乘其隙矣。易一阳生为复，一阴萌为姤。天地不能有阳而无阴，天下不能尽君子而无小人。坤之初六，当夏至之卦。孔子曰：“履霜坚冰至。”盖言渐也，不必逐逐以驱小人。但使君子之道长，而小人之气自褫矣。故曰：君子豹变，小人革面。鹰化为鸠，岂别有异术之操也哉。余故因诸君子之请，而为之絮言於左。指日延师开课，或即以余言为受业生励也亦可。至书院之设，九十二乡之来学者皆听之。则可以拱木於林衡，阐鉤绳之筌绪者，自必有合众力而速其成也。是为引。
　　【校】1.辨：原本作繁体“办”字，今据同治本改。
	

募修七星桥引
	

邑令杨桂森云南
　　南平城西三十里许，乡名西芹。乡之右溪水，自大内、石城、白塔，塝下曲迤，大外、南州、药村而出。西芹旧有石桥，为运木者所抵崩。予嘉庆丁卯初履任，即补葺之。戊辰夏大水，桥复圮。芹士蔡中立、蔡中和、陈日华欲图其成，请予为之引。予按诗卫风云：“有狐绥绥，在彼淇梁。”传云：“石绝水者为梁。”大明云： “造舟为梁。”言比船於水，加板於上，即今浮桥。尔雅堤谓之梁，石杠谓之徛。郭注、梁、即桥也。杠、聚石水中，以为步渡彴也。或曰：今之石桥，子产乘舆济人。赵岐注，以为子产有惠人之心，当以时修桥梁，何由病苦涉水。盖桥与梁，皆以石为基，而加木於上。故郭氏两解之。昔吕母造桥於寿张，鲁班成梁於寇爵。晋太元九年，谢元立七柂於吕梁，用工九万。太康三年，造石桥於阳渠水，用七万五千人。建武中，造浮桥於延津，采石为中济，石无大小皆流去。程工百万，成功之难也若此。西芹东达延建，西通汀邵。冠盖朅来，殆无虚日。每夏潦秋霖，狂溪狠谷怒其势，望鼋鼍而脉脉焉。致使大夫方舟，庶人乘泭，非策也。今蔡生等，果能以仁为己任，力襄其事。夫人之欲善，谁不如我？善之所集，不必为无穷涯之愿，以涉於虚。但使随吾身吾力所能行者，而实体其为善之念，即仁也。邑中乐善之辈，幸不以予言为河汉也。而慭置之。是为引。
	

豫章罗先生墓志铭
	

宋李侗㈠
　　越剑州罗源之乡，出十有五里许，为黄漈1之阳。有兆焉，乃藏宋大儒罗先生者也。其向丁癸。其脉迢递，其形委蛇而蜿蜒。其林木茏苁而森葳，其环拱苞灵而孕粹，美哉佳兆乎！先生於侗，逊长於一日，实则沆瀣一气焉。梦楹㈡之夕，敦匠执绋之举，侗既不能以不肖供其役。今幸得偕先生继嗣，求之汀之武邑，归先生柩而穸之。乃於铭志实推诿焉，可不可耶，谨捃摭而志之。先生之先，系出祝融之裔炎伯，其弟炎仲国於罗，厥姓遂仍之。数十传而后，或徙江之豫章。逾周，而汉而唐，会有乾符之乱，各镇分制。而王审知实制乎闽，因择七姓随乎节钺，罗居其一。数传来，惟罗最蕃衍，迁徙靡一。於时或沙或剑。而剑宗为先生远祖京成公。初居剑郭，久之，复居溪南篁乡。其曾大父文弼，大父世南，父神继，奕叶潜鳞，代有齿德。以故积美厚，而发祥宏，先生出於其间。天纵英敏，冲龄而然。稍壮，则宛委坟索，靡弗彻览。著为文章，形为吟咏，粹然一轨於正。已闻同郡龟山杨先生，继绝学於河洛，筮仕萧山。先生慨然鬻田，徒步请谒。及见，而喟然叹曰：“不至是，几虚一生。”遂脩北面礼於杨，而杨亦深器先生，两人相得欢甚！既归，筑室山中，杜门静业。虽以特奏擢科，主簿博罗。而胸次澹然泊然，揆厥所志，盖不以簪裾为华，而以担荷道统为己任。生平雅好著述，编牒鳞集，不可枚纪。纪其大者，若：《遵尧》、《台衡》、《春秋解2》、《诗解》、《语孟师说》、《中庸说》、《议论要语》、《二程龟山语录》、《弟子答问》诸篇。而於道德事功，纪纲法度，彝伦日用之间，凿凿乎其言之也。至若怡情鬯性，舒写心灵於吟讽间，不徒大有唐韵；其於继往开来，肩任道统之意，在在跃露诸载杀青者不论，论其逸者所云：问津挽予之句，是何蕴抱，是何局度乎。以侗椎鲁之质，偏驳之资，冶铸於先生者既久，薰炙於先生者最深。虽不能金玉其词，以绘所为粹质温中之模。乃敢忍於脉脉，不令真儒道范寿於永永乎？先生娶於李，为朝议大夫文捷公之女。端确贞静，相内敀寅。生一子讳敦叙，先先生卒，无嗣，有遗腹焉。先生有弟叔嘘书请继於先生，坚请乃可，曰：无后为不孝之大，吾存后吾，吾亡嗣子，今子先吾殁后吾明矣。乃立兄伯常之次子。公卒，无何，而遗腹得男孙振宗。噫！先生之系，微而复续，人乎天耶？先生生熙宁壬子正月十五日寅时。卒绍兴乙卯十有一月至前一日，享遐六十有四。以绍兴庚申孟夏月癸酉日辰时，厝於斯兆。侗谨拜首而铭云：“鬱芊佳城，峰峦峥嵘。藏先生魄，用奠於宁。丰镐木秀，曲阜草青，儒文道脉3日皎星晶。参苓孕粹，桃李储精。云封黯黯，雨化零零。躯返於穸，神昭於明，勒铭於石，万古仪型。”
　　【校】1.漈：原本作“际”字，今据改。
　　　　　2.春秋解：原本脱“解”字，今据补。
　　　　　3.儒文道脉：原本脉“道”字，今据补。
　　【注】㈠　李侗：宋，南剑州，剑浦人(今南平)，从学罗从彦，闽学四贤之一，著有延平问答及语录。
　　　　　㈡　梦楹：孔子卒前数日，梦坐于两楹间，引义为临终。
　　　　　㈢　丰镐木秀：周文王建都于丰，武王于镐，指道统繁衍。
	

明封中宪大夫广东按察司副使前文林郎睢宁尹默斋游公墓道碑
	

明侍读龚用卿晋安
