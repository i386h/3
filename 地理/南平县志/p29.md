<!-- { "loadSidebar": true } -->
　　古者关讥而不征，市廛而不征1，法而不廛，所以惠商旅，而通货财也。自汉武帝算舟车、官盐铁，以夺天下之利权。其弊至於盗贼满山，严刑重法以诛之，犹未能胜。故无艺之征，无名之税，必起於衰乱之世。若有明万历矿税之害，几偏天下，而明祚卒斩。海关有税，实始於番舶之互市。清初海禁尤严，道、咸以来，各国通商，而海疆多事。发捻之难，垂十馀载，军费不资，议者始事抽厘助饷。局卡林立，水陆扼要，设官以督之，而商始困矣！然所入甚巨，超乎正赋。至於寇平，欲去而未能也。洎乎庚子之变，赔款四百兆，又有随粮坐贾店铺之捐，民不堪命！而萧墙变作。民国初兴，亦既尤之矣，尤而效之，尤又甚焉。烟酒之捐，继以公卖，以为寓禁於征也。屠宰之税，印花之税，苛细已甚，人言何恤？夫不节其流，而以取民为税源，其涸可立而待也。泰西之民富，富则多取之不为虐。中国之民贫，贫则寡取之而亦艰。况竭泽焚林以渔猎之乎？诗曰：“民亦劳止，汔可小康。惠此中国，以绥四方。”然则今之言财政者，宜如何撙节，而爱养之也。故叙捐税，以著于左。

	

民国国税

	

　　税契价，民业投税，以卖六典三，计年征解钞票，六千二百五十九元。
　　附加税，照正税二十分之一，年收三百一十三元，留县办公。
　　契单纸价，每张收光洋七角，内以五角解省，二角留县办公。
　　木排百货茶税厘，始於前清同治元年，设延邵税厘总局於延城，分立东西卡，木排卡征收。民国二年改为商捐，减轻税率，次年复回厘金旧率，全年征库平银七万二千四百馀两，又征加一附捐，七千二百四十馀两，内拨局费定额五千四百三十四两七钱零。茶税，全年征库平银二千四百六十六两零，内拨局费三百六十七两三钱零，二项俱税厘局征解省财政厅。
　　当税，年征库平银一百两。
　　炉税2，年征库平银七十两。
　　牙税3，年征库平银一十五两。
　　印花税4，民国五年起，收大洋一千零一十六元。

　　【注】
　　1.关讥而不征，市廛而不征：通过关卡只稽查而不征收。市面行业只收房舍租而不收货物税。
　　2.炉税：酒店税。
　　3.牙税：在卖买双方说合交易的行商叫牙行。对其收入进行征税。
　　4.印花税：国家对因商事、产权等行为所书立或使用的凭证上贴印花税票的办法征税。

　　屠宰税，民国五年起，收钞票二千三百八十一元。
　　烟酒牌照税，民国三年起，收大洋一千零七十八元。
　　六项俱县署征解。
　　烟酒捐始於清未，民国加重捐率。南邑烟捐，由商承办，年缴小洋三千二百元。酒捐年缴小洋六千元。除经常费用外，归局委员征解。
　　烟酒公卖费，始於民国五年，约收九千二百元，除经常费用外，由局委员征解。
　　以上俱照民国五年度，调查编载。

	

南邑地方税

	

　　馀租，原系充道南书院师生脩金膏伙，年收钱一千九百四十一千文，每千一五四申银。光绪二十九年改作中学、高等小学经费，由县分派给领。
　　地租，年征小洋六十一元，由县经书征收，缴县解省。
　　官租，年征小洋二十四元，由县经书征收，缴县解省。
　　学租，原系县学给发贫士之用，清光绪二十九年奉文提解，始归县收解省。
　　贾捐，始於前清庚子赔款，现年收钞票三千零五十三元，每百元拘征收费五元。
　　铺捐，始於前清庚子赔款，抽收民业铺租一成，年征钞票一千二百一十元，每百元拘征收费五元。二项除拨中小学校补助费，馀尽解省。
　　巡警肉捐，由各肉铺全年认缴捐洋八百元，为县警备队之经费。
　　巡警铺捐，按城内铺租抽十分之一，业主铺商各担一半，由县派书收缴，年约收七百元，为县警备队经费。

	

义仓保甲团练公款

	

　　西木排关，始於前清道光末年，原为排夫争梢而起设立排夫头。每连木排，由客捐钱四百文，归绅董经理。后蒙周道宪立瀛详报立案，将款悉充南平义仓储谷，保甲团练经费，兼拨府育婴堂，月费钱四十千，道南书院生童，新加膏伙月给××元，以及恤嫠修建诸慈善。光绪七年，因建郡木排过延争梢，延、建绅董，又请设立督梢公所。每连由客捐钱二百文。二处征收俱缴道署，委派员绅经理其事。延平以下所出木排，归太平卡征收，兼查验之事，派董事一人办理。至将、顺、沙、永、归、泰，原属排夫自立之馆，抽辛以为公用，后经道宪延年并入西排关抽收缴署。民国以来，悉仍其旧。现年约征钱一万四千文，除拨义仓购谷若干外，拨充工艺所、甲种森林学校经费，地方慈善费，中、小学补助费，及护运木排等费，俱由道尹核定。
　　尤溪口木排捐，始於前清郡守赵均，为尤邑开山书院，南邑印山书院脩金膏伙，及二处育婴经费，其款尤分六成，南分四成，年收小洋四千元。光复后，为尤南小学，育婴经费如旧，委员绅经理，民国三年，复提拨水上警察费小洋一千元。
　　以上俱照民国五年度，调查编载。

	

学堂公款

	

　　寺捐，前清光绪二十八年，郡守刘传福传各寺僧，认捐学费多寡不等，照租酌捐，年收洋银三百四十二元，为中、小学经费，民国仍旧。
　　祭馀捐，前清祭祀，应缴胙肉三千馀觔，每觔给价五分六厘。光复后，每祭止缴胙肉三百六十觔，仍照官价发给外，令各肉铺认缴馀款，年收洋银三百元，为高等小学经费。

	

育婴公款

	

　　茶箱捐，始於前清郡守赵均创办，城育婴堂由代报各商，代收汇缴，年约收钱二百七十二千文。
　　盐船捐，亦为城育婴经费，由堂董会同官运局长劝捐，年约收钱一百六十二千文。

	

救生局公款

	

　　百货捐，向为各滩河造救生船，及船夫工食之用，年约收小洋二千二百八十馀元。炮捐年约收小洋一百六十二元五角。捞葬费捐，年约收小洋四十三元五角。三项年给征收辛费洋四百五十二元四角。前清由董事收缴府署，为救生局经费。民国四年，因筹水警察费，解省财政厅，拨充水警察署经费，而救生船撤。

	

矿捐公款

	

　　灰矿捐，南邑董坑、马头二山，明、清时勒石封禁，民国元年府知事李焕始准开采，马头山宝兴公司，年认缴城自治会经费小洋八十元，西芹自治会三十元，西芹两等小学校费四十元，又缴省实业司洋五十元。仁济公司，年认缴董坑山矿租洋一百元，归城自治收作公款。
　　以上俱照民国五年度，调查编载。
物产志第十

　　盈天地皆物也，类聚群分，难以更仆数。风诗之所咏，尔雅之所释，不外草、木、虫、鱼、鸟、兽而已。然先王之政教，於是乎施。周礼大司徒，以土会之法，辨五地之物生。山林、川泽、邱陵、坟衍、原隰、动植互异，因物以知民之常。故财贿以生，器用以具。传曰：“凡物不足以讲大事，其材不足以备器用，谓之不轨不物。”山林虽广，草木虽美，禁发必有时。地泽虽博，鱼鳖虽多，网罟必有正。盖以惜物力者，阜民财也。近观欧西政治日新，凡农林渔牧，莫不研究尽致，生殖蕃滋，与吾古先王茂时育物主道，如出一辙。至於宝藏尽辟，五金石炭之矿，钻穴凿崖，不遗馀力，是亦日用生活之助也。南平重山复岭，梯田而耕，粒食不足。所赖山林之产，岁入不下百馀万金。竹有纸笋，木有杉松，既多且遍，随地皆宜，斯为大宗，通行及於燕、齐、楚、豫、赣、浙之邦。菰菌以香菰、朱菰为贵，销行亦远。茶叶盛於咸、同之际，而今则衰。油料不乏椮桐、乌桕，染料新有小叶洋靛，绵亘山麓，发生甚易，此皆有补於货殖者也。果若杨梅、林檎、桃、李、桔、柚；鸟若画眉、鹧鸪、竹鸡、山雉、布谷(1)、流莺；兽若山羊、田豕、獐、麂、狸、獭；鱼若鳜、鳗、鲢、鲤、鲩、鲫、鲛、鳊。山花弥望，草药尤繁。举其大凡，而略其种类。虽侈生物之富，究无当利源之开也。夫稻、粱、菽、粟，既仰赖於邻封；麻、苧、棉、蚕，又内空其杼柚。天产非不夥，害於人力之不齐。土膏非不腴，蔽於物理之无学。则欲邑之富，其可得乎？至论区域之所产，西北如大历口、鸬鹚口、峡阳、诏口、王台、高梧、西芹皆以木排为巨，纸次之，笋次之，火薪、菰、油又次之。茶则峡阳、王台犹著，笋以后坪独美。次推大横坑、溪源、大洋坋、岩头、漈上亦佳。东路界建瓯，幅员短狭。如安丰桥、外岐、埂埕，木排、纸、笋出产自逊。南路袤长，内邻瓯界，木排、纸、薪出口，首推下道，次若畲溪、桔溪、葫芦山、岳溪、太平皆有斯产。总之，山村错处，食毛苦作，悉由人工。此其所言，皆口岸交通之地也。矿产仅有石灰，银、锡、铜、铁未之有闻。昔皆以搰掘有碍地脉，今始发见一二，寥寥无几。故铁多外来，农器有缺。棉花蚕桑之利，种植尤稀，虽曰土宜不同，亦视乎人之提倡而鼓舞之，则此后物产之丰，当更增色矣。始举其已然者，以志於篇。

　　【注】
　　(1)布谷：原书作“市谷”，今据同治刻本改。
	

物　产

	

	

谷　属

	

　　秔稻秔与粳同，不粘稻也。春种秋熟曰早稻，有秧归、金城、江西、天降、台湾等异名。夏种冬熟曰晚稻，有赤芒、白芒、赤壳之名。其米有赤白不同，其种亦有水旱之异。
　　糯稻糯粘稻也。南方水田多种之，其性粘可酿酒，可为粢，可蒸糕，可熬饧，可炒食，其类亦多，壳有红白二色，或有毛或无毛，米亦有赤白二色，一种粒白如霜曰糖糯，不以酿洒，多为糖，故名。
　　麦有大小，大为麦，小为，小者(1)可捣为面。麦，秋种冬长，春秀夏实，其四时中和之气，南方地暖，冬种夏收，四气不足故有毒。南平无大麦，有一种荞麦，实三棱而黑，秋花冬实，可作粉饵服之，可敛盗汗、自汗。
　　稷稷齐也，熟最早。
　　黍黍暑也，待暑而成也。黍、稷一类二种，粘者曰黍，不粘曰稷。
　　粟山中种，有狗尾、金钗二种，又有名芦粟、黄粟。
　　菽豆之总名，有黑豆、白豆、俗呼白蒜，红豆俗呼茶子，黄豆、绿豆、斑豆即狸豆，俗呼花罗，青壳豆、豌豆俗呼芒花，豆黑可为豉，黄白青壳可为腐，绿可为粉，水泡浸为芽。此外有白扁豆，形如荚，凡十馀样，或长圆，或如龙爪虎爪，或如猪耳刀镰，嫩时充蔬，老则收子煮食。有一种荚硬，惟豆子粗圆而色白者，可入药。豇豆，豆子微曲如人肾形，有红白二色，荚有红白青数色，长者二尺馀，俗呼豆角，短肥呼肥豆，又有如刀，曰刀豆。
