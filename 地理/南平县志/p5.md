<!-- { "loadSidebar": true } -->
　　说明按南平至福州四百里，福州北极出地二十六度，由福州至南平偏西北四百里，勾三股四合为三百里，以二百五十里差一度论，南平在福州之西北，程四百里，为勾三股四之三百里。福州径直而北与南平相对之处不及百里，以纵计横则南平为北极出地二十六度六十分零，为纬度北极中线之左，福州为四十五度，则南平为四十三度八十分，为南平去北极中线之经度实。岁差一日三十九微五四七五七二一六，至六十九年零八日四十二刻八十六分六五九差一度。南邑前志修自清嘉庆十五年庚午岁，至民国五年丙辰岁，相去一百零七年，所载中星度数应差一度半有奇，但未知推步之学，不敢臆为增减，姑仍其旧，至日出入时刻，依汀粤罗传烈通书为据，与下游及外省不同。
附气候占验
　　南平去炎海，五百里而遥，虽恒燠，而无四时皆夏之酷。山环如城郭，三溪流恶，山气以舒。特朝雾常蒙，日出地数丈，犹霏烟蔽空。间乃终日如坌尘勃，俗谓之落黄沙。又崇冈叠，蔽亏日月。大林丛箐，晴明则九冬亦暖，淫雨则盛夏生凉。至岩居之户，挟纩披裘於六月。平畴暄溽於役者，四时袒裸矣。霜无坚冰，惟峰头时或皓然，碎玉悬乳，往往见之绝壁。先春花发，不独梅开也，弥望芊绵，岂必松柏乃后雕乎？放风鸢必待九秋，凉飚振翮。三春多霖，仲夏暴涨。谚云：春暖多晴，春寒多雨，常也。今惟高空凛肃，乃占晴明，才觉薰融翳立至矣。谚云：三日风，三日霜，三日大日光，常也。今或连旬严霜，不止三日。或昨朝瓦白，次晓含阴；亦有晨起履霜，日中执盖之候。十月谓之小阳春，桃李枝梢，点缀三两朵耳。近年一漏春华，次第舒萼，连接孟春，如一序，蛰虫咸俯迟在孟冬，常也。近年虫声唧唧，不绝寒宵。蜡月暄和，蝇蚊遽集。寒不在冬，而春来僵冻。夏犹憭慓，而秋益歊蒸。至於数年无冰，或一冬而积雪没胫。春不鸣雷，而冬乃殷殷忽响，此非气候之恒。然欲斤斤讲洪范1之庶征，执京房之占验，有不必尽然者；要亦南服恒燠所致，偶或不齐，未可遽谓为变也。
　　正月，元旦宜阴天，逢霜是旱年。立春晴一日，农夫不用力。若要禾丰熟，但看年头三个六。
　　二月，惊蛰雷鸣米贱，春分有雨病稀。雨打惊蛰节，下雨不得歇。
　　三月，初一逢风雨，瘟疫万人愁。清明南风至，晴明大有秋。清明要明，谷雨要雨。谷雨在月中，斗种三担丰。谷雨在月头，斗种收三头。谷雨在月尾，禾苗不结尾。
　　四月，立夏东风病少，初八晴明果多。十三十四十五，无风无雨欢歌。小满又宜下雨，酷暑无忧旱禾。甲子庚辰雷震，蝗虫为灾奈何。四月十四禾生日，下雨绵绵谷须积。小满不满，芒种不管。
　　五月，端阳有雨是丰年，芒种闻雷美亦然。夏至风从西北起，瓜蔬园内受熬煎。有雨，三伏不炎炎。吃了五月粽，寒衣方可送。
　　六月，若遇初三雨，七十二风时。六月热如火，人畜田禾好。小暑大暑晴，人畜自安宁。三伏甚酷热，田禾多不结。秋收正堪虞，三冬多雨雪。
　　七月，立秋须雨雷莫发，不然虫鼠满田匝。处暑必须晴，结实自盈盈。
　　八月，白露晴凉，禾黍穰穰。秋分云多，绝好晚禾。雷轰电闪，米价高搴。八月大，菜长价。
　　九月，初一若飞霜，人民产业伤。重阳寒露节，无雨冬晴光。霜降月如火，人人多病殃。更遇雷声震，桑叶贵难当。不怕重阳雨，只怕重阳风。重阳若刮风，明年岁不丰。九月二十晴，柴炭满街迎。
　　十月，立冬怕逢壬，高田枉费心。更逢壬子日，灾害损人民。小雪须微雨，不旱祝升平。
　　十一月，初一西风盗贼多，更兼大雪有妖魔。冬至天阴无日色，来年定唱太平歌。冬至在月中，无雷亦有风。
　　十二月，初一东风，六畜群空。若逢大雪，来年水竭。得晴一日，耕田省力。大寒小寒，霜雪堆岩。来年田野，出水洋洋。
　　四个甲子晴，天下大太平。春丙阳阳，无水下秧。夏丙洋洋，旱煞禾娘。秋丙阳阳，乾晒一仓。冬丙阳阳，无雪无霜。

　　【注】
　　1.洪范：《尚书》篇名。

历代沿革表第二

	

延平府
	

　　唐虞扬州。
　　三代七闽地。
　　秦闽中郡。
　　汉高帝五年以无诸有功，封为闽越王。属闽越为东冶县地。武帝时，闽越数与东瓯相攻。元封元年，诏徒其民於江淮之间，逃亡者出自山谷，自立为冶县。汉因置侯官都尉，属会稽南部，使遥制之。建安初，分侯官之北置南平县，即今地府也。
　　三国置建安郡，仍属会稽南部。吴永安三年，析建安之校乡增置将乐县，领县二：南平、将乐。
　　晋建安郡属江州，大元四年改南平为延平，领县二：延平、将乐。太和四年，析南平之南乡置沙戍。隆安二年，析将乐之西乡为绥安县。寻改为绥成，领三县一堡：延平、将乐、绥成、沙戍。
　　宋建安郡属江州，明帝时废延平县。元嘉时改沙戍为沙村县，领县三：将乐、绥成、沙村。
　　齐建安郡，领县三：将乐、绥成、沙村。
　　梁建安郡属东扬州，领县三，将乐、绥成、沙村。
　　陈建安郡初属闽州又属丰州，领县三；将乐、绥成、沙村。
　　隋绥成并入邵武，属抚州，改沙村县为沙县，寻废之，并废郡属泉州。大业初，属闽州，三年复置建安郡。【注】泉州即今福州。
　　唐武德元年，为建、福、汀三州地，三年置延平军，五年复析邵武仍为将乐县，属抚州。延平军初属泉州都督，其后又属岭道，又属闽州都督府，又属江南东道，又属福州都督府，又属福州节度使。上元元年，改为剑州观察使，领县一：将乐。
　　五代王审知改为延平镇，王延翰改为永平镇，王延政僭位於建州，改为龙津县，寻置镡州。开运二年，南唐兵拔镡州，复以为军，明年改为剑州，领县三：延平、富沙、剑浦。汉仍为剑州，领县六：延平、富沙、尤溪、剑浦、沙县、顺昌。伪闽以将乐为镛州。南唐讨平复为县，属建州。
　　宋太平兴国四年，因蜀有剑州，乃加南字以别之，曰南剑州。以建州之将乐来属省，延平、富沙二县属威武军节度使，领县五：剑浦、将乐、尤溪、沙县、顺昌。雍熙二年隶福建路。
　　元至元十五年，改南剑州为路，属福建行中书省。十六年改属宣慰使司。大德六年，改为延平路，隶福建行中书省，领司一曰录事改剑浦为南平，领县五：南平、将乐、尤溪、沙县、顺昌。至正末，陈友定据而守之。
　　明洪武二年，取延平路改为延平府，属福建布政司，罢录事司，领县五：南平、将乐、尤溪、沙县、顺昌。景泰三年，置永安县。嘉靖十四年，析尤溪又置大田县，领县七：南平、尤溪、沙县、顺昌、将乐、永安、大田。
　　清顺治三年归清，沿明制，领七县，至雍正十二年，以大田隶永春，领县六：南平、顺昌、沙县、将乐、尤溪、永安。

	

南平县
	

　　唐虞扬州。
　　三代七闽地。
　　秦闽中地。
　　汉初为闽越国，后为侯官地，建安中置南平县。
　　三国南平。
　　晋改南平为延平。
　　宋明帝时，废南平，仍属建安郡。
　　齐建安郡。
　　梁建安郡。
　　陈建安郡。
　　隋建安郡。
　　唐延平军。
　　五代初为延平镇。继为永平镇。又改为龙津县。置镡州。开运二年，改为剑浦。
　　宋剑浦。熙宁二年，割县之交溪乡以裨顺昌。
　　元大德六年，改剑浦为南平。
　　明南平县。
　　清南平县。
　　中华民国元年，以延平府为南平县，迁县署於府治。二年，裁府复南平县
　　南平县附郭在府治，疆界广一百四十五更，袤一百八十里。考宋初设积善、昌沙、归善、上洋、芹哨、延平、垂裕七乡，领三十七里。元改为团。明编户为四隅，四十一里，领以四架，统图九十有九。清顺治十四年，邑令姜修仁取四隅七图并入四十一里之内，为九十二图。乾隆五年，编畲民钟、蓝、雷三姓，立普顺图，合为九十三图。
　　东至建瓯县，一百二十里。以房村口石牌坊，四十五里为界。
　　西至沙县，一百四十五里。以青州，六十五里为界。
　　南至尤溪县，一百八十里。以乔保，一百三十里为界。
　　北至顺昌县，一百五十里。以上洋口。一百二十里为界。
　　东南至古田县，一百八十里。以巨口。一百三十里为界。
　　西南至永安县，三百零五里。以新兴，二百里为界。
　　东北至建瓯县，一百二十里。以大武岭，百里为界。
　　西北至顺昌县，一百五十里。以上洋口，一百二十里为界。
大事志第三

　　一日二日，万几1无旷，庶事所以用康也。夙夜匪懈，靖共2尔位，王事所以贤劳也。故敬事而信，为道国3之要。先事后食，为纯臣之义。王言如纶，其出如綍4君子之德风，小人之德草，言所自也。涓涓弗塞，将成江河。星星弗灭，将至燎原。凡事之大者，莫不起於其小；是以谨乎小，而大可理也。国之人事在戎，兵戎之为祸至烈，残民命，耗国帑，兵戈所指，邑里为墟。然揆其致衅之始，皆由政乱民愁，而上不知。财殚力竭，而吏不恤。以致外寇乘虚，边圉不靖。内讧交作，家室靡宁。虽张杀伐之威，成戡定之功，而元气凋残甚矣。是故圣明之世，慎选守令，惠养元元5。重农事，以厚民生。兴文事，以正民俗。平讼事，以和民风。人事既修，天心自顺。灾眚不作，景福会昌。洪范休咎之徵，皆本五事实6，良有以也。南平建置於东汉之末，六朝纷纭，五代割据，其事靡得而详焉。自宋而后，文明大启。迄於明、清，彬彬盛矣。姑撮其大者，以著於篇。

　　【校】
　　旧本“王言如綍，其出如纶”应为“王言如纶，其出如綍。”

　　【注】
　　1.万几：旧指皇帝日常处理的纷繁的政务。
　　2.靖共：恭敬。共通恭。
　　3.道国：治理国家大事之意。
　　4.王言如纶，其出如綍：语出礼记。缁衣，后称诏令为纶綍。
　　5.元元：庶民，众民。史记?孝文本纪：“以全天下元元之民。”
　　6.五事：指貌、言、视、听、思。书?洪范：“敬用五事。”

	

大　事
	

	

汉
	

　　建安元年，孙策遣贺齐代韩晏，领会稽南部都尉，受商升降，侯官既平。建安八年，建安、汉兴、南平复乱，齐进兵建安，立都尉府，破降群贼，复立县邑。

	

陈

	

