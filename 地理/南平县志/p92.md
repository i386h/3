<!-- { "loadSidebar": true } -->
　　可斋游公没且三十年，隧道之碑未树。公伯子醴陵令，与先大夫同荐於乡。仲子上林丞，与余同官都门。两世交游皆甚欢！上林君则闲谒余，请修阙事，余无以辞。公讳居敬，字行简，号可斋。其先出宋儒游定夫，自建溪徙居南平。数传至廷赐。廷赐生祐，祐生纶。以选贡令睢宁，封中宪大夫，广东按察司副使。娶吴氏，封恭人，生公。公年十四入庠，即为郡守陈公所器！二十三举於乡，为嘉靖辛卯。明年成进士，选读中秘书，文誉日起。己授山东道监察御史，按南畿，一意激扬，不避权贵。池守某，歙令某，墨而残。与执政有连，人不敢问，公皆劾去之。时新学方兴，所至聚徒讲诵，士膻附其门。公雅不谓然，曰：“洙泗正传，自伊洛诸子耳。入室而操戈，吾不忍闻。”具疏极言之，其人卒罢去。公亦坐是，出为浙江按察佥事。分部杭、严二郡。杭俗，喜游西湖天竺之间，簪履相错。游僧复藉受戒为名，群聚煽惑，公一切禁绝之。时他部有矿役，中珰2恣睢为奸利，莫谁何。部使者檄公往摄，公约束严，挡不得肆，民赖以苏。辛丑转广东按察副使，督臣方有事南交，闻公来甚喜，引共筹策。逆酋莫登庸款关输罪，公有力焉。论功赐金币。丁未转湖广左参政，赡宗禄，建义仓，赈饥民，立催征法以处积逋，事事有条。再逾岁，擢浙江按察使，楚人思公不置。公既莅浙，益端轨秉度宪秩。大修狱，轻重受谳，皆得其情，民无冤者。属当大计，单车诣阙下。诸凡权贵，无所问遗。毕事归，而浙左右辖之命下矣。随闻吴恭人讣奔归，服除，守旧官。时倭难倥偬，军储巨万，取给燃眉，胥赖公以办。有议裁客兵者，客兵噪且为乱，公庭谕之立解。居浙三年，所节缩经费无算。比以睢宁公忧去，悉归其羡金於台使者，不私一钱。服除，补山东，其治如浙。顷之，擢副都御史。巡抚云南，有平阿堂功。阿堂者，东川夷酋禄庆之部目也。禄庆死，子幼。堂谋得其处，因与沾益州夷酋安九鼎治兵相攻，连岁不解，祸延内郡。公具疏请征之，诏下，会川、贵守臣议以闻。议未上，公念兵事宜速，筑舍无成。遂督兵径进逆党，斩堂首，降边檄复定。而御史王大任入沐朝弼谗，劾公擅兴师，骚扰内地，逮下狱。始朝弼镇滇，多不法，为寡嫂陈氏讼於朝。下守臣问状，朝弼不悛。公至，则大陈珍玩为赂遗，蕲宽其事，公峻拒之。夺其所侵腾越州田，归之民。朝弼已憾公矣。又故事，调发夷兵，非镇守符不应，公疏请巡抚得兼军务，专调发，分镇守权。朝弼愈益恨，屡耸大任媒孽公。而大任者，分宜相国私人也。当相国柄事时，无徙官不谢者。公为巡抚，独不谢。大任揣相国嗛公，又为镇守修怨，乃决计劾公矣。公既逮至，朝议称枉。然竟坐擅调发罪，谪戍粤。以穆皇帝登极，肆赦恩宥，归田里。於是尚书吴公岳，林公同及诸台谏交章颂公在云南有功，负冤宜亟召用。己巳起南京刑部右侍郎，寻改北部尚书阙。公辄署篆，所平亭疑狱甚多。时新郑相国再起，欲甘心华亭。以非时考察诸给事御史，多所斥逐。公闻，语所善同官曰：“相国何太褊，必欲报，素尝睚眦者，且相国何虞乎华亭？假使相国能毕虑殚忠，功施宗社，此乃为善，屈华亭矣。”新郑闻其语，大不悦。又闻公将有疏陈，中贵擅权，并时宰作威状。嗾其门生以年老论公。会公疏请罗李二大儒从祀。相国从中调旨，责其疏语大繁，夺俸三月。公遂乞骸骨归。时已三年满，移牒铨部矣，未竣事而去。去之四阅月卒，盖隆庆五年九月十日也。讣闻赐祭葬如故事。公生平恬淡简素，蔬食布衣，所卧席十年不易。漆枕、栉匣皆青衿时物。每徙官，行李萧然。戍粤日，有大学生坐罪，进千金，幕寮觊赍帑镪3五百金，托公居间。公怒逐之，乃公饥死瘴乡，不失作清白吏，能若玷乎？其雅操洁履若此。故虽官为卿贰，家才具中人产。尤精藻鉴，在粤在浙在齐，三典试事，所得士如张焕等，皆名流。常语人曰：“文章不宗六经，剥窃子书，及良知等说，以希进取，将安用乎？”盖公学一以其乡四大儒为宗，斤斤绳墨。见新奇可喜之论，蹙如也。躬行实践，盖真有宋儒之风焉。配李氏淑人，其先出李延平宋儒。侧室郭氏，张氏。子四人，于北即醴陵令。于广即上林丞，于臬、于畿俱庠生。孙男应梦光禄寺署丞。应升庠生。应岱、应台、应岳、应辅、应朝、应琴、应奇、应吉等。曾孙学皋、学龙、学光、学乾俱庠生。方公逮系时，上林君年十六，从公至今滨，死者屡矣。其居官清慎，与醴陵君皆无愧家声云。史氏曰：予读国史，见公以东川事蒙谴，心窃痛之。夫萌芽不伐，将寻斧柯。阿堂悖逆，不独萌芽，令公不灭此而后朝食，滇祸可胜道哉！而当时乃以调发为公罪，斯亦不明於大夫出疆之义矣。要公直道而行，两忤执政，不究其用。岁寒后雕，於公见之乎，於公亦称乎为定夫后矣。其为御史，而力黜新学，有以也。铭曰：
　　维游之先，为宋大儒。溯源伊洛，遵轨而趋。司寇代典，绳其祖武。中秘抽书，履方蹈矩。乃典柱下，矻矻惠文。伏蒲引诤，矢志埋轮。蹇直自将，为世所忌。一麾外台，诸藩历试。维彼滇南，孽夷肆骄。畀公节钺，往戢其嚣。公秉壮猷，用施九伐。便宜兴师，迅如电发。何物么么，敢逆雁行。望风殒命，国纪斯张。亦有镇臣，怙宠肆椓。公落其距，载兴谣诼。谤书来上，天听遂高。几殆瘴乡，无改故操。维帝念功，乃堲谗口。司寇贰卿，式咨黄耈。睊睊相国，释憾是谋。公也一言，如盾如矛。知足见几，飘然归去。三径依然，入门笑语。大星忽陨，龙剑遽腾。有赫帝纶，贲於泉扃。吁嗟世路，孰能不靡。雨覆云翻，惟公卓尔。百年旦暮，孰能久存。灰寒飚尽，惟公名尊。鬱鬱松楸，峨峨幽宅。千秋万年，过者必式。
　　【校】1.福清：原本作福州，今据改。
　　　　　2.珰：原本作“铛”字，今据改。
　　　　　3.镪：原本作“襁”字，今据改。
	

理刑馆明德堂铭
	

明大学士徐阶㈠华亭
　　相古之治，必本诸身。克明峻德，以新其民。德明德威，民自无讼。比屋可封㈡，刑措不用。嗟今之治，独求诸刑。金科玉条，贵逾六经。上刑日严，下俗滋敝。前奸未诛，后宄已继。维是二者，岂民异心。任德则古，任刑则今。我维刑官，德亦靡类。任刑弃德，迂也实愧。是用夙夜，思励其愚。曰明明德，觑古以趋。徙义远利，罔敢懈。参前倚衡，明命有赫。维欲之动，顷刻万端。德昏则易，德明实难。咨我僚友，多士群吏。尚交儆予，以就斯志。
　　【注】㈠　徐阶：明，松江华亭人，嘉靖进士，历礼部尚书，东阁大学士。
　　　　　㈡　比屋可封：人人都有好品德，家家可封赏。
	

新建南平县城隍祠碑铭
	

清知县陈兆声
　　城隍神之有专祠，自周礼司民之祭始也。前朝封为监察司之神，盖取此义。张燕公祭神之文，有曰：致和养物，助天育人。张曲江亦曰：方隅是保，甿庶是依。可知历代崇祀之深愿矣，不特此也，典制，凡有司莅任之日，必先斋宿与神盟，始得视事。诚以幽明感格，捷於影响。神既保障一方，俾群生咸遂。而尤以佐颢穹彰瘅之权，维持政教。盖民见有司特多巧饰隐蔽，而一至於神宇，莫不咋舌输心，惭悔随之。此则秉彝之不可泯也，而独於神显之，则神职重矣。神之声灵赫濯，寰宇皆然。而在南平似更为不同，杨文靖之记曰：崇山竣岭为郛郭，惊湍急流为沟池，是与楚郢之方城汉水可相比拟，擅江山之雄，为东南之冠。险厄奇丽，全闽襟喉。故士多光明俊伟，先儒之遗教犹存，敦诗礼，而乐农桑。官斯土者，安敢忘所自耶？声承乏名区，视事之先一日，即欲遵制斋宿。不意庙貌无闻，祀事不设。阙典既久，因循莫举。即此可以知各务之废弛矣。於心戚焉。奈邑当冲繁之地，遭变逆之后。疮痍未起，哀鸿远翔。案牍蒙尘，抚催不暇。三年於兹，民困少舒，众废少举。遂为择地鸠工，而太学生叶縯，耆民方茂林同以县署之左，基址助请。临溪面山，俯涟漪，而仰葱鬱，神实凭之。因而殚厥心力，闲及劝输。甫一载，而祠宇告成，皆出神之孚佑。遂得上合典制，下顺舆情。嗣此雨旸寒燠，天心允协乎人心。丹艧翚飞，终事一如其始事。而神之造福於吾邑者，宁有涯涘哉。铭曰：“两仪絪緼，斯民之育。结以崇山，涧以大渎。神所凭依，阴助司牧。唯此南平，沟深城矗。保障敉宁，德威孔肃。庙貌聿新，典常光复。亿万斯年，用赛神福。”
	

遗集跋
	

宋黄大任
　　濂洛接洙泗之正传㈠，盖汉唐数百年之所未有。考亭集濂洛之大成，所传闻者龟山，所闻者豫章，所见者延平，三先生皆剑津人。一脉相传，又他邦之所未见。晦庵先生云：“潜思力行，任重诣极，如罗公一人而已。”又祭延平文云：“惟时豫章，传得其宗。”受於前，而授於后，犹水木之有本原。天下知敬豫章先生非一日矣。初心先生所谓，不待遗藁而后显。信夫罗君以其编辑之勤，益求其在我者，使验之於心，体之於身，无一忝焉。是亦先生之所望於后人者也。孔颜乐地非难造，好读诚明静定书。诵先生之言，以为君勉可乎？咸淳六年腊月五日，建安黄大任谨书。 
　　【注】㈠　濂洛接洙泗之正传：濂溪周敦颐，洛阳二程，洙、泗鲁国孔子讲学之地。
	

语孟师说跋
	

宋陈渊沙县㈠
　　予与仲素定交，几四十年。忆初从龟山，龟山以孟子“饥者甘食。渴者甘饮。”与夫“人能无以饥渴之害为心害，则不及人不为忧矣。”令仲素思索，且云：“此语若易知易行，而有无穷之理。”仲素思之累日，疏其义以呈龟山，曰：“饮食必有正味，饥渴害之，则不得正味而甘之，犹学者必有正道，不悦于小道而适正焉，则尧舜人皆可为矣，何不及之有哉？”龟山云：“此说甚善！但更於心害上一著猛省留意，则可以入道矣。”仲素一生服膺此语，凡世之所嗜好，一切禁止。故学问日新，尤不可及。自非龟山抽关启钥，而仲素於言下猛悟，何日臻此？故仲素而不死，则其精进此道，又岂予之所能知哉。今日李君愿中以其遗书质予，其格言要论，自为一家之书。阅其学益进，诵其言益可喜。信乎自心害而去之也。自仲素之亡，传此言者绝少，非愿中有志于吾道，其能用心如此之专乎？既录一本，以备玩味。今归其书，并以仲素之所授於龟山者语之，以俟异日观其学之进，则此语不无助焉。绍兴辛酉正月，庵山陈渊谨书。
　　【注】㈠　陈渊：宋，沙县人，充枢密院编修官。
	

韦斋记跋
	

宋石塾
