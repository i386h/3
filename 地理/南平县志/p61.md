<!-- { "loadSidebar": true } -->
　　府城隍庙在府治西北，紫芝岭上，东岳宫址。先为罗豫章书院，今碑尚存庙中。旧庙在开平坊鼓楼前，洪武二年改建县学之右，正德十二年，知府廖纪，同知万廷彩，移建旧县治址。嘉靖二十八年，知府范来贤改建城西北隅，东岳宫旧址，岁无特祀，合祭於山川坛。厉祭，则迎神主之。凡有司初莅事，必斋宿庙中，陈牲告神，而后履任，及祈祷水旱，必先牒告，而后祷於坛。
　　县城隍庙在县治前稍东，旧无特祀。康熙三十二年，知县陈兆声始建立，祀田有碑记。乾隆十三年，知县苏渭生重修。
　　厉坛在城北冈上，洪武九年建。祀无祀鬼神，有厅堂、神厨、神库，岁以清明、中元十月朔日致祭，先期主祭官牒告城隍，届期迎神位於坛上以主之。
　　无祀坛在西郊，有神厨、斋房，无祭典。旁有义冢，火葬者多在其间。按无祀者，厉坛也，古郡邑与乡皆有之。北厉坛为郡厉，此疑为邑厉。
　　龙神庙在城南九峰山麓，原是万福精舍。乾隆十一年，知县苏渭生改建。
　　火神庙原在南门城楼，清乾隆二十九年，改玉清宫傍文昌祠祀之，营中另建有庙，在箭道内。
　　设厅庙府设厅庙，在开平坊，祀宋南剑州知州张，敕封忠佑王。县设厅庙，在县治仪门外东，明知县商之彝建，清乾隆十三年署县陈鼎，二十六年，知县赵爱重建。
　　旗纛庙在延协副将署右卫，后山之巅，俗名九峰堂。乾隆三十年，改建酒务巷坊箭道内，祀军牙六纛神位。以霜降日用少牢礼，协镇官具戎服，率属致祭。凡出师迎旗祀之，师旋归於庙。
　　马王庙原祀於卫后五帝庙右侧，乾隆八年毁，三十年改祀箭道。
　　土地祠府土地祠，在府署仪门外东。县土地祠，即设厅庙，春、秋致祭。民间土地庙有三，一在小普通岭，又名土地公岭，宽不盈丈，而神特灵。一在梅峰坊圣者堂之右，庙貌虽微，有求皆应。一在虎头山。
　　特祠
　　道南祠在城北龙山巅，明成化元年敕建。祀宋儒杨时，以罗从彦、李侗配。是年，有请以时从祀孔子庙庭者，翰林院议从乡郡立祠致祭，制可之，赐道南匾额，知府郑宗良建祠，何乔新有记。弘治八年，议准从祀，以此为专祠，仍世袭后裔衣巾守之。春、秋仲月上庚日，郡守率属致祭。嘉靖元年，佥事吴昂，以其地僻远，不便祭谒，议改府西城外，旧豫章书院为之，而旧祠仍存。嘉靖二十八年，知府范来贤，因迁府儒学於城西，又改建四贤祠於旧文庙之址，以祀杨、罗、李、朱四先生，而前祠并存，为有司祀事之所。万历三十九年，知府倪朝宾修，清康熙十九年，协镇杨履道建，三十七年，知府范光阳复建前厅。四十五年，御赐杨时祠额曰：“程氏正宗”。罗从彦曰：“奥学清节”。李侗曰， “静中气象”。五十七年学院李钟峨，捐银八百两，知府任宗延，捐银四百两，重建道南文公二祠。先是顺治十三年，巡按朱克简，修建四贤祠，置寿山、徐洋、大内、隔头、横坑尾等处，苗田二石一斗，充为祭田，有碑记。乾隆三十年二月龙山野烧，延及华表飨堂田碑俱毁，仅存大门及寝室。十一月，巡道杨仲兴，知府傅尔泰，知县卫克重建。光绪二十六年十二月初四日毁，次年巡道徐兆丰，知府刘传福，知县张元鼎重建。祭典每岁春、秋仲月致祭，原支地丁银八两，后四两，杨姓裔生轮收。巡按朱，捐祭田另祭。有何乔新道南祠记，苏章道南祠诗，徐即登四贤祠诗。
　　文公祠在道南祠左，明正德间，知府欧阳铎，以朱熹有功后学，且产於兹郡，特建祠祀之，春、秋致祭如道南祠。嘉靖三十二年，知府沈鎜重建，万历三十九年，知府倪朝宾修。康熙十一年，教授郑泰枢率裔孙朱弼、朱上达等，募建祭项。明弘治四年吏部听选监生林海，奏准尤溪南溪书院，每岁春、秋二丁之后，赐以特祭於诞辰，量给品物，依礼致祭。清，每年九月十五日诞辰，动支地丁银四两，有司行祭。乾隆十二年，牛员朱绍李等，呈清知县苏渭生，详准拨粮银六两，春、秋二仲末丁致祭外，裔孙轮收。巡按朱捐田租谷，自行祭祀。徽商陈程吕等，公捐买鸠源土名界树垅等处田七段，载苗三斗九升五合四勺，共收米四十斗，为修祠之费。巡按朱捐祭田，详见道南祠注，有耿定力重建祠记。
　　罗豫章祠在罗源里南山，明弘治间建，嘉靖知府范来贤修，有记。万历二十八年，知府陆志孝修。四十年，督学冯公珽，给十八世孙罗文林衣巾，后圮。康熙四十五年，监生罗圻彬重建。五十七年，督学李钟峨，捐金五十两重修，而以寓贤艾南英木主附祀。乾隆十三年，知县苏渭生，捐银十两，付奉祀生罗万选修葺。有范来贤罗源祠记，沈涵碑记。
　　李延平祠在城天河坊，明正德间，知府欧阳铎，毁淫祠以改建，给祠田。嘉靖间，佥事吴昂，议以罗、李二先生已配祀杨龟山於道南祠，其岁时子孙各领祭焉。十九年，知府裴椿，三十一年，知府沈鎜、同知曾子钦叠修费宏，游居敬有记。万历三十八年，知府倪朝宾修。清顺治十四年，代巡王应元重修。康熙五十五年，学院车鼎晋，捐金四十两，知府任宗延，捐银十两置祠田。乾隆七年，学院于辰捐俸一百两，附祠生李元璋重修，有记。十二年，裔生李腾辉，呈准年拨地租银六两，给与办祭，春、秋二仲，请官行礼费。游子三记，并徐渭谒祠诗，载入艺文。光绪十八年，知府唐宝、教授李锦重修。宣统二年，巡道彭述，知府恽毓嘉，税厘局即补道俞凤官，知县王扩中，捐俸重修御书阁。绅董章云汉、叶玉桢、应昭德、章有年等督修。
　　大忠祠在龙山道南祠右，明正德间建，祀宋丞相文天祥。以太监赵时赏、少卿陈龙复、寺簿刘沐、总辖吕武、检院林琦、提刑何时配享。康熙三十七年，知府范光阳，复以明知府王士和入配。春、秋仲月上庚日，郡守率属致祭。前春坊中允谪通判郭希颜，置祠田三十五石有奇，自为之记。万历三十九年，知府倪朝宾修。顺治十三年，巡按成性捐俸，江西陈景星、洪应祥捐资，募众重修。康熙三十一年，知府张楷、知县章世德同建。六十年，知县文国绣，乾隆十三年，知县苏渭生重修。祠正中有“两间正气”额，康熙已卯，范光阳题有记。有郭希颜祀田记，黄巩忠义祠张程祭文，并大忠祠诗，张恒诗，龚贞诗，张秉诚诗，曹国楫诗。
　　文天祥字宋瑞，又字履善，吉水人，年二十举进士第一，考官王应麟奏其策古谊若龟，忠肝如铁石。德祐二年，奉使元军，伯颜拘之，北行太平州，步卒吕武脱之於镇江，乃由温州浮海至行在，为枢密使，开府南剑州，募兵复邵武。次年六月，兵溃空坑，妻妾子女皆见执。元至元十五年十二月，张宏范至潮阳五坡岭，天祥被执，送京师，不屈。十九年死於柴市，临行谓吏卒曰：“吾事毕矣。”妻欧阳氏收其尸，衣带中有赞曰：“孔曰成仁，孟曰取义。惟其义尽，所以仁至。读圣贤书，所学何事。而今而后，庶几无愧。”王文恪赠联云：千秋不化苌弘血，百折难回豫让心。
　　赵时赏字宗白，和州宗室。咸淳元年进士，累官知宣州旌德县。德祐元年，以功升直宝章阁军器大监，从二王入闽中。益王即位，天祥开督府於南剑，奏辟参议军事，江西招讨副使，假以偏师当一面。时赏风神明俊，议论慷慨，有谋策，尤为天祥所知。空坑之败被执，不屈死。
　　陈龙复泉州人。与天祥同年登第。天祥开府南剑，复为福建提点刑狱，迁督府参军，给饷治兵，天祥赖之。空坑之败，复幸得脱。天祥进屯潮阳，方饭五坡岭，张弘范兵突至，天祥被执，复死之。
　　刘沭1字渊伯，天祥邻曲，少相狎暱。沭性诚实，而机警。天祥起兵，辟补宣教郎督府机宜。天祥出使，沐领兵还。及开府南剑，沐收部曲来会，改授太府寺簿，专将一军，为督府亲卫。时江西忠义，皆沭所号召。空坑之败被执，与其仲子同日死。季子又从天祥，死於岭南。
　　吕　武太平州步卒，天祥出使，随天祥於汀梅间，应募从行，脱镇江之难，循海南还，武力为多。及开府南剑，以功补官，令结约州县起兵相应，道阻复崎岖数千里，挺身患难中，化贼为民。卫官将数千人出江西。以遇士大夫无礼，死於横逆，一军挥涕葬之。武，忠鲠出天性，不避强御，而好面折人过，多触忌讳，故及於祸。
　　林　琦闽人，德祐二年，元兵既迫临安，琦於赭山，结集忠义数千人，捍御海道。以功补宣教郎督府，主管机宜文字充检院。天祥开府南剑，琦佐其募，外文采，内忠实，数涉患难，无怨怼词。及潮州移屯，琦俱被执，至惠州，遁复执之，北行赴水，为吏所持，至建康，以忧愤死！
　　何　时字了翁，抚州乐安人。天祥同年进士，知兴国县。天祥起兵，辟署帅府机宜，带行监文思院。天祥入卫，任留守，分司吉州，吉州下时，脱身归乡里。益王立，天祥开府南剑，时起兵趋兴国接引，以时带行监江西提刑。时聚兵复崇仁县，未几兵败，削发为僧，窜迹岭南，自号坚白道人。
　　王士和字瑞育，号味艾，金溪人。崇祯庚午举人，历两都之变，衰恸几失明。丙戌七月二十六日，以兵部主事知延平府，八月二十二日，征南将军贝勒孛薄师城下，百僚已争先拥卫去，和独留守，军民逃窜殆尽。公题署壁云：“阙风烈烈捣虚城，正气从来履险贞。一月守延甘殉难，孤忠千载有谁明。”遂衣冠怀印，北面再拜，缢死。
　　天后宫在大东门内，李招讨祠左，清乾隆三年初建后殿，五年复构前殿。乾隆十六年，更结戏亭，飞楼画栋，规制宏丽，颇称胜概。天后原封护国庇民妙灵昭应弘仁普济，乾隆二年，褒封福佑群生，二十二年，经册封琉球正副使全魁，周煌奏准，钦奉谕旨，加封诚感咸孚，乾隆十八年，详定闽省祀典，春、秋致祭。嘉庆六年十一月间，奉旨天后父母，制造神牌安奉，春、秋致祭。光绪　　年七月毁。　　年重建，　　年重修。
　　贤良祠在大东门内，李招讨祠右，清乾隆五年建，二十三年修，祀惠献贝子神位，有碑记。今祠已废，碑记尚存。
　　名宦祠在县治大门外稍西，本祀明知县陆嵩、江良贵，以迁建县治故，后益以知县陈梦麟。康熙三十三年毁，乾隆二十八年，知县赵爱重建，春、秋致祭。
　　九烈祠在城北镇街，明嘉靖十五年，知府沈大楠建，清乾隆二十七年，知县赵爱重建。祀宋、小常村妇，及马氏、廖氏、元，林氏愈娘、明，张氏陂娘、縻氏曹婢、张氏贵娘、陈氏月娘、祐溪贞女。康熙戊子，知府周元文，子妇李氏死节，附入。后复附以梅氏、管氏、章氏，为十三烈矣。日久就圮，乾隆　　年，知县黄铨重建。
