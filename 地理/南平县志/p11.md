<!-- { "loadSidebar": true } -->
　　大田虽分隶永春，营政仍归延协。惟密迩古田、闽清、瓯宁无悍蔽。议者谓：湖头、秋竹、安济、蓼地、水南，皆南平要害地。一或有警，塞湖头，斯无左顾之忧；镇秋竹，可无右盼之虑；守安济，而下流安靖；屯蓼地，而背冲无虞；备水南，而沙尤间道。绕云盖罗源而出者，前无冲突之患。故宋立湖头寨，建炎中张彻入寇，郡守张设伏於此而歼之。而凿滩旧有东津镇，则又备於湖头之北岸也。西则招捕陈靴立寨於卤水、是秋竹之北岸黄墩，为西乡之扼要而立以关隘。沙溪为顺、沙二水合流之处，西津之镇设焉。梧桐一寨，又当沙溪对岸之险，是又备於秋竹之西矣。北则中军帐，凭高以望远，鹅鼻头尖寨，则更备於北之西，麻头关隘，则更备於北之东。大历巡司之地，又在北之北向，亦岿然重镇，是不止於蓼地设屯也。南则罗源一镇，又在水南之南，峡一寨，本属静江旧镇，又在安济之下，可不谓防之愈密乎？顾峡之设巡司，谓其西望水口，南至尤溪，北至古田。古田之民，以贩盐为业。南平、保福、遵教、余西、普安诸村落，俱仰食焉。里中无赖，每相朋奸。岁歉则勾引贩夫为盗，焚掠肆出，乡民重被其毒。巡司之设，备探望，使声息相闻而已。而诸里东南北畔，从未议立关隘。明末时诸村时遭蹂躏，清初犹然。周文璋且自恃其远僻，跳梁於余西，即峡有鞭长莫及之势，此又要害之不可不知者也。总之，山川如故，宝藏不兴，而货弃於地，泉源易涸，而田鞠为荑。虽天险可恃，难免地瘠民贫之叹矣！

　　【注】
　　1.　骞举：高举，飞起。
　　2.　谽谺：山深貌。
　　3.　嶒：高突兀貌。
　　4.　巑岏：山高锐峻大貌。
　　5.　嵚崟：山高貌。
　　6.　樵苏：打柴割草，以充燃料。
　　7.　宵小：旧谓盗贼之类。
　　8.　郅偈：郅、大。偈，急驰。
　　9.　旖旎：旌旗随风扬貌。引申为柔美。
　　10.　轮囷：屈曲貌。史记?鲁仲连邹阳列传：“蟠木根抵，轮囷离诡。”
　　11.　陟：登上山顶。
	

山

	

　　龙　山一名龙骑山，在县城东北，由后峡奔腾而入，山势凌空，长松蓊鬱。山巅建威远楼，环堞而为城。山半有道南、文公、大忠三祠，嘉庆八年复建昭忠祠，於大忠祠之侧。
　　梅　山多梅树故云，在城南。宋绍兴间建招福院，后改梅山寺。天启五年，郡守项唯聪改寺建学，今府儒学在其巅。
　　西　山在城西，旧儒学踞其巅，实当紫云冈之前。
　　积宝山在县署之左支，俗名网巾山。以上四山在城。
　　玉屏山在东南，一名屏山，如画屏然故名。宋蔡君谟建画轩诗云：“画屏曾指孤舟客，今日孤舟在画屏”。
　　双髻山城东南，屏山后，两峰并耸如双髻然，宋张远所称双旌拔秀者也。
　　金凤山城东三里。
　　鲤鱼山在水东，山势溯剑潭而上，其尾为化剑阁。
　　太古山城东五里，山势雄伟。
　　衍仙山城东北十里，旧名含源。昔时有衍客炼丹於此，传为羽化1故云。山有文峰岩，中一石峙立如佛，又名石佛山。地舆纪胜云：此山东面略通人迹，山中产桔可食，携出则迷道不得归。有衍仙水，下穿暗窦，流出剑津。
　　歌舞山城东，演仙下里，高桐对岸，高髻长袖，窈窕蹁跹，有大小垂手之态。
　　八仙山县东汾常里，相传有仙过此，足迹犹存。以上诸山在东。
　　虎头山西郊外，县儒学在其麓，跭踓特起，形如虎踞。堪舆家谓山形有卷帘殿试之格。嘉庆五年，里人在此扦坟，知县完智饬差押止。十二年兴化人程廿三，复在此山来龙处盗葬，知县杨差押举扦，勒石永禁。
　　九峰山城南剑津里，面对府公署。峰峦九叠，旋绕萦回，为县治诸峰之冠。第八峰有万福精舍2，第三峰有天庆阁，明正德间提点陈本润，闭关五十年，尸解於此，有诗载艺文。
　　溪头凤山剑津里西，相传有龙居其中，岁旱祈雨辄应。宋宣和间，道人张声隐居於此。
　　大文笔山县西南二十里，其峰尖削如笔，由美山发脉，高耸绵亘，作干分支，直至福州。三谶云：“黄龙歇气三千里，跳落平阳十万家”。
　　小文笔山峰峦秀丽，文笔插天，其峰较诸大文笔，尤尖尤秀，形家以为一邑文星所系。先是有顽民在此凿石炼灰，屡蒙官禁，准勒碑以垂永久，记载艺文。嘉庆五年，汀郡奸徒，复蹈前辙，阖邑公呈，知县完智复禁，罚银修县儒学魁星阁。
　　赤岐山城西五里，旧有庵。
　　凉伞山城西，相传曾出黑石。
　　莲花山城西天竺里，重峦叠峰，状若莲花。
　　天柱山城西安福里，一峰孤特，撑柱青冥。
　　筼筜山城西安福里，山多产竹，明吴国伦有：“苔藓石门花自合，松篁烟碧翠常新”。
　　天台山城西百二十里，界连顺昌、沙县。危岩峭壁，云雾时蒙，内多石洞神石，上有寺。
　　美　山开平里，两峰高低并峙，形如美字故名。山从尤溪出龙岩寨，突起地上，从后视之，险绝无垠，上极霄汉，视诸山如隶。上有仙奶三殿，俗呼米山，又名米头山。相传岩畔有石窍出米，足给庵众。后有吴释子大其窍，其米遂绝。
　　宝云山资福里，山势秀特，时生云气。
　　展旗山资福里，山势开展，若扬旗之状故云。宋黄裳诗有：“峥嵘南揖展旗山，旗鼓相临缥缈间”之句。以上诸山属西。
　　金楼山在城南，一名南山，端严肃穆，方正崇宏，群山环向，皆作土平。罗氏豫章徙居其麓，文质公实诞於此。基址之左，建为书院。山右有岩，上下梅树三株，传为文质公手植。前有泉，曰白水，亦曰香泉。
　　虎掌山保福里，形似虎掌故名。
　　龙湖山保福里，四山环峙，中为平原，旁有龙湖寺故名，今废。
　　九龙山长安里，九峰蜿蜒如龙，九峰书院在其麓。
　　樟岚山杜溪里，上临南溪西岸，花秀深蔚，李延平先生於其间居焉，居址犹存。
　　瓦口山杜溪里学林村，李延平先生墓葬其麓。以上诸山在南。
　　葫芦山金砂里溪边，以形相似名。以上诸山属南。
　　茫荡洋山在西北，俗名懵懂洋，广袤二十余里。本一高原，上有老虎洞、猫儿岩、狐狸陇、鸡冠山、虾蟆石、鲤鱼山、笔架石、双门石、五马槽、七星斗、孔雀坑，惟墨砚窟最奇，窟在岩面，不甚深大，常出清泉一泓，四时不涸，千人饮之不竭，谢地乡，在其山足。
　　金斗山城北保福里，山侧有石洞名金钟，四山环峙。相传昔有仙人坐化於此，塔内塑像，乃其蜕骨。
　　蓬莱山城北五里，曲径幽荫，旧有庵，今废。
　　金斗山城北，巍峨凌汉，势极陟峻，旧有庵。
　　铜钉山塘源里，山高而秀，为西北郡山之祖。四时景物，变态万端，岁旱祷雨多应。
　　碧　山寿岩里，岩壁峻绝，上有一金字，望之俨然。以上诸山在北。

　　【注】
　　1.羽化：古称成仙为羽化，即变化飞升之意。
　　2.精舍：旧时集生徒讲学之所。
	

岩

	

　　百花岩剑津之东，石壁峭立，勒有百花岩三字隶书。方春百花鲜丽故名。有百花亭废址，今犹存。
　　容照岩在百花岩之侧，岩石嶙岣，清光一穴可照。
　　大　岩在城东十五里，俗名三千八百坎，上有亭，名岩头亭，古木阴森，中有滴水岩，暑月过此，常於此纳凉，有时载艺文。
　　中　岩演仙下里，高出众山，有瀑布泉，自岩中飞下。
　　云顶岩汾常里，时有云气冒其上，故云。
　　五谷岩城东四十里，上有殿祀神农，其中悬崖峭削，有帐屏狮虎之状。以上诸岩俱在城东。
　　西　岩在城西南三十里。
　　天井岩大外里，山石一窍通明，故云。
　　圣泉岩天竺里，下有清泉甘冽，旱岁不涸，相传有圣僧过此，凿以济渴。
　　碧　岩长沙上里，相传曾出异石。
　　青　岩梅东里，其石四时青色，隐隐异於他石。以上诸岩城西。
　　麂坑岩山多产麂，怪石嶙峋，横截溪畔，剑水合流而下，藉以砥柱。顽民凿石於此，宜禁。
　　举　岩长安北里。
　　虎掌岩余庆西里，状如虎掌故云。
　　文笔岩峰尖如笔故名，在普安里。
　　狮　岩在城东南普安里，逶迤而南，廌山祠在其麓。
　　紫　岩岩石皆紫故名。
　　美　岩云盖里，唐有刘姓者，於此坐化，遗庵尚存。以上诸岩城南。
　　郭　岩寿岩里，周围几百里，山麓建安、瓯宁、顺昌，建阳数县环焉，为延郡发龙之始。其巅有亭，覆以铁瓦，可观日出。其地产松菜，不种而四时自生。相传郭仙居於此，故名。
　　狮子岩新兴里漈上，以形似名。有洞深半里许，可容数十人。岩石峭削，高三十余丈，中共三十六洞，如张、萧、刘、连、马仙、雷公、袈裟、莲花、电母，其最著者一在遵教里蒲山石岩下，有三井，中井相传龙居其中，立庙於侧，祷雨多应，前太守孙衍、管大勋因旱祷雨於井，大雨骤至，里人祀之。
　　太平岩古田里，相传岩中藏经，诗僧林友削发於此。以上诸岩城北。

	

峰

	

　　小鹫峰演仙下里，屴崱如鹫鸟状。宋元佑中漕使曾子方过此，爱其奇秀，有诗云：“面前山好无人识，定是飞来小鹫峰。”
　　弥勒峰城东四十里，无量寺在其麓。
　　螺　峰立形如螺漩，故名。
　　莲花峰城南里，层峦叠障，状若莲花。

	

岭
	

　　紫芝岭城北隅，旧府儒学之西，岭道逶迤，民居稠密。
　　大觉岭在府儒学义路礼门前下。
　　普通岭在延平卫街左，梁时建寺於岭，名曰普通，遂称普通岭，后为学院校士贡院，又名贡院岭。
　　浆洗岭在道署左，上通协镇府署。
　　后所岭在建小门街左，闽王庙对门，直上通梅山。
　　天官岭俗呼黄官岭，在建小门街左。
　　狮子岭岭中一石狮，故名。
　　县前岭旧县署便道，在县前。以上俱在城。
　　湖头岭在演仙下里，宋张伏败张彻於此。
　　梧桐岭资福里，多产梧桐。方道隆诗有：“不报新秋到，惟生待凤栖。”之句。
　　白沙岭多出白沙，故名。
　　候宰岭在新兴里。
　　石鼓岭梅南更，其山峻绝，方圆中尺许，以石扣之，其声如鼓。
　　大武岭地界南瓯，绵亘数里，茂林森荫，多伏莽抢夺之患。康熙癸已大横驿丞张士逵，署大历司篆，率众改向山麓，由田中，宵小不能潜伏，行者旅者称便。
　　常窠岭城北大岩外，路通峡阳，山林阴翳，险同大武。
　　水头岭在城北。
　　风波岭城南三十里。

	

洞
	

　　紫烟洞在明翠阁之东，俗呼紫霞洞。
　　含源洞梅东里，云雾时封洞门，四时泉声，响如笙簧。
　　碧云洞百花台之下。
