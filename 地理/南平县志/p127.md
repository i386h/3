<!-- { "loadSidebar": true } -->
　　黄氏，宝龟山都司职卢朱通妻。年三十通卒，终养迈姑，殡葬尽礼，教育二子，胶序成名，守节二十年殁。
　　蔡氏，儒士邱在泂妻。年二十八夫亡，敬以事亲，慈以鞠子，守节二十七殁。
　　曹氏，儒士曾振烈妻。年三十烈亡，子甫二岁，家贫守节，针黹度日，奉高堂靡不尽礼，寿至七十一。
　　范氏，民人李长增妻。年三十夫故，以养姑课子为己任，丧葬婚冠，历尽艰辛，寿至六十八。
　　蔡氏，吏员康廷钦妻，年二十九康亡，孝事舅姑，慈抚幼子，艰辛备历，节操弥坚，守节二十七年殁。
　　张氏，西芹监生蔡中美妻，监生理问衔梦熊母，州同肇封祖母也。年二十九夫故，冰霜自矢，历久不渝。迈姑在堂，侍养弗怠。寿至七十有九，曾孙建贤登乙酉贤书，建泉建箴亦游郡庠，人以为节孝之报云。
　　杨氏，生员章镇元妻，国学生嘉猷之母，岁贡荃祖母也。年十六适元，二十四岁夫故，氏自夫亡后，与姑同居一楼，久无惰志。爱嗣男尤不废教课，孙辈亦各成名，殁年五十有六。
　　吕氏，儒士邱荫槐妻，岁贡在泗之媳，拔贡就职州判昌煦母也。年十七适槐，二十九岁夫故，氏内言不出，贞静自持，孝敬翁姑，死生尽礼。守节历三十三年，寿至六十有一。
　　叶氏，儒士萧世杰妻。年二十三夫故，氏矢志冰霜，内言不出，奉侍舅姑，一秉和敬。
　　叶氏，吏员张廷芳妻。年二十七芳故，仅生一子联登，氏守节抚孤，寿至六十三。
　　超氏，儒士吴天兆妻。年二十九兆卒，孝事舅姑，旨甘不缺，抚育孤子，节义弥坚，寿八十有八。
　　黄氏，儒士邹德浩妻。年二十五浩亡，家业萧条，氏冰霜励志，终养舅姑，子向宸克臻成立。
　　何氏，生员王廷琅妻。年二十五琅卒，氏黾勉持家，善体亲志。咸丰二年学宪黄以“茹荼完节”匾奖之，寿至六十有三。
　　卢氏，民人王绍安妻。年二十三安殁，氏奉养服劳，克遁妇道，守节历二十六年殁。
　　李氏，宝龟山监生卢亹妻。年十六适卢，二十六岁夫故，侍奉高堂，无违亲志，以节终。
　　卢氏，宝龟山儒士叶向春妻。年十八夫故，堂上承欢，代修子职，闺中垂训，克树母仪，守节十六年殁。
　　廖氏，民人吴开满妻。年二十一吴亡，氏遗腹生子，苦守以臻成立。善事翁姑，和颜悦色。咸丰九年七十五岁，汇请题旌。
　　高氏，儒士马瑞书妻。年二十五书亡，仅生一女，立夫侄为嗣。茹荼守节，事庶姑以礼。请旌时，年七十五岁。
　　陈氏，儒士胡克缄妻。年十八归缄，结褵一载，即赋柏舟。生事翁姑，殡葬尽礼。越十七年，以夫侄为嗣。请旌时，年六十八岁。
　　邓氏，民人陈景望妻。年二十三陈亡，家贫子幼，善事舅姑。及孤有室，又遭夭折，茹荼励节，至老弥坚。请旌时，年七十五岁。
　　王氏，生员危际熙妻。年二十六夫故，抚庶姑二子，克臻成立。殡葬翁姑，靡不尽礼。请旌时，年五十四岁。
　　邓氏，儒士林昌祜妻。年二十八夫故，氏勤苦持家，代夫尽养。亲课二子，列文武庠。请旌时，年六十六。
　　王氏，民人何千春妻。年二十九春卒，氏与姑同寝处，女红操作，矢志靡他，请旌时年八十二。
　　蔡氏，樟湖坂儒士胡茂妻。年二十适胡，逾年夫故，遗腹生女，以夫侄德湛为嗣。仰事俯育，备极劬劳，请旌时年六十六。
　　蔡氏，民人陈联剑妻。年二十六夫故，氏茹荼守节，事高堂恪遵妇道，训幼子卓秉母仪，请旌时年八十有三。
　　郑氏，民人陈扬缵妻。年二十三陈故，寂守深闺，笑颦不苟，盘匜奉养。靡间晨昏，请旌时年六十。
　　罗氏，民人莫元崐妻。年二十二崐亡，氏事迈亲，朝夕不懈，冰心柏操，至老弥坚，请旌时年七十有四。
　　王氏，儒士魏文宾妻。年二十四魏亡，氏矢志守节，姑患疯疾。奉侍汤药三年无懈。事继姑三十馀载无惰容。请旌时年七十有五。
　　郑氏，儒士魏仲可妻，年二十三夫卒。氏饔飧不继，忍饥以养舅姑，及舅姑殁，竭力殡葬，均能尽礼，请旌时年七十有七。
　　黄氏，儒士张祖寿妻。年十九夫故，子甫周氏，奉事舅姑，抚养幼子，孝慈兼尽，请旌时年五十四。
　　吴氏，儒士魏文宫妻。年二十九宫亡，氏深明大义，矢志靡他，孝养翁姑，日勤纺绩，请旌时年七十有三。
　　陈氏，民人吴国镛妻。年二十八夫亡，仅生二女，矢志守节，及女出阁，赖以终老，请旌时年六十六。
　　欧氏，民人胡骥发妻。年二十八胡亡，氏奉侍舅姑，恪代子职，谆勤课子，无愧母仪，请旌时年五十有五。
　　吴氏，儒士陈学文妻。年二十三文亡，氏冰心松节，抚孤以慈，请旌时年五十有四。
　　林氏，儒士施利涵妻。年二十夫故，氏秉性贞一，上敬下慈，三十馀年，足不出阃，请旌时年五十有四。
　　叶氏，生员林昌俊妻。年二十四俊卒，氏柏舟自矢，操凛冰霜，孝养高堂，宗族称之，请旌时年五十八。
　　陈氏，儒士叶开五妻。年二十九夫故，茹荼守节，上有重堂迈姑，事之维谨，下遗三月孤子，教以克家，请旌时年六十六。
　　曹氏，举人仙游教谕有年四女，十六岁适生员吴国楫。年二十九楫故，矢志守节，事祖姑以孝，课三子成名。长上焜入南庠，加翰林院待诏衔，精医道；次上勋，三上寿，皆岁贡生，为邑中名宿，士争师之，虽屡荐未售，人为惋惜！而氏和丸教子，不以功名为荣。学宪吴以“画荻仪型”匾奖之，请旌时年六十四。
　　吴氏，儒士游逢映妻。年二十四映亡，氏事姑以顺，抚孤成立，心如白璧，操比苍松，请旌时年五十有四。
　　邱氏，生员吴永芬妻。年二十五芬卒，氏志皎冰霜，心坚铁石，姑疾侍汤药，昼夜不倦，姑殁葬之以礼，请旌时年五十四。
　　许氏，儒士叶超儒妻。年二十六夫故，氏志励冰霜，维持家政，代夫终养，教子克家，请旌时年五十八。
　　陈氏，西芹儒士蔡思敬妻。年二十五敬亡，茹荼守节，典钗珥以养迈姑，中年子亡，抚夫侄为嗣，教养成人，请旌时年七十六。
　　黄氏，西芹儒士陈宏衢妻，国学生鸿逵祖母。年二十四夫亡，氏贞操自矢，不出户庭，孝事翁姑，内无间言，请旌时年五十有七。
　　章氏，儒士乐鹏举妻。年二十九夫亡，氏事姑以孝，育子惟慈，贞静幽间，肃持家政，请旌时年六十有二。
　　王氏，西芹民人洪恩诏妻。年二十八诏殁，氏奉姑以顺，逮下以和，履洁怀清，户庭不出，请旌时年五十有五。
　　莫氏，生员陈学修妻。年二十八夫故，氏柏操石心，历久不变，洁涤以养高堂，人称其孝，请旌时年六十二。
　　张氏，民人魏镛祖妻。年二十四夫亡，养舅姑孝敬无亏，训遗孤课读不倦，请旌时年五十有五。
　　范氏，儒士陈诏妻。年二十六夫故，氏高堂之奉，甘旨必供，茕茕稚子，抚以成立，请旌时年六十。
　　罗氏，儒士张如山妻。年二十六山卒，氏荼蓼备尝，清同冰雪，代夫养志，训子克家，请旌时年五十有八。
　　邓氏，民人黄维彰妻。年二十六夫故，孝敬翁姑，足不出阃，和丸画荻，训子游庠，请旌时年七十有一。
　　应氏，宝龟山生员卢愉妻。年二十七夫故，氏望族名媛，事舅姑孝，母仪足式，妯娌咸钦，请旌时五十有五。
　　邹氏，生员吕廷鹏妻。年二十八夫故，氏事翁及继姑克谨，节操凛然，请旌时年五十有五。
　　汪氏，民人张有经妻。年二十八夫亡，氏独守深闺，奉翁姑抚幼子，孝慈兼至，请旌时年六十。
　　丁氏，儒士游元杰妻。年二十九杰亡，氏苦节抚孤，备尝况瘁，事舅姑曲致和顺，请旌时年八十。
　　陈氏，儒士曾宗肇妻。年二十九曾亡，迈姑在堂，藉女红以佐菽水，姑殁惨不欲生，念孤尚幼，抚以成立，请旌时年六十。
　　黄氏，宝龟山生员卢书焕妻。年三十夫卒，奉姑尽职，养志承欢，课子读书，诒谋式谷，请旌时年五十五。
　　张氏，职员叶亨贵妻。年三十贵卒，氏矢志守节，事堂上以礼，训子锦游庠，请旌时年六十二。
　　萧氏，典史纪世晋妻。年三十夫故，翁姑有疾，典钗易药，抚育四子，慈不失教，请旌时年六十五。
　　许氏，儒士吴梓兴妻。年二十八夫故，氏秉性沉默，苦守无怨，舅姑在堂，侍养维谨，请旌时年五十八。
　　陈氏，宝龟山儒士卢朝武妻。年二十九武亡，氏代子职以养亲，秉母仪而课子，含荼茹蘖，冰玉同清，请旌时年五十有四。
　　卢氏，宝龟山监生叶利潘妻。年三十夫故，事舅姑敬恭克尽，教孤子诗礼传家，请旌时年五十四。
　　张氏，民人王万彩妻。年二十九彩故，氏上事翁姑，下育子女，针黹度日，贞洁自持，请旌时年九十。
　　黄氏，西芹生员蔡梦奎妻，岁贡从封之母。年二十八奎卒，柏舟自矢，孝事舅姑，课子成名，孙建家亦游庠，氏请旌时年五十有六。
　　杨氏，西芹儒士陈云衢妻，例贡猷之母。年二十八衢卒，氏志誓从一，事姑无疾言厉色，生事葬祭，各极其诚，孙鸿禧鸿飞，曾孙运新均入南庠，请旌时氏年七十九。
　　汤氏，西芹儒士俞联奎妻。年三十俞亡，矢志坚贞，贫不易节，敬事迈姑，姑殁竭力殡葬，请旌时年六十有二。
　　陈氏，西芹生员俞若皋妻。年二十九皋亡，氏独居一室，亲邻罕见。事姑孝敬不衰，请旌时年六十有二。
　　官氏，儒士陈玉光妻，贡生世珍母。年三十光亡，励节抚孤，姑老家贫，事女红以佐甘旨，孙家榆亦已游庠，请旌时年六十有九。
　　郑氏，儒士康文珠妻。年二十八珠殁，氏贞而有才，善持家政，事舅姑供膳不缺，请旌时年六十有三。
　　王氏，鸠源生员杨登瀛妻，廪生殿材之母。年二十八杨卒，氏茹荼守节，教子成名，以孝弟见称。请旌时年六十有二。
　　陈氏，民人魏履垲妻。年二十九垲亡，氏顺承亲志，课子维勤，请旌时年五十八。
　　王氏，民人廖洪蛟妻。年二十二夫亡，氏苦守遗婴，殡葬翁姑以礼，请旌时年八十二。
　　张氏，儒士梁汝楫妻。年二十八夫故，氏与寡姑，同励苦节，筠操两坚，请旌时年五十有六。
　　饶氏，民人范成美妻。年二十六夫故，氏女红糊口，训子克家，请旌时年六十二。
　　俞氏，西芹儒士蔡文蔚妻。年二十三蔡卒，抚侄为嗣，敬事舅姑，节孝兼尽，请旌时年五十二。
　　王氏，民人傅瑞麟妻。年二十一夫亡，氏承欢养志，孝行无亏，励节守贞，冰心不改，请旌时年七十有六。
　　应氏，宝龟山监生卢怡妻，都司衔见龙之母。年二十九夫故，氏恪秉妇仪，代修子职，励节尤坚，请旌时年五十二。
