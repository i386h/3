<!-- { "loadSidebar": true } -->
	

其　二
	

　　炎夏天颇热，侬门对溪住。摇荡采莲舟，深处疑风露。

	

其　三
	

　　塞上秋始肃，野草叶叶黄。侬家有菊花，灼灼不忧霜。

	

其　四
	

　　塞北寒气逼，对火拥毺。犹忆依家里，蓬头两夹襦。
　　【注】㈠　冯梦得：宋，将乐人，嘉熙进士，累擢礼部尚书。

	

题梅山画册诗
	

曹学佺
　　乱山梅花白，看与雪何别。日出不曾消，是花断非雪。

	

猿洞诗
	

明胡琼
　　西风正凄恻，古洞夜猿哀。道人不悲秋，好怀常自开。

	

九峰月朗
	

明刘璋㈠
　　月2到九峰上，清光映鬱葱。广寒宫殿里，突出翠芙蓉。
　　【注】㈠　刘璋：南平人，天顺进士，历户部郎中，累迁工部尚书。

	

前　题
	

明廖纪㈠
　　姮娥傍晚妆，镜捧玉芙蓉。安得茅茨下，清光照悴容。
　　【注】㈠　廖纪：明，九江人，弘治进士，累迁工部郎中。

	

前　题
	

明胡琼
　　月到天心处，芙蓉朵朵开。茅堂正相望，神采过溪来。

	

三寺云深
	

明刘璋
　　三寺结幽寂，山云常与封。长风忽吹起，天际遂从龙。

	

前　题
	

廖　纪
　　卷舒缘底事，鬱鬱此山川。未去为霖雨，闲遮老衲眠。

	

前　题
	

明胡琼
　　老衲无机事，禅关坐白云。有时钟磬发，清绝半天闻3。

	

龙津春浪
	

明刘璋
　　神剑化千古，双龙此处蟠。桃花春浪暖，飞上五云端。

	

前　题
	

明廖纪
　　神物归元造，精光射斗牛，当春雷欲动，吞吐出溪头。

	

前　题
	

明胡琼
　　匣中三尺水，跃入两溪渊。别是龙门道，春风浪拍天。

	

猿洞秋风
	

明刘璋
　　石洞月华冷，玄4猿啼一声。秋风起天末，宋玉不胜情。

	

前　题
	

明廖纪
　　石窦云如墨，城空枕簟凉。法家炉正焰，叫断使君肠。

	

中岩瀑布
	

明刘璋
　　飞流一万丈，界破碧山烟。醉眼朦胧看，长虹饮玉川。

	

前　题
	

明廖纪
　　山中有静者，木食衣草莱。白杼三千尺，朝朝浣劫灰。

	

前　题
	

明胡琼
　　徐凝诗未恶，李白句多奇。波涛入海去，须忆在山时。

	

黯淡洪涛
	

明刘璋
　　乱石如林立，奔流5雪花。全凭济川手，稳泛斗牛槎。

	

前　题
	

明廖纪
　　马当天下险，黯淡复何如。人心犹未测，到此独踌躇。

	

前　题
	

明胡琼
　　世道如流水，应悲怪石多。君看黯淡险，莫向此中过。

	

梅山朝旭
	

明刘璋
　　峻岭面旸谷，楼台几百家。金乌终离海，飞彩到梅花。

	

前　题
	

明廖纪

　　日出梅山晓，群动挹华清。争看正亭午，浮云莫便生。

	

前　题
	

明胡琼
　　曾访南枝去，熹微在雪尖。杖藜回首处，春信满闾阎。

	

衍麓晴霞
	

明刘璋
　　衍麓碧千仞，晴霞傍日光。天机文锦烂，好补舜衣裳。

	

前　题
	

明廖纪
　　仙子何去住，丹灶演山前。天开云锦烂，疑是紫炉烟。

	

前　题
	

明胡琼
　　丹灶人应远，丹霞日护邱。何须问晴雨，祗忆此中游。

	

登化剑阁有感
	

明饶元
　　太阿何处去，观化喜凭栏。昔有冲霄气，今同碧水寒。

	

剑　津
	

清官志涵
　　昔人久云徂，双剑亦已去。千古不能忘，低徊化龙处。

	

黯淡洪涛
	

无名氏
　　湍水激层滩，洪涛不可迩。潮鼓撼江门，恐是蛟龙起。

	

猿洞秋风
	

无名氏
　　猿啼何处声，洞拥孤云影。秋气薄林崖，风吹烟雨冷。

	

留　春
	

清李澜
　　融和均育物，何忍遽相离。愿得花间意，依然在故枝。

	

送　春
	

清李澜
　　昔从何处来，今往何方去。好鸟亦悲歌，依依芳草处。
　　【校】1.日：原本作“旦”字，今据改。
　　　　　2.月：原本作“日”字，今据嘉靖延平府志本改。
　　　　　3.闻：原本作“开”字，今据嘉靖府志本改。
　　　　　4.玄猿：原本作“元猿”，今据改。
　　　　　5.捲：原本作“滚”字。
七　古
	

橘溪钓台
	

杨　时
　　君不见，钓磻溪上白发翁。一竿西去追1冥鸿。畋车同载作2熊罴，鹰扬烈气如飘风。又不见，羊裘石濑垂纶叟㈠。爽气陵天动星斗。万乘故人亲访求，卧对銮舆忍回首。圣贤遇合自有时。洁身乱伦非所知。高风寥寥古已往，较然得失知者谁。君有钓台临桔水。桔溪不与桐溪比。修藏3欲蹑老渭踪，笑拈髭髯照清泚。澄潭夜月秋光浮。撇波小艇沿汀洲。长绳巨石不能系，飞帆片4席归蓬邱。巨钩沈饵牵九牛。一钓直5掣金鳌头。翻鳞摆鬣浪山起。云鹏6飞动倏7千里。跨云凭风8上青冥，一点孤灯照箕尾。(按：钓台在桔溪，迤湍之上咫尺间。丙子兵戈之后，十六年间泯灭而无见。偶於元统乙亥，山径颓崩，而其钓台二字大如斗，刻於石壁之上。真逸民藏春渔钓之所也。吴谱)

	

隐鳞阁
	

宋黄裳
　　隐居求志非求名。隐居待时非待人。古来高谊久寂寞，素隐行怪非天真。不然狂似荷蒉者，至老且死长林下，尝云此辈何所为，宁取定坐岩中僧。不知在时有虚盈。不知在物有屈伸。行藏有义人之事。废兴有命天之理。龙潜所以为跃用，蠖屈所以为伸用，浩歌长往乃自绝，更复相邀安足贵。隐鳞石洞云山阴。知君此意谁能吟。所养不愧龙蛇灵。所待不阻风雷声。山月一溪琴一曲。溪风一洞棋一局。酒一尊诗一轴。一苇舟一竿竹。仁知寓怀随处之，知君此乐谁能欲。

	

醉吟轩
	

宋邓肃
　　渊明句法古无有。头上葛巾须瀌酒。太白毫端惊倒人，举酒望天不计斗。二子风流不可追，公作幽轩为唤回。长鲸渴思尘江海，锦囊妙句坐风雷。安得一廛在公侧，时时去作孔融客。愁得酒生和风也，也向毫端写春色。

	

黯淡洪涛
	

宋刘子翚
　　南来瓯粤无平陆，林峦起翠波涛绿。扶舆政恐犯霜露，买舟倘可休童仆。清滩白昼雷霆作，乱石惊湍犬牙错。平生珍重千金躯，舟子一篙那可托。飘摇一叶势转急，釜灶倾颓不能立。眼看白浪散银山，蛟螭百怪堂堂出。人皆乘险欲趋利，我不安行悔何及。吁嗟世路风波猛，巧阱危机暗驰骋。江湖溺舟犹自戒，势利溺人终莫省。矫情镇物未足言，书此聊为后来警。

	

黯淡洪涛
	

元萨天锡9
　　长滩乱石如迭齿，前后行船如附蚁。逆湍冲激若登天，性命斯须薄如纸。篙者倒挂牵者劳，攀崖仆石如猿猱10。十步欲进九步落，后滩未上前滩逼。上滩之难，难如上绝壁，虽有孟贲难致力。滩名况复呼黯淡，过客攒眉增叹息。下滩之舟如箭飞，左旋右折若破围。欢呼踏浪棹歌去，晴雪洒面风吹衣。飞流宛转乱石隘。奔走千峰如马快。贾客思家一夕还，传语滩神明日赛。下滩之易，易如盘走珠。瞬目何可停斯须。长风破浪快人意，朝可走越暮可吴。乃知顺逆有如此，逆者悲愁顺者喜。请君听我黯淡歌，顺则流行逆须止。顺者不必喜，逆者不必愁。人间顺逆俱偶尔，且得山水从遨游。

	

藏春峡
	

明胡纶
　　藏春峡里云蒙蒙，藏春峡外水溶溶。缭以群峰锦绣错，羲娥背出悬苍穹。笠子亭三一岩照，数椽鸳瓦成新宫。四时不断花含笑，联吟审律能妍工。少室山人吹埙篪，音徽嗣响孰雄。是时宋削由安石，动称尧舜谬厥衷。独蝗戴德随旌旆，春秋欲废道几蒙。龟山励志雪深尺，南归不倦持正宗。雅与兄弟有夙好，青青光射秋水瞳。湘管留题至欲遍，无一蓝本涪水翁。吹嘘忠肃实维力，经义赖此先昭融。豫章渊源因有自，又臻杨程雨化功。况闻北阙曾驰赴，底事沦落还蒿蓬。我今一过一惆怅，匪耽泉石图洁躬。

	

延平书院
	

明方　岳
　　孔坛杏已萎，濂洛流将匮。先生天挺起延平，斯道茫茫仍不坠。凤凰千仞耀文明，啾啾百鸟咸吞声。晦翁传授得心法，震吰斯道如雷轰。於今先生呼不起。水色山光尚如此。我来时荐藻蘋虔，山斗巍巍空仰止。

	

剑溪草堂
	

鲁　铎
　　剑溪谋道者谁子，爱此地灵开草堂。岁久鱼龙解书史，夜深牛斗连光芒。里同愿中泽未斩，派出康成流自长。寄语延平众英俊，休违闾井说羹墙。

	

黯淡滩
	

饶　元
　　闽关嵰崄崎岖陆，万壑千岩绕树绿。峻岭肩舆夫役艰，觅舟休息随同仆。危滩黯淡汹涛作，怪石参差相乱错。雪浪滔滔倘为倾，微躯七尺谁堪托。掀天动地浪愈急，任是舟人难稳立。飞流急湍入波中，幸得一朝波里出。人能身退预知机，若待临危援莫及。恒观不厌贪心猛，比势争雄自驰骋。舟遭水覆人皆惊，势陷英雄浑不醒。留劝后来势利人，时时刻刻勉为警。

	

市隐楼
	

陈　畦
　　藏春先生厌山水，闹市丛里开书楼。危梯跨空迭千尺，画栏屈曲穷雕锼。时时载酒独登楼，坐赏南山相献酬。既不学卢同洛城里，长须赤脚令人羞。又不学，临卭相如抱贫病，当炉卖酒夸风流。先生隐身不隐迹，洒落不类常人俦。□□神龙沛雨泽，可惜蟠蛰青泥沟。时焉出处乃其趣，自有至乐清百忧。不将穷达累身世，此生何遂逍遥游。

	

延平津
	

徐　渭
　　碧火吹云煅山紫，尤溪矿绝干将死。空令精气閟丰城，石函忆煞延平水。司空臂上青丝断，秋雨生愁别雷焕。从此深潭不敢窥，九峰青处摩寒电。春雨桃花急鸣峡，孤螭夜梦雷家匣。谁教经过值有情，那得长随君佩身。为龙为剑非二物，或合或离何所因。客子吊古不可测，浮天铁母惊湍织。光怪千年犹感人，风云欲作当时色。

	

延津古剑行
	

李赞元
　　延水溪头日色西，江枫树上鸟11夜啼。客言能记昔年事，含词未吐风凄凄。忆昔红炉铸剑年，良工百炼老飞烟。月脊霜锋未出匣，浮光已照斗牛边。西江王气无长在，化入延津变光彩。碧水奔腾波浪惊，空山霹雳妖魑改。此剑相传今已昔，黑云欲障半天日。牧竖曾游上苑宫，荆榛忽满万家室。闻道当年汉代昌，帝子三尺入咸阳。谁虞一夜长安火，未央翻作麋鹿场。我听此言感叹频，渔舟暮雨泣霜磷。玉楼燕子飞飞去，空对杨花愁杀人。

	

天趣园
	

明李东阳
