<!-- { "loadSidebar": true } -->
前　题
	

清龚贞

　　长松修竹翠阴阴，峻岭祠堂云护深。南渡衣冠空疾首，北行山水总伤心，
　　旆旄正气风雷动，杳蔼忠魂星月沈。回首一时同志士，鲸鲵催浪恨难禁。

	

吟冷风阁
	

明朱韶武

　　仄径多年碧藓封，徐行不用倩孤筇。青归处处春前树，翠滴层层雨后峰。
　　新霁渔舟闲晒网，荒凉仙观不闻钟。凭君莫减登临兴，此地由来有卧龙。

	

前　题
	

何　兰

　　一带高峰九迭青，元都俯瞰碧溪汀。玉台护法龙津剑，金宇书符鸟篆经。
　　上帝高居云自接，仙人长往户常扃。拟招羽客参无始，断鼓零钟亦杳冥。

	

三千八百坎
	

王际

　　峻削岩灵气通，横斜古道逼高崧。初沈落日千山雨，乱卷浮云满树峰。
　　放眼高天垂宇阔，振衣峭壁世缘空。何须谢眺惊人句，一啸声传万谷中。

	

游金斗山
	

王际

　　古殿金台踞绝巅，登临有兴独居先。暮云初起横连壑，斜日馀晖直射川。
　　放出胸中无限地，到来此处别开天。同人不用催行急，归去应须月满船。

	

登延平明翠阁
	

清林长楠

　　策杖重寻明翠阁，凌虚突兀壮西瓯。九峰罗列窗前现，二水平分槛外流。
　　寒逼鱼龙星影动，气冲霄汉剑光浮。放宽眼界开怀抱，长啸一声天地秋。

	

登剑津明翠阁
	

清林遂

　　嵯峨高阁枕山巅，极目苍茫思渺然。有客题诗青石壁，何人倚剑白云天。
　　峰依双塔孤城迥，地划三溪一水连。试忆化龙今古事，荒凉落日起秋烟。

	

登剑津城楼
	

清丁

　　澄潭龙老已千秋，夜夜寒光动斗牛。有客携琴瞻碧汉，何人说剑向沧洲。
　　孤城削壁全临水，八面无山不到楼。取次高怀生远趣，一声长啸起惊鸥。

	

延平城楼
	

清李开叶

　　虎崌峻嶒此一关，建瓴高屋俯千湾。归云峡口三溪水，横翠峰前百丈山。
　　忠定滴来官舍冷，龟山老去讲堂闲。垂虹阁向龙津倚，烛汉星光隐照颜。

	

文昌阁
	

清张为经

　　临轩四望野云浮，山色参差入画楼。一带人家沿岸住，数行帆影傍溪流。
　　幽林鸟语来僧舍，高阁钟声送客舟。咫尺延津明日事，沈吟此夕卧江头。

	

大忠祠
	

张秉诚

　　开府犹图挽落晖，那知时与志相违。全家殉义间关日，一死成仁慷慨归。
　　正气不随山色改，忠魂长逐剑光飞。五坡袭执人何在，信国高名久愈辉。

	

宿南峰寺
	

朱韶武

　　水绕山回万木丛，南峰寺隐翠微中。客穿修竹衣沾绿，僧度斜阳颊映红。
　　月影暂停闻吠犬，钟声欲断杂鸣虫。藕花池畔传清磬，尘梦醒时课未终。

	

游蓬13莱限韵
	

陈　彬

　　登临身立万山巅，处处峰头看了然。扩我襟怀添逸兴，留人松竹缀题笺。
　　白云深锁僧寻寺，红杏争开客忆年。铁笔已无空怅望，惟留胜迹不留仙。

	

化剑阁
	

何　兰

　　斗间紫气原神物，一跃溪流不可寻。遂使关津皆号剑，更将州郡亦名镡。
　　时清魑魅窥人远，岁久蛟龙入窟深。莫谩登临访遗迹，风帆沙鸟只如今。

	

前　题
	

施开治

　　崔巍杰阁倚山阿，石磴阴回挂薜萝。每到登楼情未已，常怜神物世无多。
　　茫茫独揽西收日，滚滚惟闻东逝波。安得潜鳞一再起，携云挈雨此中过。

	

南峰方丈次壁间韵
	

施开治

　　入山门情自别，满腔俗虑一齐删。数间矮屋可容膝，四面疏窗好看山。
　　菊剩馀葩留客醉，枫翻红叶上僧颜。连朝信宿缘何事，烟景羁人不遣还。

	

化剑阁
	

官志涵

　　夹城溪水迸东流，潭上烟光剑气浮。应有精灵在天地，却留风景与林邱。
　　重岩雾影常迷浦，镇日涛声自撼楼。神物出来从未试，不知会合果何求。

	

王台舟中
	

官志涵

　　火云层迭耸奇峰，西去舟迎日色红。应有石淙安几席，哪无云路破樊笼。
　　山将暑气常为雨，树散繁阴不动风。独喜陇田新稻熟，饭香细细出芦丛。

	

樟湖坂寺雨
	

清杨桂森知县云南

　　香林花雨透禅居，滴到心庚翳尽除。飞槛痕添寒竹瘦，垂檐声送夜钟疏。
　　济人有意功归实，润物无声法是虚。溪涨宽来一航渡，相看鱼乐自如如。

	

寺　茶
	

杨桂森

　　敢言羹鼎仗梅和，一串新且辨讹。如我性情淡处有，似君滋味苦中多。
　　泉飞蟹浪燃云竹，月浸蝉膏吸露荷。料得午耘渴也甚，愿将清饮润农蓑。

	

登冷风阁次壁间韵
	

清朱沄

　　生平性癖惬寻幽，高阁凌空我独游。秋色有心飞落叶，钓翁无事傍行舟。
　　苍苔烟锁明时碣，乌鹊泥巢宋代楼。阁右有李延平夫子读书楼址谁念冷风长送客，凭栏吟眺不胜愁。

	

宿清净庵
	

朱　沄

　　禅房净寂碧峰巅，有客探幽带醉眠。窗外花香入卧榻，松间月影泻流泉。
　　远村灯火自明灭，野渡渔歌忽断连。夜静江天浑一色，几疑身寄斗牛边。

	

同张砺亭陈松亭伍桃庄登明翠阁小饮次壁间韵
	

朱　沄

　　古阁依松静不哗，柴门一半绿阴遮。桥横断岸连云锁，风入巍楼带雨斜。
　　世事安能常酌酒，人生那得尽如花。诸君莫负当前乐，何必东陵五色瓜。

	

登明翠阁
	

谢纯镳
　　三巡画阁倚岩，眼底溪山尽不凡。峰带丹烟浮紫盖，水横剑气射孤帆。
　　秋原稻熟炊香爨，古渡人回负药馋。最是合尖台畔好，天风拂桂满轻衫。

	

咏秋柳八首之二
	

朱　沄

　　绮陌萧疏动客悲，何堪复睹瘦腰肢。黄金散尽无颜色，碧玉雕伤感岁时。
　　莫笑衰容迎送苦，不禁凉气起眠迟。可怜两岸都零落，回首江边空有思。

	

咏秋柳八首之四
	

朱　沄

　　寥落吴江千万条，依依景象已萧萧。残丝难绾同心结，雅调徒伤两地遥。
　　几处青楼人舞散，数声羌笛旅魂消。而今直待东风转，春色仍然锁灞桥。

	

古　梅
	

僧林友

　　占得鸿蒙一段神，风霜饱历见天真。疑从炎帝已前植，岂是逋仙而后人。
　　傲骨千秋曾化铁，芳心半点不随尘。频看世事沧桑变，独有寒花岁岁春。

	

早　梅

	

　　群芳落魄独精神，始信孤根节操真。能向园林先作主，未经霜雪更宜人。
　　一枝絻放江南玉，馀树犹封塞北尘。怪得幽禽偷眼觑，却疑天地有私春。

	

孤　梅

	

　　独抱纯阳寡欲神，萧然物外守清真。栖迟卒岁谁同伴，笑傲空山祗一人。
　　孑影但能交素月，幽香争肯惹红尘。生成癖性甘寥寂，不与群英共混春。

	

寒　梅

	

　　严霜冻合愈增神，信是冰姿气骨真。世上罕逢清节士，山中独见苦心人。
　　艰难立尽三冬雪，凛冽吹残九陌尘。一片坚贞含造化，花开何必借阳春。

	

重九同石樵何兄，致千邓兄，梅溪魏兄，登明翠阁分韵。得花字
	

汪　淳

　　十里湖光锁暮霞，天高落日隐城阇。山含晚景楼台静，地集同人气味嘉。
　　四海交情浑白眼，一年秋色负黄花。悬知事业摧霜鬓，频对西风忆岁华。

	

题彭筱川匹马出塞图安徽怀宁令解组自请新疆投效
	

胡云章

　　万里长征匹马寒，黄沙白草路漫漫。不烦血刃屠牛易，岂服盐车识骥难。
　　满箧冰霜携社藁，一鞭风雪指楼兰。开图迭唱阳关曲，听到琵琶剑欲弹。
　　行李萧条冷一肩，关山不尽雁连天。中原戮力谋先左，大将成功志在边。
　　独上祁连寻战垒，敢劳充国策屯田。崦嵫日近时非晚，再傍桑榆快着鞭。

	

登贞元阁
	

陈国玙

　　好风吹出磬声圆，特向峰头访老禅。看竹衣裳黏翠粉，烹茶石罀汲清泉。
　　亭围幽树深如洞，栏俯寒潭倒见天。日暮山禽催去路，缓寻苔磴踏疏烟。

	

题白云寺壁
	

陈国玙

　　不到名山十载馀，重游此地复何如。拈花古佛还嘲客，问姓高僧尚记予。
　　松影满阶风定后，桐阴一院雨晴初。偷闲半日禅房坐，斜倚南窗读道书。

	

访山家留赠一首
	

陈国玙

　　草没苔深石径斜，山坳老屋白云遮。檐阴欲雨鸠啼树，篱落闻人犬吠花。
　　无吏催租常闭户，有儿能读便成家。老翁止我田间宿，闲话寒霄酒当茶。

	

桃李村题壁
	

陈国玙

　　栗冽寒生万瓦霜，鸡声啼断漏声长。满天星影罗罗照，一树梅花淡淡香。
　　马足经旬淹客路，蝶魂连夜到家乡。地炉榾柮煨将尽，兀坐芦帘待曙光。

	

过峡口
	

陈国玙

　　劳劳亭短更亭长，曙色微明照粉墙。瘦马踏残官堠月，乱鸦啼断驿楼霜。
　　隔江枫叶浓如醉，近水梅花淡有香。茅店鸡声听最惯，廿年作客感流光。
　　【注】㈠　何郎东阁多诗思：指梁，何逊，在扬州，大开东阁，吟咏盛开梅花。
　　　　　㈡　何必东陵五色瓜：秦东陵侯召平，于秦破后为布衣，贫，于长安城东种瓜，味甚甘美。
　　【校】1.胡儿：原本脱字，今据嘉靖府志本补。
　　　　　2.从：嘉靖府忘本作“容”字。
　　　　　3.陪：原本作“随”字。
　　　　　4.供：原本作“并”字，今据改。
　　　　　5.7.玄：原本作“元”字，今据改。
　　　　　6.闻猿：原本作“开”今据嘉靖延平府志本改。
　　　　　8.高：嘉靖府志本作“峭”字。
　　　　　9.露：原本作“雾”字，今据改。
　　　　　10.祇：原本作“低”字，今据改。
　　　　　11.檐：原本作“筵”字，今据改。
　　　　　12.声：原本作“心”字，今据改。
　　　　　13.蓬：原本作“篷”字，今据改。

七　绝
	

过延平津
	

唐欧阳詹

　　想像精灵欲见难，通津一去水漫漫1。空馀昔日凌霜色，长与澄潭生昼寒。

	

龙　津
	

唐胡　曾

　　延平津路水溶溶，峭壁危岑一万重。昨夜七星潭底见，分明神剑化为龙。

	

茶　苑
	

宋黄　裳

　　莫道南芽非北苑，须知山脉是东溪。旋煎石鼎供清话，容照岩前日未西。

	

其　二

	

　　想为春风动山，雨前收得一篮还。斧斤不落幽人手，且喜家园禁日闲。

	

其　三

	

　　谁知谷口胜龙潭，最惬轻云回味甘。闻道溪东新得苑，梦中风腋落溪南。

	

藏春峡
	

黄　裳

