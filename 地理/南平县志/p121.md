<!-- { "loadSidebar": true } -->
　　卢天富，世业农。父仲生嗜酒，醉后常至倾跌。见父时饮戚友家，尽日歇工，趋伺扶持，父醉，常背负而归，历久不懈。家贫，力耕以具酒脯，而能承顺颜色，无所违拂，虽劳不怨，人以为难能。
　　蔡梦熊，字思昂，号渭滨，邑之西芹人也。三岁失怙，停殡未葬。伯兄又不幸早殇，母子相依，伶丁孤苦。及壮，克自树立，始葬父殡。事母，奉命唯谨，出告反面。晨夕就读，不忍母氏操劳，遂辍学，纳粟入国子监，营商以给甘旨。事母四十馀年，先意承志，常博母懽。母疾，侍寝床侧，衣不解带者数旬。因研究医书，以调药饵。故母年老而健，寿至七十有八。以母节请旌，奉准建坊入祠。及殁，哭泣尽哀，丧祭备礼。性爽直，见不平，辄义形於色。为人任患解纷，必忠必信，人皆服之1。乡邻构争，因其劝导而息讼者，不可胜道。堂兄思白举充光泽盐商，几至破产。赖其维持三年，得退办。省绅郭伯荫称之曰： “不惟手足，而且腹心。”咸丰年间，匪乱日棘，当道举公为联甲总董。公不辞劳瘁，地方获安。八年冬候补道陈公维汉奉令率广勇驻芹，剿匪诸事，悉询诸公，公访察周悉，精白乃心。於是擒诛捻恶积匪二十馀人。而宥其初犯，得以全活者多。自后，观察夏公家泰，郡守赵公均，举办联甲，咸以公正目之。更精岐黄，晨起遍诊病者而后食。出门以次往诊，寒暑无间，概不受酬，而着手立愈，至今犹有宝其方者。当顺昌失守，浮尸蔽江而下，公见之恻然，邀诸同好，捐金雇舟，捞办2百数十具於江浒，因置义山，造义冢，市瓿藏当年收瘗之骨。复购田，立施棺社，以收路殣，至今赖之。他如修祖墓，建宗祠，置义渡，修桥梁，结惜字会，皆公身为之倡。公年花甲，有术家言先葬地未吉，卒遇明师指授吉壤，得改葬焉。公喜曰：“吾今为人子事毕矣。”公后诸孙，科名鹊起，人皆以为公之积德所致云。
　　【校】1.之：原本作“人”字，今据改。
　　　　　2.办：原本作“辨”字，今据改。
　　陈彦菁，字鹤庄，咸丰癸丑恩贡。母早卒，事父及继母以孝。二弟皆继母所生，曲体亲心，式好无尤。甘贫少分，以教读为业。咸丰年间入局襄办团联事，观察以其贫也，议给薪水，坚辞不受。时发乱未平，筹饷孔急。上峰命员绅往乡派捐，辞不获乃往樟湖坂乡，量力劝输，独无所私，人皆义之！
　　林茂年，字介堂，光绪辛巳恩贡。事父母孝，友於兄弟。弟有子三、女二，乃亲训犹子，均入庠。迎养堂婶，及奉寡嫂，温恤周至，其子女皆为婚配名门，戚党咸称颂焉。尝董育婴，深悯无告，悉心稽察，保全者多。设帐四十一年，讲说不倦，令人易晓。及门入泮者者六十馀人，均训以立品为先。而从容和气，令人可亲，一望而知其为有德者焉。
　　卢廷元，字传贵，号梅峰，孝友诚朴人也。为邑增生，年七十一乡举介宾。幼曾读书，家贫辍学而耕。父为豪奴所欺，赴田，呼令转家就读。力学三年入邑庠，时已二十八岁矣。卒能发愤，以慰父志。友爱昆弟，雍睦一堂，为乡里所称。凡族人有相争者，公出数言而解。王台庠生黄大晖聘於家教读，循循善诱，生徒日众，皆入邑庠。历四十馀年，馆谷其家，尤足令人钦佩！年六十九，乡众聘为义塾师。而王台绅学商农各界，衣冠济济，沿途饯送者数十人，极一时之盛。越三年，一日自著衣冠，坐中庭，嘱咐后人，无疾而逝云。
　　李锺英，大历口人。事亲孝顺，愉色婉容，能适亲意，人无间言。加以恤孤怜贫，好行其德。见称乡党，寿至七十一岁而卒。
　　陈南松，大洋坋人，为人仗义好施，笃於家族，待寡嫂孤侄食用必周。虽早分爨，视如同居，族人称焉。
　　郑良彬，字孝起，以子元桢登进士，封赠中宪大夫。少时，以家贫，弃儒就贾。志行独高，不侪流俗。性孝友，父早逝。事母先意承志，母性严急，於公训督尤峻，公则屏气愉色，多方仰体，以毋违为要。兄弟三人，各营生业。公少获赢馀，分饷两伯兄无畛域。迎母独养，饔飧必具甘旨，而自奉则甘粗粝。营业馀闲，常随侍左右，仰承色笑，数十年如一日。生平发肤身体，爱护无毁伤。盖以亲心为心，天性纯笃，为庸常所难及。其他义举如：修路、施棺、恤寒、济亲族，孜孜为之，不遗馀力。宜其子孙腾达，食报无穷。民国七年，大总统赐褒匾曰：“孝友兼著”。
　　谢廷锡，字用蕃，邑庠生。年十三失怙，母陈氏，守节抚孤，勖以力学继父志。廷锡闻命悲怆，矢志读书。以弱冠补弟子员。而家计不充，兼营商业。时值发乱，出为地方效力防务。上宪奖其劳绩，奏保浙江县丞，加六品衔。因母老不忍宦游。母性严明，有疑难事，辄禀命而行。事之垂五十年，壹意顺承，出告反面，夜归必抵母寝，询寒燠饥饱，而后即安。有疾，昼夜环侍，进汤药。细察形声，稍愈则喜，否则局蹐终夜，或衣不解带者兼旬。每食必具甘旨，佐以茶点。友爱胞妹，怜其体赢多病，默祷以慰母心。母寿八十有五，事之终无倦怠，丧葬尽礼。为母节请旌，建石坊东郊，费千金不吝。当道重其品望，举为保甲局董。才识明亮，地方利弊，知无不言。方寿七旬时，王学使以“孝思不匮”匾额旌之。邑绅佥赠以联云：“孺慕矢终身，念冰蘖劬劳，先意承颜，色笑咸根至性。文宗褒一字，媲春秋纯孝，行修名立，精神益壮稀龄。”人以为不愧其词云。
　　廖涟清，字冰如，邑之溪口人也。家贫，苦读，躬自耕樵，以养父母。及壮入邑庠，犹灌园种菜，而刻意为文。光绪丁丑孙宗师亟赏之！录取一等第二食饩。是时父母年俱老迈，父有烟癖，竭资以市，无令匮乏，毫无咨怨见於言色。授徒斋舍，无间寒暑，必归以省亲。束修淡泊，又多子累，惟恐以烟食不继，伤亲心。母患目疾失明，自与儿以舌舐之，数月复明。二老有小恙，辄衣不解带，终夜服事。一日，母疾已愈，斋宿於祠馆，其子昭忠因孩疾取药馆内，夜半雪甚，见其父和衣卧椅上，问以何不就枕？答曰：“吾母疾，虽得汝奉事，吾安能安心偃息乎？”可见其心常在亲也。父寿至九十五，母寿至九十，丧葬尽礼，哀痛迫切。每遇忌日，犹思慕哀号，如亲没时。生平孝养见称邻里，亦可谓能用力者欤。
　　曾延祚，字寿荣，世居城内。天性柔顺，昆季1五人，延祚最少，常得父母心，父母亦怜爱之。父性躁急，能曲意承顺。父年老好静，弃家斋居吕祖宫。延祚尝引以为憾，不能朝夕奉养。然每旬日必须馈食省视，后终於家。母年七十善饮，每日必沽以待，一日疾甚，服药罔效。延祚私祷於神，愿以身代，私刲臂血和药以进之，母疾始痊。秘不敢言，人罕知之。母寿延至八十二而亡，其孝心感神有如此者。
　　张文洛，字献书。父祖铭，善事孀母以孝称。家无遗产，生子七，游庠者五。文洛序居六，幼年失怙，母吴氏训从诸兄读，聪颖1过人。入邑庠食饩时，诸兄相继早逝。三兄文漱为郡廪生，力持家政，食指日繁，负累不资，节次收束，既竭心力。念兄劳苦，潜心力学，授徒家塾，所得束修月课，尽以助兄为理。光绪初，文漱以恩贡成均，数年复逝。嘱曰：“吾父孝兄友，尔所当念，今我将亡，愿弟体父兄遗志，无分爨，善视诸侄，吾愿毕矣。”是时一家三十馀口，侄未娶者五，女未嫁者三，教养婚娶，不胜况瘁。恐辱兄命，复习岐黄。昼则诊脉不暇，夜则批改文艺，至漏尽和衣而寝。待人殷勤周至，不独於门弟子为然。工书法，乡试三房荐一堂备。自三兄殁后，家政独力肩之，前人遗累，复能筹偿，地方善举，靡不提倡。处兄弟间，怡怡笑语如宾友。故张氏孝友家风，为一时冠，人无间然。
　　陈厚熙，字洽春。幼失怙，家贫，母施氏，茹苦守节，昆季五人，熙居三。八岁就读，后营商。及壮，娶王氏，相得甚欢。撤妆奁，以助资本，而业始大。念延城为两溪冲，木排利可居。与四弟协力营业。时诸昆季各散居，母年迈，以诸子不得团聚为憾！熙辄慰母曰：“供养儿力能给，何必累诸子？”室王氏亦贤顺，能适母意。及获利颇巨，欲酬母言。乃购龙鼎坊大屋，修造千馀金。尽以公诸昆季，择日五室乔迁。母甫入门，欢然笑谓曰：“非汝安得有此今日五子同处乎？尔於父母兄弟，可谓尽心矣。”复为兄弟娶室，侄娶妇，不以私财自惜。母殁，丧葬独力任之。畀各昆弟以田。四弟亡，悯其劳，独畀其子三百亩。有少弟浪取店金数百，母闻愠甚。王氏阴告夫，可权词以对，无令老人气。熙见母曰：“他人言不足信，弟何至是？”非孝友素存，能如是乎？生平待人忠厚，雅有度量。戚族间有困迫事，尽力周恤，缓急相通。遇诸善举，慷慨捐助。而孺人性尤好施，每岁暮，以米馈贫乏诸亲族，多少视其食指，窘者加以钱，历年不断。翁晚拥多资，不汨汨於利，遂休业。家居构广厦，日与耆旧会。延师课子，长德元，四德章俱入庠，翁心喜之，人以为善行所致云。
　　郑元坤，字善华，号子厚，天性孝友，幼失怙。生母杨淑人，矢志守节，寒灯课子，闾里称贤。坤与弟元勋、元桢、元沂读志甚坚，嗣因境困艰，继习贾业。乃一意培植诸弟，日中为市。晨夕仍率诸弟读，为励志之倡。独任家务，虽拮据难支，终岁膏伙无少缺。复为诸弟成室家，以偿节母抱孙之愿。平生廉正无私蓄，同居怡怡。即一箸一酌之微，必与诸弟共之。弟元勋补邑增生，任2延平中学校长善施教育。季弟元桢登进士，出宰广东龙门。坤常勖以手书，谓：“承先德崛起，当作好官，以慰民望。”母殁，丧葬尽哀如礼。民国七年，蒙　大总统赐“乡党称弟”匾额，人咸以题褒允当焉。
　　【校】1.颖：原本作“颍”字今据改。
　　　　　2.任：原本作“长”字，今据改。

列女传第二十九

