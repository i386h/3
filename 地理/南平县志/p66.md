<!-- { "loadSidebar": true } -->
　　题为地方真儒，议补从祀，候覆日久，谨循职掌。恳恩速赐覆补，以隆风化，以光圣治事。窃惟继往开来，功莫先於明学。推功崇报，典莫重於盛时。矧杂风起敝之机权，全属发潜阐幽之德音。臣奉命视闽学，系臣职分所得请者。今亦皆不避冐渎而请之。惟是所属延平府宋儒罗从彦、李侗，万历三十三年，已经巡抚徐学聚、巡按方良彦题请从祀。奉圣旨：“是，该部知道，钦此。钦遵。”迄今四年，该部尚未题覆。夫人固有日久而后论定者，若罗从彦潜思力行，任重诣极。李侗道德纯备，学问通明。宋史所载，已称四百年定评矣。事固有论定，而后可行者。若罗从彦、李侗从祀，在元则浙江行省有议，在我朝则学臣金贲亨、周洪祖有议。今日此举，允系万代瞻仰矣。我国朝罢黜诸说，独尊尚朱注。二百年来，名臣硕辅，高贤大良，取功名者以之为筌蹄(一)，志道德者以之为津筏(二)。试观师弟问答，渊源有自。浅言之，谓读紫阳之注者，即延平之徒可也。朱子尝言：“自见李先生，为学就始平实。乃知向日从事释老之说皆非。”深言之，谓成朱子者，与生朱子等可也。徒用其青，顿忘其蓝，恐非所以彰国家报功之厚。尊生之本，而遗学之源，尤非所以宏师门锡类之仁。查得孔庙配享，於曹魏七年，止於颜子一人。迨宋元丰七年，进孟子为二配。议者谓孟子受业於子思，子思受业於曾子，咸淳三年遂以曾子、子思并配，然后配享有四。夫杨时载道而南，罗从彦亲承道统，李侗衍其绪，而后朱熹接其传。是朱熹之於李侗、罗从彦，犹孟子之於子思、曾子也。配享孟子，而因配享孟子之师，成宪具在。从祀朱子，而因从祀朱子之师，事体相同。我皇上崇尚理学，特从祀胡居仁等，而罗从彦、李侗之贤，又不啻胡居仁等者，此自圣朝不容缺之典也。臣奉玺书云：风教所关宜以纲常为己任。地方有此大儒，而祀典未举，又自臣身不容诿之责任也。倘蒙赐俞行，敕下礼部，速赐题覆，地方幸甚，斯文幸甚！万历三十七年三月二十七日具题，奉圣旨：该部看了来说。
　　【注】
　　(一)筌蹄：比喻达到目的手段。
　　(二)津筏：渡人过河的木筏。比喻引导人的门径。
	

覆从祀议

	

	

	

明翁正春吏部侍郎

　　礼部查看，熊尚文、方元彦题请儒臣从祀之议。盖所关於人心世教，良非渺小。今巡按方元彦疏举罗、李二儒，列祀庙廷。夫二儒潜心正学，上接伊洛之传，下启紫阳之绪，真圣统之正脉也。罗豫章既为杨龟山入室弟子，李延平又朱紫阳宗其嫡派。当时业跻杨、朱於俎豆之列，乃独於二儒而靳之何欤？我朝称道术曰孔、孟，必曰程、朱。然孔子倡道於洙泗，有曾子、子思相继发明，而后孟子接其传。程氏倡道於伊洛，得罗豫章、李延平相承正宗，而后朱子衍其绪。则罗、李之功，实与曾子、子思等。故从祀之典，在元至正，则浙江行省有议。在国朝则学臣金贲亨、周洪祖等有议。今日此举，正系万代瞻仰者。但事重体殷，不可不慎。历查先年如薛瑄、王守仁、陈献章等从祀，皆令儒臣谟议奏进，然后会官廷议上请，合无比照往例，仍敕下翰林院、詹事府、左右春坊、国子监等衙门，文学诸臣，令其广咨博采，将两贤生平行实，及人心公论，逐一作速撰议，各自奏进。
	

覆从祀议

	

	

	

明孙慎行翰林学士

　　礼科参看，熊尚文、方元彦、徐学聚等，题请儒臣从祀之议事，虽缓而实切。盖所关於学脉道术，人心世教良非渺小。今巡按方元彦疏举罗、李二儒，列祀庙廷，随该本部礼臣翁正春收有议单五本。今臣等复行催议，又续收议单六本。谨将诸臣前后所议二贤事略，一一陈之。詹事府詹事臣何宗彦议曰：“祀典之设以报功也，孔庙从祀历代尤重之。或著书立言，羽翼六籍，则功在明道。或继往开来，统承正学，则功在传道。宋儒若豫章，若延平，粹然为洙泗真传，上继程氏，而下开诸士者也。”职尝读宋史本传、性理大全、遵尧录问答诸书，得其梗概。豫章幼事龟山，三日汗浃背曰：“几枉一生。”又之洛，见伊川，益信龟山之说为是。见伛侍者二十年，尽得不传之秘。终日静坐观中，时或溪山吟詠，充然自得。龟山弟子千馀人，默语潜思，力行任重诣极，豫章一人而已。所著多名言，遵尧录尤征经济实学，惜未见之行耳。延平闻豫章得河洛之学，从之累年。受春秋、中庸、语孟之说，洞贯融释。豫章教之静中观喜怒哀乐未发前气象，求所谓中者，久之知天下之大本在是。凡天地之高厚，品汇之化育，以至经训遗言，日用小物，莫不一一得其衷。由是涵养益纯，洒然脱落，如颜氏卓尔不违心目之间。谓学问不在多言，但默坐澄心，体认天理，即一毫私欲一退听。又谓：学者知理一分殊，然后不惑於疑似乱真之说。朱子每服膺之，朱子又述答问为要语。尝谓人每来延平闻愈超绝，其日新不已如此。大都豫章以笃实胜，然静中穷极天地万物之理，则笃实而未尝不超悟也。延平以超悟胜，然读书必见诸行事，圣贤所至皆勉而进，超悟而未尝不笃实也。二子清节粹养，在宋儒中已表表宜祀。矧上接程氏之绪，下开朱子之传，使尧舜以来一中之统，昭昭揭日月而行，伊谁之功？而祀典阙然未举，岂应先河后海之义。无论后世之人心不安，即朱子居歆之际，亦有踧踖(一)弗宁者。且今天下治教虽休明，而道统之榛芜亦已久。或砥砺名行，规旋矩合，非不称名士大夫。而性命之精未窥，或标门立户，谈微说妙，以讲学为名高。而察其躬修多黯阙，是说玲繁缛1也，其於道不啻背而驰矣。二子之学术，政起膏肓之良石，而绍明道统之真传也。然则上允学臣之请，登诸从祀之列。非直报功，亦以明其关系人心世道诚不细矣。左春坊左中允臣张以诚，左春坊左赞善臣盛以洪，右春坊右赞善臣邱未实，左春坊左赞善臣王毓宗，左春坊左中允臣周如磐，翰林院修撰臣黄士俊，翰林院编修臣龚三益，翰林院检讨臣薛三省，翰林院检讨臣郑以伟，国子监司业臣周道登，已上诸儒臣集议等疏，所以陈述二贤之品概，阐搜二贤之精神。质之圣学而不愧，垂之后学而无弊者，至详至确，已无容复议矣。臣等看得二贤於宋儒中，亦特称卓卓，未可多得。乃数百年未崇俎豆，诚为阙典。且我国家功令所宗独程、朱之学，乃二贤一以为绍后，一以为开先，其有功於道学甚钜。今天下虽名宗程、朱学，而高名之士往往欲跳而出其上。至以笃行有馀，超悟不足少之。夫程子之笃实，非二贤不传。朱子之笃实，非二贤不启。而二贤固非专以笃行显者也。学者诚进而观焉，实见其大本大原，最精最粹。如衣之挈领，而条理各归。如水之得源，而流行自畅。恍然可以识性命之真，诚明之合。崇实行者，固不忧拘板。即希妙悟者，当亦不坠空虚。岂至有以致知，而非力行。亦岂有以力行，而黜致知者哉。即有功於程、朱亦甚钜。然则既学臣及抚按诸臣所请，亟与崇祀，非特百年应举之旷典，抑亦今时正学之急务也。伏乞皇上，鉴二贤学术之咸正，览诸臣譔议之皆同。即将二贤，分列宋儒胡安国之下，朱熹之上，入庙崇祀。庶正学不冺，钜典重光。而於世道人心有补矣。万历四十一年十二月二十六日具题，三十日奉旨：是。万历四十二年甲寅六月，奉圣旨，崇祀　圣庙。
　　【校】1.缛：原本作“绣”字，今据改。
　　【注】(一)踧踖：恭敬而局促不安的样子。

	

巡按直隶监察御史臣游居敬谨

	

