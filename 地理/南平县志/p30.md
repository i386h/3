<!-- { "loadSidebar": true } -->
　　麻油麻，即胡麻，一名脂麻，又名巨胜，有黑白二色，其茎皆方，花白或带紫艳，结角长者寸许，有四棱六棱者，房少而子少(2)，七棱八棱者，房大而子多。

	

帛　属

	

　　苧布苎一岁三刈，初刈者佳，三刈者次之。唯次刈不耐久。苎布各乡多有，唯细密精致几类纱罗曰铜板，出峡阳者佳，远市四方。
　　木绵布西乡间有，多织成麻布。

	

器　属

	

　　藤枕劈细藤编成漆之，徽藤者佳，广藤者次之，夏日最宜。
　　皮枕以牛皮束成，仍漆之朱之，较藤枕为坚。
　　卤水石石出卤水，可为砚，虽细润，而不发墨。
　　花纹石色青纹白，有山水禽鱼状，可为砚为屏。世传出黯淡滩湍下，故不易得。
　　漆木器盆桶之类，坚致滑泽，轻巧适用。盆之小者，亦有以水杉为之。
　　草席乡人织之，较福州为佳，但次於贡川耳。
　　枕石延福门隔溪山中石，可磨藤枕，他石不堪用。

	

货　属

	

　　蔗糖蔗较甘蔗小而坚，以蔗入磨，牛转榨出汁，蒸炼成糖，俗名沙糖。
　　蜜岩蜜(3)为上，不可多得，人家所蓄，一年三割，冬蜜为佳。
　　黄蜡蜜蜡也，生於蜜中，取蜜后以脾底炼过，滤入水中，候凝取之。色黄者，名黄蜡。煎炼净，色白者，为白蜡。与虫造白蜡异。
　　苧可织夏布，详苎布。
　　麻大麻，一名黄麻。
　　棕毛棕树皮有丝，毛错纵如织，剥取可为器物。
　　笋笋之类繁，有冬笋，猫竹初生未出土者掘之，味清甘，谓之冬笋。旧有税。至立春日已出土为春笋，则无税矣。有熟笋，即猫笋之出土而长者，掘之去皮壳，煮之熟，城乡春间咸赖以为蔬。有斑笋亦熟之以市，有江南笋味最清脆，有折笋产於城北大岩者，截之置岩泉浸一宿，色白味甘香。有黄笋、方笋、苦笋各随竹之所出。有茭笋非竹种，种陂池，叶如蒲苇，生白梗味清甘，凡此不通异地。唯沙笋以猫竹熟之而榨乾，名三花者，节密短而厚为上，次为尖亦细短且嫩，又次名湖北尖而大，嫩名片比标，皆节密而薄且粗，此远市吴越江淮，为南邑之溥利焉。
　　茶产不一，南平城南万福精舍产者曰龙团，最佳。
　　油茶油、桐油、菜油、麻油、桕油、又名囊油。
　　蕨粉八月取其根，捣烂入水滤成粉，用以滑泽珍馔，亦可和糖为团，俭年或赖以济饥。
　　薯蓝茎蔓似薯，根似何首乌，皮黑肉红，可染布。
　　漆出儒岭，大暑时傍暮横割漆树，以蚌壳衔入，次黎明收。造漆至立冬止。认漆法，以纸钉浸漆燃之，不溢位者真，和油及杂水汤者(4)，必溢位。
　　蓝淀即尔雅葴马蓝。
　　姜黄根叶似郁金，用以染色。棚民沿山种之，亦入药。
　　箬叶似竹叶而大，舟人以絮篷，亦用笠。
　　烟草种出东洋，近多莳之，价昂甚，以腴田种艺者。
　　酒有红、白、冬青三种，行远则惟药烧、干烧。
　　炭深山掘窑，烧坚木而成。
　　白土粉出衍山白岩，俗呼拌粉。
　　桂皮气味如紫桂，用作香料烹饪。
　　杨梅皮染皂。
　　薯粉以蕃薯捣烂，滤汁为粉。
　　纸有海纸、炮纸、琉球纸、大甲、小甲、面带、草纸数种。
　　豆豉以黑豆制成，有红汤、黑汤二种，出南山者佳。

	

蔬　属

	

　　芥有青芥、紫芥、花芥数种，更有一种，叶小子细不堪食，子研烂，和醋发之以拌食，名曰芥辣。
　　白菜叶青碧(5)茎白，近有兜团束似山东者，亦名曰山东白，或名黄牙白。
　　芜菁一名蔓菁，芥属，茎叶不堪茹，惟根如萝葡而坚，糟食香脆。
　　萝葡产上洋口者佳，徐洋、大洲者次之。
　　胡萝卜出后路口者，根小而赤，甘脆殊胜。
　　油菜子可榨油。
　　芥蓝叶如蓝而厚，青碧色。
　　同蒿形气同蓬蒿，故名。
　　莴苣一名白苣，自莴国来，有毒，百虫不敢近。人食其苔，谓之莴笋。南邑唯啖叶，又叶青而尖者味苦。
　　苦蕒菜叶如苦苣而狭，绿色差淡，折之白乳汁出，味苦，花似野菊。
　　莙荙一名菜，其茎烧灰，淋汁洗衣，白如玉色。
　　菠菱种来尼波维国，种时须呀开易浸胀，必过月朔乃生。
　　葵叶如蜀葵，味甘滑，俗呼旗菜，经霜压者尤美。
　　蕹壅土即生，节节生芽，一本可成一畦。
　　苋有红、白二色。
　　芹水芹，生水中根白：旱芹，生平地，有赤、白二色。孟倪云：和醋食损齿，鳖瘕不可食。李廷飞曰：赤芹害人不可食。李时珍曰：蛇喜食芹，故惊蛰后忌食之。
　　马齿苋一名五行草，以其叶梗赤，花黄，根白，子黑也。
　　蔊(6)辛菜也，朱文公饮后，辄以蔊茎供蔬品，以其爽口消食，但多食发痼疾生热。
　　荠有甘苦二种，苦荠性凉，未立夏不宜食，又一种名白苦荠，叶白而大。
　　蕨初生无叶时可食，性寒滑肠胃，不可多食。
　　蕈其类多，即菰也。香菰为上，生者作羹，味鲜滑。冬月者质厚而甘，秋月催之而生，与春月生者皆不及焉。烘干，与朱菰皆可致远。一名牛唇菰，色黄黑肉厚，醋煮佳。凡蕈菌皆湿气薰蒸而成，多有毒，能害人，语曰：有菜莫食菰，宜慎之也。
　　茭笋注笋类。
　　芋一名土芝，又名蹲鸱，有白蒜、红芽二种，水田莳者水芋味胜，茎亦可食，芋魁曰芋头，旁小曰芋子，一种曰狗爪芋，魁圆子多长，又山种之，曰山芋。
　　山药本名薯蓣，一曰玉延。李时珍曰：芋蓣入药，野生者为胜，若供馔，则田种者良，近焙作药材，其利颇饶。一种皮紫或黄，本小末大而扁，名慈薯。
　　茄一名落苏，有紫、黄、白三色皆长，一种圆而紫者，肉稍坚，可酱可脯可糖。
　　韭一种而久生，故谓之韭，花亦供馔，叶大者味臭，不堪食。
　　葱外直中空，葱通之象。按葱有冬葱即冻葱，汉葱、胡葱、茖(7)葱四种。南邑所产者惟冬葱，茎叶柔细而香，又有一种大而长名天葱，可为药，不可入蔬。
　　藠即薤，韭类也，煮食芼酒糟藏醋浸皆宜。宋大明曰：藠不可与牛肉同食，令人作症瘕。
　　蒜八月种，冬春食苗，初夏食薹，五月食根，亦捣为齑。
　　芫荽八月下种，晦日尤良。初生柔茎圆叶，根软而白，冬春采之香美。以上五种谓之荤菜。
　　姜初生嫩者其尖微紫，名紫姜，或作子姜，宿根谓之母姜，即老姜。古云：秋不食姜。朱晦庵语录，亦有：秋姜夭人天年之语。
　　椒花椒，名秦椒，四月生细花，五月结实，生青熟红，大於蜀椒。一种蕃椒，叶如花椒而细薄，结椒如鸡心如枣，生绿熟红，皮光润，中有白子。

	

蓏　属

	

　　瓠长而瘦上日瓠，俗呼瓠子，可食，不能为器。
　　壶短柄大腹者为壶，壶之细腰者为蒲芦匏，壶嫩可食，老则坚以为器，大者可为瓮盎，小者可为瓢樽。
　　冬瓜经霜后，皮上白如粉涂，凡收瓜，忌酒、漆、麝香及糯米，触之必烂。孙真人曰：九月勿食，令人反胃，性走而急，久病阴虚者忌之。
　　南瓜俗呼金瓜，种出南方，皮上有棱如甜瓜，其肉厚色黄，煮食良，多食发脚气黄疸，不可同羊肉食，令人气壅。一种碗大色白名碗瓜，四月已熟，又一种甚小而色赤，来自台湾，俗呼台湾瓜，但可供玩赏。
　　越瓜即稍瓜，有青白二种。
　　王瓜月令四月王瓜生，南平二月已有，五月生者名香瓜。
　　苦瓜皮痱，味苦，白者稍淡。
　　丝瓜嫩时去皮烹食，经霜而枯，可涤釜器，俗呼洗锅布。
　　西瓜种来回纥，其色青绿，其瓤红白，又有黄瓤者最佳，性生冷，伤脾助湿，但食之能化畜毛。
　　土瓜其藤似葛，其根入地，结为瓜状，色白而脆，味甘香，能解酒消渴，又谓之新罗葛。
　　地瓜俗呼荒薯，形长皮红肉白坚脆，生啖熟食皆宜，一种形圆皮黄，肉淡黄或淡红色者，名荒芋，味淡，蒸可食，可以济饥。

	

果　属

	

　　梅先众木而生，其实春生夏熟。
　　李亦春花春生，夏熟。
　　桃品甚多，花有红白紫千层之殊，其实有红桃、绯桃、碧桃、缃桃、胭脂桃，皆以色名。
　　栗花实下垂，可种成，不可移栽。
　　榛栗类，顶圆末尖，有小者名毛榛，南邑多。
　　枣枣类多，南平有白枣、金枣。
　　梨梨品甚多，必须棠、梨、桑树接过，则结子早而佳，南邑有香水梨、雪梨。
　　柿其形扁而方，色青绿皮厚，盐水浸乃可食。一种小柿如卵而红，俗呼鸭蛋柿，有可压油者名油柿，又有去皮晒乾，名曰柿枣。
　　安石榴有甘酢二种，又四季榴。
　　桔外赤内黄，剖之香雾纷郁。
　　柑似桔而圆大，皮色生青熟黄，九头柑其瓤九瓣，蜜罗柑其柑如蜜，味最美。
　　橙形圆，大於桔而香，皮厚而皱，以盐淹谓之橙盐，能消食宽气。
　　柚黄白色，皮厚味甘，亦有酸者，瓤有红白二种，俗呼为枹。
　　香椽皮若橙而光洁，肉厚白而松中，瓤不分瓣，味甜而香。一种如人手指，俗呼佛手柑，又一种大而味更美者，名蜜筒。
　　公孙桔俗呼公领孙，其花实络绎不绝。
　　金桔一名卢橘，一种实小，俗呼金豆，一名金枣，皆金桔类也。
　　枇杷叶微似栗，冬花春实，其子簇结有毛，白为上，黄者次之。
　　杨梅形如水杨子，而味似梅，生青熟红，其皮可染色，远市外江。
　　樱桃一名含桃，先百果熟，有朱樱、紫樱之分，经雨则虫自生内，人莫之见，用水浸久，虫自出，乃可食。
　　银杏俗呼白果，一名鸭脚，八月产，性清火润肺，多食能昏人，造粉可嫩肌肤。
　　木瓜花如海棠而香，实蜜煎甚佳，野生者入药。
　　林檎味甘，能来众禽於林，故名。
　　槠树如栗，冬月不凋，子小於橡，有苦甜二种，一名钩栗，俗呼猴栗。
　　橡实一名橡斗，一名皂斗，俗呼苦槠。
　　酸枣实如枇把而无毛，核大形如骲，味酢，可和糖煎为糕。
　　葡萄有青、紫二色。
　　甘蔗味甘，出峡阳者佳。
　　荸脐一名凫茈。
　　梧桐子树生，橐鄂形如羹匙，缀橐鄂上，大如胡椒。
　　莲藕茭南邑陂塘甚少，莲菱诸物间之有。
　　落花生南邑向少，今多有之。
　　苗蒌蔓生，类薯。
　　榧子一名赤果，一名玉榧。
　　芽藤苞苞生芽藤节间，无花而结。
　　海棠梨熟时色红黄，味甘微酸。
　　扁担子似葡萄而色白，味甘微酸。
　　麦莉子山中生，霜后可食。

	

药　属

	

　　薏苡仁久服，轻身益气。
　　白扁豆详谷属。
　　菖蒲一寸九节者佳，性能去痰开窍。
　　地黄以叶煮猪肉食，主疗血粘燥湿之疾。
　　天门冬春生藤蔓，叶如茴香，极尖细而疏滑，有逆刺。
