<!-- { "loadSidebar": true } -->
　　至正五年，中大夫庐陵文侯富守延平，大兴其郡先圣庙学。明年三月，郡学录郭圭用士友之意，请书其事，以刻诸庙廷丽牲之石云。我国家之制，自国都至於郡县，皆置学宫。修　先圣之祀。而教其人，以圣贤之书。使有以知乎圣贤之道，以成俗达材焉。内外大小远近无间也。闽越远在南服，去朝廷数千里。延平之为郡在其上游，山环其崇，川合其清。前宋时，州名南剑。天圣乙丑，守臣曹修古始建学於其西山之颠。庆历癸未，天下始皆立学；而是邦之学，先廿年成矣。建炎毁於兵。绍兴刘守子翼，改作於郡西龙津馆，贡院之址，近市不便。路守采请於部使者，得钱廿万。复旧址，后守郑椿年继成之。有礼殿，设先圣先师肖象。有庭、有庑、有从祀肖象。前有殿门，南有棂星门。殿北有尊经阁，又北为讲堂曰“进德堂”。有“极高明阁”。东庑之东，有乡贤之祠，崇奉龟山杨氏，豫章罗氏，延平李氏，新安朱氏者也。祭品祭服，皆有库。又有“肃容亭”，在殿门外。其为学也，有“直舍斋”，以居弟子。有射圃、有庖、有廪，周之以垣，属诸都宫之门也。嘉定十四年，陈守宓修之，凡六十四年宋亡，而学存。国朝至元己卯以来，守者至，皆因之，未遑有所为也。至顺辛未，闽宪分司安礼护世行部斯郡，始督有司治之。致严神座之外，支吾涂塓而已。文侯始至，顾瞻而叹曰：“君子学以致其道，庙学不修，则无以行其教。教不行，治亦不行矣，此岂可缓哉？”乃命工度材，修礼殿，及其门庑。求曲阜家庙遗像，以拟圣人之德容。诸贤近古画像之可考者，亦博求其似。定王公侯伯衣冠之制必称。其仪物座幄严密，弗敢亵焉。庭甓毁缺，易布大石。趋行周折，佩舄㈡中度。彻“肃容亭”，更筑斋庐於塾左，以待祭祀，名之曰“思诚堂”。自讲堂尊经高明之阁，悉从作新，充壮坚致。乡贤之祠既挠，以坏寓祠直舍之半者久矣。侯始大辟其祠，有堂有室，以奉四君子之像。阶庭门庑以称神祠。又作堂於殿门西，与思诚堂相直。校官修其职，则听事於斯也。凡学之舍，可仍者仍，当改者改。崇高华焕，外藻内实，皆亲督指授，无或虚羡。相其成者，教授陈阳至也。学田自曹侯来始置，未克累政。纤致增益，岁可得米九百馀石。司计者习为不虔，耕者岁入寡，而莫之治也。侯按籍，得逋租之在民者，足其修学之用。田久没於浮图者，命南平监邑真宝验其实而归之。得五十石，益岁入以养士。延乡贡进士，佐教授官，训导其生徒。兴化、建宁、邵武之学者来归之，弦诵之声，无间於朝暮，此修学之大略也。於侯之郡政，此其一耳。言学於延平者，则有其说矣。昔者天生圣人，有其德而无其位。徒以其道，而传诸门人。曾子出遗书，以正为学之道。未几，子思已忧其失传，而中庸作焉。夫子曰：“我欲托之空言，不如载之行事之深切著明也。”孟子论古昔治乱之变，以孔子作春秋，而乱臣贼子惧，已当天下之一治。则曾子、子思之书，所以为继志述事之善者欤。非孟子不足以知之也。自是而后，千数百年，否塞溃裂，世变极矣。非无小康之时，然而三纲沦，九法，未有见正於春秋者也。其可谓之善治乎？天之未丧斯文也，周、邵、程、张五君子者，实生於宋，夫子之道中兴焉。於是易、书、诗、春秋、礼记之为教，莫不明且行焉。皇之所以为皇，帝之所以为帝，王之所以为王，授受心法之精微，制度述作之久大，发明折衷，无复馀蕴。若夫天之所以为天，人之所以为人，学其学者，皆有以知其性命之理，以成己成物焉。善推其所至，则存乎其人矣，谓非斯世之一大治不可也。是故宋之有天下，土地之广，威力之强，则有不如前代者；然而诸君子者生焉，则其所系之重，盖非人力之所能为也。夫孰敢有所间然哉。程子送其门人龟山杨氏之归，已有“吾道南矣”之叹。程子之叹，非私叹也。程子没，而宋亦亡。道学绪馀，不复有闻於中州。当时之人，亦有知人心之不可收，天命之不可复者。起杨氏於衰老而用之，虽若无及，然其正谊明道，以救坏乱於危难之秋，则亦非小补者矣。其南渡也，间关自存。社稷之臣，多君子间於小人，不得一日安其身於朝廷之上，亦何以为国哉！杨氏与其同门，倡道学於闽中。一传而为罗氏，再传而为李1氏，三传而朱氏出焉。端绪渊源，正大明白，所谓百世以俟圣人而不惑者也。名教实赖之，故虽绵延微弱，遂至於亡，然而犹足以为礼义之国，卜之万世，而不可诬者，则四君子有以续道脉之正传，起民彝於罔坠固也，天之於斯文，岂偶然哉，盖有所待也。我国家，祖宗龙兴朔方，已知尊圣人之道。世祖皇帝制度考文，朱氏之书，所以继前圣而开来学者，大臣用以辅治。而道学遂与国家之运同盛於今日，不绝如线之绪，安得不推其所自乎？杨、罗、李氏，皆生延平。朱氏以其先人官尤溪而生。风云会合，天之所以邹鲁於吾延平者，何其厚欤！延平之学者见闻，得於父兄，有非他郡之所能及也。其必有以体侯之意，不负圣朝崇学之盛者乎。侯固宋少保右丞相，信国公之孙也。国亡死臣节，我国家公天下之心，风示世之为人臣者，至於今称之。延祐中，用大臣言，特召公子升至京师，拜集贤直学士，执经禁近，将有所访焉。入使南海而没。今侯之治，盖有所受教矣。道义所在，莫不兴起，则其所以劝成於学者，又有不在於言语声色者哉。
　　【校】1.李：原本作“季”字，今据改。
　　【注】㈠　虞集：元，仁寿人，累迁奎章阁侍书学士，纂修经世大典。
　　　　　㈡　佩舄：仪容整齐有礼。

	

李延平先生墓田碑记
	

明督学　熊尚文
　　丰城后学如熊子者，何幸得入先生之境，知先生之墓在瓦口山之阳也哉！熊子视学始入闽，一禀今上功令，俾闽士，唯紫阳朱先生传注是遵。朱先生实得统於延平李先生焉。则李先生者，开紫阳之道脉，启百代之真传。千秋俎豆，先生之食报宜也。熊子尝以从祀孔庙抗疏，俞旨议行。岁庚辰，乃以督学迁维扬备兵，且辞先生之里往焉。尝访先生之后，先生郡有祀祠，家有特庙。春秋郡守率属祀於祠，复命博士，往祀於其家之庙，先生於血食，洋洋在上在左右哉！先生之祠若庙，所以妥先生之神也。先生之墓，所以藏先生之魄也。祠则祀家又祀墓第己焉，亦奉牲举奠未尽之义也，如先生何？矧山深墓古，草茂狐潜。忽尔崩圮，渐以蓁芜也，又如先生何？焚楮成仪，披荆护冢，以贤者为先生后，力自能为之。而讲先生之学，宦先生之土者，晏然不为先生计，亦罪也。熊子宦最拙，无能明先生义理，上以报朝廷，辞尸素。唯是交际甚鲜仪节多疏。赎锾之馀，无爱也。出二十金与先生之后，为置田若干亩，备春秋墓祀，及预年代修葺诸费。当是时也，郡守倪君助俸十金，共成兹举。熊子窃以为请祀先生於孔庙者，崇先生之完念也，置先生墓田，使得备诸费者，崇先生之片念也。完念动於熊子锡予之典，惟天子是命，所不惮抗疏以请，期於殚是念而足。若是片念，熊子萌之贤守令，相与襄之。岂足儌先生之享，先生亦岂借熊子片念，以存斯墓於不朽。先生继往开来之功，自千万世无能朽也。熊子讳尚文，江之丰城人，登乙未进士。郡守倪公讳朝宾，浙江之萧山人，登戊戌进士。南平令刘君讳兆元粤之博罗人，登甲午乡进士，得并记。

	

延平社学碑记
	

推官　罗心尧
　　延平故有社学四布，列郡城内外。先任存斋徐公，以馆职出为郡理，曾修复建置焉。至今父老犹能述其教，举其事，津津不释诸口。自公之去，浸淫废为民居者，五十馀年。丁亥之秋，余承乏此邦。睹先贤之馀风，览民生之既庶。窃以为政首教化，学先蒙养。苟社学之不复，则蒙养之谓何？然骤夺诸民不便也。岁己丑叨摄郡事，凡四阅月。赎锾之积，约九十两有奇。乃属许府幕元乡召四学居民赎取之；又以其馀，修葺崇饰，称新居焉。学既成，请於郡守惺堂谭公，择其民通训诂，有行谊者四人置为师。先是南平县有炉峰及西崇福寺田山，各若干亩。往往为豪民隐占，讼於公庭无虚日。余以为，占於民，与夺而归之僧，无当也。曷入官，以充社学之费。牒请於分守复吾侯公，督学双台耿公，咸报可。於是岁得租银四十两有奇，议以三十有二两，分给社师束脯。而以其赢馀，食饮诸生之课文者。秋成之期，佃民赋县，县赋府。社师各诣府请给，岁以为常。明年之夏，太守新塘周公，二守霞谷郭公，引驾月川漆公，则又悉召四学社生，宠之冠服，教之工歌习学，俾明长少。於是闾阎童子，咸彬彬有礼让焉。君子曰：“斯举也，岂里社细事哉？乃其关於蒙养者，则至巨且要矣。倘世世存之无变也，教化亦尚有赖乎。然天下事，始未尝不成之难，而后稍颓废也。”爰馋之石，以告后之当事者。

	

薛大尊开南平县儒学青云路碑记
	

明礼部右侍郎清源　黄汝良㈠
