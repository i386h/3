<!-- { "loadSidebar": true } -->
○府东北五百里禹贡莱夷之地周职方幽州之域史记周武王封太公于营邱莱侯闻之与太公争营邱则莱为殷时侯国也春秋时齐侯伐莱莱共公浮柔奔棠晏弱围棠灭之迁莱于郳 【棠在即墨郳在昌虑】 秦属齐郡汉高四年以韩信虏齐王广分齐置东莱郡属青州莱在齐之东垂也初理掖后理黄魏因之晋武太康四年徙辽东王蕤王东莱复理掖至宋改理曲城元魏皇兴四年分青州置光州 【取界内光水名】 仍领东莱郡州与郡同理在掖县高齐宇文周并因之隋开皇初罢郡改光州为莱州大业初复为东莱郡唐武德初改为莱州天宝元年曰东莱郡干元元年曰莱州 【干元元年曰莱州○曰上当增一复字】 隶河南道宋为防御州属京东东路金升州为定海军节度属山东东路国初属益都中统五年来隶至元廿四年割即墨县入胶州领县四曰掖曰胶水曰招远曰莱阳以掖为治所
　　　掖县〔中〕
○倚郭古过国 【平声】 寒浞封子奡之地汉志掖侯国有过乡春秋类传亦以有过在掖县战国策又云田单封夜邑即掖省文未知是否掖水出县东南寒同山故以氏焉自汉以来属东莱唐宋并属莱州
　　　胶水县〔下〕
○州南百三里本汉胶东国汉以即墨置胶东国古城在县南后汉省为县属北海国晋属长广郡 【晋属长广郡○按后魏书胶东晋属齐国即墨晋属长广郡】 元魏属北海郡 【元魏属北海郡○按后魏书胶东属北海然考之隋志乃下密县地耳即墨魏为长广郡治属下别置长广县注云有即墨城皆汉胶东之地后齐废即墨为长广仁寿初改名胶水故隋志谓胶水旧曰长广也此云魏属北海沿寰宇记之误 【元和志同皆循名而不核实之过】 不言齐为长广县亦疏】 隋仁寿元年改曰胶水属莱州唐宋金并因之
　　　招远县〔下〕
○州东北 【州东北○当作州东】 百二十里本掖县地有罗山金人初置罗峯镇后升招远县属莱州西北至海五十里海道东山河口至朱王海口仓百三十里
　　　莱阳县〔下〕
○州东北 【州东北○当作东南】 百八十里汉县 【汉县○当云汉昌阳县下文乃有所承】 属东莱郡在昌水之阳故名古城在文登县西南三十里晋初无此县元康八年复立昌阳县属长广郡今理是也高齐天保七年废长广 【高齐废长广○寰宇记云废长广郡省去郡字无别于县矣又按记云高齐天保七年移长广郡自胶东城入中郎城 【胶东城即后魏即墨县城中郎城在黄县东】 复移长广县于胶东城隋志黄县下云后齐废东牟郡入长广郡即谓此也则尔时长广郡移置黄县所废者治即墨之郡耳】 以昌阳属东莱郡隋开皇三年罢郡以县属莱州唐因之五代唐庄宗避国讳改为莱阳宋金因之
　　　登州〔下〕
○府东北七百五十里北至海三里禹贡嵎夷之地春秋莱子国战国属齐秦属齐郡汉属东莱郡元魏属东牟郡高齐属长广郡隋开皇初属牟州大业三年废唐武德四年复置牟州后因文登县人不从贼党遂于县理置登州贞观元年牟登二州俱废如意元年又于牟平县置登州神龙三年自牟平徙登州于蓬莱镇析黄县置蓬莱县今州理是也天宝元年为东牟郡干元元年复为登州宋因之属京东东路领县四金初析牟平文登两县置宁海军以两水镇为福山县杨疃镇为栖霞县还登州国初属益都中统五年来隶领县四曰蓬莱曰黄曰福山曰栖霞以蓬莱为治所
　　　蓬莱县〔下〕
○倚郭本黄县地汉武于此望海中蓬莱山因筑城以为名唐贞观八年于此置蓬莱镇神龙三年析黄县置蓬莱县宋金因之
　　　黄县〔下〕
○州西南百三十里 【州西南百三十里○按今黄县至登州六十里寰宇记九域志俱作五十三里唯元和志作九十里此云百三十里恐误】 古莱子都此故城在县东南二十五里汉黄县属东莱郡高齐天保七年移今理唐初属牟州神龙三年属登州宋金因之汉志秦欲伐匈奴使天下飞刍挽粟起于黄腄 【直瑞切】 琅邪负海之郡腄即文登黄即此县
　　　福山县〔下〕
○州东南二百八十五里 【州东南二百八十五里○今福山县至登州一百三十里】 本汉腄县地旧为两水镇属登州金伪齐阜昌二年置福山县属登州
　　　栖霞县〔下〕
○州南 【州南○当云东南】 百五十四里腄县地旧为杨疃镇亦伪齐所置
　　宁海州〔下〕
○禹贡嵎夷周礼幽州域春秋莱国秦齐郡之东腄汉东牟不夜县地后汉为牟平侯国 【后汉为牟平侯国○按续汉志牟平非侯国侯国乃东牟耳】 并属东莱郡魏晋止为县 【魏晋止为县○按晋志东莱国无牟平县后魏书云晋罢】 高齐天统四年分置文登县属长广郡隋开皇三年改长广为牟州以文登县属莱州大业二年亦废牟州入莱州唐武德四年又于黄县东中郎城置牟州 【唐武德四年又于黄县东中郎城置牟州○按后魏东牟郡即治中郎城后齐废东牟郡移长广郡入焉隋改为牟州大业初废唐初又置皆此城也 【元和志中郎故城在黄县东一百步】 而隋志云开皇十六年分观阳置牟州观阳在今莱阳县界疑文帝尝自黄县移牟州治此寰宇记顾未之及而特言武德初又于中郎城置则先曾改移可知矣】 文登县置登州领文登观 【音贯】 阳二县六年以观阳属牟州又置清阳廓定二县属登州贞观元年二州三县俱废入文登 【二州三县俱废入文登○按牟州乃观阳县未尝废入文登入文登者清阳廓定二县耳衍入文登三字】 如意元年复登州神龙三年登州徙置蓬莱镇麟德二年复置牟平属登州 【如意元年复登州麟德二年复置牟平属登州○复登州当云复置登州又按旧唐书麟德二年分文登置牟平县属莱州如意元年置登州治牟平葢贞观初废登州及牟平县故高宗置牟平属莱州武后乃于县置登州也如意后于麟德二十八年而叙次倒置如此为不可解】 宋因之金初伪齐刘豫以两县置宁海军大定廿二年升为州属山东东路国初属益都至元九年直隶省部领县二曰牟平曰文登以牟平为治所○东到海二百六十里西到福山县七十五里南到乳山海口百六十里北到营岛海口十里东北到双岛海口六十里东南到远岛海口百八十里西南到莱阳县二百四十里西北到清泉海口六十里到大都二千三百里由海道千九百里
　　　牟平县〔中〕
○倚郭古牟子国 【祝融后】 汉牟平县 【在牟山阳其地坦夷故曰牟平】 属东莱郡武帝元朔三年 【元朔三年○当作四年】 封齐孝王子渫 【先列切】 为牟平侯传七世至莽篡国除故城在县西北百里 【故城在县西北百里○按寰宇记牟平故城在蓬莱县东南九十里去宁海州恐不止百里】 高齐天保七年自牟故城移黄县东北 【自牟故城移黄县东北○牟平故城脱一平字】 改属长广郡隋开皇三年改长广为牟州县属焉大业二年牟州废县属莱州唐武德四年又属牟州贞观二年 【贞观二年○当作元年】 废入文登麟德二年复置属登州宋因之金属宁海州
　　　文登县〔下〕
○州东百十五里本汉牟平不夜县地高齐天统四年分牟平置文登县属长广以地有文山始皇召集文人登之号曰文登隋开皇三年属莱州唐武德四年于县置登州贞观元年废登州并废清阳廓定二县入此县神龙三年徙置登州于蓬莱镇县仍属焉宋因之金属宁海州
　　济南路〔上〕
○禹贡青西兖北之地齐履岱阴无棣之境春秋战国皆属齐秦属齐郡汉为济南郡兼千乘平原地文帝又分济南国 【文帝又分济南国○按文帝分齐郡立济南国景帝二年为郡上既云汉为济南郡地此乃云又分为国叙次倒乱】 封齐悼王子扐侯辟光为济南王景帝二年国除后汉复为济南国并属青州魏建安中分置乐陵郡 【魏建安中分置乐陵郡○衍建安中三字 【曹魏有乐陵郡见元和志】 】 晋为济岷郡 【晋为济岷郡○按晋书魏平蜀徙其豪将家于济河北为济岷郡葢以今济南北境侨置故宋书云义熙中土断并济南否则济南历城东平陵等县初不在济河北而宋书亦当云改为济南不当言并矣后人不知晋书济南郡下有脱误而猥以不见地志之济岷郡当之非也晋济南不治平寿说见潍州条下】 及乐陵国 【舆地记曰晋济南郡领下密胶东即墨祝阿平寿五县以平寿为郡治考其属邑乃汉北海平原胶东地非济南地也或云魏平蜀徙其豪将家于济河北改为济岷郡而太康地志无此郡名岂永嘉丧乱简编散落故失其传乎寰宇记云永嘉末济南郡自东平陵移理历城后为石勒所据非济南属邑当从舆地记改曰济岷】 永嘉乱陷没东晋义熙五年刘裕灭南燕复有其地宋元嘉九年割青州西部于此侨立冀州元魏改为齐州兼置济南乐陵二郡 【元魏改为齐州兼置济南乐陵二郡○衍乐陵二三字魏齐州治历城领东魏东平原东清河广川济南太原六郡乐陵则别属沧州也】 隋开皇三年废郡复为齐州十七年又于阳信县置棣州 【开皇十七年于阳信置棣州○棣州隋志开皇六年置元和志作十六年又作十七年未详】 大业初州废又改为齐郡唐武德元年复为齐州二年置总管府管齐邹东泰谭淄济六州四年于厌次置棣州 【武德四年于厌次置棣州○按唐初棣州亦治阳信】 七年改总管为都督府贞观元年废之七年复置督府管齐青淄莱密五州天宝元年齐州改临淄郡棣州改乐安郡五载临淄郡改济南郡干元元年复为齐州乐安郡复为棣州并属河南道五代周显德三年又分隶置滨州宋治平二年升齐州为兴德军节度政和六年以齐州为英宗赐履之地升为济南府金人初入中原知府刘豫以城叛降立豫为齐帝改元阜昌兼八州之地都于汴梁以子麟知济南府八年废之仍为散府按察置司焉国朝置济南路总管府属山东东路 【属山东东路○当云山东东西道】 元领淄陵二州至元二年淄州自为淄莱路陵州并临邑县入河闲路长清县入泰安州禹城县入曹州齐河县入德州以滨棣二州及邹平县来隶今领州二录事司一县十一隶府者四隶州者七长官司一○东到般阳路二百二十里西到齐河县五十里南到泰安州百八十里北到无棣县三百二十里东南到莱芜县二百五十里东北到滨州海口四百七十里西南到长清县七十里西北到禹城县百二十里到大都千里
　　　录事司
○沿革同前
　　　历城县〔中〕
