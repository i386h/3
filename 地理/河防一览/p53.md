<!-- { "loadSidebar": true } -->

　　勘工科道进图说

　　查得黄淮二河古称二渎黄河变迁无常宋元以前不敢琐叙即自我国家以来形势言之黄河发源于星宿海经昆仑山歴陜西山西河南出南直隶之徐州合山东汶泗诸水以资运道自徐经邳州宿迁桃源至清河县东与淮水会淮河发源于河南之桐栢山经凤阳泗州至清河县东与黄河会二渎合流俱经安东县由云梯关入海云梯关以下海口深广原足容泄但因隆庆年间黄河从崔镇等口北决淮水从髙家堰东决而海口遂湮葢水不行则河自塞也今诸决既筑两河复合水行沙刷海口仍旧深广海口既辟河流自驶河身日深水落岸髙并无淤浅且坚筑堤堰以防伏秋之涨连建减水四坝以泄盈溢之水筑归仁集而泗州陵寝无冲射之虞固黄浦八浅寳应诸堤而兴盐诸邑无昏垫之苦自兹闾阎有可耕之业而运道无夺河之患矣至于塞天妃闸以拒黄流修复通济清江福兴等闸以严启闭复礼智二坝剏建天妃坝以便车盘此皆查复先臣陈瑄之故业遗意若能岁加修守即乆安长治之策也臣躬亲徧阅睹记详确谨绘图贴说于后

　　科臣进图疏

　　给事中尹瑾奏为恭进河图恳乞圣明俯赐睿览以重国计以禆圣治事窃惟黄淮二河古称二渎黄河发源于星宿海经昆仑山歴陜西山西河南出南直隶之徐州合山东汶泗诸水以资运道自徐经邳至清河县东与淮水会淮河发源于河南之桐栢山经鳯阳泗州亦至清河县东与黄河会二渎合流俱经安东县由云梯闗入海其淮河以南则由淮安歴扬州以通江南黄河以北则由会通河歴天津以达京师两河合抱于鳯泗光岳锺祥于祖陵为我国家亿万年根本之地实在于此且岁输江南四百万之粮以给官军数十万之用上有闗于国计下有繋于民生自隆庆年间黄河从崔镇等口北决淮水从髙家堰等处东决二渎之水散漫而无归故入海之路停滞而不达此非河之浅也水不行而沙自塞耳今惟诸决尽塞两河复合水行沙刷海口复通且坚筑堤堰以防伏秋之涨连建减水坝以泄盈溢之水筑归仁集而泗州陵寝无冲射之虞固黄浦八浅寳应诸堤而兴盐诸邑无昏垫之苦塞天妃闸以拒黄流修复通济清江福兴诸闸以严启闭复礼智二坝剏建天妃坝以便车盘则二渎不至于横流两河悉循夫故道闾阎有可耕之业漕运无转挽之难真平成之伟观旷世之希觏也该臣奉命会同巡按御史李时成查勘河工徧歴各地方睹记详确窃念两河之形势实为国家之命脉谨绘图贴说以进夫知其为祖陵之密迩则思培护之当严知其为京师之通津则思疏浚之当豫知漕运关乎国用则思河务之当修知壤地切乎民生则思保障之当急知堤堰之绵亘则思上流之当防知坝闸之布列则思下流之当泄观今日之顺轨当思昔日之横流观工成之巨艰当思保守之不易择人以重其寄乆任以责其成岁修以葺其工综核以稽其实又今日之不容缓者此则臣愚涓埃之微忠进图之诚悃也伏乞皇上留神览阅俯察两河形势则不出九重之上而坐照数千里之外国计民生胥赖之矣奉圣旨河图留览工部知道

　　条陈善后事宜疏

　　给事中尹瑾题为河工告成敷陈善后事宜以图永利事该臣奉命查勘两河工程北由徐沛南抵淮扬遡观萧砀上流歴涉云梯海口详审地势熟察河流乃知黄河之性宜合而不宜分宜急而不宜缓合则流急急则荡涤而河深分则流缓缓则停滞而沙淤今堤堰已固黄淮合流淮得黄而力益专黄得淮而流益迅两河协力同趋中流水不横决于两傍则必直刷于河底故河身深浚海口通达真平成之景运无容他议但成功固难而保其成功为尤难臣尝躬亲徧阅广询舆情参以众见之同断以己见之独谨条列七欵以为善后之图敬陈一得之愚少效涓埃之报伏乞敕下工部复议如果臣言不谬令河臣参酌举行亦庶几河漕之一助也谨题请旨
　　计开
　　一重乆任以便责成照得事理必阅歴而后熟施为必谙练而后精凡一职一事之寄皆然也况河道之职关系最重议论最多中间地形之险夷水势之缓急工程之难易经费之盈缩或黎民惧而晏然或薪积安而厝火或在载籍为美谈而实乖于至理或在往代为良画而不宜于今时使非乆于其任者当之则作聪明者涉穿凿闇大较者昧设施葢涉歴有未谙故临事多眩瞀耳先年屡经题准乆任然非定立章程甄别淑慝则贤且劳者反淹滞而不才者得茍安非所以劝勤劳而惩惰逸也合无今后自司道以至府州县管河诸臣俱令乆任俾得熟知河务谙练机宜修守有方堤防无失如累岁贤劳着有成效者遇三六年考满准与加升职衔令其照旧管事待其资俸最乆绩效最着然后破格超迁其有迁转离任者则必就近遴补如管河郎中有缺即以管理泉闸等主事中选补管河守巡有缺即于附近守巡各道中选补一则濡染乆而端委相谙一则交承速而职事无旷又必令其新旧交代新者未至旧者不行不惟人存政举缓急有资且使旧政告新传受有法其为河道裨益非浅鲜也至于才志庸劣不堪负荷者则听总理宪臣不时奏请更易不必拘年终考核因循姑息致误地方庶几人思任事而规避不生事有责成而巨工可保矣伏乞圣裁
　　一定法制以核岁修照得筑堤以御水犹筑城以御冦也冦之性避实而击虚故治兵者必岁严城守水之性避坚而就脆故治河者必岁严堤防其理一也往岁黄河惟恃缕堤束水堤迫而不能容堤松而不能固致水决囓今两岸遥堤既成俱系真土坚筑则范围寛广而水不迫堤根水薄而势不冲纵伏秋泛涨水上崖以铺淤而崖益髙水落河以刷沙而河益深诚以水治水之策也然两堤虽固而修守当严每岁雨水之淋漓人畜之蹂践能无坍且损哉使不岁加修守则高者将日卑而厚者将日薄是可不预为之防也查得大明会典内一欵令各处河堤每岁加高一尺加厚一尺年终管河官具数奏闻法至深逺也今宜申明此法稽核举行但黄河堤夫每里止十名则每名该帮堤一十八丈除下护埽筑顺坝量帮埽湾缕堤或风雨妨工等项大约一年之中止有半年帮筑以方土计方仅能加髙厚各五寸使岁加此数则将来髙厚亦莫知底止矣合无行令管河司道等官每岁严督各该管河官率领守堤官夫务将各遥堤觅取真淤老土定限加髙五寸加厚五寸柳苇岁加栽植勿令稀疎闸坝岁加修葺勿令圯坏年终管河郎中会同该道躬亲核验将某处遥堤原高若干今加若干原厚若干今加若干补栽过柳苇若干伏秋之时遥堤有无冲溃闸坝有无圯坏从实开报呈河漕衙门造册奏闻如各管河官加帮数少及伏秋失事者明白叅劾轻则罚治重则黜降仍照阅边事例每三年遣官一员前去阅视三年之内遥堤加帮果否足数伏秋水发有无失事运道果否通利淮黄果否安流通将各经管司道等官有功者分别叙録失事者悉听叅究则法度森严人心警惕而堤防可永保矣伏乞圣裁
　　一甃石堰以固要冲照得髙家堰居阜陵洪泽诸湖之滨淮水伏涨湖河相连西当淮泗冲流东护淮扬沃土自汉陈登建筑之后累世因焉我朝平江伯陈瑄复加修筑使淮水不得东注则淮扬之田庐一望膏沃高寳之运道万艘安流二百年间淮扬藉以耕蓺厥功懋矣向因莅兹土者足迹不履其地终岁不葺其工盐徒利其直达盗决侵寻决口渐以成渊狂澜莫挽淮水不出清河而黄河倒灌全淮尽注髙寳而洪水横流又何恠淮扬之民又为鱼鳖也今已筑塞成堤体制髙厚既有桩板以护其外复设官夫以严其防堰成之后淮水悉从清口故道会黄入海河深水退堤外皆干水及堰址者惟大涧口一处仅百余丈询之土著皆云必可永恃第恐岁乆月深官更吏易不见其溃而不思其防每遇伏秋泛涨西风激浪又乌知不日渐侵削如昔年之决溃者乎终不若包砌石堤可一劳而永逸也今熟察地形南北各二十里稍亢而中二十里为洼稍亢者可保无虞低洼者尚宜砌石葢石砌坚固则伏秋不必护埽省费不赀一利也盐徒不能盗决金城永固二利也编氓乐居人自为守三利也但聚鸠采伐用力巨艰未可以岁月计大工纔竣民力方苏未可以旦夕举工程浩大夫匠最多未可以一郡办合无先行采石以万歴九年为始派行徐颍海防三道均分道里各派所属为之每道该砌六里六分有奇俱从大涧口最洼处砌起假之以岁月责之以必成其经费钱粮见有大工用剰银两听其估计应用工完之日河漕衙门奏行该部核实毋至虚冒仍分别勤惰以昭劝惩则力分而事易举法立而功可成即万世可永頼矣伏乞圣裁
　　一浚闸河以利运艘照得黄河浊水随挑而随淤惟当束水以浚河闸河清水愈挑而愈深必当疏浚以通运今黄河一带自决塞堤成之后河身深广本无所庸其浚而亦不必言浚矣惟是黄河一带原系先臣平江伯陈瑄开凿成河蓄水漕运犹恐浅阻创立里河规制每岁挑浚一次迩年以来清江闸河黄流乆注淤沙乆填水溢沙上舟因水浮不无浅涩查得南旺运河三年二挑合行该管河郎中亦照南旺事例将兴工完工月日及用过钱粮特疏奏闻查考至于扬仪河道虽近经浚深舟行顺利然日乆不挑泥沙渐积日积月累必复淤垫且揆之地形扬仪稍亢而高寳最洼每遇伏秋水涨湖堤最称危险使下流常深则上流无壅是浚渠之中兼得平水之利亦应时常严督官夫捞浅或酌定数岁一挑勿致浅滞庶浚筑相成而工无偏废河堤胥利而漕有常通矣伏乞圣裁
