<!-- { "loadSidebar": true } -->
　　一专责成以防冲决照得黄河之性合则力专而流急故沙随水刷而河日深分则力散而流缓故水滞沙停而河日浅淮河虽系清水而分合缓急之机要与黄河无异近日大工兴举诸决尽塞河水顿深则塞决之功诚不可缓葢河决乆则傍流深傍流深则正河夺故塞之速则费省而工易塞之迟则费浩而工难方其始决以数十人塞之而有余及其既乆以千百人塞之而不足涓涓不塞遂成江湖葢自古记之矣其间经理区画固司道职掌而夫役物料则有司存焉有司职掌守土比闾之民皆其抚驭一号召即夫役也帑藏之财皆其典守一措置即物料也呼吸之间事可立办惟地方有司视河堤之坍啮漫不经心及水势之涨决畧不动念间有循职任事者又执拘挛之见持不敢自用之心即有水势危迫必待白之司道白之河漕而后行之彼司道所辖广袤在在皆应经理岂能百十其身而一一坐督之哉文移往返动经旬月江河一决淜湃难支始而蚁穴继而滥觞终必至于滔天而莫可收拾崔镇黄浦之覆辙可鉴也崔镇黄浦当初决之时特数十人捧土之力耳乃崔镇士民赴愬而县令付之罔闻黄浦铺老呈报而县佐加之笞责且倡为不可塞不必塞之说以乱观听迄今地方官民言之无不痛恨近该巡盐御史姜璧条议凡河道失事掌印及管河官一体叅治该工部题覆奉钦依遵行诚宜永为令甲第恐积习难挽立法贵严若或假之以姑息则人无畏志然下无专制事辄关白若非假之以便益则彼有他辞合无今后除平时区画修守之法俱责成于司道管河官万一水涨暴发事机危迫非司道驻札地方该掌印官径自派募人夫动支物料多方防守如夫料不足听其借支贮库别项银两措办务保无虞抑或水势异常委难支持致被冲决一面通详司道一面便宜处办夫料筑塞不必拘泥关白而后行事大决限十日或半月小决限五日或十日完报之后借用过银两司道核实将岁修钱粮照数抵还其失事之罪即岁终奏缴亦姑免开列如过限不完司道官实时据实呈河漕衙门叅奏轻则罚治重则降黜如司道容隐罪在司道河漕姑息罪在河漕庶法严而人知守防密而堤自固河渠可永利矣伏乞圣裁
　　一防徐北以固上流照得运河自徐州而下防黄河之溃而出也故筑两岸遥堤以捍之毋令傍溢以夺河流徐州而上防黄河之溃而入也故筑太行缕水二堤以障之毋令北徙以伤运道其为保运计则一耳河决徐州之下则运道犹有可通之路河决徐州之上则运道不免有中断之虞先年张秋之役可为寒心故论目前转输之计则徐邳桃清为急论全河变徙之患则丰沛砀单为尤急徐南黄河工程坚固防守谨严可保无事惟徐北黄河旧由萧县出小浮桥入运小浮桥河深近洪能刷洪以深河运道之利也且河势趋南而北徙非所患也嘉靖四十五年河决邵家口出秦沟入运秦沟河浅近闸每积淤以塞河运道之害也且河势趋北而北徙有可虞也今幸复趋小浮桥矣而小浮桥上流原非故道尚当预防详观地势南岸萧县一带淤垫已高无虑南徙北岸丰沛一带地势颇低恐防北迁所恃者行缕二堤为之捍御也已经河漕衙门会同各省抚按题准大举修筑见今估计兴工画地修守但查沛河淤塞原系华山戚山诸处冲决而缕水堤根近有水埽成河俱当加意修筑其邵家坝为秦沟旧口趂今兴工之时亦宜倍加修理坚固以絶秦沟上流夫邵家坝筑矣行缕二堤修矣而守之存乎人也有堤不守与无堤同守堤不密与无守同河南山东自太行遥堤已成之后无复冲决者亦以夫力多而防守密也今徐北至单县界止见修堤坝长一百五十余里而夫役止七百余名是每里仅四五名耳其何能济仍应量照徐南事例每里补足十名方能修守但徐淮州县灾疲岁乆难复加派合行河漕衙门通融酌处或将山东河南停役夫银每岁量解召募葢保丰沛所以保全河非止为直隶河道也或量摊派于庐凤扬三府葢当以江北全力治河不当止以濒河州县治河也或于淇夫徭役银两仍旧征给而以徐州税银召募夫役葢止于复旧额而非以额外派民也务俾夫役有余每岁亦如徐南加帮之法一体稽核伏秋水涨并力堵筑北徙既无可患而秦沟又无可虞则河既不傍决于两岸必能深刷于中流小浮桥之利可永保也再照新筑各堤俱应比照缕堤画地建铺安插各夫庶栖息有定所而修守有专功至于近堤居民有愿结庐堤上者悉听乆长居住不必起派基税使人皆乐居庶蜿蜒长堤宛如市井昼则牖户相联夜间烛火相照乆之将视为己业各自修守是万年不拔之基也伏乞圣裁
　　一备积贮以裕经费照得未雨而彻桑土既济而谨衣袽古人思患预防非过计也今大工底绩二渎安流非既济之后而未雨之时乎然必积贮钱粮岁加修守则桑土衣袽之备也河道钱粮山东河南额派原多颇足应用若南直河道起自丰沛至于淮扬地方延袤千有余里淮以北则黄河汹涌淮以南则湖水弥漫非止切乎民生悉皆关乎运道以葺修而工料浩费以防守而用度巨艰及查岁额桩草银两仅二千有奇加以连年灾沴每岁征收在库者不满数百以数百之金而支持千里之河安能有济故一遇修筑束手无措或堤防已圯而不能修或冲决已深而不能塞隐忍坐视浸淫滋蔓遂至于大坏极敝而后请发内帑以图经理设使纔决纔塞愈修愈固又何有至于大坏亦何至于大费哉夫与其大费于河防既溃之后孰若省费于河患未然之先此其利害得失固较然明着也今查大工钱粮见剰二十四万两有奇已取回一十二万即今估修徐北堤工又不下数万使髙堰石堤兴举亦非小费可成则所剰之银已不足用藉令无此二役亦仅足供数年修守之费耳数年之后又将何以处之故积贮之策诚今日急务也似宜从长计议或河南山东河道银两或运司挑河盐银或淮徐各处钞税或抚按赃罚或多方措处大约每岁共凑银三万两岁为定额解贮淮安府库专备两河修守之费仍行滨河州县各于要害处所建设物料厂一座每遇冬春之交支银买办桩草及修河器具积贮厂内以备紧急宁备而不用毋宁用而不备也司道官仍置立循环时常查核总理宪臣岁终将用过钱粮若干剰余钱粮若干照例奏报臣非不知盐银钞税关系边储但河漕关系京储较之边储似尤紧要况河道通而后盐船通有河漕而后有钞税也日后河道无虞钱粮积至数十万则以所积之银解供内帑亦朝三暮四之法若一通融议处俾积贮素预庶钱粮随取而随足河工有备而无患矣伏乞圣裁奉圣旨工部知道该工部复议内重乆任欵开移咨吏部凡管河部属司道及府州县佐贰等官果有熟谙机宜懋着绩效者考满即与升级照旧管事资深即与超迁用劝异劳有缺就近遴补取其濡染习熟临行新旧交代令其传告精详至于待异等者一如待边臣由道而抚由抚而督由督而本兵不恡焉及咨行河漕衙门年终荐举预储可代之才遇缺揭咨必求因才而代径咨吏部仍咨本部以慿会同遵行等因其余欵覆相同题奉圣旨堤工岁修当视其低薄处随宜加筑岂得定以五寸为限河漕当事诸臣能严督地方官着实经理视国如家何事不成亦不必数数差官阅视反滋多事其余依议行

　　条陈河工补益疏

　　御史陈世寳题为恭覩河工垂成尚有可言恳乞圣慈俯赐亟行以少图补益事恭惟皇上自临御以来纯心任贤励精图治国家重务靡不振起去岁又悯淮扬之水患运渠之敝坏特命大臣以往治之维时中外臣工忧切杞人皆恐艰巨难成徒劳财力惟我皇上独奋干刚鋭意举行然犹寛之以岁月而未遽责之以速成也今自去年九月十五日兴工以计之除中间冻阻其修理实期纔三四月耳乃该臣瓜仪催攒以歴乎髙寳淮安清河桃源宿迁下邳之间已见所修诸工十完七八黄河顺轨深阔倍常及登岸四顾凡前日之洪涛巨浸沮洳渰没之处遂多为野而称可耕可获之田此皆我皇上拯溺亨屯之仁以上孚于天故其平治水土之速有以下应于地太平有象兹非其一哉但垂成之会而曰堤曰堰尤宜为事制曲防之策曰官曰民尚当用招徕激劝之恩臣縁是不自揣量列为六欵敬为我皇上陈之虽刍荛愚陋殊无逺识而目击参酌亦不敢为无稽之言也伏乞敕下该部逐欵详议如果可用即见之施行则于河工未必无小补也縁系恭覩河工垂成尚有可言恳乞圣慈俯赐亟行以少图补益事理谨题请旨
　　计开
　　一移建管河官衙舍以重责成照得河之为害无异于冦而防河之计亦准于防冦可也臣尝闻沿边要害必设立将营使之咫尺陇荒有警即知或战或守为计甚便此固傍通事理何独于治河而疑之今查徐州至清河县一带两岸各筑遥堤一道以障泛溢之水中间设减水坝三座以杀冲突之势自是以往亦可保其无夺河之患矣但是工也成之固难而守之尤难夫固当增而官尤为要况伏秋之时河流瀑涨埽湾迎溜素称要害之处呼吸变态又有顷刻不可缺官而当率夫以防守之者虽府有管河同知二员州有管河判官县有管河主簿各一员官可谓备矣然其郡邑之去河纵逺近不一皆不与要害而相值即先该总理河道兵部侍郎万恭曾以专驻地方题奉钦依而建成衙舍止有一二然亦非要害之区信如此倘其地河决堤破而始往报于官则一线之裂将有瞬息汹涌而缓不及事者矣且髙邮石堤向已筑成寳应石堤今亦就绪黄浦八浅近因髙家堰之断流而亦计日可塞似宜无所事守也尤恐髙寳之二湖一遇西风波浪滔天石亦难恃而八浅黄浦俱系未坚之土又焉敢谓必无他虞是移管河官之衙舍以责成其昼夜防守诚今日之不可少者也如蒙乞敕该部再加复议转行总理河漕幷漕抚衙门巡按巡盐御史督同该道查勘淮南淮北各管河官原分地方要害处所建立衙舍使之常川驻札自河防之外上司不许别项差委躬率各夫行二守四防之法比遇粮船盛行仍责之以催攒防护如虽移建衙舍而晏安偷惰以致少有踈失即住俸以责其成功或尽力修守而三年无虞则破格优处以酬其刻苦之心夫如此则附近要害而修筑决不后时督责严切而职守自不怠玩矣再照地方灾伤而又兴作是增一厉阶矣合无将建立钱粮俱在河工银内动支其衙舍规制亦不许过求弘厂臣又往来河道见两岸寺庙多被水淤而吕梁洪有书院三座据两座已倾如拆毁而充此衙舍之资当又不假于河工之银也伏乞圣裁
