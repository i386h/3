<!-- { "loadSidebar": true } -->
　　一酌议分地以便责成自通会河至瓜仪俱设有工部司属等官分理河道其责为甚专也然河有逺近则画地不可不均势有缓急则立法不容不变先年新河初成设立夏镇主事一员专管闸务上自珠梅闸以至黄家闸仅百余里耳至于梁境茶城一带则原属徐州洪主事谓其驻札相近防守自便也后将徐州主事裁革尽属中河郎中不知中河所辖自梁境至天妃六百余里道里辽逺则耳目有所难周闸河兼司则事体有所未便当伏秋河涨徐邳沿河堤坝俱当时时料理乃复欲遡流而上浚漕渠而防淤阻其将能乎似应将梁境至首闸尽属夏镇主事管理中河郎中专管黄河则湖水之蓄泄有度各闸之启闭以时诚便计也第管闸主事原未奉有钦依闗防以致人有玩心事多掣肘今既加分古洪等闸正运道咽喉事权安可不重况动支钱粮调度夫役持空牍而理要地非所以重委任也合无比照三河事例请给敕谕闗防以便行事庶责成专而事权重闸河亦永有赖矣伏乞圣裁
　　一移调官夫以资策应查得吕梁洪设有洪夫一千二百一十名徐州洪夫三百七十八名又协济夫四十五名原为滩高水险以资撁挽今河势渐平挽舟甚易各夫闲旷私役为多古洪以上三闸为运道咽喉而堤浅等夫仅仅五百委属不足该督臣杨一魁议调吕梁夫七百名未为无见该部覆称移徙未便诚体恤贫民之意但夫役流寓原无身家衣食于奔走随地皆可居也况相去未甚逺乎合酌议二洪共拨六百三十三名以六百名均散古洪等四闸各一百五十名以三十三名即充新闸闸夫专司启闭吕梁洪仍存七百名徐州洪仍存三百名以供拽运亦足应用管河同知移住境山常川防守庶夫役适均而策应自便调度有人而防守无虞矣伏乞圣裁
　　一设山阳长夫以便河工照得先年总河部院题设民船出闸税银以济河工殊亦称便嗣因先任淮安府知府邵元哲呈请民船仍旧车盘俾小民藉有生计乃于牙行埠头每年顾夫一千八百名此山阳行夫之所由设也每名雇觅一日给工食银三分每年做工六个月计银五两四钱相因旧矣但售雇者非老弱不堪即游食无赖朝点暮逃全无实用及至勾摄輙以往返数日废时误工莫此为甚合议将行夫二名共合一名做工一年每名日给工食银二分一年计该银七两二钱责令牙行纳银在县比照髙堰堤夫规则务选年力精壮者籍名在官即注曰某处堤夫该实在人夫计九百名如王公堤险要处所即注夫五百名西桥礼坝各一百名范家口二百名常川修守俱属分委官管理如本工无虞则临时酌量通融调拨别工应用仍刋刻木榜注为定规责令各夫专听河上应役其各衙门别项工作不得私役一名违者听总督部院叅究庶夫役有定额而牙行无赔累之扰分派有常所而河工获实济之益矣伏乞圣裁
　　一寝开支河以防善淤照得先年黄河从秦沟入徐济运正与茶城对冲而戚家港一带水势湍溜挽舟而上为力颇艰覆溺漕舟不知其几该见任侍郎舒应龙为副使时另开塔山支河一道行舟数年颇称利便后因淤阻后开内华等闸即支河遗意也今督臣欲将支河挑浚建设闸坝与内华古洪两处行舟亦有备无患之意但泉源无多难容两行诚有如该部之议矣臣等以为不患内水之难分而患外水之易入黄河暴涨一隙可乘势如奔马岂独灌闸漕而不灌支河乎方欲严扄鐍以御宼而复开径窦以导贼非长策也查得昨岁古洪之淤从闸口入者尚无几从支河引透直至梁境为害颇大今方塞之惟恐不固也尚可自多其门戸乎人有恶噎者而穿咽于胁恐非摄生之道也况支河之外沙渚横截挑浚亦难寝之为便伏乞圣裁
　　一查议故道以省繁费徐州以北之黄河即运道上流也自小浮桥之路塞而河出浊河口易于灌淤议者欲自归德丁家道口开浚故道或从砀山县韩家口或从石城逼水南行俱从小浮桥经流庶为顺利此其议甚正而虑甚逺矣臣已行河南守廵管河三道会勘明悉大都自丁家道口至石将军庙二百五十余里地势髙亢已成平陆内有稍洼者挑成様河一尺以下尽为沙泥无论工费之难即挑成亦易淤塞臣又勘得韩家口一带亦未见河形水势滔滔东下欲挽之使南势必不能惟石城浊河之南小有河形一遇伏秋水泛亦分十一冬春之间遂多淤填欲筑坝分流则地尽浮沙无可竖基诚难为力矣此故道之大较也然人皆知故道不能复臣以为不必复可也何也闸河出口无往而不会黄则无往而不受淤岂从浊河则淤而出小浮桥则否耶先年河臣潘季驯欲复新集故道葢恐来流散漫非为出口受淤也即今虞城砀丰之间水皆通流原无决裂尽可济漕万一尽从小浮桥出则古洪至此尚三十余里弱汶之流曾不足以润河身之沙不知漕舟何所藉以上行则故道之复亦难轻议伏乞圣裁
　　一停拆三坝以保成功查得万厯七年该总督潘季驯经畧两河塞决固堤虑缕堤束水太急恐有奔溃也逺创遥堤以广容纳又虑遥堤涓滴不泄恐有汕刷也剏建滚水坝以便宣泄崔镇徐升季太等坝皆因地势卑下使水易趋原以防异常之涨非以减平漕之水也数年以来束水归漕河身渐深水不盈坝堤不被冲此正河道之利矣议者欲将三坝拆落用心良苦臣量得崔镇坝石顶去地仅二尺八寸视遥堤低七尺徐升坝石顶去地仅二尺五寸视遥堤低七尺三寸季太坝石顶去地仅二尺视遥堤低八尺三坝临水河岸离水面各八九尺一丈不等较之三坝各高三四尺不等是河岸甚高石坝原低每遇伏秋水高于岸即从各坝滚出其不得出坝者乃不得出岸者也欲分水势坝可拆矣一带河岸可尽削耶据乡民毕九皋冯吉赵伦等诉称坝外水乡渐成膏腴逃徙之民近方归业若欲将坝改拆二层是为无坝先年河从此决又可虞矣酌之事势仍旧为便伏乞圣裁
　　一停浚草湾以节财用查得黄淮二渎自清河口会流入海其势最盛由清浦操西桥遶淮城从赤晏庙而下此正河也每遇伏秋淮城告急西桥而上北岸原有草湾河一道河口虽系新冲河身即先年侍郎呉桂芳所开也北流之势分则淮城之势减议者欲开浚草湾未为无见臣曾虑其复淤亦未得之目击也今阅草湾一支黄河分流几十之四自颜家河一从赤晏庙一从安东头铺复会流入海原无阻滞且东西两岸阔几二百丈颇足容纳若复以为不足而浚之不知屈曲湾环本河之性沙淤如饴人力莫施纵使挑开一遇暴涨冲塞靡定竟无益也查得先年曽费十数万金塞之不得忽然自塞费四十万金开之未能倐尔自通已有明验矣今乃欲以数千金挑之又何济于万一耶即去岁督臣具题时尚有沙觜今已冲刷殆尽难以再浚故虽奉有俞旨而至今尚未兴工亦不敢为无益之举也合无免其开浚将原议银六千一百四十四两为王公堤月河之用庶钱粮不致虚费而漕渠得有实济矣伏乞圣裁奉圣旨工部知道钦此钦遵该工部复议条列一十四欵除相同外其稍有异议者四欵开列于后
　　计开
　　一开创月河以避冲决
　　前件臣等看得漕黄相隔仅一王公堤诸臣既欲修本堤设顺水坝又欲于运河之南开月河引漕水南流则两河相隔几二三里若时加培筑即数年可保无虞可谓计深而虑逺矣但工程浩大钱粮措处或难合候王公堤筑完次第举行未为晚也伏候圣裁
　　一浚里河河身以利运艘
　　前件臣等看得淮安至仪真内河一带旧系三年一浚自万厯六年以后更定岁修之法而今则堤形已高淤者未必浚矣诸臣欲俟重运过毕清坝筑完之际乘时挑浚甚为有见但所称查复浅船一节不知船料船工作何计处及今修复犹能不误挑浚否似合候总理河道至日会同漕抚衙门再议举行伏候圣裁
　　一酌议分地以便责成
　　前件臣等看得治河之臣信地分则责任有归事权重则法纪不紊此事理之易见者所据诸臣欲将梁境至首闸属之夏镇主事茶城至清口黄河属之中河郎中则道里既均循行亦便诚为计之得者至称地方一分关系颇重欲比河道郎中事例将夏镇管闸主事给以闗防敕书尤为确论但查南旺管泉主事亦有钱粮夫役与夏镇事体相同科臣相度徐沛尚未至于汶济以故未议及此相应一并题请容臣等移咨礼部铸给闗防二颗颁给南旺夏镇二主事钦遵行事惟是二主事奉差以往已有精微批文所议敕书似应免给伏候圣裁
　　一停浚草湾以节财用
　　前件臣等看得草湾一河乃先任督臣开之以保淮城者第此河见阔二百余丈则淮黄之水未尝不藉以分流且开塞靡常歴有明验是又所谓不必开者既经诸臣勘议详明相应停浚其原拟应用银两合听别项支用但河流无常海口易淤倘夏秋淮黄盛发草湾旧口难泄则淮安城池生灵不无意外之虞合候临时酌量缓急不妨另议题请是又未可执论也伏候圣裁奉圣旨依议行

　　酌议河道善后事宜疏

　　都给事中常居敬题为酌议河道善后事宜以裨运务以图永利事窃惟国家定鼎燕冀转漕东南九重之供亿六军之储需咸取给焉所赖以灌输者河道也岂不称重巨哉故治河者既欲祛其害复欲资其利诚难之难者矣考之国家之功令诸臣之经畧犁然具备若可持循然而时势少殊则法制不可不讲人心易怠则申饬不可不严桑土之谋当于未雨况河道多艰补偏救弊之方其容以或已乎臣疎庸无似误蒙皇上任使日夕兢兢罔知报称日来奔走河漕酌之事机询之舆论稍得其概除各项工程会同抚按诸臣另疏具题外敬抒一得列为八事用备采择少效涓埃伏乞敕下该部再加酌议上请施行其于河漕未必无裨益万一矣谨题请旨
　　计开
　　一复河臣以一事权窃惟今所称漕河者南尽瓜仪北通燕冀天下所由飞刍挽粟而通塞之机所闗于国计甚重也第河道源流既逺名称亦殊分合异形决塞靡定即使精神专而料理宻尚恐不足以济事也先年设尚书侍郎或都御史一员总理河道以故事体画一兴作甚便议定而行无敢格者诸臣经畧之迹至今班班可考乃迩年罢不设归诸总督漕运而各省则令廵抚兼之不思河道变迁常在指顾呼吸之间非专一则牵制而难行非身亲则怠缓而误事稍顾忌则龃龉而败绩或犹豫则后时而罔功此其所系何如者至于各廵抚专制一方辩官邪审刑名稽钱谷理盐盗日不暇给乃欲出其什一办河务其将能乎非独此也河南之令不能行于山东山东之令不能行于淮扬即一举而可以垂永利此最忠国便计而各省牵连甲可乙否卒亦愤惋而止至于气脉不贯事体抵牾此其害未可一二言也嗟夫禹平水土稷教稼穑未闻兼理奈何令并漕运河道而兼之也即今督臣初任经理方新才品卓然足以胜此但以河道事理论之仍当专设总督重臣庶权不分而事易集矣伏乞圣裁
