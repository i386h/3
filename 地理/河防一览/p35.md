<!-- { "loadSidebar": true } -->
　　臣潘季驯谨题为查议管河官员以禆修防事据河南管河道副使陈九仞呈称蒙臣阅视河堤勘得府州县管河官员有地方广逺一官难以管摄者有河防险要未经额设专官者有升迁事故见今悬缺待铨者牌仰本道会同酌议某处应该添补某处应该更调就便遴选贤能堪任官员具由通详以慿会题蒙此行据开封府议呈前来该本道会同守巡大梁道叅政王来贤佥事王九仪议得黄河经行开封府属岐分两岸延袤千里南岸如小院村瓦子坡黄炼集阎家寨刘兽医口陶家店张家湾时和驿槐疙疸王家楼埽头普家营等处系闗省会藩封重地北岸如甄家庄郭家潭脾沙堽于家店中栾城荆隆口陈桥贯台马家口陈留寨铜瓦厢张村集炼城口荣花树三家庄等处逼邻漕河重干运道先年屡被冲决今虽筑堤完固但管河同知止有一员平时修守已难周遍若遇河涨风涛两岸相隔顾此失彼何以克济应照淮安兖州两府各有管河同知二员事例添设一员驻札北岸荆隆口及查河北旧有演武亭一处乃荥泽等四县聨界之区盗贼出没水陆为害先年曽设官兵防御今已废格时有警虞似当以添设管河同知仍兼捕务往来督视以靖地方庶为两便及查祥符县河工浩繁道里辽逺额设主簿一员委难卒办相应添设主簿一员以分责任荥泽县居黄河上流向属县丞兼管今改沁水与黄合流尽由该县出口二河并涌两岸俱险乃县丞督粮兊运往返不暇有误河防相应剏置主簿一员以专责成兰阳县管河主簿王佩仪封县管河主簿余纯华俱已升任员缺未补以上四县应添应补官员若候铨选未免耽延时日且初任未谙恐致堕误河工今据该府推举各道遴择查有开封府经厯姚学孔才干优裕操守谨严督工克効劳迹防御已竭心力宣武卫经厯刘汝行小心勤慎干理条达河工夙夜多劳厂务纎毫无染俱蒙院科会荐内应选择一员加以带衔州判管祥符县添设主簿河务原任荥泽县典史今升光山县牛山巡检高荣魁向委堤工克勤厥事虽经迁转而修防皆属经手相应升补该县管河主簿原任通许县县丞今升陜西葭州判官吕文承委修筑则竭力经营居官操持则恪守清洁今虽报升尚未离任似宜改留仍以带衔州判管理兰阳县主簿河务原任陈州吏目今升甘泉县主簿李克己才力俱壮心行亦纯若畀胼胝之任必収底绩之功相应改留顶补仪封县管河主簿其中牟县管河该府议欲添官但邑小民疲既有县丞兼理似应照旧再照黄河两岸盗贼繁兴旧委巡河指挥二员徒拥虚名无益河防且扰害庄民需骗船户今既添设同知主簿驻守河濵巡缉事宜应归河官约束督理原委武职革撤回卫庶分理得人河防捕务均有攸赖等因呈详到臣据此近该臣前往河南地方躬率管河道副使陈九仞并分守道叅政王来贤分巡道佥事王九仪开归二府知府王见宾陈裪及各该州县管河等官沿河踏勘每至本官该管地方备将本处要害细加询问做过工程细加阅视中间堤坝坚好应答如流者固有而苟且虚应蒙昧无知者亦多揆厥所由有因道里遥逺而奔走不及者有因官系兼摄而志意不专者有因河官悬缺暂委代署者随行该道查议去后今据前因该臣会同巡抚河南右副都御史衷贞吉巡按河南监察御史王世扬看得河南实运道上流闗系甚重而用人实治河首务毗藉甚殷经理于上者固为巨艰而委任于下者尤为吃紧顷者节奉圣谕自今推选委用务在得人钦此臣等仰见我皇上留神河务洞烛治原矣臣等不胜感服今据各道议将开封府比照淮安兖州二府事例添设同知一员驻札荆隆口地方带管巡捕事务葢荆隆口逼近长东二县去年黄河从此决入长东几溺若有府官驻札必能保守卫河南亦卫长东二县也其应添设及铨补管河主簿就将经歴姚学孔刘汝行内定一员加以判官职衔分管祥符县河务巡检高荣魁升授主簿管荥泽县河务判官吕文仍以原职带衔改留管理兰阳县主簿河务主簿李克己应以原职改留顶补仪封县管河主簿中牟县邑小民疲河患亦少原系县丞兼摄委应照旧其升补各官遗下员缺听另铨补原委巡河指挥扰民无益合革回卫一应巡河事宜归并管河官兼管尤为良便似应依拟伏望敕下该部再加查议如果臣等所言不谬覆请允行速赐改补以便预备来岁修防仪封兰阳二主簿缺或于臣疏未到之前已经铨补仍恐初任未谙亦望转改别用其开封府添设同知查无相应官员乞于邻省查有资俸相应者就近调补勒限到任庶承委得人而河防允赖矣縁系查议管河官员以裨修防事理谨题请旨奉圣旨吏部知道该部覆奉施行

　　申明河南修守疏

　　臣潘季驯谨题为申明河南修守事宜以固河防事臣窃惟黄河防御甚难而中州为尤难葢河自昆仑歴闗陜以至河南则伊洛渭沁诸水合焉水愈多势愈盛而自三门七律以下地皆浮沙最易汕刷故自汉迄今东冲西决未有不始自河南者也去岁河决刘兽医荆隆口等处势如飞电呼吸千里上厪圣虑特遣科臣会同抚按诸臣分投督筑地方始有更生之乐然先事之防固当预慎善后之计尤宜亟图则今日修守之事臣之事也臣之责也敢不尽心力而图之乎臣于受事之初惓惓申饬各该道府管河等官又将四防二守之法丁宁告戒今岁幸保无虞矣而犹虑河情地势目所未睹足所未及者固难以悬想而测度之也复于九月初七日自济宁州起程前往该省督同管河道副使陈九仭及郡县掌印管河等官将南北两岸堤坝逐一阅视河患叵测将来可忧者一而修防吃紧目前应举者六一者何河南之委流是也查得河南黄河涓滴皆由徐邳出清口会淮入海旧由新集歴赵家圈萧县蓟门出小浮桥势若建瓴河南无阻梗之虞徐邳有冲刷之利水之道也后因河南水患另开一道出小河口本河渐淤至嘉靖三十六年河遂北徙一变而为溜沟再变而为浊河又再变而为秦沟今则由胡佃沟梁楼沟北陈雁门石城等处而复出浊河矣中间经行之处皆系民间住址陆地较之故道河底高出三丈有余漫流平地无渠可归深者不过数尺浅则尺余耳黄河并合汴沁诸水万里湍流势若奔马陡然遇浅形如槛限其性必怒奔溃决裂之祸臣恐不在徐邳而在河南山东也縁非运道经行之处耳目所不及见人遂以为无虞而岂知水从上源决出运道必伤往年黄陵冈孙家渡赵皮寨之故辙可鉴乎臣于万歴六年题为黄河来流艰阻后患可虞乞恩速赐查议以图治安事该工部覆行凤阳河南山东抚按会勘得开复故道劳费不赀事体重大时势未宜工部覆奉钦依停止夫开复此河工费须以百万计各省俱当灾歉之余内帑正值空乏之际一时委难轻议臣未敢琐琐陈乞姑候年岁丰稔民力少苏另行题请外今将修防紧闗事宜条列于后伏望敕下该部再加查议如果臣言不谬复议上请行臣遵奉施行河防幸甚臣愚幸甚谨题请旨
　　计开
　　一查得黄河北岸逼邻漕河闗系甚重弘治年间先臣刘大夏筑有长堤一道起自曹县界至武陟县詹家店止延袤五百余里南岸逼近省会藩封重地最为要害亦有长堤一道起自虞城县至荥泽县止两堤延亘千有余里实为该省屏翰但地鲜老土堤皆浮沙而河流迁改靡常多有濵河难守者矣今据该道逐一查核分为缓急二工开封府如仪封县北岸炼城口旧堤一段长一千五十丈旧坝一段长六百五十六丈坝后水坑长二百五十丈南岸普家营等处新旧月堤四段共长三千一百五十五丈蔺阳县杨家庄至贾家楼旧堤一段长一千六百丈南岸自陈留县界至仪封县界旧堤一段内有缺口二十一处祥符县南岸刘兽医口迤南旧堤一段长一千二百五十丈张家湾老坝塌断应筑遶后月坝一段计长三百五十丈又自陶家店至兔北堽自埽头集至旧堤头长堤二段共长七千五百五十六丈又该河南抚按会同工科都给事中常居敬题奉钦依创筑刘兽医口遥堤一道长三千七百丈封丘县北岸荆隆口中栾城于家店张家庄萧家庄各有水冲潭窝共长一百七十五丈又该科抚按诸臣题准该县荆隆口剏筑遥堤一道长二千零九十丈阳武县北岸脾沙堽埽坝长三百丈原武县旧堤一道分为五段共长二百八十九丈荥泽县北岸长堤一道自朱世花大王庙至王娄店郭家潭等处共九段俱有潭窝共长一千七百七十二丈八尺归德府考城县北岸芝麻庄迤东埽坝三段共长八十九丈李秀厂东堤决口四丈唐家水口坝基二十二丈水坑二十八丈商丘县南岸杨先口堤三十二丈以上工程或剏筑或加帮或卷埽皆系险要之处亟宜兴举者也又如仪封县北岸荣花树旧堤一段长一千六百三十三丈穵泥河旧坝坍塌共三百七十丈祥符县北岸马家口旧堤三段共长一千四百七十丈省城四面大堤一道高下通融修理共计六万五千五百工阳武县北岸旧堤自王估庄至脾沙堽分为九段共长四千零八十丈南岸旧堤自訾家庄后至中牟县圆墩寺止分为六段共长三千三百六十四丈原武县南岸旧堤二段共长五百四十四丈中牟县旧堤六段共长一千四百七十丈俱应加帮河势稍缓应俟急工完日次第兴举者也两工告竣可恃防御但筑堤不难而觅土为难若非真淤老土随修随壊徒费无益容臣严行管河道刻期帮筑加意验探如有堕误或夹杂浮沙或夯杵不实茍且塞责者容将管河官叅拿究治伏乞圣裁
　　一臣查得沁河发源于沁州绵山穿太行达济源至武陟县而与黄河合其湍急之势不下黄河两河交并其势益甚而武陟县之莲花池金圪垱最其冲射要害处也去岁沁从此决新乡获嘉一带俱为鱼鳖今幸堵塞筑有埽坝矣但系浮沙恐难久恃且坝内为商民辏集之处烟爨不下千余以堤为命闗系不小查得最险之处仅四百三十五丈甃之以石方为可乆况每岁修守费亦不赀积之数年与石无异何惮而不为耶已行该道查估随守随筑迟以三年之久必可竣事此堤一成百年永赖矣伏乞圣裁
　　一臣查得河道钱粮止是徭编河堡夫银工役所恃以为生河防所恃以为固者此也而有司视为末务每倦追征吏书干没收头侵欺殆十五矣向来旧例俱系各州县另征另解庶便稽查近有议请并入条鞭者夫条鞭之法非为不美但解京钱粮与本地方急用银两尽先征解而待次可缓者輙为赘旒此有司之常情也若一槩并入条鞭则畸零人户逋负粮稍皆作河道钱粮矣臣请仍照旧例追征管河道立限催比收至百两以上俱解赴开封府收贮如遇考满升迁完不及三分之二者不准离任庶人知警惕而钱粮自裕矣臣又查得河道银两节经题奉钦依不许别项那借今以禄粮借以驿传借以录银借以纸赎借者不知几万两夫以本项未征借贷则当于已征扣还而久假不归玩愒殊甚合无容臣严行管河道备查明白照数扣还再有逋负容臣叅究实于河工有禆伏乞圣裁
　　一臣惟防河在堤而守堤在人有堤不守守堤无人与无堤同矣近该管河道副使议令开归怀三府遵照工科给事中常居敬题准事例各于堤坝之上每二里修建堡房一座佥令堡老堡夫常川住堡看守埽料防护堤岸修补坍塌填塞窝穴看守栁株禁逐樵牧三伏九秋之间不分风雨昼夜竭力防守法至备矣但终岁劳苦虽得官给工食餬口不敷合无行令三府掌印官即于近堤处所勘刷地段堡老每人给与六畆堡夫五畆以便耕种稍助食用其应给地畆先尽没官田地如有缺少动支旷工河银置买民产仍给帖照免其粮差则人心乐为之用而堤防可久矣伏乞圣裁
