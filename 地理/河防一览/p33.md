<!-- { "loadSidebar": true } -->
　　前件看得河工最巨治河最难其司道各官非久于其任精于其业鲜克有成者今河臣潘季驯灼知其故申议久任之法特以中南两河郎中为请而又举见任郎中罗用敬沈修贤能令歴任九年方行优擢葢两河之地甚要则倚办甚殷且见任郎中既称得人是诚不可数易者合无悉如所议今后二河郎中员缺敕下吏部即于工部主事查有曾经分司河上及歴俸稍浅者遴选推补俟后查果职业克修容令歴俸九年方为破格迁擢其南河郎中罗用敬中河郎中沈修俸资已及六年相应比照陈瑛事例俟其九年考满方与优处如有异绩即于京堂缺内推用葢必有超迁然后可以行久任此又法之相须者也伏候圣裁
　　一责成长令以一事权
　　前件看得万厯八年该总河潘季驯与科道诸臣先后具题将河防事宜责成州县守令已经奉有明旨乃数年以来亦未见举行则以积习久而赏罚不信也不知趋事赴工虽管河佐贰之责而催办调度则州县守令之事苛责佐贰而缓于守令宜事功之不集也今总河潘季驯申明前议要将守令与佐贰凡有河道疎虞一体治罪而终复归重于郡守深得提纲挈领之意相应依拟凡河上工程不起则坐佐贰钱粮夫役不备则坐守令至于郡守有总理一郡之责倘河道疎虞亦当权其失事之重轻察其平日治河之勤惰而殿最行焉则赏罚必信上下相维而人知激劝矣伏候圣裁
　　一禁调官夫以期专工
　　前件看得防河如防冦沿边将士不得擅离汛地沿河官夫岂容擅调别差止缘管河各官避难趋易营求差委以致河工作辍先该科臣常居敬议题奉有严旨洞烛其弊人心已知警惕矣惟夫役一节末经申明往往有见其空闲调拨别用者不思河之塞决靡常夫之差遣无定万一误事所损更多今后合照河臣所议凡河上官员夫役非经申呈总理衙门批允不得轻委一官妄调一夫以致疎虞违者叅奏处治伏候圣裁
　　一预定工料以便工作
　　前件看得治水之法全在治堤治堤之法全在岁修若物料不备是无米而炊粥也若修防不豫是临渇而掘井也大约黄河泛涨常在伏秋然至伏秋而始为修防之计即无及矣今议欲于秋防竣后至十月中旬即委司道督同各掌印管河官沿河踏勘分别三等而物料夫匠亦以次减杀其动支钱粮选委员役通限十一月内计议停当类报总河衙门批允正月内办完物料随即兴工四月初工程吿竣每年着为定规后期者叅处深得先事预防之意相应依拟举行仍令将每年踏看计料与兴工月日备咨本部查考伏候圣裁
　　一立法增筑以固堤防
　　前件看得淮徐之间河流咫尺而其民免于昏垫者以遥堤一线为之捍隔耳自有堤以来年复一年风雨剥蚀车马蹂躏日就卑薄势所必至者先该给事中尹瑾题请加筑高厚各五寸节奉圣旨堤工岁修当视其低薄处随宜加筑岂得定以五寸为限钦此臣窃思之限以尺寸者每年修守之常不限以尺寸者一时补偏之法若低薄而止加五寸则必无成功若岁修而亦欲随宜又漫无稽考二者原当并行而不可偏废今该河臣潘季驯复为题请合无查照所议自十八年为始每岁修堤高厚俱以五寸为限遇有低薄处所即便随宜加筑务令与老堤相等不许夹杂浮沙茍且塞责年终各司道将修筑过堤岸亲行查核尺寸类报总河衙门覆核造册奏闻有不如式者指名叅究至于栽栁护堤之法纎悉曲当俱应如拟伏候圣裁
　　一添设堤官以免遥制
　　前件看得高堰栁浦湾二堤绵亘二百余里止以一大使往来兼摄势卑地逺顾此失彼恐致疎虞今议要将原设大使专管高堰而栁浦湾一带自清江浦起至戴百户营止另设大使一员专管应用夫役即于高堰八百名数内裒出三百名及南河堤浅夫内裒出二百名共出五百名与之昼夜防守遇汕即补河臣之议已当似应免行彼处抚按覆查移咨吏部径自添设庶官有专责而堤防可固伏候圣裁
　　一加帮真土以保护堤
　　前件看得泗州虽为水会而基运山嵸峙其北地形高峻风气完美且东麓石堤见在查修似尚可无水患惟是州城卑洼仅有石堤一带捍御暴淮而堤内多系浮沙雨水淋漓輙至坍损土堤一圮石将安附可不为之寒心邪河臣潘季驯躬亲阅视题议帮筑真土以固石堤委宜亟举但其一应钱粮夫役与夫派委官员等项俱未有成议且前项工程尤于保障地方为切合无咨行淮扬抚按会同总河衙门作速计处停当具题前来以慿覆请施行伏候圣裁
　　一接筑旧堤以防淤浅
　　前件看得清口乃淮黄交会而淮黄原自不敌然清口所以不至壅淤者以全淮皆从此出其势足以敌黄也若分之则必致壅淤先年淮决高堰而清口遂成平陆可鉴矣今王家口堤被商贩盗决淮流之势已分将来清口沙淤运道阻塞患必由之此堤在清河县对岸而该县任其盗决罪将谁诿今议欲行司道官候淮水消落接筑长堤堤成之后专责清河知县管理无事派夫修筑有事责令看守稍有疎虞即行叅治庶几责任既专而堤防可固相应依拟伏候圣裁奉圣旨河道每岁修防先年题有定规乃各该官员不行着实遵守旷职误事这所议俱依拟行如有仍前怠玩的总河官指名叅奏重治

　　议守辅郡长堤疏

　　臣潘季驯谨题为议守辅郡长堤以防水患以保民生事臣窃惟大名府为辅郡要地闗系匪轻去岁黄河决入长垣东明地方渰没田庐漂溺人畜上厪宸衷特差工科都给事中常居敬会同抚按诸臣修筑先年长堤一道两县之民方有更生之乐臣受事之后即行大名兵备兼管河道副使侯尧□备查水决縁由及自后修防事宜去后随据回称大名府所属开州清丰南乐滑县并无河道元城大名魏县内黄浚县境内止有漳卫二河如遇淤浅随即挑浚并未设有管河官员去岁黄河泛涨从荆隆口冲决大社堤渰没长东二县近蒙题加该府通判李敷荣长垣县县丞张九二东明县县丞徐衍兼管河防原无设有人夫如遇雨水淋冲即拨邻近人夫修补岁修钱粮止有每年额征蒿草银三百三十六两一钱九分三厘并无别项银两及将善后事宜开报到臣臣以未经目击不敢妄议随于九月初七日起程前往长东二县踏勘行至板厂地方有长堤一道即系工科都给事中常居敬与同抚按诸臣去岁所督修者也东至山东曹县白茅集西至河南封丘县新丰村共长一百三十里堤外即有淘北河一道相传即黄河故道也去岁之水委由荆隆口决入挟淘北河冲决本堤之大社口致有昏垫之患荆隆口虽决而本堤坚固则亦岂至两邑之沮洳哉是荆隆口堤实为此堤之藩篱而此堤实长东二邑之民所恃以为命者也但荆隆口堤系河南开封府所属二邑岂能兼制所可守者惟此长堤耳然守堤之法不外于官夫之专设物料之预备而今皆无之是与无堤同矣谨将该道所议善后事宜逐一斟酌列欵上请伏望敕下该部再加查议如果臣言可采覆请施行庶堤防可固而水患可弭矣谨题请旨
　　计开
　　一议管河官驻札以便修防臣查得大名府原有管河通判一员驻札本堤之杜□□□□□□□□□□□□□□□□本堤俱属□□□管理业已视此堤为赘旒矣今议巡捕通判兼管河防亦无不可但该府去堤几三百里伏秋之时呼吸变态本官岂能遥制臣请每岁自五月初一日起至九月尽止本官仍宜移驻杜胜集本集原设有管河衙门行令长东二县再加修葺以便栖止督同两县掌印管河等官往来巡视昼夜堤防其本堤原有大冈杜胜各巡检司亦听本官分委哨瞭庶防守有人而灾沴可免矣伏乞圣裁
　　一议夫役以便工作臣惟守堤之有夫即守城之有兵兵以御宼夫以御河必不可缺者也长堤虽筑未经设有一夫则平时之修葺临事之堤防谁与为役且夏秋正当农忙之时起倩乡夫怨咨必起甚非长民之道而有夫则有铺盖以便栖息也查得长垣县该堤九十七里每五里建铺一座该铺一十九座每铺设铺老一名夫九名共应设夫老一百九十名东明县该堤三十三里该铺七座应设夫老共七十名平时则觅取老土加帮高厚水至则卷筑埽料堤防汕刷初春之时则栽插卧栁以护堤址庶工多事集而冲决可免矣伏乞圣裁
　　一议处钱粮以备工料臣查得濒河郡县俱有河道钱粮而大名府独无者以久无河患不复议处也至如去岁河水突入茫无所措不免空帑藏而为之甚非计之得者今查两县共该建铺二十六座每座工料银五两二钱共该银一百三十余两此非每岁额银议于长东二县自理抵赎银内支建不必别议外其夫老二百六十名每名该给工食银六两共该银一千五百六十两每年稍草绳麻等项约费银二百两通共该银一千七百六十两内除每岁征収蒿草银三百三十六两尚欠银一千四百二十四两行据通判李敷荣长东二县知县周嗣哲朱诰议称并无别项钱粮合于两县征収本府夏秋存粮银内动给其物料银两有事年分方准销筭如此则工费有备而修防克济矣伏乞圣裁
　　一查复旧规以便分任臣惟分土分民各有专责长堤乃长东二县分管之地后因革去管河通判遂将本堤尽属长垣一当有事之时在长垣则民非所辖难于呼集在东明则堤非所辖难于调度事之掣肘莫有甚于此者臣请查复旧规照地分管属长垣者以修守责之长垣属东明者以修守责之东明无事均享其逸有事各任其劳庶事无推诿而工可责成矣伏乞圣裁
　　一分别妍媸以便委任臣窃惟治河之官全在得人茍非其人立至倾圮臣于阅视之时将该府县管河官备加谘访及面与确议河上事体看得通判李敷荣年力既当壮猷之时才识亦为敏达之质长垣县县丞张九二河上事体俱能通晓且堤上工程皆系两官首尾合无行令久任俸满之日加衔管事六年通考任内果无河患破格超擢其东明县县丞徐衍性虽醇实齿实衰颓问其堤工东西莫辨但任浅无过似应送部调用员缺乞行抚按衙门即于所辖州县佐贰官内择其廉能年壮者或升或调就近铨补促令到任管事以为来岁修防之计庶分理得人而河防允赖矣伏乞圣裁奉圣旨工部知道
　　工部覆前疏
