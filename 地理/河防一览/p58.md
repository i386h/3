<!-- { "loadSidebar": true } -->
　　都给事中常居敬题为查理沁卫二河以济运道以安民生事据河南按察司管河道佥事余希周呈蒙臣并抚按两院宪牌前事牌行该道会同分守河北道即便转行各该掌印管河官要见卫河上源有无淤阻果否引以灌田作何禁止沁河经行有无冲决当从何处导引作何堤防引沁通卫是否可减黄河有禆运道即今莲花池口应否免塞逐一勘报务求经久长策以凭会议施行蒙此依蒙会同守廵河北道及牌行怀卫二府掌印官会同勘议去后随据卫辉府呈称依蒙行委辉县主簿周时礼带领熟知地里人役郭周等查得卫河上源并无淤阻无事挑浚其旁河居民引水灌田在四五月之后兑运漕粮在二三月之间前后相隔日期颇逺自国朝二百年来临清漕舟直达天津并无阻碍再查前此雨旸时若卫河之水运道通行今因连岁天旱源泉枯竭不独下流浅涩上流源头几至不流以此阻塞其理显然及查沁河经行怀庆府河内县出武陟下合黄河与卫河相离甚逺亦无支流相通等情又据怀庆府呈蒙依蒙会同卫辉府知府周思宸看得沁河经行武陟如莲花口等处屡决而屡议兴修旧堤宁不惜工力艰难必不肯姑顺水势使入卫河者诚以卫辉一府属县在河下流而横流一发被灾最逺且临清运道不能赖其清流之利而每遭其淤阻之害节经歴年详议卷案可查今谈者以谓足以杀黄河之势而有赖于运道此不过据旧说及臆度之耳况潞府新封卫城利害所关不敢轻议窃详果从会卫济漕之说则怀庆一府既免频年修筑之烦而武陟一带地土永无水患即本府首当主其议者但以国家大计通论断断乎有难于行合候详示转行各委官照旧将莲花口堤工催督修筑使沁水仍归黄河故道各縁由具呈到道据此该本道看得此畨行查系奉钦依事体重大又经驳行二府掌印官行令刘薛二同知亲诣细勘另报今据怀卫二府会呈关行刘薛二同知及会委临河汲新河武等七县各掌印官勘议随该汲县知县李赋秀会同新乡县知县张赤心辉县知县龚世仰获嘉县知县张谕淇县知县崔玙河内县知县黄中色武陟县知县李日茂俱亲诣卫沁二河踏勘间当据汲新辉获等县社里老刘应逵高进表宋廷珏师以正杨涛德等各连名吿称卫河发源在于辉县苏门山下其水陡峻通流灌田不过些须并无淤阻其沁水河身寛一里有余卫水河身寛不过三四丈先年曾遭沁水冲开木栾店莲花池堤口附近地方俱受渰没且流入获新二县城门用土屯塞漂流民舎渰没民田一百二十余里卫辉府关厢巷口行舟冲倒民房八千余间压死男妇陈可立等百十余口等情各具告到官会看得引沁入卫固杀黄河之流且济运道之便但恐沁水本大若一入卫河二水合流势必滔害不惟各县民居民田深有可虞况潞府新建方将高其堤预其防惟恐不固而敢引沁以贻不测之患等因会申到府又准本府同知刘应聘会同卫辉府同知薛应麟闗称各亲诣卫河源头踏勘得卫水流清土坚原无淤阻虽有军民水田葢为水由地行故乘势以资其灌溉非敢阻塞以专其利也前此雨旸时若源泉不枯河水盈溢漕舟无滞年来亢旱泉源不流而漳河以下诸水亦俱浅涩因此卫流愈觉微细此议者不得不归咎于居民灌田至于引沁入卫谓于漕河有济也但查沁水原无支流可以通卫今欲因冲决之道而遂挽之以入卫则目前似足以助卫济漕而将来水缓沙停其终必致淤塞则既见其利而又思其害是不可不为深长虑也等因会关到府犹恐不的随该本府知府赵以康会同卫辉府知府周思宸亲诣前项河口逐一踏勘会看得卫水枯涩并沁于卫则卫水大而漕舟可行岂不曰运道有所禆益哉但卫小沁大则其势难容卫清沁浊则末流必淤如先年沁河一决而临清东昌等处遂至淤塞征之往事窃恐不减黄河之害而又增运道之梗斯时归咎谁其任之且沁卫地势高下殊悬必须创开河身沿河筑堤此其费地费工固为不赀而伏秋水涨横流滔天则生灵城池不可不为之计也此皆前人已有成说利害较然如曰姑舎是而轻试以建非常之功非职等之所敢擅议也至若引水灌田诚当禁止但末流之微细实起于源头之枯竭即今三年亢旱泉源几至不流有如昨岁运道阻涩漕院差官守视卫源尽导上流而管河道亦驻札辉县亲至泉所禁之非不严也斯时田禾日槁而卫水不增则其故诚不系于淤阻也惟是漕运重务关系匪细合无以后水源有余则从民之便而不妨与民同利亦可也如水源不足则禁其引灌而专以济漕等情具呈到道卷查先年升任曹副使奉总理河道万都御史查勘沁丹等水案行开封府管河同知张崇谦会同各州县掌印官亲诣沁河上源会看得沁河北岸大樊口先年原有决开堤坝故道一处询问居民执称先年秋水涨大溢过堤岸致将修武获嘉新乡等处一带城郭田舎尽被渰冲官民受害彼时即令官夫并力筑堵见今遗有河形及修武县西北有清水河一道经流获嘉县北六里直至新乡县西北侯家桥入卫河随据本地居民齐口称苦皆曰此处原有山河数处每年秋水泛涨渰没民田以致小民逃窜若再开沁河则滔天水势入于卫河本县城郭乡村尽皆漂流及相度地形西南大高东北卑下以修武县较之大樊口地下约十五余丈卫辉府志开称地形卫城浮图最高纔与沁水平势不可开在新乡则河流城下两岸居民千余家在卫辉府西北一面离城仅有半里两岸系商贾之薮居民稠宻公署俱建于此若欲开浚两岸各数十丈则新乡卫辉城郭居民公署俱当改移数里方可动工况沁水猛涨势比黄河稍有一线之决溢入卫河则临河居民城池受害不支查得嘉靖三十五等年管河工部汪郎中题称河南沁河冲开木栾店相邻大樊口三百余丈决水横流突入卫河水半泥沙弥漫异常至临清逆流上拥运河板闸至砖闸七十余里泥沙沉积二闸淤塞二千余丈阻防运道应行河南管河道作速修筑以保粮运议允遵行今若复引沁入卫则昔年壅塞运道势所不免其患不专在卫辉而贻患于漕矣等因到道又该曹副使复议三难一河身之难辟二堤岸之难筑三下流之难浚逐一条议具呈总理河道详允停止讫今奉文覆勘该本道会同分守河北带管分廵道徐叅议会看得沁河自武陟县速入于黄其来已久木栾店至卫河相去百余里自西而东地势极下其流甚易但先年引沁入卫屡议屡止葢言利害相关莫敢承议继今又奉钦依勘议会委多官悉心相度及查先年勘议牍中条析详明利害较然且所为引沁入卫者葢一以为稍杀黄流一以为有资卫河运道故纷纷建议欲举行此策今无论前项工力之难与卫辉一带渰没之害即于黄流虽能稍杀而卫河运道仍有留塞则北河之阨犹之在南河也况今潞府建设利害所关尤非往年之比相应呈请合无将莲花口堤工并淤塞河身照旧疏筑大加工力疏河身必令寛大通流筑堤坝务要坚固一劳永逸不得茍且塞责若卫河泉源之水所称五六月间正系漕船过闸入卫之时难谓与民间灌田不过妨害相应严行卫辉府查其如遇天旱漕河干涸则严禁居民不许分引灌溉庶不致阻塞河渠矣等因会呈到臣据此先该工部题称去岁春夏间天久不雨卫河之流几竭以致漕舟浅阁儧漕御史呉龙征奏报本部亦行北河郎中呉之龙查勘据称漳卫两河上源多有引以灌田以致末流日细行臣查勘应否许令引灌等因覆奉圣旨是钦此又准总督漕运都御史杨一魁手本内称引沁水以济运河欵开要将武陟木栾店决口免其筑塞因而通卫助运一节已经臣等会行该道查议去后今据前因该臣会同廵抚右副都御史衷贞吉廵按御史王世扬会议得古今论治水者孰不曰顺水之性行所无事哉然而地当中土势有重轻利害所关又非可以尝试而漫为者沁河发源西晋经带河内沛然东下势若建瓴惟至武陟城东复折而南与黄河会流以故昨秋暴涨束隘难行遂致溃溢直冲木栾店决莲花口滔滔东注则引沁通卫其势良便也但细查卫辉府治地既卑下河复狭隘狂流灌注容受为难即今获嘉已成巨浸新乡亦若浮盂该府城垣去河不逺冲决之患殊为可虞况今藩封新建关系尤重昔人所谓不与水争利者诚有不得而槩论者矣且沁水沙多善淤一入漕渠淤垫闸座昔有左验恐利未得而害且随之也既经道府勘议明悉又该臣等亲阅相同仍应坚筑堤坝寛辟河身务使南行无滞庶为长策至于漳卫上源据称天旱泉微诚有之矣但民间灌溉壅遏泉流致妨运道合行该道将一应私坝悉行拆毁如遇雨少泉微尽令导入漕渠以济粮艘河北分廵道仍不时周行廵察禁治如有阻挠许廵漕御史拿究如是则沁不得以病卫卫又得以济漕其于国计民生均有禆益矣伏望敕下该部再加查议如果臣等所言不谬俯赐允行庶便刻日兴工除工程钱粮另行类报外谨题请旨奉圣旨工部知道该工部复议相同题奉圣旨是

　　河工大举疏

　　都给事中常居敬题为河工大举酌议善后事宜以图永利事据河南按察司管河道兼管水利佥事余希周呈奉臣并抚按宪牌前事照得两河工程已有次第一应善后事宜行道悉心详议以凭会题等因先该工科常都给事中批据带管河道辛佥事条议事件蒙批管河道查照欵开事宜会同该道再议明悉详夺并蒙廵抚衷都御史批仰管河道查照先今河工事宜备细类成条欵作速申报以凭酌议施行又蒙廵按王御史批新管河道会同该道确商详报蒙此依奉照欵会议登荅明白呈乞题请遵行等因到臣该臣会同廵抚河南兼管河道右副都御史衷贞吉廵按河南监察御史王世扬议照中州惟河患为最巨故其治河也为独详迩年人心玩于积习法制废于因循致厪圣怀特旨修筑即今两河工程臣等不敢不竭心力矣然必料理精详庶可垂示永久若非奉有明旨无以警惕人心既经该道会议前来又该臣等复议相同合照欵列具陈伏乞敕下该部再加酌议上请行臣等遵奉施行谨题请旨
　　计开
　　一预积埽料以防未然臣等查得河南水平岸高而土疏其湍急扫湾之处患常在下虽有高厚之堤卒然坍塌无所措手故防河之患无愈于卷埽而卷埽之料全资于稍草桩麻与土也往年所用桩木苘麻俱分派于出产州县买运而柳梢谷草俱于临河地方召商收买已有定议近因沿河各县连年苦旱复遭大水百谷无收欲暂将谷草派之别府州县买纳解送亦通融之策但道途隔逺不惟脚价浩费抑恐反滋骚扰及查往年谷草定价每束连耗草二十二斤给银二分今年谷草缺乏价贵合无每束增银一分共给价银三分仍旧召商收买此后丰年酌量估裁庶草价既增而商贩自至矣至于卷埽胚胎纯用好土始得坚完必须预积平日庶可取办仓卒近因久无水患管河员役不复议积每遇急迫取土窵逺缓不济事竟日般运不成一埽遂致决口渐阔为害滋大矣合无令各守堤守坝堡夫于闲旷之时查照成法令各管河官督令预运埽土堆垜于埽坝及紧要堤岸之上每年会计之时查算某处该积土若干责令各夫如数运积着实查验无容虚报其河流冲射之处仍当预置旱埽如伏秋水发微有冲刷实时添补管河官一面督行一面申报则有备无患而埽不难成堤防愈有頼矣伏乞圣裁
