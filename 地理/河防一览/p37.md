<!-- { "loadSidebar": true } -->
　　题为祖陵当护运道可虞淮民百万危在旦夕恭进开复黄河故道图说恳乞圣明采择以垂百年永利事该总理河道右都御史潘季驯题前事等因奉圣旨工部知道钦此钦遵抄出到部送司案查万厯十六年三月内该礼科给事中王士性题前事内议开复黄河故道等因奉圣旨着工部便行与漕运衙门及勘河科官从长计议来说钦此已该本部备行查勘河工都给事中常居敬总督漕抚侍郎舒应龙查议去后本年六月内该查勘河工都给事中常居敬总督漕抚侍郎舒应龙题称黄河故道难复訾家营另开支河顺入草湾河縁由已经本部覆奉圣旨是这黄河故道既勘议明白难以开复罢訾家营应否添开支河还着河道衙门从长计议具奏钦此已经备行总理河臣会司司道各官勘议去讫今该前因似应具题案呈到部看得訾家营另开支河之议葢为黄河故道难复欲别求一策以杀泗州水势本不得已之计也彼时科抚诸臣查勘及臣等议覆业已谓其难行特事闗运道民生非经详核遽难定议故行河臣覆勘以求画一之说今潘季驯督率诸臣躬亲查阅谓其水性之难强钱粮之难措工绩之难成种种不可开浚之状昭若指掌与部科原议若相脗合又况鲍家营突冲一口入海甚径非若訾营之迂绕不烦工力非若訾营之劳费淤则平时无夺河之患泄则临涨有分杀之功然则訾家营支河非惟不当开亦有不必开者相应如议停寝恭候命下本部备咨总理河道衙门及札付中河南河郎中备行各该道府州县官员一体遵奉施行奉圣旨訾家营既难开浚罢见今河道疏通只着该管官员遵守成规用心堤防不许妄生意见阻壊成功徒滋劳费

　　修复湖堤疏

　　臣潘季驯谨题为修复湖堤以便蓄水济运事据管理南旺泉闸主事王元命济宁道按察使曹子朝分守东兖带管分巡兖州道叅政郝维乔呈蒙臣札案俱为检查节奉钦依河工分派司道各官以便责成以图早竣事分行司道遵照工部议覆工科都给事中常居敬原题各项工程勒限兴举除将应修闸坝斗门等工俱已如法甃砌将完马踏安山二湖应筑约水土堤见今工有次第通候另报外其蜀山马场南旺三湖各原议筑束水子堤一道以为封界及南旺湖中堤一道严督官夫修筑间节据委官兖州府同知陈昌言等呈称各湖先年创有封疆老堤水至堤根十常八九后因堤防废弛湖水难蓄蒙工科踏勘之时正值亢旱举目禾黍故议筑子堤中亘长堤堤内蓄水堤外召佃官民两便但自去岁夏秋恒霖斗门洞开坎河坝筑涓滴不遗水势弥漫即今湖中筑堤不惟水深工难纵筑成堤内外汕刷易圮又恐湖狭水微似非济漕初意且地被水占亦难召佃利民查得嘉靖二十二年兵部侍郎王以旗清复湖界筑有大堤年久倾废似应修复蜀山湖西南一带俱临运河堤岸高耸无容别议其东北一带自南头冯家滚水坝起至苏鲁桥迤南大堤头止俱有旧堤根址相应修复自大堤头至南旺田家楼止原系受水门户今应宻植栁株以正封界水至入湖为运河之资水退据栁为民田之限马场湖地势南面临河洼下出水济运北面原系入水渠道今宜照旧仍留入水宻栽栁树以为湖界东面旧堤约长八里余相应修复南旺湖东面高埠遵照原议量留一里筑子堤一道其余三面应将原堤建复其中亘长堤正在湖中难以施工相度地势应浚沟渠通接斗门庶为完计各具呈前来覆该司道亲阅相同委属妥当虽与原议稍有不同求其济运利赖则一呈乞酌议题请等因到臣据此卷查先该臣查将工科都给事中常居敬原题查复南旺等五湖筑建堤坝闸座等工分委北河郎中吴之龙查复马踏湖建永通闸筑子堤修王岩口滚水石坝南旺主事萧雍查复蜀山湖建坎河坝筑束水堤修滚水大坝济宁道按察使曹子朝查复马场湖建通济闸筑子堤修安居斗门三座分守东兖道叅政郝维乔查复南旺湖修邢通等斗门十三处筑封界子堤中亘长堤分巡兖州道佥事刘弘道查复安山湖筑封界堤建八里湾似蛇沟两闸等因具题该工部复议备咨总理河道转行司道各官查照分地竭力修治倘兴工前后或有事体与原议稍异者即便从宜处置或有原议未尽者不妨别议增补通完奏报等因覆奉钦依咨臣通行司道督率兴工勒限报竣去后今据前因覆阅相同除将闸坝斗门等工及马踏安山两湖应筑堤岸俱照原议候通完核实类奏外该臣看得运艘全赖于漕渠而漕渠每资于水柜五湖者水之柜也先该勘工科臣常居敬洞烛其源倡为封界子堤之说葢因比时旱魃为灾湖身龟裂地方之民乗时射利尽为禾黍之场故欲筑堤限之非浚湖以就民乃限地以蓄水也良法美意可谓善之善者第自去年六月以后天雨频仍湖水盈溢不惟湖地难耕即民地亦成沮洳矣询之湖濵年老之人皆云如此景象向来岁居十七今欲尽泄湖水剏筑子堤亦甚易易但恐筑成之后堤泡水中立见倾圮而子堤之外必成夹河岂能耕种随查得先臣兵部侍郎王以旗原有土堤一道意与科臣常居敬封界正同而围湖稍广蓄水更多今岁之水正及堤址止因年乆浸废界址不明干旱之时遂有越界私种者矣若将此堤加帮高厚尽复旧业堤内为湖堤外为地纳水处所不便筑堤宻栽水栁为界庶湖水不缩经界不淆而亦不失科臣原题之意矣其南旺湖中堤水内积土成功固艰堤成水泡汕刷必易似宜免筑所据各司道之议相应依拟具题伏乞敕下该部再加查议如果臣言不谬复议上请行臣遵照督令上紧修筑勒限报竣谨题请旨奉圣旨工部知道该工部覆奉施行

　　就近铨补分司疏

　　臣潘季驯谨题为河防紧急乞恩就近铨补贤能官员事臣于三月十六日据徐州兵备兼管河道按察使陈瑛掲称南河郎中罗用敬于三月初八日忽患喉毒病故见今河务方殷缺官管理等因臣查得本官所管高家堰清江浦范家口等处俱系两河要害岁修之工方在兴举宝应县西土堤邵伯石堤适当诸湖之濵题奉钦依修筑尚未告竣郎中罗用敬毕力肩承业有成绩忽尔奄逝臣实痛心除候工完之日将本官另行叙报外臣窃照钦修之工原限三月以里并日而作犹惧愆期矧夏令去今不过数日伏秋之备正在此时若候推补前来迁延便须数月废时失事必致疎虞矣该臣会同总督漕抚侍郎舒应龙看得管理清江厂兼管闸座工部营缮司署员外郎事主事黄曰谨禔身狷洁任事精详司闸禁而怨讟不辞淤垫之患可免严厂务而工费俱省侵克之弊顿清况久处两河之濵闻见甚确习知通塞之故疏治不难若将本官转擢南河郎中就近到任接管则河防得人而官不乆虚矣及又查得臣于万厯十六年十月内题为申明修守事宜以图永赖事该工部覆称今后中南两河郎中员缺敕下吏部即于工部主事查有曽经分司河上及歴俸稍浅者遴选推补俟后职业克修容令歴俸九年方为破格迁擢题奉钦依在卷今员外郎黄曰谨正系曾经分司河上之官若令铨补久任九年方行迁擢则非惟目前得其分猷之力而迟之岁月必收永赖之功矣其清江厂员缺另行推补伏望敕下吏部再加查议如果臣等所言不谬覆请施行河道幸甚臣愚幸甚谨题请旨奉圣旨吏部知道该吏部议覆相同题奉圣旨是

　　就近铨补河官疏

　　臣潘季驯谨题为黄河要地缺官乞恩就近铨补以防伏秋事臣于三月十六日接到邸报内开南京户部湖广司缺员外推淮安府同知徐伸升补等因该臣查得徐伸为管河同知北自夏镇珠梅闸起歴丰沛萧砀徐邳灵睢等处至桃源县止一带黄河俱系本官管理而中间扫湾迎溜素称善决者无处无之故河防惟以中河为难而司道官之所责成者惟同知一人而已矧今时将入夏去伏不遥卷埽护堤正当预备龂龂于畚锸之内逐逐于河漕之濵殆未可以顷刻缺人者也若候铨补依限前来未免躭延时日倘从逺方升调则又未可以时日计矣臣查得驻札杨村河间府管河通判申安歴任甚着贤声修防业有成效曾经通惠河郎中陆梦熊掲荐到臣杨村河患颇少未展其才山东德州知州赵可学才识通敏施为练逹节该司道开荐到臣查访委为可用臣于去年十二月内将二臣具疏列荐之矣若于内拣选一员加以同知职衔前来管理河事必克有济而二臣见任地方去中河不及千里恭候命下之日容臣促令兼程趋任浃旬即可接管倘以本官资俸未深明开疏中令其久任于河道更为有禆伏望敕下该部再加查议如果臣言不谬覆请升补施行庶河防得人而要地不至久于缺官矣谨题请旨奉圣旨吏部知道该部议覆通判申安升补题奉圣旨是

　　查议通济闸疏

