<!-- { "loadSidebar": true } -->
　　一严启闭以杜淤浅查得先臣平江伯陈瑄疏浚清江浦里河虑黄河灌入泥沙易淤设建三闸以慎启闭鎻钥掌于督臣启闭属之分司运毕即行封鎻一应官民并回空船只悉令车坝法至善也时久人玩禁令遂弛万厯七年都御史潘季驯题为乞恩查复旧规以利漕渠事该部覆奉圣旨这筑坝盘坝事宜俱依拟有势豪人等阻挠的即便拿了问罪完日于该地方枷号三个月发落干碍职官叅奏处治钦此一时人心肃然启闭以时漕渠便之及数年以来闸规复废黄流内灌河道垫淤大有可虞矣合无查照旧规严行申饬如山阳通济等闸三月初运毕即行封鎻惟遇鲜贡船只启一闭二官民船只照旧车盘其在瓜洲二闸俟苏浙运毕即行封鎻庶不失先年建闸肃规之意而于运道大有裨矣伏乞圣裁
　　一催粮运以谨河防查得通济等闸止许漕艘鲜贡经行启一闭二至六月初旬始行筑坝此旧例也夫筑坝者正恐黄水内灌运道淤阻耳然节气之早晚不齐黄河之骤发靡定或发于四月或发于五月至六月则浊浪排空势如奔马千夫辟易矣今时各省漕粮俱二月终尽数过淮及鲜贡等物各以时至犹可言也独白粮船听其自便迟速不齐遂使沿途规什一之利至有六月中旬尚逶迤不前者管河官谓此内府钱粮自当由闸必使尽出而后筑坝是时滚滚浊流业已内灌每岁挑浅所费不赀十一年之覆辙可鉴也夫漕粮白粮征兑之时亦不甚逺自当接踵而至无论河道即运艘亦甚便也合无请敕漕运总督衙门比照漕粮事例填注限单临时查照迟速严加赏罚其掌印及运粮官亦以先后为奬戒务使四月中旬尽数出闸听管河官先期办料探量水势随发随筑毋拘六月初旬旧例庶免冲淤之患而省挑浚之费矣伏乞圣裁
　　一定贤否以便责成照得东南之所急者无大于河漕而所以重河防而责成效者无过于贤否今时河道督臣总理于上部司分理于下乃各府佐官则专率州县管河判官主簿听候部司分委办料兴工且吏部给与文凭填注专管河道不许营求别委法甚善也乃贤否则各衙门主之而部司不与焉夫河道艰虞脱有缓急若救火追亡犹恐弗及乃部司曾不得操赏功酬劳之权是求前于却欲责其功力难矣以故别衙门执贤否以便差委而各官亦或冀差委以图亲信反视河道若骈拇枝指然及溃决而图之已无及矣合无查照清江造船厂官事例凡系管河官专属河道部司年终考核分别贤否径呈督抚咨部施行不许别谋差委及查濵河处所俱有各官公署仍量行修理常川驻札毋使混居府城以妨职业庶贤否定而人心趋责成专而分理便矣伏乞圣裁
　　一议近转以励人心语云耕当问奴织当问婢语专一也夫耕织细事犹不可泛任况河道重务茍非得其人专其任徒使素不经事者尝试而漫为之犹未能操刀而使割也骤而语地利孰知险夷骤而语板筑孰辨工苦及举事不当始议更置钱粮实已耗费亦无及矣故任河务者非得忠勤任事之人久任而责成之不可也第州县佐贰官卑禄薄欲使之数年不调其志易隳故欲励人心莫若近转如廵司之守堤堰也州县佐贰之司岁修也通候部道年终核实分别类呈督抚咨部纪録倘主簿缺则推大使判官缺则推主簿县令缺则推判官否则加衔以俟遇缺推补其同知通判等官亦照此行但宜慎重考核果有显迹方得推举则虽升迁不出淮扬四府异日举大役兴大工令此素习者为之轻车熟路蔑不济矣矧其人尚留地方即不称吾得而议处之夫既叨显庸而又知茍且之无所逃罪也有不视河事如家事者乎伏乞圣裁
　　一议钱粮以济河工窃以勇士不能为徒手之搏巧妇不能为无米之炊治河全赖工料必需钱粮淮扬河渠固运道咽喉非止为二府之河也查得歳额银不过三万两而岁修银至有六七万者如淮城之石工高寳之支河以钱粮不继工遂难完至于各该州县库有额设河道桩草砖灰湖塘地租船税香银等项专备河道支用者也近因人心玩怠輙行借支别用因而积猾人等通同侵分及至查核遂以灾伤告蠲矣合无行督臣逐一清查每年额银若干岁用实该若干有无足用作何设处即今未完工程速行措办其各州县掌印官凡额设河道钱粮某年某项原系若干征完若干收头某人拖欠若干曾否蠲免明立文簿每季终着落经手吏书赴管河分司查比勒限征完贮库专听河道支用不许别项借支庶钱粮有归着而河工有实济矣伏乞圣裁
　　一稽工料以资实用淮扬徐邳运河延袤千有余里岁用桩草绳苘灰石等料所费不赀乃积猾商贩通同官老书识人等贱开贵价虚出实收弊孔百端及工完查盘则料已入水无从究诘若夫夫役逃旷工食虚冒糜费甚多葢縁任不得人委肉于虎良足惜也合无于柳浦湾镇另建设料厂一所每年春初动支岁修银两买办桩草等物务选委廉干职官管理经收凡遇岁修敕修工程仍委府佐官亲赴工所查验明白方许支给如有工料不实未久溃坏者查追料价职官一体叅处至于夫役工食每小委官一员给票三十张每日填一张如某小委官管夫若干本日在某处用工某夫病某夫逃病者半月一算逃者三日一扣管河丞幕按月类送府佐府佐按季类送司道然后司道以所核夫旷扣银入官彚报总院则稽核严而物料足支销明而虚冒革矣伏乞圣裁
　　一重修守以谨河防天下之事作之者固不易而守之者尤难况于河道闗漕运重计乎何也水势之缓急夫役之调度钱粮之盈缩工料之磨算是无一事可忽也正月办料二月兴工三月终工未就而桃花水发五六月而伏水发七八月而秋水发是无一时可忽也若遥缕各堤若归仁集若高家堰若王公堤若西桥范口等处是无一地可忽也此其责甚重而其劳为独至然实不外于岁修之中但在人见其无竒功在已见其守旧辙于是茍安者多玩愒好事者喜纷更其于河漕何所裨益不知治河如治边防水如防冦今各边之臣谨斥堠修城堡练士卒饬器械岂必犁冦庭计首功而后可以言劳哉然而秋防有叙互市有荐阅边有録以故人心有所激励而兴起今河臣出入风涛奔走拮据劳瘁之状不减边臣乃岁修之功莫由自见非情也臣以为有怠事之罚亦当有勤事之赏合无除兴举大工外每年岁终总河大臣将部司以下各官查其修守勤惰分别注考移咨吏工二部纪録案候三年该部类题请旨赏罚以昭劝惩果有成劳虽破格超迁或加服俸亦不为过如或持禄养交偷安废事致妨河务者即行议处如是则人知职业修而事功自见防守严而河道永赖矣伏乞圣裁奉圣旨该部知道钦此该工部摘将严启闭等五欵复议相同题奉圣旨依议行钦此又该吏部摘将定贤否议近转二欵复议相同题奉圣旨近年管河佐贰等官多有营求差委妨废职务不行用心防守的总理衙门务遵敕谕拿问重治不许姑息其余依拟行钦此又该吏工二部会议复河臣一欵题奉圣旨这总理河道官准复设着推练达老成有才望的去漕运河道衙门各职掌还查拟停当来说

　　祖陵当护疏

