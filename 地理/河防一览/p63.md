<!-- { "loadSidebar": true } -->
　　都给事中常居敬题为祖陵当护运道可虞淮民百万危在旦夕恭进开复黄河故道图说恳乞圣明采择以垂百年永利事据颍州兵备副使杨芳徐州兵备佥事陈文燧会呈蒙臣案验行道移会分司率领各该府州县掌印管河等官唤集知音父老人等并平水匠役亲诣老黄河故道一带自桃源三义镇起至瓦子滩止九十里逐段探量地势高下要见某处见在河形计长若干某处淤为平陆计长若干总计若干里如果堪泄泗州水患于祖陵运道民生有裨应该挑复就将合用人夫钱粮若干估计的确应于何项措处务要从长计议画图贴说具由通详以凭覆核议题中间若有窒碍难行此外有何良策可以疏泄淮水永护祖陵保固运道救民昏垫亦要明白声说毋得含糊两可致贻后艰未便蒙此又该各道并奉总督漕运戸部右侍郎舒应龙札付同前事等因奉此随该司道会同督行淮安府并山阳等县掌印管河各官亲诣老黄河故道查勘去后续蒙本科批据淮安府经歴司呈勘议老黄河难开止于三义镇下开沟建坝引入线河达海以泄黄流祖陵宜护当于高堰减坝放入草子湖以泄堰水縁由蒙批据议亦悉第老黄河应否可开当有一定之说昨会阅止有毛家沟至渔沟二十余里间有河形从此以下六十余里尽平陆也至谓河不可开于三义镇下建坝引水以达鐡线沟至安东入海似与原题驰背且坝内所减几何孰若见今草湾通流也事闗题覆该道即会分司酌议另详俱候总漕部院会题行缴蒙此又经会同行据淮安府呈据山阳县知县张光绪清河县知县邹守约桃源县知县华存礼呈称查勘得老黄河故道在桃源县三义镇入口经毛家沟清河县界由渔沟至大河口见行黄河止计长一万二千四百六十七丈其中间有河形寛窄深浅丈尺不等议者欲自老黄河口经渔沟改由叶家冲至周伏三庄瓦子滩入颜家河出赤宴庙入大黄河下海上护祖陵下卫民生诚为得策但查见行黄河此时水尚未发水面量阔二百四五十丈深二三丈若开故道深阔必宜凖此一半计长八十余里工程浩大费用不赀万一全河俱入故道自三义镇至淮河口三十五里未免淤塞阻误运道欲自淮城南角楼转出东坝外河下行四十五里入赤宴庙遡流而上出老河口又百余里较之见行河路止三十五里者程途太逺恐违过淮过洪之限且彼处旷野去府县辽逺漕粮并进贡船只俱未称便职等复行拘集父老详细计议讲求疏泄淮水以免泗州渰没之策有谓三义镇坝下旧有线河一道近因河岸淤平水不能入如开挑引水河一道筑坝分水由线河至毛景方庄按老黄河地界至渔沟铁线沟达涧桥东北顺流而下入琏湖而注之海者有谓髙家堰南周家桥原有泄水支河一道下接草子湖尚有二十五里未曾挑完可接挑由白马湖达寳应漕河经高邮邵伯分流瓜仪出通江闸而注之江者俱为用力简易劳费无多但恐分泄势微仅可少疏淮口一分之水未能大有所济且恐伏秋暴涨或全河决入线河致阻运道或高堰横被冲决为患高寳亦未可知又覆勘得清河东北数里名为訾家营西北正迎淮口如于此处开一支河由卢思方庄从夏虎门首经罗家河周乔礼等庄入草湾河出赤宴庙复归大河下云梯闗入海量长八千六十三丈五尺比之开老黄河以入颜家河者道里仅止一半工费亦可半省系在淮黄已合运艘出口之下可免全夺正河阻塞运道之虞或可以为分泄水患一路等因到府该本府知府张允济会行管河同知姜桂芳查得古有大清口小清口大清口在清河县后即今之老黄河也小清口在清河县前即今淮水所出之清口也淮出清口东数里大河口与黄会黄河入三义镇以下老河口亦出大河口与淮会同流至云梯闗九十里入海此弘治正德以前运道漕船到淮俱由伍坝车盘以达外可泝流至大河口由清河县后经渔沟等处出三义老河口而北达桃宿邳徐以上淮不入里河黄不至清口自塞三义口而黄流横絶清口矣自开天妃坝而外河引入内灌矣黄淮转折直射清浦淮南之患始殷淮口之沙日积泗北之水日聚故议者每每欲开复老黄河意葢有见于此耳近年以来泗水之潴愈厚而王公堤之势愈危通济闸外常淤而天妃坝亦决故首虑祖陵次虑运道次虑民生而复开老黄河之说若不容已者今本府与同知姜桂芳知县张光绪邹守约华存礼公同勘得欲开老黄河应自三义镇临河迎流入口下至颜家河张仁家北首地势直顺出口自沈相庄谢家庄毛家庄至叶家冲共长七千八百四十丈畧有河形自叶家冲至瓦子滩刘家河共长三千七百五十丈自刘家河至出口处共长三千六百三十丈中有七千三百七十丈尽系芦苇为力颇难总计挑河共长一万五千二百一十丈计八十四里五分内以地形稍卑间露河形沙土可挖者为易工计七千八百四十丈该四十三里五分五厘共计土五百八十四万三千四百方每方给银八分余有地形渐高杂生芦苇或有水洼者为难工计七千三百七十丈该四十里九分四厘共计土四百三十八万九千方每方给银一钱通共该银九十万六千三百七十二两应用钱粮夫役尚未敢拟诚开此河接入赤宴庙大河下海使淮不受敌顺势东注无复退缩洄洑之状泗北积水自消祖陵可无他虞黄流既与通济闸隔逺清江浦运道自下受冲而王公堤岸可保是老黄河有可开之利矣但河流既分万一全夺正河自三义镇至清河三十余里水少而浅漕艘胶阻国家大计可虑也河性靡常迁徙不一傥开后淤垫或别有改移致虚劳费可虑也连岁灾伤民穷财尽一旦动大众营大费时诎举赢可虑也是开老黄河亦非全利而无害者矣及思别求疏泄淮水之策行据三县会查有欲引黄水入线河顺行至五港灌口入海者计其筑坝开沟泄之小不足以消暴水之盛涨泄之大亦不免有全夺正河之虞有欲开高家堰周家桥以赴高寳诸湖泄淮水入江者计其分注南流开之狭不足以疏泗水之弥漫开之阔亦不免为高寳月河之害此外有緑杨沟武家墩开渠建闸分泄之说总之俱宜穿高堰而南一则逼临大涧旧口一则直迎淮口回溜往年曾有冲决泛溢之患筑塞堵救工力甚难此其利与周家桥相同而其害则倍之矣于是反复勘度惟有清河县东訾家营支河顺入草湾一路似为可分黄流之涨以纵淮水之出既无运道之虑亦纾祖陵之忧但查估工费量长八千六十三丈该四十四里七分计土论方共土六百二十二万一千九百四十方每方通融算银九分共该银五十五万九千九百七十四两六钱工若可必永利费亦颇为不赀适今年荒时诎应否并候丰收举事等因据此该职等会同勘得救民者先除其害治水者必因其性性之所趋不能遏而使止性之所背不能挽而使通自昔治水必称神禹而行所无事乃其大智贾让谓黄河尺寸之地不可与争而欧阳修谓故道已弃难以复回皆确论也然禹之治水主于除害害茍可除江可注也海可注也惟其所便尚勤三过歴八年而成功今以国家定鼎燕都岁漕东南稉粟四百万石实京师必资黄淮二水济之淮不敌黄垫必内壅藉黄济漕则漕以黄病乃筑遥堤以防河决筑高堰以防淮决为善后深计而海口难浚河身日高伏秋暴涨非上灌古洪则下冲淮城亦势所必至者欲资二水以济运而又欲免二水之冲垫恐神禹复生未必有完策也今谈老黄河故道者其利四故道一复黄缩淮伸分流入海不忧涨漫三城巩固淮民奠安利之一也黄不遏淮清口顺达洪泽诸湖滔滔东注高堰之水朝满夕除祖陵山麓涓沥不得相干利之二也清口而下单注淮水王公堤不受冲啮清江浦不必迁移利之三也通济闸口黄不浸灌高寳湖堤足恃而三官庙运道岁省捞浚浅涩利之四也昔人谓茍利社稷无爱发肤而利至于此安得不为修复之议然而谈老黄河之害者亦有四故道淤塞七十余年且八十里逺河性遄速不能必回欲搀全河挑挖深阔须与正河等费当百万金动众旷时恐生他故害之一也黄河口二十里至毛家沟平陆高亢二十里至渔沟仅有河形一望民田二麦已秀清河被淹淮水种植最少熟地可耕仅仅有此复尽弃之害之二也渔沟浪石地势低洼芦根胶结难以删削堤岸不高水且散溢水泛沙停未免淤垫而清桃田地卒为污莱沼支邑以救郡城害之三也清河十室之邑面潴淮水背遶黄河巨浪乘风卷而去之势若拉朽害之四也夫以四利较四害则利害相当尤可以权轻重为之而通淮藉黄专为运道先年崔镇一决运艘艰阻见今欲议于坝下开沟分泄尤多缩手而不敢任而必复老黄河藉令正河被夺自三义镇至清河口延亘三十余里水利浅涸浮沙难挑岁漕驾八千艘急于星火而水道不通谁则任之如由淮安阜城河遶出东坝顺流四十五里入赤晏又百余里逆上出桃源即顺风必数日始达傥羁逆扬过淮过洪必踰期限回空遭遇伏秋又不免古洪淤滞矣永济新河去淮安五里清浦十里皆为地方辽寂粮艘贡舰恐有他虞今离淮浦六十里而榛莽闲旷之滨安能保其万全且东堤如遇伏秋回空必用车盘单堤难守易致溃灌淮城剥肤之势其视今日又当何如哉司道窃谓言官触目激衷发愤言事为国计民生深长之虑必欲贻万禩不朽之利而职等窃禄淮徐职守所关傥故道可复时势可为即请百万金歴数十年殚力浚治亦可効犬马报主一念而郡邑多官勘议若此恐费用无处事功难成成且虑有运道之阻则安敢靡国家之财而寘之无益之地也然以淮城较运道则运道重以运道较祖陵则祖陵尤重彼老黄河失已七十年遥堤高堰筑且八九载淮安三城犹然无恙而包王公之堤岸护清浦之运河惠济祠范家口西桥礼坝修筑且竣随其要害再加护持未必遽然沉灶产蛙凛凛乎不可一朝居者随经行据泗州查报祖陵山麓所被水患淮河自泗州城下北岸起至下马牌止共计长一千五百四十七丈下马牌起过外桥至寳城门共长一百一十五丈寳城门起至寝殿午门长四十一丈五尺寝殿北墙至御冢长二十六丈今淮水被阻河沙逆流倒灌浸及寳城以东堤岸而寝殿午门之前旧有金水小河东越寳城与沙湖相连如水发灌入或有淹及御路仪卫底座三四寸深者若御冢周围地形颇高向无水至葢祖陵背枕山冈龙腾凤跃淮黄二水并会天心真天造形胜为圣子神孙亿万年锺祥孕秀之地虽淮流之壅闭停蓄未有遽及御冢之势然以寳城寝殿严重邃宻之区即水发游波尺寸浸荡亦于臣子保护之谊所宜亟图而不敢玩视之者今岁河南诸决尽塞全黄直冲清口未易消涸未然之防不可不讲细询疏泄泗水护陵长策诸如三义坝下开渠由线河达涧桥琏湖灌口而注之海自高堰周家桥緑杨沟武家墩南北分入草子湖永济河由高寳出瓜仪闸河而注之江又有谓从龟山下凿涧河经天长六合二百四十里可直泻入江者乃各官见谓坝下渠狭分泄无多如大为开辟又全夺可忧堰水一减势不能支淮力不厚清口反滞而龟山之水南泄于江入怀返跳堪舆所忌安敢轻议于祖陵之前支东失西终无全利惟议自清口对岸大河口以西清河县以东另开支河一道长四十四里七分零计八千六十三丈五尺口阔四十丈至八十丈底深二三丈不等经黒墩湖掠罗家口仍归颜家河入海其道里半于老黄河所省工费数亦如之约计五十余万金可以底绩即开通之后稍有淤垫亦可随时浚瀹非若干系运道重大迫切难以措手此河既通即清口顺利堰水不停子堤可以无筑而陵麓益见亢爽鬰葱佳气万年无穷且上流既杀王公堤清江浦与淮安三城并免冲啮而运道民生胥足恃赖尺短寸长虽非完策较之老黄河则事半功倍亦所谓彼善于此者也既经各官勘报前来相应呈请合无请乞再加酌议如果足护祖陵有裨运道早为会请施行等因具呈到臣并准中河郎中沈修南河郎中罗用敬手本俱同前事据此案照先准工部都水清吏司手本该礼科给事中王士性题前事大率谓淮泗水患日甚黄强淮缩退溢泗州祖陵运道可虞民生危急乞要勘复老黄河故道等因奉圣旨着工部便行与漕运衙门及勘河科官从长计议来说钦此钦遵备行到臣随经会行各该司道及府县掌印管河等官公同前诣黄河故道经行一带地方先行查勘丈量绘图贴说回报臣复同督抚诸臣躬自桃源三义镇老黄河口循行至渔沟浪石瓦子滩颜家河复自赤晏庙从草湾新河而上越大河口至清河县逐一周览相度探勘丈估俱与各官所报相同又经催行司道广集舆论毕举羣策从长计处去后今据前因该臣会同总督漕运提督军务廵抚凤阳等处地方戸部右侍郎兼都察院右佥都御史舒应龙议照谋国而图就利避害者当先其所重决策而思捍灾御患者当虑其所终我国家肇基淮甸锺祥二陵淮水发源桐栢自西北以指东南至凤泗复遶东北与黄河会而入海二陵三面临流淮水环遶如带所以绵国祚亿万年无疆之庆者端在于兹顾不为至重至重者与其次则定鼎燕冀转漕东南岁输四百万石于京庾自淮至徐五百余里必资黄河以为利渉之途运道所经国脉系焉称并重矣其次则畿辅根本之地南北咽喉之区淮泗赤子较之四方安危要害迥不相侔诚重地也自嘉靖中年黄河以全流经徐吕二洪由邳宿桃清横絶淮口而下暴水时至则积沙内壅淮弱黄强不得以纵其东注之性势必泛滥于盱眙泗州之墟洪泽诸湖汪洋数百余里室庐田畆尽属污池民生困瘁已非朝夕凤阳皇陵相去淮口尚二百余里势不相及惟祖陵寳城系在泗州城北十里虽御冢地据冈峦游波似无可及之势而寳城旧有金水小河以消积水者东与湖连时被灌入溢于廷阶以故诸臣展谒之时偶值水发不能不为悚然动念者往嘉隆之际运道之在徐沛邳宿间称多故矣自有遥缕二堤以束河归漕复筑高堰石堤以遏淮南注至今七八年间淮徐以上河流渐深未闻旁决淮安以南高寳二湖不至冲溢此亦运道小康之日也独自天妃坝以至清江浦系当黄淮会合全流惟上游之堤防既固则下注之势力倍增决啮冲陨势有不免况清浦运渠相去外河逺者不及数里近者仅余十丈伏秋危险之状几若累卵此祖陵之受侵运道之可虑民生之昏垫三患昭然在人耳目凡生于其乡吏于其土所宜日夕焦思而亟为之谋者故欲疏淮水之盛涨莫不欲分黄流以东注欲分黄流以东注莫不以复老黄河为良策所谓善为川者决之使导是矣检之往牍万厯三年曾具题于廵按御史舒鳌万厯五年曾再题于廵漕御史陈世寳然皆旋议旋罢竟未能有建必然之画者岂果任事之难其人第为国家惜巨费为徒众惜烦苦而遽前却耶夫事无全利亦无全害如使三患可祛一成无毁即利少害多尤宜以祖陵运道为急毅然为之今据开复之利有四如泗水可泄陵麓无虞清浦不迁通济无阻开复之害有四河性靡常疏凿之役绵亘百里功不可必劳费为虚灾地民田近甫耕获少救疲癃旋即捐弃渔沟卑洼河流既东沙土难堤渰没无际清河腹背受水稍一泛溢蕞尔县治不尽为沼不已也似此害与利均已非万全之算矣至于运道之计本欲为清浦一路安全之谋而黄流一分自三义镇至清口三十余里即有梗涩之患如欲遶出东坝转由赤晏以出三义较之见行河路更增一百余里险阻之途夫运道之藉力黄流数逢其害少用寻丈可冀寻丈之安顾欲迂回百里隔逺城邑以出浊河草莽之区异时不测之害有非今日之可悉指数者臣等自奉勘河之役夙闻老黄河故道之议业已博访多方筹划讲求縁以有妨运道退而中辍乃今肃将明命周览荒度利之所在固不敢不较其所重而漫为同声之和害之所在亦不敢不虑其所终而恐贻日后之艰惟是三患所闗国计民生至重且巨仰承明旨从长计议何敢藐然玩视付之末可谁何第逐一体查淮水之于陵麓有倒坏而无冲射寝殿廷阶之水系金水小河内灌所致御冢之去水痕尚在百歩之外葢以乾坤灵淑之气攸萃于兹而山陵背负层冈蜿蜒嶐起百神呵护万水朝宗虽形若浮盂而其巍然镇奠之势当自有歴千古同悠久于天地者矣顾惟国家万年拱护之谊臣子一念严恪之忱即寳城午门尺寸之水茍可以为祛除之策竭力尽瘁其何敢辞况以清浦运道之阽危泗民昬垫之可悯悉轸宸衷宵旰之虑臣等随经督行司道郡邑多官重复博访于是议疏黄水者有三义坝下开渠以达涧桥琏湖入海之说议疏淮水者有穿高堰通草子湖永济河以下高寳与凿龟山通天长六合直达长江之说夫淮之不敌于黄也正以强弱为胜负如欲穿高堰以泄淮无论高寳运河之害将不可支淮退一尺则黄进一尺恐清口之淤日益甚耳此前门驱盗后门纳贼之喻也若龟山开凿由天长六合达之长江患实同此况为堪舆所忌而绵亘二三百里欲尽以人力疏凿通之又难之难者也縁淮之受病在河而治病者当探其本则疏河为拔本之论无俟言矣琏河灌口诸处皆云梯闗海口之外别为入海之途以故谈疏河者莫不曰河流可疏得由他道入海不与淮合自无交涨之虞今欲于三义坝下开渠经线河以达琏湖皆是说也不知河以泥沙善淤自昔两行必不能久琏河灌口之去河崖迂曲周回二百余里势难直达海口测其深阔不及云梯十分之一朝泄而夕淤可逆覩者惟分之于淮水既合之后合之于下流近海之口则以淮水之清涤河沙之浊初分而可必不至骤淤既合而自能保其可久所据各该司道续有开訾家营支河以接草湾经赤晏合流下海之说葢庶几近之者矣淮之与黄虽势不相敌然彼此泛溢亦先后不齐今訾家营正与淮口相迎当黄之涨而半分东注则侵淮之分数自减当淮之涨而河适消落则淮口之沙可冲或谓淮口以清浊交会既岁有停沙则支河之黄淮并流亦宜有淤垫不知河水之遇淮流两相迎则沙自停聚两合流则沙可通行固自然之势至较著者且天下之事凡有开创于前者贵能继续于后如两河堤岸之筑闸渠汶泗之流莫不有歳帮岁挑之制臣等周视草湾新渠深阔将半于旧河通顺直达于海口当万厯四年初开之时何尝不以浅涩为患哉惟其下出赤晏与大河相会入海势足容受不如灌口诸港浅狭迂遶之甚以故上有所纳者下有所泄日冲月刷自臻深广所据新议淮口支河下有草湾一段通利如此即上段四十余里新开之工如能比照汶河岁挑之例稍有积沙间岁一挑自能冲刷縁在淮流已合之下非若独分黄流之沉浊易淤者可同日论也万一河势东注全流尽夺而运艘之出通济闸口乱淮入河尚在支河未分之上本无运道中断之虞似于三患可望救补即开河所经山阳清河安东三县之地或有旁溢之害若与渔沟相同第三县河北旧无堤岸即无开河每岁水发亦所不免又所急在泗州陵园则三县旧灾之地自不能与之较轻重矣俟河成之后即以挑河之土修筑北堤亦可以资屏障未必如泗郡数百余里之尽为湖泊也但内经黒墩湖罗家河恐有散漫之虞亦未敢为必然之画傥以祖陵山麓之水未及玄宫运道之危在清浦王公堤者先年已有石堤目前加筑埽堤尚可保无决裂淮黄交汇之地昬垫之害祛之于西者不免移之于东则今议支河重役巨费非有全利若未可以轻举而试为之如必为淮水疏泄之谋求人事之可尽者固不能舎此有他图耳臣等窃又闻之举大事者必顺天时动大众者必资人和支河虽若可开而延长四十四里论土计方六百余万计必鸠夫数万始可匝岁报完适今连岁阻饥米价腾踊足民先于足食虽工费五十余万国家念切祖陵捐之内帑不吝出纳而珠米桂薪工食所给不满一饱何以责其尽力胼胝之余各官议欲稍俟丰稔之岁诚亦悦以使民之道兹者恭逢皇上轸念河漕大计允采舆议复设总理河臣而用人求旧从善转圜特起都御史潘季驯之歴试有功精熟河防者而专任之寰海人士莫不翕然颂服圣明之豁达大度知人善任平成之效可立覩已前项疏泄泗水议开支河之谋臣等遵奉德意博采羣议折衷鄙见井蛙之识仅仅如此合无请乞并行新任总理河道都御史潘季驯覆勘详确以为行止当必能晰利害之大致贻久逺之宏谟非臣等疎浅庸昧之所能及也伏乞皇上敕下该部再加议拟覆请施行谨题请旨奉圣旨工部知道钦此钦遵抄出到部该工部看得国家决大议兴大役必权利害之轻重而要其成度时势之难易而定其画斯工不虚举事克有济方今淮水波浸于祖陵黄河流迫于淮安故礼科给事中王士性议复黄河故道者其为祖陵淮民虑也甚逺然民疲不可胜役时诎不可举盈故查勘河防科臣常居敬总督漕运抚臣舒应龙议故道难复者其为运道财力计也甚详臣等连日反复科抚诸臣之疏熟筹祖陵淮民运道之利则黄河故道之议勘者固已忧其不可复而当此财匮力乏之际是诚不能以遽复者似宜已之以省覆勘存之以俟续议至议开訾家营支河以接草湾较诸故道之复固事半而功倍要其入海之路又散漫而难收事既未见全利议亦未敢遽决今新任总理河臣潘季驯前后治河将几十稔阅歴既久闻见必真所据支河之议宜令覆行勘阅既经科抚诸臣会勘前来相应如议题请恭候命下本部备咨总理河道右都御史潘季驯作速到任将科抚诸臣所议于訾家营开支河以接草湾一事覆行勘阅果为利多害少在所当行或为徒费无益在所当止傥众议未妥别有长策可以护祖陵保淮安固运道者但求事可功成不拘人己同异即令从实具奏以便覆请定夺目今河水渐次将发本部一面仍咨总督漕运衙门遵奉先后钦依事理查照累年修守成规多方措处务保无虞庶足纾九重南顾之虑固万年转输之防矣谨题请旨奉圣旨是这黄河故道既勘议明白难以开复罢訾家营应否添开支河还着河道衙门从长计议具奏
