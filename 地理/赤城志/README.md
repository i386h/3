<!-- { "loadSidebar": true } -->
　　钦定四库全书　　　　　史部十一
　　赤城志　　　　　　　　地理类三【都防郡县之属】提要
　　【臣】等谨案赤城志四十巻宋陈耆卿撰耆卿字寿老号筼窻台州宁海人登嘉定七年进士官至国子监司业其事迹不见于宋史惟谢铎赤城新志稍着其仕履而亦不详今以所着筼窻集考之则嘉定十一年尝为青田县主簿嘉定十三年为庆元府府学教授又赵希弁读书附志称耆卿集中沂邸牋表为多案宋史孝宗孙呉兴郡王柄追封沂王其嗣子希瞿宁宗尝立为皇子即济王竑耆卿必尝为其府记室而希弁略其文也此为所撰台州总志以所属临海黄岩天台仙居宁海五县条分件系分十五门其曰赤城者文选孙绰天台山赋称赤城霞起以建标李善注引支遁天台山铭序曰往天台当由赤城山为道径又引孔灵符防稽记曰赤城山石色皆赤状似云霞又引天台山图曰赤城山天台之南门也梁始置赤城郡葢因山为名耆卿此志即用梁郡名耳耆卿受学于叶适文章法度具有师承故叙述咸中体裁明谢铎尝续其书去之逺甚旧与耆卿书合编今析出别存其目陈振孙书録解题载此志之前有图十三此本乃无一图殆传写者艰于绘画久而佚之矣乾隆四十五年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书
　　赤城志巻一　　　　　宋　陈耆卿　撰
　　地里门一
　　禹别九州周分百县州与县之名昉此然以受地则广以居民则富非若今之州县蹙且鲜也台自汉萌芽仅号东南一尉至后汉始称县焉吴始称郡焉以迄于今上下千余载余以十道图九域志及舆地寰宇诸书攷之离合废兴殆不知几变也即是以观天下之大其沿革可胜道哉然自唐以前颇号僻左本朝南渡后陶和染醇文物滋盛乃始以胜壤名天下而官守者亦乐之焉地之显晦时邪人邪余故博采以着于篇分叙州叙县
　　叙州
　　上台州禹贡扬州之域春秋战国时皆为越地自王无诸为楚所并秦灭楚为闽中郡闽君揺率越人佐汉伐秦汉立揺为东海王都东瓯高帝六年为荆国十二年更名吴封刘濞为王其地属焉孝景三年濞反汉击之濞败走保东越东越杀濞濞子驹怨东瓯杀其父走闽越劝之击东瓯建元三年闽越围东瓯武帝遣严助发兵往救闽越引兵去东瓯乃举国徙江淮间以其地为囘浦县属防稽郡为东部都尉【按郡国志以章安县东瓯乡为东部侯国通典云东部今临海是也二说皆云东部独汉地里志注囘浦南部都尉治】光武时改囘浦为章安县永和三年析县之东瓯乡置永寜县兴平元年析章安永寜置松阳始平县吴赤乌二年析永寜置罗阳县太平二年析章安置临海县以防稽东部立临海郡治临海取郡东北临海山而名属扬州寻徙治章安晋武帝太康元年改始平为始丰罗阳为安固析临海之北置寜海县【按寜海土风志县本汉囘浦鄞二县太元二年裂鄞之八百户安北乡二百步置寜海县与前说微不同】四年析安固置横阳县明帝太寜元年析永寜松阳安固横阳置永嘉郡亦属扬州穆帝永和三年析始丰置乐安县宋孝建元年析之五郡为东扬州临海与焉梁武帝改为赤城郡寻复为临海县至徳元年复为郡治始丰隋开皇九年平陈郡废复为临海县属永嘉郡废始丰寜海复入临海十一年置临海镇于大固山移其县于镇大业四年沈法兴擅立为海州唐武徳四年平李子通以临海县置台州取天台山而名【此按唐史系四年而壁记序乃云武徳二年东南面行台仆射杜伏威改海州为台州旧经又云五年改为台州二说不同当以史为正】复置始丰寜海县六年陷于辅公祏七年贼平仍置台州省寜海入章安八年废始丰乐安章安三县入临海贞观六年改隶括州都督府八年复析临海置始丰上元二年复置永寜永昌元年复置寜海神龙二年析寜海置象山县天授元年改永寜为黄岩天宝元年改台州为临海郡乾元元年复为台州隶浙江东道肃宗上元二年改始丰为唐兴析临海复置乐安广徳元年郡徙治始丰二年以象山隶明州大厯十四年改隶浙江西道僖宗光啓三年陞徳化军【详见鲁洵作杜雄墓碑洵乃雄吏时为徳化军判官者也嘉定中黄岩永寜江有泅于水者拾一铜印其文曰台州徳化军行营朱记】唐末吴越王钱镠有其地梁开平三年改唐兴为新兴【见徐灵府天台山记注】钱氏宝正五年改乐安为永安后唐同光初改新兴复为始丰晋天福初改台兴国朝建隆初复为天台【按天台县经云梁时巳改曰天台攷五代史无之】太平兴国三年钱氏纳土入版图隶两浙东路前后沿革皆即临海县为州治景徳四年改永安为仙居领县五与两浙道皆为南斗须女之分其境壤道里之数各附于左
　　州境
　　州在东京东南二千九百二十五里行在东五百四里东西三百九十里南北三百九十里是为提封之境东一百八十里入海西二百一十三里苍岭入防州南一百三十九里盘山入温州北一百四十五里关岭入绍兴府是为四正之境东南二百九十二里入海西南一百九十二里括苍山入防州东北三百二十五里磕苍山入庆元府西北二百九十四里大盆山入婺州是为四隅之境多陆程西二十里至三江由江入溪八十里入仙居县九十七里入天台县南大江东南流一百里入黄岩县又八十里出海门达温福诸边海州军此水程也
　　叙县
　　临海
　　望临海县本汉囘浦属防稽郡东汉改曰章安吴太平中析章安置临海县属临海郡晋宋因之后省入章安隋开皇改为临海属防州后属永嘉郡唐武徳复置章安县后废章安复为临海
　　县境
　　县在州东南二百三十步东西二百四十里南北一百一十五里是为提封之境东一百八十里牛头山入海西七十里黄奢岭入仙居县南四十五里黄土岭入黄岩县北六十五里杜潭岭入天台县是为四正之境东南一百二十六里海门山西南五十里括苍山连灯坛山入仙居县东北六十里寜和岭入寜海县【此乃旧路今只循桐岩岭而行以岭脊为界去县五十五里】西北六十五里黄振岭入天台县是为四隅之境多陆程水程与州别
　　黄岩
　　望黄岩县本汉永寜县唐上元析临海置属台州天授
　　元年更今名
　　县境
　　县在州南六十里东西三百一十里南北一百四十三里是为提封之境东六十里海门山入海西二百五十里苍山入仙居县南九十里峤岭入乐清县北一十里戍铺岭入临海县是为四正之境东南二百一十五里大闾山入乐清县西南三百里尘山入永嘉县东北六十里赤山村西北七十里义诚乡皆入临海县是为四隅之境多陆程南官塘九十里至峤岭入乐清县北大江二十里至亭山入临海县又一百里入州由永寜江东北三十五里入海口东南三百二十里至上崎入温州此水程也
　　天台
　　上天台县本汉始平县晋太康改始丰属临海郡宋因之隋废唐武徳复置属海州后废贞观复置上元改唐兴梁开平改新兴后唐同光复名始丰晋天福改台兴国朝建隆初改今名
　　县境
　　县在州西九十里东西二百二十九里南北七十二里是为提封之境东四十里筋竹岭入寜海县西一百八十三里大盆山入东阳县南二十五里杜潭入临海县北五十里石垒寨入新昌县是为四正之境东南四十里黄振岭入临海县西南一百里紫箨山入仙居县东北六十里灵墟入海西北四十里关岭铺入新昌县是为四隅之境多陆程东南由始丰溪四十七里入临海又东北七十里入州此水程也
　　仙居
　　上仙居县本晋乐安县宋因之唐武徳废上元复置钱
　　氏改永安国朝景徳更今名
　　县境
　　县在州西九十里东西一百二十里南北一百四十里是为提封之境东三十里界岭入临海县西九十里风门入缙云县南一百里道者山入永嘉县北五十里黄榆山入永康县是为四正之境东南一百五十里五部山入黄岩县西南一百里界绕山入缙云县东北八十里卢坑山入天台县西北一百一十五里郭坦山入永康县是为四隅之境多陆程南大溪自县西五十里至石姥岭东南入临海界此水程也
　　寜海
　　紧寜海县本吴临海县地晋太康析置隋开皇废唐武徳析临海复置属海州后省入章安永昌复置
　　县境
　　县在州东南一百七十五里东西一百九十里南北二百六十五里是为提封之境东一百三十里西溪岭入象山县西六十里筋竹岭入天台县南一百一十五里寜和岭入临海县北六十里栅虚岭入奉化县是为四正之境东南二百五十里牛头洋入临海县西南八十里白溪源入天台县东北一百二十里紫溪岭入象山县西北八十里杉木岭入奉化县是为四隅之境多陆程港自县东便风一潮过五屿洋至牛头洋小泊潮入海门一日夜至州此水程也














　　赤城志巻一
　　钦定四库全书
　　赤城志巻二　　　　　　宋　陈耆卿　撰地里门二
　　自古建郡若邑倚城以为命然必择胜地焉今章安镇侧有古城葢吾州旧迹也荒雉坠堞巳随秋草然亦疑其逺州比海鱼龙所腥非高垲可久之地以今城垒骋目而望据大固山介天台括苍间中峯对峙如入几席天台仙居二水别流至三江口而合萦纡演迤环拱其郛岩光川容吞吐掩胦于烟云缥缈之际真足以奠城社表宅里聚防市以雄跨一方矣
　　城郭
　　州
