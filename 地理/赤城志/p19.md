<!-- { "loadSidebar": true } -->
　　方瀛山在县西北二十八里按徐灵府小録云由桐栢北上一峯可五里许上有平畴余十畆间以陂池前眺苍峯后即云葢峯也长庆中灵府居此宝厯元年赐今名
　　苍山在县东四十里按神邕山图云其山凌映桐栢【神邕以桐栢在天台极东接寕海界即非司马子防今置观处】絶顶睇沧海以其苍苍接汉故名古经云其山鸣吼必有大风
　　系船山在县东四十里地名南洋旧传古煎盐处有石盘柱尚存有巨石横亘云海波沃日舟人常繋防于此然不可攷
　　鳯凰山在县东一十里孙绰赋所谓觌翔鸾之济济听
　　鸣鳯之嗈嗈意即此地也
　　司马悔山在县北一十三里天台山后盖第十六福地
　　仙人李明治之
　　【阙】山在县西南一十五里旧以状盘龙名龙山唐天宝中更今名
　　折山在县东一十六里以崖崿险折故名中有峯屹立
　　孤秀旧传王乔控鹤于此
　　天柱山在县西九十里南有黄水峯【罗提刑适诗云孤峯挿太清天柱此垂名造化功成后乾坤頼不倾夜星千拱小秋汉一梁横欲问登临处重梯四面生】
　　大盆山在县西一百八十里西接东阳南界仙居以遥
　　望形如覆盆故名
　　鼻山在县西北一十五里以山形如鼻故名
　　髻山在县东四十里以其形如髻故名
　　土墙山在县西四十里以形如缭墙故名
　　峇山在县西南一十五里
　　甑山在县西三十里
　　檐山在县西南三十五里
　　松山在县东南四十里
　　招贤山在县东四十五里
　　焦山在县西南六十里
　　雷马山在县西九十里
　　华顶峯在县东北六十里盖天台第八重最髙处旧傅髙一万丈少晴多晦夏有积雪可观日之出入中有黄金洞絶顶东望沧海弥漫无际俗号望海尖下瞰众山如龙虎蟠踞旗皷布列【阙】　草木薫郁殆非人世僧智顗与司马承祯尝宴坐修真焉孙绰赋所谓陟降信宿迄乎仙都是也有葛元丹井王羲之墨池【李绅题云欲向仙峯炼九丹独瞻华顶礼真坛石标琪木凌天碧水挂银河映日寒天外鹤声随绛节洞中云气隠琅玕浮生未有从师路空诵仙经想羽翰】
　　玉霄峯在县北三十五里洞天宫上重崖叠障松竹葱倩且产香茅世号小桐栢焉【茅惟宫后者佳地不逾丈山中道士多秘惜之皮日休寄题云青防向上玉霄峯元始先生戴紫蓉晓案琼文光洞壑夜坛香气惹杉松闲迎仙客来为鹤静噀灵符去是龙子细扪心无偃骨欲如师去肯相容陆蒙诗云天台一万八千丈师在浮云端掩扉永夜秪知星斗大深秋犹见海山防风前防降青毛节雪后应披白羽衣南望烟霞空拜欲将飞问灵威】
　　五峯在县北一十里国清寺侧其峯有五正北曰八桂东北曰灵禽东南曰祥云西南曰灵芝西北曰映霞前有双涧合流南注大溪旧志云号天下四絶之一【按九域志以齐州灵岩润州栖霞荆州玉泉并国清为四絶而神邕山图又有益州定慧寺初无四絶之名姑存之】
　　九峯在县西北一十五里其峯有九按徐灵府小録瀑布寺有峯山盖台山支翰名九垄唐天宝【阙】年改今名王羲之与支道林尝登焉
　　水垲西峯在县北二十里僧普岸栖止处
　　紫凝峯在县西南二十五里无相院侧旧传僧智顗诵经感紫云之异故名盖与瑞龙天柱香炉应泽四峯相望均为胜槩
　　大靁峯在县北二十九里大慈寺主山有蜜蜂洞在其
　　东焉
　　九折峯在县东北三十里僧智顗宴坐立道塲处孙绰赋所谓既克济于九折路威夷而脩通是也
　　莲华峯在县西北三十五里以状如莲华故名
　　通元峯在县北五十里僧德韶尝卓庵焉
　　栢香峯在县北六十里以多栢木故名四望隂崖垂磴
　　万仭
　　列秀峯在县西北六十里万年寺西
　　芦峯在县西七十里旧传葛元尝植芦于此下有芦洋
　　芦坑
　　明岩在县西北七十里旧名暗岩周显德中更今名岩前峭壁屹立亦号幽石其下窍宂逶邃日光穿漏中有僧全宰栖真洞转北数歩怪石森然上有两峯倒侧号合掌岩西有泉蔽崖而下涣若垂箔寺僧用竹绠引之从髙下坠号曰水索由其北扪萝而下至重岩盘石品列即三隠啸咏之地常有光如月号石月寒山子诗所谓重岩我卜居鸟道絶人迹是也寺东有响岩或云叩之声铿然
　　白郎岩在县西北三十里齐僧普□自辽东憇此有神号江白郎告曰此吾所居以师有德业推以相奉故建寺号白岩唐长庆四年令白余丰首祷焉时有异物似龙自穴而出至宝厯初有令祷亦然【前进士王展为之记】
　　百丈岩在县西北二十五里崇道观西北与琼台相望峭险束隘四山墙立下为龙湫翠蔓防络水流声潨然盘涧绕麓入为灵溪
　　狮子岩在县东四十里系船山北口呀然如狮子故名下临小溪险峻不可陟特可仰视有石棺石柜石炉之属东望有小亭翼然即龙祠
　　翠屏岩在县南二十五里孙绰赋所谓抟壁立之翠屏
　　者是也
　　曹家岩在县西三里
　　龟岩在县南五里阐法寺侧
　　宝陁岩在县北二十里
　　舍身岩在县北五十里石桥庵侧
　　赤岩在县西七十里
　　顾儒岭在县东南一十五里按舆地志旧名东【鱼浪反】有齐顾欢读书堂后人因以为名今岭旁有欢溪欢墺且有顾姓居之或其苗裔也
　　大小石鎻岩在县西北一十五里福圣观西盘折峭峻八柱岭在县北五十里按地理记云天台山有八柱岩
　　孙绰赋所谓八柱森挺以凌霜是也
　　察岭在县西二十里与金地岭接盖汉髙察所隠之处
　　旧有读书堂今不存
　　金地岭在县西二十里金钱池侧一名佛陇峯【见传灯録】银地岭在县北三十里即定光所示智顗处【见传灯録】杜潭岭在县南二十五里与临海分界
　　黄振岭在县东南四十里与临海分界
　　闗岭在县西北四十里与新昌分界
　　筋竹岭在县东四十五里与宁海分界
　　伏虎岭在县西一十五里
　　白水岭在县西北二十里
　　黄坛岭在县南三十里
　　斜岭在县西四十里
　　石壁岭在县西四十五里
　　罗公岭在县北五十五里
　　盘耒岭在县南六十里
　　鎗旗岭在县西七十里
　　梅支岭在县东八十里
　　摘星岭在县北一百里
　　玉京洞在县北七里赤城山右盖第六洞天茅司命所治或号太上玉清天或号玉真清平天或号上清玉平天按道书云天尊在元都玉京山说法令众仙居此又防稽记云赤城山有玉室璿台许迈尝居之因与王羲之书云自天台山至临海多有金台玉室仙人芝草赤城事实又载晋栢硕因驰猎深入见其中有名花异草香气不凢又徐灵府小録云其下别有洞台方二百里魏夫人所治南驰缙云北接四明东距溟渤西通剡川中有日月三辰瑶花芝草自晋宋梁隋暨唐天宝尝望秩焉国朝咸平天圣中投金龙玉简顷嵗为人窃去今堙塞不全矣侧有道人洞其中二石穴险不可跻【余爽诗云羽驾归来洞已扄洞门深鎻读残经琼台一觉仙都梦不觉松根长茯苓半山松栢散天声芝盖当年憇赤城我是上皇芸阁吏玉京应有旧题名东临沧海宴羣仙悮入桃源小洞天一局残棊消防刻老龙须甲巳苍然】
　　刘阮洞在县西北二十里先是汉永平中有刘晨阮肇入山采药失道见桃实食之觉身轻行数里至溪浒有二女方笄笑迎以归留半载谢去至家子孙巳七世矣【见续齐谐记】国朝景祐中僧明照亦因采药见金桥跨水有二女戱水上恍然如故事焉乃防凿为亭植桃纷拥令郑至道为即景物之胜随处命名时人争为赋诗今旧观湮没惟亭存【郑记云刘阮洞其传乆矣余窃邑于此访于故老往往不知其所在比按图得之以询护国寺僧介丰乃曰洞居寺之东北二里斜行山谷隠于榛莾间人迹罕及景祐中先师明照大师尝采药见金桥跨水光彩目二女未笄戱于水上如刘阮所见此水仙之洞府也元祐二年春廼凿山开道立亭于其上环亭夹道植桃数百本所以追遗迹续故事也越明年三月十日丁丑寺僧报桃花盛开并以其景物之盛求名焉余率县尉缙云郭仪彦文监征开封曹□得之来逰而黄岩县主簿西安王沔之彦楚与其弟宣德郎知金华县事汉之彦昭继至乃相与幅巾杖藜徜徉行歌沿涧而上观渌波之涟漪听寒音之潺湲防风过之余韵清逺飘飘然犹锵佩环而朝玉阙也遂名之曰鸣玉涧涧之东有坞植桃数畦花光射日落英缤纷防缀芳草流红缥缈随水而下此昔人食桃轻举之地也遂名之曰桃花坞自坞以北行数百歩攅峯叠翠左右回拥中有涧流随山曲折而游人之道从之及水穷而道尽则有潭清澈渊澄可鍳毛髪羣山倒影浮碧摇荡中有洞门潜通山底其深不测虽滛霖暴注而不盈大旱焦山而不涸此寺僧见金桥之地也遂名之曰金桥潭潭之南浒水浅见沙中有盘石三不没者数寸可坐以饮自上流杯盘随流荡漾必经三石之间俯而惙之如在几案此羣仙防饮之地也遂名之曰防仙石防石之端仰而视之三峯鼎峙峻极云汉寒光袭人虚碧相映危崖荡花红雨散乱其东峯则孤危峭拔仪状竒伟上有双石如绾鬟防遂名之曰双女峯其西峯则壁立千寻上连巨岳朝阳方升先得清照遂名之曰迎阳峯其中峯则居中处焉以防女迎阳为之辅翼羣山之翠合而有之遂名之曰合翠峯三峯之间林麓踈广草石瑰异左连琼台防阙之山右接石桥合涧之水采芝茹木撷翠佩芳杖屦轻而白云随笑语髙而山谷应脩然而往直欲跨防鳬御清风逍遥乎不死之乡而不知尘境之卑蹙渉世之有累也遂名之曰迷仙坞自坞以出至于迎阳峯之下有石偃于山腹广袤数丈寺僧因石址结亭于其上画桷雕楹翚飞鸟革前临清泚瓦影浮动鱼跳圆波光弄樽爼浮杯之迹顾指在目遂名之曰浮杯亭是日也天气清明东风和畅岩端过踈云留日余与诸君携茵席挈壶觞上登崔嵬下弄清浅流觞借草惟兴所适山殽野防具于临时脍灵溪之鳞茹金庭之蕨无备具之劳也挂衣长松落防幽石带慵则披衣履倦则跣足觧巾漉酒玉山自頺无衣冠之束也意所欲饮命樽注之一引而尽量穷则止无钟皷之节也酒酣浩歌声振林木音无宫商唯意所发樵夫牧厮为之扪髙崖履危石荷柯倚防而视之彼乌知其非刘氏之子阮氏之孙厌洞府之未广而复为山间之逰乎既而夕阳西倾暮烟四塞洞天之景恍若失之于是寻云路骋归骖松月照人金影破碎遥闻鸡犬乃悟人间诸君皆懅然而惊相顾而语疑夫陵谷之更变而子孙之迁易也时郭彦文立马谓余言曰数千百年湮没之迹自公发之今日胜逰之乐可无文以纪之乎余病夫山水清而文辞俗景物冨而才思穷不能尽洞中之幽趣固辞而不获免乃书其所见之实以塞来命若夫冩难名之象发不尽之意则诸君之新辞雅咏在焉非余所能道也元稹题刘阮妻二首云仙洞千年一度开等闲偷入又偷回桃花飞尽秋风起何处消沉去不来芙蓉脂肉緑云□罨尽楼台青黛山千树桃花万年药不知何事忆人间曹唐题云树入天台石路新云和草净逈无尘烟霞不省生前事水木空疑梦后身往往鸡鸣岩下月时时犬吠洞中春不知此地归何处湏就桃源问王人晁公为题云桃花开巳繁溪水溅溅去不见持杯人自叹来何暮】
　　丹霞小洞在县西北一十五里福圣观东北旧传葛元錬丹于此有仙人拍手岩唐刺史柳泌于此修药今天台观其所止也
