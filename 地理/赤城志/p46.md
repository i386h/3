<!-- { "loadSidebar": true } -->
　　咨汝邑父老夫人之为善莫善于读书为学学然后知礼义孝悌之教故一子为学则父母有养一弟为学则兄姊有爱一家为学则宗族和睦一乡为学则闾里康宁一邑为学则风俗美厚虽有恶人将变而为善矣今天子三年一选士虽山野贫贱之家子弟茍有文学必赐科名身享富贵家门光宠户无繇役庥防子孙岂不为盛事哉予自到任以来居常悯尔邑民不识为学父子兄弟不相孝友乡党邻里不相存恤其心汲汲惟争财竞利为事以至身冐刑宪鞭笞流血而不知止予甚哀焉奈何奉行天子诏条不可私恕每刑一人若伤肤髪而汝邑民不知予心乃相扇炽嚣讼成狱自以为能使予日不得食夜不得寝以与汝断畧不能改是诚何心虽然非汝百姓之乐于此也盖不知读书为善之故也前年曽有文书教谕汝乡民令遣子弟入学于今二年矣何其无人也古者十室之邑尚有忠信况今百里之邑良民之子弟不少其间岂无聪明瓌茂朴美之器可使为公卿者然而不使之为学真可惜也今汝父老归告而子弟速令来学予其择明师而教诲之庶几有成如前所説予明年十二月官满即去汝父老亟其听予言【李守兼防云宻学陈公昔宰僊居作劝学文歳正元日因耆老来贺使门人管师复宣读于庭时皇祐二年也初海邦僻左人未知学及是风俗翕然丕变诗书理义之泽讫今百余年渐渍深矣袤及千里弦诵之声洋溢人才軰出抡魁造士諌臣硕辅名迹相望岂惟上之人作成之功与其山川炳灵之验亦由前軰钜公格言遗训近接其耳嘿感其心有以致之然尔兼承乏为州之二年始克以斯文镂板传示学者冀吾父兄子弟之贤相与防绎而诵味之尝原公之劝诲在于父母有养兄姊有爱宗族和睦闾里康宁风俗美厚此学之要亦其效也若乃身享富贵家门光宠理之固然否则有命矣然未有不学而能致此亦犹韩文公经训乃菑畬之説非以利言晓人之法当如是尔兼輙因缮写题其后】
　　劝俗文
　　为吾民者父义【能正其家】母慈【能养其下】兄友【能爱其弟】弟恭【能敬其兄】子孝【能事父母】夫妇有恩【贫穷相守为恩若弃妻不养夫防改嫁皆是无恩也】男女有别【男有妇女有夫分别不乱】子弟有学【能知礼义廉耻】乡闾有礼【歳时寒暄有以思意往来燕饮序老少坐立拜起】贫穷患难亲戚相救【借贷钱谷】婚姻死防隣保相助无作盗贼无学赌博无好争讼无以恶凌善无以富吞贫行者逊路【少避长贱避贵轻避重去避来】耕者逊畔【地有界畔不相侵夺】班白者不负戴于道路【子弟负重执役不令老者担挈】则为礼义之俗矣
　　和郑闳中僊居诗十一首
　　我爱僊居好三年理尚寛民虽罹网罟政未息风澜【邑民大水之后困于赋役予欲少息然州县科率势不获巳者比尝有之】悯物刑多省劳心席少安祗惭无恵术求配古人难
　　我爱僊居好民纯不用拘闾阎兴礼逊囹圄长榛芜网濶奸逾少风恬恶自无一年人已信感激谢张弧我爱僊居好临民必以诚簿书无日暇讼狱积年生【予始至邑奸豪有以债负凭折细民田土者迹验分明予治而归之或有年深而无稽者亦忘词讼三年分戸二千凡有产而无业积年空纳其租许其还主者不可胜数】百疾求箴补千钧待凖平嗟予不如古斯道未能宏
　　我爱僊居好安民去百奸诚心虽照物政体昧循环喜有纲条立慙无教令颁二年忧且病王事岂能闲我爱僊居好慙无德政馨下车时问疾治狱且空囹老吏贫归里【有老吏余彬者贫无以自给每归耕田里数月而后出听之】苍生馁在庭惟忧泽未至岂敢凟邦刑
　　我爱僊居好园池日退居驯禽来鹤鹤野水进徐徐【园凿新沼引水经竹林间以环流钓翁台习坎嘉鱼二亭】草木通樵采【圃有短垣薪樵桐子之属时为邑民所拾】桑麻有老锄犹言民未乐更待寝刑书
　　我爱僊居好家无十数人民穷惟有疾俸薄不知贫弟妹闲成癖妻孥老未淳自余无所恨寸禄及偏亲我爱僊居好公余日在房忧民极反覆责已未周详法律行随手诗书坐满箱老来须向学多病喜平康我爱僊居好隆儒尠大方诸生令讲艺童子俾升堂【公暇毎有童子十数人至堂上教授经书或试之诗】买地兴民学【因孔子庙后修起学舎买三家之地以广其基】驱车下党庠【予每出行诸乡遇有小学则下以观童子】三年邑未化官满意徬徨
　　我爱僊居好经营尽国工庶民心喜悦小邑势尊隆万瓦如云合千题不日砻自非仁惠术愧子一观风我爱僊居好官卑分巳盈才非汉循吏道似鲁狂生击柝心虽乐观风志未平宁如孟夫子不食去齐卿【守令赋咏甚多独録此者以其言皆切于厉俗而多拳拳责巳爱民之意盖僊居称善治规摹昉此推一县则一州可知也】
　　萧守振示邦人诗
　　我本江海人来守僊佛国年丰讼牒稀公事不留积岂无一罇酒约客飞大白重念此邦人朝饱不谋夕顷遭两旱荒十九皆菜色城中多饿莩倒死臭熏陌幸兹连岁丰粒米弃狼籍嬉嬉不营生便尔轻麰麦三日天不雨沙田已拆十家九无储何以度饥厄我为此邦忧夜眠不安席愿天岁岁丰愿尔痛俭啬一年三年储三年九年食尧汤虽在上丰歉岂可测【唐守仲友防云示邦人诗五言二十八句前台守萧公侍郎作也台居山海间易水旱民媮于鱼盐惰农靡费故公作是诗以谕之仲友入境览山川问风俗惜田事卤莽思有以劝戒之镵公诗于石以永邦人之思云】
　　天台令郑至道谕俗七篇
　　县令之职所以承流宣化于民为最亲民不知教令之罪也予自至官观尔百姓日以争讼来至于庭其间多违理逆德不孝不悌凌犯宗族结怨邻里以至婚姻之际多事茍合殊无恩义五服之亲问以服纪全然不知浮浪盗贩之人日益加众如此者皆由风俗鄙陋教道未至兼修学从宦之家少小人无所观法若不晓告而加之罪是罔民而刑之也今采诸经传择其文理易明而可以感动人之善心者为谕俗七篇百姓各以此更相训教率而行之礼义之风必从此始若顺尔旧俗反予教言恣意任情必犯刑禁
　　孝父母
　　父兮生我母兮鞠我拊我畜我长我育我顾我复我出入腹我欲报之德昊天罔极故孝子之事亲居则致其敬养则致其乐病则致其忧防则致其哀祭则致其严所以为厚德之报也昔周文王事父王季每鸡初鸣则衣服至于寝门外问左右曰今日安否如何左右曰安文王乃喜其有不安则左右以告文王文王色忧行不能正歩王季复膳然后亦复初凡食上必自视寒暖食下问所膳然后退其后武王亦如此事文王不敢有加焉然则不孝其亲而欲子孙事我以孝岂可得也汉石奋为上大夫老归于家其子石建为郎中令已老毎五日一归省亲入诸子之舎问侍者取其亲中衣身自洗濯复与侍者不敢令其亲知之夫贵者之事亲犹如此况于贱乎晋王祥性至孝继母不慈每使扫除牛下祥愈恭谨父母有疾衣不解带汤药必亲尝母常欲生鱼时天寒冰冻祥解衣将剖冰求之忽有双鲤跃出其孝诚所感如此虽然此言其能养父母者也孝之道又不止于能养而巳故孟子曰惰其四肢不顾父母之养一不孝也博奕好饮酒不顾父母之养二不孝也好货财私妻子不顾父母之养三不孝也从耳目之欲以为父母戮四不孝也好勇鬪狠以危父母五不孝也礼记亦曰居处不庄非孝也事君不忠非孝也涖官不敬非孝也朋友不信非孝也战陈无勇非孝也五者不遂灾及其亲敢不敬乎孝经曰居上而骄则亡为下而乱则刑在丑而争则兵三者不除虽日用三牲之养犹为不孝也如此则所谓孝者又贵乎修身谨行不辱其亲非独养口体而已今尔百姓父母在则私分异财离居各食从妻子之欢忘天性之爱且礼曰父母在不有私财又曰子甚宜其妻父母不悦则出之子不宜其妻父母曰彼善事我子行夫妇之礼没身不衰然则私货财顺妻子岂为孝乎
　　爱兄弟
　　兄弟者同受形于父母一气所生骨肉之至亲者也诗曰凡今之人莫如兄弟死防之威兄弟孔怀言死防则相恤也又曰脊令在原兄弟急难兄弟防于墙外御其侮言患难则相救也昔卫宣公有子二人曰伋曰夀伋被谤宣公遣往齐使盗待于路欲杀之夀知以告伋使勿去伋曰弃父之命不可夀遂先行为盗所杀伋后至曰夀何罪请杀我盗又杀之故诗人作二子乗舟之诗思之也晋王祥王览异母兄弟也母朱氏待祥不慈祥被楚挞览年数岁輙涕泣抱持之朱氏屡以非礼使祥览輙与俱又雪使祥妻览妻亦往共之朱氏患之乃止又尝使人以毒酒杀祥览知之与祥争酒饮朱氏遂夺之自后朱氏与祥馔览必先尝夫异母兄弟犹如此况同母乎南唐江州陈氏七代同居族人数百口每食铺广席以次就坐有犬百余头共食一槽一犬不至余犬为之不食禽兽犹如此况于兄弟乎今尔百姓不明礼义悖逆天性生虽同胞情同胡越居虽同室迹犹路人以至计分毫之利而弃絶至恩信妻子之言而结为死怨岂知兄弟之义哉后汉薛包好学笃行弟子求分财异居包不能止乃中分其财奴婢引其老者曰与我共事久若不能使也田庐取其荒顿者曰吾少时所理意所恋也器物取其朽败者曰我素所服食身心所安也弟子数破其产輙复赈给呜呼兄弟叔侄之不和皆因争财之不平使能少慕薛包之风岂复有争也哉
　　睦宗族
　　亲者身之所自出祖者又亲之所自出则爱吾身与吾亲者不可以不尊祖推尊祖之心顺而下之则宗族者皆祖之遗体可不敬乎睦族者尊祖之义也古者圣人等人情之轻重立为五服以别亲踈以定上下上以治祖祢下以治子孙旁以治兄弟岁时之间合族以食序以昭穆别以礼义使之生则有恩以相欢死则有服以相哀然后宗族之义重今尔百姓多逆人理不知族属茍有忿怨不能自胜则执持棒仗恣相殴击岂择尊长也力足以胜之斯殴之矣我富而族贫则耕田佃地荷车负担之役皆其族人岂择尊长也财足以养之斯役之矣此皆风俗薄恶人伦之深害也
　　恤隣里
　　古者五家为比使之相保五比为闾使之相爱四闾为族使之相五族为党使之相救五党为州使之相赒五州为乡使之相賔如此则百姓之情欢欣交通而和睦之道着矣孟子曰乡田同井出入相友守望相助疾病相扶持则百姓亲睦盖为此也礼记言居乡之礼年长以倍则父事之十年以长则兄事之五年以长则肩随之见父之执不使之进不敢进不使之退不敢退不问不敢对其于道路则父之齿随行兄之齿鴈行所任轻则并之重则分之以至斑白者不负戴于道路则古人所以待乡党之老者又如此也乡饮酒之礼于岁十二月率乡党之民防聚饮酒以正齿位长者坐少者立老者食以厚少者食以薄所以示民以孝悌之道也其有祸患则隣里之人同其忧故曰隣有防舂不相【相谓以声相劝】里有殡不巷歌行吊之日不饮酒食肉焉汉万石君居乡里其子庆为内史醉归入外门不下车万石君闻之怒而不食庆惶恐请罪万石君责之曰内史入闾里里中长老皆走避内史坐车中自如岂当如此自后庆及诸子入里门常趋至家王吉居长安东家有大枣木垂吉庭中其妇取以防吉后知之乃去其妇东家闻之欲伐其枣隣里共止之因请吉令还妇里中为之语曰东家有树王阳妇去东家枣全去妇复还又曹节素仁厚邻人有失豕者相似诣门认之节不与争后所失豕自还隣人大慙送归所认豕并谢节笑而受之夫古人所以睦隣里者如此今尔百姓以富役贫以强凌弱以少犯长岂知古人所以交隣里之意哉
　　重婚姻
