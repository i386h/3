<!-- { "loadSidebar": true } -->
　　韩昭【真定人字用晦丞相缜之曽孙官至直显谟阁自号大同居士绍兴初避地仙居】成大亨【河间人字正仲元符三年中第官至左朝散大夫直秘阁绍兴初寓天台】范宗尹【襄阳人字觉民宣和三年中第建炎四年拜右仆射终观文殿学士绍兴初寓临海
　　事见国史弟宗伋知衡州子榛知常州孙节知南剑州籍知江隂军】
　　钱忱【钱塘人字伯诚少师驸马都尉景臻之子官至少师泸川军节度使荣国公绍兴初奉秦
　　鲁国贤穆明懿大长公主主寓临海事见国史】
　　钱端礼【钱塘人字处和少师忱之子隆兴二年赐同进士出身参知政事终观文殿学士谥忠肃绍兴初自湖广侍父徙居临海事见国史孙象祖见嘉泰四年科名弟端仁直秘阁知郢州侄竽直秘阁知饶州従弟徽之朝议大夫知崇庆府绍兴初父稔为守因寓天台従侄□干办行在诸司粮料院】
　　谢克家【上蔡人字任伯绍圣四年中第建炎四年参知政事终资政殿学士绍兴初寓临海事见国史弟克明官至主管刑工部架阁文字赠朝奉大夫侄杰浙西安抚司参议官】
　　谢伋【字景思参知政事克家之子官至太常少卿知处州绍兴初侍父寓黄岩自号药寮居士
　　有文集叶侍郎适为之序孙直见淳熙十一年科名】
　　郭仲荀【洛阳人字传师官至太尉庆逺军节度使殿前都指挥使绍兴中寓临海事见国史】李擢【奉符人字徳升元符三年中第官至礼部尚书徽猷阁直学士绍兴初寓临海事见国史
　　子益谦吏部侍郎益能宗正丞】
　　卢知原【山东人字行之官至徽猷阁待制绍兴中寓临海事见国史曽孙子章见嘉泰二年
　　科名】
　　张师正【大梁人字子正宣和中平冦难于此官至宜州观察使河东都綂制绍兴中寓临海
　　事见国史】
　　贺允中【上蔡人字子忱政和八年中第绍兴二十九年参知政事终资政殿大学士绍兴初
　　寓临海事见国史】
　　蔡向【东平人字瞻明枢宻挺之孙绍兴初提举本路常平因寓临海自号浄空居士有浍水集
　　藏于家】
　　曹勋【颍昌人字功显宣和五年赐同进士出身官至昭信军节度使开府仪同三司赠太师谥
　　忠靖绍兴中寓天台事见国史子耜工部郎中知蕲州耘今利州观察使】
　　姜诜【长山人字廷言官至寳文阁直学士右通议大夫赠少师绍兴中寓临海事见国史子处
　　度知惠州孙注今大理丞】
　　王之望【襄阳人字瞻叔绍兴八年中第隆兴二年参知政事终资政殿大学士谥敏肃绍兴初寓临海事见国史子镛知房州铢知荆门军铅歴大府卿四川总领今奉祠孙涔歴金部郎官终知婺州】
　　桑庄【高邮人字公肃官至知栁州绍兴初寓天台曽文清公几志其墓有茹芝广覧三百卷藏于家子世昌自号莫庵有文集三十卷事见尤尚书袤杨阁学万里陆待制游楼参政钥叶侍郎适序跋】
　　虞似良【余杭人字仲房淳熈中为兵部郎官终成都府路转运判官建炎中以父涭分教于
　　此因寓黄岩自号横溪真逸】
　　林同【长乐人字季野绍兴二十四年中第官至朝请大夫知惠州先是其父仰为州推官因寓
　　临海】
　　【阙】宪【奉符人字景思中特科监西岳庙乾道中随妻祖贺参政允中寓临海号雪巢先生有诗
　　集行于世事见尤尚书袤陈参政骙楼参政钥杨阁学万里序记】
　　李朋【长安人字才翁与兄年齐名中特科监南岳庙绍兴末随钱少师忱寓临海】应恕【括苍人字仁仲淳熙初寓黄岩朱文公熹以隠居老友称之门人赵师渊等号艮斋先生】于恕【诸城人字忠甫张侍郎九成之甥中特科终昌国县主簿绍兴中以父定逺为州判官因
　　寓黄岩】
　　节妇
　　名节士大夫之所难也而妇人女子辄易之盖善出于性非必学问之所及也今纪其显者一人余则可以槩推矣
　　陈氏【临海人贡士朱伯履妻年少夫亡有欲夺其志者陈氏拊膺恸絶既苏叹曰吾宁速死忍闻此言引刀欲自刭姑亟夺之乃免事父母舅姑至孝舅得风疾侍汤药不懈者八年姑老齿豁手调甘旨以养寿百有一岁庭有桃实萱颖之祥郡以闻诏特封安人仍旌表门闾】











　　赤城志巻三十四
　　钦定四库全书
　　赤城志巻三十五　　　　宋　陈耆卿　撰人物门四
　　孟子进逃杨逃墨而韩愈辟入佛入老非以其择术不可不谨哉道逺俗厐固有以豪伟聪明之士而遁于异教者如欧阳子所谓曼卿隠于酒秘演隠于浮屠夫隠于浮屠未若隠于儒之为正也欧阳子不之禁又俎豆之则与本论自矛防矣台古仙佛国也其多释与道固宜余细攷之疑亦有冲深虚逺之士隠于其中如欧阳子所谓者乃若趺化飞升离凡入独虽神变莫指非所以训也姑存之而已
　　释
　　东晋
　　昙猷【炖煌人兴宁中至天台旧传赤城有五百大神居之言辄降祸猷至遇一妪问涂忽有负而投诸渊者猷飞锡救之水立涸今干溪是也方诵经有猛兽巨蟒交见猷不动后有神诣猷逊谢愿他徙于是鼓角凌虚而去】
　　昙兰【青州人支姓日诵经三十万言太元中憇赤城一日有神长数丈屈膝自言愿推室相奉
　　世传韦乡山神云】
　　怀玉【临海人高姓今楼石村其所居也号高玉禅师居方山运水逺谿忽见一老父曰庵前石
　　下有泉也玉举锡迸涌盈尺乃入天柱山即今涌泉延恩寺】
　　齐
　　普□【辽东人居白岩号普耀禅师事见妙智寺及黄展白郎岩记】
　　梁
　　定光【青州人许姓字静照大同初隠佛陇三十年人罕知者初智顗在江陵梦光引至山顶曰汝当住此汝当终此及顗过佛陇光曰忆昔往时招手否顗即悟光曰金地吾巳居之银峯尔宜往今修禅寺是也陈大建十三年坐灭凡三瘗体骨踊出后置殿乃巳】
　　陈
　　智顗【颍川人陈姓字德安号智者大师十岁佛前愿荷正法游佛陇感定光之梦即建寺后示灭石城其徒舆葬佛陇今真觉院有塔存焉尝着止观十卷缁流宗为天台教天圣中诏求其书赐名天台总录其徒如灌顶普明及智晞智璪辈皆有名详见顔真卿梁肃碑】
　　灌顶【章安人呉姓字法云号章安禅师聆智顗所说法了无遗忘尝入都讲演义防晋王遣使送之还山为造国清寺今为天台第五祖师先是同门智晞絶而复苏其徒问曰师生何处曰吾生兠率天上见先师智者坐寳座旁皆有人惟有一座尚虚问天人云六年后灌顶当升此説法及化果如其年】
　　普明【防稽人朱姓初止国清半岩难于得水一日以杖叩石泉涌出今锡杖泉是也后示灭反
　　屈三指云】
　　隋
　　智越【临海人郭姓亦受业智顗尝诵法华经瓶水自盈居露山精舍大业十三年终国清寺见
　　高僧传中】
　　唐
　　丰干寒山拾得【号国清三隠丰干者貎尤寝被髪布裘或时唱歌人问之第云随我骑虎游松门三人每邂逅则长吟大笑人莫测也有诗偈三百题松石间如云日日日东出日日日西没不知千古万古人送向青山成底物人竞传之贞观中闾丘守尝问丰干天台有何贤圣答云见之不识识之不见欲见而识不得取相国清有寒山拾得状类风狂歌笑不常盖普贤文殊后身也公至宜谒之至则二人方据火谈笑闾丘遽作礼二人云丰干饶舌耶遂握手出门而去其后寒山隠寒石山拾得隠祥云峯遗迹可攷独丰干不知所终】
　　沩山禅师【初作沙弥自福唐至国清求戒时寒山拾得扫松迎迓临行寒山送之云千山
　　万水遇潭即止后于洪州□潭山得道见传灯録】
　　湛然【常州人戚姓号荆溪禅师天寳大歴间优诏不起脱归台山注天台教今赤城释籖岩是
　　也一日説法竟隠几而化今号天台教主云】
　　遗则【京兆人长孙姓六祖牛头弟子尝谓天地无物也物我无物也虽无物也而未尝无物也如此则圣人如影百姓如梦孰能死生哉至人以是能独照能为万物主吾知之矣于是至佛窟四十年而终世号佛窟禅师】
　　普岸【汉东人蔡姓百丈弟子太和初止水硙西峯翌日有虎引至平田今万年寺未几寺成阙】璋【夏侯姓相国孜之犹子游天台感异人语于静安乡剏福田院今慧峯也后守骆延训命居灵鹫人死于饥璋聚骸以葬钱武肃王尝梦一僧形观甚伟寤求之不获后图形至此处乃璋也谕令归国号至德大师】
　　【阙受业白云院嗣法于六通绍禅师人阙称欣四面后入天台华顶莫知所终】
　　五代
　　胜光和尚【住兠率院事见传灯録】
　　大小静【不知何许人同憇国清寺深悟宗旨其问答为人所传】
　　圣者头陁【初憇国清寺显异甚众其雷马山伐木事见头陁庵】
　　全宰【钱塘人沈姓尝得石霜印可晚遁暗岩二十年今趺坐处尚存】
　　师简【初憇天台戯龙院时大旱有龙卧岩间简以杖叩之随即霶霈简善书求者多以鹅酒易
　　之徳韶常语人曰此简罗汉也后示灭钱塘】
　　德韶【龙泉人字惠舟清泰二年入台岭憇智顗道场后于通元峯卓庵尝有颂云通峯顶不是人间心外无法满目青山时法眼印可之凡建道场一十有二处国朝开寳中示灭莲华峯世号韶国师】
　　本朝
　　道荣【不知何许人淳化中居长陇院习禅定灵异颇多时以罗汉目之既入灭人有见于寿昌
　　五百应真位者今肉身尚存】
　　自询【号国一道者传法于了定大寂尝燃一臂供佛雍熙初勅为建受业寺询燃身以报火灭
　　舌根不坏诏改寺为寿昌今万年是也】
　　遵式【宁海人叶姓字知白少住寳云洞天台宗防后又归东掖其灵异非一尝以锡卓石成泉后又讲法于杭之昭庆寺学者以千计赐号慈云一日自言将死问其所归以浄土寂光为对天圣中入灭】
　　长吉【住浄名庵号梵才大师事见嘉祐院】
　　居昱【钱塘人郭姓七岁扣疑于林逋书如夙讽丱角礼僧愿拾诵法华经七日而周世号昱法华通判夏竦表为沙弥卒后三日启棺貎如生昱善为诗有松声和雨聴山色带云防之句】
　　知白【居永庆院郎侍郎简记行业云天台僧独知白为可纪白尝谓释书不少观者若临海求
　　济茫乎不知其涯必有维楫之助然后旁行不难】
　　清彻【仙居人戒行高洁天禧中尝截一掌为众祈雨立应庵前猛虎驯伏洎死乡人塑尸事之】处谦【永嘉人潘姓字终倩住白莲院号神悟大师为王荆公安石所知州旱请祷雨于潭谦语
　　龙曰昔智者诲汝旱则施雨今偶忘之耶言讫雨大注】
　　如吉【临海人僧业精修元丰间居妙智院事见陆农师记】
　　智贤【宁海人庆歴间游钱塘传智顗教又事明静师儒佛皆得趣后归崇教寺卒】禹昭【宁海人传智顗教又与智贤论五经得其奥防罗提刑适尝咨请焉】
　　了然【临海人薛姓号智涌法师初母胡无子祷于石观音像梦有一老僧手持莲华语曰食是当娠然非汝子也生而超异住白莲寺寺后有龙湫路峣陋师呪之使迁一夕大风雨遂徙寛地宁海建法防请主法席寐中见有持牒来者曰兠率天请説法又梦一龙化为神告曰师七月当归矣既寤并日演法且诫且别坐而化】
　　本如【四明人林姓住白莲院号神照大师卒之夕所居梁木尽坏体闻异香人见云端有一衲子焉比葬发函如化爪髪俱长矣塔近地一日生莲花赵清献公抃作行业记】
