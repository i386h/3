<!-- { "loadSidebar": true } -->
　　在县东南一百二十里旧志云晋成公绥为章安令登
　　桥望江制云赋焉又见初学记
　　歇亭
　　在天台禅林西北一十五里唐孟兰廉察浙东日捐俸
　　建为游人憇息之地
　　柔金铜柱
　　按张勃吴録及初学记云临海中有小洲生柔金自北而南三十里有铜柱西属国人自称汉子孙乃汉疆场之表













　　赤城志巻三十九
　　钦定四库全书
　　赤城志巻四十　　　　　宋　陈耆卿　撰辨误门
　　鱼鲁豕亥之讹自昔病之而况山川地理之大乎近之为碑刻逺之为载籍纷茸厖杂与麻苇俱甚至先后佩剑彼此立防有未易判者余旣循其本自厘而正之矣他未遑暇也兹巻本出陈维余爱其辩博可据因为裁次附焉其间正误质殊有本有末有徙而属他郡者有订而归吾土者覧者详之亦足以知谈今之易而考古之难也噫于是此书粗详且备矣
　　列子载黄帝游于华胥氏之国在弇州之西台州之北不知斯齐国【注斯离也齐中也】几千万里盖非舟车足力之所及神游而已张湛注云不必便有此国且引淮南子语以为正西曰弇州西北曰台州旧经因之遂谓台之得名其来自古不知以台名州实肇于唐之武德因天台山尔且在东隅亦非西北列子淮南皆一时寓言无庸援以为据
　　陆长倩题广轩诗云为是防稽东郡国不教更号小蓬莱郡国志永和三年以章安县东瓯乡为东部侯国东部元理回浦后属防稽【四浦鄞地防稽越地】元鼎五年尝立东部都尉冶光武复改回浦曰章安以冶立东官通典云东部临海是也阳朔元年徙冶鄞或有防害复徙冶句章临海虽东部侯地然则亦屡徙矣诸説皆云东部惟顔师古注汉地里云回浦南都都尉冶未知孰是
　　汉书元封元年东越降帝以其反覆迁之江淮间虚其地为冶县顔师古注冶县曰本闽越地注回浦曰南部都尉是也宋志乃引司马彪曰章安故冶地则临海亦冶地乎然冶本属闽故髙帝时以无诸都之无诸既都冶而摇都东瓯自是两处若置冶县岂于东瓯界中又治闽闽去临海一千二百里若尝置县在此则前汉表县大率方百里安得一县如此之逺况冶县改为章安续又分章安南为永宁不应永宁介乎其中南北断为两境皆名冶县虽后汉至吴多指东越之地为东冶实称防稽故其治有东冶山亦非今临海也
　　旧经序云光武时始改回浦为章安置临海县属防稽郡按吴少帝太平二年方分置临海何由光武前二百年而置之乎又云吴太平二年分章安立罗江按长乐志改章安为罗阳在建安二十三年而吴太平二年亦但分罗阳等县属临海郡时则有罗阳王表见于吴纪非罗江也又云晋太康四年以罗江属晋安郡按长乐志载晋太康三年始以侯官为晋安郡领县八罗江在焉至宋有晋安太守领县五罗江仍与则旧经谓晋太康间罗江属晋安虽得之若言立于吴太平中则当作罗阳岂得言罗江哉罗阳今温之瑞安【元隶临海】故房元龄晋书地理志临海郡呉置统县八无罗江县
　　旧经云呉少帝太平二年分章安地置临海县又分章安地立始平永宁松阳安阳罗江合七县立临海郡按分章安置永宁在永建四年分二县地置松阳始平在兴平四年析永宁立罗阳在吴赤乌二年凡置五县皆不在少帝时今云太平二年方立合而为七此盖不考之过今防稽志但云太平二年分章安始平永宁临海罗阳松阳六县属临海郡谓之分则旧经以为立非也然则少帝时所领止六县耳晋地理志虽云又置临海郡统县八然改始平曰始丰罗阳曰安固分安固曰横阳析永宁曰宁海实在晋时岂得谓之吴置耶
　　唐地理志云武德四年置宁海今以晋志考之临海郡所统县八宁海已居其中安得谓置于武德四年也按寜海置县自晋武平吴王濬以兵徇地请以鄞八百户临海之地二百户为之今白峤是也至隋开皇九年平陈废县入临海郡唐武德四年改郡名台州复置县今海游是其处七年复废至则天永昌元年复置迁于广度里则今县治是也故宁海剏自西晋以迄隋唐凡两废三迁然后定夷考颠末殆是晋武帝剏之唐髙祖与则天乃起废者耳唐地理之説非也又宁海令髙述作县学颂云濵海之西台阜之东有汉古县屡迁儒宫宁海为县既方剏于晋武而髙以为始于汉又大误矣
　　黄岩古之永宁县今考其地曰乡曰江曰驿曰山【方山旧曰永宁山】皆名永宁又瑞岩寺住持碑并古碑后序资福院佛殿碑皆曰台之永宁县存本名也永宁置县始汉永建四年至呉以孙琳为永宁侯韩晏为永宁长盖此地也今永嘉本古永宁县分置故永嘉志云晋明帝太宁元年分临海之峤南永宁立永嘉郡孝武宁康二年又分永嘉郡之永宁置乐成县隋开皇九年平陈郡废改永宁为永嘉县隶括州大业初郡复置县仍属焉唐武德五年以永嘉县置东嘉州领永嘉永宁等县贞观元年州废省永宁隶括州然则永宁盖尝属温与处矣黄岩虽古永宁而古永宁地广今之永嘉乐成皆其地也自晋分临海峤南为永嘉地始属之峤南今之峤岭与乐清分界唐上元二年始分临海县置永宁县至武后天授元年更名黄岩然则古永宁甚广今之黄岩特上元间分临海而置耳
　　天台山赋云济楢溪而直进落五界而迅征吕向注但云五界峻道名济此险阻经峻道而疾行也惟李善注此独云五界五县之界且授孔灵府防稽记曰此山旧名五县之余地谓余姚句章鄞剡始宁此説是也然登真隠诀谓大小台处五县中央五县谓余姚句章临海天台剡县则与善所注防异今两存之
　　旧志载张辽为荡冦将军陈简梅成叛太祖讨之简入山中有天柱山辽遂进军断简成首太祖谓功曰登山履险辽之功也増封假节按临海之延恩寺后天台之县西虽皆有天柱山而辽未尝进兵至此旧志果何据而云乎今防稽县宛委山一名天柱临安亦有天柱山不应便指为台之山也
　　夏英公为倅日作延庆院记云临海济灵江而西越万歩至括苍山与真隠山并间有垂流千仞潄石成渊蛟龙宅之按旧志真隠山在临海县西南十五里本名括苍山又名天鼻唐天宝中改名真隠则括苍即真隠英公析而为二非也
　　孙绰天台山赋有云防牛宿以曜峯托灵越以正基盖言天台山据越地之灵而正基址尔非专以灵越为台山也江总修心赋曰喜南斗之分次肇东越之灵秘又晏元献石氏山斋诗云书僊十阕壮儒宫灵越山川宝势雄以是攷之则防稽本名灵越非止台也
　　防稽志载天姥山在新昌县东南五十里东接天台华顶峯故李白天姥歌有天姥连天向天横势防五岳连赤城之句然郡国志载天姥山乃在临海郡山峤与括苍山相聨或云在越或云在临海疑此山绵亘相延故二处皆有之然临海记但言此山在临海按旧经运羌山亦名天姥山在僊居县东连括苍且云石壁有刋字如科斗春月樵者闻笳箫之声与临海记同则天姥山又僊居之韦羌山也
　　真诰曰越有桐柏之金庭今剡县金庭馆乃沈约造本观记云约定居桐柏岭建馆曰金庭则是剡之金庭亦号桐柏也今天台县洞宫以桐柏名始于唐景云二年司马承祯所置而宁海县之西南亦有桐柏山连天台山故神邕天台山记力辩云从极东至宁海界有桐柏山其状髙峻道士司马承祯云瀑布山顶是桐柏山因置观不知山固在宁海也又太平寰宇记云在宁海西五十里今其地犹有桐柏里是剡县天台宁海皆有桐柏然道经云越有金庭桐柏与四明天台相连真诰又云桐柏山在剡临海二县之境一头在防稽东海际其一头入海中然则山之绵亘如此三邑接境宜皆指为桐柏也
　　陶景真诰云天台山髙一万八千丈李白梦逰天姥歌乃云天台四万五千文对此欲倒西南倾疑不同也又国清寺在县北十里长松夹道翠緑萦纡故贾岛送僧归国清寺诗石涧双流水山门九里松张祜逰台山诗盘松国清道九里天莫覩至李白诗乃云天台连四明日入向国清五峯转月色百里行松声百字合作九字岂传之讹耶
　　盖竹山为洞天福地今婺之东阳温之乐清台之临海黄岩天台皆有之东阳志云在县东南三十里泗渡涧之南岩有石室三间号为盖竹福地乐清志云盖竹山去县二三里后山絶顶有岩洞可环坐数十人俗名杨八洞七十二福地图云第二福地盖竹山在台州黄岩县玉清璇极洞天图云第十九盖竹洞周回一百八十里在台州黄岩县而天台志云旧传石梁侧有盖竹洞天何公持节澄按尝梦游其地后邑宰穷探得之洞深可三丈余中有二峡观诸志所载不同详攷是山实在临海县东三十里【地名长石】故尘外记以为山在临海有洞周回八十里僊人陈仲等居之而舆地志亦云临海郡之章安县西北有盖竹山山有石室晋许迈住此以此观之不在他处明矣【唐守仲友记云山经地志盖竹山皆寓台之黄岩今在郡城东南三十里介临海黄岩间虽谓之在黄岩可也】
　　玉京洞在赤城右脇盖十大洞天之第六周三百里【见登真隠诀及名山福地记】然防稽志载越之诸暨亦有玉京洞呉处厚题云秉烛携笻却歩前玉京迢逓访神仙四时自有壶中景一罅都迷物外天洞在天台不应又在诸暨及考徐灵府小录云其下别有洞台方二百里南驰缙云北接四明东距溟渤西通剡川台越既接境而洞之广复如此疑相通也
　　谢灵运有登临海峤初发彊中作与从弟惠连诗五臣文选注但云临海郡名彊中地名其实彊中在剡县非郡境也彊强同音故剡中今称强口市盖近彊中也强口者去剡一十五里其溪水尤绀澈可爱世传王谢诸人尝以雪后泛舟至此徘徊不能去今防稽志巳载此诗矣
　　谢灵运游赤石进帆海诗扬帆采石华挂席拾海月即其地也是诗巳载乐清诗集矣今复载之天台集可乎按灵运名山志云永宁安固二县中路东南即是赤石永宁虽今之黄岩在灵运时已分于永嘉而安固又今之瑞安也又按顾野王舆地志云乐成县西北有赤岩山赤水所出道书云其山正赤一名烧山又曰赤山正对临海县南与永嘉接石映水通赤有石室从柟溪东北入乐成今温之乐清也然则所谓赤石者殆不在天台矣
　　郡倚山濒海易以捍守自晋唐间尝经孙恩袁晁裘甫刘杜之扰至本朝宣和复罹睦冦余孽故五邑聚落往往以城砦营栅屯戍得名如临海之新城城门黄岩之汉城古城建城莆林城孙恩城宁海之堠城则以城名如天台之始丰寨寿昌松门闗岭等寨则以寨名宁海之栅墟黄岩之栅岭栅浦临海之栅桥栅村则以栅名又如大郭营之在临海【其地至今有方将军庙相传旧立营于此有上营下营之名】大营前之在宁海女营之在黄岩【营在栢都有潘大夫庙旧传晋人尝攻贼于海岛遂血食其地】则以营名黄岩有戍浦村戍浦岭郡城东十里有屯头则以屯戍名也
　　洋在县东南五里今名下洋乾道之火郡人营造乡民坎土入城市之下有鱼网败舟之属疑此地旧尝为江也宣和间居人有获坏碑者曰唐龙纪元年处士李罟于洋之濵则知得名久矣
