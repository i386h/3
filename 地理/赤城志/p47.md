<!-- { "loadSidebar": true } -->
　　男女有别然后夫妇有义夫妇有义然后父子有亲婚姻者礼之本所以合二姓之好上以事先祖下以继后世可不谨乎是以婚姻有纳采问名纳吉纳徴请期五者之礼皆主人设几筵于家庙而受之所以敬婚姻也古者男女非有行媒不相知名非受币不交不亲故斋戒以告鬼神为酒食以召乡党僚友所以厚其别也夫幽则质于鬼神明则证以乡党然后行婚姻之礼则男女不可以茍合也如此及婚礼既成男子亲迎受之于母也母送之门戒之曰往之女家必敬必戒无违夫子以顺为正者教以为妇之道也既而出于大门男先率女女从男夫妇之义由此始也盖妇人从人者也防从父兄嫁从夫夫死从子男先而女后则从人之义也质明妇执枣栗榛脩以见舅姑成妇礼也舅姑入室妇以特豚馈明妇顺也舅姑降自西阶妇降自阼阶以着代也古人于婚礼之义如此今尔百姓婚姻之际多不详审闺闱之间恩义甚薄男夫之家视娶妻如买鸡豚为妇人者视夫家如过传舎偶然而合忽尔而离滛奔诱畧之风久而愈炽诚可哀也
　　正丧服
　　礼记曰三年之丧何也曰称情而立文以别亲踈贵贱之节而不可损益也创大者其日久痛甚者其愈迟三年者所以为至痛极也斩衰苴杖食粥枕块所以为至痛饰也人生天地之间有血气之属莫不知爱其类今鸟兽失其羣匹越月逾时反其故乡则翔回鸣号然后能去之故有血气之属莫智于人故人于其亲也至死不穷将由夫邪滛之人则彼朝死而夕忘之然而从之则鸟兽之不若也将由夫修饰之君子则三年之丧若驷马过隙之易然而从之是无穷也故先王为之中制止于三年使足以成文理则去之矣然则何以期年曰天地则已易矣四时则已变矣其在天地之间者莫不更始焉故以期也九月以下则渐杀之使弗及也故三年以为隆期九月以为间小功缌麻以为杀上取法于天下取法于地中取法于人人所以羣居和一之理尽矣斩衰貎若苴齐衰貎若枲大功貎若止小功缌麻容貎可也此哀之发于容体者也斩衰之哭若往而不返齐衰之哭若往而返大功之哭三曲而偯小功缌麻哀容可也此哀之发于声音者也斩衰唯而不对齐衰对而不言大功言而不议小功缌麻议而不及乐此哀之发于言语者也斩齐三日不食齐衰二日不食大功三不食小功缌麻再不食父母之防既殡食粥朝一溢米暮一溢米齐衰之防疏食水饮不食菜果大功之防不食醯酱小功缌麻不饮醴酒此哀之发于饮食者也父母之防居庐寝苫枕块不脱绖带齐衰之防居垩室编蒲而寝大功之防寝有席小功缌麻牀可也此哀之发于居处者也斩衰布三升齐衰布四升五升六升大功七升八升九升小功十升十一升十二升缌麻十五升此哀之发于衣服者也圣人取于人情制为五服其等降如此今尔百姓亲属相犯问以服纪年月皆言不知以此观之则死时不为服服而不终其制者亦多矣其去禽兽岂逺哉
　　重本业
　　古有四民曰士曰农曰工曰商士勤于学业则可以取爵禄农勤于田亩则可以聚稼穑工勤于技巧则可以易衣食商勤于贸易则可以积财货此四者皆百姓之本业自生民以来未有能易之者也若能其一则仰以事父母俯以育妻子而终身之事毕矣不能此四者则谓之浮浪游手之民浮浪游手之民衣食之源无所从出若不为盗贼即私贩禁物一旦身被拘执防于刑禁小则鞭笞肌肤大则编配绞斩破荡家产离弃骨肉方此之时欲为四民之业而何可得也
　　临海令彭仲刚续谕俗五篇
　　崇忠信
　　人之所以异于禽兽者以有人理也人理莫大于忠信忠则不欺于君信则不欺于人人能内不欺心外不欺人然后可以为人而异于禽兽矣茍能力行不息则明无人非幽无责天地祐之鬼神福之亲族信之乡党敬之其在世也岂不乐哉若不忠不信怀私饰诈内以欺心外以欺人则人理絶灭去禽兽不逺矣如此则明有官府之典刑幽有鬼神之谴责不协于亲族不齿于乡党又何利焉三代之时人人有士君子之行虽小夫贱妇人女子皆知蹈履忠信不敢为欺何必古之时近世如包孝肃公尹京时民有自陈某人以白金百两寄我其人死矣以金还其子子不肯受愿召其子还之尹召其子其子辞曰亡父未尝以白金寄人两人相逊久之又尝亲见田间一老农时当大旱人皆诉以求蠲税独不肯诉问其故曰老夫田偶得防注实不伤若雷例去诉是欺天也又见一老吏有邻人诉事于郡嘱以三十千后果得理其老吏遣人送三十千还之云此事乃知州自判我实不曽致力不敢欺心受此钱也后其子登科人以为不欺之报又浙西有一牙侩之子登科人贺之答曰老夫自小为牙以至今日未尝欺瞒官司一文税钱所以获此报将来儿子受得官中俸钱亦无愧也如此数事皆可谓不欺心不欺人者矣今毎见词讼动饰欺诈或有伪作契劵揩改簿约负财赖业设诈规利隠减财产规避赋役本因喧争便称被打本因讨索便称打刼情态万状虚伪百端皆是自欺其心以欺他人岂不大可耻哉
　　崇俭素
　　俭美德也古人之所寳也禹大圣人也帝舜称其德曰克俭于家人君富有天下犹以俭为德况民庶乎故曰俭德之共也又曰俭常足人能崇尚俭素深自撙节省口腹之欲抑耳目之好不作无益以害有益不务虚饰以丧实费食可饱而不必珍衣可暖而不必华居处可安而不必丽吉防賔客可备礼而不必侈如此则一身之用易供而一岁之计可给既免称贷举息俯仰求之又且省事寡过安乐无事故富者能俭则可以长保贫者能俭则可以无饥寒岂不美哉今世之人不知以俭为美德而反以俭相鄙笑往往縦目下之欲而不恤后来饰一时之观而不顾实患亦可谓愚矣故富饶之家日朘月削寖以不足中人之产积逋累欠寖以贫困于是见利忘义茍求妄取兼并争夺放僻邪侈无所不为农工商贩之家朝得百金暮必尽用博奕饮酒以快一时一有不继立见饥冻于是相攘相诈甚至盗窃身防刑辟妻子流离原其所由皆不知崇尚俭素之过也
　　戒忿争
　　一朝之忿可以亡身及亲锥刀之事可以破家荡业故忿争不可以不戒也大抵忿争之起其初甚防而其祸甚大所谓涓涓不壅将为江河绵绵不絶或成网罗人能于其初而坚忍制伏之则无事矣性犹火也方发之初灭之甚易既已焰炽则焚山燎原不可扑灭岂不甚可畏哉俗语云得忍且忍得戒且戒不忍不戒小事成大试观今人忿争致讼以致身亡及亲破荡家业者其初亦岂有大故哉被人少有所击触则必忿被人少有所侵凌则必争不能忍也则詈人而人亦詈之殴人而人亦殴之讼人而人亦讼之相怨相雠各务相胜胜心既炽无縁可遏此亡身及亲破家荡业之由也莫若于其将忿之初则便忍之才忍过片时则必便清凉矣于其欲争之初则且忍之果所侵有利害徐以礼恳问之不从而后徐讼之于官可也若防官司见直行之稍峻亦当委曲以全隣里之义如此则不伤财不劳神身心安宁人亦信服此人世中安乐法也比之忿鬪争竞防心费财伺公庭俯仰胥吏拘系囹圄荒废本业以至亡身及亲破家荡业者不亦逺乎
　　谨戸田
　　常人之家每被官司追呼禁系不得安宁者多縁户门之事田产之争此最不可不谨也大抵税赋宜及早输纳不使违期差役合依理承认不须妄纠以至交易尤当审细须防卑防寡妇重叠私辍之类致有违碍又须钱物过度牙保契要之类凡事分明具张取问亲隣依限投印契书即时交物抱税无纽债负以凖折交易无擡虚价以防昧亲隣无诡名隠寄以避免赋役无广作四至以包占他业抱税则尽其数不可使少抱未抱则还其钱不可使代纳已典而就卖者酬其价限满而取赎者听其赎有隣而执恡者从其恡理曲而被诉者还其业其或理直而有争竞则当闻之于官不可强种强割强种强割势必鬪争忽有杀伤必遭刑败至如分析财产务在和平宁可崇笃亲属损已分以资骨肉不可争诉州县竭家资以奉吏胥如前数事茍能谨守力行无贪小利以不念大患无见目前以不恤后来无争虚气以不思实祸如此则追呼不至其门刑责不及其身在家无耗费之财与人无争忤之怨岂不乐哉
　　修隂徳
　　人之所以能安身立家长育子孙者不可但恃其智力而已必积行隂德而后为天地之所祐鬼神之所福则其身康强其家昌盛其子孙逢吉茍惟矜恃智力多行不义不祐于天地不福于鬼神未有不祸败而覆亡也若不在其身必在其子孙故隂德不可以不修也夫所谓隂德者何也知善之可欲而力行之知不善之不可为而不为不求知不责报不以隠显二其心夫是之谓隂德能行隂德者不矜智以诈愚不逞勇以苦怯不倚强以凌弱不挟众以暴寡不以口腹之欲而戕害物命不以已私之利而妨害他人凡事之有负于心有害于人者皆不忍为也凡事之有便于人有利于众者皆所乐为也宁可输人便宜不可讨人便宜茍能如是岂不为天地所祐鬼神所福哉如近世所见人行数事皆获善报或平价粜谷求济饥民或髙赀置产深怜失业或得业即时受税不使虚挂名籍或买业亦许收赎不欲夺其祖产或周旋族党闾里极其欢心或存抚鳏寡少弱时加赈恤见人不善委曲劝训闻人祸患多方解救修桥道以便行人筑堰埭以利农畆散药食以济病民为粥食以食饿者怜男女之无归而为之婚嫁悯旅防之不举而为之津遣收弃子于路而养育以俟其长拾遗物于道而标记以待其取如此之类不一而足往往身获夀考家道兴隆子孙蕃盛隂德之报岂诬也哉
　　熊守克劝农十首
　　雪渍冰濡土脉肥趂时举趾莫教违荷蓑早合冲烟去负耒迟须带月归
　　低田傍海仰依山即横流旱即干时决时潴能自力转成沃壤不为难
　　蒸涵萌动戴芒芽小廪先储种自嘉天暖地腴当亟播好蠲甲谷润田家
　　九农主客两相依以富资贫政所宜要彼力耕吾有望借粮借种莫迟迟
　　巳田自种乐为农不肯勤耕奉主翁劝汝回心毋见错秋成获利两家同
　　黄岩出谷半丹丘使指新疏万壑流筑堰未妨齐着力旱天随取灌髙畴
　　午村茅舎起炊烟夫带儿耕馁在田赤饭黄羮须妇馌往来莫惮走东阡
　　蚕月农须雨及时三眠才起食嫌迟采桑风雨无辞苦指日缫成白雪丝
　　腊时得雪喜重重春到而今雨又通麦自十分堪指拟更当力穑顺年丰
　　唆伊争讼真伊贼劝你休和是你师纵使胜来耕已废得便宜处失便宜
　　李守兼戒事魔十诗
　　劝尔编氓莫事魔魔成刬地祸殃多家财破荡身狼籍看取胡忠季子和
　　白衣夜防説无根到晓奔逃各出门此是邪魔名外道自投刑辟害儿孙
　　金鍼引透白莲池此语欺人亦自欺何似田桑家五畆鸡豚狗彘弗违时
　　莫念双宗二防经官中条令至分明罪流更溢三千里白佛安能救尔生
　　生时只遣事犁鉏有智宜令早读书莫被妖僧相诱引此人决脊尚囚拘
　　蚩蚩女妇太无知吃菜何须自苦为料想阿童鞭背后中心虽悔何能追
　　僊居旧有祖师堂坐落当初白塔乡眼见菜头头落地今人讳説吕师囊
　　贵贱家家必有尊如何舍祖事魔神细思父母恩难报蚤转头来孝尔亲
　　肉味鱼腥吃不妨随宜茶饭守家常朝昬但莫为诸恶底用金炉爇乳香
　　官家为是爱斯民临遣知州诲尔谆愿尔进知庠序教怕嫌尔做事魔人













　　赤城志巻三十七
　　钦定四库全书
　　赤城志巻三十八　　　　宋　陈耆卿　撰冢墓门
