<!-- { "loadSidebar": true } -->
　　庙在州东南一百步康定二年李守防即庙建学初庙在州治后景祐二年范守说徙东城之维时未建学也李守既建学于其东得故版掾舎遂以钱易之复迁庙焉自是庙学一新矣皇祐二年吕守士宗创屋五十楹寻坏绍兴十九年宗守颖三十一年黄守章乾道元年黄守然七年朱守江皆重修之淳熙七年唐守仲友始大修更防门两庑及斋舎绍熙元年江守乙祖辟县学宗学【先是赵守汝愚欲建学未果至江始成之】庆元五年叶守籈奉防辟武学惟大成殿久欲压歴三政不果造造于开禧元年叶守笺殿之后有明道堂堂之上有稽古阁阁之后有直舎有上职事位七诸生斋六【伸道敏行潜心居仁尚友育英】有肃仪位祭器司计二库而庖湢之属不预焉葢大纲畧具矣嘉定四年黄守防作櫺星门又为两夹室易州学额创小学【以三十人为额置教谕一员食减半】増大学生食又捐钱买田造祭服祭器先是尤守袤立思贤堂【祠毕文简公士元章文简公得象元章简公绛皆旧侯有恵政后至宰辅者也】三老堂【祠罗提刑适陈侍郎公辅陈詹事良翰皆乡之名徳后进尊慕者也】后有颂僖堂【祠宗守頴黄守章朱守江唐守仲友江守乙祖皆有功于学者也】有谢丞相祠至是复建四先生祠【濓溪周先生惇颐明道程先生颢伊川程先生颐晦庵朱先生熹】谢上蔡祠【因上蔡子孙流落于此召至给官带月廪其母子四人有差仍买田俾奉祭祀遂又立此祠】于思贤颂僖益二位【赵忠定公汝愚黄守然】诸祠多迁徙嘉定十三年赵守彦纾合建于明道堂之东偏仍更造直舎十五年齐守硕重造櫺星门葺众斋修祭器一千二百学之庶务可谓毕举矣【唐守记云本朝以恢儒为家法自庆厯讫绍兴命教益广太上皇帝首善辇毂欵谒临幸亲勒石经以风厉学者圣主服慈训复举缛典桥门观聴益盛肇建华阁严奉奎画増饰黉舎轮奂一新教风所被无间幽逺矧在甸服敢不钦承仲友世以诸生受国恩淳熙庚子奉命假守嵗丁大祲夙驾至郡既谒　先圣行视学宫将就倾圯惕然念非宣化所宜顾民艰食事有叙既登麦命临海令葺大成殿易腐苴罅坚致可久至秋中熟乃议修学辟庭高门崇垣修庑论堂书阁因旧而葺鸠工度材虑吏并缘乃集乡之搢绅推其贤能者三人庀役事择僚属四人助之以吏卒谨饬者行文书给呼召如作私室官不知役始作于壬寅孟春毕于首夏庭宇夷直规制宏壮悉过于旧材良匠能可支百载夫以天子命郡置学选明师教士以徳行道艺以培植风化震荡习俗使人知有礼义以胥训胥保于平康辑睦之地乃王道之本生民之命不可一朝缓养薄则不足移体居陋则不足移气青衿挑闼而不逊业则风俗之茍简熟烂至于扞格而难入无怪也兹郡迩辟雍之流而以水火风旱之相仍补败不给顾视叹咨以迄于今又因循而不修守之罪大今捐数千缗而贤士大夫乐与共成岂独守之责塞实亦成前人之志副多士之愿然乡之贤士大夫劳其心力而守防成此非天子之徳厚而朝廷之化深与喜其成而推其本言之不足而至于咏歌诗其可无作诗曰有学之宫既久斯圯匪乡之英孰葺而起伊乡之英匪为我劳辟雍之化其流滔滔有庑斯防有门斯闶多士复来居移气壮台山巍巍江流逶迤有学之宫与江山齐既安尔居既鼔尔箧青青子衿曷孙尔业我风斯移我俗斯美诏尔多士毋负于天子　刘尚书爚四先生祠堂记云嘉定五年春正月天台郡学始建四先生祠郡侯豫章黄防使来言曰故侍讲文公朱先生道为世师台之士受业于其门者众淳熙间浙东大饥诏起先生为常平使者部内赖以全活而于台人栉垢痒为徳独厚葢尝比屋设位而祝之盍祠于学宫然先生之道濓溪周先生伊洛二程先生之道也故祠四先生焉庶几邦人有所向慕而兴起愿子有以发其端爚惟黄侯因邦人怀先生之徳而欲慰其思复推原先生学道爱人之所自出以风厉之其于化民成俗之意笃矣然四先生之道孔子孟子之道也今学者孰不曰师孔孟得其言孰得其所以言不入于清虚则溺于浅陋本原不正末流益逺是以义利不明习俗以坏儒者遂可厌薄天下不复见治古盛时然则长民者盍亦反其本矣今侯之牧其民也芟夷暴彊封植善良政既行矣侯曰未及乎徳礼也乃建是祠率诸生而舎菜焉执事以序雍雍如也礼成而退有进而言曰先生之容则既瞻而仰之矣先生之道可学而至乎侯曰善哉问吾尝闻之维皇上帝降衷于民本然之性无不善也学者穷理以致其知反躬以践其实则施之家而顺达之国而理措之天下无所处而不得其当乃若趋其名以为高入乎耳而出乎口则非四先生之所望于后学也余既嘉侯之为邦知所本而其所以教人者又亲切而着明可尚也已于是乎书　水心叶侍郎适上蔡祠堂记云谢良佐字显道受业二程与游酢定夫杨时中立皆为高弟号上蔡先生学者宗其传谓顔冉复见也不幸遭党人禁锢未解而卒诸子避冦迸逸一死楚一死闽独克念者落台州绍兴六年给事中朱震子发奏官之寻亦死克念有子偕三子无衣食替人承符引养老母嘉定五年太守黄防子耕修郡志访求故家得之请见抗宾主礼给冠带钱米买田宅祠显道于学在二程后郡人惊异曰自黄太守来他日邦赋之没于羣奸者一收敛公使之消于妄费者悉减节遂能以其余兴小学作櫺星门増太学生食服有珩韠器有罍簠又设熸火立养济葬丛骸政通化达生死润赖此吾等所知也惟上蔡事不可解甚或嗤笑曰奚不切若是哉夫意有逺近知有难易诗曰烝我髦士近也又曰续古之人逺也兴小学近而易知也祠上蔡逺而难解乎道非人不行不行而天地之理不章古今大患也先王比聨闾附而教其人不敢薄也然其致道而成材者几絶都旷国不一遇焉故尊之贵之珍之重之哀其死也尸祝以神之禄位以延之更世千百犹未也葢公之也若使人奋其私智家操乎异说各不相统而以已之气血所胜者为善则道徳坏而义理灭矣解子耕之举者宜曰独上蔡事尤长非不切也昔正考父饘粥于鼎循墙而走其后孔子生而孟僖子命其子学礼焉谢氏之困于庸奴久矣子耕既洗沐之列于士大夫安知无达人出复佐二程之道斯可以占天意矣然则余之不切不愈甚乎　又三老先生祠堂记云学者聚道之地而仕所由出也或畔道从利茍荣其身欲复于学弗可受矣况可祠乎台州之学得祠者三人罗提刑适陈侍郎公辅陈詹事良翰提刑用不究故事不显余闻邹浩言熙丰外贵人视民甚蒿莱芟燎恨不力也是时能慷慨建白保赤子以对天命惟江都令罗适弋阳令董惇逸二人而邹公独谓罗公见而得之然则推于所不见而不畔道审矣方靖康忧恐惩艾已泮岂不尚合侍郎发明四肢心腹之论无过此矣竟失指逺去然后彷徨宗周卒成分裂之祸及隆兴英睿愤激大势宜若遽振詹事力守絶和不弃地之防最专一也使坚忍待之敌久当荡析岂遗种至今哉虽绍兴复用而巳与大臣异议终不留虽乾道再入而既为近习擅事迄自退二公任谏诤位从官立朝本末天下诵之岂惟不畔道而固行道道虽难行而不茍荣其身而止也士在天地间无他职业一徇于道一由于学而巳道有伸有屈生死之也学无仕无巳始终之也集义而行道之序也致命而止学之成也后世地或千里无学其君子以意行道晚进阔逺不知所从庆厯后名一功着一善往往复之于学矣今其秀人美士羣萃而校处朝夕瞻顾拂拭像服如三老之存春秋盥荐饔醴芳苾如三老之飨而又仰其大节俯其细行无不皆可师也为聚道之助不既多乎或疑侍郎不右移公学术若少异然按程公亲为孔文仲排劾而与孔公并党籍史记晏婴非孔子而论语称善与人交两贤哉】
　　临海
　　庙在县西南二十步景祐四年令师道即庙建学崇寜中学徙附于州后废庙经乾道九年火淳熙二年赵守汝愚复新之
　　黄岩
　　庙在县南二百步旧在县东三里治平三年令许懋即庙建学元丰六年令翁仲通徙今地宣和二年燬于防五年令王然重建开禧元年火二年令赵湜又新之嘉定九年令陈梦建作直舎
　　天台
　　庙在县东南二百步旧在县西南四十步皇祐中令石牧之即庙建学后三徙至今地淳熙中令赵公植作廊庑斋庐嘉泰二年令丁大荣重新之嘉定元年令詹阜民创明伦堂上为尊经阁十一年丞陈逵重建大成殿【学前瞰溪其流旧酾为三古防云三水共一流此地出公侯先是举人多折北绍兴二年大水其流适合自是举不乏人云　陈宻学襄记云孔子圣人之大备者也使得百里之国以为政于天下虽尧舜不可及已为天子者不以有已聴命以治其天下为诸侯者不以有已聴命以治其国则必期月而为东周矣惜乎天民之不遇命也自唐以来天下郡县始立孔子庙追尊王爵春秋释奠天子以下皆执弟子礼世以为尊用孔子之道如是岂其然也生而有盛徳于民死以祭礼报之如曰尊用其道则未也天下之文弊久矣自周迄于今冝黜浮伪尚忠实百物或有失职者宜正名王泽或有壅滞者宜任大臣逺邪佞官政或有冗滥者宜进官之贤者以黜不贤者若夫教或有未至者宜兴立学校隆师儒礼或有未修者宜教民冠昏丧祭乐或有未作者宜攷五声十二律放郑卫豪杰或有未出者宜拔贤材举逸民鳏寡孤独或有未养者宜弛力舎禁授田以制取财以节民之蠧或有未去者宜黜佛老夷狄之患或有未备者宜足兵孔子之道用之则必先于此数者夫能立庙以守其祭祀尚未为得礼者而况于用乎天台县有孔子庙不修县令石牧之始至嵗十月相县之东南隅大作新庙为屋总六十有二楹先植正殿塑孔子南乡左右十哲曽子自余门弟子六十有一人与诸儒传经者二十有一人皆图之壁间各以其所追爵等降如周之服冕圭璧惟孟子荀况扬雄韩愈氏服儒服焉中立讲堂图古之舆服礼乐之器于其两壁间又设学舎生师讲习咸有位序祭器在西房庖厨在东房周囘门廊环以墙宇又考古器作笾豆簠簋樽罍俎爵之属十二月庙成明年春秋释奠入而行礼生徒兴事品物如制像图尊严笾俎新嘉神明燕喜人物观化先兹邑民不识儒学又故庙湫隘与民杂居侮慢不尊至是耳目开觉始有学者嗟乎石君可谓有志矣区区一小邑而能为孔子立庙制度以礼春秋以时祀之俾民不忘是以无愧于心如其欲用孔子则天也非力之所能及也天其不欲以斯道觉斯民也则亦巳矣乎如欲以斯道觉斯民也石君之志其必有遇矣】
　　仙居
