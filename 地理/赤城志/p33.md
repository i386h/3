<!-- { "loadSidebar": true } -->
　　桐栢崇道观在县西北二十五里旧名桐栢唐景云二年为司马承祯建回环有九峯【玉女卧龙紫霄翠防玉泉莲华华林香琳玉霄】自福圣观北盘折而上至洞门长松夹道孙绰赋所谓防落落之长松是也吴赤乌二年葛元即此炼丹今有朝斗坛洎承祯所建堂有云五色因禁封内四十里毋得樵采又传承祯所居黄云常覆其上故有黄云堂元晨坛【自颂云堂号黄云俯防真炁坛名元晨仰窥清景】链形室鳯轸台朝真龙章阁又有众妙台【盖以篆八方三体写道徳经于巨幢置台上故云】台下有醴泉后皆芜废太和咸通中道士徐灵府叶藏质新之梁开平中改观为宫有钱忠懿王所赐金银字经二百函及铜三清像【忠懿自为记夏英公竦亦有经藏记】周广顺二年朱霄外建藏殿国朝大中祥符元年改今额政和六年建元命殿又有御书阁閟三朝宸翰及髙宗所临晋唐帖阁今不存绍兴二十二年杨和王存中重建三清殿曹开府勋建三门曹又于观北结庵赐号冲啬云【唐崔尚碑云天台也桐栢也代谓之天台真谓之桐栢此两者同体而异名同契乎道无不在夫如是亦奚必是桐栢耶非桐栢耶因斯而谈则无是是无非非矣而稽古者言之桐栢山髙万八千丈周旋八百里其山八重四面如一中有洞天号金庭宫即右弼王乔子晋之所处也是之谓不死之福乡养贞之灵境故立观有初强名桐栢焉耳古观荒废则巳久矣故老相传云昔葛仙公始居此地而后有道之士往往因之坛址五六厥迹犹在洎乎我唐有司马链师居焉景云中天子布命于下新作桐栢观盖以光昭我元元之丕烈系绥我国家之永祉者也夫其髙居八重之一俯临千仞之余背隂向阳审曲面势东西数百步南北亦如之连山峩峩四野皆碧茂木欝欝四时并青大岩之前横岭之上双峯如阙中天豁开长涧南防诸泉合潄一道瀑市百丈垂流望之雪飞听之风起石梁翠屏可倚也琪木珠条可攀也仙花灵草春秋竞发幽鸟清猿晨暮合响信足赏也始丰南走云嶂间起剡川北通烟岑相接东则亚入凔海不逺蓬莱西则浩然长山无复人境摠括奥秘欝为秀絶苞元气以混成镇垕地而安静非夫神与仙宅仙得神营其孰能致斯哉故初营天尊之堂画日有云五色浮霭其上三井投龙之所时有异云气入堂复出者三书之者记祥也然后为虚室以凿户起层台而絫土经之殖之成之翼之缀日月以为光笼云霞以为色花散金地香通元极贞侣好道是游斯息防我链师孰能兴之链师名承祯一名子微号曰天台白云河内温人晋宣帝弟太常道之后祖晟仕隋为亲侍大都督父仁防唐兴为朝散大夫襄州长史名贤之家奕代清徳庆灵之地生此仙才以为服冕乗轩者宠患吾身也击钟陈鼎者味爽人口也遂乃捐公侯之业学神仙之事科箓教戒博综无所遗窈防夷希防妙讵可识无思无为不饮不食仰之弥峻巍乎其若山挹之弥深湛乎其若海夫其通才练识瞻学多闻翰墨之工文章之美皆忘其所能也链师蕴广成之徳睿宗继黄轩之明斋虚而求将倚国政侃侃然不可得而动也我皇孝思维则以道理国叶帝尧之用心宠许由之髙忠故得放旷而处逍遥而游闻链师之名者足以激励风俗暏链师之容者足以脱落氛埃以慈为寳以善救物神以知来智以藏往允所谓名登仙格迹在人寰奥不可测己矣道生乎无名行乎有精分而作三才播而作万物故为天下毋脩之者昌背之者亡故为天下贵况絶学无忧长生久视也哉道之行也必有阶也行道之阶非山莫可故有为焉有象焉曕于斯仰于斯若舎是居教将奚依损之又损以至于无为门既崇不名厥功朝请大夫使持节台州诸军事守台州刺史上柱国贾公名长源有道化人有徳养物甞谓别驾蔡钦宗等曰道以含徳徳以致美美而不颂后代何观乃相与立石纪颂以奋至道之光其辞曰邈彼天台嵯峨崔巍下临沧海遥望蓬莱漫若天合呀如地开烟云路通真仙时来顾我链师于彼琼台链师链师道入徴噏日安坐凌霄欲飞兴废灵观链师攸賛道无不为美哉轮奂窈窈茫茫通天降祥保我皇唐如山是常按此碑乃韩择木书至今珍尚之元稹记云嵗太和已酉修桐栢观讫事道士徐灵府以其状乞文于余曰有葛氏子昔仙于吴乃观桐栢以神其居葛氏既去复荒于墟墟有犯者神犹祸诸实唐睿祖悼民之愚乃诏郡县厉其封隅环四十里无得樵苏复观桐栢用承厥初俾司马氏宅时灵都马亦勤止率合其徒共执锯铝独持斧鈇手缔上清实劳我躯棱棱巨幢粲粲流珠万五千言体三其书置之妙台以永厥图不及百年忽焉而芜芜久将壊壊其支乎神启密命命攴于徐徐实何力敢告俸余侯用俞止俾来不虚曽未讫嵗奂乎于于乃殿乃阁以廪以厨始自础栋周于镘圬事有终始其识欤余观旧志极其丘区我识全圮孰颂锱铢免合徐志冯陈协夫　唐宗送司马诗云紫府求贤士青溪阻逸人江湖与城阙异迹且殊伦间有幽栖者居然厌俗尘林泉先适性芝桂欲调神地道逾稽岭天台接海频音徽从此间万古一芳春　宋之问寄诗云卧来生白髪览镜己成丝逺愧飱霞子童顔长自持旧游惜弥旷防尚日磷缁不寄西山药何由东海期　李峤送诗云蓬阁桃源两处分人间海上不相闻一朝琴里悲黄鹤何日山头望白云　孟浩然宿观诗云海泛信风帆夕宿逗云岛缅寻沧海趣近爱赤城好扪萝亦践苔辍掉恣穷计息防憇桐栢采秀弄芝草鹤唳清露垂鸡鸣信潮早愿言解缨绂从此去烦恼髙步凌四明踪得二老纷吾逺游意学彼长生道日夕望三山云涛空浩浩　郑薰宿诗云深山桐栢观残雪路犹分数里踏红叶全家穿碧云月寒岩嶂晓风逺蕙兰芬明月出林去吹笙不可闻　任翻宿诗云飘飘云外客暂起宿仙堂半夜人无语中霄月送凉鹤归髙树静萤过小池长不得多时住门开是事忙　李白题云天台隔四明华顶髙百越门标赤城霞楼栖沧岛月□屐逺登览直下见溟渤云垂大鹏飞波动巨鳌没风潮争泊涌神怪何翕忽观竒迹无倪好道心不歇鬱条摘珠实服药炼金骨安得生羽翰千春卧蓬阙　周朴题云东南一境清心目有此千峯挿翠防人在下方冲月上鹤从髙处破烟飞岩深水落寒侵骨门静花开色照衣欲识蓬莱今便是更于何处学忘机　章得象诗云万仞攀萝上翠岑豁然平地九峯心参差珠树和云出咫尺丹霄有路寻洞口碧畦长种玉坛边古篆欲生金桑田未变桃先熟唯见蓬莱水浅深元积中诗云九峯巍絶乱云屯石室琼台旧址存山崄宻盘之字径洞深髙辟丙方门碧桃花烂春溪暖紫玉箫沈月榭昏未觉台中光景晚人间归去见来孙　罗适诗云欲访琳宫入翠防满山烟雨正梅时神仙事秘人难问造化功深世莫知海近应通三岛信年多空见八分碑身中龙虎吞天地谁肯留心继链师】
　　福圣观在县西北一十五里桐栢山西南瀑布岩下吴赤乌二年为葛元建旧名天台【额乃元飞白书】西北枕翠屏上有三井号三絶之一泄为瀑布蔽崖而下状垂蜺数百丈有溅珠亭观前对灵溪东有栁泌史君宅号紫霄山居又有隠真中峯葢梁徐则所居之处唐咸通中刺史姚鹄因建老君殿得玉简上之【刻曰海水竭台山阙皇家寳祚无休歇】诏付史舘国朝大中祥符四年改今额天圣五年遣中侍投金龙有布衣孟合附诗以进诏重新之绍兴十一年置九天仆射祠【按众真记阙　　为九天仆射治天台山】三十年杨侍郎偰妻赵以老君殿建三清殿【栁泌玉清行云遥遥寒冬时肃肃蹑太无仰望蘂珠殿横天临玉虚下看白日流上造真皇居西牖月门开南衢星宿踈王母来瑶池庆云拥琼轝巍峩丹凤观长曳紫霞裾莹彻圣姿严飘飘神步徐仙郎执玉节侍女捧金书灵香散彩烟北阙路骈阗龙马行无迹歌钟声沸天驭风升寳座停景宴华筵妙奏三清曲髙罗万古仙七珍飞满座九液酌如泉灵佩垂轩下旗旙列帐前狮麟威赫赫鸾风影翩翩顾盻乃须防已是数千年　刘昭禹诗云鼇海西边地霄吟景象寛云开孤月上瀑喷一山寒人异发常緑草灵秋不干无由此栖息魂梦在长安张无梦诗云大台瀑布落青天观在天台瀑布边道士只今烧药处仙翁曽是种芝田龙居】
　　【古洞遗残雨鹤出高巢防破烟暂别灵溪游五岳不知重到又何年　李建中诗云永懐闲访道斗上上仙居瀑水磬声外桂花林影疎山名孙绰赋观额葛元书已负秋来约诛茅兴有余　曹松题瀑布云万仞得名云瀑布逺看如织拄天台休疑实尺难量度直恐金刀易剪裁喷向林梢成夏雪倾来石上作春雷欲知便是银河水堕落人间合却回】
　　白云昌夀观在县西北二十五里崇道观西唐大中六年建旧名白云庵乾道四年内侍郭守宁弃官入道乞改庵为观遂赐今额
　　洞天宫在县西北三十里玉霄峯上唐咸通五年道士叶藏质创道斋号石门山居十三年奏为玉霄宫周广顺元年朱霄外建三清殿徐灵府小録又云道士陈寡言尝隠于此号华琳今遗迹不存国朝大中祥符元年改今额有禹钟髙二尺其状如铎上有隠文又有一大钟汉干祐三年所铸
　　光明宫在县西北二十八里按唐徐灵府小録南桐栢北上一峯可五里许长庆元年灵府定室于此寳厯元年赐号方瀛国朝大中祥符元年改今额
　　昭庆院在县西北二十五里旧名佛窟唐大中六年建葢僧遗则卓庵之地唐防昌中废后道士刘处静复创圣祖殿越州刺史李褒奏闻赐号导元【张仁颖为之记】国朝大中祥符元年改今额中有七星阁唐咸通中物也
　　法轮院在县西北二十五里吴赤乌元年葛元卓庵于此感三真人降授以真一劝诫法轮妙经【按王简行院记真人曰蔚罗翘光妙音真妙光】遂建台号曰降真汉干祐中钱氏复为朱霄外新之仍造檀香像一百躯国朝祥符元年改今额
　　妙乐院在县西北二十五里即王乔仙坛旧名仙坛院吴赤乌二年建殿前有石泉名醴泉泉南有上真亭坛东有八角坛今废独院东有太子庵朝斗坛吹箫台瀛峯室故址尚存【铜钟一唐景龙二年所铸】国朝治平三年改今额
　　法莲院在县西北三十五里旧名莲峯唐咸通十三年道士叶藏质建国朝治平三年改今额
　　圣夀院在县北二十五里旧名延夀周广顺元年建朱霄外庵址在焉国朝治平三年改今额
　　仙居
　　纯熙观在县东南一十五里括苍山下羣峯迂抱谿谷水潺潺然旧名峡山吴赤乌元年葛元建初元游歴至此山有景云覆西北遂筑室为錬丹之所诏遣官吏建神舘仍赐号焉今丹井尚存后周长夀中诏加崇饰唐中和中火干祐中观之龙虎神梦于吴越王复新之国朝庆歴中又梦于邑士吴用尧修堂殿廊庑道士胡道崇剏建昊天阁政和中用尧之裔孙请改今额宣和二年燬于冦绍兴五年又重建
