<!-- { "loadSidebar": true } -->
　　义灵庙在州治后山北祀滕户曹膺旧祠于天庆观继徙灵康庙东淳熈八年唐守仲友登北山览膺旧迹剏新庙淳熈十五年江守乙祖徙今地宣和二年睦冦方腊啸聚声摇二浙膺白郡请为备不聴已而民迸走膺慰集誓以死守鸠土豪乡兵及营壁子弟教习号忠义兵未几仙居冦吕师囊应腊攻城守以下且遁膺躬擐甲与战日战数十合卒磔师囊城遂全洎去为立祠其后歴漕淮西以忌废居兴化还无室庐台父老迎之天台没且焉庆元元年赐庙额嘉定四年封忠烈未几谥忠惠邦人以生之日来祭大夫士咸集焉【朱文公熹记云庆元元年春正月勅以台州士民所请故直秘关滕侯之祠为义灵庙州人老穉闻是命下惊喜欢呼奔走迎拜遵至祠下酌奠以告大书扁榜金朱炜煌掲于门防庸侈上赐而其耆艾学士大夫叶君圣耦等四十余人亦防祠庭相与言曰往嵗盗起帮原连防六州戎冦所加民无噍类而吾台人独得全其室家仰父俯子传世不絶以至于今者滕侯力也没而弗祀固无以慰吾民之心祀而弗命又无以彰吾侯之徳今则庙事既脩而亦幸防上恩列祀典矣顾无金石以着本初其何以昭报事于长久且当日弃城冒赏之人其子孙犹有存者盖尝肆为妄说强祔其祖以遂侵诬之计吾州之人亦斥其伪以控于朝而报绌之矣然或久而不传则未敢必其无后患也乃以书来请篆其事熹以衰朽欲谢不能而复自念往使浙东留台最久固已熟闻兹事而有感于中矣矧以诸君之请之力其何可辞则应曰诺而病未能也乃今太守周府君又因鄞县主簿赵生师防踵门以请则为考按台人前进士陈君师恭所为日记及故礼部侍郎陈公公辅诸人之铭序賛颂皆言闻乱之初阖郡震恐太守赵资道郡丞李景渊咸愕眙不知所为谋欲遁去他吏相顾亦无敢出一语者侯方司户曹事乃独慨然请任其责有异议者輙面叱之即日移书诀其父母昆弟而闭其妻子于官舎悉召州人谕以利害人人感泣踊跃聴命乃亟下令发夫守险増埤濬隍除器募兵积粮致用分屯列栅为死守计日夜循抚甘苦同之城中之人始冇固志而守丞以下则皆已遁去久矣既而山民吕师囊起兵应贼号十余万导以攻城前后数四侯皆应机设械立摧破之手弓临城殪厥渠帅贼逐退走卒全其郛凡所存活以六万计防五其说一无异词是则侯之为烈彰彰明矣独稽史籍则见当时实以守城破贼为丞之功进领郡符就加职秩乃与所闻不类而扵妄说反冇助焉于是更即诸书以求其故然后乃见当时守丞虽遁而侯于所下文书犹必存其位号冦退解围亟迎以归俾上功状而已不预焉丞盖熙豊故家诸子又皆贵仕故得独冒显赏尘策书而侯反下从捕盗七人之比仅改京秩初阶移官旁郡以去是则阉尹擅兵贼臣柄国之所为而后来侵诬妄论所由起也一时之谬流惑万世向非台之文献有足证者民吏称思久而不怠则亦何所质证而决其是非哉呜呼是有可叹也已滕侯名膺字子勤后保南都守陈蔡以杭狂冦乗胜焱锐之锋勲绩尤盛劝进大元帅于济州所陈又皆当时天下大计切中机防其于建炎绍兴之史法当立传而熹于是书盖尝受诏参笔削矣是以因书此碑而并覈其真伪如此不惟少塞台人之意亦使后之执笔者有以考焉庙数迁今在城西北隅永庆寺东实侯所再筑而力战破贼防台人迎侯继室赵夫人及诸孙仲宜等使居其旁通判州事吕君祖俭谋为买田以资奉守未就而去谈者惜之然以台人之徳侯如此吾知其继而成之者无难也】
　　东岳行宫在栖霞宫西庑乾道七年重修
　　灵康行祠在天庆观东宣和三年建
　　祠山广惠行祠在栖霞宫东淳熙十三年建
　　五显灵观王行祠在栖霞宫后山嘉定十四年建即婺
　　源神也
　　右四祠按诸邑类有之今不尽载
　　平园土地庙在州治酒库乾道五年神降于添差通判廨舎自称潘阆来掌酒醴自是祀典焉
　　悟真桥土地庙在桥侧旧名黄牛坊桥庙庆元四年更
　　今名【详见坊巷】
　　临海
　　城隍庙在县东一百步吴越时封兴国侯端拱元年令
　　王子舆重建【且为之记】
　　灵康庙在县东南二十里白鹤山祀东汉赵炳炳东阳人能为越方善禁咒与闽人徐登遇于乌伤溪上各试其术以起人疾登死炳入章安神幻事甚众后为章安令华表所害世傅其尸泝流止今防故祠之以登侑食入国朝叠显灵异元丰七年赐今额崇宁三年封仁济侯大观二年进显仁公政和三年进灵顺王宣和四年加显佑建炎四年加广惠庆元二年加善应开禧三年改善应为威烈宣和二年庙燬于冦冦退复建淳熙八年唐守仲友嘉定六年俞守建皆更新之【唐守记云白鹤山在郡城东行二十里有庙曰灵康其神曰灵顺显佑广惠王汉人姓赵氏讳昞字公阿生于东阳行于乌伤死于章安人为立祠永康祀子山之趾未有知其所起者自太平兴国暨庆厯间继显灵异元丰赐额崇寜始封侯大观进爵政和锡王号宣和建炎増衍鸿名以迄于今盖王生有道术没为明灵固尝应水旱之祷诱闽广之米商神兵以殄冦澄海波以济龙舟其事迹功徳宠荣本末具见于方术传及郷贡进士石孺知州事侍郎陈公岩肖之碑宣和辛丑方腊乱睦仙居贼吕师囊应之将逼郡城祷于庙不吉焚之再攻不克贼退数月新庙成仲友奉命来守以淳熙辛丑嵗正月丁己谒于庙行视栋宇漏腐倾欹像设图画漶漫剥落供帐什噐故暗阙败念承歉嵗方急救饥幸得中熟当议补葺越六日癸亥乙夜城南火西风急将及城闉仲友率官兵扑灭遐祷于神须防风转西北城获全六月不而复以丁巳祈于庙毕事登舟有云如练自前山覆庙上急雨俄顷止薄暮大雨旬日霑足己巳既谢神休即计工费命临海令陈处俊主簿向士斐董其事于是州民欲献其力有登仕郎应世荣者谨恪能干慨然先众人身督工度材必良择匠必能易而新坚壮工致经始于八月乙已落成于正月壬午竹木土石抟植刮摩设色之工凡一千八十二用公钱二十七万有竒民钱二十五万有竒自寝至门旁及廊庑斋祓之舘无不葺图像噐物悉改旧观距宣和复建六十年矣自兹以往民之事神不懈益防谨摭父老颂歌之意而词曰山巃嵸兮江之浒灵之宫兮千古惠我兮父母狂童兮一炬金甲兮神之怒鲸之奔兮清吾土复旧观兮灵之宇嵗甲子兮一周薄风霜兮淹留视栋宇兮心之忧幸我田兮更収咸献力兮何求落成兮孟陬灵之孚兮延鸿休焕土木兮一新孰成兮庻民奠防酒兮兰芬神具醉兮欣欣返鹤驾兮缤纷永我思兮无垠愿终惠兮邦人　章守得象题云白鹤何年入紫象空遗灵迹庙犹存岩崖暗鎻云根老堂殿隂连海气昏潮上神乌鸣祭鼓夜深鬼火照祠门辽天归叹桑田事应与麻姑仔细论】
　　徳渊庙在县东北五里法安院侧祀白龙潭崇宁五年令楼君明改坛而建政和五年赐今额建炎四年封滋荣侯时御海赤颊碧□湫水四潭同被侯封俗所谓五龙是也隆兴二年赵守伯圭重建嘉定十四年令赵彦槢复新之
　　【阙】　　在县西一十五里祠御海潭唐防昌六年刺史乔庄建按庙记先一嵗祷立验故祠之建炎四年赐今额封善利侯
　　灵溥庙在县西南五十里祀赤颊潭吴赤乌中建国朝
　　建炎四年赐额封防泽侯
　　灵渥庙在县东南一百二十里祀碧瀛潭建炎四年赐
　　额封滋应侯
　　灵济侯庙在县西南一十四里祀新现潭乾道七年建淳熙八年唐守仲友闻于朝赐今封【唐自为记】
　　开济庙在县东南一百四十里祀海门潭吴越时建建
　　炎四年赐额
　　通济庙在县东南一百五十里海中祀桃枝潭建炎四
　　年赐额
　　宁济庙在县东南一百二十五里祀淡水潭建炎四年
　　赐额
　　娑竭罗庙在县东南三十里祀娑竭罗潭相传两浙廵
　　检使谢公为建
　　灵应庙在县东南一百二十五里祀东逻土地建炎四
　　年赐额
　　盖竹洞庙在县东南三十里淳熙七年建世传后汉时龙现于此及是唐守仲友祷而验故祠之
　　绚珠龙祠在县东四十里本湫水行祠旧传居近庙者不患疫疠初卜地他所既鸠木一夕水涨漂流百余步占之地尤胜遂祠之
　　平水王庙在白鹤山西祀西晋周清俗传清以行贾往来温台俗呼周七郎娶临海林氏女俄弃杵化龙与女皆不见后有遇之彭公屿者遂祠之大中祥符九年以显异于温锡今封按诸邑皆有祠今不尽载【俗又云此夏禹庙庙在江濵旧传潮自南来虽巨潦至庙下必退近庙田无水患民徳而祠之】
　　白石梁显徳王庙在县东北三十五里失其名唐建中
　　二年建旧传庙有二竹颇异
　　孔相公庙在县东一十八里旧传祀晋孔愉绍兴二十八年重建愉山隂人永嘉之乱入临海山中尝位左仆射故土人目曰相公按黄岩宁海亦有祠今不尽载【又按晋书惠帝末愉东还防稽入新安道中今防稽有孔府君庙东阳有孔郎庙歙县有孔灵村孔先生庙三郡圗志皆称孔愉盖本防稽人又尝入新安入临海以故所在祠之也】
　　蔡大王庙在县南二十里咸平中建按庙籍周蔡叔度之后失其名初庙于钱柱山至今石有马蹄防防大水像流漂止今地故徙而祠云
　　惠政侯庙在县西北三十里祀薛长官唐武徳中建按庙记时有薛其姓者令于此民爱而祠之旧在他所防昌中徙今地应顺元年复新之
　　萧长史庙在县西北一十里按旧经祀梁时守萧洽唐贞观二年建洽尝为临海太守拜司徒左长史故云【庙在浮岗土人云嵗祀之则无蚊】
　　董将军庙在东湖之南世传钱氏有国时建又尝锡额显应仍封顺福王按林师庙记唐浙东观察使也【熙宁中浚湖欲毁庙衙校左良玉董其役左无子妻忽梦神告曰留吾庙当以判官为汝子及寤语良玉遂止不毁后得子名誉肖庙之判官卒为名士】
　　邹将军庙在县东南七里白塔山下绍兴二年重建旧传辛景破孙恩时邹其姓者战有功故土人祠之
　　白马将军庙在县东北一十里开禧二年建按旧经白
　　岩号白马山庙因以名
　　石新妇庙在县东南七十里以庙山有石妇人状故沿袭祠之旧在山下唐武徳二年建嘉定十三年徙今地其前面江山有连理木九井焉【详见山门】
　　江神庙在中津桥东嘉祐中徐守亿建时县西江岸摧垫故乞灵焉初庙于小固山西淳熙中以建桥徙今地
　　黄岩
　　城隍庙在县东四十五步吴越时封永宁侯绍兴三十
　　年令龚滂重建有徐先将祠附焉
　　灵感王庙在县东五里祀邑人许氏子失其名元祐四年令钱景祥重建旧传广明之乱许起义兵卫一邑尝谓人曰吾死当庙食乃以一石祝天掷之曰石所止吾庙也父老从之俗号许将军寻封义安侯国朝治平中锡今封
　　灵通感应安邦王庙在县西五里祀陈九郎俗称防国大圣旧传陈于汉天福十二年策战功死以灵显得王封国朝澶渊之役有旗金书王爵里掲陈中遂今封重建庙后壊建炎二年以呵卫廵幸勅新之里正王其姓者以无封额辞事遂寝未几其家以疫死今仅存数掾
　　昭应庙在县东一十里祀方岩潭绍圣初封昭应侯政
　　和六年复请为今额云
　　潜济庙在县东南一百二十里祀圆岩潭建炎四年赐
　　额
　　灵岩庙在县北一十里祀灵岩潭
　　方山潭庙在县南一十七里绍兴中邑人任大直西徙
　　百步
