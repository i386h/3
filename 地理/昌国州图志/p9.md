<!-- { "loadSidebar": true } -->
　　隋帝庙在洋山大海中唐大中四年建黄洽记云海贾有见羽卫森列空中者自称隋炀帝神游此方因宇而祠之或谓神逰之説不经陈棱伐流求国庙于岱山因其臣而祀其君如长沙祀定王而并祀髙文二帝之意往宋建炎四年车驾幸海道以炀帝不可加封特封其二妃为惠妃顺妃夫人为明徳夫人敕藏于庙复刻诸石嘉定十七年七月郡人防斋袁甫记
　　徐偃王庙在州东地名翁浦俗呼为城隍头十道四蕃志云徐偃王之翁洲以居其址今存按史载偃王之败北走彭城武原东山下以死疑非此海中而韩文公为衢州庙碑乃记或者之言曰偃王之逃战不之彭城之越城之隅弃玉几砚于会稽之水则十道四蕃志可信矣
　　关王庙在州城之东
　　陈大王庙在蓬莱乡之岱山王讳棱姓陈氏【缺】长威隋大业中航海伐流求国俘斩颇众事见隋史庙记云一夕风雨如晦海潮奔涌有巨石浮潮而上岱山场亭户莫【缺】者负至数里竪其石于墩上若有神物慿之称曰吾隋朝陈将军也语毕罔然如闻空中隠隠有甲马声逾时不絶乡民聚观撼之莫能动因异其事即其地而庙焉一境之人惟神是赖雨以时疵疠不作遂请于朝赐英感庙额时往宋庆元元年也淳祐九年进士周毅夫述侯之隂功率人士诣府以白加进爵其词曰【敕庆元府昌国县岱山镇英感庙神朕闻海上神山烟霞缥缈为灵异所宅昌国相望蓬莱而岱山固非寻常岛屿也尔庙食兹土御灾捍患事迹暴着旧矣迩者雨旱魃于一区风冦帆于半夜閧市之民赖以缺　庸非尔力哉部使者以闻宜启缺　特加徽号尚思灵济之义以庥我民特封灵济侯】
　　黄公祠在东海中下沙晋天福三年建旧图经虽有之其实未详按晋贾充问会稽于夏统统曰其人循循有大禹之遗风太伯之义逊严光之抗志黄公之髙节而会稽典録亦称人材则有黄公洁已暴秦之世然则四皓之一也至西京杂记乃曰东海人黄公少能幻制蛇虎尝佩赤金刀及老饮酒过渡有白虎见于东海黄公以赤刀厌之术不行为虎所食故张平子西京赋曰东海黄公赤刀奥祝冀厌白虎卒不能救挟邪作蛊于是不售按据不同今两存之
　　烈港庙在金塘之烈港乃广徳张王行祠也往宋绍兴二十年都巡检使李全建













　　昌国州图志卷七
　　昌国州图志后序
　　昌国州志成于是乡儒而耆者之编视旧志寓详于约有是事则有是辞凡异时荒唐缪悠之载悉皆删去而其良法羙意则谨书之子曰殷因于夏礼所损益可知也周因于殷礼所损益可知也猗欤盛哉圣朝本三代之仁是用车书混一统纲制度以渐举行观是集者亦粗可知是州之所损益也志之成实达噜噶齐阿噜【缺】之力皆可书戊戌之秋八月告朔冯福京跋








