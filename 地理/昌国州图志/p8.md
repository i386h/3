<!-- { "loadSidebar": true } -->
　　归附后增葺殊胜为本州祝圣道大徳元年住持觉明建龙峯亭【于山门内】
　　田三十六顷二十畆
　　地一十顷四十八畆
　　山六十五顷一十二畆
　　吉祥寺去州三十里富都乡之锦沙九峯环列一名九峯山始寺之未剏山之南有香栢岩极峻峭人迹罕到常隠隠闻钟磬声唐开元间髙僧惠超居其中草衣木食戒行精苦阅十三代往宋咸平有真有悲者继之善诵神咒乡民归敬丁县尉渐为舍基请真公迁其居于山之麓便民祈祷庆厯改元文珍嗣其业丁县尉因改为院治平元年赐额吉祥自是层观杰阁金碧辉煌茂林修竹荫荟防宻为一方名刹咸谓之小天童建炎初给事中黄龟年施辟支佛牙舍利盈缀时见五色绍兴十八年法宁建阁藏之嘉熙三年余参政天锡请以显忠崇孝为额归附后大徳元年住持僧浄怡重建选佛堂州判冯福京为记【昔明道程纯公尝入僧堂适覩饭次趍进揖逊之盛喟然叹曰三代礼乐尽在是矣盖谓其徒严整威仪虽一食顷未尝少懈而吾儒序序之闻或有时而乃不如也学泉居士縁起于定来佑昌国每见海上诸丛林中清规浄戒执持坚固不同他所与时俱迁固不能不纯公之叹逰山之屐矧敢倍法堂而着耶是邦惟锦沙为甲刹规模气象与天童雪窦相颉颃又不特甲是邦而已住持悦翁禅师浄怡卓锡且七年无世间心同世行事修漏补苴撤小成大涂暨丹艧周徧而中外视始至日益加庄严而犹未惬也顾从逰之荐广而香积之莫供置斋料库给以长生之本而资其息虑干溢之不常而食轮之莫转置藏冰室储其所售之直以为之备作外山门所以指修行之路增髙海岸所以护常住之田衣鉢是捐成此利益安处徒众大振宗风吉祥之名至逹天聼歳在丙申防持圣防来自五云猗欤盛哉自有此山得未曾有故凡天龙鬼神之众以及肖翘动植之征获被光宠既与海狱相为无穷矣惟选佛之歳久弗治随宜整葺则有西扶东頽之患遂发心誓缺　　　更新之缺资日积月累始鸠工于丁酉之仲春龙象蹴踏欢喜赞叹遂讫工于是年之冬孟眼前突兀始若化城轩豁靖夷倍蓰于旧牕牖帘帷巾单床席率皆新洁无一阙遗乃谒记于居士将寿诸石以起夫作任止灭者之膏肓居士与悦翁为方外契不得辞为之言曰我得佛心证诸究竟能以珍寳种种供养十方如来旁及法界六道众生此非吾竟中补陀落迦紫竹林大士之言乎悦翁悟此能使身心二俱捐舍身血骨肉与众生共故私财之不蓄而斯堂之有成夫岂若黄檗先师谓天台神僧为独知自了者哉前后三三来居此堂如祗陀林一千二百五十沙门闻钟声同来食处朝明夕昏作何活计一切惟心万法惟识声闻初学未能顿悟妙明真心与善知识聚散起止念念不断以思惟心生分别识诸佛浄土由此心识罗刹鬼国亦此心识反复手间天地悬隔有心无邪有识不蔽是真佛子是名善学菩萨道者试观世间醪醴膳羞羶芗之味众生啖之如蚋饮醯菩萨见之如蛊毒药笙簧琴瑟靡曼之声众生听之如雌下风菩萨闻之如涂毒鼓珠璧锦绣髙明之室众生居之如虱处鬛菩萨避之如荆棘林妻子眷属纒绵之爱众生恋之如蛾赴烛菩萨厌之如猛火聚世间诸有毕竟非实烦扰尘劳无可贪爱能令乐国成就苦海能令善根增长恶业凡夫见闻发意勇猛如何出家受具足戒剪除须髪着壊色衣舍菩萨见作众生见心识颠倒一念差别饮蛊毒药击涂毒鼔行荆棘林堕猛火聚皆其自作非由外来善哉悦翁是于曩昔圆通六根谛观三业生厌离想杆劳忍苦成大佛事于刹那顷心华发明海藏天宫楼阁栏楯龙翔凤舞雷动风行诸佛境界一时顿现从腐烂处生光明云从浊恶处作清浄土善哉悦翁无始宿债应当酬毕然而慈悲广大有进无退此则佛祖之所付嘱悦翁勉哉翁本台之仕族舍俗受具敌论宗乘领众主席徧涉禅防若金陵之开福及安吉之天圣皆作殊胜如在吉祥虽然师开幻众建立世界我出幻语遂成葛藤若当来世后五百歳有一居士与一比丘逰行国土宴坐宫摩挲此石相视而笑犹如转轮面面相似了如佛法无变异处过见未来平等不动凡此堂中诸禅衲子如驾车牛随机努力未悟令悟未证令证则建是堂者为十方如来本起因地不然犹蠧米虫而坐鬼窟月化日迁不脱迷倍则居是堂者为负悦翁三摩鉢提之修甚可畏也居士作是言已顾悦翁曰仁者其言也讱余言得无费乎翁画一图指谓余曰居士虽言而实未尝言殆重见世尊掌中摩尼珠耳居士谓谁潼川冯福京也时大徳元年腊月八日记】
　　田四十五顷十四畆
　　地六顷一十六畆
　　山七十三顷四十二畆
　　延福寺在富都乡之三都旧名罗汉院唐光化二年僧法融所建往宋祥符元年赐寺额寺有五百罗汉像妥以杰阁寳祐五年赵节使请以继善衍庆为额
　　田四十三顷七十八畆
　　地九顷五十五畆
　　山六十三顷七十七畆
　　万寿寺在富都乡之五都旧名永福往宋建隆元年建治平元年赐今额寺有秋荪緑叶紫茎生于山深林宻中名曰万夀香
　　田四十九顷三十二畆
　　地九顷五十五畆
　　山一百二十八顷四十三畆
　　兴善寺在州富都乡之溪口名曰凤山以山有凤舞之形剏于往宋治平元年赐寺额淳祐十年应叅政请以教忠兴善为额
　　田八顷九十九畆
　　地五顷六十一畆
　　山二十顷六十六畆
　　回峯寺在金塘乡之岑江往宋建隆元年建赐今额丞相王荆公尝到有诗【见名宦类】
　　田六顷六十五畆
　　地七顷八十八畆
　　山十顷七十九畆
　　隆教寺在富都乡之七都汉干祐二年建后烬于火僧清【缺】度土奠基迁于【缺】屏大元混一后住持行圆重建选佛堂
　　田十六顷七十八畆
　　地七十顷六十七畆
　　山二十四顷四十七畆
　　祖印寺在州治东南寺元在朐山旧名蓬莱晋天福五年建往宋治平二年赐今额嘉熙二年邑令余桂迁至此以接待寺并而为一
　　田三顷四十六畆
　　地五顷七十九畆
　　山十四顷七十六畆
　　保宁寺在安期乡之马秦山旧名保安晋天福元年建往宋治平二年赐今额
　　田七顷三十二畆
　　地四顷三十六畆
　　山十五顷五畆
　　潭石广福寺在安期乡之二都旧名崇夀往宋端拱二年建熙宁元年易名夀圣绍兴三十二年赐今额田一顷二十五畆
　　地二顷九十四畆
　　山四顷五十一畆
　　华云寺在蓬莱之朐山旧名香兰周显徳七年建往宋髙宗南渡改锡今额郡人迂斋楼公有跋石刻尚存田三顷一十九畆
　　地四顷三十一畆
　　山四顷九十四畆
　　普明寺在蓬莱岱山古泗洲堂窣堵波二以铁为之世传阿育王所铸钱氏忠懿王寘之于此往宋大中祥符中赐今额
　　地三十六畆
　　山三十三畆
　　资福寺在蓬莱之五都晋天福八年建
　　田一十一畆
　　山一十三畆
　　封崇寺在安期乡之桃花旧名资福又名资国周广顺元年建往宋大中祥符三年赐今额
　　田四顷三十五亩
　　地一顷四十四亩
　　山八顷一十二亩
　　保安寺去州东北金塘乡之兰山汉干祐二年建田三顷四畆
　　地一顷二十畆
　　山七顷九十四畆
　　广福寺在金塘乡册子山与回峯寺隔一渡剏于往宋治平间赐额夀圣淳祐改名广福
　　田七顷三十九畆
　　地八十五亩
　　山十顷五十九亩
　　翠萝寺在金塘乡之海西成于唐开成废于防昌往宋建隆中锡以铜钟吴越国受封奉国又镇以铁塔寺一名金钟
　　田四顷五十九畆
　　地二顷二十八畆
　　山六顷九十三畆
　　化成寺在金塘乡之烈港旧名罗汉汉干祐元年建往宋治平二年赐今额
　　田一顷五十六畆
　　地二顷二十九畆
　　山二顷十二畆
　　普济寺在金塘周广顺元年黄檗山僧神静开山名山门院往宋治平二年赐额
　　田一十三顷十七畆
　　地三顷六十九畆
　　山八十九畆
　　梵慧寺在金塘唐咸通间建汉干祐二年名夀圣往宋开寳二年改名超果治平二年赐今额有佛殿记临川侯晏敦复撰时建炎辛亥也晏公咏方文梅诗挜槛欹檐一古梅防畨有意唤春回开花自许清香入布叶不容炎暑来日射冷光侵几案风摇翠影锁莓苔游蜂野蝶休相顾本性从来不染埃
　　田二十八顷四十畆
　　地二顷三十七亩
　　山十六顷四十四亩
　　超果寺在蓬莱乡之岱山旧名资福晋天福二年建往宋治平二年赐今额叅政楼公钥有记【明有邑曰定海去郡一百里而近山横海中名蛟门潮汐之所吞也出门则为巨浸便风乘潮而后至昌国逺矣岱山名蓬莱乡其去县若县之去定海也则益逺矣山有僧庐自古晋天福二年建于髙亭岭下号资福困于冦钞不寕厥居岭西有白峯尤为秀拔林樾苍润时有白雾防其巅人以为福地皇朝乾徳四年徒焉茅茨艸剏仅合数楹治平二年明堂恩改赐今额四年惟吉始建大殿法堂丈室绍兴初慧实増葺之遂得茍全歳久腐败相寻一殿之殆不足蔽风雨淳熙十禩如一来主是刹喟然曰地虽僻乃吾徒所宜居室虽壊若一日必葺磨以歳月尚庶防乎有成当尽吾力以聼縁法失今不为后不复可为矣勤笃从事不惮寒暑以次修立増广旧规不及十年院以告偹外严三门傍翼两庑堂以处僧殿以覆藏下至庖湢举撤而新之轮奂俱美道俗称叹一尝听学于延庆者因深器之举以居此人徒知其有得于教乘不知其才具又足以办此也盖以因为知人当天福时有主僧恵诜于髙亭西请海涂为田崇宁政和间仲章复因为马乳山大谷之地遇上熟才足以支半歳近又得寺僧惠兴捐鉢盂募众縁一力经营庄成遂卒歳之朢乡之士民欢喜和防相与言曰吾乡邈然海山中他处佛室相望补陀孤絶又去我不逺独此山未有为众植福之所今一公作此殊胜悦若化城且又有以饱其徒是皆可书也前既不得如天台章安诸公为之倡茍无以纪之其何以传不朽乃摭邑之图经考院之契劵详建立迁徙之由因国仲观之光求记于余仲观乡之善士也其母与吾母俱王出少同研席实兄事之尝寓是邑又与一厚余亦喜一之能有成兴克佐之故并为书之以告来者绍兴三年清明朝请大夫太府少卿兼玉牒所检讨官楼钥记】
　　田五顷二十五亩
　　地二顷四十七亩
　　山六顷九十六亩
　　宫观
　　道隆观在州之南奉东岳行祠往宋敕观额建炎间金人入境以斧斫殿柱为血流金人乃亟遁去一境生灵借以全活观旧有金阙寥阳寳殿前忠定史越王尝赋临江僊词云试凭阑干春欲暮桃溪防防胭脂故山凝望水云迷数堆苍玉髻千顷碧琉璃我本清都闲散客蓬莱未是幽竒明朝归去鹤齐飞三山乘缥缈海运到天池庚午岁阁以风雨圮之观之外植门榜曰蓬莱福地田一百余亩
　　地一百亩
　　山五百亩
　　东岳行宫在道隆观三清殿之后
　　文昌宫在州东学之侧往宋咸淳五年邦人士剏建以祠事梓潼帝君为其司桂籍而主斯文也恒产系于贡士庄内拨
　　田一十三亩一十六歩
　　地三亩
　　真武宫在州治之南
　　岱山东岳行宫往宋宣和间道者徐浄超募縁以建有田数亩而已
　　祠山行宫附祖印寺之右
　　蓬莱集仙道院在蓬莱乡之朐山至元【缺】　年是乡之士李心道剏建以为一乡祈祝之地
　　庙宇
　　惠应庙见前城隍
