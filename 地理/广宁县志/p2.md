<!-- { "loadSidebar": true } -->
　　王巨河 【 义州南十五里俗呼干河沟源出锦县灰山东北流合七里河入大凌河】 石河 【 义州南三十里源出石厂山由城东南至锦县界入大凌河即孙凌堡河】 齐家堡七里河 【 义州南四十五里源出斑石山东南流遶望高山入锦县界冷泉河】 大安堡河 【 义州西南三十里源出红石石??子山泉北流遶大康堡西入大凌河】 杨树沟河 【 义州西南六十里源出帽儿山西泉南流至半截塔东入小凌河】 汤泉河 【 义州西南七十里源出汤泉南流入杨树沟河】 小沙河 【 义州西二里源出魏家屯南泉遶城西北入大凌河】 柳河川河 【 义州西三十里源出边外由九官台边门西一里入境东流入大凌河】 老公沟河 【 义州西三十五里源出老公沟泉北流入柳河川河】 大凌河 【 义州东北一里源出边外自九官台边门入由万佛山至城东出头山流入锦县界】 西沙河 【 义州东北十五里源出营城东泉东南流入东沙河】 东沙河 【 义州东北十六里源出大宁堡城西泉南流遶出头山入大凌河】 清河 【 义州东北五十里源出边外由清河边门西入境经大清堡入细河】 细河 【 义州东北六十里源出边外由清河边门东入境合清河至锦县界入大凌河】 清泉 【 城内】 廉泉 【 城内】 崇泉 【 城内西北隅】 二十里铺泉 【 城西南二十里铺前河发源于此】 八角寺泉 【 城西南三十里寺南一泉涌出东南流十里余入泥河】 洪井 【 城西四里】 玉泉 【 城西医巫闾山中】 龙潭 【 城西三十五里医巫闾山之麓周围三丈许上有石如棚覆之】 杨郎泉 【 城西北一泉涌出为杨郎河】 满井 【 城西北三里水味甘美虽旱不竭】 八角井 【 城北隅】 古老无名泉 【 城东北角一泉涌出四时不竭南流百步入大凌河】 魏家屯泉 【 义州西南二十里小沙河发源于此】 宋八屯泉 【 义州西南二十里泥河发源于此】 汤泉 【 义州西南七十里汤沙河发源于此】 老公沟泉 【 义州西三十五里老公沟河发源于此】 营城东泉 【 义州东北十五里西沙河发源于此】 大宁堡泉 【 义州东北三十里东沙河发源于此】 

　　○名胜 

　　闾阳八景 

　　闾岫晴岚 
　　崇泉晓雾 
　　镇庙奇松 
　　仙岩怪石 
　　仙岩怪石（县令项蕙） 
　　山阁瀑流 
　　石门云壑 
　　桃洞春花 
　　棃园秋果 
　　棃园秋果（县令项蕙） 

　　·闾岫晴岚 

　　医巫闾山阴晴总佳而迭嶂层峦岚气蒸变晴日尤奇 
　　县令项蕙 
　　兴耽山水久成癖每欲扪萝入翠微天与晴明教纵目人当岚气似沾衣尘飞野鸟迷荒径暝宿林鸦乱落晖更待晚霞催月上近城烟火亦依稀 

　　·崇泉晓雾 

　　城西北隅万翠山旧有崇泉寺翠岩重冈引睇无际每旦有轻烟笼罩故昔人有崇泉晓雾最难描之咏为邑中胜槩 
　　郡守孙成 
　　崇泉晓色雾蒙蒙万翠山头四塞同欲曙渐分城郭影凝寒犹在雨晴中岚光滴露连朝霭海气嘘云澹远空为道当年烟火盛霏微犹满梵王宫 

　　·镇庙奇松 

　　北镇庙松大抵皆颓唐有殊致而大门内之右株及御香亭阶下之左株尤为奇绝 
　　郡守孙成 
　　青葱磊落映寒晖寂寂空山护翠微节挺岂缘帝子化心空宁受大夫讥九霄擎露龙遥去万壑钧天涛乱飞自是地灵原不偶风霜历尽共相依 

　　·仙岩怪石 

　　镇庙东北隅孤石盘礴其怪不可名状镌吕仙像曰仙人岩 
　　郡守孙成 
　　谁留拳石在山巅吕老何时一像传不信逢仙能度世却因拜石得随缘白云起处还寻路幽壑探时别有天自揣书生灵骨少到来俗眼自茫然 
　　县令项蕙 
　　诸峰环列望如屏天地精灵独此停不染沙泥山雨白自开云雾海烟青鬼工谁复施奇巧仙迹由来属杳冥可叹千年遭泯灭摩挲不忍勒新铭 

　　·山阁瀑流 

　　闾山第一奇峰冠以观音阁有水自洞中潜流悬岩而下夏秋间客水助之作瀑布状澎湃声数里 
　　范阳范勋 
　　挂笏争如蹑翠微匡庐面目亦依稀九天涓滴银河落万古丝毫白练飞阴洞暗闻风戛玉阳崖晴见雨沾衣谬传佛不桑三宿大士耽山忘海归 

　　·石门云壑 

　　闾山北趾两石屹立如门旧志称云壑窈窕山峦回合有武陵之幽信然 
　　郡守刘源溥 
　　北辕却得越岩壑似山阴咫尺迷归路云乡入莫深 

　　·桃洞春花 

　　桃花洞在闾山中洞不甚深而桃株无数花开时灿若锦绣烟云护之土人目曰小桃源 
　　县令项蕙 
　　辽西野阔山风冷春尽桃花尚未开争道逢时应烂熳相期载酒共徘徊云封古洞无人到霞起新枝有蝶来遥忆故园千万树莺天红雨点青苔 

　　·棃园秋果 

　　园无定处有官掌之其味颇酢然而等于禁脔或曰久乃愈佳其最佳者亦必不可得 
　　郡守刘源溥 
　　玉树累金实橙皮蕴蔗浆尚方珍不少土物重维桑 
　　县令项蕙 
　　花开三月全欺雪待遇瓜期树树黄白首未尝卢橘味红尘不数荔枝香驰驱驿路来天使赍捧宫人近御床邑令偏承恩泽远城南城北尽芬芳 

　　○古迹 

　　无虑县 【 汉置晋省入望平按颜师古注汉书云无虑即医无闾在县境内旧址无考】 显州 【 辽置以奉显陵统三州三县今改为广宁府按显陵在医巫闾山州当在境内旧址无考】 奉先县 【 城西南三里辽置显州附郭金改锺秀隶广宁府元废】 干州 【 辽置干州广德军以奉景宗干陵领海北一州奉陵延昌灵山司农四县金废按明一统志在城西七里】 延昌县 【 辽置金废旧址无考】 灵山县 【 辽置金废旧址无考】 司农县 【 辽置金废旧址无考】 海北州 【 辽置金废按辽志在闾山西南】 归义县 【 辽置按辽史初置显州时渤海民自来助役世宗嘉悯因籍其户建县隶显州金废故址无考】 嘉州 【 辽置隶显州金废故址无考】 长庆县 【 辽置隶辽西州金废故址无考】 闾阳县 【 城西南五十里本辽奉陵县金改闾阳元初改置千户所后复置县明废县置驿今废西隶锦县东隶本县】 辽州 【 按辽史本拂涅国城渤海为东平府领伊蒙陀黑比五州县十八辽废改为辽州始平军领棋州辽滨安定二县金废故址无考】 安定县 【 辽置隶辽州金废故址无考】 累县 【 汉置隶辽西郡晋因之唐末废故址无考】 望平县 【 城东北一百五十里汉置久废辽改山东县金复旧元省入锺秀明废故址无考】 宜州 【 辽置金改义州即今义州城】 成州 【 辽置领同昌县金废州改隶义州】 同昌县 【 辽置金因之元废并入义州】 金源县 【 义州北二十五里辽置以地有金甸故名隶中京金因之元改隶大宁路明废故址无考】 开义县 【 义州南四十里辽置隶宜州金因之元废故址无考】 辽西州 【 义州西四十里即辽西镇本汉辽西郡地辽置隶显州金废】 弘政县 【 义州东北三十五里辽置隶宜州金因之元废故址无考】 誓台 【 城东三十里唐太宗征高丽筑以誓师】 唐垒 【 城东南三十二里唐太宗征高丽驻兵于此今名高丽坂】 望海堂 【 在医巫闾山辽东丹人皇王耶律倍好读书不喜射猎购书数万卷置闽 【 闽：闾】 山绝顶筑堂曰望海久废遗址尚存】 钓鱼台 【 义州北门外凌河岸明为给事中贺钦建有记见艺文】 饶庆镇 【 义州西五十里金置隶开义县俗误传为县】 

　　广宁县志卷一 

　　●广宁县志卷二 

　　建置志 

　　邑当盛京孔道草昧初辟居民鲜少城市受廛者仅什之一凿筑所未遑也闾阳以东道里远而邮递多颇称烦剧生聚经营之方其可缓哉志建置 

　　城池 
　　公署 
　　学校 
　　社甲 
　　驿铺 
　　关梁 
　　坊表 
　　寺庙 
　　陵墓 
　　漏泽园 

　　○城池 

　　金置广宁府元为广宁路明洪武间指挥王雄因旧址修筑都督刘真甃以砖永乐间总兵刘江增展东南关弘治间备御胡忠展西隅正德间备御李凑展南关周围五百四十六丈池深一丈五尺阔二丈周围十一里四十五步后展新城周围十七里门六东曰永安东南曰泰安南曰迎恩西曰拱镇西一门土塞北曰靖远角楼四座北曰镇朔东南曰柔远西南曰望京西曰瞻秀今按城周围十里二百八十步高三丈五尺厚一丈五尺南关厢三面周围三里二百二十步门三东曰宣化南曰迎恩西曰振武楼俱圮池亦湮没内城与关厢共十四里二百四十步 
　　钟楼在大市东街鼓楼在大市北街明嘉靖中重修今俱毁惟存基址 
