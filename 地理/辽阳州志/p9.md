<!-- { "loadSidebar": true } -->
　　君子之道有三正志定略仁及众也书曰艰大考翼不可征定乱难也而况仓卒之变乎维忠以正志耳又曰倚乃身迂乃心安民难也而况远迩一致乎维智以定畧耳又曰式敷民德永肩一心民怀难也而况久思乎维仁以及众耳三者有一焉皆足以树勋建名而况兼之乎此辽之人所以生祀曾公也公代巡兹土辽阳戍卒以抚臣革之贞厉穷凶者猬集为乱登陴闭门涣无统纪公时自南卫闻变单骑入城谕之祸福众心以定盖示包荒用凭河缓穷追之噬散吠声之党焉耳乃上疏曰羣凶干纪保无他志愿宽斧钺以开其悔制曰可既而广宁抚顺相继以逞公密布而阴侦之无测识者三城首恶同日而俘盖释壮頄受濡愠将欲刑故宥过始终无咎焉耳复上疏曰倡为乱畧止此数夫愿宥其余以安反侧制曰可夫以数百里之乱起于一旦声色不动而东顾之忧以舒非忠以正志乎先是羽檄旁午朝议咸咈或谓此而不讨恐酿藩镇之乱公曰否非淮西泽潞比也或谓遣使招安且觇竞絿公曰否非淳化西州比也以是锋镝之祸息而疆境赖以全活者不啻千万计供亿之费省而公私赖以不困者亦不啻千万计以东人震惊仰望之私谈笑而挥之使背帖于席非智以定畧乎宁远辽之咽喉东西络绎昼夜不息苟 【 脱举字】 错一失受祸比他卫尤剧征讨则有毁体裂肢逃山逾海之患遣使则有负曳鞭挞鬻产市婴之忧今耕而食者曰公食之也织而衣者曰公衣之也父指其子祖指其孙曰公活之也非仁以及众乎其师生父老相率而吁于守备陆继宗备御袁东旸鸠木砻石立祠于学宫之西偏貌公之像而征文于琼或问曰生祠古与曰古也礼也义也公悯无辜之民横罹斮斫不计生死祸福以身任之力请于朝而得免议民受公之恩非直欲旦暮见公之容而又欲使其子若孙皆知所自礼以义起古之道也晋文潞公泽及天下洛人生祀于资圣院张文定弭盗一方蜀人图像于益辽之祸起于仓卒深浅成败不可测而文定自外入又得伸缩自由公视之大难也而公才望日隆安知不为潞公乎公讳铣扬州人石塘其号也 

　　诗 

　　唐 

　　太宗辽城望月 

　　玄菟月初明澄辉照辽碣映云光暂隐隔树光如缀魄满桂枝圆轮亏镜彩缺临城郄影散带晕重围结驻跸俯丸都伫覩妖氛灭 

　　明 

　　卢琼曾公祠 

　　维帝御极柔远能迩一夫不获痌瘝是似蠢兹辽人不戢自焚公悯冥顽任祸于身敷奏祈宥胁从罔究帝曰俞哉铣拜稽首渠魁以歼众蹙以佑保兹东土如翼如覆帝曰都哉陟兹功懋铣拜稽首天子万寿农不易业市不易肆以生以育维公之赐维冈有栢维麓有砥绳之凿之维公之祠公惟信宿留公之似我其夙夜冈 【 冈：罔】 不敬止匪我思之子子孙孙匪民私之既浃且沦匪公之惠惟帝之仁辽其奠安于万斯春 

　　御史程启充由祖越过龙泉 

　　一径何盘曲东西亦委蛇危岩嵌兰若疲马安能驰岂不惮峻险薄言恣探奇清泉濯长缨聊与性命期雅有杯中物可以乐我私 

　　修撰龚用卿游中会寺 【 二首】 

　　寺远山僧少丛林草径深悬崖盘石磴古殿度云岑枝密回流合岩幽向日阴欲将金印解潇洒定禅心 
　　蛇山盘古折线路绕千寻万里风云壮诸天岁月深花香浮塔院霞影落丘岑杳杳钟声动遥峰拥碧林 

　　少卿徐文华游祖越寺 

　　云烟回合水潺湲路转陂陀百折还上界钟声霄汉杳前山塔影夕阳间松涛涨壑千岩响花雨浮空满地斑坐久虚堂疑误入恍然身世出人寰 

　　辽阳州志卷二十八 

　　●志后跋 

　　夫志即史也在朝廷为史在郡州县为志虽体裁不同所以昭往迹垂来兹无不同也志以垂后自宜乘时而志之则事不至于遗文不至于阙其山川土地之宜城郭险易之制物力民生之丰耗官帅人物之良否士气民风之淳漓展志可知以施补救诚有司者之责也辽阳昔为三韩总会之区岂可无志但文献无存疑难莫稽镳承乏此地愧无史材矧甫任伊始有应为而尚未能为者如城池倾颓学宫茂草官舍倒坏辽民稀少田土荒芜新募之殊情风化之难一此其大者至一切当行之事务又难指数是何能分念于志乎虽然亦未敢忘也每与州之绅士议之而州之绅士又多关西招徕者虽其中固多博雅然皆听闻总非实据然终不敢忘也会京兆高大宪台加意文献雅重志纪面谕修辑用促厥成镳即欲勉虑窥测究不敢轻下一笔幸值奉天府经厅施君博学弘才告休未回来辽相商慨然搦管考古证今旁搜博采讹者正之新者续之记述诚详去取诚当甫月而纂修成帙森然大备灿如指掌庶览者知残羸之由必务所以休养滋息劳来安全之然后流亡日集生聚日众野无旷土百堵皆作仪礼日兴人才蔚起诸未能为者可次第为之矣镳间有所见附于简未 【 未：末】 详略失当论议未协是有望于后之君子嗣而正之康熙贰拾年莲峯氏杨镳再跋
