<!-- { "loadSidebar": true } -->
　　自前山至后山，未通已通凡五。中路：从云林县之林圯埔东南至社藔十二里，龟仔头十里，牛轀辘二十五里，茅埔二十里，红魁头九里，南仔脚蔓十里，合水十里，东埔社心十一里，霜山横排五里，坑头陈坑五里，铁门洞五里，狮头山十里，八同关十里，鸡公山十里，八母坑十里，水堀十里，双峰仞十里，坑底五里，大仑坑五里，雅记十里，神仙岭十里，雷峰洞十里，玉屏山溪十里，奇淋山十里，打林番藔十里，黄崎十里，排山十里，璞石阁二十里，板仔庄五十里，吗达唵社、哒吧龙社共三十里，吴全城五十里，岐菜二十里，花莲港三里，米仑山九里，三层城二十里，新城十里，得其梨二十里，大浊水二十五里，大南澳三十里，大东澳三十里。以上非有番目引导，不能行。南路：从凤山县之大坑口三条仑东南至老社头八里，猪野头五里，南崑仑十五里，岭脚十五里，大乌万六里，大麻里三十里，卑南觅五十里。又从新地东南至双溪口七里，大石岩十里，屯兵空营五里，坑底十五里，山顶十五里，诸也葛二十里，后山海边三十二里，大麻里八里，卑南觅四十里，二道皆光绪元年新辟；而三条仑，尤为公私所趋。又头围后山，通艋舺小路，从头围土地公坑北至樟林十五里，转东下岭，曰炭窑坑，绕山西行至铳柜十五里。循岭南下，至虎尾藔潭八里，再过溪上岭，至大粗坑八里，仑仔阳四里。涉溪行三里平地，至石亭六里，坊仔林三里，至深坑渡过渡，皆平原。行尽至万顺藔，更上山仑，六里至樟树脚，三里至六张犁，十五里直达艋舺，出武营头。
　　台湾邮程：较内地长几及倍，言五十里，约八、九十里，非穷日之力不能至。故军需则例，台地行军置传，准照西北口外以四十里为一站；惟府县志所记，程途时有参差，核诸桐城姚石甫、廉访莹台北道里记，又多不同。盖海外疆索本未清丈，大都约略科计。今就往来商旅相传里数言之，不能一一。台湾处大海之中，地形坐东南，面西北；自东北而西南，如列屏，为中国江、浙、闽、粤之外界。北近海，多平地可耕，土番及民人聚落，以百数；山背东南，一望汪洋，舟楫所不到，土番加磱使种类居之。自红夷以至郑氏，皆不能绥附；闻中国盛德，悉来臣服，贽其方物。故我国家边陲，极于海东数万里，置郡县实古所未有（「福建海防志」）。
　　台湾海外天险，治乱安危，关系国家东南甚巨。其地高山百里，平原万顷，舟楫往来，四通八达。外则日本、琉球、吕宋、噶罗吧、暹罗、安南、西洋、荷兰诸番，一苇可航。内则福建、广东、浙江、江南、山东、辽阳不啻同室而居，比邻而处，门户相通，曾无籓篱之限。非若寻常岛屿邑，介在可有可无间（「东征集」）。
　　台湾机括，全在厦门；控制台湾，惟厦门最为扼要，形势所在，便于指挥（「鹿洲文集」）。厦门距台湾重洋浩浩七百里，号曰横洋；往来船只，必以澎湖为要津。澎湖岛屿，大小相间，有名号者三十六岛（一作「五十五屿」）。水底皆大石参错；其北曰北墝，舟触之必破，故舟行惟从西屿头入；或寄泊西屿内，或妈宫澳、或八罩、或镇海屿，渡东吉洋始入鹿耳门；则澎湖为台、厦中流之砥柱。台山南尽沙马矶，北抵噶玛兰，形如弦月，朝向内地。北路之后垄港与南日对峙，竹堑与海坛对峙，南嵌与关■〈阝童〉对峙（一作官塘）。上淡水与北茭相望，鸡笼与沙埕、烽火门对望（一作鸡笼与福州对峙）。南路凤山县之弥陀港、万丹港、岐后港、茄藤港与漳州之古雷、铜山、悬钟等处相望（「厦门志」）。
　　其土宜五谷，北可至辽东，南则抵漳、泉。全台三千余里，入版图者几二千里；其余尚系生番杂居，情态叵测。台中兵卒，宜屯田以足食，渐次开荒辟土，以夷后患者也（「福建通志」郭起元「慎防守议」）。
　　魏源曰：『台湾地倍于琉球，其山脉发于福州之鼓山，自闽安赴大洋，为澎湖三十六岛；又东渡洋百里至台湾，为中国之右臂，可富、可强、可战、可守。方郑氏之初平也，廷议以其孤悬海外，易薮贼，欲弃之，专守澎湖。施琅以为天下东南形势，在海而不在陆，陆之为患有形，海之薮奸莫测。台湾虽一岛，实腹地数省之屏蔽。弃之则不归番、不归贼，则必归于荷兰。恃其戈船、火器，又踞形势膏沃为巢穴，是藉寇兵而资盗襄；且澎湖不毛之地，不及台湾什一，无台湾则澎湖不能守，诚深识遐虑之言哉』（「圣武记」）。
　　蓝鼎元曰：『从来疆域既开，有日辟，无日蹙；气运使然。即欲委而弃之，必有从而取之。如澎湖、南澳皆为海外荒陬，明初江夏候、周德兴皆尝迁其民而墟其地。其后皆为贼巢，闽、广罢蔽，乃设兵戍守，迄今皆为重镇。台湾古无人知，明中叶乃知之；而岛彝盗贼，先后窃踞，至为边患，比设郡县，遂成乐郊；由此观之，可见有地不可无人。经营疆理，则为户口贡赋之区；废置空虚，则为盗贼祸乱之所；不可不早为绸缪者也』（「东征集」）。
　　府治南北千有余里，越港即水师安平镇；又有七鲲身，沙线潮平可通安平港内，为水师战艘，商民舟楫止宿之地。港名鹿耳门，出入仅容三舟，左右皆沙石浅淤，此台湾之内门户也。衡渡至澎湖，岛屿错落，港泊有南风、北风二者殊澳，此台湾之外门户也。然台湾之可通大舟者，尚有南路之打鼓及东港，北路之上淡水，凡三处。而惟上淡水可容多船，港门为正也。其可通小舟者，尚有南路之蛲港，北路之咸水港及八掌港、笨港、海丰港、鹿仔港、大甲西、二林、三林、中港、竹堑、蓬山，凡十二处。而笨港并有小港可通鹿耳门内，即马沙沟是也。总之台湾三路，俱可登岸；而惟鹿耳门为用武必争之地者，以入港即可夺安平，而扼府治也。夺安平而舟楫皆在港内，所以断其出海之路；扼府治，则足以号令南北二路，而绝依附之门。故一入鹿耳门，而台湾之全势举矣。或云：鹿耳门为天险门户，而又上设炮台，防亦密矣。万一攻之不入，兵法有攻坚而瑕者亦坚，其谓之何？不如由北路之上淡水进兵；所谓行师如过于衽席之上者，谋非不臧也，而不知由北路进兵，则其势主缓；缓则必以众而临寡，以强而并弱。由鹿耳门进兵，则其势主捷，捷则必以反主客之形，成控制之势。而且安平不据，澎湖尚孤，彼贼徒者，急而扬帆，无不他虞也。是故觇台湾之形势，而必讲明于得入鹿耳门之要，为最急（「理台末议」）。
　　鹿耳门港路纡回，舟触沙线立碎；南礁树白旗，北礁树黑旗，名曰『荡缨』、亦曰『标子』，以便出入。潮长水深丈四五尺，潮退不及一丈，入门必悬起后柁乃进（「赤嵌笔谈」）。
　　鹿耳门内，浩瀚之势，不异大海。其下实皆浅沙，若深水可行舟处，不过一线；而又左右盘曲，非素熟水道者，不敢轻入，所以称险（「稗海纪游」）。
　　赵翼曰：『康熙中初取台地，时仅台湾、凤山、诸罗三县地。凤在南，诸在北，台湾居其中。又有鹿耳门海口通舟楫，故就其地设府治。其后北境日扩，闽人争往耕。于是诸罗之北增彰化县，彰化之北又增北路淡水同知；则府已偏于南，且旧时海口，仅一鹿耳门，由泉之厦门往海道八、九百里。今彰化之鹿港，既通往来，其地转居南北之中。由泉州之蚶江往海道仅四百里，风顺半日可达，此鹿港所以为台地最要门户；鹿耳门更缓急可恃也。幸林爽文等皆山贼，但知攻城，不知扼海口，故我师得以扬帆至。然海口舟大不能附岸，须鹿港出小船二十里来渡兵；倘贼稍有智计，先攻鹿港。鹿港无城可守，其势必拔，拔则据海口，禁小船，我师海舟虽至，亦不得薄而登。所恃以入台者，祗鹿耳门一门耳！兵既由鹿耳入府城，又须自南而北转多纡折，必不能如彼处之路捷而功速也。彰化城距鹿港二十里，不傍山、不通水，本非设县之地。若移于鹿港，镇以文武大员，无事则指挥南北，声息皆便；有事则守海口，以通内地应援，与鹿耳门为关键。使台地常有两路可入，则永无阻遏之患』（「彰化志」「移彰化县城议」）。然安平昔为要隘，近年鹿耳、鲲身悉被沙淤，海舶到台，非泊百里外之国寨港，即泊凤山县之旗后口，似毋庸重兵坐守矣。而沪尾距福州海口最近，风利则朝发夕至，信息易通，控制全台，无有要于此者（「东瀛识略」）。
　　昔者，罗汉门素为盗薮（「鹿洲文集」）。罗汉门在郡治之东，自猴洞口入山，崇冈复岭，多不知名。行数里为虎头山，诸峰环列，树惟槺榔。过大湾崎、芦竹坑、咬狗、又东南经土楼山，壁平如削；上则弥猴跳掷，虞人张罗以捕。稍前为垒浪崎，出茅章埔，度雁门关岭，回望郡治，海天一色。去关口里余，中为深堑，可数十丈绿崖，路狭不堪旋马，失足便蹈不测。五里至石头坑，十里至长潭；清莹可监，潭发源于分水山后，由罗汉门坑入冈山溪，同注于海。自番子寮迤逦至小乌山后，入罗汉内门，峰回路转，眼界山开，沃衍平畴，极目数十里：东则南仔仙山、东方木山，隔淡水大溪为旗尾山；西则小乌山；南为银锭山；北为分水山、目猫徽山。层峦叠巘，苍翠欲滴，暝色尤堪入画。民庄凡三：外埔、中埔、内埔。居民约二百余口；内埔汛兵五十名，分防猴洞口。狗匀崑诸地，则寥寥三十余人而已。先是由长潭东南行，至夏尾蓝、脚帛寮，转北至外埔庄。后以逆党黄殿潜踪内埔，而瓮菜、岑鼓、坛坑尤为奸匪出没之所；禁止往来外埔。东南由观音亭、更寮、仑番子、路头至大崎越岭即为外门。去大杰岭社十二里，中有民居为施里庄、北势庄，庄尽番地。往年代纳社饷，招佃垦耕，继以远社生番乘间杀人，委而去之。自社尾庄、割兰坡岭可赴南路；出木冈社、卓猴可赴北路。外此羊肠鸟道，触处皆通，峻岭深榖，丛奸最易。土人运炭辇稻，牛车往来，径路逼狭，不容并轨；惟约昼则自内而外，夜则自外而内，因以无阻。夏秋水涨，坑堑皆平，则迷津莫渡（「使槎录」）。今罗汉门安静，巡检改移澎湖（光绪十年「奏案」）。昔者竹堑，过凤山崎，一望平芜，捷足者穷日之力，乃至南嵌。时有野番出没，沿路无村落，行者亦鲜；孤客必倩熟番，持弓矢为护而后行。野水纵横，或厉、或揭，俗所云九十九溪也。遇阴雨天地昏惨，回顾凄绝。然诸山秀拔，形势大似漳、泉；若碁置村落，设备御，因而开辟之，可得良田数千顷（「使槎录」）。
