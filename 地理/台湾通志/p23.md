<!-- { "loadSidebar": true } -->
　　桧、金荆、嫦娥、枸桧、杜仔、厚壳桂、山猪肉（见「淡水志」。皆无注。又「诸罗志」有莿桐树、斑支树、番花树，「凤山志」亦有番花树；已见花部，今不录）。
　　——以上木之属。
　　附考
　　台湾山无松柏，坐荫则臃肿成林；草不芊绵，弥望则剑鋩刺眼。纵有良材，多沦深榖；岂无芳草？未入「图经」。欲指名而末繇，求适用而奚辨。嵇含之所难状，神农之所未尝；不几指不胜偻也哉（「海东札记」）！
　　榕树，产于闽、粤二省，木之最易滋长者，其大可至数十围，每枝干间，即长细根如丝垂至地，渐大成盘曲轮菌之状。台府署内有榕，根蜿蜒地上，高约四、五尺，长约二丈余，谓之榕桥，为台邑八景之一（「台海采风图」）。
　　乌榕树，亦榕之属，而枝稍异，叶大如榕，九月西北风作，叶尽脱，旋生新叶。叶初生，包含嫩白如花蕊，绝类辛夷（「东瀛识略」）。
　　绿珊瑚，亦名绿玉树，多桠枝，面无花，叶光润，雅与名称。种自吕宋来，张鹭洲诗云：一种可入篱落下，家家齐插绿珊瑚；想从海底搜罗日，长就苔痕润不枯（「瀛壖百咏」）。
　　绿珊瑚，一名绿玉树，竟体槎枒，绝无花叶，色光润如研黄和黛绿，不可拭；其生易蕃，郡境篱栅间，所在皆植（「海东札记」）。
　　桄榔，挺然直干，花落生叶，质坚多纹，可制为器（「台湾志略」）。
　　桄榔，直干似栟榈，有节如竹，树杪抽数十枝，攒叶若剪，吐花作穗，子历落，状若青珠。皮中有屑赤黄色如面，可食；木质坚而多纹，制器斑如（「海东札记」）。
　　茄冬树，木质坚重，色红紫，纹理细致，制器物与紫檀相近，花梨不及也。余在后垄见列树交柯，叶如冬青，浅黄深绿，一望郁然，类西洋画界中所渲染者；询之即此树也（同上）。
　　枏木，始生已具全体，裂土而出；两叶始蘖，已大十围。岁久则坚，终不加大，盖与竹笋同一理也（「稗海纪游」）。
　　大松，生水沙连，合抱成林。生蕃所居，莫敢采伐；相传山后崇爻、黑沙晃诸山，有松、有杉、有梅。（「赤嵌笔谈」）。
　　萧朗木，大者数围，性极坚重，入土千年不朽。然在深山中野番盘踞，人不能取。洪水漂出，郑氏取以为棺，实美材也（同上）。
　　萧朗木，大者数围，质重而理细，类黄檀。然求之内山，析片辇运，制器最良，或曰即柏也；一曰消榔（「海东札记」）。
　　南路打鼓山有香木。色类沈香，味较檀尤烈，不名何香？土人亦不知贵。传说昔年有苏州客商能辨之，载数十担去，后有官某作为香杖；今所存者零星碎木，有为扇器者（「赤嵌笔谈」）。
　　土沉香树，开花五瓣，白色，结子黄如豆大，其根香（「台湾采风图」）。
　　婆罗树，中空，四围摺叠成圆形，尤异花纹纠结，盘屈如古木状，用贮管城，因其材也（「使槎录」）。
　　杪椤木，腹空洞，四周绉褶如缪篆，自然蚪屈，不待郢削也；人每取以贮笔（「海东札记」）。
　　婆罗树，中空四围绉褶成圆形，黑质白肤，花纹纠结，不假雕琢，久浸水中，剔去肤尤玲珑明透，可作帽架笔斗（「东瀛识略」）。
　　内山林木丛杂，多不可辨，樵子采伐鬻于市。每多坚质紫色，灶烟间有香气拂拂；若为器物，必系精良，徒供爨下之用，实可惜！倘得匠氏区别，则异材不致终老无闻，斯亦山木之幸也（「使槎录」）。
　　每于杂薪中，拾木如螙痕、甚如湿渍腐朽指不可搯者；迨裂之，坚实异常，挥斤有难色矣！质细滑如涂膏。睇之完蚀相错，洵制器善材。俗呼烂心木，究不审何许木也（「海东札记」）！
　　木有交标，可为梁柱。九荆小而不高，茅屋用以为柱，入土不朽。又有白树，色白可以为器，此皆内地所无者（「使槎录」）。
　　番树，大如槐，枝干离奇，或似卧松，结实如槐，角皮红时绽裂，肉白可食，名曰刺豆，一名番豆（同上）。
　　馒头果，树干似梧桐，但不直耸，有旁枝，一枝数叶如芙蓉。三、四月开小绿花，悬穗三、四十朵相比（「台海采风图」）。
　　咬人狗，其木甚松，手搯之便长条迸起；可为火具。高丈余，叶长大似烟叶。有毛刺刺人，入毛孔甚痒，搔之发红肿，痛一昼夜方止（同上）。
　　林投树，干直皮似栟榈，其里骨极坚，花红斑驳；可作箸，并檀板，或月琴、三弦等乐器。
　　心空，从根结棕丝直贯至顶，叶青而长，两旁皆刺花似芦荻，结实类凤梨，熟后深黄，劈开颗颗如金铃。番众以线串贯，缠额上为饰；并啖之。其在花时，则摘其花以盘髻（同上）。
　　林荼树，高至丈余，结实类波罗蜜，不堪食。种之园边，卫宅之功，等于刺竹（「台湾志略」）。
　　林投，一名林荼，皮似棕榈，叶多刺，高可丈余，理松而骨坚，花纹斑驳类槟榔，可作箸，亦可作念珠、文具、乐器。实如梨，不堪食。肉有红、白二种；云可治痢：红者用红；白者用白。俗名林投菰（「东瀛识略」）。
　　莿竹，高四、五丈，大者围尺五、六寸，旁枝横生而多；莿坚利，人不敢犯。密者可御贼盗，草屋取为梁柱，器物资之，其用甚广（「诸罗县志」）。或取以为茅屋椽桷（「噶玛兰厅志」。谨案：「太平御览」引「岭南录异」云：南土实棘竹，枝上有刺，南人呼棘为勒，自根横生，枝条展转如织，虽野火焚烧，只燎细枝嫩叶；春藂生转征牢密。邕州旧以棘竹为墙，蛮蜒来侵，竟不得入。此所云棘竹，即莿竹也。台人植此以作藩篱，更有作城垣者，密栽数重，竟堪御敌，粤东所谓竻竹，即此也）。
　　长枝竹，一名鲎脚绿，高二、三丈，围三、四寸，节疏而平。台人制椅、棹、床、架橱等物，皆资之，产自山中草地间，有种者（「诸罗县志」）。或云与鲎脚绿实两种（「凤山县志」）。剖细如丝，可作篮筐诸器（「噶玛兰厅志」）。
　　筀竹，「山经注」：筀竹、大者围二尺，长四丈，又名防露，言其上密防露，下疏来风（「诸罗县志」）。出竹堑、岸里社，笋极佳（「台湾府志」）。桂竹茎赤叶细，约高四、五尺（「凤山县志」）。有大小二种，大者茅屋取以为桷；小者用以编篱。产于沙莲，生冬笋极佳（「彰化县志」）。可以编帘（「淡水厅志」。谨案：广东「潮州府志」云：桂竹，古之筀竹。石人诗：断霞半赭燕支木，零露偏留筀竹丛。盖其叶密防露：故又名防露。「诸罗志」本此。然「诸罗志」谓筀竹大者长四丈：与「凤山志」谓桂竹高四、五尺异；盖有大、小二种不同也）。
　　空涵竹，高二丈余，围二、三寸，质不坚，多产山中。草屋用为桷，或藩田间（「诸罗县志」）。产水沙连，腹空而大，各邑渔人取以驾筏（「彰化县志」）。无旁枝（「淡水厅志」）。
　　金丝竹，一名箭竹，大如小指，其质坚，其节疏，出朴仔篱等社。土番以为箭（「诸罗县志」）。最坚直（「凤山县志」）。箭竹，即金丝竹（「淡水县志」）。
　　观音竹，枝柔，叶细，干小，高四、五尺，园亭植之；或取其小者为盆景（「诸罗县志」）。凤尾竹，俗呼观音竹（「台湾府志」）。
　　麻竹，大于莿竹而无莿；但不坚厚，只可制车笼、糖笼、仓笨、篾笼等物（「诸罗县志」）。比鲎脚绿尤大，而质不坚韧（「凤山县志」）。或取叶以包黍，笋味亦佳（「彰化县志」）。
　　人面竹，高四、五尺，「华彝考」：节密而凸，宛如人面，故名（「诸罗县志」）。一名佛眼竹（「淡水厅志」。谨案：广东「肇庆府志」：佛肚竹，出阳江封川，俗呼人面竹。节小而中大，堪作杖。是人面竹一名佛肚竹。其作佛眼者，亦以其形似得名也）。
　　珠篱竹，高丈许，如指大，人居用以编篱（「诸罗县志」）。俗呼蒌篱竹（「淡水厅志」）。
　　芦竹，戴凯之「竹谱」：有竹象芦，因以为名。「泉郡志」：生溪涧湿处，丛小叶疏（「诸罗县志」）。似黍，生水涯遍处（「台湾府志」）。
　　棕竹，高二、三尺，节密而生，皮似棕，故名（「诸罗县志」）。皮似棕而节密，高不满四尺（「台湾府志」。谨案：「岭南杂记」云：棕竹干如竹，而实心、密节，皮青色。外有棕皮，节节包之，叶与竹无异；最难长，可为杖。棕竹难长，故高不满四尺也）。
　　绿竹，无莿，而长不甚高，围亦不甚大，笋极清甘（「彰化县志」）。
　　大竹，产内山，皮薄而腹空，大可作水桶。
　　紫竹，叶似麻竹而紫，枝似棕树而小，一叶一节，高者丈余，种以供玩（俱同上）。
　　石竹，大如筀竹，可为器；出朴仔篱等社（「诸罗县志」）。如长枝而差小，中较坚，不似诸竹虚心（「凤山县志」。谨案：广东「肇庆府志」云：石竹坚劲如石，出阳江、恩平、高明。大者径二寸，老而坚者刀斧不能入，可御倭刀。据此，则石竹坚劲如石，因以为名。旧志未详，今补之）。
　　绉竹，皮有绉纹，惟锡口庄有之（「淡水厅志」）。
　　乌竹，种出内地。
　　黄竹，生莿竹中，逐节黄色如线，一寸广，青黄相向；加蜡仔庄有之（同上）。
　　七弦竹，见台湾府「凤山志」。貌儿竹、红竹，见「淡水志」。俱无注。
　　——以上竹之属。
　　附考
　　竹亦可为器用，但质薄劣，蛀虫易生，不能经久。遍处皆竹，数十竿为丛，远望若柳，绝无萧疏之致（「赤嵌笔谈」）。
　　竹有大如斗，高数寻者（「台湾纪略」）。
　　竹多丛生，节疏，叶长；至冬则其叶尽落，及春复生，颇似江柳（「台湾随笔」）。
　　刺竹，番竹种也；大者数围，叶繁干密，有刺似莺爪，殊坚利。惟台有之。土人多环植屋外，以御盗；今城四周遍栽之（「台湾采风图」）。
　　竹丛一望蒙密，略无娟翠细香；供人玩味，则惟刺竹一种而已。此种数十竿为一丛，茁笋不出丛外；每于丛中排比而出，枝大于竿，又节节生刺，如鸟爪，捎人甚锐，人不敢近。是用植以固樊园焉；而构栌、枅柱、几榻、筐筥之属，亦于是资。其他中土产者，间有之（「海东札记」）。
　　台地特产者，有莿竹；叶繁干密，旁枝横生，有刺似鹰爪，殊坚利。城堡多环植之，以御盗（「东瀛识略」）。
　　观音竹，枝弱叶小，蓻植盆中，亦可供玩（「台海采风图」）。
　　江南竹，亦名南竹，自内地来；鱼港篱落每用之（同上）。
　　郡治绿竹最多，辄数十竿为一丛，生笋不出丛外，每于丛中排比而出，枝大于竿，又节节生刺；人入竹下，往往牵发毁肌，莫不委顿（「稗海记游」）。
　　·鸟兽类
