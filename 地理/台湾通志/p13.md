<!-- { "loadSidebar": true } -->
　　番石榴，花白而微香，子皮青，肉微红，气浊而臭，土人嗜之（「诸罗县志」）。番石榴即梨仔茇（「台湾府志」）。花白味涩（「淡水厅志」）。过午则味暂变，贱果也。澎产颇不恶，以盐腌之能消积（「澎湖厅志」。谨案：「粤东笔记」云：番石榴俗名秋果，盖至秋乃盛也）。
　　番姜，有方长二种（「噶玛兰厅志」）。
　　番柿，种自外番，类柿而皮有毛，味酸涩（「诸罗县志」）。俗呼为毛柿，西域种（「台湾府志」）。
　　桃、李、梅、梧桐、桄榔子、莲子、石榴（见「台湾府」、「诸罗」、「凤山」、「彰化」、「淡水」、「澎湖」各志果部；又见花部、木部：重出繁复，今不录）。
　　——以上果之属。
　　附考
　　西瓜，盛于冬月；台人元旦多啖之。皮薄瓤红，可与常州并驱，但逊泉之传霖耳（「稗海纪略」）！
　　台、凤两邑每年分进上。西瓜八月下种，十一月成熟；气候之异，真不可以常理测也（「台湾志略」）。
　　槟榔不与椰树间栽，则花而不实。孙元衡诗云：「竹节棕根自一丛，连林椰子判雌雄；醉醒饥饱浑无赖，未必于人有四功。扶留藤脆香能久，古贲灰匀色更娇；人到称翁休更食，衰颜无处着红潮。」（「赤嵌集」）。
　　枣子槟榔即广东鸡心。粤人俟成熟取子而食。台人于未熟食其青皮，细嚼麻缕相属，即大腹皮也。中心水少许，尚未成粒；间有大者，剖视其实与鸡心无二。或云：粤人食皮。一色青者、为雄，黑脐者、为雌。雄者味厚，雌者味薄，颗向上长者尤贵。蛎房灰用孩儿茶，或柑仔蜜染红，合浮留藤食之。按「范石湖集」：顷在峤南，人好食槟榔，合蛎灰、扶留藤，一名蒌藤，食之辄昏，已而醒快。三物合和，唾如脓血，可厌。蒌藤一作浮留藤，土人误作为荖字，释无荖字。台地多瘴，三邑园中多种槟榔。新港、萧垄、麻豆、目加溜湾最多，尤佳。七月渐次成熟，及至来年三、四月，则继用凤邑琅峤番社之槟榔干（「赤嵌笔谈」）。
　　张鹭洲有诗云：丹颊无端生酒晕，朱唇那复吐脂香，饥餐饱嚼日百颗，倾尽蛮州金错囊（「瀛壖百咏」）。
　　种槟榔必种椰，有椰则槟榔结实必繁。椰树叶少林高，椰子外裹粗皮如棕片，内结坚壳；剖之白肤盈寸，极甘脆，清浆可一碗，名椰酒。东坡诗：美酒生林不待仪。此也。广东志：椰心色白而甘，在酒中大小不一。凡拣椰子，以手摇之，听水声清亮，则心大而甜；其肉厚。水声浊则否。盖椰心以水而养，无水则无心，往往而是。又椰有油，可佐膏火。或云：用火炙椰，其油自出，疗齿痛冻疮极效（「稗海纪游」）。
　　槟榔，树直无枝，高一、二丈，皮类青铜，节似筠竹，叶皆上竖，犹如凤羽，临风旖旎，甚可入目。叶脱一片，内现一包，数日包绽，即开花二、三枝，淡黄白色，朵朵连珠，香芬袭人。实附花下，形圆而光，宛若枣形，自孟秋以至孟夏，发生不绝。与椰肉、香蒌、藤根夹灰同啖。惟六、七月始无；台人以熏干者继之（「台湾志略」）。
　　槟榔高数丈，花细、实如青果，在叶下干上，攒簇星布。椰树干叶亦似之；但其实大如瓜，中有瓤，味香，白如雪，脆如梨。其液如酒，切实和槟榔啖之。六、七月熟可采，番人跳而上，攀缘矫捷，名曰猱采（「番社采风图」）。
　　波罗蜜，状如如来顶，中分十数房，似莲瓣抱生。其色黄，其味甘，房各一实，其色白；煮食似栗。孙元衡诗云：波罗门下树亭亭，香蜜成房子更馨；解是西来真善果，十方供俸佛头青（「赤嵌集」）。
　　张露洲诗：清果菩提绕室馨，金包柑橘丽繁星；更怜斗大波罗蜜，磥砢真同佛髻青（「瀛壖百咏」）。
　　波罗蜜，一名优钵昙，「广东志」：南海庙中旧有东西二株，高三、四丈，叶如苹婆而光润。萧、梁时、西域达奚司空所植。他所有皆从此分种。生五、六年，至径尺，削去其秒，以银鍼钉腰，即结实。成实乃花，然常不作花。故佛氏以优钵昙花为难得。每树多至数十实，自根、而干、而枝条皆有，实累累疣赘。若不实，则以刀砍树皮，有白乳涌出，凝而不流则实。一砍一实、十砍十实，故一名刀生果。熟以盛夏，大如斗，重至三、四十斤。皮厚有软刺，礧砢如佛头旋螺。肉含纯瓤间叠如橘柚，囊气甚芳郁，有干湿苞之分。干苞者，液不濡腻，味尤甜。每实有核数百枚，大如枣，仁如栗黄，煼熟可食，能补中益气，悦颜色。「志」云：色绿似如来顶，液粘如漆是已。其子却似橡实，每一子为一房，熟而食之，味似百合子，不可生食。瓤可生食，亦不甚甘美，终不似橘柚味佳也。土人用波罗蜜子煨肉、黄梨煮肺，亦海外奇制（「赤嵌笔谈」）。
　　佛头果，叶类番石榴而长，结实大如拳。熟时自裂，状似蜂房，房房含子，味甘美。子中有核，又名番荔枝（「台湾志略」）。
　　凤梨，通体成章，抱干而生，叶自顶出，森若凤尾。其色淡黄，其味酸甘。孙元衡诗云：翠叶葳蕤羽翼奇，绦文黄质凤来仪。作甘应似籦笼实，入骨寒香抱一枝（「赤嵌集」）。
　　黄梨，实生丛心，味甘微酸，叶攒簇参差，有如凤尾。其皮鳞起，故又名凤梨。盛以瓷盘，其香满室（「台湾志略」）。
　　黄梨，叶似蒲而短阔，两旁如锯齿。其实色黄，瓤如鳞甲；形似甜瓜。味甚酸，清芬袭人（「台海采风图」）。
　　粤西以波罗蜜为天波罗，黄梨为地波罗。「居易录」谓：黄梨曰黄来；八月熟，长可尺许，味尤甘香。其树类蕉，实生节间。按：黄梨长止五、六寸，草本，丛生根下。叶似萱，两边如锯齿，顶上叶小，攒簇如鸡帚。谓其树类蕉，非也（「赤嵌笔谈」）。
　　香果，花有须无瓣，其色白，其实中空，状如蜡丸。孙元衡诗云：但有繁须开烂熳，曾无轻片见摧残。海天春色谁拘管？封奏东皇蜡一丸（「赤嵌集」）。
　　台地夏无他果，惟番檨、蕉子、黄梨视为珍品。春、夏有菩提果，一名香果，芳馨极似玫瑰；果当以此为第一（「赤嵌笔谈」）。
　　菩提果，系西域分种，实如枇杷，味甘而香（「台湾志略」）。
　　羡子，俗称番蒜，或作檨。其种云自佛国传来。孙元衡诗云：千章夏木布浓阴，望里累累羡子林，莫当黄柑持抵鹊，来时佛国重如金（「赤嵌集」）。
　　番檨，大者合抱，高凌云，叶浓、花微白，朵小，有香。结实皮绿，肉黄。其气辛热、其味酸甘，入肝补脾。台产也，切片腌久更美，名曰蓬莱酱（「台海采风图」）。
　　番檨肉与核粘，味甘色黄，盛夏大熟（「台湾志略」）。
　　檨三种：香檨、木檨、肉檨。香檨差大味香，不可多得。所食者木檨、肉檨，晒干用糖拌蒸，亦可久藏。台人多以鲜檨代蔬，用豆油或盐同食。北路自半线以上则绝无矣。「字释」无「檨」字；色味似杏，或是番杏误作檨（「赤嵌笔谈」）。
　　檨实大如猪腰子，叶尖长。「居易录」作番蒜；五月熟，大如苹婆，味甘香多津液，树大而叶圆，非是（同上）。
　　檨，种自荷兰。树高大可荫。张鹭洲诗云：参天高树午风清，高实累累当暑成；好事久传蕃「尔雅」，「南方草木」未知名（「瀛壖百咏」）。
　　果之美者檨为最，状如猪肾，味甘冽可敌荔芰。越宿即烂，故难到远地（「台湾纪略」）。
　　香檨，大如鸡子，味甘色黄，其根在核，然不能如荔走长安也（「台湾随笔」）。
　　甘蕉，叶与蕉类，中心出花，层层吐瓣，红紫可爱；结实联缀百余颗，两两相对，犹如贯珠。色黄白，味甘颇似香瓜（「台湾志略」）。
　　牙蕉，即芭蕉中之一种。不甚高，约长六、七尺，结子每茎百余。始绿，熟则黄；味极甘美。闽、广二省有之，他省亦间有生者（「台海采风图」）。
　　蕉果，一枝五、六层，每数十枚，排比而生，剖食味亦甘。「异物志」载：羊角蕉，子大如手拇指，长而锐，有似羊角者此也。「南方草木状」：蕉，子房相连累，甜美；亦可蜜藏。台地村舍后每广植之，四时皆生，藉以获利。性寒，妇人产后每以蕉果少许置儿口中，谓能清热（同上）。
　　龙眼，颗小味薄，六、七月熟。荔枝皆自内地来。蓝总戎廷珍每贻漳州状元红：紫绡玉肤，甘如醴酪。每以海上风阻，不得日食三百，殊为憾事（「赤嵌笔谈」）。
　　荔枝，兴化、漳浦产者为上。台地率自海船携来，一日夜可至，味香色犹不变。孙元衡诗云：颇怪繁星谪软尘，筠笼将出故鲜新；味含仙意空南国，姿近天然是美人。丹罽潜胎珠瓅玓，脂膏满绽玉精神；一时唤起狂奴兴，万事灰心渡海身。不受盐欺与密侵，骚人新摘自沉吟。轻红照肉白凝齿，芳气袭魂寒沁心。笑后左车生小愠（山榖题杨妃「病齿图」，多食侧生损其车左），望中飞骑更相寻。南阳麤丑北卢拙，■〈辶罔〉避頳珠出宝林。范浣浦诗云：绦罗衫子雪肌肤，一种香甜绝胜酥；消渴液寒青玉髓，脱变囊盘走水晶珠。阿环风味差堪拟，卢橘芳名亦少殊。饱啖拚教烟爨绝，不辞人唤作狂奴。江家色绿宋家红，曾识端明谱牒中；到此得尝过玉食（东坡「荔枝诗」：玉食远莫数），无劳想象判丹枫。诗才漫说穷骚雅，兴味犹应傲上公；万事灰心殊不恶（谓孙诗），只愁海飓阻筠笼（「台海采风图」）。
　　番石榴，俗名莉仔茇，郊野遍生，花白颇香，实稍似石榴。虽非佳品，台人亦食之，味臭且涩。而番社则皆酷嗜焉（「台湾志略」）。
　　番木瓜，直上而无枝，高可一、二丈，叶生树杪；结实靠干坠于叶下，或腌、或蜜，皆可食。树本去皮，腌食更佳（「台湾志略」）。
　　番木瓜，一干直上，如青铜。叶生树杪，花色白，出杈桠间。结实五棱，无香味。与内地木瓜绝不类。居民用盐渍以充蔬，或浸以酒，云可疗足疾（「东瀛识略」）。
　　木瓜，树干亭亭，色青如桐，每一枝一叶。叶似萆麻，大者尺余，花白色，生杈桠间。瓜凡五棱，无香味，居民用盐渍以充蔬。「诸罗县志」谓：「毛诗」『投我以木瓜』即此；殊非。按「果谱」：木瓜一名楙，一名铁脚梨；树丛枝、叶花俱如铁脚海棠。叶光而厚，春末花开，红色微白，实如小瓜，或似梨稍长，色黄如着粉，津润不水者为木瓜。此地所产与内地木瓜绝不类，岂可以称谓偶同，遂妄为引据乎（「赤嵌笔谈」）。
　　番姜，木本，种自荷兰，开花白瓣，绿实尖长。熟时朱红夺目，中有子辛辣，番人带壳食之；内地名番椒。更有一种结实圆而微尖似柰，种出咬■〈口留〉吧，内地所无也（「台海采风图」）。
