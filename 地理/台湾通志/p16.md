<!-- { "loadSidebar": true } -->
　　萱草花，一名宜男，一名忘忧。花淡红色，以作蔬，曰金针。或名鹿葱，前人俱以为误。更有红、紫二色者，北路无此种（「诸罗县志」）。鹿葱一名萱草（「台湾府志」）。鹿葱即金簪菜（「凤山县志」）。五月抽茎开花，六出，四垂，色黄，晒干可作蔬（「噶玛兰厅志」）。叶落尽，花始开，可食（「淡水厅志」。按：萱草「说文」作藼。解云：令人忘忧草也。「诗」云：焉得谖草，言树之背。谖即萱之假借字）。
　　夜合花，「格物论」：一名合欢，亦名令昏。花白微香，以其朝开夜合，故名（「诸罗县志」）。一名青棠（「凤山县志」）、一名醉香梅；黄昏始开，夜深复合（「淡水厅志」）。
　　月下香，叶丛生，细而长，中吐一茎，可数十蕊。花白，开自下而上，至晚愈香，故名。又以开辄两蕊相偶，名雪鸯鸳。内地夏、秋时开；台四时皆放（「诸罗县志」）。其花夜开香烈，因名（「台湾府志」）。叶似鹿葱，花白，夜开，有奇香；昼则歛（「凤山县志」）。即北地晚香玉（「淡水厅志」）。
　　玉簪花，含萼时妇女以粉实其中，用以傅面（同上。谨按：玉簪花类月下香而叶大，状似簪，色如玉，故名）。
　　凌霄，「郡志」：兔丝子，一名凌霄。「尔雅翼」：苕，陵苕，即凌霄花是也。藤蔓乔木，极木所至，花开其端。「诗」：苕之华，芸其黄矣！此地所生，枝叶皆似。其花紫，或者苕之变种欤（「诸罗县志」）？兔丝一名凌霄，蔓生，色鲜红，朝开暮谢（「台湾府志」）。松萝即女萝，又即兔丝（「噶玛兰厅志」。谨案：「噶玛兰志」以松萝入木类，非也；松萝即兔丝，以类相从，今移置于此）。
　　月桃，叶似莲蕉，花黄白色，倒垂，香而浊；一茎可数十蕊，台产五月始开，端午日取其叶以为角黍，摘花插小儿髻上，又名虎子花（「诸罗县志」）。
　　昙花，有红、白二种，夏日开（「诸罗县志」）。即优钵昙花，草本，种出西域，有红、白二种，状若荷花（「噶玛兰厅志」）。
　　指甲花，色碧花细，一枝可数百蕊。「南方草木状」云：树高五、六尺，枝弱如嫩榆。云自大秦国移植，妇女捣其叶染指甲，功同凤仙，故名指甲花（「诸罗县志」）。木本，花细而色碧，枝弱而嫩（「彰化县志」）。水木樨，俗呼指甲花，淡黄细碎如木樨（「淡水厅志」）。
　　含笑，白瓣如兰，自辅其颊，故曰含笑。半开则馥烈，大则香减。银岳八芳草，此其一也（「诸罗县志」）。花五瓣，淡黄色，昼暖则花盛开似含笑，故名（「淡水厅志」。谨案：宋李纲有「含笑花赋」，并序南方花木之美者，莫若含笑。其辞云：抱贞洁之雅志，舒婉娈之欢颜。甯解颐而启齿，方堕珥而欹冠。摹写嫣然，文长不具录）。
　　老来娇，一名秋红，一名雁来红，亦名老少年。干紫，直上，高六、七尺，叶初生即红，老而红愈娇；虽非花，而艳特甚（「诸罗县志」）。又一种名十样锦（「淡水厅志」）。
　　瑞香，始庐山一僧，梦中闻花香酷烈，既觉寻得之，因名睡香，人以为花中之盛瑞，以瑞易睡。又名缠枝，以逐节皆花也。色淡红，十二月开，一簇十余蕊，性喜阴难植，更有黄、白二种，名野瑞香（「诸罗县志」）。谨案：「本草纲目」引「格物论」云：瑞香高三、四尺，有数种：有枇杷叶者，杨梅叶者，柯叶者，球子者，挛枝者，又「舟车闻见录」云：广南瑞香有红、白、紫三色，紫色者香最烈，如麝脐、梅、兰，袭其香气，花片即时焦枯。此皆庐山僧所谓睡香也）。
　　番瑞香，藤本，花淡绿，香甚异；一簇可数蕊，五、六月开。台产种法，藤覆土中，叶令出土即生（「诸罗县志」）。蔓生，花微绿，香甚清远，夏月盛开（「台湾府志」）。有尖瓣、圆瓣二种（「彰化县志」）。一名夜来香（「凤山县志」。案：番瑞香与上瑞香混，其实种类悬殊也）。
　　番花，色白微黄，味香而浊，似山栀花；三、四月开，先花后叶。树高大，叶如枇杷而厚，冬叶落，枝头累累如指（「诸罗县志」）。「台海采风图考」：即贝多罗，其叶即梵僧用以写经者。「府志」花部既收番花，又载贝多罗，何也（「噶玛兰厅志」）？花六出，白瓣黄心。或云即贝多罗（「淡水厅志」）。贝多罗花，木本，种自西洋（「凤山县志」。谨案：番花即贝多罗，其叶即写经之贝叶，各志所云似属可据。台生此花甚多，大可二寸许，花瓣近蒂处色黄，渐淡而白）。
　　莿球，叶绿身多莿，花黄色似菊而小；台谓之消息花，又名牛角莿，以其莿偶如牛角也（「诸罗县志」）。消息花即莿球花（「淡水厅志」）。
　　棠棣，「通志」：条生，花淡黄色，二、三月开、又有白色者（「诸罗县志」）。唐棣即薁李（「噶玛兰厅志」。谨案：「尔雅」：唐棣，移。邢「疏」引陆机「疏」云：奥李也，一名雀梅，亦曰车下李。其华或白或赤，六月中熟。今诸罗志谓：花淡黄色，疑与「尔雅」之薁李别为一种）。
　　玉芙蓉，叶似艾而微香，色亦淡雅，妇女爱之，多插于首（「诸罗县志」）。
　　臙脂花，有红、黄、白及五色四种，夏秋开（「台湾府志」）。晚香花，似呼臙脂花（「淡水厅志」）。
　　紫荆，先花后叶，自下而上，有朱、碧二种（「凤山县志」）。形如九荆，但九荆花白，而紫荆花紫艳（「彰化县志」）。
　　倒垂兰，一名倒吊莲。枝如梅，叶似萱，短而厚，不着土，取一枝挂檐阴，自能生根、抽芽、出叶。花开如兰，色黄碧，微香（「彰化县志」）。
　　鹰爪兰（凤山、淡水「志」鹰作莺），俗呼鹰爪桃，一名油兰花，即内地虎爪兰也。叶似桂花，有两层，以下层补上之缺处。子如青果，数十枚比叠成团；香味滞腻，不甚清（「噶玛兰厅志」）。蔓生，花瓣或五、六、七瓣不等，香味浓郁（「彰化县志」）。初植时蔓生，久则成木本。花六出，色黄，形如鹰爪（「淡水厅志」）。初开时青色不香，到晚时转黄色，香同凤梨（「凤山县志」。谨案：「广东通志」云：鹰爪兰，枝蒂如鹰爪，六瓣两台，异种也。今验其花，六瓣者多，亦有不尽然者。其状梂曲，极似鹰爪。淡水志作莺爪，非「凤山志」。鹰爪兰与莺爪花别为二物，尤误）。
　　七里香，木本，古云芸香，俗名山柑（「凤山县志」）。花丛生如柑，叶似珠兰，花五瓣，色白，香气浓郁（「彰化县志」）。六月结实，大如豆，末尖先绿后红，一枝排比数十如绯珠，能辟烟瘴（「噶玛兰厅志」）。一名山矾花。（「淡水厅志」）。
　　木笔花，花紫而背微白（「彰化县志」）。本较小玉兰（「淡水厅志」）。
　　陀弥花，叶圆微长如百叶桃，花一簇十余朵，每放葩时，先后间开（「淡水厅志」）。
　　靓梅，色浅，红花，百瓣。
　　马啼花，白色，春、夏常开。
　　马缨花，以形似得名。
　　玉瓶花，花细，香烈。
　　红刺梅，种出西番，有刺，花似海棠。
　　十姊妹，花有大红、浅红、紫白诸种，每开十余蕊相聚，故名。
　　百子莲，种出西番，每茎数十蕊，色微蓝。
　　玉葱花，叶如葱，花略似水仙。
　　渥丹，有红、白二种。
　　莺粟，有五彩者。
　　番繁花，有淡红、浅蓝二种，夏时盛开（俱同上）。
　　铁树花（见「台湾府志」）。
　　丝棉花（见「噶玛兰厅志」）。
　　汉宫春、翦秋纱、紫燕、百合、蜡梅、酴醿、木香、攒心莲、紫藤花（见「淡水厅志」，俱无注）。
　　——以上花之属。
　　附考
　　扶桑花，一名佛桑。「广群芳谱」云：东海日出处，有扶桑树；此花光艳照日，其叶如桑，因以比之。后讹为佛桑，乃木槿别种。又云：高四、五尺，枝叶婆娑，叶深绿色，光而厚；花有红、黄、白三色，红者尤贵，呼为朱槿。嵇含「草木状」云：扶桑花深红色，五出，大如蜀葵，重敷柔泽；有蕊一条长如花，叶上掇金屑，日光所烁，疑若焰生。一丛之上，日开数百朵。朝开暮落，自五月始至冬乃歇。插树即活。今台地有二种：单叶者深红，与「草木状」所言同。其千叶者，所见有红、黄二色，与「群芳谱」合。范侍御浣浦有二绝句云：『祗是江乡木槿花，千寻照殿炫红霞；生来不遇繁霜雪，穠艳经年向客夸』。『桃腮杏脸衬朝霞，那信红颜薄命嗟；雨树新粧争睹胜，老夫无月不看花』（「台海采风图」）。
　　孙司马元衡有扶桑诗云：烧空处处佛桑燃，寒暖花魂总放巅（四时常开）；大海东头当晓日，丹山脚下对晴烟。眼明五月朱榴火，泪溅一春红杜鹃；粉白嫩黄相映发，遥情将向洛阳天。王渔洋先生云：余使东粤，欲作佛桑诗而未果，祗得二句云：『怀人二月小寒食，照眼一枝红佛桑』。见湘南诗，令我爽然自失（「赤嵌集」）。
　　扶桑花，一名佛桑；叶如桑叶，花如蜀葵，色深红如火，曦光所烛，疑若焰生。台地有二种：千叶者红、黄二色；单瓣只有红者。自夏至冬，一树开数百花，望之如烧空焉（「海东札记」）。
　　照殿红，树甚高，花如巨觥，色红无二（「台湾随笔」）。
　　莿球花，本高数尺，有莿，土人植以为篱。秋冬开黄花，如小铃，细攒如绒。每露气晨流，芬香袭人，结子似豆，有荚；其叶秀整相次，根可染绦，一名番苏木（「台海采风图」）。
　　消息花，色黄，形如治耳器。孙元衡「九日诗」云：黄菊难寻处士家，也无枫叶受霜华；海东秋思知多少？为问墙边消息花（「赤嵌集」）。
　　茉莉花，千层大如菊。孙元衡有诗云：名花闻道出南荒，亲到南天闻妙香；弟是素馨兄是菊，澹烟如水月如霜。佳人小立画廊西，纨扇迎风手自携；雪瓣恐教蝉翼重，缦华应遣凤头低。却月盆中向晚芳，瑶台谁与散天香；残魂消尽同禅寂，不觉琼花在枕旁（「诸罗志」）。
　　茉莉，最易栽植。番茉莉较大，种自柬埔寨来；花径寸，百余瓣，早晚街头有连十余蕊签成一枝。有连数十蕊为一串；买置床榻，殊有妙香（「赤嵌笔谈」）。
　　番茉莉，一花千瓣，望之似菊，既放可得三日观；不似内地茉莉，暮开朝落；然香亦少逊焉（「稗海纪游」）！
　　抹丽，花千层，大如菊，蕊碎玉玲珑，开经三宿，妙香迥绝；亦名三友花（「海东札记」）。
　　三友花，土称番茉莉，又称番栀子，或称叶上花。孙元衡有诗云：争迎春色耐秋寒，开向人间岁月宽；嫩蕊澹烟笼木笔（蕊似木笔而小），细香清露滴金盘。绣成翠叶为纹巧（叶有纹而如绣），蒂并丛花当友看（一枝必三四朵，若相友云）；日日呼童阶下扫，浓阴恰覆曲栏干（「稗海纪游」）。
