<!-- { "loadSidebar": true } -->
　　蒌草，一名荖，又名扶留藤，蔓生，叶如桑，花如僵蚕，色绿味辛。或云：即荜茇。根为荖藤色白微红；台人取之切片长寸余，和蛎灰夹槟榔枣食之。叶以斤论，运鬻内地，年以数百万斤计。闽、广人食槟榔多裹以荖叶，味尤辣（「东瀛识略」）。
　　槟榔干，即大腹皮，裹以蒌叶、石灰，食之刺口。惟初出青色，大如枣者名槟榔糜，不用蒌叶，惟夹浮留藤及灰，食之甚佳。赋诗云：蒌叶包灰细嚼初，何殊棘刺强含茹？新秋恰进槟榔枣，两颊浮红亦自如（「小琉球漫志」）。
　　荖草，蔓生，叶如田薯，枝柔而长，延绕十余丈；花类僵蚕，绿色味辛；根为老藤，色粉红。取切片夹槟榔食之，甚香；花叶和食。根、叶、花味各别（「台海采风图」）。
　　羞草，叶生细齿，挠之则垂，如含羞状；故名。孙元衡有诗曰：草木多情似有之，叶憎人触避人嗤；也知指佞曾无补，试问含羞却为谁（「赤嵌集」）！
　　龙舌草，形如舌，旁有刺，中液如膏。闺人取以润发，鲜泽可监（「海东札记」）。
　　龙舌草，长径寸许，厚半寸，中有稠汁，闺中取以润发，实擅膏沐之长（「台湾志略」）。
　　齿草，枝叶高尺许，社番取以擦牙，久之皆黑（「海东札记」）。
　　红毛茶，乃草属，黄花五瓣，叶如瓜子亦五瓣；其根如藤，刨取晒干，或遇有时气不快，熬茶饮之，则愈（「台湾志略」）。
　　七弦草，丛生如秧苗，界纹白绿相间，入冬白变为红（「海东札记」）。
　　蒲草，似莞而扁，春生于水涯；滑而坚韧，可为席，摺叠不少损，且泌汗（「东瀛识略」）。
　　乳草，附地而生，枝叶细红，背微红。妇人乳少，和肉煮食，能多乳。或云未孕者食之，亦流乳汁。
　　仙人掌，状如人掌，旁有刺，层叠岐出，不花无叶，亦无枝干；其汁入目，使人失明，相传植之墙外，可避火灾（俱同上）。
　　仙人掌，「闽小记」谓：多贴石壁上，如人掌，人家门前屋上多植之，谓可避邪云（「澎湖纪略」）。
　　药品前志所不载者，如含铃草、茶匙黄、虎咬黄、龙鳞草、四时春、马蹄香（一名一枝香）、金剑草，治癀。姜蔚子、龙船花、■〈艹稀〉莶草、萆麻草，去风解热。桕仔草、半天飞，凉血。鸡卵藤、万年薯，治疯。龙芽草、竹仔草、天青菜、大枫草、三脚鳖、鲫鱼胆草、牛顿草、山苦瓜、牛角刺、山葛藤、颇好叶、山麻草、千日青、山四英、马鞍草、过江龙、槟包藤、猪母菜、羊角豆、姑婆草，疗毒。白埔姜，止痛。葵板草（一名光层塔）、山蜈蚣、小营刺、山茄报、碎米黄，治跌打损伤。赤血草、茄冬叶、猪公刺、山尾蝶、天仙茄，治咽喉。叶下红（一名马蹄黄，一名消息草）、山埔、银鹿角、地帚草、午时草、真珠黄、山东枋、白花草，治疔毒。龙吐珠、虎婆刺、漫桃花、千里急、铁马鞭、倒地柃、和尚藤、金丝五爪龙、鸡柔草、瓜子草、荔枝草、田乌草、毛将军、田薯草、五宅茄、羊甘草、不求人、虱须草、铙钹草，治痈。山素英，治疥。苦仔草，治痘。咬人狗、虎尾仑，治瘰癧。茑松叶、过沟菜、冷饭藤、山荖叶、虫草，治溃烂。猪腰草，治阴症，有异名者。苎麻根，名山吉贝；柑核，名仙柑子；山药，名淮山；木槿，名水锦（「赤嵌笔谈」）。
　　药品多「本草」所不载者，旧志及「赤嵌集笔谈」诸书所录甚伙。如羊甘、乌甜、鸡骨、鸭嘴、鼠尾、鲎壳；与夫四时春、半天飞、过江龙、铁马鞭之属，名既不典、性亦难识；虽主治各有方味刀圭，当勿轻试也（「海东札记」）。
　　凤山有蛇草，状如波菱，蛇伤，煎泡酒服，立愈。唐李卫公诗云：愁冲毒雾逢毒草。若以蛇草为不敢近，殆别为一种欤？抑以蛇所经过，毒沾草上，人畏近之，故名欤（「小琉球漫志」）？
　　浒苔，海中苔，深绿色，细如苎线，长四、五尺，结成束；土人向日曝干，用油煎食，或煮为汤，每食薄饼、用浒苔下之。「通雅」云：苔生于水者，青绿如发，海滨之人多取裛而食之。名曰陟厘，又名侧理，可为纸。晋帝赐张华侧理千张，即此苔所为也（同上）。
　　马尾丝，草属，草细而长，花红而小，其根如荔枝核，色黄，多细丝如发；不拘鲜干，皆可治蛇蜂诸毒（「台湾志略」）。
　　凤头莲，出台湾内山，形如黄连，色紫，多细须，茸茸然分歧如凤；故名。性平，治咽喉一切诸症（「本草拾遗」）。
　　虎头蕉，出福建，台湾五虎山者佳。一茎独上，叶抱茎生，不相对；形类蕉而小，苗高五、六寸，秋时起茎，开花似兰，色红，结实有刺，类蓖麻子，外面苞状。若高三、四尺者，名美人蕉，系一类二种也。草宝虎头蕉，性温、力猛、有毒，能治风痹；凡服者不得过二钱，服后须避风，倘不谨慎，必发风疹（俱同上）。
　　香附草，一名沙根，又名侯莎。「尔雅翼」：茎叶似三棱，根周匝多毛，谓之香附草；一名雀头春，入气分郁之药（「澎湖纪略」）。
　　刺裙草，穗刺人衣裳，取其心以编帽：缚以作笔亦佳。
　　蒺藜子，有三角刺，「本草」云：风家宜用刺蒺藜，补宜用沙宛蒺藜，乃肾、肝、肺三经之药。端午采其蔓，煮汤浴身，亦能消风。
　　蒲公英，叶似莴苣，花如单瓣菊，四时有花，花谢飞絮，断之茎中有白汁；能化热毒、解食毒、消肿、核治乳痈；为通淋妙品。
　　苍耳，「本草」作枲耳，性湿，善发汗，散风湿，上通于脑，下行足膝，外达皮肤，治头风、目暗等症，作汤浴，可以治身痒。
　　车前子，大叶长穗，好生道旁。「本草」称其强阴益精，令人有子。又云：与茯苓同功。
　　艾，有大叶、小叶。「本草」云：味苦辛，生温、熟热。能回垂绝之元阳；通十二经，走三经、理气、逐血，暖子宫，煎服用鲜者，捣揉如绵，谓之熟艾，炙火用陈者良（俱同上）。
　　圭璧澳山上有一种青草，长数寸，茸茸苍秀，人采之辄病，相戒无敢折者。或云：是地宜静不宜动，动则多咎；故并其草亦不欲掘之也（「澎湖厅志」）。
　　松，「白玉蟾」云：奎星之精化而为松，精液为松脂；余气结为茯苓，千年松化为琥珀。台惟水沙连内山有此（「诸罗县志」）。土番间有售苓于南者（「台湾府志」）。大者合抱成林（「凤山县志」。谨案：「罗浮山志」云：松脂入地，千年变为茯苓；茯苓千年变为琥珀。则松脂历二千年乃可成琥珀，不止千年而已。别有土茯苓，乃野生，非松脂所化者）。
　　柏，「埤雅」：性坚致，枝子皆香，不畏霜雪，叶扁而生者，曰侧柏；一名扁柏（「诸罗县志」）。自内地移来（「凤山县志」）。皮可为香（「台湾府志」）。「六书精蕴」：万木皆向阳，柏独西指；盖阴木而有贞德者（「噶玛兰厅志」）。
　　万木枏，宋子京曰：让木即枏，其木直上，柯叶不相妨。此地本色稍黑，有载入内地者。又上枏可为辅辐，甚坚韧（「诸罗县志」）。性坚理细为香枏；一岁东荣西枯，一历西荣东枯（「凤山县志」）。有香枏、虎皮枏、石枏（「淡水厅志」）。性坚重，土人烧为炭（「噶玛兰厅志」。谨案：「山海经」郭「注」云：枏大，木叶似桑。又「盐铁论」云江南之枏梓竹箭，盖枏木美材也。一名端正树，以其干极端伟，亭亭直上，若幢盖然。台产此木甚多，用以制器）。
　　樟，大者数抱，四时不雕，枝叶扶疏，垂阴数亩。漳「旧志」：树老则内腐而虚，其色赤，其材细，其味辛烈，作器雕镂必用之。熬其汁为樟脑，可入药（「诸罗县志」）。即豫章，有红、粉二色，液可为脑（「凤山县志」）。肌理细而错综有纹，兰以大者为梁柱（「噶玛兰厅志」）。有赤樟，内山最盛，军工需采（「淡水厅志」）。
　　梧桐，「福州志」：闽产有三：一种叶有三歧，子如胡椒可食，曰梧桐；一种叶圆而末尖，二月开淡红花，可压油、曰油桐；一种花叶不相见，花不结子，材可琴瑟，「禹贡」：『峄阳孤桐』即此。所谓冈桐也。北路所有，乃梧桐耳。子如胡椒，两两相并，缀于叶端，味清芳，堪呼松子（「诸罗县志」）。
　　榕，「海物异名记」：榕作槦，言材不中主人也。或曰荫覆宽广，故谓之榕。「南方草木状」：其荫十丈，枝条既繁，叶又茂细，根如藤下垂，渐渐及地便生枝节。鸟啄其实，坠地复生，名曰鸟榕（「诸罗县志」）。多根，故易茂而难拔：不材，故寡伐而长寿（「台湾府志」。谨案：闽、粤多榕树，故称榕峤、榕城。台地亦随处有之。「柳亭诗话」云：有大叶细叶二种，细枝即地，遇水即生，亦异品也）。
　　枫，树如白杨，「说文」：枫，木厚、叶弱，枝喜摇，别欇名。「尔雅」：枫欇欇；言风至则欇欇而鸣也（「诸罗县志」）。脂可为香，入药（「凤山县志」）。「齐邱化书」云：老枫化为羽人（「噶玛兰厅志」）。叶尖三角，可作香料（「淡水厅志」。谨案：枫，一名摇白。「说文系传」云：木遇风而翻见叶背，背多白，故曰摇白也。二月有花白色；其实大如鹅卵）。
　　柳，「大戴礼」：正月、柳稊；稊者、发叶也。黄蕊为花，花熟时随风，状如飞雪，曰絮（「诸罗县志」）。大者为杨，垂者为柳（「凤山县志」）。柳与杨实二种，杨仰而柳俯也。台有御柳，干赤、条细如绿丝，名垂丝柳（「噶玛兰厅志」）。
　　椿，「泉志」：木之寿者。「图纽」：椿木实而叶香可啖，方春摘其芽，臭者为樗（「诸罗县志」）。叶初生可啖，春摘食之（「凤山县志」）。大椿（「淡水厅志」）。
　　桄榔（台湾府、凤山、彰化「志」，桄俱作槺），「南方草木状」：树似栟榈，皮中有屑如面，木性如竹，紫黑色有文理，可以为器。花淡红而带白，结子如山茱萸而甘（「诸罗县志」）。干直无枝，其颠生叶不过数十，结子作穗生木端。其叶台人以为帚，本出九真、交趾（「台湾府志」）。叶多刺，能开花结实（「凤山县志」）。五月熟后，种埔占子，多岁亦丰（「淡水厅志」。谨案：「岭表录异」云：桄榔树有须如粗马尾，广人采之以织巾，子尤宜；咸水浸渍，即粗胀而韧。又「岭外代答」云：其根皆细，须坚实如铁，镟以为器，悉成孔雀尾斑。溪峒取其坚，以为弩箭。沾血一滴则百裂，于皮肤里不可撤矣！不惟其木见血而然，虽木液一滴着人肌肤，即遍如鍼刺，殆木性攻行于气血也。据此，则桄榔之须与根，皆有可用：然其木液，则不可沾体。旧志未详，故录之）。
　　水松，「华彝考」：福州呼水松，莆人呼水棉。性好近水，皮温厚如棉，枝乔而上勾；其叶散碎纷披，其根礌砢奇古（「诸罗县志」）。
