<!-- { "loadSidebar": true } -->
　　甘蔗，「广志」：竿蔗，又名都蔗，皮带红而节短；亦有青黄皮者。北路初植不佳，近则甘脆不亚于内地（「诸罗县志」）。有红、白二种，又干小者、名曰竹蔗，煮汁成糖（「台湾府志」）。邑产甚多（「凤山县志」）。性温，浆甘（「彰化县志」）。皮有青、红二种（「噶玛兰厅志」）。性冷，味甘（「淡水厅志」）。湖东西、南藔等社有之（「澎湖厅志」。谨案：蔗味甘，故谓之甘蔗。状似竹，故谓之竿蔗。又名薯蔗。「西京杂记」云：薯蔗，二十五区是也。又考司马相如「乐歌」云：太尊蔗浆析朝酲。是蔗浆也可消酒）。
　　荔枝，壳红，膜紫，肉白，以核之细者为珍（「诸罗县志」）。品类不一，自泉、厦者，以乌叶、状元红为最。近时头围、五结等处植之，但香味殊别（「噶玛兰厅志」）。有自内地移来者，多华少实，味亦酸（「凤山县志」）。本地亦有佳品，不逊内地（「彰化县志」）。种出内地兴化、漳浦者为上。台地率自海船携来，一日夜可至，味香色犹不变（「淡水厅志」。谨案：「南方草木状」云：荔枝树高五、六丈，如桂树，绿叶蓬蓬，冬夏荣茂，青花朱实，大如鸡子。肉白如肪，甘而多汗，至日将中，翕然俱赤，则可食也。一树下子百斛。台地亦有荔枝，但风味殊逊岭南）。
　　龙眼，「南方草木状」：树如荔枝，果如黄弹，壳黄，肉白而甘。一枝数十颗，随荔枝而后熟，故谓之荔奴。诸罗产甚多，味比内地（「诸罗县志」）。实有大小二种，壳赤、肉白、核黑。肉厚而核小者尤佳（「彰化县志」）。龙眼即龙目，熟而晒干，大曰魁员（「噶玛兰厅志」）。有数种，大者谓之员，小者味薄，六、七月熟（「淡水厅志」。谨案：「广东通志」云：龙眼一名益智，出神农「本草经」。「别录」云：广州有龙眼，非益智也。考龙眼生于树，益子草本蔓生，实二物而名同。故朱翌「灊山集」龙眼诗：『益智名同性即非』是也）。
　　杨梅，子小如豆（「淡水县志」。谨案：「南方草木状」云：杨梅子如弹丸，正赤，五月中熟。熟时似梅，其味甜酸。台产杨梅极小，直如豆大而已）。
　　葡萄，「史记」：大宛以葡萄作酒，富人藏酒万余石，久者积年不败。张骞移种于中国，一名马乳，一名黑水晶。段成式云：有黄、白、黑三色，又有绿葡萄，密叶繁阴，星编珠聚；台止有黑者，亦甚稀（「诸罗县志」）。蔓生实累似弹子，煮食可生津济渴（「彰化县志」。谨案：「后汉书西域传」：栗弋国出蒲萄。魏文帝诏：南方龙眼、荔枝，甯比西国葡萄石蜜乎？今考汉栗弋国属于康居。康居国为今哈萨克右部地，汉、大、宛为今霍罕地。汉武帝时张骞由匈奴走月氏，始至其境）。
　　木瓜，「尔雅」：楙，木瓜也。「诗」：『投我以木瓜』。理脚气；切细片渍以糖或盐，味殊佳（「诸罗县志」）。与内地不类，凡五棱，无香味，居民用盐渍以充蔬（「福建通志」）。木瓜可浸酒，疗足疾（「噶玛兰厅志」）。
　　西瓜，五代合阳令胡峤记云：峤于回纥得瓜种之，结实大如斗，味甘，曰西瓜。内地六、七月熟。诸罗之种，莫知所自也。八、九月下种，十一、二月即熟（「诸罗县志」）。暑时多内地来，台产种于深秋，熟于隆冬。乾隆二年，定福建督抚每年正月各进瓜十圆（「台湾府志」）。结实圆大如斗，味甘（「凤山县志」）。其色青绿，其瓤红白；性冷，伤脾助湿，食之能化畜毛。又有一种小而色白者（「彰化县志」）。又一种子多而肉不能食，夏月生（「淡水厅志」。谨案：西瓜皆熟于夏令；惟台地南路有熟于冬令者。昔时用以充贡，故朱仕玠有句云：『正月神京已进瓜』。即谓此也）。
　　菱，产水中。「周礼」：笾人，加笾之实。菱芡也，「注」：菱芰也。「疏」云：即菱角，楚屈到所嗜者（「诸罗县志」）。两角曰菱，三角、四角曰芰。凤所产惟芰（「凤山县志」）。种于池中，蔓生水面，壳黑紫，肉松白，可食（「彰化县志」。谨案：屈到嗜菱，出「国语」。又考「尔雅」云：菱，蕨攗。「酉阳杂俎」云：芰，一名水栗，一名薢茩；是菱尚有此别名也）。
　　橘，「禹贡」：厥包橘柚。汉时有橘官，民有橘籍。台人误以橘为柑。柑皮厚而蹙皱，橘皮薄而光润（「诸罗县志」）。近有晒干和糖为饼者（「凤山县志」）。一年相续，名曰公孙橘。又有四时橘，酸味（「台湾府志」）。公孙橘前生者红，后生者青，花实四时相续。番橘大如金橘，肉酸皮苦（「淡水厅志」。谨案「说文」：橘果出江南。盖橘为南方之珍，不可移徙。故「考工记」云：橘踰淮北为枳也）。
　　柚，有红、白二种。「列子」所谓：树碧而冬青，实丹而味酸。台产皆然（「诸罗县志」）。实尖而皮厚，味稍逊内地（「台湾府志」）。味甘酸，有红白、大小二种（「彰化县志」）。「诗秦风」所谓条也。兰以瓣大而肉如丝者为贵，名文旦。柚种出漳州（「噶玛兰厅志」。谨案：今嘉义有麻豆柚，味甚甘脆，台以此为佳品。「诸罗志」谓为味酸。盖昔时犹未有此嘉植也）。
　　仙枝子，一名破斧子，可腌为菹（「凤山县志」）。
　　柑，「南方草木状」：橘之属，甜美特异者。北路红柑、雪柑，供玩而已（「诸罗县志」）。有仙柑、红柑、雪柑、卢柑、九头柑数种。郡产惟红柑、雪柑居多（「台湾府志」）。似桔而大，有蜜柑、椪柑数种。惟椪柑为上，产于西螺者尤佳（「彰化县志」）。凤山只有红柑、雪柑二种（「凤山县志」）。有蜜桶柑、雪柑、椪柑、番柑（「淡水厅志」）。种自台湾之西螺传来，味美亦不少减。南藔、湖西、果叶等社有之，种于近乡宅内可避风处（「澎湖厅志」）。兰柑微酸，不及彰化、西螺（「噶玛兰厅志」。谨案：彰化县属西螺产柑，名西螺柑。熟时甜美，可比粤东四会柑，诚佳品也。柑顶堆凸隆起。考桂海「虞衡志」云：馒头柑、近蒂起馒头尖者，味香胜。西螺柑殆即馒头柑种类也）。
　　柑子蜜（「淡水厅志」作柑仔蜜），台产，形如公孙橘；初生色绿，熟则红（「诸罗县志」）。细如橘，和糖煮作茶品（「台湾府志」）。形如弹子差大（「凤山县志」）。
　　橙，一名雪柑，人家间有种者（「澎湖厅志」。谨案：「埤雅」：橙，橘属，若柚而香。台之北路产橙极盛，熟时皮红而味甜，价亦不昂；此冬令之佳果。而「淡水」、「噶玛兰诸志」不载，盖即以为雪柑；而其实柑与橙二物也）。
　　梨，有青皮、赤皮二种。青皮实大名棕包梨，赤皮实小名香水梨（「彰化县志」）。味逊内地（「凤山县志」）。水梨（「淡水厅志」）。
　　枣，实嫩则青，差熟则黄，熟则遍红。可以生食，蒸之可作干果（「彰化县志」）。
　　枇杷，以植久者佳（「淡水厅志」。谨案：「本草图经」云：枇杷树高丈余，叶大如驴耳。背有毛，子梂生，如小李，黄色，味甘酸；核大如小栗，皮肉薄。冬花春实，四、五月熟，凌冬不凋。又「考猗觉寮杂记」云：岭外以枇杷为卢橘。是卢橘即枇杷也。「旧志」未详，故补之）。
　　黄弹，味甘微酸（同上。谨案：「广东通志」云：黄皮果，大如龙眼；又如黄弹子。皮黄白，有微毛；瓤白如有肪，有青核数枚，甚酸涩。食荔枝太多，以黄皮解之。是黄弹即黄皮，以其小圆如弹丸，故又名黄弹也）。
　　荸荠，味甘，性凉（「凤山县志」）。
　　桔，实小味酸。一年相续，名公孙桔；又有四季桔（「彰化县志」。谨案：「广东通志」云：桔似柑而小，赤者酢，亦如柑大。苏轼有「黄甘陆吉传」。台人称公孙桔，四季橘。盖橘桔声近而误也）。
　　羊桃（「彰化县志」作羊萄），「台湾草木状」云：洋桃或四棱或五棱，小而色绿，文理直者甘，大而微黄。棱角不甚周正者酸。横断之，似车轮；去其廓，又如白苹初放。瓣中有微核，如橄榄仁。入口稍涩亦相似（「淡水厅志」）。俗名磱碡，实有分瓣，形如农器磱碡，故名。性酸冷，煮糖可作茶品（「彰化县志」）。
　　橄榄，一名青果，一名谏果；性初酸涩，后渐甘美（「彰化县志」。谨案：「南方草木状」云：橄榄树枝高数丈，其子深秋方熟，味虽涩，咀之芬馥。又考「太平御览」引「岭表录异」云：野生者子繁，树峻不可梯缘。但刻其根下方寸许，内盐于其中；子皆自落。台地所产逊福州风味远矣）。
　　山楂，一名仙查；以盐腌之，能消食生津。产于沙连内山（案：「说文」云：果似梨而酢，字又作柤，「内则」柤梨曰攒之是也）。
　　柿，有青、红二色。青柿名水柿，水漫可食。红柿以小篾钉之，待红方食（俱同上。谨案：「本草图经」云：红柿南北通有；朱柿出华山，似红柿，而皮薄更甘）。
　　无花果，一名映日果，叶可作药（「淡水厅志」。谨案：「本草纲目」云：无花果凡数种，映日果即广中所谓优钵昙也）。
　　槟榔，树似椰，皮似青铜，节似竹，大者五、六围，高五、六丈，末大如本，叶聚树端如棕；房居叶下，花秀房中，四月开，细白而香。子结房外，擢穗如黍，一穗子数百粒。秋末冬初采食，至二、三月乃尽（「诸罗县志」）。向阳曰槟榔，向阴曰大腹，实可入药（「台湾府志」）。树直无枝（「凤山县志」）。叶皆上竖，临风旖旎，叶脱一片，内现一包。数日包绽即开，花淡黄白色，朵朵连珠，香芬袭人（「彰化县志」）。实如鸡心，和荖藤食之，能醉人，可袪瘴（「噶玛兰厅志」）。一名菁子（「淡水厅志」。谨案：「文选吴都赋注」云：槟榔树叶从心生，大如楯。其实作房，一房数百，实如鸡子，皆有壳，肉满壳中，正白味涩。得扶留叶与古贲灰合食之，则柔滑而美。「广东通志」云：槟榔一名宾门，一名仁频，能辟瘴气。又名洗瘴丹。贲灰即蛎蚌灰也；台之南路，最重槟榔，无论男女，皆日咀嚼不离于口。食则齿黑，妇人以此为美观，乃习俗所尚也）。
　　椰子，树类栟榈，子一穗十数，累累下垂，重叠无间，外裹粗皮如棕片，内结坚壳白肉附之。味如牛乳，中含浆如酒，曰椰酒。又有椰油（「诸罗县志」）。树高数丈，直起无枝，其实大如寒瓜，外有粗皮。皮次有壳，圆而坚，可作瓢及酒器，（「台湾府志」）。椰酒不堪多食，性败胃也（「彰化县志」）。壳可作瓢，含浆如酒（「噶玛兰厅志」。谨案：「海槎余录」云：椰子有一种小者，堪作酒盏。粤之琼州有此。台工拙，未谙制造）。
