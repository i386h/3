<!-- { "loadSidebar": true } -->
　　　　字孝敦，一字质斋。以进士官吏部郎中。力抑侥幸，杜请托，累官侍郎。屡奉命祭告西北岳，查赈灾区，皆称旨。其督学安徽、山西，尤能绝馈遗，所取多知名士。旅罣吏议左迁。未几，复除内阁学士兼侍郎衔，丁内艰归，未至家卒。
　　　　名臣郑鹏程兄，彬。子，世光等。孙，守诚等
　　　　字登衢，一字松谷。由进士官户部员外郎。时外省赋多逋积，议者欲增重州县处分，独持不可，曰：“处分重，则催科急，害于民者何穷。”议遂寝。后出守江西临江，历袁州诸府，皆有名绩，以外艰归。又补湖南常德，尤为民爱戴。大府以廉能荐，疾作遽归。一年卒。孝友出自天性，儿时，术者推母某岁当终，辄忧泣，祈身代。家贫，母减饭，冀饱鹏程，覆杯已饭中以饰之。鹏程自塾归，察知悲泣，每饭必先侍母膳毕而后食。兄彬，试礼部归，道卒。抚其子女，皆如己出。子世光、世祺，皆以举人作令。世恭尤知名，成进士，授户部归，文行重一代。主讲凤池、致用、正谊各书院。狷介绝俗，经学湛深，书法自成一家。孙守诚、守廉、守孟，均官翰林，曾孙孝铭等亦多科第仕宦，俱不负所学云。
　　　　循吏林轩开子，庆祐。孙，穗邕等
　　　　字文辀。少孤，又号蓼怀，母教之，构画荻山房为读书所。十岁解吟咏，以进士知浙江泰顺县。俗尚赁妻并火葬，前任不之禁。轩开下车即除之。善折狱，绝请托，有余姓女为人养媳，未几，所养者家日困，余姓欲夺而嫁之。事泄，讼焉。轩开讯得其情，以大义谕之，女誓归原养者，乃以花币鼓吹导归，使待年焉。其事尤为时所称。旋以失察夺官，士民惋惜。任内短少五百金，交卸时相与筹垫。其爱戴于民若此。子庆祐，少好施与，依其戚梁中丞章钜署中，馆师吴侍郎钟骏值计偕乏资，怂恿内兄弟赠之行。已复来，则面目憔悴，盖有兄之丧用其资，不能行矣，复厚遗之。先生遂于是科得殿撰。祐归，弃举业，以医行其德焉，里人称之。孙穗，字富年，以进士历知直隶任邱、广川、钜鹿等县，所至断讼如神，不亚蓝鹿洲先生。然性鲠直，上官雅知其贤，而弗能荐举，乃致仕归。光绪壬辰卒。邕，字子和，甫成童，值发逆扰闽，即结少年捍卫桑梓，官陕西定边典史，洊升镇安知县，所至有贤声。
　　　　名臣陈若霖
　　　　字望波。少颖异，八岁通《五经》，困童试七岁，始籍学，旋举于乡，入翰林，改官刑曹，执法廉明，多所平反，上契宸衷。于嘉庆十三年，简放四川盐茶道，洊升巡抚，历任湖广、四川总督，旋授刑部尚书。官刑部者六年，以病乞休，卒年七十有三。生平政绩最多，抚滇时确核秋审，册奏上，部臣佥曰：“陈中丞在彼，知无冤民。”滇之开化府河口汛，与越南国水尾州接壤。适有重囚逃入滇界河口汛，弁受贿纵入，彼国以牒闻，大吏置不理。公甫下车，检旧牒，曰：“既有内地弁民从乱，若不严办，何以昭天朝法度，服外人之心？”会柏制军龄饬辑(1)诸犯，鞫实正法，传首于水尾州，夷众悦服，其慎重外交者如此。在刑部时，奉旨查勘湖北京山县王家营堤工，因势利导，保全庐墓居民无算，民称其德。扬历中外四十余载，世咸以名臣许之。
　　　　循吏曾晖春兄，奋春。子，元基等。孙兆鳌
　　　　字霁峰。以进士知江西义宁州，有惠政。子元基等五人，皆登甲、乙科，而元海尤贤。元海，字少坡，官编修，屡掌文衡，屏绝供亿，去取精当，以嗣其兄奋春。奋春，字禹门，入侯官籍，以举人官临安知县，循吏也。《侯官志》有传。晖春孙兆鳌等多举甲、乙科，有文名。
　　　　名臣陈功
　　　　字克敏，号叙斋。父樑，少应童试，有声，以父老，乃弃儒学贾以养亲，而课子特严。功年十五，始命出就外傅，旋登甲、乙科，官编修，改御史。凡关国计民生，知无不言。优诏褒奖，不避嫌怨。寻出为山东曹兖道，于治河尤注意。擢江苏按察使。通城县民京控其父为县令毒刑逼招毙命，命功详细谳明，民无间言，其善折疑狱类如此。
　　　　外臣郑琼诏子福崧
　　　　字九丹。以名翰林督学四川，留意人才，造就蜀士甚多。操守尤端介，力却棚规，与孟吏部超然，后先並美。官终学士。身后萧然，幼子福崧有文名，仅以副车贡于廷。
　　　　循吏李桂林
　　　　字道琼。以庶吉士改知四川罗江县，用卓荐，擢打箭炉同知。其属夷人，屡与华人斗，死则以牛偿，桂林严禁之。迁知资州，有告妇杀夫者，自承与所私张姓谋杀，弃尸塘中，指六岁幼女证之。桂林疑其情，往验，得幼孩骨，穷诘之，则妇别有所私，而欲陷张于死，骨故久年溺骨也。越数日夫归，事解，众以为神。其他断狱率类此。以母老告归，值重纂《通志》，大吏延总局事，井然有条，尤见重于时。
　　　　忠义饶廷选附王燮。燮子，有龄，从子以仪。廷选孙，某
　　　　咸丰辛酉，杭城再陷。其时，苴余烬，婴重围，雀鼠不继，卒以身殉者，曰侯官王壮愍、闽县饶庄勇二公。庄勇名廷选，字枚臣，世居本境，水部门多以武科显。廷选独奋起行间，少与平凉守王燮，同受林文忠公知。燮字梅林，以举人分发云南，多惠政，升甘萧平凉府。居官二十余年，以清、慎、勤自矢。都人士德之，咸竖碑以志，著《易经经义》、《汉学采真》、《金石考》、《居官宝鉴》、《香雪斋诗钞》、《梅花书屋》诸书、壮愍即燮子也。名有龄，字雪轩，以随任滇南，不获归试，援例以盐大使起家，历官浙江巡抚。时廷选适官浙江提督，以同里闬之亲，分任战守，故虽杭州郡县多沦于贼，而廷选著名宿将，意气不衰。无何，数百里内，无一援卒，既以孤军难战，乃与有龄坚守。饥踣载途，无一叛者，凡困守七十余日，城陷，廷选巷战，手刃数贼，死之。有龄预草遗表，回署缢阁后以殉。伪忠王李秀成率众罗拜，具衣冠良材以殓。事闻，并赐谥，予建专祠焉。以仪以知县候选，佐其兄戎幕，同时巷战阵亡。恤赠云骑尉世袭。廷选中子新，举人，有文名，未仕。季子霖。终博士弟子员。霖子某，北洋水师学堂毕业，管带鱼雷艇。庚子，联军陷大沽，掳其舟，不屈，死之。
　　　　循吏高炳望子銮宣
　　　　榜名祖望，字德彰，籍长乐。以举人官安徽泗洲州同，权五河县。未逾年回任，送者路相属。寻再莅五河，民喜相告，曰：“我高公复来。”其见仰于民若此族，引疾归，长子銮宣，以进士官四川打箭炉同知，有贤声。
　　　　循吏郑瑞麒弟瑞麟、瑞凤、瑞图、从子植、锡甲
　　　　字仁圃，以进士官中书，撰文直军机，旋出为九江吉安知府，报最，权广饶九南道，摄九江关监督，商旅喜跃，艰归，再守庆远，尤多德政，便民事无不为，民称郑菩萨。发匪攻庆远，坚守匝月。绅民感其义，相率助守。乘间破贼，以功叙道员，寻解组归。时寇氛满地，中途遇劫贼，审知贤守眷属，骇不敢犯，其德足以感人若此。弟瑞麟，字绂廷，健文，以优贡教授延平。勤学督课，多士悦服。瑞凤，字桐村，以名孝廉就教职，知医，尤工诗，著《小有池馆集》。瑞图，字球亭，籍学，举孝廉方正，不出。瑞麒兄弟既以政绩文学知名，瑞麒归田时，诸弟亦逾耆艾，咸健在，高年硕德，聚处一堂，闾里重之，有“麒麟凤图”之目。弟子植，字德建，父瑞凤祈嗣九鲤湖，梦神授《陈思王集》，既生男，因以名焉。少有神童称，甫冠，成进士，官礼部，旋告归，课弟甸、虞、锜，皆有文名，先后成孝廉。发匪乱，植偕从兄锡甲团练于乡，斥家资，营乌龙江驳垒。事平，当轴陈其绩于朝，奖四品卿衔，以积劳先卒。锡甲获奖，得教职。甲申法事起，复联南乡团防，编户口，领枪械，使乡各自卫。南乡连马江，炮声昼夕闻，闾阎卒无恐者，人以联团之力为多。
　　　　名臣王庆云
　　　　字家钚，号雁汀。以翰林历官工部尚书，抚秦、晋，督四川，尹顺天，皆值海内多故，然擘画尽善，屡邀宸鉴，事皆具于《国史》。其典试广西，视学贵州，皆得士。龙学士启瑞，负海内文章硕望，亦庆云拔之于乡闱中者。尤留心掌故，于地理最精，官翰林时，手不释卷。其为户部侍郎也犹然，尝有句云：“一枕鸡声天下事，半床蠹简古人心。”可以见其志，所箸(2)皆经世有用者，而《石渠余记》一书，即《熙朝政纪》，世争宝之，卒于同治元年，予谥文勤，三年，晋省在籍绅士合词请祀山西名宦，廷议可其奏。
　　　　名臣何冠英
　　　　字杰夫。以第二人及第，授编修，旋出为贵州知府，转兵备道，洊擢巡抚。时戎事孔急，冠英搘拄危局，心力交瘁，遂以积劳卒官。遗疏力荐田兴恕实为一时名将，称其任焉。
　　　　循吏刘齐衢族弟齐浔、齐煜
　　　　字绮田。与同产弟齐衔同举进士，以知县官四川，任江津、兴安诸县。时川匪蓝大顺等倡乱，江津当其冲，齐衢严保甲，讲乡约，与绅民和衷讲求，凡陋规尽汰焉。尝谓清乱之源，在勿使民为盗，果能老有所养，壮有所业，幼有所教，民咸自乐其乐，孰甘为匪而自蹈危地？故其恤民倍至，因而债负钜万，不顾也。旋以劳卒官，川绅御史袁方城等列名二百余人请于当轴免追，民闻之，争相投赠。柩既归，子学鋆留清交代，民又争相款待，曰：“吾令君子也。”其遗爱在人若此。族弟齐浔，以侯官籍登进士第，授户部，出守廉州。时钦，邕迭告警，浔悉力筹防几十年，北海即元之海北道。一方倚以安焉。引疾归卒。齐煜大挑江苏令，以转漕，殁于海，特旨优恤，赠太仆卿。
　　　　名臣刘齐衔
　　　　字冰如。以户部郎出守德安，调汉阳。武汉三陷贼，齐衔躬节俭，勤抚集，民忘祸乱。时市舶初开，夷酋违约，据大别山，衔援约拒之，胡文忠深器重焉。全楚既清，文忠归守制，备列治行，荐可大用，乃擢陕西督粮道，权布政使。时胜保为钦差大臣，督陕军，骄恣甚。自华州退守，大吏莫敢言，齐衔密请奏调将军多隆阿，又乞援于楚，胜保具疏诬劾，不报。寻，客兵至，关右以安，其功最大。调河南布政使，又值地方糜烂，且筹协济西征之饷。衔悉心为治，岁增正杂二十余万，事以济。官豫九年，久权抚篆，以赈饥罣误去官，卒于汴。光绪戊子，河南巡抚倪文蔚奏雪其事，复原官。
　　　　名臣陈濬
