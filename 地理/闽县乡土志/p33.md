<!-- { "loadSidebar": true } -->
　　城中可通舟筏之河，自侯官境内西水关东流，曰西闸河，经太平桥、观音桥、分为南北折，而北者出玉沙桥，又折而东，经潮通桥、益山桥、彩虹桥，曰文藻山河，有元帅庙河，自北来会之。再东经双抛桥、杨桥，又有无源之达明河，亦自北来合之曰虎节河。以上在侯官界。由虎节河仍东流，至到任桥，始入本境而东，再经石桥、安澜桥、曰贤壇河，稍北折而东流，经卫桥，至于狮桥曰三牧坊河。复东流出灰桥，与三块石下曰将军后河，乃东会汤门水关之汤闸河，遂折而流经澳桥及德政桥，则与南派合矣。其自侯官之观音桥东，分流折而南者，出驿前桥曰驿前河，至金斗桥曰金斗河。又折而东南，流经二桥亭下，与仓前桥曰仓前河。再东南则过江都桥畔，有乌石山西北沟渠之水自南来入之，折而向东过老佛亭桥，曰玉山河，至清远桥曰桂枝河。再东流以上在侯官界。抵安泰桥，亦入本境，仍东趋过钓鲈桥畔，桥在河之北，有梁无渠，盖久湮矣。又经本境之观音桥、广河桥、兼济桥、曰朱紫通津河，东流过武安桥曰铁打巷河。复东经古仙桥曰珠妈庙河。更东流乃会北派之水南行，直出水部水关闸，曰水闸河。此外不通舟筏之渠，则侯官境北派之北，有北水关与达明河长短二支流焉。其长支者，溯双抛桥而北，曰元帅庙河，又北曰虎婆庵河，经定远桥曰后曹河。又经卧湖桥以出于北水闸。春夏虽略有浊水，秋冬辄涸。另一支短者，本虎节河之旁支，出五显桥之下，曰达明河，有入路无出路，到渡鸡口即绌然而止。较之北水关之淤塞者，更不侔矣。
　　
　　三元沟沟之修复，创议于彭司马光藻，实行于郭员外柏苍也。
　　
　　县前兴贤坊府泮池有巨沟，达福履营、万岁铺、夏醴井巷隧道，穿出城根，至小九仙铺，通大曲池、上党池、二池均属城濠。以入河，曰三元沟。又侯官界内之巨沟，则乌石山沟自白水井巷，趋灵响境仓角头入河。
　　　　闽　江
　　　　邵、建、及汀北诸溪东西交注以汇于延平津，曰剑川。南合尤溪，东南趋抵福州古田县之水口关，曰困溪。北受古田诸水，又东过闽清口，南纳闽清诸水，到侯官界内，则雪峰以东诸水入焉。是为马渎上流。夹岸诸溪，络绎奔赴，会成大江曰闽川。再东南过石门峡，分东西双流，迤东曰石岊江。沙溪、芋原之水入之。自北而东而北曰洪山江至于南台，入本境曰台江，为北派。其西流者自南而西、而南上受德化、永福之水、下纳瓜山、黄岸之流，曰仙崎江，至于浯山，入本境曰峡江，为南派。此闽江入境之两大源也。
　　南台江者　旧称钓龙江，又名白龙江。江心有白龙潭。北距县治九里许《寰宇记》谓阔九里。中有数洲，三县洲、仓霞洲、属侯官；中洲、鸭牳洲、在本境。东行曰泛船浦，再东南名濂江。即林浦江。经皷山下而东，则为鳖头江，始与峡江合为一。名马尾江。
　　东西峡江者　一名乌龙江。江心有黑龙潭。北距县治五十余里，在台江之南五十里。流出阴埼、阳埼二山之后，既受泽、潢、洁、印诸水，而浯水即黄岸江亦东流入之，曰五通江。高盖山峙其北，虎头山耸其南。南有大沙洲，曰南洲，有濑江即大义渡。自南来注，名曰淘江。北有大村落曰螺洲。有白湖港即白湖渡。自北来注，名曰螺江。东经峡北峡南两村之间，绕东西峡山，峡右溯流而上，至黄岸、仙埼以北、统称西峡江，峡左出峡而下趋鳖头、马尾以东，通称东峡江。曰峡兜江。或作狭兜，江面最狭。过峡，两岸陡宽北鳖石，南黄石。曰马头江，则合北港之鳖头江为一，而江面益广，其东即马尾江也。
　　马　江　闽江下游浮礁若马，礁西马头江，礁东马尾江。首受台峡两江，旁纳上洞一江。亦呼瀛前港，源自长乐出。其广可十余里，北岸有中岐街。“岐”、“崎”、“埼”通。船政局署、营、厂、学堂、槽、坞在焉。南岸上洞江之西，有营前分县。上洞江之东，有洋屿旗营，名为三江口。江上则罗星塔，矗于小屿之巅。塔北青洲，有新建大船坞，联以桥，可直达北岸。东有闽安新旧二镇，田螺湾之水注焉。旧曰廻港，源出凤洋山，称龙溪，屈曲成三十六湾。经圆山水砦，南岸有金刚腿古迹。腿去其一，岩形迫肖。北有象洋之水，曰霓溪者，亦以闽江为尾闾焉。闽江入海之口，则有嘉登里一巨岛亦名琅埼。屹立其中，北曰琯头。即馆头江。江之北长门，为连江界南金牌凤埔均属嘉岛。仍本境也。嘉岛之南有支港，较小于长门港，亦呼南港。港北即嘉登里之北琅埼山，港南乃绍惠里之南琅埼山。南山之东南有泽里、梅花，为长乐界。南港之东北，又浮有壶江一小岛，如壶屹立海口，仍归本境。闽江至凤埔之东，一合，又分出壶江之外再合，则大海之口有南北龟屿，水甚急，名急水门，得礁石之小岛如斗，曰福斗，与荻芦对，名荻芦门。东到大海有五虎门，名外五虎。
　　　　护城大小龙须诸河
　　自废东湖而东，有北锁港者，逾井、汤等门，经甘棠闸以入濠，又逾行春门乐游桥，绕东城至南锁港，古为美化门之临河务。东南即河口津、由新港抵大江。分为三：其一经通仙桥西行三元沟，七星沟入焉，而后会于夹城濠西南隅，曰护城河。即城外濠道耳，其一入教场，南过九仙桥而西流，逾宿猨洞址，曰小龙须河。洇没久矣。其一则邐迤曲叠，先由马路街、板桥、再绕接龙亭，经文华桥，鱼池，复经洗马桥，又转折至茶亭，下西洋桥、太平桥、遂湾过浦东桥以西，曰大龙须河。均入侯官境。
　　　　新　港
　　一名直渎，直渎，善溪之名，可对廉泉，让水。开自明弘治十一年，税珰邓原欲洋舶不必经三十湾，便往来。始于上王凿浦，其南迳趋大江，其北可抵澳桥。嘉靖初，谢蕡陈六害，议塞复溃。倭寇顺流焚掠，至河口。今昔异势，沙合旧河既久湮梗，则直渎新港讵宜闭塞？港虽稍直，然打铁港一曲，乃入新港，再曲为小万寿桥，三曲四曲为高桥、象桥。近来全港失于疏浚，有港之名，无港之实。淤涸日甚一日，宜自鸭牳洲起开到银湘浦河口津路通桥一带，入水关闸，有谢秋坡孝廉之策在截取见县。谢颂品《筹濬水部入城河道策》。
　　自打铁港折入新港，再折万寿桥，三折高桥，四折象桥。此隘下由马江，上入城河，而为各处渡船所必由之区也。渡船者贩运柴米、百货，卸入舢舨候潮入城资用，万家咸于是乎赖，居民委以粪草瓦砾，河口愈狭，河身愈浅，水溢旱乾，展转淤塞、百数十年。邵阳魏制府修濬之役，祗及城河，而不及外河，亦仅及其半耳。况水部门外无富室殷商、难比南台圣君殿一带之河，是以久失挑濬。苟其濬之，匪特各船皆便，即小轮船亦可由江直入水关闸边。凡官绅旅眷往来，亦无不便。惟经费徒责闾阎，未免艰难。否则提及官帑、否则劳及营兵，否则以所入河船，计户照抽，派员以董其事，此则下策矣。
　　　　沙合浦
　　严高迁城，郭璞按图定议，城南水道，必过沙合桥三十六湾，以入水部关，与西河口三十六湾之水会于城内，未尝欲沙之真合也。闽谚：“南台沙合，河口路通。先出状元，后出相公。”此又一说也。今沙合河首尾多淤，仅小桥下，桥在安民铺南，中亭街北即沙合桥。及后洲桥下桥在后洲巷东、岿然可观。有水，幸勿迷信第二说，而速挖复之，以畅达于南台江。
　　　　白湖渡及其支港
　　白湖亭有亭无湖，其湖久湮。西南郭宅桥头，七里进省，渡船泊此。与下濂桥螺洲入省，渡船泊此。舟绕高盖山东半田村，别有半田渡为黄山、义屿航路。出横龙港，港口在义屿螺洲二村之间，又为义屿往螺洲城门航路通于五通江，谓之白湖渡。其支渠曰下濂浦，经白湖亭乌桥下，以抵高湖村，本以灌田，亦通小舟。隔数亩不能达江。如开通之，既成航路，且免水患，为利甚大。又半田渡东岸支流，即芦川也。由芦下浦过观音桥下，又经邵宅桥下，出潘墩桥下，达邵埼潭入江。横江为邵埼魁埼航路，名邵埼渡。
　　　　大义渡
　　义溪俗呼方口大义。源出内七里区西集里白鹿山。北流穿义桥下，经清廉里安民桥，至积善里，有苦竹溪自金鳌峰下源出峰左龙湫潭，势湍激，下抵苦竹桥，为此溪。来入之。又有榕溪在其东十五里来会，过绿榕桥，古榕二本荫桥东西，故名。合成濑江。首尾三十六湾、微风激水，声如下濑，“濑”或作“籁”。凡行三十余里，以达于乌龙大江，曰淘江。淘江取义，有谓取浪淘沙者，又有谓“淘”当作“陶”，因江干多陶灶而名者。
　　　　洞　江
　　江之上游为长乐，会福清诸水，北行过光俗里，至德里江左里、绕九龙、云门、浮峰三大山，文笔、唐屿、洞山三小山，江面颇不逼窄，名为瀛前港。营前县丞、洋屿旗汛夹其左右。流出三江口、汇归马尾大江。
　　　　廻　港
　　闽安镇后，有田螺湾。其源曰龙溪、出江右里、婴台山、天马峰，下过石桥，萦回于盘石山麓，成三十六曲港，纡甚，然亦闽江一支港也。
　　　　桑　溪
　　桑溪曲水名与会稽山阴兰亭曲水相同。源出东门外十二里东山区之青鹅山。溪为驺闽，王闽上已流觞之地，宋宣和间，提刑俞向建禊游亭于其上。
　　　　竹　溪
　　溪在遂胜里竹林山下，村名竹屿。距治七八里许。明初，诗人邓子静布衣结庐溪上，曰耕隐堂。
　　　　善　溪
　　旧名鳝溪“鳝”亦作“鱓”在东山区桑溪里山峡间，有二大潭。下潭距上潭五里，广袤可六七丈，其深不能测。宋知福州陈垲字可斋。为改今名，谓闽越白马贤王驺三郎射鳝捍灾，宜舍“鱼”而取“善”，以与潮之恶溪，即鱷溪遥成绝对。
　　　　霓　溪
　　城东七十里琯江区之西，里属合北。象洋墩之北。山名象山。有霓溪贯焉。
　　　　龙迳溪
　　鼓山香炉一峰，分支重峦，叠障逦向东南陡立，结成双吉山，亦在治东合北里，离城可八十里许。得数溪焉。其名者岊、孟、浩三溪，俱汇合于龙径溪。朱子避居之銕冶场，即在其滨。
　　　　罗　溪
　　在治东南外七里区至德里，有悬厓瀑布，旧传龙蛰其渊。
　　　　蕉　溪
　　源出治东南百里许钦仁里白田村蕉岭麓之蕉坑，属于外七里区。山产蕉，取织成布，曰蕉坑，布甚佳。
　　　　荷　溪
　　嘉屿一区即嘉登里。海口江中大岛也。其溪曰荷溪者，盖龙井之余波也。
　　　　海岸线及潮汐
