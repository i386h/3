<!-- { "loadSidebar": true } -->
　　象　山　山形肖象。在治东南、距城七十余里琯江区内，有霓溪贯流其中。近山人烟稠密，环成村落，临闽江之墩，曰象洋。
　　双髻山　最多瀑布。在治东南，距城八十余里琯江区内。自鼓山香炉峰逶迤而来，与东山区竹林双髻名同者，此左髻彼右髻。有潭，悬厓夹立，飞流数十丈若练。前峙石屏，高丈许。山谷多溪流，其名曰岊溪，曰孟溪，曰龙径溪，曰浩溪。涉浩溪而上有一石梁，水簾喷气如白虹，大呼则气随之出，声止亦止。再上得潭三，飞瀑尤擅奇观，然人迹鲜至。龙迳溪之旁曰铁冶场，朱子尝避学禁于此。
　　百洞山　又名八仙岩。在治东南，距城九十余里琯江区内。山枕江海。有五峰层叠，而下多洞穴。有莲花藏及石室、石鲸、石蜍、石琴、石鼎、仙桃、仙掌、日轮、一线天、阆风台诸胜。有寺曰青芝。为明董应举读书处。以洞为门，历十曲洞乃达寺。左蝙蝠洞有古蝠，五彩，大或如斗。又左虎馆。余洞之蔽于榛莽中者，盖不可胜数云。
　　琅埼山　“埼”或作“岐”，即嘉登里海口大岛。在治东南，距城百里闽江入海处西大江、东大海。嘉屿区内。有孤峰，颇亦高峻，登其巅可观日出。东一井土名龙井，水极甘冽。岛民无咸饮患。北曰金牌山，近与长门相对东江，成峡。南有南港帆船亦能出入。最东北为凤埔山。“凤埔”又作“王埔”其陬即张埼，有海雷石，涛穿成窍，风激作声，宛闻惊霆奇景，逾石钟山。
　　壶江山　“壶”本作“浮”，海门浮屿。在治东南，距城一百余里嘉屿区内海中，一名文笔山，与王埔对峙。前有双龟屿，最狭之口，称急水门。后有坝流屿、鸡笼屿、大小炉等屿，均拱护嘉登大屿者。
　　福斗山　即熨斗岛，亦在海中。隔海，为连江之荻芦港，熨斗、荻芦，对列成门。亦曰荻芦门。
　　五虎山　五山排闼，临大海中。邻有小屿，名虎橱。
　　南竿塘山　孤悬于五虎门之外，与连江北竿塘遥对。有竹沪及湖尾等六澳。外为大洋。以上皆近嘉屿区，距城或百四五十里，为本境东南数重门户。
　　　　南门外山
　　横　山　即太平山。在治南，距城二里南台区内，为本境第一重案山，西南为惠泽山。有惠泽庙，祀白马三郎神。沿惠泽山而北，曰金斗山、吉祥山、南禅山。有南禅寺。迤东则有紫气山，亦曰采芝山，俗名夏醴泉。保福山。俗呼保妳山。
　　钓龙山　又名南台山，区名本此。在治南四里南台区内。居惠泽山之南、为本境第二重案山。崇阜屹立，俯瞰大江，名越王台。即钓龙台，有赵汝愚隶刻。余善时，钓得白龙焉。称全闽第一江山，或以为米芾手书。汉册东越王，于此授册。闽越郊祀亦必于此。北曰大庙山亦名越麓，有无诸庙，后即其冢南曰龙岭，俗讹面岭。南台江北岸，大庙、钓龙、紫气、惠泽、横山、南禅诸山，统名曰独山。或云：惟惠泽山又名独山。
　　天安山　旧名天宁。在治南，距城十里，为本境第三重案山。盘亘本境下渡、侯官上渡两区。又名挂榜山，俗称盐仓山。有双江台，即天宁台。在光孝寺今亦名天安寺。内。又有宋李纲松风堂遗迹。下即台江流其北。有江南桥俗呼为仓前桥。与万寿桥，夹中洲以通车马。
　　籐　山　天安山东。在治南，距城十余里下渡区内。起伏五六里，如瓜引籐。有梅坞、十里皆梅。小岭、大岭。其西曰白鹭岭、又有分趋一支，而耸然却顾者，是为鳌头山。
　　壶屿山　形如倒壶。在治东南，距城十五里白湖区内。江出其东。山之东有巨石，泉甚冽，久旱不涸。
　　凤　山　一名黄山，亦作凤山。在治南，距城二十五里白湖区内。去白湖港五里，旁有磨石山，多砺石，下有井，曰饮井。旱亦不涸。
　　新安山　有岭曰大步。在治南，距城三十余里白湖区内。上有石羊跪石盘，相传自会稽飞来。
　　平　山　西接凤山，东枕大江，在治东南，距城三十余里白湖区内。有平山堂，宋季端宗曾驻驿焉。旁为九曲山，多篆刻。南有甘泉山泉涌石上，色白味甘，不盈不涸。明名臣林瀚裔居其下，曰林浦。又作濂浦。江过此，名濂江。东为瑞迹岭。有唐邵环古寺。
　　城门山　南抵仁南，北连凤山。在治南，距城三十余里白湖区内。宋郑文肃湜裔居其上、林族居其下。山巅有飞来石。大数丈，高数尺，离地数寸，数小石若卵支其下。默推则动，或预语往推，虽百数十人共力弗动，俗号大小猪。
　　傅坑山　平山居其东，城门山居其北，仁南区之胪峰山居其南。在治南，距城四十里白湖区内。折而南曰石几山，曰清凉山。属仁南区。其东北诸山，则有大翁山、翁埼、邵埼。俱临濂江。
　　高盖山　与永福高盖山齐名，亦汉徐登隐居处。在治南稍偏西，距城三十里，盘亘本境白湖、侯官上渡二区。有三峰、九曲。为本境第四重案山。绝顶有青龙池、俗呼天池。徐女峰、仙壇、仙井、鹤巢寺、桃花溪、元陈亿翁种桃为粮，芦湾洞。山下为芦川。北麓曰石室山，今名北园。南麓曰义屿。即外屿，临大江。东麓有白湖港又曰白湖渡。过其下，以入于江，西麓有齐坑、盘屿、浯屿等邨。属侯官辖。
　　胪峰山　山下名胪雷村，在治南，距城四十余里仁南区内。
　　石鳖山　与马江区之君山遥相对。在治东南，距城四十余里仁南区内。山枕闽江，有三石形如鳖。村名鳖头。又有一山，突起田中平地，距石鳖南里许。状如盘龙。有温泉。
　　东西峡山　江北之仁南区归仁里为峡北；江南外七里区高祥里为峡南。在治南，距城五十里永南区内。两山夹成江峡。峡以上名西峡江，峡以下称东峡江。江深叵测，中流有石如砥柱，曰浮焦石。石下有潭，居民以为龙潜其中，旱祷辄雨，有乌龙江之目。南北岸各有亭以待渡，俗呼峡北为峡兜。此东峡也。
　　方　山　遥望端方若几，其高千仞。四面如城郭，又名虎头山，或称内五虎，头五而鼻九。在治南，距城七十里。盘亘本境内七里区与侯、福等邑境。东麓本境、西麓侯官、北临淘江。东、西、南、北四峡俱有谷口，一线甚隘，天生砦门元陈友定遣兵守此，遗址宛然。入其中则平畴数十顷，村落几十家。黄子野旧居之。溪流屈曲，相传介炎隐此，有壇、床、棋局，朱子书，“怡山良石，神仙所居。”四周多桔、柚，味尤甘美。人弗敢窃，惟就食之。天宝间赐名甘果山。有峰逆驰而西，曰黄岩。其东自二峰分支，凡百有六峰。历玉水、莲花、方岩、紫苔、太平、金仙、天柱、朝阳、起云、宝台、玉芷、双童诸山峰，至蓝田山，俗呼下半坪，麓有龙井二。入平原。半里许复起一阜如珠，则珠峰是也。
　　塔峰山　一名珠峰，或名茶峰，亦名塔林。巅有石塔，为方山百六峰之一。在治南，距城六十余里内七里区内。中田一凸，拔地而地⑵。上有平霄台、长林古洞、下有饮马池。又名半月池。相传其下七眼通江，非大旱不竭，半鉴光澄，塔影照焉。村曰尚干，林姓聚族焉，地以宋林津龙任尚书干官，得名。临淘江，则有木屿。周遭有江。又有白鸡峰，在牛角湾后。马鞍峰，在牛角湾前。蟹山、在萧家步。门口山、有倒驭势。岐头山、中房山、牛眠山、御屏山。迤南曰龟山、曰龙屿、以向壶芦山。
　　白鹿山　有白鹿溪、白鹿庵。在治南，距城七十余里内七里区内。左曰龙湫潭，又有雷鼓潭。俗称乌龙潭，旱则祷之。西为石官山，又有圆头山、马山、青洋山、迤逶而南、达福清界。
　　　　壶芦山　又名梁山。在治南，距城七十余里内七里区内。亦虎头之支耳。上有紫薇台，亦呼紫薇岩。唐末，有紫薇公棲隐于此。为区中名流胜游处。又有五仙岩，五石并列，中一石特高。文笔峰、旁为扈屿、横屿、刘屿。又有石皷、石壁、岱顶诸小山。岱顶之南，峭壁数仞，下有群潭。最南则三琅峰或作三娘峰。为最高。在大义村后。三峰耸拔，盖不减太华之荡汉排云也。
　　常思岭　“常”亦作“相”。在治极南，距城百二十里内七里区内。高数百仞，袤三里许。为驿道必经之山。过山即福清境。
　　玉枕山　即枕峰也。在治东南，距城六十里，盘亘内外七里两区。为峡江南候潮之所。上有啸云洞、紫屏、秋坞、青田坂、上冷泉诸胜，麓名枕屿。旁为柘枝山，亦有白云谷、凤巢、卧龙冈、白牛岭、鸣厓胜迹。在尚干马蓝江东。再南则金鳌峰，有南唐将试剑石。玉水山、富山、青铺岭。山在青口富山村，岭在青铺村，并属内七里区。
　　大象山　枕乌龙山，江南巨障。在治东南、距城六十里外七里区内，高峰耸插霄汉，有一峰，名银峰者。峰顶石白如银，其支曰西峡。与东峡夹峙。曰文殊，皆临江浒，高百余丈。
　　珠　山　大象分支。在治东南，距城六十里外七里区内。九峰溪水环之。
　　黄石山　连于珠山。在治东南，距城六十余里外七里区内。山有蟠龙之势。自大象而西峡、而文殊、而珠山、而黄石、皆江上山也。
　　浮峰山　俗传潮盈，则山浮高。在治东南，距城八十余里外七里区内。西曰筹岐，有乌石岩，东为玉壶，其上有三台石。传自武夷飞到。别支曰文笔山，大江绕其下，地即营前。旧作瀛前。
　　白田山　晋严高欲徙郡城处。在治东南，距城百里外七里区内。山下白田村居民多郑氏。岭曰蕉岭、坑曰蕉坑、溪日蕉溪，其地产蕉，可织以为布。
　　云门山　枕三江口。在治东南、距城七十余里外七里区内。长江绕其前，多松、竹、泉，石之胜。有吸江亭、狮子石、五色泉、弥陀岩等胜境。村曰洋屿。汉军水师旗营驻焉。北则双鱼屿、琴屿、拱峙江中；南有芹岩、蒲峰、后湾、石龙、有石跨江，长十余丈，名为龙脚。苦耐、亦作苦柰，山极高耸。黄壳、“壳”或为“壑”，亦甚高峻。芭蕉、虎头诸山。
　　九龙山　临上洞江。在治东南，距城七十里外七里区内。高插天表，有狂牛岭。南为毗济潭，潭有穴，通马江。其支曰唐屿，西有洞。山下有江，即名洞江。此上洞江为马江左次港，舟人于此候潮。
　　南琅埼山　与嘉屿区之北琅埼山同名。在治东南，距城九十余里外七里区内之绍惠里。峰高而且耸，离海亦近，陟之以观日出，亦与嘉登里同。
　　　　校　注
　　⑴原文作“山下材”，“材”字误，应为“村”。
　　⑵原文作“拔地而地”，“地”字误，应为“起”。

地形略三(水利)

　　　水　利城内河道沟道　闽江　护城河　新港　沙合河　白湖渡　大义渡　洞江廻港　溪海浦圳池井　　城内河渠四闸水道，纵横于闽、侯官两境,不能专叙本境。
