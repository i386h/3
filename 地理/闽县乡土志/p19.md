<!-- { "loadSidebar": true } -->
　　　　名将赵紃夫姪时儋
　　　　嘉定十三年，宗子正奏甲科。绍定四年，以赣尉摄雩都令。时石城寇黄元仲猖狂，乃预葺城濠为守御计。贼至，射退之，复追擒元仲，脔于市。明年还职，父老磨石纪功，时儋亦知雩都，平磜下贼曾四，功与紃夫等。
　　　　直臣潘　牥《宋史》有传
　　　　字庭坚，以字行。端平二年，廷对独以济邸为言。有曰：“宜厚东海之恩，裂淮南之土。”皆人所不敢言者，论者以为王十朋，张九成一流人。御史劾请置之法、理宗不许。屡讽谏，皆凯切，虽颠沛不忘纳忠。
　　　　遁⑶吏彭彦班或作“彦坚”。
　　　　字国器。知循州。省檄敷籴，请减五千石，转输之费不及民，蠲佃丁之困赋役者五十余家。士民祀之州学。
　　　　名将朱　挺
　　　　字烈仲。端平中，知循州。先风教，行乡饮，举课试，习俗丕变。复申明节制以御，六戌咸遵纪律。属有外寇，遣兵捕斩几尽。
　　　　循吏吴秀发
　　　　字宗鲁。以进士判饶州。务便民。岁饥，议赈有法，全活甚众。尤留心狱讼，出罪犯，给以农工之具，使治生，盖若今之习艺厂者。
　　　　循吏陈　琥
　　　　字少严。知南丰，曰：“民不得安者，吏为之蠹也。”取其巨猾，断手足以狥，群吏股栗。琥号“恕斋”，或问其义曰：“吾恕于民，吏弗恕也。”牧马者去其害群，琥真得治本矣。
　　　　廉吏王　勋
　　　　字克壮。以进士知乐昌。决事若流，公庭晏然。秩满去，有问舟人何所载者，曰：“吾止贩一船徒耳。”
　　　　忠义林　琦《宋史》附传
　　　　德祐二年，元兵迫临安，琦集数千人捍御赭山，以功补宣教郎。文天祥开府南剑，琦佐其幕，后败于五坡，被执，脱走惠州，为游兵所获。护以北行，乘间投河，援出，愤死。详《宋史·忠义邹油附传》。按明末又有福清林琦，事亦类此。
　　　　忠义朱　牧
　　　　字子文。举进士，主安溪簿，调隆兴府参军。宋亡，死之。乡人私谥文贞。
　　　　元
　　　　忠义张良材
　　　　有武勇，仕贵溪尉。壬辰之乱，集义旅保障一邑。一夕贼忽大至，围之数重，材匹马双刀驰杀，伏尸十余里。后以深入遇伏，马踬战死。
　　　　忠义赖天赋
　　　　至正中，为兴宁主簿。贼据邑之龙母砦，出战被执，不屈死。
　　　　忠义林　海子枝
　　　　字必潮。至正间，仕兴化路学正。明兴，抗节不屈，谪凤翔。后释归，卒赐谥文节。子枝，字昌达。继父志，不应试。工诗文，有《效颦》等集。彼生长元朝，而怀异志者，其海父子之罪人乎！
　　　　明
　　　　循吏赵景纯
　　　　名明，以字行。洪武间，官御史。言事忤旨，同列七人俱死。太祖奇其貌，独黜为民，更名李潜，隐于闽清。会赦，荐为闽清训导，摄县事。成祖召知上饶，乞养，不允。在饶正风俗，均赋役，善政备，举廉介，不避权要。视民事如家事，卒官，贫无以殓，邑人祀之。
　　　　忠义林　真妻陈氏
　　　　字子纯。官濮州知州。燕兵陷州城，大骂不绝，缚桅杆上，丛射之死。妻陈氏，抱牒自焚以殉。
　　　　循吏林　真
　　　　字汝实。举于乡，荐为庶吉士，侍御筵。出知慈溪、江宁等县。上书言事，成祖嘉纳。妖贼龚伯谅，株连无辜，辨释八十余人，以勤劳卒于官。
　　　　直臣郑　阎兄阙、弟阁
　　　　字公望。精《三礼》，旁通医、历二学。以进士官刑部，与尚书争狱，丐归。真无忝司法者也。兄阙，弟阁，皆俊迈，有德门三凤之目。
　　　　名臣黄　泽《明史》有传。孙雍
　　　　字⑷敷仲。以进士历官河南参政。南阳汜水饥，民流散，泽招集，使复业。尝率丁役之京，无失所者。宣德初，迁浙江布政使，疏陈十事，言远奄宦尤切，帝嘉之而不能用。奏罢无徵米六十万石，及温处二属坑冶课九万两，劾不职守令五十七人，谤议四起，落职。孙雍，字伯敬。孝友，筑室前屿，躬耕穷经，岁入辄分贫者。
　　　　直臣林　硕《明史》有传，郑珞
　　　　字茂宏。官御史，疑狱必命往谳。宣德初按浙，就迁按察。劾督漕中贵裴可烈。烈诬其诽谤，逮讯。硕抗辨，帝为动容，责烈。终广东布政。同邑郑珞，字希玉。以进士出守宁波。片言决狱，禁逻捕之扰，盗贼屏息。减染织、弓张等局，汰岁办费，可烈以公事至郡，贪暴不法，珞上其罪，诏置烈于法。《府志》以郑珞为侯官人，故以附此。珞子堂，名诸生，以善谑传。
　　　　直臣陈　傅
　　　　字严说。宋参枢韡八世孙。官刑部给事中，鲠直敢言，值边警，进安边四策，劾会昌伯孙忠、应城伯孙杰贪淫、福建参议颜择之科索、御史丁俊阿纵都督王愉挠盐禁，皆逮问。册封琉球，馈遗不受。勋戚周氏夺民田，遗傅按之。追田还民，绳其诸不法者。刑部尚书魏源阿周氏，论傅淩蔑皇亲，下狱。科臣交章言当抑贵戚，容直臣，以全国恩、彰法纪，竟谪戌大同。旋赐环，而傅已卒，赠太常少卿。
　　　　名臣赵　荣
　　　　字孟仁。先西域人，以中书直文阁，英宗北狩，也先犯阙，名为送驾，索大臣出议。荣请行，至营辨论，无少屈。敌退，眷遇日隆。英宗复辟，擢尚书，呼其官而不名。曹钦反，荣跃马市中呼集数百人，诛钦于阵。
　　　　直臣孟　玘《明史》附传
　　　　字廷振。官户部主事，扈从土木、矢贯臂，堕积尸中，不死。再授礼部主事。邓茂七反，用其议成擒。郎中章纶、御史钟同力谏易储，同杖死。纶死复苏，幽于狱，玘继言之，自分茅蕉，而不及祸。英宗居南内，群臣无朝谒。玘因旱极言，谪守莱州，改知庐州。谢病归。《明史》附钟同传。
　　　　循吏邵　铜
　　　　字振声。景泰中，官御史。风裁峻整，英宗复辟曹、石擅威福，与同列劾之，帝怒，下锦衣狱。谪知寿光，改博罗。莅政严明，吏卒不敢为奸。尝督造册籍，括为《易见图》，至今博罗以为式。成化初，擢守温州。
　　　　名臣林　瀚《明史》有传
　　　　字亨大。父元美，永乐进士，终抚州守，多循绩。瀚，成化进士，入翰林，荐升祭酒。餐钱岁百缗，悉贮以营学舍。历南京吏部尚书。屡陈时事，与林俊、章懋、张敷华，号留京四君子。谥文安。孝友质直，不畏强御。立朝建白，悉本至诚。子九人俱贵，庭、庭机最显。孙炫、燫、烃能世其家。三代膺八座者五，皆为时名臣。
　　　　循吏王　俊
　　　　字世英。以进士官袁州府。持大体，吏民始惮其严，久而怀之。修学宫，复水利，尤著称于民。擢广东参政，抚化獞猺，粤人甚德之。
　　　　循吏黄　寯
　　　　字世用。进士，历知武宁、当涂等县。有惠政，人号“冰镜”⑹转工部主事。督运河，筑城坝，咸底绩。旋改户部，以不合于时，归。
　　　　循吏林　铎
　　　　字克振。成化间知崖州。平苗乱，尤注意教养，卒官。崖人祀之，名林公祠。
　　　　循吏郑　琳孙逑
　　　　字文玉。成化乡荐，知象山。刚介，莫能干以私。太宰屠某目曰：“此硬头官也。”时呼郑硬头。孙逑，字世美。以进士历江西佥事、广东参议，不能俯仰，绰有祖风。严嵩夺民溉田湖塘，民诉，逑命各荷锄以从，群共开掘，顷刻还民。未几嵩败。逑得无恙。
　　　　直臣陈　纪
　　　　字叔振。成化进士，按察陕西。清滞狱八百余人。弘治中，巡抚宣府，黜参将之黩货者。威振边境，天性孝友，不阿中贵。时李广擅威福，纪独不顾，广败，时论益重之。
　　　　名臣林　泮兄清源、弟浚、渊
　　　　字用养。父钝，以举人历官教授，典湖广乡闱正，行贿求售者罪，诸生怀之。泮游太学，时有诬奏祭酒陈鉴者，伏阙直之。以进士历南京大理评事、寺正，谳狱多平反，迁知广州。蓝粪诸山峒蛮，叛服不常。泮攻之，擒其魁。又丰湖堡贼刘庚作乱，单车造垒，谕降之。擢户部侍郎，总储务，权倖敛手，正德二年，拜南京户部尚书，忤刘瑾，致仕。罚米二百石助饷。归，假僧舍以居，布衣疏⑺食，谈经不辍。兄清源，字用清，进士，官户部主事。弟濬、渊与泮同举进士，官浙江按察司佥事，皆有父风。
　　　　循吏郑蕴中
　　　　字德辉。以举人司教石首，多所造就。擢贵池令，坚持司法之权。与上司议狱不合，拂衣归，织蓆为食。有门士以御史按闽，屡候弗见。一指挥欲得善地，持厚贿，丐关说巡按。蕴中曰：“此言胡为及我哉！”强之，怒呼里人欲执诣官，乃跪吐实，曰：“御史念公贫，藉此为馈耳。”终不纳。
　　　　循吏王　鼎子键
　　　　字器之。进士，知上饶，改乐陵，擢御史大理丞。核勋臣庄田。称旨，官至总宪。在乐，岁饥，赈恤有方，流民归者四百余户，邑人立祠祀之。子键，字公度。以举人授常山令，著清德，卒官，常山人祀之。
　　　　循吏赵德刚
　　　　字崇节。以进士令德兴，桃源。寇至，邑无城，伐木作棚，与贼角。宪便将以钱啖贼，曰：“民困，安可重敛？”往谕贼，被执，以计脱，且诱贼党数十人戮之，贼引去。岁大饥，力请蠲赋八千石给赈，民获再生。为立碑颂德，官终武昌府通判。
　　　　直臣张孟中
　　　　字道宗。父泽，以进士官大理，多平反。孟中，正德进士，官户部主事。刘瑾、江彬日导武宗居豹房，设酒店为乐。乾清宫灾，求言，应诏，请开言路、亲朝政、罢豹房凡八事，甚切。转兵部职方员外。复上言请崇圣学、建储位六事，帝怒，廷杖之。创甚，越数月卒于寓邸。归葬茶园山。万历十七年，建祠东郊中山之麓。
　　　　循吏郑　漳
　　　　字世绩，孝义伯和子也。以进士守肇庆。督学萧鸣凤恃势，漳与争，朝议直漳，漳自劾归，起知登州。书真西山“十事四害”于屏以自警。擢两淮盐运使，创筑通湖墩，李默典选，荐刑部侍郎，默得罪，言者及漳，遂乞归。性狷介不屈，同年夏言为相，邀漳，竟不见。严嵩父子重馈赂，漳以左辖入觐，独携青布为贽。卒日，仅遗书数十卷而已。
　　　　直臣刘世扬《明史》有传
　　　　字实夫。进士。官给事中，典试山右，称得人。嘉靖初，谏加兴王大号。内侍有崔文者，始兴斋醮事，抗疏弹劾。又言詹事官非其人，忤旨，切责，予杖，下诏狱鞠之，犹执前议。俄得释。复陈修省八事，大臣恶之，激帝怒，再杖，谪江西布政司照磨。少卿陈察请召用，亦坐谪。世杨内行修，自期大，虽颠沛，直气不衰。久之，稍迁通判，旋督河南学，未上卒。
　　　　直臣谢　蕡戴亢
