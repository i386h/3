<!-- { "loadSidebar": true } -->
　　　　字枚如，籍长乐。少孤，力学，著述宏富，诗词多豪迈语。壮游四方，所至大吏倒屣。历主关中书院、白鹿洞讲席。中年后尤肆力于经，晚乃得进士。对策切直，不见用。归隐于山，筑赌棋山庄居之。其掌教致用堂最久，文益邃，名公钜卿碑版多出其手。吾闽经学家曰芝圃吴氏，诗学家曰十砚黄氏。两家后人皆能世其学。嘉、道后，左海派治训诂。而林派治掌故，相持不下。近与谢氏并世治古文词者，有欧斋林氏，治时务经济者有雁汀王氏，治辞章者尤多，则有子安魏氏，子恂杨氏，礼堂梁氏，而希村林氏允卿，李氏伯初，陈氏伯仲辄思所以继之。顾天或不假之年，惟谢氏享大年，储硕望。自少至老，文境数变，卒乃集汉学、宋学、经史、掌故、诗、古文辞诸家而成为旧学一巨子，可不谓盛耶？
　　　　文苑何尔瑸周长庚，李格等附
　　　　字玉瑜。工词章，兼善书法，最笃友爱。与兄尔康同籍学，旋同乡荐矣，而瑸以额溢为副，逾十余年乃复举于乡。一与计偕不遇，感时事作《新乐府》百余什以寄讽，即不复出，以授徒自给。门弟子著籍者数十百人。尝偕周星仲、李次玉等结支榭，诗作变徵声，所著有《文选类纂》、《韩非子录要》、《南椒集》几十余种，自号止泉道人。年五十，作《止泉道人自寿序》，而以诗纬之，尤为人所称。星仲，名长庚，籍侯官，进士、知县麟章之子，早岁举于乡，负气节，官彰化教谕。时鹿港鹾务苛勒小民，清赋扰尤甚，且激变。台抚刘铭传欲痛剿示创，星仲力争，几为所杀。然台中数十万家悉以保全，归益穷，益致力于诗以自娱。次玉名格，又名向荣，亦名宗褘。家世殷富，输边饷，得员外郎。隆于交际，自奉若寒素，以其子蚤达，遂绝意进取，有《双辛夷馆合集》多与其兄广信守联吟之诗。后客死江南。其友桐乡令方家澍哭之恸，未几亦卒官。家澍，字雨亭，侯官人，支榭中诗豪之一也。以朝考第一人，选庶常，散馆，改兵部，故请外云。时同县之名下士最著称曰何炜，字子逸。祖大经，荆宜道。父同文，知县。季父同律与兄先后举于乡。炜早孤，有夙慧。以选拔领乡荐，好谐谑，人亦以此忌之。官不达，仅就山左知县，未任卒。子谌，进士，宰三河，甫数月遽殁，亦未展其学。又星村老人者，为聚红词社社长，名应庚。诗极工，《有琴寄集》，哀感顽艳，使人不忍卒读。兄金庚，举人，官知县，而星村终其身无所遇。晚眚于目，穷困至死。别有侯官大布衣周咏，字永言，一字夔歌，太朴后人也。祖梅初，副举人，能诗咏。生而岐嶷，不屑应举，诗境肖虞山樊榭，而忠孝本天性，发之文章，尤精舆图天算之学，能以寸幅测绘方舆。顾癖孤冷，落落寡交游，复讷于词，罕知其为人者。当光绪初，与闽邑陈宗遹、号云窗，从未赴试，有《补眠庵词刻》。孙梦潇、号湘隐，后又改号商隐，商于星坡。曰闽海三布衣。咏死后，处幽居卑，者更阒然无所闻。
　　　　　　校　注
　　⑴原文作“诏兴进士”，“诏”字误，应为“绍”。
　　⑵原文作“各属文”，“各”字误，应为“好”。
　　⑶原文作“绪公卿子弟”，“绪”字作“诸”。
　　⑷原文作“账荒”，“账”字误，应为“赈”。
　　⑸原文作“横舍”，“横”字误，应为“黉”。
　　⑹原文作“外丁卯桥居士时集”，“时”字误，应为“诗”。
　　⑺原文作“《棒檄图》”，“棒”字误，应为“捧”。


耆旧一(事功上)
　　

　　　事　功上
　　　　汉
　　　　贤良驺三郎越弩将军王长瑞
　　　　闽越王郢第三子，常乘白马，称白马三郎。后王审知亦号白马三郎，城东鳝溪有巨鳝，屡伤害人畜禾稼，驰射中之，鳝尾捲三郎，人马与俱没，患遂除。民德而祀之，改名善溪，以志不忘。时复有王将军战功。杨晖反，景帝征闽越兵击之，长瑞歼晖于赤林岭，乱平。
　　　　唐
　　　　名臣侯　固姪岳
　　　　字子重，登第后，历官节度使平章事。操履仁厚，谈笑不苟，为乡人敬爱。姪岳，字公祝。进士，亦有乡望。
　　　　循吏林　勖柯春卿
　　　　字公懋。官吉州刺吏，于民无所取，饮吉水而已。其后同邑柯春卿，宰宜春。《旧志》多作淳熙间，《重纂省志》列唐代。剖决精明，擢倅大府，亦以廉能称。
　　　　忠义张　谨郭荣
　　　　字信美。累官福建招讨使。黄巢寇闽，谨迎战，多所冲陷。后又遇于铁山，杀伤甚众。贼绝谨饷道，谨与裨将郭荣字景华。及部校十八人突入阵，斩百余级。自旦至暮，十八人与荣俱战没。谨创甚，箕踞骂贼，与其妻子俱死。
　　　　忠义黄　碣《唐书》有传。
　　　　初为闽小将。喜学问，抗志希古。以战安南功，刺漳州。徙婺州，有治绩。董昌反，谏不听，遇害。赠司徒，详《新唐书·忠义传》。
　　　　忠义李彦坚
　　　　字成实。御史中丞。黄巢入闽，僖宗以坚知闽险要，命守建州。至则刺史李乾祐已弃城走，乃募民兵，与战于政和之高宅东漈，弗克，死之。
　　　　忠义李　相
　　　　随王绪入闽。王潮杀绪，索绪子建齐急。相以少子与齐易名而呼。索者至，呼建齐，相子应曰：“诺”，索者杀之。相携齐居闽县，冒姓李，两家子姓多至大官。又王绪妹夫刘行全挈弟德全，待全，亦从绪军，行全骁勇，在光、蔡时，屡摧黄巢、秦宗权之兵。绪忌行全久，一日听谗骈斩之。绪以是败。闽人追念被⑴巢功，哀行全兄弟，祠之螺江浒。或曰刘行全子即刘存，五忠、八贤皆存后，故庙祀之。
　　　　五　季
　　　　忠义黄　岳妻林氏
　　　　籍长溪，今宁德地。来会垣家焉。通经，尤邃历数。唐末乡贡，入太学。王审知累辟，力辞，及受王封，必欲起之。投渊死，妻林氏慨然曰：“夫能为忠臣，妾独不能为义妇乎？”亦投渊以从。
　　　　名臣何　瓒
　　　　唐进士。后唐庄宗辟判军事，代张承业守太原。转谏议大夫。明宗使副孟知祥镇蜀。祥改任心腹赵季良，以瓒为行军司马。勉待甚厚，后欲胁降之，不从，锢于私第，瓒死，两川遂失。
　　　　忠义庐　光
　　　　为南唐守尤溪。李仁达遣将陈承弼袭光，败，拒益力。战久，民得避去。曰：“誓与此邑俱亡。”手斩数人，死之。四子从殁。其家闻变，弃幼子草中，邻媪感而收育之，访其母，送归金陵。李景恤授总管。
　　　　循吏张　锡
　　　　初为棣州判官。时天平节度以牙将主支郡粬务，驻棣者尤横，民犯三斤即死。自盗官麦百斛造私粬，锡判：“三斤不克求生，百斛更宜论死”。裁判如锡，不负司法之权矣。寻历数郡邑，皆有政声，冯道召为御史，以清节闻。
　　　　宋
　　　　循吏连光裕
　　　　太宗朝，知应山县，有功于民。其卒也，应山人思其惠政，迎柩葬之，子正家焉。
　　　　名将谢德权《宋史》有传。
　　　　字士衡。匠心独运，最善于将作。其先曰瞳者，试不第，事黄巢将朱温，劝温归唐，奉表于蜀。唐僖宗大悦，授率更令，刺陵州。温表为亳州团练使，充宣义副节度。镇滑十三年，增户五万，益兵数千。迁仆射，卒于滑。温既受唐禅，追录瞳功，加赠梁司徒。德权仕宋，荫殿直，屡典营缮，以功擢内殿崇班。持论忠厚，为都巡检时，有诬执政与许州民构西夏者，白其诬。尝城蒲阴，言事卒如所料，筑汴堤，为大锥试虚实。植树数十万，规划咸阳浮桥，用铁牛法，余详《本传》。
　　　　名臣卓祐之
　　　　字长吉。景祐初，进士，历秀州判官。为人正直，里居屡捍剧寇。自谓死犹当保桑梓，及卒，里人祀之闽山社。卓所居也。
　　　　名臣孙　奕
　　　　字景山。皇祐初，进士。为监察御史，论新法不便，为邓绾所劾，出监陈州酒税。陈襄在经筵，言奕外朴中敏，事行著于乡闾，节义信于朋友。历官所至，以善政闻。宜使当一路以厚俗安民。元祐初，除福建转运使。以本境人官本路，由其乡望素孚，故人无间言云。
　　　　名臣许　将《宋史》有传，子份
　　　　字冲元。官制诰，契丹压境，使不敢往，命将行，语折之。又与肄射破的。进翰林学士，知开封，无犯法者。为兵部侍郎，论事悉中机宜，所全元祐正人甚多。其谏开司马光冢，尤为盛德。余详《本传》。终门下侍郎，谥文定。子份，字子大。崇宁初进士。授国史编修、直学士。徽宗叹为能世其家。政和中，简功臣子牧郡，出知邓州。政尚宽平，囹圄几空。改蔡州，奉诏赈饥，置场列室，具器用，鸣鼓给食，率三日一往，视饥饱而察羸疾，所活二万余人。水涨没城，份登视，祝曰：“郡守失政、溺无恨，百姓何辜？”水顿退，再改扬州。值金警勤王，解亳州围。抚驭诸道援兵甚有法，莫敢纵掠，民获安。去之日，涕泣遮留者，相属于路。
　　　　循吏杨　朏
　　　　字持正。以进士为渭州推官，权长汀县，税赋不催而集。盗贼啸聚，捕治首恶，境内肃清。明年之渭州，道由京师，上书论绍圣⑵奸臣，言最切直，移知建阳。终建宁节度推官。
　　　　直臣辛　炳《宋史》有传
　　　　字如晦《重纂通志》作侯官人。以进士官御史。蔡京废运司，转般仓为直达纲，极疏其弊。谪监新丰场。绍兴初，为中丞。罢福建八州添差冗食官八十余员。论张浚悮国、劾丞相吕颐浩倡和，不可从。
　　　　名臣李　芘
　　　　字绩仁。靖康中，叛卒杀福州帅柳述古。芘方待次，谕以祸福而定之。建炎中，即提点福建刑狱。寇攻丰乐门，冒矢石，登陴谕之退。范汝为东下，乡民张毅乘乱袭古田。单车入招之，使擒汝为自效。芘官本籍，屡著戡定功。则廻避桑梓，盖犹一偏之说也。
　　　　循吏黄　瑀
　　　　字德藻。官饶州司户参军。岁旱，郡檄视属县民田当免租者，瑀请免什九，他县或不以实告。守疑瑀，俾更其状，瑀执不可。权花亭县，岁凶，不待报发赈，全活无算。历官御史、提刑、转运使，改知漳州，丐祠卒。
　　　　直臣黄　唐
　　　　字雍甫。考功郎。韩侂胄为其父请谥，唐不肯复议，遂辞官。
　　　　名臣许应龙《宋史》有传
　　　　字恭甫。父仲容，知漳浦县。应龙五岁能文，由进士累官著作郎。论李全有遗患，不用，出知潮州。讲求军政，贼不敢犯。督齐敏等捣穴擒渠，擢侍郎，拜学士，权兵部尚书，签书枢密院事。时边郡任文臣，奏改用谙边事者，谓和、守、战当因时制宜。谥文简。
　　　　循吏李光裔
　　　　嘉定十二年知宁阳，周知民隐。举荒政、禁溺女，轻女之习一变焉。
