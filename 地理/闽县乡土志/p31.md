<!-- { "loadSidebar": true } -->
　　　　五贤祠在鼓山麓舍利壑傍，中祀林瀚、曹学佺、邓原岳、谢肇淛，尚有一人失考。
　　　　阮公祠祀刘宋阮弥之，盖首劝民农者。闽人食其德，立祠祀之。其祠初在城内乌石山，后移前屿村，今其村及阮洋等村，阮氏子姓犹盛。
　　　　黄瓜井距桑溪数武，俗传井有是鱼。今鱼已乌有，而枯旱不涸，足以润田，乡人食其福。
　　　　潭下古井在潭下村，永和陇之田咸沾溉焉。与黄瓜井同。东较场在岳后村傍，面积广于南较场三之二。同治间，左文襄莅闽，设洋操营于此，由是常为旗兵校阅之所。孙观察道仁于数年前，常率武备学生放枪于此，并于场东面购田地，建靶道。嗣，绅耆以有碍村居，请于崇将军，移设他所。现惟武备学生用为演习之所。
　　　　三角池在上北境之前，有池三角形，因以名村。村人沿山而居。其山脉下接坂尾，中通岳后，上连溪口，直达于东较场，亦东乡冲要之区。
　　　　桂香街、院前、东乡有普济院，以养民之疯疾者。横屿、前屿，各有教堂一所。
　　　　二十余年前，洋人恒于冬初至冬至止，租东较场驰马赛胜，约两日余，舆马游人往来不绝，贸易盛旺。村人转以为利，而惜其迁往他处。民之贫困，此亦可见。
　　　　竹屿村有东野竹林书院，宋时建。朱子避伪学禁，讲学于此，有丹井一，虽大旱仍水膏肥美。又有文光塔，已圯，山下为元遗臣韩准墓。准值明兵入，以丧礼自处，不屈焉。
　　　　东野犹画书院，明万历间建。翁正春、叶向高互主讲席，各有楹联，今尚存，其曰犹画者，以书院坐落之区，如一幅画图焉。
　　　　竹林精舍，明人谢肇淛、邓原岳、曹学佺、林宏衍、陈荐夫、徐熥、徐等七人咏吟之所，时称为竹林后七贤，且建祠祀之，并以名书院曰“东野竹林”。中楹联最富，多邓氏子姓为之，地方大吏与视学使者间亦书匾焉。
　　　　左有竹林草堂，明提学邓原岳读书处，徐有诗纪之。又有且静坐斋，明邓布衣定读书处，书“静坐澄心”四字，兼有楹联尚存。近周方伯莲尝书“且静坐斋”四字悬焉。更有犹画山馆，枕经精舍、竹林胜境、犹画庵、耕隐庵、西楼、敦厚斋、畏庵、鼎阳精舍，皆里人邓氏别业最著于明代者也。
　　　　竹林有八景，皆朱子命名，里人明御史邓秉修各系以诗。竹林崇拜有拿公祠，神姓卜，名浚，明邵武拿口人，舍生拯合乡之命，乡人立庙祀之。入国朝尤显灵异。列圣褒封赐额，与守土大吏之书匾致敬，辉煌于庙宇焉。旁有英烈王祠，神康姓，保裔名，宋节度使，死契丹之难，明代倭寇为乱，戚少保继光督兵征剿，神示灵异，封英烈。入我朝，祈晴祷雨尤应验。岁春秋，与拿公祠皆由督抚致祭。此外有竹林书院、名师祠、祀朱子并陈北山、翁兆震、叶台山三先生。有笃行斋，则祀明邓氏之名宦者。别有竹林毓麟宫，乡贤邓公祠、春秋由闽县与福州府儒学致祭，此祀典之祠宇，例应备列之者。
　　　　坊表最著者曰“礼经奥义”，旌邓迁、邓庭贞也。“父子贤良”旌邓迁、邓原岳也。“兄弟孝友”旌邓应斗、邓应轸也。
　　　　右东山区为里六有半，易俗、遂胜、孝义、归善、崇贤，双溪，又割鼓山里之半附焉。为图十四有半，为村八十四。岳前、岳后、朝天桥、河塍、台头、东浦下、清贵、梅边、文星、三角地、横屿、洋头、山重、竹屿、坊兜、东山、洋下、园中、上屯、梅桥、坛下、湖下、上古、池边、湖尾、溪口、横坂、上埔、下上埔、山尾、下山尾、项头、上墩、苔井、陈洋、前岐、溪尾、蒲岭、李园、石门、水头、前屿、后屿、叶宅、松屿、半洋、荷宅、黄坂、凤坂、徐厝墩、石浦、小桥、湖尾、砌池、小坂、连宅、临庄、后浦、后浦前、大坂、茶焙、潘墩、樟林、前溪、后溪、登场、湖塘、秀岭、牛犁湾、古岭、南洋、彭田、溪尾、茶洋、洋里、洲坑、上洋、阮洋、山兜、牛里、萧湾、上埼、中埼、下埼。
　　

地形略二(诸山)
　　

　　　诸　山城内山　东门外山　南门外山　　城内九山闽辖者六，曰越、曰于、曰冶、曰嵩、曰芝、曰罗。九山之谚云：“三山藏、三山现、三山看不见。”　　越王山　旧隶侯官，后归本境。在城内之北。无诸玩琴石、饮马池、张浚绝学寮俱在此。其东南支峰曰屏山，北麓半蟠城外，为龙腰山。又有马牧山者，则山之西麓，入侯官界。山巅跨城有危楼，曰样楼。故亦名样楼山。南有火药库。库有井曰北库泉。龙腰亦有冽泉，为龙舌泉。蔡忠惠题以“苔泉”。又有水源，接东湖之坝，与潮汐通。越山旧有书院，已改侯官学堂。
　　九仙山　旧曰九日山，今称于山。有二十四奇《闽书》作三十奇。在城内东南，倚城隅，其支峰为鳌峰。旧有书院，先易校士馆，旋增以师范传习所附于其侧，今撤，改法政学堂。
　　　　乌石山　即道山，最名胜。在城西南，为侯官之山，非本境。以上为三山现。
　　　　冶　山　古名泉山。在布政廨东北，旧贡院西南。盖越王山之分支也。北有天泉池宋薛弼泉山堂在焉。左为欧冶池。池畔即山东麓，曰将军山。上有九曲池，下称毬场、典船营、樽山。将军山之西，曰城隍山，其右侧环峰亭。诸古岭迤南，则名越墓山，有越墓。俗呼王墓，不知为东越何王墓？
　　　　丁戊山　亦呼嵩山，又名中山。取中央而稍近南之义，盖亦九仙远支，逾河复出之一阜也。旧有嵩岳观，王闽古迹也，又有嵩山书院，久废，丁戊山房亦圮，抚署已改作陆军学堂。
　　　　闽　山　或以玉尺山为闽山，有篆可考。或又谓闽山庙，有闽山在井中。盖乌石之支麓，起伏蜿蜒，越河而成此丘，亦侯官域内小山也，非本境。以上为三山藏。
　　　　芝　山　旁有开元寺，废为工艺厂。旧生芝草，故名。庙曰芝涧。亦越王山之一支，其东隅名灵山。在龙山巷内，“龙”即“灵”之讹。一曰大云。今入郑主事奇峰园。
　　　　罗　山　有法海寺。在九仙山下，即其支麓耳。
　　　　钟　山　东达明河，西帅庙河。有大中寺“大中”亦作“大钟”即乌石支阜之最远者，地属侯官所辖，非本境。以上为三山看不见。
　　　　东门外山
　　　　长乐山　唐以名郡。在治东，距城二里东山区内。原名白马山。山阴出温泉。其西北为芦提山、有东禅寺。马崎、上自桂香亭、下及朝天桥、贞孝节烈诸坊，亘半里许。迤南为三昧山、宝月山、东岳岭，又有前屿、后屿、横屿、茶园等冈。东岳岭东北有小东山、东山书院在焉。
　　　　康　山　有天香台、为古孝子进香祝亲处，旁刻朱子所书“康”字，山因此名。在治东稍南，距城二里东山区内。山上旧有凌云寺，今已改祀社神。中祀宋宗室光禄大夫赵时畴、旁祀驺闽柳、何、王、邓、陈五大将。山后有遗爱祠。中祀将军英桂，旁祀绅士魏璟，以报免税田根之德。东门外警务分局驻之。邻有风神祠。
　　　　金鸡山　有径，称鸡公弄。在治东，距城三里东山区内。环麓即前岐头、与金鸡山对望者为宝鸡亭，宋洪刍驹甫所建。水头、阪尾、溪口各村。迤北有青鹅山，桑溪出焉。又北为龙窟、猎岭、鹅心峦、峭谷、东湖山。宋林观过、林夙居焉。再西北则渐近古东湖淤废之址。
　　　　竹林山　又曰竹屿。在治东，距城二里东山区内。旧名双髻、朱子改一峰名讲堂山，一峰名观园山。支山为犹画、莲花、合掌、鼎阳、螺峰。
　　　　凤丘山　宋彭鹤林隐此，朱子曾书“鹤林”，又书“凤丘”于岩。在治东，距城五里东山区内。北连蒲岭，南则峦麓相属，迍逦际江。
　　　　东　山　区即取以定名。在治东、距城十里东山区内。相传唐蓝超逐鹿入榴花洞，在此。有圣泉、泉涌则本境安。涵虚、沼蛰、龙渊。南为虞公庵，其麓一涧，曰龙首山，宋许将读书处。南有善溪。即鳝溪，为三郎射鳝处。
　　　　古　岭　古亦作“鼓”。在治东，距城二十里东山区内。岭介于东山之东，鼓山之北。山之下，有铁鼎潭。居民以为龙常居之。外国官、商、士、女避暑岭巅，筑有洋楼多所。更有牛头寨、蟚蟹岭等隘。接壤侯官、连江。初，后屿郭某居此，转租西人，官不能争。今俨若外人所固有矣。
　　　　鼓　山　亦名石鼓，本境主山。在治东，距城三十里东山区。东屹绝海滨，高十余里，袤数十里，盘亘东山、马江二区。有大小顶、大顶即崱屴峰。三天门、海涛亭、灵源洞、喝水崖、涌泉寺、白云洞、龙湫、东际楼、国师崖、印月潭、白猨峡、卓锡峰、东峰、乘云岭、般若洋诸胜。北支曰凤池山，池旱弗涸。东支曰鼓崎，石圆如鼓，山以得名。萧湾岭、蓬崎、蛇洞、剑山、南支曰半月冈、牛眠冈。山与侯官旗山左右相当，不愧会垣双巨镇。
　　　　君　山　山下材⑴名君竹在治东南距城六十里马江区内。由鼓山折而南下，枕马江，上有崑崙石室，旁临仙潭，迤东曰朏山。村名朏头。山有石若芝，为仙芝石，及九眼泉，三生石、几十八景。又南则直趋江滨，与石鳖山隔江对望。江至此，呼为鳖头江。
　　　　叠石山　濒江。在治东南、距城六十余里马江区内。前有灵泉，下临绝壑。巨石周匝其旁，复众石相叠，环绕如龙，故名。又有院迹山、磕源山、一名下，伐石者集焉。玉顶山。下曰龟屿，其树木苍翠，蔚为一方之胜。
　　　　罗星山　上有罗星塔，俗讹作磨心塔。宋柳七娘所建，亦名七娘塔。在治东南，距城六十余里马江区内。北岸江汊之中，砥柱奔流、当本境之冲要。登之则见百里，前后群山，皆列左右。罗星塔之东，有圆山、水砦、砦据江中浮礁之上。南直、南岸、金刚腿、隔水相望。地居闽安镇之左，俗称旧镇。
　　凤洋山　两峰相应，势如搏凤。在治东南，距城七十里马江区内。有王进才仙亭遗迹。石床、几案、棋枰尚在。峭壁刻“登龙”二字，地名龙门。旁有婴台山，又有铜斗山。其峰曰天马，下有石梁，龙溪之水出焉。南为盘石山，山巅三巨石，高十寻。上叠一石，方若棋枰，故名。欲雨，则云出其罅。龙溪流其下，作迴港，甚缭曲，成三十六湾，注入闽江。盘石之东，曰东山。与东山区之东山同名。有石洞，深邃而明郎，洞内两石如床，名仙石床。
　　衡　山　亦名霍山，形如钟甬。在治东南距城七十里马江区内。其旁即鹫峰山，上有马面潭，旱多祷之。鹫峰之西，近婴台山。衡山之南，为石门山。石门者，南峰曰湖林，北峰曰濂山。壁立夹峙相近。又有重云山，坦岩十余丈，中一井，深莫测，能兴云雨，俗号龙井。
