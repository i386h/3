<!-- { "loadSidebar": true } -->
　　　　字中美。《旧志》作闽县人，《明史》，作侯官人，未知孰是？诗人林鸿兄女婿，洪武间乡荐。宰永丰，预《太祖实录》，擢修撰。为《大典》总裁，应诏赋诗，多称旨。好汲引，不当帝意，他日仍复荐之。同郡陈仲完、高廷礼、王恭，皆因以进。详《明史文苑》林鸿附传。子肇，字开若，工诗文、书画，永乐中屡征不起，著有《蒙斋集》。五世孙应时，官云南按察使，应钟嘉靖时御史，屡论宦官，忤严嵩，罢归，提学宋仪望为建道山书院。
　　　　艺术陈　□
　　　　工诗，明天文，与林鸿、陈仲完、唐泰、高棅、唐震、王恭、郑定、王偁、王褒称闽中十才子。洪武三十年进士，廷对第一人。一榜无北士，太祖怒，戍考官刘三吾及安阝，寻召安阝回为鸿胪署丞。时禁习天文，人兢传安阝善此，遂杀之。
　　　　文苑周　玄《明史》附传
　　　　字又允。一字凝之。永乐初，征授员外郎，诗瑰奇悲壮，有《宜秋集》详《明史·文苑》林鸿附传
　　　　文苑陈　申邓诚兄弟附
　　　　字孟肤。博学善文词。洪武间，由教授擢潮州知府，有惠政。人称文章太守。诚，黄州守，弟定，有《耕隐堂》集，季弟佑。
　　　　文苑郑　定《明史》附传
　　　　字孟宣。善击剑，工古篆行书。陈友定辟为记室。有定败，亡命交、广，后迁长乐。洪武末年，征授延平训导，历国子助教，著《澹静斋集》。详《明史·文苑》林鸿附传或谓十子之郑定即邓定，非也。
　　　　文苑陈景著
　　　　名从，以字行。官编修，豫修《五经四书性理大全》，书成，丐禄便养，改本府教授。父殁，以母老不仕，终于家。
　　　　文苑王　恭明史附传
　　　　字安仲。《旧志》作闽县人，《明史》作侯官。少贫，采樵自给，号皆山樵者。善诗歌，挥毫立就。永乐初，荐修《大典》，年六十余矣。书成，授翰林典籍，不就，归，徜徉丘壑。著有《白云》、《樵唱》诸集。详《明史·文苑》林鸿附传。
　　　　文苑林　枢
　　　　字谨夫。官知县，擢同知。所至有政绩，好学至老，手不释卷。修福郡志，考断精密。惜未成书。著有《如斋类稿》、《续稿》等集。
　　　　儒林郑善夫见《明史·文苑传》。
　　　　字继之。官主事，忤刘瑾，归，旋起用，奏今岁及前年三次月食分杪时刻不合占步，请改历，不报。江彬导武宗南巡，杖谏官黄巩等下狱，善夫疏谏，罚跪午门五日，杖三十，不死。受杖时，犹匿疏怀中，谓郎中方豪曰：“死则上之。”驾发，哭曰：“无所容吾言矣。”归以诗自娱，筑室南湖，颜曰：“迟清”以见志。嘉靖改元，再起吏部郎，经武夷，穷探诸胜，中寒，抵家卒。详《明史本传》及阮仪征太傅《畴人传》。
　　　　文苑刘鸿翔谢宜相等附
　　　　字云卿，直臣世扬之子。官知县，工诗古文词，以雅健典则称，同时有谢宜相、谢启元、薛钦拱、叶麟俱能诗。
　　　　文苑林世璧郑溥附
　　　　字天瑞，通政司参议炫子。工诗、古文词，有《彤云集》。或问谁可与谈诗者，瞠视良久，曰：“独郭稚源耳。”稚源，古田人，文涓也。时同邑郑溥、怀安林凤仪、福清王廷钦、皆豪于文，能诗，与世璧齐名。
　　　　经学邓　迁族子庭会附
　　　　隆庆间举人，终嘉兴守。著《礼经讲义》、《山居存稿》。庭曾字道宗，以贡生司训，亦撰有《礼经集解》、《礼记订补》、《春秋传说》。
　　　　文苑林懋和
　　　　字惟介。天资绝人。少孤，家贫，事母孝，由庶常历官左布政归，八十余卒。扬历中外，手不停披，存书数万卷，于学无所不窥。诗文皆有法，著《栎寄集》、《及双台诗选》。
　　　　文艺林有台黄用中附
　　　　字南山。与侄元立同举于乡。历官郎中，能诗善画，于唐、宋名人墨迹靡不精考。有《南山集》。用中工诗，写意作山水亦妙。
　　　　文苑袁　表子敬烈附
　　　　字景从。官户部郎，出守黎平，病免。少以诗名，偕里人赵世显、王湛、吴万全、林世吉等结社嵩山、乌石间。宗开元、大历作者，精严有法。著《逋客集》八卷，与张刑部炜，马参军荧相赓和，子敬烈，字无竞，亦有诗名。
　　　　文苑王　湛
　　　　字汝存。博学有伟才，尽通百家之言。文章典丽，万历中岁贡，有《王生集》。
　　　　文苑商家梅
　　　　字孟和。少工诗，声调高铿。万历末，游金陵，与钟惺交，一变为幽闲萧寂。不多读书，然诗特精绝，客死太仓。
　　　　文苑邓原岳《明史》附传
　　　　字汝高。由进士历官副使，所至有声。税珰辱诸生，岳为学道，治之。长于诗，以气格胜。著有《西楼存稿》。叶向高称闽自十才子后，则郑吏部继之，吏部殁，鼓舞风雅，必推邓公。详《明史·文苑》郑善夫附传。
　　　　经学林子勉
　　　　字行甫。万历恩贡，官教授。相国李廷机目为金玉君子。著《易经说》四卷，又有《蓬学》、《石溪》诸集。
　　　　文苑陈　勋
　　　　字元凯，官郎中。权广陵关，尽却陋规。当时尚党援，独孤行无依倚，引疾归。杜门以文翰书画自娱。起绍兴守，未任卒。有《元凯集》、《坚卧斋杂著》诸稿。
　　　　文苑齐　庄
　　　　字望子，家贫嗜学。佣力于人，不废读书，遂淹博。以《五经》为诸生，作文根柢《六经》，从游常数百人，多掇科第。著有《白湖集》及《史论》。
　　　　文苑陈　衎子濬附
　　　　字槃生，笃学好古，喜谈边事利害及将相大略。穷老不衰。著《大江集》、《元冰集》、《篝灯碎语》、《槎上老舌》四十卷。子濬亦多才。
　　　　文苑徐　熥《明史》附传弟，子延寿，孙钟震附
　　　　字惟和，永宁令子。与弟布衣俱擅才名。熥举万历乡荐，有《幔亭集》二十卷，又选《晋安风雅》十二卷。，字惟起，一字兴公，博学，工诗文、草隶，与曹学佺狎，主诗盟。性嗜古，存书甚富。有《徐氏笔精》诸集。详《明史、文苑、郑善夫附傅》。子延寿，字存永。有《尺木堂稿》。孙钟震，字器之，有《雪樵集》。
　　　　文苑董养河兄养泓，子谦吉附
　　　　字叔会，任侠廷钦子也。工诗赋，官工部司务。缘黄道周事，与文震亨、杨廷麟等并下狱。狱中与道周及濮州叶廷秀唱和，号《西曹秋思》。狱解，擢主事，迁员外，卒。著有《罗溪阁书解》、及《奏草》、《杂文》若干卷。兄养泓，有文名，官司马。子谦吉以进士官员外。
　　　　文苑康彦登《重纂通志》作廖彦登。
　　　　字元龙《莆风清籁集》作兴化诸生。为人慷慨负气，一言不合，辄拂袖去。尝远游边塞，著《代奕篇》、《朔方游稿》，万历七子，彦登其一也。
　　　　经学林先春弟鼎春，子迪附
　　　　字元圃，孝睦一鷟之子。以进士宰嘉善，狷介绝俗。邑绅魏大中忤珰毙诏狱，犹追锾，春力为周旋。秩满、擢给事中，以忧归。先是，嘉善民顾朝衡忤其亲，春捕治之。跳至京，投权珰。珰固以籍没大中事憾春，遂嗾考功以春死注册。春赴补始知，或劝自白，春不辨归。后衡为御史劾置法。春家居，聚徒讲学，布衣蔬食，年八十余乃卒。著《易象参》、《洪范》、《孝经解》等书。弟鼎春，诸生，有学行。子迪，字惠子，仕唐王。明亡，隐居授徒以终。
　　　　文苑郑邦祥子桢、孙善述附
　　　　字孟麟，三落副车。与曹、谢、二徐迭执壇玷牛耳。著有《玉蟾庵诗编》。子桢，顺治副榜。孝友能文。孙善述，康熙举人，知固安县。著《敬修堂集》，自有传。
　　　　文苑郑　琰
　　　　字翰卿。布衣任侠，词馆诸公争延致之。高文典册，多出其手，每闭阁不听出。琰笑曰：“吾具有须眉，安能悒悒苦此？”遂走之金陵。徐兴公常称其工七言，少游边疆，多悲壮语。《半生行》一篇，尤脍炙人口。
　　　　艺术陈价夫弟荐夫，从弟平夫，从子公选附
　　　　字伯孺。性旷达，工吟咏，尤精书画。所著有《招隐楼稿》。弟荐夫，字幼孺，能为六朝文，尤工诗。举于乡，有《水明楼集》行世。从弟平夫，字长孺，有《钓矶集》。从子公选，以孝闻，为诸生，笃行谊，不得志。以词人自命，著有《蕉雨亭诗钞》。
　　　　经学王　宇
　　　　字永启。进士，官南京武选郎，旋改山东督学参议。又入为户部郎，著有《经说》及《诗文集》行世。
　　　　文苑王颖如
　　　　字哲开。资性敏异，气度宏远。年十三，随董应举游镇海楼，仿王勃作序，顷刻数千言。工诗文，老于诸生。著《孝经颂赞》及《三楼纪胜》诸篇。
　　　　经学郑羽仪邓林栻附
　　　　字敬生。官中书舍人，典试粤中。明亡，殉难，著有《戴礼新旨》行世，同殉者兵部邓林栻，国朝并予追谥“忠愍”。
　　　　文苑王　奂林孕祺附
　　　　字子嶷。博学好属文，与同年林孕祺相切磋，工诗古文，恒抚时触景以见志，著述繁富，存于家，孕祺字序之。
　　　　医学齐德成
　　　　字仲孚。事亲孝，质实好义。弟卒无嗣，抚孤女如所生。精岐黄术。贫者为治，不望报，全活婴孩尤众。年八十余卒，著有《全婴宝鑑》。
　　　　文苑陈　选
　　　　字子俊。布衣。绩学能文，务躬行，以著述自娱。启、祯间，游江淮，历览景物，悲歌见志。著有《亦吕集》。子祖虞。国朝学业录，自有传。
　　　　方技郑云翁
　　　　少遇异人，授种牙方。其法：欲治者，予七丸，食饱后，悉吞之。复倾末药于汤，使潄口。片时牙软且摇可下矣。下则净洗，而记其序。乃用预备之活鼠一枚，去肠和药，捣烂成膏，依牙原序，逐枚醮种，三日不可饮食，然亦不饥。七丸之功。所种之牙，至死不落。有不全种者，则未种者落，种者亦终不落。虽近世西洋补齿专科，无其效也。
　　　　国　朝
　　　　儒林黄晋良
　　　　字朗伯，明季弟子员。得黄道周《易象正》、《三易洞玑》二书，穷年伏诵。明平陂往复之数。重气节，善于排难解纷，人比之鲁仲连。工诗古文词，兼长书法，遍游齐、楚、吴、粤间，每托诗文以见志。晚号东叟，还居井上草堂，著《和敬堂集》、《井上述古》、《桂林笔录》等书。
　　　　遗逸孙学稼子起宗附
