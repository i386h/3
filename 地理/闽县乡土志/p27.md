<!-- { "loadSidebar": true } -->
　　　　直街之右，第一条路出南城边，第二条出南较场之北向，第三条出南较场南向，第四条出祖庙，第五条出河口嘴，第六条出银湘浦，第七条出后洲，第八条出坞尾，左至三十六乡，田数万顷。
　　　　路通水师协署，今改实业商务小学堂，以太保境小较场为体操演习之所。又有公立琼水小学堂。民居稠密，琼水已渐趋东南去。
　　　　水部街有美以美部教堂一所。
　　　　金墩桥东北直行，出河口嘴有街数十家，染红纸房聚焉。路通桥下鱼菜船森列，由台江入新港，上泊有牙贩，聚此贸易。
　　　　右南台区为里二、嘉崇、高惠，为图十一、为村二十二：太平、扬忠、洋桥、浦东、河上、竹缆、打铁墩、金堆、下阵、金墩、金堆、象园、象东、象西、双浦头、后塔、上下浦西、上元、上中下土黨、凤庄。有南台海防同知衙，水利主簿衙，台江汛，及面岭汛等街巷，见上。
　　　　下渡区
　　　　南二区曰下渡区，距城十里而遥，北临台江南岸，与南台区之中洲接，西至天安山麓，与侯官界之上渡区接。南逾三叉街，与白湖区之白湖亭接，东尽高湖、江边等村，与白湖区之潘墩、临江接。可分籐山为首段，泛船浦以下为次段。江边一带为第三段。
　　　　出城门逾江南桥，俗名仓前桥。天安山峙焉。循山沿江西行，曰仓前，以有米仓盐仓名。与侯辖之上渡接。沿江东行曰观音井，街曰梅坞，西接天安山，东与大岭并峙。嘉庆时洋人入闽，先在南台，锦江铺、福星铺、坞尾等处，后相此地山水特秀，徙居于山之原与岭之左右，迤及滨江，俗称泛船浦。遂为互市一大商埠。又于大岭之岗辟一路，由梅坞顶出，现汇丰银行天泰洋行在此。直达天安山，亦其市场焉。梅岭东南与籐山之脊相接，故曰籐岗。地形蜿蜒，起于梅麓塔亭下，逾清安岭，俗称小岭。至睹桥亭下三叉街而止。冈之左右，迤逦渐下，皆沃腴田，凡数里。百年前籐岗之路，左则由梅岭沿江而西，右则循田而行，至三叉街路总汇。今则冈之左右，人烟稠密，数十姓千余家于此聚族，古称周、王、郑、蔡四大姓外，如庆元陈、江南陈、吴、卢、张、庄、邹、梅、刘、王、孙、程等姓，或数十户，至二三百户，环聚焉。路由冈上行，直达三叉街，分为双支路。一稍西趋，直达半洋亭而下。即往白湖区义序村之大路。一稍东趋，直达白湖亭而下。即往下四府之总官路。下渡乡，元季仅十境，入我朝道、咸，则十八境，今则二十一境矣。自塔亭下至巷头曰新登上境，新登胜境、新登义境、新登福境。至清安岭，即小岭，曰清安胜境、至十境祠下，曰清泰上境、曰兴义上境、至睹桥亭，曰龙桥北境、龙桥南境、至三叉街、曰鳌头胜境、曰鳌头阖境、此籐冈上之直达也。籐之西，埔头牛眠山，曰万安上境、万安正境，籐之东曰登龙胜境，东安上境，东安正境、即东窑乡。美墩即尾墩。则曰流泽境，港头曰万安境，曰临江胜境，义安上境俗名田塍下，至中墩，曰龙峰境。是为籐山二十一境。
　　　　清安清泰之分界处，有十境祠。祠建于元季，乡仅十境，今境屡增，祠名仍旧，或讹作十锦祠。乡人于此议乡事焉。
　　　　睹桥亭在龙桥北，由南境白湖亭来者，至此可睹万寿桥，故名。
　　　　龙津庵在龙桥北境，庵外祀文圣，庵左别建一庙，祀武圣。下庙在新登义境，祀唐忠臣李、马二公，现立学社焉。护龙庵在清安岭，前为朱子祠，后乡人转相扩辟，所祀亦复杂。光绪二十八年，改为益闻社，设阅报所，立学堂焉。
　　　　七通井，一在清太境，庆元陈氏祠对面；一在田塍下，周氏祠内，一在兴义境，大盛烟店对面；一在睹桥亭北境；一在牛场里南境；一在埔头下鳌头境；一在埔尾万安境。盖凿井时浚井底沟道，俾七井水相通，故名。
　　　　走马山，相传闽越王子有白马三郎者，常驰白马猎此，后以射鳝捍灾东郊，报其功，祠之善溪上。南台区惠泽山白马桥，及兹山亦相继崇祀。
　　　　人力沟通之水，曰官沟，自十境祠之前辕，左一沟，潺湲直达，昔有龙舟一艘，由沟驶入闽江，相传嘉庆时，此船竞渡而没，今遂失沟故址。其水环埔顶、万安境、绕洋较场，与万寿桥下大江水汇。今洋较场边，其水尚能随潮涨退，入埔顶则浅矣。
　　　　昔村农掘一石，载有：“走马山前看走马，蕃船浦内泊蕃船”之谣，蕃船浦今改称泛船。初不审何谓？及同治初年，洋人择山前数十顷为试马场，乡民逐之，洋人诉领事，遂由总理各国事务衙门议，令有司向民买田而租与之，以其租充会垣越山书院膏火。自是互市愈盛，蕃船且由大桥上水口，乃知兹事，盖有先兆矣。
　　　　清安岭左有园，里人树桑数百株，为诚益公司蚕桑局。园后有洋楼一所，洋务分局在焉，局前为茶园山地一坪，系东安乡公地，接清安岭之脉。
　　　　小岭顶，咸丰五年奉耶稣教者，建有美部会教堂。
　　　　东窑乡，同治初，设福建电报官局。
　　　　自泛船浦沿江，而中墩、尾墩、而高湖、江边，人烟颇亦繁盛，高湖旧亦名为南湖，明郑继之吏部桑苧园、迟清亭在焉。居高湖及江边者，均属吏部族裔。
　　　　下渡为区虽不甚广，而人品之可纪者甚多，如吴海官监郡不仕。朱旌字以逸民著孝行。陈元凯仕宦独矢清白，陈征仕兼以词赋闻，此四君子前明与国初人也。南宋时，卢玉溪先生家居巷头新登福境，以郡诸生征为翰林博士，独探伊、洛之旨，具见于《四书大全》及《性里诸书》，与吴海并称乡贤，后人祀二贤木主于小岭朱紫阳祠。卢、吴详见《耆旧录·德行传》明嘉靖时，有王爱轩者，幼有至性，习举业不遇，改为运司掾。因祖母病痿痺，弃役乞养，日承欢左右，人皆称王孝子云。
　　　　妇女之以节著者，亦时有人。明季儒士陈焲妻刘氏，国朝王崇中妻陈氏，又郑门周烈女，《藤山志》存其挽词焉。光绪二十八年，东安正境林良玉妻罗氏，将择日就烈，为地方官闻知，驰止之，许其通详奏旌焉。罗节妇附《耆旧别录·陈淑萱传》。
　　　　乡亦有侠士，王长年者，俗称篙师为长年。忘其名，嘉靖间倭掠藤山里，年与乡男妇凡二十余人皆被执，且卷财宝扬帆归国。年在舟，以计媚倭，使解缚，更使妇女媚以酒，大醉群贼，尽杀之，饱风回帆。年既杀倭，则先尽割其舌，而别藏之。归舟抵岸，官军夺其首级，反缚年诬为寇，年剖辩，出舌为证，镇将大骇，服，欲官之，辞归。
　　　　各大姓来居藤山者，卢姓迁自贞观间，其后有玉溪先生出焉。若上溯渡江二十四姓，则当以陈姓为盛，而陈族之在藤者，亦不一，曰庆元，曰古灵、曰江南。江南陈之第六支者，在藤，其始迁于台江之南，因名其里闾曰江南，即今上渡也。复由上渡迁于藤里，子孙蕃衍，有陈半街之称。嘉庆二年，不戒于火，族人星散。
　　　　开闽王者，忠懿王，十一代孙名善，官宣议郎，卜居于此。十六世，有王常者，创祠藤麓。明成化间，又重建于山之阳、堂后祠忠懿，每上元悬灯，必书曰“开闽鼻祖”。
　　　　太原王，明季时有王朋兄，自莆田贩烟来，遂以创售炒烟为世业，族聚最盛。
　　　　物产以鸭种、芽菜、朋兄烟为特别。煨鸭种之法，将鸭蛋安于糠内以桴，炭，文火微薰之，六日之外，取蛋窥其有胎形者，挑到梅坞鸭种牙内，更以手日搓七八次，令得人气。不数日，雏鸭破壳出矣。然其中尚有秘诀不传者，故鸭种牙梅坞外无别家。芽菜以绿豆贮桶中，早晚灌溉以水，日出芽，日易桶，天暖三四日，芽长寸许，洁白清脆，入市争购矣。藤山人以此为生计最多。朋兄姓王，莆田人，贩烟到此，逢霉以油炒之，转变芳美。销售最广，今兴义境王大盛烟庄是也。
　　　　右下渡区为里一，有半、时升、光德、半隶白湖区。为图十二，为村十五，下渡、鳌头、张坑、对湖、港头、中墩、程厝、岭后、施浦、尾墩、郑坑、下湖、酒店、高湖、江边、桥南其市镇详上。
　　　　白湖区
　　　　南三区曰白湖区，距城二十五里，南北相距约十余里，东西相距约十余里。北与下渡区接界，西至北园，首山及高盖山之东麓，西南至义序尚保墩，皆与侯官上渡区接界。东南至方崎、鳌里与仁南区之胪雷接界。东至上董、下董与仁南区之胪崎接界。东北沿林浦，大江，南沿螺洲大江。白湖区干路由白湖亭北行，经乌桥、董桥，此二桥嘉庆丁丑，下渡王贞高董修。至下渡，越南台抵南城，约二十五里。南行经黄山、越杠夫岭，复东西行，经城门，越三角埕，红桥亭，抵峡兜渡，约三十里。其支路，一由白湖西南行，抵郭宅、胪厦、三墩头各乡，一由观音亭，在黄山往后坂途中，为行人憩息饮茶处。分支东南行，抵渡尾过渡，至螺洲各乡；一由黄山坊下埕林尚书瀚所立坊。分支，东北行，经丹桥，蜈蚣路抵连坂林浦及上下董各乡。若赴赤东、义序各村，则由下渡三叉街分往西南之支路也。赴高湖、江边各村，亦由下渡三叉街，分往东行支路也。
　　　　蜈蚣路在连坂村口之西，石面平坦，长三四百步，俗传堪舆家异说，甚骇人听，今不著。
　　　　白湖区各村，曰浦下，曰屿头，由浦下迤南曰新桥，此光德里之属也。居高盖山东麓，曰山边，曰下濂，曰浦墩，曰上洲，曰尤宅，曰郭宅，曰铜边，铜边即郭宅之附村。曰叶下，曰杨庄，曰杨厝前，杨厝前即杨庄之附村。曰朱宅，曰邵宅，属官贤里也。环高盖山而居者，曰北园，曰首山，曰高浦，曰程巷，曰池头，曰芋壑，曰光桥，曰赤东，曰义序，曰尚宝墩，曰星墩，曰半田，尚宝墩、星墩、半田、皆义序之附村。属仁丰里也。由郭宅以南曰，胪厦，曰外胪，曰路角，外胪、路角即胪厦之附村。曰黄山，曰牌下，曰天福墩，俗呼柴霸墩。曰乾元墩，曰鳌山头，曰花园，曰渡尾，渡尾即花园之附村。曰夏店，曰螺洲，乡临南港江边。属仁惠里也。在黄山之东南，曰城门，曰城门山，曰傅坑里，曰三角埕，曰鳌里，曰方岐，属永福里也。在黄山之东北，曰洋下，曰连坂，曰日宅，曰山兜，曰潘墩，曰下洲，曰林浦，曰邵岐，曰上下董，曰湖埭里，属开化里也。
