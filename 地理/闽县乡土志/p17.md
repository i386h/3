<!-- { "loadSidebar": true } -->
　　　　字治原，号和斋，籍宁德。官编修，充国史馆总纂。幼即颖异嗜学。年数岁从父读，稍倦，父督之。请书“天”字以自警。谓《易》言，君子自强不息，欲为君子，似宜法天行健。识者知为伟器。主南浦书院讲席。适闽县陈寿棋纂《全闽通志》，未成而殁。大府聘卒其事。旋兼主讲凤池书院。其教人以变化气质为先，尝语及门为学之法，当以圣贤要语返躬循验之，从容默会于幽闲静一之中，超然自得于书言象志之表。生平孝友，以身已得仕，归产叔父。移居会垣，族戚求贷，无不给。著《屋漏讼过录》、《观我生日记》，年八十三卒，祀闽县乡贤祠。
　　　　经学张甄陶子经邦附
　　　　字惕庵，籍福清。父捷春，字天侯，闽县名下士。不屑俗学，励志穷经。肄业鳌峰书院，为蔡世远所深器，手书《语类》勉之。甄陶少讲求经济之学，为文浩瀚，由拔贡生，举乾隆元年鸿博，不遇。然大学士朱轼、侍郎方苞皆待以国士。旋以编修，改官知县，以耿直罢。历主云南、贵州五华、贵山书院，滇黔人士，于其身后数十年，追述遗爱，犹有叹息泣下者。归主鳌峰书院，以考求经学提倡，学者风尚为变。著述宏富，皆羽翼经传，不苟作。尤精鉴闱艺。书院生郑光策以试艺政，甄陶曰：“如无经邦者元矣。”揭晓果第二。经邦，甄陶子，以闽县籍，举省元。寻由进士官知县，有俊才，惜早卒。
　　　　文苑萨玉衡子大年、谢震、林仰东附
　　　　字檀河。以举人官知县，有《白华集》。其诗沈博绝丽，不可一世，堪为竹垞、梅村之嗣响，几欲跨其远祖《雁门集》而上之，如大瀛吹波，鱼龙万怪，出没其间，沃日蒸霞，极照烂于天表。闽自林膳部倡闽派，我朝二许，莘田、恭甫、甸男、先后登壇坫。先生则自辟途径，震荡一代天才也。子大年，字兰台，成进士，授中书。以诗鸣。甸男者，同邑谢孝廉在震也。一作长乐人，或作侯官人。改名震，终顺昌教谕，笃气谊，尤嗜舆地之学。志用世而弗遇。尝撰礼案，精核过敖氏，见陈寿祺《东越儒林后传》。诗其余事也。有《樱桃轩诗集》若干卷。兼精医算。久羁旅，辄匹马往来关、洛、荆、梁、陇、蜀间，谓人曰：“终南七百余里，亘数郡，将吏狃承平，弛控驭。不数稔，难其作乎。”嘉庆初，教匪果以南山为窟穴。仰东，字子莱，机警早慧，才敏赡，举于乡，旋殀，未竟其学。传者仅《小芙蓉舫诗钞》，与侯官郑西沥《耻虚集》，同邑陈东村《垂老集》并称。西沥名洛英，东村名火良。
　　　　文苑郑应瀛林文仪附
　　　　字国登。有至性，读书以寸计。为文不务时趋，困厄终身，而自尚其志。其诲人以端趋向为先，视及门若子弟。其卒也，门人林文仪等葬之，且以时祭扫焉。其教泽之感人若此。撰著宏富，未梓而稿失，其存者《河洛书说》、《医理易解》二种。文仪，字祖瑜，以任恤称，其子廷煌，孝子也。
　　　　儒林陈庚焕
　　　　字道由，籍长乐。高祖骧，奉亲避地，居九仙山下。焕以岁贡官教谕，累辞孝廉方正与实学诸荐举。笃志程、朱之学，身体力行。从之游者皆讲明弗懈。里巷间风俗一变焉。所著宏富，名其诗文稿曰：《惕园集》以《童子摭谈》、《二十二史人物表》两种为最益于世。孙文翥，典试贵州，号得人。
　　　　艺术高体华
　　　　号碧岩。工诗善画，尤精山水。尝对镜，作《荔甘瓜苦行乐图》以寄志，林文忠公则徐为之序，名流多题咏焉。
　　　　文苑刘家谋弟永松，族弟勷附
　　　　字芑川。祖国桂见《侯官耆旧》少举于乡，与弟永松齐名。所交游皆知名士。长乐谢章铤负恃才略，独推服家谋，兄事之。然屡踬礼闱，终台湾教谕。守陴殒，年方四十。所著有《外丁卯桥居士诗⑹集》、《观海集》、《东洋小草》、《鹤场漫志》等书，多章铤序行之，且祀其栗主于小西湖宛在堂诗龛。永松，字筠川。少籍学，善篆隶。姿禀雄异亚其兄，惜亦早卒。族中有稍晚起，而亦以诗文鸣者，曰勷，字赞轩。少豪迈，好结客，尝槖笔从戎，游林刚愍军中。福州故有聚红词榭，各负才名。勷年最少，而尤跌宕，既乃以举人卒。官教谕，非其志也。授徒里中，弟子箸录者数十百人，多显于世者。第三子齐衎，副举人，学甫成，先卒。
　　　　文艺温松云
　　　　原名某，以字行。原籍宛平，以其祖幕游吾闽，遂家焉。松云布衣不仕，最工诗，兼精医术。其时知名之士，如高澍然，林昌彝、刘存仁相与倡和，皆称其诗豪迈不可遏抑。有《听涛书屋诗集》六卷。
　　　　文苑董平章
　　　　字琴虞。由进士改甘肃知县，擢知州。少颖悟绝人，出语辄惊长老，作宦尤著政声。年甫四十，陈情乞养，即不出。著有《秦川焚余草》。以久宦垅坂，多笳吹之音，读者亦为之慷慨不已。
　　　　经学林春溥子懋勋等附
　　　　字鉴塘。官编修，假归，闭户著书。当轴延主鳌峰书院，以经史为本，一字之讹必辨，士风丕变。重宴琼林，为科目盛事焉。所著有《古史纪年》等共十余种，皆津逮后学，世争宝贵。子懋勋，进士，礼部郎；懋烈举人，国子助教。孙齐韶等亦多举于乡者，咸有文誉，能世其家。
　　　　文苑高支离
　　　　布衣。与俗殊趣，文亦如之，试官率不知句读。兼工诗，酷肖王无竞，晓风残月，蹑敝屣，吟矮巷中，有独得之趣。
　　　　文苑王景贤
　　　　字子希，号希斋。能文工书，年二十四，始籍学，名噪一时。屡踬棘闱，中年举于乡。座主道州何子贞先生赏其书法。六上春官不遇，及门皆一时俊彦。咸丰纪元，诏举孝廉方正，制府王靖毅公博采舆评，以景贤首荐。尝为闽抚李星衢掌奏牍，尤留意于地方利弊，知无不言。晚年好程、朱之学，尤喜施济。里中善举，多所提倡，卒年七十有六。著有《姜斋随笔》。长子崧辰，字小希，号兰君，三岁能辨之无。及长，负文誉，以庶常改官甘肃知县，以亲老改浙江余杭，绘《棒檄图》⑺以见志。常书汪龙庄“苦心未必天终负，辣手须防人不堪”二语，悬座右。修南湖水利，杭、嘉、湖三区并沾其泽。邑经兵燹，多荒田。有河南客民千余负耜至，民哗为盗。崧辰择其有妻孥田器者，白中丞，计口编籍。旋以母忧去职，遂不复出。天性孝友，老而弥笃，家居以著述自娱。次子葆辰，字荔丹，九岁能文，为林文忠公所赏。左、沈二公，创设船政，辟为幕僚，得以悉心研究西洋机器。著《扶轮机宜》。以劳叙知县，发江苏，复援例得道员，调回，充船政总监工。甲申之役，襄办团练，赏按察使衔。粤督张公之洞创设广东水师学堂，檄襄其事，以积劳卒于工次。
　　　　文苑刘存仁
　　　　字炯甫，晚号蘧园。道光丙午优贡，已酉举人。咸丰纪元，举孝廉方正。论者咸谓名实相称。父早卒，奉母孝，家徒壁立。尚有三弟一妹，授徒不自给，出掌书记以赡家。三弟复早世，抚其孤数十年。其为诸生时，出陈寿祺门下。又尝从高澍然问学。与之游者有张际亮、林昌彝、叶修昌、林寿图辈，皆一时隽才。嗣以谒选京师。先是寿图早达，噪都下，与游率知名士。闻存仁至，倒屣相迎。题襟接艺，文酒过从，犹及见乾、嘉壇坫余风焉。出宰甘肃，大府辟为幕僚，历署渭源、永昌、平罗诸邑，补大通县，擢秦州牧。寿阳祁文端公荐天下循良三，存仁与焉。方其官游陇首，去家万里，消息不通。两子皆殁，老妻稚孙，时有饥寒之色。存仁未之谂也。回乱方殷，秦州道梗，有劝之退者，乃乞病归。日以课孙为事，料理著述。有《屺云楼诗文集》、《笃旧集》、《劝学刍言》，此外未刊甚多。宝应王文勤聘主延平道南书院讲席，卒年十有六。季弟溥仁，亦以孝友称。
　　　　文苑邱景湘
　　　　字敬韶，号镜泉，籍长乐。能文，以庶吉士，改官吏部郎中。蹶而复起，出为广东惠潮嘉兵备道。主鳌峰、越山书院，卜筑小荔湾一曲，在城东北隅，风趣佳绝。
　　　　文艺陈鸣秋从弟师祁、子篪等附
　　　　字韻庵。祖鼎铭、叔鉴华，世以名孝廉、名诸生领校职，有声于时。鸣秋蚤孤，喜出从乡先生钓游吟啸，大有所得。益自刻苦于学。酒后洒翰，画竹石山水，独得天趣。以副车叠膺乡举。垂老乃官庶常，改外，知粤东宁县。绩最，未调卒。宦槖萧然，诗画端砚之外无长物。鸣秋从弟师祁，最颖异，从鸣秋学画。甫冠，诗画精绝。惜遽夭。中子箎，字子武，少有神童之称。雅擅文藻，累试，不得志于有司，仅以优行贡于廷。幕游历数行省，归而卒。幼子汤奏，榜名羲图，知名尤早。顾多愁善病，仕亦不得志，竟终于一第。其诗词顽艳，画亦得其父神髓，士林多深惜之。
　　　　文苑陈　翼
　　　　字芑庭。其先曰嘉言，仕南宋，上书忤贾似道，归隐侯官之柯屿，闭户不再出，著《书隐集》。后人有增康者，为筑书隐堂及丛桂堂。族中多闻人，至翼始占籍本境。家世寒素，幼颖敏，师异之。且怜其困，资使成学。年十七，遽于咸丰五年与同邑梁吏部鸣谦，长乐林学士天龄等同举于乡。同治二年，偕侯官杨观察仲愈、晋江龚太史显曾等并入词馆，名籍甚。典文衡，无虚岁。光绪初，大考翰詹，翼及同邑叶学士大焯同日迁赞善。寻改司业，视学秦中，丁内艰，归主凤池书院讲席卒。有《春秋新义》、《葩经集对》及诗文等集若干种。
　　　　制造陈兆翔
　　　　字鹤亭。马江船政学生，出洋毕业，累保至总兵，工制造。尝创抽水机器，为西人所宗，即以陈兆翔名其器轮船车叶。兆翔化平为侧，外洋竞效之，盖巧思远驾白种人云。
　　　　畴人程万里潘鸿禧附
　　　　字朴庵，隐于市。精天文推步，积四十年之力以讲求之。著有《天学稗编》。时孝廉潘鸿禧擅诗画，亦著有《算学启蒙》四种。
　　　　文苑何履亨林元赓附
　　　　字翊卿。以进士官甘肃知县，有贤声。假归不出，少工诗，而于制举之文尤善。居乡授徒最众，门弟子著籍者数百人。同邑进士林元赓，官刑部，归隐不仕，所授生徒亦多。
　　　　文艺李遇春
　　　　字小溪。少颖异勤学，于书法尤工。结交多知名士，以优行贡于廷，历官教谕，晚始膺乡荐。尝掌教仙游金石书院，多士麇至。世尤宝藏其书。宦辙所至，求者踵接焉。
　　　　经学谢章铤
