<!-- { "loadSidebar": true } -->
　　　　字维盛。检讨睿之子，以进士官礼科给事中。嘉靖初，疏谏乳媪刘氏及宫人孙氏滥封，因劝世宗节恩泽，戢内侍。又论救翰林吕柟，悉见嘉纳。会册中宫，有阍寺女姪入选，蕡按籍，劾罢之。南宫灾，疏请修德，又陈科举之弊，乞革宿弊而求实学。诸建白皆关国体。大礼议起，语都给谏张羽中，曰：“吾礼臣，当以死谏。”力排张桂之议，一日旨取议臣疏，蕡当直，以朝议进，再索复进，帝怒曰：“直科者谁？”左右以蕡对，已而蕡复与同邑户部主事戴亢等联诸给谏，遮百官，伏阙泣陈，诏杖阙下，蕡、亢几毙。寻转右给事中。闽海潮汐旧纡迴为三十六湾，折入河口，海寇不得扬帆内窥。弘治间镇守邓监惑蕃舶厚利，凿新港，径趋大江。至是，蕡陈新港六害，乞塞之，以弭海盗。有诏填塞。命蕡核楚粤边储。自湖南上言，权奸煽祸后，天下官吏习于用刑，不重民命，今当痛行禁革，譬切直。帝为通饬各省。触时忌，出知太平府，道卒。隆庆改元，录议礼诸臣，赠太常少卿。亢，字思贤，后官贵州佥事，平土官王阿响之乱。
　　　　直臣林庭茔
　　　　字利节。文安从子。成进士，官兵科给事中，弹劾不避，被命勘辽事，言开原等卫三面临边，宜设备。迁户科都给事疏奏严嵩诸不法状，世宗震怒，逮系诏狱，廷杖六十，谪湖广幕职，迁雷州守，未任卒。
　　　　名将陈　柯
　　　　字君则。以户部郎出守杭州。浙督胡宗宪方计欵汪直以间徐海、陈东，使内溃，而议剿者多梗之。柯独与宗宪划策，海、东果相屠，直亦伏诛。擢南赣兵备道，歼大帽山贼林朝曦等，屡建奇勋，时称战功第一。
　　　　名臣郑云鎣
　　　　字邦用。以户部主事榷关，独著廉洁。出提浙学，持正绝请托，调湖广参政。楚世子幼，武冈王构飞语，将为不利。按治之，世子得袭。擢藩河南。河决淮邳，当事者承张居正风旨，议浚五百里以通运。乃躬询利害，上河议数千言，事遂寝。居正夺情，暂归治丧，诸司奔走迎送，数千里相属，独无加礼。坐是调广西，念母老，乞休侍养，特起四川左辖，鎣曰：“岂有九十亲年，而徇禄万里乎？”不赴，寻卒。
　　　　直臣林　材子宏衍，孙之蕃
　　　　字谨任。孝友堪子。进士，官给事中，率六垣疏请皇子出阖以定国本。又力诋平壤无功，石星误国，劾大司马郑洛等，语运⑻三辅臣及刘元震等，累疏指切时政，有旨责材诬谤大臣，降调。光宗时，起尚宝丞，历官南京通政。子宏衍，温台兵备道，有政声。孙之蕃，崇祯癸未进士，为唐王郎中，明亡，疽发背卒。
　　　　忠义苏梦旸《明史》在《忠义传》
　　　　初司南都狱。闻有连江人孙一谦者善其职，乃踵其所为。戢狱，卒不使苦诸囚，又悬一钲，令曰：“夜有虐者，鸣以闻。”狱中肃然，其他恤囚法悉备。转粤东吏目，司寇丁宾怜其贫，资遣之。郎中沈玧指狱曰：“此生地狱也，苏司狱去，吾不敢系人矣！”后擢禄丰令。万历三十五年，武定凤腾霄作乱，围云南府城，转寇禄丰，梦旸力战却之。次年，贼出不意，突陷县城，执之，不屈死。
　　　　名臣董应举《明史》有传
　　　　字宗相。进士，历吏部四司，所举高攀龙、郑三俊、刘宗周等，皆召用。迁太常少卿，疏请安插流民，开垦屯田，擢右副都御史，兴天津屯利，募人开河治闸，以便海运。请葛沽屯兵，以所入抵饷，无转输扣籴之费。兼工部侍郎，督理钱法盐政，条陈半为崔、魏所格，目为党人，夺职归。筑附海城堡，疏水利，修学校，置社仓义田，议官籴，严海禁，认澳课，皆造福桑梓。暇与诸生讲学，老而不倦。著有《崇桢⑼初集》十七卷，卒年八十三。族子伯起，有义侠声，以倭变与弟贞起力战死之。
　　　　直臣陈国是
　　　　字定达。以举人官教谕，转监丞。以监生越次事，力与祭酒争，乃止。出为苏州同知。魏珰擅柄，遂挂冠，编《内监辑略》一书，条列春秋迄明宦者以垂戒。时媚珰者风各省立生祠。乡缙绅集议不决，独以“从容”二字讽止之。故天下皆有魏祠，而闽独无，盖其一言之力云。
　　　　忠义郑逢兰
　　　　字楚泽。以举人官国子助教，历兵部车驾司员外。李自成围京师，兰分守西直门，相持不下。贼从他门入，被执不屈。贼伟其貌，欲降之。兰自啮舌血喷贼，大骂不已。以头触墙而死。
　　　　忠义胡上琛《明史》附传妾刘慧娘
　　　　字席公。年十六，袭指挥。尝过易水赋诗，有“一死酬知己，丈夫非所难”句。崇祯初，登武科，任福州右卫。十六年，诏天下勤王，琛勒兵北上，会解严，乃归。未几，南北都相继失，唐藩授琛总兵，拜镇国大将军，随御营至延平，命先赴赣召援兵。中道闻汀州之变，遂微服潜还福州，偕中书张汾、诸生齐巽等乘间起，事又败，知不可为，谕妻子奉母之长乐，独与妾刘慧娘朝服再拜，并端坐仰药卒。各有绝命词，琛诗云：孝既存宗，忠惟尽职，欲求死所，于斯为得。其妾云：“严粧朝大士，大士亦低眉。守忠君得死，殉节妾安辞？”时年三十七，妾甫二十。母闻之，自长乐回，凭棺一哭曰：“儿无所憾矣”，遂不复哭。附见《明史·郑为虹传》琛工文翰，有《武经辑要》、《飞玉斋⑽诗集》。子牧孟，国初义士也，亦有传。在德行录，事详《本传》。
　　　　忠义林　铤陈圣佐
　　　　字质贤。邑诸生。负气节，多才略，与杨廷麟、万元吉等死于赣州。时复有诸生陈圣佐，以学行受知于黄公道周。尝佐黄出师，黄既死节，陈弃家入寿山，终身不出。
　　校　注
　　⑴原文作“被剿功”，“被”字误，应为“破”。
　　⑵原文作“诏尽奸臣”，“诏”字误，应为“绍”。
　　⑶原文作“遁吏”，“遁”字误，应为“循”。
　　⑷原文作“家敷仲”，“家”字误，应为“字”。
　　⑸原文作“向杖死”，“向”字误，应为“同”。
　　⑹原文作“冰镜”，“冰”字误，应为“水”。
　　⑺原文作“疏食”，“疏”字误，应为“蔬”。
　　⑻原文作“语运”，“运”字误，应为“连”。
　　⑼原文作“《崇桢初集》”，“桢”字误，应为“相”。
　　⑽原文作“飞玉齐”，“齐”字误，应为“斋”。
　　
　　

耆旧广录二(事功下)
　　

　　事功下
　　　　国朝
　　　　循吏王时熙
　　　　顺治四年，知广东长乐县。承兵荒后，招集流亡，俾之耕作，更修葺城垣，剪乂寇贼，民赖以安。
　　
　　　　忠节陈丹赤子一夔，曾孙登龙。
　　　　字献之，顺治中，以举人权知四川夔州府。时张献忠初灭，蜀东尚为十三家巢穴。征师四集，丹赤外筹粮饷，内勤抚恤。蜀平，洊擢浙江温处道。入觐中途，滇变作。诏述职官皆还守，丹赤至东昌，闻闽藩耿精忠。亦反，方食，投箸起，曰：“温州接壤闽省，必首受其祸。苟有失，全浙不可支矣。”兼程归守，然城中文武已皆怀异志，总兵祖宏勋尤欲胁之降。丹赤不为屈，死于乱刃。赠通政使，谥忠毅。子一夔，以荫扬历内外，卒官浙江粮储道，祀名宦。其知湖州府时，逢仁庙南巡，迎驾杭州，御书：“名垂青史”匾字以赐，曰：“尔父尽节，此所以表也。”曾孙登龙，少孤，力学。乾隆时，由大挑令，历知四川天全、雅安二州，擢建昌同知，多循绩。其任里塘粮务也，尤有惠政。蛮民祠而祀之，旋归老。
　　　　循吏邵伯荫
　　　　字子南。顺治壬辰进士，榜名伯允。授陕西高陵令，剔奸暴，释疑犯，以廉明著。适渭南、泾阳令缺员。二邑民耳荫名，赴抚辕争请摄篆。陕抚以渭南先请，许之。寻权蓝田，皆有惠政，以罣误归。耿变，逼授逆职，抗节不就，阳为风瘫以免。家居三十年，足迹不入公庭，士大夫咸重其风概焉。
　　　　循吏李钟广
　　　　字恢先。海氛久炽，岁饥，日必度江逾岭八十里外，负米奉亲。以举人任将乐县教谕。值耿乱，佯瞽两眼，弃官怀印，遁深山中。王师定闽，以拒逆，擢禹城令。兴利除弊，旱不为灾，蝗不入境。旧例，贩私盐者律斩，有司捕获十人以上迁秩。广捕十八人，吏属皆贺。广曰：“吾未廉其实，奈何以十八人之命博一官乎？”讯再三，私贩仅三四人，余皆逆旅，悉出之。
　　　　循吏官于宣
　　　　字仲甫。顺治间，以进士历官知州，所至清厘词讼，抑强扶弱，皆以吏才著。民戴之若父母焉。
　　　　循吏李文麟
　　　　字天阁。以举人知山东沾化县。俗犷悍多盗，乃创立保伍督缉之法。终任，盗贼无敢犯者。会岁饥，分设粥厂于四郊，躬行散给，老弱不遗。全活者众，官终兵部郎中。
　　　　名将陈子威叔君翼
　　　　字其畏。诸生。康熙十七年，海上多事，子威与叔君翼献策军门，欲联渔艘，断声援。抚军吴兴祚善其议，给札，召募乡勇、澳民三千名，建联络营。历著战功，兴祚上其事，授南韶道，迁凉庄郧襄参政，致仕。君翼贡生，阵擒郑氏都督章元勋，追杀王亮，所向有功。卒于军，子瀛，金华通判。
　　　　名将林从时
　　　　慷慨好义，孝于事亲。康熙辛卯武举，授把总。于五县寨响鼓山擒获山寇薛彦文有功。又随军荡平台湾南路，缉获余孽杜君英。旋迁襄阳镇总兵。
　　　　循吏龚其裕子嵘，孙一发，曾孙景瀚，裔孙易图。族子文龄、衡龄。文龄子履中
