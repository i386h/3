<!-- { "loadSidebar": true } -->
　　　　按《氏族略》，王以爵为氏，多王者，后有姬姓之王，有妫姓之王，有子姓之王，且有外国之王。东晋王导从弟彬来守建安，遂由琅邪迁闽，谥肃侯。子姓众多，齐王增自中原渡江居闽。唐末，王潮率其子姓入闽，世称开闽王氏。审知之后，有奕庭者，居晋江。明王君朝自泉迁闽藤山，王官升亦审知裔，仕宋，历官提干，亦自长乐徙省后屿，别有审邽子孙王朝，於明初亦由长乐迁省垣，传二十余代。
　　　　刘
　　　　按《氏族略》，刘以邑为氏，汉后又有赐姓刘者。晋魏昌人刘琨，与越石同姓名，继严高任晋安太守，爱闽山水，留焉。唐末，刘存自固始随王氏入闽，仍号淮叟。八贤皆其后。又刘翱与弟翔、豳、不仕伪梁，自京兆避居於闽。
　　　　张
　　　　按《氏族略》，张以字为氏。汉末，张雅拒吴贺齐，败死，后人仍留於闽。又唐季张睦，自固始随王氏官闽，子孙亦盛。又宋张若水，汴人，以武职入闽，家於福清龙田，后人多迁省垣。
　　　　李
　　　　按《氏族略》，李以官为氏。唐后，或有赐姓为李者。晋李崇於兴宁间为晋安守，遂家闽中，唐宗子尚芬居闽。天宝之难，募宗室讨贼，芬子弟以战功显。寿州李义士相亦从军闽县，子孙多通显，宋李忠定纲后人名鉴，于明初由邵武迁侯官凤冈葛屿，传二十代，明李启周，嘉靖末避倭，自福清迁省垣，传八、九代。
　　　　赵
　　　　按《氏族略》，赵以国为氏。东汉赵昞，东阳人，来闽，从徐登习为越巫，疗病。初家霍童，后人迁省，宋后，吾闽又多宗胄，有艺祖后，有太宗后，有秦王后，赐姓较汉、唐少。南渡绍兴三年，移南外宗正于泉，西外宗正于福，开敦宗院，掌外居宗人，置教授官，课宗室行艺，故侨闽者多显，传三十代。
　　　　杨
　　　　按《氏族略》，杨以邑为氏。晋，杨岱，永安中守晋安。其子姓因居于闽。宋，杨文靖时之后一显于元季，由东渡村迁省。国朝，杨文宋别自晋江曾坑乡，徙居会垣。又有改濮阳为杨者。唐，濮阳愿闽人，为吴相濮阳兴后，应举至京。有文誉，江西观察杨敬之说项斯者称愿于公卿间，忽暴卒，杨公归其骨，愿子德敬之改姓焉。见参寥子阙史又闻平和令黔人杨文珍言，铜仁应童试有姓濮阳者，则杨姓人必斥令改姓为杨，殆亦类此。
　　　　吴
　　　　按《氏族略》，吴以国为氏。梁吴惠觉为建安太守，其裔先居建宁，后迁会垣。宋迪功郎吴德广，由固始迁长乐，子孙再迁本境，传二十余代。明季吴应福迁闽，后有廷栋者，于国初顺治三年随大军取福州，授诏安丞传八、九代。
　　　　郭
　　　　按《氏族略》，郭以国为氏。唐汾阳王子曜封代公，其支孙寓于咸通中，从王审知从弟新宁令想者入闽，迁长乐之郭坑。其后人询再迁福清。后有志麟者，于明万历末，又徙省会，传八、九代。
　　　　范
　　　　按《氏族略》，范以邑为氏。唐节度使范希朝之子元超，咸通进士，御史中丞，避朱温乱，家于闽中。元范俊乐，文正裔孙也。以孝廉授泉州路推官，先住于沙县水南黄坑，传十二代，至国朝康熙间，范存素有五子，分迁永安及省城居之。省居者为范昆玉、宣玉、宗玉三昆季，传七、八代。
　　　　蒋
　　　　按《氏族略》，蒋以国为氏。唐大中间，蒋佋刺泉州，子姓分居泉，福。又元至正时，蒋贵为明太祖指挥，封定西侯，领兵入闽，家之，传十余代。
　　　　蔡
　　按《氏族略》，蔡以国为氏。五代建阳令蔡炉，见《九儒集》。其子姓多居省城者。又有蔡璇，主永春簿，见《九国志》。子孙亦迁会垣。宋蔡襄后人汝芳，自同安迁连江，又由连江移本境。
　　　　周
　　　　按《氏族略》，周以国为氏。东晋周顗从弟闵，仕建安守，子姓有留闽者。唐季，吴兴周朴，避地居福州，黄巢胁之不屈，子姓亦昌。宋儒濂溪周子五代孙大同，知南剑，迁福州。
　　　　高
　　　　按《氏族略》，高以名为氏，先贤子羔之后。唐元和初，苏州高良器，以河南籍举贤良，任长乐县尉，留居焉。其子孙有国朝教授高彬者，于道光间又由长乐徙入会垣，传三、四代。
　　　　曾
　　　　按《氏族略》，曾以国为氏，宗圣之后。宋靖康中，闽县曾升戌楚州，战死于昭信县，其县以全。子以荫官江右，留焉，后人孟宁于明永乐间，又从新淦迁回洪塘。六世孙御史熙丙又迁省城，传十余代。
　　　　孟
　　　　按《氏族略》，孟以次为氏，亚圣之后。明初有曾德者，官浙东，俗称为金牌元帅，始由山东金乡迁闽，传二十余代。
　　　　端木
　　　　按《氏族略》，端木复姓，先贤子贡之后，居闽省者，最精外科医术，亦多登第者。　　徐
　　　　按《氏族略》，徐以国为氏，汉徐登隐之后。登隐，永福人，以女子化成丈夫，合家入高盖山，《后汉书》误为徐登者，是也。
　　　　柯
　　　　按《氏族略》，柯以名为氏，宋柯述，熙宁中通判漳州，留居泉州。其后人有柯和斗者，于国朝嘉庆间，迁省，传三、四代，与长乐迁省之柯异派。
　　　　方
　　　　按《氏族略》，方以字为氏。唐大中大夫方文振始迁入闽，厥后明季方尚蓁移居侯官之村前墩，传十余代。
　　　　叶
　　　　按《氏族略》，叶以邑为氏。国初，自福清迁本境。至乾嘉间，观国官詹事，子姓益蕃衍，传至今八、九代。
　　　　萨
　　　　按闽中萨氏，蒙古萨拉布哈后也。萨剌布哈一作思兰不花，姓答失蛮氏，于元世祖时立功，孙萨都拉，一作都刺，字天锡，著《雁门集》。其后有萨仲礼者，于元末官福建行省检校，卜居闽中。子琅，明初旌表孝子，孙琦历侍郎，传于今二十余代，为福州巨室。
　　　　蒲
　　　　按福建蒲氏，多海西市舶司后人。宋之蒲谷、蒲尧举、蒲尧仁、蒲寿庚、蒲寿晟，明之蒲雄、蒲国柱是也。由泉迁省者与中原之蒲不同祖，亦与蒲洪之苻非同族，然无复紫髯碧眼者矣。
　　　　此外则沈自浙，韩自粤，罗自汀，廖自延平，龚自莆田，游自霞浦，薛自福清，孙自连江，毛自闽清，梁氏、谢氏自长乐，鄢氏、力氏自永福，甘氏、余氏自古田，皆国初迁居本境七、八代，昌炽相传，有加无已也。

版籍略四(宗教)
　　

　　　宗　教
　　　　本境有回教、有耶稣教、有天主教、近日民教尚相安。
　　　　回　教
　　　　清真寺只一所，在安泰桥下，教徒之籍本县者不过二十余人，忌豕肉，然多散处，或居东门内外、或居南门内外。闻邵武则有千余人，厦门则有数百人，泉州最多，竞有万余人。
　　　　耶稣教
　　　　分安立间、长老、福音、美部、美以美等会。本境教民约七百有奇，亦有华人为牧师者。城内外教堂在闽县界者凡十有二所。
　　　　天主教
　　　　法国主教，秘其数。
　　

版籍略五(实业)
　　

　　　实　业
　　　　昔吕东莱先生谓“最爱市桥灯火静，巷南巷北读书声。”福州文风之盛，盖自昔已然。迨鉴于东邻勃兴基础学堂，向之闭户吚唔者，皆奋起师人，负箧东西洋，与夫北面修弟子仪于里巷中者，莫非青年有志之士。顾其间笃嗜汉学，依然不出户庭，各行其是，盖亦实繁有徒焉。虽然，莘莘学子良足与上国并矣，而农利不兴，自台湾外属，昔之挹注遂穷，于是乃苦粒食之艰。其膂力强者，用应洋人之招，为苦工于绝域，彼族以牛马视之，是诚可悲矣！而其源则基于互市盛开，奇技淫巧之物，炫耀于五都之市，有以中吾民之嗜好，漏卮之数，不可殚纪，又乌得而不贫乏？然则亟兴实业，以筹抵制，以维立教之本，庸非今日之务哉？
　　　　士　类
　　　　绅、宦、举、贡、监、廪、增、附，与大小学堂诸生，约居人丁百分之一。
　　　　农　类
　　　　田、园、场、圃、森林、畜牧，约居人丁十分之四有奇。
　　　　工　类
　　　　各色工匠，船政艺徒，诸厂官工，机器公司、手工局所劝工习艺人等，以及官私小工出境，雇匠出洋，佣工，约居人丁十分之一有奇。
　　　　商　类
　　　　坐贾、行商、店伙、肩贩，约居人丁四十分之一有奇。


　
地形略一(各区)
　　

　　　　各　区
　　　　本境为福建省会，福州府附郭首县，与侯官县同城治，城左偏，侯官县治右偏。城外、东南均属本境，其西北则侯官县辖。
　　　　经线　京师偏东一度。无零分。
　　　　纬线　北极出地二十五度有奇。
　　　　福州府管辖十邑，无自治区，四至八到：东至大洋二百里。西至延平府南平县界二百五十里。南至兴化府莆田县界二百三十里。北迤西至建宁府政和县界四百里。东北至福宁府宁德县界二百二十里。西北至建宁府建安县界四百二十里。东南至大洋二百六十里。西南至永春州德化县界三百四十里零。东西广四百四十里，南北袤四百四十五里。
　　　　本境四正四隅：东界海岸曰壶江口，一百里而遥。　西接壤侯官县境一里而近。　南界福清县境，曰常思岭，八十五里。　北接壤侯官县境。　东北界连江县境诸岭，九十二里。　西北接侯官壤。东南界长乐县境，曰蕉岭，曰泽里，八十里许。　西南十七里，亦接侯官境。　东西广九十余里，南北袤八十余里。
　　　　新定区画：兹分本境为十一区，县治居会城之东，辖南门、水部门、东门、汤门、井楼门，五城，而旗地亦在其中。今分其在城内者，名曰城内区，城南名曰南台区，下渡区、白湖区、仁南区、内七里区、东南名曰外七里区、嘉屿区、城东名曰琯江区、马江区、东山区。大区八，南台、白湖、仁南、内外七里、琯江、马江、东山；中小区三，城内、下渡、嘉屿、汉军旗地附在外七里。
　　　　城内区
　　　　县治曰城内区，分五段：
　　　　中　段
　　　　鼓楼前总督口，属侯官。
　　　　按司前有宝福局、铸钱所也。同治七年，改为军装局，专贮军装炮弹。　又文昌庙、又按司衙。
　　　　盐道前有武圣庙，盐道衙。
　　　　府东铺即府前街之东畔。
　　　　箆梳巷
　　　　妙　巷“妙”或作“庙”。
　　　　贤壇河沿“贤”一作“元”有安澜桥。
　　　　东牙巷“牙”又作“衙”。
　　　　大龙湫、“湫”亦作“须”。
　　　　南　段
　　　　南大街西属侯官、有安泰桥。
　　　　厂横巷
　　　　花　巷即梅枝坊。
　　　　石井巷
　　　　锦　巷“锦”旧作“境”，即通贤里。
　　　　织缎巷
