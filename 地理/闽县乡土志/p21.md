<!-- { "loadSidebar": true } -->
　　　　字溶溪，由通判权知江西瑞州府。值耿逆叛，随大军为乡导，复上高、新昌二县，以功授吉安守。府城未复，大师驻螺山坡累年，其裕筹给军需有方，民不苦兵。及城复，抚存瘗亡，不遗余力。两府皆祀名宦。子嵘，字岱生。知余杭县，百废具举。有某生以奸杀其仆，坎埋之，故截其足指投路，示遭虎咬者。嵘推勘得实，论如律。擢保定知府，直属三木严酷，多畏刑诬服，力请更之。转江西饶九道，尤多善政。凡历官四十年，归，囊槖萧然。孙一发，字厚斋，八岁孤，母林氏教之严。稍长，慕范仲淹为人，以举人分发河南，试宜阳。有某甲妻，归宁不返，疑其家嫁之，讼于庭。以归宁时同行者一人为证。一发谓匿妻者即其人，一讯而伏。民惊为神。再试密县，去之日，有以酗酒三受杖者，亦持杯酒送出境，一发曰：“汝不怨我耶？”泣曰：“小人早失父母，无教训，自受惩创，得为良民，是再生我也。”授林县日，有兄弟争产累年不决者，谓之曰：“汝兄弟资几何？用几何？”默不应，知其有愧心也，因责之曰：“小人无赖，利汝争，阴以取利，汝试计讼后游客讼师耗费若干，设以此让兄弟，事早解矣。”皆伏地哭，请无竟其事。其他善政率类此，以久俸迁云南镇南州。卒官。曾孙景瀚，字海峰。以进士授甘肃靖远县，判牍如流，见者不知其初任。以西北重在水利，先后凿渠，溉田殆数十万亩。邑有深谷，为妖物所凭，常兴雹害民稼。祷于神，一夜风雨有声，近村地皆震裂，居民谓妖已远徙。寻调平凉，权固原州。其有惠于民如治靖远时。遂举卓异，擢陕西邠州。嘉庆元年，湖北教匪倡乱，总督宜绵奉命视师，以景瀚从，参预幕府，力疾治事，以功叙知府。然劳师日久，贼仍炽，因建坚壁清野议，文详《通志》。奉旨饬行，卒用荡平，且命载之《皇清文颖》。补兰州府，入觐，未出京，卒。裔孙易图，字蔼人。由庶吉士改知县，随河南督师毛昶熙剿捻匪有功，巡抚阎敬铭尤重之。以知府举贤良第一，历官广东布政使。其官山东时，请于巡抚丁宝桢以其裕至景瀚，奏乞付国史馆。撰《四世循良传》，奉旨俞允，海内荣之。其裕族子侯官进士文龄，官侍郎。进士衡龄，官陕守，皆清介著绩。文龄子履中，以编修改官御史，有直声。
　　　　忠节蒋子龙林彦、李松、陈鸿猷、李捷高，图中玺
　　　　官台湾千总，从欧阳凯破朱一贵于春牛埔。明日再战，偕把总林彦陷阵死。李松，南澳把总，与林爽文战于三坎店，阵亡。陈鸿猷，台湾千总，爽文称为割不能断之藤，藤、陈音近。旋以力疾战死。李捷高，闽安外委，剿海盗朱渥，覆舟死。图中玺，台湾都司，与蔡牵战，马陷泥，弃马冲敌死，尸不仆，贼醢之。
　　　　循吏郑善述子方城、方坤
　　　　字孚世，明文苑邦祥孙也。以举人除固安令。邑中旗民杂处，强者凌弱，述绳以法不恕。永定河工樁苇，辄取给于民。述调度有方，民不病。以失出，镌级归流，寓建宁，闭户却扫，以文酒自娱，著有《敬修堂集》。长子方城，季子方坤，均以建安籍成进士。城宰新繁，坤历官兖沂道，皆兼文章政事，坤著作尤多云。
　　　　循吏施霖
　　　　字能继。知山东平原县，改甘肃西宁，持正不阿。或劝其贬节，曰：“吾惟知理之是非当否，不为威屈也。”擢主事，以疾告归。家贫，笃友爱，爰授徒自给。
　　　　循吏郑金章
　　　　字若敏。笃学励操，由进士授梓橦令，再补河内。邻邑河决，水势弥漫奔溃。章夙夜露立河堤，率工筑护，旬余堤坚。法汲黯发赈灾黎，而后报闻，全活甚众。卒以此罢归。当事重其品学，延主鳌峰。性耿介，虽粥或不继，而傲骨凛然。人遗之金，弗受也。年八十五，卒。
　　　　循吏何瀚
　　　　字君济。有至性，少即以孝闻。康熙中，领乡荐。雍正间，宰从化，清廉有政声。尝祷雨烈日中，甘霖倏至。蠲除弊政，一邑号神君。旋调电白。查垦不苛。甲寅，高州飓灾，各属田舍俱坏，电邑独风日晴和。县苦潮患，瀚在官两载，潮不为患。以耿直不容于时，改崇安教谕。
　　　　循吏张应渭
　　　　籍福清。以会试明通榜，授尤溪教谕。邑为紫阳钟英地，教人一以《白鹿洞学规》为法。再调凤山，日与士子，讲明大义。秩满，擢知武乡县，吏进例金，力却之。俗多告讦，民苦于株连守候，渭遇案立剖。征粮行滚单法，先期清查，顺庄挨滚，吏民便之。迁沾化，调高密。僧智郎不法，刑之。重浚泊脉湖，周七十余里，垦良田千余顷。民利以溥，数年乞归，卒年六十三。
　　　　名臣周诏龙
　　　　字允乾。少颖敏，以文学名。雍正间选庶吉士。四川有清丈之举，绍龙承命使蜀。盖自献贼乱后数十年，其粮课以久荒缺额，乃设自首法，亲覆丈之，课有加而民不病。以绩最，授编修，寻改御史，巡按山右。任满，晋抚请留一年，迁右通政。积劳以疾，上闻，命巡抚觅医调治。丁生母艰，特旨慰留，苦请终制，则悬缺待之，皆异数也。服阕，晋顺天府丞，卒官。
　　　　循吏陈霖
　　　　字德侯。以进士授主事，改知直隶故城县。时久旱不雨，下车理冤狱，出重囚，天遂雨，民甚德之。任赤城，请豁浮粮，尤为惠政。旋调大名，以劳卒官。
　　　　循吏林其茂子乔荫、澍蕃
　　　　字文竹。以进士知山阴县。县滨海，时被水患，乃增筑海塘以御外潮，浚城河以疏内壅，患遂减。其他治行尤多可称。在任七年，民甚爱戴之。以失察，夺官归。年三十遽卒，妻郑氏通书史，亲课二子，皆成名。长乔荫，字育万，又字樾亭，通吏事，屡佐大僚幕，与弟同举于乡，知四川江津县，檄赴西藏管粮务，卒于官。次澍蕃，字于宣，一字香海，官编修，刚介有守，当轴耳其才，欲罗致之，不就。典试浙江，有关说者，其座师也。语至夜分，澍蕃但微笑而已。惜未竟其用，卒年二十八岁。
　　　　循吏郭起元
　　　　字复斋。为诸生时，漳浦蔡世远掌教鳌峰书院，称许其敦品能文。乾隆元年，巡抚卢焯举博学宏辞，弗就。刑部侍郎周学健视学闽中，以贤良方正荐，乃授舒城知县。甫下车，即理出冤狱数十起，旋调任他处，皆有能声。其治盱眙，创议建城，扼形势，尤称于时。以罣误去官，归，键户著书以自娱。按起元母陈才而贤，躬课儿，详《侯宫志·列女》。
　　　　名臣叶观国子，申棻等。孙，敬昌等。敬昌孙，大焯
　　　　字家光，一字毅庵。其先由福清徙居闽县，由编修累官詹事，屡掌文衡，操守清严，鉴别精审。其督学粤西，逢选拔期，有某生为权贵人婿，以书托，观国立焚之。榜出。阖属翕然。按试所至，减驺从，却縻费，代者以供应不周，酿大狱，抚臣弹章，有“枉派夫役，较前任叶某多七百余名”云。督安徽时，暑夜阅卷，一僮侍麾扇，忽扇风灭烛，观国遽以手压卷，而手上已一卷盖焉。烛至，果所摈卷也。其明察类此。上雅闻其品学，命直尚书房，祁寒酷暑不敢安，遂以勤慎频叨赏赉。且赐宴和诗焉。子七人，皆登甲、乙科。次子申棻，以进士宰连山，有政声。申蔼以举人官江苏知县，最著循绩。奉檄查山阳赈，至则道路已盛言，令侵冒有迹。申蔼阴籍之，旦日遽辞回，令以数百金追送河干为赆，婉却之，继委他令李毓昌核实，遂罹其害。事详《国朝先正事略·循良传》。又委谳教匪狱数百人，争于大府，止诛首从，获免者众。及任江浦县，其俗，人不知织，为市机杼数百教之。江浦有织自是始。其治他邑，率若此类。大吏方欲卓荐，遽乞养归。居乡犹佐县官，力行善举焉。申苞以举人知仁化县，亦多惠政。申万、申芗、均以词林，官至道府。孙敬昌，以进士累任湖北藩臬。宸昌以进士令于天柱。修昌字旬卿，少随宦试顺天，得而复失。乃举闽闱第一。时主试为何绍基，夙擅知文，填榜日或以监生为疑，幸大府及学使咸耳其名，乃不易。以闽士无太学领解者。揭晓，士论翕然。平日工诗、古文词，旁及书画，著作甚富。敬昌孙大焯，云滋子凡六，皆举甲乙科。累官翰林学士，以督学粤东事，为友受过，罣议归里，绝不自明。仍厚待其友。自奉俭约，尤力于善举，人以是多之。主正谊书院讲席，士风归厚，惜遽卒。
　　　　循吏郭廷筠弟文鋕　　字可远。以顺天举人，累官南安教谕。林爽文反，督师福康安过南安，廷筠见于军门献策焉，督师大悦，令从军，叙绩加同知衔。旋办理善后，复有功，乃发广东，以同知补用。历官韶州、惠州诸府，皆有善政，而防海捕盗之法，尤见推于大府。性廉洁，所至裁革陋规，节俸入以赡孤寡，赖以举火者众。弟文鋕，字可典，一字书屏，以举人官浙江知县，善捕盗贼，治豪强，所莅皆晏然有名绩，以病告归。
　　　　循吏庄成鼎
　　　　字升北。以举人官陕西知县，为政存大体，不细苛。士民勒碑颂德，有云：“沮水有波皆渥泽，桥山无树不甘棠。”以疾告归，士民攀留，有泣下者，送六十里乃止。其为民爱戴若此。
　　　　循吏林焕
　　　　字闇园。以举人知陕西郃阳县。民有兄弟互控者，须发皓然，吏呈卷叠积，曰：“是已二十余年矣。屡结复控。”焕动之以情，皆哭曰：“民兄弟再不相控矣。”其他判断率类此。已卸篆，有遮道求判其讼者，焕曰：“予非尔宰，何判为？即尔判，肯服我乎？”皆曰：“服”。其得民心盖若是。
　　　　循吏林开琼
　　　　字长川，一字晓楼。以举人历官大田训导、永安教谕。教官率无所表见，独开琼所至，感化诸生，阐扬幽隐。又佐县官赈饥恤民，皆卓著名绩，为时所叹异。子祥以悌弟称，自有传。
　　　　循吏张中煜
　　　　字思荣，一字邃堂。由福清龙田迁居闽县。由附贡生官陕西鄜州。有豪右宿妓，而纳锾以请者，骇曰：“风化所关，乌可骪吾法？”卒治之，调湖南沣州。大兵征缅甸，有殴毙乡农、策马急驰者，中煜得报，追二百里执以归，请戮以正戎行。嗣后军行安静，若不知大兵过境者。累官江西督粮道。林爽文反，大府以熟于军务，檄督运协济，受湿，抱病将殁，犹瞿然曰：“米运竣乎？”卒年六十八，子国洙、国奎、同榜举人。
　　　　名臣叶观潮
　　　　字文雷，号丹崖。以举人分发山东，由知县累官河道总督兼侍郎衔，政绩皆在治河。既解职，屡起屡蹶。嗣以道员归部选用，未及就道而卒。其官南河时，逢冬令，必捐廉煮粥施棉衣，贫者赖之。
　　　　名臣陈霞蔚
