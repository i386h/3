<!-- { "loadSidebar": true } -->
　　　　字君实。《东越文苑后传》作侯官人。祖、父皆显于明，垂髫籍学。唐藩开储贤馆，诸父居权要。学稼独避居长乐之三溪。顺治五年，北游各省，常寓西湖，自署圣湖渔者。岁一省母，不污耿逆伪命。行芳而气和，其自处在谢皋羽、杨铁崖间，世以是多之。同时若福清林古度、名茂之。莆田余澹心，名怀。皆同志。康熙二十年九月九日，卒于怀庆僧舍。子起宗，走数千里，奉其丧及遗书归。有《群言汇钞》四十卷、《十六国年表并论》四卷、《兰雪轩遗集》三十卷。同邑高兆、黄晋良曾並为之序。陈庚焕与其姪钟濂觅得诗文残稿，传之。《类抄》、《年表》二种竟亡。起宗字蔚若，诗亦伟丽。
　　　　艺术林　宠
　　　　字异卿，遗老也。工楷书，仿欧阳询，而间以黄庭之意。文士奉为模楷，福州题榜，多出其手。
　　　　医学齐洪超
　　　　字仪鲁。大父任吾，以医名于明嘉靖间，故齐氏世通医学。洪超少受业于漳浦黄道周，学《易》象，复以母痢卒，恨不早习医，因究心医理，以传家学。贫者与药不受直。时称仁医。著《痢症辨疑》。
　　　　儒林薛　镕
　　　　薛镕，字子燮。或作福清人，亦作侯官人。崇桢末年，流寇起，山海交讧。镕以贡生负重名，已屡徵辟。及大清兴，更不出，以著述自娱。著有《南窗草存》六卷、《南窗草又存》十卷、《存存草》十卷、《草腴》二卷、《筠阳诗集》六卷、《箨书》十卷、《礼经徵解》十卷、《先儒语录》十卷。
　　　　经学叶矫然子声远附
　　　　字子肃。以进士出宰乐亭县，罢归。康熙辛卯，重宴鹿鸣，圣祖垂念科甲旧臣，诏与王尚书士正等复还原职。年九十六，卒。著有《易史》、《易经汇参笔印》、《四经学笔印》、《理学史学古文学》、《龙性堂集》、《谐际诗文集》。子声远，详《侯官·耆旧录》。
　　　　文苑郑宗圭
　　　　字圭甫。官乌程今，沈酣经史，著《读史卮言》十卷，又有《山围堂集》及《续读史》诸篇，年九十五，卒。
　　　　文苑林　泉
　　　　字六一。任漳浦教谕。讲经课文，多所造就。尤博综今古，藏书数千卷，皆手自丹黄。所著有《数堂诗文集》行世。
　　　　文苑林荣芬子日毅附
　　　　字勉之。举人。官翰林院待诏，著有《如兰稿》子日毅，博雅工诗，著有《浪谷集》。
　　　　文苑陈梦雷
　　　　字则震，一字省斋。官编修，请假归。会耿逆叛，凡名士皆胁受伪官，梦雷托疾稽之。有陈昉者污贼，京师讹传梦雷。乱平，逮下狱，几不测。狱中成《抒哀赋》。同年李光地密疏救之，减等谪戌尚阳堡。或云梦雷预策蜡丸，功不见录。同时，御史萧震阳受耿官，实阴图之。谋泄，一门无噍类，久乃得雪，祀褒忠祠。值圣祖东巡献诗称旨，召还教习西苑，傅诚亲王出入禁廷。奉命编缉《图书集成》三千余卷。梦雷才敏，通国书。间关塞外十余年，诸⑶公卿子弟执经问难者踵接。雍正初，复缘事谪戌，卒于戍所。所著有《周易浅述》八卷、《松鹤山房集》十六卷、松鹤山房因御赐松高鹤老诗联而名。《天一道人集》百卷。
　　　　文艺郑　磊
　　　　字三石。康熙已巳岁贡。性豪宕，善草书，诗名籍甚。有《南湖集》五十卷。
　　　　儒林方　迈子侗附
　　　　字子向。初以进士今肃山，嗣调兰溪，寻解组归卒。迈博极群书，议论醇正，以著述自任，著有《四书讲义》十六卷、《九经衍义》一百卷、《春来补传》十二卷、《考正资治通鉴前编》十八卷、《古今通韻辑要》六卷。详见陈恭甫《东越儒林后传》。子侗，康熙庚子举人。
　　　　文苑黄鷟来
　　　　字叔威。性豪迈不羁，文名籍甚，一试乡闱不售，遂弃去。游京师，与名流谈经济，稽掌故，论经学。衡文章者必以叔威为归。叔威雅量容纳，久而无倦，卒不遇。乃一泄于诗，以传其不得已之怀。诗格在元、白、苏、陆间，著《友鸥堂集》八卷。
　　　　文苑林祖望
　　　　字修伯。康熙癸未庶常，未几卒。生平为文，雅不一律。两掇巍科，未竟厥志，士论惜之。著有《礼记诠解》。
　　　　文苑林　衡子从直附
　　　　原名玑，字羲儒，文苑荣芬孙也。诸生。工诗古文辞。性孝而勇于为义。闽令挞诸生于堂，衡愤其冤，率同学吁宪司求理，以此除名。后再入县庠，改今名。著《四书讲义》、《全宋诗注》、《鸣书》、《竹窗笔记》、《博古录》、《草庐诗文集》，共一百七十卷。子从直，乾隆甲子举人，亦工诗。
　　　　文苑陈祖虞
　　　　字燕臣。岁贡生。通经史，潜心程、朱之学，于古乐尤擅长。耿逆欲延致之，逃之江中，乃免。喜苏诗“蒙边惠边”句，门弟子因号为蒙边先生。
　　　　文苑郭　美
　　　　字谦居，籍福清。气质端重，而勤于学。《六经》子史诸家，靡不手录。未冠，补诸生。张清恪公抚闽，爱其诗古文辞，器重之。雍正癸卯成进士，知邢台县。询民疾苦，赈荒断狱，悉公而明。在任八年，吏畏民怀。丁母忧归，哀毁骨立，遂致疾而卒。生平孝于亲，友于兄弟，坦怀乐易。为文皆根柢经史，著《雪泥鸿爪》、《秦蜀游草》藏于家。
　　　　儒林吴于岸
　　　　字太士。邑诸生。性耿介，不随俗俯仰，与亲故游处，未尝一言涉谐谑。盛暑集生徒谈经，必正衣冠。以是人皆敬之。学使曾枉过其门，欲以贤良应诏，辞不就，时以为难。
　　　　文苑陈宪周
　　　　字时夏。工诗词。闽中诗派自曹能始、谢在杭后，宪周为得其宗。以进士知海城县，不枉一民，不名一钱，卒官。邑人赙之，乃得归葬。
　　　　儒林李开叶
　　　　字奕夫。以庶吉士观政吏部，权贵人某领吏部，欲罗致之。落落不就，遂引疾归。纂辑濂、洛、关、闽诸书，以授徒训子。朋友过从，惟以讲学论文为事。著《教学源流》等书。孙光云，进士，累官至太常卿。
　　　　儒林谢道承
　　　　字又绍。幼孤力学。康熙庚子，以第一人举于乡。明年，成进士，选庶吉士，授编修。乞假归省，晨昏侍养。筑一枝山房，率子弟读书二梅亭中，家居十三年。母卒，丧葬毕，召见，授中允。晋侍读，转国子监祭酒。居监中，与生徒讲习，崇正学，斥浮嚣。寻迁内阁学士兼礼部侍郎，仍领祭酒事，未几卒官。性介特，不鹜声誉。骤被峻擢，大学士赵公国麟实荐之。未尝执门下礼，麟以是益重之。在朝历职日浅，未尽其蕴，时论惜焉。子璈，进士，官户部。璟，举于乡，皆有父风。
　　　　儒林林枝春
　　　　字继仁，号青圃。祖湛为副贡时，力却耿藩之聘，作《水晶宫赋》讽之，卒免于难。举康熙丁卯乡荐，详《侯官耆旧录》。枝春以一甲第二人授编修，累官左通政，督河南、江西学政。崇正学，精鉴别。旋假归，巡抚陈宏谋延主鳌峰书院，贤士争出其门，常佐当道兴利除害。尤有德于乡里，性至孝，官中书时先以举人考取中书母家居多疾，感噩梦心动，翌日，家书至，虔祷于天，航海归，侍汤药者五十余日，人皆以为孝感。学者奉其主祀鳌峰书院。子仪凤、一彪，皆以举人作宰浙、皖。
　　　　儒林孟超然
　　　　字朝举，号瓶庵。祖传德，晨值遗金，待其人还之。手录书千百卷，方书尤多。超然由选拔举副贡，巡抚陈宏谋惜之，语学使冯钤，欲连章奏举，钤不可曰：“孟生才达，非小就器也”。旋领解首，成进士。选庶常，改吏部，累官郎中，屡掌文衡，厘剔弊窦，拔取精当。其督学四川，士民为立德政、去思二碑。历宦十三年，皆不携家累，以亲老告归。年甫强仕，遂不出。巡抚徐嗣曾延主鳌峰书院，才俊辈作，士之来者横舍不能容。践履笃实，老而弥笃。家居无半刺入公府，赒恤族戚，不遗余力，或称贷以济之。常曰：吾不敢望范文正公，近尝自矢先族戚之忧，后族戚之乐而已。学者祀之鳌峰书院。大吏奏祀乡贤。孙曾谷，亦由副车以第一人举于乡。当时盖以为嘉话云。
　　　　儒林郑光策
　　　　字苏年。举进士，归主讲泉州。会台匪林爽文乱，巡抚徐嗣曾，其师也。因上书言台事，嗣曾从其计。会协办大学士福康安至泉州，征光策，见于行馆。光策长揖不拜，康安礼重之，邀与俱，以疾辞。因上《平台策》八条。寻当事延主鳌峰书院，以制艺古文，迭相考课。欲学者力经史之学，以期实用，士习丕变焉。卒祀鳌峰书院。
　　　　经学林茂春
　　　　字崇达，号畅园。以举人历官教授，精《三礼》、《左氏传》及马，班二史。时福州多为文会，治制义。茂春独约朋辈，立程限考经史。时太傅朱珪为学政，令与知名士十余人，合为汉书社。不数年，各著声光以去。茂春尤工诗，沈博宏肆，出入韩、苏间。所著则以《五礼通考详节》、《史记两汉书拾遗》为最。
　　　　儒林陈寿棋子乔从附
　　　　字恭甫。官编修、记名御史。以外艰归。念母老，遂不复出。主讲泉州清源书院，旋主讲鳌峰书院。既在省，凡兴利除弊，常佐大吏为之。闽中自李光地、王士让、官献瑶为宋儒之学，兼崇汉儒。寿祺初受业于孟超然，为宋儒之学，及出朱珪，阮元之门，乃博闻强识，专为郑、许之学。以疏证经传，于闽中实开其端焉。兼善沈博绝丽之辞，词馆中尤推重，著作多有功经学。卒祀乡贤。子乔枞，举人，官抚州守。能继其业，亦著有《礼堂经说考》等，凡十种。
　　　　文艺谢　曦
　　　　字育万，号发川。父仕骥，善草书，波折清遒，不乐仕进。尤工诗，购斋曰：“逸居”。曦幼承家学，少籍学，即以笔墨游诸幕府。然取予不苟，举孝廉方正，年八十九卒。
　　　　文苑蔡　容
　　　　字惟英，号于麓。岁贡生。独喜经济之学，旁及骑射技击。尝浮海泛江，周览形势，交其知名士，浩然有得。尝客某知府幕，一言不合，遽归。鬻诗文以养亲，晏如也。及疾革，嘱其子“圣门论学必依诸事，论政必本诸心，汝其志之！”时以为名论不刊。
　　　　经学赵在田
　　　　字谷士。官编修。历主道南、擢英、玉屏各书院。课士先持躬立品，次道艺文章、士习丕变。继主凤池书院、士尤翕然宗之。精《三礼》、《三传》。好金石，聚书万余卷，卒祀凤池书院。
　　　　经学何治运
　　　　字郊海。笃嗜汉学，尤精《说文》。于惠栋、全祖望诸儒所著述，皆能抉其违而弥其隙。两广总督阮元聘修《广东通志》，同邑陈若霖为浙抚时，为刻其论辨文字与《经解》，名《何氏学》。然其未刊行及未成书者，尚多。
　　　　儒林魏敬中
