<!-- { "loadSidebar": true } -->
　　建州毛怜则有满洲 【满洲始祖曰布库里雍顺乃天女佛库伦所生定三姓之乱妻其女百里居长白山东俄汉惠之野俄朵里城国号满洲】 之苏克苏浒河 【其地在清河边外属城寨之著者七曰图伦城曰撒尔湖城曰嘉木湖城曰沾河寨曰安土瓜尔佳城曰古勒城曰沙济城沙济城主阿海与古勒城主阿太皆王杲子也万历十一年为李成梁所杀余皆亡于本朝】 
　　浑河 【属城寨七曰杭甲城曰札库木城曰东佳城曰把尔达城曰兆佳城曰界凡城曰播一混寨万历间俱为本朝所并】 
　　王甲 【万历间部主戴度墨尔根其叔曰孙扎秦光滚与董鄂部瓮哥落为仇十二年九月本朝太祖攻董鄂齐吉答城还孙札秦光滚乞师攻瓮哥落戴度遣人告之得为备十六年太祖灭之】 
　　董鄂 【在宽奠堡外万历十六年部主克彻巴颜之子额尔机瓦尔喀为托漠河部额吐阿禄下所杀其子何和理遂率众归本朝尚太祖长女】 
　　哲陈 【一作只陈万历十五年为本朝所并】 
　　苏完 【部主索尔果明万历十六年四月率众归本朝太祖以其子蜚英东为一等大臣后以功升固山额真卒谥直毅公配享太庙】 
　　鸭喇古 【一作押儿孤寨主扈喇虎明万历十六年四月率众归本朝以其子扈尔汉为养子赐名觉罗】 
　　长白山之讷殷 【一作讷因】 朱舍里 【以上二部在明万历二十二年并于本朝】 
　　鸭绿江 【即益州江或呼叆江唐书作马訾水源出长白山明万历十九年为本朝所并】 
　　野人则有瓦尔喀之阿库里尼满 【明崇祯八年为本朝吴巴海等所灭】 
　　兀尔格陈 【一作吴尔格臣】 绥分 【一作遂分】 雅兰户野 【一作滹野】 兀尔机尼黑库伦诺落河湾 【以上七部明崇祯十年七月为本朝喀凯塔克等所灭】 乌尔扎喇 【明万历三十九年为本朝阿巴泰蜚英东顺科落所灭】 虎尔哈 【即元呼里改路地】 之兀扎喇 【明崇祯六年兀扎喇地方头目绰奇以貂狐皮朝贡本朝八年五月本朝命吴巴海等征之十月兀扎喇部主之弟塞痕卜克沙等归本朝令住宁古塔地方十四年二月本朝遣宁古塔章京种果兑等征其未附屯塞遂平之】 
　　绰库禅能吉尔 【以上二部明崇祯十六年五月为本朝阿尔津等所灭】 
　　库尔克 【一作库尔喀】 之喇里阐铎陈阿撒津多金兀库尔城挂喇尔额苏里额尔兔 【以上八处明崇祯十二年八月为本朝萨木什等所灭】 
　　黑龙江之噶尔达苏 【噶尔达苏有二处以大小别之明崇祯十六年五月为本朝阿尔津等所灭】 
　　萨哈连 【明万历四十四年七月本朝命达尔汉顺科落等取其屯寨三十六】 
　　东北边部落举国内附者二十有六瓦尔喀则有蜚悠 【明万历三十五年正月吴喇侵蜚悠其城长策穆特黑请移家归本朝太祖命舒尔哈齐等率兵三千徙其户五百还】 
　　虎尔哈则有格先里 【明崇祯元年正月格克里四头目朝于本朝】 
　　石拉忻 【明万历四十四年本朝使顺科落等招之四十六年其部长率所部归之】 
　　那堪泰 【明崇祯三年十一月其长虎尔噶率妻子至宁古塔命马尔拖朝本朝求驻牧地】 
　　托科落罗 【一作脱科落明崇祯十年四月贡本朝貂孤皮十二月又贡十五年十二月又贡】 
　　努牙喇 【一作二野勒明崇祯十一年四月归本朝】 
　　默尔车勒黑叶 【明崇祯十一年十耨月归本朝】 
　　马尔遮赖科尔佛科尔库萨喀里 【以上三喀里明崇祯十五年十二月归本朝】 
　　松阿里则有摆牙喇 【明崇祯元年十二月头目伊尔彪图纳哈布韬伊图喀归本朝贡貂狐皮】 
　　黑龙江则有戈博尔塞布奇 【长巴尔齐等】 何黑岱克殷吴鲁苏榆尔根海轮固浓昆都轮吴蓝 【以上十屯明崇祯八年四月俱归本朝】 
　　精格里河浑泰 【明崇祯元年十月其长扈育布禄归本朝贡貂皮】 
　　使犬部则有盖青 【明崇祯七年十一月其长僧格归本朝贡貂皮】 
　　窝稽 【一作兀集又作乌集凡林木丛茂处皆是】 则有那木 【明崇祯间其长康果里喀克都里昂古明噶兔乌路噶僧格尼喀里汤松噶叶克舒等归本朝】 
　　都鲁 【明万历三十八年十一月归本朝】 
　　东北边部落现在贡宁古塔者八每年自四月至六月俱以次入贡自宁古塔东北行四百余里住虎尔哈河松花江两岸者 
　　曰拏耶勒 【一作闹雷明崇祯四年七月部长萨达兰宜寇扎济喇瓦尔禅厄克星格等始贡本朝貂狐猞猁狲水獭皮】 
　　曰革依克勒 【一作克益克勒又作克宜克勒明崇祯十一年四月始贡本朝貂狐皮】 
　　曰祜什喀里 【一作虎习哈礼明崇祯十二年十一月其长纳木达礼等十人赖达库等四人始贡本朝元狐皮】 
　　此三喀喇 【喀喇汉言姓也】 役属久其头目皆尚少主少年精悍者渐移家内地编甲入户或有为侍卫者初服鱼皮今则服本朝衣冠所谓窝稽鞑子是也又名异齐满洲 【一作伊车满洲】 异齐者汉言新也其地产貂 【窝稽疑即古之室韦按北史室韦传室韦在勿吉北千里魏齐后分为五部不相总一所谓南室韦北室韦钵室韦深末怛室韦大室韦南北室韦皆捕貂为业冠以狐貂衣以鱼皮钵室韦用桦皮盖屋大室韦尤多貂皮青鼠】 自宁古塔东行千余里住乌苏里江两岸者曰穆连连 【一作木轮又作木伦明永乐间置木伦河城万历三十九年七月本朝命阿巴泰等取之崇祯元年七月本朝又命喀凯塔克等率兵征之】 俗类窝稽产貂又东二百余里住伊瞒河源者曰欺牙喀喇其人黥面其地产貂无五谷夏食鱼冬食兽以其皮为衣自宁古塔东北行千五百里住松花黑龙江两岸者曰剃发黑金喀喇凡六俗类窝稽产貂以上皆每年人贡又东北行四五百里住乌苏里松花黑龙三江汇流左右者曰不剃发黑金喀喇十数披发鼻端贯金环衣鱼兽皮陆行乘舟 【或行冰上】 驾以狗御者持木篙立舟上若水行拦头者然所谓使犬国也 【后汉书有狗儿国以狗耕地价与牛同又金史有狗站以狗摆站辽天庆三年六月干郎改国曾以良犬进贡】 其语与窝稽异无文字笔墨以皮条记事小大随之其地产貂 
又东北行七八百里曰飞牙喀俗产与不剃发黑金同而赤臀无袴以皮蔽其前自宁古塔东北行三千里曰欺勒尔滨大东海俗产与欺牙喀喇同以上各种皆三年一贡凡岁贡者除赐衣冠什器之外宴一次固山大以下陪宴三年一贡者宴三次宁古塔梅勒章京陪宴 
　　东边部落贡盛京者曰库牙喇俗与窝稽同产海豹江獭皮其地在土门江北岸与南岸朝鲜庆远府城相对去宁古塔五百里岁一贡 
　　黑龙江 【元史作合兰河】 发源塞北南流而东混同江发源长白山北流而东虽入海处合而为一而其源则相去甚远金史世纪称混同江亦号黑龙大误又两江之水手掬之皆白色惟远望略如柳汁耳金志及松模纪闻称掬之则色微黑皆不可信 
　　吴喇国旧城 【人号大吴喇以今之船厂亦名吴喇故也】 周十五里四门内有小城周二里东西各一门中有土台城临江江边有庵曰保宁 
　　也合老城在驿路旁新城亦可望见俱无人迹余同行镶白旗攞牙喇常明新城贝勒后也谓余曰我国因兄弟不睦各据一城自相残杀又政由妇女以致灭亡常明之父曰二格年八十余少时为太宗臂鹰今以罪流宁古塔犹能言旧日事惜老病又不通汉语不能详问之也或曰前大学士明公 【珠】 老城贝勒后云 
　　船厂即小吴喇南临混同江东西北三面旧有木城北二百八十九步东西各二百五十步东西北各一门城外凿池池外筑土墙周七里一百入十步东西门各一北门二 【康熙十二年建造】 今皆圮惟东西北三木楼在耳康熙十五年春移宁古塔将军镇之中土流人千余家西关百货凑集旗亭戏馆无一不有亦边外一都会也 
　　船厂设于顺治十八年昂邦章京萨儿吴代造船于此所以征俄罗斯也至鄞县万季野以为即明永乐间船厂 【永乐间发匠卒数千造船将以开边未几成祖崩仁祖即位罢归宣德时又造宣宗崩乃终罢】 余初未以为然既而至宁古塔闻前省中陈敬尹曰吾初至小吴喇尚无造船之命而穿井辄得败船板及绣铁钉又井水或铁臭季野之言乃信 
　　尚阳堡在开原县东四十里安置罪人始于天聪七年八月 【按实录黑图河喇获明盗参人以其余党发尚阳堡】 后以为例自顺治末改发船厂宁古塔二处尚阳堡遂无人迹矣 

　　○宁古塔 

　　周曰肃慎氏汉曰挹娄六朝属勿吉在白山拂涅二部之间 【按太平寰宇记及北史勿吉有七种其一曰栗末部与高丽接二曰汨咄部在栗末北三曰安车骨部在汨咄东北四月拂涅部在汨咄东五曰号室部在拂涅东六曰黑水部在安车骨西北七曰白山部在粟末东南今以古今地势考之在白山拂涅之间】 
　　唐初属黑水靺鞨后属渤海宋曰生女真 【女真本朱里真之讹后避契丹兴宗名改为女直】 
　　金曰鹘里改路元曰呼里改万户府属合兰府水达达路 【按水达达所属军民万户府五曰桃温曰呼里改曰斡朵怜曰脱斡怜曰索苦江分领混同江南北之民】 明属奴儿干都司宁古塔之名不知始于何时宁古者汉言六塔者汉言个相传有老者生六子遂以之名其地有指为六祖发祥之地者非 【按六祖长曰德世库次曰刘阐次曰索长阿次曰觉昌安即景祖也次曰包朗阿次曰宝实德世库居觉尔察刘阐居阿哈河洛索长阿居河洛噶善景祖居祖居黑图阿喇即今之兴京也包朗阿居尼麻喇宝实居章甲近者相距五里远者二十里因号其人曰宁古塔贝勒与以之名地者不同】 
　　宁古塔驻防自天聪十年备御吴巴海始后掣还顺治十年设昂邦章京以镶蓝旗萨儿吴代为之康熙元年改昂邦章京为将军十五年移将军驻船厂驻宁古塔者惟梅勒章京率披甲三百五十名而已 

　　○长白山 

　　按长白山 【土名歌尔民商坚阿邻山海经作不咸山魏书及北史皆曰徒太山唐书作太白山或又作白山】 在乌喇南千三百余里高二百里横亘五之无树木惟生丛草草多白花山半有石台可四望山颠积雪皑皑五峯环峙南一峯稍下如门中有潭周二十五里 【大明一统志云周八十里盛京志云四十里吴汉槎长白山赋自注云形如豕肾纵余五里横八里】 峯顶至潭二百五十丈 【康熙十六年丁巳宁古塔副都统萨不苏奉旨丈量得此数】 潭水南流入海者三曰土门江曰鸭绿江曰佟家江北流者五曰赛因讷因河曰额黑讷因河曰昂邦土拉库河曰娘木娘库河曰阿脊革土拉库河而总汇于混同江 【康熙三十年辛未刑部尚书图纳奉旨往绘全图】 金大定十二年即山北建庙册为兴国灵应王明昌四年册为开天弘圣帝本朝康熙十七年己未遣官致祭照明初封五岳例 【前代封岳皆称帝明太祖以己起自布衣不敢妄加封号因改称某山之神】 册为长白山之神初于宁古塔西南九里温德恒山春秋致祭今改于船厂城外 【康熙三十年辛未上命刑部尚书图纳往画全图】 

　　○混同江 

