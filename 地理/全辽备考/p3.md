<!-- { "loadSidebar": true } -->
　　凡出关者旗人须本旗固山额真送牌子至兵部起满文票汉人则呈请兵部或随便印官衙门起汉文票至关旗人赴和敦大北衙记档验放汉人赴通判南衙记档验放或有汉人附满洲起票者冒若独力等辈至北衙亦放行矣进关者如出时记有档案搜检参貂之后查销放进否则汉人赴附关衙门起票从南衙验进旗人赴北衙记档即进盖自外入关旗人便于他时销档而出不必更起部票也至于人参惟朝廷及王公岁额得入余皆不得入入者死是以参贾不敢公行向赂守者或夜踰城入或昼压草车粮车诈入康熙己巳庚午间天子屡责守关吏或死或徙赂不行乃从他口入亦有泛海自天津登州来者矣而关口之搜检愈严虽裤中不免貂禁稍宽然恐其携一等貂来 【贡貂分三等】 过必查阅少而丑则已多且佳必解部拔一等者送内务府余则官卖价给主 

　　○长城遗址 

　　长城东尽处曰大龙头西尽处曰大龙尾皆有石碑刻大字嵌城上大龙头土人呼为老龙头上有望海楼或有游宴其中者楼前有石碑大书一勺之多四字 

　　○孟姜遗迹 

　　山海关外三里曰凄惶岭又曰欢喜岭盖东行者至此凄惶而西还者至此则欢喜也又五里曰毛家山南即望夫石贞女祠在其上木龛中有一妇像作凄恻状乃所谓许氏孟姜者也有联云秦王安在哉万里长城筑怨姜女未亡也千秋片石铭贞祠南里许为姜女坟或曰坟在海中不可即 

　　○辽人物 

　　宁远州人曰明总兵李如松入朝赐宴陪宴官某问辽东产何物如松曰产好李某曰不知心若何曰赤心 

　　○辽山川 

　　松山杏山城皆本朝踏毁杏山城外有古壕三道仝行老满洲曰此我辈围城时所掘也按明崇祯十四年 【即崇德六年】 锦州松杏皆被掘壕围困 【锦州困最久松山七月杏山两月】 今他处无迹而杏山独存何耶 
　　十三山在锦县境内医巫闾山南去大凌河三十里直十三站辽显州地也 【辽史世宗置显州以奉显陵显陵者东丹人皇之墓也人皇王性好读书不喜射猎购书数万卷置医巫闾山绝顶筑堂曰望海州在山东南】 山不高大而峯十有三锋棱若削离立如人扈从东巡日录所谓若研山者也上有潭下有洞可避兵金太常蔡珪诗云闾山尽处十三山溪曲人家画幅间高供奉 【士奇】 康熙壬戌四月壬寅扈从过此犹见山下人家但无溪水今则并无人迹矣 

　　○咸州 

　　古咸州应在开原站威远堡之间按松漠记闻咸州至渖州二百十里今自奉天记里至开原站得二百五里虽古今道里未能尽合然大要不甚相远也 

　　○黄龙府 

　　黄龙府盛京志作开原县按金史地理志天眷三年改黄龙府为济州而娄室墓碑载室葬于济州之东南奥吉里今其墓在船厂西二百里之薄屯山则当日黄龙府治应在今石头河双阳河之间又松漠记闻黄龙府南百余里曰宾州州近混同江其说亦合若开原则去混同江六百余里金太祖安能一渡江即据有之耶 

　　○边部落 

　　明时辽镇边外部落分为二种在西北者旦三卫 【按三卫地东接海西西连开平北抵黑龙江南连蓟辽春秋为山戎秦为辽西郡北境为奚契丹所据东汉驱其酋走松漠间后魏之先复居故地号库莫奚唐吐谷浑宋属契丹名兀哈良元即奚都置大宁千户所明初故元辽王惠宁王朵颜元帅府各遣使来朝于是即古会州地置大宁都司洪武十四年封皇子□为宁王以镇之二十一年置三卫成祖靖难忠宁王蹑其后乃阴说三卫兵于宁王郊饯时一呼皆战遂拥宁王入松亭国事平徙宁王于南昌画割大宁以与三卫】 
　　三卫者 
　　一曰泰宁 【其地西自广宁前屯卫边东至广宁白云山明洪武二十一年置卫以故元辽王阿礼失里为指挥塔宾帖木儿为指挥同知岁再贡马数年之后即纠他部犯边阳顺阴逆乞无宁时明末喀尔喀速把亥等即其后也】 
　　一曰福余 【其地西自广宁白云山起东至开原止明洪武二十一年置卫以故元惠宁王海撒男答奚为指挥同知岁再贡马正统间同也先入寇不得利反为也先所掠后遂衰】 
　　一曰朵颜 【其地自开原起至山海关止明洪武二十二年置卫以朵颜元帅脱鲁忽察儿为指挥同知岁再贡马后乃阳顺阴逆每导鞬靼入犯至启祯间三十六家之长哈喇慎邹布颜台吉苏布地等遂为本朝外藩】 
　　在东北者曰女直女直种三海西者为海西女直建州毛怜者为建州女直极东最远者为野人女直置都司 
　　一曰奴儿干都司 【按实录永乐二年二月忽刺温等处女直野人头目把刺答塔来朝置奴儿干卫以把刺答塔阿刺孙等四人为指挥同知古驴等为千户所镇抚赐诰印冠带袭衣及钞币有差七年闰四月设奴儿干都司以东宁卫指挥康旺为都指挥同知与兵二百护印千户王肇舟等为都指挥佥事统其众岁贡海青貂皮等物仍设狗站递送六月置经历司经历一员十二年闰九月命辽东都司益兵三百往护其印踰二年遣还宣德三年正月命都指挥康旺王肇舟佟答剌哈往奴儿干之地建立奴儿干都指挥使司并赐都司银印一经历司铜印一六年五月命都指挥同知佟答剌哈之侄胜袭为都指挥佥事八年七月佟答剌哈妻王氏来朝贡马及方物八月以都指挥使康旺之子康福袭为都指挥同知闰八月以都指挥同知王肇舟老疾命其子贵袭为都指挥佥事食副千户禄】 
　　置卫三百八十一 【合三卫即三百八十四矣】 
　　曰建州卫 【按实录永乐元年十一月女直野人头目阿哈出等来朝设建州卫以阿哈出为指挥使余为千百户镇抚赐诰印冠带袭衣及钞币有差四年十一月木楞古野人头目佟锁鲁阿等四十人来朝命为建州卫指挥千百户等官赐以冠带及钞币有差六年三月忽的河法胡河卓尔河海剌河等处女直野人头目哈剌等来朝遂并其地入建州卫命哈剌等为指挥千百户赐冠带袭衣及钞币有差八年八月以指挥阿哈出及其子释家奴等从征有功赐阿哈出姓名曰李思诚释家奴曰李显忠百户阿剌失曰李从善可　曰郭以诚升李显忠为都指挥佥事从善以诚俱为正千户十年十一月辽东都指挥同知巫凯等奏建州卫都指挥李显忠指挥孛速赵歹都刘不颜等悉挈家就建州居住岁祲乏食上命发仓粟赈之十五年十二月李显忠奏颜春地面月儿速哥愿率家属归附居建州从之仍赐赉如例十六年二月以李显忠奏升指挥佥事哈麻忽等为指挥同知副千户夫剌等八人为正千户百户也儿吉纳等四人并所镇抚哈答等二人为副千户俱赐敕褒谕赏赉有差十七年三月以李显忠所举女直也住等二十七人为指挥千百户赐钞币有差十八年正月钦真河等处女直野人兀令哥等来朝命兀令哥为千户木郎哈为百户宣德元年三月升李显忠子建州指挥李满住为都指挥佥事四年三月李满住请入朝充侍卫赐敕谕止之五年四月李满住奏请与朝鲜互市朝鲜不纳上复谕止之六年正月李显忠妻康氏及指挥佥事金家奴来朝贡马及方物八年二月升指挥佥事不颜秃为指挥同知正千户迭卜为指挥佥事十一年三月升指挥使欢赤为都指挥佥事五月升指挥佥事木荅兀为指挥同知正统元年闰六月李满住遣男古纳哈等来朝贡马并送还东宁卫逃移入四十八名上嘉之赐彩币靴帽有差二年五月升指挥佥事金家奴为指挥同知副千户牙失为指挥佥事所镇抚阿不栾为副千户三年二月李满住率众至朝鲜必屯城相仇杀上谕止之六月李满住遣指挥赵歹因哈奏旧住破?巾诸江屡被朝鲜抢杀今移住灶突山东南浑河上上从之后满住同董山纠福余卫鞬靼寇边景泰中巡抚王翔远指挥王武等往招满住等入谢时诸部以也先之难多失敕印无职衔减宴赏怨忿而叛成化三年九月以武靖伯赵辅充总兵都督王瑛等为副左都御史李秉督兵五万分左军出浑河柴门越石门土水河至分水岭右军由鸦鹘关喜昌口过凤凰城黑松林摩天岭至破?巾诸江中军自抚顺经薄刀山鲇鱼岭过五岭度苏子河至虎城会朝鲜兵捣巢获指挥若女等千人并诛满住】 
　　建州左卫 【按实录永乐十年置十五年二月建州左卫指挥猛哥帖木儿奏举以头目卜颜帖木儿速哥等为指挥千百户宣德元年正月命指挥佥事猛哥帖木儿为都督佥事赐冠带戊午命指挥佥事木荅哈为指挥同知正千户牢若秃为指挥佥事八年野人阿速江等□弗荅哈木荅忽木冬哥哈当加等纠合七姓野人杀都督猛哥帖木儿及其子阿古等尽取其财猛哥帖木儿子童仓与其叔凡察及百户高早花等五百余家潜住朝鲜镜池地面又欲至辽东居住为朝鲜所留二年十一月童仓奏请敕谕上敕朝鲜国王李裪送童仓等家至毛怜卫转送出境又命猛哥帖木儿子童山袭为本卫指挥使五年童仓随其叔凡察逃往建州朝鲜虑其与建州都指挥李满住同谋生衅奏请敕谕九月上降敕谕之童仓等又奏开原女直马哈剌等从朝鲜国回内一百七十余家为朝鲜所留土人百户高早花等四十一家被毛怜卫所留请上敕谕六年正月升指挥董山为都督佥事董山与凡察不和六月敕辽东总兵官曹义等察之后结福余卫鞑靼寇边景泰中巡抚王翔遣指挥王武等往招董山入谢以宴赏薄怨叛潜结朝鲜朝鲜授董山为正宪大夫中枢密使天顺三年巡抚程信使自在州知州佟成廉得其制书遣使往问各上表贡马谢罪成化二年董山纠毛怜海西入寇遣都督武忠往谕山□□走阙下以语言不逊羁广宁寻释还三年以武靖伯赵辅充总兵都督王瑛封忠为副左都御史李秉督汉番京边官军五万讨之董山降送京师放归广宁六之诛年以董山子脱罗为指挥使】 
