<!-- { "loadSidebar": true } -->
　　有孔和尚者名元昭江阴人阴贼每挟私怨兴大狱杀人流宁古塔者以百计余父其一也乙巳丙午间元昭亦以流往众欲毙之余父不可乃止元昭无所事日为人诵经庚午正月六日其次子忽发狂疾持刀欲杀之元昭惧而走乃遶城逐且唾且骂数元昭罪邻人助元昭送之梅勒章京梅勒章京以封印不治明日辱元昭于公衙门梅勒章京乃禁之披甲高六家元昭手进饮食惟谨呼为二相公而不名而唾骂也如故或以大义责之其子曰我非孔和尚子也我叶姓孔和尚诈我银不得速我狱破我家杀我命索之三十余年今乃得之必杀之而后已言讫举室中断石击之不中元昭避户外不敢出声而进饮食如故十三日苏涕泣求免元昭乃为言于梅勒章京释之数日复持刀逐元昭元昭匿披甲家余行时正未已也 
　　福建陈昭令于沙阑北掘一镜长四寸八分阔二寸五分四角皆委上凸下凹背有纽在其端中有篆文曰□□□旁像二龙而各加剑于首一像水波纹 
　　宁古塔有人掘一镜背铸铭两行左一行不可辨右一行曰不剑而镜 
　　前宁古塔将军安公 【珠瑚】 于虎儿哈河边得一残碑仅存五行合七前缀行曰上顺国次曰不次曰字次曰归次曰佃 
　　己巳年人传飞牙哈一碑本属汉文而译为满不能录大要其地为二冈国十年教养之后立此碑版后书东唐国镇守满种山将军马元亮又有都指挥同知官名按中国无东唐之号岂高丽前代耶书之以问世之知者 
　　宁古塔官皆世袭如将军梅勒章京死授其子本处牛彔章京固山大死授其子本处苏喇章京牛彔章京苏喇章京死授其子代子 【一名分得拨什库】 凡应袭之人必至京陛见谓之验身子戊辰以前无不得者戊辰以后在京各旗愿往者多应袭之人或有不得者矣 
　　宁古塔康熙初设将军一梅勒章京二固山大四牛彔章京八苏喇章京十六披甲八百后因分防船厂爱浑将军渐次移去而驻宁古塔者惟梅勒章京一固山大二牛彔章京四苏喇章京八披甲三百而已 
　　宁古塔书籍最少惟余父有五经史记汉书李太白全集昭明文选历代古文选钱德维有易经杜工部全集后汉书昭明文选周长卿有杜工部诗字汇盛京通志陈敬尹有字汇呀思哈阿妈有纪事本末车尔溪阿妈有大学衍义纲鉴白眉皇明通纪纂李召林有易经盛京通志 
　　康熙初宁古塔张坦公有歌姬十人李兼汝祁奕喜教优儿十六人后皆散今惟有执而讴者而山东卖解女子则于己巳年一至云宁古塔庄屯之最著者曰牡丹曰觉罗曰沙阑曰沙儿曰邀鹿曰一拉冈曰蜜将曰山阴哈达曰官庄 
　　宁古塔流人地方官防范尚不甚严是以给假入关者固多忽然宵遁者亦往往不乏葢以本地原不稽查关隘出入亦无须官票故也己巳十二月杨把把家抱骨还乡私带犯妇洪氏入边遂自宁古塔放喀 【喀当作卡】 路 【巡边之谓也】 至必儿汉必拉无官票者始不得出境云奉天宁古塔爱浑三将军自康熙庚午年始凡入官流徙人犯有犯光棍叛盗以上罪者不必奏请径行立斩年终汇报 
　　宁古塔自牛彔章京至笔帖式分六部管事不相侵让　宁古塔每年派章京一笔帖式一管收牛马税银多寡无定额作公衙门费 
　　宁古塔无羊 【魏书勿吉传多猪无羊】 无骡即有人带至亦不能久往时驴亦少近推碾磨者多用之然不病则已病则多不能治也 
　　船厂宁古塔流徙者多受爱浑将军调度本地将军以下不得而主爱浑将军旧为宁古塔梅勒章京熟知流人名姓按籍而求无得脱者是以船厂宁古塔流人之子弟奴仆年壮者皆为爱浑水手艌匠正身年老而文弱者皆为水手艌匠帮儿帮儿者帮正身也每年出银六两给正身之家庚午年自将军以下帮儿以上皆移家爱浑朝廷给移家银官四十两披甲水手半之帮儿不与焉然余去宁古塔时尚未尽也 
　　关东童子相戏多剔麞狍麋鹿前腿节骨以锡灌其窍名之曰噶什哈或三或五堆地上击之中者胜尽取所堆不中者负与堆者一枚多者千少者十百各盛于囊而出焉岁时闲暇虽壮者亦为之 
　　凡卧头临炕边脚底窗无论男女尊卑皆并头如以足向之则谓之不敬葢惟妾则横卧其主脚后其主之足可以相向所谓脚底下人者是也否则贱如奴隶亦忌之头不近窗者余初不解既而天寒窗际冰霜晓且盈寸近窗衾裯亦为寒气所逼每不干乃知头临炕边亦不得已也近见炕皆外高内低觉更便但不甚阔人稍长便须斜卧而绝无增广之者不知何故 
　　满洲见人以曲躬为礼别久相见则相抱近以抱不雅驯相见与别但两手相执年长则垂手而引之少者仰手迎焉平等则立掌平执阿机人相见不论男女皆相偎抱或亲嘴不已满洲见之无不笑而彼则以为亲厚乃若此也 
　　金华朱大典孙媳刘振英以夫男谋叛没为宁古塔阿机官婢不胜棰楚并折左足余父怜之募金赎归养十余年死死时八十有一 

　　○完颜娄室神道碑 

