<!-- { "loadSidebar": true } -->
　　辽以东皆产鹰而宁古塔尤多设鹰把势十八名 【以流人子弟或奴仆为之兼衙门行杖】 每年十月后即打鹰总以得海东青为主海东青者鹰品之最贵者也纯白为上白而杂他毛者次之灰色者又次之既得尽十一月即止不则更打若至十二月二十日不得不复更打矣得海东青后杂他鹰遣官送内务府或朝廷遣大人自取之送鹰后得海东青满汉人不敢畜必进梅勒章京若色纯白梅勒章京亦不敢畜必送内务府矣凡鹰生山谷林樾间率有常处善打鹰者以物为记岁岁往无不遇惟得差不易耳视其出入之所系长绳张大网昼夜伏草莽中伺之人不可得行行即惊去 
　　宁古塔温饱之家好打马吊少年者尤甚吊牌筹马皆致自京师穷极工巧凡赌不以银而以核桃红枣猪羊之类满洲有大宴会主家男女必更迭起舞大率举一袖于额反一袖于背盘旋作势曰莽势 【隋文帝所谓常作用兵意也隋书勿吉传隋文帝时宴勿吉于前使者与其徒皆起舞曲折多战鬬容上顾谓侍臣曰天地间乃有此物常作用兵意何其甚也】 中一人歌舞众皆以空齐二字和之谓之曰空齐 【金志所谓鹧鸪声者近是】 犹之汉人之歌舞葢以之为寿也每宴客坐客南炕主人先送烟次献乳茶名曰奶子茶次注酒于爵承以盘客年差长主长跪以手进之客受而饮不为礼饮毕乃起客年稍长于主则亦跪而饮饮毕客坐主乃起客年小于主则主立而酌客客跪而饮饮毕起而坐与席少年欲酌同饮者与主客献酬等妇女出酌客亦然是以不沾唇则已沾唇则不可辞葢妇女多跪而不起非一爵可已又客非惧醉而辞则主不呼妇女出出则万无不醉者矣凡饮酒时不食饮已乃设油布于前名曰划单即古之食单也进特牲以解手刀割而食之食已尽赐客奴奴席地坐叩头对主食不避 
　　牛鱼鲟鱼也头畧似牛微与南方有别然土人直呼为鲟惟中土人或谓之为牛耳重数百斤或千斤混同黑龙两江虎儿哈河皆有之最不易得得之则羣聚而脔食之演繁露载契丹主达鲁河钓牛鱼以占岁海陵集称与金澜酒并赐使臣 【周麟之海陵集云有梁大使者先朝内侍官也入馆传旨赐金澜酒二瓶银鱼牛鱼二牛又云牛鱼出浑同江其大如盘】 二老堂杂志亦云一尾之直与牛同 【周必大二老堂杂志云周枢密麟之充金哀谢使金主爱之享以所钓牛鱼非旧例也枢密糟其首归献于朝同馆王龟龄目为鱼头云】 则牛鱼在辽金时已贵重矣然其味犹在鲫鱼下鲫鱼大者三斤小者若滦鲫 【滦鲫率重一斤中土之贵品也】 鲜美不可言状若牛鱼徒肥耳不甚鲜也塞外凡鱼皆肥美余去时于棉花街市一鲢鱼重十斤 【价银二钱】 十五人食之不尽余欲更市一尾以进吾父同行者曰宁古塔鱼更佳何市为及至果然葢宁古塔城临虎儿哈河冰开后无贵贱大小以捕鱼为乐或钓或网或以叉或以鎗每出必车载而归不须买也惟冬月凿冰则捕者少好逸者非买不得耳 
　　康熙丙寅年沙儿虎旧城 【去宁古塔四十里】 掘一铜章传送礼部大若州印面篆合重浑谋克印六字背左一行楷书如面文右一行刻大同二年少府监造八字按大同辽世宗年号而谋克则世传金爵也 【金三百户置长曰谋克十谋克置长曰猛安】 今观斯印则金未建国号为辽属国时已有斯爵而后特广之耳本朝康熙钱行至船厂而止然与顺治及明朝废钱大小并用船厂东至宁古塔则但知用银银椎匾若红毛钱色足九六七以下便不可用昔周胡峤北征记曰辽上京西楼 【按辽史西楼在祖州州隶上京临潢府】 交易无钱而用布则今之用银已异于用布时矣然二十年前亦何尝不用布也安知数年后钱不可用于宁古塔耶金食货志承安三年命西京北京临潢辽东等一贯以上俱用银钞宝货不许用一钱一贯以下听民便此用千金之显证也 
　　宋崇宁钱掘地往往得之 
　　宁古塔交易银数不计奇零如至百十则不计钱分至两则分厘非不计也计而不索亦不与也食用之物索于所有之家无不与一两以上者计直而偿不及一两称谢而已若家所有而匿不与人或与而不尽则人皆鄙之矣 
　　俗尚齿不序贵贱呼年老者曰马法马法汉言爷爷也 【宋史兀朮呼宗泽为宗爷爷以今度之大约是呼马法宋人译之云然耳】 呼年长者曰阿哥贱呼贵者固尔呼贱者亦然新岁卑幼见尊长以长跪叩首尊长者坐而受之不为礼首必以四叩至三则跪而昂首若听命者然尊长者以好语祝之乃一叩而起否则不起也然亦无不称祝者矣 【梅勒章京雅公受卑幼叩至三则必曰吾不善祝尔莫待由是有连叩四首者矣】 少者至老者之家虽宾必隅坐随行出遇老者于途必鞠躬垂手而问者赛音 【金史作赛痕误】 赛音者汉言好若乘马必下俟老者过老者命之乘乃敢避而乘宴会必子弟进食行酒不以奴仆客受之亦不酢往来无内外妻妾不相避年长者之妻呼为嫂少者之妻呼为婶子若弟妇然汉人不得语满洲则不论也 
　　婚姻择门第相当者先求年老者为媒将允则男之母径至女家视其女与之簪珥布帛女家无他辞男子父乃率其子至女之姻戚家叩头姻戚家亦无他辞乃率其子侄羣至女家叩头金志所谓男下女礼者是也女家受而不辞辞则犹未允也既允之后然后下茶请筵席此男家事也女家惟赔送耳 
　　宁古塔结婚多在十岁之内过期则以为晚 
　　上元夜有好事者扮秧歌秧歌者以三童子扮妇女又三人各持尺许两圆木戛击相对而舞旁以锣鼓和之舞毕乃歌歌毕更舞悬灯者周长卿彭星士及余弟公荣耳三家各有山水方灯二红牡丹灯二方灯皆吴江周楚揆所画牡丹灯则尽公荣所为也而长卿与公荣又以爆竹花筒济之至十六日满洲妇女羣往平沙散步名曰走百病或连袂打滚名曰脱晦气 
　　正月二月有女之家或搭架艳妆羣集打秋千而名之曰打油千岁除必贴红纸春联联贵四六又必岁易新句或与旧稍同则以为不佳 
　　塞外至十月人皆臂鹰走狗逐捕禽兽名曰打围 【张舜民使辽录云北人打围一岁间各有处所五月钓鱼海上于水底钓大鱼二三月放鹘号海东青打鹰四五月打麋鹿六七月于凉淀坐夏八九月打虎豹之类自此至岁终如南人趁时耕种也】 不拘平原山谷或数里或数十里圈占一处名曰围场无论人数多寡必分两翼由远而近渐次相逼名曰合围或一日一合或一日两合 【扈从东巡日录云我朝行围八旗各以章京主之分左右翼驰山谷间名曰围旗惟视蓝旗所向以为分合有断续不整者即以军法治之章京服色亦随本旗惟御前侍卫及内大臣得穿黄褶行围之法以镶黄旗大纛居中为首圣驾在大纛之前按辔徐行两翼门纛相遇则立而不动以俟后队渐次逼近谓之合围骁骑环山旌旄耀野狐兔麋鹿散走围中或上亲射或皇太子射之亲王大臣近侍非得旨不敢在围中发一矢兽有出围者方许扈从诸人捕之亭午就山阳张黄幄尚食一日凡两合围】 所得禽兽必饷亲友善打围者一冬得雉常一二千不善者有终岁不得一者矣 
　　满人病轻服药而重跳 【音条】 神亦有无病而跳神者富贵家或月一跳或季一跳至岁终则无有不跳者也金志疾病无医药尚巫觋葢由来久矣跳神者以铃系臀后摇之作声而手击羯鼓 【鼓以单牛皮附铁圈有环数枚在柄摇之作声】 祝词不可辨 【有老虎神回回诸神名色】 而以猪肉及飞石黑阿峯供祭飞石黑阿峯者黏谷米糕也色黄如玉质腻糁以豆粉醮以蜜跳神毕以此徧馈邻里亲族而猪肉则拉人于家食之无间于亲疏贵贱以食尽为度葢不尽则以为不吉也 
　　宁古塔旧无医有之自周长卿始故满人多有呼长卿为周大夫者 【京师呼医为大夫而宁古塔效之】 而长卿近复以此为讳今河南李某亦以医自命然不甚行船厂医以扬州史世仪为最将军佟宝欲请于朝宁古塔船厂各置医官三员未见其行也 
　　宁古塔烧酒曰汤子酒 【祁奕喜风俗记作满洲烧酒】 斤银四分黄酒斤银三分然烧酒家自为之率不须沽惟黄酒多沽饮耳黄酒向以白花店为最 【白花者张坦公仆西湖混号也】 今李召林所造亦佳然李酒不易沽也 
　　油皆苏子所打斗得油八九斤扈从东巡日录所谓妈龙腻盟者是也气颇触鼻品在菜油下然菜油至自奉天不常有是以食苏子油者多糠灯一名虾棚虾棚者土语也以米糠和水顺手粘麻秸 【逆手粘则不可燃】 晒干长三尺余插架上 【以三歧木为架而凿空于其端横糠灯于中可进退】 或木牌 【削木牌凿数眼于上悬之梁下用与架同】 燃之光与烛等而省费然中土人多用油灯葢以此为耻也自昔器皿如盆盎椀盏之类皆刳木为之数年来多易以磁惟水缸糟盆犹以木按椀案等字皆从木字然则从木者古也从石者非古也器愈精巧而风愈薄矣 
　　扒犂土人曰法喇以木为之犁而有架车而无轮辕长而软雪中运木者也驾以牛 
　　塞外烟囱多以完木之自然中虚者为之久之碎裂则护以泥或藤缚之土人呼为摩呼郎 
　　宁古塔船有二种小者曰威弧 【扈从东巡日录作威护】 独木锐首尾古所谓刳木为舟者是也可受三四人大者曰五板船三舱合五板为之合处不用灰麻钉以木瓜渍则以青苔塞之 【今爱浑战船则官运灰麻钉油为之其费不资】 可受十余人常责一人执青苔以俟不遑他顾他顾则水入船矣桨长数尺两头若柳叶而圆其中人执之左右棹若飞开元新志所谓乘五板船疾行江中者是也五板船富者乃有之威弧随处皆有秋冬则以为马槽 【马春夏皆放青秋冬始喂于家】 
　　宁古塔巡夜设堆子始于己巳南门定更铁钟则始于庚午梅勒章京雅 【秦】 命商人丁二等自奉天铸往有文曰宁古塔定更钟康熙二十九年造 
　　宁古塔薪不须买然二十年前门外即有木木即是薪渐伐渐远今且在五十里外必三四鼓蓐食往健者日致两车弱者致一车 【俗以伐木为第一劳苦事】 每年冰雪中运一年之薪积于舍南若山然至二三月间冻开不可运矣葢木至春则滋润非斧斤可伐 【冬间合抱之木一二斧即剖十余斧即断他时则否】 一也冰雪融地皆翻浆 【泥淖也】 陷车伤牛二也清明后十日开犁布谷人皆事农不暇入山三也富者奴任之贫者子若孙任之或无子孙而老则雇倩人间有买者大率二钱一车冬春间所烧皆湿木然入炕即爇不须干也夏秋则不干不爇矣 
　　山多栎柞椴椴类银杏锯板可为器其皮可为瓦浸水久之可为绹索柞可为车栎之小者名波罗木五月间土人摘其叶裹粽大则名栎为薪而已 
　　爱浑将军萨公不苏为宁古塔梅勒章京时其家有木槽盆忽随怪风卷入云际久之堕地犹在前院毫不损坏明年迁将军 
　　己巳冬和宁古塔无积雪入春人畜病牛多死 【北史勿吉传其国无牛】 庚午正月邻人刘老三家十九牛相继死皆剥于东墙下凡牛过此不肯行必以口就地哀鸣久之乃去余往观泪下处无干土云 
