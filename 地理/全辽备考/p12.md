<!-- { "loadSidebar": true } -->
　　船厂西二百里薄屯山有金完颜娄室神道碑高八尺八寸阔四尺五寸厚一尺二寸顶高三尺两面镂蛟龙其阴残毁其阳篆二十字作五行文曰大金开府仪同三司左副元帅金源郡壮义王完颜公神道碑　翰林直学士中大夫知　制诰兼行秘书少监虞王府文学轻车都尉太原郡开国伯食邑七百户赐紫金鱼袋臣王彦潜　奉上大夫大名府路兵马都总管判官飞骑尉赐绯鱼袋臣任询　明威将军东上阁门使兼行　太庙署令上骑都尉平原县开国子食邑五百户臣左光庆　王讳娄室字斡里衍与国同姓盖其先曰合笃者居阿注浒水之源为完颜部人祖洽直鲁赠金吾卫上将军以财雄乡里枝属浸蕃乃择广土徙雅挞濑水挐邻麻吉等七水之人皆附丽焉父白答赠金紫光禄大夫事世祖为七水部长时焉蠢谋寇乱者构为凶恶金紫公与同部人阿库德协心一力拒之以附世祖王简重刚健矫捷过人擐甲蒙冑手之所及无不超越而器识深远幼不好弄卓然有成人风为乡闾所爱年十有四金紫公知其材曰儿胜兵矣乃献于穆宗一与语器之曰是子他日可以寄军旅重任尔后阿拍留可蒲余罕等相继逆命王从之征屡立战功受赏辽人萧海哩叛入于系辽籍之女直部穆宗使王觇知所在勒兵讨捕王登先鏖击蒙赏以甲冑具装战马□丽出兵侵曷曷懒匈进筑九城宗子赠原王付实款帅师讨之王从攻其城久而不克王言之于帅曰宜遏彼外援绝其饷道可不攻自下从之降其城五从魏王斡带讨讹□浑叛师攻其城王登自东南隅斧其楼柱流矢中手贯于柯攻犹未已士众从之以登城遂成功居其最年二十一代父为七水部长太祖方图义举间召王与同部人银朮可问曰辽人骄矜且其见侵无厌又辖他部人陶□□□□□□□□□束弗吾畀吾欲先翦其外邑以张吾军然后进伐何如王进曰辽人内外□□□之余其时□□太祖攻取宁江州王登先以战□□元年擢授猛安奉命总督银朮可蒙□□吉等往平系辽籍女直诸部既降一部长而别部长急告于辽援兵三千且至王率其已降卷斾径进掩其不备大破之追杀千余人明日破奚部又败援兵三千斩其将俘获监战银牌使者诸部以次平之宗室斡鲁古略地咸州以其敌重使会王合兵御之乃往败其戍兵三千于境斩其将遂会斡鲁古既而闻敌兵且至王留四谋克精锐各守其一门与斡鲁古济水□翼王居左击败其所冲追杀略尽斡鲁古军引却退□城□与所留诸谋克整陈而立王返兵捣敌背大败之咸州既下因徇地黄龙府□□太祖自将进达鲁古城将与辽兵遇遣使驰召王以军赴之太祖见其马力疲极益以三百匹命居右翼明日兵交以众寡不侔为敌所围者九王所向披靡辄溃围而出竟大破之　太祖将进取黄龙召诸将议方略王进曰黄龙辽之银府所以圉边者拒守甚坚若不行额其巡属使绝外援则未易可拔请试效之太祖乃令王以军行自辽水以北咸州以西暨诸奚部城邑悉讨平之进壁府城东南扼敌军出入且巡其邨堡凡有以应援者使不得交通度城中力屈可攻使驰奏太祖遂亲御诸军以至围之王攻东南隅选壮秉苋倚梯望其楼橹乘风纵火王乃毁民家堞趣士力战至火然鞾伤足而不知诸军继进敌遁不守太祖嘉其功赏御马一奴婢三百仍赐誓券恕死罪太祖之败辽破敌兵九俱王挑战有功天辅□及斡鲁古阿思等平干显路攻克显州遂与辽大帅耶律淳□□□战于蒺藜山大破之遂下川成徽三州徙其人民于咸州黄龙之地于是太祖命王为黄龙路统牧皇弟辽王□统诸军以平中原王为先锋至□山败其节度使雅里斯之兵三千偕完颜□□耶律余笃等帅师徇地奚部所向辄克始与余笃以骑二千袭辽主于鸳鸯泺辽主遁去追至白水弗及获其内帑辎重大军围其西京城坚拒守王与皇弟阇母攻东面制攻具以三木骈榱为洞垣右长廊使士卒行其下以塞隍堑又作楼车巩之以革施四轮其上出陴堞以阚敌诸军乘之而遂克城与阇母徇地天德云内东胜宁边四州及其傍诸部悉降之叛人阿克束于是始获都统斡鲁以诸军次白水王营中夜有光如炬起矛□王戒严曰将有重敌明日闻夏人出兵三万援辽过云内矣斡鲁以诸军会天德辽王前后遣骑数百迎敌竟为所掩惟数骑得还时方暑雨斡鲁与诸帅议方略皆曰彼众我寡宜请济师于朝比其至姑择草牧以休养士马王独曰敌据我前傥吾军若纵之其势益张我虽不战亦必来争利或劫取新降人民则沮吾士气所请济师岂能遽集耶愿得精骑一千与辞不失拔离速二将以偕见可则战难则固垒以俟合军宗室付古乃诃之曰尔安轻举我军既寡马力疲甚将何交战王曰制敌如救烈火一后其时反为所乘则益难为功宜必迎战付古乃拔佩刀勃然曰诸帅皆不欲尔敢咈众耶王厉声曰我独与战者非为身计葢国家大事阿昆乃欲屈忠勤之志而沮诸军之气乎亦挺刃相向诸帅大惊起扞之斡鲁□□□□□以二将与王偕行将至耶俞水登高以望夏军队伍不整方济水遣使驰报斡鲁曰今观敌众而无威易与耳将挑战伪遁以致之请速以师进王乃分所将为二旅更出□□□□□□□□□引却其□继出进退以诱之退凡□□过□水乃再整行列奋锐气驰击敌兵遂却退我大军亦至合击之敌乃大溃追至耶俞水杀数千人敌赴间结陈俄水□□□□□□□□□□□□□□□□□□□□□□□□□□于河之东降四部族迭剌部既降复叛讨平之太祖平燕皇子宗望由间道东下至昌平以取粮饷太祖□□□□□□□□□□□□□□□□□□□□□□□□□□□□□太祖闻辽主越在阴山命斡鲁暨皇子宗望引兵追袭以王为先锋道出龙门擒其都统耶律大石至白水又擒□□□□□□□□□□□□□□□□□□□□□□□□□□□□□仁又破西山巨盗赵公直出师于朔漠之境生擒公直天会初辽主播越应朔间斡鲁遣将分兵三路追袭□□□□□□□□□□□□□□□□□□□□□□□□□□□□□追之疾驰六十里及之于风山辽主以其骑陈而立王驰之其众溃辽主以六十余骑犇王戒士卒曰无□□□□□□□□□□□□马出其□□□□马□冑而□□□□诏书所以招谕之意辽主□□□□□□□□□□□□□□□□□□□□□□□□□□□□□□□□□□□□遂获以归□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□使请降辄名□□□使驰奏王不能平□□□□□□□□□□辨之执政□□□□□□□□□□□□□□□□□□□□□□□□□□□□□□□□□□□□徇国戮力于石马遂获辽君厥功成焉自今或罹罪罚余释勿论藏之册府有如□□□□□□□□□□□□□□□□□□□□□□□□□□□□□□□王领先锋军取马邑破敌于雁门围代州克之执其将□嗣本进忻州又降戍将耿守思等太□□□□□□□□□□□□□□□□□□□□□□□□□□□□□□□□而宋之援兵日集银朮可独不能办宗翰遣王以军与之协力遇宋将樊之众十万于□城破之又败□□□□□□□□□□□□□□□□□□□□□□□□□□□□□□□□反辔奋击大破之遂获九孛董军趣汾州掩平遥介休灵石攻拔汾州招石州及诸县邑降之宗翰以大军□□□□□□□□□□□□□□□□□□□□□□□□□□□□□津复遣子活女与诸将继之突葛速等破敌降河阳而宋人既撤河桥活女于是自津遡流行三十里见河水□□□□□□□□□□□□□□□□□□□□□□□□□浮深涉浅而驰于中洲俄已登岸临岸敌望之以为神不击自遁诸军毕济遂取洛京及郑州合大军围汴与孛堇□□□□□□□□□□□□□□□□□□□□□□□□□□□冒围出战王见其锋锐不以逆击使活女率精兵横截之敌众乱王乃督诸军进战手中流矢整辔挺鎗驰击自若敌大败奔城而城中□□□□□□□□□□□□□□□□□□□□□□为诸军所覆既克宋帅府俾王统诸军西趣陕津讨河东未附郡县至渑池大破宋师范致虚勤王之师三十万僵尸盈沟致虚仅以数十骑遁去遂克陕府济河□□又破敌二万降解州攻河中城坚拒守王使其弟倚梯间关登陴俄援甲士三人上与敌格鬬诸军继进克之蒲人西走先出者焚桥而去余溺于河使并流拯之活其卒五百人于是置蒲解二守以进士摄诸县长吏招抚散亡以活女领二猛安军留镇中京又降绛慈隰石四州而还元帅府将平陕西以王尝请之使诣阙图上方略还率诸路军合万人以行出慈州乘兵渡河而南复与范致虚军十六万遇于朝邑大破之遂降同华进破重敌于潼关徇地京兆败敌数万于长乐坡遂克京兆擒其经制使傅亮转降凤翔陇州凤翔寻叛进军城下破其援兵十余万攻拔之还败敌三万于武功日中复败三万于近地又破十五万于渭南北趣鄜延徇下诸郡招降折可求收□府丰三州及诸城堡克晋宁军杀其守徐徽言京西陕府叛复讨平之又破重敌于渭水终南略地西北宋将吴玠率军二十万来拒遇于武河战十有四合而敌气始衰遂大破之陕府又叛往讨之既成围使以薪蒭绝池筑甬列冲棚临城攻之池水忽涸王戒将士曰敌泄池水必突地欲焚甬也严备之既而烟出于堑遂撤攻具而退须臾火发甬为所焚敌复引水自固王使以沙囊塞堑于是梯冲并进数日攻克擒其将李　及援兵之将赵士伯戮之鄜延复叛于是王已感末疾睿宗皇帝时为元帅将亲平陕右使王先讨定鄜延而宋将张浚率步骑十八万壁富平睿宗皇帝会诸军迎敌王至见敌游兵千余踰沟来觇乃率百余骑邀击而设伏于阨以轻骑诱之出将前伏发返辔夹击之斩馘略尽执生口以献遂领左翼及敌兵遇于两沟之间自日中战至于昏六合而后败之始合右翼引却王援之乃复振明日睿宗皇帝宴赉有功将士顾谓王曰力疾鏖战以徇国家遂破大敌虽古名将何以加也悉以帝筵所用金银酒具及细坚甲冑副以马铠战马七匹赏之由是疾增剧以天会八年十二月九日卒于泾州回□之西原年五十有三军中哭之如亲丧焉讣闻太宗震悼诏遣亲卫驰驿护其丧归葬于济州之东南奥吉里复遣皇子鹘沙虎宗子银朮可迓之车驾还自中京道临其终南之际亲至奠哭久之所以赠赙者良厚天会十四年追赠使相官制行改赠开府仪同三司又追封莘王正隆二年改封金源郡配曰温都氏追封王夫人子男七人长曰活女官至仪同三司京兆尹本路兵马都总管曰斡鲁光禄大夫迭刺部节度使曰谋衍崇进留守东京曰什古乃金吾卫上将军留守北京孙男仕者曰斛鲁镇国上将军世袭猛安曰度刺世袭谋克曰宁古符宝祗候曰撒葛祝太子内直郎曰辞烈宿卫士王鸷勇果毅济以明略始自伐辽迄于克宋率身先行阵前后数千百战未尝不捷独追获辽主至于取汴棰马以涉大河威名震慑南北自国初迄今言将帅臣无能出其右者大定十六年天子思其功烈诏图像太祖原庙明年大祫配享太宗庙庭谥曰壮义又敕词臣譔次之建碑墓隧臣窃惟王之考金紫公在世祖戡难定乱时为不二心之臣书勋史册王以忠贞才武辅佐太祖太宗征伐功无与二称颂至今传所谓世济其美者欤铭曰金兴受命实始翦辽武元载斾畴若戎昭王惟世臣熇熇忠葢视敌无前身先行陈武元致届顺天应人天讨有罪生此虎臣靡坚不摧靡强不踣薄伐云朔至于漠北匪学孙吴出奇纵横以寡覆众殄歼夏兵掩追亡逋屡执丑虏反辔风山卒获辽主迨及伐宋经营太原所在寇敌如云之屯王锋一临如睍之雪肤功之奏奚啻三捷宋既画疆乃复渝盟王弗解甲师弗留行宋阻洪河舟梁既撤靡杭一苇长驱而入先之巩洛合围汴梁困兽抟鬬击之而僵亦既克汴趣师关陕貔貅裹粮金汤失险富平之役□□□□王身厉疾威犹靡及以死勤事虽疾亦力劲敌何有力战乃克寇垒既清陕右遂平王诚有功 
