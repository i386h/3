<!-- { "loadSidebar": true } -->
嘉靖丙申，先代　洎　守诸公，议割漳平、永安、德化请于朝择要害设大田县以控制之，地方稍宁。余因师生之请，曾识其建置颠末、效劳名氏于县之遗爱祠矣。岁丙午，泉之属邑安溪西南崇信、龙涓佛天巨林及白叶坂诸处盗复发，凭据其险，时出剽掠。漳之龙溪、长泰诸邑，骚然匪宁。分巡按察司佥事柏坡余公爌与郡守习斋程公秀民，深悯民艰，协谋画策，阅兵治粮。柏坡公身先士卒，直捣其巢。鼓舞之下，土虽素不受养于官者，亦毅然自饷以相从，用间谍，携党与，探归路，伏兵袭之，擒渠魁陈日晖辈二百余人，犁庭扫穴，奏凯士还，留兵以镇之，声震一时，伟哉无前也。柏坡公曰：“持久野居非所以为谋，议白叶坂为贼往来之会，必塞其源，庶杜后。”相地之宜，质于巡台及藩臬大僚，复请于朝，筑为城堡，戍以官军，移源口渡巡司添额兵共压之，量将贼田分给备御，且屯且守。命下，适安溪邑侯汪君瑀初任，悉以其事寄之。旋柏坡公以制归，分巡佥宪云狱汪公垍继之，考其未备，复檄汪侯，凿井置庙，凡堡所宜者，赫然毕举。按图审究，感德、桃舟尤贼要途，复设巡司，分番更直，首尾相应。郡侯方西川公克同协心赞画，而防守之戒备矣。

是堡也，计度周围一百四十丈，累石为址，畚土为墙，中为分司，西为武所，东为巡司，旋为营房，上盖窝铺，凡百余间。财取驿传之余，不费诸民力，委能干之徒董其役，趋事者赏，梗事者惩。始于己酉八月，逾年而告竣。事实潜源汪侯经画赞成之力也。由是，泉南数县之民，得以安枕粒食，有备无患。诸公捍除绥戢之功，焉可泯没耶？夫王公设险，以守其国，《易》有明训。故虎牢城而郑服，东阳城而菜围。城之有裨于政，亦彰彰尔。若白叶，偏乡也，非有国之险。兹堡，小城也，无百雉之制，宜无俟于表扬。然不有定守，则亡命者易于啸聚，屯戍者无所棲止，是虽目前之图，而有经久之虑，一乡之近，而扩泉南之广，恶可以非大兴作而忽诸！是不得以不记也。

藩府引礼李子锒，邑人也，以士民之意请余记，于是乎书。

安溪县重建庙学记

林有年（副使）

先王建国君民，教学为重，故泮宫于《诗》颂，释菜于《礼》先。历代因庙建学，庙有制，学有规。式崇报祀，而颐育英贤，实惟作人之地也。吕祖谦曰：“圣人流泽万世，无有大于作人，所以续天地生生之大德也。”安溪学自宋咸平始，更于绍兴，毁于元，重建于皇明永乐甲申，至正德辛巳，凡五兴废矣。

嘉靖癸卯，郡倅陈侯署邑事，邑多士以学基弗利为虑，欲改建于旧基之西，当道可其请。适郡守程公秀民莅政之初，叹曰：“安灵栖士，其固若是哉！吾将图所以弗病在民，弗替在学，徐徐而举之。”率诸生复请之大巡赵公应祥，又许可。越明年丁未，佥宪余公爌领兵御寇，过安邑，虽戎事之勚，尤介注于学校，以东之射圃，易编民废地而宏拓其基。至戊申，适安溪县令汪侯瑀来，毅然以兴学为己任，捐俸余酌羡，经费其物，酬庸而丕作焉。礼殿翼翼，伦堂言言，启圣祠宇，庙门庑阁，坊表神扃，肄舍官所与观德公储之地，内外位置，皆弗爽于制。诸弟子肃尔瞻依，蔼蔼弦诵，游息于圣人型化之下，希圣希贤，的有所趋矣。不亦大改观乎？工之作也，肇于嘉靖乙巳，毕于戊申，博士李君钥特请余记。

余尝修安邑志，于学校论制宜广，教用崇，所以型囿群髦，式端化原，讲明圣道，以续尧、舜、周、孔道学之传，与天壤并，夫岂细故也哉？今安邑庙学，倚凤山，瞰龙津，祓故否而收之泰，钟灵萃淑，硕德奇才彬彬焉。改学兴废，殆其然欤？愚谓卜宅经野，古人亦有行之者矣，但庙学之兴废，吾道之隆替关焉。今郡守方公克尤作兴士类，咨尔贤守令，冀贤多士，尚当为斯道谋，若缕缕以改易为虑，抑末矣。不以规而以颂，非以告君子也。强执笔以复知道者请云。是为记。

序

流 惠 亭 修 禊 序

陈　　宓（宋县令）

得暇日、邀佳友、寻胜地、赏良辰，昔人以兼之为难；况绾铜束带，心一旦不在民，必有受其害者，又吏议束人，是四者，愈不易得。仆来安溪，爱其山水，县小事烦而才短，日历仅给，值连年意绪不佳，此事俱废。

积雨快晴，吏以休告。童子曰：“兹非修禊辰乎？”于是命友联骑，东出龙津桥，步登高山。山上有台，翠巘旁绕，下瞰曲湍，如过几席。杯行到手，疾于飞羽。 咏兰亭之章，如与昔人同处一席。少焉，西登凤池桥，桥未就者数板，憩于中亭。清风掀袂，如跨虹登汉。拿舟抵流惠亭，平湖日偃，紫荷刺水，白鹭窥人，草木芳蔚。游者往来堤上不绝，依稀钱塘西湖之胜。酒半各赋诗，假笔旁舍，即景成咏，不烦拘索。回泊双清阁，五峰屏立，一水镜净，觞一再引，日薄，意恋恋犹未足。

嗟乎！乐不可极，游不可放。斯集俱同心友，又子侄皆来，向之数美，今巳尽偿，其所得不既充矣乎？诗以兰亭修禊事为韵。

旧　县　志　前　序

李源（晋江人，员外郎）

安溪，古清溪。当邑之阳，溪流清莹，顺下如驶，故曰安。安者，顺也。或曰：“恶其声之类于非族，故易之。”易之，嫌名也。其地舟车所通，贸迁化居，不以山溪之限。民乐耕纺，士俊警尚意气，此安溪之大观也。隋此置场，南唐使请于太府，遂县之。六百年来，志书有无修废。正德辛巳正月庚申，龚侯患之，揖师生而进之曰：“县志，古列国史也。匪古匪今，匪今匪后，尔师生亦此之忧乎？”用是事事不怠，毋废前闻，毋略后观，三越月而草已具。龚侯过竹坡之居以序请。

予闻之，小史掌邦志，《周官》则有。东汉之初，诏南阳撰作《风俗》。则知县与天下，昔人不以大小广狭详略也。侯其以天下视安溪哉！夫古今之氏史家者，自三代以还可数也，惟司马氏称实录焉，侯其以西汉纪安溪哉！侯诺以往。又三越月，志以成告，而索序之价纷矣，遂书此以归之，侯志也。

侯名颖，戊午榜，好学而文，政知所先，江西吉水人。

旧　县　志　后　序

詹源（邑人副使）

安溪县志，志吾安溪一县之事也。修之者， 令吾县吉水之龚侯栗夫也。与修事者，吾邑博南海之邹君至道、丰城之涂君仲介也。安溪之为县，与夫志之所以修，其详已见于地官郎李竹坡先生序矣。龚侯谓予邑人也，当缀数语于后。

予惟今之吏蔚有声称为能者，不过知事事于簿书期会之间，讼狱赋税之末而已；其能知以典章载籍为事者，盖寡矣。间有及之者，又率纷工糜费于一切无益之虚文而已；其能知以政体治道所关、人心风化攸系者为事焉，益又寡矣。

龚侯负通敏之才，出自贤科，令吾安溪甫期月， 理治之暇，即慨然念安溪为邑，僻在一方，旧未有志，无以鉴古规今，善今垂后，遂与二、三同志修辑以传。举其志，则一邑之文献风土之事备，虽今可古，而后可今也。是可以观焉，可以兴焉，勉焉，修焉，通变宜民焉，从善舍恶焉。自一邑推之郡，自一郡推之天下，而莫不然焉。其于政体治道人心风教，所补岂小小哉！其视夫纷工糜费于无益虚文者，相去何如哉！故夫事簿书、期会、讼狱、赋税，以取能声，稍有才者，皆足以办之。至于志之修，非有达远知要之识、光明正大之心、宏博渊源之学者，不能及也。吾龚侯其有此耶，观志者当考而自得之。　

乡　约　撮　要　序

姚文炤（郎中，莆田人）

浙萧山黄侯怿，雅志慕古，以学成于乡，出宰安溪。莅任方数月，慨夫教弛而俗就淫，思厘以正也，乃丽教条著成书，为邑人诵习。间圣谕如《吕氏乡约》、《陈氏训词》皆次而辑之，而坊淫约泰，则附以十四禁，又立为长副，直月以董之。善有纪，恶有书，官则时考其成焉。教词已具将颁行，授序于余，欲致爱助焉。余惟立教易，行教难。教之难行有三：时势格则不行，人情病则不行，弊窦不塞则不行。审时量势，裁其变而通之，而上下无阻格；因俗宜民，顺其情而导之，而远近无告扰；博询胥听，思其弊而防之，使长副之徒无缘为奸。知斯三者，夫然后教可行也。虽然，为今之民，食生瘗死，公私有余累，教未可易言者，休养生息，百废俱兴，侯其预为之地与。至于约已真净，以教廉也；敦和恭逊，以教让也；省刑薄罚，以教爱也；先公后私，以教义也。四者又自侯之身始，是则教之本也。侯能端其本，而预之有地，行之有方，则教之立，虽达之天下可也，于安溪一邑奚有哉。夫以身身善教，古之道也。侯笃古者也，爰议古以为立教之助。

宪　台　指　教　序

黄怿（县令）

嘉靖丙戍冬，余宰安溪，政出旁午，抱拙弗克，赖臬司宪长周公，悯余愚而指教之者再，始颁罗一峰所著《谕属文》，继颁胡太初所著《画簾绪论》与夫《为政准则》。庄诵浃旬而自奋，顿忘学步邯郸之诮。窃惟大学之法，豫养俊秀，官刑之制，具训蒙士。顾此三书，治体攸具，非特属吏赖以砭愚，抑亦士人之所当用心者也。乃命工锓梓，总为一帙，题曰《宪台指教》，颁诸庠序，暨于乡校，俾聚首之日，互相磨砺。苟有用我，执此以往，庶几公之教不但及于今，凡储用之士亦幸私淑而与有闻。公之泽不但及于闽，凡天下编氓，皆得以沫其余润矣。

公讳爌，字充之，以乙丑名进士尹于莆，历迁今秩，又擢都宪。此皆其已试之验，而尤不可以无传云。

安　溪　县　旧　志　序

林有年（莆田人，副使）

安溪尹黄君德和承宪札以修志事役于予，予屏居囊山，罹疴困，曷称耶！辞历四浃辰矣。德和复走使笃叙师弟情义，予窃喜其脱凡知要，道行矣。遂肩舆戒途，越十一月甲午至安溪，寓东岳宫。山谷盘纡，林木藰莅，古胜迹也，乃事事焉。

德和屡款近抒意，商榷可否，且曰：“怿欲知天地之道，民俗之宜，而为政之缓急先后焉；怿欲知职官之贤否，而为政之取舍劝惩焉；怿欲知学校之兴舍，人物之盛衰，而为政之转移设教焉；祀典，怿欲知之崇之，而解咎涵休焉；惠政，怿欲知之举之，而宣风布德焉；事有关于政务者，怿皆欲知之，而为政之因革，用助聪明之弗逮焉；非志曷知，志容缺乎？”呜呼！俗之吏，惟私焉急限，于缩月肉者曰非业。若德和可谓达治体者矣。

安，小邑也，文献残落，漫无所稽。乃集诸乡都耆民授以簿，簿以类分，令其考注，期以盈旬，仅得十之一二。而复考之典籍，询之学校，欲其详且公也；虽老农樵牧，亦下侦之，欲其见闻无遗也。穷搜博采，夙夜事校阅，编辑成书，厘为十卷，其目五十有四。德和嘱予叙。

