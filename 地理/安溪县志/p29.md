<!-- { "loadSidebar": true } -->
张道源　又名克勤，遇异人于九窦溪，使负之渡，乃曰：“我泰山佛，传汝心印。”自是灵异。又一夕，梦神人道往险境。山中有地曰“泰湖”，古木流泉，石岩可居。与乡人至山巅，宛如梦中所见，时绍定庚寅岁也。后寂于泰湖。

四、遗事

凡事之遗者，涉于怪诞，似不足以传后，然可以观世变、传见闻也。采而录之，以俟君子考正焉。志《遗事》。　

陈宓为安溪令，时有各色钱不系上供，例归县官。吏以例进。宓曰：“入县即为官钱，私有之，则赃也。”良久曰：“此一‘例’字，坏了许多贤士、大夫。”一日，有陈严一者，自断左手次指，诬兄之子。宓疑之，乃令效其举刀状。遂诘之曰：“如此，则余指俱伤矣。仅断一指，乃汝自断诬之也。”其人屈服，出县门北面而拜曰：“县令神明也。”归，悔而抚其姪。

宋宣和年间，黄惠胜自永春来，居感化里小尖山，号山曰“宝峰”。结台峰顶，曝身求雨，既而曰：“此地后必为干城市，刘宝来，吾庵其为厅事乎？”因喜大尖山之胜。一夕，山上有异光，人怪之。明日往观，则道者趺坐在焉。绍兴甲寅，既寂。水旱祷者如初，或有青蛇之异。又十年，临汀寇至，乡落即峰为砦御之。朝遣捕寇兵官，果驻故庵，其名即刘宝也。

宋初陈洪进据漳、泉二郡，未纳土。年德居士詹琲有姻戚之雅，劝其修贡京师，言甚恳到。洪进嘉纳之，命琲撰《纳土表》。大略云：区区负海之邦，悉为内地。蠢蠢生灵之众，复见太平。宋太宗览表叹曰：“漳泉之民少瘳矣。”

（《安溪县志》卷之八终）

●《安溪县志》原书后序

安溪之有志，昉于正德辛巳，而重修于嘉靖己丑二十五年于兹矣。窍惟土地人民之数，与夫风俗之移易，政治之沿革，月异而岁不同焉者。当如古列国之史，随时采记，以备一统区宇之盛。固周官大司徒佐王扰邦国之意也。岁丁未，瑀承之安溪，则求县志而观之，见土地人民之盛焉，风俗之淳焉，政治之简焉，自谓可以卧治也。抵任既期月，不孚于所闻者多矣，是书也，可传信耶。辛亥之夏承……

（原书以下缺）
