<!-- { "loadSidebar": true } -->
陈应雷　在坊人。淳祐十年，以省试第一人登第，循州教授。有《知动仁静乐寿如何论》，载《论学绳尺》。

郑思永　字景修。笃行博学，蔡和爱其纯朴，妻以女。俾从学终身，尝著《易论》。

尤　台　字公辅。八岁能属文，腹稿立就。庆元二年，应童子科举，中书试以《公则悦赋》，刻成，词藻绝出。拟奏赐官，格于吏议，仅免三举。不第而终。

林德秀　字实之。家贫苦学，有诗歌、杂著传于世。

郑思忱　字景千，感化里人。授《尚书》于西溪李季辩，解析精诣，生徒常百数。嘉定三年，词赋首乡荐中第。为新兴令，除遗利钱三百万。知崇安县，复均惠仓，以私萝面钱市籴实之。知南恩州、浙东参议官。雷变，上封事。除监登闻检院。卒年七十二，著《诗书释》。

五、义勇

好生恶死，人情也。人固有豪侠轻锐，闻变即赴者，徐思利害而不退缩者几希。此倡义御敌之所以为难，而死事之传所由作也，特书之以示劝。志《义勇》。　

宋　郑　振　

郑　振　字叔亨，还集里人。建炎寇乱，振率乡兵御之，贼遂遁。绍兴十三年，曾少龙、周老虎、何白旗、陈大刀蜂起为寇，聚众数万人。帅司檄振击之，贼闻各遁去。十六年，有詹铁叉者，尤锐。率众与敌，手杀数十人，力不能支，遂死焉。乡人哀而祀之。

六、隐逸

《易》曰：“不事王侯，高尚其事。”班嗣云：“渔钓于一壑，则万物不干其志。栖迟于一丘，则天下不易其乐。”故含真履素、晦迹韬光之士，古今重之，此史家有“逸民”之传。志《隐逸》。

五代　詹　琲

詹　琲　敦仁次子。洪进荐于朝，琲固辞不受，归凤山。时人号为“凤山山人”。所著有文集行于世。

国朝　吴　昱

吴　昱　字时昭，在坊人，卜居于凤坂山。赋性严毅，好吟咏。微醺后，辄诵古诗以自娱。正德元年，知县黄著延修《孝宗实录》。晚号介庵。

七、流　寓

名贤之寓，地因以显，若季札在延陵，诸葛寓南阳是也。安溪山水多幽胜，古名人择而寓焉。高行休声，足以感发后人，引咏之私自不能巳也，故录之。志《流寓》。

唐　周　朴

周　朴　字太朴，吴人。唐末隐于本县永安里南山下。所居有塘，因名周塘山。与李颖、方干友善，诗调清苦但思迟，率盈月而后得一联一句，虽未篇，然已脍炙人口。后徙于福州乌石山。黄巢攻闽。入城，求得之，谓朴曰：“能从我乎？”对曰：“我尚不仕天子，安能从贼！”巢怒杀之，涌白膏起数尺。朴尝咏蝶诗云：“可怜黄雀衔将去，从此庄周梦不成。”至是遇害，人以为诗谶。后人即其山立祠。张魏公浚帅闽日，奏乞庙额励世，赐号“刚显”。

五代　刘　乙

刘　乙　字子真，不知何许人，仕闽为凤阁舍人。晋高祖遣散骑常侍卢损册封王昶为闽王。王昶遣乙劳损于馆。时仕闽者，章服舆从皆不称。乙以接宾故，衣冠伟然，驺童甚盛。他日损遇乙于途，布衣芒履而已，损使人诮之曰：“凤阁舍人，何逼下之甚也？”乙怩，遂弃官遁去，隐于安溪凤髻山，终身不出。与周朴、詹君泽为友。君泽尝遣子琲访之。有诗云：“扫石耕山旧子真，（谓乙前所咏诗有“扫石云随帚，耕山鸟傍人。”之句）布衣草履自随身。石崖壁立题诗处，知是当年凤阁人。”

宋　梁椿选

梁椿选　晋江人，以省试经魁登淳祐元年第。历官通守、正言，寓居感化里。以文学名，从游者多，来苏里有湖山书院在焉。

八、义行

利，人之所趋也。世之高赀牟利，将尽争夫锥刀之末者，往往而是。容有能以一巳赢馀济人不足者，不为义乎！故录一、二，而为徇利者戒焉。志《义行》。

国朝　李　森　李　炳

李　森　感化里人。慷慨有谋略，乐善好施。凡邑之亭廨、桥梁，修建居多。尝出粟二千石赈济，诏旌“义民”。

李　炳　感化里人。赋性刚毅，乐善好施。造桥梁、立义塚，皆义举也。卒年九十二。

（《安溪县志》卷之六终）

●卷之七 文章类

《安溪县志》卷之七

文章类

事以文叙，道以文传。古今文章，有出自朝廷者，曰“大哉王言”是也。而名公词翰，弗戾于道者，亦足以为后日文献之征。故首“宸翰”，次“士翰”，为《文章类》第九。

一、宸翰

朝廷诰敕，以褒崇臣子，无间存没，恩至渥也。安溪一邑，而膺兹宠命，竟数人焉。表而录之，用昭圣制。志《宸翰》。

宋

敕封靖惠侯詹敦仁

朕惟礼教失，而非鬼、越望之祭徧郡国。若畏垒之庚桑，齐社之栾公，是宜命祀。安溪为邑，尔神实始，而从遁之乐，民思不忘，寇、暵、菑、疠，禳祈响答，以功诏爵，法当得封。赐尔侯圭，用彰清退，惠利及民，可封“靖惠侯”。

敕封靖贞侯詹琲

善善及子孙，神人一也。清隐之存履行愿，井渫不食，乃金玉焜燿，桥梓相望。侯雨宠绥，国人庶有所式。亦惟能泽吾民，集享丕祉，承可用誉，勿替将之。可封神子“靖贞侯”。

国朝

敕赠云南道监察御史詹琎

奉天承运皇帝敕曰：朝廷待士之恩，莫重于褒锡；人子报亲之意，莫切于显扬。顾惟风宪之良，茂著激扬之绩，肆推恩命，奚间存亡。尔詹琎乃云南道监察御史源之父，早负才名，素敦行检。邑庠育俊，决科之志未酬；家学传芳，教子之功斯显。蜚声甲第，列职宪台。顾鼎釜之养既违，而风木之怀弥切。宜颁恤典，以慰孝思。兹特赠为文林郎、云南道监察御史，庶其不昧之灵，歆此至优之渥。

敕云南道监察御史詹源

奉天承运皇帝敕曰：国家设风宪之职，以监察为名，内肃百僚，外巡群服，于事未始不得预，于言无所不得陈。顾责任之甚艰，肆班行之特重，匪兹才俊，曷称简求。尔云南道监察御史詹源，天赋英姿，人称伟器，业工经术，名起甲科。首推属于民曹，式精会计；载列官于台宪，丕振纪纲。分城著督察之能，按部展激扬之志，抗章剀切，首进忠规，律已清严，茂修名检。属当大庆，肇举彜章，预加褒锡之恩，奚俟陟明之考。兹特进尔阶文林郎，锡之敕命。于戏！为政莫难于风纪，已征名绩之良，守官莫大于忠勤，勿替初终之节。益臻来效，以俟登崇。钦哉！正德六年正月十八日

敕赠副兵马指挥陈克熙

奉天承运皇帝敕曰：人子报亲之志，莫切于显扬；朝廷待士之恩，莫重于褒锡。此古今之通制，岂存没之殊科。尔陈克熙乃南城兵马指挥司副指挥谦之父，迹晦丘园，家传诗礼，训成令子，官列司城。既违禄养之荣，宜示追崇之命。兹特赠为文林郎、南城兵马指挥司副指挥，尚期神爽之昭，益迓宠光之贲。

敕副兵马指挥陈谦

奉天承运皇帝敕曰：国家于都邑之内，置兵马之官，所以清肃坊逵，穷讦奸盗，谨禁城之关键，御风火之疏虞。其职务为甚繁，其责任为不易。惟兹慎选，务在得人。尔南城兵马指挥司副指挥陈谦，儒业起家，贤关释褐，列官朝署，分理都城。在公著干济之能，处已励操持之志，属当考最，宜示褒章。兹特进尔阶文林郎，锡之敕命。尔其恪恭乃事，毋玷厥身，俾坊市肃清，寇盗屏息，尚臻来效，以俟登庸。钦哉！正德十五年　月　日

敕赠永清右卫经历司经历林昭

奉天承运皇帝敕曰：国家推恩臣下，必及其亲者，所以重本而劝孝也，亦何间于存没焉。尔林昭乃永清永卫经历司收粮经历玚之父，庆钟厥子，禄养乃违，揆其所自，宜有褒嘉。兹特赠尔征仕郎永清右卫经历司收粮经历。灵其不昧，尚歆承之。

进阶永清右卫经历司经历林玚

奉天承运皇帝敕曰：国家设兵卫以理军政，既以武臣为之长、贰，至其幕职，亦必得人，乃克有济。尔永清右卫经历司收粮经历林玚，任职于斯，式克勤慎，用是授尔阶征仕郎，锡之敕命。其益尽乃心，毋怠厥事。钦哉！嘉靖七年九月　日

敕赠南京镇南卫经历司经历林敏

奉天承运皇帝敕曰：凡群臣之能效力于在朝者，则国家有锡命之典以推及其亲，所以遡其所自也。尔林敏乃南京镇南卫经历司经历珪之父，能以善庆植家，用贻其子，子有位叙，尔实启之。兹赠尔征仕郎南京镇南卫经历司经历。告之泉壤，以贲幽灵。

进阶南京镇南卫经历司经历林珪

奉天承运皇帝敕曰：凡卫之有幕官，所以赞文檄而核簿会也。南都诸卫，则统领亲军以翊护旧京，而制重中外，其体固不同矣。而幕官亦得以通籍于朝，固荣选也。尔南京镇南卫经历司经历林珪，明习法条，试政钜邑，乃擢兹任，用以慎敬，克举攸司。兹当庙典覃恩，乃进尔阶征仕郎，锡之敕命。朕方宏播宠厘以推施，在廷不遗下位。所以振励能者，酬其材劳，使皆得以蒙泽而自奋也。尔尚勉尽厥思，益祗乃绩，朕亦不遗于尔。钦哉！嘉靖二十四年十二月初二日

二、士翰

夫文翰艺也，而道寓焉。《安溪志》所载，凡古今诗文，悉因旧而录之，盖不敢有所择也。志《士翰》。

记

新建清溪县记

詹敦仁（后周县令）

夫万户而置郡，千户而置邑，古制也，泉之为郡古矣。小溪场西距漳、汀，东濒溟海，乃泉之一镇守也。地广二百余里，三峰玉峙，一水环回。黄龙内顾以骧腾，朱凤后翔而飞翥。土之所宜者，桑麻谷粟；地之所产者，獐麈禽鱼。民乐耕蚕，冶有银铁，税有竹木之征，险有溪山之固。两营之兵，额管二千余人，每岁之给，经费六万余贯。地实富饶，是岂不足以置县欤！

敦仁奉命以来，视事之始，既嘉山川雄壮，尤喜人物伙繁，思筑而县之，乃以状请于郡太守。未几而报可之令下，增割南安近地，新揭清溪美名。敬奉以还，大惧弗称。矧新邑发冈自乾、亥而来，转势从辛、兑而入。向丙、巳以奉离明之化，流寅、甲以伸震叠之威。左环右接，如抱如怀；前拱后植，若揖若拜。析为四乡一十六里，通计一邑几三千余户，梓列以图，卜契我龟。当三农收敛余暇，适二营番戌休闲。便近之户，役止三日，而民不告劳；筑作之工，计不逾年，而兵不殚用。崇门竖楼，所以严其势；绳廊周宇，所以处其吏。屋不华而加壮，寝仅足以为安。居民鳞次，雍雍然以和；官廨翼如，济济而有辨。由陆而至者，必出其途；自水而运者，会流于下。坐肆列邸，贸通有无；荷畚执筐，各安职业。土沃而人稠，风淳而俗朴。真东南形胜之地，实疆埸冲要之区也。初经营于显德大火之首冬，遂落成于明年小春之下浣。苟完苟美，不至侈矣；曰庶曰富，又何加焉！

