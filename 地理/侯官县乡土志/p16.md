<!-- { "loadSidebar": true } -->
　　林　焕　字章仁。康熙壬子举人。甲寅之变，耿以伪职召焕，固辞以疾，有惎之者曰：“盍以医往，示礼遇，果疾，将焉用之？否则情穷，将自至。”耿然之，医来顾视，羸疾殆不延诊，脉奄奄一息，遂罢不召。盖焕至是绝粒已数日，欲以一死拒伪命。故医信以为惫。自分必死，而竟不死，终得保全名节，岂非天哉？事平，授永安教谕，累迁九江彭泽知县，未莅任卒。
　　林文煌　台湾水师千总。朱一贵之乱，文煌从副将许云战于春牛埔。所向披靡。自晨至午，矢尽炮穷，云被戕。文煌与其弟文甲皆死焉。
　　陈梦熊　字章如。世为武弁，年二十入营充伍，累功荐擢守备。大吏闻其善造船，因令督造哨船。时朱濆、蔡牵各匪，往来络绎，梦熊即以所乘舟，奉提督追剿蔡牵，大战于三盘洋，败其众，禽张简等斩之。嗣后累战皆捷，生禽朱濆、帮匪陈阿匾、方台等，叙功授台湾水师游击。时粤东艇匪啸聚南澳外洋，梦熊连战，败之，擒贼目叶两、林柱等，奉旨赏戴花翎，以参将用。会在韭山洋遇朱濆帮匪王长，士卒闻其能召阴兵从空飞下，惧甚。梦熊曰：“此大言欺人耳。”命并力攻之，获长，诛之。又获蔡牵党张易高于五堡洋，补福建铜山营参将。寻权金门镇总兵。梭巡外洋，获盗目无数。又获浙洋盗李卢、柑橘洋盗林阿廷等，擢澎湖水师副将，再迁浙江定海镇总兵。时浙洋多盗，梦熊督水师分缉，浙氛亦熄。道光元年擢广东水师提督，绘图改造兵船，比旧式较为轻捷。七年以原品休致，归逾岁卒，年六十九。
　　陈春波　字滋田。乾隆庚子进士。授湖北利川知县。嘉庆元年，来凤县匪结乱，春波奉檄协同禽捕。事竣归利川、利川处万山中，无城池，春波谕所辖八十三保士民，分段环筑土城，自捐子金，造城楼。又于四乡隘口叠石为垒，募乡壮防守。二年奉节县邪匪结县民陈大朋等。乘夜纵火，春波率绅士，领义兵擒逆首杨二璜，置之法。又剿贼于石庄坪，歼数百人。寻贼溃，窜入崖硐，爇火焚之，因尽歼焉。擢知府衔，八年调京山，未几解组归，年八十一。
　　谢金銮　字巨庭。乾隆戊申举人。嘉庆间大桃二等，授南靖教谕，调安溪。时安溪峣洋乡以赛神致械斗，士被罗织者众，匿不敢出。知府提之急，金銮谕诸生自投首，即令诸生为有司设计，擒奸猾。有司怯，语泄，奸猾皆遁去。知府归咎诸生，将请学使尽褫其衣衿。金銮遣急足先白于学使，力陈漳、泉积弊，且曰：“漳泉无狱不及于士，设按牒而罪之，不出二年，庠序空矣。”学使入其言，力主之，事乃已。寻调台湾嘉义教谕。值蔡牵倡乱，陷凤山。知县某问计于金銮，金銮为之画城守策。会总兵武隆阿援师至，贼乃退。秩满，补南平教谕。移彰化，复调安溪。遘疾归，卒年六十四。道光五年入祀乡贤祠。
　　石国任　字东莘。乾隆庚午举人。授安溪教谕，调诸罗。适黄教滋事，国任募乡勇守城，民赖以安。迁湖北兴山知县，尽心民事，善折狱。邻县有疑狱，辄令讯鞫。府治旱，知府求雨未应，檄往祷，甘霖立沛。以忧归，服阕，补陕西酉乡知县，迁知四川崇庆州。旧例，借民耔种，春发秋收，皆派富户，岁可得万余金。国任立除其弊。性仁慈，治啯噌不用严刑，而强暴自戢。民号“活菩萨”。按吾国之旧政界，法律既不完全裁判，又无专司。地方官兼理听讼，可以意为法律。其不肖者至以毛鸷鹰击为能。乳虎苍鹰，一望皆是。国任能留心民事，不尚严刑，此活菩萨之称所由来也。寻以疾归，卒年七十一。
　　林芳春　字崇兰。乾隆丙子举人。授海丰知县。有武生四人颇刁悍，举人韩某为之谋主，时号四虎一豹。芳春莅任，皆敛戢。县役杜姓，以娼妓诱故家子弟。芳春尽法惩治，尝创希贤书院，集生徒肄业，以时考课，砺以醇行之学，士习以振。后引疾归，卒年八十四。
　　叶声远　字皋南，闽县重宴鹿鸣矫然子也。籍侯庠，乾隆壬午举于乡，知江西彭泽县。善折狱，遇大辟，尝三宵不寐，曲求其生，终得不死。邻邑治盗多峻绳以法，声远曰：“是治流也，非清源也。”乃躬行都野，劝民力农桑，充衣食，游手者使量力营生。令有无相通，盗遂绝。复创书院以课士。士争濯磨，寻解组归。
　　冯鼎高　字彝仲。长乐籍。乾隆丙戌进士。知湖南辰溪县，嗣权临湘。先是，湖北民来争沙洲，讦讼至五六十载，不能决。鼎高履勘，究其源委，分划疆界，俾各遵守，远迩咸颂焉。三十六年，调知永定，摄湘阴，设法缉捕洞庭湖寇，遂告肃清。累迁河南郑州知州，寻移知陕州。值大兵征剿甘肃逆回，刍茭糗糒，耑行无滞。州有广济渠久废，鼎高疏导之，并葺治旧堤，利赖甚溥，擢知江南松江府，权按察使，移知苏州府，复权苏松粮道。在任修治城垣，改建沙湖石塘，百废俱举。性好崇奖文学，在永定则修龙州书院，在长沙则修岳麓书院，在郑州则修管城书院，在陕州则葺召南书院。故其所至，文风蒸蒸日上。中国旧世界，各州邑人才之盛衰，风俗之文野，皆视书院之兴废，其关系亦由⑺今日之学堂也。鼎高注意兴学，可谓握教育行政之体要矣，以疾卒于苏，年五十八。
　　林龙章　字彝雅。乾隆乙酉举人。知湖南龙山县。嘉庆元年，湖北来凤县白莲教扰乱。来凤距龙山十五里，龙章预设备御，未几贼来攻城，龙章计击却之。时县兵俱调赴征苗，存城仅七人。龙章募义勇六千人，申军法以统之，尽一日于城上架窝篷七千间，昼竖旗，夜明灯以为疑兵，命造梨根木炮，坏屋烧炭，以制火药。贼来攻城，先一人飏衣襟，以接枪子。我军惧有妖术少怯，龙章令旁持枪者从头面击之，毙数人，贼乃退。复率众直掩来凤城，贼众方对灯拜佛，乡勇痛加剿杀，不能支，遁归旗鼓寨，来凤城遂空。寻调兵四集，进破旗鼓寨。贼平，龙章以功题升永顺府同知。久之，以病归，卒。
　　曾奋春子元海附　曾奋春，字为雷。乾隆丙午举人。初权浙江临安县，值大旱，步行上天目山祷雨。自县署至山岭五十里，民无老幼悉来扶掖，下山未半，而大雨至，颂声如雷。听讼如神，奸慝慑服。调补孝丰，未上，卒。丧归日，临安民数百人为舁榇。越数十里，有涕泣不能去者。以弟晖春第三子元海嗣。元海，字叶苏。道光壬午进士。以编修提督广西学政，年犹未壮。校阅试卷，昕夕无间，去取必反覆数四而后定，曰：“吾不忍违秀才时初志也。”以丁祖母承重忧归，遽卒，年仅三十七。晖春父子详《闽县耆旧录》。
　　齐　鲲　字澄潇。嘉庆辛酉进士。选庶常，授编修。十三年充册封琉球正使。使舟例有弁兵护行，或携中土杂物往贸，又有因缘随行，往索逋者，鲲一切禁绝。国王沿旧例，设七宴，鲲受宴而却其金。故事：使者返棹，俟仲冬北风劲，始放行。鲲不欲留宿烦供张。察十月风信可行，遂偕副使费锡章先一月登舟。时有旨嘉奖。明年抵京，充日讲起居注官。记名御史，出为河南府。悉革属县供亿之弊。值旱饥，鲲捐俸以赈之。滑县邪教滋事，鲲护固原兵，抵军营，民无惊扰。时民间讹传某姓将以某日起事，鲲曰：“此妄耳，世岂有尅朝谋叛，而举国皆知者。”已而寂然。会调赴睢州河工。工竣，议叙道员，丁外艰归，卒于家。
　　李鸿瑞子彦彬、彦章附　李鸿瑞，字道升。原籍福清。嘉庆戊午举人。试江苏知县。值淮阳水灾，办赈得法。历知高淳、新阳二县，权川沙抚民同知，敏于听断，案无留牍。时有叔讼其侄，姐诉其弟者。鸿瑞以情谕之，无不感泣。新阳有邵廷铨者，持短长诱民为奸。按治之，数十家讼立解。昆山民闻之，越境求判，以非所治辞。民曰：“固知之，然非使君无所取直也。”苏松民争垦太湖中淤沙，瑞奉檄往治，民曰：“李使君来，可无斗也。”数言而田界定。卒之日，民绘图为位而哭，祀名宦祠。子二，彦彬以庶常改刑部。彦章未冠，登嘉庆辛未科进士，授主中书，迁侍读薇垣，归娶，出知广西思恩府，捐俸修阳明书院。分十斋、十六轩，以课士、官子弟及郡邑各学生。又辟西邕书院为合郡童生肄业分处六斋、二十四轩，所属山多水少，为辟塘坝，教以桔槹水车之制，岁获丰收。又编定保甲制度，法简而民不扰。大府颁于通省，著为式。调署庆远府，复权浔州，以丁内艰归。服阕，授江西吉安府，擢江苏常镇通海道，兼管杨由二关。扫除积弊，岁有盈余，升受山东盐运使，寻卒。奉旨入祀广西名宦祠。
　　林靖光孙葵　林靖光，字和人。嘉庆辛酉举人。大挑分发直隶知县，在保定府，谳狱多所平反，补井陉。革差局之病民者，累升涿州知州，调开州。有盗魁梁广成拒捕逸，以计禽之。置于法。前后捕大盗二十余。以卓异升易州直隶州。修昌陵太平峪守兵营房，以劳卒于官。靖光所至重力田，省徭役，水潦蝻蝗，不惮冒暑雨周视。在井陉，重建书院，在涿州创义学，在易州增学舍，于各邑亦亲课士，给餐钱，优奖赏。每乡试必行宾兴之礼，士类无不倾心焉。孙葵，字怡庵，以诸生从军朝鲜，工诗，有《高骊宫词》，其他诗草甚伙。
　　吴玉麟　字协书，号素村。乾隆丁酉举人。历任龙溪、惠安、尤溪、福鼎、仙游、同安、凤山诸学教谕。所至教养兼施，以兴利除弊为己任。任凤山，值岁旱，重凿莲花潭，溉田数千顷，民甚赖之。邑令吴某奸贪不法，君扬其罪状四十条上之。大吏恶其伉直，值长官莅任，君据《学政全书》，不郊迎，愈触忌。遂坐诬罔，谪居湖南之桃源。去之日，士民送者属于道。君工诗，尤邃于《易》，精天文诸学，既至贬所，执贽门下者日踵接。居楚十六年，放归。生平著述甚多，沦没湘中十之八九。藏于闽者尚十余种。光绪丙子，会城大水，所撰《五经注解》，《管窥汇编》、《研几秘录》等数百卷，漂没殆尽，今其传者，仅《素村小草》十二卷，《恒星歌》一卷，《千姓编》一卷，重修《湖南省志》若干卷而已。卒年七十，常德桃源府县志寓贤，皆有传。子四：际会、滋和、灿然、桂森。桂森另有传，入德行门。
