<!-- { "loadSidebar": true } -->
　　林廷玉　字粹夫。成化甲辰进士。授吏科给事中。弘治改元，虚已求谏，廷玉上筹边、翊治十事，一、明赏罚、二、禁暴掠、三、革宿弊、四、预处置、五、表忠良、六、慎师儒、七、肃礼仪、八、普惠泽、九、举遗才、十、究元恶。转左给事中。又陈保治十箴曰，务学、勤政、畏天、爱民、亲贤、远佞、容言、纳谏、公赏罚、抑奢侈、重名器、斥异端。十二年，会试，以论考官程敏政通贿事。谪海州判官。海州地贫瘠，多盐枭。廷玉策禽强徒数千，置肩负私贩者不问。寻升江西佥事。迁广东提学副使。入为右通政，以佥都御史巡抚保定，劾太仆丞张鉴贪黩。下鉴狱，而调廷玉掌南京察院事，御史董建中劾其拗执褊刻，遂乞归，家居二十余年，屡荐不起。以著述自娱。
　　陈　崇　字德崇。成化戊戌进士。知乐平，县俗，生女多不举，婚多违礼。崇严为禁革，著《厚伦》、《正俗》二文示之，俗稍变。擢御史，巡按应天。发奸摘伏如神，号称无枉。
　　阮时懋　字勉夫。成化丙午举人。尝知庆远府宜山县，锄强发奸，人称铁阮。转府通判庆远。苦洞夷出掠，郡人闻时懋至曰：“是铁宜山也，无患贼矣。”时懋为设方略守御，又筑四关土垣以资捍蔽。庆远以安。
　　王　介　字节父。弘治壬子举人。授婺源训导，转令咸宁。以丁产定赋额，出赎锾，易谷万石。正德四年，岁饥，赖以全活。俗多以幼子娶壮妇，介痛革之。移知江夏，升判广州。百姓歌之曰：“金玉满万，难得府判。”寻迁全州知州，以忤权贵，被构，改武定军民府同知。未几罢归。介刚正有为，尹二县，民号为铁尹。归田后，无儋石储。
　　李景元　初名孟，以字行。又字一之。正德甲戌进士。授刑部主事，迁员外郎。宸濠反，逮系数千人，真伪莫辨。尚书荐景元才，擢郎中，讯囚多所平反。武学生朱大周讦奏大臣不法，遂之，久而论定。欲治大周以朋党律，且及缙绅十余人。景元曰：“党事不可兴也。”止拟谪戌，余不问，识者韪之。景元可谓能识大体矣！朋党之狱兴，则攻讦之风炽，小人得乘间以操纵君子之矩长而罗织之，历代国事之坏，无不由此。后之三案交议，以至于亡，职是故也。景元在刑部八年，出知南宁府，以母忧归，遂不出。
　　张　经　字廷彝。正德丁丑进士。除嘉兴知县，升吏科给事中。历户科都给事中。嘉靖间，疏请罢遣厂卫官，极言此属假势作威，淫刑黩货。譬则虎、狼、蛇、虺，遇者无不被其毒噬。帝嘉纳之。旋进兵部左侍郎，总督两广军务，断籐峡贼侯公丁据弩滩作乱，经定计诱执之。因遣诸将分道抵贼巢夹击，贼奔林峒而东，指挥王良辅等邀之，斩首千三百余级。安南莫登庸篡位，廷臣佥言讨之便。经上章陈说利害。寻与毛伯温定计抚定之，进右都御史。再进兵部尚书，以忧归。服阕，起南京户部尚书，改兵部。明年五月，朝议以倭寇猖獗，设总督大臣，命经总督江南北、山东、湖广、浙、闽诸军。经征两广狼土兵听用。十一月，改经右都御史，兵部右侍郎，专办讨贼。倭二万余据柘林川沙洼，其党方踵至，经以江浙山东兵屡败，欲俟狼土兵至用之。明年正月，贼犯乍浦海宁。陷崇德，转掠杭西。南人苦倭久，口说籍籍，罪经玩寇。帝怒，切责克期剿贼。会侍郎赵文华来督师，屡趣经进兵，经曰：“寇狡且众，待永保兵至夹攻，庶万全。”文华再三言，不听，遂密疏经糜饷养寇。帝怒，即下诏逮经。方文华拜疏，永保兵已至，其日即有石塘湾之捷。五月朔，倭突嘉兴，经遣卢镗、俞大猷分督永保兵，由泖湖趋平望，阳克宽引舟师由中路击之，合战于五江，经斩贼首一千九百余级，焚溺死者无算。自军兴，称战功第一。捷闻，给事中李用敬等言，倭已气夺，不宜易⑶师。帝大怒曰：“经欺诞不忠，闻文华劾，始一战。”用敬等党奸，杖五十，斥为民。已而帝疑以问严嵩，嵩言：“江浙人云经养寇不战。文华与胡宗宪浙江巡抚，与文华比以倾经。合谋进剿，经冒以为功。”帝深入其言，经既至，遂与巡抚李天龙俱斩都市，天下冤之。按经以老成持重为权奸所倾，以至于死。自古权臣在内，大将未有能立功于外者。功不录，而身膏斧锧。吾恐埋血三年，而碧不可灭矣。隆庆初，经孙懋爵诣阙讼冤，乃复故官，予谥襄愍。
　　魏体明　字用晦。嘉靖乙丑进士。除知吴县，擢给事中。条上谨天戒，镇刑狱，与戎政防守所宜急者。又陈时政十二事，皆见嘉纳。旋出为江西副使，备兵九江。鄱阳、彭蠡间多盗，体明增戈船游徼，勒兵守要害，盗渠率就缚。转山东参政，进云南按察使。测莽打喇必叛，请勿受贡，以绝其奸，人服其先见。累迁四川左布政，凡所供采木、文锦、宫扇诸物，费以数万计，区画得宜，民不知疲云。
　　马　森　字孔养。嘉靖乙未进士。授户部主事，出知太平府，累擢江西巡抚。多惠政。时创三殿，疏请南粮改折，省民财数万金。江西旧行淮盐三十九万引，既而私贩盛行，仅行十六万引，数年国用大绌。森疏请于峡江县设关扼要堵截，尽复淮盐额。入为刑部右侍郎，迁南都户部尚书。隆庆初，改北部。时举边才，森言宜勿论南北资格，斟酌推用，务当其才，诏如所请。二年四月，帝命中官发户部银六万市黄金。森引旧制，力持不可，事乃寝。既又命购珠宝，森复力争，不听。三年，以母老乞养，驰驿归。万历八年卒，赠太子少保，谥恭敏。
　　林懋举　字直卿。嘉靖甲辰进士。授凤阳府推官，入为南京工科给事中。二十九年八月，俺答大举入寇，京师戒严。懋举条上五事：曰振京营以固根本，壮弱镇以卫门庭，曰推广圣意以备缓急，招降用间以收人心，传报声息以安人心。所言皆切中。寻再条上定卒伍、重任使、精简拔、详节省、重边臣五事。兵部尚书某欲从俺答请，以牛羊易米豆，懋举奏效，力持不可。三十一年，又疏请于南京浦子口设战船，习水战，以备不虞。会考察官吏，又陈四事，曰优异等、严汰黜、信禁令、杜倖门。所上章疏，帝咸嘉纳。迁苏州知府。值倭来犯，势张甚。懋举连战却之，擢广东副使。平抉溪大罗山诸峒湾。倭自漳、泉入，惠、潮骚然。懋举调集狼土兵，设奇计破之于黄冈镇。累升广西左布政，以疾归，旋卒。
　　陈　奎　字汝星。嘉靖癸丑进士。知丹阳县，创造城堞。倭寇至，民赖以全，擢部郎，出知真定府。分别白莲教首从，纵释数万人。旋升广东按察使。时山寇巢垒棋布，奎谕以大义，皆感泣谢罪。总督某将大戮潮民以树威，奎力争，被毁，遂归。家居三十八年，卒年七十八。
　　陈元珂　字仲声。嘉靖乙未进士。以户部郎谪判德庆州，迁南雄同知，视郡篆。禽妖贼陈永当、杨天庆等，累升宁绍兵备。建狼牙营余姚城，佐督府胡宗宪讨倭贼于海上。余党攻舟山，督府檄元珂监军，大破之。晋湖广参政，寻罢归。
　　龚用卿　字明治。嘉靖丙戌，廷对第一，授翰林修撰，兼侍读。直经筵，预修《明伦大典》、《大明会典》，丙申奉诏使朝鲜，力却远人馈赆。复命日，疏陈三事，擢南京国子监祭酒。增修学舍，申饬监规，寻以病告归。
　　林应训　字子启。隆庆辛未进士。知南昌县，擢南京御史。先是苏、松、常、镇四郡多水患。又河冲泗州，几陷陵寝。至是廷臣推可使治水者，命应训。应训躬亲胼胝，浚大川六，支流四十七，港滨九十一，积五载而功成。江南水患以息，水利以兴。按今之治水者，不道源而塞流，一役辄糜金钱数百万，未转瞬而巨浸仍滔天矣。究其作用，皆承鲧之衣钵，安得如应训者出，河决之患庶其可息，而百姓终免其鱼乎？
　　翁正春　字兆震。举万历壬辰进士第一。累迁少詹事，拜礼部左侍郎。三十九年秋万寿节，正春献八箴，日清君心，遵祖训，振国纪，信臣僚，宝贤才，谨财用，恤民命，重边防，帝不能用。琉球中山王遣使入贡，正春言中山已入于倭，今使臣多倭人，贡物多倭器，绝之便。否亦宜诏福建抚臣，量留土物，勿俾入朝，帝是之。四十年，进士邹之麟分校乡试，私举子童学贤，为御史马孟祯所发，正春议黜学贤，谪之麟，而不及主考官。给事中赵兴邦、方诗教劾正春徇私。遂乞侍养归。天启元年，起礼部尚书，协理詹事府事，抗疏论魏忠贤，有旨切责。明年，御史袁鲸复论正春呈身门户，为东林巨魁。再疏乞休，未几卒。崇祯初，谥文简。
　　曾熙丙　字用晦。万历丁酉举人。强干有智虑，尝知新会县。有群盗聚党，方谋行劫。熙丙洞知，遣役禽之，盗贼屏迹，擢南京御史。天启初，疏陈十事。其于肃纪纲，养廉耻，清铨政，定人品，储边材数条，尤垦挚。时奄人擅权，毒流远迩。熙丙守正不阿，奸人侧目，然莫能加害。前后所上疏，皆留中，叹曰：“时事不可为矣。”遂以母老告归，屡征不起。崇祯甲申，流贼陷京师。熙丙闻报，哭不食者累日，新会士民立祠祀之。
　　邵捷春　字肇复。万历己未进士。累官四川副使。时天下荒乱，盗贼四起。捷春抵成都，值秦贼入蜀。巡抚王维章等悉众北拒，城中留军无多，人情恇惧。捷春启门，纳避贼者。中尉章钻勾贼，抵城下。捷春禽击章钻，而募市人，起废将固守。贼去，新抚傅宗龙命总兵罗尚文击贼，以捷春监其军。会尚文大破贼过天星等，进捷春右参政。次年宗龙内转，以捷春继其位，时崇祯十二年五月也。张献忠、罗汝才叛入秦，犯兴山及蜀太平，遂窥大宁。捷春遣将破之，贼去蜀，还入秦、楚。十月朔，杨嗣昌誓师襄阳，檄蜀军受节制。以楚地广衍难制贼，欲驱之入蜀，蜀险阻，蹙之可全胜。嗣昌又虑蜀重兵扼险，贼将还毒楚，调蜀精锐万余为己用，蜀兵自是弱不支矣。捷春愤曰：“楚、蜀均王土，奈何以蜀委贼。”争之不能得，于是献忠等皆猝至。捷春计禽其渠三十六人，斩获无算。次年二月，献忠复为左良玉所破，乃走依汝才，遂与汝才合，扰蜀中无宁日。久之，群贼且尽萃于蜀，而捷春仅持弱卒二万守重庆，所倚秦良玉、张令二军又偾事。贼势益炽。嗣昌因疏劾捷春，旋有诏逮捷春，下狱论死。捷春仰药自尽。福王时复官，赠兵部左侍郎。
　　陈　璧　字道良。万历丁丑进士。授归德府推官，入为给事中。劾都御史李材，触执政忌，出知太平府。时水、旱、疾、疫交作，璧捐俸，赈钱米，给医药，活民数十万，死者予之槥。民穿土得黄白二金以献，璧悉以修城垣，新学宫，加意诸生、每月再课，捐金购书籍，治礼器，百度俱修。累迁山东按察使，转右布政，备兵淮杨，以忤珰乞归。未几卒。
