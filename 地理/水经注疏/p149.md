<!-- { "loadSidebar": true } -->
县北有隆虑山，守敬按：《汉志》隆虑，颜《注》引应劭曰，隆虑山在北。《元和志》，林虑山在林虑县北二十里。南接太行，北运恒岳。《寰宇记》，山有三峯，南一峯名仙人楼，南第二峯名玉女台，北第三峯名鲁般门。《彰德府志》，在林县西二十里。昔帛仲理之所游神也，守敬按：《御览》六百六十三引《道学传》曰，帛和，字仲理，辽东人也。到西城山事王君，王君授之诀曰，作地仙在林虑山。《神仙传》七仲理入林虑山为地仙。县因山以取名。汉高帝六年，封周灶为侯国。守敬按：《史表》，高帝六年封。《汉表》谥克。应劭曰：殇帝名曰隆，[六七]故改从林也。守敬按：《汉志》颜《注》引应说同。两汉县属河内郡，建安中属魏郡。[《魏志 武帝纪》，建安十年，以林虑益魏郡。]《寰宇记》，魏属朝歌郡，[郡寻省，县当还属河内。]晋属汲郡。《地形志》，永安元年置林虑郡。在郦氏后，则郦氏时仍属汲郡。县有黄水，赵，黄下增华字，云：《御览》、《玉海》引《隋图经》，并作黄华水。下两黄水亦增。戴增同。守敬按：《山海经》[《北山经》]：神囷之山，黄水出焉。本无华字，盖古只称黄水，后人因水出黄华谷，亦名为黄华水。故虽《隋图经》及《寰宇记》等书并作黄华水，不能以律此《注》。出于神囷之山，黄华谷北崖。山高十七里，赵改山作上，属上句，云：《隋图经》作上。水出木门带，带即山之第三级也，去地七里，悬水东南注壑，守敬按：《寰宇记》，隆虑山南第一峯，高五十丈，[以此《注》高十七里证之，十当作千。]下有黄花谷，北崖出瀑布，水下注成池。直泻岩下，状若鸡翘，故谓之鸡翘洪，朱《笺》曰：史游《急就章》曰，春草鸡翘
凫翁濯。颜师古《注》云，鸡翘，鸡尾之曲垂也。又《汉 舆服志》云，鸾旗者，编羽毛列系幢旁，世谓之鸡翘。守敬按：《隋志》，灵泉县有林虑谼。盖亦天台、赤城之流也。会贞按：《寰宇记》，天台山在台州西一百一十里。引《临海记》云，山有飞泉，悬流十仞，如布。赤城山在天台县北六里。引孔灵符《会稽记》云，山县溜千仞，谓之瀑布。《一统志》，天台山在天台县北。赤城山在县北六里。其水东流至谷口，潜入地下，东北一十里，复出，名柳渚，渚周四五里，是黄水重源再发也。东流，苇泉水注之，水出林虑山北泽中。会贞按：水在今林县西北三十里。东南流与双泉合，水出鲁般门东，会贞按：水在今林县西北二十里，一名灵岩水。鲁般门即隆虑山北第三峯，详上，又见《浊漳水注》作鲁班。下流，入苇泉水。苇泉水又东南流，注黄水，谓之陵阳水。又东，入于洹水也。会贞按：《地形志》：林虑有陵阳河，东流为洹。盖以黄水为洹水正源也。赵云《北堂书钞》[按见一百五十八。]引《水经注》曰，黄华谷内，西洪边，有一洞，深数丈，去地千余仞，俗谓之圣人窟，《寰宇记》引《水经注》云，黄华谷西北有洞穴，谓之圣水窟，今本无之。
又东北出山，过邺县南。[六八]
洹水出山，东径殷墟北。朱东讹作连，全、赵、戴改。守敬按：《寰宇记》引此作东。《竹书纪年》曰：盘庚即位，守敬按：盘庚十四年。自奄迁于北蒙曰殷。朱北蒙讹作此遂，全校改北蒙，
赵从之，云：按《竹书纪年》，盘庚自奄迁于北蒙，曰殷。《括地志》云，相州安阳县，本盘庚所都，即北蒙。殷墟南去朝歌城百四十六里，是也。戴改同。守敬按：《史记 项羽本纪 集解》引瓒曰，洹水在今安阳县北，去朝歌殷都一百五十里，然则殷虚非朝歌也。《汲冢古文》曰，盘庚迁于北蒙，曰殷虚，南去邺三十里。昔者项羽与章邯盟于此地矣。守敬按：《史记 项羽本纪》，羽与章邯盟洹水南，殷虚上。
洹水又东，枝津出焉。东北流，径邺城南，守敬按：邺县详《浊漳水》篇。谓之新河。又东，分为二水。北水北径东明观下，朱作北径东明观下，赵据下南水北下增水字，戴北上增一水二字。会贞按：作北水是，但径上北字不可少，今参订。东明观在邺东城上，详《浊漳水注》。昔慕容隽梦石虎啮其臂，寤而恶之，购求其尸，而莫之知。朱作知之，全、赵同，戴乙。后宫嬖妾言虎葬东明观下，于是掘焉，下度三泉，得其棺，剖棺出尸，尸僵不腐。隽 之曰：死胡安敢梦生天子也！使御史中尉阳约朱阳作杨，戴改，赵同。会贞按：《大典》本、黄本作阳。数其罪而鞭之。守敬按：《晋书 慕容隽载记》同。此盖虎始葬处也。又北径建春门，守敬按：建春门即邺城东门，见《浊漳水》篇。石梁不高大，治石工密。旧桥首夹建两石柱，螭矩趺勒甚佳。朱矩讹作短，《笺》曰：宋本作矩。戴、赵改。守敬按：《大典》本、明抄本作矩。乘舆南幸，以其作制华妙，致之于平城。东侧会贞按：《 水注》，平城宁光宫
之东次下，有两石柱，是石虎邺城东门石桥柱也。按柱刻赵建武中造，以其石作工妙，徙之于此。柱侧悉镂云矩，上作蟠螭，甚有形势，信为工巧。西屈，[六九]朱《笺》曰：屈，宋本作阙。全、赵、戴依改，会贞按：作屈是，谓新河水北流，至此西屈。北对射堂。渌水平潭，戴渌改绿。碧林侧浦，可游憩矣。[七〇]其水际其西，径魏武玄武故苑。全云：其水当加水作淇。《淇水经》云，屈从县东北与洹水合，是也。赵依改。戴又删际其二字。会贞按：其水即指新河，与淇水无涉。盖淇水自洹水南来，合洹水，在内黄，此水自洹水北流入漳，在邺县，如风马牛不相及，不得臆改，惟际其当作际城。玄武苑在邺城西，此谓际城而西径苑也。有讹文而无衍文，亦不当删。苑旧有玄武池，以肄舟楫。有鱼梁钓台，竹木灌丛，会贞按：《魏志 武帝纪》，建安十三年，作玄武池以肄舟师，《文选 左思〈魏都赋〉》，苑以玄武。张载《注》，[七一]玄武苑在邺城西，苑中有鱼梁钓台，竹园蒲陶诸果。《一统志》，玄武苑在临漳县西。今池林绝灭，略无遗迹矣。其水西流注于漳。南水东北径女亭城北，全、赵水下增又字。守敬按：不当增，城当在今安阳东北。又东北径高陵城南，守敬按：《临漳县志》，高陵城在县东南三里，俗呼讹为冈陵城。东绝垧沟，朱作东合垧沟，全、赵、戴同。会贞按：合当作绝。盖下云垧沟北绝新河，此新河南水，当东绝垧沟，二水互绝，作十字形也。若合垧沟，则是新河垧沟同流矣，故知非也。又东径鸬陂，赵增黄衣水注之五字[七二]云：鸬鹚陂下，《名胜志》引《注》文有此五字。守敬按：《注》无脱文，后不叙黄衣水之流，是其明征，赵增失之。
北与台陂水合。守敬按：《地形志》，临漳有鸬鹚陂，又有林台泽，即台陂，分为二陂，与此合。《元和志》，洹水县下，鸬鹚陂在县西南五里，周回八十里。蒲鱼之利，州境取资。又临漳县下，鸬鹚陂在县东南三十里。《寰宇记》同。但言鸬鹚陂，不及台陂，盖唐、宋时二陂已合为一矣。《方舆纪要》，鸬鹚陂在内黄县西南五十里，与安成及临漳县接界。或曰，旧陂纵横广远，今水流断续，故余址分见于临漳及县境也。陂东西三十里，南北……垧赵、戴并谓此下有脱文。戴又谓下云：注白沟，河沟上承洹水，亦讹脱不可考。会贞按：上句言东西三十里，此句当言南北若干里，以与上对，但缺脱不可考矣。下句当作东流注白沟，此水注白沟，即《淇水》篇所称白沟左与新河合，洹水枝流也。注白沟。
垧沟上承洹水，朱作河沟，全、赵、戴同。会贞按：河当作垧，即上文之垧沟。其上承洹水，即下文所谓洹水左侧垧沟出焉者也。戴氏不悟此河沟及下文则沟，皆垧沟之误，而谓讹脱不可考，疏矣。北绝新河，北径高陵城东，又北径斥丘县故城西。守敬按：两汉、魏、晋县并属魏郡。《地形志》，天平初，并入临漳。则郦氏时仍有斥丘，属魏郡。《一统志》，在成安县东南。县南角有斥丘，朱《笺》曰：旧本作赤丘。守敬按：《史记 晋世家》，虏秦将赤。《索隐》，赤即斥，谓斥候之人。然则斥、赤古字通。赵南上增西字，云，《地理志》，魏郡斥丘，应劭曰，斥丘在西南，落西字。全增同。会贞按：《后汉书 袁绍传 注》引《十三州志》，土地斥卤，故曰斥丘。盖因丘以氏县。故干侯矣，《春秋经》书昭
公二十八年，公如晋次于干侯也。守敬按：杜《注》，干侯在魏郡斥丘县，晋境内邑。汉高帝六年，封唐厉为侯国，朱厉作广，《笺》曰：孙云，按《史记》斥丘侯唐厉。全、赵、戴改。王莽之利丘矣。又屈径其城北，[七三]东北流注于白沟。
洹水自邺，东径安阳县故城北。守敬按：晋置县，属魏郡。《地形志》，天平初，并入邺。则郦氏时仍有安阳，属魏郡。《彰德府志》，在今府西南。徐广《晋纪》曰：石遵自李城北入，斩张豺于安阳，是也。朱李作孚，豺作豹。赵云：孚当作李，豹当作豺。《方舆纪要》云，晋永和五年，石虎没，其下张豺擅命。虎子遵，时出镇关右，至李城，举兵趋邺。《晋书 载记》作李城，误也。李城详《济水注》。《魏土地记》曰：邺城南四十里，有安阳城，守敬按：自晋置安阳，至北魏天平以前，不闻有移徙。而上文称安阳故城，疑有误。及观《魏土地记》云，邺城南有安阳城，则魏之安阳有移徙审矣。大凡郦氏所称故城而无可考者，皆当以此例之。段茂堂谓郦氏但是旧县，即称故城，未审。城北有洹水东流者也。
洹水又东，至长乐县，左则垧沟出焉。朱讹作左侧则沟出焉，全、赵改则为白，戴改侧则为则枝。会贞按：当作左则垧沟出焉上叙新河已详叙垧沟，此叙洹水，提明一句，以与之应。戴改作枝沟，非。全、赵改作白沟，尤误。洹水本注白沟，安得谓白沟自洹水出耶？今订。
洹水又东，径长乐县故城南。按《晋书 地理志》曰，魏郡有长乐县也。守敬按：郦氏每引《晋书地道记》，此当亦《地道记》之文，则理志二字误。今《晋志》，长乐亦属魏郡。据《司马孚传》，魏末，由长社侯进封此县，则魏末已置县。《元和志》、《寰宇记》并云晋置，微误。《地形志》，魏尹无长乐，惟东郡有长乐，云，武泰初，分凉城置。则郦氏时，魏郡之长乐已废，故称故城，而引《地道记》以明之。至武泰初，别置于凉城。《元和志》、《寰宇记》仍指为晋置，谓高齐省入临漳，不知高齐所省，是东郡分凉城之长乐，非魏郡晋置之长乐也。《一统志》，在安阳县东四十里。
又东过内黄县北，东入于白沟。
