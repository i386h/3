<!-- { "loadSidebar": true } -->
共县本共和之故国，详见《清水注》。是有共名，不因恶降而更称。朱脱因字，全、赵、戴增。禹着《山经》，守敬按：《史记志疑》云，刘向《上山海经奏》、《吴越春秋 无余外传》、《论衡 别通》、《路史 后纪》，并谓《山海经》益作。《隋志》及《颜氏家训 书证》云，禹、益所记。《水经注 叙》及《浊漳水注》，并云禹着。《史通 杂述》篇言，夏禹敷土，实着《山经》，宋尤袤以为恢诞不典，定为先秦之书。朱子以为缘解《楚辞 天问》而作。[见《通考》。]吾邱衍《闲居录》谓，凡政字皆避去，知秦时方士所著。杨慎《升庵集》以为出于太史终古、孔甲之流。疑莫能定，文多冗复，似非一时一手所为。淇出沮洳，《北次三经》详《淇水注》。《淇澳》《卫诗》，详《淇水注》。列目又远，当非，改降革为今号。但是水导源共北山，玄欲因成降义，朱义作议，全、赵、戴改，全又乙成降作降成，戴又删因字。故以淇水为降水耳。即如玄引《地说》，黎阳、巨鹿，非千里之径，岂直信都于大陆者也。朱无岂字。戴云：语有舛误。会贞按：上句径当作遥，此句直上脱岂字。盖谓黎阳于大陆，亦不及千里，不但信都于大陆不及千里也。守敬按：径字亦通，但无岂字，则皆意不明，今增。惟屯氏北出馆陶，事近之矣。按《地理志》云：绛水发源屯留，下乱漳津，守敬按：即指屯留桑钦说也。是乃与漳俱得通称，故水流闲关，所在着目，信都复见绛名，而东入于海。寻其川脉，无他殊渎，而衡漳旧道，与屯氏相乱，朱无氏字，全、赵同，戴增。守敬按：据郦氏所
叙衡漳，未尝与屯氏相乱，或周定王以前有相乱之事，此郦氏不得已而意揣之辞。乃《书》有过降之文，朱脱文字，全、赵、戴增。与《地说》千里之志，朱地说二字在与字上，全、赵同，戴乙。即之途致，与《书》相邻，河之过降，当应此矣。下至大陆，不异经说。自宁宁之大陆详《清水注》。迄于巨鹿，出于东北，皆为大陆，语之缠络，厥势眇矣。守敬按：郦氏忽出宁之大陆，以应千里之志，然又何必引康成屯氏之说？既云衡漳与屯氏相乱，盖第就屯氏之出馆陶言之，即《河水注》之沙邱堰也。若馆陶以下，则屯氏东西，何能复回而过大陆？牵就迂回，理势皆非。九河既播，九河详见《河水注》。八枝代绝。朱枝讹作牧。赵改枝，引《汉书 叙传》云：北亡八支。守敬按：《河水注》引班固作枝。遗迹故称，往往时存。故鬲、般列于东北，守敬按：大河故渎，径鬲县故城西。《地理志》曰，鬲津，屯氏别河南渎，东入般县为般河，并见《河水注》。徒骇渎联漳、绛，守敬按：《汉志》成平[县详后。]下，虖池河，民曰徒骇河。此《经》谓浊漳东北至昌亭，与滹沱河会。《注》谓绛乱漳津与漳得通称，是徒骇渎联漳、绛也。同逆之状粗分，陂漳之会犹在，按经考渎，自安故目矣。《禹贡锥指》曰：《冀州疏》曰，《春秋》，魏献子田于大陆，焚焉，还卒于宁。杜氏嫌巨鹿绝远以为汲郡修武县吴泽也。宁即修武。然此二泽相去甚远，所以得为大陆者，以《尔雅》广平曰陆。但广而平者，则名大陆，故异所而同名焉。此说允当。修武今获嘉县，西北有吴泽陂，
其旁近地即大陆也。《水经 浊漳注》曰，郑玄注《尚书》引《地说》云，大河东北流，过绛水，千里至大陆，为地腹。今淇水东至黎阳入河，近所谓降水。盖以淇口应北过绛水之文也。道元疑之曰，黎阳、巨鹿，非千里之径，是矣。而其下又云，自宁迄于巨鹿，出于东北，皆为大陆。则以南北两大陆联为一地，以应千里之数，何其无定见也？信如郦言，则淇口在黎阳西南，距修武二百余里，河之所经，当先大陆而后降水矣。郑说亦岂可通乎？又曰，《正义》曰，《地理志》降水在信都县，《汉书》以襄国为信都，在大陆之内或降水发源在此，下尾至今之信都，故得先过降水，乃至大陆。郑以降读为下江反，声转为共。河内、共县，淇水出焉，东至魏郡黎阳县入河，此近降水。周时国于此地者，恶言降，故谓之共。此郑胸臆，不可从也。按襄国今为邢台县，县界绝无降源。孔说非是。引郦《注》浊漳，郑玄《尚书 注》，言降水字不当作绛，是也，而读降为郕降于齐师之降，以淇水为降水，共城为降城，则缪。守敬谓《锥指》驳郑、郦、《书 正义》之说，皆是也。而以河之过降，从《通典》在肥乡县界之说则非。[三九]按：《禹贡》，冀州至于衡漳，导水北过降水，名异实同。衡漳在斥漳北，过降水亦即在斥漳北。漳河故大河，与《禹贡》先过绛水，后至大陆，毫无参错。郦氏只言横漳在斥漳，而不言过降在斥漳者，特以康成引千里至大陆之说，疑其不符，而又不敢直斥之。虽不信以共为绛之说，而亦以屯氏为近，竟以南北两大陆联之为一。虽于千里之说不乖，如其说则是北过大陆，至于降水，又至于大陆矣，尤非也。胡东樵驳之是也。至《通典》谓漳水横流而入河，在广平府肥乡县界，此杜君卿不信《水经注》之说，故移横漳于斥漳之前以立异。《禹贡锥指》从之。虽相去不远，而曹操开白沟，实于斥漳引漳水入清、洹，并不至肥乡界。而《通
典》于信都下，则云禹导河过降水即此。此则大谬。是过降水在信都，将以何地处大陆？后来程大昌亦沿其误。近时成孺《禹贡班义述》，博引诸家，仍沿胡氏之说，以班《志》为误，其不足以述班义，审矣。至若康成谓信都与巨鹿相去不容千里，不思巨鹿与信都，即有千里，亦不足以说《禹贡》盖以先至大陆而后过降水之嫌。而康成屡引《地说》，知必是《尚书》古、今文家旧说，当时奉为科律，不同乡壁虚造，故宛转迁就以释之，然终无以厌学者之心。余以为自斥漳至巨鹿，左右数百里，皆无大山，于地腹之义亦合。然则《地说》是就横竖四周为言，已及千里，下至大陆，不异经说。此虽意揣，然于地势名称，似亦吻合。
漳水又历经县故城西。守敬按：前汉分堂阳置经县，寻省。后汉复置，属安平国。魏、晋因之。后魏太平真君二年废，旋别置经县，属广宗郡。至永安二年，复于经城置西经县，属巨鹿郡，则郦氏后事。城在今广宗县东二十里。水有故津，谓之薄落津。会贞按：《史记 赵世家》，武灵王曰，吾国东有河，薄落之水。《集解》，徐广曰，安平，经县西，有漳水，津名薄落津。与《续汉志》同，盖漳水即薄落水，薄落津则在经县西。司马彪、徐广、郦善长无异辞。而《寰宇记》云，落漠水在平乡县西南十八里，古薄落津也，语讹故为落漠。宋平乡县即汉巨鹿县故城。此《注》上言衡水北径巨鹿县故城东，则薄落水不得在平乡西南。而《元和志》云，浊漳水在平乡县西南十里，《寰宇记》略同。盖唐宋漳水徙而西，非古漳水所行之道也。此下赵引《方舆纪要》言薄落水即大陆泽，又牵涉杨纡泽、广阿泽，泛滥无归，与今存《水经注》无可依附，删之。昔袁本初还自易京，上已届此，
率其宾从，褉饮于斯津矣。会贞按：见《后汉书 袁绍传》。宾从作宾徒，《魏志》作从。衡漳又径沙邱台东，纣所成也，在巨鹿故城东北七十里。会贞按：《史记 殷本纪》，纣益广沙邱苑台。《汉志》巨鹿，纣所作沙邱台在东北七十里。《括地志》、《元和志》、《寰宇记》则云，沙邱台在平乡县东北二十里。唐、宋平乡县即汉巨鹿城，诸书所称，当是后人改筑。今平乡县东北有大平台村，其东又有小平台村，即故沙邱台遗址也。赵武灵王与秦始皇并死于此矣。会贞按：《史记 赵世家》，武灵王游沙邱异宫，三月余而饿死。《始皇本纪》三十七年，崩于沙邱平台。
又径铜马祠东，守敬按：《地形志》，南赵郡广阿有铜马祠。《寰宇记》，铜马祠在巨鹿县北七里。今祠在县北铜马镇。汉光武庙也。更始二年秋，朱作三年，全、赵、戴同。守敬按：《光武纪》在更始二年，今订。光武追铜马于馆陶，大破之，遂降之。贼不自安，世祖令其归营，乃轻骑行其垒。贼乃相谓曰：萧王推赤心置人腹中，安得不投死乎？遂将降人分配诸将，众数十万人，故关西号世祖曰铜马帝也，守敬按：《后汉书 光武纪》文。祠取名焉。庙侧有碑，述河内修武县张导，字景明，以建安三年为巨鹿太守。朱讹作建和三年。赵云：按建和汉和帝年号，张景明为袁绍说冀州牧韩馥让位，事在献帝初平二年，相距四十余年，不应如是之久。建和字误，当作建安。《魏书 臧洪传》云，洪答陈琳书曰，昔张景明
亲登坛喢血，奉辞奔走，卒使韩牧让节，主人得地，然后但以拜章朝主赐爵获传之故，旋时之间，不蒙观过之贷，而受夷灭之祸。则景明作郡，宜在建安初年，而亦为绍所杀。漳津泛滥，土不稼穑，导披按地图，与丞彭参、掾马道嵩等，原其逆顺，揆其表里，修防排通，以正水路，朱脱以字，《笺》曰：宋本作以正水路。全、赵、戴增。功绩有成，民用嘉赖。题云《漳河神坛碑》。而俗老耆儒，犹揭斯庙为铜马刘神寺。朱揭作谒，《笺》曰：谒当作谓。赵改揭，云：按《隶释》此文作揭。全、戴改同。是碑顷因震裂，余半不可复识矣。又径南宫县故城西。守敬按：前汉县属信都，后汉、魏属安平，《晋志》脱此县。据《地形志》，晋初属安平，后属长乐，后魏仍属长乐。在今南宫县西北三里。汉高后元年，以封张越人子买为侯国，朱高后讹作惠帝，戴同。全、赵从沈炳巽，谓是高后六年。守敬按：《史表》以父越人为高祖骑将从军，以大中大夫侯，高后元年四月封。《汉表》同，今订。王莽之序中也，《汉志》作序下。全云：此下有脱文，当补列葭水出焉五字，列葭水即长芦淫水也。守敬按：《汉志》，列葭水出南和东入 。是全氏所补，不为无因。但南和在漳水之西，南宫在漳水之东，不得补于南宫之下。列葭当 水及洺、湡诸水同在阙卷中，盖引葭水入 ， 入湡，湡入 ， 合漳，全氏补列葭水出焉，当系于又有长芦淫水之名下，与湡澧通为衡津，自长芦淫水合衡漳，至堂阳又东出为长芦列葭水也。赵氏引书无条理，徒伤繁冗，今删。其水与
