<!-- { "loadSidebar": true } -->
出山羊，朱《笺》曰：克家云，山当作白。赵改白。守敬按：山疑是衍文，《御览》可证，见下。汉武元封二年，白羊出此涧，朱此讹作北，戴、赵改。又此及上下四涧字，朱作渊，戴、赵同。守敬按：《御览》六十九，涧字下引《水经注》，吴房县山溪有白羊涧，涧水旧出羊。[二五]又《初学记》八羊涧条，引《十三州记》，武帝时，豫州有白羊出溪涧。即元封时事，盖郦所本。则各渊字原皆作涧，今本之误无疑，今订。唐讳渊作泉，无作涧者。畜牧者祷祀之。俗禁拍手，尝有羊出水，野母惊扑，朱扑作仆。赵改云：《楚辞 天问 注》，手拍曰扑。[二六]上云，俗禁拍手是也。戴改拍。自此绝焉。涧水下合灈水。守敬按：涧在今遂平县西北。
灈水东径灈阳县故城西，守敬按：两《汉》、《晋志》作灈，《宋》、《齐》、《后魏志》作瞿。汉县属汝南郡，后汉、魏、晋、宋、齐、后魏因。《地形志》，瞿阳有瞿阳城。在今遂平县东南。东流入瀙水，会贞按：郦氏谓入瀙者，盖见许慎、应劭说而从之。《一统志》明万历末，塞石洋旧河口，于遂平县东七里，开渠，曲折导南流入沙河，则水道有变迁矣。今石洋河东南流，于遂平县东入沙河。乱流径其县南。会贞按：《后汉书 吴汉传 注》，县在灈水之阳，因以为名。世祖建武二十八年，封 汉孙旦为侯国。朱二十八年讹作元年，旦讹作且。沈氏曰：吴汉三孙，皆以建武二十八年封，吴旦、吴盱，吴国也。而《水经注》皆以为元年，误矣。会贞按：《后汉书 吴汉传》，国为汉子。盱封筑阳，见《沔水注》，国封新蔡，
见《汝水注》。其水又东入于汝水。会贞按：此释《经》入汝之说，上言与瀙水乱流，正互受通称也。
　瀙水
瀙水出潕阴县东上界山。守敬按：《汉志》，瀙水出舞阴，与此合。而《表》瀙阳侯下作舞阳，误。今本《说文》亦误作舞阳，说见王念孙《读书杂志》。[二七]县详《潕水》篇。
《山海经》谓之视水也。郭景纯《注》：或曰，视宜为瀙，出葴山，守敬按：《中次十一经》，葴山，视水出焉。景纯盖以《汉志》、《说文》等书正之。许慎云：出中阳山，守敬按：《汉志》作中阴山。段玉裁曰，《志》云中阴，许云中阳，乖异。虽郦《注》引作阳，然中阴二字，正葴之反语，与《中山经》云出葴山者合，疑作阴，是也。皆山之殊目也。守敬按：《寰宇记》，中阳山亦名上介山。则上界亦山之殊目，而后世并沿中阳之称。《金史 地理志》，比阳有中阳山。山在今泌阳县东北，灈水出此，俗名沙河。而东与此水合，全云：此当作泌，以先司空本校改。《寰宇记》唐州泌阳县，汉舞阴县地，泌水在邑界，是也。赵、戴改泌。会贞按：乐史所云泌水，即指今唐县北之泌河，与兹水无涉，不得据改。戴、赵从之，疏矣。此字与苑字形近，《注》当本《山海经》作帝苑水，今本讹苑为此，又脱帝字耳。水出潕阴县旱山，东北流注瀙。会贞按：《山海经》[《中山》]毕山，帝苑之水出焉，东北流注于视。毕、旱形近错出，未详孰是？今泌阳县东北，沙河南，一水东流至遂平县西南入沙河，盖即斯水也。
瀙水又东北，杀水出西南大熟之山，东北流入于瀙。守敬按：《山海经》[《中山经》]，大孰之山，杀水出焉，东北流注于视水。考比水出比阳东北大胡山，山在瀙水之西南。胡、熟音近，疑即一山。水当在今遂平县西南。瀙水又东，沦水注之，水出宣山，东北流注瀙水。朱东南讹南东，戴、赵改。守敬按：《山海经》[《中山经》]，宣山，沦水出焉，东南流注于视水。当在今遂平县西。
瀙水又东得奥水口，水西出奥山，东入于瀙水也。守敬按：本《山海经》，见《灈水经》文下。《一统志》，虎头山在泌阳县东北九十里，《水经注》谓之奥山，奥水所出，在今遂平县西。
东过 房县南，又东过灈阳县南。守敬按：县并详《灈水》篇。
应劭曰：灈水出 房县，东入瀙，守敬按：见《灈水经》文下。县之西北，即两川之交会也。守敬按：《灈水注》谓入瀙在故城之西。
又东过上蔡县南，守敬按：县详《汝水》篇。东入汝。会贞按：《山海经》、《汉志》并作入汝，《说文》则谓入颍，郝懿行云，盖合汝而入颍也。颍水径汝阴县、汝水枝津注之，见《水经注》。不知汝水枝津自别汝分出，在郾县东，远在瀙水入汝之上，而此下无汝、颍通流之道，则《说文》入颍为入汝之误无疑。今沙河自泌阳县东北流，径遂平县，又东南至汝阳县西北，入南汝。
　潕水
潕水出潕阴县西北扶予山，守敬按：《说文》，潕水出南阳舞阴。潕、舞同。《汉志》颍川郡舞阳下，应劭曰，舞水出南，下盖脱阳字，则亦谓出南阳舞阴也。此《经》云出潕阴与许、应合。东过其县南。
《山海经》曰：朝歌之山，潕水出焉，东南流注于荥。朱无南字、注字，《笺》曰：孙按《山海经》东南流注于荥。戴、赵增。会贞按：《中次十一经》文。《经》书扶予者，其山之异名乎？会贞按：扶予山在今泌阳县西北。今舞水出县西北，平地涌出，若飞舞然。荥水上承赭水，戴改赭作堵。会贞按：赭水详《淯水》篇，此水承赭水处，在今裕州西南。东流，左与西辽水合，又东，东辽水注之，俱导北山，而南流注于荥。会贞按：二辽水当在今裕州东南。荥水又东北，于潕阴县北左会潕水，其道稍西，朱其作之，赵同，戴改。不出其县南。会贞按：此先就潕阴方位，驳《经》过县南之误。汉以为县，朱此句作汉以为阳山县。在封岑彭为侯国下。戴、赵同。会贞按：阳山二字衍文，且当在其故城句上方顺。今订。汉县属南阳郡，后汉、魏因，晋属南阳国，宋、齐、后魏属南阳郡，孝昌中为舞阴郡治，在今泌阳县西北六十里。其故城在山之阳，汉光武建武中，
封岑彭为侯国。会贞按：《后汉书 岑彭传》，建武三年封。魏武与张绣战于宛，马名绝景，为流矢所中，分伤右臂，引还潕阴，即是地也。会贞按：《魏志 武帝纪》，建安二年，公到宛，张绣降，复反，公与战，军败，为流矢所中，乃引兵还舞阴。《注》引《魏书》曰，公所乘马名绝景，为流矢所中，伤颊及足，并中公右臂。城之东有马仁陂。郭仲产曰：陂在比阳县西北五十里，朱比讹作泚，赵同，戴改。又朱县下有脱文，赵同，戴增西字。会贞按：比阳县《比水》篇，泌阳县治。《方舆纪要》谓马仁陂在泌阳县西北七十里，则此当脱西北二字。今订。盖地百顷，其所周溉田万顷，随年变种，境无俭岁。陂水三周其隍，故渎自隍西南而会于比，潕水不得复径其南也。会贞按：马仁陂入比，郦氏已 于《比水》篇，兹复详言之者，以陂至大，其水三周潕阴之隍，自隍西南会比，则潕阴之南，但有陂水，潕水不得复径其南也。此再就水道驳《经》过县南之误。且邑号潕阴，故无出南之理，出南则为阳也。非直不究，又不思矣。会贞按：《谷梁 僖二十八年 传》，水北为阳。县号潕阴则水在北，不在南，明矣。此更就县名驳《经》过县南之误。
潕水又东北，河水注之。朱《笺》曰：按《汉志》南阳郡雉县《注》云，衡山，澧水所出，东至 [当作郾。]入汝。此河水误，当作澧水，戴、赵改澧。守敬按：《汉志》雉县所云出衡山东至郾入汝者，郦氏已详 于《汝水》篇中，惟澧作醴耳。此入潕之水，原作河，未知是何字之误？朱《笺》误引《汉志》，戴、赵从
之，竟改为澧，何其不察入汝、入潕之异文耶？又按此或是醴水枝津。水出雉衡山，守敬按：山详《汝水》篇。东南径建城东，朱此东字在上句山字上，赵同，戴移。守敬按：《地形志》有建城郡，太和十八年置，景明末，罢郡置戍，永熙二年复。在今叶县西南。建当为卷，字读误耳。《郡国志》云：叶县有卷城。守敬按：《左传 昭二十五年》，楚子使季然郭卷。杜《注》，叶县南有卷城。叶县见《汝水注》醴水下。其水又东流入于潕。守敬按：水在今叶县西南。
潕水东北径于东山西，西流入潕。全改上入于潕及潕水二潕字作叶陂，云：重文，二潕字当作叶陂，不然，潕水何以流入潕乎？以《汝水注》 澧水文参校正之。赵改同。戴云：西流句上有脱文。守敬按：全氏之说，盖沿朱《笺》河水当作澧水之误，而曲为迁就。不知二潕字，一是上水入潕，一是潕水正流，分明不误，不得妄改。不谓赵亦为所惑。戴谓西流上有脱文，是也。寻绎文义，当是言有水出于东山，山在今叶县东南六十里。潕水之左，即黄城山也。守敬按：山即方城山，详下。有溪水出黄城山，朱无有溪二字，全校增，戴、赵增同。东北径方城。《地理志》曰：叶县有方城。朱作《郡国志》，戴、赵同。守敬按：下文全引《郡国志》，此为讹误无疑。据《汉志》，叶有长城，号曰方城。《注》盖先引《地理志》，今订。郭仲产曰：苦菜、于东之间，朱菜讹作莱，下同。赵云：《方舆纪要》，黄城山在叶县北十里，一名苦莱山，一名长城山。会贞
