<!-- { "loadSidebar": true } -->
会贞按：董谓宁夏非朔方郡地，是也。但宏静镇即汉城[详下。]不得又以此城当之。《寰宇记》亦不足据，盖杂采后世地志而误为郦《注》也。董增宏静镇三字，反删典农城三字，尤非，详下。世谓之胡城。会贞按：《元和志》灵武县下，后魏破赫连昌，收胡户徙之，因号胡地城。据称东南至灵州八十八里，则在今灵州西北。又北径上河城东，董佑诚曰：在今宁夏县南。世谓之汉城。会贞按：《寰宇记》引隋《图经集》云，汉城居河外三里，乃旧薄骨律镇仓城，后魏立弘静镇，徙关东汉人以充屯田。《元和志》亦云，后魏立弘静镇，俗谓之汉城。薛瓒曰：上河在西河富平县，即此也。冯参为上河典农都尉所治也。赵云：《巵林》曰，《汉书》，冯参为上河农都尉。《百官表》曰，农都尉，武帝置。《后汉 百官志》武帝时，边郡置农都尉，主屯田殖谷。建武六年，边郡往往置都尉。《注》引《汉官仪》曰，农都尉不治民。《御览》引《魏略》曰，曹公置典农中郎将，秩二千石，典农都尉，秩六百石，典农校尉，秩比二千石。然则汉官无典字，至当涂始更耳。《水经》[周氏以为《经》，误。]及《注》作典农，皆非。《梁统传》，光武拜梁腾酒泉典农都尉，蔚宗亦误。一清按：《续志 注》，农都尉以下无《汉官仪》一条，而《御览》所引《魏略》之文，则见于大司农之下，[一]作《魏志》也。然愚窃有疑者，裴世期注《三国志》引《先贤行状》云，陶谦表陈登为典农校尉，则在曹氏之先，已有典农之称矣。此与《巵林》所引范《书》可参证也。守敬按：《冯参传 注》，师古曰，上河在西河富平，于此为农都尉。齐召南云，《地理志》，西河郡有富昌县，无富平县，且富昌县下亦不云农都尉治。又颜注《叙传》曰，上河，地名，农都尉者，典农事。二
《注》自相矛盾。按《地理志》富平有二，一属平原郡，故名厌次，宣帝时更名也。一属北地郡，亦不云农都尉治也。惟张掖郡番和县，有农都尉治明文。余考《通典》，河经灵武郡西南，便北流千余里，汉人谓之西河。瓒因上河是河名，因以西河、富平实之，非谓西河郡也。师古注《参传》，即用瓒说，其注《叙传》，又云上河，地名，偶有不照耳。《参传》、《叙传》并称上河农都尉，则富平有农都尉治，毫无疑义。《汉志》不载，自是脱漏。或谓北地都尉，或偶更名，《志》不详载。不知《志》明云北部都尉治神泉障，浑怀都尉治塞外浑怀障，不治此也。
河水又北，径典农城东，朱此九字讹作《经》，戴改《注》。全、赵同。董佑诚曰：城当在今宁夏县东。[二]俗名之为吕城，皆参所屯，以事农甿。朱脱甿字，《笺》曰：宋本农下有一毗字。赵云：按毗字绝无意义，当是甿字。守敬按：《方舆纪要》合上三城以为参所分屯，是也。盖典农城有三，河水初径典农城，谓之胡城，又北径上河城，谓之汉城，即参所治典农城也。又北径典农城，谓之吕城，故云皆参所分屯，可见董氏删河水初径典农城之非。
河水又东北，径廉县故城东，朱此十一字讹作《经》，戴改《注》。全、赵同。董佑诚曰：二《汉志》，县皆属北地郡，汉末废。《注》于高平川水下引阚骃曰，在富平北，当在今宁夏县北境。王莽之西河亭。《地理志》曰：卑移山在西北。钱坫曰：疑即今贺兰山也，在宁夏府城西北五十里。
河水又北，与枝津合。朱上七字讹作《经》，北讹在与下，《笺》曰：宋本津下有合字。戴改《注》，
全、赵同。作北与枝津合。水受大河，东北径富平城，所在分裂，以溉田圃。北流入河，今无水。董佑诚曰：今灵州汉伯渠，自青铜峡之麓，酾河东出，相传为汉时所凿，当即枝津，亦即《汉志》之河沟也。下流数改，在郦氏时已无水，则今渠亦非尽旧迹矣。会贞按：《史记 河渠书》，汉时用事者，争言水利，西河引河以溉田，当指此，非谓西河郡地也。观西河、河西连举，河西非郡名，可证。《元和志》，汉渠在灵武县南五十里，从汉渠北流四十余里，始为千金大陂，其左右又有胡渠、御史、百家等八渠，溉田五百余顷。与《注》言所在分裂合，盖至唐即复通流矣。《尔雅》《释水》曰：灉，反入，言河决复入者也。河之有灉，若汉之有潜也。守敬按：三句，郭《注》，原书作犹江之有池。观此条，知郦氏凡河决复入者，皆谓之灉。则无疑于《瓠子河》篇复引《尔雅》矣。
河水又东北径浑怀障西。朱此十字讹作《经》，障作鄣，戴改《注》。全、赵同。又改障，后并同。董佑诚曰：《注》云，南去北地三百里；《元和志》，废灵武城在怀远县东北，隔河一百里，其城本蒙恬所筑，古谓之浑怀障。案怀远即今宁夏。浑怀障当在河东鄂尔多斯右翼中旗界中。《地里志》朱志下衍曰字，赵同，戴删。浑怀都尉治塞外者也。守敬按：《汉志》北地郡富平县，浑怀都尉治塞外浑怀障。太和初，三齐平，徙历下民居此，守敬按：《魏书 献文帝纪》，皇兴三年，东阳溃，虏沈文秀，
徙青州民于京师。沈钦韩据以驳此《注》，谓非文帝之太和。吾意太和初，必亦有徙民之事，而史略之。郦氏溯厥由来，故有三齐平之说，特置于太和初之下，致成语病耳。遂有历城之名矣。朱城作地，全、赵、戴改。守敬按：《通典》作遂有历城之名，则《注》地为城之误无疑。《隋志》灵武县下云，后周置历城郡，则又以城名郡矣。南去北地三百里。朱北地作北城，《笺》曰：《汉志》，浑怀都尉治在北平，此北城误，当作北平。赵云：按《汉志》在北地郡，北城是北地之误。朱氏以为治在北平，何其缪也！下同。
河水又东北，历石崖山西，朱此十字讹作《经》，戴改《注》。全、赵同。董佑诚曰：当即今阿尔布斯诸山，在鄂尔多斯右翼中旗界中。去北地五百里。[三]朱北地讹作北城，《笺》曰：城当作平，误同上。山石之上，自然有文，尽若虎马之状，朱讹作战马。赵云：《御览》五十引此作兽马，兽马原作虎马，唐避讳改。邺中三台，以金虎为金兽，可证也。粲然成着，类似图焉，朱《笺》曰：当作颇似图画。赵云：依文自通，无容更易。故亦谓之画石山也。
又北过朔方临戎县西。
河水东北，径三封县故城东，董佑诚曰：二《汉志》，三封俱属朔方郡，汉末废。《元和志》，汉三封在今丰州西一百里。又云，夏州长泽县，本汉三封县地，即今县北二十里三封故城。二说
互异。长泽在今榆林，非汉朔方地；且《志》言夏州西北至丰州七百五十里，长泽又在夏州西南一百二十里，相悖显然。《志》又言丰州治九原县，本广牧县；州西一百六十里永丰县，本临戎县；三封又在临戎之西，则所云丰州西百里，亦有误字。此《注》引《十三州志》曰，三封在临戎县西一百四十里，当在今鄂尔多斯右翼中旗西北河外。汉武帝元狩三年置。守敬按：《汉志》武帝元狩三年城。《十三州志》曰：在临戎县西一百四十里。朱四作三，赵同，戴改。会贞按：《大典》本、黄本并作四。
河水又北，径临戎县故城西，朱此十一字讹作《经》，戴改《注》。全、赵同。董佑诚曰：二汉，县属朔方郡，《注》云旧朔方郡治。而《元和志》谓朔方理三封。赵氏据《续汉志》，谓郦《注》所称，系后汉治所，然郦《注》多详前汉事迹，而《前志》所书，每郡第一县，不必皆为郡治。[四]且《志》称元朔二年开朔方郡，而临戎即城于五年，当与郡同置。三封之置，则《汉志》及此《注》俱在元狩三年。朔方之治临戎，二汉当无改易也。《元和志》永丰县，丰州西一百六十里，本汉临戎旧地，后汉末废。北人谓之贺葛真城，当在今鄂尔多斯右翼后旗西界内，与三封城隔河相望。元朔五年立，赵据黄本，元朔上增汉字。守敬按：《汉志》武帝元朔五年城。旧朔方郡治，赵云：按《续志》云，凡县名先书者，即所治也。此是东汉郡治。王莽之所谓推武也。
河水又北，有枝渠东出，谓之铜口。东径沃野县故城南，朱此四句讹作《经》，又脱县
字，戴改《注》，增县字。全、赵同。董佑诚曰：二《汉志》县属朔方郡，汉末废，当在广牧，临戎二县之间，今为鄂尔多斯右翼后旗西境。《元和郡县志》所称天德军北沃野故城，当是后魏镇城，[五]非汉旧县。《注》叙枝渠于河水径临戎县故城西之下，屈为南河之上，则沃野之在临戎东北及南河之南可知。而南河下不言径沃野县北，疑不能明也。会贞按：《注》言河水枝渠东出，东径沃野南，则沃野在河东岸。《一统志》谓汉沃野与三封、窳浑凡三县，在河套外，盖误以东径沃野南为指河水言也。[六]汉武帝元狩三年立，守敬按：《汉志》，武帝元狩三年城。王莽之绥武也。枝渠东注以溉田，会贞按：《史记 河渠书》，汉时，用事者争言水利，朔方引河以溉田。又《汉书 食货志》朔方穿溉渠，作者数万人。此渠在朔方之地，当汉之所穿也。董佑诚曰，渠当在今鄂尔多斯右翼后旗界中。所谓智通在我矣。
河水又北，句，屈而为南河出焉。守敬按：南河详下。河水又北迤西，溢于窳浑县故城东。朱此二十五字讹作《经》，戴改《注》。全、赵同。赵为下增屠申泽三字。守敬按：此句与下河水又屈而东流为北河一例，无脱文。赵增屠申泽三字，殊非。且下言河水又北方溢为屠申泽，则泽更在南河之西北，亦不在此。董佑诚曰，《汉志》，县属朔方郡，后汉省。故城当在今鄂尔多斯右翼后旗西北河外，腾格里鄂谟之西。汉武帝元朔二年开朔方郡，县即西部都尉治。朱县即二字讹作治又有三字。全云：汉之守尉不同城，窳浑亦非首县，此必不学人，见此处有脱误而妄填之。今据
《汉志》改正作，开朔方郡，以县为西部都尉治，于事方合。守敬按：此条赵氏所引，戴删改作县即西部都尉治。今全本同，盖刊全书者又依戴改。有道自县西北，出鸡鹿塞，守敬按：此《汉志》文。鸡鹿塞见《匈奴传》。《唐志》以奚结部置鸡鹿州。《明志》榆林卫西北有鸡鹿塞，东北为光禄塞。王莽更郡曰沟搜，县曰极武。其水积而为屠申泽，泽东西一百二十里。故《地理志》曰：屠申泽在县东，即是泽也。阚骃谓之窳浑泽矣。朱脱窳字，赵增云：《寰宇记》引此作窳浑泽，县即以窳浑泽得名。全、戴增同。董佑诚曰：今曰腾格里鄂谟，在鄂尔多斯右翼后旗西，河水西岸。
屈从县北东流。朱此句讹作《注》，无东字，戴改，增东字。戴云：今考文义，乃承上经临戎县，非《注》文体例。全、赵改同，全增，赵否。守敬按：《大典》本有东字。
