<!-- { "loadSidebar": true } -->
城西阳渠水之正流，阳渠即谷水也。汉之上西门者也。守敬按：《续汉书 百官志》，雒阳城有上西门。《洛阳伽蓝记》，西面次北曰阊阖门，汉曰上西门，魏、晋曰阊阖门，高祖因而不改。《寰宇记》，上西门在戍上，晋改曰阊阖门。《汉官仪》朱作《汉官记》，《笺》曰：官当作宫。盖本《玉海》，全、赵、戴皆依改宫。守敬按：《续汉书 百官志 注》引应劭《汉官》曰，上西门所以不纯白者，汉家初成，故丹镂之。与此各有误。此《汉官记》是《汉官仪》之误，彼亦脱仪字。彼初成是厄戍之误。《寰宇记》、《河南志》并作《汉官仪》，作厄戍，可证，今订。曰：上西门所以不纯白者，汉家厄于戍，故以丹漆镂之。[二〇]太和迁都，徙门南侧。守敬按：《河南志》魏旧徙门，稍南。其水北乘高渠，枝分上下，历故石桥东，入城，会贞按：此城西之阳渠水，自阊阖门初枝分入城者。径瑶光寺，朱作望先寺，全、赵、戴同。守敬按：《洛阳伽蓝记》瑶光寺，世宗宣武皇帝所立，在阊阖门御道北，东去千秋门二里。寺北有金墉城，东有洛阳小城，准以地望，与《注》所叙之寺恰合。望先与瑶光形近，其为瑶光之误无疑，今订。《通鉴》齐建武三年，魏废皇后冯氏，后居瑶光寺为练行尼。《注》，瑶光寺在洛阳宫侧。中有碑，碑侧法《子丹碑》，守敬按：子丹谓曹真也，见《 水注》。作龙矩势，朱《笺》曰：疑当作龙距，犹龟趺也。赵依改距，戴云：按书中曰云矩、曰螭矩、曰龙矩，凡屡见。朱云当作龙距，非也。于今作则佳，方古犹劣。渠水又东，历故金市南，守敬按：金市为洛阳三市之一，详上。《御览》一百九
十一引《洛阳记》，金市在临商观西，兑为金，故曰金市。据郦氏所叙在阊阖门内。而《洛阳伽蓝记》云，长秋寺在西阳门内御道北一里，即是晋中朝时金市处。则又以为在西阳门内，恐羊氏误。直千秋门，古宫门也。朱古作右，全、赵、戴改。守敬按：《御览》一百八十三引《洛阳故宫名》曰，洛阳有千秋门。《通鉴》晋太安元年《注》，千秋门，宫西门也。又枝流入石逗，会贞按：此有阊阖门枝分之水初分出者。伏流注灵芝九龙池。《魏志 文帝纪》黄初三年，穿灵芝池。《御览》六十七引《晋宫阁名》，灵芝池广长百五十步，深二丈，上有连楼飞观，四出阁道，钓台中有鸣鹤舟，指南舟。又《魏志 明帝纪 注》引《魏略》，通引谷水过九龙殿前，[二一]为玉井绮栏，蟾蜍含受，神龙吐出。使博士马均作司南车，水转百戏。九龙谓九龙殿，叙引谷水过前则为九龙池。证以《洛阳伽蓝记》云，凌云台下有碧海曲池，台东有灵芝钓台，累木为之，出于海中。此海即灵芝池也。又云，钓台南有宣光殿，殿西有九龙殿，前有龙吐水成一海。此海即九龙池也。是二池俱在宫城中，相去不远，故《注》叙枝流伏流注池，连言之。魏太和中，皇都迁洛阳，《魏书 孝文帝纪》，太和十七年九月，幸洛阳，定迁都之计。十九年九月，六宫及文武尽迁洛阳。经构宫极，修理街渠，务穷幽隐。朱无幽字，戴同。《笺》曰：疑脱幽字。赵增。发石视之，曾无毁坏，朱曾作尝，全校改，戴、赵同。又石工细密，非今之拟，亦可为精至也，遂因用之。其一水会贞按：此自阊阖门枝分之水。自千秋门南流，径神虎门下，东对云
龙门。守敬按：《文选 东京赋》，飞云龙于春路，屯神虎于秋方。薛《注》，德阳殿东门称云龙，西门称神虎。李善引《宫殿簿》，北宫有云龙门、神虎门。二门衡栿之上，朱作二水，《笺》曰：疑作二门。戴、赵改。会贞按：《初学记》二十四引此作二门。皆刻云龙风虎之状，朱刻作列，《笺》曰：《初学记》引此作刻。全、赵、戴改。会贞按：《御览》一百八十三引此作刻。以火齐薄之。及其晨光初起，夕景斜辉，霜文翠照，陆离眩目。又南径通门、全本引赵曰，通门疑。掖门西。守敬按：《初学记》引《洛阳故宫记》，洛阳有南掖门、北掖门、东掖门、西掖门。此水所径者，西掖门也。又南流，东转，径阊阖门南。戴云：按此乃宫城正南门，下云改雉门为阊阖门，是也。与前后所言阊阖门，同名异地。守敬按：《洛阳故宫名》，洛阳有阊阖门。《魏书 前废帝纪》，羣臣拜贺礼毕，登阊阖门，即此。全氏乃引《寰宇记》，晋改上西门为阊阖门，则误以宫城南门当大城西门矣。案礼：王有五门，谓皋门、库门、雉门、应门、路门。守敬按：《礼记 明堂位》郑《注》，天子五门，皋、库、雉、应、路。路门一曰毕门，守敬按：《书 顾命》，二人雀弁执惠，立于毕门之内。《正义》云，毕门即是路寝之门，一名毕门也。亦曰虎门也。守敬按：《周礼》，师氏掌诏王●，居虎门之左，司王朝，郑《注》云，虎门，路寝门也。魏明帝上法太极于洛阳南宫，会贞按：《史记 高祖纪》，六年，高祖置酒雒阳南宫，《正义》引《括地志》，南宫在雒阳县东北二十六里洛阳故城中。《舆地志》云，秦时已有南北
宫，按《后汉书。光武帝纪》，帝幸南宫却非殿。此及下言南宫、北宫，皆曹魏事。盖自秦建南北宫而汉魏因之。起太极殿于汉崇德殿之故处，守敬按：《文选 东京赋》，崇德殿，汉明帝造。薛《注》云，崇德殿在东，德阳殿在西，相去五十步。《魏志 明帝纪》，青龙三年，大治洛阳宫，起太极殿。《类聚》六十二引戴延之《西征记》，太极殿上有金井栏、金博山、金辘轳，蛟龙负山于井上，又有金狮子在龙下。改雉门为阊阖门。守敬按：《御览》一百八十三引《汉宫殿名》，洛阳有阊阖门，则汉已有此门，似非魏故名。昔在汉世，洛阳宫殿门题，多是大篆，言是蔡邕诸子。守敬按：《后汉书 蔡邕传》，所著《篆势》，传于世。《晋书 卫恒传》载《四体书势》，称秦时李斯号为工篆。汉建初中，扶风曹喜少异于斯而亦称善。蔡邕采斯、喜之法为古今杂形。诸子当即指师宜官、梁鹄等。自董卓焚宫殿，守敬按：《后汉书 董卓传》，悉烧宫殿官府。魏太祖平荆州，汉吏部尚书安定梁孟皇，善师宜官八分体，朱善讹作盖，《笺》曰：当作善。全、赵、戴改。求以赎死。太祖善其法，常仰系帐中，爱翫之，以为胜宜官。北宫牓题，咸是鹄笔。守敬按：《书断》曰，后汉师宜官，南阳人也。灵帝好书，征天下工书于鸿都门，至数百人，八分称宜官为最。《晋书》，卫恒《四体书势》曰，宜官时诣酒家饮，书其壁，书辄削而焚其祔。梁鹄乃益为版而饮之酒，候其醉而窃祔。鹄卒以书至选部尚书。时魏武欲为洛阳令，而以为北部尉。后鹄奔刘表，魏武破荆州，募求鹄，故惧而自缚诣门，在秘书以勤书自効。魏武尝悬着帐中，及以钉壁玩之，以为胜宜官。今宫殿题署，多是鹄书。《魏武帝纪 注》，鹄字孟黄，
[宋本作皇，与此同。]安定人。南宫既建，明帝令侍中京兆韦诞以古篆书之。守敬按：《魏志》诞附《刘劭传》，称光禄大夫京兆韦诞。《晋书》卫恒《四体书势》曰，诞篆书师邯郸淳。太和中，诞为武都太守，以能书留补侍中。魏氏宝器铭皆诞书。又《书断》云，诞诸书并善，题署尤精。皇都迁洛，始令中书舍人沈含馨守敬按：沈含馨无考。以隶书书之。景明、正始之年，又敕符节令守敬按：《魏书 官氏志》，符节令，第八品。江式以大篆易之。今诸桁榜题，皆是式书。会贞按：《魏书 宣武帝纪》，永平二年，诏定诸门闼名，当是定名而后书。郦氏言今诸桁榜题皆式书，则明指永平以后所见为式书矣，而言书于景明、正始之年，是出于永平二年定名之前，不合，疑有误。《魏书 江式传》，除符节令。式篆体尤工，洛京宫殿诸门板题，皆式书也。《周官》：太宰以正月悬治法于象魏。《广雅》守敬按：《隋志》，《广雅》三卷，魏博士张揖撰。曰：阙谓之象魏。守敬按：《广雅 释宫》，象魏，阙也。《玉篇》同。《风俗通》曰：鲁昭公设两观于门，是谓之阙，从门，●声。朱●作厥，赵同，全、戴改。守敬按：今本《风俗通》脱此文。《尔雅》《释宫》曰：观谓之阙。《说文》曰：阙，门观也。《汉官典职》守敬按：《隋志》，《汉官典职》二卷，汉蔡质撰。偃师去洛四十五里，偃师详后。望朱雀阙，其上郁然与天连，会贞按：《类聚》六十二、《河南志》并引《汉官典职》此条，作三十五里；郁然，《类聚》作郁朴，《河南志》作郁律。考《类聚》八别引一条云，德阳殿周
游容万人，自偃师去宫四十五里，激洛水于殿下。仍作四，与《注》文合。此郁然亦较郁朴、郁律为胜。是明峻极矣。《洛阳故宫名》有朱雀阙、白虎阙、苍龙阙、北阙，南宫阙也。守敬按：此句郦氏释语，谓上四阙皆南宫阙也。《东观汉记》曰：更始发洛阳，李松奉引，车马奔，触北阙铁柱门，三马皆死，即斯阙也。守敬按：《后汉书 刘玄传》亦载马奔事，惟北阙作北宫，与郦氏言北阙为南宫阙者异。《白虎通》曰：门必有阙者何？阙者，所以 门，别尊卑也。守敬按：今本《白虎通》脱此文。今阊阖门外，夹建巨阙，以应天宿，守敬按：朱雀，南方宿名。虽不如礼，犹象而魏之朱《笺》曰：孙云，此当作犹象魏之上而加复思以易观矣。锺谭本，项絪、黄晟本，并依改。赵云：按《困学记闻》，杨植《许由庙碣》云，尧而许之，日而月之。独孤及《仙掌铭》云，日而月之，星而辰之。同一句法。杨慎曰，《庄子》，尸而祝之，社而稷之，是《注》象而魏之句本古法，非误文。上加复思，以易观矣。守敬按：《魏志 明帝纪》，青龙三年《注》引《魏略》，是年，筑阊阖诸阙外罦罳，则后魏因前代之制。《广雅》《释宫》曰：复思守敬按：今本《广雅》作罦罳。谓之屏。守敬按：《礼记 明堂位》郑《注》，屏谓之树，今桴思也。崔豹《古今注》，罘罳，屏之遗象也。《释名》《释宫室》曰：屏，自障屏也。罦思在门外，罦，复也。臣将入请事，于此朱请作言，《笺》曰：《释名》作请，戴、赵改。复重思之也。汉末兵起，坏园陵罦思，曰：无
