<!-- { "loadSidebar": true } -->
耆旧传》，杨仪，字威公，为蜀相诸葛亮长史。亮出军，仪常规画分部，筹度粮谷，不稽思虑，须臾便了。杨颙字子昭，为丞相亮主簿，后尝为东曹属，典选举。及颙死，亮泣三日，曰，掾曹非杨颙，于朝中多损益矣。赵案：《松陵集》皮日休《答陆龟蒙读襄阳耆旧传诗》，伟哉浻上隐，卓尔隆中耨，即指仪、颙所居之地。《集韵》，浻，乌孟切，音●。郭璞《江赋》泓汯浻澋，李善《注》，水势回旋之貌，与泗字义同而声画殊也。岂唐人所见之《耆旧传》作浻字耶？又按：武昌县有大小回，乃大江回曲处。元次山有《歌》曰，樊水欲东流，大江又北来，樊山当其南，此中为大回。丛石横大江，人云是钓台，水石相冲击，此中为小回。回即洄也。守敬按：《文苑英华》皮日休《酒箴序》，自戏曰醉士，居襄阳之洞湖。[宋本《皮集》亦作洞。]《注》，洞湖去襄阳南二十里，庞德公之旧隐也。《襄沔记》，庞公居上洞，阳[当作杨。]颙居下洞，作洞。又李白诗，尝闻庞德公，家住泂湖水。孟浩然诗，闻就庞公隐，移居住泂湖。作泂，是洄、浻、洞、泂错出，未详孰是？与蔡洲相对，守敬按：洲在西，湖在东，东西相对。在岘山南广昌里。又与襄阳湖水合，水上承鸭湖，东南流会贞按：襄阳湖水即襄水，其承鸭湖东南流，即上所云自湖两分东南出者也。径岘山西，又东南流注白马陂水。会贞按：《舆地纪胜》，白马山在襄阳县东南十里，以白马泉名，所云白马泉，指此陂水也。又东入侍中襄阳侯习郁鱼池。会贞按：《类聚》四十九引《襄阳记》，习郁为侍中，光武录其前后功，封襄阳侯。《初学记》八引《襄阳记》，岘山南八百步，西下道百步，有习家鱼池。《元和志》，池在襄阳县南十四里。《寰宇记》，在县东南十五里。《名胜
志》引《志》云，池白马泉所汇。郁依范蠡养鱼法作大陂，会贞按：《类聚》九引《襄阳记》，习郁有大鱼池，依范蠡养鱼法，种楸、芙蓉、菱芡。陂长六十步，广四十步，池中起钓台。会贞按：《御览》六十七引《襄阳记》，当中筑一钓台。《寰宇记》引作池中起钓台。池北亭，郁墓所在也。会贞按：《御览》五百五十六，引《襄阳记》，郁将亡， 其儿焕曰，葬我必近鱼池。焕为起冢于池之北，去池四十步。列植松篁于池侧沔水上，郁所居也。又作石洑逗，朱洑讹作伏，戴、赵改。引大池水于宅北，作小鱼池，池长七十步，广二十步。朱讹作十二步，戴、赵乙。西枕大道，东北二边，限以高堤，楸竹夹植，莲芡覆水是游宴之名处也。山季伦之镇襄阳，每临此池，未尝不大醉而还，恒言此是我高阳池。故时人为之歌曰：山公出何去，往至高阳池，日暮倒载归，酩酊无所知。会贞按：《类聚》九及十九、《御览》四百六十五、四百九十七并引《襄阳记》 山季伦事。《晋书》本传，永嘉三年，镇襄阳，载此事略同。酩酊作茗艼。其水下入沔。会贞按：水自今襄阳县西南，东南流至县东南入汉，已湮。沔水西又有孝子墓。会贞按：墓在今襄阳县东南。河南秦氏，性至孝，事亲，无倦。亲没之后，负土成坟，常泣血墓侧。人有 蓼莪者，氏为泣涕，悲不自胜。会贞按：《御览》六百十六引《幽明录》称襄阳城南有秦氏云云，文略同。《晋书 王裒传》，废蓼莪。《齐书 顾欢传》，废蓼莪得秦氏而三。于墓所得病，不
能食，虎常乳之，百余日，卒。今林木幽茂，号曰孝子墓也。其南有蔡瑁冢，会贞按：冢在今襄阳县东南。冢前刻石为大鹿，状甚大，头高九尺，制作甚工。
沔水又东南径邑城北，朱此句讹作《经》，脱径字。《笺》曰：宋本作东南径。戴改《注》，增径字，全、赵改增同。会贞按：城在今襄阳县东南。习郁襄阳侯之封邑也，会贞按：郁封襄阳侯，见上。故曰邑城矣。沔水又东合洞口，朱此七字讹作《经》，全、赵、戴改《注》。水出安昌县故城东北大父山，守敬按：《舆地纪胜》谓之犬府山。《一统志》又谓之大阜山，云，白水源出枣阳县东六十里大阜山。西南流，谓之白水。又南径安昌故城东，守敬按：汉为舂陵县，属南阳郡，后汉曰章陵，仍属南阳郡，末为章陵郡治，魏改昌为义阳郡治，郡省，仍属南阳郡，以上多见下。晋属义阳郡，宋废，在今枣阳县东。屈径其县南，县故蔡阳之白水乡也。守敬按：《汉志》舂陵下文。蔡阳见下。汉元帝以长沙卑湿，分白水、上唐二乡为舂陵县。守敬按：《后汉书 城阳恭王祉传》，考侯仁以舂陵下湿，求内徙。元帝初元四年，徙封南阳之白水乡，犹以舂陵为国名。郦氏不 徙封，但言长沙卑泾，殊嫌鹘突。疑原文舂陵县下，有徙封考侯仁为侯国八字，而今本脱之。《汉志》举白水乡，兼及上唐乡，故郦氏言分二乡。上唐乡见《涢水》篇。光武即帝位，改为章陵县，守敬按：《续汉志》章陵故舂陵，世祖更名。《后汉书 光武帝纪》，建武六年，改舂陵乡为章陵县。乡字衍。置园庙焉。
守敬按：《东观汉记》，光武过章陵，祠园庙。《续汉书 祭祀志》下《注》引如淳曰，宗庙在章陵。魏黄初二年，更从今名，守敬按：魏彭城王据于黄初三年，封章陵王，安得二年已改章陵县为安昌？此二年当三年之误。故义阳郡治也。赵云：按《汉志》汝南郡安昌、南阳郡舂陵，本二县也。《晋志》云，武帝平吴，分南阳置义阳郡。《地形志》，义阳郡，魏文帝置，后罢。晋武帝复。《寰宇记》云，义阳郡居安昌城。又云，石城山甚高峻，即《吕氏春秋》九塞之一也。晋于山上置义阳郡。其故城在今信阳州西北七十里。《舂陵续志》有，《晋志》无，时则省废矣。章陵县，后汉尝立为郡。刘表之擅荆州，拜蒯越为章陵太守，见《魏书 刘表传 注》。《魏武纪》亦云，建安二年，南阳章陵诸县，复叛为张绣，是也。逮平荆州，得其地，尝以赵俨为章陵太守，而后无闻。顾景范曰，章陵，曹魏时省入蔡阳。《水经注》，魏黄初二年，更章陵为安昌县，误也。虽然犹有说。西魏尝置安昌郡并舂陵县于此。盖道元身后之事。然则此文又是后来不学人所填补，故迷缪其词，以拓跋为当涂也。守敬按：《魏志 彭城王据传》，黄初三年为章陵王，其年徙封义阳。钱大昕疑之，而未思魏初本为章陵郡，故以封据为王国，及降为侯，则不得以封郡而徙于桐柏之义阳，此地则改章陵为安昌，立义阳郡治之，本非一地，章陵省入蔡阳，古无明文。顾祖禹但见舂陵分蔡阳之白水、上唐立，遂谓县废仍还蔡阳。不知郦氏明言安昌县故蔡阳之白水乡，焉知其非以章陵改？《注》文本自了然。赵氏杂引他说，反谓是后人填补，以拓跋为当涂，是并《宋志》、《地理志》皆不照。白水又西南流，而左会昆水。水导源城东南小山，西流径金山北，朱金作今，戴、赵改。赵云：按金山见《淮水注》。会贞按：《淮水注》之金山，去此甚远，
赵氏奈何混而一之？此山在今枣阳县东南。又西南流径县南，西流注于白水。会贞按：水在今襄阳县东南？水北有白水陂，其阳有汉光武故宅，基址存焉，所谓白水乡也。会贞按：《类聚》六十四引范汪《荆州记》，义阳安昌县[三字原作大县安昌里五字，误。《御览》一百三十八引作六安县三字，亦误。《初学记》二十四引作安昌二字，今据订作安昌县。]光武宅，枕白水陂，所谓龙飞白水也。白水乡见上。《元和志》，汉世祖宅在枣阳县东南三十里。宅南三里有白水。唐枣阳，即今县治。苏伯阿望气处也。朱阿讹作河，赵据《后汉书 光武帝纪》校改。会贞按：《光武帝纪》，望气者苏伯阿，为王莽使，至南阳，遥望见舂陵郭唶曰，气佳哉！郁郁葱葱然。光武之征秦丰，幸旧邑，置酒极欢。会贞按：《东观汉记》在建武三年，《后汉书 光武帝纪》略同。张平子以为真人南巡，观旧里焉。会贞按：《后汉书 张衡传》字平子，其《南都赋》见《文选》，二语乃《赋》末颂辞，观作 。李《注》引此作观。《东观汉记》曰：明帝幸南阳，祀旧宅，召校官子弟作雅乐，奏《鹿鸣》，上自御埙箎和之，以娱宾客，会贞按：《汉记》在永平十年。《后汉书 明帝纪》载此事，子弟作弟子，异。宾客作嘉宾，与聚珍本《汉纪》同。又于此宅矣。白水又西合浕水，水出于襄乡县东北阳中山，赵无县字。守敬按：《文选 南都赋 注》引此有县字。《赋》称浕发源岩穴。《舆地纪胜》引《襄沔记》，源出随州浕山。《九域志》，襄阳有浕水。今有一水出枣阳县东北，疑即此水也。
西径襄乡县之故城北。守敬按：后汉置县属南阳郡，后废，在今枣阳县东北。按《郡国志》，是南阳之属县也。浕水又西径蔡阳县故城东，守敬按：《舆地纪胜》引此，西下有南字。前汉县属南阳郡，后汉、魏因，晋属义阳郡，宋省，齐复置，[有东蔡阳、西蔡阳，未知此为何县？]为蔡阳郡治。梁、后魏因。[据《隋志》。]在今枣阳县西南。西南流注于白水，守敬按：水自今枣阳县东北，西南流至县西南流入白水。又西径其城南。建武十三年，朱三讹作六。全、赵称：沈氏曰，范《史》是十三年封。戴改三。世祖封城阳王祉世子本为侯国。守敬按：《后汉书 城阳王祉传》本作平，异。应劭曰：蔡水出蔡阳，东入淮。赵云：按自洞口以下所合之昆水，见《汝水》篇定陵县下。浕水见上卷阳平关下，此又以蔡水当白水。蔡水见《泚水》篇。三水各有源流，不得如郦所云。守敬按：《汉志》蔡阳颜《注》引应说。赵氏谓昆水、浕水、蔡水各有源流，议郦氏为牵混，不知水之同名者甚多，郦据《图经》为说，何可非也？今于此城南，更无别水，惟是水可以当之。川流朱《笺》曰：宋本作水。西注，苦其不东，且淮源阻碍，山河无相入之理，盖应氏之误耳。赵云：按道元之言误矣。盖仲瑗所谓入淮之淮，即下《经》文出房陵淮山之淮。汉中庐故城，在今襄阳府南漳县东五十里。蔡阳故城在枣阳县西六十里。二城相距不远，自有可达之势。今注云云，直误认作出桐柏大复山之淮渎，故以应说为非也。会贞按：赵氏驳《注》，非也。应氏言东入淮，明指出桐柏之淮，若指出房陵之淮，则当言西入矣，不得言东入。且白水在沔东，先入沔，房陵之淮在沔西，后入沔。白水何由入
