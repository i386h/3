<!-- { "loadSidebar": true } -->
云。文同，是郦所本。禁水又北注泸津水，会贞按：《御览》七百九十一引《永昌郡传》，永昌郡东北八十里，泸仓津，此津有瘴气，指兰仓水。即此所谓泸津水也。按兰仓水及所纳之类水、禁水，自在云南永昌府及府相近地。陈澧谓《注》以四川屏山县之会通溪、横江，当兰仓水，类水，以筠连县之定川溪当禁水，亦观《注》不审矣。惟《注》 各水道则不合。今澜沧江南流，经永平县，即博南也。而以为兰仓水出博南。且以为东北径博南山。又南经保山县，即不韦也，而以为东径不韦。又今沘江经云南州，即巂唐也，西南流至保山，入澜沧江，而以为类水自巂唐北流，东至不韦注兰仓水。又今漾濞江自蒙化西南流，至保山东入澜沧江，在不韦之东，而以为禁水北径郡西，又北注泸津水，皆误。按兰仓水为澜沧江，与《经》之泸江水，《注》所谓泸津者无涉。郦氏 入兰仓水一条者，盖因《永昌郡记》有泸仓津之称，而变称之曰泸津水，欲与泸水牵合为一。故此下设为东径不韦而东北流之说，若与泸水通为一水者。观历历 泸水故事可见。此郦氏之微旨，乃寻绎久之而得者，陈氏盖不知也。又东径不韦县北而东北流，两岸皆高山，数百丈，泸峰最为杰秀，朱杰作高，赵据《名胜志》引此改，戴改同。孤高三千余丈。是山于晋太康中崩，震动郡邑。守敬按：《晋书 五行志》，太康七年二月，朱提之大泸山崩，震坏郡舍。《宋书 五行志》同，惟二月作七月。水之左右，马步之径裁通，而特有瘴气，朱特作时，戴、赵同。守敬按：明抄本、黄本并作特。今订。三月、四月，径之必死，非此时犹令人闷吐。五月以后，行者差得无害。故诸葛亮表言：五月渡泸，并日而
食，臣非不自惜也，顾王业不可偏安于蜀故也。守敬按：《御览》六十五引《十道记》，泸水出蕃中，入黔府，历郡界，出拓州，至此有泸津关。关上有石峰，高三千丈，四时多瘴气。三、四月间发，人冲之立死。非此时中，则人多闷吐。惟五月上伏，即无害。故诸葛武侯征越巂，上疏云，五月渡泸，深入不毛。与此《注》合。此惟中参以晋事。《诸葛亮表》文见《蜀志》本传《注》引《汉晋春秋》，所谓后出师表也。惟《注》引《汉志》，泸惟水出牂柯句町县，误。《文选 注》误同。《通典》会川有泸水，诸葛亮五月渡泸，即此，指金沙江。《益州记》曰：泸水源出曲罗巂下三百里，曰泸水。朱巂讹作旧，全云：当作巂。曲罗巂者，巂人种名，唐置曲州以此。戴、赵改巂。两峰有杀气，暑月旧不行，故武侯以夏渡为艰，泸水又下合诸水而总其目焉，故有泸江之名矣。会贞按：《御览》三十四引《益州记》，泸水即武侯渡处，水有热气，暑不敢行。比此微略。《后汉书 西南夷传 注》，泸水一名若水。《方舆纪要》，其源若水，下流曰泸水。据《益州记》则泸水自有源。《禹贡锥指》，水出曲罗巂，其地当在若水东，下流合若水，故若水兼泸水之目。《华阳国志》　，三定莋县在越巂郡西，渡泸水。此指鸦龙江，即若水也。又云，三缝县道通宁州，渡泸得蜻蛉县。会无县路通宁州，渡泸得螳螂县。此指金沙江，即《汉志》之绳水，《水经》之若水也。螳螂下接朱提，故因水擅通称，随释《经》至朱提西为泸江之文。自朱提至僰道有水步道，戴此下增水道二字。会贞按：《华阳国志》有水步道下云，水道有黑水、羊官水至险难。行步道度三津亦艰阻。郦氏盖删节其辞，又钞变之，但难字下增行字可
矣，若依戴增则下三津上又当增步道有三字。有黑水，会贞按：即《汉志》南广之《符黑水》。羊官水，至险难。三津之阻，行者苦之，故俗为之语曰：楢溪赤水，盘蛇七曲，[一〇]会贞按：《元和志》，七曲水在曲州西北三十里。州治朱提县。盘羊乌栊，气与天通。看都濩泚，住柱呼尹，朱《笺》曰：二语未详。赵云：按《说文》濩，雨流溜下貌。又《广韵》布濩，流散也；泚，汗出也。言行道艰苦，流汗也。呼尹当作呼伊，住柱呼伊，停仗呼其俦类也。泚、伊相 ，古三声通韵，惟看都二字义难通晓。戴尹改伊。庲降贾子，左担七里。朱《笺》曰：庲降，屯名也。《华阳国志》云，建宁郡治，故庲降都督屯也。李充《蜀记》云，蜀山自谷、葭萌，道径险窄，北来担负者，不容易肩，谓之左担道。赵云：按《蜀志》李恢为庲降都督，领交州刺史，住平夷。后马忠为庲降都督，移治建宁味县。裴松之曰，庲降去蜀三千余里，时未有宁州，号为南中，置此职以总摄之。平夷城在今云南陆 州。又曲靖军民府南宁县，有废味县，此蜀汉之庲降屯，若江油左担道即阴平道，邓艾由之入蜀，在今四川龙安府平武县界，去南中绝远，不得因《蜀记》左担字漫引之也。会贞按：朱引《蜀记》解左担字耳，赵说泥矣。又有牛叩头、马搏颊 ，赵颊改颡，云：《方舆纪要》作颡，《说文》，颊，面旁也。非能搏者，颡之训为额。《易说卦传》其于马也为的颡，是也。吴颖芳曰，颊字亦通。《道藏》，道家拜天，名曰搏颊拜。崖岭峻险，马必低首拳蹄以上，有如搏颊， 由此以得名也。会贞按：《书钞》一百五十七、《御览》五十引《华阳国志》作颊同。《方舆纪要》作颡，当是误字。其艰险如此也。会贞按：自朱提以下
《华阳国志》四文。
又东北至僰道县入于江。
若水至僰道县，戴删县字。守敬按：县已见《江水》一。又谓之马湖江，守敬按：上已叙水径马湖县谓之马湖江，此盖因《华阳国志》云，僰道县治马湖江会而申言之耳。绳水、泸水、孙水、淹水、大渡水随决入而纳通称，守敬按：《江水经》云，东南过僰道县北，若水、淹水合从西来注之。但就立篇之经流言耳。惟郦氏绳水、淹水并举，始终不知为一水，是其蔽也。是以诸书录记群水，或言入若，又言注绳，亦或言至僰道入江，朱或作咸，戴同，赵改。守敬按：《汉志》孙水入若，鲜水入若；即大渡水。《说文》、《水经》淹水入若；《汉志》若水入绳，绳水至僰道入江；《水经》若水至朱提县西为泸江水，又至僰道入江。正是异水沿注，通为一津，更无别川可以当之。水有孝子石，守敬按：《一统志》，孝子石在宜宾县南二里。昔朱作西，《笺》曰：宋本作昔。戴、赵改。县人有隗叔通者，性至孝，为母汲江膂水，朱汲作给，《笺》曰：《华阳国志》云，为母汲江裔水。戴仍，赵改汲。全云：江膂，江心也，膂字不误。守敬按：江膂，江心之说，见方以智《通雅》，又《御览》三百八十九引《孝子传》作江脊水。天为出平石，守敬按：《华阳国志》十作横石，异。《书钞》一百六十引袁山松《后汉书》同。至江膂中，今犹谓之孝子石，守敬按：此条本《华阳国志》四，《志》
无性至孝三字。末句作今石在马湖江。惟《御览》五十二引《蜀中记》补性至孝。末云，今江中有石号孝子石，此兼采之。可谓至诚发中而休应自天矣。守敬按：今鸦龙江自冕宁县南流，又东南经西昌县、盐源县至会理州西，入金沙江。金沙江又东南流，屈东北经州及大姚县、武定州、禄劝县、会泽县，又北经巧家厅、鲁甸厅、永善县，又东北经雷波厅、筠连县、屏山县至宜宾县东入江。
沫水出广柔徼外，守敬按：《说文》，沫水出蜀西徼外。《汉书 司马相如传》，颜《注》引张揖曰，沫水出蜀广柔徼外。与此同。汉县属蜀郡，后汉因，蜀属汶山郡，晋因宋省。在今汶川县西北。
县有石纽乡，禹所生也。朱《笺》曰：《开山图 注》云，女狄暮汲石纽山下泉中，得月精如鸡子，吞之，遂孕，十四月而生禹。守敬按：《御览》七十引《遁甲开山图》荣氏《解》文。《史记 夏本纪 正义》引扬雄《蜀王本纪》，禹本汶山广柔县人也，生于石纽。《蜀志 秦宓传 注》引谯周《蜀本纪》，禹生于石纽，其地名刳儿坪。《括地志》，茂州汶川县石纽山在县西七十三里。《寰宇记》，石纽村在汶川县西一百四十里。在今汶川县西北。今夷人共营之，地方百里，不敢居牧。有罪逃野，捕之者不逼，能藏三年，不为人得，则共原之，言大禹之神所佑之也。守敬按：《续汉志》广柔，《注》引《华阳国志》文，小有异同。
东南过旄牛县北，会贞按：县已见《江水注》一。又东至越巂灵道县，蒙山南。
灵道县一名灵关道，[一一]赵云：《禹贡锥指》曰，汉灵关道属越巂郡，去此地甚远。今卢山县西北
有灵关废县。《通典》雅州卢山县有灵关山，是也。其地当为沫水之所经，盖汉后别置。《宋书 符瑞志》云，晋咸宁二年，黄龙见汉嘉灵关，则县属汉嘉之灵关，非越巂之灵关道也，《经》、《注》并误。一清按：灵，《史记》作零。《寰宇记》雅州卢山县下云，灵关镇在县北八十二里，四向崄峻，控带蕃蛮，一夫守之，可以御百。《蜀都赋》云，廓灵关以为门。《注》云，关为西南汉嘉郡界也。又云，灵关山在县北二十里，峰岭嵯峨，山耸十里。傍夹大路，下有山峡，口阔三丈，长二百步，俗呼为重关，通蛮貊之乡，入白狼夷之界，是也。会贞按：《汉书 司马相如传》颜《注》引张揖曰，凿开灵山道，置灵道县。与《经》称灵道县同。齐召南谓张《注》灵下脱关字，王先谦斥其非。汉置灵关道，属越巂郡，后汉因，后废，在今宁远府境。与汉嘉之灵关，中隔旄牛、荣经等县，地不相接，则《经》、《注》之误无疑。汉制：夷狄曰道。会贞按：《汉书 百官公卿表》，有蛮夷曰道。县有铜山，又有利慈渚。朱山下重一山字无渚字。戴、赵删增。守敬按：黄本，慈下有者字，戴盖渚之脱烂，增是也。《续汉志》灵关边，《注》引《华阳国志》有铜山，又有利慈。《括地志》雅州荣经县北三里，有铜山，即邓通得赐铜山铸钱者。唐荣经即今县治。《一统志》利慈废县在芦山县西北，言利慈方位当是。但古未尝置此县也。晋太始九年，黄龙二见于利慈。朱作慈池全校改利慈，赵、戴改同。县令董玄之率吏民观之，以白刺史王浚，浚表上之晋朝，改护龙县也。守敬按：此条未详所出。《宋书 符瑞志》中晋咸宁二年十月庚午，黄龙二，见于汉嘉灵关，与此黄龙二见于利慈合，疑本一事，惟一作太始九年，一作咸宁二年异。此言白
