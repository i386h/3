<!-- { "loadSidebar": true } -->
汝水又东南，径平舆县南，守敬按：故县在今汝阳县东北，[见下。]盖后魏徙此，仍属汝南郡，在汝阳东南六十里。安成县故城北，赵作安城。守敬按：《汉》、《晋志》作成，《续汉》、《宋》、《齐》、《后魏志》作城。在今汝阳县东南七十里。王莽更名至成也。汉武帝元光六年，封长沙定王子刘苍为侯国矣。赵云：按《索隐》，在豫章。《地理志》豫章郡无此县。长沙国有安成县，[二八]非汝南之安成也。守敬按：郦氏于《赣水注》载之，是也。复载于此，则非，不得以两存为说也。
汝水又东南，汶水注之，朱无注之二字，《笺》曰：孙云，汶水当作陂水。赵删水字，以汶字属下，云：此即《洧水》篇之汶水。唐时尚有汶港栅。戴从孙改作陂水，下增注之二字。守敬按：赵、戴皆非也。明抄本、黄本并作汶水注之。《隋志》，慎阳有汶水。《明一统志》，汶水在汝宁府城南七十里。水自青龙陂入汝，今称汶口，即此水也。赵以《洧水》篇之汶水当之，则风马牛不相及矣。水首受慎水于慎阳县故城
南陂。会贞按：慎水、慎阳县俱见《淮水》篇。汶水受故城南陂，而云受慎水于故城南陂者，盖南陂为慎水枝水所汇也。在今正阳县北。陂水两分，一水会贞按：此一水在北。自陂北，遶朱作径，《笺》曰：宋本作遶。赵、戴改。慎阳城四周城堑。朱周作固，《笺》曰：一作围。赵改围，戴改周。会贞按：作周，是也。《淮水》篇，四周隍堑，是其辞例。颍川荀淑遇县人黄叔度于逆旅，与语移日，曰：子，吾师表也。范晔论曰：戴改晔作奕，赵改同。守敬按：黄宪，字叔度。师表也以上，见《后汉书》本传，此论一段，亦《宪传》后文。范蔚宗称，余曾祖穆侯尝着论，盖并隤然其处顺云云，皆其论中语。考蔚宗之曾祖为范汪，谥穆，见《晋书》本传，是此论为范汪作。郦氏引作范晔。《通鉴》引亦作范晔，与他传之论例视，虽误，犹可言也。[二九]戴氏无端改为范奕，且谓近刻晔为误。孔刻本亦作奕，必是《大典》误文。戴氏既不覆勘《后汉书》，又不详考晋、宋并无范奕其人，不谓之卤莽不得也。会贞按：《大典》本仍作晔。黄宪言论风旨，无所得闻。然士君子见之者，靡不服深远，朱作深服远，《笺》曰：《后汉书》作服深远。赵、戴改。守敬按：明抄本作服深远。去疵吝，守敬按：原书疵作玼。章怀《注》，当为疵，作玼者，古字通也。将以道周性全，无得而称乎？守敬按：原书得作德。堑水又自渎东北流，注北陂，朱讹作七陂。赵改北陂，云：此与上南陂陂水两分也。戴改同。会贞按：下北陂即指此也。 北一水暂止。一水会贞按：此一水在南。自陂东北流，积为同陂。赵改作鲖陂，云：《汉志》汝
南郡鲖阳县，应劭曰，在鲖水之阳也。戴亦改鲖。会贞按：鲖阳、鲖水并见下。明引应说，葛陂水东出为鲖水，亦称鲖陂，在澺水之东，与此陂中隔澺、汝二水，且鲖、同字异，赵氏竟混而一之，致戴亦为所误，可怪也。陂水又东北，又结而为陂，世谓之窖陂。会贞按： 北一水至此止。陂水上承慎阳县北陂，会贞按：重 北一水。东北流，积而为土陂。陂水又东为窖陂。会贞按： 南一水，至此止，二水于此合为一。陂水又东南流，注壁陂。陂水又东北为太陂。陂水又东，入汝。会贞按：水自今正阳县北东流，至新蔡县西南，入南汝。
汝水又东南，径平陵亭北，守敬按：亭当在今新蔡县西南。又东南，径阳遂乡北。守敬按：乡亦当在今新蔡县西南。
汝水又东，径栎亭北。朱栎讹作乐，赵、戴改。守敬按：下引杜，以栎亭在新蔡东北，随云，今城在新蔡故城西北，盖以目验得之，而不从杜说。又云，城北半沦水，是城在水南矣，故此谓径亭北也。今在新蔡县北二十五里，俗名野栎店，则又与杜说东北近。《春秋》之棘栎也。守敬按：《左传 昭四年》，吴伐楚，入棘栎。 栎而连言棘以足辞，[三〇]与《丹水注》 析，而引《史记》下郦淅，《湍水注》 郦，亦引《史记》下郦淅同。杜预曰：汝阴新蔡县东北有栎亭。守敬按：此杜氏《集解》文。《释例》，汝阴作汝南。考《续汉志》，新蔡属汝南，《晋志》属汝阴，岂前后度属不同，而成书有先后之异，故尔岐出乎？据《晋书》本传，先作《集解》，后作《释例》，则是《释例》误汝阴为汝南也。今城在新蔡故
城西北，城北半沦水。
汝水又东南，径新蔡县故城南。守敬按：汉县属汝南郡，后汉、魏同。晋属汝阴郡，后为新蔡郡治，宋因。齐属北新蔡郡，后魏复为新蔡郡治，即今新蔡县治。昔管、蔡闲王室，放蔡叔而迁之。其子胡，能率德易行。周公举之为鲁卿士，朱《笺》曰：宋本无鲁字。赵云：按《尚书 蔡仲之命》曰，周公以为乡士。孔安国《传》云，周公，圻内诸侯，二卿治事。孔颖达《正义》云，周公为畿内诸侯，得立二卿。《左传 定公四年》亦云，周公举之，以为己卿士。杜预《注》曰，为周公臣。《注》从《史记 蔡世家》曰为鲁卿士。朱氏不审，乃托名宋本去之，灭裂经史，甚矣其妄也。守敬按：郦氏自本《史记》，故下云以见于王，[三一]谓以鲁卿士见王也。若周卿士，则不烦言矣。鲁字自不可去。然《书 正义》曰，《鲁世家》言成王封周公于鲁，周公不就封，留佐成王。则周公身不至鲁，安得使胡为卿士？直以为史迁之谬说，不诬也。以见于王。王命之以蔡，申吕地也，朱作中，《笺》曰：《郡国志》汝南郡新蔡有大吕亭，故吕侯国也，此中吕未详。赵改申，云：按《传》云，南有荆蛮申吕，中当作申。戴改申同。全云：按汝南有大吕、小吕，故有中吕，改申吕者谬。守敬按：全氏曲说，非也。中为申之误，无疑。惟上下皆《史记》文，不应忽杂以申吕地也四字。如谓是小《注》，因新蔡是吕地，而连言申，与上《春秋》之棘栎也一例，然上先举栎亭，随以《春秋》之棘栎证之，使人知专解栎字。此突言申吕地也，文义亦晦，四字当后人所加。以奉叔度祀，是为蔡仲矣。守敬按：以上《史记 管蔡世家》文。宋忠曰：故名
其地为新蔡。守敬按：《书 正义》、《史记 集解》并引宋忠曰，胡徙居新蔡，此引宋说不全。《汉志》，成王封叔度子胡于蔡，十八世徙新蔡。又云，蔡平侯自蔡徙此。钱坫曰，宋忠以为胡徙新蔡者，非。郦氏系胡事于此，盖因宋说，聊书存之。故后大吕亭下，又云，蔡平侯始封也。王莽所为新迁者也。世祖建武二十八年，朱讹作元年，[三二]赵改云：按《后汉书 吴汉传》，国封在建武二十八年，戴改同。封吴国为侯国。《汝南先贤传》会贞按：《隋志》，《汝南先贤传》五卷，魏周斐撰。《旧唐志》斐作斐，五作三，误。《新唐志》作斐，作五，可证。《初学记》二十五亦作斐。曰：新蔡郑敬，会贞按：郑敬《后汉书》附《郅惮传》。字次都，为郡功曹。都尉高懿厅事前，有槐树，白露类甘露者。懿问掾属，皆言是甘露。敬独曰：明府政未能致甘露，但树汁耳。懿不悦，托疾而去。会贞按：《书钞》三十七、《御览》十二、二百六十四、五百二、九百五十四、《名胜志》引《汝南先贤传》，略同，惟《御览》五百二次都[三三]独作次卿，《书钞》高懿独作高台，误。
汝水又东南，左会澺水。水上承汝水别流于奇城东，守敬按：汪士铎《悔翁笔记》，奇城在汝之南，不得言左会。据《注》，奇城在别流之南，非在汝南也，左字不误。《说文》，澺水出上蔡黑闾涧，未知涧即汝水别流否？郦氏谓水承汝水别流于奇城东，是出今郾城县东南沙河，今水曰洪河。《方舆纪要》，源出西平县周家陂。奇城见前。东南流为练沟，径邵陵县西，赵、戴改邵作
召。守敬按：《汉志》召陵，颜《注》，召读曰邵。《地形志》作邵陵，此郦氏从当时之制。县详《颍水》篇，又作召，《 水》篇亦作召。东南流注，至上蔡西冈北，[三四]为黄陵陂。会贞按：《元和志》，蔡冈在上蔡县东十里，周回五十里，疑上蔡西冈北当作上蔡冈西北，与下上蔡冈东对文。冈在今上蔡县东，陂当在县北。陂水东流，朱脱水字，赵、戴增。于上蔡冈东为蔡塘。会贞按：塘在今上蔡县东。又东径平与县故城南，朱《笺》曰：孙云，当作平舆，下同。赵、戴于此及下，俱改舆。守敬按：此不从《经》作平舆者，依《史记》也。[见下。]历代史志均作舆。汉县为汝南郡治，[见下。]后汉因，魏属汝南郡，晋、宋、齐因，后魏徙废。《地形志》，平舆有平舆城，即此。《元和志》，故城在汝阳县东北六十里。唐汝阳即今县治。为澺水县，旧沈国也，有沈亭。守敬按：《汉志》颜《注》引应劭曰，县，故沈子国，今沈亭是也。《春秋 文三年》杜《注》，平舆县北有沈亭。《元和志》，平舆故城，古沈子国。钱坫曰，《郡国志》沈，姬姓。《史记 管蔡世家》，武王封弟季载于冉。《春秋传》作 。《唐书 宰相世系表》、《广韵》并云，文王第十子聃季食采于沈，即汝南平舆沈亭。字亦为邥。按古聃字从冉，耽，字从冘，聃、耽同字。沈字亦从冘，故与 通。是沈即季载国也。《春秋 定公四年》，蔡灭沈，以沈子嘉归。后，楚以为县。朱脱楚字，全校增，赵、戴增同。守敬按：《寰宇记》，后属楚为邑。《史记》曰：秦将李信攻平与，败之者也。守敬按：见《王翦传》。《经》从《汉志》作平舆，郦氏因《史记》作与，遂改《经》字，以符史文。赵、戴于前文平舆县改从《汉志》之称，可也，并此引《史记》文亦改作平舆，则文乖其实矣。建武三十
