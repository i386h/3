<!-- { "loadSidebar": true } -->
漳水又东，径磻阳城北，会贞按：《九域志》，林虑县有磻阳务。《林县志》，宋端拱元年，于磻阳城置采造务，采林虑北山材木，城在今林县西北八十里。仓石水入焉。水出林虑县县详《洹水注》。之仓石溪，全、赵、戴改此及下三仓石并作仓谷。守敬按：水出仓石溪，不嫌其为仓石水。观下文石壁霞举可见。《寰宇记》引此《注》作仓石溪，[一二]何据改为仓谷溪？[一三]水在今林县西北。东北径鲁班门西，守敬按：《地形志》，壶关有鲁班门，一名天门。《彰德府志》，在林县西北二十五里，两山相去五十步，峯势峻巧，缺然如门。亦见《洹水注》。双阙昂藏，朱脱双字，赵同，戴增。《笺》曰：昂藏是轩露侈大之名。《后魏书》，高昂之父，以昂志天下，昂藏敖曹，故名之曰昂。是六朝时常语也。石壁霞举，左右结石修防。[一四]朱作坊，《笺》曰：宋本作防。赵、戴改。守敬按：《大典》本，明抄本并作防。崇基仍存，北径偏桥东，即林虑之峤岭，抱犊固也。会贞按：《隋志》，上党县有抱犊山。《寰宇记》引《道书 福地记》，抱犊山在上党东，南高七十里。有石城，高十丈，方一里。《一统志》亦云，抱犊山在壶关县东南。此《注》称林虑之峤岭，抱犊固，则北魏林虑之所辖，较后世为广矣。石磴戴改 。西陛，陟踵修上，五里余，崿路中断，四五丈中，以木为偏桥，劣得通朱作道，《笺》曰：宋本
作通。戴、赵改。行，亦言故有偏桥之名矣。自上犹须攀萝扪葛，方乃自津山顶，赵津改臻。即庾衮眩坠处也。朱庾误作庚，又脱衮字，《笺》曰：庚眩未详，或当是爰眩之讹。《地志》所谓猿眩之岸也。赵改、增云：按阎若璩云：《晋书 庾衮传》，衮字叔褎，适林虑山，石勒来攻，乃相与登大头山，而田于其下，将收获，命子怞与之下山，中途目眩瞀，坠崖而卒。殆是即庾衮眩坠处也。朱氏不知，妄为附会，亦由未记《晋书》耳。戴改、增同。仓石溪水又北，合白木溪。溪水出壶关县东白木川，东径百 城北，盖同仇池百顷之称矣。会贞按：仇池百顷，详《漾水》篇。又东，径林虑县之石门谷，又注于苍溪水。赵、戴苍改仓，赵云：即仓谷溪水也。苍溪水又北，径磻阳城东，而北流注于漳水。漳水又东，径葛公亭北会贞按：亭在今林县北七十里。而东注矣，朱注讹作去，赵同，戴改。
又东过武安县南。朱无南字，戴同。赵以《清漳水经》文参校补。守敬按：汉县属魏郡，后汉因，魏[《元和志》，魏属广平。]属广平郡，晋因。《地形志》，天平初，属魏尹，在郦氏后，则郦氏时仍属广平。在今武安县西南五十里。
漳水于县南，[一五]朱作东，赵、戴同。会贞按：当作南，据《清漳水经》，浊漳合清漳在武安南，不在武安东，今订。清漳水自涉县东南来流注之。朱脱漳字，流注作注流。赵增漳字，流注乙转。戴删流字。守敬按：此涉字各本皆同，知《清漳》篇不当作沙也。世谓决入之所为交漳口也。朱为作谓，
赵、戴改。全云：按《地理志》则是浊漳入清漳，清漳入河，不如郦言。杜君卿曰，清漳今为浊漳所夺。李宏宪曰，清不胜浊故也。守敬按：《汉志》、《说文》皆言浊漳入清漳，《山海经》、《水经》皆言清漳入浊漳。盖《汉志》、《说文》以清漳为正流，《山海经》、《水经》以浊漳为正流，郦氏亦因《水经》为文。全氏既引杜君卿、李宏宪说，则知《水经》，与《汉志》不同之故，何轻訾郦氏耶？今临漳县西清、浊二漳合流处，仍名交漳口。
又东出山，过邺县西。
漳水又东，径三户峡，为三户津。张晏曰：三户，地名也，在梁期西南。守敬按：《史记 项羽本纪 集解》引张晏作梁淇，详后。孟康曰：津峡名也，在邺西三十里。朱作四十里。全改三十。守敬按：《集解》、《正义》引孟康，并作三十里。《汉书 项籍传 注》引孟康，亦作三十里。又《左传》以畀楚师于三户，《正义》、《通鉴》秦二世三年《注》引并同，则此作四十里误也。今订。《括地志》，三户津在相州，滏阳县界，当在今磁州西南。[一六]
又东，污水注之。朱污讹作汗，《笺》曰：宋本作泝。赵改污，云：按《史记 项羽本纪》，羽使蒲将军日夜引兵渡三户，军漳南，与秦战，羽悉引兵击秦军污水上。徐广曰，在邺西。《索隐》，污音于。《郡国志》，邺县有污城。刘《注》引《水经注》证之。泝字，非也，戴作污。守敬按：《大典》本、明抄本并作污，覆检《郡国志》邺县下，有滏水，有污水，有污城。刘《注》引《史记》，项羽破秦军污水上，不引《水经注》。唯滏水下引《魏都赋 注》云，水经邺西北，滏水热，故名滏口。此乃《魏都赋》张载《注》，原作
漳、滏，二水名，经邺西北云云，是张氏自就图经为说，不惟非《水经注》，亦非《水经》，且与污水无涉。况刘昭天监时人，年辈稍前于道元，何得见郦书而引之？赵氏此条，寔为误证，其以此补《滏水》篇，亦误。水出武安山，朱安下有县字，赵、戴同。守敬按：县字衍，今删。《金 地理志》，武安有武安山。污水源出武安，至临漳县西入漳，今绝。东南流，径污城北。朱污讹作于，赵、戴改。会贞按：《彰德府志》，污阳城在临漳县西南十五里，城临污水，故名。考漳水东流，先径污城，后径邺城，邺城在今临漳西南四十里，则污城不得在临漳西南十五里也，当在临漳西，与磁州交界处。昔项羽与蒲将军、英布济自三户，破章邯于是水。守敬按：《史记 项羽本纪 正义》引《括地志》，污水源出怀州河内县北太行山。又云，故邘城在河内县西北二十七里，古邘国地也。胡三省曰，此时章邯与羽相持于邢、相之闲，《正义》以为河内污水，非也。会贞按：《括地志》原不误，《正义》引以解《史记》乃误。污水东注于漳水。
漳水又东，径武城南，世谓之梁期城。梁期在邺北，详后。俗亦谓之两期城，皆为非也。司马彪《郡国志》曰：邺县有武城，会贞按：《地形志》亦云，邺县有武城。武城二字疑衍。即斯城矣。朱斯作期。赵云：按梁期城在邺北，而三户津在邺西。漳水先径武城而后径梁期。武城一名期城，与梁期地望相近，善长故以俗传为非矣。会贞按：此本武城，而人有梁期、两期之称，故郦氏并驳之。是不惟无梁期、两期之名，亦并无期城之名，何得引《郡国志》又谓武城即期
城？窃谓期当作斯，乃涉上文而误。赵氏不觉，故强为解说。今订。城当在今临漳县西。
漳水又东北，径西门豹祠前。祠东侧有碑，隐起为字。守敬按：此碑久佚，别有北齐所立碑，今存。祠堂东头石柱，勒铭曰：赵建武中所修也。朱建讹作达，《笺》曰：当作建。守敬按：《大典》本、明抄本并作建，《魏志 武帝纪》，建安二十三年，令曰，其规西门豹祠西为寿陵，则豹有祠久矣。赵盖重修也。《地形志》，邺县有西门豹祠。《元和志》，西门豹祠在邺县西十五里。《寰宇记》引《隋图经》，豹祠在邺县东南七里，北临太平渠。则隋、唐祠不同地。今祠在临漳县西。会贞按：《金石录》载赵《西门豹祠殿基记》，赵建武六年，岁在庚子，秋八月庚寅，造西门豹祠殿基。《宝刻丛编》引作七月。魏文帝《述征赋》曰：羡西门之嘉迹，忽遥睇其灵宇。朱遥作径，《笺》曰：宋本作遥。戴、赵改。守敬按：《大典》本、明抄本、《类聚》五十九引魏文帝《述征赋》，无此二语，盖非全文。[一七]漳水右与枝水合，全云：《汉志》，魏郡武始县，漳水东至邯郸入漳，指此水也。然漳水入漳，其说不甚分明，当如张所云，漳水之别。《注》云枝水，盖本之晏也。守敬按：《山海经》有滏水，《魏都赋》漳、滏并称，《续汉志》邺下有滏水，则《水经注》当另立一篇，而《汉志》无滏水。全氏疑《汉志》武始之漳水即滏水，其说是也。故段茂堂、钱献之皆从其说，而谓《水经注》漳水右与枝水合。即指《汉志》武始之漳水则非。《汉志》上漳字，即滏字之误。至张晏说在邯会下，不在武始下。张晏云，漳水之别，自城西南与邯山之水会，今城旁有沟渠存焉。是明明指其见在之水，绝非滏水之经流。
郦氏据张氏为说，不牵引《汉志》。吾意郦氏所见《汉志》，必是滏水东至邯郸入漳。其《滏水》篇必亦引之。自《水经注》缺《滏水》篇，今本《汉志》又讹滏为漳，遂疑郦氏并班、张为一条。不思此枝水不出武始，亦不至邯郸入漳。滏水东南入漳，枝水东北入漳，何可混也？至汪士铎谓武始之漳水当作渚水，即渚沁水也，尤妄谬矣。其水上承漳水于邯会西，而东别与邯水合。水发源邯山东北，径邯会县故城西，守敬按：汉县属魏郡，后汉废。在今安阳县西北。北注枝水。朱枝作漳，赵同，戴改。故曰邯会也。张晏曰：漳水之别，自城西南与邯山之水会。今城旁犹有沟渠存焉。守敬按：《汉志》邯会颜《注》引张说。汉武帝元朔二年，封赵敬肃王子刘仁为侯国。守敬按：《史》、《汉表》同。其水又东北入于漳。昔魏文侯以西门豹为邺令也，引漳以溉邺，民赖其用。其后至魏襄王，以史起为邺令，又堰漳水以灌邺田，咸成沃壤，百姓歌之。守敬按：《史记 河渠书》，西门豹引漳水灌邺，以当魏之河内。《滑稽传》，褚先生曰，西门豹发民凿十二渠，引河水灌田。《后汉书 安帝纪》亦云，修西门豹所分漳水为支渠以溉田。而《吕氏春秋 乐成》，史起曰，魏氏之行田也以百亩，邺独二百亩，是田恶也。漳水在其旁，西门豹弗知用，是其愚也。而备载起为邺令事。《沟洫志》取之，则以灌邺专属之史起，非也。故左思《魏都赋》云，西门溉其前，史起灌其后。此亦并称二人，得其实矣。魏武王守敬按：曹操谥武王，详《淇水》篇。又堨漳水，回流东注。号天井堰。二十里中，朱脱二十两字，赵据《御览》[按，见七十五。]引此
