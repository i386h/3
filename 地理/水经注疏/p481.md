<!-- { "loadSidebar": true } -->
之。若水又与母血水合。朱无若字，戴、赵增。水出益州郡弄栋县东农山母血谷。会贞按：《汉》、《齐志》作弄，《续汉》、《晋》、《宋志》作梇。据《说文》当作梇。汉置县，属益州郡，后汉因，蜀属云南郡，晋因，后为兴宁郡治，宋、齐因，梁荒废，在今姚州北。《汉志》弄栋，东农山，母血水所出。《续志 注》引《地记》，连山，无血水所出。《华阳国志》同。连、农音近，今水曰龙川江，源出镇南州西北境山。北流径三绛县南，北入绳。会贞按：《汉志》，母血水北至三绛入绳。此水入若，依《汉志》作入绳也。下涂水入绳同。今龙川江自镇南州东流，经楚雄县、定远县、广通县，又东北至元谋县东北入金沙江。绳水又东，涂水注之。水出建宁郡之牧靡县南山。朱脱县字，戴同，赵增。会贞按：《汉志》作收靡，颜《注》引李奇曰，靡音麻，即升麻。《续志》作牧靡，《晋》、《宋》、《齐志》作牧麻。段玉裁曰，收、升、牧三字同纽。《隶释 益州太守碑》收靡字三见。汉置县，属益州郡，后汉因，蜀属建宁郡，晋、宋、齐因，梁荒废。在今寻甸州境。县，山 即草以立名。山在县东北乌句山南五百里，山生牧靡，可以解毒。百卉方盛，鸟多误食乌喙，口中毒，朱《笺》曰：《酉阳杂俎》引此，作生牧靡草，草作乌喙中毒。赵增草字，删口字。必急飞往牧靡山，喙牧靡以解毒也。涂水导源腊谷，西北流至越巂入绳，会贞按：《汉志》，牧靡南山腊谷，涂水所出，西北至越巂入绳。腊下脱谷字，当依此增。今曰牛栏江，源出寻甸州西南，东南流，经嵩明州，屈东北经沾益州、宣威州，又
北经威宁州，折西北至鲁甸厅西，入金沙江。绳水又径越巂郡之马湖县谓之马湖江。会贞按：《华阳国志》三越巂郡有马湖县，云晋初省。盖蜀置县，属越雟，晋初省，东晋复置，不久又省也。当即今雷波厅治。据《志》水通僰道入江。是马湖县本取水为名。因马湖水入金沙江遂谓之马湖江耳。郦氏则谓江以县名，如高平川、奢延水之比也。又左合卑水，水出卑水县，朱无水出卑水四字。赵云：按《汉志》越巂郡卑水县，孟康曰，音班。刘昭《郡国志补注》卑水县，《华阳国志》云，水通马湖，戴增四字。会贞按：增是也。汉置县，属越巂郡，后汉、蜀、晋、宋因，齐废。各地志皆言在今会理州东北，但金沙江至马湖县，始有马湖之名，卑水通马湖，其近马湖县无疑也，当在雷波厅北。或以今会通河当卑水，亦非。钱坫疑即芭蕉溪，今从之。水出今雷波厅北，东南流至屏山县西南，入金沙江。而东流注马湖江也。赵云：按《汉志》越巂诸水，皆与《注》合，惟苏示县下云，江在西北，[六]独无可考耳。
又东北至犍为朱提县西。守敬按：汉置县，属犍为郡，后汉为犍为属国治，蜀为朱提郡治，[见下。]晋、宋因，齐为南朱提郡治，梁荒废。《一统志》，在宜宾县西南。阮元云今昭通府。为泸江水。朱西下无为字，赵水下依孙潜校补注之二字。戴增为字。守敬按：戴增为字是也。《史记 五帝本纪 索隐》引《水经》作为卢江水，《禹贡锥指》引同，如赵增，则是别有一水矣。汪士铎、陈澧遂以今横江当泸江水，皆赵本注之二字误之也。
朱提山名也。应劭曰：在县西南，守敬按：《汉志》朱提县，山出银。颜《注》引应劭曰，朱提
山在西南。《明一统志》以为在 州府西五十里。县以氏焉。朱无县字，《笺》曰：孙云，当作县以氏焉。戴、赵增。犍为属国也。在郡南千八百许里。建安二十年，立朱提郡，郡治县故城。守敬按：《华阳国志》四，朱提郡本犍为南部，武帝元封二年置。建武后，省为犍为属国。至建安二十年，邓方为都尉，先主易名太守。《元和志》曲州下说略同。而武帝置郡下，有在犍为郡南一千八百里句，是前汉尝置朱提郡，郦氏则略之，而但就建安时复立郡言。郡治朱提，亦见《华阳国志》。郡西南二百里，得所绾堂琅县，守敬按：《汉志》作琅，《晋》、《宋》、《齐志》作狼。琅、狼古通。汉县属犍为郡，后汉废，蜀复置，属朱提郡，晋、宋因。齐属南朱提郡，梁荒废。谢锺英云：今东川府北，巧家厅东，以扯泛。西北行上高山，守敬按：《续汉志》朱提，《注》引《南中志》，县西南二里有堂狼山，多毒草，盛夏之月，飞鸟过之，不能得去。盖即此高山，而西南、西北未知孰是。羊肠绳屈八十余里，或攀木而升，或绳索相牵而上，缘陟者若将阶天。故袁休明《巴蜀志》守敬按：《隋志》，《巴蜀记》一卷，不着撰人，当即袁休明书。《沔水注》、《江水注》俱引，再查。云：高山嵯峨，岩石磊落，倾侧萦回，下临峭壑，行者扳缘，牵援绳索。守敬按：《名胜志》引此作带索，误。三蜀之人，及南中诸郡，以为至险。有泸津，东去县八十里，守敬按：此即《经》所谓县西之泸江水也。水广六七百步，深十数丈，多瘴气，鲜有行者。晋明帝太宁元
年，朱作二年，戴、赵同。守敬按：《晋书 明帝纪》事在太宁元年五月，《通鉴》系于是年同。汤球辑《十六国春秋》系于成玉衡十三年，亦晋太宁元年也，则二为元之误无疑，今订。李骧等侵越巂，攻台登县，宁州刺史王逊遣将军姚岳赵云：按《晋书 王逊传》作姚崇。守敬按：赵引《逊传》作姚崇表异同，其实崇字误也。《明帝纪》及《李雄载记》并作姚岳，《十六国春秋》、《通鉴》并作姚岳，岳、岳同。又《明帝纪》言遣将姚岳，《李雄载记》同，将下无军字，证以《成帝纪》尚称稗将姚岳，则岳非将军审矣，此军字衍，《通鉴》亦衍，击之，战于堂琅，骧军大败，岳追之，至泸水，赴水死者千余人。逊以岳等不穷追，怒甚，发上冲冠，帢裂而卒。守敬按：《王逊传》不载卒年，然云自永嘉四年，在州十四年。则亦太宁元年也。《华阳国志》谓逊卒于太兴四年，误。按永昌郡有兰仓水，守敬按：《蜀志 吕凯传》永昌郡在益州郡之西。郡治不韦县，见《叶榆水》篇。兰仓水即今澜沧江，在保山县东北八十里。出西南博南县，朱作郡，《笺》曰：宋本作县。戴、赵改。汉明帝永平十二年置。赵云：按《郡国志》是永平二年置。守敬按：《后汉书 西南夷传》是十二年，今本《续志》脱十字耳，[七]乃赵氏引以表异同，戴径删十字，疏矣。后汉县属永昌郡，蜀因，晋省，齐复置，仍属永昌郡，梁荒废，在今永平县南。博南，山名也。守敬按：下所云山高四十里者也。《明一统志》，一名金浪山，俗讹为丁当丁山，极险隘，为蒲蛮出入之所，在今永平县西南四十里。县以氏之。其水东北流径博南
山，朱径讹作出，赵同，戴改。汉武帝时，通博南山道，[八]渡兰仓津，土地绝远，行者苦之。歌曰：汉德广，开不宾，渡博南，越仓津，渡兰仓，为作人！赵云：按作人，犹役徒也。而《华阳国志》作为佗人。全云：作即莋之省，则为当读去声。《唐书 张柬之传》引此语作他人，则仍《华阳志》也。会贞按：《柬之传》先言唐蒙开夜郎、滇、笮，而哀牢不附。哀牢非莋也，全说失之。山高四十里。会贞按：此句与今本《华阳国志》同。《续汉志 注》、《后汉书 注》皆引作西山高三十里，古三四俱积画成字，往往错出。《云南通志》，崇坡峻 ，委曲嶙峋，上下约三十里。则三字是。兰仓水出金沙，越人收以为黄金。会贞按：《华阳国志》越人作越之，指上山言，收以作以火，误。《续汉志 注》、《后汉书 注》并引作洗取。又有光珠穴，赵据《御览》引此乙作珠光穴。全、戴乙同。守敬按：《华阳国志》，博南县有光珠穴。据下句亦当作光珠，《后汉书 西南夷传》作光珠，《注》引《博物志》，光珠即江珠也。臆乙，失之。穴出光珠，又有琥珀、珊瑚、黄、白、青珠也。会贞按：《华阳国志》穴出光珠下云，有琥珀又有珊瑚。考《初学记》二十七引《华阳国志》，穴出光珠，下作珠有黄珠、白珠、青珠、碧珠。《御览》八百三引同。是《华阳国志》出光珠下原有珠有黄珠云云十字，今本脱之。郦氏盖钞略其文，作黄、白、青、碧珠也。下接又有琥珀珊瑚句，后人传钞脱碧字，又以此句错入又有琥珀珊瑚下，文意遂不相接。《御览》五十九引此亦然，则脱误已久。自汉武帝以下，本《华阳国志》四。兰仓水又东北径不韦县守敬按：县详《叶榆水》篇。与类水合，水
出巂唐县，汉武帝置。会贞按：武帝置县，见《华阳国志》，汉属永昌郡，后汉、蜀、晋因，宋省。今云龙州治。类水西南流，曲折又北流，东至不韦县，注兰仓水。会贞按：《汉志》巂唐县，类水西南至不韦，行六百五十里。类水即今云龙州之沘江也。又东与禁水合。会贞按：《御览》七百九十一引梁祚《魏国统》，西南夷有大湖，名曰禁水。《御览》十五引《南中八郡志》，永昌郡有禁水。即今蒙化厅之漾濞江也。水自永昌县会贞按：《齐志》永昌郡有永安县。《一统志》依此作永昌，渠荒废。疑即今保山县治。而北径其郡西，水左右甚饶犀象，山有钩蛇，长七八丈，尾末有岐，蛇在山涧水中，以尾钩岸上人牛食之。守敬按：《中山经》郭《注》，今永昌郡有钩蛇云云，凡五句同，惟文小异。《御览》九百三十四引《广志》亦云，永昌郡有歧尾蛇。《续博物志》二称朱提山有钩蛇，误。朱提不属永昌也。此水傍瘴气特恶。朱作时，《笺》曰：宋本作特。戴、赵改。守敬按：明钞本作特，《续博物志》同。气中有物，不见其形，其作有声，中木则折，中人则害，名曰鬼弹。守敬按：《方舆纪要》云南大川，澜沧江中有物，黑如雾，光如火，声如折木，破石，触之则死，或曰瘴母也。《文选》谓之鬼弹，内典谓之禁水，惟顺宁江中有之，他所绝无。惟十一月、十二月差可渡，正月至十月，径赵作经，下同。之无不害人。故郡有罪人，徙之禁旁，朱讹作防，[九]何焯校改旁，戴、赵改同。不过十日皆死也。守敬按：《搜神记》十二，汉永昌郡不韦县有禁水，水有毒气云
