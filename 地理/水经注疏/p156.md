<!-- { "loadSidebar": true } -->
都赋》张《注》，《邺中记》、《河朔访古记》并无五字。上有冰室，室有数井。井深十五丈，藏冰及石墨焉。守敬按：《邺中记》，石虎于冰井台藏冰，三伏之月，以赐大臣。《魏都赋》张《注》，邺西高陵西伯阳城西，有石墨井，井深八丈。非此藏石墨之井也。石墨可书，又然之难尽，守敬按：《邺中记》然作爇，《河朔访古记》同。亦谓之石炭。守敬按：《陆士龙集 与兄平原书》，一日上三台，曹公藏石墨数十万斤，云烧此消复可用，然烟中人，不知兄颇见之否？今送二螺。又有粟窖及盐窖，朱讹作及监，脱窖字，《笺》曰：监疑作盐，赵改盐，增窖字，云：李善《文选 注》作盐窖。黄本作盬窖。戴改、增同。会贞按：今本《邺中记》作窖●及盐。以备不虞。今窖上犹有石铭存焉。守敬按：此上叙冰井台一段，全用《邺中记》文，其它则多钞变。左思《魏都赋》曰：三台列峙而峥嵘者也。守敬按：据《寰宇记》此二句亦《邺中记》文。城有七门：南曰凤阳门，守敬按：《邺中记》，邺宫南面三门，西凤阳门。中曰中阳门，次曰广阳门，东曰建春门，朱作逵春，《笺》曰：一作建春。赵、戴改。会贞按：《洹水注》作建春。《通鉴》晋永和三年，《注》引此同。北曰广德门，[二三]次曰廐门，西曰金明门，会贞按：《通鉴》，晋永和三年赵王虎命太子宣，出祈福于山川，因行游猎，宣出自金明门。《注》引此文，作西曰西明门，西明乃金明之误。[二四]一曰白门。凤阳门三台洞开，高三十五丈。石氏作层观架其上，置铜凤，头高一丈六尺。会
贞按：《邺中记》，凤阳门高二十五丈，上六层，反宇向阳，下开二门，又安大铜凤于其巅，举头一丈六尺。门窗户朱柱白壁，未到邺城七八里，遥望此门。又云，凤阳门五层楼，去地三十丈，安金凤凰二头。石虎将衰，一头飞入漳河，会晴日见于水上。一头以铁钉钉足，今存。会贞按：记称下开二门，则此《注》三台洞开，当二门洞开之误。又二十五丈，三十丈，与此《注》三十五丈异。而《类聚》六十三引《幽明录》，言去地二十丈，尤异。东城上，石氏立东明观，守敬按：《通鉴》晋永和四年，赵秦公韬夜与僚属宴于东门观。观亦见《洹水注》。观上加金博山，守敬按：《梁书 昭明太子传》，高祖临轩，冠太子于太极殿，冠加金博山，盖取其形似。谓之锵天。北城上有齐斗楼，朱斗讹作午，《笺》曰：宋本作斗。戴、赵改。超出羣榭，孤高特立。其城东西七里，南北五里，饰表以砖，百步一楼。凡诸宫殿门台隅雉，皆加观榭，层甍反宇，飞檐拂云，朱反讹作及，《笺》曰：当作反。《西京赋》，反宇业业，飞檐。《十六国春秋》，层甍迭宇，飞檐拂云。戴、赵改反。守敬按：《大典》本、明抄本并作反。图以丹青，色以轻素。当其全盛之时，去邺六七十里，远望苕亭，巍若仙居。魏因汉祚，复都洛阳，以谯为先人本国，朱为作之，《笺》曰：宋本作为。戴、赵改。守敬按：《大典》本、明抄本并作为。许昌为汉之所居，长安为西京之遗迹，邺为王业之本基，故号五都也。会贞按：《魏志 文帝纪 注》引《魏略》曰，改长安、谯、许昌、邺、洛阳为五都。《御览》一百五十五引《帝王世纪》，魏武为魏公都邺，今魏郡是。后文帝因汉之旧，复都洛
阳，以谯为先人本国，许昌为汉之所居，长安为西京之遗迹，邺为王业之本基，与洛阳凡五处，故号曰五都。今相州刺史及魏郡治。会贞按：《地形志》，天兴四年，置相州，至天平元年迁都，改司州，并改魏郡为魏尹，则在郦氏后。郦氏时仍为相州，魏郡也。
漳水自西门豹祠北，径赵阅马台西。基高五丈，会贞按：《邺中记》，凉马台，高三十尺。周回五百步，后赵石虎所筑。建武六年，虎都邺，洗马于洹水，筑此台以凉马，故名。《御览》三百引《邺城故事》，凉马台，一名阅马台。[二五]三十尺，与此五丈异，三五未知谁是？列观其上。石虎每讲武于其下，升观以望之。虎自于戴删于字。台上放鸣镝之矢，以为军骑出入之节矣。会贞按：《邺中记》，赵王虎建武六年，造凉马台，在城西漳水之南。虎常于此台简练骑卒，虎牙宿卫，号云腾黑矟骑五千人。每月朔望，阅马于此台。乃于漳水之南，张帜鸣鼓，列骑星罗。虎乃登台射 箭一发，五千骑一时奔走，从漳水之南，齐走至于台下。队督已下皆班赉。虎又射一箭，五千骑又齐走于漳水之北。其五千骑，流散攒促，若数万人。骑皆以漆矟从事，故以黑矟为号。季龙又尝以女伎一千人为卤簿，皆着紫纶巾，熟锦 ，金银缕带，五文织成 ，游台上。又《通鉴》晋咸康六年，赵王虎悉括取民马，凡得四万余匹，大阅于宛阳。《注》引郦说。台在今临漳县西。
漳水又北径祭陌西。战国之世，俗巫为河伯取妇，祭于此陌。会贞按：《寰宇记》，浊漳水在邺县东北，有永乐浦，浦西五里，俗谓紫陌河，此即俗巫为河伯娶妇处。魏文侯时，西门
豹为邺令，约诸三老曰：为河伯娶妇，幸来告知，吾欲送女。皆曰，诺。至时，三老、廷掾，赋敛百姓，取钱百万。《史记》，作数百万，下文钱三万，《史记》作二三十万。此或郦氏所据不同，或以钱数过多，故减省之。[二六]巫觋行里中，有好女者，祝当为河伯妇。[二七]朱祝作呪，《笺》曰：呪字误。《史记》作云是当为河伯妇。赵云：按《广韵》，呪，诅也，通作祝。《书 无逸》，厥口诅祝，《疏》云，以言告神谓之祝。不当引《史记》以相难也。戴改祝。守敬按：《史记》云，其人有好女者，恐大巫祝为河伯取之。郦盖用此祝字，则改祝是也。以钱三万聘女，沐浴脂粉如嫁状。豹往会之。三老、巫、掾与民咸集赴观。巫妪年七十，从十女弟子。豹呼妇视之，以为非妙，令巫妪入报河伯。投巫于河中，有顷，曰，何久也？又令三弟子及三老入白，并投于河。豹磬折曰：朱磬讹作声，《笺》曰：当作磬。戴、赵改。三老不来，奈何？复欲使廷掾、豪长趣之，皆叩头流血，乞不为河伯取妇。会贞按：以上抄变《史记 滑稽传》褚先生说。淫祀虽断，地留祭陌之称焉。又慕容儁投石虎尸处也。会贞按：儁梦虎啮其臂，事详《洹水注》。《晋书 慕容儁载记》，投虎尸于漳水。田融《赵书》以为紫陌也。赵建武十一年，造紫陌浮桥于水上。会贞按：《御览》三百五十四引《邺城故事》，紫陌浮桥在城西北五里。《寰宇记》，赵武帝于漳水造浮桥，接紫陌，故号曰紫陌桥。为佛图澄先造生墓于紫陌，建
武十四年卒，朱作十五年，赵、戴同。守敬按：《十六国春秋》，澄建武十四年卒。《高僧传》谓卒于晋永和四年，正当赵建武十四年，且建武只十四年，踰年正月改元太宁，今订。十二月葬焉，即此处也。《晋书 佛图澄传》，澄自起茔墓于邺西紫陌。《御览》一百九十五引《赵书》曰，佛图澄，建武末卒，葬邺西紫陌，先造生墓，已数年矣。墓在今临漳县西。
漳水又对赵氏临漳宫，赵云，按《邺中记》，邺城西三里桑梓苑，有宫临漳水。又下疑落南字。宫在桑梓苑，多桑木，故苑有其名。三月三日及始蚕之月，虎帅皇后及夫人采桑于此。会贞按：《十六国春秋 后赵录》，建武十三年春正月，虎帅三公九卿，躬耕籍田于桑梓苑。邺城南地多桑梓，因以筑之，故名桑梓苑。苑有临漳宫，三月三日及始蚕之日，虎率皇后及夫人采桑于此。为郦氏所本，则始蚕之月，月为日之误。今地有遗桑，墉无尺雉矣。
漳水又北，滏水入焉。[二八]朱滏讹作溢。戴改云：《御览》引《水经注》滏水发源云云，当在此句之下。守敬按：改滏是也。以滏水发源一条为此处脱文，则非。盖别有《滏水》篇而今亡之，《注》此句乃互见之例也。全改滏同。赵知补滏水，乃不知此溢为滏之误，而臆改为滥，谓滥水见前壶关县《注》。不思滥水已于屯留入漳，安得又于是入漳耶？其误审矣。
漳水又东，径梁期城南。《地理风俗记》曰：邺北五十里有梁期城，故县也。赵云：按《史记 项籍本纪 注》引张晏说，作梁淇。《索隐》曰：淇当作湛。《晋八王故事》云，王浚伐邺，前至梁
湛。盖梁湛在邺西四十里。阚骃《十三州志》曰，邺北五十里，梁期城，故县也。盖本之应劭。守敬按：张晏作梁淇，淇、期音近。《八王故事》作梁湛，湛与淇形近，盖淇之误。《索隐》反谓淇当作湛，失之。《索隐》谓在邺西四十里，与《十三州志》在邺北五十里，显然不合。据孟康云，三户在邺西三十里。张晏云，三户在梁期西南。惟梁期在邺北五十里，可言三户在梁期西南，若是梁期在邺西四十里，则反出三户之西十里，何得云三户在梁期西南乎？则梁期当以应劭、阚骃邺北之说为是。两汉县属魏郡。《一统志》谓晋省，非。《广平府志》谓魏省，亦非。据应劭说则后汉末已废。在今磁州东。汉武帝元鼎五年，封任破胡为侯国。守敬按：此從《史表》，《漢表》任作 [二九]。晋惠帝永兴元年，骠骑王浚遣乌丸渴末径至梁期。候骑到邺，成都王颖遣将军石超讨末，为末所败于此也。朱脱也字，赵同，戴增。守敬按：《大典》本、明抄本并有也字。《晋书 成都王颖传》，浚与东嬴公腾乌丸羯朱袭颖，候骑至邺，颖遣幽州刺史王斌及石超、李毅等距浚，为羯朱等所败。较此文为详，然不云至梁期。《王浚传》，羯朱作渴末，与《注》同。
又径平阳城北。《竹书纪年》曰：梁惠成王元年，邺师败邯郸之师于平阳[三〇]者也。朱无败字之字。赵云：按《寰宇记》，临漳县有平阳故城。《竹书纪年》云，梁惠成王败邯郸之师于平阳。今据增。戴增同。司马彪《郡国志》曰：邺有平阳城。即此地也。会贞按：地当作即此城也。《括地志》，平阳故城在相州临漳县西二十五里。
又东过列人县南。
漳水又东，右径斥邱县北，守敬按：县详《洹水》篇。即裴县故城南，王莽更名之曰即是也。《地理风俗记》曰：列人县县详下。西南六十里，有即裴城，故县也。守敬按：汉县属魏郡，后汉废。在今肥乡县西南。
