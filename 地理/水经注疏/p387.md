<!-- { "loadSidebar": true } -->
山。《元和郡县志》、《寰宇记》并是万字。《广韵》、《集韵》万同万，传写作方。戴改万。会贞按：《晋书 刘弘传》、《续汉志 注》引《襄阳耆旧传》、《文选 曹子建＜王仲宣诛＞ 注》引盛弘之《荆州记 注》，并作方山，误与此同。考《宋书 邓琬传》、《齐书 柳世隆传》俱作万山。又《南史 张缅传》作蔓山，蔓、万音同。尤本作万之铁据。在今襄阳县西北十里。山上有《邹恢碑》，沈氏曰：《晋书》，郗恢镇襄阳得民和。邹恢疑是郗恢之误。会贞按：恢为郗鉴之孙。《晋书》附见《鉴传》。《舆地纪胜》，万山寺有《郗恢碑》，其下有大石龟，而此碑皆不著录，盖偶遗之。鲁宗之所立也。会贞按：宗之，《宋书》附其孙《爽传》，晋义熙中为雍州刺吏，碑盖是时立。山下潭中有《杜元凯碑》，会贞按：《舆地纪胜》沈碑潭，引《南雍州记》天色时晴明，渔人常见此碑于潭中，谓之沈碑潭。《名胜志》，万山下有潭。孟襄阳诗自《注》云，即沈碑潭。元凯好尚后名，作两碑， 述己功，一碑沈之岘山水中，一碑下之于此潭，曰：百年之后，何知不深谷为陵也？守敬按：《文选 求立太宰碑表 注》引《襄阳记》，杜元凯好为身后名，常自言，百年后必高岸为谷，深谷为陵。作二碑 其平吴勋。一沈万山下，一沈岘山下，谓参佐曰，何知后代不在山头乎？郦盖本习为说，故于万山言潭中有碑，于后岘山言水中沈碑。而唐修《晋书》作一沈万山之下，一立岘山之上。欧阳公《岘山亭记》及《南部新书》、《舆地纪要》皆从之。不知惟并沈水中，后代为陵，人人共知，乃合好名之意。若一立山上，后代为谷，转致湮没，则与本意相反矣。山下水曲之隈，云汉女昔游处也。守敬按：《续汉志 注》引《襄阳耆旧传》襄阳县西九里，有方[当作石。]
山，父老传曰，交甫所见隈女游处，北山之下曲隈是也。故张衡《南都赋》曰：游女弄珠于汉皋之曲。汉皋，即万山之异名也。守敬按：《文选 注》引《韩诗外传》郑交甫将南适楚，循彼汉皋台下，乃遇二女，佩两珠，大如荆鸡之卵。今本《韩诗外传》无之。据《江赋 注》引《韩诗内传》 二女事，外传或内传之误。《元和志》，万山一名汉皋山。沔水又东合檀溪水，朱此八字讹作《经》，戴改《注》，全、赵同。水出县西柳子山下。守敬按：《名胜志》，柳子山在襄阳城北七里，檀水出焉。梁简文为州，泛舟穷柳子之源，即此。山在今襄阳县西南七里。东为鸭湖，守敬按：《襄阳县志》，鸭湖在县西，山水汇而为湖，无源之水也。湖在马鞍山东北，武陵王爱其峰秀，改曰望楚山。守敬按：《通典》，襄阳有马鞍山。昔晋刘弘、山简九日宴处。《事类赋》五《注》引《襄阳记》，望楚山旧名马鞍山，宋武陵王骏为刺史，改为望楚山。[《通鉴》宋孝建元年《注》刘弘所改，误。]后遂龙飞，人号为凤岭，在今襄阳县西南八里。溪水自湖两分，北渠即溪水所导也。会贞按：宋李复《郢州李壁亭记》，旧《志》云，襄江在襄阳县南，出柳子山下，分两派，北流为檀溪，南流为襄水，与《注》合。所云北流者，即此北渠也。所云南流者，即下东南出之水也。北径汉阴台西，会贞按：台在今襄阳县西。临流望远，按眺农圃，情邈灌蔬，朱作疏。赵改云：黄省曾本作蔬，二字通用。全、戴改同。意寄汉阴，故因名台矣。朱笺曰：庄子云，子贡南游于楚，反于晋，过汉阴，见一丈人，方为圃畦，凿隧而入井，抱瓮瓦而出灌。子贡教
之凿木为槔，挈水若抽。为圃者笑曰，有机械者，必有机心，吾羞而不为也。又北径檀溪会贞按：《元和志》，檀溪在襄阳县西南。梁高祖沈竹木于此溪，为舟装之备。谓之檀溪水，会贞按：《隋志》，义清有檀溪水。水侧朱脱一水字，戴、赵增。有沙门释道安寺，即溪之名以表寺目也。会贞按：《宝刻丛编》引《集古录目》云，檀溪寺者，东晋人张殷以宅所立。咸安中，沙门道安重建。《高僧传》，道安至襄阳立寺，名曰檀溪，建塔五层，起房四百。《舆地纪胜》，檀溪寺在檀溪侧。今在襄阳县西五里。溪之阳有徐元直、崔州平故宅。守敬按：《蜀志 诸葛亮传》，搏陵崔州平、颍川徐庶元直，与亮友善。裴《注》按《崔氏谱》，州平，太尉烈子。又引《魏略》，亮在荆州，以建安初，与徐元直等俱游学。《文选 曹子建〈王仲宣诔〉 注》引盛弘之《荆州记》，襄阳城西南有徐元直宅。《一统志》，在襄阳县西。州平宅无考。悉人居。守敬按：此三字有误，以下文观之，当作悉寡人居。故习凿齿《与谢安书》云：守敬按：此凿齿《与桓秘书》中语，全文见《晋书》本传。谢安二字，必桓秘之误，谁谓戴、赵无眉睫之失也。每省家舅，守敬按：凿齿之舅为罗崇、罗友，并为襄阳都督，见《凿齿传》。纵目檀溪，念崔徐之友，朱作友，《笺》曰：宋本作交。全、戴、赵改。守敬按：明抄本作交。未尝不抚膺踌躇，惆怅终日矣。溪水傍城北注，昔刘备为景升所谋，乘的颅马西走，坠于斯溪。会贞按：《蜀志 先主传 注》引《世语》，备屯樊城，刘表请备宴会，蒯越、蔡瑁欲因会取备，觉
之，潜遁出，所乘马名的卢，走堕襄阳城西，檀溪水中，溺不得出。备急曰，的卢，可努力！乃一踊三丈，遂得过。西去城里余，会贞按：《初学记》八引盛弘之《荆州记》，襄阳，檀溪带其西。北流注于沔。会贞按：水自今襄阳县西南，北流至县西北入汉，已涸。一水东南出。会贞按：一水东南出，只虚提一句，后文襄阳湖水，上承鸭湖东南流，方实 。应劭曰：城在襄水之阳，故曰襄阳。朱有也字，赵同，戴删。会贞按：《汉志》襄阳，颜《注》引应劭曰，在襄水之阳。是水当即襄水也。赵云：按《乐史》曰，荆楚之地，水驾山而上者，皆呼为襄，其名无定。故陆澄之《地记》，曰襄阳无襄水也。守敬按：谓东南出之水，襄阳正在是水北也。《隋志》，义清有襄水。《元和志》，西魏改雍州为襄州，因州南襄水为名。《九域志》，襄阳有襄河，则皆以应说为据矣。城北枕沔水，即襄阳县之故城也。守敬按：《方舆纪要》，襄阳城，相传汉、晋时故址，背负汉水，东北一带皆缘城为堤，以防溃决，谓之大堤。汉县属南郡，后汉因，汉末为襄阳郡治，[见下。]魏因，晋初属襄阳郡，后为郡治，宋、齐、梁因，即今县治。王莽之相阳矣。楚之北津戍也，朱也作矣，赵据黄本改。戴改同。守敬按：《寰宇记》引《襄阳记》，襄阳为楚国之北津，从襄阳渡沔，自南阳界出方城关是，通周、郑、晋、卫之道。其东津从汉经江夏，出平皋关是，通陈、蔡、齐、宋之道。《续汉志 注》引《荆州记》同。今大城西垒是也。守敬按：《通鉴》齐中兴元年，萧衍起兵，发襄阳，留弟憺守垒城。胡《注》，垒城者，筑垒附近大城，犹今堡寨也。其土，古鄢、鄀、卢、罗之地。朱鄀讹作都。赵改云：都
当作鄀。戴、赵改。守敬按：改鄀是也。下有即所谓鄢、鄀、卢、罗之地语。《元和志》襄州，周时为谷、邓、鄾、卢、罗、鄀之地。唐襄州兼有汉南郡、南阳郡地，此则专指南郡地言也。鄢、罗见下，宜城鄀见下，鄀县、卢见下中卢，卢，庐音同。秦灭楚，置南郡，号此为北部焉。朱脱焉字，戴同。赵据孙潜校增。守敬按：黄本有焉字。秦置南郡，见《江水》二《注》，襄阳在南郡之北境。建安十三年，魏武平荆州分南郡，立为襄阳郡，守敬按：《晋志》荆州下，建安十三年，魏武尽得荆州之地，分南郡以北立襄阳郡。《宋志》，魏武平荆州，分南郡编以北及南阳之山都立，稍异，而又引鱼豢云，魏文帝立。荆州刺史治，守敬按：此句非承上言。《通鉴》汉初平元年，刘表为荆州刺史，徙治襄阳。《通典》，魏荆州理宛，晋初理襄阳，平吴，理南郡。《宋志》，晋庾翼进襄阳，复还夏口。邑居隐赈，朱《笺》曰：隐赈当作殷赈。薛综《西京赋 注》，殷赈谓富饶也。赵云：按《蜀都赋》邑居隐赈，刘渊林《注》，隐，盛也；赈，富也。《羽猎赋》，殷殷轸轸。李善《注》，殷轸，盛貌也。殷音隐，古字多假借，正不必例彼规此。全、戴改殷赈。冠盖相望，一都之会也。会贞按：《舆地纪胜》引晏公《类要》亦云，西极梁州，南包临沮，北接阴、邓，邑居隐轸，盖一都之会也。城南门道东有三碑：一碑是《晋太传羊祜碑》，一碑是《镇南将军杜预碑》，一碑是《安南将军刘俨碑》， 是学生所立。会贞按：羊祜、杜预皆镇襄阳。《晋书 祜传》言，开设庠序，绥怀远近。《预传》言，修立泮宫，江汉怀德。刘
俨敬教劝学，当有同然。故学生俱为立碑，而俨不见于史传。此三碑欧阳皆不著录，盖已佚。城东门外二百步刘表墓，守敬按：《蜀志 先主传 注》引《典略》，备过辞表墓，涕泣而去。则墓在襄阳至确。据此《注》在县东。乃《类聚》四引《从征记》谓表墓在高平郡，盖因表为山阳高平人而误。《寰宇记》又于原州平高县载表墓，亦引《从征记》文，则误之误矣。太康中，为人所发，见表夫妻，其尸俨然，颜色不异，犹如平生。墓中香气，远闻三四里中，经月不歇。守敬按：《后汉书 刘表传 注》引《代语》，表死后八十余年，晋太康中，冢见发，表及妻身形如生，芳香闻数里。比此为略，此盖本《世语》全文。《从征记》 表墓尤详，谓发于永嘉中，则在表死后百年，盖传闻异辞也。今坟冢及祠堂，犹高显整顿。会贞按：《宝刻丛编》引《集古录目》云，新立《镇南将军刘表庙碑》，唐陵州刺史刘权撰。僖宗时，山南东道节度使刘巨容，尝梦见表，故为立庙。据此《注》则表有祠久矣。但《注》似谓祠在城外，墓边。唐立之庙，《舆地纪胜》谓在城中，盖在城外者，至唐巳毁，而巨容新创于城中欤？今刘公祠在襄阳县治东。城北枕沔水，水中常苦蛟害。襄阳太守邓遐，负其气果，拔剑入水，蛟绕其足，遐挥剑斩蛟，流血丹水，自后患除，无复蛟难矣。守敬按：邓遐，《晋书》附其父《岳传》， 斩蛟事，较此为略，此本盛弘之《荆州记》，引见《初学记》七、《御览》六十二、四百三十七、九百三十及《寰宇记》襄阳县北，遐守襄阳时事。《御览》四百三十七引《异苑》谓在荆州之上明江浦，误。
