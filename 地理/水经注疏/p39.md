<!-- { "loadSidebar": true } -->
河水又屈而东流，为北河。朱此十字讹作《经》，戴改《注》。全、赵同。戴云：今考其脉络，乃承上注屈而为南河又北迤西之文。孙星衍曰：杜佑云，河经灵武郡西南，便北流，凡千余里，过九原郡乃东流，汉人谓之西河。自九原以东，汉人谓之北河。守敬按：《史记 秦本纪》，惠文王后五年，游北河。昭襄王二十年，王之上郡北河，则战国已有北河之名。又郦氏专就河水分流处言，对南河谓之北河，与杜氏统称北河亦不同。汉武帝元朔二年，大将军卫青，绝梓岭，梁北河，是也。朱此二十字
在后王莽之监河也。赵同，戴移此。守敬按：见《史记 卫青传》。
东径高阙南，董佑诚曰：[七]《括地志》，临戎县北有连山俗名曰高阙。当即今鄂尔多斯右翼后旗西北河外阿尔坦山也。
《史记》：赵武灵王既袭胡服，自代并阴山守敬按：代详《 水》篇，阴山详下。下，至高阙为塞。守敬按：见《匈奴传》。《汉书 窦融传》称高阙塞。山下有长城。长城之际，连山刺天，其山中断，两岸双阙，峨然云举，望若阙焉。即状表目，朱峨然作善能，即讹作节，《笺》曰：《大事记 注》引此作峨然云举，节作即。全、赵改。戴但改节作即。守敬按：善能二字不可解，[八]戴何以不依朱说耶？故有高阙之名也。自阙北出荒中，阙口有城，跨山结局，谓之高阙戍。守敬按：《通鉴》，梁普通五年，魏广阳王深上言，高阙戍主，御下失和。自古迄今，朱自作上，《笺》曰：《大事记》引此作自。赵仍，戴改。常置重捍以防塞道。汉元朔五年，卫青将十万人[九]败右贤王于高阙，各本作元朔四年。守敬按：《汉书 武帝记》及《卫青传》，事在五年，今订。即此处也。
河水又东，径临河县故城北。董佑诚曰：《汉志》，县属朔方郡，后汉省。《元和志》，西受降城，汉临河县故理。盖临河兼有河北地也。故城当在今鄂尔多斯右翼后旗北，两河之间。汉武帝元朔三
年，封代恭王子刘贤为侯国。全云：代恭王子皆封西河，此或是西河之临水县。赵云：按西河近代，宜是也。而《史》、《汉表》俱作临河。王莽之监河也。朱此下有汉武帝元朔二年大将军卫青绝梓岭梁北河是也二十字，赵同，戴移上。
至河目县西。朱此五字误入《注》内，戴改《经》。全、赵同。
河水自临河县东径阳山南。朱此十一字讹作《经》，戴改《注》，云：今考文义，乃承上《注》文临河县。董佑诚曰：当即今鄂尔多斯右翼后旗北，河外翁金硕隆迤东，达尔德尔诸山。《史记音义》曰：朱作《汉书 注》曰，全、赵、戴同。守敬按：此徐广《史记音义》文，非《汉书 注》也，详见下。阳山在河北，指此山也。
东流径石迹阜西，董佑诚曰：当在今乌喇特旗西境，大河之东。是阜，破石之文，悉有鹿马之迹，故纳斯称焉。朱作故斯阜纳称焉，赵同，戴改。
南屈，径河目县故城西，朱无故城西三字，全、赵、戴同。守敬按：《史记 始皇本纪 正义》引有此三字，是也。今补。董佑诚曰，《汉志》县属五原郡，后汉省，当在今乌喇特旗西境，大河之东。在北假中，朱作左北假，有脱误，全左下增历字，与董熜本同，亦非。赵左改在，假下增中字，云：《史记 匈奴传 正义》引《括地志》，五原河目县故城在北假中，是也。戴改、增同。守敬按：《始皇本纪 正义》引此，正作
在北假中。地名也。戴云：此三字《注》内之小《注》。守敬按：《史记 匈奴传 索隐》韦昭曰，北假，地名。《汉书 元帝纪 注》，晋灼说同。自高阙以东，夹山带河，阳山以往，朱作去，《笺》曰：谢云，宋本作西。赵同。戴改往。会贞按：西与东对举，似是。但《注》叙河水东流，先言阳山，后言北假，则北假不得但在阳山以西，戴作往，较胜。皆北假也。守敬按：《汉书 王莽传》，五原、北假，膏壤殖谷，异时常置田官。董佑诚曰，今自阿尔坦山迤西至乌喇特，南至黄河，皆古北假地。《史记》曰：秦使蒙恬将十万人，北击胡，度河取高阙，[一〇]据阳山北假中。守敬按：《匈奴传》文。《始皇本纪》、《蒙恬传》，十万并作三十万。是也。
北河又南，合南河，南河上承西河，朱此句脱南河二字，赵同，戴增。守敬按：《史记 卫青传》，元朔二年，度西河，至高阙，破匈奴。即此西河，说见上北河下。董佑诚曰，今河水自鄂尔多斯右翼后旗西境，腾格里鄂谟之南，别支东出。东径临戎县故城北，又东径临河县南。董佑诚曰：并见上。又东径广牧县故城北，董佑诚曰：二《汉志》，县并属朔方郡，魏、晋移置，属新兴郡，非此城也。《元和志》，丰州九原县郭下，本汉之广牧旧地。当在今鄂尔多斯右翼后旗界内地。中部都尉治，各本中作东，上衍有字，戴但删有字。会贞按：河水东流，先径广牧，后径渠搜，则广牧在西，渠搜在东，而广牧下云，东部都尉治，渠搜下云，中部都尉治，是东部反在中部之西矣。检《汉志》亦然。当是《汉
志》东中二字传刻互 ，后人又据以改郦书也。《元和志》，九原县，本汉之广牧旧地，中部都尉所理。[一一]则广牧之为中部，渠搜之为东部，审矣。王莽之盐官也。径流二百许里，东会于河。董佑诚曰：今南河径鄂尔多斯后旗之北，东会北河也。
河水又东，径马阴山西。朱此九字讹作《经》，戴改《注》，全、赵同。并改东作南。守敬按：以水势证之，东下当增南字，不当改东作南。董佑诚曰，今自乌喇特旗西北，噶札尔诸山迤东，历茂明安旗四子部落旗，南接归化城诸山，皆古阴山。侯应所谓阴山东西千余里是也。《史记音义》曰：阳山在河北，阴山在河南，守敬按：《史记 蒙恬传 集解》，徐广曰，五原西安阳县北，有阴山，阴山在河南，阳山在河北。《匈奴传 索隐》亦引徐说此三句。郦氏下引西安阳句作《史记音义》是，而上引阳山句作《汉书 注》，此引阳山阴山二句作《汉书音义》，误也。今订正。谓是山也，而即实不在河南。会贞按：《史记 始皇纪》，西北斥逐匈奴，自榆中并河以东，属之阴山。言阴山甚浑，又使蒙恬渡河，取高阙阳[原误陶，依《匈奴传》改。]山北假中，似分阴山、阳山为二。水北曰阳，水南曰阴，此阳山在河北，阴山在河南之说所由来也。然《史》、《汉 匈奴传》，赵武灵王筑长城，自代并阴山下，至高阙为塞，代与高阙皆在河北，则马、班以阴山在河南可知。足征《始皇纪》并河以东属之阴山，乃言河北之山，非言河南之山，徐广《音义》，未遑参稽耳。胡渭曰，阳山即阴山也，山在中国之极北，故名阴山，水北曰阳，山在河水之北，故亦谓之阳山。《史记音义》曰：五原安阳县北有马阴山，守敬按：《集解》作阴山，
《续汉志》亦云西安阳北有阴山，是知马阴山省言之即阴山也。安阳县详下。今县在河北，朱讹作今山在县北，赵、戴同。守敬按：山在县北，与徐广言安阳县北有阴山无异，何足以驳阴山在河南之说？考河水径西安阳县故城南，则县在河北，审矣。山又在县北，则阴山不在河南可知。今订正。此郦氏妙语解颐，不知何时庸妄人改为山在县北，赵、戴囫囵读过，毫不致疑，何论他人？言阴山在河南，又传疑之非也。余按南河、北河及安阳县以南，悉沙阜耳，无佗异山。故《广志》曰：朔方郡北移沙七所，而无山以拟之，是《音义》之僻也。朱音义作仪志，赵改义志，云：议志即上《音义》，《广志》旁加言，非也。戴改同。守敬按：余按以下是郦氏实指河南无山，而引《广志》为证，是据《广志》以驳《音义》，不得以《广志》为僻，当作是《音义》之僻也。阴山在河东南则可矣。会贞按：阴山本在河北，就河水屈流处言，河水径马阴山西，则山在河之东，郦氏至此又回护《音义》南字，故迁就其辞，谓阴山在河东南则可也。
河水又东南，径朔方县故城东北，朱此十三字讹作《经》，戴改《注》。全、赵同。董佑诚曰：二《汉志》县俱属朔方郡。汉末废。当在今鄂尔多斯右翼后旗境内。《注》引《魏土地记》，县有大盐池，当即今之哈拉莽乃鄂谟。《汉志》谓盐泽在县南，则故城在鄂谟北矣。《诗》所谓城彼朔方也。守敬按：《小雅 出车》篇文。汉元朔二年大将军卫青取河南地为朔方郡，使校尉苏建筑
朔方城，守敬按：见《史记 卫青传》。即此城也。王莽以为武符者也。赵云：《寰宇记》夏州朔方县下引《水经注》曰，有蒙水合金河而流。《初学记》八引《水经注》云，朔方县有蒙水、紫河，今本无之。《陕西行都司志》曰，高居诲《使于阗记》云，甘州西五百里至肃州，渡金河西百里出天关，是也。《方舆纪要》云，紫河在大同府西北塞外。杜佑曰，胜州榆林县有金河、紫河，自马邑郡善无县流入境，合金河南流入大河。魏道武帝击刘卫辰，自五原金津济，即金河之津。守敬按：唐、宋之朔方县，与汉朔方县非一地，则蒙水、金河、紫河不在此。至肃州之金河，又别一金河，尤风马牛不相及。据《隋志》定襄郡大利县有紫河，在今归化城境，则《方舆纪要》说是。但考归化城有二大水，为此《注》之荒干、白渠、中陵、树颓等水，下文明叙之，无蒙水、金河、紫河之名。当是后世名称改易，见他家《水经注》，而徐坚、乐史载之也。
按《地理志》云：金连盐泽、青盐泽并在县南矣。朱《笺》曰：《汉志》，朔方县有金连盬泽、青盬泽，皆在南。赵云：二盬字，今《汉书》并作盐，朱氏误引。又按《魏土地记》曰：县有大盐池，其盐大而青白，名曰青盐，又名戎盐，入药分。汉置典盐官。守敬按：《元和志》与《魏土地记》说同。又云，胡洛盐池在长泽县北五百里，周回三十里，亦谓之独乐池，声相近也。汉有盐官。《水道提纲》，套中产盐池，以喀喇莽尼为大，即古金连盐泽及青盐泽，唐时名胡洛盐池者。池去平城宫千二百里，朱城讹作地，《笺》曰：疑作平城。赵、戴改。会贞按：平城宫见《 水》
篇。在新秦之中。服虔曰：新秦，地名，在北，句，方千里。如淳曰：长安以北，朔方以南也。薛瓒曰：秦逐匈奴，收河南地，徙民以实之，谓之新秦也。会贞按：《史记 平准书 集解》引服说、如说、瓒说同。又《匈奴传 索隐》引如说，较详。[一二]《正义》引服说，方千里作地广六七百里。
屈南过五原西安阳县南，朱此十字误入《注》内，戴改《经》。全、赵同。
