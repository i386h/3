<!-- { "loadSidebar": true } -->
使民复思汉也。守敬按：事见《汉书 王莽传》，寻文，坏上当有王莽遣使四字。故《盐铁论》《散不足》曰：垣阙罦思，言树屏隅角所架也。颖容又曰：阙者，上有所失，下得书之于阙，所以求论誉于人，故谓之阙矣。今阙前水南道右，置登闻鼓以纳谏也。戴删也字。守敬按：《玉海》，[阙字下。]《后魏书》，世祖阙左悬登闻鼓以达冤。《水经注》，阙右置登闻鼓以达谏。《巵林》非之，阙左平枉，乃在桑干，阙右求言，则洛城朱雀阙。据《魏书 刑法志》，神 中，诏崔浩定律令，阙左悬登鼓，而不言阙右之制。故伯厚引《水经注》以补之，非不知阙左在桑干也。昔黄帝立明堂之议，尧有衢室之问，舜有告善之旌，禹有立鼓之讯，汤有总街之诽，武王有灵台之复，守敬按：以上六句见《管子 桓公问》篇。[二二]今本《管子》明堂作明台，误。皆所以广设过误之备也。渠水会贞按：此指自阊阖门枝分之水。又枝分，会贞按：此自阊阖门枝分之水再分出者。夹路南出，径太尉、司徒两坊间，朱出字讹在径字下，全、赵、戴改。守敬按：《续汉书 百官志 注》引伏侯《古今注》，永平十五年，作太尉、司徒、司空府开阳城门内。《洛阳伽蓝记》，宫前阊阖门南一里御道西有永宁寺，寺东有太尉府；阊阖门前御道东，有左卫府，府南有司徒府。谓之铜驼街。旧魏明帝置铜驼诸兽朱《笺》曰：兽，古本作猎，吴改作兽。于阊阖南街。陆机云：驼高九尺，脊出太尉坊者也。朱脊讹作即，赵同，全、戴改。守敬按：《寰
宇记》铜驼街引陆机《洛阳记》，汉铸铜驼二枚，在宫南四会道头，夹路相对。俗语云，金马门外聚羣贤，铜驼陌上集年少，言人物之盛也。而无此《注》所引二语，盖各有删节。《类聚》九十四引《洛中记》，有铜驼二枚，在宫之南四会道头，高九尺，有肉鞍，两个相对。与《寰宇记》引前半略同。《洛中记》当即《洛阳记》之异文，称高九尺，与此所引合，惟略脊出太尉坊之文耳。又《晋书 载记》，石季龙徙洛阳铜驼于邺。故陆翙《邺中记》言，二铜驼在中阳门外，此谓旧置铜驼于南街，知郦氏时无铜驼矣。水西有永宁寺，熙平中始创也。作九层浮图，赵云：按《魏书 术艺传》，永宁寺九层浮图，郭安兴为匠。浮图下基，方一十四丈，自金露柈戴作盘。守敬按：柈音盘。杜甫诗，蕉糖幸一柈。下至地四十九丈，取法代都七级赵云：按七级浮图在代都，是元魏所剏。九层在前，七级在后，何云取法耶？守敬按：代都之七级，是未迁都以前作，洛阳之九层，是既迁洛以后作，赵氏乃谓九层在前，七级在后，何耶？而又高广之，朱《笺》曰：《洛阳伽蓝记》永宁寺，熙平元年，灵太后胡氏所立也。中有九层浮图一所，架木为之，举高九十丈。有刹，复高十丈，合去地一千尺。去京师百里遥，已见之。初掘墓基至黄泉下，得金像三十躯，太后以为信法之征。刹上有金宝瓶，容二十五石。宝瓶下有承露金盘三十重，周 皆垂金铎。会贞按：《魏书 释老志》熙平中，于城内太社西，起永宁寺。佛图九层，高四十余丈。与郦《注》合。而《通鉴》梁天监十五年，称魏永宁寺浮图高九十丈，上剎复高十丈，又与《伽蓝记》合，则亦见闻异辞矣。虽二京之盛，五都之富，利剎灵图，未有若斯之构。按《释法显行
传》，会贞按：《隋志》，《法显传》二卷，即《佛国记》。《法显行传》一卷，今不传。西域戴改作国，非。有爵离浮图，朱《笺》曰：爵，一作郁。赵云：按非也。爵离寺见《河水注》引《释氏西域记》。其高与此相状。东都、西域，俱为庄妙矣。其地是曹爽故宅。经始之日，于寺院西南隅，得爽窟室，下入地可丈许。朱土作地，赵同，戴作土。守敬按：《大典》本、残宋本作土。地壁悉累方石砌之，石作细密，都无所毁，其石悉入法用。自非曹爽，庸匠亦难复制。此桓氏有言：曹子丹先此豚犊，信矣。朱《笺》曰：《魏志》，曹爽专政作威，饮食车服，拟于乘舆，尚方珍玩，充牣其家。妻妾盈后庭。作窟室，绮疏四周，数与何晏等会其中，纵酒作乐。《魏氏春秋》曰，曹爽既罢兵，曰，我不失作富家翁。桓范哭曰，曹子丹佳人，生汝兄弟，犊耳！何图今日，坐汝等灭族矣！渠左是魏、晋故庙地，会贞按：《魏志 三少帝纪 注》，问诸长老云，晋初受禅，即受魏庙。《宋书 礼志》，晋太始元年受禅，二年，有司奏营建七庙，帝重其役，诏宜权立一庙。于是奏议，舜承尧禅，受终文祖，则虞氏不改唐庙，因仍旧宫，可依有虞故事，即用魏庙。奏可。今悉民居，无复遗墉也。渠水会贞按：此指自阊阖门枝分之水再分出者。又西历庙社之闲，守敬按：西当作南。《洛阳伽蓝记》，司徒府南有国子学堂，国子南有宗正寺，寺南有太庙。太尉府南有将作曹，曹南有九级府，府南有太社。此《注》叙渠水枝分南出，径太尉、司徒坊，又历庙社，南注南渠。则是南历，非西
历也。南注南渠。会贞按：南渠即下谷水径西明门左，枝渠东派入城之水。庙色各以物色辨方。《周礼》：庙及路寝皆如明堂，而有燕寝焉。惟祧庙则无。后代通为一庙，列正室于下，无复燕寝之制。《礼》：天子建国，左庙右社，守敬按：《周礼》，小宗伯之职，掌建国之神位，右社稷，左宗庙。以石为主，祭则希冕。今多王公摄事，王者不亲拜焉。咸宁元年，朱宁讹作陵，戴、赵改宁。守敬按：《大典》本、残宋本作宁。洛阳大风，帝社树折，青气属天，元王东渡，魏社代昌矣。朱《笺》曰：王一作皇，魏亦作晋。赵云：按非也。道元生于拓跋朝，是时魏都洛阳，记此正以表晋衰魏兴之兆，安得云晋社代昌乎？元王字亦不作皇，例以称刘裕为刘武王知之耳。守敬按：王隐《晋书》曰，武帝咸宁元年八月，大风折太社树，有青气出。占曰，东莞当有帝者。明年，元帝生，此晋室中兴之表也。郦氏虽本王隐《晋书》，而与隐意各别。隐，晋人，故有晋中兴之说，郦氏则指魏兴言，赵识其旨矣。渠水会贞按：此指自阊阖门枝分之水。自铜驼街东，径司马门南。会贞按：《续汉书 百官志 注》引伏侯《古今注》，永平二年初作北宫朱爵南司马门。《三辅黄图》，凡言司马者，宫垣之内，兵卫所在，司马主武事，故谓宫之外门为司马门。《史记 索隐》，天子有兵栏曰司马门，是故东、西京皆有司马门也。此宫城南门。魏明帝始筑阙，崩，压杀数百人，遂不复筑。故无阙。门南屏中旧有置铜翁仲处，会贞按：《魏志 明帝纪》，景初元
年《注》引《魏略》，是岁，大发铜，铸作铜人二，号曰翁仲，列坐于司马门外。金狄既沦，故处亦褫，惟坏石存焉。会贞按：《晋书 载记》，石勒徙洛阳铜马、翁仲二于襄国，置之永丰门。自此南直宣阳门，宣阳门详后。经纬通达，王校本云：经，朱讹作径。守敬按：朱自作经，惟锺、谭本作径耳。此王氏未见朱本，即以锺、谭本为朱本也。皆列驰道，往来之禁，一同两汉。会贞按：《魏书宣武帝纪》，正始四年，禁大司马门，不得车马出入。曹子建尝行御街，犯门禁，以此见薄。会贞按：《魏志 陈思王植传》，尝乘车行驰道中，开司马门出，太祖大怒。渠水又东，径杜元凯所谓翟泉北，今无水。坎方九丈六尺，深二丈余，似是人功，而不类于泉陂，是验非之一证也。又皇甫谧《帝王世纪》云：王室定，遂徙居成周，城小不受王都，朱脱城字，三家同，今增。故坏翟泉而广之。守敬按：《御览》一百五十五引《帝王世纪》云，王室定，遂徙都成周。是后晋又率诸侯之徒，修缮其城，以成周城小，不受王都，故坏翟泉而广焉。郦氏钞略其辞。泉源既塞，明无故处，守敬按：上明言洛阳县之南池，即故狄泉，此又谓无故处，未免自相矛盾，此郦氏之率笔。是验非之二证也。杜预言翟泉在太仓西南，守敬按：《春秋 僖二十九年》杜《注》，翟泉今洛阳城内太仓西南池水也。昭二十三年《注》，狄泉云云同。既言西南，于雒阳不得为东北，是验非之三证也。稽之地说，事几明矣，不得为翟泉也。
守敬按：《洛阳伽蓝记》，昭仪寺在东阳门内一里御道南，道北太仓、导官二署，东南治粟里，仓司官属住其内。昭仪寺有池，京师学徒谓之翟泉也。衒之按杜预注《春秋》云，翟泉在晋太仓西南。按晋太仓在建春门内，今太仓在东阳门内，此地今在太仓西南，明非翟泉也。后隐士赵逸云，此地是晋侍中石崇家池，池南有绿珠楼。于是学徒始寤，经过者想见绿珠之容也。此《注》云，渠水东径杜元凯所谓翟泉北，出东阳门石桥下，则其地在东阳门内。羊氏谓昭义寺之池在东阳门内御道南，与《注》所指为一池，而以为非翟泉，亦与《注》同。但杜预狄泉之说与京相璠同。[见前。]则池不始于石崇、赵逸之说，亦未可据。盖本有此池而崇因之也。羊氏又以晋太仓在建春门内，魏太仓在东阳门内，如其说，则杜预之说不悞，而郦氏之驳为非。然考《寰宇记》引《帝王世纪》，今东阳门内有大街，北有太仓，则晋太仓在东阳门内，与后魏同，盖即下所云渠水径太仓南者也。杜说诚误，羊说亦失之。渠水历司空府前，径太仓，南出东阳门石桥下，东阳门详后。注阳渠。会贞按：《注》叙自阊阖门初枝分之水止此。阳渠即下谷水自城东南隅枝分北注之水。
谷水自阊阖门而南，径土山东。朱自讹作径，阊阖下脱门字，而南下脱径字。戴、赵改增。戴云：此阊阖门乃上西门也。水西三里有坂，坂上有土山，汉大将军梁冀所成，筑土为山，植林成苑。戴改林作木。守敬按：《洛阳伽蓝记》，出西阳门外四里，御道南有洛阳大市，周回八里，市西北有土山、鱼池，汉梁冀之所造。张璠《汉记》守敬按：《隋志》，《后汉纪》三十卷，张璠撰。
