<!-- { "loadSidebar": true } -->
河水又东，径河阳县故城南。朱此十一字讹作《经》，戴改《注》，云：考河阳、临平、洛阳在平阴之东，平县之西，不得与《经》文淆紊。全、赵改《注》同。守敬按：汉，县属河内郡，后汉、魏、晋、后魏，因。在今孟县西三十五里。《春秋经》书天王狩于河阳。壬申，公朝于王所。晋侯执卫侯，归于京师。朱侯下有而字，赵、戴删。会贞按：郦《注》所引《春秋》，[一]除下文首戴一条本《公羊》、《谷梁》外，皆据《左氏经》，此僖公二十八年《经》文。下春秋二字复，当删。僖公二十八年六字，当在此春秋下。《春秋左传 僖公二十八年》：冬，会于温，执卫侯。是会也，晋侯召襄王，以诸侯见，且使王狩。仲尼曰：以臣召君，不可以训。故书曰天王狩于河阳，言非其狩地。会贞按：《左传》末句言，非其地。杜《注》，河阳属晋，非王狩地。服虔、贾逵曰：河阳，温也。守敬按：《史记 周本纪 集解》引贾逵曰，河阳，晋之温也。《谷梁传》，温，河阳也。故服、贾有此说。班固《汉书 地理志》、司马彪、袁山松《郡国志》、朱山松作一崧字，赵、戴改，后同。赵云：《通鉴 晋纪》，吴国内史袁崧，胡《注》，崧当作山松，此本《晋书 列传》耳。按传，袁山松有名无字，诸本亦有作崧者，岂山松即崧之字，而以字行者耶？《晋太康地道记》、《十三州志》：河阳，别县，非温邑也。戴云：按河阳故城在今孟县西三十五里，温故
城在今温县西南三十里，是以道元辩之。守敬按：《汉志》、《续汉志》并有河阳、温二县，郦氏盖因服、贾说，恐人误以为温即河阳，故此详引古籍，辩河阳与温各是一县。然春秋时，河阳为晋温邑之地，则举温可该河阳，是以下文又明服、贾言温之故。汉高帝六年，封陈涓为侯国，守敬按：《史》、《汉表》同。王莽之河亭也。《十三州志》曰：治河上，句河，孟津河也。守敬按：孟津详下文。郭缘生《述征记》曰：践土，今冶坂城，是名异《春秋》焉，非也。朱冶讹作治，下同。赵、戴改。赵云：《魏书》作冶坂，亦作野坂。《宋书 王镇恶传》，索虏野坂戍主黑弰公游骑在芒上，是也。野、冶音同。戴云：考冶坂城，其下为冶坂津，在今孟县西南，而践土在今荥泽县西北王宫城之内，故道元辩其非。会贞按：践土有二，《春秋》僖二十八年五月，公会诸侯盟于践土。杜《注》，践土，郑地。《括地志》，荥泽县西北十五里有王宫城，《左传》所云作王宫于践土者。又二十八年冬，天王狩于河阳。壬申，公朝于王所。《史记 周本纪》则云，晋文公召襄王，王会之河阳践土。《晋世家》亦云，壬申，文公率诸侯朝王于践土。《集解》引贾逵曰，践土，郑地名，在河内。《索隐》引刘氏云，践土一在河南，一在河北，是也。惟以元城县西之践土驿当河北之践土，则太迂远矣。郭说践土，盖以目验得之。郦因冶坂之名，与《春秋》之践土异，以郭为非，由不知河北之践土在此也。戴止知有河南之践土，故所说又失郦意。《寰宇记》，冶坂城在河阳县西北三十五里，即此冶坂城也，而又载践土城引《冀州图》在县东七里，洛阳西北四十二里。分冶坂、践土为二地，失之。今河北见者，河阳城故县也，在冶坂西北，盖晋
之温地，故羣儒有温之论矣。《魏土地记》曰：冶坂城旧名汉祖渡，守敬按：《史记 高祖本纪》，二年，南渡平阴津。冶坂在平阴东，相去不远。又《后汉书 光武帝纪》，更始元年，自洛阳北度河。建武元年八月，幸河阳，十月，入洛阳，此正其济渡处也。城险固，南临孟津河。朱此下有洛阳西北四十二里故邓乡矣十二字，赵同，戴移入上卷末。河水右径临平亭北。朱此八字讹作《经》，右作又，戴改《注》，改右。全同。戴、赵改《注》，仍又。守敬按：亭当在今孟津县西北。《帝王世纪》曰：光武葬临平亭南，西望平阴者也。守敬按：《续汉书 礼仪志 注》引《帝王世纪》同。又《后汉书 明帝纪 注》引云，光武帝原陵，在临平亭东南。[二]去洛阳十五里。《一统志》称，旧志在今孟津县西十五里。平阴详上卷。
河水又东径洛阳县北。朱此九字讹作《经》，戴改《注》，全、赵同。守敬按：县详《洛水》、《谷水》二篇。河之南岸有一碑，朱一作二，《笺》曰：宋本作一。赵、戴改。会贞按：《大典》本、明抄本并作一。北面题云：洛阳北界，津水二渚分属之也。朱脱津字，属讹作为。赵据《名胜志》引此增津，依全校改属，戴增改同。守敬按：《通鉴》，晋永嘉六年，刘聪使王粲攻傅祗于三渚。胡《注》谓此二渚及陶渚也。上旧有河平侯祠，守敬按：此河平侯当是河神。祠前有碑，今不知所在。郭颁《世语》曰：晋文王之世，大鱼见孟津，长数百步，高五丈，头在
南岸，尾在中渚河平侯祠。守敬按：八字句，《通鉴》梁中大通元年有夏州义士，为元颢守河中渚。即斯祠也。
河水又东，径平县故城北。朱此十字讹作《经》，戴改《注》，云：今考以上《注》文，记河之西来所径，至此即上《经》文所谓又东过平县北也。全、赵改同。守敬按：汉县属河南郡，后汉属河南尹。魏废，在今孟津县东。汉武帝元朔三年，封济北贞王子刘遂为侯国，赵云：沈氏曰，《汉表》作济北式王子，此从《史表》。又《史表》贞王子十一人，其五人，《汉表》以为式王子，莫可考也。守敬按：济北王十一子，所封多在魏郡、泰山、平原间，何以刘遂独在河南？梁玉绳云，元帝封菑川孝王子服为平侯，《表》云在齐，是齐郡平广县也，遂封当在彼。王莽之所谓治平矣。俗谓之小平也。守敬按：《后汉书 灵帝纪》，中平元年置八关都尉官。《注》，小平津其一也。是汉已以俗称名津。又《曹真碑》阴有小平农都尉，安定某，则小平在魏时更入金石文矣。有高祖讲武场。会贞按：《魏书 高祖纪》，太和二十年九月，东驾阅武于小平津。《通鉴 齐明帝纪》称，魏主讲武于小平津。平县在河南，《注》言县有讲武场，则亦当在河南，故下另叙河北二城。而《怀庆府志》云，在下孟州河干，俗呼蜀王城，似误。河北侧岸有二城相对，置北中郎府，[三]朱《笺》曰：郑樵《通志》云，后魏灵后时，以东中郎将带荥阳，南中郎将带鲁阳，西中郎将带弘农，北中郎将带河南。选亲贤居之，配以
强兵。徙诸徒 府户朱徒讹作从，赵、戴改。并羽林、虎贲领队防之。河水南对首阳山，会贞按：《后汉书 顺帝纪》，阳嘉元年，遣大夫谒者诣首阳山请雨。《元和志》，山在偃师县西北二十五里。《河南府志》，在县西北十五里。《春秋》所谓首戴也。会贞按：《公羊》、《谷梁经 僖五年》夏，公及诸侯会王世子于首戴。《左氏》作首止。杜《注》，卫地。陈留襄邑县东南有首乡。《续汉志》，已吾有首乡。在今睢州东南。郦氏以首阳当首戴未知何据？夷齐之歌，所矣曰登彼西山。朱《笺》曰：谢兆申云，宋本作夷齐之歌所以曰登彼西山矣。赵云：按本文自通，无庸假宋本改作。戴从宋本。会贞按：《大典》本、黄本并作所矣，无末矣字，与谢所称宋本异。歌辞详《史记 伯夷传》。上有夷齐之庙，会贞按：《史记 伯夷传 正义》引戴延之《西征记》，洛阳东北首阳山，有夷齐祠，在今偃师县西北。前有二碑，并是后汉河南尹广陵陈导、雒阳令徐循与处士平苏腾、南阳何进等立，事见其碑。全云：按《续汉书 五行志 注》引蔡邕作夷齐庙碑。熹平五年，天下大旱，祷请名山。处士平阳苏腾字玄成，梦陟首阳，有神马之使在道，明觉而思之，以梦陟上闻。诏使者登山升祠，天寻雨。是即善长所云事具其碑也。然是平阳，非平原。考洪氏《隶释》所引，则是平原。赵、戴增作平原。会贞按：此作平，是也。《续汉志 注》作平阳，《蔡邕集》及《隶释》作平原，皆非。盖首阳在平，一也。腾梦陟首阳而称处士，必为县人，二也。郦既言碑在庙前，又言事具其碑，必目见此碑，
三也。惠栋《后汉书补注》，独从郦说，其识卓矣，惜言之不详耳。又有周公庙。守敬按：《魏书 世宗纪》，正始元年，诏立周旦、夷齐庙于首阳山。又《刘芳传》，周公庙所以别在洛阳者，盖姬旦创成洛邑，故传世洛阳崇祠不绝。夷齐庙者，亦世为洛阳界内神祠。是二庙不始于魏，特周公之庙未必亦在首阳，盖年久并废毁，至魏与夷齐庙重建于首阳耳。魏氏起玄武观于芒垂。[四]守敬按：《魏志 辛毗传》，明帝欲平北芒，令于其上作台观，则见孟津，以毗谏而止。据此则虽未平北芒，固大兴土木矣。《通鉴》，魏正元元年，高贵乡公至玄武馆。胡《注》引此文。芒山详《谷水》篇。张景阳《玄武观赋》守敬按：赋辞详见《类聚》六十三。所谓高楼特起，竦跱岧峣，守敬按：《类聚》跱作峙。直亭亭以孤立，延千里之清飙也。守敬按：《类聚》延作迎。朝廷又置冰室于斯阜，朱又作有，《笺》曰：当作又。赵、戴改又。室内有冰井。《春秋左传》曰：日在北陆而藏冰。会贞按：昭四年文。常以十二月采冰于河津之隘，峡石之阿，北阴之中。会贞按：杜《注》，夏十二月，日在虚危，冰坚而藏之。此仿古以十二月采冰。即《邠诗》：二之日凿冰冲冲矣。而内于井室，所谓纳于凌阴者也。会贞按：二之日七字及纳于四字，《幽风 七月》篇文。毛《传》，凌阴，冰室也。
河南有钩陈垒。守敬按：《孟县志》，钩陈垒在县西南四十里。世传武王伐纣，八百诸侯所
