<!-- { "loadSidebar": true } -->
汉水又东径郧乡县南之西山，会贞按：《元和志》，西山今名宝盖山，在郧乡县西南三里，南临汉水。《方舆纪要》，在郧县西南三里，汉水经此山，两崖扼束，为控守要津。上有石虾蟆，仓卒看之与真不别。会贞按：黄本上作山。《寰宇记》引此亦作山，赵此下据《寰宇记》补山北有崖，旁视之，有一穴甚明、号为星牖十六字，会贞按：此未必《注》文，故《舆地纪胜》引以为《寰宇记》说。汉水又东径郧乡县故城南，朱此十一字讹作《经》，戴改《注》，赵改同。守敬按：晋置县，[见下。]属魏兴郡，宋因，齐为齐兴郡治，梁属齐兴郡，今郧县治。谓之郧乡滩，守敬按：滩在今郧县南。县故黎也。守敬按：《春秋》黎国在上党壶关，不在此。文十一年楚子伐麋。杜《注》阙，然于锡穴、防渚，皆云麇地，则麇当去之远。颍容《释例》作麋，谓在当阳，误。麇，小国，如在当阳，安能远属锡穴、防渚于数百里外乎？《御览》一百六十八引《十道志》，郧乡，古麇国，是也。麇、黎形近致误耳。又按《通典》、《元和志》、《寰宇记》，郧乡，古麇国地，稍异。即长利之郧乡矣。会贞按：长利县详上卷。《华阳国志》二，长利县有郧乡。《地理志》曰：有郧关。朱有郧讹作郧有，赵据《汉志》乙，戴乙同。会贞按：《方舆纪要》，郧关在郧阳府西。《史记》所云南阳西通郧关者也。李奇以为郧子国。守敬按：《汉志》竟陵郧乡楚郧公邑。本篇下文巾水西有古竟陵大城，古郧国也。又《左传 桓十一年》杜《注》，郧国在江夏云杜县东南有郧城。又《涢水注》，安陆，故郧城。不得在此。郧乡，此李奇《汉书注》文，郦氏引之，存异闻也。晋太康五年立以为县。会贞按：《晋志》不载郧乡县。《宋志》郧乡县本二汉钖县，晋太康五年改为郧乡。以后地志多从之。《通典》郧乡，汉锡县，晋改。《元和志》郧乡县本汉钖县，晋武帝改。《寰宇记》且云，汉锡县即今郧乡县城晋太康五年改。惟《舆地广记》云，郧乡县本汉锡县地。晋太康三[当作五。]年置郧乡县，稍变其说。此《注》即长利之郧乡云云，则以郧乡县为长利地，无关锡县，与《宋志》异。郦氏见《汉志》已言长利有佷关，《华阳国志》又明言：郧乡县本名长利县，县有郧乡确凿可据。故本二书为说，不从《宋志》，惟晋太康五年立县句，则参以《宋志》耳。汉水又东径琵琶谷口，朱此九字讹作《经》，戴改《注》。全、赵同。会贞按：谷在今郧县东。《郧县志》谓之琵琶滩。荆、益二州，分境于此，朱荆作梁，各本皆同。会贞按：此指汉言。武帝改梁州曰益，不得并言梁、益。《寰宇记》，兜牟山在郧乡县东十里，即汉中郡与南阳郡分界处。兜牟盖琵琶之异名。据两《汉志》，此东为南阳郡武当县，地属荆州，此西为汉中郡长利县地，属益州，则梁为荆之误无疑，今订。故谓之琵琶界也。全界作口。守敬按：界字是也。
又东北流，又屈东南，过武当县东北。
县西北四十里，汉水中有洲，名沧浪洲。会贞按：《括地志》引此作庾仲雍《汉水记》文，西下无北字。《元和志》有北字。《御览》六十九引《荆州图经》，洲长四里，广十三里。《一统志》洲在均州北。未审，当在州西北。庾仲雍《汉水记》朱脱水字。赵增云：《隋书 经籍志》，《汉水记》五卷，庾仲雍撰。戴增同。谓之千龄洲，孙星衍曰：沧浪、千龄可证庚、阳、真之通，可折顾亭林之《唐韵正》。非也。是世俗语讹，音与字变矣。《地说》曰：水出荆山东南流为沧浪之水。朱南讹作西，赵据胡渭校改，全、戴改同。守敬按：《史记 夏本纪 正义》引《地记》文，作南，以郑康成注《尚书》，屡引《地说》证之，《地记》当依此作《地说》。考《山海[《中山》]经》漳水出荆山。《汉志》漳水东入阳水，注沔。《地说》所指沧浪，盖即漳水乎？《续汉志》临沮刘《注》引《南都赋 注》，汉水至荆山，东别流为沧浪之水，与此说同。又《史记 索隐》马融、郑玄皆以沧浪为夏水，即汉河之别流也。与《地说》不同而同。是近楚都。故渔文歌曰：沧浪之水清兮，可以濯我缨；沧浪之水浊兮，可以濯我足。守敬按：《寰宇记》引《隋图经》，汉水径琵琶谷至沧浪洲，即渔父棹歌处。歌辞与《离骚 渔父》篇同。[三]余按《尚书 禹贡》言：导漾水东流为汉，又东为沧浪之水，不言过而言为者，明非他水决入也，盖汉沔水，自下有沧浪通称耳。守敬按：水出荆山则《地说》所称沧浪是别一水，与《禹贡》不合，故郦氏辨之。《御览》六十三引《十道志》，荆楚之地，水驾山而上者，皆呼为襄，故陆澄《地理记》曰，襄阳无襄水。按《名胜志》襄水或即汉水之别名，今人呼汉水为襄河，襄字即沧浪之合音。陆澄不知此，故云无襄水也。缠络鄢鄀，地连纪郢，朱作鄢郢，胡渭校改鄢鄀。守敬按：胡改是也，乃赵误改纪郢作纪鄀，以为胡校。戴亦不检原书而从之，疏矣。今正。鄢鄀见本篇下文，纪郢见《江水注》二。咸楚都矣。渔父歌之，不违水地，考按经传，朱讹作沧浪洲传，《笺》曰：宋本作按考洲传。 謂洲字亦 ，當作經傳。赵改按考经传，戴改考按经传。守敬按：明抄本作考按。宜以《尚书》为正耳。汉水又东为佷子潭，朱此八字讹作《经》，戴改《注》，赵改同。守敬按：此《注》前后佷子凡五见，他书亦多作很子，而《书钞》一百六十引《襄阳耆旧记》作狠子，《寰宇记》亦作很子。《说文》，很，不听从也。观下由来不奉父教之文，以作狠为是。《荆州图记》，武当县西北六里，江中名佷子潭。在今均州西北。《一统志》谓在均州北，稍误。潭中有石碛洲，长六十丈，广十八丈，世亦以此洲为佷子葬父于斯，故潭得厥目焉，会贞按：佷子葬父事，详《襄阳耆旧记》，本篇下文 之。此《荆州图记》文，引见《御览》六十六，郦氏盖主习说，而以此为别一说，书之以存异闻。至《寰宇记》郧乡县很子山，引《隋图经》，山下有很子冢，亦谓很子葬父之所，则又后起之说，故郦氏不载。所未详也。汉水又东南径武当县故城北，朱此十二字讹作《经》，戴改《注》，全、赵同守敬按：汉县属南阳郡，后汉因，魏属南乡郡，晋属顺阳郡，宋为始平郡治，齐因，梁为齐兴郡治，在今均州北。世祖封邓晨子堂为侯国。赵云：堂，《后汉书》本传作棠。戴以堂为讹，改棠。守敬按：堂、棠字通，申堂一作棠，堂溪氏一作棠，棠君尚一作堂，堂邑侯一作棠，堂堂一作棠棠。详《史记志疑》二十八。戴未见及，故谓堂讹而轻改。《传》称晨卒后，小子棠嗣封武当侯。内有一碑，文字磨灭，不可复识，俗相传言是《华君铭》，亦不详华君何代之士？守敬按：郦氏已言碑字磨灭，故欧、赵皆不著录，洪但载郦说。汉水又东，平阳川水注之。朱此十字讹作《经》，戴改《注》，全、赵同。水出县北伏龙山，朱龙讹作亲，戴、赵同。会贞按：《一统志》引此作伏龙山，又云，伏龙山在襄阳县南，均州北亦有伏龙山，此即均州北之山也，今据订。南历平阳川，径平阳故城下。守敬按：平阳下当有县字，东晋置县，属始平郡，宋、齐因，后废，在今均州北。又南流注于沔。会贞按：水在今均州东北。戴云，按《注》内自此以下，又复称沔。沔水又东南径武当县故城东，朱脱武当二字及故字，又九字讹作《经》，戴改《注》。全、赵同，并增武当二字及故字。又东，曾水注之。水导源县南武当山，一曰太和山会贞按：武当山，古谓之太和山，详见《真诰》。亦曰 上山，会贞按：上字当衍。上文堵水东北历 山下，即此山。《初学记》二引盛弘之《荆州记》作嵾山。《元和志》一名嵾山。《寰宇记》引《武当山记》中央一峰，名曰参岭，高二十余里，望之秀绝，出于云表，亦 山之一证。山形特秀，又曰仙室。会贞按：《方舆胜览》均州下引《荆州记》，武当山一名仙室，斯山乃嵩高之参佐，五岳之流辈。《荆州图副记》曰：山形特秀，异于 岳，峰首状博山香炉，亭亭远出，药食延年者萃焉。会贞按：《御览》四十三引郭仲产《南雍州记》，山高陇峻，若博山香炉，苕亭峻极，干霄出雾，学道者常百数，相继不绝。与《荆州图副》略同。晋咸和中，历阳谢允，舍罗邑宰，隐遁斯山，故亦曰谢罗山焉。戴山下增焉字。会贞按：《真诰 稽神枢》，谢允，字道通，历阳人，少英毅，历仕罗邑宰。晋咸和中，上表辞官，西上武当山，结茅石室，自号曰谢罗山，盖谢脱罗邑之宰也。曾水发源山麓，径越山阴，东北流注于沔，谓之曾口。会贞按：今曾河自均州南，西北流，又东北至州东南入汉，曰曾河口。沔水又东径龙巢山下。朱此九字讹作《经》，戴改《注》，全、赵同。守敬按：《述异记》下，龙巢山下有丹水，则山当在丹水合均水入汉处。《一统志》，在均州东南六十里。山在沔水中，高十五丈，广员一里二百三十步。山形峻峭，其上秀林茂木，隆冬不凋。
又东南过涉都城东北，朱过讹作径，城讹作县，《笺》曰：宋本作涉都城。全、赵改《经》作《注》，改县作城。戴径改过，县亦改城。守敬按：明抄本作城。《通鉴》晋永和十年《注》引此同。则县字之误审矣。涉都邑互见《均水》篇。在今光化县西。
故乡名也。按《郡国志》筑阳县守敬按：县见后筑水下。有涉都乡者也。汉武帝元封元年朱元封讹作元光，戴、赵改。封南海守降侯子嘉为侯国。守敬按：此本《史表》，《汉表》嘉作喜。均水于县入沔，谓之均口也。守敬按：详《均水》篇。
又东南过酇县之西南。
县治故城南临沔水，守敬按：汉县属南阳郡，后汉因。魏属南乡郡，晋为顺阳郡治，宋属广平郡，齐因，梁为酇城郡治。在今光化县西北，故址已倾入汉水。谓之酇头。汉高帝六年，封萧何为侯国也。朱讹作五年，戴、赵同。守敬按：《史》、《汉表》是六年封，今订。薛瓒曰：今南乡酇头是也。《茂陵书》曰在南阳，守敬按：《汉书 高帝纪》颜《注》，但引臣瓒曰，《茂陵书》，何封国在南阳。《史记 萧相国世家 集解》引臣瓒曰，今南乡酇县也。考《宋志》晋武帝更南乡郡曰顺阳。成帝咸康四年复立南乡，后复旧。瓒称南乡酇县乃成帝复立之南乡也。王莽更名南庚者也。朱庚讹作庾。赵改云：庾，《汉书 地理志》作庚。戴改同。赵云：按《史表 索隐》曰，音赞，县名，属沛。《汉书 
