<!-- { "loadSidebar": true } -->
漳水又东北，径列人县故城南，守敬按：前汉县属广平国，后汉属巨鹿郡，魏、晋复属广平，后魏天平初属魏尹。《地形志》，临漳有列人城。则县有迁徙，故城在今肥乡县东北十五里。考《通典》漳水横流而入河，在广平府肥乡县界。唐之肥乡，即汉之列人，盖谓《禹贡》河水北过降水在此，不知曹操开白沟于斥章，特因漳水有横流之势，故郦氏谓横漳在斥章，而杜氏不从，故移横漳于列人、肥乡闲，前无所承，不过故与《水经注》立异而已。王莽更名之为列治也。《竹书纪年》曰：梁惠成王八年，守敬按：今本《竹书》周显王六年。惠成王今本惠成王三字作我师二字。伐邯郸，取列人者也。于县左合白渠故渎。朱左作右。会贞按：白渠在漳之左，非右也，今订。白渠水出魏郡武安县钦口山，朱水下复水字，赵、戴删。武安县详前。《汉志》，武安钦口山，白渠水所出。钦口山无考。《元和志》，磬口山在沙河县西南九十八里，汉、魏时旧铁官也。罄、钦音近，其一山欤？据《注》，白渠水出山，东南流，径邯郸县南，则水出邯郸西南，即今滏阳河
上源，在今磁州西境。东南流，径邯郸县南，县详下。又东与拘涧水合。朱涧讹作润，下同。赵据《汉志》改。水导源武始守敬按：前汉县属魏郡，后汉废。在今邯郸县西南。东山白渠，赵白上增入字，自谓据《汉志》。守敬按：《汉志》，武始拘涧水东北至邯郸，入白渠。后文《渚水注》，拘涧水又东入白渠，始应《汉志》之文。此方导源，何遽入白渠？观下句北俗犹谓是水为拘河，知此白本作拘，以形近涉上下文而误。下白渠水又东，白渠亦当作拘渠。本拘涧而亦称拘渠者，一篇之中，异名错出，郦氏好奇，往往如此。北俗犹谓是水为拘河也。白渠水又东，白当作拘，见上。戴改白渠作拘涧。又有牛首水入焉。水出邯郸县西堵山，守敬按：《汉志》，邯郸，堵山，牛首水所出，东入白渠。《寰宇记》，牛首水在邯郸县西北三十里。东流分为二水，洪湍双逝，澄映两川。守敬按：《邯郸旧志》，渚河有二源，一出邯郸县西南二十五里，一出县西南三十里，合流径县南五里，东入滏阳河。惟与《寰宇记》言水在县西北不同，盖小有变迁耳。汉景帝时，七国悖逆，朱七讹作六，全、赵、戴改。命曲周侯郦寄攻赵，围邯郸，相捍七月，朱月讹作日。赵云：《汉书》赵幽王友、郦商二《传》俱作七月，此文误也。会贞按：《史记 郦商传》称，十月不能下，十乃七之误。引牛首拘水灌城，城坏，王自杀。其水东入邯郸城，守敬按：秦置邯郸郡，两汉县为赵国治，汉末属魏郡，魏、晋属广平郡，后改属魏郡，后魏复属广平。在今邯郸县西南十里。径温明殿南，
朱殿作尉，《笺》曰：宋本作殿。戴、赵改。汉世祖擒王郎，幸邯郸，昼卧处也。会贞按：《后汉书 光武帝纪》，更始二年四月，围邯郸五月，拔其城，诛王郎。《耿弇传》，时光武居邯郸宫，昼卧温明殿。章怀《注》云，汉赵王如意之殿也。故基在洛州邯郸县内。其水又东，径丛台南，六国时赵王之台也。《郡国志》曰：邯郸有丛台。故刘劭《赵都赋》守敬按：《魏志 刘劭传》尝作《赵都赋》，明帝美之。全赋已佚。略见《类聚》六十一。曰：结云阁于南宇，惠氏《后汉书补注》引《赵都赋》作麟阁。[三一]立丛台于少阳者也。今遗基旧墉尚在。守敬按：《史记 赵世家》，武灵王十七年，王出九门，为野台以望齐、中山之境，而无筑丛台事。徐广《注》，在常山，野一作望。《正义》引《战国策》云，九门，本有宫室以居，赵武灵王改为九门。考惠文王二十八年，罢城北九门大城，是所谓九门者，即武灵王所出之九门也。《正义》谓恒州之九门，误矣。《史记》，高后元年，赵王宫丛台灾，以丛台为在赵之宫内。又《邹阳传》，武力鼎士，袨服丛台之下者，一旦成市，而不能止幽王之湛患。是丛台在邯郸，故以赵幽王为证。《文选 东京赋》，[三二]赵建丛台于后。薛综《注》，《史记》曰，赵灵王起丛台，坐实《史记》有丛台事，则所见《史记》本作丛台可知。臣瓒、[李善《文选 注》引。]司马彪、刘邵并云，在邯郸，不云在九门，而晋时又有传本，误丛为野，又以下文有望齐、中山之语，改为望。又有以丛与义形近，误为义台之本。故徐广以常山、九门县释之。而《魏书 道武纪》遂有与慕容麟战于义台坞事。[三三]《地形志》，新市有义台城。《括地志》，野台一名义台，在定州新乐县西
南，成为典要矣。而何焯校《文选》云，《赵世家》无武灵王起丛台事，故《汉书 邹阳传 注》以为赵幽王友所建，《注》误。全氏以丛台灾见于高后元年驳之，而不知丛台实起于武灵王也。然《后汉书 马武传》，世祖援邯郸，与马武登丛台。《元和志》言，丛台在邯郸城内东北隅。《寰宇记》引《冢墓记》言，在邯郸小城内，而定州新乐县别有义台。则两说并存矣。《名胜志》谓今丛台址在城外，台旧城垣高于城数尺，疑即灵王遗址矣。其水又东历邯郸阜，张晏所谓邯山在东城下者也。曰：单，尽也，城郭从邑，故加邑。守敬按：《汉志》邯郸，颜《注》引张说同，惟邯山作邯郸山，乃衍郸字。《后汉书 光武帝纪 注》引《前书音义》云，邯，山名，单，尽也，邯山至此而尽，可证。又《御览》一百九十三引《续述征记》称，《羊头山记》亦作邯，山名。《元和志》，邯山在邯郸县东南五里。邯郸之名，盖指此以立称矣。故赵郡治也，《长沙耆旧传》会贞按：《隋志》，《长沙旧传赞》三卷，临川王郎中刘彧撰，脱耆字。两《唐志》并讹作旧邦传赞，《旧唐志》又讹彧作成。称：桓阶朱阶作楷，全、赵、戴同。会贞按：《魏志》本传作阶，裴《注》两引《魏书》，一引《世语》，并作阶，其别传同。[见下。]又本传，字伯绪，长沙临湘人，《任城太守孙夫人碑》称，长沙人桓伯序，阶、序字义相应，则此楷为阶之误无疑，今订。为赵郡太守，[三四]会贞按：《魏志 武帝纪》，建安十七年，以邯郸益魏郡，则汉之赵国已废于斯时。《元和志》，魏邯郸属广平郡，则魏不为郡治。而明帝太和六年，巨鹿王干改封赵国，则魏复有赵国。据《晋志》，赵国治房子，当因魏之旧，而此《注》言邯郸为赵郡治，盖魏初置
赵郡于此，阶为太守即其时，至太和中移于房子，为王国，邯郸改属广平也。尝有遗囊粟于路者，行人挂囊粟于树，莫敢取之，会贞按：《魏志》本传但言迁赵郡太守，不载行人挂囊粟事。考《御览》八百四十引《桓阶别传》，阶为赵郡太守，路有遗粟一囊，耕者得之，举以系树，数日，其主闻，还取之。《御览》八百二十二亦引与《长沙耆旧传》略同。即于是处也。其水又东流出城，又合成一川也，又东澄而为渚、沁二水，朱无二字。全增引顾祖禹曰，今城南五里有渚河，城西半里许有沁河，合流为西河。戴不增二字，而改沁作渚，于文义诚合。守敬按：《名胜志》云，牛首水出自堵山，东流分为二，入城合为一水，出城东，又分为堵、沁二水。可见堵、沁二水之有本。赵引全说，但云是二水也，未敢增二字。是五校未增二字，七校得见《名胜志》而增二字，于此见七校之不尽伪。东南流注拘涧水，守敬按：《汉志》，牛首水入白渠，盖合拘涧以入白渠也。又东入白渠，守敬按：《汉志》，拘涧入白渠。又东，故渎出焉。故渎详下。一水东为泽渚，曲梁县之鸡泽也。守敬按：《续汉志》，曲梁有鸡泽。《元和志》，洛州永年县，鸡泽在县西南十里，鱼 菱芡，州境所资。唐永年县即今县治。《国语》《晋语》七所谓鸡丘矣。守敬按：悼公四年，诸侯会于鸡丘。[三五]韦《注》，鸡丘，鸡泽也。东北通澄湖。守敬按：澄湖当详《水经注》他篇，而今亡之，见赵补《洺水》，在曲周县西北，今湮。白渠故渎南出，守敬按：此下实叙白渠故渎，在
今邯郸、肥县二县境。所在枝分，右出即邯沟也。历邯沟县故城东，盖因沟以氏县也。朱氏作名，《笺》曰：宋本作氏。戴、赵改，守敬按：《大典》本、明抄本并作氏。《汉志》邯沟，颜《注》，邯水之沟。《地理风俗记》曰：即裴城即裴县详前。西北二十里有邯沟城，故县也。守敬按：前汉县属魏郡，后汉废。在今肥乡县西北十里。又东径肥乡县故城北。《竹书纪年》曰：梁惠成王八年，朱无成字，《笺》曰：宋本作惠成王。戴、赵增成字。守敬按：今本《竹书》周显王六年。伐邯郸取肥者也。守敬按：《纪年》，伐上有我师二字。雷学淇曰，《纪年》原书当是梁惠成王八年我师伐邯郸，取列人，取肥。郦氏分引之，故覆述伐邯郸三字，今本以取列人，取肥为两役，误矣。《晋书地道记》曰：太康中立，以隶广平也。守敬按：《元和志》、《寰宇记》并云，魏黄初二年立肥乡县，属广平郡，与《地道记》异。岂魏立后省，晋复立欤？《地形志》，天平初并入临漳，故称临漳有肥乡城。在今肥乡县西二十二里。渠道交径，互相缠縻，与白渠同归，径列人，右会漳津，今无水。《地理志》曰：白渠东至列人入漳，武安县下。是也。守敬按：《淇水注》之阿难水，在此下入衡漳。
又东北过斥漳县南。守敬按：前汉县属广平国，后汉属巨鹿郡，魏、晋复属广平。《地形志》，天平初属魏尹。则郦氏时仍属广平，在今曲周县东南。
