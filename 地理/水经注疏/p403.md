<!-- { "loadSidebar": true } -->
内乡县西北，东南流至县东北，入湍河。湍水又径其县东南，历冠军县西北，有楚堨，高下相承八重，周十里。方塘蓄水，泽润不穷。守敬按：《方舆纪要》，楚堰在邓州西北六十里，或曰晋杜预所作，引湍水溉田千余顷，即此所云楚堨也。湍水又径冠军县故城东，守敬按：汉置县，属南阳郡，后汉、魏、晋、宋、齐、梁因。在今邓州西北四十里。县本穰县之卢阳乡、宛之临駣聚，守敬按：《汉志》文。穰县见下，宛县见《淯水》篇。钱玷曰，《说文》穰县有●乡，当即此卢阳乡，●、卢声转。颜《注》，駣音桃。《地形志》顺阳郡有临洮县，駣、洮音同，取此聚为名。汉武帝以霍去病功冠诸军，故立冠军县以封之。守敬按：本应劭说，引见《汉志》颜《注》。《史》、《汉表》，武帝元朔六年封。水西有《汉太尉长史邑人张敏碑》。会贞按：张敏无考，此碑欧、赵皆不著录，洪但载郦说，盖已佚。碑之西有魏征南军司赵云：按魏、晋之际，军中有军司马。东里 为于禁军司马，是也。又有军司，杜预行平东将军，领征南军司，是也。胡三省曰，军司，军司马也。守敬按：《魏志 杨俊传》徙为征南军师，是魏特置之官。此征南军司，本即军师，杜预领征南军司亦然。杜佑云，晋避讳改军师为军司也。军司马位卑，杜预为将军，不得领司马也，胡三省说误，赵氏又牵混之。张詹墓。赵云：《寰宇记》作张澹。会贞按：此条本盛弘之《荆州记》，引见《书钞》七十九、一百二、[一八]《类聚》四十、《御览》五百五十一、五百八十九、七百六十七，互有详略，并作张詹。《名胜志》邓州下引《冢记》，亦作张詹，赵氏
称《寰宇记》作张澹，以表异同。《一统志》从之，未博考也。墓在今邓州西北。墓有碑，会贞按：此碑欧、赵皆不著录，洪但载郦说，盖已佚。碑背刊云：白楸之棺，易朽之裳，铜铁不入，瓦器不藏，朱瓦讹作凡。何氏曰：●，古丹字，俗本作凡，误也。赵改●，戴改丹。会贞按：孙诒让《札迻》云，丹器义难通，当从旧本作●，即隶书瓦字之误。汉开《通 斜道石刻》，瓦字作●，可证。[唐梁宇谦《功德铭》瓦字作●，《干禄字书》瓦俗作●，唐人俗书亦本于汉隶。]何氏以●为古丹字，非也。孙说至确。《书钞》一百二、《御览》五百五十一、五百八十九。并作瓦器。《史记 孝文本纪》，治霸陵，皆以瓦器。《魏志 裴 传》遗令，墓中惟置瓦器数枚，盖俭葬但用瓦器也。嗟矣后人，幸勿我伤！自后古坟旧冢，莫不夷毁，而是墓至元嘉初，尚不见发。六年，大水蛮饥，始被发掘。说者言：初开，金、银、铜、锡之器，朱漆雕刻之饰，烂然。有二朱漆棺，棺前垂竹帘，隐以金钉。墓不甚高，而内极宽大，虚设白楸之言，空负黄金之实。虽意锢南山，宁同寿乎？湍水又径穰县为六门陂，汉孝元之世，南阳太守邵信臣，以建昭五年，断湍水，立穰西石堨。朱堨讹作碣，戴、赵改。会贞按：《汉书 邵信臣传》，开通沟渎，起水门提阏凡数十处。至元始五年，更开三门为六石门，故号六门堨也。赵云：按建昭是元帝纪年，成帝则有建始之号。《汉书 循吏传》，信臣由南阳太守，迁河南太守，征为少府。立堨事在元帝
之世无疑。故平帝元始四年，祀百辟卿士有益于民者，九江以召父。其时信臣已卒。至五年，更开三门为六门堨，又别是一事，而道元遂言之。《淯水注》云，昔在晋世，杜预继信臣之业，复六门之陂，直以元始所开，亦信臣之遗规，则误矣。《沟洫志》又云，宣帝时，郑宏、召信臣为南阳太守，岂久历宣、元之世，不易其任，故能成其功业耶？守敬按：六门虽非信臣所开，而始开者信臣也。道元《淯水》篇便文言继信臣之业，未为不可。故《通典》云，信臣于穰县南六十里，造钳卢陂，累石为堤，旁开六石门。又云，穰县有六门堰、钳卢陂，并信臣所作。赵引《沟洫志》，考无此文。溉穰、新野、昆阳三县会贞按：新野见《滍水》篇，昆阳为滍水所径，去此甚远。惟朝阳、涅阳与穰、新野接。涅与昆形尤相近，则此昆为涅之误。及检下《方舆纪要》果订正， 阳见下。五千余顷。汉末毁废，遂不修理。晋太康三年，镇南将军杜预复更开广，利加于民，今废不修矣。会贞按：《晋书 杜预传》，拜镇南大将军，都督荆州诸军事，修邵信臣遗迹，激用滍、淯诸水，以浸原田万余顷，分疆刊石，使有定分，公私同利，众庶赖之。滍淯当湍淯之误。《通鉴》作引滍、淯诸水，亦沿其误。郦氏载杜预事于此篇，又于《淯水》篇详 之，则所见旧《晋书》必是湍淯，非滍淯也。六门侧犹有六门碑，戴改犹作又。是部曲主安阳亭侯邓达等，以太康五年立。会贞按：此碑欧、赵皆不著录，盖已佚。湍水又径穰县故城北，会贞按：县见《淯水》篇朝水下。又东南径魏武故城之西南，会贞按：《方舆纪要》，魏武城在邓州西南五里。《一统志》亦云，在州西南五里余，当在州东南。是建安三年，曹公攻张
绣之所筑也。会贞按：《魏志 武帝纪》，建安三年三月，围张绣于穰。
又东过白牛邑南。
湍水自白牛邑南，赵云：按《后汉书 注》白牛盖乡亭之号，在邓州东。守敬按：《一统志》，白牛城在邓州东北三十里，今为白牛店。建武中，世祖封刘嵩为侯国。守敬按：《后汉书 安成孝侯赐传》，赐卒，子闵嗣，建武三十年，帝复封闵弟嵩为白牛侯。东南径安众县故城南，朱东南上衍湍水又三字，赵同，戴删。守敬按：汉县属南阳郡，后汉、魏因，晋省。《九域志》，南阳县有安众镇。在今镇平县东南。县本宛之西乡，守敬按：《汉志》，安众，故宛西乡。汉长沙定王子康侯丹之邑也。赵云：按《史表》丹以元朔四年封。守敬按：《史》、《汉表》同。湍水东南流，涅水注之。水出涅阳县西北岐棘山，会贞按：《地形志》，涅阳有涅，下脱水字。当以此《注》订补。又西鄂有棘山，即岐棘山。西鄂与涅阳接界也。今涅水源出镇平县西北九十里之骑立山，俗讹岐棘为骑立耳。东南径涅阳县故城西。守敬按：汉县属南阳郡，后汉、魏、晋、宋、齐、梁因。在今镇平县南。汉武帝元封朱封讹作朔，戴同。守敬按：《史》、《汉表》俱是元封，今订。四年，封路最为侯国。全云：《汉表》，涅阳侯最，朝鲜相路人子，似失其姓。又云在齐，《地理志》，齐郡无涅阳，未详其义。又《史表》吕胜亦封涅阳，《索隐》曰，县属南阳。则《汉表》疑误，抑或食邑在齐耶？王莽之所谓前亭也。应
劭曰：在涅水之阳矣。守敬按：《汉志》颜《注》引应说同。县南有二碑，碑字紊灭，不可复识，云是《左伯豪碑》。朱讹作左桃伯，《笺》引《列士传》，羊角袁、左伯桃相与为死友。赵云：《隶释》引此文作左伯豪，黄本原是豪字。《后汉书》，左雄，字伯豪，涅阳人，是也。《列士传》之左伯桃，未能知其葬处。《魏书 地形志》濮阳郡 邱县有左伯桃冢。《宝刻丛编》引《访碑录》云，《左伯桃碑》在安肃县西十五里，皆去涅阳甚远。朱氏不引范《史》而杂引他传，盖好奇之过也。守敬按：《御览》四百二十二引《列士传》，伯桃死后言，与荆将军冢近。《寰宇记》汝阳县下言，荆将军庙即六国时荆卿也。昔羊角哀梦左伯桃与荆卿战，乃自刎以助伯桃。今轲冢犹存。又《舆地纪胜》江陵府有左伯桃墓，《注》，见《九域志》，则以墓在楚境为合。安肃之说皆非，而此则的是伯豪，非伯桃。明钞本作伯豪，与黄本同，惟吴本误作伯桃而朱沿之，又倒作桃伯也。涅水又东南径安众县，堨而为陂，谓之安众港。会贞按：安众港详见《淯水》篇。魏太祖破张绣于是处，与荀彧《书》曰：绣遏吾归师，迫我死地。会贞按：《魏志 武帝纪》，建安三年五月，公与荀彧书曰，贼来追吾，吾策之，到安众，破绣必矣。及破绣还许，或问前何以策贼必破？公曰，虏遏吾云云，此钞变其辞。盖于二水之闲，以为沿涉之艰阻也。涅水又东南流注于湍水。会贞按：今涅水自镇平县西北，东南流至邓州东入濡河。
又东南至新野县。守敬按：县详《淯水》篇。
湍水至县西北，东分为邓氏陂。守敬按：陂在今新野县西北。汉太傅邓禹故宅，与奉朝请西华侯邓晨故宅隔陂，朱与讹作其，华讹作亭，赵同，戴改。守敬按：《后汉书 邓禹、邓晨传》，俱新野人。建武十九年，定封晨西华侯。《一统志》，禹宅在新野县板桥里。《元和志》，晨宅在新野县北二十四里。晨初起兵新野，王莽焚其冢墓，污其宅。《寰宇记》，晨宅在废新野县北二十里。《一统志》从《元和志》作二十四里。邓扬谓晨宅 存焉。朱谓讹作为，戴、赵改。守敬按：邓扬，三国魏人，见《魏志 曹真传》及《注》，无此语，其人亦不闻有著述。考《名胜志》引《南雍州记》[原脱南字，依《一统志》补。]，禹与邓晨宅隔一陂，虽垣墙已平，基堑可识。《南雍州记》为郭仲产作，此当是郭仲产谓晨宅基略存焉，郭与邓形近致误，又误仲产为扬也。
东入于淯。朱此四字接上又东南至新野县下，赵同，戴在此，明钞本四字在此。守敬按：今湍河自镇平县西北，东南流经邓州至新野县西北，入白河。
　均水
均水出析朱作淅，赵同，戴改淅作析。守敬按：《汉志》析县下无钧水，而丹水下有水东至析入钧之文，知本有钧水也。然诊其川流，除卢氏之育水外，别无可以当钧水者，故《水经》于淅县变称均[钧、均古通。]水以通之，而郦氏因于下文显揭之。淅县详《丹水》篇。县北山，南流过其县之东。守敬按：之字
当衍。赵云，《寰宇记》邓州内乡县下云，析水即《水经》之均水也，[一九]出析县北，南入于沔，谓之均口。《郡国县道记》，析水径析县东。今析水径县西，盖郦氏之《经》有误矣。守敬按：郦《注》之析水，在《丹水》篇，出析县西北，又径县北，又径县东入丹，与今水道毫无参差，安得以析水当均水，且均水出淅县东北，原委皆不经析县西，乐氏此说殊谬，赵氏亦信之，何耶？
