<!-- { "loadSidebar": true } -->
中。晋车骑将军孔敬康少时，遯世栖迹此山。朱《笺》曰：孔晔《会稽志》云，孔愉，字敬康，以论议守正为王导所衔，出为会稽内史。在郡三年，乃营山阴湖南，侯山下数亩地为宅，草屋数间，便弃官居之。全云：孔愉弃官居山阴，不得言是少时。会贞按：《晋书》敬康本传，会稽山阴人，年十三而孤，养祖母以孝闻。与同郡张伟康、丁世康齐名，号会稽三康。吴平，迁于洛。年七十五，咸康八年卒。是敬康少居山阴，有高名，由咸康八年年七十五逆数之，太康元年平吴，其年十三，然未必即以是年迁洛。《注》言少时栖迹此山，乃别有所据。盖少居此山，弃官仍居此，乃情事所有。《会稽志》略其朔耳，正当据《注》以补《会稽志》之阙，全反执《会稽志》疑此，非也。湖北有三小山，谓之鹿野山，在县南六里，会贞按：《越绝书》八，乐野者，越王之弋猎处，大乐，故谓乐野。其山去县七里。乐、鹿音近，即此山也。按《 越春秋》，越之麋苑也。会贞按：今本《吴越春秋》八立苑于乐野，不云麋苑，盖有脱误。以原书上文驾台在于成丘、下文燕台在于石室等句例之，此当本作麋苑在于乐野。传钞者脱麋字，又讹在为立，错入苑字上，遂与郦氏所引不相应耳。《寰宇记》引《吴越春秋》作立苑于乐野，与今本同，则自宋已脱误。山有石室，言越王所游息处矣。会贞按：《越绝书》八山上石室，句践所休谋也。县南湖北朱脱南字，戴、赵增。有陈音山。楚之善射者曰陈音，越王问以射道，又善其说，乃使简士习射北郊之外。朱《笺》曰：《吴越春秋》，范蠡进善射者陈音，楚人也。王曰，善子之道，愿子悉以教吾国人。音曰，道出于天，事在于人，人之所习，无有不神。乃使音
教士，习射北郊之外。三月，军士皆能用弓弩之巧。按《 越春秋》，音死，葬于国西山上。今陈音山乃在国南五里。守敬按：《吴越春秋》，音死葬于国西号其葬所曰陈音山。《越绝书》八，射浦者，句践教习兵处也。今射浦去县五里。射卒陈音死，葬民[字误。]西，故曰陈音山。未知与《吴越春秋》方位合否？《御览》四十七引孔晔《会稽记》， 今开， 壁悉画作骑射之象。[二九]徐天佑云，在山阴县西南四里。《寰宇记》曰，属上虞县，非也。《名胜志》、《一统志》并云在西南四里。湖北有射堂及诸邸舍，连衍相属。又于湖中筑塘，直指南山，北即大越之国。守敬按：《越绝书》八，无余初封大越。又云，句践小城，山阴城也。《汉志》，山阴，越王句践本国。秦改为山阴县，守敬按：秦县在会稽山北，[《寰宇记》]属会稽郡，汉因，后汉为会稽郡治，吴、晋、宋、齐、梁因。今山阴县治。会稽郡治也。守敬按：《史记 秦始皇本纪》，二十五年，置会稽郡。《续汉志》，秦置郡，本治吴。立吴郡乃治山阴。此《注》下文详 永建中分吴郡置会稽郡，是会稽郡后汉始治山阴，《注》于秦改为山阴县下，接言会稽郡治，盖谓后之会稽郡治耳。太史公曰：禹会诸侯计于此，命曰会稽。会稽者，会计也。朱不迭会稽二字，赵同，戴增。会贞按：见《史记 夏本纪》。始以山名，因为地号。会贞按：《元和志》说同。夏后少康封少子杼以奉禹祠为越。[三〇]全云：按夏人报杼，乃夏后之贤者，岂以支子分封奉祠哉？《史记 越世家》亦不云是后杼也。会贞按：《史记 越世家 正义》引贺循
《会稽记》，少康少子号曰于越，越国之称始此。则相传有少康封少子之说。郦氏更以杼实少子之名，然考《左传》襄四年之后杼，哀元年曰季杼，又《鲁语》上，杼能帅禹者。韦《注》，杼，禹后，少康之子季杼也。少康安得复有少子杼封此哉？《舆地广记》变言少康封庶子杼，《路史后纪》十四又谓少康庶子季杼为越无余，亦为臆说。合《越世家》少康封庶子，《越绝书》八无余别封越观之，当是少康封庶子无余也。则惟《吴越春秋》八得其实也。世历殷、周，至于允常，列于《春秋》。允常卒，句践称王，都于会稽。守敬按：《史记 正义》引《舆地志》，越侯传国三十余叶，历殷至周，有越侯夫谭，夫谭子曰允常，拓土始大，称王。与此句践称王异，此本《越世家》也。《 越春秋》所谓越王都埤中，会贞按：今本《吴越春秋》脱此文。据《路使后纪》十三下，夏帝杼封云西瓯，处于埤中，曰无余。则越都埤中久矣。在诸暨北界，山阴康乐里有地名邑中者是。会贞按：《旧唐志》，诸暨县，越王允常所都。越事 ，朱有处字，戴同，赵据黄本删。会贞按：残宋本、明钞本并无处字。故北其门，以东为右，西为左，会贞按：《吴越春秋》八，范蠡筑小城，缺西北，亦服事吴也。盖即此事。故双阙在北门外。守敬按：《名胜志》引《旧经》城北门有双木阙，夹道。阙北百步有雷门，门楼两层，句践所造。会贞按：《汉书 王尊传》颜《注》，雷门，会稽城门也，有大鼓，声闻洛阳。《寰宇记》雷门，《郡国志》云，句践所立，以吴有蛇门，得雷而发，表事吴之意。[三一]据《注》雷门在北，而《方舆纪
要》引《修城记》，山阴城有九门，东面旧曰雷门，句践所作。晋时改曰五云门。方立不同，盖后世取故门为名耳。时有越之旧木矣。州郡馆宇，屋之大瓦，亦多是越时故物。全云：按此即王十朋《赋》所云双杉厅是越故物者也。句践霸世。徙都琅邪，后为楚伐，始还浙东。会贞按：见《越绝书》八、《吴越春秋》十。句践欲霸中国，徙都琅邪，《潍水》篇 之。城东郭外有灵泛，会贞按：《史记，留侯世家》圮上，《索隐》，姚察见《史记》本有作土旁者，乃引今会稽东湖大桥名为灵圮。《太平广记》引何延之《兰亭记》作灵泛，与此同。有灵泛桥在今会稽县东二里。下水甚深，旧传下有地道，通于震泽。又有句践所立宗庙，在城东明里中甘滂南。守敬按：《越绝书》八，故禹宗庙，在小城南门外，大城内。盖即句践所立也。又有玉笥竹林云门天柱精舍。守敬按：《名胜志》引《十道志》，石篑[即石匮。]山一名玉笥，亦名天柱，则玉笥与上文之石匮、天柱一山也。《舆地纪胜》，昔王子敬居云门山，有五色祥云，诏建云门寺。郦氏 精舍，就玉笥、竹林、云门、天柱分指之，盖即麓大同，陵峦互别耳。《明 地理志》，会稽支山为云门山，在今会稽县南三十二里。又云，会稽山东接天柱山。在今会稽县东南十五里。竹林未详。 疏山创基，架林裁宇，割涧延流，朱无割字，《笺》曰：疑脱一字。赵以《会稽志》引此文校增割字。戴增同。守敬按：残宋本、明钞本有割字。《舆地纪胜》引此同。尽泉石之好，水流径通。
浙江又北径山阴县西。西门外百余步有怪山。守敬按：《御览》四十七孔晔《会稽记》文。《太平广记》三百九十七引《广古今五行记》，山阴郭中有怪山。互见下龟山。本琅邪郡之东武县山也，飞来徙此，压杀数百家。守敬按：《寰宇记》引《神异志》，琅邪东山徙于会稽，压杀百姓。以此《注》证之，有脱文。《 越春秋》称怪山者，东武海中山也，一名自来山，百姓怪之，号曰怪山。守敬按：《吴越春秋》八文作一夕自来。《类聚》八、《御览》四十七引《吴越春秋》并同。考《赵绝书》八云一夜自来，当是《吴越春秋》所本。则此一名为一夕之讹，来下衍山字。《舆地广记》亦承此《注》而讹衍。惟今本《吴越春秋》脱百姓怪之句，当据此及《类聚》、《御览》补。亦曰：越王无疆为楚所伐，去琅邪，还浙东，东武人随居山下。朱还浙东三字作一山字，赵同，戴改山作止。守敬按：残宋本、明钞本并作止，则改止有据，然实误也。作止是以止东武断句，则随居山下为东武之山矣。《名胜志》引此作去琅邪，还浙东，东武人随居山下是也。今订。远望此山，其形似龟，故亦有龟山之称也。守敬按：《御览》四十七引《吴越春秋》，形似龟体，故谓龟山。《寰宇记》，龟山在山阴县东北九十四步。在今山阴县县治后，卧龙山南。越起灵台于山上，又作三层楼以望云物。会贞按：《御览》四十七引孔晔《会稽记》文。末脱物字，当依此增。又《越绝书》八龟山者，句践起怪游台，以灼龟，又仰望天气，观天怪也。又《吴越春秋》八，起游台立增[与层同。]
楼，冠其山巅，以为灵台，仰观天文，候日月之变怪。[二句依《初学记》二十七引增。]与孔说可参异同，川土明秀，亦为胜地。会贞按：《世说》二顾长康言会稽山川之美云，千岩竞秀，万壑争流，草木蒙笼其上，若云兴霞蔚。又王逸少云，山川自相映发，使人应接不暇。[三二]故王逸少云：从山阴道上，犹如镜中行也。会贞按：《御览》一百七十一引《宋略》，王羲之云，每行山阴道上如镜中游。
浙江之上，又有大 王、小 王 ， 是阖闾、夫差伐越所舍处也。今悉民居，然犹存故目。守敬按：《名胜志》，城东十里曰王城，吴王夫差围句践于会稽，伍子胥筑此城以屯兵。华氏《考古》云，有大吴王村、小吴王村，并是阖闾、夫差伐越所舍处也。今吴王里尚沿其名。昔越王为 所败，以五千余众，栖于稽山。卑身待士，施必及下。会贞按：见《史记 越世家》。《吕氏春秋》曰：越王之栖于会稽也，有酒投江，民饮其流，而战气自倍。会贞按：《吕氏春秋 顺民》篇，越王苦会稽之耻，欲深得民心。有酒，投之江，与民同之。与此文异。惟《列女传》一云，越王伐吴，以醇酒注之上流，使士卒饮其下流，而士卒战自五也较合，岂郦氏误记乎？所投即浙江也。会贞按：《寰宇记》，投醪河在会稽县西三里，句践投醪之所。《舆地纪胜》，一名箪醪河，在绍兴府西二百步。许慎、晋灼 言江水至山阴为浙江。江之西岸有朱室坞，朱作堤，《笺》曰：宋本作坞。戴、赵改坞。会贞按：明钞本作坞。句践百里之封，西至朱室，谓
