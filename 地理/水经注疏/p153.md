<!-- { "loadSidebar": true } -->
之断梁城，朱阻下无涧广二字，全、赵、戴同。守敬按：《元和志》，断梁城在铜鞮县东北三十里，下临深壑，东西北三面阻涧，广袤二里，俗谓之断梁城。《寰宇记》同。然则此阻下脱涧字、广字，今订。城在今沁州东南。即故县之上虒亭也。铜鞮县有上虒亭，详下。铜鞮水又东，径铜鞮县故城北，城在水南山中，守敬按：两汉、魏、晋县属上党郡，后魏属乡郡。《地形志》，铜鞮有铜鞮城，则县已徙。故城在今沁州东南。晋大夫羊舌赤铜鞮伯华之邑也。守敬按：《御览》一百六十三引《晋太康地记》，铜鞮，故晋大夫羊舌赤邑，时号赤为铜鞮伯华。又《左传 昭二十八年》，乐霄为铜鞮大夫。汉高祖破韩王信于此县。守敬按：《汉书 高祖纪》七年，冬，上自将击韩王信于铜鞮，斩其将。铜鞮水又东南流，径顷城西，朱《笺》曰：顷一作项。守敬按：《地形志》，长子有倾城。《寰宇记》襄垣下引《水经注》作顷城，是以《水经注》之顷城，即《地形志》之倾城，盖以形声并近云尔。然铜鞮去长子甚远，中隔屯留，而郦氏谓顷城即下虒聚，不应郦以属铜鞮者，魏收以属长子。据方志，倾城在长子西南二十一里，是《地形志》之倾城非此《注》之顷城也。即县之下虒聚也。《地理志》曰：县有上虒亭、下虒聚者也。朱《笺》曰：《地形志》，长子有倾城，而前汉《地志》，铜鞮县有上虒亭、下虒聚，则后魏之倾城，即汉之铜鞮也。守敬按：郦氏谓倾城即下虒聚。案《九域志》，襄垣县有虒亭镇。《明统志》在县西北五十里，则下虒聚在汉属铜鞮，在近代属襄垣，原不足异。若长子西南，则无可度属之理。朱氏谓魏之倾城，即汉之铜鞮。不知铜鞮故城，郦氏叙于顷城之西，是不惟非长子
所可合，亦非铜鞮所可合也。铜鞮水又南，径胡邑西，朱脱水字，赵、戴增。守敬按：胡邑当在今襄垣县西北。又东，屈径其城南，又东，径襄垣县入于漳。
漳水又东北流，径襄垣县故城南，守敬按：汉县属上党郡，后汉、魏、晋因，后魏初，属乡郡，至建义元年，置襄垣郡则在郦氏后。《地形志》乡郡襄垣、襄垣郡襄垣，并云有襄垣城，据此可知《地形志》先后立郡，两郡并载，只此一县。故城在今襄垣县北。王莽之上党亭。守敬按：亭下当有也字。
又东北过屯留县南朱脱南字，《笺》曰：谢兆申云，宋本无屯留县三字。全云：谢耳伯所见是误本。上文《注》云，壶关在屯留东，不得先壶关而后屯留，则《经》文以屯留置壶关之后明矣。道元所以纠之。奈何谓《经》无此文乎？但今本屯留县下脱去南字耳。赵、戴增南字。戴移前又东径壶关县此下，亦非。潞县北。守敬按：两汉、魏县属上党郡，晋为郡治，后魏省。《地形志》，刈陵有潞城。在今潞城县东北四十里。
县故赤翟潞子国也。会贞按：《汉志》，潞故潞子国。其相丰舒，有儁才，而不以茂德。晋伯宗数其五罪，使荀林父灭之。会贞按：见《左传 宣十五年》。阚骃曰：有潞水，会贞按：《寰宇记》引《十三州志》，潞水出焉。为冀州浸，会贞按：《周礼 职方氏》，冀州，其浸汾、潞。
即漳水也。会贞按：《续汉志 注》引《上党记》，潞，浊漳也。余按《燕书》，王猛与慕容评相遇于潞川也，会贞按：《元和志》、《寰宇记》遇作御。评鄣固山泉，朱脱评字，赵、戴增，戴改鄣固作障锢。鬻水与军，入绢匹，朱《笺》曰：入，宋本作人。赵云：按人古字与入相似，然此是入字，《十六国春秋》亦作入。水二石。朱《笺》曰：《十六国春秋》云，王猛入晋阳，慕容评畏猛不敢进，屯于潞川。评为人贪鄙，鄣固山泉，鬻水与军，入绢一匹，得水二石，积钱帛如山，士卒愤，莫有斗志。无佗大川，朱脱无字，赵据何焯校增，戴增同。守敬按：《元和志》、《寰宇记》，并作无他大川。可以为浸，朱讹作侵，《笺》曰：宋本作浸。守敬按：《元和志》亦作浸，《寰宇记》作寖。所有巨浪长湍，惟漳水耳，朱漳讹作潭，《笺》曰：宋本作漳。守敬按：《元和志》、《寰宇记》作漳。故世人亦谓浊漳为潞水矣。守敬按：段氏《说文 注》谓此浸自周初迄汉，湮没不彰。班、许皆不言潞之源流。《周礼》，川浸漳、潞并言，知非一物。余谓具区、五湖并载，后人亦难分别。《十三州志》、《上党记》，皆故书雅记，似非妄言。县北对故台壁，朱讹作壁台，下同。赵乙云：台壁，地名，在今潞城县北。《地形志》，汉、晋治晋阳。晋末治台壁，是也。二字当倒互，下并同。戴依乙。守敬按：《通鉴》晋太元十九年，《注》引此文作台壁。又《地形志》刈陵县有台壁。据《注》，台壁在今黎城县之西北，涅水西。《一统志》谓在县西南十里，非也。漳水径其南，本潞子所立也，世名之为台壁。慕容垂伐慕
容永于长子，军次潞川。永率精兵拒战，阻河自固，垂阵台壁，一战破之，即是处也。守敬按：《晋书 慕容垂载记》详此事，台壁作壶壁，误。漳水于是左合黄须水口。朱讹作右，全、赵、戴改。全改云：当作左合，赵、戴改同。水出台壁西张讳岩下，朱讳讹作谭，《笺》曰：详下文当作讳。戴、赵改。世传岩赤则土离兵害，朱《笺》曰：离，宋本作罹，戴改。赵云：按《法言》，罗谓之离，《易 小过》，飞乌离之，义自通也。故恶其变化无常，恒以石粉污之，令白，是以俗目之为张讳岩。其水南流径台壁西，又南入于漳。会贞按：《寰宇记》，白岩山在黎城县东北七里。俗传岩赤则土离兵起，[字误。]土人皆恶其变，恒以白粉污之，故目为白岩。《黎城县志》，县有东河，在县东半里，源出白岩山，盖即黄须水故渎。考黎城在涅水之东南，此《注》先叙黄须水，后叙涅水入漳，则黄须水在涅水西，非黎城之东河审矣。今以襄垣县北之水当之为合，则张讳岩亦在襄垣北也。
漳水又东北，历望夫山，守敬按：《地形志》，乐阳县有望天岭，绛水所出，非此山。《寰宇记》黎城县下云，望夫山今名望夫岭。《黎城县志》，望夫山在黎城县西北六十里，是也。但下称状有怀于云表，则似当作望天。山之南有石人， 于山上，守敬按：《寰宇记》引《郡国志》， 作伫立。状有怀于云表，因以名焉。有涅水，朱涅讹作洹，全、赵、戴改。守敬按：《通鉴》
晋太和十五年《注》引此作涅。出覆甑山，守敬按：《地形志》，乡郡，阳城有覆甑山，涅水出焉，东南合武乡水。今武乡县西北一百里，有分水岭，涅水出此，即古覆甑山矣。而东流与西汤溪水合。水出涅县西山汤谷，朱无水字，赵、戴增。会贞按：《通鉴》，后唐清泰末，赵延寿引兵如潞州，遇其父德钧于西唐店。唐、汤音近。[一一]《九域志》，铜鞮县有西汤镇，在州西北六十里，则尚在西汤水之下流，水出古涅县西山，则出今武乡县西北，即涅源东之水也。五泉俱会，谓之五会之泉。又东南流，朱又作交，赵、戴同。全据沈炳巽改，是也。此书校本，赵、戴未见之证。谓之西汤水。又东南流，注涅水，又东径涅县故城南，朱涅下有氏字，赵同。戴删云：《地理志》，上党郡涅氏，后汉为涅县。会贞按：《大典》本、黄本并无氏字。《汉志》涅氏，涅水也。涅氏作大字，涅水也三字作小字。汪远孙校，以氏为衍文，观此《注》称县氏涅水也，则知《汉志》氏涅水也四字相连。自传抄者误以氏字属涅字，作涅氏县，校此书者，又据增氏字耳。戴删氏字，是。但以后汉涅县为说，犹未尽。汉县属上党郡，后汉、魏、晋因，后魏永安中，改曰阳城，属乡郡在郦氏后。《地形志》乡郡阳城县下，涅有涅城，在今武乡县西五十五里。县氏涅水也。东与白鸡水合，朱无水合二字，赵据孙潜校增，戴增同。水出县之西山，东径其县北，东南流入涅水。会贞按：今有甲水出沁州北滑山，东流至武乡县西五里，入涅水。《一统志》谓即白鸡水，但此水在涅水之西，而《注》称涅水径涅县南，白鸡水出县西山，东径县北，东南入涅，则白鸡水当在今武乡县西北，涅水之东，非今之甲水
也。涅水又东南，朱此下有与字，赵、戴删。武乡水会焉。水源出武山，赵武下增乡字，云：《晋书 载记》云，石勒居武乡北原山下，是也。守敬按：《元和志》，八赋岭在平城县西南三十里，武乡水所出。考八赋岭有南北二岭，南岭在今和顺县西一百二十里，武乡水发源于此，则南岭即古武山也。西南径武乡县故城西，会贞按：晋置县，属上党郡。石勒置武乡郡，寻废。后魏移置乡县，并置乡郡。《地形志》，乡县有武乡县故城，在今榆社县西北三十里。魏县则今武乡县治也。而南出得清谷口。赵、戴删出字。守敬按：非也。水源出东北长山清谷，守敬按：《金 地理志》，辽山县有清谷水。其水出今榆社县东武乡岭，谓之仪川河，则变名在金、元后矣。西南与 鞈、白壁二水合，赵据黄本改鞈作鞳，改壁作璧；戴又改鞈作 ，改壁作璧。会贞按：惟《大典》本、明抄本作鞳，黄自作鞳，鞈乃鞳之省。且黄作壁不作璧，或赵以璧字义长而意订。  见《左传》，盖戴所本。作璧亦袭赵也。南入武乡水，又南得黄水口，守敬按：《初学记》八引《水经注》曰，黄嵓水，源出辽山县西，黄冈下。考辽山县置于隋，此盖抄变《注》文，然足证《注》原作黄水出黄冈下。今本水口下有脱文。今榆社县西北五十里有黄花岭，即黄水所出。《注》叙武乡水南流，而叙黄水东南流，又东入武乡水，知黄水在武乡水之西也。黄水三源，同注一壑，东南流，与隐室水合。水源西北出隐室山，朱源讹作流，戴改、赵同。守敬按：明抄本作源。东南注黄水，朱黄讹作潢，《笺》曰：克
家云，潢水疑作涅水。赵云：非也，即上文黄水。戴作黄。守敬按：明抄本作黄。又东入武乡水，武乡水又东南，注于湼水，湼水又东南流，注于漳水。
