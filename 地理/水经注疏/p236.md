<!-- { "loadSidebar": true } -->
谷水于城东南隅，枝分北注，会贞按：此自城西径城南之谷水，于东南隅三枝分北径城东者。径青阳门东，故清明门也，守敬按：《洛阳伽蓝记》，东面次南曰青阳门，魏、晋曰清明门，高祖改为青阳门。亦曰税门，朱门外有也字，戴删。守敬按：《续汉书，百官志》作秏门。亦曰芒门。守敬按：《洛阳伽蓝记》，汉曰望京门。《河南志》作望京门，又作宣平门。又北径东阳门东，故中东门也。守敬按：《续汉书 百官志》，雒阳城有中东门。《洛阳伽蓝记》，东面次南曰东阳门，汉曰东中门，[三三]魏、晋曰东阳门，高祖因而不改。又北径故太仓西。《洛阳地记》疑衍地字。曰：大城东有太仓，仓下运船常有千计，守敬按：《御览》一百九十引《洛阳记》有常满仓，谓汉之仓。《晋书 食货志》，显宗永平五年作常满仓，立粟市于城东，是也，在建春门外。此太仓谓晋之仓。《晋书 武帝纪》，咸宁二年九月，起太仓于城东，是也，在东阳门外。即是处也。又北入洛阳沟。会贞按：《注》叙自城东南隅枝分之水止此。洛阳沟即上谷水自城北屈南径建春门乐里道者，此水自城西径
城南。
谷水又东，会贞按：此城南谷水东出之正流。左迤为池。会贞按：池在故洛阳城东。又东，右出为方湖，东西一百九十步，南北七十步，会贞按：湖在故洛阳城东。故水衡署之所在也。会贞按：《续汉书 百官志》三，孝武帝初置水衡都尉，别主上林苑有离宫燕休之处，世祖并其职于少府。每立秋貙刘之日，辄暂置水衡都尉，事讫，乃罢之。
谷水又东，南转，屈而东注，谓之阮曲，会贞按：《渭水注》叙成国故渠东流，又东南，谓之周氏曲，与此略同。云阮嗣宗之故居也。《晋书 阮籍传》，阮字嗣宗，陈留尉氏人，此其入官所居也，在故洛阳城东。
谷水又东，注鸿池陂。《百官志》《续汉书》曰：鸿池，池名也，在洛阳东二十里。会贞按：《后汉书 安帝纪 注》引《续汉书》，永初二年，诏以鸿池假贫民，即此池也。在今偃师县西。丞一人，二百石。池东西千步，南北千一百步，四周有塘，池中又有东西横塘，水溜径通。戴改径作径。故李尤《鸿池陂铭》曰：鸿泽之陂，圣王所规，开源东注，出自城池也。朱源作水，《笺》曰：旧本作又，《玉海》引此亦作又，其误久矣。按《艺文类聚》，张载《鸿池陂铭》曰，开源东注，出自城池，盖本李语也。守敬按：朱《笺》所称张载《鸿池陂铭》，引见《类聚》九，其
中又有渐台中起，列馆参差二语。《文选 谢玄晖＜晚登三山还望京邑诗＞ 注》引作李尤《洪池铭》。不应张载与李尤全同，知为李铭，而《类聚》误作张载也。
其水又东，左合七里涧。会贞按：《注》不言七里涧所从出。据《洛阳伽蓝记》称，七里桥在建春门外，[详下。]则七里涧即自建春门乐里道屈而东出阳渠之水，城南东出之谷水既合此涧，则谷水之下流，至是复合而为一矣。涧在故洛阳城东。至谷水合涧处则在偃师境，盖鸿池在洛阳东二十里，谷水合涧，更在鸿池之东也。《晋后略》守敬按：《隋志》，《晋后略记》五卷，晋下邳太守荀绰撰。《晋书》本传称，绰撰《晋后书》十五卷，十字衍。两《唐志》并作五卷，可证。曰：成都王颖朱无颖字，《笺》曰：宋本有颖字。全、赵、戴增。使 人陆机为前锋都督，伐京师，轻进，为洛军所乘，朱讹作为治军所处，赵据《名胜志》引改，全、戴改同。大败于鹿苑，人相登蹑，死于堑中及七里涧，涧为之满，守敬按：《晋书》机本传略同。即是涧也。涧有石梁，即旅人桥也。守敬按：《寰宇记》引陆机《洛阳记》，城东有石桥以跨七里涧。《洛阳伽蓝记》，出建春门外一里余，至东石桥，桥北大道东有绥民里，东有崇义里，崇义里东有七里桥，以石为之，中朝杜预之为荆州，出顿之所也。七里桥东一里，郭门开三道，号为三门，离别者多云，相送三门外。京师士子送去迎归，常在此处也。昔孙登不欲久居洛阳，知杨氏荣不保终，思欲遯迹林乡，隐沦妄死，朱《笺》曰：宋本作忘死。赵云：按非也，妄死谓诈死耳，不误。守敬按：《大典》本、明抄本作妄。《神仙传》作卒死。卒死者，暴
死也。观下文埋之此桥，则解作诈死，非。杨骏埋之于此桥之东。守敬按：《神仙传》作骏给棺埋之于振桥，乃旅桥之误也。骏后寻亡矣。《搜神记》曰：太康末，京洛始为《折杨》之歌，有兵革辛苦之辞。骏后被诛，太后幽死，《折杨》为之应也。戴删为字。会贞按：今本《搜神记》脱此条，引见《御览》五百七十三始为折杨下有柳字，革作车，误。末句无为字。凡是数桥，皆累守敬按：残宋本、《大典》本并作累。石为之，亦高壮矣。制作甚佳，虽以时往损功，而不废行旅。朱超石《与兄书》云：守敬按：朱超石，朱龄石弟。《宋书》、《南史》俱附《龄石传》。桥去洛阳宫六七里，守敬按：桥在故洛阳城东。悉用大石，下圆以通水，可受大舫过也，奇制作。朱《笺》曰：奇制作未详，《玉海》引此，《注》无此三字。赵云：按奇制作所谓桥之制作甚奇，即上制作甚佳之意，岂可以《玉海》所引无之，而遂疑之。戴以为衍文，删去。题其上云：太康三年十一月初就功，日用七万五千人，至四月末止。守敬按：《晋书 武帝纪》，泰始十年十一月立城东七里涧石桥。此作太康三年，盖误。此至四月末止，亦有讹，疑四当作是，谓十一月初造起，即以其月末止也。此桥经破落，复更修补，今无复文字。守敬按：观此知上文是据旧拓本，非亲见碑题也，当从《武帝纪》。阳渠水又东流，径汉广野君郦食其庙南。朱《笺》曰：径当作经。赵云：按前后《注》文俱作径，此等实为辞费。戴云：按谷水自阊阖门而南以下，并阳渠水，原
本及近刻独此处及下径亳殷，忽两称阳渠，后复称谷水。考其地相比次，非有错紊，而称名参差，或后人臆改使然，今姑仍之。会贞按：戴不知谷水阳渠通称，于上渠水又有枝分南入华林园，改为谷水，盖专以东出之水为谷水，然无解于《注》叙此水至建春门乐里道，又有屈而东出阳渠之说，而此又惟以自阊阖门而南之水为阳渠，此郦氏故意错出，使人知阳渠即谷水。戴疑为后人所改，诬矣。全、赵亦未得其解，说详后文。郦食其号广野君，见《史记》本传。庙在北山上，成公绥守敬按：《晋书》，成公绥，字子安，着诗赋杂笔数十卷。所谓偃师西山也，守敬按：《隋志》，偃师县有郦山，即此山也。盖因山上有食其庙，后人取其姓以名山，在今偃师县西。山上旧基尚存，庙宇东面，戴改面作向。门有两石人对倚。北石人胸前铭云：门亭长。全氏云：有脱文。守敬谓如孔庙石人，胸前题云，府门之卒，无讹文。石人西有二石阙，虽经颓毁，犹高丈余。阙西即庙故基也，基前有碑，文字剥缺，不复可识。子安仰澄芬于万古，赞清徽于庙像，文存厥集矣。朱存作字，戴同。《笺》曰：文字下有脱误，当是载字，谓成公子安集中有郦生庙碑文也。全依增载字。守敬按：孙诒让《札迻》云，字当作存，形近而误。是也，今订。阳渠水又东，径亳殷南，昔盘庚所迁，改商曰殷，自此始也。朱无自字，全、赵、戴同。守敬按：当有自字，今增。《书 序》，盘庚将治亳殷。孔《疏》引郑玄曰，治于亳之殷地。商家自徙此而改号曰殷。《御览》八十三引《帝王世纪》，帝
盘庚徙都殷，始改商曰殷。按《洹水注》既以盘庚所迁之殷在邺南，此复云在河南，盖据旧说两存之。班固《汉志》偃师县下。曰：尸乡，故殷汤所都者也，守敬按：《续汉志 注》引《帝王世纪》，尸乡在偃师县西二十里。《括地志》，亳邑故城在偃师县西十四里，商汤之都。《偃师县志》，今县西十里新塞铺，即古尸乡。故亦曰汤亭。守敬按：《书 序》孔《疏》引郑玄曰，亳今河南偃师县，有汤亭。《续汉志 注》引《皇览》，亦云有汤亭。薛瓒《汉书 注》、皇甫谧《帝王世纪》并以为非，以为帝喾都矣。守敬按：《汉志》偃师颜《注》引臣瓒云，汤居亳，今济阴县是也。而无驳汤都在此之说，亦不言帝喾都，盖皆师古删之。皇甫驳汤都说，详《获水注》，其言帝喾都，见下。《晋太康记》、《地道记》朱讹作《晋太康地理记》，赵增改云：兼引二书，故曰并言也。并言田横死于是亭，守敬按：《史记 田儋传》，横乘传诣洛阳，未至三十里，至尸乡廐置，自刭。故改曰尸乡，非也。余按司马彪《郡国志》，偃师县下。以为《春秋》之尸氏也。守敬按：见《左传 昭二十六年》。其泽野负原，夹郭多坟陇焉，即陆士衡会王辅嗣处也。袁氏《王陆诗叙》守敬按：《隋志》不著录。机初入洛，次河南之偃师，时忽结阴，望道左若有民居者，朱若作右，《笺》曰：《异苑》作左右若有民居，无者字。全、赵改若，增有字。戴改若。守敬按：《类聚》七十九、《御览》八百八十四、《广记》三百一十八引《异苑》，并作道左若有民居。因往逗宿，朱逗作退，《笺》曰：宋本作逗。《异苑》作投。
