<!-- { "loadSidebar": true } -->
沔水与江合流，守敬按：合流七百余里。又东过彭蠡泽。朱此下连上为二十八卷，赵同，戴以此为二十九卷之首。守敬按：彭蠡详《庐江水》篇。
《尚书 禹贡》汇泽也。郑玄曰：汇，回也。守敬按：孔《传》同。汉与江 ，转东成其泽矣。守敬按：《初学记》七引。
又东北出居巢县南。戴云：按此《经》及下又东过牛渚当在其一东北流之下，又过毗陵县北为北江之上。守敬按：下《注》驳径牛渚方届石城之误，则郦氏所见《经》文如此。汉县属庐江郡，后汉因。吴、魏
荒废，见《寰宇记》。晋复置，仍属庐江郡，后废。在今巢县东北五里。
古巢国也。汤伐桀，桀奔南巢，即巢泽也。守敬按：《谷梁 襄二十五年 疏》引徐邈，巢，偃姓国。《路史 国名纪》四，子姓，误。《史记 夏本纪》，汤伐桀。《鲁语》，桀奔南巢。韦《注》，南巢，巢伯之国。今庐江居巢县是。《括地志》，庐州巢县有巢湖，即《尚书》成汤放桀于南巢者也。又《隋志》，湓城有巢湖。《元和志》，巢湖故城，在浔阳县东四十二里。楚有二巢，一在庐江六县，其南巢，桀所奔处，盖在此。异。《尚书》周有巢伯来朝。守敬按：巢伯来朝，芮伯作《旅巢命》，见《周书 序》。《竹书纪年》，武王十三年，巢伯来宾。《春秋 文公十二年》，夏、楚人围巢。巢 舒国也。舒叛，故围之。守敬按：《左传》， 舒叛楚，楚执舒子平及宗子，遂围巢。杜《注》，宗、巢二国， 舒之属。《正义》引《世本》 舒，偃姓。永平元年，汉明帝更封菑丘侯刘般为侯国也。守敬按：见《后汉书 刘般传》。江水会贞按：郦氏因沔与江合流，以为沔即江，故变称江水。自濡须口又东，左会栅口，会贞按：《吴志 孙权传》建安十七年，闻曹公将来侵，作濡须坞。裴《注》引《吴历》：权数挑战，尝自来，乘轻船，从濡须口入。即濡须水注江之口也。郦氏先言濡须口，后言栅口。《通鉴》陈天嘉元年，《注》栅口在濡须口之东，与此同。然《舆地纪胜》云，按古《舆地志》栅江口，古濡须口也。此虽分濡须口、栅口为二，而只 一水导巢湖，则栅水即濡须水，栅口即濡须口矣。不过委稍分派耳。详见下。水导巢湖，朱导讹作遵，戴、赵改。会贞按：明抄本作导。《通鉴》晋咸康五年、隆安二年，《注》引此
并同。《地理通释》二引《元和志》，濡须水源出巢县西巢湖，亦谓之马尾沟。今巢湖详《施水》篇。东径乌上城北，会贞按：城当在今巢县西南。又东径南谯侨郡城南，会贞按：此后魏合州之南谯郡也。《一统志》称旧《志》有谯郡城在巢县东南二十里，今为南谯乡。又东绝塘径附农山北，会贞按：《名胜志》，附农山一名浮农，即芙蓉山也。在巢县东南二十里。又东左会清溪水，水出东北马子岘朱讹作砚，《笺》曰：疑作岘。戴仍，赵改。会贞按：与大岘山相接。之清溪也。东径清溪城南，会贞按：城当在今含山县西。屈而西南，朱有流字。赵同，戴删。历山西南流，注栅水，会贞按：《宋史》，刘锜御金人，自东关引兵出清溪，即此。今清溪河出含山县西清溪镇，迤逦至巢县东南，入濡须水。谓之清溪口。栅水又东，左会白石山水，水发白石山[一]会贞按：《通鉴》晋咸康五年，赵将朱保败晋兵于白石，即此。《隋志》，襄安有白石山。《寰宇记》祷应山本名白石山，在含山县西南八十里。《明史 地理志》含山南有白石山，白石水出焉。西，径李鹊城南，会贞按：《方舆纪要》城在含山县境。西南注栅水。朱西南讹作西流，戴改。赵西下增南字，云：《通鉴 注》校补。会贞按：黄本、吴本作西南，下无流字。《通鉴》晋隆安二年《注》引同。赵不知流为南之误，又不觉《通鉴 注》无流字。今水自含山县西南流至巢县东南，入濡须水。栅水又东南，积而为窦湖，会贞按：湖在今巢县东南。中有洲，湖东有韩纵山，全云：韩纵即韩综，吴将韩当子，事见《吴书》。纵、
综字通。戴改综，下同。守敬按：《当传》，当卒，综奔魏。东兴之役，综为前锋，军败，身死。山上有城。会贞按：此城未知为韩综所筑否？山北湖水东出，会贞按：此湖水东出，乃自窦湖分出之水。为后塘北湖，湖南即塘也。塘上有颍川侨郡故城也。会贞按：宋置郡，属南豫州，齐初属豫州，后省，在今巢县东南。窦湖水东出，会贞按：此窦湖水东出为正流，即栅水也。谓之窦湖口。东径刺史山北，朱东径作湖水东出径，赵同，戴删湖水二字及出字。历韩纵山南，径流二山之闲，出王武子城北，会贞按：王济，字武子，《晋书》附其父《浑传》。此地有城，岂浑都督扬州诸军时，吴人大佃皖城，浑遣淮南诸军攻之，武子尝从征乎？上已言东径刺史山北，此又言出王武子城北，城在刺史山上，则城在山偏东矣。城在刺史山上。湖水又东径右塘穴北，为中塘，会贞按：此湖水亦正流，言东径右塘，则塘又自湖水分出者，合上文观之，后塘在北，中塘在中，右塘在南。塘在四水中。水出格虎山北，山上有虎山，戴、赵增城字。守敬按：增仍未尽合。观山名格虎，城名应同。此句当作山上有格虎城。考《方舆纪要》遏虎城在和州西，称《元和志》历阳西有遏虎城，晋王导筑以遏石虎，疑即此城。遏、格字异，盖传写歧出。有郭僧坎城，水北有赵祖悦城，守敬按：《通鉴》梁天监三年，征虏将军赵祖悦与魏江州刺史陈伯之战于东关，败绩。城盖是时筑。并故东关城也。守敬按：《唐志》巢县东南四十里有故东关。《寰宇记》，在巢县东四十里，含山县西九十
里，称顾野王《舆地志》，巢湖东南有石梁，凿山通水，是名关口。相传夏禹所凿，一号东兴。地高峻险狭，实守扼之所，故天下有事必争之地。吴、魏相持于此，南岸吴筑城，北岸魏置栅。嘉平四年，诸葛恪于东关作大堤，云云。在今巢县东南，含山县西南。昔诸葛恪帅师作东兴堤，以遏巢湖，傍山筑城，使将军全端、留略等，各以千人守之。魏遣司马昭督镇东诸葛诞，率众攻东关三城，赵云：按《吴书 诸葛恪传》恪以建兴元年十月，会众于东兴，更作大堤，左右结山，侠筑两城。魏命大将胡遵、诸葛诞等作浮桥，渡阵于堤上，分兵改两城。《三嗣主传》云，全端守西城，留 守东城。《通鉴》陈太建五年，遣吴明彻等北伐，别将任忠军于东关，克齐东西二城。胡三省曰，即诸葛恪所筑。此云三城。按《朱然传》曹公出濡须，然备大坞及三关屯，大坞即濡须坞，三关即东兴关也。是东兴本有三城，其后元逊更分筑两城耳。三字亦非误也。将毁堤遏，诸军作浮梁，陈于堤上，分兵攻城。恪遣冠军丁奉等，登塘鼓噪夺击，朱塘讹作城。赵据黄本改，云：《三国志 吴书 丁奉传》遂据徐塘。《方舆纪要》，徐塘在濡须水东。戴作塘。守敬按：明抄本作塘。徐塘一曰徐堨，《魏志 诸葛诞传》，吴贼欲向徐堨是也。朱异等以水军攻浮梁。魏征东胡遵军士争渡，梁坏，投水而死者数千。守敬按：事详《诸葛恪传》，末句死者数千作数万，郦氏钞略《传》文，闲参以他说。赵疏甚明，惟朱异以水军攻浮桥见《异传》，赵失捡。塘即东兴堤，城亦关城也。栅
水又东南径高江产城南，守敬按：高江产，见《梁书 周远传》云，聚众欲迎高祖义师。又见《安成王秀传》云，为后军司马，以郢州兵伐巴陵马营蛮不克，死之。此城盖江产尝御魏筑也，当在今无为州东北。胡景略城北，朱脱略字。赵增云：梁天监四年侵魏合肥，胡景略与赵祖悦同军交恶，而韦叡解之。事见《南史 韦叡传》。然有大可疑者，梁天监四年是魏孝昌元年，明年，道元被害于阴盘，其成书又不知在何时，安得遽取胡、赵筑城以相证？而又云，魏事已久，难用取悉，何耶？此与襄阳水下引吴均诗，同一蔽也。戴增略字同。守敬按：《梁书 韦叡传》作胡略，《纪事本末》亦作胡略，无作胡景者。然《齐书 魏虏传》、《魏书 席法友传》、《岛夷传》与《南史》并作胡景略，故《通鉴》作胡景略，则作胡略、胡景者，互有脱文也。此城盖景略攻合肥时筑，当在今无为州东北。梁天监四年，当魏正始二年，下距孝昌元年，尚二十年，赵谓是孝昌元年，误矣。引吴均诗不足异，说见上卷。又东南径张祖禧城东，会贞按：城当在今无为州境，下郑卫尉城同。东南流，屈而北径郑卫尉城西。[二]魏事已久，难用取悉，推旧访新，略究如此。会贞按：上 魏、吴与晋事，所谓推旧也，又及梁与后魏事，所谓究新也。又北委折，蒲浦出焉。会贞按：浦当在今无为州境。栅水又东南流注于大江，谓之栅口。朱口下有水字。赵乙作栅水口，云：即栅江口也。戴删水字。会贞按：《通鉴》梁太平元年，齐遣仪同三司萧轨等入寇，出栅口，即此。胡《注》，在和州历阳县西南百五十里，与无为州分界。宋白曰，庐州东南至栅口三百八十四里，今谓之新妇口。《无为州志》，栅口在州东五十里，今坍入江。
《水道提纲》，巢湖水自湖东经巢县，又东南经无为州，分为二派，一正南于泥 镇之西入江，一东流经栅港汛南而东入江，即古濡须口也。
