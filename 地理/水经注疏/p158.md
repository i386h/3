<!-- { "loadSidebar": true } -->
应劭曰：其国斥卤，故曰斥漳。守敬按：《汉志》斥漳，颜《注》引应说同。汉献帝建安十八年，魏太祖凿渠，引漳水东入清、洹，以通河漕，会贞按：《魏志 武帝纪》，建安十八年凿渠引漳水入白沟以通河。据《洹水经》，洹水入白沟，据《清水注》，曹公开白沟，复清水之故渎，则白沟、清、洹可通称也。此《注》作河漕，疑《魏志》脱漕字，又疑《魏志》河是漕之误。名曰利漕渠。会贞按：《魏志 管辂传》，父为利漕。互见《淇水注》。漳津故渎水旧断，二字戴乙，以旧字下属。守敬按：曹操凿渠，而漳水之正流，已随清、洹东去，不复东北出。东北出者，只如溪水，涓流●注。故郦氏云，漳津水旧断。戴氏乙转二字，非也。此称漳津水旧断，后于绛渎称漳水既断，一旧一既，遥遥相照，不谓戴氏不审如此。溪东北出，涓流●注而已。《笺》曰：《玉篇》云，●，莫历切，浅水也。《尚书》《禹贡》所谓覃怀底绩，至于衡漳者也。孔安国曰：衡，横也，言漳水横流也。守敬按：孔《传》但言漳水横流入河，郦氏钞变其文。《禹贡》北过降水，亦即在此，详后文。又东北径平恩县故城西。应劭曰：县故馆陶之别乡，汉宣帝地节三年置，以封后父许伯为侯国，王莽更曰延平也。守敬按：自应劭曰以下，与《淇水》篇又东北径平恩县故城东下文复，此郦氏之率笔。
又东北过曲周县东，又东北过巨鹿县东。
衡漳故渎守敬按：此承上漳津故渎旧断而言，故称衡漳故渎。自此至绛渎出焉，皆是衡漳故渎，下或称衡漳，或称衡水，特省故渎二字耳。至通湡醴以下，从信都西北出，行大河之道，[详后。]而亦称衡漳者，由《水经》叙浊漳过信都西以为漳水，故郦氏谓其水与湡醴通为衡津，而亦称衡漳以符合之。东北径南曲县故城西。《地理志》，广平有南曲县。应劭曰：平恩县北四十里有南曲亭，故县也。守敬按：县后汉废，在今邱县北。又径曲周县故城东。《地理志》曰：汉武帝建元四年置，守敬按：前汉县属广平国，后汉属巨鹿郡，汉末属魏郡，魏因之，晋废。在今曲周县东北四十里。王莽更名直周。余按《史记》《高祖功臣表》大将军郦商以高祖六年封曲周县为侯国。又考《汉书》同，朱讹作《史记》同，《笺》曰：孙云，《史记》二字疑误。赵云：《史记》当作《汉书》，盖曲周置县，与郦商封国，班《史》志、传异文耳。全云：五字《注》中《注》。守敬按：《汉表》与《史表》合，则此句改作《汉书》，是也，但《汉志》固误，《史》、《汉表》亦未核。商本传，封曲周在击陈豨、英布之后，豨反在高祖十年，布反在十一年。商先以从击臧荼封涿侯，荼之反在五年，诸侯之封在六年，是六年为商封涿之岁。《史》、《汉表》当以涿标题，以曲周书于高祖格中。是知曲周旧县，非始孝武。全云：或本是地名，因建国遂以名县，如此者亦多有之。啸父朱讹作盖商。赵引孙潜曰：盖商下有缺文。[三六]《注》云，冀州人，在县市补履数十年云云，是《列仙传》啸父
事，非郦商也。冀州人，在县市补履数十年，朱脱十字，赵据《列仙传》增，全、戴增同。人奇其不老，求其术而不能得也。
衡漳又北，径巨桥邸阁西。朱邸作祗。赵改柢，云：柢阁即邸阁也。柢、邸字通。全改同。戴改邸。会贞按：《寰宇记》引此作邸。旧有大梁横水，故有巨桥之称。昔武王伐纣，发巨桥之粟，[三七]以赈殷之饥民。守敬按：《史记 周本纪》，武王克纣，发巨桥之粟，以赈贫弱萌隶。服虔曰：巨桥，仓名。许慎曰：朱脱此三字。赵增云：按《史记 殷本纪》、裴骃《集解》引，服虔曰，巨桥，仓名。许慎曰，巨鹿水之大桥，有漕粟也。则巨鹿水之大桥本叔重说。全、戴增同。会贞按：《汉书 张良传 注》引服虔、许慎与《史记 集解》合，则郦书本有许慎曰三字无疑。巨鹿水之大桥也。会贞按：当是《五经异义》之文。今临侧水湄，左右方一二里，中状若邱墟，盖遗囤故窖处也。会贞按：《通典》，纣巨梁仓，在曲周。在今曲周县东北。
衡水又北，径巨鹿县故城东。守敬按：秦县，为巨鹿郡治。[见下。]前汉因，后汉、魏、晋属巨鹿郡，后魏县东徙三十里，属南赵郡。故城即今平乡县治。应劭曰：鹿者，林之大者也。守敬按：《汉志》巨鹿，颜《注》引应说同。《尚书》曰：尧将禅舜，纳之大麓之野，烈风雷雨不迷，致之以昭华之玉。而县取目焉，赵云：按此是《纬书》。守敬按：非也。《尚书 大传》，[三八]尧推尊
舜而尚之，属诸侯焉，纳之大麓之野，烈风雷雨不迷，致之以昭华之玉。路温舒，县之东里人。父为里监门，使温舒牧羊泽中，取蒲牒用写书，守敬按：见《汉书 路温舒传》。即此泽也。巨鹿郡治。秦始皇二十五年，灭赵，以为巨鹿郡。守敬按：《汉志》但言巨鹿郡秦置，不云何年。考《史记 始皇本纪》，十九年，王翦羌瘣尽定取赵地东阳，得赵王。赵公子嘉自立为代王。二十五年，王贲虏代王嘉。巨鹿郡正赵东阳之地，似不得至二十五年灭代始置郡。郦氏盖合灭代之年为说耳。汉景帝中元年为广平郡。守敬按：《汉志》广平国下，但言征和二年置为平干国，而不言先为郡。证以王温舒为广平都尉，在元朔、元狩间，则未置平干国，已为广平郡矣。此景帝中元年为广平郡，足补《汉志》之缺。武帝征和二年，以封赵敬肃王子为平干国。朱二年讹作三年，平干国讹作广平侯国。赵云：按《汉志》巨鹿郡，秦置；又广平国，武帝征和二年置为平干国；宣帝五凤二年复故。莽曰富昌。盖郡、国并列，不得如郦所言。又引沈氏曰，敬肃王子偃，以征和二年，立为平干王，即广平也。然是王国，非侯国。善长又误。戴改三年为二年，改广平侯国为平干国。世祖中兴，更为巨鹿也。赵云，按《续志》巨鹿郡刘昭《补注》云，建武十三年，省广平国，以其县属。非更广平为巨鹿也，为乃属字之误。郑玄注《尚书》，引《地说》云：大河东北流，过绛水千里，至大陆，为地腹。朱此下错入如志之言大陆在巨鹿九字，王鸣盛移大陆在巨鹿五字于地理志曰下，移如
志之言四字于巨鹿与信都云云上，今依订。《地理志》曰：大陆在巨鹿，绛水在安平信都。赵云：全云，《地理志》非班《志》，安帝改信都曰安平，则是安帝以后之书云。按全说是。孔颖达《尚书正义》曰，《地理志》云，降水在信都。按班固《汉书》以襄国为信都云云，知此《地理志》非班《志》明矣。然《汉志》信都国信都县下云，《禹贡》绛水亦入海，而赵国襄国下不及绛水，孔氏之云，未知所指。桑钦亦有《地理志》，《河水》篇漯水引桑钦《地理志》，或是也。守敬按：安帝后之《地理志》，别无征验。全氏特因安平、信都一条，意揣之辞，不足为据。赵氏引《书疏》之说，以为未知所指。不知《书疏》之旨，孔氏已明言之。《禹贡锥指》辨其误。赵氏下文亦引之，何云不知所指？大约以《疏》引《汉书》，以襄国为信都，未详所出。考《张耳陈余传》，立赵歇为赵王，都信都。《续汉志》，襄国，秦为信都县，项羽更名。《地形志》、《括地志》同。又赵氏疑郑引《地理志》，是桑钦说。按：《地理志》曰，桑钦言漯水所出。《河水注》误作桑钦地理志曰，赵引全说，已订其误。新刻全本云，安平二字是衍文，地志所无，且安平乃涿郡属，何与绛水？按全氏牵涉涿郡之安平县，更无谓矣。惟谓安平二字是衍文，则是也。《史记 夏本纪 集解》引郑玄曰，《地理志》，绛水在信都南，无安平二字，可证。王鸣盛谓郑氏据当代之书，故云安平。然郑氏释《经》，引《汉志》，何必增字？其说亦非也。如《志》之言，巨鹿与信都，相去不容此数也。水土之名变易，世失其处，见降水则以为绛水，故依而废读，守敬按：何秋涛《禹贡郑氏例略》云，废当作发。古人字或数
音，观义点发。故张守节《史记 正义》有发字例，所云发读，指此。或作绛字，非也。守敬按：《史记 夏本纪》作降，《索隐》曰，《地理志》从系作绛。段氏玉裁据此谓班氏本作绛，且援屯留、信都二绛字为证。今河内共北山，朱讹作北共山。赵乙云：《汉志》，河内郡共县下云，北山，淇水所出。《清水注》云，共县故城，即共和故国，共山在国北，所谓共北山也。北共二字当倒互。全、戴乙同。淇水出焉，朱淇水下有共水二字，全、赵同，戴删。会贞按：淇水出焉四字本《汉志》。下郦氏辨郑以淇水为降水之非，不及共水，足征此当作淇水出焉。共水二字，确系衍文，而《书 疏》引作洪水，非也。东至魏郡黎阳入河，守敬按：此《汉志》文，《淇水注》引之。近所谓降水也。降读当如郕降于齐师之降，朱郕作城，全、赵、戴改。守敬按：郕降于齐师，《春秋 庄八年》文。《释文》降，户江反。盖周时国于此地者，朱脱此字，全、赵、戴增。守敬按：林之奇《尚书全解》引作此。恶言降，故改为共耳。朱为作之，全、赵、戴作云。守敬按：《尚书全解》引作为，今据订。又今河所从，赵从改徙。会贞按：作从为合，此王莽以后之河，即《水经》所叙之河道也。去大陆远矣。馆陶北屯氏河，守敬按：《沟洫志》，屯氏出于筑宣房以后，非禹迹也。屯氏河详《河水注》。其故道与？守敬按：郑说止此。余按郑玄据《尚书》有东过洛汭，至于大伾，洛汭、大伾，并详《河水注》。北过降水，至于大陆，推次言之，故以淇水为降水，共城为降城，所未详也。稽之羣书，
