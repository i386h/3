<!-- { "loadSidebar": true } -->
　[一九]「八百以杖指崖，出涌泉」　按：《寰宇记》百三十八西乡县下引《唐公房神仙传》略同，但「渴」作「无酒」，是渴为酒渴，又泉涌出上有「酒」字。下云：「故后人敬之，立祠甚灵号曰唐公房。」小异。
　[二〇]「宋遣秦州刺史萧思话西讨」　按：沈钦韩《疏证》云：「按《萧思话传》，起督梁、南秦二州诸军事，横野将军，梁南秦二州刺史，则思话专官只可称梁州，不当云秦州也。」今按：沈说是也。《宋书 州郡志》梁州刺史下云：「文帝元嘉十年，刺史萧思话还治南郑。」其专官是梁州，《思话传》记遣西讨事正在十年二月事。但标点本作「贼退保西水」，失校「西」字。熊氏云当以此正之。《方舆纪要》五十六酉水下亦云：「或误西水。」沈炳巽亦云《宋书》之误。
　[二一]「人不能上，朱人上有今字，赵、戴删」　按：《寰宇记》百四十一引《水经注》作「刻石为文字，今人不能上」，朱《笺》本或依之。熊氏云「今」字不宜省。



《水经注疏》卷二十八
沔水中朱此卷《经》文又东过堵阳县至《注》文习凿齿又为其宅铭焉，为卷二十九之首，表目作《沔水下》，以又东过襄阳县北至末为卷二十八，前后互讹。戴订正表目，删下字。赵前后互移同，惟移此《经》又东过堵阳县至宅铭焉接二十七卷末，全亦前后互移，移此《经》又东过堵阳县至宅铭焉接上卷末，今从戴订，自此至末为一卷，而表目作《沔水中》。
又东过堵阳县，全云：堵阳即汉南阳之属县也。《寰宇记》，郧阳县东十里有兜牟山，汉中郡与南阳郡分界处。此是汉旧县，非唐初所置南丰州之堵阳也。会贞按：汉南阳之堵阳，《淯水注》作赭阳，以赭水名，者音。《后汉书 朱佑传 注》，故城在唐州方城县。在今裕州东六里。此堵阳为汉、魏间所置县，以堵水名，其水俗号陡河，知其音为当古切，故城在今郧县西南，判然各别。且全引《寰宇记》，明言南阳、汉中分界于郧乡东。此堵阳在县西南，则为汉汉中境，安得有南阳之县，弗思甚矣。此县盖旋置旋废。至晋，堵阳仍属南阳。考南阳县境，与此地中隔顺阳之武当，必仍还故所。唐南丰州之堵阳，正因故名也。堵水出自上粉县，北流注之。朱出下衍焉字，戴、赵删。全云：两《汉志》无上粉县，疑是曹魏暂置而旋废者。《寰宇记》，房陵县有粉城，因粉水为名，疑即上粉县故城，此《经》文晚出之证。守敬按：《水经》作于三国魏人，全误以为桑钦作，故有晚出之说。据《寰宇记》，上粉在今房县境，互见《粉水》篇。
堵水出建平郡界故亭谷，朱出作自，赵同，戴改。守敬按：观此堵水出建平云云，足知上出上粉县非《注》文。堵水出建平界，去上粉甚远，不得谓出上粉。此郦氏正《经》之失。建平郡治巫城见《江水二注》。《寰宇记》，堵水出金州平利县黄平源岭下[一]。《明 地理志》，亦言出平利县界。今水曰陡河，有二源，西北源曰竹溪河，出竹溪县西北鸡笼山。西南源曰柿河，出西南曾家埧北山。建平郡在西南，此《注》言出郡界，盖以西南源为正源也。东历新城郡，郡故汉中之房陵县也。守敬按：汉县属房陵郡，后汉因，汉末为房陵郡治，魏为新城郡治，[并见下。]晋、宋、齐、[郡曰南新城。]梁因。今房县治。世祖建武元年封邓晨为侯国也。戴删也字。会贞按：《后汉书 邓晨传》，更始以晨为常山太守，光武即位，封房子侯。房子即常山之属县，非房陵也。郦氏误矣。汉末以为房陵郡。守敬按：《华阳国志》二文。《元和志》同。魏文帝合房陵、上庸、西城，守敬按：上庸郡详下，西城郡详上卷西城县下。立以为新城郡，以孟达为太守，治房陵故县。守敬按：《国志》夏侯尚、刘封等《传》及《注》，建安二十四年，先主遣孟达北攻房陵，杀太守蒯祺，又遣刘封与达会攻上庸，上庸太守申耽举郡降。先主以耽领上庸太守，以耽弟仪为西城太守。二十五年，达降魏，文帝合房陵、上庸、西城三郡置新城郡，以达为太守。《华阳国志》，房陵县，郡治。《寰宇记》又云，达为太守，理上庸，达后叛归蜀，司马宣王讨之。始移理房陵。有粉水，守敬按：《粉水》篇见后。县居其上，故曰上粉县也。守敬按：《粉水》篇，上粉县取水以为名。堵水之旁有别溪，岸侧土色鲜黄，朱《笺》曰：旧本作解黄。孙云，当作蟹黄。按《内经》黄如蟹黄者生。谭友夏云，蟹黄语，《内经》谓病痢之粪形也。岂因可噉二字，遂疑为蟹耶？赵改解，戴改鲜。守敬按：鲜字是也。《御览》三十七引盛弘之《荆州记》，武当县有一溪，岸土色鲜黄，乃可噉，是郦所本。《山经 中山经》，葱聋之山，中有大谷，多白、黑、青、黄、垩。《湖北通志》，此即垩之黄者，其曰者即白泥，一名观音粉，岁饥可充民食，白者可食，黄者宜亦可噉矣。乃云可噉。有言饮此水者，令人无病而寿，岂其信乎？又有白马山，山石似马，望之逼真。侧水谓之白马塞。赵作寨。守敬按：《御览》三百九十二引《荆州记》，堵水别有一溪，[二]其傍有白马塞，《通典》，竹山县有白马塞山。《元和志》，白马塞山在竹山西南三十五里。《方舆纪要》，在县西南三十里，今其山重岩迭嶂，称为胜观。孟达为守，登之而叹曰：刘封、申耽据金城千里，而更失之乎？为《上堵吟》，音韵哀切，有恻人心，今水次尚歌之。守敬按：自孟达为守以下本盛弘之《荆州记》。引见《御览》四十三。堵水又东北径上庸郡，故庸国也。守敬按：《续汉志》上庸本庸国。《春秋 文公十六年》，楚人、秦人、巴人灭庸。庸，小国，附楚，楚有灾不救，举 蛮以叛，故灭之守敬按：此条兼采《春秋左传》及杜《注》。以为县，属汉中郡。守敬按：《左传》宣十一年，楚子县陈。十二年，郑伯曰，夷于九县。杜《注》，楚灭国皆以为县，则楚灭庸时已为上庸县矣。《史记》，楚靳尚谓秦将以上庸六县易张仪。秦县乃因楚之旧县。属汉中指秦言。周赧王三年，秦惠王始置汉中郡也。两汉仍属汉中郡，汉末为上庸郡治。[见下。]魏、晋、宋、齐因，梁省。在今竹山县东南。汉末，又分为上庸郡，守敬按：《华阳国志》二文。城三面际水。会贞按：《晋书 宣帝纪》上庸城三面阻水。堵水又东径方城亭西，朱作而，赵同。戴改南，全改同。会贞按：《左传 文十六年》，楚使庐戢黎侵庸，及庸方城。杜《注》上庸县东有方城亭。《括地志》，竹山县东南四十一里有山，山南有城，长十余里，名曰方城。《一统志》，方城亭在竹山东南三十里方城山。以地望准之，堵水当径亭西，不得径其南也，今订。《史记 齐世家》方城以为城，《集解》服虔曰，方城山在汉南。指此方城。《索隐》谓未知服氏有何据，偶失考耳。惟屈完所称楚之方城，在叶县，详《汝水》、《潕水》二篇，服氏以此方城当之，则误。东北历 山下，守敬按：参山即武当山，详后。而北径堵阳县南，北流注于汉，谓之堵口。会贞按：今陡河二源，东流至竹山县西，合为一水，又东北至郧县西南入汉，曰陡河口。汉水又东，谓之涝滩，冬则水浅，而下多大石。又东为净滩，夏水急盛，川多湍洑，行旅苦之。守敬按：即今郧县西之马 、辽瓦等滩。故谚曰：冬涝夏净，断官使命，言二滩阻碍也。朱无也字，戴同，赵据《寰宇记》引增。
又东过郧乡南。朱乡讹作阳，下有县字。赵改乡存县，云：《史志》无郧阳县，晋太康五年立郧乡县，此魏、晋间人续《经》之证。又按：《三国志 蜀书》，刘封、申仪俱封员乡侯，则其时虽未立县，而已为侯邑矣。戴改作郧乡，删县字。会贞按：明抄本、黄本作郧乡，惟衍县字，戴订是也。《水经》为三国魏人作，不当有晋县，赵氏明知其时未立县，而犹仍县字，何耶？
