<!-- { "loadSidebar": true } -->
清河又东北，径纻姑邑南，会贞按：《地形志》，章武县有大家姑祠，俗云海神，或云麻姑神，汉曹大家，家与姑同。《地形志》家下姑字衍。《寰宇记》，清池县有麻姑城，引《郡国志》，即汉武东巡祀麻姑，故有此名。此作纻姑，考《诗 陈风》，可以沤纻，陆玑《疏》，纻亦麻也。然则纻姑邑，即麻姑城矣。《一统志》，麻姑城在沧州北。俗谓之新城，非也。
又东北，过穷河邑南。[六三]戴云：过，近刻讹作径。全、赵改同。
清河又东北，径穷河邑南，守敬按：当在今静海县南。俗谓之三女城，非也。东北至泉周县，北入滹沱水。全、戴改周作州，下同。守敬按：周、州通，不必改。县详《沽水注》。《经》曰：笥沟东南至泉周县，与清河合，自下为派河尾也。朱讹作《水经》曰笥●泉周县东南与清河合者目下为清河下邑也，《笺》曰：曰当作白，●疑作沟。赵云：按曰字不误，自下之下衍文。《沽水》篇《经》云，
又东南至雍奴县入笥沟，又东至泉州县与清河合。此即郦氏所称《经》曰者也。本文东北至泉州县北入滹沱水。[句]《经》曰，[句]笥沟下落至字，连下读。若依朱氏所云，曰作白，不知燕赵之境，有白沟，亦有笥沟，而无白笥沟，其误审矣。戴又考《沽河经》文云，又东南，至雍奴县西为笥沟，又东南，至泉州县与清河合，东入于海。清河者，派河尾也。据以订此《注》之误。守敬按：朱说固有未合，赵亦未尽惬，惟戴据《沽水经》文，与此篇相比附，最为融贯，今从之。派河之义，详《沽水》篇。又东，泉周渠出焉。朱周下作泉字，《笺》曰：泉当作县。赵据孙潜校改水，全改同。戴改渠。守敬按：戴改是也。泉州渠详《鲍邱水注》。
又东北，过漂榆邑，入于海。
清河又东，径漂榆邑故城南，俗谓之角飞城。《赵记》田融云：石勒使王述煮盐于角飞，即城异名矣。《魏土地记》曰：高城县赵城作成。东北一百里，北尽漂榆东临巨海，民咸煮海水，藉盐为业。守敬按：《汉书 平当传》言，勃海盐池，可且勿禁，以救民急，则民藉盐为业久矣。即此城也。守敬按：《通鉴》晋咸康四年，赵王虎伐段辽，以桃豹、王华为将军，帅舟师出漂榆津，[六四]即漂榆邑之津。《禹贡锥指》，漂榆城在今静海县北。《一统志》，在天津县北。清河自是入于海。
　荡水
荡水出河内荡阴县西山东。何氏曰：荡，《广韵》作荡，从竹。守敬按：明抄本作荡，下同。
荡水出县西石尚山，守敬按：《寰宇记》，荡水出汤阴县西牟山，去县三十五里。《一统志》，牟山在荡阴县西四十里，汤河出此，《水经注》所谓石尚山也。东流，[六五]朱东作泉，戴同，赵改。径其县故城南，守敬按：两汉县属河内郡，魏、晋属魏郡。《地形志》，天平初，并荡阴入邺。则郦氏时仍有荡阴，属魏郡。《彰德府志》，即今汤阴县治。县因水以取名也。晋伐成都王颖，败帝于是水之南。卢綝《四王起事》曰：朱綝讹作林，赵改云：《隋志》，《晋四王起事》四卷，晋廷尉卢綝撰。戴改同。惠帝征成都王颖，战败，时举辇司马八人，辇犹在肩上，军人竞就杀举辇者，乘舆顿地，帝伤三矢，朱矢作夫，《笺》曰：一作矢。戴、赵改。守敬按：《大典》本、明抄本并作矢。百僚奔散。惟侍中嵇绍扶帝，士将兵之。帝曰：吾吏也，勿害之。众曰：受太弟命，惟不犯陛下一人耳。遂斩之，血污帝袂，将洗之，帝曰：嵇侍中血，勿洗也。此则稽延祖殒命之所。守敬按：《寰宇记》，汤阴县下，浣衣里，晋侍中嵇绍葬所。按《邺中记》，惠帝师败汤阴，千官皆走，独绍端冕帝侧，以身捍主，遂至见害，血溅御衣。及事宁，左右欲
浣之。帝曰：此嵇侍中血，勿去也。诏葬县南，因名此地为浣衣里。《彰德府志》，浣衣村在汤阴县西南七里。
东北至内黄县，入于黄泽。朱东上有又字。全、赵、戴同。会贞按：不当有又字，今删。
羑水出荡阴西北韩大牛泉。《地理志》曰：县之西山，羑水所出也。守敬按：《金 地理志》，汤阴有羑水。钱坫曰，今羑水出汤阴县西北鹤山。《一统志》，鹤山在汤阴县西四十五里。羑水又东，径韩附壁北，守敬按：壁在今荡阴县西。又东，流径羑城北，故羑里也。《史记音义》曰：牖里在荡阴县。会贞按：今本《史记》作羑里，据此引《史记音义》则徐广本作牖里，牖、羑古通用。《汉志》，汤阴有羑里城，《说文》亦作羑。《地形志》，邺县有牖里城。《元和志》，牖里，一名羑里，在荡阴县北九里。《彰德府志》，在汤阴县北七里，周回二百五十步，高二丈，中实。《广雅》《释宫》称：狱，犴也。全氏校改称作牖，赵、戴从之。守敬按：《广雅》狱，犴也。是以犴释狱，非有牖字而以狱犴释之也，臆改，谬甚。夏曰夏台，守敬按：《史记 夏本纪》，桀召汤而囚之夏台。殷曰羑里，周曰囹圄。皆圜土。守敬按：《初学记》二十引《风俗通义》，与《广雅》同。蔡邕《独断》，夏曰钧台，殷曰牖里，周曰囹圄，稍异。又《月令 正义》引《郑志》，崇精问曰，狱，周曰圜土，殷曰羑里，夏曰钧台，囹圄，何代之狱？焦氏答曰，《月令》，秦书，则秦狱名也。以圜土专为周狱，以囹圄为秦狱，大异。至《初
学记》又引《博物志》，夏曰念室，殷曰动止，周曰嵇留，则尽变名，更异之异矣。昔殷纣纳崇侯虎之言，囚西伯于此。守敬按：见《史记 周本纪》。散宜生、南宫括见文王，乃演《易》，用明否、泰始终之义焉。守敬按：《周本纪》，文王囚羑里，盖益易之八卦为六十四卦。《北堂书钞》九十九引《帝王世纪》云，文王居于牖里，演六十四卦，着七八九六之爻，谓之《周易》。羑城北水积成渊，方一十余步，深一丈余，东至内黄，与防水会。守敬按：《金 地理志》，安阳县有防水。水出西山马头涧，守敬按：今水在安阳县西南二十里。东径防城北，卢谌《征艰赋》所为朱《笺》曰：当作谓。全、赵、戴改谓。沈作谓。会贞按：为、谓通。越防者也。守敬按：《史记 廉颇传》云，颇攻魏之防陵，拔之。《正义》，城在相州安阳县南二十里，因防水为名。《寰宇记》称，《隋图经》云，汤阴县有防城，即纣囚文王于羑里，筑此城以防之，后因曰防城。《彰德府志》，在安阳县南愁思冈上。其水东南流，注于羑水，又东历黄泽黄泽详《淇水注》。入荡水。《地理志》荡阴县下。曰：羑水至内黄入荡者也。守敬按：《彰德府志》，羑水在汤阴县北八里，今与荡水别流入衡。
荡水又东，与长沙沟水合，其水导源黑山北谷。朱黑讹作里，赵改云：里山当作黑山，见《清水注》。会贞按：《清水注》之黑山，在淇水西，此黑山在淇水东，盖东西本一山，而淇水出其中，故东
西皆有黑山也。考《寰宇记》卫县下，黑山在县西北五十里，引《魏志》，汉灵帝中平二年，黑山贼于毒、白绕、眭固等十万余众，以掠魏郡，号黑山贼，即此黑山也。又《地形志》，魏德县有累山，亦黑山之误。《汤阴县志》，黑山在汤阴县西南三十五里。东流径晋鄙故垒北，谓之晋鄙城，名之为魏将城。守敬按：《地形志》，林虑郡有魏德县，天平二年置。《括地志》，魏德故城，一名晋鄙城，在卫县西北五十里，即公子无忌夺晋鄙兵地，故名魏德城。《一统志》，魏德故城在汤阴县南三十里。此《注》将字疑德之误。昔魏公子无忌矫夺晋鄙军于是处，守敬按：见《史记 信陵君传》。故班叔皮《游居赋》曰：过荡阴而吊晋鄙，责公子之不臣者也。守敬按：叔皮《游居赋》引见《类聚》二十八，不载此二语。其水又东，朱其讹作淇，赵改云：当作其，即长沙沟水也，非出隆虑之淇水。全、戴改同。谓之宜师沟。又东，径荡阴县南，又东，径枉人山山详《淇水注》。东北至内黄县，朱县讹作泽，赵改云：内黄，县名，非泽名，当作县。全、戴改同。县详《淇水注》。右入荡水，亦谓之黄雀沟。是水，秋夏则泛，春冬则耗。
荡水又东，径内黄城南，[六六]陈留有外黄，故称内也。守敬按：此二句，《地理风俗记》文，《淇水注》已引之。东注白沟。
　洹水
洹水出上党泫氏县。县详《沁水注》。会贞按：《汉志》隆虑下，国水东北至信成入张甲河，故书雅记皆无国水，为误字无疑。钱坫、洪颐 、汪士铎皆以国为洹字之误，[陈澧以洹水当国水而不改国字。]其说是也，但洹与国形声皆不相近，何以参错如此？按《文选 魏都赋》，淇、洹之笋，《注》引杜预《左氏传 注》曰，洹水出汲郡，汲即卫地也，洹或为园，洹音垣。因悟《汉志》之国，或本作园。又沿误为国也。或疑洹水至内黄入白沟，不至信成入张甲河，似《汉志》与《水经》异，不知魏武引淇水开白沟，故《水经》言洹水至内黄入白沟。西汉时，淇水至黎阳入河。行内黄之东北者，皆洹水也，故《志》言洹水至信成入张甲河。
水出洹山，山在长子县也。县详《浊漳水注》。守敬按：《汉志》隆虑之国水，即洹水之误。《续汉志》，林虑，洹水所出。《左传 成十七年》杜《注》，洹水出汲郡林虑县。《山海经》郭《注》同。《玉篇》亦云，出隆虑，是并以为出一县。此《经》则云出泫氏，《注》又云所出之洹山在长子，二县去隆虑甚远，又隔越重山，似无通流之道，然《经》、《注》凿凿言之，必自有凭。其称泫氏、长子异者，盖出二县之闲，《经》、《注》各举其一耳。《彰德府志》谓源出故上党泫氏县，经林虑山而洑，复瀑于善应、高平二山。《一统志》以为据，乃知洹水与济水同。《经》、《注》所云者，如出王屋之源也。《汉志》等书所云者，如出温县之流也。
东过隆虑县北。
