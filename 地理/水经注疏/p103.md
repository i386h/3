<!-- { "loadSidebar": true } -->
晋水，后改名为晋。孙氏按：《毛诗谱》，叔虞子燮父，以尧虚南有晋水，改曰晋侯。故子夏叙《诗》称此晋也，而谓之唐，俭而用礼，有尧之遗风也。守敬按：《唐风 蟋蟀》篇叙文。《晋书地道记》及《十三州志》并言，晋水出龙山，会贞按：二书本《淮南》，见下。一名结绌山，朱名讹作水。赵改。《笺》曰：宋本一下有云字，一云出结绌山。全改同。戴又改。会贞按：《淮南 墬形训》，晋出龙山，结给合出封羊。《高注》，结给合，一名也。是以结给合三字相连为水名。证以本书下云，泥涂渊出樠山，似是。然证以上文凉出茅卢、石梁，茅卢、石梁皆山名，则以结给二字为山名，上属亦是。故《晋书地道记》、《十三州志》并以结绌为龙山之异名。郦氏从之。惟给、绌错出，《御览》四十五引《郡国志》、《寰宇记》、《明一统志》、《方舆纪要》俱作绌，则绌字是。又疑此句是后人所加，与《江水》篇亦曰县虒县同。在县西北，非也。守敬按：在县西北之说，见《汉志》，《淮南》高《注》同，是《地道记》、《十三州志》所本。《山海经》曰：县瓮之山，晋水出焉。今在县之西南。董佑诚曰：《地形志》，晋阳有悬瓮山，一名龙山。《元和志》因之，是又合龙山、悬瓮为一。又云，《汉志》，晋阳，龙山在西北，有盐官，晋水所出，东入汾。盖别志龙山所在，非蒙下晋水也。《续志》以下因之而误，故郦氏辨之。守敬按：董氏盖误会郦意，分龙山悬瓮为二，谓晋水出县瓮，不出龙山也。不知《淮南》已言晋出龙山，即《汉志》所本。《汉志》，有盐官三字，当在东入汾下，今本错入晋水上耳。《汉志》凡书有盐官、有铁官皆在句末，可证。且《地形志》明云悬瓮山一名龙
山，是魏收知为一山，安得谓郦氏分为二？郦氏因《经》以悬瓮标名，特举《山海经》之县瓮以释之。其立言之意，则专驳在县西北之说，故确指其在西南。又按：《山海经》郭《注》作县西，《后齐书 杨愔传》及《括地志》同，与《经》合。而《地形志》则云西南，与《注》合，郦氏当以实验得之，故不曲附《经》文也。《一统志》，山在太原县西南十里，晋水所出，源出滴沥泉。昔智伯遏晋水以灌晋阳，朱水以讹作以水。戴乙，赵同，并删之字。会贞按：残宋本、《大典》本作水以。《后汉书 安帝纪 注》、《寰宇记》、《通鉴》周威烈王二十三年《注》，引此，并作昔智伯遏晋水以灌晋阳。《史记志疑》曰，《国语》但云，襄子走晋阳，围而灌之，不云引何水。韦《注》依《赵世家》以为汾水，《魏世家》依《国策》以为晋水。《尚书古文疏证》曰，李宏宪疑莫能定，不知二水皆是也。盖智伯决晋水以灌城，至今犹名智伯渠，然亦岂有舍近而且大之汾水不引以并注者乎？卢文弨曰：晋水注于汾水，汾水之所经广矣，此云汾水，虽不可谓误，[七七]而晋水尤与晋阳为切近。其川上，后人踵其遗迹，蓄以为沼，沼西际山枕水，有唐叔虞祠。守敬按：《地形志》，晋阳有晋王祠。《一统志》，在太原县西南十里，悬瓮山麓，晋水发源处。赵云：《方舆纪要》云，《水经注》，晋祠南有难老、善利二泉，大旱不涸，隆冬不冻，溉田百余顷。又有泉出祠下，曰滴沥泉，其泉导流为晋水， 为晋泽。今本无之。水侧有凉堂。朱《笺》曰：《御览》作凉台。守敬按：宋本《御览》四十五引亦作凉堂，与朱不应。《元和志》、《寰宇记》引并同。考《国策》高《注》云，凿台，晋阳下台名，凿地作渠，以灌晋阳城，因聚土为台而止其上，故曰凿台。是凿台当在晋水上源，与此《注》所指之地合，而凿台又有凉台之称，此《注》原书必
是凉台，传写者讹台为堂，而《御览》及《元和志》、《寰宇记》遂据改之。朱氏所说，想当然耳。结飞梁于水上。左右杂树交荫，希见曦景。至有淫朋密友， 游宦子，莫不寻梁契集，用相娱慰，于晋川之中，最为胜处。
东过其县南，朱东上有又字，戴、赵同。守敬按：不当有又字，今删。又东入于汾水。
沼水分为二派，朱作汾水分为二流，《笺》曰：旧本作湖水。赵据《后汉书 安帝纪 注》及《寰宇记》引此改作沼水，作二派。戴同。北渎，即智氏故渠也。昔在战国，襄子保晋阳，智氏防山以水之，城不没者三版，与韩魏望叹于此，故智氏用亡。守敬按：见《史记 赵、魏世家》。其渎乘高，东北注入晋阳城，以周园溉。戴以园为讹，改作灌。会贞按：《寰宇记》引此作灌，盖戴所本。然《寰宇记》乃臆改，不足为据。考《 水注》用周园溉同，又《沁水注》以周城溉，《泚水注》四周城溉，《沔水注》以周田溉，与此亦例，戴不察耳。汉末，赤眉之难，太原郡掾刘茂，[七八]负太守孙福，匿于城门西下空穴中。其夜奔盂，[七九]即是处也。守敬按：事详《后汉书 独行 刘茂传》，文小异此，盖参以他家《后汉书》。盂县见《汾水注》。东南出城流，注于汾水也。其南渎，于石塘之下伏流，径旧溪东南出，径晋阳城南。城在晋水之阳，故曰晋阳矣。朱无故字，赵同，全、戴增。《经》书：晋荀吴帅师败狄于大卤。会贞按：事在《春秋 昭
元年》，《经》上当有《春秋》二字。杜预曰：大卤，晋阳县也。会贞按：杜《注》止此句。为晋之旧都。《春秋 定公十三年》，赵鞅以晋阳叛，会贞按：此《经》文，赵鞅上当有《经》书二字。[八〇]后乃为赵矣。守敬按：详《史记 赵世家》。其水又东南流，入于汾。董佑诚曰：《元和志》，晋水初泉出处，砌石为塘，自塘东分为三派。其北一派，名智伯渠，东北流入州城中，出城入汾水。其次派东流径晋泽南，又东流入汾水。此二派即郦道元所言分为二派者。其南派，隋开皇四年开，东南流入汾水。《唐书 地理志》，贞观中，引晋水入城，谓之晋渠。《太原县志》，晋渠，俗谓之北派，余复分二派。中派曰中河，又分流为陆堡河。南派曰南河，会流曰清水河。今入城之流已涸，余引为渠以溉田。[八一]
　湛水
湛水出河内轵县县详《济水注》。西北山。
湛水出轵县南原湛溪，朱轵讹作枳，原讹作源，戴、赵改。守敬按：《金志》，河阳县有湛水，水当在今济源县西南，已湮。俗谓之椹水也。朱椹讹作湛。全云：先司空校本作须水，旁注云，须读作颁。《通鉴》，隋汉王谅屯河阳与史祥战于须水，是也。赵改须。戴改椹。守敬按：须水别无所见，[八二]考《隋志》，济源县有淇水，即《河水注》之濝水，须、淇形近。《通鉴》，须水当淇水之误，然别是一水，与湛水相近耳，不得以之释湛水。残宋本、《大典》本作椹，戴改是也，因以湛水为椹水，故以湛城为堪城。是盖
声形尽邻，[八三]朱无形字，赵同，改尽，故字读俱变作画，戴增形字。同于三豕之误耳。会贞按：见《家语》、《吕氏春秋》[《察传》]。其水自溪出，南流。朱出作之，赵改又，戴改出。
东过其县北，又东过波县之北。朱波讹作皮：赵改云：《汉志》河内郡有波县。戴同。守敬按：县详《济水》篇。
湛水南径向城城详《济水》篇。东，而南注。
又东过毋辟邑邑详《济水注》。南。
原《经》所注，朱原讹作源，戴、赵改。斯乃湨川之所由，朱湨作汨，《笺》曰：旧本作 。戴改湨，云：湨水见卷七《济水》内。赵改同，云：湨误而为 ，又缺笔作汨。非湛水之闲关也，是《经》之误证耳。戴是下增乃字。湛水自向城东南，径湛城东，会贞按：《一统志》：城在今济源县南。时人谓之椹城，朱椹作湛，赵同，戴改。守敬按：残宋本、《大典》本作椹。亦或谓之隰城矣。溪曰隰涧，隰城在东，会贞按：隰城详《沁水》篇。言此非矣。赵此改北，会贞按：北字无着，赵改误甚。郦氏已明言时人称隰城之非，乃高士奇又引此《注》，以证《春秋》之隰城，疏矣。《后汉 郡国志》曰：河阳县会贞按：县详《河水》篇。有湛城，是也。
又东南当平县之东北，朱讹作平阴县，赵同。戴删阴字，云：考《河水注》，河水又东径平县故城北，
又东，湨水入焉。此《注》云，原《经》所注，斯乃湨川之所由，不得为平阴明矣。会贞按：《河水经》：又东过平县北，湛水从北来注之。以《经》证《经》，尤为作平之确证。南入于河。《鲒埼亭集 柬东潜水经湛水篇帖子》曰：《水经》第六卷，自汾水以至晋水，皆异源而同入于汾，以达河者也。顾独强附湛水于其末，其为错简无疑矣。乃即本篇中，道元亦深疑之，勉为疏释，而后悟曰，原《经》所注，斯乃汨川之所由，非湛水之闲关也，是《经》之误证耳。自是以后，虽善读《水经》如国初胡、黄、顾、阎诸老，至是篇，亦复未有折衷。但所谓汨川者，道元既实有所指矣，而求之是书，汨川安在？即旁考经传，皆无是川，则道元果安所指与？予反复思之汨川者，湨川也。湨讹而为 ， 又省而为汨，而声又近，是则道元所谓字读俱变者也。何以知其为湨川也？道元于《济水》篇中及湨矣。曰，湨水出原城西北原山，又东南，●沟水注之，水出轵县西南山下，北流，东转入轵县故城中，又屈而北流出轵郭，又东北流注于湨。是即此《经》所云湛水出河内轵县西北山者也。盖必湛水所出之处，原与湨水相近，故混也。《济水》篇曰，湨水又东径波县故城北，是即此《经》所云，湛水又东过波县之北者也。又曰，湨水东南径安国城东，又南径毋辟邑西，是即此《经》所云，又东过毋辟邑南者也。道元故从而正之曰，斯乃湨川之所由，非湛水之闲关也。又曰，湨水又南注于河，是即此《经》所云，又东南当平阴县之东北，南入于河者也。岂意递误递变，遂成汨字，而莫有悟而正之者乎？然则何以强附之汾水之末也？曰《湨水》一篇，作《经》者盖以类次之济水之后，在第九卷清水之前。夫《清水卷》中，皆河内之水，则湨水亦其气类也。而传写者忽移之济水之前，遂厕于第六卷晋水之后，而不知其迹具在《济水注》中。不然，道元明言其为汨川所由，而读尽《水经》四十
卷，杳然无所谓汨川者，亦可怪矣。道元能指其误，而不知后之人之更误也。得余言，应见赏于千古耳。守敬按：此全氏所特见，而赵氏依改，以赵曾见全氏校本也。若戴氏未见全、赵本，亦见及此，必有详说。观戴氏于邓津下，历数《经》文地望不合，而于《注》湨川之所由，非湛水之闲关二句，终未证明，不如全说之了然。惟此经朱本作平阴，戴删阴字，是也。全犹沿朱本平阴之误，则戴为不徒矣。
