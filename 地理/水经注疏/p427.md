<!-- { "loadSidebar": true } -->
东北为樊氏陂，陂东西十里，赵谓朱西讹作四。守敬按：朱不讹，乃黄晟等本讹耳。南北五里，俗谓之凡亭陂。陂东有樊氏故宅，樊氏既灭，庾氏取其陂，故谚曰：陂汪汪，下田良，樊子失业庾公昌。守敬按：《后汉书 樊宏传》，父重，善农稼，开广田土三百余顷，陂渠灌注。章怀《注》引此文作樊氏失业庾氏昌。云其陂至今犹名为樊陂，在邓州新野县西南。但樊宏湖阳人，郦氏详载重事于《比水》篇湖阳下，岂因湖阳与新野接壤，因宅在，故有陂新野乎？又《酷吏传》，樊晔新野人，亦在后汉初，疑樊氏陂或别一人。然详开广田土陂渠灌溉之文，此陂非重莫属，章怀说是也。谚言庾氏代昌，新野之庾氏，汉、晋时不见于史，而宋庾深之，齐庾杲之，盖其后裔也，皆新野人。昔在晋世，杜预继信臣之业，复六门陂，朱陂上衍之字，赵同，戴删。赵云：按信臣所开者只石碣耳，至元始五年，更开三门为六石门，今《注》云云，直以六门皆信臣所开矣。误也。守敬按：邵信臣、杜预事并详《湍水》篇，赵辨互见彼篇。遏六门之水，下结二十九陂。诸陂散流，咸入朝水，事见《六门碑》，守敬按：《湍水》篇六门侧有《六门碑》，是部曲主安阳亭侯邓达等，以太康五年立。六门既陂，会贞按：此陂字误，寻绎文意，盖谓六门已毁也。作陂则适相反，证以《湍水》篇今废不修之文，当本作既废，缘废、陂形近致讹也。诸陂遂断。会贞按：樊陂水自朝水出，此诸陂水则入朝水不通流。郦氏既载杜预事于《湍水》篇，复 于此者，盖因故 与樊陂近，故类及之。朝水又东径朝
阳县故城北，会贞按：县见《白水》篇。而东南注于淯水。会贞按：今刁河自内乡县东南流，经邓州，至新野县西南入白河。
又东南与棘水合，水上承赭水。戴改赭作堵，下同。守敬按：不必改，见下。赭水出赭阳县北山，朱作棘阳，无山字。赵改、增云：《寰宇记》，唐州方城县，本汉渚阳县，有堵水，一名柘水。《水经注》云，堵水出堵阳县北山，戴但增山字。守敬按：棘阳在赭阳之西南，此棘字必当作赭，戴仍之，何耶？《地形志》，南阳郡西平有赭山。盖即赭水所出之山。《方舆纪要》，堵水亦曰赭水，出裕州方城山。今考《史记 张释之传》作堵阳。《索隐》引韦昭曰，堵音赭。《汉志》、《续汉志》、《晋志》亦作堵。《地形志》荆州襄阳郡，方城有赭阳城。又襄州，襄城郡治赭阳城，皆谓故堵阳也。又建城郡别领赭阳县，并作赭，盖以堵、赭音同通，故后魏时变堵作赭，而郦氏因于赭水、赭阳、赭乡尽作赭。顾氏见及，堵、赭两存，是也。戴概改作堵，似失郦意。数源 发，南流径小堵乡，谓之小赭水。会贞按：今有赵河，出鲁阳县南境大山，东南流至裕州西南，有三里河，出赵河东北山，南流来会，即此水乃赭水之西源也。小赭乡当在今裕州西。世祖建武三年，成安侯臧宫从上击赭乡。朱三讹作二，赭下落乡字，衍也字。赵云：《后汉书 臧宫传》不书击堵乡，事见《岑彭传》云，三年夏，帝自将征奉，至堵阳。邓奉夜逃归淯阳。彭复与耿弇、贾复及积弩将军傅俊、骑都尉臧宫等，从追邓奉于小长安。帝率诸将亲战，大破之，奉迫急乃降。而彭于建武二年冬十一月，先率朱佑、贾复、耿弇、王常、郭守、刘宏、刘嘉、
耿植八将军，先击堵乡。邓奉来救董诉，彭等攻之，不克。帝故自将征之，傅俊、臧宫皆从。以《光武帝纪》及《岑彭传》校改二年作三年，增乡字，删也字。戴但改也作乡。会贞按：戴仍二字，岂以《注》为别有所据耶？东源方七八步，腾涌若沸，故世名之腾沸水。南流径于赭乡，谓之赭水。会贞按：今有潘河，出裕州东北当阳山，西南流至州西南，入赵河，即赭水东源也。赭乡为东源所径，则在小赭乡之东，当在裕州东。建武三年，祭遵引兵南击董欣于赭乡。守敬按：《后汉书 祭遵传》，建武三年，引兵南击邓奉弟终于杜衍，破之，不云击董欣于赭乡，此本他家后汉书。以水氏县，故有赭阳之名也。守敬按：汉县属南阳郡，后汉、魏因，晋属南阳国，齐置襄城郡，后魏因。《地形志》治赭阳城，而方城县有赭阳城，知赭阳已废入方城，其建城郡之赭阳县，乃别置也。堵、赭错出详上，故城在今裕州东六里。《地理志》曰：县有堵水，赵云：按今《汉志》无是文。守敬按：《史记 张释之传》，堵阳人，《正义》引应劭曰，哀帝改为顺阳，水东南入蔡谓堵水也。乃知此县有赭水，下赭水入蔡，是应劭《地理志 注》说，非《志》文也。王莽曰阳城也。守敬按：《汉书 曹参传》，与南阳守齮战阳城郭东。应劭曰，今堵阳。是县在秦名阳城，莽复故。汉哀帝改为顺阳。全云：按《汉志》，博山，哀帝置，故顺阳。非赭阳也。道元于《均水》篇已言之矣。守敬按：此应劭说，当移在县有赭水上，岂哀帝改顺阳为博山，因改堵阳为顺阳，后汉仍复故名乎？然如果改，则班《志》当以顺阳著录，何以作堵阳？且此非顺水，亦不得有顺阳之称。此自应劭误而郦氏沿之。乃《钱氏考异》归狱郦氏，其《通鉴
注辩正》亦然，且云，应劭本无此说，其何解于《史记 正义》之文耶？建武二年，更封安阳侯朱祜为堵阳侯。守敬按：见《后汉书 朱祜传》。堵水于县，朱脱于字，戴、赵增。堨以为陂，守敬按：陂当在今裕州西南。东西夹岗，水相去五六里，古今断冈两舌，都水潭涨，朱《笺》曰：孙云，古今当作左右，都水当作潴水。冈外下垂陂陀而出者，谓之舌，盖削去陂陀之土，接水连岗，筑堨潴水，以成潭涨也。赵云：古今是右合之误。都义同潴，朱偶不照。守敬按：古今从朱作左右为胜。南北一十余里，水决南溃，朱溃讹作渎，赵同，戴改。守敬按：黄本作溃。下注为湾。湾分为二，会贞按：分处当在今裕州西南。西为赭水，东为荥源。朱荥讹作荣，全同。赵改云：荣当作荥，《潕水注》荥水上承赭水，是也。戴改同。堵水参差，流结两湖，故有东陂、西陂之名。会贞按：《文选 张平子＜南都赋＞》赭阳东陂，即此一陂，李《注》失引此文。又云，贮水渟洿， 望无涯，足征陂之广大矣。二陂当在今唐县西北。二陂所导，其水枝分，朱其讹作俱，戴、赵改。东南至会口入比。朱比讹作泚，下同。赵因，戴改云：比水见卷之二十九。会贞按：今赵河自裕州南流，至唐县西北入泌河。是以《地理志》朱《志》下有云字，赵同，戴删。比水、堵水，皆言入蔡，全云：按《汉志》无赭水入蔡语，即泚水入蔡，亦是应劭说。守敬按：《汉志》比阳，师古引应劭曰，比水所出，东入蔡。赭水入蔡亦应劭说。见上。互受通称故也。会贞按：《比水注》云，蔡水注
比，比水与赭水枝津合，以比水为正流也。应劭言比水、赭水入蔡，以蔡水为正流也。此互受通称之例。二湖流注，合为黄水，会贞按：上 枝津，此下 正流，其水在枝津之西曰黄水，曰黄淳水，曰棘水，曰黄邮水，皆一水之殊称，乃随地变名也。惟所受焉。朱惟讹作谓，戴、赵改。又南径棘阳县之黄淳聚，[一九]朱脱又南二字，戴、赵同。会贞按：《后汉书 齐武王演传 注》引此，有又南二字。《通鉴》王莽地皇三年《注》引同。今增。《续汉志》，棘阳有黄淳聚。当在今新野县东北。又谓之为黄淳水者也。谢沈《后汉书》朱谢上衍故字，又脱后字。戴、赵删、增。甄阜等败光武于小长安东，乘胜南渡黄淳水前营，背阻两川，朱背讹作皆，戴、赵改。赵云：《后汉书 齐武王传》云，南渡黄淳水，临泚水，阻两川涧为营，绝后桥，示无还心，是也。谓临比水，绝后桥，示无还心。汉兵击之，三军溃，朱三讹作二，戴、赵改。溺死黄淳水者二万人。会贞按：《后汉书 齐武王演传》略同。又南径棘阳县故城西。守敬按：汉县属南阳郡，后汉、魏因。晋属南阳国，惠帝以后，属新野郡，宋属河南郡，齐因。后魏曰南棘阳，为广汉郡治。在今新野县东北七十里。应劭曰：县在棘水之阳，朱脱水字，戴、赵增。守敬按：《汉志》颜《注》引应说，有水字。是知斯水为棘水也。汉高帝七年，封杜得臣为侯国。朱杜作庄，《笺》曰：孙曰，按《史记 年表》棘阳庄侯杜得臣。戴、赵改杜。守敬按：《汉表》亦作杜。后汉兵起，击唐子乡，朱《笺》曰：乡一作卿。赵云：按唐子乡，
地名。《光武帝纪 注》，唐子乡有唐子山，在今唐州湖阳县西南。守敬按：唐子陂在唐子山西南，有唐子亭，即光武屠唐子乡之地，详见《比水》篇。杀湖阳尉，守敬按：湖阳县见《比水》篇。进拔棘阳，守敬按：事见《后汉书 光武帝纪》。邓晨将宾客会光武于此县也。守敬按：见《后汉书 邓晨传》。棘水又南径新野县，县详前。历黄邮聚，守敬按：《汉书 王莽传》，以黄邮聚户三百五十，益封莽。师古引服虔曰，黄邮在南阳棘阳县。《续汉志》，新野县有黄邮聚，在今县东。世祖建武三年，傅俊、岑彭进击秦丰，先拔黄邮者也，守敬按：见《后汉书 岑彭传》，《傅俊传》稍略。谓之黄邮水，大司马 汉破秦丰于斯水之上。守敬按：见《后汉书 吴汉传》。其聚落悉为蛮居，犹名之为黄邮蛮。会贞按：郦氏犹名云云，则后魏有黄邮蛮之名。魏收《书 列传》第八十九卷，《蛮传》亡，后人补之，失载黄邮蛮。棘水自新野县东，而南流入于淯水，谓之为力口也。会贞按：今赵河自裕州西南流，至唐县西北，皆赭水之道。别有溧河，自新野县东北，西南流至襄阳县东北，入白河。溧、棘音近，即棘水之道。但今溧河上流，自白河分出，不与赵河通流，则水道有变迁矣。棘、力声相近，当为棘口也。又是方俗之音，故字从读变，若世以棘子木为力子木，是也。朱力子下衍之字，无是字，戴删、增，赵但删之字。《笺》曰：旧本误以 水东北流枝渎右出殽入此《注》，今据宋本改正。会贞按：黄本自也淯水又东南径士林东至《 水注》汝水于奇额城西别东
派时人谓之止，共二十余行，[二〇]错简在三十三卷《江水》篇内常璩曰县有山下。朱氏说不明了，盖旧本是脱《淯水注》末文，《 水注》前半文，非误以《 水注》混入也。
