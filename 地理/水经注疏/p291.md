<!-- { "loadSidebar": true } -->
叶西南，至叶东南，注醴矣。在今县南三十余里。醴水又东，径叶公庙北。会贞按：《风俗通》二，叶公退老于叶，及其终也，叶人追思而立祠。《注》言魏令长修饰旧宇。又《寰宇记》，叶公庙在叶县东北三里，唐仙州刺史张景洪建。盖屡重修矣。在今县南旧北门外。庙前有《叶公子高诸梁碑》。朱作公子高，戴改公作沈。赵增叶字。旧秦、汉之世，庙道有双阙、几筵。黄巾之乱，残毁颓阙。朱《笺》曰：一作顿阙。赵云：案颓字不误。魏太和、景初中，令长修饰旧宇。后长汝南陈晞以正始元年立碑，守敬按：此《碑》欧、赵皆不著录，洪但载郦说，盖已佚。碑字破落，遗文殆存，事见其碑。醴水又东，与叶西陂水会。县南有方城山，屈完所谓楚国朱作以，《笺》曰：一作国。赵、戴改。方城以为城者也。会贞按：屈完语及方城在叶南，已见上，上乃虚论，此方实 。山有涌泉，北流，畜之以为陂，陂塘方二里。朱陂作故，赵、戴改。会贞按：《方舆纪要》引志云，西陂方二里。本此为说，在今叶县西南。陂水散流，又东，径叶城南，而东北，注醴水。会贞按：水在今叶县东南入澧河。醴水又东，注叶陂。陂，东西十里，南北七里。会贞按：《方舆纪要》，东陂在叶县东，引志云，东西十里，南北七里，亦本此为说，在今县东南。二陂， 诸梁之所堨也。朱《笺》曰：旧本作地。赵云：按也字不误。陂水会贞按：此陂水即澧水。又东，径潕阳县故城北。会贞按：县见《潕水》篇，潕作舞。又东径定陵城南，戴移下东字于南字上。会贞按：非也，
定陵见上。东与芹沟水合。朱无水字，赵、戴增。其水导源叶县，东径潕阳城北，又东，径定陵县南，又东南流注醴。会贞按：水自今叶县南东，至郾城县西北，入澧河。其水径流昆、醴之闲，会贞按：在昆水南，醴水北。昆水见上。缠络四县之中，会贞按：四字当误，据上导源叶县，径潕阳、定陵、立三县，古三四皆积画成字，知本作三，传钞变作四也。疑即吕忱所谓涀水也。戴改涀作岘。守敬按：戴改此为岘者，盖以别于《山海经》之涀水耳。然何所据而改？若云是《大典》本，直误字耳。会贞按：《大典》本作涀。[二四]今于定陵更无别水，惟是水可当之。醴水东径郾县故城南，会贞按：县见上。左入汝。赵云：按《汉志》南阳郡雉县，澧水东至 ，入汝。师古曰， 音屋。考澧水东至郾县入汝，今河南许州郾城县是也。 字误耳。师古更以屋音释之。《广韵》、《集韵》始出 字，云，地名，在南阳，皆为谬也。会贞按：今澧河自裕州北东流，径叶县、舞阳县，至郾城，县南入汝。《山海经》曰：醴水东流注于涀水也。朱《笺》曰：孙云，涀，《山海经》作视，《注》云，或曰视宜为瀙。赵改视，亦据郭为说。又全云：《山海经》所云澧水注视，澧乃灈字之讹。灈水注瀙，澧水不注瀙也。守敬按：今《中次十一经》作视，涉上下之视而讹也。郭《注》视宜为瀙，在出葴山之视水下，孙氏误认为一水而从之，赵误同。不知此涀水出叶县，与出舞阴注汝之瀙水无涉。全氏亦不能据郦《注》以订《山海经》之视，反以《山海经》之澧为误。而道元之涀水为无着矣。《汉志》、《说文》并云，澧水入汝，此云注涀者，盖合涀以入汝也。汝水又东南流，径邓城西，守敬按：《左传 正义》斥贾、服以邓为国之非，[二五]《潜夫论》九，上
蔡北有古邓城。杜《注》，召陵县西南有邓城。《地形志》亦云，邵陵有邓城。《括地志》，在郾城县东三十五里。在今郾城东南三十五里。《春秋左传 桓公二年》，蔡侯、郑伯会于邓者也。守敬按：《经》、《传》同。
汝水又东南流，潕水注之。守敬按：《潕水》篇见后。
又东南，过汝南上蔡县西。守敬按：汉县属汝南郡，魏、晋、宋、齐因。后魏改曰临汝，仍属汝南郡，在今上蔡县西十里。
汝南郡，楚之别也。守敬按：此语未详。汉高祖四年置，守敬按：《汉志》，高帝置。全云，故属秦颍川、南阳二郡。秦、汉之际，属楚国，高帝四年，属汉，分置郡，治平舆。阎若璩谓郡治上蔡，以《瞿方进传》知之。核《方进传》不足为郡治之据[二六]。又谓《汝水注》，于上蔡县云，汉置汝南郡。不知郦氏特因《经》言汝南上蔡，遂于此连 郡县，非谓汝南即治上蔡也。如《汶水经》过东平章县，《注》即并 东平、章县，东平治无盐，实不治章县也。王莽改郡曰汝濆。赵云：按《汉志》，莽曰汝汾。戴改濆作汾。县故蔡国，周武王克殷，封其弟叔度于蔡。守敬按：此本《汉志》而钞变其辞，事详《史记 管蔡世家》。《世本》曰：上蔡也，守敬按：《书 蔡仲之命 正义》、《史记 蔡世家 集解》并引《世本》曰，居上蔡。[二七]九江有下蔡，故称上。全云：先公云，当作沛郡有下蔡，非九江也。守敬按：汉县属沛郡，后汉属九江郡。《名胜志》以此为《世本》文，误。顾祖禹引应劭说。张澍云，当是宋衷《注》文。下蔡见《淮水》
篇。《竹书纪年》曰：魏章率师及郑师伐楚，取上蔡者也。守敬按：古本《纪年》，魏惠成二十五年，今本周显王二十三年。永初元年，朱永初讹作建安。赵改云：安帝改元，有建光，无建安。按《后汉书》本传，是永初元年封，戴改同。安帝封邓 为侯国。
汝水又东，径悬瓠城北。会贞按：《元和志》，蔡州理城，古悬瓠城也。汝水屈曲，形若垂瓠，故城取名焉。本此《注》。《寰宇记》，悬瓠城亦名悬壶城。《宋书》，悬瓠为戍，以防 陂，其中城即悬瓠城也。《通鉴》晋兴宁二年，燕李洪败晋兵于悬瓠。《一统志》，晋时谓之悬瓠城，是也。《名胜志》谓刘宋立司州于此，命其城曰悬瓠，疏矣。即今汝宁府治。王智深云：汝南太守周矜起义于悬瓠者，是矣。会贞按：《齐书 文学传》，王智深撰《宋纪》三十卷。《隋志》不著录。《宋书 殷琰传》载周矜起义于悬瓠，称是汝南、新蔡二郡太守。《通鉴》宋泰始二年同。此但作汝南，省文耳。今豫州刺史汝南郡治。会贞按：《地形志》，刘义隆置司州，治悬瓠城。皇兴中改豫州。汝南郡与州同治。城之西北，汝水枝别左出，西北流，又屈西东转，守敬按：《通鉴》宋元嘉二十七年《注》、《地理通释》十三引此，作屈西，并同。《御览》九百七十九引西作而，《舆地广记》亦作而，似是。又西南会汝，守敬按：水在今汝阳县北，与悬瓠城中隔汝水。形若垂瓠。耆彦云：城北名马湾，朱马讹作焉，《笺》曰：疑作城比名焉。赵改焉作马，云：孙潜以柳佥本校，若如《笺》说，正不知作何等语也。戴改同。中有地数
顷，上有栗园，栗小，殊不 固安之实也。朱《笺》曰：《魏都赋》，信都之枣，故安之栗。《注》云，故安属范阳，出御栗。守敬按：两《汉》、《晋志》作故，《后魏志》作固。故太 言故安，道元称固安。《通鉴》梁普通七年，魏都督于荣等击杜洛周将曹纥真于栗园。胡《注》，栗园当在固安县界，固安之栗，天下称之。此郦氏所以言栗独推固安也。固安县见《易水》篇。然岁贡三百石，以充天府。水渚，守敬按：水渚下称栗渚。《方舆纪要》，栗渚在汝宁府城西南，汝水之湾。《名胜志》，在城南汝湾。皆与上言城北不合。《一统志》，在汝阳县西北。即栗州也。守敬按：《御览》九百六十四引作栗洲，洲本作州。树木高茂，望若屯云积气矣。林中有栗堂、射埻，甚闲敞，牧宰及英彦，多所游薄。守敬按：《肥水注》，迎送所薄，与此言游薄同。《名胜志》改薄作嬉，失之。其城上西北隅，高祖以太和中幸悬瓠，守敬按：《魏书 高祖纪》太和十八年、二十二年，两至悬瓠。平南王肃守敬按：《魏书 王肃传》，太和中以功进号平南将军，除豫州刺史。起高台朱《笺》曰：一作斋。守敬按：明抄本作斋，吴本作台，《寰宇记》引作堞，误。于小城，建层楼于隅阿，守敬按：《一统志》，悬瓠楼在汝宁府城西北隅，今废。下际水湄，朱作堨，《笺》曰：一作湄。赵、戴改。守敬按：明抄本作湄。降眺栗渚，朱脱眺字，赵据《寰宇记》增，戴增同。左右列榭，四周参差竞跱，奇为佳观也。守敬按：《寰宇记》、《名胜志》引，并改奇作殊，未识郦氏词例也。详见《沁水》篇。
又东南，过平舆县南。朱《笺》曰：一作平兴。按《汉志》，汝南有平舆县，舆音豫。守敬按：《史记 王翦传》作平与，此《注》澺水下引之。《笺》一作平兴，兴当与之误。《史记 集解》，与音余。《汉志 注》与音豫。
溱水出浮石岭北青衣山，会贞按：《地形志》，初安郡怀德有青水山、浮石山。水为衣之误，当以此正之。《通鉴》梁中大通二年，陈庆之破魏颍川刺史娄起等于溱水。胡《注》引此文，浮石岭北作东北。《名胜志》，确山在确山县南十四里，又谓之浮石岭。非古浮石也。古浮石在青衣山北，青衣为溱水所出，二水均远在今确山县之西。今水曰吴砦河，出泌阳县东南山。亦谓之青衣水也。东南径朗陵县故城西，守敬按：汉县属汝南郡，后汉、魏、晋、宋因，齐废。在今确山县西南三十五里。应劭曰：西南有朗陵山，会贞按：《汉志》颜《注》引应说，朗陵山在西南。《元和志》，朗陵山一名大朗山，在朗山县西北三十里。《寰宇记》，在县北三十里。唐、宋朗山县，即今确山县治。古朗陵县在确山西南，若山在朗山西北及北，是在古朗陵县东北矣。又《方舆纪要》，朗陵山在确山县南四十里。《一统志》，在县东南四十里。是在古朗陵县东南矣。俱与应说西南不合，当是后人傅会也。县以氏焉。世祖建武中，封城门校尉臧宫为侯国也。会贞按：《后汉书 臧宫传》，建武十五年封，迁城门校尉在后。溱水又南屈径其县南，又东北，径北宜春县故城北，朱《笺》曰：《汉 地理志》，汝南郡有宜春县。《后汉 郡国志》作北宜春。守敬按：魏、晋仍曰北宜春，属汝南郡，宋废。《地形志》，义阳郡真阳有宜春城。
在今汝阳县西南六十里。王莽更名之为宣孱也。豫章有宜春，故加北矣。守敬按：《后汉书 注》同，宜春见《赣水》篇。元初三年，朱元初讹作永元。赵改云：《后汉书》，安帝即位，建元永初，后改元初。后父之封，在元初三年，见《后纪》。戴改同。安帝封后父侍中阎畅为侯国。溱水又东北，径马香城北，守敬按：《地形志》，义阳郡平阳有马乡城，乡、香音同。今有马乡店，在汝阳县南六十里。又东北，入汝。会贞按：今吴砦河自泌阳县东流，径确山县，又东北，至汝阳县南，入南汝。
