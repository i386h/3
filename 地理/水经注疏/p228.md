<!-- { "loadSidebar": true } -->
上。《河南志》，夏门一作夏城门。陆机《与弟书》云：门有三层楼，高百尺，魏明帝造。朱脱楼字，全、赵、戴同。会贞按：《寰宇记》引《魏略》，明帝造三层楼，高十丈。陆机《与弟书》云，大夏门有三层楼，高百尺。《河南志》同，今订。门内东侧际城，有魏明帝所起景阳山，朱明帝讹作文帝，下同。全、戴改。余基尚存。孙盛《魏春秋》曰：景初元年，朱讹作黄初元年，赵同，全、戴改。明帝愈崇宫殿，雕饰观阁，于太行谷城之山，取白石英及紫石英及五色文石，朱作大石，全、赵、戴同。守敬按：《高堂隆传》作文石，《河南志》同，今订。起景阳山于芳林园，会贞按：园在故洛阳城中。树松竹草木，捕禽兽以充其中。于时百役繁兴，朱时作是，赵同，全、戴改。帝躬自掘土，率羣臣、三公以下，莫不展力。全云：此明帝景初元年之事，杨阜、高堂隆交章争之者也。会贞按：《魏志 高堂隆传》，景初元年，明帝愈增崇宫殿，雕饰观阁，凿太行之石英，采谷城之文石，起景阳山于芳林之园，建昭阳殿于太极之北。百役繁兴，作者万数。公卿以下，至于学生，莫不展力，帝乃躬自掘土以率之。《杨阜传》，明帝营洛阳宫殿观阁，阜上疏云云。又明帝景初元年《注》引《魏略》，是岁置内殿，前起土山于芳林园西北陬，使公卿羣僚皆负土成山，树松竹杂木善草于其上，捕山禽杂兽置其中。亦可为孙说之证。山之东，旧有九江。陆机《洛阳记》曰：九江直作圆水，水中作圆坛三破之，夹水得相径通。《东京赋》曰：朱脱东京二字，赵同，
全、戴增。濯龙、芳林，九谷、八溪，朱《笺》云：《文选》薛《注》引《洛阳图经》曰，濯龙，地名。芳林，苑名。九谷八溪，养鱼池。会贞按：《御览》八百三十四引《续汉书 百官志》，濯龙园在洛阳西北角。《河南志》，芳林园在步广里。[里见下。]九谷池、八溪池，莫知所在。芙蓉覆水，秋兰被崖。戴改崖作涯，盖从《文选》。守敬按：兰被山崖，则有之矣。兰被水涯，未之前闻。今也山则瑰阜独立，江无复髣 矣。朱《笺》曰：谢云，详上文当作九江，或作溪谷。赵云：按何焯云，江可该九，不烦增改。
渠水又东，戴改渠作谷。会贞按：非也，说见后。枝分南入华林园，会贞按：华林园即上芳林园。《魏志 文帝纪》裴《注》，齐王芳即位，改为华林。此城北之渠水，自大夏门东枝分入城者，渠水即谷水也。历疏圃南。赵云：疏亦作蔬，二字通用。会贞按：《御览》一百八十九引此作蔬圃，《初学记》二十四引《洛阳宫殿簿》，蔬圃殿在华林园中，取此圃以名殿也。圃在华林园中，下瑶华宫、景阳山、天渊池、茅茨堂同。圃中有古玉井，井悉以珉玉为之，守敬按：《寰宇记》引《洛阳记》云，璇华宫有玉井，以白玉垒[疑当作累。]饬。此《注》叙玉井，接叙瑶华宫，即《洛阳记》所指之井也。瑶华盖璇华之异名。以缁石为口，朱缁作锱，戴作缁。赵同，云：《湿水注》是洛阳八风谷之缁石也，盖黑石也。又云：《北堂书钞》引《注》作缋石。会贞按：《大典》本、残宋本作缁。《御览》一百八十九、《事类赋注》八引此作缋。工作精密，犹不变古，璨焉如新。会贞按：《御览》引璨作粲。又径瑶华宫南，朱脱径
字，全、赵、戴增。历景阳山北。会贞按：《魏书》，孝文帝太和十九年，游华林园。观故景阳山。山有都亭。朱有作在。全、赵同。戴改。守敬按：《御览》一百九十四引华延儁《洛阳记》，城内有都亭。《河南志》引华延儁《洛阳记》，城内都亭二十四。《通鉴》，齐中兴元年，魏追擒咸阳王禧，送华林都亭。《注》，华林都亭盖在华林园门外。不知都亭在华林园中，胡氏未考郦《注》耳。堂上结方湖，湖中起御坐，石也。会贞按：《初学记》八引此，起作趣，误，坐作座。《河南志》亦作座。《事类赋注》四引戴延之《西征记》，天渊之南，有积石坛，云三月三日，御坐流杯之处。《宋书 礼志》云，魏明帝天渊池南，设流杯石沟，燕羣臣。御坐前建蓬莱山，曲池接筵，飞沼拂席，会贞按：《魏志 明帝纪》青龙三年《注》引《魏略》，于芳林园中起陂池。南面射侯夹席，武峙背山。堂上则石路崎岖，岩嶂峻险，云台风观，缨峦带阜。游观者升降阿阁，朱阿作耶，《笺》曰：孙云，疑作阿。全、赵、戴改。出入虹陛，望之状凫没鸾举矣。朱《笺》曰：古本作岛没。谢云，一作鸟没，吴本改作凫没。其中引水飞睾，朱睾讹作睪，赵同。戴改皋。倾澜瀑布，或枉渚声溜，潺潺不断。竹柏荫于层石，绣薄丛于泉侧，微飙暂拂，则芳溢于六空，实为神居矣。朱实讹作入，全、赵、戴改。其水东注天渊池。守敬按：《魏志 文帝纪》，黄初五年，穿天渊池。《后魏书 宣武帝纪》，永平四年，迁代京铜龙置天渊池。《事类赋注》四引《邺中记》，华林园千金堤上，作两铜龙，相向吐水，注天渊池。
《邺中记》当《洛中记》之误。又《洛阳伽蓝记》，华林园中有大海，即汉[当作魏。]天渊池。池中有魏文帝九华殿，朱作九花丛，《笺》曰：当作九华殿。《洛阳宫殿簿》[按引见《类聚》六十二。]有明光殿、式干殿、九华殿、蔬圃殿。而《魏志》曰，青龙三年，还洛阳宫复崇华殿，改名九龙殿。赵云：按非也。程大昌《演繁露》云，水径洛阳天池，池中有魏文帝九华楼，楼字亦误。据《魏书》黄初七年三月，筑九华台。今校正。会贞按：赵说以台为殿，亦非也。《宋书 后妃传赞》云，汉氏昭阳之轮奂，魏室九华之照耀，昭阳、九华对举，则亦谓九华殿矣。是魏有九华台，复有九华殿。此《注》按称殿基云云，正谓有九华殿也。若九龙殿与后所叙九龙池近，非此地。《初学记》二十四引《洛阳宫殿簿》称，有魏九华殿，又有九龙殿，可证。又按《洛阳伽蓝记》，天渊池中有文帝九华台，高祖于台上造清凉殿。盖元魏改建殿于九华台上，又名清凉殿欤？殿基悉是洛中故碑累之，今造钓台于其上。守敬按：《洛阳伽蓝记》，世宗在天渊池中作蓬莱山，上有钓台殿，与此言造钓台于九华殿上，异。池南直魏文帝茅茨堂，前有《茅茨碑》，是黄初中所立也。赵云：羊氏衒之《洛阳伽蓝记》，奈林南有石碑一所，魏明帝所立也，题云，《苗茨之碑》。高祖于碑北作苗茨堂。永安中，庄帝习马射于华林园，百官皆来读碑，疑苗字误。国子博士李同轨曰，魏明帝英才，世称三祖，公干、仲宣，为其羽翼，但未知本意如何，不得言误也。衒之时为奉朝请，因即释曰，以蒿覆之，故曰苗茨，何误之有？众咸称善，以为得其旨归。陈氏耀文《天中记》，衒之，魏人，亲释曲茨之义。道元谓黄初所立，误矣。一清按：天渊池，黄初五年所穿；九华台，黄
初七年所筑。或茅茨堂亦丕所建，特其碑是叡所立，未可知也。又李同轨以公干、仲宣羽翼明帝，亦未是。刘、王皆丕客，至叡时，二人之骨朽久矣。守敬按：《巵林》曰，《魏书 任城王澄传》，孝文迁洛，作茅茨堂，东曰步元庑，西曰游凯庑，命羣臣赋诗。是碑立于当涂，而堂乃魏孝文所作。周说与《伽蓝记》合。窃谓堂碑，皆子桓创作，若堂始作于魏孝文，安得有《苗茨碑》？及魏孝文时，堂毁碑存，故又作堂以新之耳。余见《伽蓝记》古钞本，两明字皆作文。与此《注》同。耀文据误本《伽蓝》以訾郦氏，赵氏又据以议同轨，不悟李氏纵一时谬答，衒之载之记中，竟不知其时代不相值邪？其水自天渊池东，出华林园，径听讼观南，会贞按：观在故洛阳城中。故平望观也。魏明帝常言：狱，天下之命也。每断大狱，恒幸观听之。以太和三年，更从今名。会贞按：《魏志 明帝纪》，太和三年十月，改平望观曰听讼观。帝常言，狱者，天下之性命也。每断大狱，常幸观临听之。《魏书 宣武帝纪》永平元年，诏依洛阳旧图，修听讼观，盖因曹魏之旧。观西北接华林隶簿，朱《笺》曰：《唐六典》云，都官者，本汉置，司隶校尉属官，掌诸奴男女，男子入于罪隶，女子入于春饎之事。都官郎中，掌配没隶簿，录俘囚，以给衣粮药疗，以理诉竞雪冤。昔刘桢磨石处也。《文士传》会贞按：《隋志》，《文士传》五十卷，张隐撰。《新唐志》作张骘，《魏志》裴《注》作骘。曰：文帝之在东宫也，宴诸文学。酒酣，命甄后出拜，朱出拜作拜坐，赵、戴改。守敬按：《书钞》一百六十引原书作出拜。《御览》五十一引作拜坐者，此脱者耳。坐者咸伏，惟刘桢平视之，朱作平仰观之，赵同，戴改。守敬按：《世
说 言语 注》引原书作平视，《书钞》引同。太祖以为不敬，送徒隶簿。后太祖乘步牵车乘城，降阅朱阅讹作关，《笺》曰：当作观。赵改观，全、戴改阅。守敬按：《御览》引作阅。簿作，诸徒咸敬，而桢抠坐，朱作抠坐，《笺》曰：一作匡坐。赵云：按抠坐，抠衣而坐，作徒磨石，故其坐若此，若匡坐则正坐也，何以磨石？戴作拒坐，云未详。守敬按：《世说 注》、《书钞》引作匡，《大典》本、残宋本作拒，黄本始作抠，疑《注》本作匡，传钞变作●，后人又改为抠也。戴、赵未深考耳。磨石不动。[一四]太祖曰：此非刘桢也？朱《笺》曰：也当作邪。赵云：按阎若璩云，《唐韵正》古也与邪通用。守敬按：《御览》引作也。石如何性？桢曰：石出荆山玄岩之下，外炳五色之章。内秉坚贞之志，朱坚讹作贤，《笺》曰：当作坚。守敬按：《御览》引作坚。雕之不增文，磨之不加莹，禀气贞正，《御览》引作气质。禀性自然。太祖曰：名岂虚哉！复为文学。朱《笺》曰：《世说 注》引《文士传》，石出荆山悬岩之巅，外有五色之章，内含卞氏之珍，磨之不加莹，雕之不增文，禀气坚贞，受之自然。守敬按：《世说 注》与此所自变量语有异同。又《书钞》一百六十、《类聚》八十三、《御览》四百六十四引《文士传》亦互有详略，当是钞变。惟《御览》所引与此同，但少末句，今据校。池水又东流，入洛阳县之南池，朱入作于，赵、全同，戴改。会贞按：《洛阳伽蓝记》，高祖于翟泉北置河南尹。此称洛阳县之南池，盖县与尹同治池北也。在故洛阳城中东北隅。池即故狄泉也，南北百一十
