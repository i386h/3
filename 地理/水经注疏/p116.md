<!-- { "loadSidebar": true } -->
济渎又东径阳武县故城北。又东绝长城，魏筑也。朱筑也上有脱文，戴遂以筑也二字为衍。赵依全氏校增郑字。守敬按：皆非也，只当增魏字，今订。按《竹书纪年》，梁惠成王十二年，今本《竹书》周显王十年。龙贾率师筑长城于西边。自亥谷以南，郑所城矣。自亥谷以下九字，今各本《竹书》皆无。《竹书》云：戴云：上增纪年二字。守敬按：上文已引《纪年》，故此省，不必增。惟既言惠成王十二年筑，复言十五年筑，不可通，当作《竹书》又云，盖两存之。是梁惠王十五年筑也。全、赵、戴惠下增成字。全云：郑即韩也。梁城乃惠成王十二年筑，而韩城则惠成王十五年筑也，故两言之。然据《史记 世家》、《年表》则梁城以十九年始筑，与《竹书》戾。守敬按：全意盖以再引《竹书》，承上郑城言，谓自亥谷以南，郑所城者，是惠成王十五年事，故上增字作郑筑也，以相照应。然考惠成王十五年，郑无筑城事。惟《元和志》、《寰宇记》引《竹书纪年》曰，惠王十五年，遣将龙贾筑阳池[阳池见《阴沟水注》。]以备秦。[今本《竹书》脱。]是十五年筑者，仍是魏事，非郑事。全氏未得此事所出，故误。但十二年筑长城，十五年筑阳池，《竹书》是两事，郦氏似以为一事，亦未合。
《郡国志》河南尹卷县下曰：长城自卷径阳武到密密县详《洧水注》。者是矣。会贞按：《日知录》以龙贾所筑者，为魏自郑滨洛之长城，[见《渭水注》。]以《续汉志》卷县之长城，为韩之长城。考阳池即今原武县治，正汉卷县地。依《注》此长城为魏、韩所分筑，自卷县至阳武为魏所筑，自阳武至密为韩所筑，故引《郡国志》总结之。
济渎又东，径酸枣县县详下卷。之乌巢泽，朱泽下有北字，此十三字讹作《经》。戴改《注》，以北字入下句，云，考乌巢泽在阳武东，封丘西，亦《注》内叙北济所径。全、赵改《注》同。全仍以泽北断句。赵云：北字衍。泽北戴以上北字入此句，乙作泽北，赵同。有故市亭。朱无市字，赵增云：故下落市字。《三国志 魏书 武帝纪 注》云，袁氏辎重有万余乘，在故市乌巢屯，是也。故市，前汉为县，后汉省。全、戴增同。守敬按：故市县故城见前黄水下，去此颇远，不得在乌巢泽北。此故市盖后汉末所移置，不久旋废，故地有故市亭。《方舆纪要》混为一处，谓汉县至晋始废，非也。赵氏亦未能分析。《晋太康地记》曰：泽在酸枣之东南，朱脱在酸二字，《笺》曰：谢云，宋本作泽在酸枣，全、赵、戴增。守敬按：《通典》，乌泽在酸枣县东。在今延津县西南。昔曹太祖纳许攸之策，破袁绍军处也。全、赵、戴改军作运。守敬按：《魏志 荀攸传》，攸言于太祖曰，绍运车旦暮至，击可破也。乃遣徐晃及史涣邀击，烧其辎重。会许攸来降，言绍遣淳于琼等将万余兵迎运粮，将骄卒惰，可要击也。《武帝纪》亦荀攸、许攸二人共策，此专属之许攸，乃据《武帝纪 注》、《曹瞒传》。济渎又东，
径封丘县北，朱无北字，全同。赵以下南字上属。戴增北字。守敬按：《经》云，东过封丘县北，《注》上叙南济径封丘县南，则此北济当径封丘县北，以应《经》，封丘县下脱北字无疑。戴增北字，是也。全不敢增北字，其未能合《经》、《注》水道审定可知。赵不顾北济行于何方，但见下文南燕有南字，遂截南字上属。以不可移易之水道，随意位置，竟同儿戏。况南燕之县，郦氏于本篇下卷明云，以南氏县，何得割除南字。会贞按：封丘县，两汉、魏、晋、后魏并属陈留。《地形志》，封丘治封丘城。则魏以前县未移治。《元地理志》，金时，河水湮没，迁治新城。元初，仍迁治故城。故《一统志》谓封丘故城即今封丘县治。但考今封丘在浚仪县之东北，而《注》上叙南济东径封丘，又东径大梁城，[城见《渠水注》。]则封丘在今浚仪之西北，当在今封丘之西，魏县治非即今县治也。盖金以前尝移治，地志失载耳。南燕县县详《河水注》五及本篇下卷。之延乡也，会贞按：《书钞》四十八引《陈留风俗传》，[三〇]封丘者，故燕之延乡。其在《春秋》为长丘焉。应劭曰：《左传》，宋败狄于长丘，获长狄缘斯，是也。会贞按：《文选 东征赋》李《注》，引应说较略。宋败狄在《左传 文十一年》。汉高帝封翟旴戴作盱。为侯国。朱脱此三字，全、赵同。戴增。赵云：《史》、《汉表》，衍简侯翟旴以十一年七月。封衍地阙。郑氏以旴封在延乡，未知所据。考《地理志》封丘县《注》，孟康曰，《春秋传》败狄于长丘，今翟沟是。《封丘县志》，翟沟因翟母得名，母墓在县西南，沟当墓前。《陈留风俗传》，高祖与项氏战，厄于延乡，有翟母免其难，故以延乡为封丘县，以封翟母。见《类聚》五十一。然则封于延乡者，是翟母，[三一]非翟旴也。又按《史》、《汉表》，
侯功状，旴以汉二年为燕令，又坚守燕，侯。岂燕即衍，声音之转，字从而变乎？守敬按：衍、延声近。郑康成读望衍为延，是也。或谓旴即翟母之子，岂初封翟母，至十一年没，而以旴嗣封欤？濮水出焉。濮水详本篇下卷。
济渎又东，径大梁城城详《渠水注》。之赤亭北，守敬按：此赤亭，各地志皆无考。《方舆纪要》，赤冈在开封府东北十二里，《水经注》，渠水东南径赤城北，即赤冈也，今名霍赤冈。《一统志》，赤冈在祥符县东北二十里，《水经注》，渠水东南径赤城北，即赤冈也。是所云赤冈，不出大梁城北二十里，尚在南济之南，谓渠水径其北且不可，何论北济？余谓郦氏所称赤亭，当在南径之北，南去大梁城可四五十里，故北济能径其北，不惟非后世之赤冈，亦非《渠水注》之赤城，[《渠水注》乃西赤城，辨见彼篇。]良由赤亭毁废已久，各地志遂不能实指其处，因以赤冈当赤城。而《水经注》不可通矣。郦氏据图作书，安得不分南北，率然下笔？后世方志附会，不足依据，大率类此。而东注。
又东过平丘县南。守敬按：两汉、魏县并属陈留，晋废。《长垣县志》，在今县西南五十里。
北济也，朱此三字讹作《经》，全、赵、戴改《注》。县故卫地也。会贞按：《释例》卫地内，长垣县西南平丘城。《寰宇记》，引《陈留风俗传》，平丘城，卫灵公邑。《春秋 鲁昭公十三年》，诸侯盟于平丘，会贞按：鲁昭上当有《经》书二字[三二]。是也。县有临济亭，田儋死处也。守敬按：此二句，《续汉志》文。《史记 田儋传》，秦将章邯围魏王咎于临济，齐王田儋将兵救魏，章邯杀
田儋于临济下，即此。而《史记 正义》曰，临济，今齐州临济县。[三三]不知彼临济，乃汉之狄县，安帝始改为临济，[见下卷。]此时尚无临济之名，胡三省已辨其误。又有曲济亭，皆临侧济水者。朱此句六字截下三字讹作《经》，全、赵、戴改《注》。全、赵删者字。二亭俱当在今长垣县西南。
又东过济阳县北。
北济也，朱脱北字，下二字讹作《经》，赵、戴增北字，改《注》，全知为《注》而作济水二字。守敬按：全非也。自武父城北，朱此下有圈称曰三字，《笺》曰：三字衍。戴云：因下文即引圈称《陈留风俗传》，故讹而致衍。阚骃守敬按：《隋 经籍志》，《十三州志》十卷，阚骃撰。曰：在县西北，会贞按：《春秋 桓十二年》，公会郑伯，盟于武父。杜《注》，陈留济阳县东北，有武父城。《释例》同作东北，与阚骃西北之说异。郦氏叙北济东流，先径武父，后径济阳，则以武父在县西北，故专从阚说而引之。《续汉志》刘《注》，济阳有武父乡，在今东明县西南。郑邑也。会贞按：《春秋》杜《注》，郑地，《释例》同。《谷梁 注》亦同。高士奇云，或谓郑地不及此，疑为宋地。郦氏盖不以郑邑为定，故下又引《陈留传》宋地之说。东径济阳县故城北。圈称《陈留风俗传》守敬按：《隋 经籍志》，《陈留风俗传》三卷，汉议郎圈称撰。曰：县故宋地也。《竹书纪年》，梁惠成王三十年，会贞按：今本《竹书》周显王二十八年。城济阳。汉景帝中六年，朱中下衍元字，全、赵、戴删。封梁孝王子明为济川王。
《史》、《汉》《表》同。应劭曰：济川，今陈留济阳县朱脱留字，全、赵、戴增。是也。守敬按：钱大昕云，济川国除，在武帝建元三年，其时当为济川郡，至元狩初，移治陈留，乃改为陈留郡。《汉志》不详言济川王国所在，亦阙文也。然则此济川国，与吕后时济川国异。再叙北济，至此暂止。
又东过冤朐[三四]县南。赵云，按《汉志》作冤句。师古曰，音劬。守敬按：《史记 惠景间侯者表》作冤朐，《汉书 卢绾传》作宛句。
又东过定陶县南。
南济也。朱此三字讹作《经》，全、赵、戴改《注》。济渎赵改济渎作济水。守敬按：非也。详前再叙南济起。自济阳县故城南，东径戎城北。下据杜说在济阳县东南，在今菏泽县西南。《春秋 隐公二年》，公会戎于潜。守敬按：隐公上当有经书二字。杜预曰：陈留济阳县东南有戎城是也。
济水又东北，菏水东出焉。朱此十字讹作《经》，全、赵、戴改《注》，改河作菏。守敬按：《禹贡》，东出于陶丘北，又东至于菏。是菏在定陶之东，班《志》、《水经》并同。此尚在定陶之前不过一小水，安得遽称菏水？与《禹贡》、班《志》、《水经》皆不合。郦氏依据故书，虽逞博好奇，未尝轻下雌黄，岂有煌煌经典，颠倒错乱如此乎？或由当时乡俗鄙称，郦氏随俗载之耳。
济水又东北，径冤朐县故城南。守敬按：两汉、魏、晋、后魏县并属济阴郡。《地形志》，句治冤句城。在今菏泽县西南。吕后元年，封楚元王子刘执为侯国。朱《笺》曰：孙按，《汉表》景帝封。守敬按：《史》、《汉表》俱景帝元年封。执当作埶。《索隐》，蓺音艺。王莽之济平亭也。
