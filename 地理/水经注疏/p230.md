<!-- { "loadSidebar": true } -->
谷水又东，屈南，朱讹作东出屋南，《笺》曰：谢云，宋本作东屈而径。赵仍出字，改屋作屈，云：南字不误。戴作东屈南。会贞按：《大典》本作屈南。城北谷水正流，自此屈径城东而南流。径建春门石桥下。会贞按：《御览》七十五引戴延之《西征记》，建春门外二桥，一纵，一横。所谓纵者，指此，所谓横者，指下马市石桥也。《寰宇记》引《晋书》，洛阳十二门，皆有双阙石桥，桥跨阳渠水。《注》但叙此及阊阖门、东阳门之石桥，而不言门皆有石桥，略也。即上东门也。阮嗣宗《咏怀诗》见本集及《文选》曰：步出上东门者也。一曰上升门，守敬按：无考，必流俗之称。晋曰建阳门。守敬按：《续汉书 百官志》，雒阳城有上东门。《洛阳伽蓝记》，东面北头第一门曰建春门，汉曰上东门，魏、晋曰建春门，高祖因而不改。无所谓建阳门也。考孝武帝郑太后讳春，故改蕲春为蕲阳，改寿春为寿阳，改富春为富阳。《晋书 孝武帝纪》，太元十六年，慕容永寇河南，太守杨佺期击破之。是当太元时，必改建春为建阳。至安帝隆安三年，姚兴陷洛阳。又至义熙中，刘裕北平关、洛，旋复失之。是改建春为建阳，为时不久。故《伽蓝记》仍称建春。戴延之《西征记》亦然。郦氏好奇，故不曰建春而曰建阳。宋本《初学记》作定阳，亦建阳之误。《寰宇记》云，晋曰昌门，一曰建春门。昌门必亦晋时流俗之称。《百官志》曰：洛阳十二门，每门候一人，六百石。朱无每门二字，赵同，全、戴增。《笺》曰：《后汉志》，洛阳十二门，每门候一人，六百石。《汉官仪》云，十二门皆有亭。守敬按：《寰宇记》引陆机《洛阳记》洛城十二门，与《续汉志》同，此汉、晋旧门也。据《洛阳伽蓝记》，高祖于金墉城西，增承明一门。是当魏时，洛阳
有十三门。此《注》叙东面三门，南面四门，西面三门，北面二门，皆《续汉志》之旧，不数承明。盖郦氏意在存古，[一七]故于当时之制，往往略之。《东观汉记》曰：郅恽为上东门候。光武尝出，夜还，诏开门，欲入，恽不内。上令从门间识面。恽曰：火明辽远。遂拒不开，由是上益重之。守敬按：《寰宇记》引《东观汉记》，郅恽为上东门候，光武夜还，恽不纳。《后汉书 恽传》略同。亦袁本初挂节处也。守敬按：本初，袁绍字，事见《后汉书 袁绍传》，挂作悬。《御览》六百八十一引张璠《后汉纪》，又三百四十五引《英雄记》，并作悬。桥首建两石柱，桥之右柱铭云：赵氏《朱笺刊误》曰：桥之右当作石。守敬按：朱本作右，不误。阳嘉四年乙酉、壬申诏书，以城下漕渠东通河，济，南引江，淮，方贡委输，所由而至，使中谒者魏郡清渊马宪监作石桥梁柱，守敬按：《洛阳伽蓝记》，明悬寺在建春门外，谷水遶城，至门外，东入阳渠。石桥有四柱，在道南。铭云，汉阳嘉四年将作大匠马宪造。敦敕工匠，尽要妙之巧，撰立重石，累高周距，桥工路博，流通万里，云云。河南尹邳崇●、赵云：按河南尹，官也。邳，郡望也。崇●，人姓名也。《汉志》鲁国薛县下云，夏车正奚仲所国，后迁于邳。又东海郡下邳县，臣瓒云，有上邳，故曰下邳也。《王子侯表》，吕后三年，封楚元王子郢客为上邳侯，即薛也。《续志 注》，临淮郡，永平十五年更为下邳国。此单称邳，铭勒于阳嘉年，其为下邳无疑也。丞渤海重合双福、水曹掾中牟任仿、
史王荫、史赵兴、将作吏睢阳申翔、道桥守敬按：二字疑有误。掾成睾朱睾作睪，全、赵同，戴改皋。卑守敬按：姓氏书无姓卑者，恐误，下降同。国，洛阳令江双、丞平阳降、监掾王腾之、主石作右北平山仲。三月起作，八月毕成。守敬按：《洛阳伽蓝记》，逮孝昌三年，大雨，颓桥柱始埋没。道北二柱，至今犹存。其水依柱，又朱作文，全、戴改作又，下属。自乐里道屈而东，出阳渠。会贞按：《洛阳伽蓝记》，谷水周回绕城，至建春门外，东入阳渠。考谷水傍城南流，至建春门乐里道，与下谷水自城东南隅枝分北注之水会，其屈而东出阳渠，则不复傍城矣。昔陆机为成都王颖入洛，败北而返。朱北作此，全、赵、戴改。全移昔陆机至败北而返十四字于《晋后略》上，又接移水南即马市也至并无文刻也七十七字，于后折杨为之应也下。董沛谓全移词义联贯，推为确见。会贞按：陆机事详《晋书》本传。全移陆机条与《晋后略》叙陆机事相比，似是。但阳渠自此以下，即七里涧之水，郦氏盖故意前后两载陆机事，以示阳渠七里涧为一水之意。非错简也。至马市白社，止去建春门二里，而马市石桥在建春门石桥之东，称东石桥，故《注》接叙于此。若后七里涧之桥，则去洛阳宫六七里，全移马市白社及马市石桥诸事于折杨句下，则在叙七里涧之桥后，是远近倒置矣，尤非也。水南即马市也，戴删也字。旧洛阳有三市，斯其一也。朱《笺》曰：陆机《洛阳记》，洛阳旧有三市。一曰金市，在宫西大城中。二曰马市，在城东。三曰羊市，在城南。会贞按：朱《笺》所引《洛阳记》见《御览》八百二十七、又一百九十一。羊市作阳市。《初学记》二十四引同。此《注》但叙金市、马市，而不
及阳市，略也。[《河南志》引华延儁《洛阳记》，阳市作南市。][一八]即嵇叔夜为司马昭所害处也。朱脱即字。赵据《名胜志》引增亦字。守敬按：《御览》一百九十一、《寰宇记》引并作即。《御览》五百三十二引戴延之《西征记》，去建春门二里，有牛马市，嵇公临刑处也。[一九]北则白社故里也，戴删也字。昔孙子荆会董威辇于白社，谓此矣，以同载为荣，故有《威辇图》。朱《笺》曰：《晋书》，董京，字威辇，初与陇西计吏俱至洛阳。被发行吟，常宿白社中。时乞于市，得残碎缯絮，结以自覆。孙楚时为著作郎，数就社中与语，劝之仕。京以诗答之，后遁去。守敬按：《类聚》三十九引戴延之《西征记》，洛阳建春门外御道北，有白社，董威辇所住也，去门二里。《洛阳伽蓝记》，璎珞寺在建春门外御道北，所谓建阳里也，即中朝时白社地，董威辇所居处。在故洛阳城东。
又东径马市石桥。桥南有二石柱，并无文刻也。守敬按：《洛阳伽蓝记》，出建春门外一里余，至东石桥南北而行，晋太康元年造，桥南即中朝牛马市。桥在故洛阳城东。汉司空渔阳王梁之为河南也，将引谷水以溉京都，渠成而水不流，故以坐免。守敬按：《后汉书 王梁传》，建武元年擢拜大司空，五年，为河南尹，穿渠引谷水，注洛阳城下，东写巩川。及渠成而水不流。七年，有司劾奏之，梁上书乞骸骨。后张纯堰洛水以通漕，朱以作而，赵据《御览》七十五引改。洛中公私穰赡。朱穰作怀，全民改穰。《后汉书 张纯传》，建武二十三年为大司空，上穿洛渠，引洛水为
漕，百姓得其利。是渠今引谷水，盖纯之创也。守敬按：王梁引谷水溉洛阳，谓引谷水径王城北，于此堰谷水，东注洛阳城下也。及渠成而水不流，纯乃堰洛以通漕。则后汉时，京都专资洛水，不资谷水矣。然谷水上径王城北自若。故韦昭云，谷水在王城北也。惟因穀水不能注洛陽城下，穀水堰遂廢，穀水但循 水之道入洛。至张纯堰洛通漕，不知何时复坏。至曹魏重修此堰，谓之千金堨，壅谷水入五龙渠，令径洛阳城，历晋至后魏不改。郦氏以是渠今引谷水，盖纯之创，不没其首功也。按陆机《洛阳记》、刘澄之《永初记》言，城之四面，朱四讹作西，全、赵、戴同，今订。详下。有阳渠，周公制之也。守敬按：《类聚》六十三引陆机《记》，洛阳城，周公所制，东西十里，南北十三里。城上百步有一楼橹，外有沟渠。《御览》一百九十三引同。是陆说本就城之四面言，非但就西面言也。刘澄之《永初记》，其说当与陆同，证以《御览》七十五引戴延之《西征记》，洛阳城外四面有阳渠水，周公所制也。《寰宇记》引《舆地志》，洛阳城外四面有阳渠水，即周公所制也，上源出函谷，东流注城西北角，仍分流，绕城至建春门外，合流，又折而东流，注于洛。《洛阳伽蓝记》，谷水周回，绕城至建春门外，东入阳渠。则此西面为四面之误无疑。此一字为洛阳城四面有谷渠之案据。此字误则周回绕城之水道皆不了然矣。而《后汉书 张纯传 注》又云，阳渠在洛阳城南，则因纯通漕在城南，故第言南面之阳渠耳。《御览》一百九十引《述征记》，旧于王城之东北开渠，引洛水，名曰阳渠，东流经洛阳于城之东南，然后北回，通运至建春门，以输常满仓，即指纯通漕言。昔周迁殷民于洛邑，会贞按：语见《书 洛诰》。
城隍偪狭，卑陋之所耳。晋故城成周以居敬王，秦又广之，以封不韦，并详前。以是推之，非专周公可知矣。亦谓之九曲渎。《河南十二县境簿》云：朱河上衍故字，复脱境字。全、赵、戴删增。九曲渎在河南巩县西，西至洛阳。又按傅畅《晋书》守敬按：《隋志》，《晋诸公赞》二十一卷，秘书监傅畅撰。《晋书》本传作《晋诸公叙赞》，《唐志》、《册府元龟》并作二十二卷。云：都水使者陈狼朱作良，《笺》曰：旧本作狼。赵、戴同。守敬按：《大典》本、明抄本作狼。《方舆纪要》作陈协，盖依此《注》前改。凿运渠，从洛口入，注九曲，至东阳门。太仓在东阳门外，详后。是以阮嗣宗《咏怀诗》所谓朝出上东门，遥望首阳基，朱《笺》曰：基当作岑，各本皆改。会贞按：《阮嗣宗集 咏怀》五言诗共八十二首，其步出上东门、北望首阳岑二句，在第九首，《文选》采之，《注》前上东门下引阮诗步出上东门是也。其朝出上东门，遥望首阳基二句，在第六十四首，遥遥九州岛间，徘徊欲何之二句，亦此首中语，而《文选》未收。《注》此处正引后首语，作首阳基不误，乃朱氏误认为《文选》所采之前首，谓基当作岑，戴、赵不检本集，依改。不思遥遥二语，非《文选》所有也。又言遥遥九曲闲，裴徊欲何之者也。会贞按：本集遥遥作逍遥，是也。裴徊作徘徊。按《注》叙自乐里道屈而东出阳渠之水，至此暂止，此水亦谓之九曲渎，又名七里涧。下叙城南之谷水东流左合七里涧，即此水也。阳渠水南暨阊阖门，戴曰：按西城之北门曰阊阖门。会贞按：此叙洛阳
