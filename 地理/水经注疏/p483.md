<!-- { "loadSidebar": true } -->
刺史王浚。《晋书 浚传》，贼张弘杀益州刺史皇甫晏，迁浚为益州刺史。据《武帝纪》弘杀晏在泰始八年，浚于泰始八年为刺史，咸宁五年伐吴始去，则泰始九年，咸宁二年，皆浚为刺史时，未能定为孰是。洪亮吉《东晋疆域志》据此，越巂郡载护龙县，亦未考此非越巂地也。沫水出岷山西，东流过汉嘉郡，南流冲一高山，山上合下开，水径其间，守敬按：《蜀都赋》刘《注》有水出岷山之西，东流过汉嘉，南流有高山，上合下开，水经其中曰沫水。是郦所本。盖《经》但浑言出广柔徼外，刘氏则追溯所出之山，尤确凿可据也。《地理通释》云，羊山水出铁豹岭，乃岷山羊膊岭之异名，知即沫水出岷山西者，亦可为刘说之证也。汶江同出。考此水今曰大金川，即汉汶江徼外之涐水，惟南流至木坪土司西北，分为二，涐水西南流，即今大渡河，[见《江水》一。]沫水则伏流东南出耳。山即蒙山也。守敬按：蒙山详见《青衣水》篇，此则山在今名山县西天全州西北者也。
东北与青衣水合，守敬按：《青衣水》篇见前。
《华阳国记》戴改志。守敬按：不改。说见《河水注》一。曰：二水于汉嘉青衣县东，合为一川，守敬按：《青衣水经》云，青衣水出青衣县东，与沫水合。合处在今芦山县南。自下亦谓之为青衣水。守敬按：今《华阳国志》阙汉嘉郡，无此条。《续汉志》汉嘉县，《注》引《华阳国志》，有沫水，从邛来山岷江，又从岷山西来入江，合郡下青衣江入大江文与此大异，当是郦钞变其辞，然《续志 注》亦多讹字，不可理。沫水又东，朱脱沫字，戴、赵增。径开刊县，朱刊作邦，赵同，戴改。会贞按：据《平
乡道碑》[见下。]则刊字是也。《注》言晋初置，而此县不见《晋》、《宋志》，盖旋置旋废矣。故平乡也，会贞按：《隶续》十一载《南安长王君平乡道碑》云，平乡明高大道北与武阳，西与蜀郡青衣越巂通界。永元七年，南安长王君，遣掾何童、史道兴，取崖通道云云，是平乡为后汉著名之地，晋于其地置县，郦氏因有故平乡之目。《唐志》洪雅县下，开元七年，置平乡县，八年省。则取故地为县号也。在今洪雅县境。晋初置。沫水又东径临邛南，而东出于江原县也。朱原作源，戴、赵改。守敬按：临邛、江原俱见《江水注》一，在今邛州及崇庆州，去沫水远，今无径临邛出江原之道。
东入于江。守敬按：今大金川南流至天全州西北，伏流东南出，至芦山县西南以下至乐山县入江，即青衣水之道也。
昔沫水朱《笺》曰：孙云，当作若沫水。赵云：按非也。《汉书 司马相如传》云，西至沫、若水。又云，故乃关沫、若。谓沫水及若水也。孙汝澄误以二水为一名，又以己意改沫若为若沫，缪之甚矣。《御览》引此文是昔字。自蒙山至南安西溷崖，朱西作而，赵改为，戴改西。水脉漂疾，破害舟船，历代为患。蜀郡太守李冰发卒，凿平溷崖。河神赑怒，冰乃操刀入水与神 ，遂平溷崖，通正水路，开处即冰所穿也。赵云：按溷崖即《江水》篇之熊耳峡也。守敬按：此条本《华阳国志》三。《汉书 沟洫志》，李冰凿离 ，避沫水之害。晋灼云， ，古堆字也。 ，岸也。师古曰，音丁回反。[《史记 河渠书》作碓，《集解》亦引晋灼《注》。]考《说文》、《字林》、《玉篇》、《广
韵》、《集韵》皆无 字，《正字通》始搜入。如《沟洫志》果有此字，不应古字书皆遗之。钱大昭曰， 当作●，《说文》，●，高也。从●，佳声。徐铉音都回反。按 与●形近，知《沟洫志》本作●，[《史记》旧本亦当同。]自传钞既久，乃误作 ，又或误作崖。故《寰宇记》雅州下引《郡国志》称离崖。名山县下亦称离崖，[其云音雅，雅州以此得名，误。]又不知何时并误离作溷。故《华阳国志》称溷崖，而《注》遂沿之。总之，《河渠书 沟洫志》谓李冰凿离●，避沫水之害。而《华阳国志》及《注》 溷崖于沫水，则溷崖即离崖无疑也。故《寰宇记》既两载离崖，又于龙游县下引《沟洫志》离 ，[一二]而颜鲁公作《离堆碑记》直书作堆，又移其地于新政，在今南部，误矣。近志谓在今灌口，则因李冰开成都两江，与江神 而混合之。
延江水出犍为南广县，守敬按：汉武帝太初元年置县，见《华阳国志》，属犍为郡，后汉因，蜀为南广郡治，晋属朱提郡，后复为南广郡治，齐因，梁荒废。在今珙县西南。考《汉志》无延江水，而汉阳下云汉水入延，鄨下云鄨水入延。王先谦谓班氏载入延之水，无反置延江大水不录之理，盖传写夺文是也。今水曰乌江，源出威宁州西。东至牂柯鄨县，守敬按：汉置县，属牂柯郡，后汉、蜀、晋因，后属平夷郡，寻改郡曰平蛮，宋、齐因，梁荒废。在今遵义县西。又东屈北流，朱又字在东至上，赵同，戴乙。
鄨县故犍为郡治也，赵云：按两《汉》、《晋》、《宋》诸《志》，俱不云犍为郡治鄨，且鄨属牂柯，已见《经》文，善长《注》自异何也？会贞按：《华阳国志》三，犍为郡，孝武建元六年置，时治鄨。元光五年，移
治南广。孝昭元年，移治僰道，后徙武阳。赵氏失检，故不知郡尝治鄨。洪亮吉亦未知之。按牂柯郡元鼎六年始置，别属牂柯，当是元鼎时。县有犍山，会贞按：《华阳国志》鄨有犍山，见《保干图》。晋建兴元年，置平夷郡。会贞按：《华阳国志》平夷郡，晋元帝建兴元年置。考建兴为愍帝年号，元帝年号则建武也。《华阳国志》建兴为建武之误，此《注》亦沿其误。又《宋志》晋怀帝永嘉五年立平夷郡。县有鄨水，出鄨邑西不狼山，东与温水合。温水一曰暖水，出犍为符县，而南入黚水。朱黚水讹作鄨水，下同，戴、赵改。黚水亦出符县，南与温水会，──阚骃谓之阚水──俱南入鄨水。鄨水于其县而东注于戴删于字。延水。戴、赵延下增江字，下同。全云：按《汉志》，犍为郡符县，温水南至鄨入黚水。黚水亦南至鄨入江。牂柯郡鄨县，不狼山，鄨水所出，东入沅，过郡二，行七百三十里。今以是《注》考之，盖温入黚，黚入延，延入沅以入江也。《说文》，温水出涪[当作符。]南入黔水。黔字误，当作黚。然善长所引却不错，盖流俗本之失也。守敬按：《注》称水名，往往损字，延下不必增江字。《续汉志 注》引《地道记》，不狼山，鄨水所出。与《汉志》同。《华阳国志》亦云，不狼山出鄨水，入沅。符县见《江水》一。洪亮吉曰，鄨水为今湘江，出遵义县北境，桐梓县南境之龙岩山，即古不狼山。温水、黚水为今合湘江之洪江、仁江。洪江出娄山关南山，东南流至遵义东境之清乘桥，又东南入湘江。仁江在遵义城东南五十里，源出永安驿山涧，下流合湘江。湘江入乌江。今姑从之。又独山莫友之曰，段玉裁以出遵义府西之桃溪为鄨水，洪亮吉以出府北之湘江为鄨水，皆非。二水源流尚未及
三百里。考《汉书》鄨水过郡二，行七百三十里。 验遵义诸水，惟三江水，《水道提纲》谓之渡头河者，源流约七百里，且此水至彭水入乌江，为汉巴郡地，则出牂柯至巴郡适过二郡，与《汉志》应，是鄨水非三江水不足以当之。延水又与汉水合，水出犍为 汉阳道山闟谷，朱脱水字，山闟谷三字讹在下句新通也之下，闟讹作关。《笺》曰：《汉 地理志》作山闟。戴、赵增水，改闟。戴移三字于此。王莽之新通也。东至鄨邑入延江水也。赵云：按《汉志》，犍为郡汉阳县，都尉治山闟谷，汉水所出，东至鄨入延。[一三]汉阳不云是道，《续志》之犍为属国，《晋志》之朱提郡下，亦无道字。《汉志》、《续志》，鄨是县，非邑也。二县《注》并与史异。守敬按：此《注》有错简，《注》当于南广先 延江之源，下接延水又与汉水合云云，而后再释《经》文东至牂柯鄨县云云。盖汉水东至鄨入延，其源必在鄨县之西，何得先 鄨水，后 汉水，此因有脱文，余汉水一条，无可附丽，遂缀于鄨水之后，而方位不合矣。按《宋志》朱提郡、《齐志》南朱提郡下，并无道字。梁荒废。在今庆符县南。钱坫谓应今酉阳州地，由不悟《注》有错简耳。今黔西州之沙河，东流入乌江，当即汉水也。
至巴郡涪陵县注更始水。守敬按：延江与酉水隔越重山，无相通之道。《经》言注更始水入酉，当由所据之图差谬，郦氏未遑深考，遂依而释之。
更始水，即延江枝分之始也。会贞按：此《注》谓更始水即延江所分，《沅水》篇同，则更始水非别有上源，洪亮吉以婺川县之丰乐河为更始水源，非也。延水北入涪陵水，会贞按：《江水》篇
云，延江水注江，此下涪陵水即延江水，乃彼篇所谓延江之枝津，分水北注，径涪陵，故亦云涪陵水也。《经》不言延江之委，此下 涪陵一段，补《经》之所未备，以与彼篇应。涪陵水出县东，会贞按：汉置县，属巴郡，后汉因，蜀为涪陵郡治，晋属涪陵郡，后废。今彭水县治。今乌江径彭水县西，则涪陵水径涪陵县西，而《注》言出县东，殊不可解。反复推求，乃知郦氏本庾仲雍说。《江水注》云，涪陵水即庾仲雍所谓有别江出武陵者也。武陵在涪陵县之东，故因以为涪陵水出县东乎？故巴郡之南鄙，朱巴讹作邑，赵据两《汉志》改。戴改同。守敬按：《华阳国志》，涪陵郡巴之南鄙。《元和志》、《寰宇记》引同。《续汉志 注》引有郡字，与此同。王莽更名巴亭，魏武分巴立为涪陵郡，朱立讹作丘，赵同。戴改，并改巴作邑。全但改立。朱《笺》曰：《晋书 地理志》，蜀置涪陵郡，今云魏武分立，所未详也。全云：《晋志》又云涪陵是刘璋置。刘璋之末，巴郡入于张鲁，鲁降曹氏，更入魏，因置三巴，见于《魏书》。则魏或尝立涪陵郡，未可知也。特史志不详耳。张堪为县，会公孙述击堪，同心义士选习水者，筏渡堪于小别江，即此水也。守敬按：张堪，范《书》有传，不载此事。称以谒者诣大司马吴汉，伐公孙述，在道追拜蜀郡太守。中闲不得有为涪陵县事，此当本他家《后汉书》，疑为县是为郡之误，盖以蜀郡太守摄巴郡事也。小别江即庾仲雍所谓。其水北至枳县入江，守敬按：县已见《江水注》一。更始水东入巴东之南浦县，守敬按：此巴东之南浦侨县也，见《江水注》一南集渠下。其水注引渎口石门，朱口作水，赵同，戴改。空岫阴深，邃涧闇密，倾崖上合，恒
