<!-- { "loadSidebar": true } -->
　　逸老堂者绍兴十四年郡守莫侯将所创并为文以记之者也其义盖摘李太白所云四眀逸老贺知章之语按贺公字季真唐开元十三年为礼部侍郎集贤院学士肃宗升储副授秘书监太子宾客天寳初移疾请为道士还乡里诏赐剡川居焉剡越鄞故越封部公亦自号四明狂客故侯缔堂妥灵于是邦之月湖且合太白而祀之谓二公皆抱气识之全者也然以予观之太白初见明皇倨傲鲜腆待高力士辈若奴仆其气真可以挥斥八极驱役羣动而其末也乃防于永王璘之党母亦气有余而识未足耶季真遭时遇主弹指可覩显位忽飘然引去人知其为高而不知其所以高也于是肃宗之人品已了然于季真胸中矣使与相终始则灵武之事犯父子之大伦季真亦将不能逃万世之责易曰知几其神乎季真有焉又岂止于蠛蠓富贵涕唾卿相而已哉此之谓真识而非徒气之所能为也是堂之建迨今一百十五年矣屋老圮壊屡葺屡颓片瓦尺椽几无存者予领郡之三年始克鼎新之规模宏敞视昔稍异因求季真之像于越绘而龛之且诔以词述以賛用诏永久俾邦之人士景清风而企芳躅或少裨于风教云尔呜呼自有天地以来上下数千百年其间据权位擅势利呼吸祸福顾盼荣厚以狂走盲趋一世之人者不知其几矣未几声消迹灭影响无闻甚者流腥遗臭有孝子慈孙百世莫之能改廼若孤标劲节之士身没而名愈彰千载之下虽渔人樵子亦为之兴起不以时迁世换而二其心也为士者宜知所择矣堂既成而对涵虚馆表里及东西两桥并缮治之轮奂丹雘皆灿然华美要不可无以叙歳月于是乎书开庆八年秋七月癸卯朔观文殿大学士银青光禄大夫沿海制置大使判庆元军府事兼管内劝农使金陵郡开国公食邑五千九百户食实封一千七百户吴潜撰中散大夫直秘阁致仕张即之书朝散大夫直寳章阁赵汝楳题盖
　　时亭
　　时亭者郡之上船亭也亭曷为以时名行水者必舟问舟者必津舟之去来因乎人人之行止因乎时也时止时行亭之所以名欤然则亭之名何昉乎曰昉乎大使丞相吴公也名昉乎此亭之作亦昉乎此异时维舟之地在红莲阁南后为巨室并无有矣夫明钜邦也望长安而西笑者此乎始指海滨而东归者此乎息其间题柱而出衣锦而旋者且憧憧焉可以无址而遂无亭乎公莅是邦一日必葺补数百年之阙择冲要得地于平桥右以寳祐五年十月筑新址作新亭昔无而今有此一时彼一时也吁观人之行止可以观时观亭之有无抑可以观时矣登斯亭者盍亦知时之义哉桐川梅应发记永嘉刘锡书
　　高桥
　　建炎再造诸将戮力王室战功凡十有三而高桥为第一桥在道傍至今过者莫不指曰忠烈循王尝鏖敌于于斯也英风义气百歳不磨桥久圯名迹将遂湮芜莫有访古而存之者大使丞相吴公报政于鄞百废具举周行经览谓是桥载在国史不新之则无以旌忠烈乃洞石为之曾不以役钜费伙靳桥成民不病渉而识者亦义公之存古既又作庙于桥之西作寺于桥之东规模宏大掲防妥灵而循王之功益表表矣建桥之嵗月工费具见文昌袁公所记兹不书
　　记
　　恭惟我高宗皇帝聪明神武诞受命中兴乃建炎之三年金人犯明州大将张俊帅诸将鏖战于高桥敌衂而遁繇是六龙驻跸钱塘用再造我区夏桥虽更绍兴重建然年深木腐石泐壊辄修修辄壊民不惟病渉亦病修寳祐四年九月大观文右丞相枢使履斋吴公以大制使判府事吐握待士如周公克勤小物如毕公躬决细务如诸葛公不以上宰鄙夷吾州一政一事靡不经意期年之间鲸波晏融风息缿筩昼静桴鼓夜闲官府肃而田里安翕翕舆诵兴矣公犹以为未也暇之日周览防野指是桥而叹曰中兴诸将战功凡十有三实自此桥一防始今圮不可支非所以识旧也公帑纵未纾不当于此乎靳乃捐金召工撤而新之结洞为桥纯以石始于冬十二月成于夏六月方工之未竟也防天不雨农方事桔橰乏丁壮公延大士若土神于府治为民请命忱意恳切至于泪堕时亭午日如焚俄隂云旋有黒龙腾于西南蜿蜒当空万目共覩莫不叹异须臾雷作雨沛然下继是甘霔不断歳大熟荷锄相杵者弗待呼而集官复厚其募直不戒而成雄俊坚宻城内外诸桥可俯而视之矣既落成邦之人士属商为之记商窃谓桥梁之设所以便民也造舟为梁既昉于周至郑以乗舆济而君子不以政予之则夫善牧民者殆不可以细故忽也秦以前未闻梁石近代以来名都要防间用之如吴之垂虹闽之万安不过枕烟水梁海波皆无与乎政之激劝斯举也可以昭中兴之圣烈可以旌江表之虎臣其感人心也有义其用民力也有仁盖将风厉乎天下匪直私恵乎鄞人信贤相之作牧发于心者见于事知所先务不与他人均鄞之人因是得以觇公之经纶矣公将以衮衣归其充广此念相我圣天子以续思陵大复古之勋夫如是则是桥也将同召公之茇舎歴千万载而不冺乃若通水利以济乡遂之农开河歩以便阛阓之民创田庐以养困穷数十百辈蠲租赋以寛贫弱数百万緍代输积逋而繋者释立决滞狱而屈者伸莫重于学校则益膳羞以恵藏修之士莫严于海道则増券廪以给巡徼之军凡政之本于仁义者不可殚纪兹故略述云吾邦唐武徳中为鄞州开元中易明州今陞庆元府桥去西门外十五里高三丈三尺五寸长九丈八尺上下凡六十六级洞阔三丈八尺糜緍钱十五万八千有竒自寓槖余公晦暨士庶共乐助三万外余皆公帑所出粟二百斛石工军工共九千四百民工一万三百各有竒俊后积功至王爵桥侧有小祠纵广不盈丈公复度地建庙闳敞视昔十倍其费不书董是役者大制置使司凖遣李迪功自强五年七月既望寳谟阁直学士正议大夫提举江州太平兴国宫袁商撰朝散大夫赵隆孙书朝奉大夫主管建康府崇禧观丰芑篆盖
　　高桥寺【循王庙附】
　　高桥成公于其西作新庙肖循王像而祠焉貂冠朱裳俨然如在见者起敬歳时秩祀着为常典旌忠义也西渡至桥所凡五里舟车徃来莫不停桡驻轸拭目竒观登临访古络绎不絶而或者犹以无憇止为病桥东旧有施水亭檐矮壁败其后僧若瑱明逺稍葺为庵人目以接待院而实弗称也于是公慨然有鼎创之志矣拨其侧膏腴田余十三亩以益旧址旁地之相接者又为买田以贸之而寺基益恢拓乃委计议宫洪易简董其其事凡创屋六十余楹崇门峥嵘脩廊深广殿堂层出庖库区分轩祠寮舎无一不具外周以墙一百余丈钟台屹立且实以废寺巨铜钟一井井规模悉如甲刹寺前剙施水亭夜则彻明炷灯以烛水陆之暗凡费钱一十万八千八百六十二贯米二百九十七石八斗二升既成移景徳废院额名之并益以沙觜荘租田刘泳没官田共二十九亩是役也工费不及民而不日之成速于变幻非事力裕精力周愿力固未易集也继今飞锡者可以驻足行李者可以息肩炎暑则济道路之暍暮夜则弭蒲苇之奸盖一举而数利具非直为观美云
　　逸老堂贺秘监像
　　山林之士去不可挽市朝之士出不知返矫矫先生高盼逺视可仕则仕可止则止粤惟二疏辅导汉元作其即位旋以飘然粤惟先生师傅唐肃太阳未升去之已速前疏后贺夫岂不情知防识微以全令名狂非真狂醉非真醉诗侣酒亦复尔尔四明之阳月白山空平湖万顷今古清风
　　广利桥记
　　大丞相吴公之表海也人知于一郡有高桥之役光前而不知又于一邑有广利桥之役剙始者焉慈谿为邑有小江贯而中出舟自西徂东者或过之径刹子港逹西渡堰此故道也徃季顔公作牧相其隂阳垻刹子港口纡其途为今新堰新堰之未防绩也寥寂一村通以小径间以泠水渡以畧彴夫聫木比竹为渔樵一二所蹊牛羊三五所迹可也厥或当憧憧徃来将必压况新堰成而峻峙其上彼畧彴者旁立下流以受万鹢日夕舂撞之厄且有曳曳于牵江色者争如簇也是则假以利渉反以病渉矣公闻蹙额稍间曰四履申画不敢一日怠肆百堵励翼憖使一物失所于是谋易以石且惧鸠工之办于拾沈也能母贾赢嚣乎时乃就郡给公帑米若干楮若干母或匄夺又惧鹜行之添以长廐也迪惟董振择之时乃就邑咨善士王君与可莫防惟其陈修二人皆能体公意以经之营之证市价来羣材拓基址致板榦鼔辇运精砻错饫糇□抚劳勚于是歳十一月徒杠成十二月舆梁成矣不止此也邑之陆行入闉都者其道必由王家店桥寖趋于老咸与维新万目盱衡诧两虹对饮大川之壖厥攸作人见其功之就而不震于虑始人见其乘之安而不知其烦我此公意谕色授所及也二人又能推公意以衍而伸之护新堰之歩以亢涛浪平新堰之溜以缓奔防辟新堰之驿以待潮汐凡可易撼摵而使踏实地争先致佐助而罔有吝封此公以所感为所应也忽夜观天象台躔逼新堰越翼日亭午果有报公一舸按视不以夹道疾驰骇民而絶供亿于不及不以高牙大纛临民而通穉耋于纵观符采攸烛山川生辉有桥落成无此炳耀邑之人乃言曰野水无人渡孤舟尽日横何如公之寓政于桥欤叔子独千载名与防江流何如公之寓目于桥欤况因桥有驿立名庆丰亲洒钧翰高掲户顔此又公不特以人者利民而直欲以天者利民愿为之记锡孙曰我大丞相之敛恵此邦茍利于民知无不为大莫大于津梁有众高桥其一也袁公可斋尝书而刻诸石广利桥之役虽什一于高桥然无小不举者乃无大不周也保厘东郊而先嘉其克勤小物此三代相业公独得之岂以大小计哉其间如吴洞桥之整以崇低垂管山河之开以导壅底茅砧碶之治以通提阏黄泥埭之筑以砥横溃蜀山铺之置以靖萑苻此公以舟楫四海者而泽一邑也六龙渡江海若啥呀以壮形势谋臣防士献议设险于向头者不知几人且几年矣朝廷未皇公来严备列寨骋望溟渤尽在目中虽一飞鸟不能遗此公以谨固一邑者而康四海也广利一桥云乎哉虽然易言利渉大川十有四而以未济终焉未济之濡而言利渉此易之为道也公以利渉建桥而以广利名桥不言所利大矣哉此公之为易也猗欤寳祐六年七月初吉朝奉郎桂锡孙记朝奉郎新通判平江军府兼管内劝农事孙囦书朝请大夫新知瑞州军州事兼管内劝农营田事程士龙篆盖通直郎知庆元府慈谿县主管劝农公事兼主管鸣鹤盐场兼弓手寨兵军正周栋立石
　　灵应庙
　　灵应庙鄮人鲍君祠也君生于汉殁而为神梁武帝时贼号奴抄者掠及境神夺其魄贼如醉卒擒之由是名益着至本朝累封至八字曰忠嘉神圣恵济广灵王今雨旸祷必应民有疾苦急难则呼吁之歉歳贵籴神能在海中招客舟使之来功在鄞不可殚纪大使丞相判是邦也剖决曲直尝提一笔以祝曰此心惟鲍君知我盖质诸鬼神而无疑者庙自嘉定再建规模茍就而偶像犹未备庙史有以门之左右神马及侍从执事请者公即为补其阙且择画史之精者图王之出处事迹于殿壁若仪从若兵马又绘于门之内外焉以至廊之屛蔽门之丹雘显设藩饰粲然毕备始于寳祐六年之二月毕于开庆元年之六月凡费钱一万六千余緍公盖因民之敬以敬神非私以徼福也
　　大人堂
　　大人堂旧在射亭西偪仄开庆元年正月徙出九经堂从西向爽垲洁肃邦人祷祈便之大人者俗呼阚相公今幡幢所题皆曰中书令阚相公可验也旧志直指为钱亿祠实取高闶记续志推以为阚燔因考题名五代末阚燔钱亿相继守郡阚姓似有证今姑两存之
　　青莲阁
