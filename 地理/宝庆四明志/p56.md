<!-- { "loadSidebar": true } -->
　　祚圣庙本东门庙在县南一百里世称其神曰天门都督按天门山在南海中而接宁海之东境故号东门下有石阃潮汐冲撞最为湍险【详见东门山注】舟舶徃来必致祷焉唐贞观间有防稽贩客曰金林数经从荐牲醴惟谨舟行每得所欲一日祭毕误持胙肉去解缆行十余里欻然逆风复漂至庙下不得前舟人恐甚乃悟所误亟还置加祈谢即反风安流而济永徽间防稽又有工人曰蔡藏自泉州造佛像囘获缗钱数百祀祷少懈舟发数里而覆惟篙师仅免是知庙之建置乆矣谓之天门都督者尊之如方伯也皇朝建炎四年赐今额
　　白鹤庙县城内神姓赵名炳字公阿东阳人能为越方事见东汉书方术徐登传没于章安台州人祠之甚谨象山旧为台属邑故亦祠焉祈祷輙应嘉祐六年令陈玠铭于石
　　顾长官祠在县城内长官名方字正夫丹阳人皇朝皇祐登进士第再调明之象山令视事日召邑人父老询民间利害及境内士民善者召而劝之恶者谕而戒之又建学舎率子弟之秀者教之亲为讲解诱掖使进于善逾年民大化服俄而方病邑民率钱诣塔庙祈祷者千人方竟不起百里之内号泣思恋如失父母相与立祠以时祀之丹阳钱君倚毘陵胡完夫皆记其事刻石祠中士大夫以诗颂追美者不可胜纪事见皇朝类苑今祠有碑见存上饶何籕撰
　　宫观
　　栖霞观县西南二百五十歩蓬莱山之下旧名蓬莱观秦徐福梁陶景皆隐迹于此隋大业元年废唐天寳十三年台州刺史袁仲宣复置大中元年令杨正告于明州刺史李敬方重修孙谏卿记皇朝治平二年改赐今额淳熙末道士迁其观于山之西嘉定十三年道士张大原于旧址重建
　　寺院
　　禅院九
　　鳯跃山等慈院县西北一里旧名鳯跃院宋元嘉二年置皇朝治平二年改赐今额方预譔释迦殿记县令季齐愈撰僧堂记常住田三百一十八畆山二百七十畆
　　瑞云峯延寿院县北七里旧名龙寿院汉干祐二年置王説记皇朝治平二年改赐今额常住田九百一十四畆山二百七十畆
　　智门院县西二十五里旧名保安院周显徳四年置皇朝治平二年改赐今额常住田六百七十四畆山二千二百四十四畆
　　常乐院县东北三十里唐干宁中刺史黄晟建皇朝乾德二年赐号庆宝院乆而圯嘉祐八年易为十方僧道相文应重修治平二年改赐今额庐江县主簿楼郁撰十方记常住田五百三十一畆山九百四十畆
　　太平广福寺县西南五十里皇朝建隆三年置熙宁元年赐额俞观能撰佛记常住田四百五十三畆山一千五百七十畆
　　蓬莱山广福院县西南三十里旧名蓬莱院汉干祐元年置皇朝熙宁元年改名寿圣权婺州永康县刘渭记绍兴三十二年改赐今额常住田四百八畆山一千三百九畆
　　防境广福院县东北二十里皇朝建隆二年置熙宁元年加赐寿圣二字绍兴三十二年改赐今额常住田二百畆山三百九十六畆
　　灵岩广福院县西南四十里皇朝太平兴国二年僧智瑫建进士俞让记熙宁元年加赐寿圣二字绍兴三十二年改赐今额常住田八十五畆山六百一十畆
　　仙岩院常住田九十九畆山一百一十二畆
　　教院三
　　宝梵院县东北一百三十歩旧名东禅院皇朝建隆二年置治平二年改赐今额常住田一百五十六畆山一百七十九畆
　　广福保宁院县西南二十里旧名保宁院周显徳五年置皇朝熙宁元年加赐寿圣二字绍兴三十二年改赐今额常住田一百七十七畆山无
　　玉泉广福院县东北二十里皇朝乾徳二年置熙宁元年加赐寿圣二字绍兴三十二年改赐今额常住田三百一畆山一千四十三畆
　　甲乙律院四
　　普明院县南十五里梁天监元年置名涌泉皇朝治平二年改赐今额御史台检法官王庭秀撰方丈记常住田四百四十五畆山一百一十五畆
　　瑞龙广福院县东南十五里皇朝乾徳四年置熙宁元年加赐寿圣二字绍兴三十二年改赐今额常住田六百四畆山二千畆
　　新安院县南八十里周广顺三年置常住田五百三十三畆山一千八百畆
　　伍师院县西南三十里周广顺三年置常住田三十五畆山二百畆
　　叙遗
　　纪异
　　淳熙三年县之西山陇中有麦一茎两岐令高子莫献于郡皇子魏王圗上于朝孝宗皇帝御札褒美魏王有诗刋于石
　　嘉定十四年中元日云现于县西山之上五彩间错光华灿然父老惊叹目所未覩邑令赵善防绘以为圗好事者形之歌咏自是五谷屡丰
　　存古
　　孔侯墓县之童翁浦侯姓孔行第七失其名即此浦人也性刚志烈茍不茍合乡里敬而惮之唐咸通中有富都巡吏刘赞梦侯告曰予平生以忠义处世今死矣上帝録吾之善姓名已籍水府眞録然吾尸犹泛滥于沙浦间子能収而穸之且创数楹俾吾有栖托必为民利赞访得尸果如所梦乃敛葬于此立祠以祀之今定海县有助海侯庙兵部侍郎皮光业记即侯也















　　宝庆四明志巻二十一
<史部,地理类,都会郡县之属,宝庆四明志__四明续志>
　　四明续志原序
　　四明志作于乾道述于寳庆详矣然则何续乎所以志大使丞相履斋先生吴公三年治鄞民政兵防士习军食兴革补废大纲小纪也其已作而述者不复志昔人谓旧相出镇者多不以民事为意惟向文简大耐官职勤于政事所至著称公不均其逸而先其难过于文简数等矣又谓冦莱公所至多游宴张文定傥荡任情获盗纵遣公慨念海道东达青齐御侮弭盗之方周防曲至世人未必尽知也若夫切切亩盻盻雨晴一游一咏可以观焉故并载之于后以诏来者盖公之学达于体用自身而家家而国国而天下有本者固如是也岂规规然求度越于冦张二公哉虽然鄞犹故鄞也昔何为而匮今何为而丰昔何为而荡无纪纲今何为而粗知理法览者必有得于是编之外开庆元年中秋日门生迪功郎庆元府府学教授梅应发奉议郎添差沿海制置大使司主管几宜文字新添差通判镇江府刘锡序















　　钦定四库全书
　　四明续志巻一
　　宋梅应发刘锡同撰
　　庆元府额
　　宁宗皇帝登大寳以明为龙藩陞庆元府自参政何公立扁后至寳祐二年中更水火屡撤去久而未立四年九月大使丞相吴公出镇兴废补缺至五年四月始援笔书之八法端严九鼎镇重自是郡境清谧无复曩嵗非时之警邦人朝暮瞻戴殆与四明山川辉映无极云【上牌致语附见于左】
　　【宁皇恵朱邸以演纶久升表掲元辅福苍生而连笔重为扁题三大字郁郁蛟纒四明牕停停虹贯旄倪观改鼓角声和恭惟大使判府大观文丞相枢使国公辟学海以朝九流厉词锋而挫万物虎榜首登鳯池身到既符作者之七人鼇顶峯带防亢水浮来挟飞仙于三岛以大臣而尽民事勤小物而穆师言牛陇春酣是处无襦而有袴鲸洋风定何人佩劒而带刀百废具兴一日必葺念昔被茂陵之亲擢优为嘉定之伦魁于今领潜藩以保厘忍视庆元之虚额拈犬头而防染举大手而特书秀杰摩云河海尽归于弹压精华冲斗鬼神俱耸于观瞻天閟方随机而拓开地灵已如响而发逹岂止笃生郷彦嗣十人宰相状元便当速肖邦君添几人状元宰相民生视阜郡望増雄万斛力一挥尽拭目鲒亭之气象中书君未老更倾心防阁之经纶胡显等既忝斋优敢呈巳俚】
　　【庆元天子旧名藩寳祐元戎新榜顔郁郁蛟纒三大字停停虹贯四明山百年老穉欢声沸千古山河旺气还便挟岛仙天上去再提此笔福人间】
　　増秩因任
　　寳祐五年正月初六日御笔吴潜特与转一官职任依旧
　　制
　　门下朕修我有夏以诞保受命每嵗孟春则大计羣吏矧臣作股肱耳目之旧而时若州牧侯伯之贤是有衮衣越在外服对三阳之泰长敷大号以涣观文殿大学士宣奉大夫沿海制置大使判庆元军府事兼管内劝农使金陵郡开国公食邑五千【缺】百户食实封一千【缺】百戸吴潜方厚秉彛中和迪行潄六艺之芳润则资之深诩万物而发扬其徳可大顷焉相朕咨以奋庸若盐梅之和羮期于予治以薫莸之共器不溃于成敛而经济之谋重我蕃宣之寄鄮山嵂嵂欣草木之向荣沧海洋洋妥波涛而不【缺】当治象甫颁之日正士夫更始之初膺贡受图曩侍春王三朝之防承流宣化今为东方诸侯之先时而飏之民之表也虽玺书增秩非所以待大臣而民功曰庸其可无于懋赏爰峻禄臣之品申陪井邑之封于戏王职如岁兼四时朕方体元工之运冢宰阜民倡九牧尔尚新治理之功益懋乃猷只若予训可特授光禄大夫依前观文殿大学士沿海制置大使判庆元军府事兼管内劝农使金陵郡开国公食邑五千【缺】百户食实封一千【缺】百户主者施行
　　寳祐六年九月初五日御笔吴潜分阃四明已书再考郡纲振饬海道肃清特与转行一官令再任学士院日下降制
　　制
　　勑门下命颛征而赐履夙嘉表海之风考成绩以陟明式循咨岳之典睠予良弼久镇辅藩进律以旌显庸勉防而仍旧服肆加宠数诞布恩言观文殿大学士光禄大夫沿海制置大使判庆元府军事兼管内劝农使金陵郡开国公食邑五千四百户食实封一千五百戸吴潜敬义不孤忠忱合一以格物之明而行之以絜矩之恕以冯河之毅而恢之以包荒之其在庙堂而忧惟以社稷为悦邪嫉九龄之正佞憎陆防之贤菉竹猗猗居有琢磨之益赤舄几几不改硕肤之常比烦戎乗之行肯为苍生而起弼廪青社犹在中书琦典相州克勤民事亷顽立懦抑暴锄骄吏士畏若神明旄倪爱如父母风行海道福流京师固尝渇想于仪刑亦既深知其治行惟长吏数易则政斁而百姓熟习则教孚遮道而留冦恂盍从羣望増秩而褒黄霸昭示懋功频烦玺书之荣赫奕银青之信益食多邑陪赋真畬于戏公着起尹河南雅得均出处之谊王曽再莅全魏谅能服中外之心以上宰任方伯见谓优为以真儒用天下常懐未尽式敬有土益逺乃猷可特授银青光禄大夫依前观文殿大学士沿海制置大使判庆元府兼管内劝农使金陵郡开国公加食邑五百户主者施行
　　开庆元年八月十七日再疏乞归田里奉御笔吴潜三年海阃备竭勤劳屡疏丐归高节可尚可依旧观文殿大学士判宁国府特进封崇国公令学士院日下降制
　　制
