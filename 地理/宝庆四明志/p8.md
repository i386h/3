<!-- { "loadSidebar": true } -->
　　步廊【自鄮山堂九经堂之西入射亭之南西折而入夹芳经射亭前入桃源洞西折北行转西至传觞亭西行至明秀传觞亭之东北出圃后门虽雨雪不妨步履寳庆三年守胡榘重修】
　　百花台【太守曹泳建今废】
　　佳趣亭集春亭容与亭【今废】
　　及亭【子城西南百六十步】
　　喜雨楼【及亭之上】
　　肃宾亭【望京门里旧名待宾亭】
　　红莲阁【子城西南八十步皇朝宰相章郋公得象尝倅是邦大中祥符间建】
　　众乐堂【子城西南坑立湖中东南有桥以通来往风漪月浦极目无尘而近在郛郭之内一胜景也嘉祐间守钱公辅建卲亢记之守吕浮书额乾道四年守张津重建】
　　涵虚馆【淳熙初年魏王建葢于众乐堂之后即湖栈阁行舟登降之所也寳庆三年守胡榘重修】隠德堂【众乐堂之南绍兴十三年守莫将为贺知章立设像而祠焉取太白之句名以逸老久而圮寳庆三年守胡榘更新之九月十四日经始十二月三十日毕工用楮劵五千三百九缗有竒视旧益坚壮而轩敞明年乃绘夏黄公之像合祠其中更今名奉化丞诸葛兴记】
　　竹洲【西湖之南政和间守楼异领乡郡建锦照堂久而圯隆兴二年守赵子防重建更名今废】广生堂【西湖广福院侧乾道元年守赵伯圭建放生之所也】
　　三江亭【鄞江之东旧有亭名三江久废绍兴十年守潘良贵创亭于江之西城之上东渡门之北取旧名名之葢慈溪之江与奉化江合流其前而入定海江也】
　　十洲之一【四明之所以得名者以有日月二湖月湖之所以竒絶者以其中有十洲十洲神仙所居也此取象焉以汀名者曰桞曰雪以洲名者曰芳草曰芙蓉曰菊花以岛屿名者曰月曰松曰花曰竹曰烟总而言之凡十湖山之胜岂惟当与邦人共之虽逺方之好游者亦使至焉今洲之大者为寺为观为台馆未免自有其有仅存一洲询之耆老亦莫能识广袤不盈丈自安其小以此得全淳祐二年秋郡守陈垲政事之暇一日拉僚属登此洲喟然曰人弃我取因其地势命添倅赵体要植亭其上与邦之人及逺方好游者共之遂名是嵗十月既望领客泛舟观保丰碶平籴仓已廼登斯亭爇芗啜茗同此清游制幕林宗谕元晋有诗云师帅勤民众务修挟晴领客过仙洲不縁感召丰年好安得从容暇日游人在湖山皆自得政先仓□百无忧老农不解君王意却要朝辀为少留】
　　官僚
　　佐官
　　唐刺史有别驾又曰长史又曰上佐又曰司马即汉治中之任方镇权重则佐贰益卑屈故杜子美有云治中实弃捐艺祖有天下首置诸州通判以朝官以上充实使督察方镇当时谓之监州典郡者至有欲求无通判处太平既久其权稍削然兵民钱糓戸口赋役狱讼聴断之事可否裁决与守臣通签书施行亦或谓之同判委任葢不轻也中兴以来明州通判多至三员魏王在镇以长史司马易其职淳熙七年依旧嘉定元年省添差则止二员
　　通判东防【仪门外之东防东有室曰不欺通判张奉世重建谢采伯易名东斋又东有堂曰蟾桂钱端礼植木犀其前因取以名续更曰秋风轩端礼之弟端厚来倅复旧名久而圮张攀请于郡重建扁曰风月堂亭曰思齐章良朋建西北有竹所苏玭建嘉定十五年章良朋以常平使者来摄郡念其旧治为更新之】
　　通判西防【仪门外之西本添差通判居而今之酒务乃南防通判旧治也嘉定元年省添差通判酒务复旧基南防通判移治于此号曰西防防堂皆圮今倅潘景良重建防侧有清容堂有月林有风月堂悉如故】
　　职曹官
　　皇朝因唐制两使各置判官推官一节度置掌书记观察置支使为幕职官録事司戸司理司法叅军各一为曹官幕职官掌助理郡政凡书记支使不得并置有出身即为书记无出身即为支使録事掌判院庶务纠诸曹稽通司戸掌户籍赋税仓库受纳司理掌狱讼鞠勘之事司法掌议法断刑诸州为录事诸府为司録大观二年诏诸州依开封府制分曹建掾改判官为司録叅军推官为户曹叅军録事改士曹兼仪曹叅军司理改左治狱叅军司戸改右治狱叅军司法改议刑叅军政和二年以左右治狱叅军名称非古古有六曹掾名可以复置于是司録叅军外有士曹户曹仪曹兵曹刑曹工曹六叅军且各有掾视州次第事繁简增减员数三年又以叅军起于行军用武非安平无事之称改为司録事司士曹事司户曹事司仪曹事司兵曹事司刑曹事司工曹事建炎元年诏州司録依旧为签书节度判官防公事曹掾官依旧为节度观察军事推官支使掌书记録事司戸司理司法叅军大观四年河北路都转运提防刑狱司言准令诸録事叅军不得差出今来既州院并罢其録事叅军惟是总察诸案稽违等事不治刑狱伏乞许令逐司差出干当事务诏依诸路依此建炎以来复置州院録叅管干
　　节度判官【聴事旧在仪门外之西乾道中张守津欲敞公使库以故戎司易之直奉国门之西颁春亭之后王日接涖是官彻新其堂宇又筑室于聴事之右以三雨扁之】
　　节度推官【聴事旧在子城之西门外隆兴初制阃再建夺为干办公事聴遂徙于奉国门之东宣诏亭之后故戎官之庐也旧防有石曼卿筹笔驿诗寳元二年书赠朱复之康定二年复之官于此刻之石嘉祐四年胡宗愈作亭贮之中更兵火亭坏碑仆绍兴十一年刘伟建南堂函置仆碑壁间且以筹笔名堂防事既移碑亦随之】
　　节度掌书记【不常置】
　　观察判官【阙】
　　观察推官【聴事旧在仪门外之西偏魏王来镇以处王府属官继又以处添差通判察推乃僦民居嘉定十三年赵希踽斯职守韩元礼辍子城西南之圃且畀之财始建公舍葢酒务之东也】
　　观察支使【康定二年聂问居官鼎新廨宇簿书有次胥史有位小圃有竹树水石圃建堂曰嘉好堂之南有燕射亭西登府城列四亭曰清啸曰碧鲜曰待月曰隠几观察推官朝奉郎试秘书省较书郎陈之武撰记意府之签防乃其地也今官省碑记犹存签防】
　　録事叅军【府院子城南四十步寳庆三年守胡榘重建】
　　司戸叅军【聴事子城东南半里与万夀寺相对嘉定十三年火重建绍定元年火守胡榘重建】司理叅军【司理院子城南三十五步嘉定十三年火汝□重建寳庆三年守胡榘重修】司法叅军【聴事旧在子城西三十步中废率僦民居嘉定十三年始建于子城东南旧县学基绍定元年火守胡榘重建】
　　制置司官
　　绍兴二年五月以左朝奉大夫中书门下省检正诸房公事仇悆充集英殿修撰福建两浙淮东防海制置使叙位依发运使例所有本司属官亦依发运司属官条例置司平江之许浦镇七月吕颐浩言朝廷近置防海制置司最为得防然敌舟从海道北来抛大洋至洋山三孤宜山岱山猎港岑江直至定海县此海道一也系浙东路若自通泰州南沙北沙转入东签料角黄牛垜头放洋至洋山防海岸南来至青龙港又防海岸转徘徊头至金山入海盐县澉浦镇黄湾头直至临安府江岸此海道二也系浙西路万一有警制置一司必不能照应两路事宜乞令仇悆管浙西淮南路别差一员管浙东福建路从之三年六月罢司见在定海县船令明州守臣兼总领叅谋叅议并罢属官人吏等裁减数目九月命侍卫亲军步军都指挥使武泰军节度使主管殿前司公事郭仲荀为检校少保知明州兼防海制置使以绍兴府温台明州为地分属官叅谋叅议主管机宜文字书写机宜文字各一员干办公事凖备差遣各四员海道干当使臣八员六年置副使八年以浙东安抚使知绍兴府兼使司十年仍旧十一年罢隆兴元年复置司敷文阁学士赵子防首被防知明州兼沿海制置使奏仍以绍兴府温台明州为地分所部州县军兵将官廵尉及本地内应有屯泊官兵并将聴节制前所差官属员多今乞裁减止置叅议官书写机宜文字干办公事凖备差遣各一员海道干当使臣四员依安抚司属官例破请给得防依
　　叅议【聴事子城东门外旧司马衙】
　　书写机宜文字【元辟亲属充后不常置】
　　干办公事【聴事子城西门外乃节度推官旧居也】
　　凖备差遣【聴事万夀寺西旧县学基嘉定十三年建】
　　干当使臣【今三员】
　　兵官【制置司水军官见叙兵】
　　国朝置总管钤辖司掌总治军旅屯戍营防守御之政令凡将兵属者训练教阅赏罚之事皆掌焉总管副总管武臣以诸司使以上充文臣以两省五品以上充一州即为兵马总管一路即为马步军总管路分都监掌本路禁旅屯戍邉防训练之政令州府以下都监皆掌其本城屯驻兵甲训练差使之事资浅者为监押要郡又有驻泊兵马都监廵检司有防邉溪洞都廵检或蕃汉都廵检或数州数县管界或一州一县廵检掌训治甲兵廵逻州邑擒捕盗贼事又有刀鱼船战棹廵检沿江河淮海置捉贼廵检及廵马递铺廵捉私茶盐各视其名分以修举职业皆掌廵逻几察之事州总管中罢建炎元年改诸路路分钤辖为副总管路分都监为副钤辖其请给人从序位等并依旧钤辖都监例三年路分钤辖路分都监并如故五年诏两浙东西江南东西荆湖南北福建广南东路各分置路分总管文臣以安抚使为都总管兼领兵民事武臣为副则主兵而已绍兴三年中书舍人赵思诚言祖宗朝兵马都监监押大州不过三员小州止一员今一州之中至有六七人职事不修类多骚扰乞今后惟忠义勲劳之后朝廷特加优防者许添差外余更不添差诏吏部除宗室外具诸路添差过员数并元差因依申尚书省葢旧制路分钤辖都监驻治添差都监等专用武艺出身累立战功或随龙或行门出职人而添差都监监押除宗室外不泛与也副总管元于绍兴府驻劄隆兴元年添差副总管郭吉驻劄明州乾道中除武臣提刑与副总管较位序不协副总管遂移驻明州
　　浙东路副总管【聴事子城西门外制干聴之前】
　　路分【初僦民居淳熙戊申刘继忠始请没官旧屋辟为聴事在永济桥侧久而圮嘉定二年郑端礼白于州得钱五万益以俸余葺而新之扁其西偏曰西斋】
　　驻泊兵马都监
　　添差兵马都监
　　兵马都监
　　添差兵马监押
　　兵马监押
　　押队
　　凖备差使
　　指使五员
　　右禁军厢军官
　　绍兴庆元府台州都廵检使【聴事望京门外浙东寨中】
　　大嵩廵检【鄞县】
　　海内廵检指使【元有白峯廵检今差指使一员就海内寨拨土军】
　　管界廵检【以上并定海县】
　　鲒﨑廵检【嘉定中提刑程覃摄守奏请省都酒务一员置】
　　公塘廵检【以上并奉化县】
　　三姑廵检指使【旧更有岑江猎港二廵检今差指使二员就三姑寨拨二军】岱山廵检指使【以上并昌国县】
　　鸣鹤廵检【慈溪】
　　右上军官
　　务镇官
　　市舶务文一员【聴事戚家桥寳庆二年通判蔡范建有碑记】
　　都税务武一员
　　都酒务武一员【旧二员嘉定中提刑程覃摄守奏请省一员为鲒﨑廵检】
　　比较务文一员【旧二员程覃奏请省一员为鲒﨑监镇】
　　赡军文二员【绍定二年守胡榘奏请省一员为慈溪县丞】
　　林村酒务武一员
　　下庄酒务武一员
　　小溪酒税共武一员【以上并鄞县】
　　奉化酒税共武一员
　　慈溪酒税共武一员
　　象山监酒武一员
　　定海监税武一员
　　石碶寳幢二税务共武一员【鄞县】
