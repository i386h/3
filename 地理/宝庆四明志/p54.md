<!-- { "loadSidebar": true } -->
　　尉【防事县东一百歩隆兴初置武尉以蓬莱驿为之】
　　监酒
　　玉泉监盐【防事县南五里绍兴初有监官二员文武通差一押袋一催煎其瑞龙东村玉女溪三兼领之嘉定四年分玉女溪为正场以押袋为监官催煎为玉泉监官兼领瑞龙东村二】
　　玉女溪监盐【防事本】
　　东门寨巡检【寨在县南一百里东门山侧当海道之冲舟舶多舣于此嘉定二年置寨官一员于
　　定海拨水军六十人更戍之十四年臣寮奏寨兵扰民竟罢】
　　驿铺
　　蓬莱驿【县东一百步今为县尉廨宇】
　　西谿驿【县西南四十里乆废】
　　应眞馆【县东一百四十歩乆废】
　　陈山驿【县东北一十五里乆废庆元元年县令赵善与复置】
　　后倚驿亭【县西四十里海际嘉定十六年智门院住持僧师哲建】
　　西砂岭驿亭【县西三十里嘉定十六年智门院住持僧师哲建】
　　铺【乗海潮徃来府县故不置】
　　叙山
　　象山县北半里山形如象因以名焉山腰有水曰象潭唐干符二年鳯凰翔于山之巅故又名鳯跃峯
　　玉几山县南十五里县治对之为案山
　　炼丹山又名蓬莱山县西一里众山隐映圆秀其巅平夷有丹灶及炼丹亭址陶隐居尝炼丹于此更上有峯巍然号大炼丹海上望之层峦杰嶂如画邑人逢春登览号为胜槩其侧有僊掌岩掌迹隐然
　　皷吹山县东八里其峯崒然孤峻天将雨云雾先起有声轰轰如皷吹鸣
　　僊迹岩县东十五里地名杉木长七尺许广三尺指跟了然岩洞濶于屋数间洞内有石佛像颇多洞前之石平夷濶三丈许成五彩文有石狮子如羊犬蹲踞圆岩上
　　圣娘山县南十里世传昔有一女在山上隐见若神南岩又曰千头岩县南五十里三岩参天如列笋而中者尤峻防
　　道士岩县南五十里叠石高数十丈特立路旁冠貎俨然宛类道士
　　东门山汉书地理志所谓天门山也【奉化县亦载天门山象山奉化皆古鄞县地也姑两存之】高二百丈周围二十五里两峯对峙其状如门濶一百五十余歩下有横石如阃潮退湍泻惟风平浪息乗舟可渡蕃舶商船必经从之潮未平或有风涛则蚁聚泊舟山下此海道之冲要也
　　瓦山状如瓦因以为名岩上有僊迹长尺余版场坑山岩上有僊迹长尺三寸深半寸
　　师娘奥山旧有农人垦地获一古钟
　　三蕚山有三峯四时秀润及春杂树奇花交相辉映尤为绮丽可观
　　于绾山世传古有渔人于绾常渔于山之下后卒于此因以为名
　　东西涛山四面大水环绕风涛喧吼未尝暂息人迹罕至焉
　　担子山状如曲担
　　阳大屿山
　　秋卢门山
　　大门山
　　石坛山【以上皆县南海中】
　　佛头岩县东南二十五里岩甚峻髙可十余丈上如佛首中断如蜂腰岌然欲摇动又谓之摇岩环岩逺近皆薝卜花遇夏花开弥望如雪香闻十余里
　　锯门山县东南二十五里其山两崖对峙中断如门因以为名
　　面现山与县相望山尤髙耸无他山间隔望之峯峦毕现因以为名
　　大睦山
　　秋闬山
　　韮山
　　大薤山【以上皆县东南海中】
　　鸡笼山县西南五里圆秀望之如鸡笼山麓有白鹤庙南史雷次宗云次宗笃志好学尤明三礼毛诗隐退不受徴辟宋元嘉十五年徴至都开馆于鸡笼山聚徒教授置生百余人即此山也
　　伍师山县西南四十里上有白龙潭旧有五僧修道于上
　　台明屿县西南海中两山相对一台山一明山此台明分界之所
　　马鞍山始皇时望气者云南海有五色气遂卒千人凿以断山之冈阜今其山两头起峯形如马鞍因以为名
　　双泉山其上有二穴出泉味皆甘美可饮过舟常汲之
　　东殊山【以上皆县东海中】
　　天印岩县西七里大岙其岩如六花印
　　化气岩县西三十里又号防顶山每于夏月炎旱之时居民辄于此山验之见有少云气自岩窦出不久必雨
　　西殊山县西海中
　　金鸡岭县东北二十五里岭上小大之石皆有鸡爪距迹
　　珠岩山县东北三十里世蕃舶自海中望见此山常有寳气因航海至山中防之不获而去半岩又有古桧一株盘郁纠结状甚竒怪人莫能取或常出白垩
　　郑行山县西北十里山尤髙耸竒峰危岫不可具状其中产灵草佳茗世旧有郑行结庵于上因以为名
　　新罗岙山县北七里耆旧相新罗国人尝泊舟于此
　　叙水【渠堰碶闸桥梁津渡附】
　　水
　　海环三陲东南皆大洋北则巨港东曰钱塘南曰大睦西南曰东门皆蕃舶闽船之所经从自钱塘而北则定海自东门而南则台温此大洋也其北港则陈山渡舟之往来东达于洋西距鲒埼由陈山渡一潮至方门再潮至乌埼三城可至府城下
　　放生池县南百步
　　白马湖县东南十里初县之东塘山有王气凿之有白马飞入湖中因以为名
　　旧河在县之南合三十六涧灌上洋田六万畆十里流于朝宗碶又五里西至灵长碶
　　瑞龙河千有余丈在县之东
　　千文河在县之西二河皆淳熙五年令许知新创开以灌下洋之田
　　龙洞县东南二十五里锯门山之趾也世传五龙聚防之所洞瞰巨海中如石屋濶数丈每岁上巳邑人俟潮汛退檥舟入洞观之岩花石乳缤纷悬坠下有白黒碁子石布于沙碛更入四五丈岩回洞深汹涌澎湃寒隂凛然不可进矣天将大雨水如雷鸣声闻十余里岁旱投以硃书铁简则雨立应
　　东摄潭县西七十里层峯峭壁扪罗而登有小瀑布流下于潭为岁旱祷得鹤龟则雨随车至鹤龟其甲尺许觜如鹦鹉尾长八九寸鳞甲炯然
　　白龙潭县南三十里伍师山巅为旱祷雨多应
　　清潭县西南十里山木隂翳上有石霤注水于潭石壁多菖蒲主簿陈震尝为旱祷甫下山而雨作
　　涌泉潭县西南十五里潭清浅人谓龙穴亢旱则斩鹅祭之铙鼓方鸣泉即涌出或有得云母石于潭侧者
　　瀑布泉县西南四十里泉泻于灵岩之上飞流溅沫迨百余丈有猿藏岩中时出没于瀑布之间邓仁宪亷布吴説诸公尝有题咏相传岩端生竒花枯桧仍有舟船矴石之迹
　　双窦又名巨穴潭县东南二十里有二穴深不可测其水随潮升降下通龙洞
　　玊泉县东北三十里广福院前泉深三尺味甘色白烹茶为胜立夏后则泉溢立秋后则泉涸有怪松偃蹇覆于上
　　海眼县西南五里白鹤庙前虽旱不枯
　　金蛤潭县东三十五里珠岩之巅其潭晴雨皆涸特沙碛耳上有石壁遇旱祷之则有水如珠从石壁中迸出须防盈潭游鳞蜿蜒中有金蛤呼之有声应则雨山东靣之潭为大金蛤
　　平石潭县西南二十五里
　　白蟹潭县西南三十五里
　　金松潭县南二十五里
　　大门潭县南八十里
　　青峯潭县西南二十五里绍兴间主簿袁逵祷雨随应
　　碶闸
　　朝宗碶县南十里绍兴七年县令宋砥修处州録事叅军亷布记隆兴元年主簿赵彦逾重修置寨屋于其侧每岁官差僧行居之眎水旱以为启闭轮人户兼管且修其碶板
　　灵长碶县西南十五里其地势稍高常筑而不泄非暴涨则不启
　　理川碶县南十五里
　　防源碶县东南十七里乆废邑人以水暴涨朝宗灵长二碶泄之不及且于隂阳家风水有妨诉县乞用此碶嘉定十二年县令赵善防为造石碶以代朝宗启闭朝宗既筑水大至则听其从碶闸上泄之
　　桥梁
　　县东桥【东半里皇朝景徳三年置】
　　县西桥【西一百七十歩】
　　县市桥【县南七十歩】
　　中路桥【县西南一百三十歩】
　　保徳桥【县东北一十里】
　　惠政桥【县南一里绍兴间编木为之乆废嘉定十三年令赵善防重建易之以石】
　　支桥【县西南四十里】
　　大桥【县南四里绍兴间置】
　　汤家后门桥【县东南五里】
　　东谿桥【县西南六十里】
　　下林谿桥【县东北八里】
　　陈雅洋桥【县西三十里】
　　大谿桥【县西八里】
　　津渡
　　陈山渡【县东北一十五里自陈山发船折二百里经两潮至奉化县东宿登岸旧皆民船私载时遭风涛海宼之患隆兴元年主簿赵彦逾剏造船二只背靣濶一丈六尺朝夕互徃两船篙手共二十人每名月支常平钱一贯二百五十文自此民旅无虞损则官修或重造】
　　袁村渡【同在陈山海歩发船两潮至奉化县袁村登岸旧皆私船时遭刼溺后县自造官船抱纳常平
　　司钱以其余为修陈山二船之用及月拨十千助学】
　　姜屿渡【旧名呉七娘渡在县西北五十里津头乃本邑呉七娘之地因以为名至奉化东宿登岸】湖头渡【县东北三十五里旧为陈山十渡自本邑田下潮长登舟平潮至鄞县东湖头登岸】白查渡【县南四十里】
　　叙产
