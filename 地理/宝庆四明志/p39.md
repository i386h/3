<!-- { "loadSidebar": true } -->
　　崜亭自剡至此溪滩碛高险行客往来皆此装束齐仆射张稷曾生子于此乃名崜【出太平寰宇记】
　　东海海上有野人名庚定子旧説云昔从徐福入海亡匿姓名自号庚定子土人谓之白水郎脂泽悉用鱼膏衣服兼资绢布字讹亦谓之卢定子也【见太平寰宇记】
　　管公明先生墓在县西四十里圣女山盖父老相传云然无碑碣可考
　　唐刺史黄晟墓与其母高阳郡太君齐氏其妻颍川县君钟氏墓俱在隠学山
　　梁山伯祝英台墓县西十里接待院之后有庙存焉二人少尝同学比及三年而山伯初不知英台之爲女也以同学而同葬见十道四蕃志所载旧志称曰义妇冢然祝英台女而非妇也
　　陈国冢郡国志鄮山有陈国冢一名鴈栖墓昔国爲日南太守死有双鴈随柩而归栖墓上三年然后去【出太平寰宇记】
　　鄞女墓城南崇法院之西北王荆公安石宰鄞时生女周晬而殁葬于此将行别以诗云年登三十已衰翁满眼离伤秖自攻今泛扁舟来诀汝此生踪迹各西东

　　宝庆四明志巻十三
　　钦定四库全书
　　宝庆四明志巻十四
　　宋　罗濬　撰
　　奉化县志巻一
　　叙县
　　沿革论
　　奉化县本秦会稽郡鄞县地汉志谓鄞有镇亭鲒埼亭皆在焉今县东五十里有鄞城山下有广福院旧曰鄞城院即古鄞县治所也隋废鄞鄮二县入句章唐初析句章置鄞州寻废为鄮县越州古鄞地乃并属于鄮开元二十六年析鄮县置奉化明州是时州曰明郡曰奉化【详见郡表】又以郡名名县贞元间为上县凡十九乡皇朝景徳三年始并为八乡九域志为望县
　　境土
　　东西一百七十里南北一百五里
　　东至鄞县界七十里以藤岭并道陈岭为界自界首鄞县五十里
　　西至绍兴府嵊县界一百里以陆照岭为界自界首至嵊县一百四十里
　　南至台州宁海县界六十里以栅虚岭为界自界首至宁海县六十五里
　　北至鄞县界四十五里以北渡大江为界自界首至鄞县三十五里
　　东南到象山县界以鄞港中流白石山南港为界陆路并折海计五百七十里自界首至象山县二百四十五里
　　西南到台州宁海县界五十里以杉木岭为界自界首至宁海县七十里
　　东北到鄞县界六十里以金峨岭为界自界首至鄞县八十四里
　　西北到绍兴府嵊县界一百二十里以箬坑岭为界自界首至嵊县一百三十里
　　风俗
　　右山左海土狭人稠日以垦辟为事凡山巅水湄有可耕者累石堑土髙寻丈而延袤数百尺不以为劳仰事俯育仅仅无余人窘于财亦惮于为非富家大族皆训子弟以诗书故其俗以儒素相先不务骄奢士之贫者虽储无担石而衣冠楚楚亦不至于垢弊大抵受性刚直任气尚义吏胥则转为顽悍甚于他邑濒海小民业网舟楫之利出没波涛间变化如神习使然也
　　县令
　　赵察【唐元和十二年凿县北河邑人徳之因名赵河十四年开白杜河凡溉民田一千二百余顷】李宗申【唐咸通六年建城隍庙】
　　于房【皇朝景祐中废石夫人之庙以増学宫】
　　王泌【皇祐四年建北渡桥】
　　裴士尧【治平三年徙学】
　　盛穆仲【元丰五年尝记石夫人之灵于碑隂】
　　秦辨之【元祐六年徙社】
　　周池【绍圣三年作劝学文刻于石】
　　周因【宣和元年徙学】
　　荣彞【左承议郎绍兴元年阙月到任十一年阙月满】
　　张汝揖【左奉议郎绍兴十二年阙月到任十四年阙】
　　刘清臣【右承议郎绍兴十五年阙月到任十七年满】
　　陈泰初【右朝散大夫赐紫金鱼袋绍兴十七年阙月到任十八年十二月宫观】
　　汤穆【左朝请郎绍兴十九年三月到任二十一年五月十八日故】
　　黄韶中【左承议郎绍兴二十二年八月到任二十五年八月满】
　　向士俊【右宣教郎绍兴二十五年八月二十五日到任二十八年八月满】
　　刘士宠【左奉议郎绍兴二十八年八月到任三十一年八月满】
　　朱防【右奉议郎绍兴三十一年十月到任隆兴元年七月满】
　　李邦宪【右奉议郎隆兴元年八月二十八日到任乾道二年二月故】
　　向士迈【右通直郎乾道二年十一月二十五日到任三年十二月故】
　　郭忠顺【右通直郎乾道四年七月初九日到任七年八月二十五日满】
　　谢峻【右承议郎乾道七年八月二十五日到任八年十一月宫祠】
　　魏庭珙【右奉议郎乾道八年十二月三十日到任九年宫祠】
　　蔡揆【右通直郎淳熙元年四月十八日到任十一月二十一日宫祠】
　　赵希仁【宣教郎淳熙二年四月二十三日到任四年四月召赴都堂审察】
　　叶仲翺【奉议郎淳熙四年七月二十八日到任七年九月十一日满】
　　苏祁【通直郎淳熙七年九月十一日到任九年四月十二日避亲罢】
　　郭徳麟【通直郎淳熙九年六月二十九日到任十二年八月七日满九月召赴都堂审察】张燧【宣教郎淳熙十二年八月七日到任十三年四月内转通直郎十五年七月内转奉议郎十月十二日满】傅伯益【宣教郎淳熙十五年十月十二日到任】
　　胡恭
　　宋晋之【庆元二年到任】
　　蔡几【庆元三年十二月十一日到任五年三月二十二日通理前任三考得替】
　　赵汝杰【通直郎庆元五年四月初四日到任嘉泰元年五月宫祠】
　　钱光祖【奉议郎嘉泰元年九月初四日到任】
　　赵彦绾【奉议郎嘉泰四年十月初六日到任开禧三年十一月二十五日满】
　　陈梅叜【宣教郎开禧三年十一月二十五日到任】
　　冯多福【奉议郎嘉定四年三月十二日到任五年十二月转承议郎七年六月十五日满】孙显懿【宣教郎嘉定七年六月十五日到任十年三月转奉议郎七月十六日满】
　　黄庑【宣教郎嘉定十年七月十六日到任十二年三月转通直郎十三年七月二十五日满】赵希观【通直郎嘉定十三年七月二十四日到任十五年二月二十三日磨勘转奉议郎七月十八日
　　该遇庆宝恩转承议郎十六年六月十三日满】
　　赵约【奉议郎嘉定十六年十月十三日到任】
　　陈元晋【宣教郎宝庆二年二月二十二日到任】
　　娄绍聃【宣议郎宝庆二年十一月初一日到任三年五月磨勘转宣教郎】
　　社稷
　　坛旧在县南皇朝元祐六年令秦辨之徙置县西南二百余步
　　城隍
　　庙在县西五十步唐咸通六年令李宗申建
　　学校
　　唐建夫子庙于县东北三百步皇朝景祐中令于房废石夫人庙以增学宫治平三年令裴士尧迁于县东五十步久而圮令周因重建相隂阳之宜去旧址二十步而少西王礼记之乃宣和初元也未几舍法罢学寖弛建炎间燬于兵绍兴九年令荣重建久复圮庆元二年永嘉宋晋之为令欲改创力未给邑士汪伋与其弟份奉令意彻大成殿及门庑而新之益宏且坚更立先圣先师十哲之像从祀分列两庑于是乡之好学者相继效力直殿之后作堂曰彞训东西四斋曰养正曰达材曰成徳曰升俊东斋之侧有堂主文衡者居之西斋之侧有舍司学职者居之又西为射圃三门之左为咏归亭右则廪廥在焉墨池直门之外汪氏兄弟浚而广之方正清深黉宇辉映始壮旧观嘉定七年令冯多福又筑尚友亭于射圃之后每辍俸以养士且劝率乡之贤有力者出产为永业今此产遂供偕计续食之费而士之徳冯令不忘也邑之先进楼公郁王公説士皆师之故并冯令祠焉学之更新攻媿楼钥记之尚友堂成丞周勉记之
　　祭器二百三十六件
　　祭服三副
　　御书
　　宝庆训勅士风御笔二轴【一轴漕司颁下一轴本府颁下】
　　钱粮
　　米二十七石二斗七升三合
　　谷三百六十石三斗七升四合
　　租钱七十六贯八百二十四文
　　义廪【供偕计续食之费】
　　谷六百八石九斗八升五合
　　麦五石三斗七升
　　租钱七十六贯七百四十文
　　城郭
　　县城周环六百四十八丈
　　坊巷
　　双桂坊【乾道五年为王时会与弟时叙联名登第立】
　　状元坊【嘉定十四年为何大圭两优释褐立】
　　仓库务场等
　　仓【城内县防之西南】
　　库【县廊】
　　酒税务【县东北四里大中祥符六年建】
　　教【县尉防前】
　　居养院【县东北元符二年六月建】
　　安济坊【县东北五里崇宁二年九月建】
　　漏泽园【县西北十里崇宁四年二月建】
　　公宇
　　县楼门【令妻绍聃重建】
　　县防【建炎四年燬于乱兵绍兴十三年令荣彞重建】
　　仁平斋【聴事之东令荣彞建】
　　龙溪道院【仁平斋之南令荣彞建旧曰道爱堂后更名】
　　恕堂【聴事之西狱之侧令荣彞建聴政折狱之便坐也嘉泰间赵彦绾为令邑人吴懋为县掾葺理狱室又以
　　其余材重建此堂】
　　镇东楼【县东北四里市之心先是惠政桥成壮丽为一邑冠隂阳家云无以厌之恐有郁攸之变未几
　　果验嘉定中令冯多福乃建此楼】
　　官僚
　　丞【聴事县治之东南十步】
　　主簿【聴事县治之西有堂曰栖鸾西北有山亭今废】
　　尉【聴事县治西】
　　监酒及税共一员【聴事镇东楼之北】
　　公塘巡检【聴事县西北三十里公塘市中旧地名髙公塘唐文徳元年置镇民户买扑名课管纳官钱皇朝熙寜六年添置巡检驻劄巡捕私茶盐矾盗贼等事庆元四年罢镇税止存巡检】
