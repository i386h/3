<!-- { "loadSidebar": true } -->
　　鲒埼镇监官【镇在县南六十里即汉鲒埼镇也监官聴事在袁村市中创置本末见下】鲒埼寨巡检【寨在镇北五里聴事在漂溪嘉定七年尚书省劄节文白劄子奉化县管下地名战埼袁村皆濒大海商舶往来聚而成市十余年来日益繁盛邑人比之临安谓小江下去县五六十里南隔山岭海濒习俗素悍富者开团出船蔵纳亡赖强招客贩贫者夺攘鬭殴雄霸一方动致杀伤县道前来择有事力者委充岙长未能借之钤束反以资其武断前任赵知县曾具申诸司乞置巡检一员在彼弹压愚意谓若差武臣反与豪徒为市欲乞效东阳例增置县尉一员本处有败闗坊令本府给本就委所置官措置兴复趂办课额之外其余以赡吏兵既可以防海道亦可以镇犷俗右劄付沿海制置司从长相度申尚书省时提刑程覃摄事申契勘庆元府在城都酒务有监官六员内文资四员武职二员若据向来置比较务赡军系省三务名立二员分管酒额固不为冗后来既将三务并而为一揔纳名课所谓六监官因循到今不曾减省委为赘滥及照得本府西门外有都巡检一寨额管军兵一百二十人本地分既不边海止是城外巡警乡村盗窃及承受追会事件而已此来欲乞从朝廷劄下本府于城下都巡检寨分拨土军五十名移屯战埼只就开禧年间踏逐到漂溪职租地起葢军房以庆元府战埼巡检寨为名仍于都务监酒内选拨有材能文武官各一员并存监酒旧衔内文官带兼管战埼烟火公事武官带兼充战埼巡检十二月二十八日奉圣防令庆元府奉化县置战埼镇寨从事郎吴邦献改差监战埼镇兼烟火公事成忠郎程奕世改差战埼镇巡检其庆元府酒官六员内省罢两员巳差人并令赴吏部别行注授令后战埼监镇巡检令吏部依条格使阙余依是年于漂溪置军房天王堂门楼射亭共五十五间巡检廨宇一十四间战埼本鲒埼因白劄子误为战埼续申请正旧名汉书顔师古注云鲒音结蚌也长一寸广二分有一小蠏在其腹中埼曲岸也其中多鲒故以名亭埼钜依反】
　　驿铺
　　剡源驿【县东北五里驿前即航船步也温台步来者即此而登舟明越舟来者至此而出陆】龙津馆【县东北四里西市之东惠政桥之西临大溪侧嘉定中令冯多福建】
　　登陆馆【县东三里市南门之侧令冯多福建孙兴公赋登陆则四明天台故取以名】
　　县铺【北至南渡铺二十五里南至双溪铺二十五里】
　　南渡铺【北至北渡铺二十五里内五里折江】
　　北渡铺【北至鄞县栎社铺二十五里】
　　双溪铺【北至县铺二十五里南至固海铺二十五里】
　　固海铺【南至台州宁海县界海口铺二十五里】
　　叙山
　　四明山连会稽接天台跨慈溪鄞及县境详载郡志丹小山县西五十里四明山之南属剡源乡之三石村上有二洞洞如广厦中可容五六十人有深穴可容人身昔有入者行几半日闻水声如雷而返水涓涓岩罅间其流迹皆赤色下有龙湫民筑亭于其下为旱暵雩祷之所有岩窦风从其窦出常飚飚有声夏絶无暑冬则凛凛不可近俗号风洞按云笈七籖云四明洞天治丹山赤水在会稽上虞县四明山旧属会稽郡而丹山去上虞不一二十里云笈七籖所志葢以洞天旧所属故云然
　　桃花坑山县西五十里四明山之上二十里云之南也山岩壁立数仞延袤数百尺岩色红白相间隠映出没状如桃花之初发故以名之四山环绕宛如盘谷中有平田数百亩昔太白禅师纳交孤竹君之裔飞锡于此择其地而居之留偈云昔是神仙窟今为长者居定须攀月桂宜教子孙书嗣王伯圭来守此邦因太白偈访其后乃得竺君汝舟者览山川之胜叹先贤之裔嘉奬形诸尺牍端宪沈公焕志其事蔵竺氏家
　　毛巅岭县西六十里四明山之南接大小晦﨑岖涧谷行者艰阻绍熙初有毛居士者凿崖以便民旅之往来竺君大本题其崖曰凿破岩崖砥様平要令民旅得通行为君题作毛巅岭留取毛巅千古名
　　镇亭山县西南一百里汉地理志云鄞有镇亭其原来自四明山由西北而南逾剡诸山而至镇亭西界于越南入于天台故其乡为连山其巅盘结数峯髙入苍莽旁有龙潭即显济龙王庙也详见叙祠
　　东坑岭县西南六十里北为蓬岛南为石楼西为察亷冈界千松林连山二乡之间其道西通婺女北通会稽南入天台东归四明奉化为邑西北多山而此岭又为众山之最髙者萦纡鸟道盘曲羊肠足且不可驻况负戴者乎里有义士屠师禹尽甃以石西九百五十丈东八百九十丈人甚徳之
　　蓬岛山县西南四十里其原来自四明山重冈复岭缭绕緜亘自剡之西南至于镇亭由镇亭之东北是为蓬岛肥厚雄壮不露峯角兀然独冠诸山北为安岩之翠峯南为石楼之赤岩过松木岭入于天台即四明记云南嗣天台北通越是也临其巅俯视数百里之外沧海微茫烟林萦带城邑聚落了然在目崇宁间有尼结庐于其肩号曰师姑坪今其故堦遗井瓦砾塼石犹存山之侧为后莱山谷间有龙湫为乡邑雩祷之所阆风刘次髙有诗云轧轧肩舆过翠微路经蓬岛锁烟霏雨从半岭岩窝出云在行人脚下飞
　　徐无岩在雪窦之西相距十五里重崖峭壁数百仞瀑布飞下冬夏不絶岩之下有神龙所宅俗为如浮岩以岩浮涧谷上故名上为鞠侯岩有三大字刋于石王时会有诗云絶壑搀空云与平横飞寒瀑万年声杖藜平过人间险独向千山顶上行
　　安岩县西南三十里来自四明山有寺旧名四明院有二岩虚悬絶涧中有大圆广三尺许出入则风雨随作其背镌云安岩山灵或到浙右诸州故镌以志之后因洪流湍激陷死岩下今留其殻为寺中交割
　　翠峯县西南三十里为安岩山华严禅院之案山此峯髙入苍莽冠絶诸峯古木蓊荟下临大池寺之东偏有亭曰览秀对之如画屏环列
　　童公岭县西南六十里西为杉木岭东为墟道通宁海为台州之界首建炎间聚乡民立寨以防应墟
　　墟岭县南六十里为台明之界建炎间立寨于此聚乡民守戍官差将领以监之号南来第一寨今其遗迹皆在西通童公岭东控鲒埼海道是亦一要冲也
　　新岭乃忠义一乡往来邑治之路旧无此路新开五六十年岭峻而长絶顶为中道有天然石磴盘石上有天然石污尊泉出甚冽抔饮止满一人之欲行者以次饮而未尝竭率谓无此则人皆道暍云
　　天门山县南六十里鲒埼亭之东岸大海海外列障排空有两山对峙髙入苍莽南亚于海俗号引头门北连栖凤栖真诸山而入于大洋按地理志会稽鄞县东南有天门水入于海有越天门山陶景真诰云天门在鄞县之南宁海之北半亚于海鄞县旧治奉化故云然【据本县所载如此而象山亦载天门山奉化象山皆古鄞地望海中之山皆可为天门也】
　　梅山县南二十五里东为登山有僧庐曰禅寂为寿禅师道场南为鸣鴈管管之上峯峦竒秀乡之显仕丘垅多藏焉山之西号丁令威俗传令威尝化鹤止此有丹井在其旁一勺之泉常随海潮上下父老传以为海眼攻媿楼公钥有诗云峯头丹井随潮信松下禅床旧祖闗葢纪此也北则环以犬溪其山四断兀立众山之中或谓汉之梅福尝游此因得名今其山之下每遇大雷雨则出小石圆如梅子剖之亦有核其名又或因此也上有龙湫为乡邑雩祷之所
　　回峯洞县东南十五里
　　吴郎山县东南一十里
　　鄞城山县东五十里古鄞城在其下故名【旧志载赤堇山在鄞县东四十里云山有草曰赤堇鄞县以此为名而加邑焉会稽记云昔欧冶造劒于此山云涸若邪而采铜破赤堇而取锡今考鄞境山无此山本以山名县则鄞城山即赤堇山也旧志以今鄞为古鄞故载之于鄞县】
　　谢家洞县东二十五里其洞虚圆虽炎歊之月凛然犹寒其下如广厦可容百余人俗有大白蛇蔵其间隠见不常左有一峯曰福堆山右即笔架峯也
　　笔架峯县之下郝村其峯崒屼宛如笔架之状云雾兴则必雨有一龙祠名祭山
　　燕岩在江口塔山之上社后燕子穴于其间因以得名南山县东五里东为栲栳山西为龙潭山其山四断邑之举子尝以此山之鸣验科甲之髙下初一鸣而王国定为武举之鼎魁再一鸣而何大圭以两优解褐里语所不可谓之无验其上为南山寺临其巅有轩曰广莫登临眺望山川城邑千里之外了然在目故攻媿楼钥有诗云广莫乗风隘九州乱山无数防平畴一千里外在吾目二十年来无此游地下山髙俱厯厯鸢飞鱼跃两悠悠昌黎费尽南山句旷望还应似此不
　　汉城山县东北十五里其山顶平广可容数千人无荆榛丛林其堡垒之状厯厯可睹斸土者或得古兵器世传汉王避难之处又云刘暠屯兵之处然汉髙祖光武及五代刘暠皆未尝至此旧志以西汉建元三年严助发会稽兵围东瓯元鼎六年韩説出句章击东瓯领汉兵驻此故得名然严助韩説击东瓯皆浮海此山去海几百里何由于此驻兵按此山与霸王山相对上有擂鼓岩葢五代间乡聚民兵屯驻自相雄长而为是称耳不必强求以合其名也
　　新妇岩县西北五里累石而成肖像稍类人夏侯曾先地志云西北临溪水其石五色望之颇似花钿新妇首饰故曰新妇岩今西北实无溪石亦无五色即所封昭徳夫人者也
　　铜山在县西北十五里按唐志云奉化析鄮置有铜此山葢以所产名也俗昔有樵夫入山满目皆金宝意欲拾取之儵有神人杖劒而出皇骇奔走顷之旋顾悉不见矣
　　旧志载赤苋山在县东北二十里夏侯曾先地志云亭头有赤苋山上有盘石可坐千人秦始皇遣徐福求访神仙尝至此或云昔有赤苋仙人尝居此山因以名焉今考县境无此山
　　叙水【渠堰碶闸桥梁津渡附】
　　水
　　镇亭水县东南三里其泉源来自越之诸山絶顶汇为镇亭潭径三丈上圆下广不以旱暵而枯莫测其深去县九十里世与海相通其流过栢溪经牢岩出西溪由緑荷滩入惠政桥下绕连山松林奉化长寿四乡凡七十二堰溉田甚博接大江之流北至鄞入海
　　赵河县北二十五里唐元和十二年县令赵察开溉长寿民田凡八百余顷邑人徳之因以名河
　　湖县北一十五里
　　寺后湖县北五里
　　隠潭县西北五十里潭居两岩之下两岩相抗壁立数百仞仰以窥天仅如数尺瀑泉如练循崖而落水寒石洁耸人毛骨每遇亢旱祷其潭有小蛇出没旋应如响皇朝尝遣中使投金龙玉简于潭以祈灵贶皇祐中杜説记之
　　白鱼潭县西北二十里
　　灵泉县西二十里日岭下宝林院泉源一穴不以大旱而枯不以大浸而溢下防万家其深无底俗传谓之海眼
　　灵济泉旧名包家泉县西南一里俗传昔有牧童澣衣于泉得巨鳗持归脔为九段烹之釡中良久不见急往泉所视之而鳗成九节复游泉中邑人皆灵之皇朝元丰七年令向宗谔开浚其泉防于石窦深不盈尺不为水旱而盈涸嵗旱祷之所谓九节鳗者出现则甘泽立应宣和中令周因植亭其上榜曰灵济有碑纪其异
