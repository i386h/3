<!-- { "loadSidebar": true } -->
丰惠庙楚国公楼异事备前志庙久圯废至元三年本路与鄞县官捐俸重建推官况逵为记 【祭法曰法施于民以劳定国以死勤事能御大菑捍大患如是有功烈于民者则祀之春秋传谓封为上公祀□□神丰惠庙祀太师楚国楼公其法于是者欤公讳异字试可登宋元丰八年进士第擢怀州司理累迁大宗正丞尚书右司员外郎转鸿胪卿以朝散大夫知秀州丁光禄公忧庐墓终丧踰年赴阙调随州陛辞曰复改知明州公以乡邦之嫌力辞不允赐三品服以宠其行异时东夷入贡绝洋海道四明赴汴漕司仓卒括舟于民劳费不赀广德湖在鄞之西十二里岁久湮塞公请得为田以其赋入备丽人供亿之繁政和七年四月至郡按行它山堰水利无恙即募民疏凿沟塘布画耕垦等第受给凡为田七万余亩界于清道桃源二乡七甲岁得谷三十余万斛依元丰故事造画舫百柁置海口专备丽使投赐铁符于定川之宝山海涛以镇之时有巨鱼出迎长数丈鳞角耀日观者骇愕又以田租之余筑西埭置闸于傍擢秘阁再任朝廷遣使三韩必僦南舶以涉鲸波公用赐钱造二乘舟锦帆朱鬣威耀若神固陵善之每奏闻辄宸翰报可今存于祠石者凡三十九札耳后夷贡往来民不知劳公私为便是岁田生嘉禾纪之史氏父老德公立生祠于灵波道院宣和二年群盗弄兵于歙睦窃据武林分兵残数郡明之土著无赖阴欲啸聚为盗应公踪迹其渠枭于巿躬集豪勇分部伍乘城捍御军律严明寇卒不敢犯明年秋王师凯旋召赴阙下道除知平江加徽猷阁直学士以褒其功公至官条具利害乞修城壁为战守备方就规画而被疾丐祠章三上甫得归六年正月望卒土方御楼张灯讣闻为之罢宴赠赙有加官其三子所居坊曰昼锦里人尊之为墨庄先生明年葬奉化之金钟神潮拥卫及虞乃退又明年汴京失守二帝蒙尘戎马南牧直抵四明守臣宵遁城阙为墟公于是为宣和全人矣绍兴初会湖田所得官租四万六千余石以赡定海屯驻诸军拨下等田一千七百余石归于学宫以养士大佐国家之用居民感慕无已迁庙灵波之西饮食必祭四时献赛严奉如生存顷岁旱蝗雨雹有祷即应妖不为害常赋无亏承信郎汤建中等三十三人述其灵应乞加封爵诣府列诉以达于朝嘉定元年以孙钥同知枢密院事赠太师楚国公二年赐庙额曰丰惠与它山善政祠并为久远按郡乘广德湖旧名莺脰其袤千顷由魏晋至唐已数百年每春夏潦溢南注于江与海潮相接卤恶不堪用唐大和中鄮令王元暐为它山石堰下伏梅梁横截大江以遏其势渠江遂分溪流缭绕贯于七乡以及城巿（石契）闸启闭视旱溢而为之平故自太中以后恒有请湖为田者有司重于改废益加浚治熙宁张令堤筑缮完通守越州曾巩作记以美其能引唐人石刻赋咏证湖为不可废盖未尝详考水利之源实系乎它山而莺脰之浸浅淀者斯可田其汇泽萦回则灌漕自若也俗儒习于耳闻徒以南丰所记云者追咎力诋又谓公非蔡京所喜湖田奏请事由中制方京总治三省去贤任佞有臣如此疏远于江湖而能从容指措挈供给疮痍之民而煦妪之建之大利安可诬也考之旧史宋武帝时孔灵符表请徙无赀之家于鄮鄞垦起湖田公卿议以为难帝违众议徙民作田并成良业由是观之湖之可田当在元熙永初有其渐况堰利已成大中所请庸知非昔时远徙之裔而世居湖乡者邪熙宁以来且浚且湮横从其亩不待政和而遂废也明矣古今异宜海桑陵谷有非人之所能为要之因民所利而利之者固不可胶柱而调瑟纷纭之论不得不为公辨也夫以政宣庸闇犹能知公之贤任公之专久于其职卒底成功使遭遇圣明弥纶弼赞在帝左右其植立为何如昔人谓大丈夫不得宰天下犹当宰一郡一邑以自见其惠利孚洽使民没世而不能忘是郡邑犹之天下也吾谓楚公为近之世之便佞智巧偷安井瓮一时号为俊杰者生则隆圭衮树麾钺宠焰芬华殁则窃爵谥塔庙邱垄僭侈张耀幕哺相嬉而不知薪传之及求其事业之足以泽物垂远则一无可称是皆公之罪人也皇元混一首通漕运衣食京师连樯飞挽风帆旬月而达四明岁石不下十万湖田居四之一定海屯军校官廪给圭田之数不与焉神舟仅废而海口百艘袭旧规严哨绰以励边防诏书屡下必以名山大川忠臣烈士为礼使者诣庭趋拜荐享如式呜呼公之勤劳创辟于生前荣灵赫弈于身后幽显一致此岂便佞智巧所得为哉元统三年春县长吏钦承明诏致祭祠下顾寝堂廊庑蚁腐陊剥颓焉欲压惧无以揭虔妥灵监县帖木儿脱颖丞毛文杰偕宰贰悉捐己俸为倡适岁旱相仍惟湖田廪收倍登湖乡义士陈元寿世庸等相与伐石相材因余隙撤腐旧而作新之明年秋九月告成凡为楹七十有八瓴甓甃覆丹垩黝漆穹屹宏伟视昔斯倍别驾桑君国材率其属躬诣新庙行祼飨礼牲齐洁充音奏在庭群衷（口十）和神用来格官民父老以庙未有碑公之劳绩日远月忘泯而莫传属予为文勒石以示后予以郡职专刑祀事非所预知公之七世孙墉尝以复昼锦义田有请而记熟公家传旧矣故历叙湖田废兴之由以纠郡志之偏驳既又作诗以遗湖民俾岁时歌以祀公以永其无穷之思其词曰　望春巑岏兮际天渺弥江湖喷薄兮捍键重堤灵龙让宅兮鼋蛟以驱以灌以漕兮可舟可犁籼稻芃芃兮桑麦离离我民之赐兮饱食而衣其一　生有祠兮蓬莱之宫殁有祀兮于湖之中公出游兮雨年丰鹤翩翩兮鼓逢逢舄卤为沃兮伊神之功荐馨肴席兮报以秋冬其二　婆娑兮屡舞灵连蜷兮来下祝我寿我兮锡多祜浮云富贵兮草木同腐公独荣耀兮无有今古千秋万岁兮我田我祖其三　定远大将军蕲县翼上万户达鲁花赤完者都太中大夫庆元路达鲁花赤兼管内劝农事速剌蛮正议大夫庆元路总管兼管内劝农事张塔海帖木儿朝列大夫同知庆元路总管府事伯不花宣武将军庆元路总管府治中桑而伽思监承直郎庆元路总管府推官胡润祖承务郎庆元路总管府经历杨致道将仕郎庆元路总管府知事陈构庆元路提控案牍兼照磨承发架阁黄师宪承直郎庆元路鄞县达鲁花赤兼劝农事帖木儿脱颖承直郎庆元路鄞县尹甄显忠承事郎庆元路鄞县丞毛文杰将仕郎庆元路鄞县主簿唐光祖立石】 
楼公事迹旧志不详而新志又略之湖乡之民祝泽等三十六人诉其事于县县上之郡郡下于学俾详刻之梓以永其传余尝至丰惠庙见其丰功盛烈石刻昭著续取其家传与况侯之记读之则楼公诚有功于国而有德于民者也虽欲不载仁者其忍弃之邪乃知况侯之文非溢美也因书之以记其岁月云至正四年十有一月既望教授天台朱文刚记
福惠明着天妃庙曰灵慈郡人程端学为记 【惟天阴骘下民凡涉大险必有神物效灵以济之若海之有护国庇民广济福惠明着天妃是已我朝疆宇极天所覆地大人众仰东南之粟以给京师视汉唐宋为尤重神谋睿算创运于海较循贡赋古道功相万也然以数百万斛委之惊涛骇浪冥雾飓风颿柁失利舟人隳守危在瞬息匪赖明神有祷斯答其罔攸济故褒功锡命岁时遣使致祭牲币礼秩与岳渎并隆着在祀典前年冬庆绍等处海运千户所达鲁花赤前进士纳臣公至官廉静易简庶事毕理神庙适迩治所以累朝加封锡号之典发祥降祉之迹未刻于石惧久将湮乃谋诸寮寀具本末来请谨按神姓林氏兴化莆田都巡君之季女生而神异能力拯人患难室居未三十而卒宋元佑闲邑人祠之水旱疠疫舟航危急有祷辄应宣和五年给事中路允迪以八舟使高丽风溺其七独允迪舟见神女降于樯而免事闻于朝锡庙额曰顺济绍兴二十六年封灵惠夫人三十年海寇啸聚江口居民祷之神见空中起风涛烟雾寇溃就获泉州上其事封灵惠昭应夫人干道三年兴化大疫神降曰去庙丈许有泉可愈病民掘斥卤甘泉涌出饮者立愈又海寇作乱官兵不能捕神迷其道俾至庙前就擒封灵惠昭应崇福夫人淳熙十一年福兴都巡检使姜特立捕温台海寇祷之即获封灵惠昭应崇福善利夫人既而民疫夏旱祷之愈且雨绍熙三年特封灵惠妃庆元四年瓯闽诸郡苦雨惟莆三邑祷之霁且有年封灵惠助顺妃时方发闽禺舟师平大奚寇神复效灵起大雾我明彼暗盗悉扫灭嘉定元年金人寇淮甸宋兵载神主战于花靥镇仰见云闲皆神兵旗帜大捷及战紫金山复见神像又捷三战遂解合肥之围封灵惠助顺显卫妃嘉定十年亢旱祷之雨海寇犯境祷之获封灵惠助顺显卫英烈妃嘉熙三年以钱塘潮决陡至艮山祠若有限而退封灵惠助顺嘉应英烈妃宝佑二年旱祷之雨封助顺嘉应英烈协正妃三年封灵惠助顺嘉应慈济妃四年封灵惠协正嘉应慈济妃是岁又以浙江堤成筑封灵惠协正嘉应善庆妃景定三年祷捕海寇得反风胶舟就擒封灵惠显济嘉应善庆妃宝佑之封神之父母女兄以及神佐皆有锡命皇元至元十八年封护国明着天妃大德三年以漕运效灵封护国庇民明着天妃延佑元年封护国庇民广济明着天妃天历二年漕运副万户八十监运舟至三沙飓风七日遥呼于神夜见神火四起风恬浪静运舟悉济事闻加今封庙曰灵慈纳臣公言至顺三年夏予押运至莱州洋夜半风大作祷之见神像转逆以顺是岁运舟无虞其随感而应类此神之庙始莆遍闽浙鄞之有庙自宋绍熙二年来远亭北舶舟长沈法询往海南遇风神降于舟以济遂诣兴化分炉香以归见红光异香满室乃舍宅为庙址益以官地捐资募众创殿庭像设有司因俾沈氏世掌之皇庆元年海运千户范忠暨漕户倪天泽等复建后殿廊庑斋宿所造祭器余既序其事乃作诗曰粤稽古昔人道事帝在传具陈帝皞神芒祀于世世或君或臣洛神湘妃爰以阴类生人殁神婉婉天妃捍患御菑自其居室始祀于莆拯溺奏财庙号肇锡遂遍闽浙鄞庙崔巍百世血食济险驱疠霁阴雨旸擒贼解围宋自灵惠封十五更曰夫人妃迨自皇元万斛龙骧绝海达畿东南庶邦岛夷蛮裔献琛是职波晏不扬如履康庄神惠孔硕天子曰嘻精意以享母怠母斁徽号四加表此殊廷以报玄功鄞江洋洋潮汐送迎神惠周通我作铭诗刻石之贞式昭无穷】 
焦将军庙在县北门外将军名植封昌成侯或谓侯氏刘避钱镠嫌名故改曰钊
董孝子庙在县西□后有孝子墓
张循王庙在县西二十里王名俊宋高宗十三战功之一也
　　　奉化州 【旧志四新志五】 
灵佑庙州东北五里唐元和中令陆明允有治行民德之祠焉宋淳佑中赐今额封永康侯
仁应庙州南四十里神姓窦名炳宋绍定中赐今额淳佑中封灵济侯咸淳二年加封广佑七年加昭德神妻封协济助德夫人丞相叶梦鼎有记
显济庙州东南六十里神姓王名延浩宋祥符闲建淳佑闲重建请赐今额封灵惠昭佑普安敷庆侯神妻封协应灵懿效顺助庆夫人尚书王应麟有记
灵济庙州南五十里神姓卫名津宋淳佑二年赐额封昭福侯神妻封助福夫人
显灵庙州南一十五里神姓雷宋政和中立建炎中赐额端平中封显护侯宝佑四年加封嘉应
显应庙州西七里宋淳佑中赐额
显济庙州西四十里宋宝佑四年赐额咸淳九年封英佑侯
灵昌庙州南五十里神姓胡名克开宋淳熙五年赐额子孙家焉
灵佑庙州东四十里陈将军祠也宋咸淳闲赐额
谢公庙州东一里神名凤灵运之子至正二年毁
隋炀帝庙州南六十里唐大中闲刱黄洽有记
楼茂郏将军庙州南六十里
广泽龙祠州东北一十里有潭曰金钟神龙居之
　　　昌国州 【旧志五新志五】 
