<!-- { "loadSidebar": true } -->
它山水源西出会稽由上虞县斤岭 【自趾至巅十有六里故名】 历小岭上庄龚村小皎密岩委蛇东流百余里由小岭上庄南一派出分水岭经芦栖坑口分水岭南一派出仗锡山历杜岙郑家岩至芦栖坑口与芦栖水合出大皎二皎之水各流至鲸鱼山前而合至密岩迤逦东出历樟村至平水由仗锡南一派出天井之南又一派出灌顶彰圣并至平水上下而合其闲并千山之涧合百岙之流会为一溪经锺家潭至于它山溪通大江潮汐上下清甘之流酾泄入海泻卤之水冲接入溪来则沟浍皆盈去则河港并涸田不可稼人渴于饮唐太和七年邑令王侯元暐相地之宜以此为水道喉襟之地规而作堰截断潮汐导大溪之流自堰之上北入于溪百余丈折而东之经新安许家会普宁寺前小溪唐家堰新堰面此前港也自普宁寺东分流北入惠明桥经仲夏此后港也仲夏之水至新堰面合流经北渡栎社新桥入南城甬水门潴为二湖曰日曰月畅为支渠脉络城巿出西城望京门至望春桥接大雷林村之水直抵西渡其闲支分派别流贯诸港灌溉西管七乡之田入城为一郡之膏泽天有旱涝所不可测必恃此水岁以为常田事仰之甚于霖雨自唐逮今五百有余载民食所资官赋所出人足饮用舟通货物公私所赖为利无穷 【按魏岘水利备览云它山乃众流胥会之地每岁至秋万山之闲洪水暴涨湍激迅疾极目如海侯之为堰也规其高下之宜涝则七分水入于江三分入溪以泄暴流旱则七分入溪三分入江以供灌溉堰脊横阔四十有二丈覆以石板为片八十有半左右石级各三十六岁久沙淤其东仅见八九西则皆隐于沙堰身中空擎以巨木形如屋宇每遇溪涨湍急则有沙随实其中俗谓护堰沙水平沙去其空如初土人以杖试之信然堰低昂适宜广狭中度精致牢密功侔鬼神与其它堰埭杂用土石竹木砖筱稍久辄坏者不同常时大溪之水从堰入江下历石级状如喷雪声若震雷耆老相传立堰之时深山绝壑极大之木人所不能致者皆因水涨乘流而至其神矣乎】 
平水则吴潜续志曰郡阻山控海山之淫潦海之咸潮时之旱干皆能害稼故资水以为利者于鄞尤急宋宝佑闲丞相吴潜出治三年凡（石契）闸堰埭皆为修改又于郡城平桥南立水则书平字于石视字之出没为启闭潴泄之准民益德之潜为之记 【曰四明郡阻山控海海派于江其势卑山达于湖其势高水自高而卑复纳于海则田无所乎灌溉于是限以（石契）闸水溢则启涸则闭是故（石契）闸者四明水利之命脉而时其启闭者四明（石契）闸之精神异时加意于（石契）者至今犹有遗论此未暇问也而考其为启闭之则曰平水尺往往以入水三尺为平夫地形在水之下者不能皆平水面在地之上者未尝不平执三尺以平水嗟乎异哉余三年积劳于诸（石契）至洪水湾一役大略尽矣己未劭农翠山自林村繇西门泛舟以归暇日又自月湖沿竹洲舣城南遍度水势其平于田塍下者刻篙志之归而验诸平桥下伐石为准榜曰水则而大书平字于下方暴雨急涨水没平字戒吏卒请于郡亟启钥若四泽适均水露平字钥如故平桥距郡治巷语可达也都鄙旱涝之宜求其平于此而已矣余数丐归老行且得请然于此郡之丰歉不能忘故置水则于平桥下而以平字准之后之来者勿替兹哉】 
它山堰在县西南五十里先是四明山水注于江与海潮接咸不可食田不可溉唐太和中鄮令王公元暐始迭石为堰于两山闲阔四十二丈级三十有六冶铁灌之渠与江截为二渠流入城巿缭乡村以漕以灌其利甚溥故堤防淘浚岁以为常 【魏岘淘沙说四明登陆之胜万山深秀昔时巨木高森沿溪平地竹木亦皆茂密虽遇暴水湍急沙土为木根盘固流下不多所淤亦少开淘良易近年以来木植价穹斧斤相寻靡山不童而平地竹木亦为之一空大水之归既无林木少抑奔湍之势又无根缆以固沙土之留致使浮沙随流而下淤塞溪流至高四五尺绵亘二三里两岸积沙侵占溪港皆成陆地其上种木有高二三丈者由是舟楫不通田畴失溉人谓古来四季一浚今既积年不浚宜其淤塞嘉定乙亥旱势如焚田苖将槁岘随宜为浚流障水之策一线之脉滔滔其来流贯百港随水所及俱获沾丐夫浚之一寸则田获寸水之利浚之一尺则田获尺水之利浚之愈深所灌愈远为利愈博矣虽然淘沙当于未旱之先又当弃之空闲无用之地何则夫旱岁淘沙此救一时之急耳是时农夫皆自欲车注以救就槁之苗其势不可久役稍或违时苗已槁矣宜于未旱之前农隙之余多其工役假以日月务令深广庶几可久天下之事不一劳者不永逸不暂费者不久安若惮费畏劳用功不深其效亦浅或略开沙中之港而不去港中之沙止可为旱岁急救旱苗之计经一小雨则沙淤随塞或去港沙而堆两岸经一大水则仍前洗入港中如能运沙远去江近则弃于江水之中江远则堆于空闲之地庶几可久然地皆民地种植所资安得空闲宜临时相视遇窊坎空闲处不惮稍劳则可矣但戒董役之人务在公平不得容私独堆一处则人心自服如能浚深一尺或二尺其利尤博开浚之时先宜壅住上流然后从下流为始庶得沙干不先为水所侵役夫易以用力】 
回沙闸它山一境其地皆沙纳水之咽既窄引水之港复狭以致流沙易于壅塞沙之入港凡有三焉七八月之闲山水暴涨极目如海平地之上水深丈余湍急迅疾两岸之沙径从平地横戛入港须臾淤满一也或遇积潦虽不没岸而溪亦湍急沙随急流迤逦入港日引月长不觉淤塞二也自港口至马家营一带两岸之沙或因霖雨冲洗或因两岸坍损或因木植冲击积久不已亦能填淤三也欲障平地之沙宜于两岸去港一二里量买地段南自港口北自山下以属于溪北去港远南去港近带斜筑迭堤以麤石阔为基址高七八尺外植榉柳之属令其根盘据岁久沙积林木茂盛其堤愈固必成高岸可以永久欲障积潦湍流入港之沙宜就吴家桥南港狭去处立为石闸中顿闸板五六片略与岸平水轻在上沙重在下水从板上不妨自流沙遇闸板碍住不行沙之所淤不过闸外三四十丈淘去良易板之为限以水为则水涨则下水平则去启闭以时不病舟楫欲障两岸之沙宜于两岸钉松桩用麤石砌迭博岸覆以石板如城南塘路庶免水洗岸沙木植冲击坍损之患然置闸砌岸可以防平常积雨港内之沙或遇大水径自西岸拥沙而来非二者所能御石堤之议此策之上者也姑存三说以俟来者林元晋记见前志 【[按曰]它山一境以下以俟来者以上皆魏吉州防沙篇文详其语意是时尚未立闸也既引其文必当复云某年某人立闸某人作记方合今略去陈公立闸一节直接云林元晋记殊不可解乾隆鄞县志引此志云回沙闸县西南五十里宋淳佑二年郡守陈垲置下即接其地皆沙纳水之咽既窄云云亦似倒置未必原文盖此处必有脱简今不可考矣】 至正二年本路总管王元恭亲率所属农事官自堰去闸一百八十步官为倩夫淘浚其闸内流入沙土盖因民闲私自放闸而入命着落守闸耆宿上户籍定排年姓名自行堰□用工淘浚永为定式
洪水湾去它山堰一里余河流罅而外泄江潮溢而内攻溪江合湾之左右漫为壑而它山之水始不得东注民久病之宋淳佑闲尝立石塘以障已而水穴其傍堤溃如昔宝佑闲判府吴潜即其地为坝三一濒江以御狂澜一濒河以御罅漏一则介其闲为表里之拓佥谓江之东南有何氏竹木园当水之冲激其势而北欲撤其蔽而疏通之官为给钱巿其业浚地为江因畚沙以实二坝之北河堤坚密江水安流矣然沙地久虚当取沙填近堤之港庶几可久
古小溪港许家桥东有地名童家塔北有古沟势与港接今为沙所塞而污沥尚在耆老相传此正小溪也溪通建岙旧尝开浚以通它山之水今沙淤塞或谓可以再浚
北山下古港它山堰上大溪之北绵延皆山山下有古港西自锺家潭大溪分派而来延袤二三百丈未至沙港百余丈其流中断水稍长则越过平地径入沙港近下石道头水平则止水之所道迤逦低窊港沥分明古老相传云侯之造堰先作坝截溪水令干然后用工故自锺家潭引大溪之水循山而东属于沙港堰成去坝遂为二派一派径从堰上入大江一派则锺家潭之港也今虽断流港沥俨然若能浚此港径取大溪之水东入沙港一则水势径顺入溪必多二则洪水泛涨之时水与湍沙顺流俱东不被横戛入港姑存所闻以俟来者 【以上三港皆魏岘说】 
乌金（石契）在句章乡镇都又名上水（石契）
积渎（石契）在光同乡四十一都又名下水（石契）
行春（石契）在光同乡四十三都又名南石（石契）
王侯既作堰虑暴流之无所泄遂为三（石契）以启闭蓄泄涝则酾暴流以出江旱则取淡潮以入河平时则为河港之积耆老谓侯自堰口浮三瓢听其所至而立焉由堰之东十有五里为乌金（石契）又东三里为积渎（石契）又东二十七里为行春（石契）此小溪镇入南城甬水门河渠也皆随地之宜而为之节耳
仲夏堰在县西南四十里唐太和元年剌史于季友于四明山下开凿河渠引山水流入诸港置堰蓄之溉田数千余顷
余丰（石契）在城西隅
西渡堰在县西二十里
北渡堰 【在县南二十五里】 
【北清堰】 旧图经云北清在县西北二里多历年所外受江潮之冲木朽石颓秋潦至则卤灌于河农以为惧舟楫之往来者亦病之宋宝佑闲郡兴工修理因其旧而增高焉内分两傍各甃砌堰臂七层鼎新造车屋四闲又堰之东有小径由郑公渡之江北可达定海澥浦里溪文溪等处崎岖不便于行者辇石并修治之 【[按曰]原本北渡堰下接旧图经云而图经所云北清改作北渡卢本亦并为一条惟北清尚未误耳考北清堰在县西北二里即开庆志所称北津堰者若北渡堰则在县南二十五里相距辽远岂得混合盖卢本写手误以下条属上条传写此本者复疑北清北渡上下不贯直以己意妄改一误再误深惑后人今据宋志补正】 
保丰（石契）在县北城外半里西管支港受它山林村两路之水满则泄之江若行春积渎乌金石塘诸（石契）皆所以泄西管水也行春积渎乌金相距不过数里惟石塘（石契）回环而北三十里闲无一（石契）可以泄水每遇霖潦往往汇于城下反藉城中三喉传送三喉穴城为水道仅通一线所泄能几此保丰（石契）之不可不复也淳佑壬寅郡守陈垲讲究水利邦人具言保丰废兴关乡里之丰歉亲至地所乃知故基为民冒占素出契据无凭具伏侵占乃申朝省为闸两闲立石柱三造板桥于浦口以便往来开庆元年判郡吴潜得水势径直之地于其右段创为五柱四门阔三丈六尺深四尺余坚密雄伟虽湍流至此不见其为搏跃也
长堰塘在县南二十五里河江夹岸为塘袤百余丈俗呼为百丈堰当风潮之冲御河流之洄以故累筑累败役户坐是荡产者什七八里士黄堂相地势谓河洄本为溉塘下之田然不可与水争地乃以田易邓桥广福院田凿为渠环之以接旧河之洄使仍可溉塘下之田于河洄邻江之地各捐半里许于其外为堰二以杀水势旧塘遂坚壮民病始苏至今赖之
浑水闸在县西二十里西门外花园侧
樟木（石契）在县鄞塘二十八都
楝木（石契）在县鄞塘三十都
史家（石契）在县句章三十三都
铜盆浦堰在县南一十五里
已上并见前志
栏浦堰 【去它山七八里在小溪镇有土坝】 
唐家堰 【去小溪镇洞桥二三里】 
