<!-- { "loadSidebar": true } -->
关王庙在州之东
陈大王庙在蓬莱乡之岱山王讳棱姓陈氏隋大业中航海伐流求俘斩颇众事见隋史庙记云一夕风雨晦暝有石浮潮而上民负至数里竖其石若有神物凭之曰吾隋陈将军也闻空中有甲马声人即其地庙焉庆元元年赐额英威淳佑元年封灵济侯
　　　慈溪县 【旧志八新志八】 
灵应庙至元二十年建后殿至顺二年重修邑士桂大麟纪其事
纯德征君庙旧在县东普济寺西至元二十三年庙为寺僧所坏邑士告迁神像附于城隍元贞元年主簿刘庆于县西南一里复建久而圯延佑元年邑长乌马儿重建奉张孙二孝子共祠之至元五年邑士刘文鹗建后殿以奉母夫人像
张孝子祠旧立祠纯德庙侧至元二十三年为普济僧所坏今仍祠于纯德庙
嘉德庙在县西南二十五里石台乡孝顺里神姓罗讳甫朱梁贞明闲繇桐庐避乱于此讲学务农民德而祠之宋建炎闲县令林叔豹请赐今额子孙家焉
显灵义勇武安英济王庙县治南十步归附后建
谢山康乐庙县西南三十里相传宋谢灵运封康乐公来访四明山水隐于此山民立祠祀之
顺济庙县东南七里即白龙王祠有潭祷雨辄应宋淳熙八年僧法秀建宝佑六年赐今额
张刺史罗宗卿祠堂刺史乃张无择前志所谓张孝子宗卿名仲舒仕宋以忠义称至元十五年为堂并祠之前文林郎张应龙为记
　　　定海县 【旧志九新志十】 
静波庙在县西三十步
关王庙在县西北四里至元五年重建
三皇庙在县东至元三年尹张辅建事见应奎翁记 【天地果何始乎自生人始也生人果何始乎自有圣人始也天地非生人不立生人非圣人不成粤若稽古溟涬初判鸿荒未除兽与人杂人与鬼俱心伤猛鸷且骇罔象无牙爪以搏噬无毛羽鳞介以御寒暑燥湿结绳不可以久治毛血不可以久茹也时则有若太昊炎帝有熊氏三圣继作通而变之神而化之设其饮食制其货财创其物仪作其什器欺能使信弱能使强冻能使温饥能使尝粝能使粲秕能使扬逸能使获鲜能使烹居能使迁止能使行震能使幪暴能使藏易十三卦所谓前民用者伊谁之力哉后世圣人慕而像之奉而祀之所以崇德报功示民有初也国朝壹函夏仿古制饬郡县庙祀惟谨于是祠宇被四海轮奂光六合矣定海邑隶庆元为郡重镇海外众番所观听庙宇独缺有司每当祀事即县厅署为坛置方明焉吏民循袭以为故常牲具弗蠲祼荐无节神用弗飨至元再改元之第三岁在丁丑夏六月县尹大梁张辅字友仁实来南台侍御史湖南宪使谥庄简容庵公之子清白传家之裔端方有守而赡于文词优于事业扬历州县所至有廉能声树碑勒铭先后相望下车以来门无私谒惟访问谣俗人民所便利诸所废隙以次兴补端绪具见乃作而叹曰习陋俗愚闻令强趋不示以初未能有孚举旷典崇重祀隆栋宇以副上意以劝民庸以竦远方之视听事不在兹乎相攸县东北招宝峰之阳捐俸缗以为之倡内而寮吏外而诸司庶职下而士民之好义愿助更费者翕然而应巿材佣工一如其直不求丰焉经始于是岁十有二月甲午越明年三月庙成民不知役官无重费屋凡五闲地阔若干丈深若干丈门庑则既底法而力未逮姑俟来者未几祇荐祀事仪盛物备有加于先神人具喜于是邑人谋勒石以垂永久征辞于奎翁自惟职忝文学不得以材劣辞谨按春秋二时释奠三皇礼视大成孔圣之载在六籍炳如日星似无待乎两楹之奠而始尊也皇风未泯仅载三坟而百篇之定不及录焉使庙祀不立千载而下道何由而尊则夫任兹事者宜不后于大成侯之汲汲于此知为政之本矣后之继者尚勿替侯之意哉遂叙其颠末系之以诗曰厥初生人泯泯棼棼不有圣哲□开见闻大哉皇猷模创范设功妙造化德昭日月我朝师古设之经祠郡邑为一何独此遗废兴有时循环罔极张侯为政匪徐匪棘纪纲既布治功聿成欲返淳风作此庙廷蠢兹□□是仪是式庸示不忘丽牲有石】 
　　　象山县 【旧志七新志七】 
谢仙圣庙县西北四十里民有姓谢第十九者言晴雨有应不疾而死宋咸淳三年夏旱民祷其墓得雨乃庙祀墓侧旱辄祷之
　新校
【[祠祀]】 [嘉泽庙]　诣庙所致祭 【据刘本所字衍】 　[三皇庙]　改元之
第三 【据刘本三下脱年字】 
四明续志卷第十
宋元四明六志弟八十二
元　王元恭　撰
　释道
四明山水渊秀竺干氏居之自唐抵今废不一二而兴者累十百其徒传度既广基业日以饶衍何其能为若是岂世运固当然欤三宗旧有定名而更易者众十方或甲乙之矣老氏之庐抑犹有未振者也前志备矣重述则失之繁延佑以来闲有刱建及毁而复完纪其所知者不敢冗琐以戾旧法
　　寺院　庵舍
　　　在城 【旧志三十新志三十五】 
帝师殿在东南隅新桥东其地宋时为药师院后废皇朝至元闲复为官讲所延佑六年刱殿以奉帝师命僧守之近岁迁蒙古字学其中
官讲所在东南隅景德弥陀寺讲主一员僧五十员岁收诸寺讲粮米一千六百石
天宁报恩寺至大二年火至治元年僧善德重建大佛殿郡人许明奎为记寺今营造将完
万寿寺至大二年火僧子文重建
延庆寺泰定元年火元统元年僧本无重建安阳韩性为起信阁记 【元统改元之明年八月初吉四明延庆起信阁成住山匡道大师我庵无公疏阁之所以名若其建造本末驰书山阴俾记其事其言曰能仁氏之道授其大弟子十二传而为马鸣又再传而为龙树世之传书尽马鸣龙树道也去龙树数百年而南岳天台得其旨由天台十二传而四明法智继其宗法智读马鸣起信之论有所悟入以之印衡台之说征书合志而圆顿之旨益明天下之言教者必以法智为指南焉延庆寺为法智之道场故本其所得之之道以表之此阁之所以名也延庆故报恩院宋大中祥符改今名毁于建炎圆辩琛公复建始为起信之阁复毁于嘉定古云粹公复建乃即其处为起信堂而建大悲阁于其后再毁于至元己丑泰定甲子其故址委于瓦砾者垂五十年而起信不为重屋者盖一百二十年矣至顺壬申本无以教府之命来住此山讲授之余不敢以修营为惮独兹阁之建度工浩繁未知所出郡人王元明首为之倡委资程力不呼而应越三年阁成参政鲁公大署其额曰元统起信宝阁起信者因其旧名而元统者以识其成之年此其建造之本末也初延庆有所营造清献赵公忠肃陈公皆有记述其后重修无有为之记者今阁之成愿叙其详刻之贞石以垂久远性闻之作而言曰大哉起信之为义也夫有疑则有信信而弗疑其惟己之所有者乎心性人所固有何有于疑而信心有待于起发哉舍生依妄迷失本真是以圣人显示真乘还其本有其义深广非浅见者所能窥也大士继作乃总法要直指心源翻疑成信信根不退成究竟觉是知大乘正信不在言诠而文字诠表所以起其信也妙音善字重译而东其传已久法智抽关启钥以辅止观之旨所坐道场人所爱敬阁之立名诸师所表今我庵重建于废坏数十年之余栋宇高明丹青炳焕见者闻者发正信心信根不退成究竟觉是知大乘正信不属庄严而宫室严饰所以起其信也法智有言法藉人宣人必依处夫因处知人因人知法法体平等无处不真然则斯阁之建佛祖寿命同一永久大乘法印同一流通岂其它因缘所能及哉既纪其事继以铭曰我闻马鸣传佛正印总修多罗成此起信所信伊何一真心源义阐三大修列五门斯文东来阅几百岁卓哉四明朗然融会宴坐海隅教被四方衡台妙旨有沃其光即其道场杰阁斯建大海东渐悉于中见群生具瞻若佛见在山正信心入佛性海永绝百非包含万汇像种种现德种种备如海甚广如海甚深又如大海现影纳琛我观佛法无量无边显佛正宗此阁岿然○本无又建会善归真塔院况逵为记存敬堂应奎翁为记复菜园陈子翚纪其事】 寺旧有四明尊者戒誓词赵清献公法智行业记陈忠肃公净土院记石待问保恩院记本无皆登于石本无天台人能宏其祖教以淑来学居九年营建告备即退处别室时论韪之
宝云寺至大二年火至元元年僧子文重建子文字宗周明天台学尝讲法华经于旃檀像殿年七十六一日即座说观心观佛义有问者伸答敏发遂书偈坐逝阇维获五色舍利
湖心广福寺见前志朱翌有广生堂记今载集古类僧昙噩言寺昔有名僧二人曰处真鄞人粹律学主湖心二十年史忠定王浩赐第乡里与处真善迎以结界其逝也为文祭之始大智兴而得祖鉴处真鉴之嗣也曰妙莲慈溪人再住湖心其学见于行事不为空言史忠献曹泰宇皆尊事之宋理宗时钱塘潮悍横不可遏诏起莲治之莲趺坐施咒潮遂循故道
天封寺旧有僧伽塔高十有八丈建于唐万岁通天万岁登封闲宋嘉定闲再毁皇朝泰定三年塔大圯至顺元年僧妙寿等募建
善应尼院在东北隅土民杨秀建至大二年钦奉圣旨赐额
东林禅庵在西北隅至顺三年僧如日建
礼拜寺二所一在东南隅狮子桥北旧名回回堂一在东北隅海运所西
　　　鄞县 【旧志九十新志一百六】 
大海会寺县西五里延佑六年刱名海会庵翰林侍讲学士袁桷为记 【出城西门皆良田白水高下绿树蓊然鸡犬相闻农家善于其业者也余繇京师回舣舟驿亭望之则朱甍碧瓦杰然为人天居佛之道以枯槁坚忍为能事卉衣粝食树下冢闲不求其丰足故从者乐然如归二千余年为之说者以庄严为善果淳者益信薄者益怖而梵宫宝剎合郡县山水之胜悉为所据日增月益有不可胜言者四明海之东绝处为补陀岩大士显焉鄮之东为育王山释迦舍利塔焉遵陆而南为岳林为天台皆游历之所而补陀育王自天子至于王公百司乘驲奉香币不绝于道四方之民终岁膜拜至于西门始求其渡海之路然而触风涛烟雾率莫悉处所又舟人伺其危殆时有不利目接其事而来者益不止岂非其教足以倾动而为善者有以复其良心也有僧曰妙寿介于余所尝游之友曰董复礼以其建庵之始末告曰兹庵之刱寿以奉补陀育王岳林天台之游者也初卜地城西郡民任氏首不过地千步屋三楹有同志僧日习妙然宗尚善劝募倾舍骈集又有僧元安清持以行业振厉信者俱至善士翁文坚翊辅之首建佛宫且割田以济未几宣慰杨侯梓益买田以赞相由是拓地为亩十五屋百楹殿堂门庑迎宾习静各有其地泛海有舟放生有池独不设方丈惧后人之逸乐以自恣也不请寺额曰海会庵惧其夺攘以为兹所之凌替也其说若是愿请记以求永久余曰博施济众昔之圣人犹以为慊浮屠氏日丐假于外而皆足以慰其志意盖其说汪洋浩博参之以报应而为恶者惧吾儒之说百姓日用而不知卒之以道政齐刑者不得已之具也逃空虚绝人事释氏本旨而其生产作业皆取于吾教若今有司兴缮则民不胜怨咨海会之成相胥以劝何其易也妙寿深湛善思事为之防曲为之制其惓惓于后者厥虑若是虽欲弗永久其得弗永久乎泰定二年乙丑四月癸未记】 至正二年奉旨建额为寺
东山慧福寺旧名东山福昌寺宋淳佑七年丞相郑忠定王清之增田重建请于朝赐今额
慈济寺干符寺僧普容开山延佑七年塔于寺东南金华黄溍为铭
溥济庵县北二里桃花渡侧泰定初干符寺僧可遗首建开县翼万户完哲图赞其成
　　　奉化州 【旧志七十四新志七十六】 
雪窦资圣寺至治闲毁重建未完
