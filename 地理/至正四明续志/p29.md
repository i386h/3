<!-- { "loadSidebar": true } -->
友恭堂者鄞江汪氏所立也汪望于歙宗家几十室而九至于处鄞则由正奉公始大公用文学行谊表儒先数随计偕讫弗售晚以经授井邑从之游户外屦满丰滀不施天实开二子联翩奋白屋策高第念平生辛苦每约老去归休必同居践昔贤风雨对床之乐盖豫名其堂己而双立朝讲读诸王邸高宗履位少君以旧学擢郎天官不幸早世长君独翱翔宦途握乡部使者节隮贰太府称一代名卿用未渠究不能媚合时宰袖手家食历年多遂得偿夙心考卜西湖之上四子十孙奉先志冞笃仲子尚书公入从出藩单俸稍所赢益屋且百闲纠集群从春秋伏腊敬荣整爱中外怡怡简简迨女妇妾仆无一啧言家风翕清四远羡唶跂瞻斯堂若挹蓬峤谓予托契同年命之记顾年衰笔顿思与愿横而伻来自东绪请至五六终墨墨不可乃即其实而书之呜呼人非父母不生活由父母而降亲莫兄弟如也天生羽翼分樊墙而尔汝之得乎弟弗念天显不恭厥兄兄不念鞠子哀弗友于弟圣人之戒如此田氏骨肉仓卒分青天白日摧紫荆上穹之应如此彼颛己顾妻子废忘天伦直禽犊而冠耳然则朝于是夕于是父基而子肯堂为世准的其有功于名教为何如哉欧阳公美海陵许氏孝弟着于三世以为凡过其园者望其松竹登其台榭思其宗族自一家而刑一乡由一乡而推之无远迩予谓斯堂则然予与尚书公知闻阅岁四十九投分为最厚每一相逢叹其日进乎道特棋弈一事如寸弯强弓与初时不少异亦见其居心无竞益足以章其盛德云公名大猷字仲嘉未老即谢事恩及诸房今直敷文阁学士而太府公赠少师绍熙四年八月廿二日焕章阁学士宣奉大夫提举隆兴府玉隆万寿宫魏郡开国公食邑二千五百户食实封贰伯户鄱阳洪迈记
　　　余少傅祠堂记
应（彳繇）
孟子曰颂其诗读其书不知其人可乎是以论其世也是尚友也盖尝三复斯言以为士为学之要于是乎在晚生末进不及见前辈而亲炙之嘉言善行得于长老之所传诵固当拳拳服膺是矩是矱然所在校庠尊慕儒先必相与绘像而祠之岂不曰高山仰止之诚非此则无所寓乎邑在大海中相传为安期生黄公所游其地多山泽列僊之儒少傅余公以力学笃行尤为乡里所推敬至今耆老犹能道其遗事盖公孝友出天性能为人所难能阖户穷经为诗文有古气邑宰王侯存之天下奇男子也方老秦当国尝上书乞斩桧一见公意气相倾倒为文字交其趣操可知邑自析置以来庙学绵蕞未备韩侯昼锐意作兴聚邑之子弟而教育焉用鄞大夫聘致杜先生故事具礼延公以为诸生楷式其淑艾甚众于斯之时宫墙有侐笾豆有楚士讲习息游其中彬彬然有邹峄乡射之遗风公尝赋诗三章章八句以美韩侯有曰海邑幡然为鲁国诸生何以谢文翁人久久皆能诵之且曰学之具也匪韩侯之赐惟余公之功公厚施不食其报余庆所锺是生闻孙实惟今资政殿大学士参政公参政公既坐庙堂为天子报政大臣遂赠至孤棘之贵逮奉诏开阃里门大阐庠序之教会邑宰余君诣庭白事问讯乡校今何如宰君顿首日桂受任之始伏谒参政庭下言提其耳谓斯学也实王父旧游长官幸垂意桂奉教承命唯谨不敢不尽力今且葺且将竣事敢具以白于是斥缗钱田廾宰君佐费不靳学以一新邑士咏歌师帅之德咸自矜奋重有感于儒先之思乃议建少傅祠于申义堂东序与宰君意合像设蒇成宰君率邑之士以淳佑元年夏四月己未朔释菜于先圣而后妥灵焉呜呼今之所谓儒先非昔之为士者乎今之蝉冕黼裳非昔之逢掖其衣者乎今之春祠秋尝非昔之相祀于庭者乎表之曰乡先生前直学少傅祠于以昭旧德起新敬也瞻仰跂慕悠悠我思盍知所以自励矣乎且人以藐然之身中三极而立贵而为士尤当自爱在昔余公但知笃学力行尽其所以为人为士之职分而已不求知于人不望报于天不蕲尊显于后世人自知之天自报之后世自尊显之皆非余公之所愿也士乎士乎亦盍思所以自爱矣乎宰君书来请记其事于石敬诵所闻以慰学者尚友古人之意少傅讳涤字符发
　　　广平书塾记
王应麟
干道淳熙闲正学大明朱子在建张子在潭吕子在婺陆子在抚学者宗之如日月江汉光润所被皆为名儒于是明有四先生其一曰广平先生文靖舒公先生之学讲于张而成于陆考德问业于朱吕心融神会精知力践其躬行有尚絅之实其诲人有时雨之泽沈袁杨三先生道同志合化东海之滨为泗沂位不配德而教行于乡声闻于天下淳佑中贲以易名先生有孙泌明经世其学晚始对策集英典教象山县庠退而紬楹书启迪后昆惟昔先生尝题户册曰广平书塾游于斯讲于斯群梦聚辨于斯先生没门人敬事不怠肖象祠于塾乃遹追先志奂饰堂序帅子若孙暨宗族之秀朝益暮习春秋舍菜先圣岁时朔望谒祠齿拜讲说冠屦翼如诵弦蔼如某闻而叹曰古道庶几复兴乎古者士有常心家无殊俗八岁入小学十年就外傅二十五家为闾闾有左右塾里中之老有道德者为左右师洒扫应对是谨诗书礼乐是习孝弟忠信是修蒙养豫教熏陶涵濡是以人有士君子之行士之子常为士汉唐之盛流风犹存经生守家法世族重宗谱子弟彬彬多贤然金籯之谚城南之劝识者谓诱以禄利非天爵之贵惟我国朝师道之立上接邹鲁冢宰所降之德司徒所教之伦父兄训诏必是焉先其修于家者若睢阳戚氏世德之久南丰曾氏称之若墨庄刘氏忠孝雝睦之风不坠朱子篹次其家传可为士族法今文靖之孙亦服祖训不违若稽家有塾之谊绍衣德言弗佚前人光用淑艾于家庭我有乔木殖德培之我有嘉苗种学楙之诜诜冑子在斯塾也于墙于羹如见先哲必尊德性必求放心昏定晨省入孝出恭无非教受业讲贯习复计过无非学张子序孟子说曰为已者无所为而然者也陆子讲鲁论义利之章曰学者当辨其志是训是行服膺勿失因二先生之言得文靖之心百年如一日也国人称曰文靖之后世世有人焉岂惟一家之光一国之仁逊将自一家始诗曰有斐君子终不可谖兮又曰维其有章矣是以有庆矣文靖有焉子子孙孙勿替引之后之人其懋哉
　　　桃源世谱引
昔闻之东涧汤公自契敷五教而人伦始明是以学问渊源在商汤学于伊尹高宗学于甘盘曰仁曰诚曰学皆自商始箕子以之陈洪范传之正考父校名颂以那为首而圣王之传恭可见至夫子而集大成盖汤氏本殷氏故东涧之言云尔戴氏出宋戴公亦商后也盈之不胜见孟子书谯国有逵居于剡川明之有戴岂其苗裔欤余观桃源世谱第进士者六人 【机樟得之进之埙埴】 特科二人名荐书上礼部者踵相蹑也诗书文献之媺孝友淳实之风楼袁沈诸老先生称述详矣若庸齐太府卿埙伯仲接武儒科先后持节将漕为衣冠光韪彼黍离离故家与国升降虽然义理在人心万古不磨纲常在宇宙亿世不泯伏生申公高堂生之经学士不以秦而贱万石君家之孝谨鲁两生之节操俗不以秦而薄言良贵者不以人爵言不朽者不以世禄修其在我而已世有升降道有隆污绍闻衣德言各敬尔身弗遏佚前人光吕成公所谓素风存则凛凛乎若奉盘水而涉春冰昼诵夜思无忝尔所生可不懋哉因书以遗戴倩泳其纂乃祖考无斁
　　　真逸阁记
子王子自柱下史免归为句曲山祠官夏日憩北窗梦游其处一道士延入精舍凝尘满席唯有道德经一卷翻首章问焉道士曰无者感而寂未尝无也有者寂而感未尝有也頠也晏也以有无言道而道隐矣且子不闻华阳隐居之诗乎架上取梁书传读之至夷甫散诞平叔谈空之语洒然悟曰列僊之儒知道若隐居鲜矣古之博大真人尹聃是也而诞者非真言中伦行中虑是曰逸民而空者非逸为诞且空者谓万有皆无独以埶利为真有而身殉之邪说波流变华而夷极于梁而后止易曰知几其神乎隐居有焉世以隐居比子房盖有经世之学者为能遗世而立于独蝉蜕滓浊不以富贵撄其心宁教曳尾之龟而不嗅骄饵彼谓为山中宰相者陋哉言未既蘧然觉起至户外有黄冠来谒视其刺寿圣观石宗玉也进而言曰观在宝龟寺山隐居传云尝诣鄮县阿育王塔自誓受五大戒是山盖尝游息焉今新三层楼彷佛永元旧筑上曰真逸以奉肖像傲松在其中伴云在其下储清联邃轶埃风而凌倒景怳如金陵华阳之天与三茅君拱揖不知犹吾鄞也尝闻故老言吾邦山远水秀神僊攸宅鄞大里黄公茹芝肥遯者也鄞之东有梅山子真避世之地也浮海至翁洲安期生之遗迹可寻也楼上松风谡谡如闻吹笙声意者隐居乘飚车羽轮从二三子期汗漫于九垓之外其亦乐于斯乎愿纪其事与山石无极子王子谢不能因语以梦遂笔而为记
　　　越大夫赞
吴夫椒之战春秋不书以其复父雠也越之报吴不可谓义战虽然古之善谋国者以弱为强以亡为存必有素定之画方句践之栖会稽也大夫种实始献谋约辞行成玩吴于股掌之上而受其烬弛张阖辟终以沼吴春秋外传载诸稽郢之辞命铿訇炳耀似晋吕相郑子产盖种为之真奇伟之士哉史轶其传未有言其州里者余读吕览高氏注大夫种文氏字会鄞人开卷欣然知鄞之有人句践之地东至于鄞鄞僻在海隅自大里黄公以前未闻达者而大夫挺出特起为鄞人物之冠冕三复屡叹尚论其事世多谓大夫不能从五湖游异乎见几而作遂谓种不如蠡吁君子制行不必同同于义而已保身义也致身亦义也种蠡俱逝君谁与守蠡楚人可以去越种也越人婓婓迟迟不忍去父母之邦忠臣之志也尝以汉事喻之蠡为子房而仅免种以酇侯自处酇侯微王卫尉一言亦殆矣功名之难居也若是句践殄歼谋臣如弁髦土梗彼鬻国之嚭不诛而复用之君子是以知越之不为盟主也诗所谓不承权舆其句践之谓乎世不訾句践而疵种过矣余闵种之不能择君而悼其不终乡使种也如吴之子游北学于中国沐圣人之教成之以礼乐必将致其君于齐晋之上用周礼易夷俗自同于诸华功烈不在管仲舅犯下矣若种者才智之士未及道德也昔子苏子论范增亦人杰余于种亦云夫齐人犹知管晏鄞不知种可乎乃为之赞以俟续郡乘者择焉
智哉大夫鹏鶱海濒渊谟石画为越良臣处女脱兔神机翕张澡会稽耻于禹有光于嗟乌喙歼良忘功室既镇甍梓匠弗庸彼脂韦者自诡明哲谓不如蠡谋身之拙工于谋国匪曰为身论士贤愚不以死生出者难将处者易持卓矣黄公岩居茹芝牺尊沟中木雁两失鄞水泱泱我思奇杰
　　　与楼郁教授书
王安石
安石窃邑无状每自隐度宜得罪于贤者敢图不遗辱赐手笔而副以褒扬之词乎此乃重某之不肖使不得闻其过恶而非所以望教诲之道也足下学行笃美信于士友穷居海濒自乐于屡空之内此某所仰叹也
　　　与王致先生书
先生足下某久不见颜色倾渴无量蒙赐手笔存奖尤过新将颇慰民望固幸甚足下无事于职而爱民之心乃至于此可以为仁矣他留面陈匆匆不谨
　　　丰清敏遗事叙
朱熹
