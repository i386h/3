<!-- { "loadSidebar": true } -->
义学在鄞县东三十里邑士陆居敬与弟思诚创立天历元年落成割田伯陆拾亩以充廪稍翰林编修程端学为记 【东湖去城三十里山围而献秀水（汀去丁改皛）而浮光舟行若乘气凌空不知身在尘世也其北曰鄮麓土腴物阜民居鳞集余少时常侍友仁孙先生讲学其中欲结屋读书以领湖山之胜顾南北驱驰未遑也池阳阮侯申之之尹鄞也兴学尊师以为治陆天佑有二子曰居敬曰思诚感其尹之化而思其父之遗命即其地架义塾首奉紫阳朱夫子像以教一乡之子弟讲有席息有榻凡庖湢之所食饮之器蔬莳之圃虽微而完经始于泰定乙丑迨天历戊辰而落其成焉兄弟共割田百有五十亩其弟复益十亩奇为报祀廪饩之须浙东帅本斋王公名之曰东湖书院堂曰育英为书大字以榜之嘉其志也于是阮侯宾请邑教吴君思永端席设讲招延训导陈君宏可专其教而以状介余友赵君垕孙君俞叔来谒余文以示夫学者使知勖焉余谓世人负千金资出所赢崇佛老之舍以求福田利益今陆氏不及中人之产乃能殚力以淑其乡人其志未可与时俗语也且其事有契于余心者乃为识其本末而告之曰古今之学不异而效不迨于古者盍思其故哉古者二十五家即有两塾而党术国都皆有学人无贵贱皆得受业今之郡县学书院非士类不入而农工商无所于肄古者自洒扫应对至于致知存养小大有序食息起居莫非为学修于家者经国理民之本今之学者句读未分已事割裂装缀斗靡之习肆然自侈其所长而不知无所用之嗟乎不识为已不辨义利而后天下无全材为师者以是教其徒父兄以是令其子弟人生而蒙枉其路而塞其明柰之何其有造也然则凡游此塾者必洒其陋必图其新学朱子之学而不徒象设为尊贤之具岂惟一乡之幸欤至顺元年六月望日立石】 
　　奉化社学
学在奉化州三十七都大步头至正二年儒人余伯瑀与其兄伯璋愿将自己房屋一所凡一十闲四围园地一十余亩以创社学延师训诲子弟本路提调学校官王总管准设下学照验
　　乡饮酒礼
四明士习礼学凡岁之元日冬至相与谒先圣先师而后序拜堂上仿古乡饮礼宋建炎闲学毁礼废绍兴七年郡守仇悆复举故事益以酒三行置田百有六亩以支其费郡人比部郎林保闻于朝取其式行他郡行不久犹听州县自便后仇公所置田移以养士酒礼遂辍干道四年守张津以鄞及昌国两县没官田二百六十亩山地二百四十九亩尽归之学以复序拜之礼王伯庠再为记且刻产业之数于碑阴宝庆三年守胡矩淳佑六年守颜颐仲 【[按曰]原阙一行有奇而国朝系提行多不过脱十余字耳依文义当云宝庆三年守胡矩淳佑六年守颜颐仲皆以人日行礼入国朝云云】 国朝旷未举行每岁但于正月二日序拜仍置酒三行近岁以来掌者出于营求恒产或致湮没积弊既深古意寖泯至正元年郡守王侯元恭始命讨论乡老程端礼建议于明年人日行礼侯为之主乡士耆德者为宾介礼备乐成观者莫不感叹以为盛举因辑小录纪之既而王侯述其事请闻于朝以风四方且命有司经理各处田土核实科征专充行礼之用
　　　田土
　　　　元管 【见宋宝庆志书】 
水田三伯壹亩壹角壹拾玖步柒分 【续有张寺丞等拨到田并旧（石契）基在外】 
山壹伯玖拾贰亩三角肆拾陆步半
地捌拾亩贰角贰拾步
　　　　见征
鄞县
米租壹拾陆石壹斗壹升肆合伍勺今科壹拾玖石壹斗伍升
谷租贰伯贰拾壹石柒斗伍升三合伍勺今科壹伯玖拾石壹斗捌升
租钱壹锭陆两捌钱今科壹锭三拾贰两
奉化州
谷租贰拾陆石今科三拾柒石伍升
昌国州
吉祥寺折谷钱贰伯贰拾贯 【详见旧志书】 近因耆儒周宜甫陈言蒙行下照勘于旧志书内查照乡饮田租谷伍伯贰拾玖石柒斗壹升捌合内除鄞县奉化租额外扣算昌国吉祥寺田该租谷贰伯捌拾壹石玖斗陆升肆合伍勺
　　乡曲义田庄
四明乡曲义田庄宋淳熙闲所创初史忠定浩镇会稽日捐公帑巿田数百亩名曰义田凡士大夫家贫而有亲丧不举孤女不嫁者给之有差及忠定明农汪庄靖大猷归里第于是沈端宪焕谋之曰吾乡谊风素厚盍亦仿会稽成规醵田而为义助庶几兴起廉隅乡族有劝距今且一百七十有余载行之不可泯绝者前人厚德急义之心将为是乡万世无穷利泽故其言曰是田之设非止济人之急抑以崇廉耻之风使从官者清白自持为士者专意学业人知所有恃不丧素节以为子孙计俱为贤者之归其庶乎参政楼公钥尚书王公应麟咸有记见前志详见本庄本末须知
　　　元管田土
田壹阡伍拾贰亩贰拾捌步半
山地贰拾肆亩贰角贰拾肆步贰尺
鄞县东西乡总该水田捌伯壹亩贰角肆步半
奉化州田伍亩贰角贰拾贰步
慈溪县
田壹伯玖拾柒亩
山地壹拾玖亩贰角贰拾肆步贰尺
定海县
田壹拾壹亩三角三拾玖步
山地伍亩
绍兴路余姚州田三拾陆亩贰拾肆步
岁收租粮每年照乡例体减送纳苗粮
谷壹阡伍伯伍拾壹石捌升
米肆伯贰拾柒石壹斗玖升伍合
【[按曰]前总计田已并余姚州田在内此条总计米数乃除余姚州米计之何耶延佑志但有总数无州县分项而田管米租全与此同不可解也】 
鄞县
谷壹阡三伯伍拾肆石玖斗壹升
米贰伯陆拾陆石壹斗
奉化州谷壹拾三石肆斗
慈溪县
谷壹伯捌拾贰石柒斗柒升
米壹伯伍拾石三斗玖升伍合
定海县米壹拾石柒斗
绍兴路余姚州米三拾三石伍斗
　　　续置田土
延佑四年置到 【提管吴濠孙界内】 
鄞县田壹亩三角租谷肆石
慈溪县田捌拾壹亩贰角贰拾陆步租谷壹伯三拾柒石伍斗捌升
定海县田柒亩贰角肆拾玖步租谷壹拾贰石贰斗
延佑七年至治元年置到 【提管陈绍祖界内】 
鄞县田壹拾柒亩三角贰拾步租谷三拾肆石三斗
　　　屋宇
门楼屋一闲　　　祠堂三闲
廒屋三闲　　　　轩屋三闲
不欺亭一闲　　　土地祠一小闲
司房二闲　　　　上宿房一闲
披舍屋二闲　　　池一所
赁屋四闲每闲年纳中统钞贰两
　　　本庄基地伍亩
　　昼锦楼氏义田庄
楼氏有庄举以义也睦族敦化闻者兴起经始于宋绍兴闲几废于大德丙午复完于泰定丙寅上下二百余年兴废之迹可考凡士大夫家莫不好义以为悠久计其子孙往往无赖者盖出于无所养故也果有衣食以养其身有礼义以养其心庶几睦族敦化之风非特行于一乡将行于四方矣庄有庐江况逵记 【四明楼氏在胜国为衣冠望族绍兴闲知扬州兼淮东安抚朝议大夫（王寿）即鄞县置腴田五百亩立名义庄以成先太师楚公之志自同曾祖下至缌麻而贫于无服而行业有闻者人廪给有差朝议四子岁更任其出纳定规约以示夫后之人睦姻族厚风教意甚善也后六十年当嘉定壬申诸孙洪深泽瀚曾孙杞椿虑其族大年远而不率教者或贸鬻之它而攘敓其入以坏其成援范文正例申请奏裁敢一违越则官有恒刑时犹子宣献公钥以同知枢密院事参大政录其事上闻尚书檄给如请洪等复申定义庄规约而详于初其要以增广绍续为劝而戒夫覆坠者谆谆焉宣献记则又训之以无倦其言曰人情初未尝不善久则怠怠则肆肆则无所不至家庭之不谨而求直于有司亦岂所望哉旨哉斯言其虑深矣初太师异由进士历清要里人尊之为墨庄先生名其坊曰昼锦政和末典乡郡奏堙广德湖为田七万八千余亩收粟四万八千有奇以赡军养士没则庙食于湖赐额丰惠岁或蝗旱他皆歉乏惟湖田不忧至今蒙利墨庄子五琛（王寿）琚璩珌派为五常聚居昼锦里曾大父正议先生郁大父常俱登上第义庄之立义派所从出也至元丁亥上距嘉定且百年劝农营田史君分麾至鄞文房子曰仟惧是庄与义役田俱没入亟白之史君君亦援范例授仟执据俾世其业时莫不称之曰义庄有人矣庶其可久乎大德之癸卯予署湖北宪楚公六世孙墉侍金华戴君提举儒学文正公孙曰轩分教岳阳君指示曰是义庄楼氏子与曰轩家俪美于东西州者也予闻之辄悚然为加礼又卅有二年予为四明推官过昼锦而问焉故老咸曰义庄几荒矣盖至正丁亥白之营田史君而获执据者仟也大德丙午倡而瓜分售之章若陈诸庶者亦仟也迨于皇庆壬子春江浙行省平章政事章吕公行部东浙族长彬偕僎傒成垣汇词陈于公事下总管府同知路事耸吾耳海涯主公是征质剂毁于官族不肖伏其辜若仟者凡二十九人诸富氓视元直无有则愿与楼氏中分田租之半以当之又四年始全璧复食于昼锦筑祠堂以奉先祀神人具依以妥以完或曰楼族窭且弱田没于富民雄噬狎翫殆十五稔其何力之能复而今乃复之非先太师朝议默相之乎曰非也义之在人心穷天地亘古今而不可磨灭者方其暋暋焉为不义之举以人胜而终复之为义者其天定尔是庄经始于绍兴奏请于嘉定几厄于至元之丁亥荡析于大德之丙午复归于旧则泰定之丙寅上下二百余年一成一毁虽若有数存乎其闲亦惟义之所在人心天理千载犹一日也然安抚朝议立规约于初宣献镌勉于中史营田申劝于其后丁宁告诫非不明且严卒之屣视遗壤悖先训违教令贸鬻覆坠而莫之顾利欲之陷溺其心若是哉故善恶之报不可知而可知者存乎天废兴之故不可必而可必者系乎人吾于昼锦之成毁窃有感焉尝考文正公勋业忠义焜耀简册忠宣克世其美吴门规约纤悉备具范族之聚于斯者宜莫能废之曾未几何而田籍散落宅毁于兵编氓豪据至五世孙良器与族长公元者诉于郡于监司于台省力加攘铲乃克复旧攻媿笔之叹其家法如是为范氏无穷之休朝议继先志以施贫活族之义贻其后大略与范同其废坠克复世次又相若其故何耶噫世禄之泽有时而或穷垂裕之善愈久而弥着古之深见远识思以遗其子孙固有不求于人而求知于天不汲汲于目前而必效于他日者岂无所用其力哉譬犹种植在地斧斤摧剥根荄缠绵及其雨露之养萌櫱兴焉义之为物不可以终废废而必有兴若范氏之有公元楼氏之有彬也吾观范氏之流风余韵当时名公巨卿概乎有闻投袂勇为尚易事耳楚公五传而僎傒衣冠尘土凄其隔世闲关转斗侵疆再归视范为尤难至于今益信先太师絫世之遗泽绵绵而未泯此吾所为反复而三叹也诗曰以似以续续古之人因其食思其教续其所以为善是乃祖乃父所望于昼锦之人也若徒利升斗之给梗蠹而不相能明神先君将不汝贷况吾笔之所与诛前而惧后者可不为凛凛乎是年为元统之甲戌夏六月墉来请曰范氏岁寒新庄之复先显谟为之记去今一百五十余年不意兹事乃出吾族识公且久今官于郡则父母我者也愿一言以迪诸不肖刻之牲石以旌夫复田子孙之劳因摭先世遗训而申儆之且考证于范以为世之积善以遗其后者勉焉其田籍湮没有未如旧者凡若干亩载诸碑阴使来者得以核实云八月甲子记】 
　新校
【[学校]】 [慈溪县医学记]　梁实 【刘本梁下有君字】 
[翁洲书院记]　眩耳目 【刘本眩下有人字】 　事上其状 【刘本事上有当字】 
[昼锦楼氏义田庄记]　不求于人 【刘本求下有知字】 
四明续志卷第九
宋元四明六志弟八十一
元　王元恭　撰
　祠祀
