<!-- { "loadSidebar": true } -->
仲尼亟称于水曰水哉水哉其词约而旨微矣而孟子论其所取之意乃直以原泉混混不舍昼夜盈科而后进放乎四海者言之非其深造默识有以得乎圣人之心孰能知其所说之如此而有志之士欲有为于此世者又岂可以不察乎此而先立其本哉然自圣贤既远道学不明士大夫不知用心于内以立其本而徒恃其意气才力之盛以能有为于世者盖亦多矣彼其见闻之博词令之美议论之伟节概之高一时之闲从其外而观之岂不诚有以过人者然探其中而责其实要其久而待其归求其充然有以慰满于人心而无一瑕之可指者则什伯之中未见其可以一二数也呜呼若礼部尚书缙云清敏公者其真所谓有本者欤观其平居暇日所以治心养气而修诸身者盖天下之物无足以累其志是以为子则孝为吏则廉进而立乎本朝则上自宗庙以及人主之身内自禁掖近幸之私而外及乎朝廷卿相之重知无不言言无不尽盖有当时法家拂士所为低回迁就而诡词以幸济者公独正色诵言无少顾避退未尝以语乎家而其计虑之明谏说之切所以不谐于时而卒验于后者乃反因深文巧诋之笔而后显及其出而赋政于外退处于乡以至流放转徙于荒寒寂寞之滨而遂奄然以没其世则其所以处乎巨细显微之闲者又皆清明纯洁而无一毫之歉是非所谓原泉混混而放乎四海者耶孔子之叹孟氏之言于是而益见其不我欺矣熹愚不肖生长穷乡闻公之名而乡往之久矣独恨未能尽得其行事之本末前年公之曾孙中散大夫谊持节南来亟往请焉大夫公乃出是书而遂以其序见属熹不得辞也因次是说以附于章贡李公跋语之后虽于公之懿德纯行刚毅大节无能有所发明然使读公之书而仰高山行景行者知循其本而用力焉则亦世道人心之一助而非独一人之私言也大夫公清苦廉直勤事爱民屡为刺史二千石入居郎省皆有显闻然多不得久于其官盖有公之风烈云绍熙二年夏四月序
　　　与沈叔晦书
示喻两涂之疑足见省身求善不自满足之意警发多矣自惟偷惰何足及此况又未得面承事理之闲亦有难豫度者何敢容易下语顾以不鄙见属之厚窃以所喻思之恐所谓闻道读书者皆救病之良药也但未知其所谓道者何道所谓书者何书而所以闻之读之又如何用其力尔区区更愿审扣其人以究其说而决其是非政使其说未必尽是而因此讲求同异之闲自可以见真是之所在向后用力则以前日躬行之实充之且不患其不勇也大抵近年学者求道太迫立论太高往往嗜简易而惮精详乐浑全而畏剖析以此不见天理之本然各堕一偏之私见别立门庭互分彼我使道体分裂不合不公此今日之大患也不识明者以为如何子约为人固无可疑但其门庭近日小有变异而流传已远大为学者心术之害故不得不苦口耳近日一派流入江西蹴踏董仲舒而推尊管仲王猛又闻有非陆贽而是德宗者尤可骇异所欲言者甚众甚众
　　　攻媿先生文集序
真德秀
鄮山参政楼公攻媿先生文集一百二十卷建安真德秀伏读而叹曰呜呼此可以观公立朝事君之大节矣盖公之文如三辰五星森丽天汉昭昭乎可观而不可穷如泰华乔岳泄云兴雨岩岩乎莫测其巅际如九江百川波澜荡潏渊渊乎不见其涯涘人徒见英华发外之盛而不知其本有在也庆元初韩侂冑除知合门事忠肃彭公力谏诏改侂冑内祠彭公予郡公在琐闼极论之云去者不复侍左右留者召见无时终不能远时侂冑之恶未着也既而窃弄国柄以党论尽锢天下贤士挑虏弃盟中外骚然天下始服公先见朱文公侍经筵内批予祠公持其命不下曰当今人望儒宗无出熹之右者奏虽寝然当邪说充塞之时首倡学者共尊朱公后卒赖其言而学禁遂开道统有续然则观公生平大节而后可以读公之文矣公生于故家接中朝文献博极群书识古文奇字文备众体非如它人窘狭僻涩以一长名家而又发之以忠孝本之以仁义其大典册大议论则世道之消长学术之废兴善类之离合系焉方淳绍闲鸿硕满朝每一奏篇出其援据该洽义理条达者学士大夫读之必曰楼公之文也一诏令下其词气雄浑笔力雅健者亦必曰楼公之文也呜呼所谓有本者如是非耶公既齾侂冑之锋退居却扫者十有四年嘉定初起为内相俄辅大政向来俦辈凋落略尽而公巍然独存遂为一代文宗德秀尝窃论南渡以来词人固多其力量气魄可与全盛时先贤并驱惟巨野李公汉老龙溪汪公彦章及公三人而巳念昔校艺南宫白事东府或清言竟日或极论达旦德秀退而书绅终身诵之其所以犹为常世善人君子所与而不遂为涂人之归者公之教也公季子治以集序见命德秀何敢辞
　　　慈湖先生行述
嘉定初年先生以秘书郎召某备数馆职始获从之游见其斋明盛服非礼不动燕居俨恪如临君师期功之戚下洎缌麻服制丧期一以礼经为则而容色称之平居接物从容和乐未始苟异于人而清明高深自不可及同僚有过微讽潜警初不峻切而听者常戄然一日见谓曰希元有志于学顾未能忘富贵利达何也某怳然莫知所谓先生徐曰子尝以命讯日者故知之夫必去是心而后可以语道先生之于某可谓爱之深而教之笃矣惜某时方缪直禁林役役语言文字闲故于先生之学虽窃一二而终未获探其精微忧患以来粗知向道思欲一叩函丈求其指归而不可得矣呜呼先生已矣某复何所据以为进学之地哉
　　　慈湖训语跋
慈湖先生之道学者所共尊顾常侧听诸公闲或不能无窃议者谓泯心思废持守谈空妙略事为也今观正夫所录有曰无思甚妙思之正亦甚妙又曰徒思固不可为学不思如何是学然则先生之学其果泯心思邪曰学未纯熟不可废守又曰敬以守之于意态未动之先守定用力自然光明先生之学其果废持守邪至于言道以本心为正言德以直心为主则其为论至平实既与谈说空妙者不同而于当世之务讨论区画若指诸掌又非脱略事为者是四者即皆异乎所闻至其为说有曰诚身莫如敬书曰钦曰敬曰谨曰克艰曰孜孜曰兢兢曰勤恤三五盛时君以此命臣臣以此戒君盖灼知不敬则此心易动敬则此心不动此心微动百过随之此心不动常一常明呜呼斯言至矣非正夫之心与先生通贯为一岂能传之简牍不失其真哉然则先生之言固有功于后学而正夫所录又有功于先生者也
　　　录絜斋语
王应麟
纯仲近日不倦读书否此事不可缓究心于此当自知之若务高论谓学者功夫不在书策子路尝云何必读书而夫子斥其佞书其所可废哉此在和仲倡率之则令弟晋从之矣贤昆仲朝夕款聚浸灌磨砻有日新之益此乃兄弟为朋友也甚善甚善更宜日课一经一史尤佳学者但慕高远不览古今最为害事子路曰何必读书然后为学夫子曰是故恶夫佞者是虽圣人于书不敢废放况它人乎闻读不辍甚善甚善为学要当通知古今多识前言往行古人所谓畜其德也纯仲气质亦佳又得诸贤兄旦夕磨切之所学当日进矣贤伯仲谨守先训未尝一毫苟求人皆归重先大夫于是乎有子政宜益固所守岂可辄自菲薄邪然读书一事郄不可废学问无有穷尽用力愈久所得愈深慈湖中年以后却肯读书所以益大其器业也惟和仲勉之倡率诸贤弟皆笃志于学则门户有光矣惠贶韩家晚甚佳物固有以晚为贵者惟人亦然尝记陈止斋有诗云由来盛事岁月晚□到备途肝胆健盖取东汉书所谓大才晚成者由此观之吾和仲之襟期亦岂嫌于晚哉
右絜斋袁先生答广平舒先生子和仲书掇其要切者如右昔子朱子有言子思教人之法以尊德性道问学两事为用力之要陆子静所言专是尊德性絜斋先生之学陆子之学也观其尺牍皆勉学之要言盖尊德性实根本于道问学未尝失于一偏是亦朱子之意也所谓但慕高远不览古今务为高论不在书策者箴末俗之膏肓至深至切所谓古人多识前言往行日课一经一史斯言也学者当绅书几铭昼诵夜思尊所闻行所知可不勉欤至于因晚杨梅之馈推之于大才晚成此格物之学一草一木之理必致其极节或亏于晚学或倦于耄俛焉孳孳不知年数之不足尤当以是自儆书不云乎汝丕远惟商耇成人宅心知训嗟尔后进惟宪言时式沈潜乎经术贯穿乎史籍外以致用内以崇德费隐一原敬义俱立庶正学之不坠尚前修之可及
　　　安晚郑先生文集序
林希逸
隆古盛时明良并世其都俞廊庙之上大抵皆有道有文之士也观之书焉舜之禹皋陶伯益商之伊傅仲虺周之周公召公盛德大业格于皇天而曰歌曰谟曰训曰诰凡子云所谓浑浑灏灏噩噩者皆数君子为之也吁何其盛哉欧公尝曰文章事业士不两能盖非为斯时发也汉唐辅相岂无其人然萧曹丙魏房杜姚宋功名着而不以文称韦平康薛常杨燕许词艺胜而事无足录论人物者每每遗恨于斯盖三光五岳之气分矣独我朝诸大老前乎韩富马吕后乎张李二赵其人如泰山乔岳其文如黄钟大吕纪诸旗常者骏闳垂之简帙者炳耀吾宋之懿所以上并帝王而诸公亦锺天地之全美也求之近世则有如安晚先生丞相郑公者焉公蚤游太学即有异声越从经邸以至大用高文大册流布人闲黼黻两朝既极文章之用敷陈九陛无非仁义之言谏稿多焚仅存其略乃若渊跃龙潜初继大统两宫同异监在治平公竭忠忱以裨圣学时则有甲申尊亲之书逆全骁张声震江南廷议不齐类唐淮蔡公赞其决卒成圣功时则有绍定当国之书亲事法宫干纲甫正公忧旁落力折机牙时则有政柄之疏和使往来国是未一公条闲惎迄如蓍龟时则有边备之疏他如思敬二铭元吉十箴与夫祖训四言发挥帝梦又宗社之大计也功言共立不既伟乎而况端平改纪发良去凶宇宙辉明媲美元佑中遭谗妒公身虽退而当时诸贤迄无王吕之词虽嘉淳而下局面屡移贤否岂不迭进而佥壬之去如弃弁髦岂非圣学高明黑白终定讲明辅导要有其先是非甘盘之力乎方公之再相也尝以辅政无状为谢穆陵自指圣心曰丞相之功在此然则大人格君之业公实有之天下有所不知而先皇独知之也文章又其余事余尝因是思之元丰末年燕诒置傅使酬神祖之言鼎湖龙御为世少延俾温国辅赞其闲得殚忠益异时绍述一语必无所投其奸则邪正纷纷亦不如是其酷也公之所学所遭颇与文正相类追伤往事益叹穆陵之圣而有感于公今公薨十有七年矣诸孙梓公遗文而出之以余受公异知俾为之引余思畴曩初登朝公留经幄时得从容侍笔研知公学穷古今出入经史胸中所有浩如也镕炼而出俄顷千言形之声歌兴味尤远岂常流所可及然且乐取诸人叩击不已一语中肯綮必赏味如自己出集思之益容人之度盖于是概见焉因以并识于此
　新校
【[文]】 [重建二桥记]　焉雄丽 【焉上脱屹字】 
[游候涛山记]　因趋郡檄 【刘本作因趋檄至郡】 　复还憩 【刘本还下有少字】 　今俯仰始一时 【据刘本始字衍】 
四明续志卷第十二
宋元四明六志弟八十四
元　王元恭　撰
　集古〔二〕
　　诗
　　　它山歌诗
唐僧元亮
