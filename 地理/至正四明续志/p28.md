<!-- { "loadSidebar": true } -->
予自十五六时即欲适四方观名山大川以开广其志气盖尝浮江淮道闽浙赤壁之雄胜小孤之峭奇庐阜之幽深闽山之清美松江太湖之空渺云门若耶之闲旷未尝不徘徊睠顾以慨想前人之遗风家于金华山下双溪依城以为带暇时即与二三友携笻挟册入深山中遇会心处或数日忘返得月则幞被出城棹小舟听滩声荡漾清景终夕不能寐忧患以来视此若非吾事然余习未忘犹欲视大海以快其心目壬寅之冬逐禄甬东距海六十里会友人潘端叔主定海簿因趋郡檄言邑中候涛之胜欲相约偕往而未果今年夏四月端叔因谢子畅自临安至相与会于太白鄮山之闲已而入城复刻日以坚此约果不踰期而来康炳道兄弟先往适以少故出关差晚遂相会于王季和家李叔润方居敬继至史丞相之幼子开叔及馆宾杨希度亦偕行略桃花渡出三江口十五里至黄氏墩风逆浪高回旋诘曲咫尺寻丈距海既不远非复江行之比操舟者势不能平必偃蹇而后可三十里至马子汇风势尤逆而急船上有竹片舟人云可钻火验之信然五十里至回乡六十里至定海自午至申阅三时而后抵岸有持黄白帜来相迎者俄而复去盖误以为总管云按图志定海盖海壖之地本会稽郡鄞县之静海镇梁开平钱氏据吴越闲邑曰定海其地三方距海中微隆四面斜落如伏龟之形簿廨极宽洁主人于东庑具诸客供帐甚设舒元英与其徒诸葛生亦自大咸来坐甫定即登候涛山距县无半里山势雄峻屹然独立所以捍海势而立郡邑者也候涛盖此山之本名特里俗所道不一名招宝者耆旧相传以山下有蚌珠得名或曰非也外国大舶之所历故谓之招宝侧有巾子山踞峙海滨亦少土多石不生草木徐步而进海气渐阔祇觉天宇豁然上有一小亭可以为寓目之地最高处有泥墩三盖海中以此为候望也端叔置酒亭上邑丞赵侯亦来少焉暝色半山波光寖暗云气飘浮极目无际须臾列星下布月出天末诸客散坐山上酌酒长啸心闲神适若置身于蓬莱方丈闲凌晨复与二三友同登适当风怒潮来之时银涛澎湃天地改色如蹙雪如奔雷如驰万马飞舞突怒搜抉抟啮奇变壮伟愈高愈剧众皆休于亭上独予与炳道兄弟及季和不敢爱其足力行二里许至山尽处去海无十步天渊相接滉荡淫液不复知其为人闲世矣二日之游大概如此犹恨未能究雨风晦明之变以极其大观又恨不能方舟纵浪于溟渤之中与波升降而观其沄奫回薄也是山前望小霍大霍二山西出澥浦东北望嘉门烈港问之习于海道者云自虎蹲山七里墩至嘉门抵石弄涉羊山绝海螺礁又东北过黑水涉黑山入高丽封域日本又在高丽之东二国大舶遇南风则可发风甚顺不七八日可至城下互市其北直趋登莱沂密诸州想象其处使人惘然须臾风色益厉海气上溢不能久留也遂刻来者姓字于石壁而去复还端叔之舍少憩即欲投宿育王寺时己申后矣过清泉渡渡通海口平望弥渺风急水危幸不久耳越盐场小浃又度长山复经蒲陈新澳行近四十里始至寺中道遇微雨主仆皆有饥色寺有所谓阿育王舍利塔及鳗井皆迂诞不经无足深信独后倚鄮山若可观者亦未暇也初欲自是过太白山以皆欲归遂止为东湖之游诘旦即行步至宝幢市舟过下庄石山系舟钱堰下日犹未中钱堰即东湖之湄也登岸休于史丞相之旧居湖山在前若几案闲物其廊庑位置大类括苍剌史治所特屋楹之数不及而己听事之左曰湖山胜概久之与叔润诸公循堤而行遂至梅园林木疏茂台榭清深野色波光皆可坐致又纵步至月波山即史氏所赐寺也中有所创石洞若天作地生之状复还憩端叔开叔皆置酒因泛舟湖中风自四山而下掠茭芦而过猎猎有声俯仰其闲不能舍去舟子亦解人意放舟入深处三鼓余月色始明回思往岁五云樵风之集恍若一梦舍舟登岸或从容于林下或容与于轩前皆有明日隔山岳之叹东湖与广德湖灌溉民田甚众广德湖在西门外今废为田以其租入赡水军东湖虽存然久湮弗治希度为予言向尝居于东湖其东□□地势盖东高西下而山涧皆在东父老相传其别有七十二今独上水下水二派最阔水性就下自东趋西遂以成湖其西亦有小山因两山之闲筑为六堰以防水疏为三闸以导水堰之首自南而北一曰莫支二曰钱堰三曰高抽四曰平水五曰梅湖六曰栗树塘莫支之水号南沧湖西望寒岭倚周家屿之中依山可以居居人欲售其地而未有售之者三闸得之水多而不可先启者此为最东南有二灵象坎隐学诸山及道人茅庵甚众希度又为予言往岁尝大兴工役以浚治之而不得其道去菶泥无尺许而复积于山闲之隈是岁虽平望渺茫若可以奏功然未久菶泥复泻注于湖中茭芦丛生堙塞尤甚有为买菶而运诸海之说者其利害亦未尝详也自东郭还城过鄮郭亦不能访其遗迹还家日已暮矣是行凡四日始戊申讫辛亥希度名篆家于慈溪元英名琪家于奉化叔润名浃括苍人今为鄞簿季和今为四明船官炳道名文虎蔚道名文豹久从先兄游自金华来游名山亦会于此今俯仰始一时而端叔之临安季和之嘉禾叔润之太末元英还奉化炳道兄弟还金华希度亦还慈溪虽欲再为此游不可得也记之短篇遗之同志尚庶几不忘端叔共载游胜之意焉
　　　蓬莱观轮藏记
戴机
道观经藏聚书而藏回旋八极普济群动未易窥其端倪也盖道判于希夷人含冲和之气以孕形毓质终身由之而罔觉一念颠错天理灭荡其报至于流转三洞漂沈亿劫粤有大真人在玉清宫中怡神静念哀矜众生乃宣演秘法警世度人津梁今古此玉笈云锦之囊所以阐元虚之妙也然真筌精微篇章浩博不能遍阅爰探元机于混茫侔大巧之制作刱为巨藏尽取其书以藏之呵护之以威神旋转之以轨轴珠躔景纬森列乎上干枢坤根运转乎下琅函象签囊括乎中法轮一转幽显旁达运之不穷索之无尽吁人之斋心肃己清晨持诵不过一二通而怠惰己生今灵规旋运俄顷闲不待披玄关紫府之储而千圣下临万法俱会故能罄尘境之有情咸知敬仰诸妄尽灭一真湛然风休乎恼障而川至乎福祉信哉道果之渊深广博也鄞城西陂湖千顷中峙一山屹然如瀛洲方丈在沧溟是为望春其闲有神龙隐见兴云作雨山之巅道士结庐以炼形养性世奉香火绍兴中因望霓应祷太守莫公有请于朝赐额为蓬莱职观事者屡更惟童思定真实不妄锐意兴造自是殿宇廊庑寖寖琳宫珍馆矣是地无膏腴一亩而客众数百指思定念粥鱼斋鼓不可冷落乃欲建轮藏于观西藏未就而思定羽化其徒胡志清操履尤悫戮力募缘方惧力不能办邑檀那保义郎厉斌慨然身任是责观之神人又作奇梦以感动之其志益坚经始于淳熙之戊戌而落成于辛丑之孟秋糜金钱一万缗藏经五千四百八十一卷金碧辉映四境瞻礼有祷立应施利日广黄冠羽服济济然袂之联也厉又乐舍良田百亩因是杰然为鄞之名观嗟夫天下无难事也精诚所感虽九鼎万锺盥手可立办也志清一日叩吾庐焚香煮茗从容以记属余余家密迩蓬莱谂其事为详岂得自默淳熙辛丑七月记
　　　净慈寺记
沈端宪公焕
奉化县治之西六十里有佛宫焉按图志唐干符六年所建院有故籍又谓始于石晋天福五年它无考证然自天福庚子逆数而上适周一甲子图经流传不应无据院初号仁王其锡名净慈者本朝治平二年也淳熙戊申里之父老走告于州曰净慈为剎实明越天台三郡田夫野妇远近老稚奔走徼福之地山无常产而地少朝晡稻蔬之供未始告匮者实赖山王阴率潜化若有人从空中告语相劝导者凡粟米豆麦布帛丝麻薪炭菜果随阙而应不求自至倾瓮倒囊负担挟箧牵联号呼累累而来舍其有而求所欲无不响答比年主丈室者行业不孚祷祝弗应里多疵疠人心累惊愿更择有道行者居之以妥慰山灵而加惠一方邦君吏部侍郎岳公从之悉召州之名剎育王天童而下十有六主首俾通选一人得今住持师宏临江人嗣法佛照禅师始至周视庭宇喟叹荒芜众相与毕力支倾补罅规恢隘陋甫期月百堵徐兴法堂靖严以祇演佛事僧堂奥敞以休处朋徒旦过接待之寮辟而新之以安适来者度僧有库会浴有室钟鱼震响草木葱茂丛林规制大略具体宏师以书来乞记其事余观人之一心精诚所达虽天高地厚豚鱼细微金石无情有感必通况数椽之兴废乎是心苟存鬼神其相之矣虽然天下之事其将兴也责于己求于心其将坏也听诸神归诸天古今一轨宏师能充此心不倦则道俗丕应兴起法席盖未艾也不然徒日燃熏瀹供而神不我孚吾恐山王去之远矣书以遗之使刻之山中若夫自汉以后佛法入中国四民风靡竞求福利上之人往往多倡导之其来已久岂特一净慈而已哉民生不及三代远甚其本安在宏师不求余言姑置勿道独识其所以振作颓废之概如此绍熙改元八月记
　　　雪窦山锦镜记
楼钥
雪窦山名天下自下而升至绝顶始平旷四山又环之寺据正中气象雄秀而二水不知所从来出山之两腋而会于前径赴大壑峭石削立险不可测崩空落崖飞雪千丈洞心骇目胜绝一方此山之所以得名也繇古以来登览之士不知其几眩于创见何暇拟议绍兴甲子郡太守莫公将来游乃始发妙意于万象之表谓水去太亟属寺僧以田为池使二流汇其中宽纳而缓出之则寺当少利有诗云能废千畦渟玉雪不妨飞练挂丹梯读者韪之而四十余年十易主人咸睥睨以为难淳熙十一年足庵鉴公禅师既至百废修举取莫公之说斟酌之八月己未遂兴畚锸浚池深一寻从四百三十尺广半之筑堤西南以便往来因桥为闸视水涨落而闭纵焉明年十一月庚子池成涟漪拍堤渟滢如拭千岩倒影空明相映禽鱼下上咸有喜色师问名于雪窗张武子良臣武子曰是所谓渊林锦镜者也遂以锦镜名而请余记之余不能习阴阳家言然通天下一气耳山如人之定形水如人之脉络或潴或泄当适其中池之未作也水若建瓴山之气与之俱逝而不留及其既积则淑灵之气得以扶舆磅礡于兹矣继自今其必有卓然超彻之士深藏若虚出于此山以振祖风者岂惟利而已哉曩尝一再游焉闲久不雨水仅相续萧索轮囷固自不恶惟积雨暴涨则尤为壮伟可观顾安得每每如许及今过之既坐亭上徐彻三版水则大至怒涛迅雷凌驾震迭素蜺万数哮吼而出真天下之奇观也始惟见寒莎野卉纷骇相应少焉觉两崖石壁亦为之低昂不已此非亲至其上深矉而驻观者不足以知此莫公止谓不妨飞雪之胜不知此池之成关机阖开乃大有功于瀑泉也足庵传洞下心宗精炼刻苦等慈接物法施不吝所向倾动缁白数主废剎皆立兴之壮年尝出力于此以办众缘晚坐道场年逾八十适丁歉岁艰食之余他人支倾补坏犹惧不济乃于谈笑闲成此胜事外不以求诸人内不以费于帑倾囊倒箧一力为之信大有过人者是役也僧德宣实相其事妙有智思规画多出其手又得信士单承亮割膏腴以补田之费因并书之以告来者云
　　　友恭堂记
洪迈
