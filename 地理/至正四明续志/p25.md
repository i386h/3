<!-- { "loadSidebar": true } -->
岳林大中崇福寺元统元年僧景湘重建藏殿翰林应奉黄溍记 【佛灭度后存于今者象教而已开元所录五千四十八卷与后人之增译即其所谓教也自菩提达磨承摩诃迦叶之正传以不立文字为宗学者几于废经不谈而禅林所在无不安置经藏尊奉惟谨窃意世尊从始成佛乃至涅盘于其中闲不说文字藏固无所收云台宝网尽演妙法毛孔光明皆能说法藏亦不能摄凡其所教所传可以开示悟入乎佛之知见者盖非外非内非别非同也岳林寺古之禅苑水南湘师今之禅伯师主寺事十有六年以其化导之余力从事乎兴作仆者必起缺者必完而于经藏尤汲汲焉致其意以至治元年冬摹全经至顺元年冬构广殿元统元年冬度美材征良匠建大宝轮一柱八面实经其中其止山立其作雷动神河龙负可怖可愕琢雕藻饰殆无遗功金碧髹彤绚烂溢目观者为之叹仰而不已会谒补陀洛迦山还过岳林师谓予曰吾书中言观音弥勒各有五百化身弥勒在震旦淛河之东于双林为傅大士于岳林为布袋和尚其应迹尤暴着大士以创物之智肇创轮藏摄十方于一尘卷大海于一滴使夫人一举手而种种佛法皆悉现前兹大圣人以方便利益群品而吾徒之所取法也子大士里人藏成而子适来宜为之记予既睹兹殊胜且有以识夫禅学者不即文字亦不离文字实于教外别传庸弗辞而记之寺之本末有事实刻石堂上兹不书】 又建法华经堂
常浦寺至元十三年火二十四年建又圯元统二年僧士标重建
圆通接待寺州东八十里旧在广济寺侧宋开宝闲僧善为元琎置田建名至大元年迁东宿象山渡头
清隐接待庵在州东四十里宋开宝元年僧介如建
佛照宝莲堂在州西四十五里至元二十年士人丁氏舍宅为之至正二年毁
　　　昌国州 【袁文清公修郡志时厚孙分领诸寺书至昌国而公以丧女辍局既而入朝故昌国惟载宝陀一寺余皆未备今参旧志补完禅教律据旧志书】 
　　禅院
梅岑山宝陀寺见前志
九峰山吉祥寺州北三十里山之南有香柏岩极高峻唐开元闲僧惠超居其中汉干佑二年号崇福宋咸平中有真大悲者为乡民所敬丁县尉渐为舍基请真迁其居于山之麓治平元年赐今额建炎初给事中黄龟年施辟支佛牙建阁藏之嘉熙三年参政余天锡请以显忠崇孝为额皇朝大德元年僧净怡重建选佛堂
普慈寺在州北五里始东晋时名观音唐大中十四年号观音院宋治平元年赐今额庆元闲黑山明师重建淳佑五年复火麟师又建敬实堂参政应（彳繇）记皇朝为祝圣道场至元五年建藏云阁
万寿寺州东北三十里旧名永福宋建隆元年建治平元年赐今额寺有秋荪名万寿香
保宁寺在安期乡马秦山旧名保安晋天福元年建宋治平二年赐额
祖印寺在州东南寺元在胊山旧名蓬莱晋天福五年建宋治平二年赐今额嘉熙二年邑令余桂迁于此以接待寺并为一
延福寺州东四十里旧名罗汉院唐光化二年僧法融建宋祥符元年赐寺额寺有阁奉五百罗汉像宝佑五年赵节使请以继善衍庆为额
回峰寺在金塘乡之岑山江宋建隆元年建赐额丞相王安石宰鄞日尝游有诗 【山势欲压海禅扃向此开鱼龙腥不到日月影先来树色秋擎出钟声浪答回何期乘吏役暂此拂尘埃】 
兴善寺州西三十里名曰凤山后唐天成二年建宋治平元年赐额淳佑十年应参政（彳繇）请以教忠兴善为额
广福寺在金塘乡册子山宋治平中赐额寿圣淳佑中改今额
　　教院
超果寺在州东岱山旧名资福晋天福二年建宋治平二年赐今额参政楼钥有记
化城寺在州西金塘乡旧名罗汉院汉干佑元年建宋治平二年赐今额
资福寺在州东北海中晋天福八年建
华云寺在州东北蓬莱之胊山旧名香兰周显德七年建宋治平元年改赐空王建炎三年赐今额迂斋楼昉有跋语
封崇寺在州东安期乡之桃花旧名资福又名资国周广顺元年建宋大中祥符三年赐今额
接待观音院与祖印寺并为一
　　律院
潭石广福寺在州东南安期乡旧名崇寿宋端拱二年建熙宁元年易名寿圣绍兴三十二年赐今额
翠萝寺在金塘乡之海西唐开成闲刱会昌闲废宋建隆中赐以铜钟吴越国受封奉国又镇以铁塔寺一名金钟
隆教寺在州东北四十里汉延佑二年建名降钱宋大中祥符三年赐今额后毁僧清琏度土迁于翠屏皇朝僧行圆重建选佛堂
保安寺在州东北金塘乡之兰山汉干佑二年建
梵慧寺在州西金塘唐咸通闲建汉干佑二年名寿圣宋开宝二年改超果治平二年赐今额有佛殿记临川晏敦复撰时建炎辛亥也敦复又有咏方丈梅诗
普济寺在州西金塘汉干佑元年建周广顺元年黄檗山僧神静开山名山门院宋治平二年赐今额
普明寺在州西北古泗洲堂有二塔以铁为之世传阿育王所铸钱忠懿王寘于此宋大中祥符中赐今额绍兴十八年僧昙解拓大之高丽入贡候风于此
　　庵舍
海岸禅庵在翁山之北麓元统二年文知州增创以待四方瞻礼宝陀之人
　　　慈溪县 【旧志四十一新志四十八】 
三峰广福寺县西南七十里唐会昌元年置曰三峰院宋熙宁元年改寿圣绍兴三十二年改赐今额寺有智交律师塔黄州教授曹粹中为铭 【旧志有新志无】 
资国广福寺县西南六十里唐咸通五年建名资国宋熙宁元年改寿圣绍兴三十二年改今额寺有藏殿刘应时记僧元实重建刘叔温记 【前志云三峰资寿寺景定闲改额当考】 
开寿普光禅寺县西南四十五里宋宝佑二年丞相史嵩之建为功德院请额
鸡鸣接待寺县西二十里宋绍定四年僧元吉建庵曰鸡鸣后废皇朝至元元年正念庵僧正时徙建于庵之西偏
黄墓福禅寺县西南三十里僧元诘建扁曰黄墓宋淳熙十五年重建
南山崇福接待寺县西北五里宋淳佑七年僧志（昏页）建名南山庵咸淳六年赐今额
妙法寺县西北十里宋景定二年僧师文建咸淳闲移请今额
石柱山具足庵县东二十里宋开庆闲僧道森建
丈亭庵县西四十五里宋咸淳闲僧觉了建后（土已）于风潮至元二十九年迁于凤皇山西麓
三元经堂县西北五里至元十八年资西寺僧了津建
　　　定海县 【旧志三十一新志三十三】 
普照庵县东北五里至元二年重建
存善庵县西北五里至顺闲建
　　　象山县 【旧志十六新志十四】 
灵岩广福寺县西南四十里宋太平兴国二年僧智（王舀）建进士俞让记熙宁元年加寿圣二字绍兴三十二年赐今额 【旧志有新志无】 
僊岩院 【新志无】 
永明寺县西北十里至元二十四年延寿寺僧契先建塔院大德十一年拓新之请给寺额
福聚寺县东五里至大三年邑人倪□建僧一观请额
　　道观　道院
　　　在城 【旧志二新志十三】 
玄妙观至大二年火道士吕震亨重建奎章阁侍书学士翰林侍讲学士虞集为碑铭 【玄妙观江淮以南列郡皆有之其在庆元者观在郡城东南本唐紫极宫天宝二年所建也梁开平二年改真圣观宋大中祥符二年改天庆观世祖皇帝取江南例改今名庆元为在故宋行都近郡贵人大家多居之佛老之祠甚盛独所谓天庆观者莅于官府施与弗至食力（甚少）薄观中自度人守之既内附守者不能自有而诸方道士皆得沿檄而来为之主者徒取圭撮之赢以去观益弗治雷谷陈真人可复以道法见知朝廷始从玄教大宗师与嗣汉天师为文书定为甲乙相传择材能嗣守观事乃出橐中金作新之既成亦以其弟子吕君震亨被玺书还主其事岛夷岁以土物互巿郡境吏卒侵渔之不堪以忿持所赍流黄等药火城中官府故家民居几尽观亦与焉盖至大二年也吕君乃属其副陈清一等以是年六月作库堂米廪庖舍明年八月作藏经之殿中为飞天大法轮以庋道经而吕君方嗣其师之法留侍内廷者数年然后归至治元年正月作寥阳殿以奉三清大帝深七十六尺广百有五十尺翼以廊庑其为屋五十闲泰定三年作大门为屋十有三闲深四十六尺广二百尺又作两碑亭与其师弟子所居之堂其像设供具晃耀华丽高广宏壮有加于昔焉又割田若干亩岁取其入以备缮修俾永无阙乏而吕君之心力益罄矣二年吕君弟子张端仁亦以法师留京师以吕君之书来求记既为叙次如上按陈君定海人幼有高志闻海上有林先生能役雷电如指诸掌然使酒不可近君委曲师事之三年得其传稍起为郡县祷大旱有应名闻于朝至元末征至京师以其法承诏内廷行幸无所不从凡祷祈皆验其为法皆传诸性命之要原阴阳之本以播五行之精以适事物之变名曰太极今玄教大宗师吴公全节中龢真人夏公文泳皆尝师事之以为博大宏远云故赠诚明翊教太极真人亦以太极为言也吕君在京师修其师之法亦着灵异及得请还山以太玄广德冲道法师为玄妙观住持兼领诸宫观事观庭中桧树有神芝生其上势若飞凤精采炫目郡人以为玄征好事者有述焉余与陈真人交游既久乐闻吕君之善嗣其业而克勤以成功故为之勒铭以垂之无穷焉铭曰鄞城之东作为新宫象帝之容万灵攸宗创始自唐今六百祀名随代迁郡乘有纪弊而新成玄征有时益高胜菑越人之词谁其高之维陈维吕瓜华之嬴上所赐与时雨时旸我握其机有云有雷沛然弗违陈君有神归念故土俾民有依相在神宇吕君作之克继克承金币偕来土木具兴率其土友来崇来辅俾世其传常在贤者郡有守吏有蕃有宣有吏有民来致其虔海波不惊山薮靡疾年登谷丰以安以食内向治朝天子万年万年之禧歌以永言○真人陈可复事见前志后有徐天常亦以道术承应为法师所请有应】 
报恩光孝观泰定四年火今营建未完观之东有东岳行宫至大二年火元统元年道士陆嗣华募建
