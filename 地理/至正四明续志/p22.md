<!-- { "loadSidebar": true } -->
古有命祀正辞荐信义之修而礼之藏也越俗禨鬼史巫纷若邪怵妖诱民不知礼夫有功于民则祀之着在祭法弗替敬典无即慆淫教民之术大矣然神聪明正直而壹依人而行君子先勤民而致力于神舍人事以徼神福岂理也哉前志取社稷居祠祀首示礼典之正
　　社稷坛〔风雨雷师坛附〕
至正元年郡守王侯元恭谓社稷一郡祀典之大者祭告必加严敬水旱祷辄有应因以古法按视坛壝制度皆未合礼乃讨论定制命有司修改其建议云社主土稷主谷勾龙平水土祀以配社后稷殖百谷祀以配稷风师箕星也雨师毕星也社稷自天子之都至于国里通得祭而风雨师唐以来诸郡始得祀若雷师则又唐制与雨师同坛共牲而祀者也王制曰天子社稷皆太牢诸侯少牢谨按大元通制春秋二仲戊日祭社稷于西南郊立春后丑日祭风师于东北郊立夏后申日祭雨师雷师于东南郊社稷坛于城西南度地之宜方二丈五尺高三尺四出陛三等筑垣为四门于内社东稷西社稷坛其制一也稽以朱文公之说尤为详明因辑其言以备考订
州县社坛 【稷之坛壝皆如社之制二坛东西相望并坐南向北】 方二丈五尺 【方径也方二丈五尺者从东至西二丈五尺从南至北亦然坛分三级坛面乃最上一级之数下面更两级每级展一尺即坛脚须径二丈九尺其尺并用古尺不当用大尺】 高三尺 【坛既高三尺分为三级是以一尺为一级】 四出陛 【陛之级即坛之级也但于四面陛之两旁各以石砌作幔道隔断使其中为陛级外为坛级】 四门同一壝二十五步 【壝方二十五步亦谓东至西南至北皆二十五步以丈计之六尺为步则十五丈也四角筑土为壝高三尺许使坛上与斋厅相望得见壝上不用瓦盖但以砖两面砌之使其走水尤为坚固四门当中开门须阔一丈余庶几行礼之人往来宽展不相妨碍两旁各立华表高丈许上贯以横木如门之状北门壝外空地须令稍宽可容献官席位空地之北乃作斋厅以备风雨设献官位南向行事】 社主 【社以石为主形如钟长二尺五寸方一尺剡其上培其下半旧法惟社有主而稷无主其言坛上之南方非坛之中也盖神位坐南向北祭器设于神位之北故石主当坛上南陛之上】 植木 【按周礼社各植之以土所宜木今当以本府之所宜木植之】 
坛饰 【古者社稷不屋有明文不用砖砌无所考然亦不言砖砌者中原土密虽城壁亦不用砖今南方土疏不砌恐易坏赤土饰之又恐僭于郊坛不可用】 瘗坎于坛之北壬地南出陛方深取足容物 【坛北壬地在北壝门内两坛边各于中央下日隔取壬地各用砖石砌作小天井深阔三四尺许其南作踏道上下闲时以土实之祭即去土令洁祭毕即使人持币及祝版之属从踏道下送入坎中然后下土筑实差人守视】 
风师坛雨师雷师坛 【古今礼制社稷风雨雷神各有坛又各有方位社稷于西方风师于东北雨雷于东南今州县亦皆别有坛但方位多不合古按政和五礼新仪风师雨师雷师坛皆卑小于社四出陛四门同一壝二十五步】 燎坛 【古者祭天以燔燎祭地以瘗埋燎坛为风师雨师雷师设也政和五礼新仪燎坛于神坛之左壝之外稍高于神坛】 
本路
鄞县
奉化州
昌国州
慈溪县
定海县
并见前志
象山县
旧在县西二百步至治二年移置西南郊在西郭门外一里
　　城隍
本路
至大二年火延佑七年以来重建正殿门庑俱完
鄞县
见前志
奉化州
至元二十六年令李天益重建至治元年马知州重修后圯邑长也先不花见事修营
昌国州
见前志
慈溪县
至元五年邑士童金重修
定海县
至元二年重建正殿山门
象山县
见前志
　　神庙
　　　在城 【旧志八新志十八】 
纯德征君庙祠董孝子黯至大二年火延佑二年重建正殿及门按今庙地即孝子故居则黯本鄮人虞翻称句章人据其徙居慈溪言之
灵应庙祠鲍王盖王凡六封为忠嘉神圣惠济广灵事见前志楼枎记至元二十六年火重建至大二年又火乡人胡珙募财重建
东岳奉圣行宫至元二十六年毁大德闲主奉陆贵和募本路总管拜降重建冯福京为记又巿宫后地为寝殿未就后纪至元元年拜降之子为路治中遂兴建之今总管王元恭修饰始完
闽国公祠在西南隅月湖之西公姓王氏名积翁至元二十一年奉诏招谕日本殁于行诏封闽国公谥敬愍立祠奉之泰定四年鄞县尹阮申之重建
　　　鄞县 【旧志十四新志十九】 
遗德庙见前志按唐书鄮县南二里有小江湖溉田八百顷开元中令王元纬 【旧志作暐】 置民立祠祠之九域志它山堰王元纬置后封善政侯皇朝至正二年郡守王元恭按行水利致祭庙下建言鄮令王元纬于它山迭石为堰限截江河使湖由江而达海水由堰而注河遍及城邑潴泄有方后世永赖虽有侯封未足报称宜从优加封爵以称国家敬神爱民之意
嘉泽庙见前志李陆二公祠堂宋治平元年鄞主簿吕献之建关杞为记 【见集古类】 嘉定二年赐额岁久庙毁皇朝至顺二年重建编修程端学为记 【古之有功于民者庙食厥土载诸祀典世世勿绝昭其报也后世淫祀既兴民昧所趋有司莫或正之正祀有时而废若嘉泽庙是己嘉泽庙者惠应李侯孚佑陆侯之祠也明郡地滨江海沟浍敷浅善泄难潴十日不雨民以旱告陆侯唐大历闲宰鄞即城东三十里因山环会筑其断阙为湖三百顷以灌以溉七乡之田余百万亩久而湮废宋天禧闲李侯守明循其遗迹大筑堤防为永远计虽值旱而有年官民德之为建祠宇青山之湖滨嘉定闲锡庙额及二侯封谥以褒之诰敕具藏惠安浮屠遇旱蝗水潦有祷必应盖有功德者精神不散而民心聚焉以灵是谓正祀近岁有司弗葺祠宇像设腐烂澌尽荒址蔓草过者愍焉予自史院归田甬东念建言于守令而难其人适遇浙东道宣慰司都元帅太平资善公来莅于明仁洽化行上下敉宁曰可矣往白之公慨然增感即命经营俾鄞邑典史王君世英领其事首捐俸以倡余力出于沾水利之家众相告曰是吾心也富者效财贫者效力若子之趋父命也盖上以义使下故民不知劳而事集始事于至顺二年十月明年三月讫工前门后殿缭以石垣规模宏敞有加其度端冕俨然赫赫若临设守者复役供洒扫复侵地三亩又将理旧业鸠财置田为买葑计多王君之规也于是方伯率其属祭于祠下乃属予记本末予既肇其端遂不得辞传曰凡祭有其废之莫敢举也有其举之莫敢废也惟东湖作于人非若洞庭彭蠡具区巨野设于有天地之初也自湖之作而民赖以櫜中忘所自乎此庙之所以作也锡号加封纪之郡志盖有举而莫废也虽暂圯于一时乃人事不继非当废而莫举也今其遇资善公之明岂天之报德报功者无已而假手于人邪使凡莅兹郡邑者皆能以资善公之心为心补其敝漏不使澌尽而后将易为力而庙之存当与湖悠久湖之泽物当与天地悠久若夫继二侯修（石契）闸彻积葑戒侵夺之法则有前贤碑刻在兹不复论】 至正二年郡守王元恭按行水利诣庙所致祭因命增修且建言佐耕以水锺泄以时鄞壤卤瘠尤藉其利钱湖为鄞水利至大者而李陆二侯皆有功于湖功大爵轻未足报称请加封爵以示勤民致力之意
