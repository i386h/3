<!-- { "loadSidebar": true } -->
它山堰堰在四明之鄞县一条水出四明山昼夜长流如白练连接大江通海水咸潮直到深潭里淡水虽多无计停半邑人民田种费太和中有王侯令清俭为官立民政昨因祈祷入山行识得水源知利病棹舟直到溪岩畔极目江山波澜漫略呼父老问来由便设机谋造其堰迭石横铺两山觜截断寒潮积溪水灌溉民田万顷余此谓齐天功不毁民闲日用自不知年年丰稔因阿谁山边却立它神庙不为长官兴一祠本是长官治此水却将饮食祭闲鬼时人若解感此恩年年祭拜王元暐
　　　西湖十洲
刘珵
浅深艳冶一枝枝带露临风不自持水上红云真缥缈多才却忆退之诗 【花屿】 
春水池塘空冉冉长安古道倍依依争如绿向芳洲遍不怨王孙去未归 【芳草洲】 
江渡随堤千万缕年年折尽最长条谁知烟雨汀洲晚闲舞东风拂画桥 【柳汀】 
翠云摇曳波心起清影扶疏月际来结实终期丹凤至虚心聊映小桃开 【竹屿】 
闲伴晚云笼浅濑半如秋雨羃寒沙溶溶曳曳拖轻素遮尽渔蓑与钓槎 【烟屿】 
翠幄临流结绛囊多情长伴菊花芳谁怜冷落清秋后能把柔姿独拒霜 【芙蓉洲】 
金蕊寒香冒雨开清无俗格绝尘埃休嗟不及东篱下也有幽人载酒来 【菊花洲】 
众乐亭前月满洲雨余风静正中秋桂华冷射千寻碧十顷湖光烂不收 【月岛】 
六出花轻巧翦裁瑶林玉砌映高台冰澌四面寒光合疑有飞仙月下来 【雪汀】 
耻随杨柳娇春色厌近芙蕖递暗香直干凌霜终偃蹇愿为一柱壮明堂 【松岛】 
　　　次韵
王（桓去木）
传闻春入水边枝懊恼行人不暇持任是杜陵归较晚也须排闷强裁诗
十步中闲水四围不容红紫乱相依春风管取青青在莫问愁人归未归
不似长安陌上梢只将离恨寄长条临流系得虹蜺住留作憧憧两岸桥
凤集龙骧未是才独惊高节出云来此君端的吾家旧争得柴门相向开
离朱谛视也昏花一匹青缣盖白沙咫尺渔舟看不得凡夫何处觅仙槎
须信金行有智囊会将秋色赛春芳清宵见白休相拒多是潘郎鬓上霜
年年重九为人开不染春风一点埃湖上萧骚如栗里虚尊还待白衣来
夕阳尽处见沧洲一片清光水国秋应是玉真梳洗罢菱花台上丕曾收
玉落风刀细细裁梁王宫里旧池台 【梁有雪宫】 逍遥此地何人可除是冰肤驾鹤来
谁陪老碧到秋霜赖有黄花隔水香土浅波深难独立可能移植向公堂
　　　次韵
舒亶
暖吹红紫上青枝掠水风烟巧自持蜂蝶鸬鹚各芳意锦囊消得探春诗
小雨如酥露乍晞屿花汀柳自相依画桥不碍寻春屐谁傍烟波拾翠归
困倚沧波绿动摇冷烟疏雨共萧条谁将轻薄娇春态强拂人头向巿桥
欲问葛陂安在哉端疑波底化龙来子猷此兴君知否小径何妨卷竹开
着漠寒芦不见花暗藏鸥鹭啄晴沙暖风吹起浑无定半落僧窗半落槎
照水枝枝蜀锦囊年年泽国为谁芳朱颜自得西风意不管清秋昨夜霜
懒对陶家酒瓮开东篱寂寞久风埃会须结取登高客折上龙山醉帽来
何人骑鹤上瀛洲清影明波正九秋吹罢玉笙端不见满空桂子有谁收
点柳妆梅不暇裁平波直拟涌瑶台钓矶苇岸知何许几误渔舟夜半来
亭亭古干对沧浪雨洗风飘吹老香晚岁何人同寂寞水西我有读书堂
　　　次韵
陈瓘
红紫商量欲满枝探春觞豆好携持便须载酒凌波去底事黄堂独赋诗
绿色映波千古恨至今南浦两依依我今又向江东去多少行人宦未归
密干参差笼月影轻波荡漾蘸烟条暑天要此清凉地欲往何辞度小桥
霜姿迥出红尘外只有鹓雏傍水来别岸若寻栖隐处轩窗须为此君开
霭霭纷纷缘底事故来波上罩层沙莫教散入沧溟去却恐能迷上汉槎
红云可觅无蜂去渺渺寒波映晚芳未必孤根能耐雪且看秋艳已经霜
光景不留人易老恨无羽翼出尘埃世闲那有飞升药且傍汀洲采菊来
月明偏照海边洲绿水回环漾素秋斗转参横群动息桂花零落遣谁收
谁把平毡水上开坐看飞絮扑琼台酒豪耳热笙歌沸应怪幽人此地来
影参岸柏童童绿叶蔽汀兰澹澹香斤斧不来人迹远养成千尺势堂堂
　　　超然亭戏作
晁景迂
终日一杯终日醉看潮初上看潮回自疑前世陶贞白乘兴闲游鄮县来
　　　江上独坐
少年曾识京华乐老得江山怀抱开风月不谈辜此夕恨随潮去与潮回
　　　江亭晚望
秋色日骎骎江亭敞有阴残霞沈浦口新月出波心
　　　思四明所居
今朝旅恨到何处轩窗直到桃花渡桃花渡上风吹雨道人芒屩谁来去 【又和蔡天启诗云玉筝无日弹瑶柱金马何人赏木犀秋日有感诗云白蟹青虾甬水东】 
　　　题翠光亭
舒亶
四山烟雨收双沼漾晴碧白鸟忽飞来点破檐前色
　　　题云湖庆安院
门前屏障绕潺湲付与林僧夜定还松盖作云连十里竹龙行雨出千山白公香火莲红后谢氏池塘草碧闲我亦凤皇池上客图闲却笑未能闲
　　　谢定水僧送蒸木犀香四绝
杨万里
春得鄞江信香从定水来今年有奇事正月木犀开万杵黄金屑九蒸碧梧骨诗老坐雪窗天香来月窟
山童不解事着火太酷烈要输不尽香急唤薄银叶谁言定水禅入定似枯木飞入广寒宫收得香万斛
晁景迂大观庚寅冬为四明船场后七十有余年某适以仓氏之职至此闲而王兄季和亦来作景迂官相与访问旧迹故传尚有可考偶成
　　　数语简季和因呈叔晦
吕祖俭
鄞川旧有船司空小亭晚望江之东 【景迂有江亭晚望诗】 父老犹能理前话无钱无木人无功 【时有漕使来场中诘问造船事景迂对以此语云有钱则有木有木则有船既无钱则无木既无木则自然不能造船漕使语塞而去】 风流己往四十载水仙木犀徒自红 【景迂有思四明水仙诗及和蔡天启四明瑶柱木犀之句】 吾尝夜看司空集元符上书入邪中岁月蹉跎今几许俯仰一身随转蓬自尔怕道四明守讵有律吕为始终易玄后谱此时有又得刚说来发蒙 【景迂跋云今年始见刚说明州令人不觉意气自倍】 鲁人猎较亦猎较复使妙句追飞鸿朅来海头四阅月尘埃满袖生氋氃平生执鞭所欣慕追寻故迹得数弓超然之名犹可想 【超然之名旧矣相传在江之浒后楼易其名而非复故处矣】 海气微茫日未昽越中岂是不好事别乘皆贤心已（怯去去改充）场官缱绻真我友欲来卜筑祠此翁大书特书景迂号庶几遗躅常清通簿书期会目前耳此意当令齐洛嵩丰公室外草芃芃了斋却埽耳若聋当时二士相游从夜阑太息非为躬年运而往将溟蒙后辈风□□□□薄材微宦犹未工尸祝越俎自忡忡谁图遗像寘学宫时与先儒相磨砻却归金华守吾宗端坐不出固其穷
　　　慈溪龙虎轩偶成
龙蟠虎踞秣陵城甬上苍官亦强名独占高峰傲千古夜深月照落潮声
老松偃蹇卧江滨风月烟云寄此身不羡参天二千尺低徊欲对小峨岷
仙都石笋似天成凫水松龙是弟兄走遍游人与行客未知谁可寄深情
苍然暮色已峥嵘姑射山头卧玉鲸墨客琼森龙虎想我来犹自怯威名
尚书风节映鄞川人物萧然又几年世路逶迤虽已极轩前龙虎尚依然
年来世路转蹉跎正大中庸论愈多出本无心归亦好何须胸次自干戈
　　　泛舟至竹洲 【叔晦所居】 
湖光拍天浮竹洲隐然一面城之幽中有高士披素裘我欲从之恐淹留探囊百金办扁舟又烦我友着意修微风一动生波头飞棹来往倦则休兀兀坐曹如系囚吏余只有万斛愁一生安坐无几求今日栖迟如置邮脱帽露顶固狂流俯首折腰亦可羞誓将入海登之罘弃置人闲绕指柔苍然暮色下羊牛出处语默两悠悠九原可起柳柳州燕坐相与未始游
　　　它山堰
楼钥
它山堰头足奇观百万雷霆声不断谁把并州快翦刀平翦波涛成两段四明山深水源远众壑会溪长漫汗滔天狂潦不少留泻入长江势奔窜贤哉唐家王长官欲图永利输长算想得惨淡经营时下上山川应饱看西偏千岭相属联惟有兹山拥东岸遂于此地筑横埭截取众流心自断斟酌利害不全取高下参差仅强半水大七分入于江徐挹三分供溉灌支流弥漫穿郡城脉络贯通平且缓旱时及此水亦足坐使千年亡旱暵无穷庙祀报元功像设森严人敢玩梅梁夭矫有冥助大患于今尚能捍前辈所作多神灵日月真成赤心贯后人小智或更易费尽工夫随破散河堙盍浚谋不集堤断河倾流甚悍富民缩手人受殃仰望古人重兴叹老木号风波湛碧画屏俯仰丹青焕更须积雨看惊湍濡足褰裳何足惮去家不远时一游短艇垂纶流可乱八月倘有仙槎来便欲乘之泝天汉
　　　赠王景贤路分
童颜未改鬓先华小试戎韬己戍瓜插架诗书吟不彻累朝典故记无差一生供养母如佛半世清修僧在家时节不容轻酌别片帆一举遂天涯
　　　史子仁碧沚
相家小有四明山更葺桃源渺莽闲四面楼台相映发一川烟水自弯环
中洲絫石势嵯峨城上遥岑耸翠螺旧说夕阳无限好此中更得夕阳多
　　　纪梦
郑鲁公 【若冲】 
包括乾坤一环堵拍手千门辉藻黼编茅何事傍云根川观岩居天固予忆昔卧病岁壬午梦行涧石憩衡宇常充达庵表其门大楷金书爰仰睹吉符应已分行藏二纪唐捐惜无补我生六年哀怙恃三殇相继泣同乳只影危踪巢在幕孽子孤臣气如缕千金不忽坐垂堂十稔讵能酬鞠抚六张五角具孤虚万死一生逃险阻矛头淅米剑头炊耕常得晴刈常雨菲末葑根有荆棘鼠牙雀舌皆强御意行足下起关山夕计朝谋成龃龉先时败事后失机啭喉触讳默招侮贫来富往见交情行信言忠贻罪罟一本难令亲者亲四海何由兄弟普数奇尝愧李将军五穷未嗟韩吏部人生美恶半乘除我常一味无甘苦五十知非计已迟见机而作今犹愈结庐兹境了前缘端居漫作溪山主列壑攒峰无耸诮迭颖飞柯不瞋拒一室凝尘号全拙茶铛酒壶编简聚草亭临流倚梦溪观罢鱼游呼鹤舞地饶松竹秀而腴林生兰蕙香频吐泉清洗耳何妨枕晴轩炙背还堪俯采药寻梅度岭去空翠霏烟迎步武乘坚策肥彼何人藜杖枝笻自撑拄人家灯火照篱落山头月色窥松户随云归逐度溪风自喜此身轻一羽意安不厌饭藜蔬睡美那能候钟鼓少壮颜从镜里非利名心向尊前腐长因横逆反忠仁讵向艰深探城府事变起灭真浮沤身世行藏俱逆旅玉堂茅舍一蘧庐鷃起鹏抟各飞举蛮触战争两蜗角鸡虫得失了无补兴废纷纷汗马牛贤愚泯泯埋尘土长啸勿碍天地郛游思还从竹素圃要知岁晏日斜时此心只与虚空侣一觞一咏姑自娱断不伤今更思古力命悠悠讵足论漫述平生记轩庑
　　　可斋陈大卿政成之暇搜讨河渠为乡国长久虑开万世利非君侯其谁属因效一得以广盛心焉
郑清之
四明瀛海壖大田沃多稼三江纳行潦九谷偏畏夏治水宜讲行时哉及闲暇方当暑如惔孰谓晴可乍十雨非所忧一暴良已怕东有钱湖浸寒玉渺无价西有它山源盈科通昼夜维此两支邑厥田俱下下问之何因尔水道无所舍河伯空望洋旱魃巧乘罅缅思井田规畎浍分溆汊培浚傥高深怒潮敢雄跨官但督赋舆谁肯趋田驾六辅能即功百泉岂难坝愿言均此施利泽侔造化尽复淮南陂端可侪杜亚
　　　再用韵
