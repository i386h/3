<!-- { "loadSidebar": true } -->
卷柏 【俗呼长生不死草生四明山虽甚枯槁得水复鲜活谢灵运山居赋云卷柏万代而不死】 
莼 【木作莼多生东钱湖近年湖葑不泛而莼亦不生】 
苔 【生海水中如乱发人采纳之窖片片整之俗呼曰苔脯又一等绿苔干而作小束谓之苔结出象山】 
紫菜 【生定海昌国海岸一云出伏龙山者著名干则黑吴都赋曰纶组紫绛注云紫菜郭璞江赋云紫（艼去丁改耎）荣晔以丛被注云（艼去丁改耎）紫菜也】 
海藻 【尔雅曰（爻荨）又名海藻生海中埤雅曰本草以尔雅所谓纶似纶组似组东海有之正谓二藻也又云按本草海藻昆布青苔紫菜皆疗瘤瘿结气又一种细茎丛生海石上谓之鹿角菜】 
荪 【秋兰一干数花比蕙则瘦而香过之出昌国岩窦闲】 
芹 【奉化溪涧多生】 
竹 【名品各异有龙须竹筀竹斑竹紫竹筋竹桃枝竹四季竹公孙竹】 
海桧 【栝柏类也叶尖如杴冬秀其质体刻成龙凤形悬根而植之盆盎可致远】 
红木犀 【出象山县初邑士史本得此种献阙下高宗雅爱之画为扇面制诗以赐从臣荣薿曰月宫移就日宫栽引得轻红入面来好向蟾宫承雨露丹心一一为君开惟邑境所种者色深而香烈移之四方则色香少损此地气然也】 
黄杨 【俗说岁长一寸遇闰年退三寸喻其悭长耳其质贞坚叶细多依岩石生】 
冬青 【一名女贞江左谓之万年枝经冬不凋】 
（艐去舟改木）榈 【一名栟榈叶似车轮乃在颠上有皮缠之附地起二旬一采转复上生（艐去舟改木）笋状如鱼子味如苦笋而加甘芳蜀人以馔佛僧甚贵之而南方不知可食笋生肤毳中盖花之方孕者正二月闲可剥而取过此苦涩不可食矣取之无害于木而宜于饮食法当蒸熟所施略与竹笋同蜜醋浸可致千里外】 
豫章 【古樟木也生溪谷闲历数百载不衰老根盘踞高突地面屯阴数亩王俭曰栝柏豫章虽小已有栋梁器矣】 
　　果实
杨梅 【越之杨梅著名天下而奉化所产不减于越其名有软条串核小而实大味甘有邵家乌金家乌许家乌韩家晚大荔枝之名小溪所产色红不逮奉化东湖所产色白名酪蜜脚又其次也】 
榧 【雪窦山所产著名翠山香山皆有之实细而甘】 
茨菰 【生低田中可种叶有两歧如燕尾而大白花一茎收十三实岁有闰则十三实三出】 
金柑 【出慈溪饱霜者甘】 
金子瓜 【形如西瓜而小子有红黄黑三色出鄞县同岙】 
林檎 【出慈溪一名花红】 
甜瓜 【有名一捻青者味极香甜】 
青棂子 【陆龟蒙松陵集云出四明山极甘见七观】 
李子 【出小溪地名仲夏极甘脆】 
凫茨 【一名荸荠生湖泊下田中亦可种苗似龙须而细根似指头黑色其大者与闽中地栗相似而甘脆不逮耳】 
银杏 【一名鸭脚子其叶形似鸭脚故名】 
枇杷 【一名卢橘出慈溪味甘核细如椒子】 
柿 【有数种砵盂柿大而色朱一点红重蒂红臙脂柿匾柿绿柿椑柿】 
栗 【多出奉化山中然亦随处有之又茅栗极小而味甘出慈溪】 
梅 【亦多种早梅晚梅消梅夏梅】 
菱 【生湖池春种夏实有红绿二色又有刺菱】 
芡 【种池塘叶大如盘面有绉纹夏实形如大鸡头剖其子圆如珠】 
　　器用
铁器 【生铁出闽广船贩常至冶而器用】 
铜器 【如铁之冶为铛釜差胜】 
石器 【杵臼之利常资之】 
竹器 【熏篝焙笼他郡鲜有】 
纸 【皮纸出鄞县章溪竹纸出奉化棠溪亦有皮纸】 
舟楫 【海舶河舟制不同俱为水运之所资】 
　　毛族
虎 【山林有而不多官以皮赋反鬻于他郡充之】 
豹 【身似虎而小圆斑尾长亦闲有之】 
麂 【似（上鹿下章）而小有牝牡】 
狸 【有数种然贵在九节狸玉面狸极少】 
猴 【一名猢狲海山多有之】 
獭 【水狗形类犬鼻尖尾大四足俱短头与身尾俱褊毛色紫褐食鱼居水中出水亦不死海獭大如狗脚下有皮如人胼拇毛着水不濡】 
貉 【踰汶则死地气使然也今二州四县以皮赋】 
　　羽族
频伽 【旧志谓昌国补陀山有之鄞县句章北岩亦有】 
画眉 【出慈溪山谷闲】 
雉 【有数种避吕后讳改曰野鸡而质五色有纯白为中瑞纯黑为下瑞】 
鹘 【出海岛中然亦少得】 
鸽 【有家鸽野鸽之分】 
鸲鹆 【随处有之人取端午前新雏去其舌本麤皮则能如鹦鹉言】 
黄头 【善斗故人取育之】 
凫 【野鸭为凫江湖水泊多有之】 
燕 【玄鸟也春社来秋社去谓之社燕二种紫胸轻小者是越燕胸斑黑声大者是胡燕】 
　　水族
鲈鱼 【海中四腮鲈皮紧而肉厚呼曰脆鲈邦人重之有江鲈差小而两腮味淡有塘鲈形虽巨而不脆】 
石首鱼 【鱼首有（沈去水改鱼）坚如石故得名冬月得之又紧皮者良三月八月出者次之至四月五月海郡民发巨艘入洋山竞取有潮汛往来谓之洋山鱼皮软而肉薄用盐腌之破脊而枯者曰鲞全其鱼而腌曝者谓之郎君鲞皆可经年不坏通商贩于外方云旧志尔雅翼皆曰一名（艐去舟改鱼）】 
（鱼规） 【（鱼规）字或作鲑一名河豚腹下白背上青黑有黄文眼能开能闭触物辄嗔腹胀如鞠浮于水上一名嗔腹鱼味至美其肝与子有大毒食之杀人其腹无胆头无腮故肝最毒旧言甚于野葛惟橄榄木鱼茗木解之一云独眼者尤毒腹多刺去其头尾取其身白肉用橄榄甘蔗煮之橄榄以解鱼毒甘蔗以验其有毒则黑大抵出海中者大毒江中者次之又一等名白河豚又名鮠鱼其状相类无毒】 
春鱼 【似石首而小每春三月业海人竞往取之名曰捉春不减洋山之盛冬月（上竹下浦）中得者名（上竹下浦）春】 
鮸 【状似鲈而肉麤三腮曰鮸四腮曰茅鮸小者曰鮸姑鮸眉辨反】 
鲳鯸 【一名（鱼将）鱼身扁而锐状若锵刀身有两斜角尾如燕尾细鳞如粟骨软肉雪白于诸鱼味甘美春晚最肥腊而薧之良】 
鲨鱼 【皮上有沙故曰鲨有白蒲鲨黄头鲨白眼鲨白荡鲨青顿鲨斑鲨牛皮鲨狗鲨鹿文鲨（鱼夷）鲨（鱼□）止鲨燕尾鲨虎鲨犁到鲨香鲨熨斗鲨丫髻鲨剑鲨刺鲨锯鲨其类甚多】 
比目鱼 【细鳞而身匾若半片然止一目状比鲳鯸而小舟人捉春时得之则曝干为鱐可致远尔雅云鱼以左右分不比不行】 
带鱼 【无鳞身似带长可四五尺故名】 
鳗 【有二种生海中者如蛇形其脊青而肚白长可六七尺冬月鱐之名风鳗江湖河生者小如（鱼酋）曰慈鳗色黄】 
华脐鱼 【一名老婆鱼一名绶鱼盖其腹有带如帔子生附其上故名绶其形如科斗而大者如盘吴都赋曰琵琶鱼无鳞而形似琵琶冬初始出者俗多重之至春则味降矣】 
鲟鳇鱼 【极大而骨脆肉肥可为鲊】 
乌贼 【贼字或作（鱼则）状如算囊口旁两须若带极长风波稍急以须黏石为缆其腹有墨图经云一名乌（鱼则）能噀墨溷水以自卫使水匿不为人所害然群行水中人见墨水至辄可笱罗而得之有骨厚三四分形如摴蒲子而长轻脆如通草可刻名海鳔鮹可入药】 
章巨 【大者名石拒居穴人或取之能以脚黏石拒人故名亦曰章举巨举声谐本一物形如大算袋八足长及二三尺足上戢戢如钉每钉有窍又别一种者生海涂中名望潮身一二寸足倍之土人呼为涂蟢又一种曰锁管脚短而无钉】 
（上制下鱼）鱼 【板身多鲠长不五六寸味极肥腴以糟浥之可作汤世说晋虞啸父答晋帝天时尚温制鱼鲊未熟即此】 
鮆鱼 【鮆亦作鲚前启切又曰刀鱼头狭薄其腹背如刀刃故名其长大者可尺余子多而肥夏初曝干可以致远又可为鲊其子曝干名寸金鰿子郭璞江赋曰（艐去舟改鱼）鮆顺时而往还盖常以三月八月出故名顺时】 
银鱼 【口尖身锐如银条又一种极小名麦丏鱼尔雅翼释鱼王余长五六寸身圆如锄洁白而无鳞但目两点黑耳即此类然旧志在比目项下引吴都赋曰双则比目片则王余注比目东海所出王余鱼其身半俗曰越王食鲙鱼未尽因以其半弃之为鱼无其一而故曰王余实附会之说非也】 
（鱼孱）鱼 【身如膏髓骨柔无鳞】 
白鱼 【板身肉美江海俱有】 
梅鱼 【首大朱口金鳞长可三四寸】 
火鱼 【头巨尾小身圆通赤故以火名又一种名竹夹头身俱匾微红而青色形颇相类或曰近鲂有鲠鳞色青黑又名土鲤】 
短鱼 【项缩而短色微红为鲞极美】 
魟鱼 【形圆似扇无鳞色紫黑口在腹下尾长于身如狐尾其最大曰鲛魟即与鲛鱼可错靶者同是鲛与魟皆一类矣其次曰锦魟皮亦沙涩擦去沙煮烂与鳖裙同又次曰黄魟差小背黑腹黄其余有斑魟牛魟虎魟皆凡鱼魟字或作（鱼共）】 
鳓鱼 【似箭鱼而小身薄细骨满肋夏初多出】 
马鲛鱼 【形似（鱼庸）其肤似鲳黑斑最腥鱼品之下】 
鲻鱼 【似鲤生浅海中者肥专食泥身圆口小骨软肉细】 
（鱼韱）鱼 【形似魟肉亦凡惟以盐裛之曝为鲞名曰（鱼韱）鲞俗又呼曰老鸦鲞去皮生擘成丝充果饤】 
吹沙鱼 【埤雅曰鲨鮀今吹沙小鱼常开口吹沙故名性善沈大如指狭圆而长有黑点俗呼为新妇臂味甘今奉化鲒埼镇多有此为珍尔雅翼释鱼鲨即此谓正月辄至生流水中非可畜于池沼者】 
泥鱼 【似吹沙而首大江河中皆有】 
箬鱼 【其形似箬又生海中极大名鳎鳗取其形似实非一种】 
黄滑鱼 【似春鱼而肉细冬月得之味美又有一种乌眼白眼皆相类】 
吐哺鱼 【东湖有之木名土附以其附土而行也】 
阑胡 【形如小鳅而短大者如人指长三五寸许潮退数千百跳踯泥涂中土民施小钩取之一名弹涂椒酱干腊之】 
蝤蛑 【八跪二螯蟹其类也生海边泥穴中后足差阔者岭南人呼为拨棹子以后足形如棹随潮退壳一退一长淮南子曰蛤蟹珠龟与月盛衰今凡蟹属月明则瘦月晦则肥大者曰蟳有虎斑文随潮堙沦者名虎蟳小者名黄甲】 
蟹 【一名（上节下虫）字或作（虫雀戈）八跪二螯八足折而容俯故谓之跪两螯倨而容仰故谓之螯七八月出者曰白蟹经霜后腹膏红者曰赤蟹以脐大小为雌雄雄曰狼蚁雌曰博带有子曰子蟹其类颇多皆出海中】 
螃蟹 【俗呼毛蟹两螯多毛生湖泊淡水中能横行故曰螃蟹秋后方盛有溪蟹小而性寒捣碎愈漆疮】 
蟛（虫越） 【一名蟛蜞赤者名拥剑一螯大一螯小又名桀步以大螯斗小螯食物见潮往来出穴举螯迎之者名招潮潮退徐行涂中者名摊涂在蛎壳中为蛎拾食复入蛎腹者曰蛎奴又有倚望竭朴沙狗芦虎沙蟹之名皆其贱类也】 
虾 【有赤白青黄斑数色青者大如儿臂长尺余须长二三尺土人珍之梅熟时曰梅虾蚕熟时曰蚕虾似蝗马棱为广陵太守赈贫薄税蝗飞入海为虾见东观汉记又有生于湖生于河皆青黑色生于江多白色】 
