<!-- { "loadSidebar": true } -->
　　其二：慈宁宫瑞莲，臣既应制，按图作赋，然体摹唐律，韵局八声，未足以尝钜观，称明旨，爰竭心思，效子虚、乌有之伦，说问辩之词，宣畅厥义，推广其象，乱以谣歌二章，申祝万寿。若曰曲终奏雅，非所敢闻。其词曰：上自新宫观瑞莲，羡重翘之旖旎，照秋水之澄鲜。葩迎风而猎猎，叶浮波而田田。工错采以成图，史濡毫而作颂。臣愚拜手，矢音托讽，乃有槐市耆儒，兰台秘史，相与逆灵异之原，披图牒之纪，旁引博譬，断断并起。儒生遽前，攘袂而称。盖闻王者布德，大造群生。下彻黄舆，上薄苍旻。陶铸三光，雕镂万形。若夫纤柯片萼，異颖殊荣，其托附于宇宙，不啻河沙之与陌尘。彼卉何知，而我钟情？于是史氏敬进，盱衡而语，允若所云，是双觡共抵不为灵，一茎六穗不为瑞也。夫尧至仁，而阶有蓂荚；舜大孝，而庖有萐莆。惟天休之昭应，岂株叶之非符？睠此池莲，质本幽净。西土是尊，南国为盛。宁比凡花，况依清禁？霞标烨煜，云锦参差。中通外直，电发星垂。芝友兰宾，蓉裳荇带。艳而不冶，澹而有态。尔其辟乾符，阐坤祯，岳修贡，川效珍。花承花以增色，芷包芷而含馨。原夫出淤泥，撄金牙，濯清冷，挺修姱。有如斯莲，象帝德之重华，坳五沃，陛九嶷，戏嘉鱼，游神龟。有如斯莲，象帝治之重熙。琼芳不采，金屋无尘，养以玉液，贮之锦屏。有如斯莲，象帝命之重申。本本支支，如璋如珪，疏润天潢，菂接房披。有如斯莲，象帝胤之蕃滋。文子文孙，丽万亿而重轮，重辉花花实实，欲阴歕阳，蒂固根深，岁以为常。有如斯莲，象帝祚之遐昌。慈寿圣寿，阅万亿而重宁重康。昔嘉禾有篇，芝房有歌，清平有调，瑞应有图，岂若斯祥，萃于灵荷，发幽光于藻井，通芳气于椒涂？兹事体大，匪曰导谀。今其如台，而独阙诸。若夫金母苑中，麻姑坛上。藕瑶圃之千常，华玉井之十丈。碧白变色，舒偃殊状。凿金缀步，呪钵呈象。柳池之实如珠，担湖之茎缬双。太液玉语，昆明锦张。纵侈声于乐府，宁比迹于吾皇！于是秘史受简，耆儒避席。臣愚寡陋，口授以瑞莲之什。乃歌曰：猗瑞莲兮结重台，类蓂荚兮产尧阶。纳绮疏兮映轩墀，挹芳润兮荐玉卮。称万寿兮咏康哉，袭休祥兮吉大来。载歌曰：猗瑞莲兮结重楼，类菌阁兮依瀛洲。华为觞兮叶为舟，奉太母兮佳遨游。历千岁兮如三秋，炳丹青兮生色留。大学士臣许国。

　　其三：圣母慈圣皇太后还御新宫之明年，是为万历丙戌。燕喜方来，休应辨至，于岁之秋，有瑞莲始华于庭中，重台颖出，瑰形殊态，自昔所未有，上若曰兹惟灵卉，托根禁掖得其地，遘会鼎新得其时，盖周雅称寿，取类竹苞松茂，昔闻其语，今效其实，爰命工图之，命臣等赋之，为仙旦万万年觞祝之献云。其词曰：懿乎，我皇上之奉母仪而敦孝轨也，标二极之显号，致九州之上供。日三朝而视膳，丕锡类于綖。乃卜乃谋，宅是新宫。翟榆还御，茀禄来同。厥有膏露凝枝，庆云触石。萐荚舒阶，茀莆媚泽。惟得气之最先，孕兹莲于壶掖。尔其田田碧沼，冉冉金塘。移近栏楯，托于坳堂。艳云外布，的珠内藏。修柯茂颖，抽青曳黄。谓浓华之已披，复引挺而敷芒。绚春花于秋实，苞疏芷于密房。伊重台之俶诡，创耳目之炜煌。九嶷之所未蒂，五沃之所不芳。炳丹青之历历，庶有概于揄扬。方其宝茄初税，参差纷缀。若素峨尚掩黛以凝敷，而先已簇华簪于长髻。及夫缥萼嫣然，■〈革甲〉鞢朱殷。如凤鸟舒翼以轩举，而翠翘绾红玉之冠。至若朝暾乍升，被以薄晖。片霞斜挂，飞虹下垂。游光蜿蜒，掩映重帏。绮疏丹启，若增而辉。又如微飔披波，鳞榖靡碎。招摇紫蕤，牵彼■〈礻俞〉■〈礻世〉。娇倚翠楼，萐莆若醉。于牣赤鳞，翻藻吹沫。而或白露如珠，明月如珪。金茎仙掌，五采承施。含漱清液，领溉华滋。吐芬扬烈，兰迳欲迷。总此百芳，随遇成态。既旖旎而嬛娟，亦熠■〈火龠〉而馣馤。须蓑蓑以覆旒，叶泥泥而垂带。岂玉井之百丈。抑净土之九台？世尊分供于灵山，列仙幻种于蓬莱。尔时朱阳初退，夷则受节。青女布凉，白帝藏热。圣母皇太后乃披绿绡之衣，御素霓之裼。藉黄莞之荐，敷碧蒲之席。天子戒法服率六宫而从之，朝徘徊于华林之殿，夕容与于太液之池。总品众美，次及芙蕖，相与顾而神怡焉。爰命少媛，挈壶褰裳。揽绛菂，掇紫房。延西颢以承翚，指南山而进觞。宛朱颜之微酡，余赏蔚其未央。洋洋焉，穰穰焉。又何羡重珍袭绮，侈长乐而姱上阳也？且夫瑶台露浓，上林春早。何苑树之蓁蓁，羌独眷此丽草？彼炅炅以矫首，若感奋于皇造。挹膏润而常荣，届商风而不老。所以单厚福麓，申重寿考。祝三献兮华封，祚万龄兮天保。凛睿情之犹恫，思昃食兮在镐。普肆眚以赈饥，肃躬郊而露祷。期仰答乎玄休，用广慈而达孝。臣也不佞，敬进颂言。厥颂伊何？在豫能谦。晨省夔夔，夕惕乾乾。庶以毗重华之孝理，而趾美嘉禾之篇。大学士臣王锡爵撰。

　　大师李文正公故宅。公湖广长沙人，正德时为大学士。宅在大仆寺前小巷，即公立朝时钦赐者，今因名李阁老胡同，岁久析为民居。万历初，耿公定向倡同乡捐俸复之，其详见疏文中。疏云：盖尝叹孔孟没而世之荩臣、贞士卒堙抑沕暗而不获章显者众也。夫皮相者鲜深识，域阚者昧旷观，斯亦从来矣。有人于此，奋激而为剖心之干，世或称烈。若去国之微，佯狂之箕，畴谅其为仁？冥举而为西山之殍，世或推高。如五就之尹，三黜之惠，畴拟之为圣？昔人云：乾坤准执仲尼衡。有味哉其言，获我心矣。吾楚长沙文正公，实天笃生以拯皇步之艰阨，以延国家无疆之绪于今日者，读其集思见其人，精忠洁履，天日可鉴，而学士大夫容不免有訾议。嗟夫，嗟夫！公何不幸而不生于孔孟之前耶！公自孺孩时，即承景皇帝加膝啖果之宠；比及始童，饩之上庠；及弱冠，储之中秘。嗣遇泰陵，仁圣不世出之主也，延登密勿，造膝委心者十年，所被恩眷，前代无两。乃大渐日，凭几谆谆以嗣皇相托。当斯之时，公独何心，能复念及此身哉！而议者或谓，丙寅之岁，洛阳、余姚皆知不可止矣，而公不与俱，何栖栖也？吁！一饭之德，笃衷者且不忘报，韦布之交，诀别而托之孤，白匪豺狼，亦谁忍负者？乃斯时何时哉？新主茕茕于上，国事汹汹于下，刘谢去矣，如公者复视若堕甑委之不顾，即有胸无心，亦讵能若是恝也？昔婴杵之于赵氏孤也，谓死易，立孤难，乃去之，视死何如哉！刘谢为其易，易者亦藉公当其难耳，微公，即刘谢想亦不忍必遂也。矧公自东祀还，乞身之章，岁十数上，傥亦有两疏意乎？而竟不得请，卒婴其难，天实役之，无可如何耳。公不以此时固宠恋荣，而顾欲苟容于艰难之际，岂其情哉？或曰：公之不去，是矣。比权瑾狂荆，国事日非，公居首辅，而不能批亢纠虔，乃依依然规随容与，非过与？嗟夫！斯时又何时哉？群阴上剥，硕果仅存，大厦垂倾，止余孤柱，此难极矣！可大贞乎？读公当时十失四事诸疏，盖皆哕心沥血之诚也。天牖不启，公且奈之何！迹公髫时闻曹吉之乱，大臣有为贼胁者，愤讶其不死，所著乐府诸篇，每至节烈事，未审不重致意焉。公岂巽懦惜死者乎？顾忘其身以徇忠节之名，与存其身以为宗社之卫，计孰为得，公亦筹之审矣，是故不为戆直之安国，而为户牖之深念，不为名高之三郡，而为太丘之委蛇。盖存我所以庇善类，否则微独洪洞、华容，甘心严谴，即洛阳、余姚且不免堕虎口哉！他日瑾过从，故为巴陵屈也。嗣巴陵脱难，授钺西征，密计行间，阉瑾授首，此与梁公之荐用柬之盖千载同功也。及叛藩既靖，逆珰既歼，而弄兵潢池者，亦已衰息，自分可籍手以下报泰陵矣，乃累疏陈情，奉身而退，斯其进退出处，岂不皭然俊伟哉！且挽近世才敌则相忌，位逼则相倾，大都身图之念横，谋国之诚微也。公居尝第以文章自命，至言经济必首逊新都，乃即汲引同升，托国而退，卒之载戡僭乱，俾康陵得以厚终。嗣拥肃皇延亿万禩无疆之休者，当不曰新都而曰公也。夫公初迂其身庇一巴陵，已避位进一新都，保我宗社黎民到今蒙利，秦誓所称大臣道当如是矣。故窃尝论之，公事泰陵，揆事矢谟则智，后事康陵，陨名毁迹若愚，所谓其智可及，其愚不可及者，非耶？虽然公于康陵婴逆鳞而抗诤者数数矣。虽不蒙省，而眷遇始终不衰，固其精忠有以上结之也。康陵亦英主哉！乃群珰骄悖，公卿鲜不受其螫者，而卒不敢有加于公，公非有权术足牢笼之，毋亦贞操洁履有以服其心耳。公立朝五十余年，柄国十又八年矣，而郑瑞简云：公卒之日，不能治丧，门生故吏醵金钱赙之，乃克葬。又云：常过其门，萧然四壁，不足当分宜辈一宴之费。然则公平生所以禔身者可知已。如使孔孟复起而评之，即不得称圣与仁，将不谓之忠乎？将不谓之清乎？奈何天不知祚公？兆先隽才也，累试辄蹶，先公而圽，嗣子兆蕃，荫为符丞，再传而孙，食不厌糠核，衣不蔽形体，询其赐第，已属民间，而墓之封树，亦尽为势族侵夷。悲哉！成季之宗将歼，韩厥力以为请，叔敖之鬼不食，优孟且能为谋。余兹欲上控宸宁，而未敢遽也，谨勒状与楚宦中外者约，各量斥俸余，复其赐第，葺为吾楚乡祠，奉公主于中，而凡楚绅之勋德光显者，以次袝之，伏腊举祀，因群聚而讲枌榆之好，计必有低□修省惕然兴景行之思者。夫礼严国故，时重典刑，此固彰美传盛之懿事也，用告吾党，共襄兹举，诸经理未周者，尚有冀于来贤云。嘉靖乙酉户部尚书耿定向撰。

