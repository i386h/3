<!-- { "loadSidebar": true } -->
 　　故事，民间妇无得入禁中者，即诸宫女已承恩赐名称，其母非得旨亦不入，惟三婆则时有之。一曰奶婆，即两县及各衙门选送礼仪房坐季奶口，若内庭将有诞喜，则预召数人候之内直房，产男用乳女者，产女用乳男者，初亦杂试，候月余乃留一人。一曰医婆，取精通方脉者，候内有旨，则各衙门选取，以送司礼监会选中籍名待诏。入选者，妇女多荣之。余初至宛平，曾选一女，年仅十五六，而考其医业，则应对有条，即大方脉家不过焉。盖素习以待用者，习俗然也。一曰稳婆，即民间收生婆中，预选籍名在官者，惟内所用之。如选女，则用以辨别妍媸，可否如选，奶口则用以等第乳汁厚薄，隐疾有无。如内庭有喜，则先期预集老于事者直宿，日夕候之，事定乃罢。诸婆中有一经传宣者，则出入高髻彩衣如宫妆，以自别于俦伍。民间亦以此信而用之。医婆、稳婆，事竣皆得出，惟奶口一幸留，则终其身事所乳，得沾恩泽，无复出理，其食报盖特隆云。

　　闻之古，汉建元时，乳母某不法，宾之理，藉东方朔以微言中之乃解。末年，诸妇挟禳术游禁中，至起巫蛊狱，几危社稷。宋孝宗朝，某民妇以医业幸事两宫，为构大衅，而彼且怙宠至受贿百万，此其始因。总之，三婆之类，蠢然匹妇，非若艳巧之可倾人城国者，而汉武、宋孝，又号称英辟，独奈之何而坐受壅蔽，不至大破坏不之觉发乎？以是知乱政不必男戎，移人不必尤物，明或炀于近习，而权或溺于嬖佞，其所由来者渐也。惟皇朝治先齐家，制度特密，内庭六尚，一如外庭官制，诸色人曾不得轻出入禁中，即有召用，非特旨不可，而事毕应出与否，又约束森列，略不假借，凡一切朝政威福予夺，悉无所与。以故二百余年绝无有若而人干法纪者。家法之严，真足以超轶千古而法程万世矣！矧诸妇有劳于国，生则时赉之，没则厚葬之，荣以殊号，守以坟户，报德报功，极隆且备，不必为堤防之举，而诸妇自兢兢享富贵终其身，令诸妇有知，其可愿孰与汉、宋两朝故事哉！

○土工

 　　宛平县力役中有静乐堂土工三十一名，安乐堂土工二十九名，每名工食银一两二钱，额于均徭人丁中编给由票，听头户自应。盖专掌内庭物故宫女殡送之役者，名曰土工，疑于土掩，而实不然。静乐堂在都城西，阜城门外五里许，砖甃二井，屋以塔，南通方尺门，谨闭之，井前结石为洞，四方通风，即火所也。安乐堂在北安门内，有屋数楹。令甲，宫人有故，非有名称者，不赐墓，则出之禁城后顺贞门旁右门，承以敛具，舁出玄武门，经北上门、北中门，达安乐堂，授其守者，召本堂土工移北安门外停尸房（在北安门外墙下），易以朱棺，礼送之静乐堂火葬塔井中，莫敢有他者。凡宫人故，必请旨。凡出，必以铜符，合符乃遣。凡堂房皆掌之中贵人，凡授受皆以籍。其宫人出，父兄或在者，从棺所送之堂外而止，不禁也，而亦不得入。嘉靖末，有贵嫔某，捐赀易民地数亩，围之堂内，其后焚烬不愿井者，悉内地中，今亦隆然高起。彼盖行佛氏语，谓得浅土，可速轮回，然实非初制云。

　　按：汉制，采女得充掖庭，与中涓以给使令，皆被恩无常赐。而燕赵之收藏，齐楚之冶丽，曼立望幸，比于小星之衾稠，此犹周制嫔御属也。至拱事椒兰，籍名粉黛，不可胜纪矣。然生则尚飨大官，殁不闻有为之制者，岂泽枯之仁独遗若辈邪？我朝监古定制，委曲周悉，非有名称，不得赐墓，示有等也；非合铜符，不得出櫘，重宫禁也。夫既礼送之出矣，而必付之烬掩，防奸欺也。以敝帷敝盖之义，施掩骼埋胔之仁，必建塔而焚之。若曰，佛之徒以王宫殊色，因缘示寂，非女子乎？瘗雁建塔，乃旌彼德，旃檀荼毗，劫灰清净，是令若辈受旷荡之恩，何恤以神道设教，而不与民间蔂梩同也？抑有说焉：买地而瘗烬，非制法初意矣。顾掩之亦必有道，而特不得比于泰厉乡厉之末，夫岂真狗马者伦与？倘可义起，请乞推广皇仁，固亦立公孙泄之余波哉！

○驾相

 　　皇城重围内墙外曰内红铺（前九铺象九翟，左、右、前共廿八铺，象廿八宿，隶五府勋臣）。外墙外曰外红铺（计七十二铺，象七十二候，隶留守等指挥，铜牌为信，铃箭为警。有太监提督，科道巡视，车驾司查点）。其城内外各街巷更铺则曰白铺（总小甲，计日钱，更隶五兵马司）。凡有倒卧及缢溺者，自外红铺以外，该地方径报五城相结；惟红铺以内，直达禁城，则题请差随驾锦衣卫官一员，行据宛、大二县官相验，具印结，奏请定夺；其或尸在红铺界，守者至较分寸多寡，分内外不少贷。原祖宗意，盖防内臣壅蔽，而以耳目寄守土官云耳。缘传宣不时，或夜半亟召，而辇下正官，每多公出，势不及坐以待事，以是两县轮委佐贰一员，月直其事，候内旨下，则当直者亟携仵作趋命，即寒暑雨夕，无论也。宣、弘前，犹闻有异同者；自正德末，逆瑾用事，驾相始渐具文，事权一惟内卫是听，两县惟携空印结临事填之，相毕，奏得可，尸出北安门者从北城，出东西两安门及两长安门者从中城，各兵马司具结领掩，是否虚实，司法率不与闻，非若外郡县三覆检，平之廷尉，亭谳疑法云。

　　古语有之，赏先远，罚先近。非故难乎近也。毋亦近则指顾易到，恩泽易流，而稍一壅蔽，则阶前万里，故不欲以后赏者施之罚，冀法从近始，此明法敕罚之微权也。我祖宗时，驾相必令两县正官会同印结，稍涉疑似，必送法司；视外郡县专委一人，尤加详慎，正古先近之意。乃今轮委佐贰，携空印结以听命于厂卫，宁独有司之不职哉！夫律重人命，狱贵初情，郡县书狱，即初招得情，必再三驳检，详之两院，平之廷尉，五年犹遣司寇郎充恤刑使者，分道并出，诚重之也。而一经驾相即署成案，非不许亲属奏辨，而竟莫有自为之疑诘者，岂外检多可疑而驾相可不疑耶？案查法台驳检成狱，一岁所平反几何，所亭谳几何，疑重疑轻，梏摹立异几何？而所奉驾相议即为律，可即为令，曾无几人得蒙参送杂治，岂外之人皆毙于人，而内之人多自毙耶？令甲：佐贰官不得检验。而驾相则两县繁剧，非分理不可，无论其代正官往也，即印结空填，直署正官姓名，明为期罔而不能避，岂外州县佐贰尽不足信，而佐贰内邑者遂可尽信耶？且见行事例，凡厂卫缉事，人命强盗，不论大小虚实，率送法司，不敢遽以一检一审为是，而驾相一奏，非奉特旨下法司，莫敢问焉，岂厂卫不自信于缉事，而遽可尽信于检验耶？夫既不得覆检覆审，又不得专断特闻，又不得隶法司平允，如使相之而尽得其情，尚不与外之治狱同科，万一失于折断，奈何使辇毂之下不得与四海共戴照覆之明？此于祖宗时立法初意，或不能无悖也。窃意两县正官会同，本以防壅蔽，而其流弊，至于佐贰印结乃徒以具文，脱有轻重低昂，有司即不任其咎，安得姑诿之曰吾为之求其生哉？如谓法令所制，必有深意，非小臣所能知，则先臣诸葛氏有云：宫中府中，俱为一体，宜付有司，论其刑赏，以昭平明之治。又何其倦倦无已也！
○养济院孤老

 　　宛平养济院在城内河漕西坊（大兴在府前孤老胡同），有公府一所，群房十二连。然京县官例不得擅收孤老，惟改元或国有大典礼，则有诏下部议行县，查都城内外之老疾孤贫者，籍其年以请，无常期，亦无常数，惟上所命。即男若妇是否两县贯，无论也。万历纪元，宛平收萧俊等一千八十名。七年，大婚礼成，又收刘真等五百名。十年，皇长子生，又收李聪等五百八十五名（大兴收数如之）。每名口月给太仓米三斗，岁给甲字库布一匹。就中各选立会头数名，每会领管百余名，月一集院，候县丞查点。物故者，则除之。开具实在名数，关县结报本府，转文户部，行文所司，给米布如其人数。其初制固犁然备也。岁久法玩，此辈每藉口仁政，不赴点所，会头因而盘据其间，亡者十不开一，存者十不给一，而利遂归一人。间有家饶衣食、富于士民者。委官稍绳之法，则群然噪呼，引其老而瞽者百十人，秽身结衣，集长安道，候九卿过，则环泣而乞怜，故以两县苦点状告。其秽既不可近，而麾之又不得去，过者率为所窘。有司惧得罪，无敢点查者。间申请本部严行，此辈则又托词官廪不给所需，散村觅食，乞宽其点限，阴徐集无名者冒应之，其该管官吏多博长厚誉，不欲尽其情，而点查遂竟成楮灾矣。余始至宛平，初阅职掌，心窃疑之，已问之承行吏，问之委僚，又问之孤老头，则又对出一口，莫得其间。余乃严绳承行者以法，立索原日报名册卷，得之乱籍中。据其原报年岁，以年为序，类为一册，遂查得百岁以上者五人，九十五岁以上者二十七人，九十一岁以上者五十二人，八十五岁以上者百余人，八十一岁以下者不可胜数。乃召其头，谕之曰：尔孤老长生固如是哉！夫人生七十，古以为稀，至百岁则又难逢矣。而尔孤老之中，乃其多如是！余闻之往事，稽尔数，则尔以见在对；集尔点，则尔以哗哄。余兹与尔约：不悉扰尔，姑自七十以上者每一岁为一队，吾与尔共质证之，无已，则尔实首之可也。诸孤老乃稽首曰：奴辈食大官廪诚滥，有无多寡，惟命。余乃为约法，听计年渐除之，半年之间，遂得除百余名，即可省太仓米数百石、库布百余匹。继此嗣而行之，庶乎涓埃之一助也。

