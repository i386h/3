<!-- { "loadSidebar": true } -->
　　慈寿寺，在八里庄，万历六年宣文皇太后建。上闻，敕赐今名并庄田。大学士张居正记。弘教普安寺，在白纸坊，元朝敕建，延祐六年学士程钜夫记。真空寺，在白纸坊。景泰初，宛民郑道明、太监兴安等造二大石桥填路，高丈余，长五里，栽柳、盖庵。事闻，赐名广济庵。天顺元年，赐名真空寺。国子监祭酒吴节记。资福寺，在白纸坊，正统初年敕赐今名。嘉靖初太监马海重修，佥事钱俊民记。弘法寺，在白纸坊，天顺二年太监魏俊建，请于朝，有敕赐碑。天宁寺，在新门外白纸坊，有古塔，旧名弘业见隋碑神州塔传。唐开元改名天王，元末兵火，碑亡。太宗文皇帝潜邸时，重修塔，高入云，铃闻数里，为城阳之胜。宣德十年，敕名天宁。僧从闻记。永隆寺，在香山乡，正统十一年太监童海重建，敕赐今名。翰林学士黄谏记。云惠寺，在香山乡，古刹。正德初，太监张永重建，敕赐今名。吏部尚书梁储记。以上离城约十里。延恩寺，在钓鱼台，正德八年太监赖义建，赐护持敕谕。圆通寺，在西山，唐名大觉寺。山势蜿蝼，百折而升，半山忽有平坡，百里烟云，举目几席，因呼平坡寺。成化间敕修，有御制碑二，见御制下。新圆通寺，在堪滩村，正德二年宛人李光德等建。圆觉寺，在达官村。灵福寺，在田各庄，至元间，僧海云建。后经兵火，遗址尚存。洪武末，择为功臣刚铁太监葬所。详见赐墓并祭祠下。昭化禅寺，在北务东村，本正法寺故址。正德五年太监阮普耳等重建，敕赐今名。十年三月、十三年八月，驾两幸之。礼部尚书胡濙记。华严寺，在北务村，正统十年太监吴弼建，祭酒胡濙记。寺后有洞，深邃莫测（见山水古迹下），寺以洞得名。保明寺，在香山乡黄村，女僧吕氏建。弘治十六年，敕赐有地。见赐地下。寿安寺，在煤厂村，唐建，名兜率，三易其名。宣德、正统年，高僧广霖募诸中贵重修，敕赐今名。内有石卧佛一、铜卧佛一，俱长丈有八尺，因相传为卧佛寺。成化间，敕于门前修延寿塔一，赐田若干，见庄第下。正德、嘉靖俱临幸。万历年两幸其地，赐藏经，出内帑重修。两宫赐有卧佛锦被二，长覆佛首足。洪光寺，在西山，太监郑友建。功德寺，在西湖上，元朝敕建，曰大护国圣寺。至本朝宣德年重修，敕赐今名，乃圣驾谒陵驻跸之所。地临西湖，一望无际，每夏秋之间，湖水泛溢，鸥雁往来，落霞返照，寺景如画。翠岩寺，在西山，正德三年太监秦文建，请于朝，赐今名。圆静寺，在瓮山，弘治七年助圣夫人罗氏建。以上离城二十里。

　　普陀寺，在瓦窑村，宣德年高丽僧野衲峪叟初筑轩于此，正统年太监唐慎等重建，天顺年敕赐今名。沙门道深记。观音禅寺，在瓦窑村，正统十六年太监黄建创，太子宾客胡濙记。金山禅寺，在瓦窑村，正德八年建。十年驾幸此山，钦赐香金彩段，大造佛殿，赐今名。十三年建。以上离城二十五里。玉华寺，在香山乡，正统甲子太监韦敬、黎福喜建。隆教寺，在铜钜村，成化庚子太监邓铿建，请于朝，敕赐今名。学士万安记。以上离城三十里。小碧云寺，在万安山，离城三十五里，成化年建。兴善寺，在芦沟桥西，天顺间敕建，嘉靖四十三年奉敕重修。工部尚书雷礼记。接待寺，在芦沟桥，嘉靖年建。普济寺，在北辛安村，嘉靖二年建。证果寺，在上下庄，成化年造。延寿寺，在鲁谷村，永乐年造，嘉靖年重修。山门外有前朝韩延寿虚冢。永年寺，在鲁谷村，万历年间永年伯造。净土禅寺，在石景山，古刹，无考。有元和四年碑文，年久难辨。鳌山寺，在八角庄。法明寺，在石景山，古刹。香山永安禅寺，在香山，一曰香山寺，以山有巨石如香鼎，故名。正统六年太监范弘建，奏请敕赐今名。太常寺卿程南云记。有钦赐藏经一。正德、嘉靖驾俱临幸。嘉靖玉音云：香山尽有青翠。万历御书“来青轩”三大字。弥陀寺，在张各庄，元至治年创，万历二年王太监重修。靖安寺，在碧云山，太监吴弼创，锦衣卫指挥钱璋奏请，敕赐今名。大学士梁储记。崇恩寺，在新店村，正德年造，万历十七年重修。佑善寺，在西新店村，古刹。景泰壬申太监尚立，成化丁卯太监罗重建，敕赐今名。户部郎中居达记。寿隆寺，在七里屯。灵福寺，在七里屯，弘治年间重修。灵会寺，在芦沟桥西，弘治年建。奉福寺，在栗园庄，正统年间黄太监建，正德五年韦太监等重修。参政王沦记。感恩寺在新店村，景泰年造，今废。永安寺，在何家村，宣德十年太监但住建，正统九年敕赐今名。太常卿程南云记。以上离城约四十里。大慧寺，在畏吾村，正德八年太监张惟建，赐护持敕谕。十年，学士李东阳撰真武殿铭。万寿戒坛寺，在小园村，辽清宁中建，名大慧聚寺。本朝宣德九年太监阮简等重建，正统五年敕赐今名。崇兴寺，在新城村，至正年建，今废。开元寺，在白家滩，旧传唐开元年建。本朝弘治六年太监罗秀重修。中宪大夫李纶记。崇兴寺，在新城村，正德年造。崇化寺，在城子村，元至正中建，名清水禅寺。本朝宣德年太监吴亮重修，正统二年敕赐今名。礼部尚书杨溥记。以上离城五十里。灵光寺，在黄村，正统年敕建。华藏寺，在高店村，浑河水冲废。大觉寺，在北安河，宣德年出内帑金重建，敕赐今名。正统十一年重修，有御制碑二道。广熙寺、隆恩寺、秀峰寺，俱在军庄。西峰寺，在李家峪，唐名会聚，元时改为玉泉。正统元年太监陶镕等重建，敕赐今名，有记。景泰四年赐护持敕谕，检讨严素记。隆庆六年又敕赐碑，鸿胪寺卿王之垣撰。广慧寺，在狮山下，永乐丁酉朝鲜僧懒赞来朝，筑精舍。成化戊子太监张轩等重建，易名为寺，吏部员外张骏记。正德元年太监王念等重修，大学士刘忠记。万佛寺，在冯村，旧名万佛堂，宣德壬子僧人辩重建，正统戊午敕赐今名，万历壬子重修，十八年钦赐藏经，有敕谕。净德寺，在童子山，成化戊子太监李棠建，奏请敕赐今名。祭酒吴节记。成化十一年敕谕护持。福昌寺，在童子山，系古泉庵旧址。正统乙丑僧无心募太监阮安等重建，敕赐今名。成化三年钦赐护持敕谕，僧道深记。宝峰寺，在冯村，天顺二年太监梁英建，正德十一年太监郑怀等重修，学士刘忠记。常觉寺，在冯村，正统十三年僧悟静修道于此。太监柴昇为闻于上，敕赐今名。嘉靖四年太监黄英等重修。宝林寺，在冯村，古刹废址。正统三年太监王直等重建，明年，敕赐今名。礼部尚书胡濙记。吉胜寺，在曹各庄，至元十三年僧圆从重建。林泉野老从伦记。净明寺，在岳家坡，天顺二年建，有敕谕。宝觉寺，在店子村，址本观音古刹。正统二年太监杨瑛重建，敕赐今名。镇南桑古鲁记。华严寺，在匣儿窑。洪智寺，在东务。以上离城六十里。

　　圆照寺，在马鞍山，古刹。成化七年太监覃祥重修，十一年敕赐今名。吏部尚书彭时记。胜泉禅寺，在孟家胡同，系辽元故刹。本朝弘治末年，耆民刘政等重建。正德十一年、嘉靖十七年重修。沙门法瑁记。弘恩寺，在京西乡，系废刹。弘治十三年太监戴蒙重建，敕赐今名。有敕谕一道，户部尚书李东阳记。十七年钦降御香，有记，太常寺卿张元祯撰。潭柘寺，在平园村，金大定十三年建。旧名龙泉寺，一曰嘉福寺。正统年太监王振重修，礼部尚书胡濙记。弘治十年太监戴义请于朝，赐金重建寺，有蛇异。大学士谢迁记。洪恩寺，在小新房，正德二年重修。以上离城约七十里。

　　普宁寺，在庞家庄，正统三年、隆庆五年重修。清凉寺，在院南村，元天庆年建，正德四年民人马忠等重修。编修孙清记。元通寺，在南庄村，万历十五年村民重修。观音禅寺，在梁家务，古废刹。永乐元年尼僧德进重建，弘治元年沙门德庆记。观音寺，在西黄垡村，正统年驸马崔敬中重修，陈维宗记。圆通寺，在赵村，今废。以上离城约八十里。

　　圣德寺，在流右庄。开华寺在贺北店，天庆年重修，至隆庆六年乡民陈万仓建，吏部尚书李春芳记。以上离城约九十里。

　　毗卢寺、圆觉寺，俱在黄各庄，唐朝建。栖隐寺，在仰山，金时创。宣德年僧智广有道行，钦赐住持。正统年太监王振、天顺年太监吴琪等重建。翰林学士刘定之记。祥庆寺，在大新庄，景泰四年重修。招提寺，在宋各庄。灵言寺，在里河村，今废。兴教寺，在河南村，辽天庆年修，嘉靖二十六年重修。隆庆寺，在梨园村，永乐初年建，嘉靖四年乡民王普教等重修，奉议大夫顾经记。观音寺，在梁各庄。地藏寺，在里河村，嘉靖三十年村民王增等修。云岩寺，在张公垡，万历元年乡民建。古刹龙华寺，在吴家庄。妙亨寺，在西胡林村，古刹。宣德年僧人泽潭重建，天顺元年赐今名。有《泽潭记》。隆兴寺，在求贤村，先朝天庆年建，永乐五年重修，嘉靖八年重建。工部郎中陈详记。以上离城约一百里。

　　永太寺，在朱家务，今废。崇圣寺，在太子务村，元大德十一年创，宣德年僧恩席重建。学士赵昂记。法云寺，在黄家岭。龙华寺，在榆垡村。以上离城约一百十里。

　　元觉寺，在小新庄村。龙岩寺，在王平村，元元统二年建，沙门幸道记。寺今废。有松一，亭亭如盖，相传为辽金所植。白瀑寺，在雁翅社，金时僧人圆正建，皇统六年沙门希辩记。以上离城约一百二十里。

　　柏山寺，在三岔粤，唐朝建。永乐年耆民同杨建。成化年僧智觉各重修。礼部郎中王琦记。紫荆寺，在田家庄。相传隋田真、田广、田庆兄弟三人分居，议分紫荆，一夕枯死，兄弟感悟，复合，荆亦复荣，即此地也。弥勒寺，在西斋堂村。胜泉寺，在朱窝村，宣德四年僧妙德建，正德十三年僧道真等修，了空撰。清泰寺，在横岭村。圣母观音寺，在东斋堂村，古刹废址。正德十四年重建，通政司参政顾经记。团山寺，在桑峪社村，宋景定时建，旧名团山禅林。正统九年、万历十二年重修，沙门南浦记。龙王观音寺，先朝至正中建，旧名龙王庙。成化年村民于仲全等重建，嘉靖三年改今名。尚宝司卿乔宇记。圣泉寺，辽景炎年建，宣德五年尼僧善用重建，沙门道深记。广善寺，正德庚午僧真海创，副使朱瑠记。灵泉寺，在凌水村，起自汉时。弘治年僧员海重修，庶吉士王伦记。尼僧寺、柳峪寺，俱在马栏村。以上离城二百里。

