<!-- { "loadSidebar": true } -->
　　《除豁地粮执照一》：宛平县为乞恩除豁义冢地亩粮马批照以垂永远事：据老人张臣等呈称：蒙本县正堂沈，于彰义门外置买各里民地，设立义冢，处置护坟香火等地，俱已完备，所有本地粮马相应除豁等情，到县，据此。案照本年内该本县申府前事，照得本县分上，属在都城之西，所有正阳、德胜二门，原系辇行禁路，阜成、西直二门已蒙朝廷设有漏泽园，又有节年官民人等所置义冢颇多，惟是顺城门西通彰义门外一带，路南多属内府司苑菜地，路北俱民间畦地，勋戚中贵，犬牙交错，以故本门虽为天下通衢，车马辐辏之区，而二百余年，尚无义冢，良有以也。兹蒙本府留心民瘼，触目警心，广此漏泽之仁，布下置地之令，一时民心无不泣下，矧甲县榜忝在亲民之官，宁无泽骨之感乎？随仰体盛心，选委老人赵勋、张臣、董忠、王仲学、常守义等，访有彰义门外普济庵后地一段，东西各长一百三十一丈，南北各折阔二十丈，共积地四十三亩，原系本庵买置本县民地，可以价易，而地势高阜，中立大道之间，两旁水道深平，前后合襟，深严端拱，在堪舆家为上水灵龟之象，又正与风水相宜，遵将府发银十两并本职处银三十六两共四十六两给付本僧收领，写立买契，定将本地立界，施为义冢。又恐本地当南北之冲，无所禁则岁久侵蚀，围以墙则修葺为难，随令赵勋等五家，及此春生之时，募民于两旁植柳一千二百株，树外挑浚深沟，深广二三尺，以正疆界，竖立石牌二座于道之南北，大书地之丈尺、四至、亩数，以示后人，旁竖一门，以为进地之路，设立官簿一扇，给付本庵僧人收掌。候有入地者，自西而东，挨次序葬，以便贫家日远追寻。别查本县无碍余地约二顷，原无粮差，每亩酌定岁纳租银五分，即给为本僧香火，以为递年修整柳树、挑浚沟堑及登簿看冢之费。所贵后之人嗣而为之，地尽则充扩其旁，柳长则严禁其取，沟堑则时复其旧，毋令种地人得欠僧人之租银，毋以给地故别费僧人之供给，此非上乞本府案批石画文刊贞石付之本庵祠同象祝不可永也。为此理合具申，所有各费，除置碑立门砖石工食完日另计量于铺税银内支给外，其地价俱未动支本县官帑。总计此举买地一万三百二十弓，即可葬至万冢，而土木所费，并未用小民一力，以妨其农，亦未取地方一毫，以费其有。向非本府卓见而特举之，则此二百余年之缺典，岂本职所能办乎？等因，具申本府，去后，蒙批：碑文业已发行，详中处置妥确，具见节爱良规，俱如议行，仍刻碑阴，以垂永久。敢有于府县离任之后，擅自侵占者，许本僧首告，重究不贷，悉听登簿纪之，檄。蒙此。遵即设为义冢，并处置护坟香火等项，通共地贰顷捌拾壹亩玖分肆厘，委应除豁，及查本县任内丈出玉河拾捌图捌甲高保等册外余地二顷伍拾肆亩，孝义屯二图十甲李伯秋地贰拾柒亩玖分肆厘，共地二顷捌拾壹亩玖分肆厘，已经奉造入册，纳粮养马，足抵前项通县额数，合将买为义冢香火等项各里册内，民地通行除豁，永免粮马，诚恐年久，奸徒指射混扰，拟合给照。为此，今将义冢各里应除粮马地数，并各里余地入册抵补地数，备行印填执照一样八张，给与里长、僧人各执存照，须至帖者。计开：除豁义冢地数：一、义冢地共四十三亩，地名普济庵，后东至庵后畦地，南北俱至大道，西至柳内相地，旧册系白纸坊五图六甲清见地共五十亩八分九厘内之数，听僧人庆成、妙明、庆喜耕种、葬满而止。一、义庵护坟地共叁拾捌亩捌分玖厘，地名普济庵，大道两岸内道西地参拾壹亩，东至李炳，南北至官道，西至柳内相，旧册内系平则关二甲崔九思地贰拾壹亩，又万宝坊三甲孙喜受地拾亩内，道南地柒亩捌分玖厘，东至义冢，南北俱至道，西至柳内相，旧册内即在白纸坊伍图陆甲清见伍拾亩捌分玖厘之内，原系僧庆成、妙明、庆喜价买，听各照契管业，本县止与免其粮马，以为看守义冢之资。一、义冢香火地旧册二顷，共拾肆段，一段平则关二甲张臣肆拾亩，坐落小井相，东至海伦，南至官道，西至本主，北至官道；一段平则关二甲广善地壹拾伍亩，坐落七里庄，东至王三，南至田堂地，西至刘禄，北至袁守仁；一段白纸坊一图一甲除廷友地壹拾伍亩，坐落玉匠局，东至真空寺僧海伦，西至本主，南至张平，北至刘禄；一段白纸坊一图六甲袁锋地壹拾亩，坐落七里庄，东北俱至本主，南至吴仲举，西至赵经；一段白纸坊伍图八甲张宣地壹拾柒亩，坐落广宁门外五家坟，东至河，南至官道，西至何纪，北至张清；一段白纸坊五图八甲荆哲地壹拾柒亩，坐落白纸坊村，东南俱至官道，西至李三，北至李五；一段白纸坊五图八甲董六儿地陆亩，坐落白纸坊村，东南西俱至官道，北至漏泽园；一段香山七图二甲方保地贰拾陆亩，坐落钓鱼台，东北俱至官道，南至马大，西至王家坟；一段香山七图二甲秦月地壹拾亩叁分，坐落驴城村，东至马江，南至赵朝士，西北俱至官道；一段香山七图二甲张豪地贰亩柒分伍厘，坐落枣林村，东至杨内相，南至官道，西至杨钦，北至马千户；一段香山七图二甲郭纪地伍分，坐落八里庄，东至古三，南西俱至道，北至王大才；一段香山七图二甲刘和地伍分，坐落张花村，东北俱至官道，南至李皇亲，西至李仁；一段香山十一图二甲郭朝地壹拾亩，坐落普安店，东南西北俱赐墓官地；一段香山十一图二甲邵名地叁拾亩，坐落龚村，东北俱至道，南至河堤，西至赐墓官地；以上听各家自种，僧人不得管业，止每年每亩议定租地银伍分，四仲月十五日交付僧人均分，以为修理义冢沟堑、栽植义冢树木之费。总计义冢地护坟地香火地共二顷捌拾壹亩玖分肆厘，俱万历二十一年春官本内开除尽绝讫，其各地永远除免粮马，不许里排重扰。抵补义冢地数。知县沈榜到任以来，查出通县原无粮差余地，行委老人，丈踏明白，取有认领状在卷，今照数入册，派征起存入票，应当养马，以足前项，除去义冢贰顷捌拾壹亩玖分肆厘之数讫，一、玉河十八图八甲高保地陆拾亩，李豹地十亩，王德地贰拾贰亩，真观地十亩，王秀地叁拾亩，王才地贰拾捌亩，李佐地十五亩，王福地二十二亩，朱五地一十亩，赵大锐地五亩，陶仲金地八亩，何万良地五亩，梁海地四亩，王沛地二十伍亩；一、孝义屯三图十甲李伯秋地二十七亩九分四厘；以上共地二顷八十一亩九分四厘。

○志遗六

 　　《敕赐慈寿寺内瑞莲赋碑》，万历丙戌瑞莲产于慈宁新宫，一时阁臣咸为赋之。适慈宁新建寺于宛平西八里庄，赐名慈寿，因碑识诸赋，屋竖之寺左云。

　　其一：维瑞莲产于慈宁新宫，臣既奉命作赋以阐发奇祥，昭宣圣德，已而考览图记，推测休征，意者胤祚绵延，寿祺多益之兆，仍加衍绎，复成篇章，聊仿载赓之义，罄三祝之私云尔。其词曰：有晔者华，婉如清扬。菡苕为簪，芙蓉为裳。出五沃之上腴兮，苞九疑之奇芳。繄中通而外直兮，洵笃实而辉光。德可比于君子兮，又奚逊夫国香！羌托种于灵沼兮，载移根于长乐。挺翠盖之团团兮，冒朱华之灼灼，枝承蕤以婀娜兮，何杨翘之磊落？糅珠菂以成葩兮，焕重英之出萼？森擢颖于芝房兮，俨敷荣于菌阁。朝晞发于扶桑兮，若葵赤之常倾。夕弄影于望舒兮，象桂轮之载盈。峨星冠于绛阙兮，散霞标于赤城。凤羽矫其翩翻兮，蜃楼起而峥嵘。恣意态之横出，纷可炳于丹青。彼新宫之■〈山截〉嶪兮，固神灵之所宅。薰风扇其淳龢兮，甘雨滋其芗泽。卿云助其烂漫兮，膏露增其的■〈日乐〉。夫惟孕粹而钟祥兮，肆焜煌而舄奕。乃其含芬桂掖，流晔椒涂。承恩辉于黼幄兮，分绣采于翟榆。映画堂之甲帐兮，迎紫罽之金舆。灿荣光于华渚兮，郁佳气于蓬壶。宫伯忻忻而告瑞，慈颜穆穆其欢愉。何司花之特巧？殆坤元之出符。天子乃考祥图，披灵契。征素莲于王母，溯石蕖于炎帝。或一房而百子，或一花而千岁。兆多寿而多男，允卜年而卜世。于是群臣效三呼之祝，荐万岁之觞。陈瓜瓞椒聊之什，咏竹苞松茂之章。曰文子与文孙兮，俾炽而昌。曰圣母及圣皇兮，俾寿而康。如重台之积累，亘乾坤而久长。臣拜手而作颂，庸昭示于无疆。颂曰：瞻彼璇宫，临紫极兮。仙御神池，汇灵泽兮。煜煜奇葩，产禁掖兮。绿叶朱华，苞翠的兮。重英叠萼，何赫赫兮？地符川珍，帝申锡兮。百世本支，兆蕃硕兮。慈龄圣算，齐箕翼兮。小臣献颂，扬休德兮，福禄万年，子孙千亿兮。大学士臣申时行。

