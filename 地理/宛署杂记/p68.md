<!-- { "loadSidebar": true } -->
　　宛平县额办酒醋局杏仁十一石五斗、包曲纸三万张、蓼芽二万斤，每年本局奏准奉旨行府，帖行本县委官办纳一次。内杏仁、曲纸招商市买，起批交纳，原有额价，内外相安。惟是蓼芽系土产之物，而法又必取鲜者，以是旧行不复议价，止于铺行银内，定脚价柒两，责令近城居民数家给与，依时采进。先年园户因内局使用繁多，岁集近城园丁，计畦敛钱，彼此相帮，一家出名，百家共贴。而宛平近城，俱勋戚中贵，略与大兴不同，因而哗动，遂尔通融。在上则各官不愿专管，岁于佐领官挨轮一员；在下则数家不能应役，岁令旧蓼户报添二十名，一经报名，各不相贴，近城者既不敢问，远而有力者又百计脱去，而小民遂不复可支矣！万历十九年内按院刘访知前弊，行县议处，每草一斤，议价二厘五毫，召商办进，以前蓼户并杂费名色，尽行革除，著为定额云。附申文：宛平县为出巡事，蒙按院刘宪牌前事，仰县即查：前项蓼芽，原系某官专管？作何征派？每年何人？上纳是否本色？中间委因，某弊足以病民？目今作何议处？庶几官民两便，经久可行等因，备仰到县，奉此。卷查本年八月二十三日，蒙本府凌推官纸票，蒙本院宪牌前事，仰县具由，并经承官吏、积恶皂快及被害之人，一并解审等因，蒙此。已经转解去后。今蒙前因，轸念民艰，加意酌议，欲为官民两便，经久可行之法，地方之便，莫有亟于此者。随该卑职遵依查得宛平额办酒醋局蓼芽二万斤，每年本局先期奏准，照例揭府行县，轮委佐领一员，查令旧役蓼户报替二十名，于铺行银内领出脚价银柒两，给批本民，径采本色进局，节行已久。原以蓼草系土产之物，不难于采办，而进草多无名之费，每难于上纳，以此先年不便招商，而任其费出于蓼户，不议草价，而止给脚价七两，不能定委一官，而每年轮坐佐领一员催督，则中间蓼户交纳之苦，更换之扰，固其势之所必至者。究极弊源，良以蓼草有脚价而无草价，进草不以商人而以蓼户，所以内局得执以肆诛求，而外吏得藉以辞劳怨也。为今之计，若欲制内官之科扰，莫先于定值，而定之太宽，则又恐艰乎其继；若欲革蓼户之名色，莫便于招商，而议之太少，则又恐难乎其从。卑县随即召集高年知事土民，谕以德意，从长酌处，据议前来。卑县再三酌处，每草一斤，约价二厘五毫，不必加派小民，惟于本县铺行税契银内从便支给，每年官为预先召商领出，并额定脚价七两，听候内局奏准，明文至日，即照数采取本色径交。凡以前蓼户名色。无名杂费，催办积棍，尽行革除，已经取有本县居商认状听候详示，又恐事干内局，卒尔改变，致骇观听。随复移文本局，取有从便招商回文在卷。倘蒙赐允，则蓼户已革，科敛无由，银取办于无碍，事不烦于题扰，所费官帑仅五十余金，而所省民间费殆不计。自今以往，此方之民，世世受恩泽于无已矣。盖报进蓼户，其难在民，召商买办，其难在官，官欲掣肘于内，而民实享逸于下，今日虽难于任事，而将来可垂于永久，拔本塞源，似若可酌行者。为此，除本府凌推官查报外，今将前项议处过缘由具申，伏乞照详施行。万历拾玖年拾壹月，知县沈榜申。本年拾壹月，蒙本府推官凌云鹏帖文：蒙按院刘批，该本厅呈详，查议过宛平县蓼牙缘由，蒙批，据称关会内局输心从便召商，可见恤民节费，人有同心，以后应供蓼芽，俱如议召商，动官银买进，再不许累及小民，此百世不磨之泽也。行县，永永遵守，此檄。

　　△义冢

　　西直门外一所，计八十亩，系官置漏泽园。东南俱至各家坟，西北俱至道。

　　七贤村一所，计八十六亩，万历十三年西城御史刘霖置。内有詹法王古塔。东至千户马雄，南至大道，西至王家庄，北至张内相。

　　阜城门北岔路一所，计十五亩，万历二十一年西城御史刘洪科置。东北俱至道，南至卖主，西至耿家坟。

　　阜城门外北岔路一所，计捌拾亩，系官置漏泽园。东北俱至道，南西俱至各家坟。

　　阜城门外马家庙后一所，计五十亩，内二十亩正德中民人李佐施，内三十亩万历七年西城御史涂杰置。二役相连，东南北俱至道，西至王内相也。

　　阜城门外北岔路一所，计一千四百畦，先年包都司施。东西北俱至小道，南至各家坟。

　　阜城门外南岔路一所，计一千二百畦，万历十九年太监张□施。建有地藏庵，东北俱至道，南至各家坟，西至沟。

　　广宁门外白家凹道北一所，计十七亩，张千户买白茂地。东南俱至道，西至梁百户坟，北至张芹地。

　　广宁门外道南一所，计十七亩，万历二十年南城御史徐□置。东北俱至道，南至柴祥坟，西至观音寺。

　　彰义门外一所，计四十三亩，万历二十一年知县沈榜申准本府府尹谢杰置。四至详见帖文。

　　记一：宛平据都城之西偏，都门之辟于右者咸隶焉。门各有义茔，收诸不能葬者，唯彰义门独阙，视东县之安定云。沈大夫令宛平之三年，政成，议置之，斥地如千亩于门之阴以为茔，甚惠举也。余乐之，助以十金，而为之言。嗟！蒿里之葬，讵尽愚且贱者哉？余闻宣圣之考，封于五父，吴季之胤，痤诸嬴博，彼贤圣之子若父犹如是，信乎丛林之当重也已。在上乌鸢食，在下蝼蚁食，无所不可，是达者之寓言，非仕者之卮言也。泽及枯骨而周兴，爨及析骸而宋弱，非前事之明鉴乎哉！沈大夫之智，其辨此矣，宜其有是举也者。抑余闻之，生有所托者死有所归，其无所归者必其无所托者也。今之累累骨立者非无所托者舆？欲其殁之有所归也，难矣！余尝谋所以活贫儿之道于大夫，谓其计在于利之，利取诸酒人不可，利取诸豕人不可，以其利一而害百也，业为大夫禁之矣！然意犹怦怦未已，独计恤孤之饩侵于富儿，不被于贫儿，非筭也，取诸彼以与此，犹为愈之，是云不宰之利，庶几其有所托而归者，嘻，是在大夫而已矣。大夫名榜，楚之临湘人，治行为赤县第一，余故厚望之乃尔，若沾沾于一丘之泽，为大夫多，恐庚桑楚且窃笑之，余则不能。万历癸巳三月吉日顺天府府尹长乐谢杰书。

