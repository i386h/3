<!-- { "loadSidebar": true } -->
　　永乐初，编户七十五里，节年沿革无可考。万历二十年存五十里：曰鸣玉坊，曰万宝坊（俱在城），曰顺城关（在顺城门外），曰平则关（在阜城门外），曰德胜关（在德胜门外），曰白纸坊一图（离城十里），曰白纸坊五图（离城十五里），曰香山乡六图（离城十五里），曰香山乡七图（离城十五里），曰香山乡十一图（离城二十里），曰香山乡十二图（离城二十五里），曰玉河乡四图（离城六十里），曰玉河乡八图（离城八十里），曰玉河乡九图（离城五十里），曰玉河乡十图（离城五十里），曰玉河乡十二图（离城八十里），曰玉河乡十八图（离城三十里），曰玉河乡二十图（离城二十里），曰京西乡二图（离城四十里），曰京西屯三图（离城六十里），曰京西乡四图（离城六十里），曰京西乡八图（离城五十里），曰永安乡一图（离城七十里），曰永安乡二图（离城七十里），曰永安乡四图（离城七十里），曰永安乡五图（离城八十里），曰永安乡五图（离城八十里），曰永安屯五图（离城八十里），曰孝义乡一图（离城一百二十里），曰孝义乡二图（离城一百二十里），曰孝义屯一图（离城一百二十里），曰孝义乡四图（离城一百里），曰孝义屯三图（离城一百里），曰乐安屯（离城一百里），曰永宁屯（离城七十里），曰福宁屯（离城一百里），曰丰宁屯（离城一百里），曰富安屯（离城一百八十里），曰安乐屯（离城一百十里），曰王平口社一图（离城一百里），曰王平口社二图（离城一百二十里），曰雁翅社（离城一百五十里），曰青白口一图（离城二百里），曰青白口二图（离城二百五十里），曰青白口六图（离城二百六十里），曰桑峪社三图（离城二百三十里），曰桑峪社五图（离城二百三十里），曰桑峪社六图（离城二百五十里），曰清水社一图（离城二百八十里），曰清水社七图（离城三百里），曰清水社十图（离城三百里）。

　　溯国初至今，宛平里图之不存者凡二十有五。此非地亩人丁无复孑遗，然后从而并其籍乎？顾据今见在之籍考之，则犹有可求者。如玉河则有四图至二十图，而中间无图者一十二。如香山则有六、七图，十一、十二图，而中间无图者八。如清水社则有一、七、十图，而中间无图者七。如京西则有二、四、八图，而中间无图者五。如白纸坊无二、三、四图，京西屯无一、二图，永安乡无三图，永安屯无一、二、三、四图，孝义无三图，孝义屯无二图，青白口无三、四、五图，桑峪无一、四图。共少四十九图。以此推之，宛之图籍在元朝以前业已失其二十四图。盖自辽创幽都，析蓟县地为二。而宛平已为京都赤县，其近臣近亲所蚕食而盘据者，殆非一朝一夕之故。彼以裔胡窃据，版图混淆，不足深诘宜矣。乃如我明一统规模，炳烺今古，而亿万年根本之地，顾犹未遑检制，至使所失一十四图之外，更失二十五图。倘及今不著为令，将来果何所底止乎！窃慨宛平以五十里为一县，视外省外县，数已狭矣。而五十里之内，又多名存实亡，其所失图乃更强半。今已失者，既难稽查，而见在者，尚可检制。欲令版籍充盈，户口蕃息，是岂必地改辟而民改聚哉！昔云：截长补短，犹可以为善国。而况京师首善之地，四境幅员，既溥既长者乎！昔云：附庸不能达于天子，犹属舆图，而况近圣人之居，辇毂孔迩，沾被最先，桴应尤速者乎？谓宜及今皈章之际，正其图籍，即有请给赉予，必将按图而思所损益，俾以一县之地，实一县之图，自不至图与地并失其籍。有司者因而据籍考图，按图核实，俾以一县之民居一县之地，拊循休息，生聚训教，毂击肩摩，闾阎殷富，尚何至地与图两相悖，而名与实两不可诘哉！宛平救时之急，诚无以易此。
○署廨

 　　县署设北安门之西，中为节爱堂。堂东为幕厅，西为库，后为见日堂，各三楹。循两阶而前为六房，东曰吏房，曰户房，曰粮科，曰礼房，曰匠科，曰马科，曰工南科；西曰兵北科，曰兵南科，曰刑北科，曰刑南科，曰工北科，曰铺长司，曰架阁库，曰承发司。制比外州县，分科稍烦，盖有宫府之事在焉。堂前为露台，为甬道，为戒石亭，为仪门（万历十八年知县沈榜重修）。其外，东为土地祠，西为狱，又前为大门，以其面皇城而治也，故不敢树塞云。见日堂后为知县廨，又后为官仓，三堂。东为粮马县丞廨，迤南为典史廨，堂西为军匠县丞廨，稍前为管屯主簿廨。吏廨无定所，时补各官廨之空地云。凡治必有公署，以崇陛辨其分也，必有官廨，以退食节其劳也，举天下郡县皆然。乃宛平设附都城，署廨独不得与外属驿递馆舍絜方比隆，借曰统有所尊，制不当侈，而五兵马司，率又得自宏广，几数倍之。若南之上元，其堂陛规制，俱国初所定，则更基度崇广，木石攻坚，比之外司府有加焉。宛平前堂之后不数尺即为官廨。其所谓见日堂者，亦姑即廨前厅事借以名之，实无堂也。此后廨仅一所，与民间比屋，曲直不齐，各佐领衙与市民联墙，声音可通。吏大半无廨地，僦借民居，顾不知创自何时，何所迁就，而因陋就简，粗备如此也。夫宛平未名之前，总之蓟县无论矣。自辽设析津府，析蓟地为析津、宛平二县，则宛平已同为附府首邑。金立中都，号燕京，宛平又同为附郭京县。即夷风朴陋，固不宜使附府附京之县，故与大兴分广狭也。或曰，古析蓟地时，蓟廨归析津县，别扩民居为宛平治，故制不充广云。然此姑就署廨言之也。古不有就桑而听，荷担而咏者乎？彼之分抑何其辨，而劳何其节，奚择乎署廨为也？今之宛平城内总小甲，悉属五兵马司。近城地方三四十里犹籍隶厂卫，县官曾不得一轻拘摄；县门之外，率尔我而主宾焉。即丘民细事，奉上檄而理之。非犄角城社，则缓颊役占，或盛服不为敛，立语不为屈，稍一法绳之，而他公差已持牍立索，当堂引之去矣。是分之不得辨，非署之不崇也。各官职掌，除民事外，内自厂卫，以至各监局；外自省闱，以至驿邮；岁时自宗庙陵寝行幸以至浣洗之事，虽巨细不一等，而县应固沓如也。此外，又有近题检勘，率经两县，正官无远近必亲往，加以奔走守候，尊卑酬应，戴星往返，惟日不给，是劳之不暇节，非廨之不广也。夫京县，四方之首也，表仪所系，群听具瞻，繄古强项令，破柱取奴，彼何其壮？循行郊陌，劝课农桑，抑又何其裕？而奈何今之不然耶？嗟嗟！令之不职，其端岂如是乎？可以观世道也已！

○古墨斋

