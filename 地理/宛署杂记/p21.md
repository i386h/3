<!-- { "loadSidebar": true } -->
　　吏部等衙门为积弊当厘，愚民可悯，恳乞圣明赦往过，定新例，以重国本事：吏科抄出，巡视北城御史邵以仁题：臣惟国以民为本，民以财为命，故凡圣王知人情莫不欲富，则厚之而不伤；知人情莫不欲逸，则安之而不扰，诚为国本，所系至重也。方今四方民穷，我皇上恻然忧念，每宣之诏旨，欲为民父母者安养之也。况京师之民，又根本所系乎！臣接管北城以来，适触时事，不容隐默者，敢为皇上陈之：臣于本月十五日收到顺天府宛平县知县沈榜申文，内开：本县原有税契银两，节年拖欠数多，皆由牙行人等通同作弊，见获伪造假印犯人解镇、李守约、王纪、沈杰，解仕假雕顺天府石印一颗，木印三颗，契尾印板、印色等项，并审出假契三宗，诓过银三十七两，欲将臣等五城房号簿自十五年起尽发该县查究。臣一睹申文，见本官精明综核，摘伏发奸，是所谓能臣也，若可敬也。及臣询访其实，则本官自访拿假印之后，蔓延类引，科罚横行，如水户邵盘即罚银柒百叁拾两，徐象罚银叁百两，以臣所知，二户已过千金，况所不知者乎！邵盘、徐象，以不义致富，反复漏税，即罚之不足恤也；若中人之家，良善之类，则弗堪矣。以此言之，实所谓民贼也，甚可骇也。夫京师之民，原无恒产，止以居房为业，衣食不足，即致变卖，有数年而一更者，有一年而再更者，甚至不能一月居者，在五城有房号之征，在府县有税契之课，良亦苦矣。愚民无知，每买过房屋，止于五城察院更名挂号，并不赴两县税契，此其罪不能辞，然其情可悯也。况自十五年至今，其间更名者不知凡几，可尽查之乎？既查得其实，可尽罚之乎？若臣等将号簿发下，则彼且藉察院之名，益济其贪饕之计，不至竭民脂、兴大狱不已也。此在刻薄好奇者，莫不韪之以为能，而臣则以为非所以厚畿民，安国本也。王者藏富于民，即房号而捐之，无不可者，忍使无知之民，一旦穷且困乎？谅非为陛下惓惓爱民之意矣。臣愚以为往者不必过追，来者可以法杜。合无容令顺天府出示晓谕，自十五年正月以来，十八年十二月以往，凡未经报税及假税者，许其自首免罪，则小民必将悔其前之失，而乐其罪之免，无不尽数报官者矣。此号簿可以无查也。其十九年正月以后，容臣五城察院凡遇告更房号者，酌其产业之厚、价值之多者，状批二县，量收税契；其房屋止于数间者，不得一概病民；仍令二县，各置五城房税循环二簿，每月终送各城对查，如此则自无漏税之人，自无假印之弊。此其杜之于先，不愈罚之于后耶？至于宛平知县沈榜，据其发奸，其功实小；论其滥罚，其罪实大，非圣明之世所宜有也。夫臣以监察为职，彼以查核为请，臣非不欲也，为根本之民，干连之从，恐诛之而不胜也，傥过刻而致伤，或激之而成乱，则臣亦与有责矣。伏望我皇上勿以臣言为迂，敕下部院，转行该府，赦其已往之罪，杜将来复萌之隙。其沈榜贪臣，速赐罢斥，地方幸甚，愚臣幸甚。等因。随该巡按御史荆州士题：为遵职掌直陈属官查税之事，恳乞圣明俯赐洞察，以昭公论事：臣于本月二十二日，接得邸报，见巡视北城御史邵以仁一本，为积弊当厘，愚民可悯等事，大略以税契故，参劾宛平县知县沈榜贪污，乞要罢斥，奉圣旨：该部院知道。钦此。则沈榜契税一节，部院查议的实，圣鉴自有明断，似无俟于臣之再言。盖臣叨膺上命，巡按顺天，宛平乃其属县，官果不法，臣当首论，安敢隐忍不言，庇贪吏以殃民哉？但朝廷之法，恤良民不宥奸民，今榜之所发者，奸民也，非良民也，臣请以事之始末，敢据实为我皇上陈之：臣于十二月十二日，据宛平县申：为捉获伪造印信事：照得本县一应支解钱粮，俱额坐税契及铺行之内，其税契规则，照本府印发编号契尾，填为银数、年月，仍用本县印信钤盖，发买主收执，遵行已久。自万历十年以后，前银年减一年，十无一二，遂致本县节年拖欠工部等衙门钱粮银叁千玖百余两，见蒙载入考成，督催欲行参究。卑县本年七月十三日到任接管，密访不足之由，多因牙行通同买房居民，交通棍徒，假刻府县印信伪税。且见查考之权，不属本县，肆然无忌。向欲申查，缘各犯踪迹暗昧，人赃未获，不敢惊扰。本年十二月初八日二更时分，捕获犯人解镇、李守约、王纪、沈杰、解仕等，当于各家搜出石雕顺天府印一颗，木印三颗，契尾印板二套，紫粉印色一块到官。又审出各犯印过各家房契三宗，伪造印信，花押标判俱全，骗过税契银三十七两。为照卑县各项支解，既题改税契数内，则税契之银数，即卑县正供之额数也。乃各犯伪造印信，公然税用，以国法为并髦，以官银为家计，今惟据其印信、印板，俱用二套，则其用之之数必多，观其印文，俱渐觉光平，则其用之之日必久。合无俯批严令各房牙，通将令房起数，从实报县，将伪税者谅其原不知情，免罪改正，惟于犯人名下追完税银，将漏税者念其无知犯法，免伊入官，准首补税，仍止自万历十五年伪造印信年分查起，其以前年分姑免究。等因，到臣。批行该县严究确招报夺，去后。随据该县申称：问得犯人邵盘，供：系宛平县人，专一结交四外走空光棍，赚钱致富，买到娼妇数十名口，招诱在官假印犯人李守约、王纪、沈杰等，结为死友。万历十七年十月内，用价银柒百柒拾陆两，契买不在官李内相大时雍坊房一所；十八年五月内，又用价银六百五十三两，买到不在官王大成大时雍坊房一所，俱未税契。恐后查出，与李守约等商说，欲行投报间，守约等笑说：税契事打甚么紧！税他何用！留些税钱，咱们买酒吃。待验契之日，再作计较不迟。是盘听允，就不合不行赴税。又有在官水户徐相，万历十五年二月内，用价银一百五十五两，买到不在官樊江大时雍坊房一所；十七年十一月内，用价银五百一十两，买到不在官张爵大时雍坊房一所，因与盘相熟，见盘房都未税契，亦不合不行投税。至万历十八年十二月内，本县新任沈知县见税银项下支解数多，投税人少，因而访知李守约等假印税契情弊，随于本月初八日夜，将各犯人赃拿获，审出前情，拘盘与徐相到官，再三研审，追出盘等原日所买各家前项文契，当堂辩验未税是的。随蒙沈知县参看得本县支解钱粮，既蒙题改税契项下，则税契之银数，固即额供之正数也。今邵盘、徐相，乃敢恃伊党与，藐视宪章，以致本县拖欠正供，官吏受比，而犹然锦衣美食，不能为国家入数分之税，则三尺之法，将安用乎？夫以一二水户，且玩法至此，则其他城社者可知矣。以四契之小，即匿税银数十两，则其他大厦者可知矣。在大时雍坊密迩前门者，尚且如是，则其他五城偏僻者又可知矣。法纪荡然，真堪痛哭！除通同正犯情节，从公详审虚实另招外，合将漏税一节摘审，据律亟惩，以树风声。其入官银两，候追完之日报入税契循环簿内，即作税契项下正供之数，俾耳目为之一新，而国用为之少济，是诚地方之大快也。将邵盘、徐相问拟买宅不税契者律各笞五十，仍追价银一半入官，招详到臣。除将邵盘、徐相如拟发落，李守约等从重究拟详外，为照伪造印信，律有明条，隐匿税课，法当究治，辇毂之下，有此巨蠹，本官能用心稽查，不避嫌怨，遂起风闻，致此参劾。臣与以仁同台臣也，均有监察之责，何心异同？盖以仁之见，惟恐波及不辜之民；臣之见，亦恐累及无罪之吏；即异也，亦同也。且榜之原详见在，中间亦有自首免罪之说，曷尝一于苛刻为哉？实乃守正，非为好奇，谓榜为任事过急则有之，谓榜为别有他肠，臣敢必其为无也。若果有苟且之念，将恐恐然惟惧人知，敢明讨号簿于五城哉？敢明申文移于臣院哉？况申文中，明言供题准之正额，何得为囊橐之私计？以此指为科罚，则律文可以不用；以此议其罢斥，不无隳任事者之心也。臣以为过矣。其事之真耶伪耶，赃之入己入官，耳目昭彰，又谁得而掩之？伏乞敕下部院，再加访核，如果榜系科索的实，速宜罢斥，以为贪污者之戒，倘或原未染指，犹当仍令照旧供职。其税契一事，当如以仁之请，容顺天府出示晓谕，自首者免罪，仍候五城批发状词，照数收纳，置立循环，以听稽查，庶上可以裕国家之经费，而下不至于病无知之小民矣。等因。俱奉圣旨：该部院知道。钦此。通抄到部。臣等会同都察院左都御史臣李世达，看得御史邵以仁题参宛平县知县沈榜，查核税契，自访拿假印之后，科罚横行，乞要罢斥，仍乞赦愚民已往之过，酌定查税新例；及御史荆州士题称，沈榜不避嫌怨，所断银两原未染指，当仍令照旧供职，各一节。除酌定税例，系隶户部掌行，听径自议覆外，为照沈榜愤税额之久亏，幸邵盘等之发觉，据律拟断，追半价入官，原非法外科罚；且既经呈详按臣批允，登报循环，又无入己之赃，似难拟斥。祗缘本官五城申文，于邵盘等追价一节，原未声说明白，以致巡城御史风闻论劾，既该巡按御史荆州士开具始末，代为昭雪，相应依拟覆请，合候命下，仍令沈榜照旧供职。其查税一事，候户部议覆施行，缘系积弊当厘，愚民可悯，恳乞圣明赦往过，定新例，以重国本，遵职掌。直陈属官查税之事，恳乞圣明俯赐洞察，以昭公论。及俱奉钦依，该部院知道事理，臣等未敢擅便，谨题请旨。万历十九年正月十七日，吏部尚书臣宋闳、都察院左都御史臣李世达等题。十九日奉圣旨：沈榜既无科罚赃私，准免究。京师小民，当加意抚恤，以固根本。今后五城及两县，不许搜求苛刻，烦扰地方；有故违的，科道官指实参治。户部尚书臣石星谨题，为积弊当厘，愚民可悯，恳乞圣明赦往过，定新例，以重国本事：福建司案呈，奉本部送，户科抄出巡视北城御史邵以仁题称云云，等因，奉圣旨：该部院知道。钦此。钦遵。抄出到部送司。案查万历五年三月内，为清查税契银两以裕财用事，该顺天府府尹王之垣等题，本部覆议，行府转行各州县，凡军民人等典买田宅者，将原立文契赴县税过，查照契内价银数目，每银一两，照例征银三分，如有冒破隐欺，尽法追究。等因。覆奉圣旨：是。钦此。本年十二月内，为清查税契银两，酌陈时宜，以禁奸弊事，又该本官题议秤收税银，立柜之法，等因。本部议令各州县掌印官悉心查理，着实举行，等因。覆奉圣旨：是。钦此。又查得万历十一年四月内，该顺天府府尹张国彦题，该本部覆议，将都城内外居民买田宅者，二十两以上，照旧例，每银一两，仍税三分，不及二十两者，免税；典田宅者，四十两以上，买价一半，每银一两，税银一分五厘，不及四十两者，免税；如原系实买捏写暂典，事发全追税银，问罪，等因。奉圣旨：朕念都城小民累苦，这税契既系祖制，着买田宅的，价至四十两以上的。俱减半纳税，典房的，俱免纳税。钦此，钦遵。在卷。今该前因，通查案呈到部，除税银额数奉有明旨，无容别议外，为照都城税契，乃两县岁办支用银两，凡文武乡会科场，及各戚奏讨坟茔地价，并各衙门一应供用，悉取诸此，此项银两，输之两县，而总之皆顺天府管理，其循环倒换，出入稽查，亦惟该府掌行，旧规也。至于收纳房号，告更名姓，悉系五城兵马分管而督之各御史，亦旧规也。此皆各有司存，无容侵越于其间者。既经巡城御史邵以仁题议前来，相应覆请，恭候命下。本部札行顺天府，即行出示晓谕，自十五年正月以来，十八年十二月以往，凡未经报税及假税者，限一月内各自首免罪，俱勿追税，若有故违不首，被人告发者，依律拟罪，仍追节年所匿课税。十九年正月以后，凡告更房号者，必先将原契赴二县税过，该县即照契内价银，如四十两以上者，遵照先年题奉明旨，每银一两，税银一分五厘，仍将应税银数备填该府原发契尾，用印钤盖，付本主听候巡视五城御史投告更名，如无税过契尾，即系匿税，五城御史即将原状批县查究，不得概准告更；内或有以四十两分为二契，希图免税，及伪印假税等弊，各御史备行检验查处，两县仍将税过银数填入循环二簿，每月终送本府查对，不必更送五城衙门，致有多事之扰。其税契过多，与别项弊端，听御史查参，仍咨都察院转行五城知会施行。等因。万历十九年三月，太子少保户部尚书臣石星等具题。二十四日奉圣旨：是。
