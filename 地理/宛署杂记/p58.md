<!-- { "loadSidebar": true } -->
　　《敕修汉寿亭侯庙记》，碑在宛平县白马关王庙，大学士臣商辂奉敕撰。汉寿亭侯庙在都城西北隅，盖洪武中建。我太祖高皇帝继天立极，事神治民，两尽其诚。而于祀典祠庙，具有著令。太宗文皇帝嘉侯功烈，特颁龙凤黄纻丝旗一面，揭竿竖之，以彰威灵。每岁正旦、冬至及朔望，祭祀香烛等仪，具有恒品。列圣相承，崇奉益严。第岁月滋久，殿堂门庑，寝以颓圯，成化丁酉春二月初吉，皇上申命内官监太监宿政董众工，发群材，重加修葺。朽者更之，腐者易之，欹者正之，缺者补之，漫漶者增饰之，涂以丹漆，傅之藻绘，于是正殿、两廊、重门，皆焕然一新。抡木植杆，内制暗花柳黄纻丝旗揭之，并制纻丝大红织金等袍服、青织金云幡披之悬之，添设神卓神龛、黄绫围幔、朱红竹帘、黄铜香炉、花缸、烛台，凡供用之器，罔有不备。庙后嫌于窄隘，复命太监金辅赍内帑白金若干，偕宿政市居民房地展之，并付本庙水奉香火。内植松柏，外列垣墉，规模广大，观者起敬。政等以竣事闻，上深嘉悦，命臣辂撰文勒之穹碑，垂示永久，臣辂顿首受命。谨按侯姓关氏，讳羽，字云长，本河东解人。涿郡先主聚徒乡里，匡扶汉室，遂往归之。时与张飞翼德齐名，先主及二人寝则同床，恩若兄弟，遂累建奇功，三分天下，使炎鼎获存，汉统复续，侯之功居多。侯精忠大义，炳若日星，千载之下，凛然犹有生气。祠庙之设，遍于天下。然涿实发踪之地，顺天为涿之会府，都城有庙，揆礼尤宜。祭法曰：圣王之制祀也，以劳定国则祀之，以死靖难则祀之。侯盖兼之矣。历代累封王爵，备极褒崇。我皇明重定典礼，忠臣烈士，一依当时秩号，此汉寿亭侯之称，所为有合先王之制也欤。当圣天子怀柔百神之日，聿新祠宇，祗荐祀事，所以报大功于异代，祈景贶于方来者，无非为国家为生民计也。自是以往，阴阳调而风雨时，五谷熟而人民育，国有祯祥，物无疵疠，用跻斯世于雍熙泰和之盛，则侯之所以翊赞孚佑我圣明，其功不尤伟乎！臣辂谨叙述其事而系之以词曰：桓桓虎臣，生于汉季。资兼文武，志存忠义。修髯如戟，雄才卓异。倾心先主，力扶宗社。蹙魏踣吴，所向风靡。汉祚复延，厥功为最。侯之功业，著于当代。侯之英灵，昭于永世。洪惟天朝，奄有四海，护国庇民，神功甚大。立庙都城，用伸报祀。肆惟皇上，述事继志。聿新祠宇，度越前制。惟侯陟降，洋洋如在。佑我皇明，永锡胤系。圣寿万年，鸿图亿载。福禄自天，有隆无替。成化十三年立。

○志遗二

 　　△金章宗皇帝

　　仰山诗一：金色界中兜率景，碧莲花里梵王宫。鹤惊清露三更月，虎啸疏林万壑风。

　　△元马祖常

　　玉河诗一：御沟春水晓潺湲，直似长虹曲似环。流入宫墙才只尺，便分天上与人间。

　　△耶律道人

　　华岩洞诗一：花界倾颓事已迁，浩歌延望意茫然。江山王气空千劫，桃李春风又一年。横翠嶂，架寒烟，野春平碧怨啼鹃。不知何限人间梦，并触沉思到酒边。

　　△僧续溥

　　碧云十景诗。其一《环峰叠翠》：四顾重沓碧嶂围，迢遥一径入林溪。鸟声相间水声聒，隐隐楼台倚翠微。其二《碧云香霭》：浓阴日作掩长空，出岫无心西复东。逐势随风轻且薄，好施霖雨润群萌。其三《曲径通幽》：扶筇犹过碧云西，石径封苔百草萋。古道萧条行者少，利名终不到幽栖。其四《危桥跨涧》：马萧萧兮车辚辚，不见咸阳徒见尘。可惜白头犹赴役，虎溪笑处只三人。其五《池泉印月》：月皎寒空池碧澄，池中天上两轮明。古今日月无私照，只恐渠侬水不清。其六《洞府藏春》：谩说王乔烂斧柯，武陵台岫意如何？碧云彷佛桃源洞，避虏秦人争不多。其七《修竹欺霜》：争妍竞秀斗群芳，一阵西风满日黄。犹羡七贤千古下，崚崚节操尚欺霜。其八《乔松傲雪》：盆中老干势如龙，傲尽丛林无尽风。本末浑然千古质，当时曾受大夫封。其九《奇桧连阶》：庭阶花草四时鲜，须信人间有洞天。方寸苟能忘物累，阿谁不是散神仙。其十《楼台萧洒》：白云绽出碧楼台，疑是从天飞下来。隔断红尘千万里，禅心不索巧安排。

　　△宋本

　　海子诗一：度桥西望似江乡，隔岸楼台罨画妆。十顷玻璃秋影碧，照人骑马过宫墙。

　　△无名氏

　　香山八景诗：“祭星台”，在香山寺前，金章宗祭星之所，有亭。章宗曾为祭星来，凿石诛茅筑此台。野鸟未能随鹤化，山华犹自傍入开。直期荧惑迁三舍，不向长庚劝酒杯。梯磴高盘回辇处，马蹄无数印苍苔。“护驾松”，金章宗曾此失足，得松护之，封为护驾松，今不存。鑾与西幸日重辉，五老掀髯拱翠微。风撼碧涛寒落座，鹤翻清露冷沾衣。根柯夭矫蟠金辇，枝叶阴森障绣帏。记得瑶池开宴处，萝花香里住旌旗。“妙高堂”，古名。唐以来有之，即今东方丈处。寻僧直上妙高堂，踏破松花屐齿香。石壁烟霞侵客座，瓮窗花木照禅床。九天图画开屏障，万壑风涛落院墙。心远地偏成坐久，不知云气湿衣裳。“松顶明珠”，长柯偃蹇月婵娟，紫焰红烟满碧天。万斛不从江底出，一丸常向树头悬。云飞合浦光初散，烟暝徂徕影乍圆。几度夜深清不寐，骊龙长抱卧重渊。“丹井”，即今泉井。白石方阑湧碧泉，辘轳声转落红铅。一泓浅浸山头月，千尺深通海底天。水拍银床砂正结，烟飞金鼎火初然。梧桐叶堕霜华冷，问病人寻葛稚川。“乳峰山”，古寺西方丈后，即今名香山。山腹双双翠出尖，游人原不厌观瞻。露和石髓沾苔腻，雨带泉花溅齿甘。雾幛轻笼遮隐隐，云襟半袒露纤纤。儿童月下欢相指，天姥开怀照玉奁。“金界香莲寺”，下有遗址，今为丁内相寿地，相传上有五色莲花，今不存。金刹瑶池种玉莲，卷帘色相自天然。红云朵朵浮波小，翠盖亭亭出水圆。游客漫夸花似画，真人独爱叶如舡。湖西日暮停杯处，风送清香满座筵。“仁王佛阁寺”，后山最高处，今存遗址。高阁春来日惯登，云梯踏破一层层。华龛净供三千佛，石榻斜分十八僧。龙作人来听说法，猿随鹤去看传灯。凭栏不厌频吟眺，树色山光处处增。

　　卓锡泉诗一：此水从何至？涓涓昼夜流。逵松生翠色，灌竹长清幽。能解三旬暑，还生六月秋。碧云天上寺，高耸拱神州。

○志遗三

 　　△本朝商辂（大学士，淳安人）

　　《香山永安寺记》：香山在都城西北三十里，以山有大石如香炉，故名，盖胜境也。永安寺创自李唐，沿于辽金，兴废莫详，而遗址仅存。国朝正统间，司礼太监范公弘捐赀市材，命工重建，殿堂、楼阁、廊庑、像设，焕然一新，规制宏丽，蔚为巨刹。事闻，乃赐额永安禅寺。于是请颁《大藏经》及护敕，俾僧众看诵，祝延皇祚，其用心勤矣。景泰中，特升天界寺住持道清以左觉义同宗师行聚兼住领众。时太监王公诚，继志修葺，寺刹赖之。天顺、成化以来，累蒙颁赐经典，增饰绘像。戊子之冬，御马太监郑公同虑将来寺宇、田园、林木或致侵毁，请之于上，复赐敕谕禁护，以住持僧戒缙为右觉义主之，恩典崇重，诚一时盛事。郑公谓不可无述以示后，征予为记。惟天下事创于前者固难，而维持保护于其后者尤难。矧佛以慈悲为教，虽死生轮回、天堂地狱之说，甚足以警惧于人，然初无形迹，无证验，无声色，无威怒，一时人心在佛，则佛在人心，翕然而从，欢然而趋，虽舍施其身，有弗暇惜，况于财乎？况于力之所可为乎？苟人心一或自懈，则视佛为无佛，非惟慢之，且从而背弃之者多矣。噫！此寺之所由兴废也欤。惟善人信士好之笃而崇之专者乃不然，念念在佛，无一念而非佛，时时在佛，无一时而非佛。夫然後殿堂之葺饰，像设之庄严，林木之兹培，田园之垦辟，始如是而终亦如是，前如是而後亦如是，虽百年犹一日，果何有于隳壤，亦何有于侵夺？惟是永安禅寺，下而诸公，崇奉愈久而益虔；上而列圣，护持有加而无已。则自今以往，杰栋峥嵘，将与香山同其久远，晨钟暮鼓，祝釐祈福，使其徒永有所归向，非徒为一时观美而已。用是为记，俾刻之石以示其后人，庶览之者有所感发焉。成化五年立。

　　△王英（学士）

　　玉泉诗：山下泉流似玉虹，清冷不与众泉同。地连琼岛瀛洲近，源与蓬莱翠水通。出涧晓光斜映月，人湖春浪细含风。迢迢终见归沧海，万物皆资润泽功。

　　吕公洞：醉吟不泛洞庭舟，跨鹤从来此地游。极目湖天风景好，须臾更上岳阳楼。

　　西湖诗：雨余凫雁满晴莎，风静花香蔼菱荷。曾见牙樯牵锦缆，遥看翠浪接银河。秋光渺渺连天净，山势亭亭逵岸多。好是斜阳湖上景，芙蓉千叠映洄波。

　　平坡寺诗：京都壮且丽，西北皆名山。翠微独崔巍，高出霄汉间。上有金仙居，连峰起■〈山朊〉。夙闻此地胜，未得穷跻攀。圣恩赐休暇，三日有余闲。策马出西城，迢遥睇层峦。我友五六人，兴轶浮云端。欲登万仞顶，俯视八极宽。

　　△王洪

　　平波寺诗：日华初上最高峰，玉树凝辉在半空。佳气迥浮丹凤阙，清光遥入翠微宫。松崖寒逐春风散，云峤晴含夜月重。青琐朝回频极目，都将郢曲咏年丰。

　　△王直（吏部尚书）

　　西湖诗：玉泉东汇浸平沙，八月芙蓉尚有花。曲岛下通鲛女室，晴波深映梵王家。常时凫鸟闻清唱，旧日鱼龙识翠华。堤下连云秔稻熟，江南风物未宜夸。

　　△杨士奇（大学士 庐陵人）

