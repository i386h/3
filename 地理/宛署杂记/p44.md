<!-- { "loadSidebar": true } -->
　　徐淮，宛平人。别号豫斋。嘉靖癸未进士。初授清丰知县，有惠政，均田清赋，士民称平，时行取多不及考，公独五年乃升户部主事，去之日，倾邑哭送。寻改御史，疏争毁圣像，忤旨下狱。已复疏留王定斋公，杖谪冀州判官，历任户部郎，致仕，入名宦祠，详《清丰志》及《去思碑》。子维幹，中嘉靖丙午乡试，任武陟知县。

　　张翰，宛平人。别号西野。弘治乙丑进士，选御史，弹劾不避权贵。时，刘瑾当国，内外重足而立，公独长揖不为屈。一日会他所，瑾不能堪，拳击公纱帽，至笼其首。公跃起，击瑾仆地，左右亟扶以去，人或危之。公笑曰：“恨未杀此奴，为国家除祸本耳！”无何，瑾败。公历官副都御史，巡抚四川，致仕。公所至有声，囊无余俸。荫一子，失其名，今不知所在。沈榜曰：“贼瑾羽翼成矣，而先生击之，即此足夺其魄，彼烧葱捣蒜者，独非夫耶！予每见都士人谈及此事，未尝不抚掌称快。”

　　刘效祖，字仲脩，别号念庵，都人士称者因曰念庵先生。嘉靖庚戌，成进士。出佐卫辉，有声。业应垣台选，而有武柄臣含沙射之，止除户部主事。历郎署，擢备兵固原。勋业日隆，忌者日甚，先生不顾也。无何京察，吏垣某尝■〈口卸〉先生，辄中伤焉。时，大司徒高公力争之，不得，竟夺先生官。归田之岁，才四十耳。先生略不介意，首斥俸余，散之宗党，不令别藏一长物，惟一意著作自娱，有《关镇志》、诗文集若干卷行世。先皇时，先生名传禁中，尝特传中綍，征诗缙绅，隐然有东山之望，而先生遂益韬晦，杜门不出云。生平懿行，详《大司马王公志》中。卒后数年，士民举入本府乡贤祠。其子孙蕃衍，至今为京师右族。沈榜曰：“予至宛，不及见先生，然谈者犹啧啧不已。已谋记宛访地方故实，则此举实先生有志未就者，安得起先生九原，为我上下议论也，惜哉！”

　　万历贰拾年，宛平县地方寄寓乡贤，据该吏查报，照科序次如左。其有遗者，续查入。

　　孙飦，号立峰，丙辰进士。锦衣卫人，历任吏部尚书。

　　曹子朝，号泃川，丙辰进士。三河县人。历任四川右布政。

　　李江，号岷山，己未进士，锦衣卫人。任南京刑部右侍郎。

　　吕鸣珂，号苍南，己未进士，锦衣卫人。历任光禄卿。

　　董文宷，号云溪，己未进士，金吾前卫人。任四川参政。

　　曹子登，号如川，壬戌进士，三河县人。历任右副都御史。

　　徐维楫，号嗣斋，乙丑进士，锦衣卫人。历任太原府知府。

　　杜其骄，号华南，戊辰进士，顺天府人。历任通政使。

　　孙錝，号鹤峰，戊辰进士，锦衣卫人。历任太仆寺正卿。

　　赵楫，号用吾，辛未进士，锦衣卫人。历任湖广副使。

　　徐学礼，号莲渠，辛未进士，留守中卫人。历任河南府知府。

　　沈涵，号石鹤，武功卫籍。辛未进士。原任河南归德府知府。

　　孙鑛，号月峰，甲戌进士，锦衣卫人。历任右副都御史。

　　张汝贤，号希山，甲戌进士，武功卫人。任刑部员外。

　　朱国祚，号养淳，癸未进士，太医院人。任翰林院修撰。

　　方从哲，号中涵，癸未进士，锦衣卫人。任翰林院编修。

　　杨元祥，号屋垣，癸未进士。任翰林院编修。

　　吕胤昌，号姜山，癸未进士，锦衣卫人。历任吏部验封司员外。

　　沈凤岐，号鸣阳，癸未进士，旗手卫人。历任登州府知府。

　　王岳锡，号肖塘，癸未进士，锦衣卫人。任池州府知府。

　　黄腾春，号怡堂，癸未进士，留守左卫人。任行人司右司副。

　　何选，号克斋，顺天府籍，嘉定县人。癸未进士，任御史。

　　孙承荣，号震南，丙戌进士。历任武昌知府。

　　王嘉谟，号弘岳，丙戌进上，豹韬卫人。任行人司行人。

　　林守信，号成寰，丙戌进士，锦衣卫人。任潍县知县。

　　冯有经，号源明，己丑进士，锦衣卫人。任翰林院编修。

　　章尧相，号华宇，己丑进士，彭城卫人。任山东济南府推官。

　　蔡文会，号□□，己丑进士，锦衣卫人。任海门县知县。

　　王爱，号还冲，壬辰进士，锦衣卫人。观兵部政。

　　康炜，号定原，癸酉举人，锦衣卫人。任徐州萧县知县。

　　徐继申，号双桐，儒士，宛平人。任太仆卿。

　　马继文，号月川，儒士，锦衣卫人。任太仆少卿。

△列女

 　　【元】

　　岳氏，大都人。家城西。元末，乱兵及城下，居民仓皇奔匿，岳氏告其夫徐猱头曰：“我等恐被驱逐，将奈何？”夫曰：“事急，惟死耳，何避也？”遂火其居以自焚。其母王氏及二女、一子，皆抱持赴火死。

　　王氏，燕人，张买奴妻也。年十六，买奴官钱塘，病殁，葬宛平四十里外。王氏每旦被发往奠，伏墓大恸，久而致疾，舅姑请曰：“新妇尚少，宜自图终身计。”王氏泣曰：“父母命妾归张氏，此足岂可更履他人门乎？”茕居三十年。事闻，旌其门。

　　王氏，惠士玄妻，大都人。士玄疾革，嘱曰：“我必不起，前妾所生子，汝善保护之，待其稍长，从汝自嫁。”士玄卒，王氏遂蓬首垢面，居墓侧。以妾子置左右，抚养至岁余，妾子亦死，乃哭曰：“无复望矣！”经死于树。今宛平西，地名有双冢儿，即其处也。

　　【本朝】

　　余氏，丰城侯李贤妾。初侯病，余恭侍甚谨，曰：“主人病即妾病。”侯故，余即洗沐更衣，至柩前泣曰：“妾妇人也，得侍房帷，荣且贵矣。今主故，妾安独存？得从死分也。”遂不食而死。事闻，追封淑人。赐葬宛平西山。

　　孙氏，家南城宣北坊。民人贾彦通妻。通故，孙氏守节，至天顺六年，具题旌表。

　　马氏，家阜城关外门头村。民人梁景妻。景于弘治二年故，马氏誓志守节，抚幼子仲美、仲诚，至嘉靖八年故。巡抚刘泽题旌。

　　徐氏，家都城鸣玉坊。系宽河卫已故指挥徐亮女。幼尚清净，誓不出适。景泰元年生，独处一室，至嘉靖四年无疾而卒。顺天府府尹闻渊、府丞张仲贤欲上其事，未果。给匾奖之。

　　司氏，家金城坊，永清左卫千户张勋妻。勋于嘉靖七年故，氏年方二十五岁，甘贫自守，至内寿八十八，故。万历二十年，西城察院徐彦登给奖，未旌。

　　王氏，家西城阜财坊。生员高天伦妻。伦嘉靖九年故。氏年二十四岁，守节至嘉靖末。朱学院议为题旌。隆庆元年王氏病故，事寝。

　　杨氏，住民潘崇谦妻。崇谦于嘉靖十一年八月十一日故。氏年方三十岁守节，至今九十岁，无恙。西城察院徐彦登匾奖，未旌。

　　郭氏，家北城日忠坊。锦衣卫百户傅鼎妻。鼎于嘉靖二十三年故。氏年二十一岁，守节事姑，今尚在。察院张鹤鸣匾奖，未旌。

　　马氏，燕山左卫指挥张佑妻。佑于嘉靖二十九年故。氏年方二十九岁守节，至今七十二岁，无恙。西城察院徐彦登匾奖，未旌。

　　何氏，家中城小时雍坊。生员尹敷谋妻。谋于嘉靖四十年故，无子。氏年方二十二岁，剪发毁容，纺绩自给，奉孀姑三十余年，孝敬不衰，今尚无恙。察院雷士贞匾奖，未旌。

　　刘氏，家朝天日中坊。济州卫指挥车镗妻。镗于嘉靖四十三年故。刘氏守节，至今七十五岁，无恙。盐院黄卷巡城察院徐彦登俱匾奖，未旌。

　　王氏，家南城宣北坊。武学生高第妻。第于万历十二年正月内故。刘氏断发割鼻，守节至万历十五年七月，竟以疮病故。南城察院孙愈贤匾奖，未及旌。

　　刘氏，家西城阜财坊。民人刘芳室女，举人冯赞妻。赞隆庆四年病故。刘氏时年二十三岁，矢志守节，抚孤孝姑，甚为宗族里所称。事闻，巡按察院孙旬批行府县廉得其状，议为奏闻，而年未及。学结云：刘氏归冯于一十有八，丧天于二十有三，凛凛清操，留未死之亡身，以延宗祀；茕茕苦节，收未究之典籍，以抚遗孤。教子擢魏科，慈母何惭于严父；为夫成哲嗣，后昆益振乎先声。缟素自甘，念载如同一日，织絍以给，百年永矢一心。年虽未及乎奏扬，典合先加乎褒美。词意甚工，为一时传诵。

　　门氏，初家城西日中坊。潘凤妻。凤嘉靖初年病故。时，门年二十四岁，二子俊、杰俱在襁褓，门誓以死从，潘氏亲知以二孤责之，乃已。守节四十余年，甘贫督义。时率二子，拜夫遗像，继以泣，终身不衰。俊卒举武举，有古侠上风。隆庆四年门故。俊庐墓三年，一时士大夫多奇之，有《节孝集》。

　　礼部尚书于公慎行诗云：中庭何所有，艺彼椒与兰。椒兰披户牖，桂树罗堂端。天风西北吹，众香越以繁。借问此何居？言之辛且酸。本家东海上，羁旅寄长安。良人早见背，遗婴亦已单。秉心在冰蘖，谁能惜盛颜。杨杕耀春华，柏枝凌岁寒。岂无青阳辉。良非我所观。补衣为儿襦，辍食为儿餐。儿从长者游，断发佐儿欢。以此持门户，幸不堕衣冠。我闻慕且悲，此义世所难。共姜名不沫，文母节未殚。试为贞妇吟，一唱再三叹。

