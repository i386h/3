<!-- { "loadSidebar": true } -->
　　《游西山诸刹记》：余以隆庆戊辰客长安邸舍，有从余夸西山之胜者，余心辄飞动，然鲜游侣。得侣矣，又人事不相值，事值矣，风雨暑寒不时，欲往辄止。乃向客笑曰：子但以其胜闻我，我且耳游之乎？于是十年，为万历丁丑，余得从诸计吏诣阙下，事竣且归，走别黄山人孔昭。孔昭曰：是不可不从西山游。余颔之。故事计吏行有日，不得少留邸中，又天子方轸切民隐，非有命不得驰驿行，诸计吏率投逆旅主人，宿长安，计吏千数多于逆旅主人，因窃念曰：余即驰而西，将安所投宿，得无舍者争席乎？余孰若暂息一二舍中，以候去吏之少疏也，而又以竟吾游。乃策骑而出，与同年崇安朱文卿明府止弘法僧舍，而走书约孔昭并胡进士文甫，报以二十一日行。宛平李明府于美闻之，椷诗向余，若羡余游之得侣也。已又遣使来白，明府亦欲以明日先往，作山中主人，今且至矣。无何，于美携酒至。于美内乡人也，少博学负异才，余在白下结社邀笛，阁中主人陈子埜氏诵于美诗，余辄心动，恨不从于美游也。今六年乃因王太仆知于美，于美辄先过余，余亦走谒于美，盖往来者三不得见，乃于美数寓余书，余亦以所为诗从于美请益，然卒不得见。既至，乃握手大欢，剧谈至日昃，小立久之，乃去。顾余曰，明日当先往，第雨晴不可知，畿县令恐卒有奔走之役，是不能必。明日孔昭来，文甫不至，文卿亦以参谒上官不得偕。余二人联骑而行，从天宁寺经白云观折而西，路渐平。孔昭曰：是别一境界也。行十里许，至李皇亲坟。李慈圣外家也。坟之建请于上，以故规甚闳丽，驻马外望，中绿树阴阴，白石若玉砌，凿地数尺为墙基，围可一里，渥哉！帝泽与厚地俱矣。孔昭言：王中丞元美顷有疏及此。余曰：孝不违亲圣也，言不避难直也，主圣臣直，余于是举也，征二善焉。遂行，望金山，于美又遣人走书云，以事阻不果来，且为诗属二人和，因入金山寺。寺后为景泰帝陵。入寺憩小亭，亭下瞰流水，宛曲殊可人意。寺僧来迓，年可七十，眉脩而白，与之言，亦自质愿憨憨若无怀氏。又也亭有黎惟敬、欧桢伯并于美诗，诵之数过，然后饭。取惟敬诗灯字各赋一章，出诣望湖亭，欲小酌其上，不果乃还。诣华严寺，寺在半山中，攀石磴而上，一望平楚苍然，碧流萦合，水光野色，日气烟岚，氛氲浮动，若有若无，回瞻帝城，双阙隐隐出云中，奇矣！因呼酒，酌数爵，赋诗一章。复由金山入碧云，道中诸名刹金碧鳞鳞，应接不暇。日近暮，舆夫行不前，促之行，至碧云。石路纡回，驾水而桥，蹑蹬数十级，环山内外皆流水，会于前池，池清彻，红鳞历历可数，循廊至方丈，由方丈而东，叩石龙口，泉所从出也。水泠泠有声，稍折数步，环丘亭而下，别为一池，池溢水，乃从石甃出，周回绕寺，房廊殿阁，靡所不至，又奇矣！池之上有竹半亩，青翠可掬，池右为山，壁立数仞，砌以文石，最上古石松数十株，若虬龙夭峤，时作风雨声。循池而出道右，幽洞敞明，贮花树其中，时春已半，盆梅盛开，暗香濛濛袭衣袂，玉色粲然，恍惚若罗浮故人，千里会面，又奇矣！出洞下数级，又折而西，上于公墓，墓前奇石数十，列左右，嵌空峭削，若翔若踞，非数十百人不能致。夫皇业之盛，其所由来，披荆榛，却珍怪，茅茨土阶，示天下敦素，亦何约也！今祠庙之侈，及于缁流，丹碧炜煌，游人之踵接于户外，抑又何丽也！是孰非祖功宗德致然。载观此者，可以念矣。薄夕，酌孔昭东廊，夜半闻窗外浪浪有声，仆夫以雨告，比明，孔昭起呼曰：雪矣！披衣而出，见高崖巃嵸，时隐时现，回风翩然，如会人意。少留再酌，共赋诗三章。辰刻乃行，出寺门，日始霁，群峰玉立，松桧濯濯可爱，寒气清人肌骨，如从姑射山来，胸中无复尘滓可著，遵石迳而南抵香山。香山者，故宣皇帝所建，山势回合，绀宇翼若，蹑冻上数仞，息东廊口，就前亭望雪，有先至者，因避别室中，酌数爵，赋诗一章，遂从香山下延寿庵。庵之侈如碧云，所少者流泉耳。门列二古松，怪石数种，左右而立，视碧云更奇。入寺诵世皇帝碑，始知太监鲍忠者，昔奉梓宫兴都，以此受知世皇，庵盖古延寿，因忠之葬，益饰焉，故侈若此。乃就东偏与孔昭饭，各赋一诗。时雪后日午，颇和暖，少选风大作，凛然寒甚。孔昭曰：游止矣。因趣舆人回，至弘法取大斗酌孔昭，至夜分检囊中诗，得八章，共孔昭得十六章，而书以归于美；俾为二人和之，文甫而闻焉，当复为于美和之也。时二月廿四日新淦朱孟震秉器甫书。

　　金山寺：地入金山胜，联镳快此登。亭当绿水曲，门迓白眉僧。法苑开皇甸，神霄揭慧灯。平生无住意，何处问南能？由望湖亭至华岩寺：不尽观澜兴，回骖指上方。台悬云外磴，洞偃雾中床。水色涵飞动，春容入杳茫。金茎延召处，沉渴愧仙郎。宿碧云山房次日喜雪：不是混渔樵，寻山到阗寥。春云借僧榻，夜雨散天瓢。竹色半池静，松风一迳遥。梅华开未落，相对玉为标。雨声方沥沥，雪意复萧萧。万壑寒初合，千峰碧未消。兴随流水绕，行信白云邀。归路休辞醉，吾将贳紫貂。香山寺：挟冻上云岑，提携幽意深。万峰明晓雪，一笑破春阴。榻寄游人迹，香传大士心。不知双树色，何日是重寻？

　　延寿庵：古松寒并秀，锦石乱相连。地僻红尘断，天空白日悬。厨分香积饭，碑勒世宗年。去住曾何意，浮踪独鹤边。

　　△欧大任

　　金山寺：泠泠钟磬音，金口惬幽寻。溪绕芙蓉殿，山开薝■〈艹匐〉林。绳床逢鸟下，锡杖破苔深，一听维摩偈，弥清尘外心。玉泉初解辔，松院揖方袍。地远祗林静，天空禅月高。栖真知道在，息影觉心劳。且伴山僧宿，西湖听夜涛。

　　△黎民表（岭南人）

　　金山寺：一迳入烟岚，门人少放参。冥心同塞北，招隐在南山。水碓喧莲座，萝衣挂石龛。相逢陶写尽，玄度本清谈。驻锡此峰深，幽期不易寻。石泉清梵行，山水比禅心。刺雪犹持律，披云更促襟。业风犹未息，飘泊忝华簪。

　　△李阴（宛平知县 刑部主事 河南人）

　　金山寺和韵：缥缈金禅寺，西山最上层。青袍闲作客，白衲爱依僧。树色笼香象，池辉映宝灯。无能陪妙躅，到处蹑崚■〈山层〉。

　　和华严寺韵：湖上流双目，春生水一方。兴来操锡杖，走去问慈航。梵宇波心卧，虚岚镜里长。登临多秀句，应夺宝珠光。

　　延寿寺和韵：驱车将远跋，莫惜此留连。冠向昙花挂，衣从耐草牵。双林青嶂外，孤磬白云边。走笔长吟去，兹游兴杳然。

　　望西山：爽气日在眼，因之生远心。夷犹未得往，何以开烦襟。夜梦飞金刹，幽怀托素琴。行将劳杖屦，满意一登临。

　　游碧云寺二首：几年想像碧云寺，今到碧云寺里来。香霭微茫笼竹坞，梵音清彻绕莲台。若为尘面临溪濯，遮莫胶杯迟月开。不是夜深风露湿，直须枕石卧莓苔。乘兴悠悠独看山，山中今得解愁颜。禅情疏宕元无碍，尘事糺纷自可删。洞傍翠微开窈窕，泉从碧落澙潺湲。远公白社何缘入，暂向空门一取闲。

　　香山寺：风霜侵古塔，松柏护香山。鹤并游人舞，云分衲子闲。孤心依净域，双眼失尘寰。愿借天衣覆，翻经独掩关。

　　雨中止延恩寺：小憩延恩寺，雨中心更闲，空门清似水，平地假为山。妙理参三昧，斋名扣八关。怪来双屐涩，行处藓苔斑。

　　宝林寺古风一首：平生本爱山，况值山中寺。役车且复停，禅榻只思睡。鸟声杂梵音，窗色落空翠。未论得皈依，聊以鬯孤志。

　　弘恩寺芍药：四月深山里，一枝尚作妍。拈来堪礼佛，不必是青莲。

　　圆照寺啜茗：道渴心如炙，僧人惠茗瓯。因知甘露水，不向集灵求。

　　山行望戒坛有作：尽日寻山兴不稀，又驱羸马望尘归。戒坛只尺无由到，空遣孤心绕翠微。

　　金山寺：青山方到眼，傲吏已心降。更入幽深处，寒松偃石窗。九年曾面壁，一口即吞江。此意无人会，吾将问老庞。

　　△黄克晦

　　金山寺：久客从多病，西山始再登。过桥波瀰瀰，拂坐石棱棱。独树巢双鹤，千峰老一僧。重来还几日，为尔续传灯。

　　望湖亭至华岩：亭下临清浅，岩端望杳茫。渚蒲芽尚短，堤柳意偏长。白水摇人影，青山放佛光。饮余还自散，飞鸟去无方。

　　碧云寺：朱绂烟赮赏，荷衣薜荔要。冥心山寂寞，真气石岧峣。泉出千龛绕，花残一洞飘。空亭倚修竹，行坐对逍遥。孤枕泉声里，宁知雨雪瀌。开窗千嶂白，归路一僧遥。松爱青如沐，山愁暖易消。和歌但相向，缘酒正盈瓢。

　　香山寺：雪霁层台迥，山回古殿深。僧留经絷马，风散不驯禽。清梵流云壑，丹梯挂石林。徘徊意无限，苍翠满庭阴。

　　延寿庵：出谷意翩翩，穿林复可怜。玄云开秀岭，白地涌青莲。得句风人后，衔杯绣佛前。迟回君莫厌，此会更何年？

　　△胡汝焕

　　金山寺：寻山君自好，林路恍然登。看竹无论主，拈花不问僧。诸天凭指掌，半偈了传灯。余亦逃禅者，相从恨未能。

　　华岩寺：最是关情地，追陪此上方。千峰凌日起，一水浸天长。遥望诸陵紫，时驱我马黄。到时为彼岸，何必问慈航！

　　碧云寺：古刹倚岧峣，峰峰插绛霄。诸天携缥缈，双骑转逍遥。流水如钟磬，长松似揭獠。攀缘忘去住，身世半渔樵。

　　宝林寺：林壑意萧萧，游仙去不遥。泉飞三竺练，钟落五湖潮。小憩临空翠，高谈破寂寥。山中多桂树，莫谓隐难招。

　　弘恩寺：思君如日月，朗朗照人怀。自谓交难合，由来山与谐。营生无长物，绣佛有清斋。一别经芳草，离心遍九垓。

　　香山寺：不禁春到此，相忆一何深？自汝开双迳，堪谁赋上林。山根晴亦雨，洞口昼长阴。尽解游人意，还依静者心。

　　延寿寺：人世真难遇，春风一笑前。鸿濛开色界，林响落钧天。峡断云为水，村墟柳是烟。怀君如恋景，一步一留连。

　　△曹子登（都御史 三河人）

　　金山寺：五马何为者？翩翩山上登。烟笼金阙近，树锁白云层。得句呼游侣，谈空对老僧。不须重把烛，今夜月为灯。

　　由望湖亭至华严寺：歌罢沧浪调，驱车又上方。片云天竺远，千嶂雨花香。冻雪飘山磬，寒灯照石床。闻君耽吏隐，吾亦问慈航。不踏千峰麓，那知百里遥。客从西蜀至，僧向北岩邀。洞口沧波溜，湖心白雪飘。祗缘泉石好，迟日驻征镳。都城二月后，风雪尚萧萧。万壑侵衫冷，孤云引旆遥。锡飞天外鸟，梵响定中潮。忽唱春山调，疑吹碧玉箫。

