<!-- { "loadSidebar": true } -->
　　金朝公移，元都大兴府，则今宛、大，乃其赤县，相去仅二百余年，而公移故牒，已无多存者。谚云：十年沧桑。讵足长息！尝过宛平西山栖隐寺，得一断碑，刻有宛平旧牒，令、丞、簿、尉俱称行，想元时或以他官行县事，抑胡人迁徙不常，夏则北徙，故各官多称行。如我朝前此北都未定，尚称行在，各衙门皆有行字，及今行仆寺、行都司，疑此例也。碑云：今月二十六日，奉大兴府指挥，奉尚书工部符文，今月初八日，承都省批，大理寺断，上工部呈，大兴府申，宛平县李仁莹等每仰山寺僧法诠争山林事来断。李仁莹等告仰山寺僧法诠占固山林，依制，其僧法诠不合占固，外据李仁莹等到官虚供不实之罪，合下本处契勘，照依制法决遣施行，然如此。缘本僧有天会年间书示施状，及正隆二年告到山林为主榜文显验为系已久为例之事，兼是省批、寺驳，补勘事理，诚恐所拟未当，乞都省详酌施行外，检法董伯璋等所见，除相同外，据委官打量到四至内山林，合准抚定已前房院桑土，不问从初如何为主，有无凭验者，并不得争告条理，其山林合分付仰山寺僧法诠依旧为主，占固施行，然如此。缘鞔寺已拟本寺不合占固，乞一就都省详酌施行、本部看详，若准检法，董伯璋等所见，是为允当，乞明都省详酌事，因蒙批送寺，鞔寺参详。据李仁莹等告僧法诠争山林事，若为僧法诠供称，所争山林，有天会年间已后节次为主文，凭此上便断与本寺僧为主施行。又缘照到制内明：该占固山野陂湖之利者杖六十。今来本僧见争山林，虽见收天会年施状碑文书示，并隆年间榜文，及在后立到私约文字等为主凭验，然是未抚定已前占固为主，既在制有立定不许占固刑名，便是冲改。兼本寺根脚，别无制前官中许行占固堪信，显验难议便准此时僧尼私不转施等文凭，断与僧法诠为主，以此看详李仁莹等告仰山寺僧法诠占固山林，合依上制文，其僧法诠不合占固施行外，司直王浩然、张藻、评事尹仲连、孙溥权，披断高十、方奴，知法孟源、张仲仁、萧胤里、胡赌、萧长奴等所见，除相同外，若准鞔寺便断将李仁莹等所争山林，本寺不合占固施行。又缘照得僧法诠供称，所争山林，有天会年间皇伯宋国王书示，并天会十五年二月为恐人户侵斫山林，此时僧存帅告本管玉河县申覆留守司文解，及天会九年有住持普大师将未抚定已前元为主，旧仰山寺道院等四至山林，施每故青州长老和尚为主，其山林系是本寺山坡，见有施状碑文，并隆二年官中拘刷僧尼地土园林内不堪佃山冈石衬地诸杂树木不在支拨之数，仍勒本主依旧为主，有此时僧人行显告到，本县榜文，禁约军人不得采斫文凭，委官辩得别无诈冒，及村人前后做官户抽到四至内安斫打柴文约，并丁从整等偷斫至内柴薪陪钱文字，及照到贞元二季分承省劄，奉炀王旨：山林陂湖之利，非私家所宜专有，除合存留外，并许诸人采斫。在后，却奉炀王旨：休令采斫，依旧为主占固施行。然在制：该古固山野陂湖之利者杖六十。今来本寺，自皇统二年未降制已前为主，到今五十余年，即非制后，行擅便将山林占固，以此看详僧法诠既有上项逐节为主凭验，委官辩验得别无诈冒，兼见告人李仁莹等别无供掯，见得是官山显迹，亦无官中许令百姓采斫文凭，又已招讫虚告，四至地里本罪据委官打量到四至山林，合准抚定已前房院桑土，不问如何为主，有无凭验者，并无不得争告理。其见争山林，合行仰山僧法诠依旧为主施行，是为相应，伏乞尚书省照详酌施行。蒙批：呈讫，奉台旨，准司直王浩然等所见，送部行下帖，仰照验前项所承都省批降处分事意施行，仰照验依准所奉符文内处分事意施行，年月下该司吏李道等施行，何行榜者，右具知。前准奉旨挥照会到在案。本寺僧法诠元告争山林，东至芋头口，南至逗平口，西至铁岭道，北至搭地鞍，其四至分明断本依旧为主。今据元告人僧法诠告乞依奉府衙旨挥已前断事理合出给执照，仍出榜禁约施行。除已行下本村首领并两争人省会所断，并旨挥本人依断为主外，合出榜省会依准所断事理，不得于本寺山林四至内乱行非理采斫，如有违犯，许令本寺收拿赴官，以凭申覆上衙断罪施行，不得违犯，各令省会知委。大定十八年十月初一日榜：行县令张押，行县丞苏押，行当簿郦押，行县尉王押。右元时僧人告争山林，该管官司为之听理，僧因刻石以志不朽者。然观此，见元人虽夷，其于民间小事，亦必委曲会勘，略不轻率，其以胡人而得有人心百余年，以此。

○志遗八

 　　燕台八景：金辽以来，相传燕台八景。蓟门烟树、玉泉垂虹、卢沟晓月、西山霁雪俱在宛平，详山水下。太液晴波，琼岛春云俱亦禁城之西。八景之中，宛有其六。古今词赋不可胜纪。本朝闽人张元芳有诗，大兴丞。

　　蓟门烟树：长安西望不胜情，草色青青阴复晴。鸦带片云归别塞，雁衔落日下孤城。村深远见荒烟断，柳暗遥分野戍平。极目狼烽千里静，独余边月照连营。

　　玉泉垂虹：一派清冷听不穷，灵源遥傍翠微宫。寒流溅石鸣珠佩，影落县岩挂玉虹。夜静涧桥时带雨，月明水殿晚生风。飞龙直奋三千尺，终逐波涛作化工。

　　卢沟晓月：禁城曙色望漫漫，霜落疏林刻漏残。天没长河宫树晓，月明芳草戍楼寒。参差阙角双龙迥，迤逦沟桥匹马看。万户鸡声茅舍冷，遥瞻北极在云端。

　　西山霁雪：层峦积素喜初晴，寒入青天万里城。树色遥分银海曙，山光远映玉楼清。花迎北阙春风散，地厂西山夜月明，见说至尊歌白雪，愿餍郢曲答升平。

　　太液晴波：十里芙蓉接素秋，晴光潋滟拥丹丘。虚涵太液云千顷，影弄琼华月一钩。鱼鸟飞潜天上下，楼台掩映水沉浮。望中更有神仙侣，此地宸游胜十洲。

　　琼岛春云：蓬岛春云覆槛前，花娇柳更含烟。闲随碧落从龙起，暮向青山伴鹤眠。天际依稀琼树缈，螭头缭绕玉楼悬。还看触石为霖去，遍洒长江万里天。

　　金台夕照：花满春城兴独饶，冯虚千里欲凌霄。归鸦暮绕黄金阙，垂柳烟笼碧玉桥。天入楼台开锦绣，波含日月隐岧峣。不妨酒醉燕王市，几处斜阳听凤箫。

　　居庸叠翠：重关迢递接燕台，万叠芙蓉落照开。地拥峨嵋连北险，天随铜马自东回。浮云故向青山出，细草遥承翠霭来。笑指单于争受款，汉家今日有雄才。

　　西湖十景：泉液流珠、湖水铺玉、平沙落雁、浅涧立鸥、葭白摇风、莲红坠雨、秋波澄碧、月浪流光、洞积春云、壁翻晓照，相传名为十景。

　　碧云十景：环峰叠翠、曲迳通幽、洞府藏春、池泉印月、乔松傲雪、修竹欺霜、奇桧连阶、危桥跨涧、楼台潇洒、碧云杳蔼，相传名为十景，不知所始，僧续溥有诗，见遗文下。

　　香山八景：护驾长松、饮仙寒井、香莲金界、松顶明珠、佛阁云梯、祭台星影、乳峰古寺、妙高云堂，相传名为八景，有无名氏诗，见遗文下。

　　仰山五峰八亭：仰山在县西百里，有五峰。金主即其地创栖隐寺，为游幸之所。内有八亭，今俱废。本朝天顺间，内官吴琪修复之，见僧道下。学士刘定之碑略云：京师之西，连锁苍翠，蟠亘霄汉，所谓西山也。仰山乃其支垄，而蜿蜒起伏，特为雄胜，所止之处，外固中宽，栖隐寺据之，创始于金，有章宗题诗在焉。今遗迹可指数者，五峰八亭。正北曰级级峰，言高峻也，有舍利塔在其绝顶；正中曰锦绣峰，言艳丽也，锦绣峰外有水自西折而南，又折而东；水外正南为笔架峰，自寺望之，屹然三尖，与寺门对，出乎层青叠碧之表；正东曰独秀峰；西曰莲花峰。是谓五峰。金王之幸寺也，群臣从之，至于寺东山口，有接官亭；又至于东，有回宫亭；又至于寺门，双亭对峙，东为洗面亭，西为具服亭，盖将由此以入也；寺之正北有列宿亭；列宿东北有龙王亭，亭下水一泓，清而甘，南流入于方井，直进膳所之东；龙王之东北有梨园亭，西北有招凉亭，在级级峰之左右。是为八亭。

　　都城八绝：都下百巧骈集，争相高尚，即技艺之微，亦往往造极工巧，有古今所无者，嘉、隆之间，因有八绝之号。

　　李近楼号琵琶绝：李讳良节，武骧右卫副千户，中年而瞽，因以琵琶自娱。能于弦中作将军下教场、鼓乐炮喊之声，一时并作，与人言，以弦对，字句分明，俨如人语；或为二三人并语、或为琴、为筝、为笛，皆绝似。而弹用左手，尤古所难。万历拾陆年故，莫有传者。

　　苏乐壶号投壶绝：苏讳宣，某卫百户。自幼工投壶，高下左右，手无所不便。又能以己意创出新奇诡名异法至数十种，皆古所无。其尤难者：双飞倒卷数折而同入者曰卷帘；三矢并投而分中三孔者曰写字；背身投矢命中不失者曰仙人背剑。盖其工巧独得，非人所可及者。

　　王国用号吹箫绝：王讳玺，以吹箫擅绝一时。每发声清韵彻室，飘飘然若有凌风之意。

　　蒋鸣岐号三弦绝：蒋讳凤，颇知书义，又善谈论，士夫多与之游。性最警颖，凡得古书画，立伪作之，能逼真。其最工者三弦，能于弦中作琴笛等声，与李近楼争雄长云。

　　郭从敬号踢球绝：郭讳承仪，幼不乐拘检，自舍身为显灵宫道士。时以踢球自娱，久之惯熟，遂为一时绝技。或自弄一球，能使球沿身前后上下终日飞动不堕；或兼应数球，能随诸敌人缓急轻重，应接不谬。

　　阎橘园围棋绝：阎讳子明，与人对局，布势十余着，即能预定输赢子若干；或棋穷日夜，令次第再布原局，无一遗忘者。

　　张京象棋绝：张与人棋将半，即定几十着后以某子取胜，无不验者。然性和易，不欲上人，无高下，辄终日与之和局，盖棋隐云。

　　刘雄八角鼓绝：刘初善击鼓，轻重疾徐，随人意作声；或以杂丝竹管弦之间，节奏曲合，更能助其清响云。

