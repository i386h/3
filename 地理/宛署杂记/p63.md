<!-- { "loadSidebar": true } -->
　　香山寺：不尽登临兴，其如摇落何。香台凌缥缈，绀殿郁嵯峨。古壁璇题蚀，先朝翠辇过。云深龙藏杳，地迥鹫峰罗。塔势飞金掌，林声散玉珂。山腰垂列磴，树杪出盘涡。北极开天府，西湖引御河。檐巢窥法鸟，堂狎听经鹅。宝座珊瑚盖，祗园雨露柯。披烟探舍利，拂石诵维摩。日落仍闻梵，风高独放歌。明朝入城郭，何处了诸魔。

　　双塔寺：石塔参差御苑西，凌空双雁识招提。梵铃风起声相激，仙掌云分势欲齐。似引飞枭朝帝阙，岂烦鸣马护禅栖。长安落日驰车骑，何处逢人路不迷。

　　登毗卢阁：香台缥缈百轮盘，燕代山河入倚栏。仙梵忽从天上落，贝经疑在斗边看。晴光隐见千岩碧，秋气萧森万木丹。直北烟尘殊未息，何当高枕法云端。

　　登香山最高亭有怀于鳞、子与：丹梯百折上青冥，槛外诸天散翠屏。雨塔烟花迷下界，千山雪色照空亭。金台北控凌承露，宝地西环拥建瓴。日暮振衣人不见，飘飘仙梵共谁听。

　　△李攀龙

　　燕京篇：燕京豪侠地，杯酒为君陈。双阙西山下，诸陵北海滨。蓟门行雨雪，黍谷变阳春。驺衍初临碣，荆轲故入秦。黄金来骏马，白璧售佳人。定鼎还先帝，千年正紫宸。

　　五日同子相游天宁：四海携名士，弥天得上方。彩丝还令节，白马自开皇。挥拂灵花里，摊经只树傍。灯轮侵日出，塔影入云藏。净土殊幽事，清齐复妙香。幻知看绂冕，静欲压词草。薜荔来风雨，杉松接渺茫。人间空竞渡，未解问慈航。

　　经华严废寺为虏火所烧：丑虏殊猖獗，诸僧坐播迁。无方超寂灭，有地入烽烟。境坏秋原上，门空暮雨边。虚闻金作粟，真见火生莲。星影疑缨缀，云光学盖悬。焚身香象泣，照钵烛龙然。莫辨沉灰劫，犹传巽酒天。至今余净土，不复一灯传。

　　碧云寺：飞塔标龙藏，长桥挂虎溪。五王开壮丽，一梵树菩提。净土黄金布，香台碧汉齐。经过初地变，徙倚上方迷。杖底笼清磬，崖间散御题。屡疑穷绀宇，复道出丹梯。天乐蓬莱近，祗林日月低。水流僧舍下，云起佛堂西。深愧雕虫技，难同怖鸽栖。慈灯悬广劫，处处得摩尼。

　　香山寺诗：往时占紫气，马上看香垆。不是寻幽到，其如发兴孤。回标临北极，秀色揽西湖。树杪诸天出，阶前众壑趋。花台骞地起，风铎蔽檐呼。月抱蟾蜍石，星摇舍利珠，玉毫侵瀑水，金相涌浮图。妙偈传从竺，高僧至自胡。法轮皆帝力，下界复神都。行幸当年事，人王握大符。

　　代香山寺老僧答：老僧何处来迎客，身无袈裟足无舄。虽有弟子今流离，独向空山种麻麦。先年长者布黄金，大师说法如来席。浮图中霄天乐下，禅台雨花坐盈尺。共道当朝少游幸，唯此祗园有恩泽。彩幄晴连鹦鹉林，宫娥晚傍蟾蜍石。侍从求看贝叶编，焚香再拜开琳碧。我往能言西城文，珠函为取华严译。自复悬灯香炉峰，君其问腊庭中柏。何曾马绕招提鸣，未见沙门畜四兵。羯虏公然驰赤县，湖外秋风笳吹声。犹疑穷谷岂遽至，已闻野哭尸纵横。裹创被血窜榛棘，问之不答惨且惊。须臾牛羊蔽陵壑，三骑五骑擐长缨。抨弓北岭饮南涧，骄气直欲凌欃枪。一骑长驱百汉入，一人常联二骑行。翻身仰射罘罳落，束茅纵火烧朱甍。岂无卓锡笞其背，佛力不祐人心倾。西堂比丘缘业恶，寺前荒冢遂峥嵘。亦是官军入援急，匈奴飏去归其营。匍匐渐从草莽出，昼伏夜走同狐鼪。衣体荡尽微躯在，性命真如飞鸟轻。丈人岂愿闻丧乱，神州岂宜有战争。故人更邀住庐岳，万乘垂衣右北平。燕中耆旧寄书说，早晚单于和议成。语罢空林转萧瑟，茫茫天地终何情！

　　△宗臣

　　天宁寺同于鳞、子与、元美饯别公实，各赋二首：孤臣辞上国，匹马自祗园。树影僧窥日，钟声客到门。江湖难寓目，天地易销魂。行念中心约，相思且勿论。分襟即此地，握手更何年？词赋吾甘后，烟霞尔最先。世情频按剑，生事欲逃禅。今夜南楼月，凄凉空自圆。

　　午日同李于鳞游天宁寺：得尔逃名者，今辰又少林。山高杨柳细，路险薜萝深。古塔已堆砾，荒林曾布金。谈经群鸟下，听法一龙吟。舍利光难灭，菩提迹岂沉。空虚能悟性，清净不依心。云竹窥禅相，风篁度梵音。僧来看果结，酒至对蒲斟。甚事形骸苦，浮生日月侵。慈航如可渡，同为解朝簪。

　　△王世贞（兵部尚书 太仓人）

　　雪后朝天宫习仪：玄宫雪后净芳埃，环珮千门曙色来。仙仗不随青帝改，瑶城疑逐化人开。龙鳞映日层层合，凤甃惊风片片回。闻道汉祠先奏瑞，岂应梁苑复论才。

　　正月十四日夜同茂秦、于鳞、子与、子相集灵济宫：欲暝天全白，将窥月渐升。龙衔员峤烛，星灿紫微灯。绮色深三殿，钟声散五陵。醉须携兴住，春事日相仍。

　　早春同于鳞、公实访谢茂秦华严庵：吾与二三子，行游览物华。暖仍幽径雪，寒未给园花。客熟能为黍，僧贫只施茶。更愁归兴促，骑马问人家。

　　游白云观遇钟丫髻：行散到古院，翛然遇真师。落日澹眉宇，清霜疏鬓丝。饭温初煮石，丹冷旧封泥。嗒坐浑无语，蝉声秋树枝。

　　寒日游天宁寺：冲寒此日城西寺，酌茗看山兴未涯。塔外风传群帝乐，林间雪是讲坛花。闻钟客散催疲马，施食僧归起倦鸦。补被祗应忘说去，夜深还听演三车。

　　过天宁寺望塔有作：浮图隋宝额，舍利汉金人。龟捧云蚨篆，龙蟠海藏鳞。蹑空依日月，飞磴隔风尘。入夜铃时语，摩空雁欲驯。

　　塔光：飞刹耸岧峣，回风万铎敲。神光发宝树，定力转金标。熠燿浑难拟，熹微迥不消。晦惊春月上，昏忆曙星摇。法雁珠频吐，神龙烛乍飘。一灯披幻劫，万界出沈寥。自失迷津晚，俄然觉路超。不须求指示，净域本非遥。

　　碧云寺：峭壁琳宫转，丛篁白日移。斫云探地脉，喷雪注天池。祗树开十腊，昙花供六时。伏鱼惊午衬，眠犊起春耔。色界烟霞满，空门岁月私。苔阴侵屃赑，鸟影散罘罳。入观香时发，铨真听不疑。悟来殊炯炯，无复叩摩几。

　　夏日再宿碧云寺：春来虎谿笑，别尔竟长途。初地缘犹在，诸天念未孤。比丘惊出定，檀越见能呼。忍草看如昨，灵花问已无。归云仍卧榻，流水自斋厨。病骨苏金髓，尘心冷玉壶。暂栖同怖鸽，乞食伴饥乌。欲施周颙宅，吴中盗一区。

　　碧云寺泉：苍龙戢其首，日夜漱寒玉。助尔松风声，借之竹色绿。时从斋厨下，泠然注空谷。自爱穿云多，焉知出山独。一酌聆斯言，徘徊怆心曲。

　　香山寺：闻钟寻古刹，高入白云层。北极诸天拥，中原一气凭。摄衣凌恍惚，飞磴插峻嶒。不谢菩提树，常明慧远灯。双星垂井动，片石抱蟾升。怒鬣摇风桧，残鳞坼雨藤。劫灰曾铁马，迷路有金绳。忽忆宸游事，千林色倍增。

　　经功德废寺：古寺逢人语，宣皇御辇过。散香群帝下，迎跸万灵呵。水束蟠丹砌，虹垂饮碧萝。雕梁扶日月，绣障拥山河。果失阿罗汉，缘空窣堵波。嘶鸣来白马，剥凿怅青螺。赐额苔全卧，残碑雨自磨。棁龙阴吐甲，壁刹暮扬戈。佛坐狐禅倨，僧房鸟迹多。化城归一劫，净土让诸魔。函舌惊珠梵，泉音想玉珂。低昂人代有，生灭竟如何？

　　顾舍人夏日过访弘法寺：屈指诸供奉，谁如顾虎头。还从视草暇，时作散花游。云入松房冷，风生茗碗秋。颇饶禅悦味，能为远公留。河朔尊堪藉，山林兴未残。真成布衣饮，来听蒯缑弹。旧好论将尽，新知得暂宽。江湖何限色，大陆有风澜。

　　游灵严寺十二韵：懒怯灵岩胜，惊看即道旁。天垂孤刹出，地转万峰藏。桥石鲸飞动，烟岚鹫渺茫。山形界齐鲁，榜字接隋唐。虎坐俄拿攫，虬潜欲奋扬。腊留祗树色，春勒宝花香。伏水侵禅座，归云护讲堂。慈篁深岁月，忍草足冰霜。饱进茵陈饭，眠酣荟蔚房。微吟和清磬，步履信回廊。许掾谈推解，陶公醉不妨。莫疑车马客，尔亦困津梁。

　　再游灵岩寺十二韵：为舍祗园竹，名山结愿偏。登临恍初地，徙倚更诸天。不改芙蓉色，微添萝薜烟。松云移叠嶂，花雨助鸣泉。芒屩青从引，苔衣碧任穿。井犹双鹤浴，瀑似片虹悬。磬发僧归定，灯余客借传。新茶收月供，净毡割霞眠。未叩无生理，聊追有漏缘。空闻飞锡杖，不见布金田。尽劫终成幻，降心返离禅。只应何所住，一钵付流年。

　　灵岩晚眺得思字：天敞峰回入暝迟，兴来携策未全披。摩挲草暗琴台色，徙倚风传苎妇词。穿涧乍惊残屟响，落霞犹似罢妆时。还闻越馆仍陈迹，极目凭栏重所思。

　　西山诗：朝上西山，艰哉崎嵚。溪谷多风，倏旸而阴。眕口中肤，憯慄缘音。十步五岁，不能见人。牛马却走，熊罴号吟。仆夫告痛，口舌屈噤。修途无端，北陆遵沈。道有鼷鼠，结穴何深。忽而过我，杳不可寻。菀菀好鸟，栖栖中林。我独何为，伛偻不禁。皇命秩祀，俾孔之钦。肃肃卿相，咫尺尔临。我躬不遑，简书是忱。念思愲结，挲比高岑，皇命卿士，尔往祗谒。夙戒卒事，毕礼以发。仰盼河汉，如近寝阙。敛其狂飚，纵以明月。绵绵连山，与月见没。峨峨隧途，松柏郁杌。茫茫平原，积气如渤。巉巉冰岩，忽起飘鹘。耳听骚屑，足蹑恍惚。岂不遄返，悯此驭卒。

　　登西山：乱削芙蓉碧霭攒，千盘转尽自成寒。清秋殿阁空中见，落日旌旂树杪看。北眺浮云生大卤，东回紫气抱长安。向来弓剑曾游地，万壑松风度急湍。

　　游西山诸寺有感：西山二百寺，蝉缓琉璃刹。其人中贵人，往往称檀越。银汉割岧峣，珠宫斗■〈山截〉嵲。吐磴穷百盘，束流规千折。蹙阶白玉尘，飞坐黄金屑。斗屑神力回，向背鬼工绝。世尊趺青莲，庄严明秋月。龙象左右陈，罗叉后先列。我闻说法时，乞食仅一钵。誓以不住身，普代众生孽。长者虽布金，小果那得说。奈何贪嗔念，希与圣谛结。填沙南赡髓，饰像恒河血。净土炯自如，广轮虚真辙。呜呼西竺冤，万古谁能雪。

　　燕山雪后歌：蓟门十月玄风起，吹尘夜合滹沱水。似猬还应缩马毛，先车竟复纷狐趾。岁暮天涯已足愁，何当雨雪重淹留。沾裘起粟声频禁，龟手垂鞭冻不收。栗栗危桥冰柱折，遥遥孤戍铜龙咽。江头已断河伯书，海上能凋使臣节。蓟门道旁烟火微，蓟门城中有光辉。流酥凤暖胡姬馆，韎韐貂轻公子衣。百盏深巡浑为醉，千场纵猎未言归。复有董仇持汉权，邀迎戚里罄交欢。解以重帏违昼夜，能将炙手变炎寒。此时谁惜空门卧，此际谁歌行路难。雨雪偏推蓟门客，丈夫毋为厌逼侧。不见临河征戍儿，暮枕雕戈照霜色。

　　△朱孟震（顺天府尹 巡抚山西 江西人）

