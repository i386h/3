<!-- { "loadSidebar": true } -->
　　按天下郡邑经费，例计地方供亿繁简，刊为石画，所出一浮所入，则必取旁郡邑之赢余者协济之，即锱铢取盈焉。盖量入为出，酌盈注虚，举望紧置邮，罔不皆然。而况帝宅赤县，由宗庙以至庶司百府，咸取给之，若曰入不为额，而出焉无经，畴能谋之耶？惟宛则有不能然者。林林总总，汗雨袖帷，谁不受宛之廛？而尺寸籍之，匪官庄屯牧，则锡予苑卫，如城内房号，城近粒银，宛曾不获资其毫发之益。有人而不有其土，有土而不有其财，有财而不有其用，其大势已不得与蕞尔专城者齐等，而其经费所自出，额坐田宅税契者，其数又不可为典要，惟存留铺行，幸有成额，而丰凶之减免，征解之完欠，类不可较以为常，其入之不可量如此。乃册卷所载，岁支额数，视所入率相迳庭，而其间偶值大典礼，如行幸、封拜及变染等不时传宣之事，动费百千，其费既不可节省，而取办又在仓卒。当其时即以岁入有常者应之，且不免移甲支乙，那前趱后；而今则甲乙两空，前后俱竭，若之何而可支耶？卷查万历十五年知县徐启东到任，申详本府，已云库门不闭，借欠六千余。继此五六年之间，出数莫之减，入数莫之增，而重之以两年水旱之免征；四年抬柴之拖欠，非有神输鬼运，其匮可知。适有天幸，捕获伪印匿税者，立增五千余金，得稍稍整理，代为前任补塞借欠，纾一时羽檄之征。然此偶然事尔。彼入不常，而出不常，则此幸又何可遽指为常，而漫于经费，不亟亟讲耶？盖尝求之，经费之中有可量裁者，如内府发出本色布绢，变染颜色，此上供之物，好用匪颁，铺垫诚不可不厚。而每匹至八分以上，几与染价相等。是独不可少裁其一二，或下令坐解布绢，州县初解，即用染色，并今内府变染之劳而省之可也。然而其事由内府也。有可暂裁者，如奶口储养，大事供给，诚不足论数，而不论用否，辄令有司供具如数，不几冗乎？谓宜因事举行，候内庭有喜，始如数集养，平时惟量取一二以备传宣可也。然而其事关掖庭也。有可改派者，如祭祀苇把，既系外州县派解寄收，两县代进，第省其守候之苦足矣，而今乃每进五十斤，必代应脚价使费三钱，岁积凡若干。如不可省，胡不求之原解苇把之州县耶？有可查处者，如太庙荐新诸品价办，示民力之普存也。而宛平京西等四图，岁办樱桃、沙果、桃、杏、李、栗，香山等四图岁办粳米、鲜藕，所贡无儿，而杂费不赀，既不以是免其正差，又不议给以价，而月果等价善者，顾令众商至抗争趋之，飨亲初意，恐不如是。诚就中剂量，如正祭纸张等价，量为节缩，移为前项，里下岁办之价，而悉归之商，令其轻重相兼，此果何难于商，而顾利商以病吾民耶？有可查省者，如勘合车辆，专有会同馆支应，而每年内府取用，动及两县，且一举必数十辆。其中袍服等项，固关实用，而强半多折乾以去，上焉以无凭查考而填给之，下焉以举上明文而应付之。即有重冒，莫可究诘。孰与并归会同馆，令莫可隐射之为便耶？有可协派者，如乡试，畿内公事也，而胡不派之八府？会、殿武举，天下公事也，而胡不派之各省？试令来朝官员，各查应试人数多寡约若干，量于存留银内带解部府，协办盛举，彼分之取数既不多，而积之两县不释负耶？诸如此类，难以枚举。大都两县之疲，辟则贫家生之者寡，为之者舒，而苟不于其食用焉谨之，即助之珠宝绮縠什百千万，终为无当之管，欲其满也，得乎？此闻之故老，其梗概如此。若必求为石画，则两县之岁入若干，岁出若干，班班具在，因其出之多，而增其入可也；因其入之少，而裁其出亦可也。此外，宫府不时之需，岁于何项预积若干，储之两县，而待其支可也。预议坐定何所，而临事取给焉，亦可也。藉令如是，出入相准，盈虚不偏，俾两县经费得与天下郡邑事体相同。而岁无赢余，吾且谓帝宅赤县非所宜然。若舍是而苟且图之，幸其无不常之出，出又幸其有不常之人，以为旦夕之谋，是谋非予之所能及也。
△乡贤

 　　【南北朝】

　　徐邈，蓟人。魏文帝时，历谯相，平阳、安平太守，所在著称。后为凉州刺史，风化大行。迁司隶校尉，百僚敬惮，拜司空。卒，谥穆侯。相传宛平徐家庄，乃其故里。

　　刘沉，蓟人。博学好古，仕至侍中。在位敦儒道，爱贤能。尝荐用里人霍原及申理张华，为时所称重。

　　张华，范阳方城人。学业优博。图纬、方伎之书，莫不详览。赞伐吴，功成，封广武侯。华于仪礼、宪章，多所损益，一时诏诰，多所草定，进为侍中中书，尽忠匡辅。卒之日，家无余资，惟文史溢几箧耳。所著有《博物志》。所住宅，在芦沟桥南，今废。

　　平恒，蓟人。祖视，父儒，并仕慕容，为通宦。恒耽勤读诵，不以屡空改操。尝撰略注，合百万余篇。征为中书博士，出为幽州别驾，廉贞寡欲，衣食尝不足。后，迁秘书丞，一时文儒，皆推让其博洽。卒，赠都昌侯，谥曰康。

　　平鉴，燕郡蓟人。祖延，魏安平太守。父胜，安州刺史。鉴少聪敏有豪侠气。以军功累迁襄州刺史，齐神武起信都，迁怀州，筑城以防寇，城内井竭，鉴衣冠而祝，泉即涌溢，卒，赠司空，谥曰文子。

　　【唐】

　　鲁炅，蓟人。仕至襄邓节度使。时襄汉兵起，炅扼其冲，南夏顿以完，封岐国公。

　　张希崇，蓟人。少好学，通《左氏春秋》。仕后唐，累官灵武节度使。在官不喜声色，善抚士卒，招集夷落，明宗屡诏褒喜之。

　　【周】

　　边归谠，幽州蓟人。父退思，檀州刺州。归谠弱冠以儒名，仕周，历礼、刑、兵、户侍郎，世宗闻其亮直，擢为尚书右丞，枢密直学士。宋初，为户部尚书，致仕。子定，雍熙初进士。

　　【宋】

　　马全义，幽州蓟人。年十余岁时，学击剑，善射丸。初，事周，以功累迁殿前指挥使。后从太祖讨李筠，飞矢贯臂，全义拔镞临敌，士气益奋，遂克泽州。累官至江州防御使。卒，赠检校太保。

　　马知节，全义子。以荫补官。真宗时，为枢密副使，遇事敢言。时，王钦若为使，知节薄其为人，每廷议得其不直，辄面诋之。闻其风者，皆为正直云。

　　【辽】

　　张俭，宛平人。端悫清俭，不事外饰。统和中，举进上第一，为云中幕官。圣宗时，尝召访世务，俭条奏三十余事，深嘉纳之。累官至左丞相，封韩王。

　　刘伸，宛平人。自少即以词余名于时。登进士第，累官大理卿，明法而恕人以不冤。一日奏狱，辽主适与近臣语他事，不顾。伸进曰：自古帝王重民命，愿省臣奏。道宗惊异，后拜参知政事。

　　刘仲诲，宛平人。父彦宗，尝官平章事。仲诲官至太子少师，兼御史中丞。立朝峻整，容色庄重。世宗尝曰：“朕见刘仲诲，常若将切谏者。”其以刚严见重如此。

　　丁■〈舟丰〉仁，宛平人。冲澹寡欲，好学无倦。举进士，调武陟县丞，立学校，召俊秀子弟教之。迁和用令，先是，群小越法，■〈舟丰〉仁申明法禁，奸吏屏息。累迁陕西转运使。

　　【金】

　　阎公贞，宛平人。举进士第，为朝邑主簿，以察帘升同知亳州防御事，累迁翰林院侍读学士。公贞居大理几十年，详审周密，未尝有过举，被命较定律令，多所是正。金人以为法家祖云。

　　高昌福，宛平人。父履，辽御父中丞。昌福辟河南元帅府令史。时，宗弼复元帅，治汴。人有疑似被获，皆目为宋谍者，杀之。昌福谳得实，释去者甚众。累迁东京留守事，治最，迁山东西路转运使、工部尚书。

　　马肩龙，宛平人。少有能，赋户初在太学，尝辨名将从坦杀人之冤，时论义之。后德顺受围，亟请兵，不至。州将假肩龙凤翔判官，守御一委任之，受政百日，食尽，乃陷，遂遇害。诏配食褒忠庙。

　　【本朝】

　　董伦，宛平人。端厚质实，能诗文。洪武中，为右春坊大学士。久之，出为河南参政。坐累，谪云南。洪武末，召还，授礼部侍郎兼翰林院学士。礼遇甚厚。

　　李嘉，宛平人。初，立志事父母尽孝。始为奉祠所礼生。永乐初，以守城功，授鸿胪序班，升通政司参议。官至礼部侍郎。嘉持身端谨，刚方严教，人不敢干以私。

　　甄庸，宛平人。洪武末，为吏部主事，有声。迁松江府知府。在任政平讼简，民甚安之。坐他事累降右军都督府经历。寻，荐为监察御史，出巡广西，卓有风裁，召还，拜工部右侍郎，寻升尚书，致仕。庸性凝重，言若不出口。过事处之，绰有余裕。

　　李侃，宛平人。字希直。正统壬戌进士。历升户科都给事中，时马顺有宠，公攻之亟，相与攘击御座前。景泰易储，公力争之，继以泣誓，必迎复。已，巡抚山西，多惠政，愈久思之。仕终佥都御史。所著有《归安集》、《都宪奏议》。其父东，洪武初，举博学宏词。仕至行人寺副，有孝行，时称李孝子。祖继本，元至正为翰林检讨，著有《一山集》。始祖士瞻，元皇庆为枢密使，著有《经济略》，俱以文名于时。

　　李德恢，侃子。成化己未进士，历官严州知府。严俗健讼，公摘发如神，民莫敢欺，讼因以简。每单骑亲历田间，视土所宜，教以池塘沟洫之法。访严子陵后，复其家，俾奏祠事，民咸德之。仕终参议。所著有《节庵集》。子铭昊、光霁，俱登进士第。铭昊历礼部主事、户部员外、工部郎中，终参议，所至有声，著《洪范要旨》、《道学指南》、《兵家机要》等书，时称有父祖之风。光霁仕终南京寺副。

　　马永字天锡，宛平人。父荣，成化初年，从征大同黑石崖，历升镇番参将，威名大著，卒于官。公袭职，益振先烈。正德五年，流贼刘六等作乱，公从都御史陆完讨平之，升都指挥同知。时，江彬有宠，武庙征公为千总，固称病不出。彬败，诸同罪者皆得罪，独不及公。嘉靖初，虏入寇遵化，亟，参将陈乾战死，公代之，筑太平寨以守，累战皆捷。已，蓟州亟，移往总兵，又破虏酋把儿孙等于青山口、大岭寨、洪山口等处，历升右都督。嘉靖戊子，公疏雪陆完、丰熙等冤，忤旨革任。乙未，辽阳军乱，起征虏前将军，抚定之。己亥，复大鼓噪，公三抚之，不从，乃率亲兵往，赦胁从不治，诛首恶四十余名，旬日而定，进左都督，有玺书金帛之赐。庚子卒于官，两镇军民巷哭，过车祠祀之。详见《召对录》、《名臣录》、《吾学编》、《今献备遗》、《今言》、《续百将传》、蓟辽通州三关等志及《言行录》等书。

