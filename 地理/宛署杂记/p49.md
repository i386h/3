<!-- { "loadSidebar": true } -->
　　御制大圆通寺重修碑：朕惟人君承天序，为天下民主，必参赞化育，使凡赋形含气于覆载间，林林蠢蠢，皆得以全其性，遂其生，斯为功用之极，庶称人君之责，无愧民物之主也。然而民生至广，物类至多，非兼用天下道术，何以尽此功用哉？惟佛氏之道，以无生为有生之本，以无用为有用之原，自其教流入中国，家传人习之。禅至于海隅苍生之地，罔不信响，使人自知警悟，力趋于善，不敢为恶，脱离迷途，得成正觉。矧其阴佑默相于冥冥之中，又能使人超苦海，获济慈航，功德施及，幽显无间。自汉唐而来，时君世主，往往以其有补益于世，崇奉之意前后一致，宜矣。我祖宗相继，君主天下百余年，海宇乂安，民物康阜，治功之盛登唐虞，迈三代，而陋汉唐。此之明效，虽本于六经周孔，法言能然，抑亦有资于佛法之佑相。故于崇奉之地，皆尝注意。若都城西山大圆通者，皇曾祖仁宗昭皇帝重建者也。寺创劫于唐，旧额曰平坡大觉，乃金元重修之。皇曾祖命重建，改今额，工未成，宫车晏驾矣。皇祖宣宗章皇帝继成其绩，皇考英宗睿皇帝每值大节，皆遣中使，赉香奠币，用答景贶。迄今岁久，木植者倾，版筑者圯，绘者漫，墍者落，不有以葺之，而祖宗崇奉之意，将至或替。朕缵鸿业，凡祖宗道德之懿，政教之详，昭我后人者，一惟继述之，恒恐少坠，至于事佛祝釐之地，可不仰思前烈，用图复新乎？于是出内帑金帛，就在官役工，市材诹日，鼎新缔构，不逾年告成。规制弘壮，视昔如一，其供具庄严差胜焉。爰命僧众，朝夕酌水献花，阐扬教范，仰祈佛力，资祖宗在天冥福，圣母齐天眉寿，以及眇躬福履聿成，宫闱协吉，储嗣昌炽，永承宗祧，下至黎庶，无不得所，鸟兽草木，无不咸若，蛮夷宾服，海宇清宁，曰幽曰显，均沾利益，斯称朕君主天下之责，与其治意也。其有补益治化，岂小小哉？乃赞曰：西天圣人道无涯，粤自炎汉东传漪。具文太古谁得知，一从鸠摩翻出之，顿令率土咸归依。予闻佛德大慈悲，阴佑显相大有为，乃能斡旋造化机，乃能均调风雨时，乃能为人却愈痱，乃能为人开昏迷，佛功至此真难窥。历代崇奉一无差，况予继统何敢违？道术兼用志不移，琼宫金像相映辉。法乐供器俱称宜，潮音赞诵梵王词，心心特祝国家釐，慈闱眉寿万年期，诞眷眇躬应繁禧，振振麟趾固本枝，臣工百辟恬且嘻，民物品汇跻雍熙，用臻治化允若兹，佛道于世良有裨。成化十五年十一月初二日立。

　　御制重建三义庙碑：朕承天序，以君天下，二十有三年矣。凡事君治民，惟祖宗旧章率由之，敢一日或忽邪？诚以人君天下神民之主。君道当务，莫先于事神、治民，然而事神比之治民，尤所当务。故自郊社、宗庙、百神之祀，仰体祖宗攸行，冀其昭假者，无所不用其极。外或祀礼未举，祠宇未葺，往往举之，葺之，如有所不及。矧三义庙乃我皇考英宗睿皇帝发赀兴建于禁城西南隅，以祀汉昭烈帝及前将军寿亭侯关羽、右将军西乡侯张飞之所，间闻卑隘不堪，奚可不重为修建？于是命内官监太监黄顺、陈贵，御用监太监韦兴等董工聚材，卜日兴作之。其规制：前后有殿，东西有庑，庑后各列方丈道房，周围缭以垣。又前建重门，凡像设、供器、旗帜、庖庾莫不完备。仍命道流住持于内，朔望遣使，给以香烛，至是庶有以妥帝与二侯灵明，而称朕奉神愫意也。稽之帝初在涿郡，悯汉将亡，奋义聚众，为匡扶之举，羽慕义自河东来奔，与飞同心，为之御侮。帝与二人，寝则同床，恩若兄弟，虽稠人广坐，侍立终日，随帝所往，艰险不避，君臣义气，彼此固结，久而不替。遂能宰割山河，三分天下，使炎鼎已失而复存，汉祚已绝而复续。帝与二侯之功何伟哉！其大义精忠有以贯金石、耀日星，千载而下，凛然犹有生气。迄今庙祀将遍天下，而青济、荆楚、巴蜀，家户咸貌事之，况涿为发纵之地，顺天为涿会府，都城有庙，实符古礼。今祠宇聿新，祀事祗荐，固所以答神功于既往，祈景贶于将来。然亦岂非体我祖宗事神之心，尽予君道当务者乎？自是景仰灵明，朝夕陟降，以参赞造化，俾四时顺序，阴阳以和，风雨以时，民无夭札，物无殡殈，兵革不兴，海宇宁谧。又阴佑默相我慈闱福必永绥，朕躬储嗣繁趾是荷，则帝与侯之功，其于国家，尤不伟于当时者乎。爰叙其事，而系以词曰：皇明抚运统万邦，德孚上下惟馨香。百神咸秩垂典章，一诚似续无怠遑。维帝昭烈侯关张，适逢炎运昏无光。千里之草起陆梁，当时谁复怀尊攘？帝独与侯心孔伤，首倡大义进贤良。欲诛奸宄扶纲常，风云万里同翱翔，据□巴蜀连荆襄，义声赫赫震四方。踣吴蹙魏势何强，天不祚汉胥沦亡。至今三义名犹彰，在在享祭蒸与尝。都城有祠由先皇，欲植人纪资祈穰。顾予嗣位奚敢忘，殿庑新构增辉煌。晨昏钟鼓罗幡幢，春秋供事陈牢浆。神兮翕霍来洋洋，载祛妖气消祟殃。载召和气生祯祥，上佑圣母寿而康。朕暨储贰福穰穰，民安物阜世道昌，皇图巩固垂无疆。成化二十二年九月十八日立。

　　御制悯忠义阡之碑：景泰二年三月甲寅，中官上言，比岁虏贼，背逆天道，率其徒旅数万余骑入寇京师，宗社为之震惊，臣民莫知所御，一时知谋勇敢之士，出于禁卫羽林军者有焉，出于受命讨叛逆者有焉；又有出于感忠怀德，恒欲报称无由者焉；出于亲上死长，良知良能，素无所用其力者焉。莫不于此感激思奋，竞以迎敌杀贼而起。上赖天地、祖宗眷佑国家，虏贼愧悔，兼以怀惧朝廷威德，番皆败走，而京师用宁，天下以无事。然闻阜成门外西南伏尸数千，形貌已变，其有父母妻子往收葬者，尚以不可辨识，而听其暴露矣。其无父母妻子在者尤多。窃闻礼有掩骼埋胔之义，是古圣王仁惠及于庶类然也。今将士人等为国家死难如此，固不可不厚其恩恤，而况奖劝惠茂，慰答群情，尤不可以少缓。愿命即西山麓，间旷之地，为一大圹，凡因战死之骨，悉收瘗之。而附掌以在近官司，修其时祭，且禁侵犯之者，庶几有永不坠，非徒慰答于既往，亦以劝励于方来，朕嘉纳焉。爰命有司，悉如所言，而赐名曰悯忠义阡，并书其事，俾镌之石，立于其上。铭曰：于皇祖宗，肇造区夏。养士百年，服习戎马。南征北伐，所向克敌。功在国家，威震夷狄。勇死于忘，志死于义。惟义所在，遑恤厥体。茫茫堪舆，俯仰奚存。山川星日，孰可与伦。凡形必化，来续往过。惟此忠义，千古不磨。岂但不磨，泰华同高。顾惟偷生，轻如毛羽。区区孽虏，敢抗我军。以我加彼，长风扫云。实资尔辈，义士忠臣。惟知有国。宁思其身。尔身虽陷，尔名惟芳。圹骸不别，国籍则彰。天祚乃后，以继以绳。食尔之报，世跻显荣。复命有司，祀守尔茔。毋俾侵夺，挠及幽灵。岂徒为尔，制敕方来。凡百有位，视以勖哉。人熟无死，死贵得时。全忠与义，死矣奚悲。景泰二年四月初三日立。

　　敕护河间定兴王坟墓祠宇碑：皇帝敕谕官员军民人等：国家于勋旧之臣，既褒表其功烈，而又为之深虑远计，欲其永久而不泯焉，所以示劝于将来也。故赠奉天靖难推诚宣力武臣特进荣禄大夫右柱国荣国公、追封河间王、谥忠武张玉，事我太宗文皇帝起义靖难，战没于东昌。洎其子奉天靖难推诚宣力辅运佐理武臣特进光禄大夫右柱国太师英国公，追封定兴王，谥忠烈张辅，事我英宗睿皇帝，扈驾北征，殒身于土木。两世相继，勋烈炳然，赐葬顺天府宛平县卢沟桥西南之连三冈，盖有年矣。此因乡老之请，已赐祠额曰世忠。俾其春秋享祀，以彰报功之义，以慰忠贤之灵。尚恐世远人亡，时殊势异，或有无知之徒，妄肆侵扰，兹特降敕禁约，凡官员军民人等，敢有不遵敕旨，践踏其坟墓，毁坏其祠宇者，必重罪不宥。故谕。弘治十四年八月二十日立。

△御墨

 　　万历之初，留神翰墨，勋戚中贵，所乞奎文，不能悉纪，姑取名山所藏者，著于篇，俾山川百灵，万世永护云。

　　来青轩题额：香山寺在山之隈，逶迤曲磴而升，其旁依崖，叠石为轩其上，登之，豁然洞见。前山青翠万状，中书姜立纲书“来青轩”匾其上。万历十四年驾谒陵归，飞辔来游，览其匾字狭小，命笔书“来青轩”三字，易之。字大径尺，笔势飞动，若得名山之助云。

　　望都亭题额：亭在香山寺后，俯视来青轩，初名望京。万历十四年，驾幸，改今名。大书“望都亭”三字，赐之。

　　荷花池题额：卓锡泉之前，有一小亭，又前为小池，蓄泉水，布莲其中。沿池松柏年久，状如虬龙，若攫若飞。每岁夏，泉水流溢，荷花盛开，上下云烟，如坐天上。万历十四年，驾至，爱之，为书“水天一色苍松古柏”八大字。

△田宅

 　　历朝所赐过宛平界内田宅不可胜纪。中间有跋前疐后而去其籍者，有时异势殊而售之他者，有胙土专制而不经本县者，典籍淆乱，未易诘问，姑据宛籍之可征者，序次如左：

　　皇亲杜继宗地，共叁拾壹顷陆拾叁亩叁分。每亩征银叁分，共银玖拾肆两捌钱玖分玖厘。本县征解：真立地一十二亩、祖高地四十亩、觉宁地十亩、周文地三十二亩、刘刚地五亩、宋胜地五十亩、李廷地四十亩、屈禄地十亩、于进地二十七亩、法荣地三十亩、孙才地二顷六十二亩、云二地十亩、善会地二十亩、田润地十亩、李三滕奉地二十六亩、□雄地一十亩、王夏地五十亩、高奉地一顷二十五亩五分、张三地六亩、郭豪地三十亩、张洪地共一顷七十三亩、闵支地四十亩、许文地二顷五十二亩、蔡敖地十亩、梁玉地二十亩、惠禄地八十亩、王忠地五亩、干堂地一十亩、杜三地四顷四十九亩三分、洪禄地一十五亩、丁信地三十四亩、高二地一顷九十八亩、高平地四顷四十三亩、李锦地一顷、刘守仁地六十亩、张雄地二十亩、张儒地十亩、会坛地三十亩、葛相地四十亩、真禄地十亩、真远地一十五亩、梁盘地十亩、邢宗仁地二十亩、滕三地五十亩、元宝地八亩、庆云地四十亩、妙泉地十亩、洪勋地四十亩、广能地二十亩、修崇地一十四亩、康安地一十六亩、赵昇地十二亩、谢伦地三十五亩、支五地七十亩。

