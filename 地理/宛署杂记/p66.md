<!-- { "loadSidebar": true } -->
　　龙泉：应自曹溪出，还疑卓锡成。影虚青嶂入，苔冷白云生。华发堪垂钓，黄尘可濯缨。长卿如病渴，何必望金茎。

　　龙泉寺：徙倚曲阑干，山间路几盘。空堂垂薜荔，古树长旃檀。云气沾衣湿，泉声带雨寒。风尘归骑促，惆怅下蒲团。

　　△谢杰（顺天府府尹 福建长乐县人）

　　陵回重过碧云寺：五作祠官遣，重经萧寺过。颇闻谈小品，未解咒多罗。云自无心碧，人如有发陀。回风吹梵磬，不是听鸣珂。

　　寺中有怀二同寅：一入清凉界，春衣尚觉寒。池平光可鉴，山秀色堪餐。香饭积盈钵，雨花飞满坛。因风怀二妙，不得与同看。

　　西山诸刹：西山多爽气，拄笏忆当年。出世原非幻，逃名半似禅。上方看竹到，孤榻抱云眠。信宿五陵道，斜阳何处边。

　　西山望紫气：初日映峰峦，灵光若可餐。气分函谷暖，霞散赤城寒。绛雪零丹穴，彤云覆锦官。终南遗老在，应作紫芝看。

　　白塔寺：谁建浮图礼大千，灵光遥与白云连。孤峰淡扫峨嵋雪，十丈高标太乙莲。飞锡僧归银汉表，梦琼人堕玉山前。化城知近华清路，一柱长擎兜率天。

　　双塔寺：帝城西望郁崔嵬，雁影联翩般若台。灵凤乍扶双仗出，巨鳌遥驾二山来。摩空法界参差现，转日慈轮次第开。圆寂自应通觉海，题名那羡曲江才。

　　和演梵寺莲池宴集诸韵：和朱篆公门字：曾闻莲社长，招饮赴空门。法听多悬解，诗成每细论。千花低拂座，一水曲源通。执耳黄池上，君盟众所尊。

　　和李临淮秋字：君本轻车后，才应定远俦。时偕洛社侣，同赏习池秋。莲布金生地，花开玉满楼。酒泉烽火盛，莫领醉乡侯。

　　和朱光禄高字：大官足佳酝，不减步兵曹。宦况久逾澹，诗情近益豪。寻芳频解佩，抚景屡挥毫。一宿人天外，长随卿月高。

　　和殷职方天字：有美殷无美，三生近佛缘。来游清净土，同赋蔚蓝天。色界三花坠，湖光一镜悬。诗乘堪退虏，好去勒燕然。

　　和蔡司马看字：似识寰中趣，仍寻物外欢。水凫纷结阵，香象亦登坛。色笑青天近，高歌白雪寒。顷来才敻异，疑得异书看。

　　和袁司理遥字：京兆人中凤，翩翩向赤霄。十年犹戢羽，一日始迁乔。诗共青莲赋，人同白社招。平生闻美度，那惜马蹄遥。

　　和龙国博栖字：人龙时命驾，揽胜过城西。地迥诸天近，坛空四望低。燕随今雨集，归傍暮云栖。矫矫池中物，雄飞自不羁。

　　和李小侯飞字：池头歌舞地，薄暮憺忘归。机事群鸥狎，神情一鹤飞。才应长吉似，诗每少陵希。燕颔仍侯相，多因战胜肥。

　　和汪山人人字：大雅须吾党，诗名自有真。汪伦疑共谱，贺监是前身。法演鱼龙出，愁深花鸟春。不耽轩冕贵，衣白本山人。

　　西山吟有引：吟西山者，类刺中珰，渔猎自封，终归一尽。然彼皆窃荣盗灵，获所凭籍，河润九里，非天家之余泽哉！名园盛衰，京洛系之，是亦足念云尔。晨陟西山阿，盼兹碧云藏。三泉白石椁，七宝黄金妆。原麓互映带，丹碧交荧煌。祗林菩树长，空堂雨花香。咄咄缁衣流，旦夕体空王。城社凭宠灵，萤爝依阳光。鲛鱼饱余沫，沧海汪难量。愿为乐游原，车马频相望。南山千万春，永芘杨与桑。忌器爱及乌，谁识此意长。

　　△王世懋（吴郡人 南京太常寺卿）

　　游碧云寺：布金闻此地，功德冠招提。绝壑悬相抱，飞泉巧自移。云根穿卓锡，虹影落罘罳。灵鹫标层构，文螭护赐碑。鸽驯多宝塔，鱼老放生池。法雨疑晴堕，香花欲昼垂。天应愁罔象，月似避摩尼。酌醴杨枝润，函经贝叶披。人天依梵净，佛日度春迟。妙境身西竺，清心首大悲。兴来成再宿，尘界一相遗。

　　弘法寺夜卧：禅榻一灯卧，疏钟万井哀。月痕松影落，窗色鸟声回。乡梦醒还续，羁愁老自催。自知三迳好，不敢赋归来。

　　△魏允贞（南乐人 通政司通政）

　　晚晴望西山有述：自公仍委佩，当眼兴偏浓。雨过峰峦出，日斜紫翠重。九衢借山色，万象净尘容。马上裁诗句，怜君未得逢。

　　△冯有经（浙江慈谿县人 翰林院编修）

　　湖上一：十里澂湖太液通，三秋烟景武陵同。沿堤柳暗闻清籁，隔水林开见远空。雁下寒汀芦正白，鸟惊落叶柿初红，游人共是江南客，亦自临流羡大风。

　　游碧云寺：日丽龙宫敞，天开鹫岭浮。凿山纡复磴，激涧引回流。竹影分亭晚，松声送谷秋。虚襟澹无着，去去更淹留。

　　来青轩：三百湖山寺，清光此独偏。九陵通紫气，双阙映金莲。路豁披云尽，堂虚得月先。六龙曾驻跸，瑞色尚澄鲜。

　　上洪光玉华诸寺：秋山过雨景偏奇，短杖褰裳度石危。古寺入云人迹少，幽林通径老僧知。心闲顿觉栖禅定，地僻无嫌曳步迟。历历诸天行欲遍，不须回首问还期。

　　大圆通寺：晴日空山倚泬寥，仙风控驭入层霄。磴危下瞰千岩雨，松老频惊万壑潮。王气东来标凤阙，河流南去接虹桥。披襟顿觉尘寰小，何处歌声起暮樵。

　　题嘉禧寺山楼：叠石层楼半入云，千峦斜抱翠氤氲。隔林雨霁川原迥，近郭秋深村落分。草际荒蹊人迹断，松间精舍磬声闻。山僧住久忘清眺，竟日惟翻贝叶文。

　　△区大相（岭南人 翰林院检讨）

　　晓渡芦沟：碛月晓萧萧，寒波咽似潮。风沙人面积，冰雪马蹄销。目极阙城近，心悲旅客遥。故园当北望，春恨更迢迢。

　　郭正域，翰林编修，江夏人。

　　香山寺：寺入香山古道斜，琳宫一半白云遮。回廓小院流春水，万壑千崖种杏花。墙外珠林疑鹿苑，路傍石磴转羊车。四天天上知何处，咫尺轮王帝子家。

　　碧云寺：万叠千盘皆古刹，风幡雨铎满西山。池边施食游鱼出，楼下鸣钟夕鸟还。慧日香云争滉漾，灵花忍草烂朱殷。宝王不动皈尘劫，度尽恒沙也未闲。

　　苇寺郊行：香风嘶马散林坰，麦雉朝飞表陇青。夹道槐荫浓似盖，覆墙罗带结为屏。忽惊愁里三春尽，几见樽前双眼醒。潦倒更怜幽石砌，渔舠双桨出云汀。

　　雪中朝天宫习仪：彤云万里接冰天，紫陌趋陪踊锦鞯。来向瑶台朝玉帝，共披鹤氅集金仙。半空冻雨楼头合，一线阳和地底还。且自侍臣衣上看，人间瑞叶满三千。

　　白塔：亭亭百丈玉浮屠，鸽影飘飖不可呼。欲转银轮如现在，未知白马肯来无。长空日霁雪山晓，净土云标水月孤。清磬杳然人世隔，上方茶雨绕皇都。

　　上苑闻莺：禁■〈舟华〉扶疏灌木荣，翠微影里啭仓庚。才听又断如调舌，着意一声似有情。宁妒歌喉争睍睆，故迁宫树更叮咛。内家不厌娇多语，好炙银笙如玉筝。

　　玉河柳：盈盈金缕绕瑶宫，不似新栽自永丰。带雨远笼长信影，飞花乱点上林红。轻翻绿浪濯晴日，漫舞纤腰眠晚风。半拂宫墙半在水，无情有态两朦胧。

　　△孙斯亿（华容人）

　　芦沟桥遇蔡中甫南还：望乡云日远，春至益伤神。木铎惭游子，桑乾别故人。囊装鱼腹字，车障马头尘。去矣平安报，相将慰所亲。

　　△刘效祖（邑人 陕西副使）

　　瓮山拜耶律祠：迢递荒山下，披榛拜古祠。衣冠犹左衽。岁月已明时。溪远泉声细，林深日色迟。犬羊空朔漠，谁与奠新扈。

　　登望湖亭：为览西湖胜，来登最上亭。云生拖练白，日出拥螺青。葭菼高低岸，鸥凫远近汀。真源何所藉，佛土共山灵。

　　净业寺看莲：杖履吾何适，逢僧曲水边。三乘开宝地，六月涌金莲。雨过尘心净，风来爽气偏。浮生闲自惜，不是为逃禅。

　　上元过慈寿寺：天家开宝地，咫尺是西方。塔拥慈云色，灯分慧日光。彤宫施玉食，贝阙锁金章。何以资灵贶，皇图万载昌。

　　灵济宫访胡茂承：秋杪琳宫寂，因君一抱琴。楚人能觅句，燕市有知音。白发江湖梦，青山岁月心。但教吾党在，然诺即千金。

　　过大慧寺：出郭访林丘，禅家物色幽。烟霞常蔽日，风露早惊秋。世事从多变，人生强半愁。逢僧聊共话，老境若为酬。

　　广通寺独酌：背郭寻秋色，逢僧话净缘。性虽同白堕，口愿出青莲。兰若云常绕，菩提日并悬。逃禅须买醉，肯惜杖头钱。

　　寿安寺卧佛二首：何年开佛土，宝像自安眠。有觉通三昧，无生了万缘。涅槃空外胜，般若梦中偏。幻迹疑难灭，重逢帝主怜。双树何人植，如来偃在床。三生开觉路，万劫委慈航。示寂形应苦，调心梦转长。檀施烦问讯，多是困津梁。

　　出郭憩演梵寺：策杖寻幽境，传觞坐茂林。风来秋觉蚤，雨过昼仍阴。河朔尘中梦，平原世外心。老僧如问信，久已谢朝簪。

　　法藏寺观塔：几年不出城南路，偶为幽寻过梵宫。四壁烟霞留白日，满堂钟磬起秋风。浮屠影落青霄外，舍利光生净土中。一笑远公回首别，虎溪忘却记西东。

　　△徐学谟（吴郡人 提学副使）

　　秋早同省僚登西直城楼：千山落木莽萧萧，万堞高墉倚碧霄。边塞有人烽燧少，衣冠无事啸歌饶。霜清古戍频休马，草尽平沙合射雕。千古中华还此地，河山长护紫宸朝。

　　九日毗卢阁览眺二首：驻马空林夕照斜，坐舒清啸杂鸣笳。当杯翠滴千峰色，拂槛寒生九塞沙。浮世形骸聊白眼，他乡怀抱更黄花。十年钟梵经行地，愁对西风揽鬓华。凌绝丹梯万仞孤，诸天香界混虚无。西陵树隐浮烟外，南国台荒大海隅。渐老风尘随燕雀，相思兄弟隔茱萸。禅门镇日忘喧寂，醉里摩挲旧酒徒。

　　△魏裳（蒲圻人 副使）

　　雪月朝天宫习仪：东风初上万年枝，霁雪光摇赤羽旗。云净蓬莱通御气，天开元会盛朝仪。千山曙色浮金掌，三殿春晖动玉墀。闻道祈年劳圣主，甘泉谁继子云词。

　　西山晴雪：蓟苑春回雪未残，西山积素失青峦。光摇三殿晴云合，色照千门晓日寒。琼岛忽移天阙近，玉峰遥倚帝城看。梁园此夕还堪赋，况复邹枚兴未阑。

　　登毗卢阁：登高非浅兴，送远对朝氛。塔影悬青嶂，钟声散白云。杯从双树把，歌自九天闻。一别缘须合，何时挹紫芬。

　　△屠本畯（甬东人 顺天府治中）

　　过弘法寺：霁晓投双寺，春迟慧日开。翻经闲士集，说法宰官来。院静昙花落，风轻燕子回。生公阶下石，一半覆苍苔。扰扰劳生久，招邀那可辞。同瞻五供养，因整四威仪。遍礼僧都识，频过鸟亦知。幸逢休沐日，还与上人期。

　　△何宇度（詹事府录事 湖广安陆人）

　　广济寺：新秋羸马禁垣东，古刹林深殿阁崇。贝叶晴分榴树绿，慧灯凉映蓼花红。疏钟隔竹连萧寺，复道盘云拟汉宫。牢落一官如野衲，每从初地叹飘蓬。

