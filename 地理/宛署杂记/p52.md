<!-- { "loadSidebar": true } -->
　　敕祭灵明显佑宫：国初，以天兵所向，神多阴佑，建庙鸡鸣山，以祀北极佑圣真君。永乐末年，京师建真武祠。弘治初改祠为庙。正德间又改为灵明显佑宫。宫建于海子桥之东，中塑神像，东西为配殿，前为宫门，门左为四神祠，前为大门，门外有牌坊。岁万寿圣节及三月三、九月九，先十日太常题，遣本寺堂上官行礼。朔望皆有祭，本寺堂上官主之，不具题。圣旦祭祝曰：兹于初度之辰，仰荷神恩，永垂护佑，谨用素馐致祭，尚享。三月三、九月九，祝曰：惟神祸善祸淫，御灾捍患，威灵昭著，历代崇之，朕主司百神之祭，爰举旧章，用修时祀，神其有灵，来格来享。朔望日常祭祝曰：兹惟某旦，祗陈恒荐，恭叩玄灵，隆佑我国家，祖宗蒙福，圣母寿安，爰及眇躬，永承康泰，民安物阜，国祚延长。谨告。

　　敕祭灵济宫：岁圣旦及元旦、冬至并遣太常官祭金阙、玉阙真君于灵济宫二真君及仙妃诞辰，祭如之。月朔、望有祭，则本宫住持行焉。二真君者，五代徐知证、知谔也。永乐末，上寝疾，有言神灵应者，祷之，瘳。命庙祀之。封金阙、玉阙真人，已改真君。成化中，加封上帝。弘治中，仍称真君。先是二真君诞辰，遣礼部，圣旦、元旦、冬至，遣内阁。嘉靖中，令太常寺官祭；国有大灾，则告。每六年，太常寺属官一赍袍服，诣闽县灵济宫披挂。万历初，礼部请令有司挂，停本寺官不遣，上从之。正月十三，金阙仙妃生辰；七月十三，玉阙真君生辰；十七，玉阙仙妃生辰；九月十七，金阙真君生辰，皆有祭。按《会典》载，显佑宫三月三、九月九两祭。灵济宫圣旦、元旦、冬至、二真君生辰，五祭。嗣后显佑宫增朔望及圣旦，共二十七祭。灵济宫增朔、望、二仙妃生辰，共二十九祭。隆庆初，寺卿邹应龙请量裁之，不允。万历九年，礼科给事中汝谦言：天地岁止一祀，宗庙五享，社稷二祈报，二宫之祭独数，非礼，而疏首以议袝享，忤上旨，不行。圣旦祝同显佑，余祭祝曰：惟神受职九天，耀灵下土，敷佑黎庶，翼辅国家，道妙德玄，功崇行著。兹遇某旦，特以素羞，致祭。二妃生辰，祝曰：惟神毓秀坤灵，功参造化，位跻仙品，职坐天封，庇育群生，式章灵应。兹者恭遇诞生之辰，特以素馐致祭，神其鉴知。

△祀功

 　　（奉敕赐祠，岁时赐祭者录，余不入）

　　敕祭河间、定兴二王：秋祭良乡，春祭本县，合用祭品：猪二口，羊二只，祭帛二段，降香二柱，官香二束，牙香二包，大中红烛四对，缨络二对，省牲纸一分，金银方十副，金银锭十挂，阡张二块，金银山二座，祭帛匣二个，奠酒二瓶，看卓大高顶花一座，斗糖八个，狮子糖二个，五老糖五个，大锭胜十个，猪肉一肘，羊肉一肘，大鹅一只，大鸡二只，大鱼一尾，四头糖五盘，馓枝五盘，糖■〈饣齐〉五盘，麻花五盘，荔枝、圆眼、核桃、红枣、胶枣共五盘，点心五盘，大馒头八个，盆花五盘，食卓高顶花二座，二头糖十六个，■〈饣定〉胜二十个，鸡二只，鱼二尾，猪肉二块，羊肉二块，牛肉二块，果山十座，糖■〈饣齐〉十碟，馓枝十碟，点心十碟，称果十碟，油果十碟，五牲十碟，咸食十碟，熟案十碟，小菜十碟，金汤玉饭十碗，树根花五碗，树羔五碗，海相生五碗，面瓜五碗，狮象五碗，面果五碗，猪羊袱子四个，五老亭五座，宝妆花三十朵，插花六十枝。以上共银二十三两，税银办。祭文：维弘治某年，岁次某甲子、某月、某朔越某日、某甲子，顺天府宛平县知县某，钦奉朝命，致祭于赠奉天靖难推诚宣力武臣特进荣禄大夫右柱国荣国公、追封河间忠武王，奉天靖难推诚宣力辅运佐理武臣特进光禄大夫右柱国太师英国公、追封定兴忠烈王之神曰：惟王父子，历事先朝，世秉忠诚，茂著勋绩，殒身王事，不负国恩，爵赏既颁，载修报典。时维春仲，祀事是将，灵其有知，不远而至，尚飨。主祭官，春宛平；秋良乡。行三献礼，如仪。

　　祠额赐名世忠：正德四年，翰林大学士泌阳焦芳记云：弘治丁巳，夏四月，甲子，宛平良乡父老上言：臣等窃见河间、定兴二王坟墓在邑境，每经过瞻，或岁时壶浆拜奠，莫不追念感激，因访之前辈，稽之谱牒。谨按河间王张姓名玉。我太宗文皇帝起义兵，首决靖难之策，夺北平九门，下■〈契阝〉州，遂袭有遵化、渔阳、上谷，所向响附。再克鄚州、雄县，连擒枭将，直抵真定，获三将军，复旋师援北平，败李景隆军，下云中，还趋沧州，克之。不半载，北平诸郡悉定，师次东昌，列阵决战，上以数千骑绕阵后，王不知上所在，遂突阵扈跸力战，被创死。上既正大统，乃赠奉天靖难推诚宣力武臣时进荣禄大夫右柱国，封荣国公，谥忠显。仁宗皇帝追念其功，加封河间王，改谥忠武，配享庙庭。王之子，定兴王名辅。时随王在军中，袭王都指挥职，遂统王军，至夹河败敌将盛庸，追及真定、藁城，庸又连败，因南下彰德，拔四水寨，东击德州、东阿、东平以下悉定。长趋灵壁，克淮泗，扈跸渡江，入金川门，大命遂集。乃封王奉天靖难推诚宣力武臣特进荣禄大夫柱国信安伯，再加封为新城侯。后安南贼臣黎季弑主夺其国，乃命王假节统兵，往问其罪。不逾岁，贼首俘获，郡邑入中国者二百三十余，疆域余万里。乃晋封为英国公，加太师。正统己巳，扈驾征北虏，次土木，师溃，遂死焉。追封为定兴王，谥忠烈。臣等草野，窃闻汉儒云：凡祭祀之义有二：一报功、一修先。盖报功所以勉力，修先所以崇恩。又闻《汉书》云：高祖初闻魏公子贤，及即位，每过大梁，常祀公子。高祖后从击黥布还，仍为置守冢五家，世世以岁四时奉祀。臣惟二王之贤，未必不如公子，公子之贤，未必逾于二王，今国家虽尝为王营冢墓，赠及先祖考，恩渥醲厚，一时莫俦。第冢上祠祀，有司未及举，俾圣代报下之典，后于汉高；二王累世忠烈，劣于公子，而于所谓报功修先，均有未称。臣等敢昧死请，制报可。仍表其祠曰世忠。于是今太师英国公懋念其祖父之忠，欲传诸后而勖励其子与孙，请予文诸石。予既序其始末，如父老言，而仍系之以铭曰：帝奠九区，松高惟中。昆仑之澜，障会以东。矫矫二王，万夫之雄。河岳间气，以萃厥躬。死绥之谊，先后攸同。金券玉册，带砺以盟。端冕而旒，绣裳而龙。煌煌亦舄，岂惟上公。异姓而王，以勖世忠。惟王之忠，日月炳灵。丽牲有石，载勒以铭。蕉黄荔丹，以祀尝蒸。工歌铭言，以歆以承。云旗风马，庶几降庭。以慰父老，以裕继绳。

　　敕祭崇安侯：春祭大兴，秋祭本县。合用祭品猪一口，羊一只，祭帛一段，降香一柱，官香二束，牙香二包，大中红烛三对，缨络二副，省牲纸一分，金银方五副，金银锭十挂，阡张二块，金银山二座，祭帛匣二个，看卓大高顶花一座，斗糖八个，狮子糖二个，五老糖五座，大锭胜十个，猪肉一肘，羊肉一肘，大鹅一只，大鱼一尾，四头糖五盘，馓枝五盘，糖■〈饣齐〉五盘，麻花五盘，荔枝、圆眼、核桃、红枣、胶枣共五盘，点心五盘，大馒头八个，盆花一盆，食卓高顶花一座，二头糖八个，锭胜十个，鸡一只，鱼一尾，猪肉一块，羊肉一块，牛肉一块，糖果山五座，糖■〈饣齐〉五碟，麻花五碟，树果五碟，馓枝五碟，点心五碟，称果五碟，油果五碟，五牲五碟，碟食五碟，熟案五碟，小菜五碟，金汤、玉饭、树根花五碟，树羔五碗，海相生五碗，面瓜五碗，狮象五碗，面果五碗，厨子工食猪羊袱子二个，五老亭五座，宝妆花三十朵，插花六十枝，以上共银壹拾陆两柒钱叁分，税银办。祭文：维弘治某年，岁次某甲子、某月某甲子朔越某日、某甲子，顺天府宛平县知县某，钦奉朝命，致祭于赠奉天靖难推诚宣力武臣特进荣禄大夫柱国追封崇安侯、谥庄节谭公曰：惟公勇冠三军，身轻百战，倾心靖难，效节捐生。禄弗享于升平，爵永传于胤嗣，属宸衷之轸念，崇秩祀以加恩。爰值仲秋，式陈荐事，谅忠魂之不泯，歆报礼于无穷。主祭官春大兴，秋宛平，行三献如常仪，祠额赐名壮节。弘治十四年，大学士洛阳刘健记云：弘治十三年三月，太傅兼太子太保新宁伯谭佑上言，臣曾祖都指挥渊，洪武末，从太宗文皇帝靖难战死夹河，当是时，随从之臣若都指挥张玉东昌，王、真淝河亦先后以战死，文皇帝既正宸极，录其劳节，特追封臣曾祖渊崇安侯，谥壮节；王容国公，谥忠显；真金乡侯、谥忠壮。是三臣者死事同，追封之典又同。洪熙改元，仁宗皇帝嗣位，乃独加封玉河间王；真宁国公；俱进谥忠武，配享文皇帝庙庭。玉后因乡民之请，又得立祠坟所，春秋祭祀，而臣曾祖渊不一与焉。臣祐成化中，误蒙宪宗皇帝擢京营提督军马，驱策驽钝，逾二十年，追惟先节，日夜倦倦而不能自已。谨昧死以闻。上下其言礼部，议谓加封、进谥、配享，先朝殊典以定，非今日所敢议。坟所之祠宜从其请，但不可为例。上可之，特赐额曰壮节。命有司致祭与玉等，恩至渥也。祐既得命，乃属臣健记之。健惟祭法，以死勤事则祀之，以劳定国则祀之，此古礼之行，于今所当遵者。谭侯之从靖难也，不但死事而已。健尝闻之：其北克怀来等处，南下雄县、真定以及沧州、东昌，前无勍敌，劳亦懋焉。夫为臣而劳与节之兼懋，祠而祀之，在礼固无不宜。然非今天子圣明克笃前烈，岂能恤劳悯节行之若是其至乎？而佑也以勋贤之裔，受总戎之托，当兹盛举，所以感恩图报，宜何如哉！吾窃意其殚心毕力，勉建殊勋，以象贤济美于今日，盖有不可缓者矣。故谨并及之，以为劝焉。

　　敕祭姚少师：洪熙元年，以荣国恭靖公赠少师姚广孝，有靖难功，命从祀于太庙。嘉靖九年，从中允道南请，谓广孝髡徒，不宜与庙祀，移护国寺祀之。寺在皇城西北隅，岁春秋二仲，先十日，太常寺题，遣本寺堂上官行礼。万历十四年，更止之。祝曰：皇帝遣谕祭于荣国恭靖公赠少师姚广孝曰：惟尔佐我文祖，靖难功多，昔配庙庭，兹归梵宇，仲春秋遣祭，用答殊勋，灵爽有知，尚其歆服。

　　敕祭铁刚太监：本县每年清明合用猪一口，羊一只，祭帛一段，帛匣一个，糖■〈饣齐〉五盘，馓枝五盘，麻花五盘，蒸饼五盘，米饼五盘，大馒头五盘，果子五盘，经幡一百张，金银锭一百挂，烧纸六百张，奠酒二瓶，降真香一炷，马牙香一包，末香一包，大烛二对，金银山二座，毛血盆二个，以上共银捌两，税银办。

