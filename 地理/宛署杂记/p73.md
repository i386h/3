<!-- { "loadSidebar": true } -->
　　夫宛平京兆之首，与大兴雁行，即古洛阳、长安。而都城规制，如陵寝、宫府、山水、风物、官舍、民居，实偏重于西，有不知所以然者。其间金石琳■〈琅阝〉，典章文物，随在流布，炫赫古今，讵可一二指数，比之残篇断简，令鱼目珍宝共杂一器已乎？榜初欲别志艺文，以人为纲，以世代为序，以文赋诗歌为门，而以其不尽者列之志遗中，俾为成书，乃吾所记杂矣。不以志行，恶乎志艺文？用并文与事，随所得先后收之，不为序次，且夸翊闾左细事，以成其杂。惟稍析上下篇，以类相从，窃附不贤者识小之后，他日有志宛平者傥因吾记而详之，是今记之杂也，乃其所以纯也，予甘心刍狗也已。抑又有说焉，赤县事体多与望紧不同：上干宫禁，则有齿马之惧，吾不敢记也；下关貂珰，则有投鼠之忌，吾不必记也；外涉部府，则有越俎之嫌，吾不暇记也。诸如此类，即见闻有据，不得不遗，是志而遗之，其与遗而志之者不两蔇哉？嗟嗟！天地有遗仁，日月有遗照，圣贤有遗知行，沧海有遗珠，广野有遗璧，即古圣帝明王之世，必有遗贤，释氏所谓缺陷者，不独文与事也，是又无贵乎不遗也，予于是乎有感。
