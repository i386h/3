<!-- { "loadSidebar": true } -->
　　巡抚都御史曹公子登题辞云：汉张俭以难投孔褒，其母命弟融止之，卒使俭完其名，至今颂母成人之义。宋刘安世除谏言，恐抗疏言时政，触忤累母，欲辞。母曰：“谏官当捐身报国恩，纵得罪，流放，吾从汝所之。”乃受命正色立朝，人目之为殿上虎。至今颂母成子之忠。今之人见人负难者，辄为下石计，至于为子避害，绝不以名义重，两者丈夫且然，何论妇道？都中潘母，名孺人者，友泉公继配，今武举君俊及杰母也。母婉婉笄归友泉公，酒浆衣服，祭祀宾客，一切倚办于母。人率以善好义，归友泉公，则母内助力也。姑且勿论。独是江陵当夺情时，吴中赵太史有封事，受杖出国门，狼狈万状；即莫逆且避绝，武举与太史无素，母辄命武举辇至室中，周旋粥饵，以是太史无恙，东归。余闻其事于聊城傅侍御公。武举亦不直江陵，欲上书极谏，恐不测，遗母忧，日踌躇。母曰：“儿无惑，万一相国听汝言，读礼去并释诸言者，是诚大幸。即不然，遗祸，吾何憾？”遂上书，竟未祸。余闻其事于吴中姚保御公。以今两者评之，太史义高于俭，其藉母以容，得亡恙者，与俭同。则母之义可知。武举即非谏诤臣，然一念愤激慷慨，得母以遂其直者，与安世同。则母之忠可知。忠义矫矫，伟哉有丈夫风，较古二母何让？然母亦非徒以一时愤懑为意气也者。盖其坚持大节，心素定耳。故柏舟有云：我心匪石，不可转也。我心匪席，不可卷也。此非以素定之心，坚持大节，其谁能之？先是友泉公不禄，母视身轻，视夫重，誓欲身殉，汤粥不入口者累日。时武举兄弟甫去褓襁，宗姻并其母，以二孤为言，更以死节、抚孤之难易开之。母于是视死节轻，视宗祀重，稍稍进七箸，举友泉公丧葬如礼，独持家秉，不遗余力。存二孤而蒸尝之。卒使二孤雄武，举席故业，昌阜于后，皆母忍死所贻也。母其审所处哉。夫生死之际，人所难辩。母殉夫以死，绝不怀二心，及闻抚孤，则又就其重者，幡然以生。嗟嗟！母之挺挺大节，素定于心，以是视忠义事，甘之若饴，能成其子为忠义事。昔公父文伯母有戒辞曰：从礼而静昭，吾子也。仲尼闻之曰：公父氏之妇，知也。夫欲明其子之令德也。今母以大节明武举之忠义，其庶几哉文伯母风矣，何论二母！母卒且十年，余未习。武举托姚保御命余记之，余指其大节为言。先闻直指京兆仪制公业已旌其母曰：节。又有题其册者曰：节孝。余僭旌之曰：“忠义节孝。嗟乎！忠义节孝，为母重也。母重而武举益重矣。”

△仙释

 　　【唐】

　　昙无竭，姓李氏，幽州人。幼为沙弥，修苦行。尝闻法显等躬践佛国，慨然有志，乃入流沙，经龟兹、沙勒诸国，进至罽宾国，礼拜佛钵，学焚书、梵语，求得观世音受记经梵文一部。又西入月氏国、天竺界，惟赍石蜜为粮，后随舶泛海，达广州而归。往来宛平西山诸寺，不知所终。

　　【金】

　　丘处机，九岁时从重阳祖师游。金世宗召问，以持盈守成之难为对。居万宁宫，后迁终南。元太祖请至，作醮焚简飞空，五鹤翔舞，每有咨访，以清净慈孝为对。请住太极宫，赐以虎符，凡道家事一委处置。卒年八十余，封长春演道教主真人。丘以正月十九日，在于宛平西四里白云观飞升。都人士倾城往观，相传遂以是日为燕九节，男女相率出游，礼拜其像，至今愈盛。

　　【本朝】

　　吕氏，陕西人。少为尼，游京师。正统间，驾幸边，出师之日，吕氏立劝止不听。驾留虏庭，默祈觉有异。复辟封为御妹皇姑，赐宛平西黄村为保明寺，俗因名皇姑寺。有敕（见王言下）有免地（见庄第下）。

　　按古称燕赵多慷慨士，不曰荆、聂、田、樊，动能于笑谈中报人死耶？然黄金台实在今都城之东，其当时所得士。树立功业，率自沉毅致之，至侍中则又以博雅殊绝百代，今故宅在宛，尚可寻也。其他显晦不同，各以其所长，独步一时，允文允武，随施辄效，即妇人女子与游方之外者，且蒸蒸焉，独慷慨乎哉！我朝自定鼎后，万国朝宗，业已二百余年。亡论卜筑屠保之夫，隐麟藏器不可缕数，即流而寓者，且寄为庄，师师济济，比屋可封矣。唯是月旦雌黄，非身后靡定，而宛故无志，嘉隆前又漫无可考者，用是记载寥寥。是则宛之不足者，非献也，文也。不然，试观国都皇城，势偏重于西，诸公卿僦居亦无不西者，城以外若陵寝、宫观、山水之盛，准则相之，悉萃于宛。地灵人杰，振古如是，讵可令慷慨士独擅千古耶！

○民风一（土俗）

 　　【隋】

　　自古言勇敢者，皆出幽并。然涿郡自前代以来，多文雅之士（隋志）。水甘土厚，人多技艺（地志）。

　　【唐】

　　燕赵多慷慨悲歌之士（韩愈）。幽并之地，其人沉鸷，多材力，重许可（杜牧）。

　　【宋】

　　幽燕之地，自古号多豪杰，名于图史者往往而是（苏轼）。劲勇而沉静（燕论）。人性宽舒（《舆地记》）。风俗朴茂，蹈礼义而服声名（范镇）。

　　【元】

　　家无虚丁，巷无浪辈。黄仲文大都赋，略云：论其市廛，则通衢交错，列巷纷纭。大可以容百蹄，小可以方百轮。街东之望街西，髣而见，髴而闻；城南之走城北，去而晨，归而昏。华区锦市，聚万国之珍异；歌棚舞榭，选九州之秾芬。招提拟乎宸居，廛肆主于宦门。酤户何泰哉，扁斗大之金字；富民何奢哉，服龙盘之绣纹，奴隶杂处而无辨，王侯并驱而不分。庖千首以终朝，酿万石而一旬。复有降蛇搏虎之技，扰象藏马之戏，驱鬼役神之术，谈天论地之艺，皆能以蛊人之心而荡人之魂。是故猛虎烈山车之轰也，怒风搏潮市之声也，长云偃道马之尘也，殷雷动地鼓之鸣也，繁庶之极，莫得而名也。若乃城繙之外，则文明为舳舻之津，丽正为衣冠之海，顺则为南商之薮，平则为西贾之派，天生地产，鬼宝神爱，人造物化，山奇海怪，不求而自至，不集而自萃。是以吾都之人，家无虚丁，巷无浪辈。计赢于毫毛，运意于蓰倍，一日之间，一哄之内，重毂数百，交凑阛阓，初不计乎人之肩与驴之背。虽川流云合，无■〈革击〉而来，随销随散，杳不知其何在。至有货殖之家，如王如孔，张筵设宴，招亲会朋，夸耀都人，而费几千万贯，其视钟鼎，岂不若土芥也哉。若夫歌馆吹台，侯园相苑，长袖轻裙，危弦急管，结春柳以牵愁，凝秋月而流盼，临翠池而暑清，褰绣幌而雪暖，一笑金千，一食钱万，此诚他方巨贾，远土浊宦，乐以销忧，流而忘返，吾都人往往面谀而背讪之也。论其郊原，则春晚冰融，雨济土沃，平平绵绵，天接四野。万犁散漫兮鸦点点，千村错落兮蜂簇簇。龙见而冻根载苗，火中而早渐熟。柳暗而始莳瓜，藻花而旋布谷。种草数亩，可易一夫之粟；治蔬千畦，可当万户之禄。寒露既降，雄风亦高，促妇子以刈铚，忧气候之蹉跎。来辀去毂，如乱蚁之救溃垤；千囷万庚，若急雨之沤长河。爰涤我场，其荣孔多。有方外之黄鸡、玄彘，与沙际之绿凫、白鹅。收霜菜而为菹，酿雪米而为醪。社长不见呼，县官不见科，喜丰年之无价，感圣化而讴歌。

　　【本朝】

　　燕地多产名贤，德业勋猷，可师可范（祠祝）。

　　岁时元旦拜年：晨起当家者，率妻孥，罗拜天地，拜祖祢，作匾食，奉长上为寿。烧阡张：各家祖先，俱用三牲熟食，货草纸细剪者为阡张，供其前。俟三日后焚而彻之。惟佛前则供用果面，阡张至元宵罢，乃焚。道上叩头：元旦出游，道逢亲友，即于街上叩头。戴闹嚷嚷：以乌金纸为飞鹅、蝴蝶、蚂蚱之形，大如掌，小如钱，呼曰：闹嚷嚷。大小男女，各戴一枝于首中，贵人有插满头者。《荆楚岁时记》云：人日镂金箔为人，以贴屏风，亦以戴之头鬓，即此意也。元宵游灯市：每年正月初十日起至十六日止，结灯者，各持所有，货于东安门外迤北大街，名曰灯市。灯之名不一，价有至千金者，是时四方商贾辐辏，技艺毕陈，珠石奇巧，罗绮毕具，一切夷夏古今异物毕至。观者冠盖相属，男妇交错。近市楼屋赁价一时胜踊，非有力者率不可得。十四日曰试灯，十五曰正灯，十六曰罢灯。走桥摸钉，祛百病：正月十六夜，妇女群游祈免灾咎，前令人持一香辟人，名曰走百病。凡有桥之所，三五相率一过，取度厄之意。或云终岁今无百病，暗中举手摸城门钉一，摸中者，以为吉兆。是夜弛禁夜，正阳门、崇文门、宣武门俱不闭，任民往来。厂卫校尉巡守达旦。放烟火：用生铁粉杂硝、磺、灰等为玩具，其名不一，有声者，曰响炮，高起者，曰起火。起火中带炮连声者，曰三级浪。不响不起，旋绕地上者，曰地老鼠。筑打有虚实，分两有多寡，因而有花草人物等形者，曰花儿。名几百种，其别以泥函者，曰砂锅儿。以纸函者，曰花筒。以筐函者，曰花盆。总之曰烟火云。勋戚家有集百巧为一架，分四门次第传爇，通宵不尽，一赏而数百金者。打鬼：正月十六日，小儿多群集市中为戏。首以一人为鬼，系绳其腰，群儿共牵之，相去丈余，轮次跃而前，急击一拳以去，名曰打鬼。期出不意，不得为系者所执，一或执之，即谓为被鬼所执，哄然共笑。捉代系者，名曰替鬼。更系更击，更执更代，有久系而不得代者，有得代而又系者，有终日击人而不为所执者，以此占儿轻佻，盖习武之意。跳百索：十六日，儿以一绳长丈许，两儿对牵，飞摆不定，令难凝视，似乎百索，其实一也。群儿乘其动时，轮跳其上，以能过者为胜，否则为索所绊，听掌绳者绳击为罚。摸瞎鱼：群儿牵绳为圆城，空其中方丈。城中轮着二儿，各用帕，厚蒙其目，如瞎状。一儿手执木鱼，时敲一声，而旋易其地以误之。一儿候声往摸，以巧遇夺鱼为胜。则拳击执鱼儿，出之城外，而代之执鱼轮入，一儿摸之。耍燕丘：阜城门外有白云观，相传金道人丘长春修炼之所，正月十九，飞升。士女往观，许人物下。自是岁以为常，是日天下伎巧毕集，走马射箭，观者应给不暇。

　　二月引龙，熏百虫：宛人呼二月二日为龙抬头。乡民用灰白门外委蜿布入宅厨，旋绕水缸，呼为引龙回。用面摊煎饼。熏床炕令百虫不生。

