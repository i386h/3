<!-- { "loadSidebar": true } -->
　　《敕赐河间王忠武张公神道碑铭》：王讳玉，字世美，姓张氏。世家河南开封府之祥符，曾祖□□，祖□□，父天祐，皆追封荣国公，曾祖妣□，祖妣刘、妣王，皆追封荣国夫人。王初仕元，为枢密知院，已而灼知天命，洪武乙丑，自杖来归。我太祖皇帝礼遇甚厚，王感奋思效。戊辰从征卜渔海子哈剌哈之地，以功授济南卫副千户。又从追剿虏酋粉红帖木儿至延安延川，还，升明威将军、安庆卫指挥佥事。庚午从征永顺散毛诸洞，辛未逐北虏之漫边者，至雅寒山而还，调燕山左护卫。癸酉从追北虏，至黑松林，甲戌征野人等处，后升都指挥同知。戊寅朝廷用谗，加兵亲藩，事急，成祖皇帝不得已举靖难之师，帷幄谋画，悉倚任之。王推诚殚虑，夙夜不懈，事可否进止，众论纷纭未定者，王定色数语决之，咸适度而合机，故凡举措必咨于王。首用王策夺北平九门、抚顺。讨逆三日，城中外患之，师将南出，王曰：不先定■〈契阝〉州，将为後患，■〈契阝〉平余不足平。时■〈契阝〉州守将马宣谋起兵来拒，上命王讨之，王至，谕之不下，环城攻之，宣率众出战，遂执宣杀之，并执指挥毛某，王知其可用，释不杀，送诣北平，遂抚辑军民。是夜急趋遵化，务戒将士止杀，曰：行师以得人心为本。遂简敢勇士，四鼓登陴，开其城门，将士皆入城中，始觉，守将率众拒战，执其将，斩之，余不伤一人。吏悉随王上谒。遂移师永平、密云，皆望风输款。奉命掌中营，从至滦河，王进曰：都督潘忠、杨松在鄚州，扼吾南路，宜先擒之。上悦，遂亲发兵，命王为先锋，用其计，取涿州、雄县，生擒潘、杨。时长兴侯耿秉文率兵二十万屯真定，王自请往觇之，还言，军无纪律，无能为也。上至无极，以敌众我寡，欲试诸将勇怯，召问今举兵所向，且度可必胜否？众未有适说，王曰：今当径趋真定，彼虽众，然新集未齐，我军乘胜，一鼓可破之。上曰：王言合吾意，吾倚王一人足办。明日抵真定，接战，秉文大败，几被擒。获其左副将军驸马都尉李坚、右副将军都督宁忠及都督顾成，斩首三万余级，获马二万，复败安陆侯吴杰军。上召王谕曰：汝之功也，非汝与吾意合不及此。永平驰报，江阴侯吴高等以辽东兵攻围城急，又谍报曹国公李景隆引兵数十万将攻北平城。上与王谋，先援北平，既至，高等望风弃辎重遁，王从上追之，斩获甚众。王言大宁去此不远，请移兵袭之，可免後顾之忧。从之，遂从大宁，自辰至午，城破，斩其都指挥朱鉴，执都指挥房宽，下令安抚城中，顷刻而定。北平报李景隆兵围城，遂旋师。王请先攻其营，然後归援，从之，径捣景隆营，大战三日，城中亦鼓噪出，表里夹攻，景隆军不支，大败遁去。从攻广昌、蔚州，进攻大同，悉下。谍报景隆收溃散卒号百万，且复至。王言兵贵神速，先事者胜，请往驻白沟河，以逸待劳，必可胜也。上命王率众驰往，驻三日，景隆兵至，王以精骑击之，斩馘无筭。景隆复大败，收余卒退保济南。乘胜追击，围其城，既而解围，还沧州，获其大将凯。进攻东昌，敌列阵决战，上以数千骑绕出阵，後敌围数匝，上已冲击而出，王不知上所在，突入敌阵，大战，连杀百数十人，王亦被创而没，十二月二十五日云，春秋五十有八。上哭之恸，既旋师，诸将皆侍，语及东昌事，上曰：胜负兵家常事，不足计，所恨艰难之际，失张玉良辅，吾至今寝不帖席，食不下咽。陨涕不已。诸将皆泣下。上既正大统，行报功之典，顾侍臣曰：张玉才备智勇，论靖难功当第一，惜其蚤没，遂赠奉天靖难推诚宣力武臣，特进荣禄大夫，右柱国，追封荣国公，谥忠显，追封其三代考妣。仁宗皇帝在春宫，数与侍臣言：张玉识见谋略，卓然老成，非诸侯所及，且端方有匡直之益，诚难得也。既嗣位，加封河间王，改谥忠武，告于庙，以配享太宗，亲制祭王之文，有秉义怀忠，一心为国，奉天靖难之际，发谋奋勇，百战当前，斩将搴旗，所向风靡，大功垂成，挺身陷阵，惟义所在，视死如归，忠精贯于日星，功业扬于竹帛之褒云。王为人庄重沉毅，涉猎书史，明其大义，而识虑高远，治家礼法秩然，奉命行师，纪律严肃，与士卒同甘苦，未尝妄戮一人，每语麾下曰：为将当溅血战袍，流芳汗简。盖其殉国之忠素定，古名将何过焉！配王氏，元枢密院判执中之女，有令德，累封王夫人。子男三：长辅，起武功，累进奉天靖难推诚宣力辅运佐理武臣，特进光禄大夫，左柱国，英国公，太师，监修国史，知经筵事，功德茂硕，为国元臣。次軏，神策卫指挥使。次轨，锦衣卫指挥同知。女一，永乐中册为贵妃。孙男六：长忠，授勋卫；次鉴，次瑾，次軏，次斌，次昌。孙女八：长适黔国公沐俨，次洪熙中册为敬妃，次适清平伯吴英，余在室。士奇陪太师公在史馆经筵久，以其永乐、洪熙从臣，实闻二圣尝所为论王者，属铭神道之碑，敬叙而铭之曰：文皇奉天，中兴邦国。桓桓忠武，奋起羽翼。帏幄密勿，长策深画。上契渊衷，鱼水之得。义旗肇举，仗剑先驱。夺城九门，功其权舆。取■〈契阝〉遵化，如探穴雏。孰其抗锋，摧朽折枯。龙驭既南，大旆在前，连下雄遄，遄奋常山。长河无险，铁城不坚。抚降歼逆，德威并宣。没志敌忾，遑恤厥躬。精诚贯日，劲气吐虹。聊城之鏖，髮怒上冲。先轸战箕，千载一忠。王劳在国，王绩在史。王嗣象贤，益闳以伟。带砺山河，廷有明誓。清庙陟享，逾千万祀。正统六年立。

　　△金幼孜（大学士）

　　蓟丘诗：野色苍苍接蓟门，淡烟疏树碧氤氲。过桥酒幔依稀见，附郭人家远近分。翠雨落花随处有，绿阴啼鸟坐来闻。玉京近日多佳气，缥渺还看映五云。

　　△刘翊（大学士 青齐人）

　　《敕封彰武伯威毅扬公墓表》：大明成化丁酉冬十一月十有七日，总兵官彰武伯杨公卒于大同之公府。讣闻，上悼叹至再。已而，子瑾与柩至京师，遣官谕祭，命有司营葬事，追封彰武侯，谥威毅。瑾具公行实，征言阅状。公讳信，字文实，世为扬州六合人。年十七时，即以勇略闻，善骑射。正统初，虏寇兴州，公伯考武襄公率兵击之，公亦在行。既遇敌，公与战数十合，生擒贼首朵栾帖木尔。又击贼于伯颜山，生擒贼首也凌台，并获驼马、器械无筭，升所镇抚。又击贼于三岔口，公率众为首陷阵，升副千户。又击贼于北只岭，生擒斩首数多，升正千户。又击贼于以克列苏，虏者赤王家属，升指挥佥事，又以少监、参将同荐，升署都指挥佥事。又随武襄入卫京师，击贼于紫荆倒马关，升都指挥同知。先是土木之变，沿边诸镇，人无固志，命公领兵，抚循安辑，升都指挥使。未几，武襄佩镇朔大将军印，出镇宣城，升公都督佥事，充右参将，分守怀来。暨武襄疾，召还，命公协守地方，改左参将，赐盔甲宝刀。是岁又命充副总兵，镇守宣府。英庙复辟，召至京，升都督同知，充总兵官，镇守愉林。又击虏酋孛来毛里孩于西黄梁、柴家沟、寺子山等处，斩阿力台王平章、撒因忒栾爱秃知院。捷至，进爵彰武伯，佩征虏将军印，镇守延绥。又击贼于半坡墩，斩鬼力赤平章。又击贼于响海子，擒伯颜哈答，自是贼徒远遁。复召至京，命充总兵官，佩征西前将军印，镇守大同。寻赐诰券世袭，追封三代皆伯爵。适延绥守臣奏毛里孩复入河套为患，命佩平虏将军印，总制诸军，往击贼于小龙州铁青原，歼其头目敏安秃等，虏众大败，渡河而北，公领兵回京。左都御史李执中奏：大同为朝廷西北藩篱，毕竟得公往镇守，斯保无虞。上从之，公复至镇，军民忻戴。又朵颜达贼结连北虏，深入榆林抢掠，乃撤大同士马之半西征，公曰：贼知军未回，以为我兵寡力弱，必东入寇。乃分布将士于要害处，伏兵待之，其贼果悉众越境，或敌于胡柴沟，或御于尖山墩，凡三十余战，贼奔溃散失。今以公之绩计之，斩获贼首则书，而擒斩贼不能悉书；以朝廷赏功计之，其升秩则书，而前后所赐蟒衣金帛不能悉书。其生则永乐壬寅正月二日，得寿五十有七。曾祖讳政，祖讳景，考讳忠，皆赠伯爵。曾祖妣张，祖妣施，妣温，皆赠夫人。继母王，封夫人。配汪，有贤德，封夫人。侧室冯、詹。子丈夫三：长琦，冯出；次瑀，詹出；次即瑾，袭爵者。女三：汪出，长适保定侯梁傅，次适散骑赵承序，次适锦衣卫指挥使张淳。卜以成化戊戌二月二十七日葬于宛平县京西乡之原。呜呼！公为人外和内刚，襟度凝远。为将勇而有谋，号令严明。行兵不泥古法，而设奇制胜，出人意表。临阵不惧，虽左右死伤而神色自若。尤能教养士卒，激劝有方，明于知人，而用其所长，故能得其死力。所向成功，未尝剉衄。尤不听谗潜之言，或有毁人者，辄斥去之。虽处富贵，能戒盈满，尚节俭。又知好儒术，见士大夫虽韦布微贱，必遇之以礼。在边几廿年，威名赫然，虏贼知惧，不敢深入寇掠，朝廷倚为西北长城。昔卫青为汉将，七出匈奴，单于远走，漠南无警，王廷策勋，赐号大将军；霍去病六出匈奴，所向辄克，诛其酋领、名王、都尉，何止数千百人，号汉名将。今公东自宣城，西抵榆林，二十年来，何止六七出，而能诛斩虏酋、贼徒，不可胜计，俾虏贼知惧，朝廷免西北之忧，为有明名将，较之卫、霍，盖不多让矣。是岂不重可惜哉！庸表其凡于墓石，俾后之为将者劝焉。成化十六年立石。

　　△刘大夏（兵部尚书 华容人）

　　壮节祠诗：长剑犹横北斗间，棱棱生气在人寰。孤军自附龙鳞起，百战从教马革还。古庙遗容严伏腊，元勋盟府重河山。太平良将还今日，地下应知一破颜。

　　△杨廷和（大学士 新都人）

　　壮节祠诗：大风起处有云飞，云散空濛竟不归。旧事寻常闻父老，遗容仿佛见灵威。虎臣共拟前身是，马革谁云夙志非。奕奕新祠题壮节，它年麟阁倍光辉。

　　△顾佐（都御史 濠梁人）

　　壮节祠诗：英姿表表许谁先，际会风云岂偶然。克敌机谋偏有算，委身勇敢向无前。分茅未及酬生日，世爵还能裕后贤。庙貌深严灵爽在，烝尝奕叶享精虔。

　　△马文（兵部尚书）

