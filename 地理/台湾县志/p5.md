<!-- { "loadSidebar": true } -->
　　夜合：昼开夕合，又名合欢，即「交枝树」，其枝互相交结。每风来，辄自解，不相牵缀。味甘平。生川谷。安五脏、和心志，久服轻身明目。生益州。
　　含笑：花红白色，初吐则香扑鼻，开透则不闻矣。施宜生含笑花诗：「百步清香透玉肌，满堂皓齿转明眉；褰帷彼客相迎处，射雉春风得意时」。
　　葵：四月花开，色有数种，开必向阳。说文：「葵常倾叶向日，不令照其根」，诗曰：「葵花向日开」；俱是也。
　　玉兰：树高大，先花后叶，花色白，开于正、二月。来自内地，然亦罕见。
　　金银花：蔓生。花初开色白；隔夜而黄，比「月下香」蕊小而叶薄，味香（别见「药部」）。
　　万寿菊：花与菊相似，色黄如金，阅月不凋。本大者，可开百余蕊。
　　番花：先花后叶，四、五月开。色黄白相间，味浊（别见「木部」）。
　　番蝴蝶：花红黄相间，花心有须一簇，百余蕊，自本开至杪。开毕发新芽，芽各有花，长开不断。实如皂荚而小。
　　莿桐花：叶微似桐而小，花殷红，二、三月盛开，远望遍树如火（别见「木部」）。
　　月桃：叶与莲蕉相类，花白红相间，味香而浊，每茎十余蕊。端午摘插小儿髻上，台人呼为「虎子花」。取其叶，包术米为角黍。
　　喷雪：通志名「泼雪花」。白蕊点点如雪。
　　锦竹：高可尺余，丛生。花如缬锦，深红、淡红、紫色、红白相间，诸色俱备。又有色红而旁如剪刻者，曰「剪春罗」；又有色白者曰「白剪绒」。又有「洛阳锦」、「碎剪罗」、「状元红」，色虽不一，而其种类则无甚殊也。
　　胭脂花：叶如浮藤，花类兔丝，有红、黄二种，开于夏月。
　　昙花：质则非木，叶绿，末锐，花吐于茎，一朵数十蕊，有红、白二色。夏开。佛寺多种之者。
　　兔丝花：藤蔓于木，或附于篱。花紫色。秋开，朝生暮谢。一名「凌霄」。
　　月下香：一名雪鸳鸯。叶似鹿葱，花出丛中，色白，一茎数十蕊。花开自下而上，晚而益香，故名。
　　金钱花：一名午时花。色红，无香，午开子谢。
　　千日红：有色无香。其红耐久，故名。
　　草菊：高尺余，叶如薄荷。花淡紫色，春夏秋皆开。叶之嫩者可充蔬品，味如茼窝。
　　龙船花：端午竞渡，其花盛开，故名。俗呼百日红。内地惟五月开，台则长年皆花也。
　　玉芙蓉：色绿而粉，叶似艾，微香，摘插头上，能去发垢。
　　一丈红：扶苏直上，与葵相类，花深红。一叶一花，开则自下而上。
　　金丝蝴蝶：花色金黄，心有须，形如蝶，故名。华彝考谓之「金茎花」。
　　老来娇：干紫，直上，无旁枝。叶红，老而益娇，因取以名；一名「老少年」、一名「秋红」、一名「鴈来红」。沈石田题以赠美童云「白白红红绚彩霞，牡丹虽好不如它；无端蜂蝶休相近，此种元来不是花」。
　　莿球：叶绿，树多莿。花略似小菊而黄，不香，每多野发。一名消息花；以其莿两两相对，又名牛角莿。
　　唐棣：陆玑草木疏：「唐棣，即薁李也；一名雀梅、一名爵李、一名棣李，亦曰车下李」。
　　佛桑：一年长开。涂皇日疏云：「佛桑出岭南，枝叶类江南槿树，花类中州勺药而轻柔过之，开时婀娜可爱。有深红、深紫、浅红、黄色数种。剪插于土即活」。
　　斑支花：先花后叶，状类頳桐。二、三月盛开，朱色，如红霞障天。花落结实，中有子而带棉，用以为褥，松而不热，暑天宜焉。
　　水仙花：如蒜头而无瓣，叶亦相类，具有一种奇香。杨诚斋以重叶为真水仙，不如单叶者多风韵。单叶者名「金盏银台」，心深黄；重叶者花片卷绉，密蹙，下轻黄、上淡白。山谷诗曰：「何时持上紫宸殿？乞与宫梅定等差」。其见重如此！
　　石榴花：来自安石国。单叶者结子（说见「果部」）。百叶有深红、水红、白三种，夏秋开花，灿烂夺目。
　　绿珊瑚：树可出墙。有枝无叶，不花不实，形类珊瑚而色绿耳。折其枝，插之土中，即发生焉。种自外国来者，近年始有；或种之盆中，以供清玩。
　　草之属
　　萍：月令：「仲春之月，萍始生」。尔雅：「苹，萍也。无根，浮水而生。其大者名苹，一夕生九子，故名九子萍」。
　　仙草：高五、六尺。晒干煮烂，绞汁去渣，和浆粉再煮而成冻，色黑；暑天和糖泡水饮之，甚凉。
　　鼠曲：平地无处不生，高寸余，叶颇似玉芙蓉而小，上微有白毛。花黄，晒干、煮熟揉烂，去渣，杂米粉和以糖，岁时作糗，皆用之。
　　虎耳草：高寸余，叶大倍于钱，面绿背红，有毛。性喜阴湿，人多栽石上为玩。
　　龙舌草：名为草而实非草。长尺许、厚半寸。中有液，妇人用以润发。以其形类舌，故名。俗呼为芦荟是也。
　　仙人掌：长尺余、厚寸许，尾圆，其形如掌，故名。墙边旷地多种之。图经曰：「贴壁而生」，非也。
　　藜：高八、九尺，直上无旁枝，老则自枯。取以为杖，坚梗而轻，名曰藜杖。
　　白曲草：台无米曲，取此草，杂米粉为曲，酿酒作糟，皆用之。
　　乳草：枝柔叶细，贴地上而生。折其枝叶，俱有乳流出。妇人少乳者，用此草同鸡及猪肉煮而食之，通窍多乳。
　　芒：叶似茅。人取其茎穗，以为帚。
　　茅：粗而高七、八尺者，大头茅是也；用以蔽墙垣。细而低四、五尺者，金丝茅是也；用以葢屋。
　　菅：似茅而无毛，烧火用之。
　　莿苋：叶细而尖，色绿而带紫，干色纯紫，无地不生。以其多生莿，故名。
　　齿草：枝柔、色绿，叶似浮藤菜而差小。土番取嫩枝以擦齿令黑，汉人则无用也。
　　咸酸草：其味咸而带酸，故名。高寸许，花盆中及地上多有之。
　　含羞草：高四、五寸，叶似槐。爪之则下垂，状如含羞，故名。
　　木之属
　　榕：南方草木状：「榕树，南海桂林多植之。叶如冬青。树干拳曲，是不可以为器也；其本棱理而深，是不可以为材也；烧之无焰，是不可以为薪也。以其不材，故能久而无伤。其荫十亩，故人以为息焉。而枝条既繁又茂密，细软条如藤垂下，渐渐及地；藤梢入地，便生枝节。或一大株有根四、五处，而横枝及邻树即连理；南人以为常，不谓之瑞也」。
　　桑：有牝牡二种。叶可饲蚕，椹可止饥。台俗不养蚕，故植之者少。
　　斑支树：干直起，至丈，方发枝。初生时，有礌而生莿；树大，则礌莿俱落。
　　柳：白玉蟾记曰：「太微宫中，箕宿之精化而为柳，垂垂袅袅然于淡雪疏雨之间」。古今注曰：「白杨叶圆，青杨叶长；蒲柳生水边，叶似青杨，俗所谓杨柳也」。枚乘柳赋：「阶草漠漠，白日迟迟，吁嗟细柳，流乱轻丝」。即垂丝柳也。二种台俱有之。
　　椿：高而直上至一、二丈，无旁枝。味香，摘其芽，可食，所谓香椿也。又一种，树与叶皆相类，但不香耳；是谓之木椿。泉志曰：「木之寿者也」。
　　番花树：高至丈余，荫亦甚大；皮青白，叶类枇杷。叶落之时，枝头圆净如指。
　　楝：树大亚于榕，但不密荫耳。叶小而尖。实圆而小，味苦；故树为苦楝，而子为苦楝子。
　　桄榔：广志：「桄榔洪直无枝条，其颠生叶不过数十，似栟榈；其子作穗，生木端」是也。木性至坚，有花纹，色黑而微赤。工人解之，以制奕枰、笔筒、杂器，雅致殊甚。本出九真交趾」。
　　朴：树如苦楝，取其叶，晒干，用以磨锡器、犀角、象牙等物。
　　銕树：干黑色，皮如鳞而厚。叶似桄榔而长，丛生木杪，永为不花之木。
　　九荆：树无皮，质理甚坚；用为栋柱，入土不朽。台人呼为九芎，以之烧炭甚佳。
　　荆：即埔姜也，生于平原旷野。有五叶、七叶二种。七叶者，能疗行人中暑之症；取其嫩叶食之，或揉其叶缚脐间，无不立验。
　　水漆：高不满丈，皮赤色。有液，粘于肉上，立肿如漆树然。以其生子海泥中，故名水漆。插之地中，无不发生。
　　莿桐：树如梧桐，干多生莿。老而莿落，折枝插地。即生，随处皆有也。诗义疏曰：「岭南有莿桐，枝干有莿」。是莿桐不特为台地有矣（别见「花部」）。
　　鹿子草树：即楮也。其皮可捣烂作纸。台无造纸，以其枝叶为鹿所嗜，因名鹿子草。尔雅翼曰：「皮斑者为楮，皮白者为榖；有瓣者曰楮，无瓣者曰构」。
　　破故子树：树无甚高大。叶有三尖，差类芙蓉。实圆而小；台人取而咸之以当蔬。
　　栟榈：广志曰：「棕，一名栟榈」。张楫曰：「木高三丈，叶如车轮，萃于木杪；其下有皮，重叠裹之，每皮一匝为一节，是也。其皮可用以为索」。江淹栟榈颂：「异木之生，疑竹疑草；攒丛石迳，苁蓗山道。烟岫相珍，云壑共宝，不锦不缛，何异工巧」？
　　梧桐：桐类不一。青桐：枝叶俱青而无子。白桐：有华与子，其花二月舒黄。紫色梧桐，皮白、叶青而有子，子肥美可食；台所有者，此耳。东坡云：「凡木本实而末虚，惟桐反之。试取其小枝削之，皆坚实如蜡，而其本皆虚也」。
　　加冬树：树高大，垂荫如榕，台产甚多。
　　菻荼：树类黄梨，高至丈余，叶生树杪，而旁多莿。台人种之园边，牛羊不得入。树下能生菰（别见「药部」）。
　　莿豆：大如榕树，叶似苦楝，莿生枝上。三、四月开花，结子大如白豆，一穗数粒。
　　茄藤树：有黄、白二色。生于海滨，质理坚致，樵采供爨；其红者，或用以染网。
　　黄目树：树高大。实如枇杷，中有子，去之，用其皮以澣衣，能去腻垢。
　　百日青：色黄，堪为小屋梁柱。砍至数月，而色尚青，故名。
　　象齿：质性硬直，色白。利于高燥，湿地立腐。伪时无杉木，多用以为桷。
　　乌栽：色黑，质不坚实。樵取供薪，亦不耐烧。
　　赤鳞：赤色质坚，皮如鳞绉，入土不朽。
　　猴栗：质坚，伪时多为梁柱之用。然久则虫自内蛀，易于朽腐。
　　木瓜：树直上而无枝，高可一、二丈。叶生树杪，结实在叶边。或腌或蜜，皆可食；树身去皮，腌食更佳。树有雌雄，雄者不结实。
　　竹之属
　　莿竹：莿多横生，极坚利。高四、五寻，乡人屋后皆密植为竹围；葢茅屋，多取栋梁之用。
　　凤尾竹：枝叶森翠，状如凤尾，亦名「观音竹」。可为盆景。
　　箬竹：干小叶大，取以造篷笠、包角黍。台产本无此种，近有一、二株。
　　长枝竹：一名鲎脚绿。椅棹床架之属悉资之。
　　麻竹：茎围高大，质不坚厚。糖笼器用多取诸此。
　　空涵竹：上竦，无旁枝，直而不曲，比长枝竹而差小。茅屋用以为桷。
