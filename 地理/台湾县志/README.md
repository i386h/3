<!-- { "loadSidebar": true } -->
台湾县志 清 王礼 主修 陈文达 编纂

　　●序号   篇名
　　  施序
　　  梁序
　　  王序
　　  王序
　　  凡例
　　  修志姓氏
　　  舆图
　　  台湾县志目录
　　  舆地志一
　　  封域
　　  星野
　　  形胜
　　  里至
　　  沿革
　　  山
　　  川
　　  土产
　　  风俗
　　  气候
　　  岁时
　　  风信
　　  潮汐
　　  海道
　　  建置志二
　　  城池
　　  营盘
　　  公署（附公馆）
　　  学校
　　  书院
　　  坛庙
　　  义学
　　  社学
　　  学田
　　  坊里
　　  保甲
　　  铺舍
　　  坊表
　　  仓廒（共计六十六间）
　　  社仓（共计一十五间）
　　  桥梁
　　  津渡
　　  集市
　　  水利
　　  厄塞
　　  恤政
　　  秩官志三
　　  文职
　　  列传
　　  武备志四
　　  营制
　　  炮台墩台
　　  教场
　　  武职 
　　  选举志五
　　  乡科
　　  明经
　　  武甲科
　　  武乡科
　　  典礼志六
　　  朝贺
　　  祭祀
　　  公式
　　  乡饮酒礼
　　  讲约（附养老）
　　  赋役志七
　　  户口
　　  田亩
　　  田赋
　　  盐饷
　　  陆饷
　　  水饷
　　  杂税
　　  存留经费
　　  人物志八
　　  宦绩
　　  义行
　　  孝行
　　  隐逸
　　  贞烈
　　  寓贤
　　  杂记志九
　　  古蹟
　　  寺庙
　　  丘墓
　　  祥
　　  灾
　　  丛谈
　　  艺文志十
　　  宸翰
　　  奏疏
　　  公移
　　  赋
　　  传
　　  记
　　  文
　　  诗
　　  后记
　　●施序
　　志乘之书，所以备省风而资问俗。故修志者必当考其详、纪其实，使人观户口贡赋之日增，则知培养之力厚；观诗书人文之蔚起，则知教化之功深；观安置经画之绸缪，则知苞桑之谋固。此与国史同为征信之书，非徒以夸耀耳目也。
　　台湾远在荒陬，古声教所不及。先襄壮公荡平海宇，以是地为东南之保障，力疏请留，始置三县：南凤山、北诸罗，而台湾居其中。台之地广不及凤、诸，三十余年来生聚教训，迄于今，学校祀典，秩然以举；人物艺文，蔚然以兴；及乎赋役、军防、民风、土产，与凤、诸两邑均为海外之中华。摄令王君，以邑志未修，无以壮皇图而光史册，集群儒蒐罗纂辑，不数月而告成。噫！今人服一官、宰一邑，方矻矻焉催科、谳鞫之不暇，而司马王君以长才摄令事，政修人和；又复以其精神，辑未有之成书，俾海内知圣朝之车书声教，无远弗届，盖叹王君之非独有吏才，且有史才矣。
　　余承先人后，八载于兹。诸志修，得而观之；凤志修，从而序之；今台志修，又从而序之。既乐夫久道之化成，而百废具兴也。又愿诸君子观户口之日增，益思所以培养之；观诗书人文之蔚起，益思所以教育之；观安置经画之绸缪，益思所以巩固之。斯克壮皇图于勿替也。是为序。
　　康熙五十九年岁次庚子，提督福建水师等处地方军务，统辖台澎水陆官兵事务、总兵官、左都督、带余功一次、加三级，温陵施世骠撰。
　　●梁序
　　贵舆马氏作经籍考，分经、史、子、集为四；而其间志乘之书，独付于史部者，盖以古者图籍、户口、天官、地理悉掌之史氏。故孟坚作书，首以十志，而厥后诸家仍之。洵乎作志者，非有史才不可也！夫以纪载之书，而出之才人之手，故其为文核而详、其铺叙雅而赡，芟所当芟、录所当录，不芜不秽，有条而不紊。令读之者观风考俗，了然若指之掌，而不至下同于稗官杂滥之为，盖其难矣！然而天下之事，有创有因；有所因而踵成者易为力，无所因而创始者难为功。台湾自胜国以前，既荒芜无所考；我皇上神圣威武，化及海外。乃始臣妾而郡县之。今虽入版图数十余年，而其经制、规画、山川、风土，未有淹雅之士为之撰述。而编缉之者，征其文，则文移册籍而已；考其献，则街谈巷说而已。而欲从漫无所因之余，援笔奋志，勒成一家之书，是难之中又有其难焉！是以守土者十易其人，皆因循退诿，而莫或一任其事也。
　　今郡佐王君，摄篆未及半载，毅然起而任之；延致诸生，捃摭编缀，分门别类，汇次成帙，既成而以示余，且属余为之序。夫以前此十人所逡巡却顾而莫之肯为者，而王君独于代庖之暇，簿书钱榖之余，与诸生讲求而纂定之，亦可谓不殚于为创，而有志于章典文物之盛者矣。夫天下事，常始乎粗而卒乎精，其间蒐罗之所未备、词义之所未该，加以沿革不同、风俗日变，后有作者，因之而踵事增华，皆是书为之权舆焉。是后人居其易，而王君独任其难也。安见后人之才非即君之才，而虽有扶风、龙门，其得不以是为荜路蓝缕也乎？
　　康熙五十九年岁次庚子五月，福建分巡台湾厦门道，兼理学政按察使司副使、加四级、纪录六次，寿春梁文煊撰。
　　●王序
　　邑之有志，犹古诸侯之有史也。仰观天文、俯察地理、中纪人事，其间盛衰、休咎、是非、美恶，所以昭劝戒而裨政教，其关系世道匪浅鲜也。是故作志非难，作志而信今传后为难。
　　台湾昔属荒裔，今归版图，历年不啻三纪。其为圣天子深仁厚泽之所涵濡及封疆大臣承宣德意，以致太平，山无伏莽、海不扬波；虽远在天涯，而声名文物增倍于前。五十六年，诸罗志成；五十八年，凤山志又成。而台湾邑志之修，俞令有志未逮，竟以陞迁去；虞山寅兄以是秋摄邑篆，他务未遑，汲汲然以修志为急务，礼致群儒，开局纂缉。稿既脱，问序于余。披阅之下，其为例也切而严，其为文也赡而整，其为事也该而核；而又于武备一篇为最详，自营制、额数、防汛、兵马以及了望炮台、巡哨战舰，纤悉毕具。盖深明于志之作，非徒以夸耀盛世之规模，饰为观美已也。将纪其兴除利弊，与夫扼塞设建之周密，为保障一方永远之计，使后之君子按册而稽，了如目前焉。
　　夫台郡虽属海外，通江、浙而连闽、广，实为四省之籓篱；而台湾一邑，视凤、诸为尤要。以鹿耳门为咽喉、以澎湖为门户，一邑固，则全郡皆赖以无虞，四省皆恃以巩固。而山川风土之异其宜，因革措置之随其地，户口田赋之增其额；典秩备载，祥灾必书；飞、潜、动、植之物，靡不参考而详尽。则斯志也，诚足以信今而传后矣！从兹以往，考古者不患无征，采风者不患无据；统一车书同文之治，不于今日而益见哉！而余值郡志明备之后，无事增修；独四载来，于三属邑志，获观厥成也，尤所深幸尔！
　　康熙五十九年庚子夏，知台湾府事，上党王珍雄樵氏撰。
　　●王序
　　志何始乎？始于古也。古始于何时乎？始于九丘也。曷谓九丘？曰九州之志也。汉孔安国曰：丘，聚也；土地所生、风土所宜，皆聚于此书也。后世地志图经，其皆权舆于此乎？而说者谓朝廷有一统志、省有通志、郡有郡志，虽邑乘不备，庸何伤？不知县志者，郡、省、一统志之所取裁也：因时补救，则尚经济；应期焜耀，则论人才；与世污隆，则语风俗。俾览者具有激厉之思，将廉顽懦立之是赖，所关岂不重欤？况台湾僻在海外，原为声教不及之区，圣天子德威远届，辟疆土、设郡县，三十八年于兹矣！台，固附郭也，土地之广狭，于何而考？规制之详略，于何而稽？田赋之多寡、盛世之典秩，于何而问？设官分职，而以文章显达于一时、声称远垂于奕祀者，将何以信今而传后？志又乌可已耶？而且诸志成于前、凤志续于继，独台邑之志缺焉未举，亦海外一大憾事！志又乌可缓哉？
　　余摄篆台邑，搜讨郡乘、延访群儒、广罗博采、旁集远缉，山泽奠其位、风土异其宜，城郭、疆域画然也，祠坛、兵制肃然也，户口、丁粮日积而日增，学校制度日新而日盛，循良、茂德、忠孝、节烈之流后先毕纪，下及一名一物之微，罔不发隐阐幽，裒而志之。始于己亥之季冬，成于庚子之孟夏，宁敢曰笔藻摛花，足以扬光史册乎？纪其所见、录其所闻，九州之外，别有天地，聊以备观风者之采择云尔。台之后贤，必有能讨论修饰而润色者，庸书此以俟。
　　康熙五十九年庚子夏四月，台湾府海防总捕同知、加一级、兼摄台湾县事，虞山王礼谨序。
　　●凡例
　　一、邑治旧未有志，凡山川、风土、学校、兵防以及忠孝、节烈之流，无从稽考；即郡志所载，亦寥寥无几。今特广采见闻而详列之，其纲有十：曰舆地、曰建置、曰秩官、曰武备、曰选举、曰典礼、曰赋役、曰人物、曰杂记、曰艺文。其目八十有一，各以其类附于纲之内，以备参考。
　　一、疆土既辟，舆地昭然，故特标于卷首；而封域在舆地之中也。有舆地，即有土产；有舆地，即有风俗。郡志分而为三，兹志合而为一。而凡舆地之所该者，靡不搜罗毕周，无俾缺略；增而饰之，端有赖于后之君子。
　　一、舆地既定，建置兴焉。凡邑治内经画规制，统备于中，故标为一卷；务详而不务略、从繁而不从简，岂第曰城池、营垒诸大务在所必建而已乎！即至坊里、铺舍之类，桥梁、津渡之属，亦各因地创置，随事周详，以彰盛世之规模焉。
　　一、名宦、乡贤，所以表循良、励清修也。台之乡贤虽未有闻，而名宦如陈璸者，朝廷称为天下第一清官，又云国家祥瑞。今既祀之府学名宦祠中，而邑治二祠虚悬以待。后之君子，尚其勉诸！
　　一、户口、田地，有旧额、有新增，郡志载之详矣。今止按其次第，而增其所无。至于征银、存留，则例原有定额，从无增减之殊，悉仍之。
　　一、典礼系阖邑观瞻，台湾属在海外，更宜加详。故特标朝贺、诏令、公式、仪礼，以表一代之盛。至于庙宇虽极壮丽，而非有司致祭者，概列之寺庙中。
　　一、邑长官吏，凡治绩可传、去有遗思者，摭其事实为传，附于秩官之后；其现在者不书。
　　一、义行、孝行、节烈，风化攸关，凡一节可采者必录，善善从长也；与宦绩、隐逸并列于人物之内，而以寓贤附之。台湾开辟未四十年，事业方新，可传者无多，当俟之后日；所谓「百年是非乃定」也。
