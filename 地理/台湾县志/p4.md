<!-- { "loadSidebar": true } -->
　　菖蒲：生水间，叶长，根白，亦名水剑草。孝经援神契曰：「菖蒲益聪。叶长数尺而上锐，有脊，如剑，九节者，食之成仙」。梁书：「梁武帝母张氏见菖蒲生花，光彩照烛，非世所有。傍人皆不见。曰：尝闻见者，当富贵。因取吞之，是月，生武帝」。
　　土茯苓：蔓生，叶长，根圆。有赤、白二种。葛稚川云：「兔丝之草下，有茯兔之根」。淮南子云：「千岁之松下有茯苓，上有兔丝」。抱朴子按：「老子玉策：松脂入地，千年变为茯苓、千年变为琥珀、千年变为石胆、千年变为威喜」。台之所有者，非真茯苓也。
　　薄荷：治风寒要药。味辛，能发散。苏州出者为佳。
　　薯蓣：本草经：「薯蓣一名山芋。益气力，长肌肉，除邪气；久服，轻身，耳目聪明，不饥，延年。生嵩山，野人谓之土薯，秦、楚名玉延」。
　　金银花：一名忍冬藤花。取其花，晒干治毒多效（别见「花部」）。
　　山栀子：俗呼为黄枝。实有棱而长，子如黍米而扁；炒曰「炒栀子」，炒黑曰「黑栀子」。其性凉。本草云：「一名木丹，主五内邪气胃热。一名越桃，结子可染黄」。
　　益母草：叶似艾，夏月节节开花，红紫色。端午日取之，晒干，花与丛皆可用；妇人之圣药。
　　薏苡仁：元出交南，呼为蓒珠。春生苗，茎叶如黍。开红白花，作穗，结实如珠子，俗名薏仁。台产多系土番所种者。东坡诗：「伏波饭薏苡，御瘴传神良；不谓蓬荻姿，中有药与粮。舂为芡珠圆，炊作菰米香。子美拾橡栗，黄精诳空肠。今吾独何者？玉粒照座光」。
　　鹿茸：角之初发者为茸；禀气纯阳，故能补阳。又有麋茸，性能滋阴；以大者为佳。
　　鹿角胶：取角捣碎，用水浸洗，熬炼成胶，温补益人。
　　鹿角霜：炼角为胶；渣之粗者，煮而为霜，其功稍逊于胶。
　　穿山甲：即鲮鲤壳（别见「介部」）。
　　蝉蜕：蝉生新壳，脱旧壳，挂于树间；能治热病（别见「虫部」）。
　　三柰：味辛，枝叶与姜相类。
　　艾：花似野菊而小，揉其叶，晒干，可灸百疾，故名医草。西王母曰：「仙家须药，有灵丛艾」。
　　枸杞：实为地仙子，根为地骨皮。出于甘州者最佳（别见「蔬部」）。绩仙传：「朱孺子学道，泛于溪。见二花犬，因逐之，入于枸杞丛下；掘之，根如二犬，烹而食之，觉身轻，遂仙去」。
　　香附：即莎草根，亦名雀头香。
　　穿山龙：专治疥疮，煎洗立效。
　　扁豆：形似皂荚。花有红、白二种：白者堪入药，红者供蔬菜（别见「蔬部」）。
　　水烛：形如蜡烛。以其生于水中，故名「水烛」。内有絮如棉花，治刀伤甚验。
　　蛇草：形如波菱，花小而白。凡遇蛇伤，取以泡酒，饮之立愈。
　　木贼：苗如箭笴，独茎无叶，寸寸有节。
　　蒲公英：叶有细刺，花如金钱；开罢飞絮，絮中有子，落地即生。妇人乳上生疮，取其枝叶，捣烂绞汁，泡酒服之，渣涂患处。
　　白鸡冠：晒干，专治血崩；紫色、红色者，俱不验（别见「花部」）。
　　急性子：即凤仙子也。熟时，以手按之，其缝即开，子便落地（别见「花部」）。
　　蓖麻子：有红、白二种：红者干叶俱红，能治风疾；白者不验。
　　木鳖子：叶如苦瓜，蔓生地上。肉上有刺，其核似鳖。
　　蜂蜜：一名百花醴，黄蜂酿成。味甘、色碧。人家间有养之厨中，以取蜜焉。
　　石决明：本草曰：「苗三、四尺许，花红白色。子作穗，如绿豆而锐。主明目，故名」。
　　苍耳子：诗所谓「卷耳」是也。广雅谓之「枲耳」。尔雅谓之「苍耳」。陆机疏云：「叶青白，似胡荽。白华，细茎；四月半生子，如妇人耳璫。今谓之耳璫草。苏子瞻云：「苍耳花、叶、根、实，皆可食；食久，使人骨髓满，肤理如玉，长生药也」。一名「羊负草」。
　　斑节相思：枝叶似薄荷而大，服之解毒。
　　荞麦：能敛汗（别见「麦部」）。
　　菻荼菰：生于菻荼树下，雨过即生。有红、白二种，能疗痢疾；治红痢用白、治白痢用红，多验（别见「木部」）。
　　柏菰：小儿口痛，煎汤洗之，其痛立愈；为本草所不载也。
　　泽兰：高二、三尺，叶尖长，微有毛。为人殴伤者，煎汤服之，能散血。
　　紫苏：叶下紫色，而味甚香，行气和血。
　　天南星：本草曰：「苗类荷，梗直起，叶如蒟蒻，两枝相抱。花若蛇头，结子作穗，根似芋而圆」。
　　花之属
　　桂：花有数种：有丹桂、有月桂、有山桂；丹桂无多本，月桂四时俱花，山桂仅秋开而已。台所植者，惟月桂；来自内地，近年始有。
　　兰：玄览云：「兰为百草之长」。山谷曰：「一干一花，而香有余者为兰；一干数花，而香不足者为蕙」。又以花正月开者兰，香清而雅，一干一花也；四、五月开者蕙，香浓而浊，一干数花也。又有叶阔如建兰者，一干而六、七花，开于秋间，故知建兰亦蕙也。凡花白而叶长，干亦白者为「玉干」，品之最上者。花白、瓣短而稍圆，干赤而金者，为「金枝兰」，品次之。花浅黄色，心有细紫点者，为「大青」，种最蕃。又有拜岁、鹤顶、石兰、燕尾诸种。又有不土而生小篮贮挂树上者，为风兰，皆蕙之属也。台之所有者，惟「大青」而已。至于梢细叶短，幽香特异，曰「素心兰」，绝品，不可多得，省会间或有之。
　　梅：色有深红、浅红、纯白之别，叶有单叶、百叶之不同。红者皆百叶，白者相兼。春至吐蕊，故为百花之魁。台地和暖，腊初盛开，疏影横斜、暗香浮动，诸花莫及。又有一蒂三花为「品字梅」、有花白而蒂绿者曰「绿萼」，种之最贵者，皆台之所无也。
　　树兰：树高大，花碎细，如黍米，色黄，一年而数开者，为「暹兰」。
　　赛兰：一名鸡爪兰，以其形名也。花如金粟，开于夏秋之间，佛经所谓「伊兰」是也。王敬美闽部疏曰：「赛兰蔓生，树兰木本，其香皆与兰等」。
　　莲花：有红、白二色，又有白而红边者。百叶者贵，周茂叔谓花之君子者也。内郡夏月始开，台则隆冬犹发花。考一统志：清水池在广东儋耳城东，其中忽涌出四季荷花，清香奇艳，连绵不绝，腊月尤盛。是隆冬之有莲花，又不特台为然也。
　　桃花：其色有大红、二红、碧桃、绯桃；又有「三月浪」者，三月始开。
　　菊花：礼记：「季秋之月，菊有黄华」。注云：「菊色不一，而专言黄者，秋令在金，金有五色，而黄为贵，故菊色以黄为正」。范石湖菊谱：「有胜金黄、叠金黄、太真黄、御袍黄；又有金铃、球子、金杯、玉盘等名」。
　　长春：浅红色。四时皆花，台呼为「月见」，以其一月一开也。
　　丽春：多叶而深红，亦长春之类。盛开于春冬之时。
　　山丹：仙游县志：「其一叶百蕊，状如绣球，深红色，一花四英。四月开花，至八月尚烂熳。又有四时开花，曰「四季仙丹」。
　　紫荆：树无皮，花微绉，紫色，一簇数十蕊。通志谓之「不耐痒花」。爪其本，枝
　　叶皆动。俗误认为紫薇也。
　　指甲：草木状：「有花名指甲，胡人自大秦国移植南海。五、六月开，花细而正黄，颇类木犀；中多须口，香亦绝似。其叶可染指甲，红过于凤仙，故名」。
　　芙蓉：开于秋，有大红、粉红、白三色。又有「三醉芙蓉」，一日之内，花容三变，由白而淡红、桃红；唐诗云：「一枝娇卧醉芙蓉」是也。一名「拒霜」，一名「绮帐」，一名「文官花」，一名「木莲」。又有「九子芙蓉」，一本上有九色；未之见也。
　　李花：仲春花开，色白而细；陈叔达谓「李花有九标」。台产亦不多得。
　　瑞香：紫色，腊月开，一名「睡香」。昔有僧梦闻花香，觉而寻之，因名「睡香」。人奇之，为花中之瑞，遂以「瑞」易「睡」。台中无多本，皆来自内地者。
　　番瑞香：藤本，蔓生。花缘五棱，一簇数蕊，三、四月开，夏尽而止。别具奇香。
　　素馨：一名那悉茗。南方草木状曰：「那悉茗，茉莉花，皆胡人自西国移植于南海者」。陆贾南越行记云：「南越之境，五谷无味、百草不香。此二花特芳香者，缘自胡国移至，不随水土而变，与夫橘化为枳异矣」。梁张隐素馨诗：「细香穿弱缕，盘向绿云鬟」是也。又有黄色，不香；有红色，花小而绕枝甚盛，一穗数十蕊，味亦不香，台人谓之「节节红」。
　　海棠：有铁干海棠、西府海棠、垂丝海棠、木瓜海棠，秋海棠数种。台所有者，惟「铁干」一种。花殷红，有百叶、单叶，夏秋间开。草木子曰：「世谓海棠无香，独蜀昌州海棠有色、有香，故号海棠香国」。
　　洋茶：种类甚多，色亦不一。来自日本。又有川茶、宝珠茶，亦足珍宝。
　　茉莉：南方草木状称其「芳香酷烈」。又洛阳名园记作「抹厉」、王十朋作「没利」、洪景卢作「末丽」、皆以己意名之。苏东坡诗：「暗麝触人簪」；此单叶茉莉也。又有种自外国来者，花开百叶，其花较大，更为可贵，名曰「番茉莉」。
　　蔷薇：花色淡红，三月盛开。妇人取花中露水，和粉抹面，香嫩异常。种来内地，多不开花，地土之不同乃尔也。
　　酴醿：藤本。青茎，多刺，以架引之，或结篱依焉。洛京岁进醿酴酒，言酒色似酴醿也。
　　萱草花：花有百叶、单叶，又有金萱、密萱、秋萱。秋间着花，冬不叶凋。说文：「萱，忘忧草也。以其忘，故名为萱；萱，忘也」。丁谓诗：「草解老忧忧底事？花能含笑笑何人」？风土记：「宜男草也。怀孕妇人佩之，则生男」；故谓之「宜男」。
　　鸡冠：开于夏秋，如鸡冠之状，故名。色有白、有红、有紫，又有红白相间。花甚耐久。有中干，开一大朵。旁枝开数十小朵，名曰「百鸟朝凤」。又一种名「寿星鸡冠」，即「矮脚鸡冠」。白者可入药（别见「药部」）。
　　美人蕉：扶苏非树，质则非木。蕉有数种，有甘蕉、銕蕉、凤尾蕉，以美人蕉为最。花出瓣中，略似莲花，红如火炬，累日不坏。
　　紫兰：叶似栟榈，色绿而末锐，吐花与兰略似而紫。其下根结为白芨。来自内地，亦不多得。
　　绣球：藤本。花初青、后白，一簇数蕊如球，依于壁上；非如内地之木本也。
　　凤仙花：或红、或白、或黄、或紫、或红白相间、或粉红；又有单叶、有百叶。初夏至秋深开尽，随开随结实。有云：种处蛇不敢经，未知果否？子可入药（别见「药部」）。
　　玉楼春：即百叶栀子花。色白、气香，开于夏间。
　　木槿：花如葵，朝生夕陨，夏日盛开。王摩诘诗有「山中习静烹朝槿」之句。
