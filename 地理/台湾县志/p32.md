<!-- { "loadSidebar": true } -->
　　京邑之制，右庙左学，前殿后阁。予乃于文公祠后，谋创建文昌阁焉。尝读文昌化书，中有一二幻语，心窃疑之。既而往复玩味，大旨教人以修德积善，与梓潼帝君阴隲文一篇相表里。于是深信其言之有得于道，不予诬也。按蜀志：有梓潼县，在保宁府界；离县三十里许，有梓潼帝君庙。予前岁奉命视学西川，得瞻礼祠下，叹天下之文章，莫大乎是。载考汉史天文志：斗魁列有文昌星次。吾又不知文昌之与梓潼，是一、是二？殆天人也耶？神耶？孟子曰：「大而化之之谓圣，圣而不可知之之谓神」，姑置弗深论；论其尽乎人，以应验于天者可乎？科名者，进身之阶；务学者，立身之本。不务学而冀功名，犹不种而期收获，必不得之数也。顾为学之道，自求放心，始求之窈冥昏默，反荒其心于无用。不如时观象以自省，有如动一念焉，若帝君之予见；发一言焉，若帝君之予闻；措一行焉，若帝君之予视、予指。必谨其独，戒慎恐惧，将所为修德积善者，悉根诸此，学不自此进乎？学进则识进，识进则量进，量进则德修，而福亦随集；由此而登高科、享大名，如持左券。人之为欤？何非天之为也。有志之士，无急求名于世，而务积学于己；亦无徒乞灵于神，而务常操其未放之心，藏焉修焉、息焉游焉。登兹阁也，睠焉四顾：东峙大山，层峦叠翠，动振衣千仞之思；南望凤山骞腾，隐在几席间；西则洋洋大海，波涛汹涌，风樯出没，变态不可名状；其北有万寿亭穿云而起，若门万里，何日得出此岛，与海内诸英俊交游，历金马、上玉堂为一快？以是洗心、以是励志，即以兹阁为不欺闇室之一助可也。若终日昏昏沉沉放其心而不知，或舍近骛远、或处下窥高，甚或以兹阁为登眺观游之所，则与谋创建者之初心大相刺谬矣；可乎哉？
　　阁制度：高、广、宽、长各若干，一准福州府庠奎光阁体式。会城选匠办料，皆署学事教谕郑长济任劳；海运到台，旦晚督率就工，委该学教授杜成锦、巡捕经历陶宣；先后赞成，则同官同城诸公与有力焉。始于春二月丁亥，成于三月戊申。雷阳陈璸记。
　　重修万寿亭碑记梁文科（台厦道）
　　皇上御极五十六年，德化洋溢，仁恩覃被；唐虞三代之世，无多让焉。恭逢圣诞昌期，普天同庆，建亭瞻拜，蒿呼以祝万年，猗欤休哉！何风之隆欤！
　　台，荒岛孤悬地也。自辟土启疆以来，沐圣天子之光，生聚教养数十年，熙熙皞皞之风，并臻雅化。文科叨膺简命，观察闽南。乙未，奉调入台，保厘东土，与台镇姚公堂同舟相济，每事折衷。念台阳风雨弗时，民多致叹，建龙王庙于东安坊之地，为民请福；又念民之粒食厥有由来，更建田祖之庙于镇北坊之内，为民报功。朔望登降二庙，窃喜勤民一念，私心自慰。所有憾者，对越庄严之处，惟万寿亭最为观瞻，规制弗完，恐亵君恩。
　　于是会商台镇就旧址重修，再与郡守王君珍询议佥同，台令俞兆岳、诸令周钟瑄宣策效力与有事焉，命经历王士勷区画董成。于午门之外，辟东阙、西阙，廊房左右，建朝房两班，共十四间；周围环壁，四顾井然。东树敷文门、西树振武门，南面高筑霓台，以肃巨观。于龙亭之后，又建祝圣殿一座，呵护帝廷；东西配殿，增营十一间，两旁僧舍四间。前后基址长四十余丈、阔二十丈零。西阙之外，盖箭亭一座，长四丈有奇、宽四丈；后院前卷。计用银一千七百余两。
　　修理告成，庶几趋拜万寿之隆体统尊严，上则天威不违咫尺、下则臣子共致肃雝，微答君恩于万一，而尊主之念为无愧耳。谨勒贞珉，以彰钜典。后之厘兹土者，增修轮奂更有赖焉，当亦有谅于予心。爰志之。
　　城隍庙记张宏（台湾令）
　　台湾自开辟以来，垂三十年矣。而邑神之位丽郡庙，岁时瞻谒，于礼未称。长民者率三岁而一迁，因仍旧制，而莫或之问也。国家敬礼群神，所在各有庙祀；而邑神独缺，失其本矣！余来宰是邑，有志建兴，而簿书鞅掌，力未之逮。辛卯夏，以秩满将代，捐俸鸠工，择爽垲之地而卜筑焉。始于五十年之秋，而落成于五十二年之春。殿庑墙垣弘杰壮丽，过者起敬，是足以妥神灵而肃观瞻矣。
　　夫先王之礼，有功于民者则祀之。今神之有祀，载在令甲；所以保障一方、抚绥兆庶，非特有功德于民者比也。祀之又安可或缓哉？
　　庙既成，因书其创造之由，勒之于石，以垂不朽。
　　学舍记张宏
　　邑庠之有学舍，为余治台之明年所创建，以处学博者也。邑故有夫子庙，前为大成殿、后为启圣祠，余概未之有及也。今学宪陈公前令台时，始于大成殿之西偏建明伦堂，以为讲习之所；而司教之官，尚无栖息之地，往往寓于启圣祠，慢亵实甚焉！国家设学博之员，专师儒之寄，所以风励学校、表率多士；而使之栖息无所，岂非有土者之耻欤？于是捐俸度材，即明伦堂之后，建学舍三楹，而学博始有宁宇。
　　呜呼！学校者，王政之本也，非徒以文治具而已。士苟能自树立，无不可以养其材而适于用，虽中材可勉焉。若夫端本以正士习、敦行以振士风，有其事者守其业，以不负圣天子化行海外、设学命官之意，则秉铎者之责也。余能无厚望于其间哉？
　　新建龙王庙碑记梁文科
　　龙王为四渎之神，所以奠安海国，非第为祈祷甘霖之征也。建庙崇祀，何地不然？余观察闽中，乙未移调台湾。下车之后，见夫阴阳和而时雨降，民歌乐土、室庆盈宁，熙熙皞皞之风，无非圣天子德教之所被。越明年，雨泽偶愆，祈沛于城隍之庙、乞灵于上帝之宫。问所谓龙王者，盖缺焉而莫可稽。是岂龙王之神，能庇于寰区之内而独不能庇于东海之疆乎？又岂台地之人，能尽诚敬于他神而独不能隆享祀龙王乎？盖莫为之传，虽灵弗彰；莫为之倡，虽显亦废。
　　因就东安坊二王庙之旧址，廓而辟之。中为大殿，深三丈八尺、广三丈二尺，塑龙王像以居中，画风伯雨师于两旁。殿之外为亭，深一丈八尺；亭之前为头门，深二丈三尺五寸，广各与殿均。后有僧舍、西有厨房，延僧居之以奉祀焉。庙建于丙申秋九月，成于丙申冬十一月。
　　从兹以往，海波不扬，长戴圣世之厚泽；雨阳咸若，群沐神庥于罔替。台之人所以食其德而报其功者，又岂一方一隅之所能限哉？因援笔而为之记。
　　新建田祖庙碑记梁文科
　　粤稽洪荒之世，茹毛饮血；至神农氏，始为耒耜教民，而稼穑之事兴焉。唐、虞之交，稷教播种，示民五谷，要皆本神农之法以推之。三代立社报功，而以句龙配之。田祖之庙，由来旧矣。今国家轸念民瘼，教农桑、务耕织，以复先代雍熙之化；至于田祖之庙，祀典攸隆，盖欲民知所自也。
　　予观察闽疆，岁在乙未，膺简命临台。念辅世长民，实惟保厘者之责。台地虽孤悬海岛，沐圣天子优恤爱养，三十年来衣冠文物，灿然毕具；而独于田祖之祀典，缺焉弗讲！是以水旱疠疫，往往有之。予临是土，念丰稔之庆，实藉神庥；初命经历王士勷董建龙王庙，在府治东安坊，主持风雨，与民请福。因念民之粒食出自田祖，岂可使庙貌无存，祀典久废哉？爰于府治镇北坊创建田祖之庙，与民报功，仍命王经历董成其事。计庙址长十三丈五尺、阔三丈余。后寝建立正殿，崇祀田祖；左右则五谷、句芒之神配之。中建覆亭，奇伟壮丽，为朔望讲约之所。前盖牌坊，颜之曰「田祖庙」。附左盖斋房三间，令僧普焰居住，供祀香火，以传永久。
　　噫！予之前后经营者，非为一己徼福报，实为国家重民事也。勒书以遗之石，以彰钜典于勿替云。
　　火神庙记宋永清（凤山令）
　　尝稽燧人氏上观星辰、下察五木，以为火炎帝；以火纪官，而为火师。陶唐氏有火正曰祝融。周礼：夏官司爟，掌行火之政，令四时变国火以救时灾。故凡州邑，皆置神而崇祀焉。
　　予宰斯土，见祭爟之义缺焉不讲；而居民廛舍时或遭回禄者，毋亦出纳之违时，抑亦所以祀之者未有宁宇也？因与同寅李诸罗集诸绅衿，捐俸乐输；有不足者，一一肩之。择爽垲于府治东南僧舍，易其制而高大之，固以瓦砖、施以丹漆，命工肖像而致时享。中堂祀大士，后院洎两旁构列禅室；绕以竹木，间以花果。背山面海，巍焕幽深，亦招提一大观也。
　　夫夫禹陈谟，养民之政，惟修六府；武王访道，箕畴之告，首列五行。火者实配五行而备六府，天地之惠、生民之利也。至或蒸为疾疫、发为焚毁，则赖为政者修德而弭灾。媿余不德，不及子产之善政，使灶言不验。第以火之为功大为神灵，而祭之之典不可不举，故建庙而祀焉。庙成，因叙其始末，而为之记。
　　郡守卫南村公德政碑记陈璸
　　春秋时多贤大夫，夫子独谓子产有君子之道四而悉数之，曰恭、曰敬、曰惠、义。甚哉！治之贵合于道也。不合于道，智术焉已耳！功利夸诈焉已耳！然持此求之，三代下虽如两汉循良，亦鲜有传；何欤？若前太守卫公，则本道以为治，君子人也。公为本朝相国文清公之犹子、少司马公之贤嗣，雅称贵介而公抑逊自持，不异寒素。谨小慎微，庶务亦必躬亲。炳烛治官书，尝至漏下不辍，兢兢乎有进思退补之意焉！且也爱民如子，下车之初，首革水丁，以安流移；严禁一切杂派，时节三邑或馈只鸡尊酒，亦不轻受，从无票取一夫一役。三邑民番，得息肩数载遂休养生息之乐者，皆公赐也。然有豪强梗法，细民弗化于训者惩之，亦不少假。是恭也、敬也、惠与义也，公殆兼而有之；故曰：本道以为治也。
　　公以壬午年十月莅台，至丙戌年九月以秩满，奉特旨陞广东都转运使去。公去而台之父老子弟恋公弗舍，相率建祠一区，附郡城隍庙左，意欲以神道事公也。祠规制甚狭，称公俭德。昌黎诗云：「犹有国人怀旧德，一间茅屋祭昭王」；公祠是谓矣。
　　小子璸，旧为台令公属也；知公甚悉、兹复谬持使节东来，得拜公祠下，不可谓非夙缘。顾瞻壁间未有纪公德政者，因本诸父老意，述公政之荦荦大者有此四德，备他日风谣之采；知其足以轶两汉而追子产，且以系台人甘棠之思于永永也。是为记。
　　公讳台揆，号南村，山西曲沃人。
　　台湾学博陆公去思碑记陈文达（明经）
　　夫子秉铎台邑，四稔于兹矣！风厉有方，台之人士学崇经术、行遵先民，自我夫子始。
