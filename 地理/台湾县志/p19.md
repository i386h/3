<!-- { "loadSidebar": true } -->
　　汉祀孔子于阙里。隋始命州县学，皆以春秋仲月释奠。唐、宋、元以来，遂崇王号（汉平帝时，封褒成宣尼公。唐玄宗封为文宣王，始设座像。宋真宗加为至圣文宣王。元成宗又加为大成至圣文宣王）。其群弟子及从祀诸儒，历代或封公侯、或封师保（元至顺间，加封颜回兖国复圣公、曾参郕国宗圣公、孔汲沂国述圣公、孟轲邹国亚圣公）。其庙制，始于宋太祖诏庙门立戟十二。徽宗加冕二十四。元以殿为大成殿。冕服始徽宗，加冕十二旒，服九章。元因之。明太祖循前代之旧，孔子封大成至圣文宣王，南向。四配，东西向，稍前；十哲，稍后；皆于庙中，封公爵。从祀诸贤列东西庑，凡百有五人，皆封侯伯。颜子兖国复圣公、曾子郕国宗圣公、子思子沂国述圣公、孟子邹国亚圣公，是为四配；费公闵损、薛公冉雍、黎公端木赐、卫公仲由、魏公卜商、郓公冉耕、齐公宰予、徐公冉求、吴公言偃、陈公颛孙师，是为十哲。两庑东则金乡侯澹台灭明、任城侯原宪、汝阳侯南宫适、莱芜侯曾点、须昌侯商瞿、平兴侯漆雕开、睢阳侯司马耕、平阴侯有若、东阿侯巫马施、阳榖侯颜辛、上蔡侯曹恤、枝江侯公孙龙、冯翊侯秦商、雷泽侯颜高、上邽侯壤赐赤、成纪侯石作蜀、钜平侯公夏首、胶东侯后处、济阳侯奚容蒧、富阳侯颜祖、淦阳侯句井疆、鄄城侯秦祖、武城候县成、即墨侯公祖句兹、汧源侯燕汲、宛句侯颜之仆、建城侯乐欬、堂邑侯颜何、林虑侯狄黑、郓成侯孔忠、徐成侯公西蒧、临濮侯施之常、华亭侯秦非、文登侯申枨、济阴侯颜哙、泗水侯孔鲤、兰陵伯荀况，睢阳侯谷梁赤、莱芜侯高堂生、乐寿伯毛苌、彭城伯刘向、中牟伯郑众、侯氏伯杜子春、良乡伯卢植、司空王肃、司徒杜预、昌黎伯韩愈、豫国公程颢、新安伯邵雍、温国公司马光、建宁伯胡安国、华阴伯张栻、魏国公许衡，凡五十三人；西则单父侯宓不齐、高密侯公冶长、北海侯公晢哀、曲阜侯颜无繇、共城侯高柴、寿张侯公伯寮、益都侯樊须、钜野侯公西赤、千乘侯梁鱣、临沂侯冉孺、沐阳侯伯虔、诸城侯冉有、高宛侯漆雕徒父、濮阳侯漆雕哆、邹平侯商泽、当阳侯任不齐、牟平侯公良孺、新息侯秦冉、梁父侯公肩定、聊城侯邬单、祈乡侯罕父黑、缁川侯申党、厌次侯荣旗、南华侯左人郢、朐山侯郑国、乐平侯原亢、胙城侯廉洁、博平侯叔仲会、高堂侯邽巽、临朐侯公西舆如、内黄侯蘧伯玉、长山侯林放、南顿侯陈亢、阳平侯琴牢、博昌侯步叔乘、中都伯左丘明、临淄伯公羊高、乘氏伯伏胜、□□伯杨雄、考城伯戴圣、曲阜伯孔安国、岐阳伯贾逵、扶风伯马融、高密伯郑玄、任城伯何休、偃师伯王弼、新野伯范甯、道国公周敦颐、洛国公程颐、郿伯张载、徽国公朱熹、开封伯吕祖谦，凡五十二人。其始，京师国学及曲阜庙而已；洪武十年，命天下通祀之学宫。二十九年，从行人司杨砥之言，罢杨雄，进董仲舒。永乐八年，进祀吴澄，追封临川郡公。正文庙，圣贤塑像衣冠令合古式。其祭器，无考。祭乐，南宋用六佾，唐用宫县。宋景佑间，始诏上丁释奠，设登歌之乐；然施于堂上，而不施于堂下，又不设舞于庭。成化间，加八佾，堂上、堂下之制始备。又加封董仲舒广川伯、胡安国建宁伯、蔡沈崇安伯、真德秀浦城伯。其年有请以杨时从祀者，大学士李贤、侍讲刘定之等议：有宋周、程、朱三大儒阐道之后，斯文有传，兴起者众；自非识足明至理于毫厘、行足希徃圣之踵武、功足为遗经之羽翼，弗得与于圣门俎豆之典。如时早入程子之户庭、后启朱子之统绪，信为学者所仰。但其论西铭也，程子谓犹未释；然其解中庸也，朱子多辨其非。直至应蔡京之召，无大建明学术，出处尚有可议。若夫释经之言，虽间见语、孟，然未若胡安国之传春秋、蔡沈之传尚书，其功为多。况同游程门，有优于时者曰吕大临、曰游酢；启教朱子，有亲于时者曰罗从彦、曰李侗。诸儒既皆不与，杨时似难独入。请命有司，祀时于其乡。乃立祠延平，以罗从彦、李侗配。弘治八年，祭酒谢铎言：杨时伊、洛正传，远承孟氏；虽晚年一出，不究所施，而力辟新经，足卫吾道。乃进时从祀，追封将乐伯。嘉靖九年，辅臣张璁以正孔子祀典为请；上大悦，着孔子祀典录，以示群臣。璁所请凡五事：一、孔子不宜封王；二、不宜像设；三、不宜十二笾豆、乐八佾；四、不宜庭祀颜路、曾点、孔鲤；五、两庑诸贤宜更正复谬。而以蔡元定，蔡沈父也，所着有律吕新书、皇极指要、洪范解、大衍详说诸篇，朱熹疏经修史，皆与参证往复，启蒙一书，雅所属草；欧阳修着本论有卫道功，其学实继韩愈，推孟子以达孔子。元定、修，宜从祀。行人司薛侃亦言：宋儒陆九渊，学继伊、洛，惟早岁与朱熹异论，朱子弟子遂摈为禅。夫士何常入门，归求圣贤之道耳。臣谓九渊宜从祀。皆下礼部议：古者帝王继天立极，君师一道；世至春秋，君教凌夷，孔子推明王道，以身淑人，乃专名师。传曰：「能自得师者王」。师尊矣。请命天下学宫，皆易孔子像以主，称至圣先师，庙曰「先师之庙」。四配皆称子；十哲以下，称先贤某子；左丘明以下，称先儒某子。春秋祭祀，国学十笾十豆，府州县学八笾八豆，乐舞六佾。别为叔梁纥立祠，称启圣公孔氏，以颜无繇、曾点、孔鲤、孟孙氏配，而程珦、朱松、蔡元定从祀焉。启圣公牲、帛、笾豆视四配，四配祖十哲，三氏视两庑。改申党、申枨为一、公伯寮、秦冉、颜何、荀况、戴圣、刘向、贾逵、马融、何休、王肃、杜预、吴澄皆罢祀，林放、蘧瑗、郑众、卢植、郑玄、服虔、范甯各祀其乡，增祀后苍、王通、欧阳修、胡瑗、陆九渊五儒。诏曰：「可」。其中所增、所罢、所归祀其乡者，皆先朝名臣，宋濂、程敏政、何孟春所尝言者。隆庆五年，进薛文清瑄从祀。万历十二年，进布衣胡居仁、翰林检讨陈献章、新建伯王文成守仁从祀。二十年，从湖广巡抚郭惟贤议，进周敦颐之父辅成于启圣祠。四十一年，从福建提学副使熊尚文请，进祀宋儒罗从彦、李侗云。每祭先师用帛一、羊一、豕一、爵三、豋一、鉶二、簠二、簋二、笾八、豆八；四配共用羊一、豕一，各帛一、爵三、豋一、鉶二、簠一、簋一、笾豆各六；十哲共用帛二、豕二，各爵一、鉶一、簠一、簋一，笾豆各四；每庑共用帛一、豕一，每四坛共用爵四、簠一、簋一、笾豆各四。外用勺一，以浥酒；云雷俎樽一，以盛初献酒；象樽一，以盛亚献酒；牺樽一，以盛终献酒。大合乐麾一、柷一、敔一、琴六、瑟二、钟磬各十有六、埙二、箎二、箫四、凤箫四、笙六、笛四、搏拊鼓二、应鼓如之。乐生三十六人、工歌六人，旌二、龠三十六，翟如之；舞生三十六人。洎皇朝定鼎，乐章仪注悉因旧制。康熙四十九年，诏天下武员自把总以上，俱入庙陪祭行礼。执事生员无定数。其祝文云：『维康熙某年、某甲子二（八）月，某甲子朔，越某日某甲子，某衙门、某官、某等敢昭告于至圣先师孔子：惟师德配天地，道冠古今；删述六经，垂宪万世。惟兹仲春（秋），谨以牲帛醴齐、粢盛庶品，祗奉旧章，式陈明荐，以复圣颜子、宗圣曾子、述圣子思子、亚圣孟子配。尚飨』！
　　启圣祠，祀启圣公也。祠在文庙之后，两房翼以名宦、乡贤。岁二祭，与释奠同日。
　　孔子父叔梁纥，旧无祭。宋真宗咸平三年，封为齐国公；元文宗至顺初，加封启圣王。明嘉靖九年，议以启圣无祭，为阙典；又颜子、曾子坐于堂上，而颜子父路、曾子父点乃在庑下；及孔鲤、孟孙氏，亦无祭，非推崇所生之义。乃请立启圣公祠祀叔梁纥，以颜无繇、曾点、孔鲤、孟孙氏配，程珦、朱松、蔡元定从祀。万历二十四年，礼部通行，进周敦颐父周辅成从祀，位居程珦之上，共八人。其祭用帛二、豕二、羊二，各爵一、鉶一、簠一、簋一，笾豆各四；祭仪如先师庙，载在后。祝文云：『惟公诞生至圣，为万世王者师，功德显着。今兹仲春（秋），谨以牲帛醴齐、粢盛庶品，用伸常祭，以先贤颜氏、曾氏、孔氏、孟孙氏配。尚飨』！
　　康熙五十一年，诏以朱子陞十哲之末。按元、明以来，虽知尊朱子，然或隆徽号、或祀庙庭焉止耳。我皇上圣明天纵，继往圣之心法，衍来学之道脉，独陞之于十哲之末。礼创自今，统接乎古；真所谓考诸三王而不谬、百世以俟圣人而不惑者也。非常之举，非盛德其孰能与于斯？
　　释奠仪注：释，置也。谓但置牲币、设馔、奏乐，以奠无尸，无饮食酬酢等仪。以其主于行礼，非报功也。
　　一、斋戒：丁前三日致斋，不饮酒、不茹葱蒜韭薤、不问病、不吊丧、不听音乐、不理刑名、不与妻妾同处；丁前一日，沐浴更衣，宿祭所，惟理祀事。
　　一、省牲：牛、羊、豕、鹿、兔。正祭前一日，办祭官备乐，导送祝文、祭品至学。诣明伦堂演乐、习仪毕，礼生送祝文，献官盥手亲填职名，令省牲执事者设香案于宰牲堂外。引赞引献官公服至，唱：「就位」、唱「上香」、唱「揖」！献官揖已，执事者牵各牲于香案前过视，皆纯色、肥大，无有伤残疾缺；唱「揖」、唱「平身」！唱「礼毕」（遂宰之，取毛血少许盛盘中；执事者捧毛血，陞自东阶，正祀由中门入、配哲由左右门入、两庑随左右，安置各位下。其余毛血藏净器中，俟祭日瘗之）。
　　凡春秋二、八月上丁日，四鼓，先祭启圣祠；五鼓，致祭文庙。
　　先师庙仪注
