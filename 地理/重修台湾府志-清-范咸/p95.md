<!-- { "loadSidebar": true } -->
　　澎湖台郡丞齐体物（奉天人）

　　海外遥闻一岛孤，好风经宿到澎湖。蛏含玉舌名西子，蚌吸冰轮养绿珠。荡漾金波浮玳瑁，连环铁网出珊瑚。登临试问沧桑客，犹有田横义士无？

　　竹溪寺

　　梵宫偏得占名山，屼作蛮州第一观。涧引远泉穿竹响，鹤期朝磬候僧餐。夜深佛火摇鲛室，雨里槟榔缀法坛。不是许珣多爱寺，须知司马是闲官。

　　赤嵌城

　　特立巍巍控太清，烟霞都自脚根生。羞为白发蛮官长，亲上红毛赤嵌城。日月过天疑见碍，鱼龙骇影尽潜惊。何堪望断他乡目，沧海茫茫故国情！

　　台湾杂咏

　　春盘绿玉荐西瓜，未腊先看柳长芽；地尽日南天气早，梅花纔放见荷花。

　　酿蜜波罗摘露香，倾来椰酒白于浆；相逢歧路无他赠，手捧槟榔劝客尝。

　　东宁杂咏六首高拱干

　　春台广厦衔虚署，校艺监军职滥分；无力椎牛频飨士，有时倒屣细论文。平生拙处劳难补，异域愁来酒易醺。筋力未衰官味淡，函关西隔万重云。

　　有怀须学蔺相如，每遇廉颇独让车。晚圃晴霞秋习射，半窗苦竹午临书。群公望隔三山杳，圣主明周万里余。素志漫言伸未得，忘机直欲混樵渔。

　　尺檄如传空谷声（重洋间隔，文移竟不易见），阻风经月少人行。关山已历三千里，樯橹犹迟十一更（厦门离台郡水洋十一更）。地暖腊残无雪到，忧深鬓里任霜横。眼穿何处天边鴈，京雒难忘故旧情。

　　竹弧射鹿万冈巅，■〈罒上令下〉网张鱼百丈渊。幅布无裙供社饷，只鸡让食抵商钱；文身纔起疮痍色，赤手谁将垢敝前？为语绾符衔命吏，远人新附倍堪怜！

　　索居寂寂近瓜期，报道清班拟暂移（近阅邸抄，开列司道补京卿者十人；余忝厕名其中）。高适岂堪常侍后，班超惟有玉关思。封侯夫婿何须悔，学步儿曹大更痴。自笑浮名终日累，海滨漫守使君碑。

　　谁言习俗乱丝同，揽辔澄清乏寸功！拊辑尚惭屏翰寄，更番何日戍楼空！拟提片石安归棹，聊订新编当采风（台郡无志，余甫编辑）。此去中原询异事，仙桃长对佛桑红。

　　台湾八景

　　安平晚渡

　　日脚红彝垒，烟中唤渡声。一钩新月浅，几幅淡帆轻。岸阔天迟暝，风微浪不生。渔樵争去路，总是画图情。

　　沙鲲渔火

　　海岸沙如雪，渔灯夜若星；依稀明月浦，隐跃白莎汀。鲛室寒犹织，龙宫照欲醒。烹鱼沉醉后，何处晓峰青？

　　鹿耳春潮

　　海门雄鹿耳，春色共潮来。二月青郊外，千盘白雪堆。线看沙欲断，射拟弩齐开。独喜西归舶，争随落处回。

　　鸡笼积雪

　　北去二千里，寒峰天外横。长年绀雪在，半夜碧鸡鸣；翠共峨眉积，炎消瘴海清。丹炉和石炼，漫拟玉梯行。

　　东溟晓日

　　海上看朝日，山间听晓钟。天开无际色，人在最高峰。紫阁催妆镜，咸池骇浴龙。风流灵运句，灼灼照芙蓉。

　　西屿落霞

　　孤屿澎湖近，晴霞返照时。秋高移绛树，海晏卷朱旗；孙楚城头赋，刘郎江上诗。淋漓五彩笔，直欲补天亏。

　　澄台观海

　　有怀同海阔，无事得台高。瓜忆安期枣，山驱太白鳌。鸿蒙归紫贝，腥秽涤红毛。济涉平生意，何辞舟楫劳！

　　斐亭听涛

　　岛居多异籁，大半是涛鸣。试向竹亭听，全非松阁声。人传沧海啸，客讶不周倾。消夏清谈倦，如驱百万兵。

　　郊行即事台湾令王兆升（通州人）

　　寄身重海外，默坐计生平；幸隶芙蓉署，欣游细柳营。深村忘犬警，远渚有蛙更。夜雨晨方歇，驱车再问程。  
　 

卷二十四

　　艺文（五）

　　诗（二）

　　诗（二）

　　乙酉三月十七夜，渡海遇■〈风贝〉，天晓觅澎湖不得，回西北帆，屡濒于危；作歌以纪其事孙元衡

　　羲和鞭日日已西，金门理楫乌鹊栖；满张云帆夜济海，天吴镇静无纤翳。东方蟾蜍照颜色，高低万顷黄琉璃。飞廉倏来海若怒，■〈秀胃〉飙鼓锐喧鲸鲵；南箕簸扬北斗乱，马衔罔象随蛟犀。暴骇铿訇两耳裂，金甲格斗交鼓鼙。倒悬不解云动席，宛有异物来诃诋。伏艎僮仆呕欲死，胆汁沥尽挛腰脐。长夜漫漫半人鬼，舵楼一唱疑天鸡。阿班眩睫痿筋力，山海环珓频难稽。不见澎湖见飞鸟，鸟飞已没山转迷。旁罗子午晷度错，陷身异域同酸嘶。况闻北嶕沙似铁，误尔触之为粉齑（澎湖山南有北嶕，下为铁板沙）。回帆北向岂得已，失所犹作中原泥。浪锋舂汉鹢首立，下漩涡臼高桅低。怒涛内溅顶踵湿，悔不脱觳为凫鹥。此事但蒙神鬼力，窅然大地真浮稊。翠华南幸公卿集，从臣旧识咸金闺。挂冠神武踪已迈，愿乞骸骨还山溪；读书有儿织有妻，春深烟雨把锄犁。

　　危舟得泊，晚饭书怀

　　大海狂澜惊转舵，金山到似解长围。此生不道有来日，欲往何如成独归。麤粝儒餐初定痛，萧疏旅鬓忽知非！百年好是双行脚，梦绕湖山旧翠微。

　　海波夜动，焰如流火，天黑弥烂，亦奇观也

　　乱若春灯远度萤，坐看光怪满沧溟：天风吹却半边月，波水杳然无数星。是色是空迷住着，非仙非鬼照青荧。夜珠十斛谁抛得，欲掬微闻龙气腥。

　　客以海图见遗，漫赋一篇寄诸同学

　　中原十五州，无地托我足；衔命荷兰国，峭帆截海腹。披兹瀛壖图，岛屿纷可瞩；回身指南斗，东西日月浴。■〈风贝〉风怒有声，骇浪堆篷幅。涤汔终古心，瀇瀁万里目。毫厘晰舟舆，稊米辨岩谷。道奔裸体人，市莽连云竹。览者睫生芒，闻之肌起粟。寄语平生亲，将毋尽一哭！

　　抵澎湖澳

　　孤岛如稊一苇航，情怀跋扈兴相羊。身随云鸟投清墈（洋少浅曰清水墈），夜鼓天风过黑洋。翠蟹、胎鱼堪入馔（海蟹翠色，沙鱼胎生），竹湾、花屿（俱澎湖山名）有飞觞。此间未是埋忧地，贯月浮查正渺茫。

　　抵台湾

　　八幅征帆落远空，苍龙衔烛晚波红。洲前竹树疑归后，天外云山似梦中。鹿耳荡缨分左路，鲲身沙线利南风（七鲲身尾有沙线，南风可泊）。书名纸尾知无补，着得诗筒与钓筒。

　　浪言矢志在澄清，博得天涯汗漫行。山势北盘乌鬼渡，潮声南吼赤嵌城。眼明象外三千界，肠转人间十二更（自厦至台，计十二更）。我与苏髯同不恨，兹游奇绝冠平生。

　　晓起漫成

　　百瓮余虀禄料贫，闲阶散步不沾尘。如哀如诉车音远，相唤相呼角语频（车轮脆薄，其音甚楚；市卖吹角，若相和然）。舞影日翻沙燕乳，细香风袅树兰春。年来绝塞烽烟惯，博得沧洲耳目新。

　　晚眺

　　他乡莫望远，独立况黄昏。落日熔天海，归舟刺岛亹。鷾鸸无缓翦，鱼虎不空翻。此际忘机者，心情孰与论！

　　病后书怀寄筱岫

　　病余秋气总阴森，一卷庄、骚苦竹林。海日斜时潮水阔，山风起处瘴云深。偶从甘蔗逢佳境，忽见芭蕉赋卷心。消受短檠人静后，守宫轧轧草虫吟。

　　中秋夜对月

　　海阔偏宜月，天南不觉秋；自怜家尚在，甘与梦同游。香瘴潜浮桂（桂树满山，人触香则病；亦瘴也）狂潮欲上楼。一杯乡国酒（沽酒不可饮，海船多载惠泉），休为看花留。

　　诸罗县即事

　　龟、佛山前八掌（溪名）舒，雕题绝国展皇舆。木城新建烦酋长，官廨初营似客居。北向彝巢环瘴海，西偏估舶就牛车。嗟余惯睹殊方俗，铅椠随身可自如。

　　三林海上即事

　　天外何争半日停，暂将蜑室作邮亭。雾沉秋嶂晓风毒，雨过海滩云气腥。万里浪边来视事，一条沙外去扬舲（此地铁沙一线，舟触之立败）。重阳节近休回首，那得登楼醉不醒！

　　返署

　　十日山中咏采薇，万山回首尚依稀。满城鸟语秋多暖，小院兰香人独归。生硬吏胥铺印席，疏慵僮仆启书帷。开樽不道登临事，唱出新诗兴欲飞。

　　感物候

　　客久澹无欲，无鹊非所望；断我近音信，无雁成两伤。燕骄不肯蛰，仲冬来草堂。菊以玉为蕊，榴如琴有房。傍帷鸣蝘蜓，依户守蛈蟷。宵深一叶堕，十月天未凉。寄言闺中子，毋念我衣裳！

　　春兴四首

　　霁晓空天散冷光，■〈风贝〉风三日断横洋。归营戌卒春逃瘴（南、北澹水瘴疠实甚，故于春、忧撤舟师），阅世山翁夜咤霜（粤东咤雪，台地咤霜）。红刺桐花围郡邑（名刺桐城），碧篔筜笋拂沧浪（笋稍下垂）。流年冉冉无聊赖，枉有高歌学楚狂。

　　北阙南乡思不禁，抛将身事任浮沉。宦情老隔鲲鹏路，归梦遥逢睍睆音。槛外花光红露满，门前春气碧云深。忘机习静饶生意，叶叶甘蕉展故林。

　　门有烟波屋有林，笥无华衮橐无金。芳春逸兴花同发，永夜遥情月共沉。鹦鹉螺前开笑口，蠹鱼编里问初心。散人乞得闲官职，天外应须着冷吟。

　　宜雨宜晴三月间，朝登岛屿暮沙湾。嘘云睨日千金缕，腹海边天两碧环。林下学占争唤鸟（番人闻鸟语而知吉凶），槛边闲译最深山（台山无正名，都从彝语译出）。一生心折陶元亮，「止酒篇」从此际删。

　　海外惊霜叱雪，无复寒林可观。秋日行经木冈山下，白茅作花，宛如朔雪晨霜，足补山川所不逮。率简澄庵宋明府

　　茫茫宿莽本流涂，行到瀛南胜画图。夹路霜华随野阔，到山雪色共云铺。风微灞岸飘杨柳，月澹江天冷荻芦。黄犊一鞍三榼酒，海邦秋兴未全无。

　　遣兴

　　齿颊添香生酒晕，槟榔古贲佐扶留。青青盛向金柈小，拾翠佳人减却愁。

　　玻璃浓露艳幽光，郑宅春芽斗粉枪；白嫩蛎房调最滑，绿肥龙虱细生香。

　　日入行

