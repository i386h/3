<!-- { "loadSidebar": true } -->
　　袁氏顺娘，台湾人；袁权女。年十六，适鲁定公。甫六月而定公殁，袁哀恸凄惨。越七日，白内外诸亲，自缢以殉；合葬魁斗山西。雍正五年旌表，祀节烈祠。

　　林氏，台湾人；辜纯汤妻。汤卒，林年二十二；无子，抚其媵二子为己子。事姑孝；姑病笃，刲股和药，吁天减算以益姑寿。病果痊，延五年乃卒。里闬称为辜孝妇。雍正五年，祀节烈祠。

　　张氏，台湾人；洪之廷妻。年十八，归洪生一女，之廷殁。舅姑怜其年少，使妪微讽之。氏曰：『吾所以不死者，为舅姑也』。于是勤纺绩以终养，冰操四十年如一日；台人称其节孝焉。雍正五年，祀节烈祠。

　　余氏，台湾人；杨茂仁妻。生子三而茂仁卒，氏年二十二；痛绝复苏。环顾三子，长者甫离褓褓，幼者未满二旬；乃泣曰：『与其舍生以殉，曷若抚孤存祀』？织纴度日，荼苦自甘；守节六十三岁而卒。孙五人，俱为诸生。

　　王氏，诸罗人；陈仲卿妻。卿卒，王年十九。嫡早丧，有遗孤子应选，甫八岁；王抚嫡子如所生，延师课督。应选长，入泮。

　　朱氏，故明鲁王女也。幼聪慧，知书、工针绣。适南安儒士郑哲飞，生一男、三女。哲飞殁，扶姑、挈子女寄养父家。父卒，渡台依宁靖王。康熙癸亥，我师克澎湖，宁靖王将自尽，氏欲从死；宁靖王以姑存、子幼为谕。氏涕泣，奉姑携儿别居。勤女红，忍饥养姑、抚儿十余年。女嫁、姑亡，子继殁；遂持长斋。孀居五十余载，冰操无玷。年八十余，终。

　　黄明娘，凤山人。年十七，归金仁。越三年而仁卒无嗣，夫弟尚幼，忍死以养舅姑七载。姑亡，舅老且病，氏奉养备至，久而不懈。舅亡，氏寻病笃，母家欲为延医；氏却之曰：『吾不即从夫死而延此十载残喘者，为舅姑也。舅姑往矣，吾何以生为』！遂不药而卒。

　　陈氏，莆田人；归郑斌升，移家台湾。年十八而寡，遗孤甫周岁。苦节勤女红以资生，抚其子至成立；娶媳生孙，游郡庠。雍正五年，入节烈祠。

　　萧氏爱娘，台湾人；武举凤求女。少许配洪思齐。未娶而思齐殁，爱娘年十九，矢志守节。白其父归洪，养族子为息，十二年未尝归宁。乾隆四年病卒，合葬齐坟武定里。

　　银娘者，黄声集侧室好官婢也。声集将终，予好官百金，令别嫁，不从；以其金养族人子为嗣，同银娘抚之。既所养子殁，好官悲愤欲绝；银娘劝慰，愿服事终身。遂各削发，持长斋念佛四十余年。好官卒，银娘亦寻死。

　　林氏，鹭江人。年十六，归台湾范文质。姑性严急，氏孝，能得其欢。二十五而文质殁，仅遗六岁男学海。已而夫之仲弟夫妇继殁，子女皆幼；氏抚育如己出。课督学海成进士，授山东兖州寿张营守备。后请假终养，七载而氏卒，年六十有四。

　　蔡氏惜娘，台湾人；陈邦栋妻。年十九而邦栋卒，时男甫周月。氏哀恸，誓不独生。舅姑苦劝，谕以抚孤愈于死；遂承命节哀。勤纺绩，养翁姑，抚孤子至成立；闾里称其节孝。

　　刘氏尾娘，台湾人；侯孟富妻，生二男、一女。孟富卒，氏年二十有八；男女俱幼，门无戚属。矢志守孤，勤女红以供衣食。子瑞珍成立，眼见五代孙；年八十有五卒。女罔娘，适林妙；妙早卒，亦能完节。刘苦操，子瑞珍以孝称，女罔娘又以节着；人以为「侯之门，节孝存」云。

　　汪门双节者，彰化县民汪家姑妇也。姑刘氏、妇余氏，素慈孝。雍正九年大甲西番作乱，焚杀居民；姑急告妇曰：『义不可辱，当各为计』。语毕，遂自刎。妇方抱姑尸而泣，逆番猝至，遂触垣死。乾隆三年旌表，勒碑县东门。

　　蔡氏偕娘，台湾人；蔡丁女，许张金生为妻。年二十五岁于归，甫五月而金生即卧病。氏奉侍汤药，朝夕无倦容。迨病危，多方延医调治，愿以身代，目不交睫、食不下咽者两月。乾隆九年三月初六日，金生死；氏泣谓其母曰：『儿上无姑嫜、下无子嗣，义不得独生』。视殓毕，即于是夜从容自缢；死后，颜色如生。

　　番妇大南蛮，诸罗目加溜湾社番大治赋妻。生一男，大治赋死，妇年二十；愿变番俗，不更适人，自耕以抚其男。至五十六岁，知县陆鹤为请旌奖。

　　流寓

　　前明宁靖王名术桂，字天球，别号一元子；太祖九世孙辽王后，长阳郡王次支也。

　　始授辅国将军。崇祯壬午，流寇破荆州，术桂偕惠王暨藩封宗室避湖中。甲申，京城陷，庄烈帝殉社稷，福王嗣立于建业。术桂与长阳王入朝，晋镇国将军；令同长阳守浙之宁海县。

　　乙酉夏，浙西郡邑尽归国朝；长阳率眷属至闽中，术桂尚留宁海。而郑遵谦从绍与迎鲁王监国，时传长阳入闽存亡莫测，监国封术桂为长阳王。郑芝龙据闽，又尊唐王为帝，建号隆武；术桂奉表称贺，隆武亦如监国所封。后闻其兄尚存、已袭辽王，术桂具疏请以长阳之号让兄次子承之；隆武不允，改封宁靖，仍依监国督方国安军。

　　丙戌五月，大兵渡钱塘；术桂乃涉曹娥江奔避宁海，觅海艇出石浦。监国亦由海门来会，同至舟山。十一月，郑彩率舟师北来，因芝龙与隆武不洽，知越州不守、监国出奔，故遣迎之。术桂与监国乘舟南下，岁杪抵厦门，而芝龙已先归命北行矣。

　　是时，郑鸿达迎淮王于军中，请宁靖监其师；合芝龙子成功兵攻围泉州，经月不下，鸿逵乃载淮王与宁靖同至南澳。值粤东故将李承栋奉桂王之子称帝肇庆，改元永历，宁靖因入揭阳，永历令居鸿达师中，月就所在地方支膳银五十两。戊子春，命督鸿逵、成功师。庚寅冬，粤事又溃；辛卯春，宁靖仍与鸿逵旋闽，取金门。

　　及成功取台湾，宁靖辄东渡，就竹沪垦田数十甲以赡朝晡。既而元妃罗氏卒，遂葬焉。

　　戊午，闻靖海将军调集水军楼船进讨，郑氏诸臣燕雀处堂，晏如也；宁靖独蒿目忧之。常言：『台湾有变，我再无他往，当以身殉』。癸亥六月，大师克澎湖。二十六日，郑兵败回，宁靖谓姬媵曰：『我之死期已至，汝辈听自便』。佥云：『王既能全节，妾等宁甘失身？王生俱生、王死俱死，请先赐尺帛，死随王所』。宁靖曰：『善』！姬袁氏、王氏（或云蔡，误也）、媵妾秀姑、梅姐、荷姐俱冠笄被服，同缢于堂。宁靖乃大书曰：『自壬午流贼陷荆州，携家南下，甲申避乱闽海，总为几茎头发，保全遗体，远潜外国。今四十余年，已六十有六岁；时逢大难，全发冠裳而死，不负高皇、不负父母。生事毕矣，无愧无怍』！次日，校役舁主人柩至。宁靖视之，无他言；但曰：『未时』。即加翼善冠、服四团龙袍，束玉带、佩印绶；将宁靖王麟钮印送交郑克塽，拜辞天地、祖宗。耆士老幼俱入拜，宁靖答拜。又书绝命词曰：『艰辛避海外，总为几根发；于今事毕矣，不复采薇蕨』！书罢，结帛于梁自经；且曰『我去矣』！遂绝。众扶之下，颜色如生。越十日，藁葬于凤山县长治里竹沪，与元妃合焉；不封、不树。妾媵五棺埋于魁斗山，去其墓之十里；时称为五烈墓。

　　宁靖无嗣，继益王裔宗位之子名俨鉁为后；时年七岁，安置河南开封府杞县。

　　沈瑞，袭封续顺公，镇潮州。其仲曰珽。逆耿之变，郑经附之。经寇粤，以瑞家属及珽迁台，居永康里；经遇之厚，妻以郑斌女。辛酉，傅为霖谋叛郑，事觉被戮；以瑞与谋，囚其家属。珽告瑞曰：『我家蒙国厚恩，奈何受制于郑？宜早为计』！瑞曰：『吾志决矣』。命珽结缳毕，瑞不能及，珽扶之就缳；珽拜于地。瑞气绝，扶之下，亦自投缳。瑞妻妾三人闻瑞死，皆自尽。有同母女弟年十六，闻之大恸曰：『一家俱亡，留此无益也』。亦就缳死。

　　王忠孝，字愧两；泉之惠安人。登明进士，以户部主事榷关。劾太监忤旨，廷杖下狱。后戍边，士卒千余赴都门泣留；三年，乃免。国变，家居杜门不出。康熙三年，偕卢若腾入台；不图宦达，日与流寓诸人肆意诗酒，作方外客。居四年，卒。

　　辜朝荐，字在公；粤之潮州揭阳人。登明崇祯戊辰进士。始任江南安庆推官，历掌谏垣，晋京卿；与黄奇遇、罗万杰、郭之奇号为四骏。初栖浯岛，继入台，卒。生一子文麟；长回潮州，登进士，为安溪令。

　　沈佺期，字云又，号复斋；泉之南安人。登明崇祯癸未进士，官右副都御史。明亡，绝意仕途；后至厦门，谢客。嗣入台，以医药济人，遇病辄疗。壬戌秋，卒于台。

　　沈光文，字文开，号斯庵，浙之鄞县人；文恭公一贯之族孙也。明副榜；由工部郎中晋太仆少卿，奉差广东监军。顺治辛卯，自潮州航海至金门。总督李率泰闻其名，阴使以书币招之；不赴。后将入泉州，舟过围头洋遇飓风，飘至台；郑成功以客礼见，不署其官。及经嗣，光文以赋寓讽，几罹不测；乃变服为僧入山。旋于目加溜湾社教读，以医药活人。及台湾平，文开与姚制府有旧，将资遣回籍；姚死，竟不能归，因家焉。所著有「台湾赋」、「东海赋」、「檨赋」、「桐花芳草赋」、「草木杂记」。卒，葬于善化里东保。

　　卢若腾，字闲之，同安人；明进士。庄烈召对称旨，授兵部主事。疏劾督师杨嗣昌，升本部郎中兼总京卫武学。三上疏劾定西侯蒋惟禄，有恶其太直者。外迁宁绍兵备道；濒行，劾兵备陈国兴。既至浙，兴利革弊，两郡士民有「卢菩萨」之谣。鼎革后，遯迹澎湖，杜门著述，诗文甚富。

　　李茂春，字正青；漳之龙溪县人。登明末乡荐，富著述。风神秀整，跣足岸帻，旁若无人。居于台之永康里，题其茅亭曰「梦蝶处」。日诵佛经自娱，人称「李菩萨」云。卒，葬新昌里。

　　张士■〈木郁〉，惠安人；万历丙辰进士，张矿之孙。八岁补弟子员，登崇祯癸酉科副榜。康熙十三年耿逆之变，避难于浯、厦、漳、澄之间。二十八年，遁迹来台，居于东安坊，杜门不出；持长斋，焚香烹茗，日以书史自娱，飘然于世俗之外。辟谷三年，惟食茶果。年九十九，卒。

　　张灏，字为三；同安县人。由进士，官兵部职方司郎中。初隐于大嶝，庚申自厦门至台。康熙癸亥，施将军拨舟送回；至澎湖，病卒。时年九十五矣。

　　张瀛，字洽五；为三之弟。登壬午贤书，未受职；同其兄处大嶝。庚申自厦门至台，辛酉以病卒。时年八十四。

　　郁永阿，字沧浪；浙江仁和诸生。好远游，意兴甚豪，遍历闽幕。康熙丁丑，以采磺来台。着「稗海纪游」一书，多摭拾台中逸事；所赋诗，亦有可传者。

