<!-- { "loadSidebar": true } -->
　　凤邑东南一带，崭岩参嵯，足迹不至。山前则加蚌、山猪毛、望仔立等七十二社，上连诸罗之务来优、下及凤山之谢必益。山后则卑南觅七十二社，北通崇爻、南极琅峤，悉为傀儡番巢穴。每社各土官一，仍有副土官、公廨；小社仅一土官。大社辖十余社、或数社不一，共五十四社（「番俗六考」）。

　　番贫莫如傀儡；而负嵎蟠踞，自昔为然。红毛、伪郑屡思剿除，居高负险，数战不利；率皆中止。近则种类渐多，野性难驯；且幼习镖刀、拈弓矢，轻禽狡兽，镖箭一发无逸。凶顽嗜杀，实为化外异类（同上）。

　　凤山县（三）

　　--琅峤十八社（社名见前「番社」下）

　　居处筑厝于岩洞，以石为垣，以木为梁，盖薄石板于厝上；厝名「打包」。前后栽植槟榔、蒌藤。至种芋艺黍时，更于山下竖竹为墙，取草遮盖，以为栖止；收获毕，仍归山间。

　　饮食诸番傍岩而居，或丛处内山，五谷绝少。斫树燔根以种芋，魁大者七、八斤，贮以为粮。收芋时，穴为窖，积薪烧炭，置芋灰中，仍覆以土。聚一社之众，发而啖焉；甲尽则乙，不分彼此。日凡三餐，不食鸡。有传红毛欲杀生番，俱避祸远匿，闻鸡声知其所在，逐而杀之；番以为神，故不食。深山捕鹿，不计日期。饥则生姜嚼水，佐以草木之实，云可支一月；或以煨芋为粮。无火，则取竹木相锯而出火。海边多石，各番于空洞处倾晒海水成盐。收米三次为三年，则大会；束草为人头掷于空中，各番削竹为枪迎而刺之，中者为「麻丹毕」，华言好汉也。各番以酒相庆，三日乃止；与傀儡略同。

　　衣饰男妇用自织布围绕，曰「张面」；妇短衣曰「鸽肉」，男短衣曰「琅袍」。剪纸条垂首，曰「加笃北」；或为草箍束发，曰「腊」。手足亦用铜烛，曰「打腊」；或以鹿尾束胫，曰「打割」。出入负鹿皮，日藉以坐、夜则寝之。

　　婚嫁各番结婚，不问伯叔之子，自相配偶；惟土官，则不与众番为婚。男女于山间弹嘴琴，歌唱相和，意投则野合，各以佩物相贻；归告父母、土官，另期具豕酒会土官、亲戚，赘入妇家。反目，男再娶，妇将所生子女别醮。其俗重母不重父，同母异父俱为同胞，同父异母直如陌路。呼父曰「阿妈」，称叔伯、母舅如之；呼母曰「惟那」，称婶母及妗亦如之。夫妇相称以名。产后同所生子浴于溪中；与北路同。一产二男为不祥，将所产子缚于树梢至死，并移居他处。琅峤一社，喜与汉人为婚，以青布四疋、小铁铛一口、米珠斤许为聘；临期，备牲醪，白之所亲及土官成婚。番无姓名，以父名为姓、以祖名为名；如祖名甲、父名乙，即以乙为姓、甲为名。众番呼曰「乙礁巴」、「甲礁巴」者，番人口吻语。

　　丧葬番死，厝内筑石洞以葬；石板封固，生者不别迁。丧服，则衣白袿、围白布；与别社以乌布为服又不同。

　　器用社内有制床者，名曰「笃笃」；亦设而不用。与汉人交易铁器、火药，以为捕鹿之具。镖曰「武洛」，刀曰「礁杰」，弓箭曰「木拉」，锅曰「巴六」，鱼网曰「下来」。

　　附考

　　琅峤各社，俱受小麻利番长约束；代种薯芋、生姜为应差。小麻利，即琅峤一带生番也。番长及番头目，男女以长承袭。所需米珠、乌青布、铁铛，汉人每以此易其鹿脯、鹿筋、鹿皮、卓戈纹。路多险阻，沿海跳石而行；经傀儡山，非数十人偕行，未敢轻践其境。琅峤诸社隙地，民向多种植田亩；今有司禁止，悉为荒田。沿海如鱼房港、大绣房一带，小船仍往来不绝。或云十八社外，尚有高士港社、是人杰社、佳诸来社、怀里社、咬人土社、滑事滑社（「番俗六考」）。

　　卑南觅，系番社总名；在傀儡山后沿海一带。地与傀儡山相连，中有高山耸起。相传七十二社贌社贸易，每在山脚沿海处所；约行程四、五日，始穷其境。自卑南觅而北，有老郎社、美基社、八里扪社、农仔农社（一名南仔郎）、须唠宰社、独马烟社、株栗社、猫武骨社、佳唠突社、猫蛮社、白逸民社、佳落社、瓮■〈纟索〉社，离北路崇爻社地界百有余里，人烟断绝。而卑南觅而南，有吕家莽社、谢马干社、知本社、朝猫篱社、咬■〈口留〉兰社、宁峦社、谢巳宁社、干仔弼社、干仔仑社、觳只■〈罒上令下〉社、打早高社、大鸟万社，离琅峤地界六、七十里，亦鲜人迹。货则鹿脯、鹿筋、鹿皮、獐皮、麂皮、苎、藤，果则蕉实、菠萝、蔗、檨、柑柚、槟榔、毛柿。土番日食薯芋、黍秫、金瓜。盐自曝用。鹿、豕、鱼、酒，则上珍矣。服饰，富者乌布为衣，哔吱为抄阴、为方，如平埔熟番之制；衣着更短。贫者以鹿皮、苎衣蔽体。耕作无牛，亦无铫耨；仅用一锄阔三寸、柄长一尺，屈足伏地而锄。捕鹿，用猎犬、弓矢、镖力、网罗。婚嫁，男女十余岁时，男以镖为定，迄成婚略无聘礼。反目，男女各择匹偶方离。产儿，用冷水俗；双胎为不吉，委道旁，即徙居。父母亡，视若路人；惟为兄弟姨妹服，亦仅除草珠而巳。赴社水路，仅容杉板船；悬崖石壁，无可泊处。农仔农社有深沟一道，船至，土番群立岸上，船梢抛索，土番接索挽进，即泊沟内；若无接挽，沟外无可泊处。大龟文、谢必益诸社，俱有路可通。或云自粪箕湖入傀儡山，行二日可至；鸟道盘旋，跋履匪易。外此，则穿荆度莽、越岭攀藤，尤难施步矣（同上）。

　　红头屿番，在南路山后。由沙马矶放洋，东行二更至鸡心屿，又二更至红头屿。小山孤立海中，山内四围平旷。傍岸皆礁，大船不能泊，每用小艇以渡。山无草木，番以石为室，卑隘不堪起立。产金，番无铁，以金为镖镞、枪舌。昔年台人利其金，私与贸易；因言语不谙，台人杀番夺金。后复邀琅峤番同往，红头屿番尽杀之；今则无人敢至其地矣（同上）。

　　或云：琅峤山后行一日至猫丹，又二日过丹哩溪口至老佛，又一日至大鸟万社，又三日过加仔难社、朝猫篱社，至卑南觅社。番长名文吉，辖达里、武甲等七十二社，岁输正供银六十八两零；南仔郎港可以泊船。由卑南觅一日至八里扪，又一日至加老突；文吉所属番界止此。至打水安一日，又二日至芝母兰，共五社；又行五日，至直加宣社：俱系北路山后生番（同上）。

　　诸罗县（一）

　　--目加溜湾社、萧垄社、麻豆社、诸罗山社、哆啰嘓社（一作倒咯嘓）、打猫社、他里雾社、斗六斗社（一名柴里）

　　居处结室曰「必堵混」。每兴工，纠合众番互相为力。目加溜湾番屋甚佳，连串十余间，中排大柱，两旁俱开双门，粉饰可观。各社不事绘画。举家同室而居，仅分衽席而已。

　　饮食酒二种：一用未嫁番女口嚼糯米藏三日后，略有酸味为曲；舂碎糯米，和曲置瓮中。数日发气，取出搅水而饮，亦名「姑待酒」。一种与新港等社同。饭亦如之。每年以二月二日为年，一社会饮；虽有差役，不遑顾也。

　　衣饰番妇头带小珠，曰「宾耶产」。盘发以青布，大如笠。颈项围绕白螺钱，曰「猫打腊」。男妇衣服黑白，俱短至脐；掩蔽下体及束腓，专用皁布。每换年，男女艳服，簪野花或缠以金丝藤，相聚会饮；手带铁镯环，名曰「沙玺卑」。将散，麻达手腕缚草垂地，斗走而归，日「劳罗束」；随插此草户上三日，以为大吉。他里雾以上，多为大耳。其始，先用线穿耳，后用蚝觳灰漆木、或螺钱或竹围用白纸裹之，塞于两耳，名曰「马卓」。「裸人丛笑篇」云：『番造大耳，幼钻囷，实以竹圈；自少至壮，渐大如盘，污以土粉，取饰观云』。或曰：番妇最喜男子耳垂至肩，故竞为之。社中亦间有效汉人戴帽、着靴者。

　　婚嫁婚姻曰「带引那」。幼番名「搭觅玺」，初订姻，男家赠头箍，以草为之，名「搭搭干」；或以车螯一盂为定。将成婚，男妇两家各烦亲属，引男至女家婚配，通社饮酒相庆，名曰「马女无夏」；男家更以铜铁手钏及牲醪送女家。或夫妇离异，男离妇者罚粟十石，妇离男者亦如之。男未再娶，妇不得先嫁；反是，罚番钱二圆。私通被获，投送土官罚酒、豕，鸣于众，再罚番钱二圆；未嫁娶之男女不计也。哆啰嘓社成婚后，男女俱折去上齿各二；彼此谨藏，以矢终身不易。

　　丧葬家有丧，曰「描描产」。置死者于地，男女环绕，一进、一退，抵掌而哭。用木板四片，殓葬竹围之内；盖一小茅屋，上插鸡毛并小布旗，以平生杂物之半悬死者屋内。丧服，披乌布于背，或绊乌带于肩；服三月满。夫死，妇守丧亦三月。即改适，先告父母，后自择配；与新港等社期年除服先后择配不同。

　　器用捕鹿弓箭及镖，俱以竹为之。弓无弰，背密缠以藤；苎绳为弦，渍以鹿血，坚韧过丝革。射，搭箭于左。箭舌长二寸至四寸不等，傅翎略如汉制而剪其梢。镖杆长五尺许，铁镞锋铦长二寸许，有双钩，长绳系之；用时始置箭端。遇鹿麂，一发即及；虽奔逸，而绳挂于树，终就获焉。亦用以防夜，于竹寮高望巡哨；持挨牌以蔽身，木皆斜纹，箭不能入。诸番与汉人贸易。家中杂物，亦有窑器、釜铛之属；近亦间置桌椅。又制葫芦为行具，大者容数斗；出则随身，旨蓄、毯衣悉纳其中；遇雨不濡，遇水则浮。寝以竹片铺地，藉以鹿皮；富者列木床于舍，以为观美，夜仍寝于地。枕木如小凳。

　　附考

　　孙元衡「过他里雾」诗：『翠竹阴阴散犬羊，蛮儿结尾小如箱。年来不用愁兵马，海外青山尽大唐（番称内地为唐）』。『旧有唐人三两家，家家竹径自回斜；小堂盖瓦窗明纸，门外槟榔新作花』。「还过他里雾」诗：『林黑涧逾响，天青山更高。诸番能跪拜，前队肃弓刀。卧簟惟功狗（番人最珍猛犬），喧枝尽伯劳（林无他鸟，惟伯劳争鸣）。不因程计日，待猎看风毛』（「赤嵌集」）。

　　斗六门旧有番长能占休咎、善射，日率诸番出捕鹿；诸番苦焉，共谋杀之。血滴草，草为之赤，社草皆赤；诸番悉以疫死，无噍类。今斗六门之番，皆他社来居者（「诸罗志」）。

　　斗六门旧社，去柴里十余里，在大山之麓；数被野番侵杀，乃移出。令旧社竹围甚茂，因以为利；逐年土官派拨老番数人，更番轮守（「使槎录」）。

　　黄玉圃侍御「过斗六门」诗：『墙阴蕉叶依然绿，垄畔桃花自在红；冬仲何殊春候暖，蛮娘嬉笑竹围东』（同上）。

　　诸罗县（二）

　　--大武垄头社、二社、噍吧哖社、木冈社、芋匏社

　　居处住室曰「达劳」。平地筑土作基，大木为梁，剉竹结椽桷为盖；众擎而覆之。落成，全室欢饮。

