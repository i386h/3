<!-- { "loadSidebar": true } -->
　　三友花，土称番茉莉，又称番栀子，或称叶上花。孙元衡有诗云：『争迎春色耐秋寒，开向人间岁月宽。嫩蕊澹烟笼木笔（蕊似木笔而小），细香清露滴金盘。绣成翠叶为纹巧（叶有纹如绣），蒂并丛花当友看（一枝必三、四朵、若相友云）。日日呼童阶下扫，浓阴恰覆曲栏干』（同上）。

　　铁树花，状如竹丝灯笼；广张千瓣，瓣各一花。孙元衡有诗云：『黑入太阴根干老，翠生凤尾叶横斜；纱笼琐细玲珑雪，道是千花是一花』（「赤嵌集」）。

　　午时梅，色红；午开、子落。孙元衡有诗云：『葵叶梅英并可夸，枝枝绛雪受风斜；道人不语先天事，开落庭前子午花』（同上）。

　　金丝蝴蝶花，黄片、红点，拳曲多须，似蛱蝶趂人之致。孙元衡有诗云：『流宕春光烂熳枝，翩翻似醉更疑痴；家家一树锦蝴蝶，是梦是花人不知』（同上）。

　　昙花，一枝数十蕊。一蕊长七、八寸，花六出；外紫、内白，颇似莲香。亦有白色者，摘置几案间，经时略不损坏，花蕊仍然开放；是一异种。叶丛生如带，阔五寸许；傍生方筳着花，高五尺许，花色纯紫。法华寺有数本，僧家言是西方小种。孙元衡有诗云：『一丛优钵昙花好，移得西天小本来；日色烟光浮紫气，凌空谁为筑瑶台』（「使槎录」）？

　　昙花，夏开。张鹭洲诗云：『采自猊床象座前，紫霞一片映青莲；优昙不是人间种，色相应归忉利天』（「瀛壖百咏」）。

　　昙花，即优钵罗花；草本。种出西域，有紫、白二种。青叶丛生，或一年数花、或数年不花。悬茎包裹，状若荷蕊；中攒十八朵，每一日开一朵。梵剎多植之，取「十八罗汉」之义也。范浣浦待御有诗云：『一茎数蕊尽丛生，粉晕檀心画不成。静态雪华堪比洁（其花六出），幽香莲叶与同清（香似莲）。已蠲秾艳消尘劫，应散诸天入梵声。传是西方来小种，净因我亦未忘情』（「台海采风图」）。

　　番绣球，蔓生，叶厚可一钱。花白色，底瓣似通草为之；心微红而坚，明亮如矾。孙元衡有「红绣球」诗云：『玲珑暖玉更施朱，锦绣成团缀几株；绛雪即今零落尽，余枝犹是小珊瑚』（「使槎录」）。

　　贝多罗花，木本；种自西洋。叶似枇杷，梵僧用以写经。枝皆三叉，花瓣六出，香似栀子。台人但称为番花，不知为贝多罗也。范浣浦侍御有诗云：『已兼蝶粉与蜂黄，更裹依微紫绛囊（花外微紫、内色白，近心甚黄）。叶似款冬棱较健（叶大而厚），花开盛夏气微香。一丛蓓蕾盈枝发，半卷婀娜小瓣长。可是贝多真色相，闲书梵字午风凉』（「台海采风图」）？

　　张鹭洲「贝多罗花」诗云：『奇英六出干三叉，檐卜香中嗅露华；曾识僧龛写经叶，而今始见贝多花』（「瀛绣百咏」）。

　　贝多罗花，大如小酒杯；六瓣，瓣皆左纽。白色，近蕊则黄；有香甚缛。落地数日，朵朵鲜芬不败（「使槎录」）。

　　斑支花，一作斑枝；以枝上多苔文成鲜甲也。较茶花尤大，色深黄，蓓蕾坚厚，结实如绵。陈观察子京云：『即系木棉。粤西花更大、色红为稍异耳』（同上）。

　　树兰，树高大，花细碎如黍米，色黄；一年数开。种出暹罗者为暹兰（「台湾志略」）。

　　木兰花，如粟，淡黄；芳似珠兰。树本大者围数尺，名树兰。孙元衡有诗云：『清芬殊绝世，不与众芳同。香溢珠兰畹，黄先月桂丛。交枝深照席，一夏两温风。天意特相赠，怜余大海东』（使槎录）。

　　鸡爪兰，亦名赛兰。花如金粟，开于夏、秋之间。王敬美曰：『赛兰蔓生、树兰木本，其香皆与兰同』（「台湾志略」）。

　　鹰爪兰，一名油兰。花似兰，无心；香味滞腻，嗅之令人作恶。结子如枣，一丛二十余枚；攒簇如桃，名鹰爪桃（「使槎录」）。

　　鹰爪兰，蔓生，叶似桂。花瓣或五、六、八、九不等，有两层；以下承补上之缺处；香味甚浓郁。子如青果，数十枚相迭、相比成团；入土种之，迟久始发芽。折其枝插地，亦可活（「台海采风图」）。

　　倒垂兰，出北路内山。枝屈曲如梅；叶似萱，短而厚，不着土。取一枝挂檐阴雨露所及处，自能生根抽芽、出叶开花。花如兰，色黄碧；微香（同上）。

　　水仙花，岁底盛开。一本五、六茎，一茎可十余蕊，鲜芳绝伦。广东市上标写「台湾水仙花头」，其实非台地产也，皆海舶自漳州及苏州转售者；苏州种不及漳州肥大。范浣浦有诗云；『霓裳翠袖剪吴绫，烟雾轻笼弱不胜。绰有风神凌海峤，怜他冷艳斫春冰。银盘皎洁还疑雪，金醆娇娆好试灯。拟与梅花同配食，水仙王庙最相应』（同上）。

　　美人蕉，花红、黄二种。黄者尤芳鲜可爱，四时不绝。有高丈余者，子坚黑，或作小念珠。孙元衡有「黄美人蕉」诗云：『美人名自香山赠，珍重丛生琥珀芽；纔省汉家宫样好，澹烟余月见新花』（同上）。

　　蕉，有芭蕉、金蕉。芭蕉不结子。金蕉花如莲，色紫不鲜；每花结子一梳，名蕉果（同上）。

　　月下香，叶似鹿葱；其花白，夜有奇香，昼则敛。孙元衡有诗云：『风引清芬暗里来，素花隐约傍莓苔；贪迎月露飘香满，更领蟾蜍死魄开』（「赤嵌集」）。

　　迎年菊，与秋花无异；惟紫色一种开历冬、春，故曰「迎年」。孙元衡有诗云：『寒花老圃结绸缪，翠羽金茎紫焰浮；酒借朱萸迎柏叶，诗将秋思赴春愁』（同上）。

　　花不应候，余壬寅仲冬按部北路至斗六门，见桃花方谢、菜花初黄；回至笨港，见人擎荷花数枝；及回寓馆，榴花亦照眼。癸卯二月，桂正芳菲；八月，桃又花。信不可以时序限之（「使槎录」）。

　　张鹭洲侍御有诗云：『少寒多燠不霜天，木叶长青花久妍；真个四时皆似夏，荷花度腊菊迎年』（「瀛壖百咏」）。

　　花开无节，惟菊至冬乃盛，开至二月。苏子瞻在海南，以十一月之望与客泛菊作重九会，有云：『岭南地暖，百卉造作无时；而菊独后开。考其理，菊性介烈，不与百卉并盛衰也』（「赤嵌笔谈」）。

　　范浣浦有「元旦后四日，庄副使斋头见菊花」诗云：『迎年何事更争新，怪底真成海外春。花历三时如热客，蓂开五叶俨浮尘。幽姿岂必夸颜色，艳景难教信隐沦。输与寒梅仍应候，孤芳不肯早呈身』（「婆娑洋集」）。

　　刺桐，叶如梧桐。其花附干而生，侧敷如掌，形若金凤；枝干有刺，花色深红。嵇含「草木状」云：『九真有刺桐，布叶繁密。三月开花，赤色照映；三五房凋，则三五房复发』。陈翥「桐谱」云：『刺桐生山谷中，文理细紧，而性喜折裂；体有巨刺如欓树，其实如枫』（「广群芳谱」）。

　　刺桐，树高大而枝叶蔚茂。初夏开花，极鲜红。如叶先萌而后发，主明年五谷丰熟（「温陵郡志」）。

　　刺桐，花色红如火，环绕营署。春仲始花，一望无际，实为台郡大观，故称刺桐城。孙元衡有诗云：『春色烧空白海涯，柳营绕遍到山家；昆仑霞吐千层艳，华岳莲开十丈花』。『百朵红蕉簇一枝，偶然着叶也相宜；烟笼绛羽鹦哥舞（云南称为鹦哥花），信是春城火树奇』（「赤嵌集」）。

　　土人相传辛丑之变，刺桐无一着花（「台海采风图」）。

　　頳桐，身青；叶圆大而长。高三、四尺，便有花；成朵而繁，红色如火，为夏、秋荣观（「广群芳谱」）。

　　頳桐，自初夏生至秋，盖草也。叶如桐，其花连枝萼皆深红色。俗呼贞桐花（「南方草木状」）。

　　頳桐，本高不盈丈，叶似桐；花红如火，一穗数十朵。五月开最盛；土人于竞渡时，必采数枝供瓶案，故俗又名龙船花。开至九月方止；结子色蓝，子老而花瓣尚未凋（「台湾采风图」）。

　　含笑花，五瓣，淡黄色。莺爪花，青色，形如莺爪；与含笑花俱香同菠萝（「台湾志略」）。

　　仙丹花，色红；一朵包百蕊，似绣球花，无香。自四月开至八月，灿熳加霞彩。种出粤东潮州之仙丹山。世传昔有黄氏女经过，遗落鬓插红瓣；后满山皆发此花，故名（「台海采风图」）。

　　献岁菊，立春始开。其性尤殊凡菊（「台湾志略」）。

　　七里香，木本；一名山柑。花丛生如柑，叶似珠兰。花五办，色白；香气浓郁，可越数十武。六月结实，大如豆；末尖先绿而后红，一枝排比数十如绯珠，能辟烟瘴。所种之地，蝇蚋不生；台产也（「台海采风图」）。

　　范浣浦有「七里香」诗云：『翠盖团团密叶藏，繁花如雪殢幽芳。分明天上三珠树，散作人间七里香。丹桂婆娑犹入俗，绣球攒簇太郎当！何如琼岛嫣然秀，采掇还传辟瘴方』（「婆娑洋集」）。

　　素馨，台产，藤与花叶颇相似；多在各社竹丛中或树下阴密处，藤蔓竹本。花洁白如雪，二、三月间开；香气清幽飞越，色不变黄，四月而歇。不似广、闽所植，每月常开也（沈文开「杂记」）。

　　月桃，叶似莲蕉；花黄白色，倒垂，香而浊，一茎可数十蕊。台产，五月始开；端午日，取其叶以为角黍；摘花插小儿髻上，又名虎子花（「诸罗县志」）。

　　莲蕉，花出蕉心，状如荷；鲜红可爱，经月不谢。张鹭洲诗云：『亭亭清影绿天居，扇暑招凉好读书；怪底弹文出修竹，美人颜色胜芙蕖』（「瀛壖百咏」）。

　　莲蕉，似美人蕉；而花之大数倍，绝如莲。其花从叶中抽出，无茎；花之杪微绿似叶云。粤中有之。范浣浦有二绝句云：『奇花多变态，颜色红于火；风物类海南，不似莺花妥』。『巳长叶中花，更生花上叶；我欲剥蕉心，酒痕暎双颊』（「台海采风图」）。

　　交枝连，藤本；花五瓣，白色。其茎互相萦绕，午开、未谢（同上）。

