<!-- { "loadSidebar": true } -->
　　台湾处大海之中，地形坐东南、面西北；自东北而至西南如列屏，为中国江、浙、闽、粤四省之外界。西北近海，多平地可耕，土番及人民聚落以百数。山背东南，一望洸洋，舟楫所不到，土番加唠使种类居焉。自红夷以至郑氏，皆不能绥附；闻中国盛德，悉来臣服，贽其方物。故我国家边陲极于海东数万里，置郡县为疆界，实亘古所未有（「福建海防志」）。

　　台湾在福建之东南，地隔重洋；形势延袤，可至者凡千六、七百里。外此则生番所居，与熟番阻绝；远望皆大山迭嶂，莫知纪极，可以置而不议。府治南北千有余里，越港即水师安平镇；又有七鲲身，沙线潮平，可通安平，港内为水师战艘、商民舟楫止宿之地。港名鹿耳门，出入仅容三舟，左右皆沙石浅淤焉。此台湾二内门户也。衡渡至澎湖，岛屿错落，有名号者三十六岛。澎湖沟底皆大石参错，凡港泊有南风、北风二者殊澳。此台湾之外门户也。然台湾之可通大舟者，尚有南路之打鼓及东港、北路之上淡水，凡三处；而惟上淡水可容多船，港门为正也。其可通小舟者，尚有南路之蛲港、北路之咸水港及八掌港、笨港、海丰港、鹿子港、大甲西、二林、三林、中港、竹堑、蓬山，凡十二处；而笨港并有小港可通鹿耳门内，即名马沙沟是也。总之，台湾三路俱可登岸，而惟鹿耳门为用武必争之地者，以入港即可以夺安平而抗府治也。夺安平，则舟楫皆在港内，所以断其出海之路；抗府治，则足以号令南北二路而绝依附之门。故一入鹿耳门，而台湾之全势举矣。或云：鹿耳门为天险门户，而又上设炮台，防亦密矣；万一攻之不入，兵法有攻坚而瑕者亦坚，其谓之何！不如由北路之上淡水进兵，所谓行师如过于衽席之上者；谋非不臧也。而不知由北路进兵，则其势主缓，缓则必以众而临寡、以强而并弱；由鹿耳门进兵，则其势主捷，捷则有以反主客之形、成控制之师。而且安平不据，澎湖尚孤，彼贼徒者急而扬帆，不无他虞也。是故觇台湾之形势，而必讲明于得入鹿耳门之要为最急（「理台末议」）。

　　台郡无形胜可据，四围皆海，水底铁板沙线横空布列，无异金汤。鹿耳门港路纡回，舟触沙线立碎；南嶕树白旗、北嶕树黑旗，名曰荡缨、亦曰标子，以便出入。潮长水深丈四、五尺，潮退不及一丈、入门必悬起后柁，乃进（「赤嵌笔谈」）。

　　鹿耳门内浩瀚之势，不异大海，其下实皆浅沙。深水可行舟处，不过一线，而又左右盘曲；非素熟水道者不敢轻入，所以称险（「稗海纪游」）。

　　台郡往来船只，必以澎湖为关津。从西屿头入，或寄泊峙内，或妈宫、或八罩、或镇海屿，然后渡东吉洋；凡四更，船至台湾，入鹿耳门。行舟者皆以北极星为准；黑夜无星可凭，则以指南车按定子午格巽向而行。倘或子午稍错，南犯吕宋或暹罗、或交趾，北则飘荡莫知所之。此入台者平险远近之海道也。至若台湾郡治之海道，自鹿耳门北至鸡笼，十九更；自鹿耳门南至沙马矶头，十一更。苟遇飓风，北则坠于南风炁，一去不可复返；南则入于万水朝东，皆极险。此又居台者之不可不知也（「旧志」）。

　　放洋全以指南针为信，认定方向，随波上下，曰针路。船由浯屿或大嶝放洋，用罗经向巽巳行，总以风信计水程迟速。望见澎湖西屿头、猫屿、花屿，可进；若遇黑水沟，计程应至澎湖，而诸屿不见，定失所向，仍收泊原处候风信。由澎湖至台湾，向巽力行。近鹿耳门隙仔，风日晴和，舟可泊；若有风，仍回澎湖（「赤嵌笔谈」）。

　　海洋汛舟固畏风，又甚畏无风。大海无橹摇、棹拨理，千里万里、祗藉一帆风耳。自大嶝放洋后，初渡红水沟、再渡黑水沟。台湾海道，惟黑水沟最险；自北流南，不知源出何所。海水正碧，沟水独黑如墨，势又稍洼，故谓之沟；广约百里，湍流迅驶，时觉腥秽袭人。又有红黑间道蛇及两头蛇绕船游泳，舟师时时以楮镪投之；屏息喘喘，惧或顺流而南，不知所之耳。红水沟不甚险，人颇泄视之。然二沟在大洋中，风涛鼓浪，与绿水终古不淆，理亦难明。渡沟良久，闻钲鼓作于舷间；舟师来告，望见澎湖矣。登鹢尾高处凭眺，祗觉天际微云一抹如线；徘徊四顾，天水欲连。一舟荡漾，若纤埃在明镜中（「稗海纪游」）。

　　独坐舷际，时近初更；皎月未上，水波不动。星光满天，与波底明星相映；上下二天，合成圆器。身处其中，遂觉宇宙皆空（同上）。

　　海上夜黑，不见一物，则击水以视。一击而水光飞溅，如明珠十斛倾撒水面；晶光荧荧，良久始灭，亦奇观矣（同上）。

　　离澎湖，海水自深碧转为淡黑。回望澎湖诸岛，犹隐隐可见；顷之，渐没入烟云之外。前望台湾诸山，已在隐现间；更进，水变为淡蓝，转而为白。而台郡山峦，毕陈目前矣（同上）。

　　海舶已抵鹿耳门，为东风所逆，不得入；而门外铁板沙又不可泊，势必仍返澎湖。若遇月黑，莫辨澎湖岛澳，又不得不重回厦门以待天明者，往往有之矣。海上不得顺风，寸尺为艰（同上）。

　　海风无定，亦不一例。常有两舟并行，一变而此顺彼逆，祸福攸分（同上）。

　　台湾至澎湖更，澎湖至厦门七更。厦门至上海四十七更，宁波近上海十更。俱由厦门经料罗至金门之南澳，可泊数百船。沿海行，至惠安之崇武澳，泊船可数十；经湄洲至平海澳，可泊船数百；至南日澳，仅容数艘。南日至古屿门，从内港行；古屿至珠澳，复沿海行。二地皆小港。南日、古屿东，出没隐见，若近若远，则海坛环峙诸山也。白犬、官塘，亦可泊船。至定海，有大澳，泊船百余。至三沙、烽火门、北关澳，亦如之。此为闽、浙交界。至金香、凤皇、三弁、石童、双门、牛头门，尽沿海行。至石浦所、乱嶕洋、崎头门、舟山、登厝澳，尽依内港。其登厝澳之东，大山迭出，即舟山地；赴上海、宁波，至此分■〈舟宗〉。从西由定海关进港数里，即宁波；从北由羊山放大洋至吴淞进港数里，即上海。九月后北风盛，尤利涉。自登厝澳从西北放小洋，四更至乍浦；海边俱石岸，北风可泊于羊山屿。向北过崇明外五条沙转西，三十四更入胶州口。过崇明外五条沙对北，三十二更至成山头；向东北放洋，十一更至旅顺口。由山边至童子沟岛向东，沿山七更至盖州；向北放洋，七更至锦州府（「赤嵌笔谈」）。

　　罗汉门在郡治之东；自猴洞口入山；崇冈复岭，多不知名。行数里，为虎头山；诸峰环列，树惟槺榔。过大湾崎、芦竹坑、咬狗坑，又东南经土楼山，壁平如削；上则弥猴跳掷，虞人张罗以捕。稍前，为迭浪崎；出茅草埔，度雁门关岭，回望郡治，海天一色。去关口里余，中为深堑，可数十丈。缘崖路狭，不堪旋马；一失足，便蹈不测。五里，至石头坑。四里，至长潭；清莹可鉴。潭发源于分水山后，由罗汉门坑入冈山溪，同注于海。自番子寮迤逦至小乌山后，入罗汉内门。峰回路转，眼界顿开；沃衍平畴，极目数十里。东则南仔仙山、东方木山，隔淡水大溪为旗尾山；西则小乌山，南为银锭山，北为分水山、目猫徽山。层峦迭巘，苍翠欲滴；暝色尤堪入画。民庄凡三：外埔、中埔、内埔；居民约二百余口。内埔汛兵五十名，分防猴洞口。狗匀昆诸地，则寥寥三十余人而已。先是，由长潭东南行，至夏尾蓝、脚帛寮，转北至外埔庄；后以逆党黄殿潜踪内埔，而瓮菜岑、鼓坛坑尤为奸匪出没之所，禁止往来。外埔东南，由观音亭、更寮仑、番子路头至大崎，越岭即为外门。去大杰巅社十二里，中有民居，为施里庄、北势庄。庄尽番地，往年代纳社饷，招佃垦耕；继以远社生番乘间杀人，委而去之。今则茀草不可除矣。自社尾庄、割兰坡岭可赴南路，由木冈社、卓猴可赴北路。外此羊肠鸟道，触处皆通；峻岭深谷，丛奸最易。土人运炭辇稻，牛车往来，径路逼狭，不容并轨；惟约昼则自内而外、夜则自外而内，因以无阻。夏秋水涨，坑堑皆平，则迷津莫度矣（「使槎录」）。

　　上淡水在诸罗极北，中有崇山大川、深林旷野。南连南嵌，北接鸡笼，西通大海，东倚层峦；计一隅可二百余里，洵扼要险区也。外为淡水港，八里坌山在港南、圭柔山（一作鸡柔）在港北。两山对峙，夹束中流。南北有二河：南河源出武朥湾，行四十余里；北河源出枫仔屿，行百余里。俱至大浪泵会流，出肩脰门（即关渡门）入淡水港，曲折委宛五十余里而归于海。圭柔山麓，为圭柔社。由山西下数里，有红毛小城高三丈、围二十余丈，今圯。城西至海口，极目平衍，名虎尾；今淡水营所驻也。两山南北，重冈复岭，灌莽丛翳。南则武朥湾、里末、摆接、秀朗诸社，北则麻少翁、外北投、内北投、大浪泵、麻里即吼、枫仔屿诸社。磺山在内北投滨河，山仅数仞，寸草不生。自淡水经枫仔屿上下十里，过港至鸡笼；山高多石，山下即鸡笼社。稍进为鸡笼港，港道狭隘。港口有红毛石城，非圆非方，围五十余丈、高二丈。远望为小鸡笼澳，番不之居，惟时于此采捕。循此而上，至山朝社。又上，至蛤仔难诸社；深箐鸟道，至者鲜矣。南路界尽沙马矶头，相传地脉直接吕宋。凡舟赴吕宋，必由此东放大洋；有澳名龟那秃，北风时大船可泊。沙马矶头之南，行四更至红头屿；皆生番聚处，不入版图。地产铜，所用杂物俱铜器（同上）。

　　竹堑过凤山崎，一望平芜；捷足者穷日之力，乃至南嵌，时有野番出没。沿路无村落，行者亦鲜；孤客必倩熟番持弓矢为护而后行。野水纵横，或厉、或揭，俗所云九十九溪也。遇阴雨，天地昏惨，四顾凄绝。然诸山秀拔，形势大似彰、泉；若碁村村落、设备御，因而开辟之，可得良田数千顷（同上）。

　　关渡门从淡水港东入，潮流分为两支：东北由麻少翁，搭搭悠，凡四、五曲至峰仔峙；西南由武朥湾至摆接，各数十里而止。包络原野，山环水聚，洋洋乎巨观也（同上）。

　　淡水至鸡笼，有东西两路：西由八里坌渡炮城，循外北投、鸡柔、大遯、小鸡笼、金包里诸山之麓至鸡笼内海，可一百二十里。沿路内山外海，多巨石巉岩碁■〈寺〉，相去数武；其下涧水浅深不一，行人跳石以渡，失足则坠于水。东由关渡门坐蟒甲乘潮循内北投、大浪泵至峰仔峙，港大水深，溯滩河可四十里而登岸。踰岭十里许，即鸡笼内海（同上）。

