<!-- { "loadSidebar": true } -->
　　并无一事慰相知，占住桃源亦颇宜。诗债屡稽明月夜，酒缘偏误好花时。频收静致留春雨，忽发新思寄柳枝。却讶渔人焉得到，遂令鸡犬也生疑。

　　郊游，分得青字

　　和风催我出郊去，好鸟还宜载酒听。草色遥联春树绿，湖光倒映远峰青。歌喉润处花初落，诗韵拈来醉欲醒。逸兴强寻豁目处，颓然独立望沧溟。

　　菊受风残，又复无雨润，累累发花；虽不足观，亦可聊慰我也

　　天风吹不尽，憔悴复舒英；似有催诗意，还多望酒情。会当枯亦发，是乃困而亨。爱惜饶真赏，休将境遇评！

　　重九日登啸卧亭

　　重阳节至客心悲，托兴登临酒一卮。健挽石梁看没羽，醉摩字影读残碑。当年运数终穷九，廿载忧危共此时。为问生涯在何处？黄花知以晚为期。

　　看菊

　　我昨咏邛须，相将造芳圃；南种悉珍奇，目所未经睹。何须问主人，携樽直入庑。主人笑出迎，看花有俦伍；因之同欢酌，脱略如太古。尔我与菊花，亦竟忘宾主。即此称快哉，主人有余贾。相结再来期，兴酣慎莫拒。乘此花正开，聊以慰辛苦。诘朝敕庖人，折柬招众父；我亦与其中，晨兴便接武。入门闻清香，举目爱花妩。登筵饮醇醪，饱德铭肺腑。为乐欣正长，引商复刻羽。阳春天气佳，月丽清虚府；秉烛继夜游，分吟索韵谱。才推河间雄，笺飞白雪舞。诸公八斗高，自足当绣虎；我乃欲效颦，如弄输门斧。瞻言栖依处，何异金门坞（蠡城以南，亦有金门坞）！傲骨我终持，不与时仰俯；朗吟乞食诗，无以济终寰。饮酒不能多，所畏罚童羖；当此知己间，强为尽维醹。主人酬劝频，先醒嫌小户。月色满花枝，时将过夜午。运甑有后人，为能继乃祖。柴桑独酌后，犹恋晋亡土；迄今景高蹈，五字惭规抚。维菊与忘言，芬芬自倾吐。序晚值风霜，劲节孰予侮！藉非高士流，滥赏奚足取？共识此中意，斯会同友辅。

　　和曾体仁赏菊，分得人字

　　孤芳独出绝纤尘，冷向闲中老此身。赏并高明欢不极，时当晚季傲为真。新题遍咏偏催我，半醉高歌欲效人。子夜月明凄绝处，满丛寒露不知春。

　　柬曾则通借米

　　迩来乞食竟无处，饥即驱我亦不去；甑中生尘兴索然，飧风吸露望青天。穷途依人仍不足，自顾已忘荣与辱；何当稚子困饿啼，绝不欲我作夷、齐。勉学鲁公书新帖，呼庚未免为臣妾。嗟嗟！苦节尤难在后头，一日不死中心忧。

　　卢司马惠朱薯，赋谢

　　隔城遥望处，秋水正依依；煮石烟犹冷，乘桴人未归。调饥思饱德，同饿喜分薇！旧德萦怀抱（卢昔为我郡兵宪），于兹更不违。

　　寄怀庄桤庵

　　别岛山川异，伤怀是故臣。同心为千载，分手记初春（分袂在元宵后）。志士尊声气，东都重缙绅；寒梅将欲放，折寄不嫌频。

　　谢王愧两司马见赠

　　廿载仰鸿名，南来幸识荆。忘机同海客，尊义缔寒盟。霖雨时需切，东山望不轻。流离谁似我？周急藉先生。

　　言忧

　　明识忧无用，忘忧实不能。安危思覆卵，进退履春冰。怀杞终何益，支天未可凭！东山谁稳卧，怀想古凝丞。

　　慨赋

　　忆自南来征迈移！催人头白强支持。乐同泌水风何冷！饮学秋蝉露不时。最幸家贫眠亦稳（有忧盗者以财寄人，夜则命人巡守，不得安睡），堪怜岁熟我仍饥（时米价平，余乏钱，需升斗尚不能继）！仰天自笑浑无策，欲向西山问伯夷。

　　癸卯端午

　　年年此日有新诗，总属伤心羁旅时；却恨饿来还不死，欲添长命缕何为？

　　海天多雨湿端阳，闭户翛然一枕凉。不是好高偏绝俗，并州今且作商量。

　　笑予何事日栖迟！不读离骚便赋诗。几度寻笻欲问酒，蒲香隔院竟招谁？

　　感怀八首

　　未伸靖节志，居此积忧忡。退避依麋侣，流离傍蜃宫。身闲因性懒，我拙任人工。岛上风威厉，衾寒梦未终。

　　采薇思往事，千古仰高踪。放弃成吾逸，逢迎自昔慵。花枯邀雨润，山险倩云封。即此烟霞外，心清听晚钟。

　　不改栖迟趣，偏因诗酒降。晨风摇远树，夜月照寒缸；地静长留古，心幽岂逐尨？兴来怀友处，结韵老梅桩。

　　蓬蒿老仲蔚，卜亦卖成都。独钓丝千尺，分耕云半区。乐饥水有泌，行乞市非吴。但是栖依者，相将莫问途。

　　朋来闲话旧，感叹到斜曛；联袂招新月，分途送暮云。梅寒摇梦影，笔冻冷花纹。兴倦登楼矣，依刘今未闻。

　　往事平生恨，株牵且俟河。触藩谁遣触？磨蝎命先磨！海屿薇原少，天南鴈不过。支扉当夜静，霜月影婆娑。

　　南来积岁月，又看荔将花。志欲希前辈，时方重北衙。隐心随倦羽，寒梦遶归槎。忽竟疑仙去，新尝蒙顶茶。

　　忽尔冬将半，居诸不肯停。新诗萦雪梦，愁思入寒扃。同调孚声气，时贤重典型。敝庐依大武，遥接数峰青。

　　思归六首

　　岁岁思归思不穷，泣歧无路更谁同？蝉鸣吸露高难饱，鹤去凌霄路自空。青海涛奔花浪雪，商颷夜动叶梢风。待看塞雁南飞至，问讯还应过越东。

　　飒飒风声到竹窗，客途秋思更难降。霜飞北岸天分界，月照家园晚渡江。荒岛无薇增饿色，闲庭有菊映新缸。夜深寻友沿溪去，怕叩柴门惊吠尨。

　　我贵何妨知我希，秋山闲看倚荆扉；涛声细细松间落，雪影摇摇荻上飞。诗瘦自怜同骨瘦，身微却喜共名微。家乡昔日太平事，晚稻香新紫蟹肥。

　　潮水如从天外来，澄光一片隐楼台。东山兴懒藏游屐，栗里花稀覆酒杯。熟惯穷愁诗债逼，久安寂寞道心开。洗兵欲挽河犹远，利涉当前藉大才。

　　不飞霜色到疏林，芦雪枫丹秋已深。民习耕渔因土瘠，天留风月绝尘侵。山容渐老添诗料，海气凝寒动客心。絺绤自看还敝甚，无衣空捣月明砧。

　　山空客睡欲厌厌，可奈愁思梦里添！竹和风声幽戛籁，桐筛月影静穿帘。暂言放浪樵渔共，久作栖迟贫病兼。故国霜华浑不见，海秋已过十年淹。

　　山间八首

　　战攻人世界，隐我入山间；且作耽诗癖，谁云运甓闲？松杉生远影，风雨隔前湾。天路遥看近，归云共鹤还。

　　生平未了志，每每托逃禅。不遂清时适，聊耽野趣偏。远钟留夜月，寒雨静江天。拯涣方乘木，才弘利涉川。

　　念此朝宗义，孤衷每郁寥。未能支厦屋，祗可托渔樵。冀作云中鹤，来听海上潮；长安难得去，不是为途遥。

　　已当天末处，地亦近南交。欲雨虚帷润，无家壮志抛。桐看几落叶，燕记屡营巢。正作还乡梦，虚窗竹乱敲。

　　只说暂来耳，淹留可奈何？驱羊劳化石，返舍拟挥戈。我耻周旋倦，人言厌恶多。旅途宜自惜，慨以当长歌。

　　云间长抱石，鸥梦浅依沙；山静能容客，潮流直到家。苟全徙倚便，小隐困穷加。不识春风面，何人问落花？

　　饿已千秋久，人堪饭首阳。苦忧徒反侧，无事笑徜徉。慨想风云合，回思雨露长。只今空寂寞，能不恋沧浪！

　　长松不可俯，远视立亭亭。月色来窗曙，山光到海青。荒村余古意，老鹤爱修翎。正发临池兴，忧来笔又停。

　　大醉示洪七峰

　　今日蠢休文，大不合时宜；只知作桀犬，降表竟莫为。蹈海苦不死，患难徒相随。信友本事亲，绝裾悔难追。家亦有薄田，弃之来受饥。何敢与人争，志气似难隳。天水有名臣，北海使节持；厥孙居此地，坚操更标奇。我欣与之交，廿六载于兹。兔园谁赋雪，平原会可期！欲学樊将军，卮酒安足辞！浮白笑难老，醉言自觉痴。问途已若此，且读「谷风」诗。

　　州守新构僧舍于南溪，人多往游，余未及也

　　沿溪傍水便开山，我亦闻之拟往还。一日无僧浑不可，十年作客几能闲？书成短偈堪留寺，说到真虚欲点顽。正有许多为政处，仅将心思付禅关。

　　往宁靖园亭修谒

　　旸谷生辉尚未炎，滕王亭子绿新添。雨余折角诚堪异，海外依人半受嫌。寻路入来皆茂草，隔溪望处映珠帘。主翁有恙因辞客，名纸烦通属典签。

　　蛙声（有序）

　　寓居窄逼，庭草不生。时值秋霖，云深日暝。入夜至更余，雨声暂歇；残云宿于天际，微月出于东方。忽有蛙声出自庭侧，仅仅孤鸣，或断或续。岂呼类而寡朋，抑离群而自咏？欹枕听之，似为有致；不若池塘乱鸣，徒聒噪人不成梦也。披衣而起，挑灯咏之。

　　时当默处懒争鸣，夜向空庭独发声；低逐蛩号音不乱，高随蚓曲气还清。官私却混今谁问？鼓吹难齐部未成。雨后竹中空自怨，并无飞羽宿啼更。

　　重九大风

　　有处可寻菊，还当冒雨行。久因诗兴懒，徒觉海潮鸣。人以悲秋老，身当避地轻。不堪佳节度，休着孟嘉名！

　　晓发目加湾即事

　　浓雾不为雨，乘朝向北行。此中长有恨，回首意难平。冀作南山豹，新闻出谷莺。忽然开霁处，前路甚分明。

　　野菊

　　野性偏宜野，寒花独耐寒；经冬开未尽，不与俗人看。

　　发新港途中即事

　　隐心甘作苦，逐逐却难禁。计拙忧成老，身闲喜独吟。尘嚣浑欲脱，山水试相寻。满路芙蓉发，秋光已觉深。

　　移居目加湾留别

　　流离相见便欣依，闽、粤周旋荷解衣。敢谓鲁连深自耻，不知重耳竟何归！欲聆佳信频西望，却讶离群又北飞！但令双鱼无或间，困穷亦足慰周饥。

　　别顾南金

　　明知苦节却难贞，九载相怜藉友声。邱壑有情推大老，色言欲避笑愚生。入山地近区南北（南金移居南路），此日情深胜弟兄。安得时时慰依傍，长如鸥鹭得随行？

　　别洪七峰

　　鹭岛初来便识君，东山又共学耕耘。发肤无恙悲徒老，著述方成悔欲焚。忽作闲心同倦鸟，俄焉长揖别高云。从今只合言于野，理乱都将置不闻。

　　咏篱行

　　分植根株便发枝，炎方空作雪霜思；看他尽有参天势，只为孤贞尚寄篱。

　　与友奕

　　吟罢客方至，疏枰手自开；不堪观败局，聊欲试燃灰。野竹声初静，遥风翠亦来。谁兴淝水业，且复共衔杯？

　　至湾匝月矣

　　闭门只是爱深山，梦里家乡夜夜还。士学西山心不死，民非洛邑敢居顽。羁栖尘市依人老，检点诗书匝月闲。究竟此身无处着，每因散步到禅关。

　　海中岛左都御史劳之辨（浙江人）

　　海中岛，各一方；耳无帝，目无王。古若兹，况汉唐。胜国末，郑寇强；踞其壤，恣跳梁。乘潮汐，驾帆樯；肆扰掠，毒闽疆。皇赫怒，整斧斨；命楼船，下扶桑。寇日蹙，乃求降。陬兼澨，梯且航；置郡县，破天荒。贡皮币，赋蔗糖。销兵气，日月光。

