<!-- { "loadSidebar": true } -->
　　水沙连，旧为输饷熟番；朱逆乱后，遂不供赋。其番目骨宗等自恃山溪险阻，屡出杀入。迨雍正四年，复潜踪出没，恣杀无忌。九月，总督高其倬檄台道吴昌祚到省，面询情形，授以方略，委为总统，分路进攻，务获首恶；以北路参将何勉副之，仍调淡水同知王汧协征。时巡察御史索琳亦带亲丁，会巡道斗六门酌议剿抚。十月，勉等攀岩援木，冒险深入，直抵水沙连北港之蛤仔难社，诸番震慑就抚。越数日，复入南港水里湖，擒获骨宗父子三人，搜出藏贮头颅八十五颗。既复擒获凶党阿密氏麻着等二十余番，亦搜出头颅无数。皆押回军前，解省伏诛。于是南、北港二十五社毕服，依旧输课。水沙连平。

　　五年，东安坊民杨绍芳寿百七岁。

　　六年，东安坊民魏连妻陈氏一产四男。

　　秋七月二十日大风。闰七月二十三日，又大风；损坏商哨、船只，兵民有溺死者。

　　冬十二月，南路山猪毛生番戕杀汉民二十二人。

　　七年春二月，总督高其倬檄台道孙国玺、台镇王郡讨平山猪毛。

　　傀儡生番性嗜杀人，取其头以多者为雄；诸社皆然，而山猪毛为最。雍正六年冬十二月二十四日，杀汉民二十二人。次年春二月，总督高其倬檄台道孙国玺、台镇王郡调游击靳光瀚、同知刘浴带兵攻山猪毛社；调诸罗县知县刘良璧堵后山，拨内优社番击八里斗难截杀之。又檄北路参将何勉入南仔仙山，会同抵邦尉山下，相机擒剿。山猪毛平。

　　八年秋八月十日，地震。

　　九年冬十二月，彰化大甲西社番林武力等聚众为乱，台镇吕瑞麟讨之。

　　十年春三月，凤山流民吴福生倡乱，焚冈山营旧社汛，守备张玉战死；原任总兵王郡率军擒吴福生等诛之。

　　凤山流棍吴福生，乘北路番变未靖，与商大概等谋抢陴头；事觉，台镇王郡遣游击李荣引兵应援。福生等于三月二十八日夜焚冈山营，二十九日复焚旧社汛塘；虎头山、赤山各处，悉树贼旗。四月初二日夜，贼聚攻陴头；守备张玉、把总黄升守之。初三日夜，焚万丹巡检署。时镇标军多拨北征，府治兵少，台镇王郡探知陴头贼炽，遂决策初四日留中营游击黄贵守府治，自率兵夜发。初五日辰刻直驻陴头，即与参将侯元勋、守备张玉、林如锦等三路夹攻；贼并众拒，官军火炮齐发，伤杀甚众。贼却复集，自辰向未，战数合，贼大溃，各奔窜潜匿，我军俘获萧田等八人而还；守备张玉、外委千总徐学圣、郑光弘战死。初六日，班师回府，斩所获贼俘萧田、萧夷、萧诏、李三、许举、李成等于营门，悬首示众。越数日，福生、大概等三十余贼俱擒获，解省伏诛。南路平。

　　夏六月，总督郝玉麟调吕瑞麟回府治，檄新授福建陆路提督王郡征讨大甲西社番林武力等，寻擒获正法。

　　北路大甲西社番林武力、学生等结朴仔篱等八社，以九年十二月鼓众倡乱于彰化，恣横焚杀；淡水同知张弘章走免，居民多被戕毙，北路汹汹。先是，台镇吕瑞麟北巡至淡水，闻变回至猫盂被围；瑞麟奋身杀出，入彰化县治驻札。征兵府中，累战未克。五月，逆复结沙辘、吞霄等十余社同反，围攻彰化县治；百姓奔逃，络绎于道。六月，总督郝玉麟调瑞麟回府弹压，檄新授福建陆路提督王郡讨之。七月四日，郡同巡察觉罗柏修师至鹿仔港，遣参将李荫越、游击黄贵、林荣茂、守备蔡彬等合兵围阿束社，火炮齐发，军兵四面杀入；群逆不能当，皆潜逸去。郡分参将靳光瀚、游击林黄彩、守备林世正等各扼隘口，绝其去路。八月，渡大甲溪，遣金门镇李之栋、游击高得志、李科、守备吕九如、林如锦等各路追杀，逆逃去；复纠党据险自守，暗发镖箭伤人。我师乘锐进追，由大甲西历大安溪、登大坪山直抵悠吾生番界，皆有杀获。逆大窘，走南日内山；峭壁峻绝，乡民探知巢径仅一线，鱼贯板缘而上。逆觉，踞高巅下矢石如雨。我师奋勇进，枪炮交攻，声震山谷。逆负创四窜，捣其巢、焚其积。群逆鼠窜计穷，于是各社相继献渠凶林武力、学生等来降；计擒获男妇一千余名、阵斩首级四十一、伤死二十一名、军前枭首一十八名。抚胁从、诛首恶，还集难民，遂班师。时十一月五日也。凡四阅月，北路平。

　　十三年冬十月，彰化柳树湳登台庄生番肆出焚杀，副将靳光瀚、同知赵奇芳缉获眉加腊社番巴里鹤阿尉等正法。

　　十二月十七日丑时，诸邑湾里街地大震二次；倒坏民居，多压死者。赈银三千两。

　　乾隆三年，台、凤二邑；蠲银、粟有差（台湾蠲正供粟二万一千五百余石、凤山蠲正供粟一万四千四百余石；官庄被灾田园，蠲银九百六十余两）。

　　五年夏六月二十二日，诸邑盐水港大风雨四日夜；民居损坏。赈银二百两。

　　九年冬十二月，淡水厅白沙墩雷击死巨鱼二十二尾于沙上（头似豕，鱼身、虾尾。头长丈余，目生颔下，口阔四尺；腹宽二丈、尾宽七尺，约长三丈有奇。身黑色，声如牛；来时间隐隐有雷声，随潮搁浅，如排列状。背上各有一孔，黄水流出；其肉腥膻不堪食，油可熬灯。居民以为海翁鱼云）。

　　十年秋八月，澎湖被风灾。赈银六百两。

　　十一年，蠲免府属额征供粟。

　　先是，十年十月二十日奉上谕：『闽省丙寅年地丁、钱粮，已全行蠲免。惟是台湾府属一厅、四县地亩额粮，向不编征银两，历系征收粟榖；今内地各郡既通行蠲免，而台属地亩因其编征本色，不得一体邀免，非朕普遍加恩之意。着将台湾府属一厅、四县丙寅年额征共粟一十六万余石，全数蠲免』。

　　附考

　　郑芝龙，闽南安人。明季，与刘香老同哨聚海上，往来闽、粤间。既而投诚，授南澳游击将军。讨刘香老殄之，封南安伯。甲申，我朝定鼎，分兵南下，芝龙以兵降。郑成功者（小字森舍），芝龙庶长子也；时年二十，已入泮为诸生。方衣单絺，闲步阶前；闻父降，咨嗟太息。顷之，其弟袭舍自外来，成功告之故；且曰：『汝宜助我』！即与徒手出门，从者十八人，棹小舟至厦门隔港之古浪屿山，招集数百人。方苦无资，人不为用。适有贾舶自日本来者，使询之，则二仆在焉；问有资几何？曰：『近十万』。成功命取佐军，仆曰：『未得主母命，森舍安得擅用』（闽俗，父为官，其子皆得称「舍」）？成功怒曰：『汝视我为主母何人！敢抗耶』！立斩之。遂以其资招兵制械，从者日众；竟踞金、厦门（「伪郑逸事」）。

　　郑成功以弱冠招集新附，踞守金、厦门，密迩内地；闽省沿海港澳可以出兵进剿者，在在皆是。成功于内地港澳悉设舟师，登陆为寨，扼守水口；又遍布腹心于内地，凡督抚、提镇衙门事无巨细，莫不报闻，皆得早为之备。故以咫尺地，与大兵拒守二十余年，终不败事；其用心固已深矣。成功于一切谋画，皆出己见；其所任用，不过荷戈执戟、摧锋陷阵之徒，绝无谋士为画一策者。非成功不好士，亦非士不为用，良以谋画无出成功右耳。夜不就寝，遍走达旦；妻妾皆卧，惟设酒果俟之。成功至，必取啖少许，复走如故。即寝亦无定所，固防奸人、刺客，亦属有所思也。欲保弹丸地，其不易如此（同上）。

　　成功以海外岛屿，养兵十余万，甲冑戈矢罔不坚利，战舰以数千计；又交通内地、遍买人心而财用不匮者，以有通洋之利也。本朝严禁通洋，片板不得入海；而商贾垄断，厚赂守口官兵，潜通郑氏以达厦门，然后通贩各国。凡中国诸货，海外人皆仰资郑氏；于是通洋之利，惟郑氏独操之，财用益饶。暨乎迁界之令下，江、浙、闽、粤沿海居民悉内徙四十里，筑边墙为界。自是坚壁清野，计量彼地小隘，赋税无多，使无所掠，则坐而自困，所谓「不战而屈人之兵」，固非无见；不知海禁愈严，彼利益普，虽知者不及知也。即畴昔沿海所掠，不过厚兵将私橐，于郑氏储积原无损益（同上）。

　　海外诸国，惟日本最富强，而需中国百货尤多；闻郑氏兵精，颇惮之。又成功为日本妇所出，因以渭阳谊相亲，有求必与，故郑氏府藏日益。自耿逆叛乱与郑氏失好，耿兵方图内向，郑兵即蹑其后，已据闽之兴、漳、泉、汀、邵、粤之惠、潮七郡，养兵之用，悉资台湾；自此府藏虚耗。败归之后，不可支矣（同上）。

　　成功久踞金、厦门，蓄志内侵，造战舰三千余艘。顺治十三年，将大发兵窥江南；过浙之东瓯，泊舟三日，连樯八十里，见者增栗。至江南羊山，山有神，独嗜畜羊；海舶过者，必置一生羊而去；日久蕃息，至遍山不可数计。郑氏战舰泊山下，将士竞取羊为食干神怒，大风骤至，巨舰自相撞击立碎，损人船什七、八，失利而还。至十六年，复大举入寇，破京口、犯江宁；旋即败归（同上）。

　　成功持重操练，舳舻陈列，进退有法；将士在惊涛骇浪中，无异平地，跳踯上下，矫捷如飞。将帅谒见，甲胄仅蔽身首，下体多赤足不裈；有以靴履见者，必遭骂斥，并抑其赏。凡海外多淤泥陷沙，惟赤足得免粘滞，往来便捷。故与王师鏖战屡胜，其于胜势固已占却一筹矣；官兵以靴履行泥淖中，不陷即滑，奚免败绩（同上）？

　　闽总督陈（名）景驻师漳郡城内，力图进剿；郑氏分兵沿海港口，与官兵拒守。有门子李文忠素机警，善承伺意旨，为总督亲信，凡应对传语，悉委任之；实阴通郑氏者。一日，夜入总督卧内刺之，取其首，并窃令箭驰马出南门，称有军机传令，出城无敢致诘。以首献成功；成功以其弒主，甚恶之，薄与一官，不满所望。岁余，以他事斩之（同上）。

　　龙硕者，大铜炮也。成功泊舟粤海中，见水底有光上腾，数日不灭，意必异宝。使善溷者入海试探，见两铜炮浮游往来；以报，命多人持巨絙牵之，一化龙去、一就缚。既出，斑驳陆离，若古彝鼎，光艳炫目，不似沉理泥沙中物；较红衣炮不加大而受药弹独多。先投小铁丸斗许，乃入大弹；及发，大弹先出，铁丸随之，所至一方糜烂。成功出兵，必载与俱；名曰龙硕。然龙硕有前知，所往利，即数人牵之不知重；否则，百人挽之不动。以卜战胜，莫不验。康熙十八年，刘国轩将攻泉郡，龙硕不肯行；强舁之往。及发，又不燃；国轩怒，杖之八十，一发而炸裂如粉，伤者甚众（同上）。

　　成功妇董氏，勤俭恭谨，日率姬妾、婢妇为纺绩及制甲冑诸物，佐劳军。成功于赏赉将士，挥千万金不吝；于女红，不令少怠，使绝其淫佚之萌，可谓得治内之道者矣（同上）。

