<!-- { "loadSidebar": true } -->
　　番俗醇朴，太古之遗。一自居民杂沓，强者欺番，视番为俎上之肉；弱者媚番，导番为升木之猱。地方隐忧，莫甚于此。社饷一项，凤山下淡水八社番米，在伪郑原数五千九百三十三石八斗；荡平后，酌减为四千六百四十五石三斗。诸罗社饷共七千七百八两零，未邀裁减前，犹可支持；以地皆番有，出产原多。自比年以来，流亡日集，以有定之疆土、处日益之流民，累月经年，日事侵削；向为番民鹿场麻地，今为业户请垦或为流寓占耕，番民世守之业竟不能存什一于千百。且开台以来，每年维正之供七千八百余金、花红八千余金、官令采买麻石又四千余金、放行社盐又二千余金，总计一岁所出共二万余金，中间通事、头家假公济私，何啻数倍。土番膏血有几，虽欲不穷，得乎？今一切陋弊革尽无余，而正供应作何酌征，以苏番黎之苦（周锺瑄「上满总制书」）？

　　鹿场多荒草，高丈余；一望不知其极。逐鹿因风所向，三面纵火焚烧，前留一面；各番负弓矢、持镖槊，俟其奔逸，围绕擒杀。汉人有私往场中捕鹿者，被获，用竹杆将两手平缚，鸣官究治，谓为「误饷」；相识者，面或不言，暗伏镖箭以射之。若雉兔，则不禁也（「番俗杂记」）。

　　凡长吏将弁远出，番为肩舆；行笥袱被，皆其所任。疲于奔命久矣。曾为严禁。余巡视南、北两路，概不令任诸力役。惟过淡水、虎尾、大肚，溪深水涨，用五、六人擎扶笋舆，犒以钱烟；假宿社寮及兵弁舆从栖止处，悉酬以烟布。诸番驩甚，从来未有。间以所食物予，番则驩然尽饱。问何故跣足？曰：『非乐此，特无履耳』。可见人性皆同（同上）。

　　新官莅任，各社士官瞻谒，例有馈献。率皆通事、书记醵金承办，羊豕、鹅鸭、惠泉、包酒，从中侵渔，不止加倍（同上）。

　　内山生番野性难驯，焚庐杀人，视为故常。其实启衅多由汉人，如业主、管事辈利在开垦，不论生番、熟番越界侵占，不夺不餍；复勾引伙党入山搭寮，见番弋取鹿麂，往往窃为己有，以故多遭杀戮。又或小民深入内山抽藤锯板，为其所害者亦有之。康熙六十一年，官斯土者议：凡逼近生番处所，相去数十里或十余里，竖石以限之；越入者有禁。凤山八社皆通傀儡生番，放■〈纟索〉社外之大武、力力、枋寮口、埔姜林、六根，茄藤社外之粪箕湖、东岸庄，力力社外之仑仔顶、四块厝、加泵社口，下淡水社外之旧槟榔林庄、新东势庄，上淡水社外之新槟榔林庄、抽仔林，阿猴社外之揭阳仑、柯柯林，搭楼社外之大武仑、内卓佳庄，武洛社外之大泽机溪口，俱立石为界。自加六堂以上至琅峤，亦为严禁。诸罗罗汉门之九荆林、淡水溪墘（「墘」或「墈」字之误），大武垄之南仔仙溪墘、茄茇社，山后哆啰嘓之九重溪、老古崎、土地公崎，下加冬之大溪头，诸罗山之埔姜林、白望埔、大武峦埔、卢麻产内埔，打猫之牛屎坑口、叶仔坑口、中坑仔口、梅仔坑山，他里雾之麻园山脚、庵古坑口，斗六门之小尖山脚、外相触溪口，东螺之牛相触山、大里善山，大武郡之山前及内庄山，半线之投拺溪墘，猫雾拺之张镇庄，蓬山之南日山脚、吞霄、后垄、猫里各山下及合欢路头，竹堑之斗罩山脚，淡水之大山顶山前并石头坑、峰仔屿社口，亦俱立石为界。由鸡笼沿山后山朝社、蛤仔难、直加宣、卑南觅，民人耕种樵采所不及，往来者鲜矣（「番俗杂记」）。

　　生番杀人，台中常事。此辈虽有人形，全无人理；穿林飞箐，如鸟兽、猿猴。抚之不能、剿之不忍，则亦末如之何矣！惟有于出没要隘必经之途，游巡设伏，大张炮火、虚示军威，使彼畏惧而不敢出耳。然此皆由于地广人稀、不辟不聚之故，不尽由侵扰而然。盖生番所行之处，必林木丛茂、荆榛芜秽，可以藏身；遇田园平埔，则缩首而返不敢过。其杀人，割截首级，烹剥去皮肉，饰髑髅以金，夸耀其众；众遂推为雄长，野性固然。设法防闲，或可稍为敛戢；究未有长策也。然则将何以治之？曰：以杀止杀、以番和番，征之使畏、抚之使顺；辟其土而聚我民焉，害将自息。久之，生番化熟；又久之，为户口贡赋之区矣（「东征集」）。

　　台湾归化土番，散处村落，或数十家为一社、或百十家为一社。社各有通事，听其指使。所居环植竻竹。社立一公所，名曰「公廨」；有事则集。耕敛仅给家食，不留余蓄；日事田猎，取麋鹿、獐麂为生。其俗，男女同川而浴。未婚娶者，夜宿公廨，男女答歌相慕悦而后为夫妇，拔去前齿。齿皆染黑，「传」所谓黑齿雕题者乎？性好勇尚力，所习强弩、铁镖、短刀，别无长刃、利戟、藤牌、鸟鎗之具。或与邻社相恶，称兵率众，群然哄斗；然未尝有步代止齐之规。斗罢散去，或依密林、或伏草莽，伺奇零者擒而杀之。所得头颅，携归社内，受众称贺；漆其头悬挂室内，以数多者称为雄长。要其战争，长于埋伏掩袭之谋，利于巉岩草树之区，便于风雨暝晦之候；若驱之于平坂旷野之地，则其技立穷。且可以制其死命者有二：其地依山，并不产盐；断绝其盐，彼将摇尾求食矣，一也。春夏之际，其地雨多而露浓，故一望蓊翳；至隆冬之日，则一炬可尽，彼将鸟兽散矣，二也。夫生之、杀之，其权在于我；土番岂能为吾患乎？若利其有而资之以盐，任社商剥克而不之禁，令凿齿之伦铤而走险，乃复不察地势、审利害，苟且动众，而曰土番能战也，岂不谬哉？大凡土番虽称殊悍，而颇近信；倘招之以义、抚之以恩，明赏罚、善驾驭以导之，吾见耕者猎者安于社、敬事赴公者服于途，其风犹可近古也（「理台末议」）。

　　社番不通汉语，纳饷办差，皆通事为之承理。而奸棍以番为可欺，视其所有不异己物，藉事开销，朘削无厌。呼男妇孩稚供役，直如奴隶，甚至略卖；或纳番女为妻妾，以至番民老而无妻，各社户口日就衰微。尤可异者，县官到任，有更换通事名色，缴费或百两、或数十两不等。设一年数易其官，通事亦数易其人，此种费用名为通事所出，其实仍在社中偿补。当官既经缴费，到社任意攫夺，岂能钤管约束？因与道府约，嗣后各社通事俱令于各该县居住；社中有应办事件，饬令前往，给以限期，不许久顿番社，以滋扰累。盗买、盗娶者，除断令离异，仍依律治之。至通事一役，如不法多事，即当责革；若谨愿无过，便可令其常充，不得藉新官更换，混行派费。违者，计赃议罪（「番俗杂记」）。

　　肄业番童拱立背诵，句读铿锵，顿革咮离旧习。陈观察大辇有司教之责，语以有能读「四子书」、习一经者，复其身给乐、舞生衣巾以风励之。癸卯夏，高太守铎申送各社读书番童，余劳以酒食，各给「四书」一册、「时宪书」一帙；不惟令奉正朔，亦使知有寒暑春秋。番不纪年，或可渐易也（同上）。

　　乾隆二年，巡台御史白起图等奏准：嗣后汉民不得擅娶番妇，番妇亦不得牵手汉民。违者，即行离异。汉民照民苗结亲例，杖一百离异；土官、通事照民苗结亲媒人减一等例，各杖九十；地方官照失察民苗结亲例，降一级调用。其从前已娶、生有子嗣者，即行安置为民，不许往来番社，以杜煽惑生事之端（咨稿）。

　　乾隆三年，总督郝玉麟奏准：熟番与汉民所耕地界，饬令查明，有契可凭、输粮已久者，各照契内所开四至亩数，立界管业。其汉民原贌界内，有未垦、未升田园，应令开垦报升；仍将原贌买之契，示谕各业户，呈县验明盖印。该县设立印簿，照契内买卖本人及中保姓名、亩数、价银、输粮额数、土名、四至，逐一填明簿内。有未垦、未升若干，一并登明，毋许弊漏；仍照式汇造清册，送司存案。将来倘有转售，划一呈验登填。庶田地有册可考，不致侵占番业。倘有契外越垦并土棍强占者，令地方官查出，全数归番，分晰呈报。嗣后永不许民人侵入番界贌买番业，令地方官督同土官划界立石，刊明界限土名；仍将各处立过界址土名，造册绘图申送，以垂永久（同上）。  
卷十七

　　物产（一）

　　五谷蔬菜货币金石

　　「尔雅」注虫鱼得列于经，而「周礼」职方氏相天下物土之宜，九榖、六畜有别；所以裁成辅相，俾上下鸟兽、草木咸若者，固恃有道也。台海土壤肥沃、生殖滋丰，而蚩蚩者氓曾不知所以撙节而爱养之，取之有时、用之有节；司牧者当思以人事补天道之所不逮，庶几物用不匮，岂徒夸嘉禾、异卉、珍禽、怪兽为足以陋「齐谐」已哉？志物产。

　　五谷

　　蔬菜

　　货币

　　金石

　　五谷

　　早占（有赤、白二种。粒小早熟。种于二、三月，成于六、七月。田中种之）、埔占（壳白、米赤，皮厚。种于三、四月，成于八、九月。园中种之）、圆粒（米白而软，粒短而肥。种获与埔占同。但米多而为饭则少）、尖仔（纯白者佳，诸稻中极美者。种于五、六月，成于九、十月。田中种之）、三杯（形似尖粟）、天来、内山早、清游早、红脚早（以上俱早成）、大头婆（米粒圆而味香）、过山香（粒大倍于诸米，极白。用少许杂他米中作饭，尽香美）、大伯姆（种于洼下之田，水高一尺，则长一尺，水不能浸。米白而大）、七十日早（种于早春，七十日可成）、安南早、白肚早（其肚甚白）、一枝早、吕宋占（种自吕宋。有赤，白二色，粒小而尖。种获同埔占。但藏久则腐；种之下者）、糯米（即秫也）、赤壳秫（壳赤、米白。一名占仔秫）、虎皮秫（壳赤、有文，米白、粒大）、竹丝秫（米青白色，故名）、尖仔秫、生毛秫（壳有毛，俗呼为大武垄秫）、鸭母潮（性极黏）、禾秫（凤山八社种于园。米独大）、鹅卵秫粒（短、壳薄，色白，性甚软。诸秫中最佳者）、番仔秫（粒甚大。土番摘穟藏之以酿酒）。--以上稻之属。

　　附考

　　三县皆称沃壤，水土各殊：台县俱种晚稻；诸罗地广及凤山淡水等社近水陂田，可种早稻。然必晚稻丰稔，始称大有之年；千仓万箱，不但本郡足食，并可资赡内地。居民止知逐利，肩贩舟载，不尽不休；所以户鲜盖藏（「使槎录」）。

　　稻有粳、糯。粳稻，种于水田者，曰早占、曰晚占，色白；种于园者，曰埔占，色赤。糯稻种于水田者，曰赤秫，壳色赤；种于园者〔曰〕禾秫，粒大、色白（「赤嵌笔谈」）。

