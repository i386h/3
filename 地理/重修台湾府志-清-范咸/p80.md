<!-- { "loadSidebar": true } -->
　　盖自我朝定鼎以来，凡有梗化，精骑一到，率土咸服。独此海氛积年负抗，调发劳费动关亿万，未获削平。乃干断航剿，甫尔荡定，而四省开洋船只出入无禁。思患预防，不可一日废弛。臣谬膺职任，在闽言闽；当此未然，深知情弊，鳃鳃上陈。使臣年力方壮，皇上不以臣为驽骀，尚可竭蹶绸缪；惟年已六十有五，衰老渐及，意在乞休。祗荷恩深重，思皇上有千万世之洪基，臣子孙有千万世之爵禄，故不能缄默而言人之所不敢言者。

　　请收拾遗弃人才疏施琅

　　窃惟我朝定鼎以来，凡属投诚，荷恩录用，在在竭忠；或膺提镇，或授副、参、游、守、千、把等〔官〕，殊典过优。近准部咨：『康熙十三年以后，凡投诚功加未至八等者，追札归农；奉旨钦遵在案』。此就功分别用舍，亦慎名器之要端；然此等不无抱抑之叹。

　　盖用人之道，用之不可以拘例、弃之尤不可以骤促。臣思闽省投诚，有系康熙十三年以前在外省垦荒，为题调从征效力者；有康熙十三年以后在本省效劳，见补经制游、守、千、总员缺着有功绩者。至于台湾新附人员，亦有勇敢历练者。一旦弃置之，未免屈其已效之力，而辜其归命之心。以臣愚见，不若洪开格外隆恩，敕下督、抚、提，将新旧投诚各官见在闽省者，亲行考验。其中果老弱病废、无一技之长，原系经任游、守、千、把者，准其原品致仕；未经任事者，听其原籍安插归农；果系年力精壮、胆气勇敢，历练战斗者，酌定衔札、量给俸饷，令随督、抚标下效劳，许以遇缺保题一、二补用。此中名数，旧者如垦荒题调及本省效劳、见补经制员缺航剿效力者，验选约计不过百余员；如台湾投诚，验选不过数十员，计朝廷之动给无几。从前海疆未靖，年年调发，飞挽费用不计；今四方式宁，各省溢额官兵概经裁汰，俸饷从此减省。一年之中，何惜一、二万金以养有用之人？使新旧投诚，老弱者遂安处之荣、精锐者有功名之望。若以功加未至八等循例而弃之、已至八等循例而用之，是徒循资格以待人。臣伏见未至八等者，其才略未必皆逊于已至八等之员；已至八等者，其才略未必能胜于未至八等之员。惟择其精练勇敢者而蓄之，则凡巨擘皆得遂其愿效之怀，自壮而老、老而死，安心于覆帱；彼懦弱无长者，亦恬然而自安。不宁惟是，见今裁兵之际，更多游手游食、穷窘无藉之辈；负戴营生非其素志，不能尽保其无异念。视此巨擘皆为我罗而养之，则若辈之碌碌因人成事者，终无足有为，即为亦无济。此实笼络人材，罗其尤而众心自戢者也。且夫朝廷尚三年一试武场，不过欲广搜天下人材。然其中式者，虽弓马略谙，而未历戎伍、未经战攻，何若此等之赳赳武夫惯精于疆场，用之较有实效也。

　　昔汉祖当天下既定，犹思壮士以守四方，此深鉴用舍之得失。兹万国献琛、群黎遍德，各省亦有投诚不同；而臣在闽言闽，特举此投诚之用舍。盖措置得宜，其于国家未必无少裨也。况乎郑克塽见蒙优加公爵，冯锡范、刘国轩见授伯爵，国轩更叨天津总兵之任；皇上之推心垂仁，诚冠于万古帝王，又谁不倾心仰答者乎？臣为封疆筹奠安至计，非敢为投诚人员自市私恩也。

　　题报生番归化疏闽浙总督觉罗满保（满洲人）

　　台湾远属海外，民番杂处，习俗异宜。自入版图以来，所有凤山县之熟番力力等十二社、诸罗县之熟番萧垄等三十四社，数十余年仰邀圣泽，俱各民安物阜，俗易风移。其余南、北二路生番，自古僻处山谷，声教未通。近见内附熟番赋薄徭轻，饱食暖衣，优游圣世，耕凿自安；各社生番，亦莫不欢欣鼓舞，愿附编氓。今据台湾镇、道详报『南路生番山猪毛等十社土官匝目等共四百四十六户、男妇老幼计共一千三百八十五名口，北路生番岸里等五社土官阿穆等共四百二十二户、男妇老幼计共三千三百六十八名口，俱各倾心向化，愿同熟番一体内附』等由，册报前来。臣因海外生番输诚归化，若非抚绥安置，备极周详，无以仰副皇上德洋恩溥、远至迩安之意。随会同抚臣批行镇、道确勘议详；复行福建布、按二司详悉酌议去后。兹据布政使沙木哈会同按察使董永芠详报称：『南、北二路生番向与凤、诸二邑熟番接界，今据慕义输诚，实由圣德感孚所致。查其地土毗连，各有土官统摄，醇朴驯良，应循习俗，令其照旧居处，仍用本社土官管束，无庸另设滋扰。其汛守防范，原有凤属南路一营之淡水汛、诸属北路营之半线汛，相去匪遥，饬令照旧防范，用资弹压；并令文员加意抚恤。除熟番听其照常贸易外，内地兵民毋许擅入番界生事及藉巡查扰累。所报丁口，附入版图，勿事编查；顺其不识、不知之性，使之共乐尧天。其南、北二路每年各愿纳鹿皮五十张（各折银一十二两）代输贡赋，听其按年输纳，载入额编，就台充饷。此外，并不得丝毫派扰，以彰柔远深仁』等由，造具各社番户丁口数册前来。钦惟我皇上圣德神功，光被四表；文谟武烈，协和万邦。声教覃敷，已渐被于东西南北；恩膏迭沛，更周流于侯甸要荒。兹海外之番黎，等寰中之蠕动；乃犹仰沾圣化，愿附生民。具见草木昆虫，尽属太和之保合；虽在黄、农、虞、夏，莫非广运之规模。臣幸际昌期，欣逢盛事。即会同抚臣陈璸捐备花红、银牌、帽、猪、酒，饬令该地方官将土官从优给赏外，所当恭疏报闻，请旨纂入舆图，昭垂典册，以志无疆之盛业者也。  
　 
卷二十一

　　艺文（二）

　　露布文移书

　　露布

　　文移

　　书

　　露布

　　攻克鹿耳门收复安平露布（代）诸生蓝鼎元（漳浦人）

　　盖闻金屋瑶台，非穿窬可负而走；重洋天险，岂丑类可奄为巢？惟海国之台湾，乃王家之屏翰。地则龙蟠、虎踞，屹立扶桑、旸谷之间；门开鹿耳、鲲身，遥扼吕宋、荷兰之吭。我皇神武，远迈轩、虞；日月照临，遐荒暨讫。既已披荆斩棘，消魑魅而入版图；亦且教稼明伦，化苍黔而跻文物。四十载噢咻生息，亿万年含哺鼓歌。

　　朱一贵以饲鸭鄙夫，狡焉倡乱；杜君英以佣工客子，肆其狂谋。遂合两地贼兵，胆造滔天罪孽。周应龙赤山之败、苗景龙南路之禽，豕突狼奔，蹂躏郊郭。于是镇协血战，尽瘁以殉封疆；将弁捐躯，怀忠以报社稷。全郡陷没，万姓罹殃。尔乃沐猴而冠，欲仿人家拜跪；登场作戏，忘拟海外王公。据我仓廒，开我府库；居我官廨，朘我人民。草木为之怒号，山川于焉失色！

　　本镇奉檄讨贼，总统水陆万军；遵制府之机筹，合军门之调度。六月癸卯，自澎进兵；丙午黎明，咸集鹿耳。先锋林亮、董方，忠勇冠乎三军，雄威溢于千艇；直驱精锐，大战汹涛。本镇亲率参将王万化、林政、游击边士伟、朱文等八十余员，统领官兵，指挥舸舰；并趋进港，贾勇争先。巨炮雷轰震迭而山崩地坼，轻舟鸷击奋扬而瓦解灰飞。白刃杂以火攻，乌合因而兽散。赖皇上威灵，波臣效顺；潮水涨高八尺，好风利自西来。连■〈舟宗〉并前，礁石无犯；遂夺天险，攻克鹿耳门。林亮、董方首先登岸，夺取炮台，焚贼营汛。伊时日方及午，乘胜进攻安平。游击林秀、薄有成气吞劲敌，守备魏大猷、叶应龙目无坚垒；命同前锋，先驱击贼，蠢尔郑定瑞，尚逞螳臂以当车；衂矣苏天威，欲藉豚威而咋虎。我军鼙鼓动地、旌旗蔽空，林亮、董方复先登岸，本镇亲率王万化、林政、边士伟、朱文、谢希贤、魏天锡、郭祺、王绍绪、胡璟、范国斗、齐元辅、郑耀祖、金作砺、李祖、吕瑞麟、洪平、康陵、刘永贵等各官兵，如熊如罴，如飞如翰。宝刀怒舞，贼血溅乎平沙；枪炮连环，僵尸填乎水涘。飘乎！狂风扫秋叶；快哉！烈焰爇蜂窠。遂登安平镇城，竖立大军旗帜。安平百姓箪壶迎师，载道欢呼，复见天日；本镇询问疾苦，嘉与维新，严饬弁兵秋毫无犯。一日三捷，猛气上腾层霄；二险连收，脚跟已踏实地。从兹城垒可据，进战退守皆安；港道得通，兵粮往来均便。旦日围剿，立见削平；灭杨么于洞庭，尸裘甫于东市。移山压卵，阃内不烦再举之师；覆海漂煨，军中共庆肤功之奏。

　　谨大书露布，告中外闻知。

　　鲲身西港连战大捷遂克府治露布（代）蓝鼎元

　　惟丙午之大捷，收鹿耳与安平；战舰猬泊于台江，弁兵云屯乎城阙。立营设炮，分扼要害之冲；称戈比干，共震啴焞之盛。

　　诘朝丁未，水师提督施世骠楼船进安平港；时维巳刻，一贵遣群贼列阵来四鲲身。本镇躬督大军，左右迎敌。阚如虓虎，气吞贼魄八千；矫若游龙，威慑台黎百万。林、边、王、郑诸将，犁陆直攻；朱、林、魏、吕各员，荡舟夹击。追奔逐北至七鲲身，涉水行沙，遂扫濑口。翌日分遣将校，沿江撑驾小船，运载硝磺、杂装茅苇；乘西南之风烈，用诸葛之火攻。火箭、火龙、空中飞舞；贼■〈舟宗〉、贼艇，触处焚烧。己酉黎明，贼众二万冒死决战，直犯安平。植木盾于牛车，联成阵势；绘青旗以黑蟒，夸诩精锋。我师威武奋扬，左翼、右翼，一人可以当千；大炮连环齐发，陆军、水军，三矢仍看余二。尸填巨港，京观等于鸡笼；戈倒沙滩，弃甲齐于龟佛。

　　自是贼人破胆，不敢再出鲲身；守险拒江，待吾师老。本镇分兵西港，暗渡竿寮；遇贼七千余人，大战于苏厝甲。俄而近村四出，敌众渐增；杂沓荆蓁，弥漫原野。前锋军林亮、魏大猷等用命争先，左右军林政、边士伟等奋力冲杀。胡璟等以奇兵绕贼阵后，首尾夹攻；吕瑞麟以游兵突出竹林，横截贼阵。本镇悉驱精锐，自将中军。枪炮震天，鼓鼙动地。大败贼众，兽散土崩；俘馘斩伤，不可胜计。癸丑挥兵南下，沿途廓清。凡遇凶顽，辄行剿灭；乃败之于木栅仔，复败之于茑松溪。朱一贵舍命奔逃，率其党潜踪遁去。本镇克复台湾府，挂示安民；屯札万寿亭，收捕逸贼。先是，水师提督施世骠传令将弁克日攻府。林秀、王良骏等从七鲲身、濑口进兵，朱文、谢希贤等从涂墼埕、大井头杀入，并于本日巳刻与本镇会兵府治。台湾百姓复见太平，感激涕零，咸呼万岁。

　　寇乱五十余日，恢复无须浃旬。士庶民番，仍为朝廷之赤子；山川土宇，依旧皇家之版图。智武之灭偪阳，方斯迅速；新建之平宁逆，尚讶濡迟。皆赖皇上神威、将士效力，军门调度、制府运笼；是以克奏肤功，不劳而定。夫岂本镇薄劣，所能及兹？南北路贼营已空，明朝遣吏士收复二邑；朱一贵亡命村落，即日令卒徒缚送槛车。中外永清，官民胥庆！

　　特申露布，飞驰以闻。

