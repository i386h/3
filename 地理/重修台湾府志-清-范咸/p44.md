<!-- { "loadSidebar": true } -->
　　康熙六十年，朱一贵倡乱。世骠闻变，集诸将议曰：『台寇猖獗，六、七日全郡俱陷；此非小贼也。今台湾数百艘逃入内地，脱有奸徒混迹，乘虚鼓煽，厦岛一摇，势不可制；咎将谁执』？乃按兵观衅。而总督觉罗满保羽檄飞促世骠出师赴澎湖，以慰众心。迨满保至厦门，而世骠已登舟出港两日矣。抵澎湖，与南澳镇总兵蓝廷珍谋克复安平。时朱一贵悉众攻安平，世骠与廷珍遣将分攻，直捣台郡，朱一贵等后先就擒。世骠即于军中疏平台郡状，值南风正驶，捷书到阙，赐世骠东珠、朝帽、蟒袍，异数有加。

　　时元凶虽擒，余党散匿。世骠复与廷珍分遣大兵，廓清南、北二路，以除残孽。会风雨大作，屋瓦皆飞，人民震动；世骠终夜露立，疾作，卒于军。

　　蓝廷珍，南澳总兵官。朱一贵倡乱，总督觉罗满保飞檄召赴厦门，商略机务。廷珍以海外豕突残魂，必重臣坐镇以安人心、消反侧；乃遣人陈请满保驻厦门，就近督师。满保得所指陈，喜曰：『蓝总兵所见，事事与吾吻合；吾无忧矣』。遂自会城兼程疾趋至厦，而廷珍亦单骑率所部舟师继至。满保令总统征台水陆大军赴澎湖，会提督施世骠进剿。六月朔，出厦门港；二日，至青水沟。时飓风骤起，军士相顾失色；廷珍亲自操舟驭风，漂至铜山。风定，由铜山至澎湖。世骠大喜，与议进兵。廷珍慷慨言曰：『群盗乌合，一攻即靡。但其众至三十万，不可胜诛。以某所见，止歼渠魁；余令自新，且安反侧』。乃戒将弁，无得妄杀。翌日进兵，廷珍亲率诸将奋击，贼众败走，克复安平。贼复率二万众，列牛车夹牌盾为阵，蜂拥蚁附攻安平。廷珍发大炮，四面环击；贼大溃，退保府治。越数日，廷珍督大兵南下，复败贼众，追杀至茑松溪。一贵遁去，遂复府治；驻万寿亭，提督世骠屯北较场；分遣大兵廓清南、北二路，以除残孽。一贵及余党先后就俘，台郡悉平。

　　欧阳凯，漳浦人；台湾镇总兵。

　　朱一贵倡乱，竖旗于南路冈山。凯拨官兵前剿，贼势猖獗。〔四月〕二十八日，凯亲率众驻春牛埔，战连日。五月朔，贼党数万云集，凯奋身血战，跃马冲突；贼四面围攻，势穷力困，中枪坠马。贼刃交下，截其首去。

　　事闻，诏赠太子少保，予恤、赐祭葬；荫子弟一人以守备用，祀忠义祠。

　　许云，漳州海澄人；台湾水师副将。

　　朱一贵倡乱，南路被陷，逆贼环攻府治；云不以水陆分歧，于四月三十日率次子方度、家丁吴国珍等赴春牛埔，援总兵欧阳凯。时镇标官兵俱陷，云冲突血战，杀贼数千人；贼退走。翌日，贼众十余万拥至，云率游击游崇功、千总林文煌、赵奇奉、把总李茂吉，自黎明战至日中，矢穷炮尽。云重创遍体，坠马步战，犹手刃数十贼，势孤无援。贼众愈甚，弁兵俱殁，厉声命次子方度曰：『贼势猖獗，我分当捐躯报国。尔速突围出，将安平、鹿耳门各炮位封钉，无遗贼用；即赍印信，赴提督乞师复仇』。方度号泣，奔突出围。云左臂被贼砍，犹奋勇血战；厉声曰：『吾生不能尽杀尔等，死必来歼灭尔』！贼怒，寸磔之。

　　事闻，赠拜他拉布勒哈番世职。予恤、赐祭葬，荫子弟一人以守备用，崇祀忠义祠。安平百姓悯其捐躯殉国，为立五忠祠以祀焉。

　　次子方度随参将王万化征剿朱逆，攻入鹿耳门，克复安平镇，杀贼七鲲身、西港仔、苏厝甲，底定台湾。以军功，补台湾镇中营游击。

　　罗万仓，陕西人；台湾北路参将。朱一贵之乱，总兵欧阳凯战死，府治失陷；万仓鼓励将士坚守。贼攻北路，连发大炮击之，仆贼旗。贼四面猬集，万仓突围拒战；兵孤无援，踰沟坠马。贼以竹篙截其喉，犹挥刀杀贼而死。妾蒋氏，闻兵败，亦自缢。事闻，诏赠拖色拉哈番，世袭。赐祭葬，荫子弟一人以守备用。妾蒋氏，诏赐旌表。

　　孙文元，云南人；台湾镇左营游击。朱一贵窃发，欧阳凯等战殁，贼攻府治。文元兵少势孤，于鹿耳门内望北叩首毕，跃入海死。

　　游崇功，漳浦人；台湾水师左营游击。台寇之乱，崇功奉调援剿，同副将许云并力击败贼众。闻镇营围急，率兵赴春牛埔，而欧阳凯已阵殁；崇功手持大刀，左右冲突，杀贼三十余人，中创坠马死。事闻，与游击孙文元俱赠拖色拉哈番；予恤，赐祭葬，各荫子弟一人以守备用。

　　胡忠义，陕西人；台湾镇标左营守备。台寇之乱，随欧阳凯率师于春牛埔拒敌。冲锋力战，中炮坠马死。

　　马定国，陕西人；台湾镇标左营守备。朱一贵攻南路营，定国督兵拒守。贼势猖獗，定国奋力血战，势不能支；大呼曰：『我朝廷命官，岂可遭擒取辱』！遂拔佩刀自刎死。事闻，与胡忠义俱予恤，赐祭葬；荫一子以卫千总用。

　　蒋子龙，闽县人；台湾镇标中营千总。台寇倡乱，随总兵欧阳凯拒敌春牛埔，大破贼众。次日，贼势复张；子龙奋身疾战，被贼刀断一臂而死。

　　陈元，侯官人；台湾镇标左营千总。朱一贵倡乱，元率师同本标右营游击周应龙于南路冈山御贼；奋勇扼击，贼败走。明日，直进赤山。又明日，贼悉众四面围攻，元与力战数次，中创被获；逼降，不屈死。

　　赵奇奉，广东人；台湾水师协标右营千总。台寇环攻南路，奇奉随协镇许云率水师援剿，连败贼众。次日，贼悉众攻春牛埔，奇奉力战死。

　　林文煌，侯官人；台湾水师协标千总。台寇作乱，文煌随协镇许云率兵援镇军，连日力战于山川台。文煌冲锋杀贼，殁于阵。其弟文甲从师，亦死焉。事闻，与千总蒋子龙、陈元、赵奇奉俱予恤，赐祭葬；荫一子以卫千总用。

　　李茂吉，漳浦人；台湾水师协标中营把总。台寇之乱，茂吉自请为先锋，随副将许云率兵援镇军。力战于春牛埔，为贼所执，不屈；劝之降，茂吉瞋目厉声曰：『我朝廷职官，岂肯降汝草贼耶』？举足翻其几案，夺贼刀杀贼。贼共斮之，头破裂，骂不绝口而死。

　　林彦，闽县人；台湾镇标中营把总。台寇之乱，随总镇剿贼于春牛浦。贼悉众来攻，彦争先临阵死之。

　　林富，长汀人；台湾镇南路营把总。台匪窃发，奉委率兵为游击周应龙前队。引路至赤山，与贼战，贼稍却；富乘胜深入，贼后阵围之，劗刺而死。时有削职把总江先达、镇标右营领旗王奇生，俱力战殁于阵。

　　石琳，永定人；汀洲镇标中营把总。康熙六十年，奉差领汀镇兵至台湾换班。适遇台变，琳力请助战；为贼所围，殁于阵。事闻，与把总李茂吉、林彦、林富俱予恤、赐祭；荫一子以卫千总用。

　　以上十三员暨林文甲、江先达、王奇生，俱奉旨祀忠义祠。

　　王郡，字建侯；干州人。初冒李姓入伍。康熙六十年，以千总从蓝廷珍收复台湾有功，后为南路参将，始复姓。

　　雍正六年，升台湾总兵。七年，讨平凤山山猪毛番。九年，彰化大甲西番林武力聚众作乱，凤山流棍吴福生亦乘间为变。郡时已授水师提督，乃先遣游击李荣引兵应援；继侦知福生与商大概等攻陴头甚急，遂决策率兵夜发，与参将侯元勋、守备张玉等三路夹攻，败其前锋。贼复集，自辰至未战数合，贼大溃，各奔窜潜匿；生擒萧田等八人，枭于营门。越日，福生、大概等三十余贼悉就擒。南路既平，而新镇吕瑞麟剿大甲西番，为所围；征兵府中，总督郝玉麟复檄郡讨之。郡师至鹿仔港，遣参将李荫越、游击黄贵等合兵围阿束社；参将靳光瀚、游击林黄彩等各扼隘口，绝其去路。遂渡大甲溪追杀，直抵生番悠吾界，屡有杀获。贼遁南日内山，峭壁峻绝；谍知樵径仅一线，督师攀援而登，炮声震山谷。贼负创走，捣其巢穴、焚其积聚。于是各社望风皆降，缚献渠凶林武力等；北路亦平。十余年来镇台者，郡之功为优云。

　　张天骏，字鸣佩；仁和人。以千总，留京营效用。检发福建水师，出洋捕贼有功，累升至广东提督。条奏停止采矿，部议革职。旋奉特旨，补湖广常德总兵；调崇明，奉命海运漕粟至闽平粜，遂受台镇。莅任二年余，恩威并济，兵辑民安，台以无事。

　　天骏为人质直而存心忠厚，识大体，勤于其职。升福建水师提督，去之日，兵民倾城趋送，至有泣下者。今风神庙，立有去思碑。

　　义民

　　康熙六十年，总督满保题准：朱一贵等倡乱台湾，占踞郡县、侵犯南路，义民李直三、侯观德、涂文煊、邱永月、黄思礼、刘魁才、林英泰、锺国虬、林文彦、赖君奏等密谋起义，誓不从贼；于四月二十二日，先遣艾凤礼、涂华煊等赴府请兵。五月初一日，府治失陷。各义民随于五月初十日纠集十三大庄、六十四小庄，合粤之镇平、平远、程乡、大埔、闽之永定、武平、上杭各县之人，共一万二千余名，于万丹庄竖立「大清」旗号，连营固守。又以八社仓廒贮粟一十六万余石，遣刘怀道等又带领乡社番民固守仓廒。各义民纠众拒河，严守一月余，不容贼一人南渡淡水。六月十八日巳时，贼从西港口偷渡新园，刘庚甫、陈展裕、锺贵和等统众与贼合战两次，复纠同侯欲达、梁元章、古兰伯与贼战于小赤山；至晚，复战一次，各有损伤。十九日，贼犯万丹，刘庚甫、陈展裕、侯欲达、古兰伯率众拒敌，且战且守，诱贼至滥滥庄。锺沐纯等统众出贼人之后从北面杀入，刘庚甫、梁元章、古兰伯、刘怀道等统众从南面杀入，陈展裕、侯欲达、涂定恩等统众从东面杀出，三面合攻，大败贼众，追至淡水河边；有邱若赡、艾凤礼等拦河截杀，贼众无船可渡，溺死及杀死者数千余人。义民为首之涂文煊及乡壮被贼杀伤死者，一百一十二人。夺得大铳四位、砂炮四位，伪札、伪印旗号、军器甚多。奉旨从优议叙，给台地守土义民札付一百一十五张、引兵杀贼义民札付三十六张、擒贼义民刮付二十三张。

　　乾隆元年，总督郝玉麟题准：台湾北路大甲西等社凶番肆逆不法，旋即平定；其阵亡、伤亡、受伤之义民、随丁、壮丁、通事人等，照乡勇之例赏给。册开一等、二等、三等军功之义民人等，酌量分别等次赏给。

　　乾隆五年，总督德沛题准：雍正十年，北路凶番不法，南路吴福生等乘机纠众；义民侯心富等先于康熙六十年朱一贵窃发案内已经立功，至雍正十年，复行率众九百余人渡河应援，贼众奔溃；又经水师提督王郡调赴军前备充向导，出力用命，应予以优叙。均照部册有名外委例，各加一等授为千总，给与札付。

