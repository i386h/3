<!-- { "loadSidebar": true } -->
　　初，己亥之岁，延平扬颿出海、拨■〈舟卓〉横江；戈撝淤铁瓮之南，艗系于金陵之北。童叟惨遭屠戮，抢地呼天；妇女强被奸淫，痛心切骨。惟人非济美，不过舟乘风便，故尔传刃东吴；士岂英髦，只因海与江连，遂得游魂三月。大军一战，小丑全输。死于山者，山变其色；沉于水者，水断其流。片帆折橹，望海兴悲；烂额焦头，栖身无地。金门寸土，未足谋生；厦岛丸城，奚堪糊口！辛丑四月，郑成功奋命台湾，竟夺其地而有焉。世传三代，年历廿三。其主若辅者，苟有中人之资，诚作久长之计；去年号而呼嵩，变衣冠而薙发。天皇大度、上国鸿慈，未有不启其更新之路，而嘉其向化之心。如此而十年生聚、十年教养，亦可以为岛上之酋，而比中原之一郡也。何以言之？郑成功之攻克台湾也，兵民慑伏、上下悚惶。雕题黑发之夫，跳梁不敢；鐻耳文身之辈，蠢动无闻。其地之近者，南社、二林、新港、萧垄、目加溜湾、倒咯嘓、麻豆、大武垄、诸罗山；其地之远者，阿里山、奇冷岸、打猫社、大居佛、他里雾、猴闷、柴里、斗六、西螺、东螺、麻芝干、马芝遴、大突、半线、大肚、亚东、大武郡、南北投、牛骂、猫务拺、蓬山、大杰巅、加六堂、小琉球、卑南觅、新港仔、竹堑、南嵌、鸡笼、淡水。里有文贤、仁和、永宁、新昌、仁德、依仁、崇德、长治、维新、嘉祥、仁寿、武定、广储、保大、新丰、归仁、长兴、永康、永丰、新化、永定、善化、感化、开化诸里，坊有东安、西定、宁南、镇北四坊。承天为旧设之府，东宁乃新建之名。岭后、岭前，闾阎接地；旧渡、新渡，舸舰联云。彼海澨之风虽殊，而性善之理则一。由是首崇文庙，次葺祠宫；岁修禋祀，时奉坛壝。因暂从乎其乡，且适合乎其野；种竹以为墙，葺茅以为屋。渔樵乐业，耕稼乘时。驾津梁于二赞之间，溪深缓步；屯竹木于大目之港，路仄安行。鲫鱼潭可饶千金之利，打鼓澳能生三倍之财。曝海水以为盐，爇山材而为炭。观音山疑是落伽分派，双堑竹想从淇澳移来。北线尾夜静潮平，月沉水镜；下港冈春明谷秀，树缀红妆。中楼仔环缜轻烟，桶盘栈低萦浅雾。诸罗山台北崇关，似经巨灵之手，直劈半边；鹿耳门海中要地，如戴高士之巾，微有折角。凤山葱郁层峦，疑丹凤之形；猴闷岭嵤迭嶂，穿狝猴之穴。七鲲身结万山之脉，三茅港汇湍水之宗。洋则分大■〈犭郎〉、小■〈犭郎〉，冈则有上港、中港。月眉池既标美号，凤尾桥更着嘉名。赤山仔色灿丹霞，乌树林茂摇青浦。大桥居首而近郭，竹沪处远而在南。东番社山藏金矿，下淡水地产硫黄。阴峰突耸云霄，盛夏寒留积雪；阳谷窕含煜■〈火霍〉，三冬暖若长春。至于山培梁栋之材，溪馤芝兰之秀；楩楠可以支厦，桬棠足以成舟。薪蒸满谷，松藤在林；榕阴蔽日，芷馥盈汀。梓栗之树更多，橘柚之园甚广。西瓜莳于圃者如斗，甘蔗毓于坡者如菘。瓠■〈麦卢〉彷佛悬瓻，薏苡依稀编琲。檨■〈甘覃〉异味，椰沥奇浆。龙眼较庾岭尤佳，荔枝比清漳不足。桄榔孤树，荜茇丛株。槟榔木直干参天，篔筜竹到根生刺。夭桃四时皆灼，芳梅五腊咸香。沼浮荷而经年艳艳，菊绕径而累月芬芬。茉莉编篱，芙蓉插障。来■〈麦牟〉早熟，番薯迟收。黍栽阳陆，稷植云畴。豆分夏白、秋白，谷区埔黏、快黏。蹲鸱掘以疗饥，黄梨熟以解渴。菜种不一，药类还多。兽则麋鹿成群，而虎狼绝迹；禽则鹰乌逐队，而鸿鴈靡翔。龙潜邃壑，龟息深潭。大沪之鲦、鲿、鰋、鲤，昕夕烹鲜；小塭之蛤、蚌、蛏、蟳，富贫恒馔。海上之鳞，未能枚举、潮中之介，难以名称。网捕土鮀，钓引海翁。淮南之斗虎，未是稀闻；温峤之燃犀，犹为浅见。珊瑚玳瑁，购之虽易而取之亦难；贝锦珠玑，小者恒多而大者实少。及言乎其俗也，滨海之家，大约捕鱼；依山之族，惟知逐鹿。伏腊岁时，徒矜末节；冠婚丧祭，争好虚文。病则求神而勿药，巫觋如狂；贫则为盗而忘身，豺狼肆毒。娈童若女，傅粉涂朱；少妇常耕，蓬头跣足。及言乎其性也，慈祥恺悌，先天似未生来；礼让谦恭，后进何知力学！有势而父子方亲，多财而兄弟乃热。情虽未善，人孰无良？考乎其尚也，斗鸡走狗，挝鼓吹箫；俳优调长夜之声，琵琶谱娱心之曲。绮襦纨裤炫五彩之衣裳，公孙蹙頞；颠覆荒湛造中山之曲蘖，高允攒眉。习尚虽殊，风教可一。考乎其候也，一天澄彻，四序清和。暑无挥汗之淋漓，寒无裂肤之凛烈。入夏定沾霪雨，经秋始叇浮云。山气燠而难蚕，海风飖而罕鹊。若地则无时而不动，若山则无日而不青。气候不齐，疫疠常作。至于幅■〈巾肙〉之广大也、道里之延袤也，南路通计五百三十里：其详则起自赤嵌城，南行一百四十里赤山仔、八十里上淡水、二十里下淡水、十五里力力社、十五里茄藤社、六十里放■〈纟索〉社、八十里落加堂、一百一十里琅峤；北路通计二千三百一十五里：其详则起自赤嵌城，北行四十里新港社、五十里麻豆社、九十里诸罗山、一百里他里雾、一百二十里大武郡、六十里半线、一百一十里水里社、三百里大甲社、一百四十里房里社、一百三十里吞霄社、一百三十里后垄社、二十里新港仔、四十里中港仔、一百里竹堑社、二十里眩眩社、二百里南嵌、八十里八里坌社、过江十五里淡水城、三十里奇枹龟仑社、六十里内鸡州、六十里大屯社、四十里小鸡笼、跳石一百五十里金包里外社、十里金包里内社、跳石二百里鸡笼头、过江二十里鸡笼城。以外无路可行，亦无埯澳可泊船只；惟候夏月风静，用小船沿海墘而行：一日至山朝社、三日至蛤仔难、三日至哆啰嘓、三日至直脚宣。以外，则人迹不到矣。是则台湾一岛，其幅■〈巾肙〉道里如此、其民情土俗如此、其山川出产又如此；苟革面于天朝、倾心于正化，岂非蛮荒膏壤！讵祸心不悛、戾气尝横，天理昧而不知，人事违而强作。恃此强丸黑子之区，浪作窥天测海之想。屡侵潮、惠，频犯漳、泉。螳臂当车，良足叹也；乳犬搏虎，实可悲耳！壬寅年，成功物故，郑锦僭王；附会者言多謟媚，逢迎者事尽更张。般乐之事日萌，奢侈之情无餍。横征浪费，割肉医疮；峻法严刑，壅川弭谤。主计者所用非所养矣，所养非所用矣；世风日下，人事潜移。甲寅之会，不观时势，辄欲猖狂。八千子弟，既非训练之师；三五么么，谁是运筹之客！庚申二月，全军覆没，埋首台湾；举国惊疑，延颈内地。加之以旱魃，而米珠薪桂；地震，而川竭山崩。芒芒黎庶，日不聊生。

　　辛酉，郑经奄逝；齐桓横尸而未殓，缪嬴抱子以号廷。螟蛉钦舍，正直监国，矫缢酉廊；襁褓克塽，龆龀称蕃，妄尊东殿。福建总制姚少保，侦知阴事，密请南征。先行秘札，暗通内应之关；继迁飞庐，大建天威之讨。两提九镇，会议温陵；巨舰长艨，进屯鹭岛。朝廷庙谟宏远、胜算周详，特简提督将军侯施琅督理舟师，专征海宇。将军六韬练达，三略精微。海舋形势，素烛于胸中；岛屿蚍蜉，久运于掌上。三年习战，惟乘一日之机；百计求贤，尽获争先之士。康熙二十二年岁在癸亥，六月十四日铜山开驾，十五日进兵八罩澳，十六日薄伐澎湖。部曲虔刘，三奇合战；纵横转斗，七变回■〈舟宗〉。十七日舟停八罩澳，十八日进取虎井、桶盘屿，克之。十九日将军私乘舴艋，暗渡汪洋；亲观壁垒，遍察机宜。贼众星罗碁布，鱼丽蜂屯；将挺铍而莫及，欲鞭腹以云难。二十日、二十一日将军绋维閴寂，钧令森严。誓师以决胜而后行，直效淮阴背水；鞠旅必合权而后动，遂同祖逖凌江。二十二日分兵进剿，东畔直入鸡笼屿，西畔直入牛心湾。中央大船分为八阵，一阵三迭。将军调度居中，万顷听提枹之皷；徂征首出，千樯开浴日之波。其左则兴化镇吴英、金门镇陈龙、铜山镇陈昌，其右则平阳镇朱天贵、海坛镇林贤、厦门镇杨嘉瑞、提标中军罗士鉁。错综黄石，蕴藉阴符。策定于樽俎之间，蛟腾霄汉；谋合于孙、吴之诀，鹏举扶摇。履险如夷，泛渤澥之苍茫，逍遥止水；灭此朝食，振啴焞之武略，剪扑妖氛。海众分驾炮船、赶缯船、洋船、鸟船四百余只，蜂起前来。其洋船、鸟船之大也，动载以万斛计；其炮船、赶缯船之小也，亦载以数千斛计。船头安红夷铜炮一位，重轻不等、巨细难量；十尺未为至大，百钧却止寻常。南边发硕炮二十余门、鹿铳二百余门，舳舻相接，火矢交冲。烟似昏霾，既风惊于墋黩；镝如落叶，更箭重以飘零。自辰至申，戮力攻杀；士逞敢死之心，将奋先登之志。击沉贼炮船八只，焚毁鸟船三十六只、赶缯船六十七只、洋船五只；火船因风迅发，烧海鸟船、赶缯船三只。其余船只，畏火分散，漂泊无踪。凶党披靡，左右失支吾之序；榜人委顿，参差淆进退之方。自焚炮船九只、鸟船十二只，因挽获贼鸟船二只、赶缯船八只、双篷船二十五只；焚杀伪将军二员，总督、统领、提督、总镇、先锋四十七员，协营翼将大小等官三百余员，贼伙一万二千余众。伪武平侯刘国轩，乘小快船从吼门而逃；其在山伪将军、提督并大小等官一百六十五员，俱带众投降矣。交锋之际，平阳镇总兵官朱天贵被伤阵亡，水陆官兵阵亡者三百二十九员名。执锐披坚，未斮鲸鲵而献馘；■〈犭畾〉飞电掣，先蒙矢石而捐躯。带伤者一千八百余员名，拔矢啖睛，夏将军之勇也；敷疮刮骨，关壮缪其神哉！当年赤壁之兵，乾坤变色；然江流夹岸，相隔非遥。畴昔■〈审阝〉阳之战，今古惊魂；然湖水微波，能高几许？是澎湖之役也，殆皆天授，夫岂人谋？粤稽徃古，澎湖六月，未飘五日之和风；遍访居民，斥卤卑涂，罔汲千人之淡水。楼船济济，铠甲鳞鳞。九日洋中，风催后轴；八旬岛上，麓涌甘泉。岂非地转而将善也，海归一统之洪图？故得天灵而效顺也，民实皇清之赤子。刘国轩虽称海将，却善知机；郑克塽乃在童年，幡然干蛊。轩奉书函，敬曰澎湖之役，固知天命；塽投印篆，虔云台湾之众，惟愿归诚。将军缮密奏之章，具闻其事；皇帝沛好生之德，即允其行。官则仍归录用，兵则悉任归农。八月十三日，将军侯旌悬赤嵌，雷震安平。弘宣授钺之盛，廓清蚁穴；暂定三章之约，循拊鸿哀。白叟黄童，方欣舜日；男耕女织，始庆尧年。茕茕异地之离人，言归桑梓；蚩蚩沿山之土著，悉奉章程。民无汤火之忧，血气遍通于鬼国；地入版图之籍，车书遐逮于蛮陬。卑南觅七十二社、直脚宣三十六番，羊之质、虎之皮，委蛇稽颡；人之面、兽之心，次第输賨。

