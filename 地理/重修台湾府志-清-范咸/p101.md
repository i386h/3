<!-- { "loadSidebar": true } -->
　　琼台原不在人间，素艳何来绿玉鬟？长见蕊珠宫里雪，只缘地近补陀山（补陀山犹言小白花山，疑即玉蕊花。见黄山谷所作诗序）。

　　聚仙也合依稀似（「齐东野语」：『琼花绝类聚八仙』），玉质秾香总不同；欲向通明上封事，弹文先斥妒花风。

　　幸留七里香名在，认取山矾为写真；寄语世人休聚讼，冰姿原不藉前尘。

　　瀛壖合是洞仙家，宴赏贪看玉树花；赋罢新诗消受得，春风何处七香车（刘宾客「玉蕊诗」：『玉女来看玉树花，异香先引七香车』）？

　　鮡鱼，次六给谏原韵

　　「台海采风图考」云：『鮡鱼黑色如鳅，长不盈尺；二目突出于额，身多绿斑。「志」称多在海边泥涂中，善跳跃，土人以为美味；置地上能跳，亦能行数步』。

　　怒目棱棱遍体斑，蛇行也解曲回环。如何生在沧溟里，偏喜身居清浊间？虎穴掉头终不顾（给谏畜数尾池中，有跳石上毙者），龙门烧尾可知艰！烹鲜更怪成何味，丛笑令人鄙百蛮。

　　台俗除夕，门设纸虎，祭以鸭，焚之，谓可厌煞；余名之曰焚虎。元夕，女子偷折人家花枝，谓异日可得佳婿；余名之曰窃花。往时在京师，作「梦树堂花」二诗，谓事极韵，且可举以为偶也。今兹将毋同，因赋四绝句

　　焚虎二首

　　阶前金薄印于菟，燃虎焚香达九衢；好趂春前辟虚耗，新年事事要欢娱。

　　死虎犹能激毒龙，精诚大府慰三农（省中祈雨，周抚军学健命以虎骨投龙潭中，果得雨）。海隅莫怪频驱鬼，厌煞迎神重季冬。

　　窃花二首

　　女郎元夜踏苍苔，攀折青枝笑落梅；底事含羞佯不采？月明犬吠有人来。

　　梦树堂花忆昔时，又因韵事赋新诗；怜他自爱倾城色，暗祝灯前几度思。

　　题褚太守（禄）观稼图

　　北港（台湾旧名北港）地肥沃，种植恒不时。四月刈新榖，六月开新菑；十月收大冬（晚稻，土人谓收大冬），洵有不敛穧。罔知三年畜，转贩成漏卮。番儿学唐人（番谓中土为唐），亦解把锄犁。时清风日好，鸡犬皆嬉嬉；槟榔簇凤尾，猱采同儿戏。弯弓射生手，徒充他人饥。褚侯河南后，跨海效一麾；动念仁民术，写出「豳风」诗。美哉二千石，愿更进微规：武侯治蜀严，宽猛常相持；既庶何以教，阿谁是良师？逋逃何以绝，穷黎何以肥？至治顺大化，贵与羲皇期。何时道德同，四海仰风仪。

　　木兰花歌（有考）

　　台之草木，土人多以臆名之；如梨子茇、檨子之属，或无其解，或并无其字。而士大夫之自中土至者，又率先存一索隐志怪之心，不深察物之情状，雅意附会；真若琪树之花可接，而若木之枝可攀也。余阅「使槎录」载：『木兰花如粟，淡黄，芳似珠兰；亦名树兰』。考「群芳谱」：『木兰一名木莲、一名黄心，其香如兰、其状如莲』。白氏「长庆集」云：『木莲身如青杨，有白纹；叶如桂而厚大，无脊。花似辛夷，内白外紫』。则与「使槎录」所云花如粟淡黄者迥异矣。盖树兰，自又一种。余所见者，花细碎如黍米；正与「使槎录」同，而不得谓之木兰也。又「使槎录」载贝多罗花云：『大如酒杯，瓣皆左纽，白色；近蕊则黄』。「采风图考」亦云：『花外微紫内白，近心甚黄；土人但称为番花，不知为贝多罗也』。考「拾遗记」：『贝多叶长一尺五、六寸，阔五寸，形似琵琶而厚大』。「寰宇志」：『贝多结实如椰子』。今所见番花，叶酷似枇杷；其长与阔，皆不及「拾遗记」之半，且有花无实。其非贝多明甚。而所云花大如酒杯，则木兰之似辛夷也；所云外微紫内白，则木兰之内白外紫也。余细察其干，有斑痕如眼，则木兰之如青杨有白纹也；试截其枝，中有黄晕，则木兰之一名黄心也。至叶如桂而厚大，则更无可疑矣。然则树兰非木兰也、番花非贝多也。既真知其为木兰矣，不可不纪之以歌。

　　诗人赋物善言理，不似庭前格竹子。当知多识即是学，废目任耳非为美。我来蓬瀛大海东，探奇直欲穷苍穹；周诹询度百不厌，肯教过眼烟云空？采辑「郡志」二十卷，遗书掇拾行将遍；犹惭臆断恐失真，订误考疑敢云倦？贝多罗花诗已讹，琵琶形似终如何？就中无实难伪托，佛经欲写空槎那！因阅「长庆」忽顿悟，辛夷恍与木兰遇；内白外紫状如莲，点点青杨虫食蠹。昔人几度上芳舟，不识征帆逐远游；今日模糊纔认得，新翻乐府却风流（词有「木兰花慢」）。

　　台湾八景庄年

　　安平晚渡

　　笳声互动日沉西，一片苍茫暮霭低；夕照城边催渡急，晚烟风里裹帆齐。水寒弄影光摇月，潮长移舟浪拍堤。却怪群鸦栖不定，参差楼堞望中迷。

　　沙鲲渔火

　　一带沙平水亦停，渔舟鳞集傍遥汀。寥天夜黑难邀月，极浦灯红若聚星。网蹙熹微穿爝火，波回历乱荡流萤。远山欲看模糊甚，近岫还留半朵青。

　　鹿耳春潮

　　桃花春涨浪如洚（与洪同），鹿耳门高势更雄；殊死千军严破阵，凌虚万木怒号风。硖深不信缨犹荡，沙走还知海欲东。盛气渐平群籁寂，恬波依旧暖瀜瀜。

　　鸡笼积雪

　　迥殊漠北子卿身，六出何来伴雁臣？排闼一峰疑砌玉，凝眸几点恍堆银。炎方特为开生面，羁宦浑如遇故人。金碧山川都看尽，矾头画稿觉翻新。

　　东溟晓日

　　尾闾东泄浩无边，初旭俄将黑雾穿；几度欲升犹半隐，须臾一跃似空悬。潜销蜃气金光灿，倒射鲸波血色鲜。自是中天多瑞彩，蛰龙宁敢抱珠眠。

　　西屿落霞

　　残照无多日渐沉，余霞散绮满西岑；不随孤鹜飞江渚，偏逐归鸦落树林。斜度微云千片玉，淡依新月一妁金。欲餐自愧惭中散（「选诗」：『中散不偶世，本是餐霞人』），鞅掌风尘思不禁。

　　澄台观海

　　簿书笋束苦相缠，乘兴登台意豁然。烟霭光中三面水，晴云影里四垂天。弥茫境界凭栏外，浩荡沧溟落照前。极目波涛渺无际，笑他精卫若何填！

　　斐亭听涛

　　纔听朝潮又暮潮，怒涛声里竹萧萧；千竿不藉风摇曳，万弩何当影寂寥。岂必林泉甘漱石，却因烟月忆吹箫。星躔旧是扬州路，流水应过廿四桥（台湾分野牛、女，属扬州）。

　　和巡使六给事「九头柑」原韵

　　听莺载酒美双柑，岁暮分遗兴倍酣。红出洞庭微带涩，黄传瓯、越尚输甘。橘中别种瓤余九，海外尝新岁已三。怪底淮南移枳橘，罗浮真味可曾谙？

　　和巡使范侍御「正月五日斋头见菊花」原韵

　　秋花开值物华新，恰是衙斋五日春。态逸香清闲有韵，帘垂风细静无尘。迎年岂谓亲轩冕，采食还应让隐沦。戏酹屠苏一相问，渊明可是尔前身？

　　范侍御招饮七里香花下

　　铃阁清严碧槛凉，一丛玉蕊正芬芳；琼姿乍怯秋初雨，花气浑同夜合香。绣斧筵前歌「白雪」，银鬟窗外舞「霓裳」。擎杯细把山矾嗅，沁我诗肠润酒肠。

　　密叶繁葩绿玉丛，朝霞掩映雪■〈王灵〉珑；唐昌观里依稀似，后土祠边想象同。满砌花飞惊积霰，隔邻香透趁微风。三年海外埋芳信，此日开筵兴不穷。

　　诸罗道中即事褚禄

　　圣朝德泽沛南东，纵目郊原茂对中：圳水春生灌溉足，露华秋重土膏融；扶桑色映曈昽日，络纬声随断续风。自愧一官无报称，好书大有慰宸衷。

　　安平晚渡

　　楼堞参差噪暮鸦，村氓唤渡语声哗。忽冲沙鸟暝烟破，渐转蒲帆夕照斜。远浦不须愁返棹，晚风无事动悲笳。寒潮乍退人归后，明月孤舟漾浅沙。

　　沙鲲渔火

　　连冈相接聚沙汀，掩映渔舟点点萤；风定碧波明远火，光摇寒影落疏星。莫疑沧海鲛人泪，翻讶乾坤柳絮萍。惊起苍龙眠不稳，欲燃犀角烛奇形。

　　鹿耳春潮

　　天然形胜待潮生，鼙鼓逢逢望欲惊。正是桃花春破浪，俨然瀛岛雨翻城。当时窃国悲浮瘴，此日长年认荡缨。竞说王师平寇日，海门如雪势峥嵘。

　　鸡笼积雪

　　移来琼岛是何年？积素凝华入望妍。瑞数碧鸡开运会，城依元圃说桑田。玉山岝崿光相映，银海波涛势欲连。不信炎方寒起粟，燕云迢递近中天。

　　七弦草署台防同知张若窿（桐城人）

　　琐窗闲静影蹁跹，绕砌亭亭发七弦；高下有情娇映月，浅深着色嫩含烟。乍经新雨银丝润，旋挹微风翠带鲜。最喜秋来红结绶，一尊相对韵悠然。

　　观音竹

　　趺坐伽陀石，清筠自古今。虚中成净业，劲节印禅心。绿染菩提果，声含檐卜林。半规新月上，妙义正堪寻。

　　金瓜茄

　　不是东陵种，篱间别弄辉。冰纨澄夏簟，黄绢剪秋衣。承露鹅儿嫩，迎风杏子肥。依稀明月下，疑自凤池归。

　　含羞草

　　萱花自昔可忘忧，小草如何却解愁？为语世人休怪诧，风情太甚要含羞。

　　交枝莲

　　产自污泥湼不缁，迎风承露号交枝；看他亦解相萦抱，底事依依在水湄？

　　白沙书院示诸生（时书院新落成）淡防同知曾曰瑛（南昌人）

　　敢因小邑废弦歌，讲苑新开事切磋。谁谓英才蛮地少？原知高士海滨多。文章大块花争发，诗思渊泉水蹙波。他日应知化邹鲁，好从断简日编摹。

　　斐亭听涛次韵诸罗令林菼（永福人）

　　曾趋官阁待春潮，笑语浑疑燕蓼萧。乍听怒涛云浩浩，还看良月夜寥寥。早知沙上无寒鴈，可有仙人倚洞箫？此日瀛壖成梦想，天边谁与度银桥（林时方罢职，故云）！

　　安平晚渡彰化令陆广霖（武进人）

　　高城极目势苍茫，向晚归人一苇航。月净波光浮远白，霞衔帆影带昏黄。参差楼阁迷云树，掩映渔灯上女墙。市井只今夸极盛，可知济渡赖津梁？

　　沙鲲渔火

　　高挂丝纶新月钩，沙汀隐现泊渔舟；烟笼小艇连樯语，风起孤篷一叶秋。倒映水光星错落，斜联萤火影沉浮。银灯合向银河泻，绝似吴江古渡头。

　　澄台观海

　　烟波缥缈水漫漫，高阁登临面面寒。收拾昆仑千派合，划开江汉四围宽。尘氛不向垄灵发（垄灵，鼻神字；见「黄庭经」），寰宇全归掌握看。凭眺顿教心地远，拟将浩瀚写毫端。

　　斐亭听涛

　　疏影萧萧万籁平，江亭忽听怒涛鸣；乍疑檐角风敲玉，顿觉丛中浪拍城。岛屿波洄凭竹报，埙筜声寂待潮生。远巨仰沐澄清久，跨海鲸鲵静不惊。

　　二月诸罗道中诸罗训导陈绳（闽县人）

　　偶整轻装出水涯，邅回白道绕山家；闲闲风景迟迟日，细草轻沙薄笨车。

　　乌鱼

　　瑿玉元珠遍体缁，扬回奋鬣满天池。须知沪箔横施处，要在葭灰未动时。日映波光添绣线，鳞翻浪影簇乌旗。江鲻味薄河鲻小，争比炎方海错奇。

