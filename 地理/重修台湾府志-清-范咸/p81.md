<!-- { "loadSidebar": true } -->
　　擒贼首朱一贵等遂平南北二路露布（代）蓝鼎元

　　惟辛丑六月二十有三日，本镇总统官兵克复台湾，大张文告，与民更新；为殉难将师讨贼复仇，枭磔元凶，招徕市肆，宥罪恤伤，询问疾苦。乃会同水师提督施世骠遣兵追剿逸贼，分攻南、北二路。以林秀、薄有成、郭祺、齐元辅、范国斗、胡璟、李祖、刘得紫、郑文祥、刘永贵、董方、林君卿、游全兴等带领官兵，穷追朱一贵诸贼；以王万化、林政、边士伟、魏天锡攻取南路营凤山县，以朱文、谢希贤、吕瑞麟、洪平、闫威攻取北路营诸罗县，以景慧收复笨港，林亮、魏大猷率舟师北上，平定沿海一带地方。指挥已定，刻日遄征。犀甲熊旗，耀若长虹四出；金戈铁马，闪如怒瀑齐飞。

　　越五日戊午，林秀诸军遇贼于大穆降。追奔逐北，炎火之爇飞蓬；斩将搴旗，豪鹰之攫爰免。贼遗车马器械，堆积如山；余党溃散归降，十去其九。朱一贵走湾里溪，我军追至茅港尾，遂过铁线桥，收复盐水港。一贵夜遁下加冬，绝食月眉潭；狼狈星散，不及千人。乃有义民王仁和、杨石密受外委、守备衔札，与杨旭、杨雄倡率沟尾等六庄乡壮，计谋擒贼。闰月七日丙寅，杨旭、杨雄诱贼至沟尾庄。是夜鸡鸣，火炮震天、金鼓动地，六庄乡壮喊杀攻围，遂擒贼首朱一贵及其党王玉金、翁飞虎、张阿山，缚置牛车，驰解军前。五十日自大夜郎王，囚首叩阶除之石；卅万众伪称国公府，拽颈杂羊豕之群。余孽虽奔，天网不漏；枭杨来于大排竹，竿首级于十字街。林曹、林骞、林琏、郑惟晃、张看、张岳等，咸向我军面缚乞降。复擒吴外、李勇、陈印、陈正达、卢朱等，皆系长缨，以为俘馘。渠魁党羽，无不械送就诛；胁从爪牙，一尽烟消靡孑。

　　王万化诸军至南路擒斩贼目郑定瑞、颜子京，收复凤山县，安抚下淡水各处庄社民番；南路五百里地方，悉皆恢复荡平。朱文等诸军至北路擒斩贼目万和尚等，收复诸罗县，安抚哆啰嘓、斗六门各处庄社民番；景慧引兵至笨港，林亮、魏大猷以舟师来会，遵海上下，扫除贼薮，招辑流亡；而援淡游击张駥、守备李燕、刘锡、千总李郡、淡水营守备陈策等引兵南下半线，谢希贤引兵北上，与张駥等会合。北路千余里地方，尽皆收复荡平。

　　扫逆寇于一朝，根株悉拔；奏肤功于旬日，山海敉宁。从兹鹿耳、鲲身，永巩东南之锁钥；鸡笼、沙马，长固陬澨之藩篱。起普天忠爱之心，寒千秋叛逆之胆。桓桓熊虎，厥有微劳。忻忭曷胜，驰闻敢后。

　　文移

　　檄诸将弁大搜罗汉门诸山（代）蓝鼎元

　　台民以倡乱为嬉，岂真不知刑戮之可畏？由大山深险，而逋逃之薮多也。成则出为民害，败则去为山狙；人迹不至，莫穷其底。彼何惮而不为哉？

　　夏季大乱削平，渠魁咸缚。秋间，尚有阿猴林、盐水港、六加甸、旧社、红毛寮诸孽，后先啸聚，屡经擒捕竿街；旧逃之伪国公陈福寿、杜君英、江国论等十数贼目，亦俱招纳归降。新旧根株，殆将悉绝。不意近日复有匪类竖旗于南路石壁寮，随拨弁兵追剿，立获苏清、高三二贼；供称莿瓜成为首、共党伙二十八人，旦暮当尽缚之，不足烦师徒也。但逋薮不清，萌孽终发。诸贼往来南路阿猴林、下淡水间，其窠总在罗汉门。乘此隆冬涧涸、茅干土燥之候，大举围搜，扫荡穴窟；诸将其各砺刃裹糇，遵吾军令，刻日进兵，为一劳永逸之计。

　　今遣提标游击王良骏、金门镇标游击薄有成、南澳守备吕瑞麟共带领征兵六百，以土番五十名为乡导，从角宿、岗山、刈兰坡岭一路搜入罗汉门；署南路营守备闫威带领南路兵四百、乡壮一百、土番五十，由仁武庄、土地公崎、阿猴林、板臂桥、搭楼一路搜入罗汉门；金门守备李燕、烽火门守备蔡勇共带领征兵四百、土番五十，由卓猴、木岗社一路搜入罗汉门。的于是月十二日午刻，咸会内门中埔庄，毋敢后至；违者按以军法！另遣台镇左营把总林三、中营把总陈云奇共带领汛兵二百、乡壮八十、土番五十，前往大武垄分路堵截，以防贼窜；北路营把总游宽、下加冬把总郑荣才亦带汛兵二百，往大武垄堵截搜捕。俱的于十二日午刻咸会大武垄之礁巴哖，毋敢后至；违者按以军法！翼日黎明，俱各分兵搜捕。罗汉内门诸将备分搜银锭山、内门岭、内埔、佳白寮、打鹿埔、霞美林、东方木、小乌山、南马仙、龟潭、乌山尾等处，逢人执讯、遇窠烧毁，焚山烈泽，穷极幽深；大武垄诸弁目分搜礁巴哖、鹿驼庄、望郎明、郎包米、茭拔埔、大湖、大龟佛、内郎包、乌山内等处，凡有岩谷，无不遍寻。直使蠢尔奸顽，更无藏身之地；骈首就戮，绝无窜逸之区。倘有悔罪求生、束身归命，仍贷其死，开乃更新之路。乱后余孽，自古蔓延，必有一番震荡，方能扫涤净尽；可从此卧鼓戢戈，无死灰复燃之患也。其师旅所过庄社地方，秋毫无犯；敢有擅动民间蔬菜鸡犬、一草一木，即按军法。领兵官约束不严，飞禀参革治罪。

　　本署提督令出如山，万万不可转移。各宜抖擞精神，凛遵毋忽！

　　檄北路将弁分搜小石门诸山（代）蓝鼎元

　　闻诸邑东偏大山之中，小石门、得宝寮、竹头崎、三层溪等处，有奸宄啸聚百人，操械往来其间；昼伏山窝，夜出行劫。此渐不可长也。涓涓不息，将为江河；会兵剿捕，必不可缓。汝诸将弁无以山深路险，畏难苟安；听吾号令，灭此而朝食耳。

　　今约分兵三路，克日并进。山径窄狭，士卒在精不在多。每一路遣精兵百人；乡壮七十、土番三十，操弓挟矢为乡导。又就中分作三队，渐次而行，俾前后遥相照应。其令把总郑高率兵番乡壮二百名，向赤兰坡进发；从三块埔、深坑仔搜捕而入，直捣竹头崎，会小石门。署守备李郡、把总林时叶各率兵番乡壮如数，时叶从大排竹、土地公崎进发，搜三层溪等处；李郡从粪箕湖、仙草埔进发，搜得宝寮、大石门等处。咸会于小石门，务必陟遍岩阿、穷极幽谷，毁山中之草寮，扫贼人之窟穴。果有匪类出没，立即挥兵掩捕；敢拒敌者歼之。又山中有羊肠鸟道，可由十八重溪通大武垄而之罗汉门。今遣把总庄子俊、苏思维率兵二百名，前往大武垄扼其吭；就拨礁巴哖社番一百名，弓矢引道前驱，于大湖山路口、小篱路口分兵堵截，以防逸盗，无令逃窜。

　　计诸路并进围搜，设伏截擒，更无奔逸之地；前不敢出、后不敢入，贼在吾掌中矣。但兵贵神速、机在谨密，幸无濡滞漏泄，使贼闻风而先遁！惟诸君慎之！慎之！

　　檄下加冬李守戎（代）蓝鼎元

　　日者，该弁追捕奸匪，深入山内北埔寮与贼人对敌，生擒渠魁李庆，夺贼旗械二十六面杆，收回所劫脏物，焚毁窝庐；据报之下，深为莞尔。该弁深阻前驱，罔惮勤劳；克敌着绩，可谓能尽职矣。继阅诸罗令详报来文称：『据乡保长廖督等云：贼庐五间，内积米粮百余石。该弁传令焚烧』。果有此事，又可谓知兵法矣。从来敌遗货物不可轻取，恐兵丁贪获，所有队伍散乱；万一贼人返攻，无心恋战，鲜有不败。该弁追捕克勤，又能知兵若此，本镇诚为喜而不寐也。

　　但所称贼庐五间，是否新造？抑系久居于此？每庐深广几丈尺？能容人众几何？锅灶几所？碗箸食饮之具可供几人？庐中粮食实在屯积多少？是粟是米？果否一尽焚烧？抑或兵丁乡壮尚有取携而去？所收回贼劫脏物，牛几头？鸡、豕、犬、羊几只？衣服、布帛、首饰、银钱几件数？曾否俱还失主收领？抑移交诸罗县令分发？逐一开明备细，据实报知。本镇将因此以卜贼人多寡出没之数，非于该弁有所苛求也。

　　随行目兵，分别功次，并纪其名氏以来，将有以奖励之。无忽！

　　檄查大湖崇爻山后余孽（代）蓝鼎元

　　日者，郑固就擒，逆谋溃败；南路余孽，将从此永清矣。据供：王忠等有党千人，在内山大湖、崇爻山后。贼口诪张，虽未足据为凭信，然不可以不防也。

　　其令千总何勉、把总康赐由罗汉门、大武垄分道并入，直抵大湖；采探有无匪类踪迹，并熟视进兵路径。果有窠巢，即大举扑灭之耳。山后地方有崇爻、卑南觅等社，东跨汪洋大海，高峰插天；岩险林茂，溪谷重迭，道路弗通。苟有贼党啸聚往来，番黎无不知之。其令外委千总郑维嵩，率健丁十数人驾舟南下，由凤山琅峤至沙马矶头转折而东，赍檄往谕卑南觅大土官文结，赏以帽靴、补服、衣袍等件，令其调遣崇爻七十二社社番遍处搜寻，将山后所有盗贼悉行擒解，按名给赏；拒敌者，杀死勿论。凡擒解山中汉人一名，该番赏布三十尺、盐五十斤、烟一斤；获剧贼者，倍之。有能擒获王忠，当以哆啰嘓、哔吱、银两、烟布、食盐等物，大加犒赏。诸番黎尽心搜缉，余孽应无容身之地也。

　　番性嗜杀，本镇不得已而用。但山后大湖地方，乃自开疆以来人迹不到之境，当今并无甲籍居民；所有逋逃，总非善类。歼之，亦不妨耳。穷深极远，兵不可入；番黎趫捷如飞，靡幽不到，使之甚便。擒缚以来，如市货物；纵有一、二漏网，而山中既不可居，待其出而擒之，如笼中之鸟、釜中之鱼，乌有不灭者哉！其各努力，以奏尔功。无忽！

　　檄淡水谢守戎（代）蓝鼎元

　　昨擒获孽丑黄来供称：『台湾山后，尚有匪类三千人，皆长发执械，屯聚山窝，耕田食力；又有艘舰往来』。其词甚谬。本镇治贼素严，黄来既获，自料必死；故为危言，以延数月之命，岂有他哉！然君子思患预防，明知其为谬妄，亦不得以其谬妄而忽之。

　　台地二千余里，止论山前西、南、北一带，本镇耳目之所及，不过上穷淡水、鸡笼，下尽琅峤，至矣极矣。其自淡水、鸡笼以上转折而东，至三朝、蛤仔难，下逮崇爻、卑南觅、沙马矶头，回环琅峤一带，山后延袤大略与山前等。其间道里、远近、山川、形胜、扼塞、险夷以及番黎情状、性习驯悍，本镇不能周知其详也。安保深山大泽之中、人民足迹不至之地，无有匪类出没乎？曩者南路擒获郑固，亦称王忠逃匿山后大湖，有党千人；本镇经遣弁员赍檄往谕卑南觅大土官文结鼓舞七十二社番黎以兵搜捕，将山后所有逸贼尽缚以来，苟有王忠在彼，网不漏矣。今惟鸡笼以及蛤仔难下抵卑南觅北界，搜捕未周，并未遣有侦缉之人。该弁营汛壤与相接，此任舍子谁属耶！

