<!-- { "loadSidebar": true } -->
　　台地诸山，似皆西向；「皇舆图」皆作南北向，初不解。后有闽人云：『台山发轫于福州鼓山，自闽安镇官塘山、白犬山（与前关同、白亩字异音同）过脉至鸡笼山，故皆南北峙立。往来日本、琉球海舶，率以此山为指南』（「使槎录」）。

　　台地诸山，本无正名，皆从番语译出（「赤嵌集」）。

　　大海洪波，止分顺逆。凡往异域，顺势而行。惟台与厦，藏岸七百里，号曰横洋；中有黑水沟，色如墨，曰墨洋。惊涛鼎沸，险冠诸海。或言顺流而东，则为弱水；昔有闽船飘至弱水之东，阅十二年始得还中土（「赤嵌集」）。

　　由大嶝出洋，海水深碧，或翠色如靛。红水沟色稍赤，黑水沟如墨，更进为浅蓝色；入鹿耳门，色黄白如河水（「赤嵌笔谈」）。

　　泛海不见飞鸟，则渐至大洋；近岛屿，则先见白鸟飞翔（「赤嵌集」）。

　　海吼，俗呼海叫。小吼如击花羫鼓，点点作撒豆声，乍远乍近、若断若连。临流听之，有成连鼓琴之致。大吼如万马奔腾，钲鼓响震，三峡崩流、万鼎共沸；惟钱塘八月怒潮差可彷佛，触耳骇愕。余常濡足海岸，俯瞰溟渤；而静渌渊崩，曾无波灂，不知声之何从出。然远海云气已渐兴，而风雨不旋踵至矣。海上人习闻不怪，曰：『是雨征也』。若冬月吼，常不雨；多主风（「稗海纪游」）。

　　厦门至澎湖，水程七更；澎湖至鹿耳门，水程五更。志约六十里为一更，亦无所据；按「樵书」二编云：『更也者，一日一夜定为十更，以焚香几枝为度。船在大洋，风潮有顺逆、行使有迟速，水程难辨；以木片于船首投海中，人从船首速行至尾，木片与人行齐至，则更数方准。若人行至船尾而木片未至，则为不「上更」；或木片反先人至船尾，则为「过更」：皆不合更也。舟子各洋皆有秘本，云系明王三保所遗』。余借录，名曰「洋更」（「赤嵌笔谈」）。

　　玉山在万山中，其山独高，无远不见。巉岩峭削，白色如银，远望如太白积雪。四面攒峰环遶，可望不可即；皆言此山浑然美玉。番人既不知宝，外人又畏野番，莫敢向迩。每晴霁，在郡城望之，不啻天上白云也（「番境补遗」）。

　　大冈山之顶，蛎房壳甚多；沧海桑田，亦不知其何时物也。山上有湖，雨则水满。山阴有古石洞，莫测其所底；或以瓦掷之，窅然无声。相传其下通于海云（「旧志」）。

　　港西里赤山之顶，不时山裂，涌泥如火焰，随之有火无烟；取薪刍置其上，则烟起。名曰火山（「凤山志」）。

　　南仔仙山后，有火出石畔，扑之亦灭、吹之辄起（「台湾风土记」）。

　　仙人山，在沙马矶头。其顶常带云雾，非天朗气清不得见也。故老言：时有绛衣、缟衣者对奕；说近无稽。然生成之石棋盘、棋凳犹存（「凤山志」）。

　　诸罗猫罗、猫雾二山之东，山上昼常有烟、夜常有光；在野番界内，人迹罕到（「旧志」）。

　　玉案山后山之麓，有小山；其下水石相错，石罅泉涌，火出水中，有焰无烟。焰发高三、四尺，昼夜不绝。置草木其上，则烟生焰烈，皆化为烬（同上）。

　　入大武郡山行十余日，有石湖，其社曰茄荖网。湖大里许，天将雨，湖辄水涨丈余。或以为湖底有眼通海（同上）。

　　水沙连，四周大山。山外溪流包络，自山口入为潭。广可七、八里，曲屈如环，围二十余里；水深多鱼。中突一屿，番绕屿以居，空其顶；顶为屋，则社有火灾。岸草蔓延绕岸，架竹木浮水上，藉草承土以种稻，谓之浮田。隔岸欲诣社者，必举火为号，番划蟒甲以渡。屿圆净开爽，青嶂白波，云水飞动，海外别一洞天（同上）。

　　水涟潭，在半线。方广二丈余，形若井，崇山环列。天将风雨，则水涨发声如潮；番民以占阴晴（同上）。

　　八里坌潭，在八里坌山绝顶。形三角，类人力为之。周可数亩，清深莫测。土番间因逐鹿而至，汉人罕能陟也（「诸罗志」）。

　　剑潭，在北淡水大浪泵社二里许。番划艋舺以入水，甚阔。有树名茄冬，高耸障天，大可数抱；峙于潭岸。相传荷兰人插剑于树，生皮合，剑在其内；因以为名（「台湾志略」）。

　　关渡门，从淡水港东入，潮流分为两支：东北，由麻少翁、搭搭悠，凡四、五曲至峰紫峙；西南，由武朥湾至摆接。各数十里而止；包络原野，山环水聚；洋洋乎巨观也（「诸罗志」）。

　　凡水皆东流，邑治之水独西；台海在西，三邑攸同也。闽、粤间，水源自山汇流扬波，谓之溪。溪渐于海，潮汐应焉，谓之港；海汊无源，潮流而潴，随其所到以为远近，亦谓之港（同上）。

　　大冈山，状如覆舟。天阴埋影，晴霁则见。上有仙人迹、铁猫儿碇、龙耳瓮在焉。相传国有大事，此山必先鸣（「台湾纪略」）。

　　奇冷山，即奇岭社之山；高百丈。台湾最暖，此山独积雪，至春杪不化（同上）。

　　由斗六门东入，渡阿拔泉；又东入，为林■〈王冀〉埔，亦曰二重埔。土广而饶，环以溪山，为水沙连及内山诸番出入之口，险阻可据。有路可通山后哆啰满（「诸罗志」）。

　　形胜

　　台湾府，东抵罗汉门庄内门六十五里，是曰中路；西抵澎湖三百二十里（水程四更，计二百四十里；澎湖纵横皆八十里）；南抵沙马矶头四百六十里，是曰南路；北抵鸡笼六百三十四里，是曰北路。东西广三百八十五里，南北袤一千九十四里。台湾县（附郭），东至罗汉门庄内门六十五里，西至海三里，南至二赞行溪凤山县界二十里（原至依仁里交界仅十里；雍正十二年改），北至新港溪诸罗县界二十里（溪以南有新港社、新化里，原属诸罗；雍正十二年，改溪南属台湾、溪北属诸罗）。广六十八里，袤四十里。凤山县，东至傀儡山五十里，西至打鼓港一十里，南至沙马矶头三百七十里，北至二赞行溪台湾县界七十里。广六十里，袤四百四十里；距府九十里。诸罗县，东至大龟佛山二十里，西至大海三十里，南至新港溪台湾县界八十里，北至虎尾溪彰化县界五十里。广五十里，袤一百三十里；距府一百里。彰化县，东至南北投大山二十里，西至大海二十里，南至虎尾溪诸罗县界五十里，北至大甲溪四十里。广四十里，袤九十里；距府二百里。淡水厅（驻竹堑），东至南山十里，西至大海七里，南至大甲溪一百一十九里，北至大鸡笼城二百七十五里。广十七里，袤四百八十四里；距府三百五十九里。澎湖厅，东至东吉屿八十里，西至草屿八十里，南至南屿一百里，北至目屿八十里。距府二百四十里（皆系水程，故不计广袤）。

　　台湾府处大海之中，坐东南、面西北，为江、浙、闽、粤四省之外界（「福建海防志」）。缘高邱之阻以作屏，临广洋之险以面势（「蓉州文稿」）。澎湖为门户，鹿耳为咽喉（「凤山县志」）。七鲲身毗连环护，三茅港汇聚澄泓（「客问」）。诚天设之险（「方舆纪要」），为海疆最要（「平台异同」）。郡中八景，曰「东溟晓日」、「西屿落霞」、「安平晚渡」、「沙鲲渔火」、「鹿耳春潮」、「鸡笼积雪」、「澄台观海」、「斐亭听涛」。

　　台湾县，东倚层峦，西迫巨浸（「岛上附传」）。木冈山高耸特拔，罗汉门局势弘敞（「台湾志略」）。外环大海，云涨霞平；内阻重山，沙迷雾列（「客问」）。极东南之奥（「诸罗杂记」），扼凤、诸之冲（「台湾风土纪」）。控南澳、阻铜山（「蓉州文稿」），四省藩屏，诸岛往来之要会（「澄台记」）。邑中八景，曰「木冈挺秀」、「莲湖飘香」、「北线回澜」、「赤嵌远眺」、「龙潭夜月」、「金鸡晓霞」、「井亭夜市」、「郡圃榕梁」。

　　凤山县，址因故镇（「鹿耳门即事」），僻处海边（「台湾风土记」）。葱郁弘开，离奇盘结（「客问」）。大冈、小冈，峣屼嵬崔；半崩、半屏，嵾嵯嵓崿（「台湾赋」）。矶耸沙马，林险阿猴（「台湾志略」）。傀儡高峰，近接天际；琉球孤屿，远映海中（「县志」）。所谓奇观胜概，约略如此（「旧志」）。邑中八景，曰「凤岫春雨」、「泮水荷香」、「琅峤潮声」、「冈山树色」、「翠屏夕照」、「丹渡晴帆」、「淡溪秋月」、「球屿晓霞」。

　　诸罗县，全台锁钥，径道蜿蜒（宋永清论）。南自新港，北至虎尾（「台湾风土记」）。迭岫参差，连冈撼戛（「客问」）。白玉山插翠青霄，大武陇深入邃海（「台湾志略」）。其嵷巃之回环者，不可纪极；其浩瀚之奔流者，无不朝宗（「旧志」）。千里之雄图，上游之要地（「县志」）。邑中八景，曰「玉山云净」、「龙目泉甘」、「檨圃风清」、「梅坑月霁」、「北香秋荷」、「水沙浮屿」、「月岭晓翠」、「牛溪晚岚」。

　　彰化县，迭嶂如屏，连峰插汉（「稗海纪游」）。山有火焰、姑婆之奇，溪有虎尾、大甲之险（「台湾志略」）。近防三林、鹿子，远控淡水、鸡笼（「通志」）。固海山之僻壤，亦宇宙之奥区（「客问」）。邑中八景，曰「焰峰朝霞」、「鹿港夕照」、「镇亭晴云」、「线社烟雨」、「虎溪春涛」、「海丰渔火」、「眉潭秋月」、「肚山樵歌」。

　　淡水厅，崇山大川，深林旷野（「台海使槎录」）。淡水江，北海之津梁（「客问」）；小鸡笼蜿蜒而南，烟霏雾霭，峰峦不可枚举（「旧志」）。西通大海，东结层峦（「使槎录」）。圭心、石门、蓬山、后垄，重洋砥柱，攫浪搏潮（「客问」）；洵扼要险区也（「赤嵌笔谈」）。

　　澎湖厅，五十屿巨细相间，坡陇相望（「旧志」）。险口不得方舟，内溪可容千艘（「方舆纪要」），为漳、泉南户（「海防志」）；东则海坛、西则南澳，诚天设之险（「方舆纪要」）。

　　附考

　　台湾为土番部族，在南纪之曲，当云汉下流。东倚层峦，西迫巨浸。北至鸡笼城，与福州对峙；南则河沙矾，小琉球近焉。周袤三千余里，孤屿环瀛，相错如绣（「岛上附传」）。

　　自鹭门、金门迤逦东南以达于澎湖，可数千里；风涛喷薄，悍怒激斗，瞬息万状。子午稍错，北则坠于南风炁，南则入于万水朝东，皆有不返之忧。又东至鹿耳门，夹以七鲲身、北线尾，海道纡折，仅容数武；水浅沙胶，虽长年三老，不能保舟之不碎。余乃山罗嶕涌，无由以入。其险且不测如此（同上）。

　　鸡笼山岛野夷，亦谓之东番。万历四十四年，倭胁取其地。东番诸山，其人盛聚落而无君长；习镖弩，少舟楫，自昔不通中国（「方舆纪要」）。

