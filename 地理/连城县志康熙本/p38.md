<!-- { "loadSidebar": true } -->
　　(注29)艾肃：应作“艾萧”，艾蒿，臭草，喻不良。
　　(注30)屍乡：地名，在今河南偃师县西。
　　(注31)祝鸡：，疑应作“笑”。祝鸡，叫鸡。祝鸡翁，传说中善养鸡的仙人。旧题汉刘向《列仙传》上：“祝鸡翁者，洛人也。居屍乡北山下，养鸡百余年。鸡有千余头，皆立名字，暮棲树上，昼放散之。欲引呼名，即依呼而至。”
　　(注32)罄咳：应作“謦咳”，咳，通“欬”。謦欬”，咳嗽，喻谈笑。
　　(注33)疑为“仙口阿护”之误，意为有仙灵保佑、庇护。
　　(注34)巩如屹如：巩固高耸。如，然，助词。
　　(注35)谶：chèn，预言吉凶祸福的文字。
　　(注36)黄芽白雪：黄芽，道家炼丹所用之铅华。白雪，琴曲名，相传为春秋时晋师旷所作；又疑是道家炼丹所用之汞的别名。
　　(注37)三天：道家称清微天、禹余天、大赤天为三天。旧题汉东方朔《十洲记》：“方丈洲在东海中央……有金玉琉璃之宫，三天司命所治之处。”
　　(注38)玄科：道家科目。《南齐书·百官志》：“太始六年，以国学废，初置总明观，玄、儒、文、史四科，科置学士各十人。”玄，深奥，神妙，特指道家。
　　(注39)银屏山：即清流盈山。
　　(注40)以下作“□”者，皆是无法辨认之字。
　　(注41)雨旸愆期：晴雨误期。旸，晴。

　　●末卷　增　添

　　○教　　条①
　　劝　农　文
　　朱文公②
　　契③勘生民之本，足食为先。是以国家务农重谷，使凡州、县守倅④皆以劝农为职。每岁二月，载酒席出郊，延见父老，喻以课责子弟竭力耕田之意。盖欲吾民衣食足而知荣辱，仓廪实而知礼义，以共趋于富庶仁寿之域，德至渥⑤也。当职幸此承摄，敢坠彝章⑥？今有劝谕事件，具开于后：
　　一今来春气已中，土膏脉起，正是耕农时节，不可迟缓。仰诸父老，教训子弟，递相劝率，浸种下秧，深耕浅种。趋时早者所得亦早，用力多者所收亦多，无致因循，自取饥饿。
　　一陂塘水利，农事之本。今仰同用水人协力兴修，取令多蓄水泉，准备将来灌溉。如事干众，即时闻官，纠率人工，借贷钱本，日下修筑，不至误事。
　　一耘犁之功全赖牛力，切须照管，及时餧饲，不得辄行宰杀，致妨农务。如有违戾，准勅科决脊杖二十，每头追偿五十贯文，锢身监纳，的⑦无轻恕。今仰人户递相告戒，毋致违犯。
　　一种田固是本业，然粟豆麦麻、菜蔬茄芋之属亦是可食之物，若能种植，青黄未交得以接济，不为无补。今仰人户更以馀力，广行栽种。
　　一蚕桑之务亦是本业，而本州从来不宜桑柘，盖缘民间种不得法。今仰人户常于冬月间，多往外路买置桑栽。相地之宜，逐相去一二丈间；深开窠窟，多用粪壤，试行栽种。待其稍长，即削去细碎拳曲枝条，数年后必见其利。如未能然，更加多种麻苎，亦可供备衣着，免被寒冻。
　　一乡村小民其间多是无田之家，须就田主讨田耕作。每至耕种耘田时节，又就田主贷借谷米，及至终冬成熟，方始一并填还。佃户既赖田主给佃贷，借以养活家口；田主亦藉田客耕田纳租，以供赡家计。二者相须⑧方能成立。今仰人户递相告戒：佃户不可侵犯田主，田主不可挠虐佃户。如当耕牛车水之时，仰田主依常年例应副谷米；秋冬收成之候，仰佃户各备所借本息填还。其间若有负顽不还之人，仰田主经官陈论，当为监纳，以儆顽慢。
　　一本州节次行下诸县，不得差人下乡乞觅、骚扰、科索、强买物色⑨、及以补发经总制钱、发纳上供银、罚科茶等为名，科罚人户银物，所以上体朝廷宽恤之意，欲使民得安居，不废农业。今恐诸县奉行违戾，仰被扰人指定实迹前陈诉，切待追究，重作行遣。
　　一本州节次印给榜文，劝谕人户，莫非孝弟忠信、礼义廉耻之意。今恐人户未能遍知，别具节略，连黏在前，请诸父老，常为解说，使后生子弟知所遵守，去恶从善，取是舍非，爱惜体肤，保守家业。子孙或有美质，即遣上学读书，学道修身，兴起门户。右今出榜散行晓谕外，更请父老各以此意劝率乡闾，教戒子弟，务令通晓，毋致违犯。
　　绍熙(注10)叁年贰月日榜。
　　劝　谕　榜
　　一劝谕保伍互相劝戒事件：仰保人互相劝戒，孝顺父母，尊敬长上，和睦宗姻，周恤邻里，各依本分，各修本业，莫作奸盗，莫纵饮博，莫相斗打，莫相论诉。孝子顺孙、义夫节妇，事迹显著，即仰具申，当依条格旌赏；其不率教者，亦仰申举，依法究治。
　　一禁约保互相纠察事件：常切停水防火，常切觉察盗贼，常切禁止斗争，不得贩卖私盐，不得宰杀耕牛，不得赌博财物，不得传习魔教。保内之人，互相觉察，知而不纠，并行坐罪。
　　一劝谕士民：当知此身本出于父母，而兄弟同出于父母，是以父母、兄弟天性之恩，至深至重。而人之所以爱亲敬长者，皆生于本心之自然，不是强为，无有穷尽。今乃有不孝不弟，于父母则辄违教命，敢缺供承；于兄弟则轻率忿争，忍相拒绝。逆天悖理，良可叹伤。宜亟自新，毋速大戾(注11)。
　　一劝谕士民：当知夫妇婚姻，人伦之首；媒妁聘问，礼律甚严。而此邦之俗，有所谓管顾者，则本非妻妾，而公然同室；有所谓逃叛者，则不待媒聘，而潜相奔诱。犯礼违法，莫甚于斯，宜亟自新，毋陷刑辟。
　　一劝谕士民：乡党族姻，所宜亲睦，或有小忿，宜各深思，更且委曲调和，未可容易论诉。即得理，亦须伤财废业，况无理不免坐罪遭刑，终必有凶，切当痛戒。
　　一劝谕官户：既称士宦之家，即与凡民有異，尤当安分循理，务在克己利人；又况乡邻，无非亲旧，岂可恃强凌弱，以富吞贫。盛衰循环，所宜深念。
　　一劝谕遭丧之家：及时安葬，不得停丧在家，及(注12)寄寺院。其有目前停寄棺柩，亟并限一月安葬。切不须斋僧供佛、广设威仪，但只随家丰俭，早令亡人入土。如违，依律科杖壹百。官员不得注官(注13)，士人不得应举。乡里亲知，来相吊送，但可协力资助，不当责其供备饮食。
　　一劝谕男女：不得以修道为名，私创庵宇。今有如此之人，各仰及时婚嫁。
　　一约束寺院、民间：不得以礼佛传经为名，聚集男女，昼夜溷杂。
　　一约束城市、乡村：不得以禳灾祈福为名，敛掠钱物，装弄傀儡。
　　前件劝谕，只愿民间各识道理，自做好人，自知不犯，有司刑宪，无缘相及，切须遵守，用保和□(注14)。如不听从，尚敢干犯，国有明法，吏不敢私，宜各深思，无贻後悔。
　　十家牌法约条
　　一甲内俱要父慈子孝，兄友弟敬，夫和妇顺，善相劝勉，恶相规戒，患难相恤，出入相友；小心以奉官法，勤谨以办国课。但有不遵条约者，同甲之人互相晓谕劝导，至再至四，果不听改，禀官究治。
　　一甲内但有平日习为奸盗、赌博、教唆，俱要首报在官，许其改过自新。凡遇警窃，即于此辈中查考。但有隐匿事发，甲内坐以知情重罪。
　　一甲内凡有盗贼、水火，同甲及左右甲、对甲，俱要齐心并力，应援救护。但有坐视不赴者，同甲举告，官司治罪，仍量罚银米给被灾之家。
　　一甲内婚丧等礼，俱从俭朴。但有习为奢靡，而同甲不劝沮(注15)，及劝不听而不禀告官司者，定行罚治。
　　一甲内斗讼等事，俱要和解劝沮。果有屈抑，许赴官禀告。但有恃强欺弱及诬他人，同甲不首者，连坐以罪。
　　乡约教谕
　　一同约中推年高有德、为众所敬服者一人为约长，二人为约副；又推公直果断者四人为约正，通达明察者四人为约史，精健廉干者四人为知约，礼仪习熟者二人为约赞。置文簿三扇：其一扇，备写同约姓名及日逐出入所为，知约司之；其二扇，一书彰善，一书纠过，约长司之。
　　一同约之人每一会，人出银叁分，送知约具饮食，毋奢取，免饥渴而已。
　　一会期以月之望。若有疾病事故不及赴者，许先期遣人告知约；无故不赴者，以过恶书，仍罚银壹两公用。
　　一立约所以道理均平之处，择寺观宽大者为之。
　　一彰善者其辞显而决，纠过者其辞隐而婉，亦忠厚之道也。知人有不弟，毋直书曰不弟，但云某于事兄敬长之礼颇有未尽，某未敢以为信，姑书之以俟其改。凡纠过，要皆例此。若有难改之恶，且勿直纠，使无所容，或激而遂肆其恶矣；约长、副等，须先期阴与之言，使当会而自首，众共诱掖奖劝之，以兴其善念，姑勿书之，使其可改。若不能改，然后纠而书之。又不能改，然后白之官；又不能改，同约之人执送之官，明其罪。势不能执，则戮力协谋官府，请共灭之。
　　一同约之人，凡有危疑难处之事，皆须乡长会同约之人与之裁处。区画必当于理、济于事而後已，不得坐视推托。陷人于恶、罪坐约长、约正诸人。
　　一寄庄人户，多于纳粮当差之时躲回原籍，往往负累同甲。今后约长等劝令及期完纳应承，如蹈前弊，告官惩治，削去寄庄。
　　一本地大户、異境客商放债收息，合依常例，毋得磊算；或有贫难不能偿者，亦宜以理量宽。有等不仁之徒，辄便捉锁磊取，挟写田地，致令穷民无告，去而为盗。今後有此，告诸约长等，与之明白，偿不及数者，劝令宽捨取；已过数者，力与追还。如或恃强不听者，率同约之人鸣之官司。
　　一亲戚乡僯(注16)，往往有因小忿投贼复仇，残害善良，酿成大患。今後一应斗殴不平之事，鸣之约长等，公论是非；或约长等闻之，即与晓谕解释。敢有仍前妄为者，率诸同约呈官诛殄。
　　一军民人等，若有阳为善良，阴为贼情贩买牛马，走传消息，利居一己，殃及万民者，约长等率同约诸人指实，劝戒不悛，呈官惩治。
　　一吏书、义民、总甲、里老、百长、弓兵、机快人等，若揽差下乡索求赍发者，约长率同约呈官追究。
　　一男女长成，各宜及时婚娶。往往女家责聘礼不充，男家责资妆不丰，遂致愆期。约长等省谕(注17)诸人，自今各称家之有无，随时婚嫁。
　　一父母丧葬，衣裳棺椁，但尽诚字，称家有无而行。此外，或作佛事，或盛设宴乐，倾家费财，俱于死者无益。约长等其各省谕约内之人，一遵礼制，有仍蹈前非者，即于纠过簿内书以不孝。
