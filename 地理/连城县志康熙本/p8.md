<!-- { "loadSidebar": true } -->
　　马头山(即马头石，县东北揭坊。山皆怪石，昂藏若马首。俗传，遇风雨夜能嘶鸣，居人不靖；元季雷陨其首，石尚存焉)
　　上峡山(县东，北安里。两山夹立，中有一路通北安铺)
　　金柜山(北安里，莲峰之傍)
　　堆禾山(北安里。其山特起，若堆禾状)
　　三仙山(北安里。旧传，昔有三人聚山中谈笑，倏乘鹤去)
　　狮子山(县东，北安里)
　　罗婆山(东北，南顺里)
　　髻头山(东，姑田里)
　　白云山(南，表席里)
　　金鸡山(表席里。旧传，人至山下见一庵，有金鸡飞鸣於花瓶上；因寄庵中，晓起不见庵所)
　　银屏山、笔架山(俱南顺里)
　　凉伞山、云山(俱县南河源里)
　　天马山(县南四十里，状如天马。堪舆谓：天马出自南方，公侯立至，故产彭侯)
　　高贵人山、刘地山(俱县南河源里)
　　将军山(南，表席里)
　　尖峰山(东南，表席里)
　　彭屋山(县西，在城里。山下旧有虎，无人居之)
　　马坑山(在城里。山下有涧名马坑，民居稠聚)
　　赤岭山(在城里)
　　讲书山(县西)
　　西宝山、三将军山(俱县西，南顺里)
　　双峰山(县西，童子岩二峰相联)
　　高冻山(县北五里)
　　大岭山(县北，隔川里)
　　小张坑山(县北，黄公桥之侧)
　　黄屋山(县北二十里)
　　岭
　　塔背岭(城内东，御史黄万里宅後)
　　崎岭(县东五里)
　　凉池岭(县东，往姑田小径)
　　楮岭(县东，南顺里。有大小二楮岭，其路陡绝，绵延五七里，险阻难行，通姑田小陶路)
　　猫儿桥岭(县东，姑田里，与永安县接界)
　　磨石岭(姑田里。有砥石可淬锋，邑人取用之)
　　呆鸟①婆岭(曲溪)
　　朱长岭(小珠地)
　　环山岭(姑田里)
　　牛夹岭(大地隔)
　　打鼓岭(见古迹。俱县东)
　　赤竹岭(县南，表席里。南接上杭，多产赤竹)
　　牛路岭(表席里。其岭盘旋十余里)
　　垂珠岭(见古迹)
　　远水岭(南，表席里。接上杭界，路近水，病涉行岭上；嘉靖丁已，迁朗村隘於此)
　　鹧鸪岭(县西。山木阴浓，常有鹧鸪栖其上)
　　水西岭(县西，十里)
　　虎忙岭(县西北，五十里，属长汀青岩里。其岭绝峻且长，虽虎过亦忙。半山有庵，为行人憩息之所)
　　乌石岭(县北安里，见古迹)
　　彭地岭(北安里。宋开国侯彭孙葬祖坟於此)
　　分水岭(县北四十里，与长汀为界，中有分水铺，一水横岭，而分汀连之界)
　　岩
　　石门岩(县东五里。两石相峙，中虚成门。宋元祐间，沈永钦创总宜亭、悠然阁、宿云堂，植松竹，吟娱之所。年久，亭阁俱废；洪武间复建)
　　石钟岩(县东，北安里。半岩有古佛道场。宋罗次夔建左右罗汉阁、观音堂。俯瞰绝地，秀柱层崖)
　　鹫峰岩(县东七里。势如鸑鹫，傍有瀑布，右为苍石岩宇，岁久倾废；永乐间，饶福生募缘重建)
　　旗石岩(县南顺里，状如旌旗，见古迹)
　　南峰岩(县南百里，属表席。宋淳熙间，创佛宇)
　　朝天岩(县南，表席里。高峻而陡绝，上凌云汉，有庵)
　　白石岩(南，表席里)
　　白仙岩(南，表席里。峰峦俱白，洞穴甚宽，下有小溪)
　　西宝岩(县西，南顺里。宋淳熙间，始创佛庐於岩下，後废。元至正间，里民黄得福重建)
　　广灵岩(南顺里。岩中有洞穴，祀定光古佛，里人祷祀多应。又名童子岩)
　　滴水岩(县北七里。有泉一线，出窦，溜泻岩下，深不盈尺，潴不溢，汲不竭。相传，定光佛驻锡於此。宋政和间，僧密窒创岩宇，岁久倾圮，永乐间重建)
　　龙兴岩(北安里。元大德年间，治中许景辉建庵)
　　宝珠岩(北安里。岩上有圆石如珠)
　　石室岩(北安里。岩之半有石室，可容五十余人。元至正间，居人马天骥建亭岩中)
　　石燕岩(县东，姑田里赖源村。岩中宏敞深邃，户牖玲珑，天光透入；後有小洞，数里透出各乡)
　　石
　　马鞍石(县东，南顺里)
　　禾廪石(县东，北安里)
　　饭罗石(东田石之畔)
　　迎春石(东田石上，春日，人皆请石祷之)
　　香炉石(莲峰山上，玄真堂前)
　　龙爪石(表席里)
　　又髻石(县东，北安里)
　　溪
　　文川溪(县治前，旧名清溪。一源发於五磜，由新村寺前过；一源发於金鸡山，由法界庵过。合流至县，凡九折，而东流入清流，赴於海。因曲折如文字，故名文川)
　　李冈溪(县南，表席里。源出文笔山，下流抵河源里冯坊渡，出朋口，合流至上杭界)
　　隔口溪(南，表席里。出俞屋溪源，下流抵河源里合流)
　　朋口溪(河源里。有二水合流，故名)
　　莒溪(县南，河源里。发源龙岩山中，下接杨家渡头，西入长汀界)
　　萧坊溪(南，表席里。水源自上杭苧园溪，下流抵江渡头，入上杭界)
　　新泉溪(表席里。水源自罗地，下流抵汤背溪，合流上杭县)
　　丰头溪(表席里北。水流至新泉)
　　曲溪(姑田里。水流至小陶)
　　姑田溪(去县七十里。水流至小陶)
　　温泉(有三处：一南顺里汤头，一表席里新泉，一姑田里丰头。四时水温，人多赴浴)
　　潭
　　杨花潭(县东，在城里，由文溪下)
　　莲花潭(杨花潭下)
　　龙潭(莲花潭下。其深莫测，云有龙居；岁久浅塞)
　　粟米潭(县北，廖屋山下)
　　麻潭(北安里。两岸壤土饶沃，居人多植麻)
　　石固潭(北安里。两岸峭石，水深莫测)
　　石门潭(北安里，乌石岭下。两石夹流如门)
　　石城潭(北安里，石航坡②下)
　　铁珠潭(县南，表席里。侧有路，石壁峭立，人过不敢俯视；内多细黑石，如铁珠然)
　　黄石潭(县南九十里，河源车田下。其深莫测，流通上杭)
　　马脐湖(姚家坪上)
　　池
　　放生池(县西一里。水冬夏不竭。旧传为斋醮放生於此；今种莲，名莲塘)
　　沙水池(县南，南顺里。遇冬涸，春夏泉水涌溢，灌溉姚坊田)
　　陂
　　龙爪陂(县东南，灌溉在城田二千顷，官设陂夫守之，元时建)
　　王城陂(县南，法界庵下)
　　官陂(县南，南顺里班竹)
　　彭坊陂(县北，在城里。其水灌彭坊田，元时建)
　　石陂(县北，黄公桥下)
　　大田陂(县西，南顺里)
　　(以上六陂，旧志“南团六陂”是也)
　　石航陂(黄屋山下)
　　岩陂(上江坊)
　　夹石陂(徐坊)
　　苏坑陂(北山庵下)
　　中陂(地名溪源)
　　大田陂(吕屋岩)
　　(以上俱北安里，旧志“北团六陂”是也)
　　官田陂(县南，表席里刘家车)
　　陈张陂(表席里李□③)
　　大洋陂(表席里湖营)
　　(以上，旧志“席湖团三陂”也)
　　吴公陂(姑田郭坑)
　　店前陂(县东，姑田里)
　　吴地陂(姑田里峰头)
　　隔畲陂(姑田里龙坑)
　　(以上，旧志“姑田团五陂”④也)
　　在安陂(县南，河源里隔畲口)
　　丘坊陂(河源里车田尾)
　　大分陂(河源里赤岭尾)
　　余坊陂(河源里余坊尾)
　　岭背陂(河源里李坊村)
　　(以上即“河源下里七陂”⑤也)
　　自官陂至此，共二十五陂⑥，皆因田势高下，置陂灌溉。官陂设陂首守之，遇漂决，随即修治。
　　水圳陂(县南，南顺里。原系古额引水，灌田千余顷；正统间漂决，弘治间县丞万贯通水利於民)
　　桥　　梁
　　文川桥(县治南门外，旧名清溪。宋绍兴间，县令刘国瑞建，後圮於水。元至正间，照磨马周卿重建，改今名。正统间，燬於沙寇。景泰间，县丞李干复建。成化间又燬，县丞吴琬率邑民桑信等重建，垒石为墩，架屋十七间以覆之，市民胥聚贸易焉。(见《文川桥记》)万历十二年，水冲断其半，邑民复同建。顺治四年，寇焚废，署令王、县令田相继重建)
　　定安桥(县东。嘉靖间耆民姚龙、桑景陆等建)
　　龙凤桥(县东。邑人李文建，崇祯年洪水漂去)
　　彭坊桥(县北二里。成化间邑民黄表建。後嘉靖间
　　燬，其子黄守慎、守约重建)
　　昼锦桥(县西一百二十步。嘉靖三年，谢复隆建。崇祯十六年，隆子孙谢建奇等复建)
　　姚坊桥(县南三里)
　　赤岭桥(县北二里)
　　新庵桥(县北五里)
　　渡头桥(北安里山下，离县二十里)
　　林坑桥、牛栏桥(俱姑田县)
　　华坑桥(姑田里下村)
　　慈悲桥(揭坊)
　　东演桥(揭坊，离县五里)
　　江滨桥(席湖营，黄表建)
　　□□□⑦(县东，路通京省，生员谢廷旌、李开奇等顺治年间倡首重建)⑧
　　渡
　　朋口渡(县南，河源里)
　　杨家渡(县南，表席里杨家坊)
　　上庄渡(河源里上庄店，春夏用渡夫)
　　关　　隘
　　乌石隘(北安里隔川，去县二十里，路通长汀、清流)
　　石固城隘(北安里溪尾，去县三十里)
　　秋家岚隘(姑田里，去县八十里，路通永安，近设乡勇防守)
　　廖天山隘(姑田里赖源，去县一百四十里，南通龙岩、永安。弘治初年，作隘楼一座)
　　横山隘(姑田里伯畲，去县一百四十里)
　　(以上三隘，由永安阻，盗贼出没时，设民兵防御之)
　　新御隘(表席里新泉西门城外，去县一百二十里，路通长汀、上杭)
　　丰头隘(表席里，去县一百五十里，与上杭板橑为界，最通广东等处，流贼经由便捷之处。旧场在山门，窄狭可守，但丰头村在隘外，每流贼屯劄，村民受害。嘉靖三十五年，改在官陂桥，包村於内，峻山临溪，路窄形险，尽足防守)
　　朗村隘(表席里，去县一百五十里，路通上杭、龙岩。旧场在朗村，平旷虚设。嘉靖丙辰，改置在远水岭上，离旧隘四里许，路颇险窄，易於防守)
　　白岭隘(席湖营南洋之南，北至县治三十里。人烟辏集，乡民素强。隘之外，西南一路通新泉隘，东南一路通朗村隘，东路通横山、廖天山、秋家岚三隘，北通乌石等隘，为腹心之地，当六路之冲。隘场平旷，以之盘诘⑨，则地在腹心，不须重复盘扰；以之守把，则此为诸隘内援，设有一隘被贼，隘报飞至则堵口设伏，贼自寒心。今改隘为寨，如小教场之制，常令本乡团练之兵屯镇於此。嘉靖丙辰年记)
　　【注释】
　　①呆鸟：音呆，崖。方言称鹰为呆鸟婆。
　　②坡：应是“陂”。
