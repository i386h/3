<!-- { "loadSidebar": true } -->
　　黄氏　邑庠生余文炳妻，适余二载而夫死，遗有幼子，未几亦卒。舅姑悯其早寡，欲改适之，不从。年七十馀卒。
　　李德娘　国子生童纶妻。年二十有一，夫死无子，自誓守节。勤能赡贫，无求于族。衰年择嗣。年八十馀卒。
　　李氏妙金　林禄妻。未笄，听读“烈女不更二夫”句，询父解其义，父大奇之。十八于归，家贫夫病，常默祷，愿得一後，以续夫脉。十九，生一子羽宏。二十禄亡，氏哀甚。殓毕，跪姑泣曰：“氏失所天②，欠一死者惟姑老嗣幼是虑耳。”语毕昏而甦者再。惧伤姑心，毁容深居，勤女红以养姑育子。姑病，朝夕汤药；姑没，竭力营殡。节孝如一矣！寿八十有九。阖邑公举郡守万，督学徐给“栢舟趾美”匾以旌，邑侯牛诣庐亲撰诗赠之。
　　姚氏　廪生赖璟妻。璟早丧，氏仅二旬。家贫无嗣，每欲死，以公姑在，故矢志自守，克尽孝敬。乡里叹羡者如出一口焉。
　　黄氏妙贵　林忠妻。年二十一丧夫，姑耄，幼子应春伶仃孤苦，氏甘自守，资女工以养老姑。孀居五十馀年，矢志愈坚。邑侯郭以事闻上，巡道尹给节孝匾旌之，邑侯牛以诗赠。
　　丘氏　林廉妻，年二十馀，廉亡，家贫子幼，氏矢节自守。署印郡佐陈以“节比松筠”旌。寿九十九而终。
　　谢氏贵清　童埴妻。年十八适童，二十一夫亡，无嗣，氏誓不再适。几七十余年，足不阃。县令丘举节行申请，按院李以“贞节可风”旌之，且题其匾曰：“有子守节，已为人所难；无子而矢志靡他，贞心可贯金石。”等语。卒日，人皆哀思。
　　罗氏富贞　年十八适李铮，甫四月夫殁。立兄子扶阳为嗣，抚若已出。家四壁，竭力事姑江，以孝闻。年七十馀卒，按院以孝节旌之。
　　沈氏癸金　李枢妻，善事姑。枢早世，遗训二儿，读娱姑前，姑几百岁而终。氏亦七十馀，同姑寝处，扶腋溲溺不懈，年九十二而终。邑令程旌以节孝。
　　吴氏　谢文魁妻。年二十三而寡，无嗣，舅姑慰之，为立嗣。氏事舅姑克孝敬，按院乔旌其门，氏抚嗣子世选若已出，教以游庠，举优行。
　　童氏锦嫦　儒童沈期亨妻也。亨幼卒，氏年十九，一子匍匐，次尚胎。泣血，几载未尝见齿③。奉姑膳，温凉必察；视疾，药每亲尝，抚二子铨、鉁成立，族闾称之。
　　黄氏闺秀　庠生谢举妻、生子汝楫，甫三岁，女周岁。举早卒，氏年二十，自誓曰：“立节，存孤，两大事也，”六十余年，服事两继姑，获欢心。时以一劳课子，有敬姜风。厥子楫，以孝闻，邑令李以节孝旌之。
　　罗氏　童秉刚妻，夙习《女诫》，知大义。夫经商，外殁于南昌。氏闻讣，踊悲号，绝粒累日，即欲从夫地下。姑舅力劝，乃忍死为未亡人，旅榇未得归，氏啮一指流血，曰：“宁子母饿死，决不忍旅魄无依也。”悉罄妆嫁之赀，舁榇而归葬焉。夫既得首丘④，犹不忍茹荤，终身素食，而“柏舟”之志愈坚。虽敝衣粝食，弗恤也，惟日冀子以成立，督教读书，有熊丸画荻风，舅殁，破产治丧，慎终如礼。
　　沈氏新凤　童名标妻。拾柒归，周载夫亡，无子，剪发绝食求死。祖姑百端谕之，乃奉祖姑，同室寝处，不离左右，祖姑病，吁天求代。迨殁，哀毁骨立。家贫，纺绩支持，奉养舅姑无间；事继姑复谨而孝。遭乱，百窘不回，尝语邻妪曰：“未亡人忍死者，代夫尽子职也。舅姑百年，则从夫于地下矣。”年近六旬，清操一致，人称其节孝云。
　　沈氏　童应命、应泰之母也；非生母也，乃嫡母也。何以陈氏生二子而不书？贵沈氏之贤而不妬也。妬，女人之常情。沈氏力劝以宽纳妾而生二子，所以贤也。且抚之如已子，教习举子业，二子列于胶庠，贤不仅以不妬也。门户方张，和气充溢，入其门，油然生爱敬。诸孙者，沈氏之孙，所以九十余，在堂颐养；二子奉沈如奉陈，亦不忍彼母、我母也，沈氏所以寿而昌也。沈氏本生父母某名氏，无嗣，以宽妻葬之。　　
　　【注释】
　　①浃的：十天，一旬，浃，周匝。
　　②所天：指丈夫。旧时以天为最高尊称，认为“夫者，妻之天也”。
　　③见齿：指笑。笑则露齿，故云。

　　○烈　　妇
　　姚氏　庠生童佐乾妻，乾暴疾外殂，柩归殡葬，设灵毕，乘家人熟寝，潜投路井而死。至今覩井而嗟痛焉。
　　林仙月　生员江燝妻也。生一子江承聘，教育游庠，丁亥腊，土寇逼城，嘱其夫若子曰：“吾义不受辱，汝其各为计”及寇陷城，氏遂缢死。比大兵恢复，距腊几一月，其子始获尸于江祖祠中，颜色不改。是亦女流中之不可泯者。
　　李官娥　林德妻也。性贞静。丁亥冬，山寇陷城，德值外往，娥不为贼屈，自缢而死，人皆哀之。
　　桑氏连姊　傅汝璧妻，傅桂继母也。丁亥冬，山寇逼城，桂曰：“势危矣，盍逃之？”桑曰：“子以吾故迟行，则两死，不如子逃。”遂泣别。逮城陷，桑携女傅三姑投莲塘而死。
　　李氏　周廷诏母；林氏　廷诏妻，生员德辉母也。丁亥冬，寇陷城，李曰：“命可舍，身不可辱。”遂偕媳林氏抱幼子投学池而没，节烈诚有可风。

　　○孝　　女
　　黄珦娘　黄应礼之女，林廷玉之妻。年十四，父病危，百药不痊，潜祷天割股烹进，父病旋愈。及于归门，生子二，长岱，仕至审理正；次岳，应贡廪生。至今厥后昌炽，连邑中所不素见者。


　　●卷八　艺文志
　　知县都门杜士晋辑
　　语云：“极好官，必有一篇不好文字送归林下；极恶人，必有一篇好文字送归地下。”至哉言乎！大凡与见任官作文，则谀官；与去任官作文，则谀墓。甚矣！谀者，德之贼也。至于诗，凡信口谓之打油，猥集谓之业海，滥刻谓之灾梨，苟和谓之逐臭。所谓山谷老人云“有‘北征’、‘终南’可不作”，谓其有关系与无关系耳！是志也，一论品，一考政，一稽实，一励俗，执四法以衡；百世后斯无令观者喷饭、掩口、捧腹、绝倒。

　　○疏
　　筑城奏疏
　　江南刑部江西清吏司郎中臣童玺谨奏：为乞恩筑城以保障地方事。臣原籍福建汀州府连城县人。切照本府所属地方，北连江西之赣州，南接广东之潮州；山谷蜿蜒，深林茂密，土俗顽犷。或邻境盗贼之延蔓，或地方奸宄之窃发，百年之间，已①经寇乱。且举其甚者言之：正统年间，则有贼首邓茂七之祸；成化年间，则有贼首温文俊之祸；正德三年，则有贼首李四孜之祸。戕人躯命，污人妇女，焚人室庐，劫人财物，甚至掘人坟墓，绝人宗祀。凡遭荼毒之家，难以数计。实乃恶甚于虎，烈甚于火，见之散魄，言之痛心者也。至正德九年二月内，又被江西贼首叶芳越城，本府地方，杀掳之祸，视前尤惨。虽幸有兵备府官督兵却之，然后来伤弓之民，夕不安枕。仰惟祖宗列圣，奠安元元②，所以预为防寇备害者，靡所不至。以本府言之，既设郡治一城，卫之以军矣；于要害之处，又设武平千户所一城以守禦之，又设上杭县一城以屯守之。其于宁化、清流等县，亦皆近筑一城，盖为保障地方计也。故有城处所，虽经前寇，民多保全。惟连城一邑，素当盗贼出没之冲，未尝设有城池。每经前项寇乱，罹祸独惨：或空邑逃亡，而仓库不守；或少壮幸脱，而老弱塗地。如本县新泉、杨家坊等处，糜烂污辱，又有不忍言者。由是观之，城池之有无，利害之关系如此。先年，巡按御史吴一贯亦曾奏行，委先任本府知府吴文度，踏量基址七百余丈，估计砖石工费不满万两，已经勘结回报在官。彼时本县地瘠民贫，财力难处，而上司迁转交代不常，故临患而思备，寇退则因循，岁复一岁，竟未成功，频年有警，辄复仓皇。臣本疏愚，误蒙录用，固知当以天下为计，而不容以乡土为忧。但皇上覆物同天，保民如子，不忍使一民向隅而泣，一物不得其所。矧连城虽小邑，里分亦馀三十，丁粮亦有万数，顾置之于覆冒之外哉？臣用不避斧钺，冒昧上陈。如蒙睿照，俯恤民患，乞勅行巡抚并巡按、守巡、兵备等官，从长计处，量筑一城，为经久之计。仍乞查照延平府顺昌县先年筑城则例，预行布政司，候派粮之时，立通融之法于筑城地方，该府属县多派折色银若干。征收之际，明白晓谕该征人户，每石照旧征银柒钱，照例内扣二钱七分解京，其余四钱三分存留筑城支费。大约多派折色一万石，可存留钱四千参百两矣。只在一年，或匀作二年扣算，彀数即便停止。如此，则在此无独立难成之患，在彼有众轻③易举之势，城池可完于不日，民生获保于无虞。国家一视之同仁恩④，覆帱⑤于无外⑥矣。为此具本奏闻。
　　【注释】
　　①已：应作“几”。
　　②元元：平民。
　　③轻：似应作“擎”。
　　④一视之同仁恩：应是“一视同仁之恩”。
　　⑤覆帱：犹言覆被。帱，也是覆的意思。
　　⑥无外：指极大的范围。

　　○书
　　王阳明先生复童克刚书
　　(克刚，本邑贡士，先生门人)
　　春初枉顾时，承以八策见示。鄙意不以为然。既而思之，皆学术不明之故。姑且与克刚讲学，未暇细论策之是非。旬日之後，学术渐明，克刚之见豁然，如白日之开云雾，遂翻然悔其初志，即欲焚弃八策，以为自此以後誓不复萌此等好高务外之念矣。当时诸友无不叹服克刚，以为不惮改过而勇于从善若此，人人皆自以为莫及也。盛价①远来，忽长笺巨册，谆谆恳恳，意求删改前策，将图复上，与临别叮咛意大相矛盾。岂间阔之久，切磋无力，遂至此耶？《易》曰：“君子思不出其位。”若克刚斯举，乃所谓思出其位矣。又曰：“不易乎世，不成乎名，遁世无闷，忧则违之。”若克刚斯举，是易乎世而成乎名，非“遁世无闷，忧则违之”之谓矣。克刚向处山林，未尝知有朝廷事体。今日群司之中，缙绅士夫之列，其间高明剀切之论，经略康济之谟，何所不有？如八策之所陈，盖已不知几十百人、几十百人之上矣，宁复有俟于克刚耶？克刚此举，虽亦仁人志士之心，然夜光之璧，无因而投人，亦且按剑而遇。况此八策者，特克刚之敝帚耳，亦何保啬之深，而必以投人为哉？昔者，颜子在陋巷箪瓢，孔子贤之。禹、稷昌言于朝，过门不入，以有大臣之责也。今克刚居颜子陋巷之地，而乃冒任禹、稷之忧，是宗祝而代庖人之割，希不伤其手矣！册末授受之说，似未端的②。此则姑留于此，俟後日再讲。克刚自此，但宜收敛精神，只以忠信进德为务，默而成之，不言而信，不见是而无闷可也。
　　吴康斋先生与吴文旭书
　　(公名文旭，本邑贡生，先生门人)
