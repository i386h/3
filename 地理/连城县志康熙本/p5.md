<!-- { "loadSidebar": true } -->
　　县在府治东，东西广一百十五里，南北袤一百三十里，周围三百六十里。东至溪流口一百里，为延平永安界(自界首至永安一百二十里)；西至岩头野狐岭一十里，为长汀界(自界首至长汀一百三十里)，南至控岭一百里，为上杭界(自界首至上杭一百四十里)；北至焦坑六十里，为长汀界(自界首至长汀一百三十里)；东南至浮流口一百五里，为永安界(自界首至永安二百里)；西南至河源板岭七十里，为长汀界(自界首自至长汀一百里)；东北至上琴坪三十五里，为清流界(自界首至清流一百里)；西北至四堡里六十里，为长汀界(自界首至长汀一百一十里)。自县治至布政司一千七十五里，达江南三千八十里，达北京五千九百四里。水路：文川桥下水小，不通舟楫；东自姑田里路经秋家岚五十里至小陶，乘舟一百二十里至永安，抵延平，下通福州，上达北京；自县南六十里至朋口，乘舟下上杭，抵潮、广。

　　○形　　胜
　　崇山复岭，南通交广，北达江右。(《一统志》)汀壤，闽越地，西南与章、贡、潮、梅接。崇山复岭，民生尚武。(《鄞江志》)居稠山之中，崇冈复岭，东控莲峰屹立之雄，西拥旗石宝嶂之胜，南案银屏秀出之障，中抱文溪九曲之流，他若金鸡诸岫插汉昂霄，天马群峰如仗如笏。(《汀郡志》)连乃闽之逖①土，层岩叠峦，崇冈复岭，联络於汀、剑之间。其脉自汀州来龙处左分一枝，在大息铺过脉，迤逦而来，至於归岭起巅；又自归岭随水至萧屋岭下，过江顿起为虎忙山，峰峦叠拥，奔腾而东，经历於青岩之坪上，至萧坑、五磜，出为西宝嶂。由是北行，过张坊、岩头、棋子岭，直下南向八里，始屹立为县後龙山。莲峰、石马引其东，宝嶂在其右②，银屏案其南，印山卧其北。若水：一则发源长汀五磜，由新林寺前过；一则发源金鸡山，由法界庵前过。合流而绕於南，九曲九回，复合西昼锦桥之水，自南而绕於东，由东而北，至田口合清流诸水，逦迤入於海。
　　【注释】
　　①逖：远。
　　②右：疑为西字之误。

　　○风　　俗　
　　气习劲毅而狷介。其君子则安分义，励廉隅①，耻浮侠；其小人则质直果敢，不以侈美，崇质相尚。(《宋志》)君子质直好义而恬於进取，小人愿悫②少文而安於勤劳。(《元志》)土壤硗瘠，人民贫啬。(《八闽志》)士知读书尚礼，俗重登科取名；男务勤劳，女安俭朴。(《郡志》)士知向学，民多末作。(《漳南志》)土壤硗瘠，农以耕为业；妇少蚕桑，惟事麻枲③。积贮有限，服用无华。其气习，劲毅勇悍，尚武少文。(《汀郡志》)连城乃闽中僻邑，土壤硗瘠，习尚朴素。士慕讲读而重於仕进，民安稼穑而勤於陇亩。富者仅足於供输，贫者间免於饥冻；途无行货之妇，市乏赌博之风。不通舟楫而行客少，各务生理而商外多。阃范最严，妇耻再嫁。但土不宜蚕，妇职纺绩；田不宜麦，农种稻粱；豪右甘④竞而不悔，乡落习陋而少文。迩来丧事靡耗，计饮食之待客，不为死者痛而为生者忙；婚娶繁华，虑妆奁之苛责，方弄瓦而即湮於水。乡亲死，火化名为金礶⑤。衙役敢於逃遁，穷民间为狗盗。断肠无了，买业之家倍苦；给⑥主盈案，刁讼之风未息。流弊至此，後将何极？有识君子，亟挽颓风。(旧志)
　　【注释】
　　①廉隅：棱角，比喻人的行为、品性端方不苟。
　　②愿悫：谨慎朴实。
　　③枲：xǐ，雄麻。
　　④甘：复印本字迹模糊不清，不知何字。
　　⑤礶：同“罐”。
　　⑥给：jǐ，言语便捷。

　　○岁　　时
　　正月元旦，焚香谒神，悬祖容像，各相拜贺，乡人仿古为傩①。上元城市燃灯，清明祭坟拜扫。四月八日为会，迎五显大帝，先期京、浙、江、广各处客商，俱赍土货，集县贸易，十日而散。端午悬艾佩蒲，角黍祀先。中秋赏月，祭扫如春。重阳饮茱酒登高。腊月二十四日小年，各送牲果。除夕祀先，爆竹以除不祥。
　　【注释】
　　①傩：nuó，古时驱除疫鬼的一种仪式。

　　○城　　池①
　　按县内周一里一百四十步，环以土城，上有敌楼，外有城垣；宋绍兴间，县令丘钦若创筑。乾道间，县令杨立中乃名三门：东曰“朝京”，西曰“腾骧”，南曰“龙州”②。岁以复隍③。端平间寇乱，县令米巨宏复筑；淳祐间，县令罗应奇重修，并作瓮城。元至正六年，邑民罗天麟作乱，城池复毁。七年，县令王成吉重加修筑。二十一年，复遭红寇袁景攻陷，民悉奔窜，又毁於乱。□□□□□瓮门四座。正德四年，县令蒋玑筑土城七百余丈，周围以木栅为门，大者四，小者二，上覆以楼，为守御台。九年，佥事胡琏以土城难守，乃募邑之富者分派□□以砖石环之。邑人知府童玺，首倡叁丈，余各分□二百七十丈，又五百丈则输公帑以成之者也。十四年，佥事周期雍按视，命县丞黄锺岳以巨石垒□□以□□□其垣，始获坚厚完固，而工讫焉。大约□□七百七十丈有奇，其高广延袤，皆峭拔掀腾，而□□□□□之外，自福汲至安阜、清泰门滨於溪岸，□□□□□□□未有池壕。嘉靖年间，通判毛毅创窝铺三十间，知县方进又悉以砖垒之。卫经历杜泰□□□楼门，推官秦僎给银，与富民沈长权、谢复隆、李寔、童纪、罗贤等建城楼五座，而於各门书匾，则邑人□奎也。规制颇备，民赖以保障焉。
　　【注释】
　　①本文原复印本多处模糊，虽经参照乾隆志及民国志，仍有不少不能辨认，今以空缺号“□”表示。
　　②龙州：乾隆志作“龙川”。
　　③复隍：谓城倒复于隍上。隍，无水的城壕。

　　○山　　川
　　山
　　八景(纪载录後)：三龙井、冠廌峰、金鸡山、天马山、白云洞、放生池、石门岩、滴水岩
　　後龙山(发脉经由详见“形胜”)。
　　莲峰山(县东七里许；屹立群山之表，亭亭秀峙，远望若莲花状，故名。旧呼为东田石，元马周卿改名莲峰山。复取山间之奇胜者为十三景，以古篆、隶书刻於石：一苍玉峡，一云栈，一天梯，一冠廌，一桃源，一清如许，一芙蓉坡，一金字泉，一白云深处，一天光咫尺，一苍谷，一灵虚，一小崆峒。其山虽险，上则平旷，有寨，有池，有城，有堑，有云楼、宣武四间。旧有莲峰庵，左有丘氏书院，右有开国彭侯祠、三君子堂、定光古佛道场；惟书院玄真堂独存。此境在平时可为游息，遇患难足为一方保障)
　　莲峰胜景(新增)：半云亭(在山腰)、滴珠崖(雷县令建)、十王殿、却尘岩、玄天阁、小团瓢、玄真堂、大观堂(雷县令建)、三元殿、静室、灵芝庵、真空堂(香炉山右)、白衣庵(丘县令建)、九老亭、一线天、五老峰、莲峰洞、仰止亭(灵芝庵後)、听松亭(大观堂左)、超然阁(三元殿後，徐县令建)
　　马头山(即马头石，县东北揭坊。山皆怪石，昂藏若马首。俗传，遇风雨夜能嘶鸣，居人不靖；元季雷陨其首，石尚存焉)
　　上峡山(县东，北安里。两山夹立，中有一路通北安铺)
　　金柜山(北安里，莲峰之傍)
　　堆禾山(北安里。其山特起，若堆禾状)
　　三仙山(北安里。旧传，昔有三人聚山中谈笑，倏乘鹤去)
　　狮子山(县东，北安里)
　　罗婆山(东北，南顺里)
　　髻头山(东，姑田里)
　　白云山(南，表席里)
　　金鸡山(表席里。旧传，人至山下见一庵，有金鸡飞鸣於花瓶上；因寄庵中，晓起不见庵所)
　　银屏山、笔架山(俱南顺里)
　　凉伞山、云山(俱县南河源里)
　　天马山(县南四十里，状如天马。堪舆谓：天马出自南方，公侯立至，故产彭侯)
　　高贵人山、刘地山(俱县南河源里)
　　将军山(南，表席里)
　　尖峰山(东南，表席里)
　　彭屋山(县西，在城里。山下旧有虎，无人居之)
　　马坑山(在城里。山下有涧名马坑，民居稠聚)
　　赤岭山(在城里)
　　讲书山(县西)
　　西宝山、三将军山(俱县西，南顺里)
　　双峰山(县西，童子岩二峰相联)
　　高冻山(县北五里)
　　大岭山(县北，隔川里)
　　小张坑山(县北，黄公桥之侧)
　　黄屋山(县北二十里)
　　岭
　　塔背岭(城内东，御史黄万里宅後)
　　崎岭(县东五里)
　　凉池岭(县东，往姑田小径)
　　楮岭(县东，南顺里。有大小二楮岭，其路陡绝，绵延五七里，险阻难行，通姑田小陶路)
　　猫儿桥岭(县东，姑田里，与永安县接界)
　　磨石岭(姑田里。有砥石可淬锋，邑人取用之)
　　呆鸟①婆岭(曲溪)
　　朱长岭(小珠地)
　　环山岭(姑田里)
　　牛夹岭(大地隔)
　　打鼓岭(见古迹。俱县东)
　　赤竹岭(县南，表席里。南接上杭，多产赤竹)
　　牛路岭(表席里。其岭盘旋十余里)
　　垂珠岭(见古迹)
　　远水岭(南，表席里。接上杭界，路近水，病涉行岭上；嘉靖丁已，迁朗村隘於此)
　　鹧鸪岭(县西。山木阴浓，常有鹧鸪栖其上)
　　水西岭(县西，十里)
　　虎忙岭(县西北，五十里，属长汀青岩里。其岭绝峻且长，虽虎过亦忙。半山有庵，为行人憩息之所)
　　乌石岭(县北安里，见古迹)
　　彭地岭(北安里。宋开国侯彭孙葬祖坟於此)
　　分水岭(县北四十里，与长汀为界，中有分水铺，一水横岭，而分汀连之界)
　　岩
　　石门岩(县东五里。两石相峙，中虚成门。宋元祐间，沈永钦创总宜亭、悠然阁、宿云堂，植松竹，吟娱之所。年久，亭阁俱废；洪武间复建)
　　石钟岩(县东，北安里。半岩有古佛道场。宋罗次夔建左右罗汉阁、观音堂。俯瞰绝地，秀柱层崖)
　　鹫峰岩(县东七里。势如鸑鹫，傍有瀑布，右为苍石岩宇，岁久倾废；永乐间，饶福生募缘重建)
　　旗石岩(县南顺里，状如旌旗，见古迹)
　　南峰岩(县南百里，属表席。宋淳熙间，创佛宇)
　　朝天岩(县南，表席里。高峻而陡绝，上凌云汉，有庵)
　　白石岩(南，表席里)
　　白仙岩(南，表席里。峰峦俱白，洞穴甚宽，下有小溪)
　　西宝岩(县西，南顺里。宋淳熙间，始创佛庐於岩下，後废。元至正间，里民黄得福重建)
　　广灵岩(南顺里。岩中有洞穴，祀定光古佛，里人祷祀多应。又名童子岩)
　　滴水岩(县北七里。有泉一线，出窦，溜泻岩下，深不盈尺，潴不溢，汲不竭。相传，定光佛驻锡於此。宋政和间，僧密窒创岩宇，岁久倾圮，永乐间重建)
