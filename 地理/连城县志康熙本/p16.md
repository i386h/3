<!-- { "loadSidebar": true } -->
　　傅士芳(注19)　字秀野，号毅庵，孝友持躬，温良处世，凡亲族、闾党皆赖藉焉。于康熙庚申补戊午科乡荐，壬戌进士，任山西大同府阳和卫掌印，兼理屯务事，诰授明威将军，历署天城大同前卫暨本学教授印篆。莅任十余载，重修文武两庙、启圣祠、尊经阁、明伦堂、诸贤祠宇、竭力捐俸以成巍巍之观。念其地处边城，风刁俗悍，躬率士民宣讲圣谕。设义学，课农桑，兴利除害，风化顿改。积劳成疾，寿五十，卒于任。士民哀号遍野，佥请山西省各宪崇祀本卫名宦。榇归县，绅士咸慕追仰，佥请署邑李公讳栻申详，崇祀乡贤。其子侄傅大瑛、大珙、大章、大
　　琩、大用、大任、大才等，循谨朴茂，承先志而守一经，邑称世家遗范。郡伯方公讳伸颁赐“燕山嗣美”之旌，李、郭二侯历有奖语，并“庆馀堂”之额其族。乃祖评事念公、封君荣公，递传积德，是以巍科焕发，后嗣繁禧，此盖行善昌后之庆也。
　　【注释】
　　①獈：乾隆县志作“猛”。
　　②三千军获六万：疑“获”字之后缺漏“辎重”二字。
　　③往：以后。乾隆县志作“时”。
　　④不豫：不安乐，天子有病的讳称。
　　⑤寝不报：止息不答。
　　⑥嶽嶽稜稜：高耸突出，非常威严的样子。
　　⑦鱼鱼雅雅：整齐有序的样子。雅，通“鸦”。鱼行成贯，鸦飞成阵，言其整齐。
　　⑧师：乾隆县志作“获”。
　　⑨折：乾降县志作“斩”。
　　⑩因装订问题，复印本缺一行，“兄卜筑……天资纯朴”的文句是据乾隆县志补出的。
　　(注11)浮屠：佛教或佛教徒。
　　(注12)贤书：举荐贤能者的名籍。登贤书，指称乡试中试。
　　(注13)复印本缺页，此传来完文字及后面许志浩、李庆、童玺传皆据乾隆县志补。
　　(注14)此六字为复印本之文字，不知是否童玺传之尾。据乾隆县志顺序，童玺传之后即紧接李元祥传，有可能是康熙县志童玺传尾有记载家人诰封文字已为乾隆县志删去。
　　(注15)赖超彦传版面字体不同，且所记内容超过康熙县志下限甚久，显系重印时羼入。
　　(注16)盱衡：纵观。原义是举目扬眉。盱，张目；衡，眉上。
　　(注17)房：疑为“防”字之误。
　　(注18)李尔象传在复印本中除此列于乡贤篇外，另有两篇列入孝友篇中，三篇文字大同小异，而版面字迹均与上下文不同，所记之事超过康熙县志时间下限甚久，显系重印时羼入。今留此篇，删去孝友篇中两篇。
　　(注19)傅士芳传，在复印本中列入隐逸篇，而版面字跡与上下文不同，所记之事亦超过康熙县志时间下限甚久，显系重印时羼入。乾隆县志将傅列于乡贤篇，故今将该传移于此。

　　○宦　　达
　　黄万里　字希鹏，国①初贡，除授监察御史，奏绩马政。蒙君宠及，巡按楚荆襄等处。贞度肃僚，稜稜廌冠②也。後卒于京师。
　　魏得福　正统戊午乡荐，初任湖广邵阳县学训导，升教谕。皋比③三十年，训诸生致通显，俨然一文中子④矣。
　　沈绍祖　明经，授山东定陶县令。廉勤多異政，屡膺剡荐⑤，因母病告休。去之日，士庶遮泰山而留之。归十余载，一扫公门之迹，盖静者也。
　　吴文旭　贡士，表席里下洋人，笃学服古。闻吴康斋⑥倡道江右，受业于其门。授江西安远训导，启迪生徒，教规丕振。会寇作，不道委其剿捕，真抵敌巢，谕以大义，贼乃感服。当道上其事，迁湖广铜鼓卫教授，丁内艰⑦归，尝以不得终养为恨。生平以敬自持，势利不入于心，俗言不出于口，盖陈白沙⑧一流人物也。年八十有七，无疾终。
　　林受　贡士，授通政使司经历。正统十年四月，奉诏勅：“是用尔阶文林郎，父仲长赠文林郎，母吴氏赠孺人，妻杨氏封孺人。”
　　蒋永洪　景泰庚午乡荐，除徐州训导。引疾归，超然有振衣千仞之想，日与生徒长啸冠廌之高峰，不复问宦津矣，卒之年未妥。
　　林华　字廷辉，凤翔之子，领成化丙年乡荐，授都察院司务，再迁大理寺司务。持法不阿，触忤权奸，谪芜湖教谕。及权奸伏罪，迁宿松知县，寻升刑部员外，以襄府长史终。
　　黄斌　字德威，贡生，初通州卫经历，迁南京羽林卫。清慎自持，卒于官，行李萧然，囊无一金。
　　赖庆　字仲良，明经，授湖广长沙府照唐，月馀遂引归。居家二十馀年，以礼义训子孙，乡人目之为长者。
　　黄玉瑺　鸿胪寺序班。弘治十六年，奉勅曰：“兹是用尔阶登仕佐郎。”
　　戴景祯　义民。弘治十九年奉勅曰：“国家先务，养民为急。尔能出备粮米，用助赈济，有司以闻，朕用嘉之。特赐勅告谕，旌为义民。尔尚益敦仁惠，表励乡俗，以副朝廷褒美之意。钦哉！故勅。”(景祯非宦，以有勅，因附此)。
　　李元瑫　字世玉。父瑗，患痈，瑫吮舐乃愈。寻贡，授袁州府学训导。知府徐琏命往庆宁府寿。忽逆谋作，勒各官传檄。时亦有附者，惟瑫与吉安府训导赵俊不屈，瑫且裂冠碎袍跃身溺水。宸濠义之，卒免，随仝王文成讨贼。
　　李华　字景实，明经。方其北上也，有林藩者同舟，中途卒，其妻将鬻二女归榇。华以二十金周之，藩之骨归福清矣。授东阿县丞，奉上诏採王木，秋毫不苟。修河堤，镇浮桥，至今碑石犹存。御史马公、吴公，都御史邵公相继奖荐，升保定知县，卒于官。
　　黄康　字惟良，中嘉靖戊子亚魁，授浙江泰顺令，清介执法，不避权贵。时母在，思之切，遂挂冠矣。甫八月，囊槖萧然。士民遮道涕留，不果。抵家，闭门自好，郡邑重之，郡守杨誌其墓。
　　林岱　号静庵，明经，授海康训导，升雷州教授，雷士慕之。卒于任。岱，孝女黄珦娘之子也。
　　谢魁　字公选，贡士，高淳训导，升惠来教谕。会倭乱，以母病告归。嘉靖辛酉，饶平冠犯连，魁议保刘节推镇守。魁素具大略，寇全多有布画，寇平，岭後馀孽复变，兵巡徐公造庐问策，悉平，旌曰“保障奇猷”。
　　童体元　字德先，贡生。初，训导宜春，服阕，补宣平，升望江教谕，徽州府教授，居丧三年，不茹荤酒，不入燕室。久之疾惫，或慰之曰：“可暂释。”谢曰：“心有哀乐，貌必应之。若夫疾病，所时有也⑨，岂以蔬水致惫耶！”及葬庐墓。生平大端恪谨，其自盟有云：“行已耻矜机巧事，登堂乐与素心人。”而节概可知矣。
　　李元泰　字见斋，贡士，授太平训导，告归。嘉靖辛酉，饶平寇犯连，泰与谢魁保请郡节推刘公镇邑，协心赞画，率众保守，邑赖以宁。值岁饥，同魁策画，请粮赈济，全活甚众。
　　童志德　字伯明，昱之裔，以明经首拔。嘉靖辛酉，流寇攻城，德偕谢魁等佐刘节推，计退之，众获赖全。次年，罗袍贼继起，德谋家丁，乘势斩首级二颗。按院李给纪功帖，初授永丰丞，寻升义宁令，有政声。以终养乞归。
　　谢廷翰　字德钦，贡士，训导南雄，升安福教谕，施州卫教授。博雅恬淡，生徒受业其门，多所进益。历三庠，振铎⑩有声。子聘，逮贡而卒，人惜之。
　　黄思德　字诚斋，恩贡，临高丞，历署会同、昌化篆，有異政。海刚峰(注11)先生以诗赠，载于集中。因母疾终养，家居五十余年。时邑苦浮粮，协力请蠲。宾筵十次，年九十终。
　　谢豸　字东井，幼失怙，事母、兄，能孝、敬。十七游庠，旋廪饩。尝读书小棉庵，村有虎患，禳逐不免，题诗於壁，虎遁去。乡人异之。应隆庆辛未贡，授归善训导，升开建令。建，海蛮荒地也，庠土鲜少，豸请设讲院、立蒙塾以教之。俗例聘娶生卒，有赎价入官，悉除之。以疾告归，建人祠而祀焉。
　　黄玕　字上呈，表之孙。以明经历迁延平府教授，振士风，恤贫士。别时，生徒立碑志之。归田二十余载，以疾终。先是邑侯牛公以“四封表率”彰其贤。
　　李榆　字春辉，青员之子也。恩贡，授灵山令。著《静观录》，创邑志，奏绩上考，升处州府判；闻母疾，遂谢政归。先是邑中建文塔，蠲浮粮，赖榆首倡其举；岁歉赈饥，发义仓，亦榆之力也。宾筵七次，寿七十一。
　　罗师皋　字桂亭，元彦之子。事二亲性至孝，居丧三年，不入卧室。嘉靖甲子拟元，阨于数(注12)，及贡，训导连江，清介不阿，课士讲学，务先德行。归里二十年，读书不輙(注13)。以寿终。
　　黄思仁　字近斋，明经。事继祖母、继母孝。及贡，授粤海丰训导。贫生关某，婚不能娶；廪生李某，卒不能殡，捐俸助之。其署丰篆，务清净息争。寻升顺德教谕，卒于任。自号近斋，有“不愿积金，惟求树德”之语。
　　谢必恭　字节轩。八岁失慈，事继母，抚幼弟，人称其孝。父丧尽礼。邑侯刘公闻而旌之。及贡，廷试授连山训导，造士以诚。建塔、赡贫、助婚，悉捐清俸。匪独士也，即峒民亦感化向学，有祠祀之。寻升平乐府教授而卒。著《正俗四体》行世。
　　李焘　字见石，事嫡、庶母皆孝，妻童氏亦如之。以明经令缙云。值岁凶，出赈。总宪李公、侍御王公，有旌记存焉。奏最赴觐，卒于杭。当其在任也，得人最盛，进士郑子寿等四十余人扶榇归。今祠于定安桥左。
　　江以澜　字涣泉，南之子也。弱冠补饩郡庠，嗜学敦行，不私干谒。父母有疾，衣不解带，汤药必尝，文宗旌以孝行。万历壬子贡，训浦城，春风敷化，惜振铎未几而卒。
　　姚恭　字心翼，寄籍广东海丰县，中天启壬戌进士，任浙江湖州府归安县知县。天启六年三月，奉诰勅：“是用授尔阶文林郎，父应明封文林郎，母赖氏封孺人，妻王氏封孺人。”
　　李汤臣　字野修，孝妇沈癸金子也。天启乙丑贡，丞武功。慈惠廉明，内翰张嘉以“治著古邰(注14)”。未竟所学，卒于官，民咸痛之，而且立祠礼焉。
　　童志熹　字成之，性孝，侍婺贞(注15)伯母李氏犹母。堂弟志僴蚤世，遗妇陈氏，激励守节。曾受阳明之学于双江聂公之门，任云南都司断事，思母林氏，遂乞解帑之役，便道归里而寿其母也，未获如志，旋德州卒。
　　童大猷　号毓江，幼志圣贤之学；及长，恩选入成均，与(注16)宰辅叶台山、宗伯翁青阳、少宰萧玄圃诸公推原道学，相得甚欢。历陵水、大庚令，冰蘖(注17)自持，尤嘉意造士，以阐明绝学为己任。开讲于道源书院，四方授学，有象山鹿洞风，庾人构祠像祀焉。居林下，出赀百金，广祖祠、尝田，族人勒碑颂德，膺府县觯典十六次。读书谈道，接引後学，虽髦不倦。所著有《道源讲录》、《解学篇》等集行世。长嗣可贞生彦深，廪生。
