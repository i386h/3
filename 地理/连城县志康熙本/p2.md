<!-- { "loadSidebar": true } -->
　　邑有志，徒志邑乎哉？所以备省、郡二志之文献撷蒐，而传为当时後代信志也。邑志信，则郡、省二志皆信。省、郡二志可以征信，则士大夫之家乘不得志诬以乱真，朝廷巨公之正史不至传讹以贻诮。至於山川之灵变，城池之创修，利害之因革，风土之淳薄，人才之兴衰，户口之多寡，赋役之增损，与夫文章词赋之华，人物是非之林，苟有系於政治，无不载。其公且核，足信也。吏於其土者，一开卷而胪列可考镜。政事修明，风俗厚美，恒必由焉，而天下之治因之矣。夫合天下之家国，萃而为会城，分而为列郡，其信史信志重而可征者，必自蒐邑志始。邑之有志，顾可轻乎哉？不佞款启①固陋，生於西南滇天末，去闽几万里，乡先後辈鲜宦游闽中者，筮仕而令连城，问政问俗无由也。连城僻在汀一隅，居万山深峒中，而与江之虔②、粤之潮界、寇盗所出入之区，独去海稍远。入明以来，患於流寇者四矣。既履任，见其风习朴愿，闾阎匮困，清徭赋，核仓廒，简狱狴，练土戍，修陂塘，礼绅大夫问俗焉，进博士弟子问道焉，以为道明而俗美，庶几政举而刑清。迺其时異於昔矣，则又远而求之志。古犹今，今犹古也，或可沿记载、摹前修，而损益调剂以为治。诸博士弟子出其近所修志稿以进，曰：“是前志之传信，不改於今者也。是以今志之增修改窜，而稽核订正润色乎前志者也。”连邑蕞尔僻远，文献可征也，不佞有所藉手矣。夫天下之耳目，惟近者可信；而近者最不可信，则何也？以意易耳，以耳易目，耳目一易，故虽近而信不易也。天下士之议论，惟独者可凭；而独者最不可凭，则何也？以独见独闻阈议论，以独耳独目阈闻见，议论有阈，故虽独而信又不易也。夫志也者，耳目议论之丛也。今夫山川土田，有目者所共覩，有耳者所共闻，然而有利在变易者，且妄更置焉。窃以入於志，伏異日不可信之端，而况其他者。连城维僻且远，则不至是。文明郁萃，心志未变，耳目合一，议论和同，则信之物也。政失而求之文，礼失而求之野，其必在兹志也乎！他日省、郡二志，且藉是信而传焉，宁独不佞治一邑政教赖之。
　　【注释】
　　①款启：见识狭小。
　　②江之虔：江西的赣州。
　　旧　志　序
　　明天启乙丑　温陵杨瞿崃(号□□①)　进士
　　今寓内郡国志，率数十年而一修。何也？沿革废置、是非得失，学士能识，故老能言也，过此则无征而不信。噫！此连城县志所为重修也。虽然，新志传则旧志废。兹志也，不当难且慎乎哉！不佞尝阅江志矣，江之《鄱阳志》载湖田几千亩，岁苦阳侯②，而修志者续载云：“倘有明慈刚断，来官兹土，为民请命，当以九百馀米摊派山田。”夫湖，江人也；山，亦江人也，摊此以与彼，然且增入志中，遂致山、湖人数年争噪，曾再力请清丈，而谤议忽腾，吏谪已及矣。不佞又尝阅粤志矣，粤之省志，博赡精核，其华藻可以不朽，而其发扬昭阐，亦可以不磨，作而曰：“是谁何氏之笔也！”其後，遍观名宦、乡贤志所载，简而不苛，核而不滥，今世所称。杨贞复先生，殁二十余年，乡贤未及，叩之，则谓评骘未定也。可畏哉！至夫沙田数万顷，争者盈几案，而无敢变乱飞诡以窜入赋役籍中。其严如此，然後知粤省志之不朽而不磨者，其郡邑志皆可以藉以为信也。今闽通志纂修十余年，而未见成书。往者，黄文简先生修吾温陵志，时则今林大司徒，何、苏二少徒，载笔而专其议，岂不亦一代宗工巨匠聚於一时乎哉？志成，而文简先生有遗憾焉，则何以故？然则省志之未可成，无亦他诸郡邑志多如文简所憾者，而未敢据以为信欤！夫数十年之政教风俗，则数十年之信志出焉；数十年之郡国志，则数十年後为政者之宪章也。上有政教，下有风俗；前有典型，後有治化。志也者，所以信今世、诏来兹也。若不能信於今，後人孰为信之哉？连城之难且慎也，修其信者而已。噫嘻！斯道绝续，在乎其人；斯文明晦，在乎其时；斯世治理，在乎其上。志不可以为政，而游神於志，必可以为政。此则重梓邑志者盛心也。他日省志告成，兹志亦有生色云。
　　【注释】
　　①号□□：“号”後是空白。
　　②阳侯：传说中的波神。指代涝灾。
　　重修连城县志後序
　　明天启丁卯　何孟潜　主簿
　　国家自有县治以来，建官以知为名，而县必志，所以考知治理也。是以经制兴革，匪知弗措；民情幽隐，匪志弗稽，则凡职此知者，於志未可缺耳。连志故修於先令陶公，迄今几於百年矣。今天启乙丑冬，邑侯张公来知县事，廉明敦谨，雅好博物。时适朝命修神庙实录①，檄采各郡邑乘。侯甫下车，见旧志简陋，未堪以献当宁②，遂欣然捐俸，征诸名流，不惮旦夕，锐意纂辑。阅二岁而稿成，将授梓工。值孟潜以泰昌恩选，备员僚佐，叨与订正。因读新志，发凡举例，别类命名，望其题引，已知为传信矣。至究其中，阐潜德，蔼若春温；辟淫邪，俨如斧钺③；寄赏鉴於评林，辞严而义正；附隐忧於咨访，文省而意长。沨沨乎，虽古良史莫是过者，谓非连之一部政规乎？是宜深称侯意，付之梓人，藏之马山之室，以俟後之知连者。矧连夙称文献之邦，廌山文水，种种佳丽。其俗淳庞，其民朴鲁，其士崇礼乐而悦诗书。且复赖侯振育，惇信明义以教之，宁无乘时策励，奋翮图南？文章气节，如丘、许诸先达，载在志中，灿然可考，厥後宰连者率是而行之。凡所彰瘅、所兴除，当必按志推移，以修若政，克称此知之职，而造福於连，则斯志之关治理弘矣。孟潜湖湘末学，职属下秩，何幸躬逢其盛，得续貂斯文之後哉！因是纪其岁月，附诸简末云。侯讳大观，领乙卯乡魁，滇之浪穹人。
　　【注释】
　　①神庙实录：下篇陶文彦旧志序作“神宗实录”。
　　②当宁：宁，zhù，古代宫室屏门之间，为帝王视朝时站立的地方，因称皇帝为当宁。
　　③俨如斧，钺：“俨”字恐误，应是严如斧钺，方与蔼若春温对应。
　　④马山：县城东部之马头山，为冠豸山风景区的景点之一，其间有书斋，当地名士多结伴来此吟咏，研究儒家经典，探讨先贤遗文。
　　旧　志　序
　　明崇祯己卯　滇浪陶文彦(名箓)　进士
　　甲戌之役，予从南宫释褐①後，叨一命之荣，筮仕之初，命宰连。道繇武夷九曲，紫气腾郊，望而知为先儒故里，低徊景仰久之。迨入连境，每见廌峰、天马山川风景；觉有異焉。及接缙绅子衿与诸父老，恂雅简朴，心窃喜曰：“是殆经文公所化②，绝无叫跳嚣凌习也。”莅任之馀，披览邑乘，舆图广拓，生齿繁殖，俗尚卓越，人文兴蔚。产连者後先崛起，不乏高良，即宰连者旧新继至。亦不乏贤达。馀叹所载与所见无以異也。未几而郡守唐侯纂修府志，檄召采辑属县，以成全书。按连志创自嘉靖丙辰年，前令陶公，大端虽具，简略尚多。阅百馀载、天启丁卯，余同里友人诣台张公来令，适修纂神宗实录，因志残陋，慨然兴举，征诸名流，克襄厥事。体裁宏正，订考周详，焕乎五都巨观，余复何赘？抑思天道十年而一变，王政三载而考成，繇丁卯迄今，历一纪矣，故取旧藏版籍，复与孝廉童君茂成、童君应举，庠友林生元阳、李生涵、谢生家宝、黄生兆开、谢生锡命、沈生期扬，罄余一得，补遗增缺。虽然，志者纪事之书也，一省之事稽之各府，一郡之事稽之各县，一邑之事稽之各里。连介处僻壤，未足与海内雄藩大镇争相比度，第在连言连，形胜之葱郁，风土之淳庞，士民之敦敏，与夫宦游之懋著，亦彬彬辟一世界，光昭史册。斯又余所乐成吾友诣台未竟之志，仰副我唐侯采辑之盛心也。至於沿习代更，後有美而必彰，端俟将来之知连者。
　　【注释】
　　①南宫释褐：南宫，主持会试之礼部；释褐，脱去布衣。南宫释褐，就是中进士。
　　重修连城县志後跋
　　明崇祯己卯　刘芳称　主簿
　　夫邑之有乘，犹国之有史，所以征信而传远也。语云“言之无文，行之不远”，则何以故？弗克公且慎也。连属汀界，处僻地，其俗醇闷，其民於睢①，其士喜文雅而尚气节。赖多君子涵濡振有②，意不尽而形之笔，笔不尽而载之辞。志之一书，诚昭代不易之鼓吹。芳称以宛南明经备员僚佐，每愧学识管窥，罔裨世用。第入境问俗，首稽图籍，犹幸诸绅衿父老教余曰：“斯志之成，自令滇浪诣台张公殚几心力，阅今刚十载矣，其间政务事迹，尚悬有待。倘继张而起者究心综理，辉煌简册，百尺竿头不更进一步乎？”无几，陶侯以甲戌名隽来视连事。侯与张公同里人也，学业相方，交契最厚。甫下车，礼贤抚赤，兴利除害，不待有成之期，新政焕然，则见绅衿父老自闾巷以及穷檐嬉游乐利，咸颂侯之造连，较之张公大有过焉。岂非天作之合，精神之往来，先告於尺幅间耶？不然，滇、闽相距天来而胡不介而亲？气之所感，千里其若同堂也。然则，今日侯奉郡守檄，召采辑，与孝廉诸君矢公矢眘③，增补是编，芳称叨与订正。虽由邑而郡，续张公未了之义，实由乘而史，大我侯方作之业，其为征信而传远者，宁有既哉？他日太史采风立言，为宇宙盛事，侯其藉是以不朽也夫！
　　【注释】
　　①於睢：疑为“睢盱”之误。睢盱，朴素的样子。
　　②有：疑为“育”之误。
　　③眘：古“慎”字。

　　○志　　例
　　一旧志：嘉靖丙辰，邑令陶文渊、廪生黄朝阳修；迄天启乙丑，部文纂修实录，广搜天下志本，邑令张大观、廪生八人搜集告成；崇祯丙子，郡侯唐公世涵大修府志，邑令陶文彦，孝廉童茂成、童应举，庠生林元阳、李涵、谢家宝、黄兆开、谢锡命、沈期扬原修八人增补。迨顺治戊子，兵燹薪之。庚寅，署令王自成、孝廉童应举、明经谢家宝、沈期扬、郝廷平、庠生童三纲寻觅旧本，缮梓未竣。康熙丙午，邑令杜公士晋手为辑正，乡绅谢家宝已三襄厥事矣。阖邑绅衿详考编集，以成全志。
　　一志首舆图，约而易见，一总图，次公署、儒学；今增冠廌一图，令观风者按籍而知一邑之胜概也。
　　一邑内山川，指列名胜，选奇标異，及嵬然一乡者悉书，其余培塿支流，不能尽纪。
　　一风俗，美恶皆书，其维新之化则有司存。
　　一食货，民命攸关，故记载必悉，庶经政者有所考焉。
　　一仕宦，政绩懋著、教化彰明者，其记在传中；若夫兴除有益一二大端可书者，题数语於姓名下，不另立传。
　　一科名宦达等，帧幅不相连接，留余地以俟增入。
