<!-- { "loadSidebar": true } -->
　　李汀　邑增生，清贫励行，筑室东山，潜修好学，注训一遵紫阳⑨，以课生徒，生平目不睨视。其父应钟，有如金之操，而汀善承之训。子天美，应万历癸丑贡元，任广东韶州府判，政绩有声；孙烶，中辛卯者魁，任陕西宁远县令。
　　林爱　邑廪生，性耿介端慎，一介不苟，庶几古之廉士。里有为不义者，咸惮之曰：“勿令林君知也。”
　　童体和　雅好诗史。嘉靖辛酉，流贼袭城；时值大饥，节推刘公委体和赈济，盖知体和爱能济也。子养正，授广西阳朔县令，囊无金，世以清白称之。
　　李学儒　瑗之裔，邑庠生，克承先训，事父母存殁尽诚，寿九十六终。
　　钱文林　慕义好施。邑虎忙岭古路峻岭，文林捐赀易治，行人便之。邑建塔、改学、筑闸，多所乐输，寿八十有九。子应魁，朝夕侍奉不懈。及卒，庐墓三年。时御史张、郡守笪题旌孝义牌坊。
　　黄鸾　好读史，喜诗文，常以忠孝垂训，著“孝亲惟聚顺，忠君在立诚”等语，恬隐西郊，陶然自适。
　　罗世礼　义气自好。嘉靖年间，流寇警，世礼率子福、裕、祯、祥、祉、礻任抚禦之。连之人多避旗石寨，粮窘，世礼开仓分给，盖义侠而隐者。
　　谢文晏　父年九十有二，晏事之，朝夕同膳寝。其遗行里人能道之。至于建憩亭于楮岭横山，行者到今感焉。
　　赖琼　儒家子，素好义，不欲以金钱丛棘自拥也。县无文峰，何以结秀？琼首倡建塔。至于学宫、文昌祠之大举，琼亦匪吝。诚足嘉尚，邑侯屡举宾筵。
　　林一樑　邑庠生，九岁失怙，事母孝。读书观古人忠孝大节，輙揭之壁间。每谓人曰：“知得一尺，不如行得一寸。”
　　林钟元　审理岱仲子也，性愿而恭，言动礼法自闲。嘉靖末年，岭後寇乱，被掳入巢。询知姓字，贼惊服素行，命扶卫出。颐年优游田亩，诗书迪後，亦见其概云。
　　谢绍荣　性友爱，将已置产与兄分；捐赀建昼锦桥，邑与宾筵。子经、孙汝梧、曾孙建奇，俱见于志。
　　江南　本性醇朴，好善乐施，幼失父，事母孝。适有疲癃袁姓者，目击惨然，引至家，给养以终其年。每岁寒，多设布衣，道遇贫窭给之，诚良民也。
　　童大亨　幼过目成诵，耻童子试繁搜检，不就。逮壮，佐父志德丞永丰，有循誉，益藩闻而辟为典仪正。父升令义宁，告老归，卒，哭至脐裂。事母无间然，终年五十三。子可久、孙三纲、曾孙日鼎，俱廪生。
　　董厚　敦伦睦族，为里中义门。贫不能娶者，助之；赀债不能偿者，焚其券。遇人无少长，礼下之，未尝一言忤物。即骄悍者，见之輙云长者，亦自默化，金司理式其庐宾之，以年高，奉诏荣给衣帛。子三，文光、文辉、文耀，克遵义训，屡以公勤著绩。邑侯徐、李、雷历旌孝义。令德寿恺，後先相望，选膺宾筵。文光孙大炜，明经，考授学训。
　　郑子信　南顺里人，赋性诚朴，生平乐善。人有以非礼相加者，惟婉逊以避，毫不与之较。故终身未尝讼人，亦未尝为人所讼。遇荒年，给粥饘饥，存活者多。有贫不能殓者，则助之棺木。曾于路拾金数两，乃乡人罗壬鬻子之价，因醉而遗于路，访实还之，其不欺如此。至于县有大役，如建学、筑城，皆倡作。居家日以六谕训子孙，其子孙多守理法。郡守王举乡饮，以宾礼宾之。县令杜下车闻其善，申详三院，书名于旌善亭，年七十九岁，无疾终。
　　李有藩　即文学李标之季子也，少业儒，以数奇不偶，因力耕为业。生平举动，无有不遵礼义者。其住家，事父母爱敬饬尽，自幼至长，愉色婉容，并无违言戾行，族党莫不以孝称之。事两兄恭而有礼，而于财产尤能推让，以故怡怡亲爱，始终无间言。有子六人，教以义方，或治诗书，或习手技，皆谨饬不浮。一门之内，雍雍睦睦，其家法亦有可观者。康熙五年，学录其素行，举报乡饮大宾。至今年过古稀，尚矍铄未艾云。
　　沈春鹏　连之应宾饮者多矣，沈氏世为县著。沈其姓，春鹏其名也，性厚而情和，又负其赀未常(尝)少骄于人。与人交，必求其善而隐其不善，故善者莫不愿与春鹏交，而不善者莫不加敬诚。又不肯有所忤，以谓非尽善于人之义。用是，乡里莫不辑睦，往往称为长者，春鹏亦不为之谀也，深自砥砺，期于尽善而後快。其生平，古之人不足多也。虽然，春鹏之忠厚传于家，达于里闾，克绍其先世，古人何足道哉！
　　吴松竹　表席里人，年八十余卒，裘令宾饮之。生平不效里闾庸人，旦夕龌龊经营、求田藏镪为寒饿计。其以义自丰，长者也；以善自懋，恪人也。无堕尔已，子孙效之；无燃尔萁，兄弟居之。若夫礼文仪物，行于宗族乡党，随时制宜，而訾諐不及。谨身之行而节时之用，譬如虬松筼竹，生于古涧之底而不试，自与清风期也，以是知其人与名之所植哉！其行事大略可观矣。
　　沈桢　隐君子也。其先世吉安太守，传至父继权，为乡之望族。桢少敦诗书，不慕仕进，年八十卒。子男一人--兆阶，署仁化县学教谕。先是，邑侯顾讳祖奎为之铭其墓曰：“才足用世而为乡之善世，非其命也，亦其志也。山夷谷堙而来者不坠，非其志也，固其义也。”
　　罗寿兴　为人严重深博，忍事镇物，其气貌沉沉，伟然文人也，七十而卒。年方少，以为艰难之易失也，崎岖桑柘间，延师以训其子旻霁，採泮之芹茎讫。晚岁不自侈大，自田闾间积勤服业以起其家。父子且耕且学，以无忘先世之绪而开其来者。其生平于缓急轻重之际，有足观者矣。
　　余秉良　余姓，秉良其名也，世为连城表席里之农。⑩至秉良，家赀稍裕，每以勤俭训子侄。遇有修建即捐助，里中贫乏輙周恤之，若忘其从艰难而得者。
　　戴景祯　弘治十九年民饥，景祯发粟以赈，全活甚众。大吏白其事于上，旌为义民。
　　童永恕(注11)　童昱之父，世坚之祖也。性善乐施，敦伦好义。尝植公田以赡族党，捐粟以赈乡邻。曾孙八代，未尝分居，仁让之风挹于乡党，举报宾筵。(注12)
　　张国龙　少孤，既长，痛未能事亲，力行善事。有叶石涯，因贫欲卖其妻，即解囊以周之。寇焚劫沈维生，力救之，获免难。时客粤，有上杭友人莫爱病死，因殡之以归。寿至百龄。(注13)
　　沈济龙　字霖雨，明时中副榜。顺治四年，土寇窃发，其师李德祯为仇家所指，诬其通贼。高游等统兵恢复连邑，缚李德祯将斩之。济龙率诸生代为力辩，获免。人服其义。
　　蒋正春　刚勇好义，母吴氏死于寇，正春奋曰：“贼杀我母耶！”愤不顾身，手刃数人，生擒官旭祯以献。(注14)诸贼遁，而孝勇之声彻于遐迩。获贼所俘永安、沙县男妇伍拾馀口，男皆给其口粮，妇皆访其家归之。顺治三、四年间，寇陷连城，团聚赖源、山背等乡。告以大义，倡以守望，御侮之方悉具，盗莫能侵。郡守李、副总高旌之，署篆王令举大宾。厥后捐资修城，蒙杜县主匾奖“助而维城”。文庙及启圣祠皆乐输。又捐赀砌路，自赖源至永安湖口及曲溪，计壹百贰拾里；督造文川桥，鼎建牛栏桥，及长汀太平桥、宋坊桥、叶屋岭、俱乐助修造，行人称之。少年曾遭蛊害，因精调治之方，于是广施其药与方，全活颇众。卒年六十有八，亡恙而逝云。
　　【注释】
　　①此传在复印本中列于贞节篇内，显然错误，且版面字迹与上下文不同，又已述及康熙庚寅四十九年祀入乡贤事，超过康熙县志下限时间甚久，显系重印时羼入，今附于隐逸童昱传后。
　　②此二字模糊，无法辨认。
　　③宣德：误，应作“正统”。
　　④令生：似误，应作“令子”。
　　⑤搜：乾隆县志作“棲”。
　　⑥归：对人死的别称。
　　⑦枨：乾隆县志作“根”。
　　⑧据梧：依梧树而安息。据梧而逝，意思是指毫无病征，安然地死去，不是真的依靠着梧树而死。
　　⑨紫阳：朱熹晚年主讲紫阳书院，故亦别称紫阳。
　　⑩复印本至此后还有“其父祖稍稍”五字，下面缺少一页。今据乾隆县志补余秉良之传尾，戴景祯、童永恕、张国龙、沈济龙四人之全传，蒋正春之传头，因乾隆县志对康熙县志文句已稍作删改，今为文句衔接，删去了康熙县志余秉良传“其父祖稍稍”五字。
　　(注11)此处删去了“理学乡贤”四字。
　　(注12)此处删去了“雍正五年崇祀”六字。
　　(注13)此处删去了“雍正五年崇祀”六字。
　　(注14)复印本蒋正春传无头，上面的文字是据乾隆县志补的，下面是康熙县志原来的文句，只在开头删去一个“之”字。

　　○贞　　节
　　丁氏名三娘　吴继养妻。继养卒，丁氏年二十有三，男士奎甫二岁，氏哀痛屡绝。亲族谕以有子尚幼，若抚育成立，不覆其宗，岂不大愈于死耶？氏感悟，教养其子，为之婚冠。士奎旋卒，氏益孤。五十余年凛凛如也。
　　卢氏　谢文中妻。年十八岁夫死，遗孕浃旬①而生。凡事姑抚幼，惟遗言是从。氏没，县令周敬撰文祭之，训导王顼为之赞。
　　萧氏　义民戴景祯妻。戴早世，氏以节自守，事舅姑尽妇道，继承夫志，恒有济人利物之心。捐赀创北安里十二不平石桥一座，砌路三里许。正德四年，大帽山贼反，县令蒋玑筑土城，欲建危楼数座为守禦。时民力告乏，闻氏贤，因命创西门楼一座，费金四十两。年七十余卒，乡人至今德之。
　　吴氏巧丕　江应魁妻。年十七适江，十九夫亡，遗姙数月。姑老家贫，氏矢志靡他。及分娩，举一子江耀先。氏绩纺自供，终老姑馀年，抚幼嗣，艰苦百状。邑令台申其事，按院汪以“节凛冰霜”旌之。年七十有一而卒，子耀先，里中推为谨厚，皆氏遗教焉。
　　江氏辛娘　黄霆妻。年二十有三夫卒，家贫，氏辛勤绩纺，上以事老姑，下以抚遗嗣，人咸称为节孝妇，卒年九十三。
　　童氏　生员黄文皋妻。于归五载夫殁，家贫无子，立志守节，奉翁姑竭力不懈。年五十有六卒。
　　谢氏　生员黄廷瑛妻。年二十二夫死，事老姑不懈。姑怜其贫幼且无嗣，恐不终志，欲强之。氏曰：“夫业儒，今他适，宁不辱夫地下耶？”久之，贫约弥甚，绩缕度日。及姑没，乡邻怜其寡且贫，欲止其丧仪，氏曰：“丧具称家有无，丧仪不举是何礼也？”设灵几；具蔬果，踊尽礼。乡人叹曰：“贫寡如礼，尤不可及。”卒年七十馀。
　　童氏　邑庠生江英妻。年十七归江，甫九月夫死，守节终身不易。养湖秀为嗣，娶妇林氏。未几湖秀死，遗一女。童氏早夜抚育，其妇林氏，亦克成厥志。姑媳双节，卒年各七十馀。
