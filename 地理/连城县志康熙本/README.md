<!-- { "loadSidebar": true } -->
连城县志（康熙版） 清 杜士晋辑


　　连城县志（康熙版）　　（清）杜士晋 辑

　

　　●目录
　　再版说明
　　首　卷
　　　新　序
　　　旧　序
　　　志　例
　　　重修县志姓氏
　　　县　图
　　　县署图
　　　儒学图
　　　冠豸山图
　　卷一　历年纪
　　卷二　舆地志
　　　沿　革
　　　分　野
　　　疆　域
　　　形　胜
　　　风　俗
　　　岁　时
　　　城　池
　　　山　川
　　　坊　里
　　　里　图
　　　逃亡(附)
　　卷三　建置志
　　　公　署
　　　学　宫
　　　武　场
　　　文　塔
　　　仓　廒
　　　祠　院
　　　庙宇(楼台附)
　　　坊　表
　　卷四　籍产志
　　　户　口
　　　田　亩
　　　起　运
　　　存　留
　　　物　产
　　　窑　冶
　　卷五　官师志
　　　知　县
　　　县　丞
　　　主　簿
　　　典　史
　　　教　谕
　　　训　导
　　　巡　检
　　　名宦(附：宦绩)
　　卷六　选举志
　　　进　士
　　　乡　举
　　　贡　选
　　　荐　辟
　　　例　贡
　　　例　监
　　　例　仕
　　　掾　仕
　　　委　署
　　　逸　士
　　卷七　人物志
　　　乡　贤
　　　宦　达
　　　文　学
　　　武　功
　　　忠　烈
　　　孝　友
　　　友　谊
　　　隐　逸
　　　贞　节
　　　烈　妇
　　　孝　女
　　卷八　艺文志
　　　疏
　　　书
　　　序　文
　　　记
　　　诗　赋
　　卷九　丘墓　古迹
　　　丘　墓
　　　古　迹
　　卷十　仙　释
　　末卷　增　添
　　　教　条
　　　告　示
　　　论　说



　　○新　　序
　　连城县志序
　　夫志，乘也。乘乎天下，则天下之治乱载之；乘乎一国，则一国之治乱载之；乘乎一邑，则一邑之治乱载之。所以纪兴衰，列臧否，备观览也。志之为书，厥重矣哉！余守汀之五年，连城知县杜士晋修志成，请序于余，谢不敏。乃曰：“古之史者，左氏而下廪廪乎惧之。昌黎韩子之言，独无绎思欤？余谢不敏。伏念连志创于明季，戊子城陷，薪之。今我皇上御极龙飞①，迄今五阳数奇②，进而六，则泰道之符③也，泰阶之升④也，内外乂安，海氛宁息，正待橐簪笔⑤纪事之会。连固山隅，属版隶籍，俨然文章之区宇，志胡不修欤？”余嘉其志而与之言：如世之说者，文武異道，取守異宜--武夫、策士可以进取，儒者可以守成，盖文武迭用而各得其宜。是不然。治国之道，譬之人焉。自本观之，手、足、耳、目皆身也，言、动、视、听皆用也；自末观之，则手、足异号，耳、目异使；而世以为異者，有见於末也。古之取天下者以身，其守天下者亦以身，故君子修其身而天下平。治国之道亦如是。由之者，道也；为之者，善也；好仁而恶不仁者，义也；假之者，为人者也。不善其身而善其政者，无有也。是故，上之人无愧，则下之人无憾也；内之者非所昵，则所外者不敢浮也；远之者非所怨，则所迩者不敢偷也。即举县官之卑职，殚心竭力而无不获於身之患。倘以今之人，废今之法，为令者不大可畏哉？其扰，则妨民；其自以为便而求足其欲，则又困民。故夫吏之便，民之病也。有便民之法，而又有不便於吏之忧，余所不敢知也。维连志成，告子以告後之宰连者，且以告天下之宰邑者。
　　时康熙五年丙午长至⑥之吉
　　中宪大夫汀州府知府三韩孟熊臣撰
　　【注释】
　　①御极龙飞：天子登位。
　　②五阳数奇：五，在乾卦上卦居中，又是阳爻在奇数的阳数得正。作者运用《易经》乾卦的卦辞与爻辞来说明康熙五年正是天下进入太平盛世之时。
　　③泰道之符：太平治世之道的征兆。
　　④泰阶之升：三台星升起。泰阶，天之三阶，即三台星。三台星两两成体，三台故六。三台星升起，便是太平盛世之时。作者借此谓康熙六年进入太平盛世。
　　⑤待橐簪笔：“待”，疑为“持”之误。持橐簪笔：手持盛书囊橐，插笔於头颈，以备记事也。
　　⑥长至：指夏至。夏至白昼最长，故称。
　　序
　　志有一统，有省，有郡，有邑。志莫小於邑。然邑合为郡，郡合为省，省合为一统。一统合，而一代之史基是，千秋之史基是。夫至一代、千秋之史基是也，谁谓邑志小哉？盖邑视天下虽小，舆地有灾祥，建置有废兴，产籍有登耗，官师有臧否，选举、人物、艺文有盛衰，注往鉴来，一与史等。非三长①具，史不能修也；非三长具，志亦不能修，谁谓邑志小哉？且修志，贵有其才与学与识，亦贵其有时。时和年丰，狱讼衰息，一无水火盗贼之警，从容征文考献，始为快事。故连志未可修也：寡陋如余，既无其长，地瘠且偏，不通商贾，山无果木，水无鱼盐之利；且戊子土寇陷城，大肆焚掠，逃亡遍屋，残喘未苏。连城志未可修也！虽然，不容己：天启丁卯来，迄今凡四十年许，又经鼎革，苟不急为编辑，久将湮没；而予叨牧兹土，又适王师荡平三岛，民心慴伏，诸上台亦复多方安集，哀鸿渐有家室，亦不敢尽以无其时自诿。故仍旧增新，勉从贤士大夫後也。岂敢曰修，亦因时重加补葺云尔。
　　清康熙五年丙午都门杜士晋撰②
　　【注释】
　　①三长：唐代史学家刘知几认为，写历史必须有三长，即才、学、识。
　　②连县知县杜士晋原有序，而复印本已缺，今据民国县志补。
　　分篹增修後序
　　志者，记也，表年记事也。是志之修，昔者在於十年以前，综百年之後，补+辑而考核之，不厌其详，固已章章如是矣。今於四十年後，复有增修之命，则以继前功而襄盛典，岂可苟然已哉！大抵十年一变，天道自然。由明丁卯迄清丁未，历四十年矣。其间，风土、人文、天时、人事，由今视昔，不无大異。凡所以纪之，必考其实；书之，必究其详。斯又所目击而耳闻，非若前之缺轶而难稽也。为夫仕宦之去来树徽，耆旧之後先济美，与闾巷闺门砥节砺行者，有长必录，固所以风来祀也。然论人於三代以下，士鲜全行，岂无纯疵相半，瑕瑜不掩？然必究於大德无逾、行谊足述者，始纪而录之。况在鼎革之世，颓风再挽，苟片善之足闻，亦何惜半字之可传，以作中流之砥，而为景行之勖？有传必录，无徽不芳，或经上台旌嘉，或由郡县表彰，及通庠具结举称，果合舆论，始敢纂入。苟非其人，必不敢滥加浮誉，而私一字之褒。然人生百年，好醜不一，岂无雌黄，易作好恶者哉？并将原词立案以备征考，知非附会而无据矣。至若忠烈以身殉国、武功以力拘原者，特书以昭盛节。间有内举不避，亦仿省志，据事直书，異於文妖①。沿置兴革，足以表源流；诗文序记，足以备风采。呜呼，盛矣！至於笔削取裁，则有秉笔者在，非鲰生俚说所得与也。生等章缝末学，敢假赞词之列？第供杜侯之命，不得不殚心力、续前编耳。揆厥由来，极知僭妄之辜，姑叙篇终云。
　　时康熙六年夏五之吉
　　谢家宝　黄景烣　李烶同撰
　　【注释】
　　①文妖：封建时代对违反正统思想的文章或作者的蔑称。

　　○旧　　序
　　旧　志　序
　　明嘉靖丙长　昆山陶文渊(定斋)　经魁
　　予甲寅初夏，承乏是邑，喜地僻、讼简。前此多缺官废事，虽钱谷簿册，稍年远者，辄沦缺无稽：六房司典吏，止三四名兼领之。究之，间多不能终其役，且不能安其身也以为之，执政得至迁转者，什无一二，官吏咸视为传舍，孰能与图成政垂法也哉！考之立县以来，未经辑志，诚缺典也。凡我上司，每每移文访取旧志，奉而诹询士夫世家、耆硕父老，各取记载，用备采集。庠生有黄朝阳者进告曰：“前任令金讳榜者，尝究心於志，汇稿将半，值以事去官，而志稿漫逸，阳得而藏诸笥者若干篇，敢呈览，请采辑而成之。”於是，有绪可循而成功易矣。披集纂录，逾年而草草类分为卷，其间有论有赞可因者，悉因之。遂托黄生，捧告其师学博①，互加雠校。兹幸成於众笔，仿别志式，其立凡创例，此类条分，言博而能要，事核而不芜，似可序而刻也。乙卯冬，会适朝觐，行期逼而不暇。明年夏，复莅任，将举而行之。窃念：连城，汀之一邑耳，其土多亢燥硗瘠，不堪耕植；其俗虽俭，而不阜於财；其民多僿②，而不闲於礼；计田赋不过七千石，而计田不过一万四千顷，约岁收计丁口，不足以给半载。是以农隙凡壮丁俱出境佣工就食。斯民恒产不足，尚安望其兴礼乐也！予质梼昧③，不能敷宣治理，而养民之惠、使民之义，实多歉於君子之道。然志不可缺，乃勉焉而托之木，俾後人之忧勤於是志之中。按城社以思守焉，核赋额、民数以思养焉，访习俗以思教焉，修贡赋以思敬焉，稽祀典以思正焉。教养兼举，能为古之遗爱，则又予之惓惓者也。
　　【注释】
　　①学博：唐代职掌以五经教授学生之经学博士，後来也泛称教官。
　　②僿sài，轻薄，不真诚。
　　③梼昧：愚昧无知貌。梼，táo。
　　旧　志　序
　　明天启乙丑　滇浪张大观(诣台)　经魁
