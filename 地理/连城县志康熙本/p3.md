<!-- { "loadSidebar": true } -->
　　一人物，博采见闻，表彰先哲，後学责也。盖见闻異辞，不爽厥实，斯信史矣。间有父、子、孙相继传者，有先德不仕而後裔官秩者，有潜修傑出特书者，咸公心佥录，不阿所好。
　　一孝义贞烈，必幽光潜质有奏旌及当道奖扬者；间有捃遗迩年所录，咨询尤核。
　　一连俗妇矢从一，贞节不胜书，兹仅载数人而已。其苦节特著无嗣者，不有表彰，何以励化阐幽？故书。
　　一诸贤著作，一邑菁华，以代次先後，文繁不汰；若溢美过情，即全文汗漫①，亦删；贵传远也。
　　一庙祀，有功德於民者，书之。
　　一祠记，备载缙绅望族积有世德者，风厥邑；间有一二故家未备载，以俟後之君子。
　　一凡事迹，据实直书，美而无阿，不另系论赞，过於褒扬。
　　一逃亡户口，所载仅总目耳，今另一纪，附於里图之後，按黄册②而博稽，使归来者望而宁止。
　　一制诰封赠，今俱附於本人名下，如诰封则书其赠衔，敕命则述其纶言；若全文则不悉录，听各家乘自为琬琰③。
　　一艺文中，如记、传、序、文、诗、赋，有品可贵、实可稽而关系於政治风俗者，录之；余不载。
　　一旧志分列八卷，今列为十卷，卷首各弁以总引，别类命名，便於翻阅；其旧小引悉删。
　　一而④增添杂著，另为一帙，以俟来者。
　　【注释】
　　①汗漫：不着边际。
　　②黄册：上报户部之户口册籍，册面黄色，故谓之黄册。
　　③琬琰：美玉。自为琬琰，意即各自珍存。
　　④而：衍文。

　　○重修县志姓氏
　　
　　鉴　定：中宪大夫汀州府知府　孟熊臣
　　　　　　奉政大夫同知　卢裕砺
　　　　　　文林郎推官　徐开远
　　纂　修：连城县知县　杜士晋
　　协　修：儒学教谕　李振缨
　　董　梓：典史　周邦杰
　　同纂修：乡绅　谢家宝　李　烶　黄景煇
　　　　　　赖启亨
　　校　阅：乡绅　李　炌　傅应元　沈期扬
　　傅作和　董大炜
　　　　　　贡士　赖延泰　沈元奇　沈日表
　　　　　　举人　沈恩举　沈元霁　赖超彦
　　　　　　庠生　童日鼎　沈逢济　谢学天
　　　　　　童彦深　王朝鼎　官尚德
　　　　　　赖启英　黄金锡　童士辉
　　誊　真：李　云(上杭县人)
　　誊　草：谢　元　江　秀(经承书手)
　　梓　书：刘　儒(建阳人)　温仲辉
　　黄仲奕　温永昌　丁秀
　　温祥生(俱上杭县人)
　　注：上图左侧半页，原本已失。这次再版重印时，补绘复原。

　　○县　图
　　（图表略）

　　○县署图
　　（图表略）

　　○儒学图
　　（图表略）

　　○冠豸山图
　　（图表略）

　　●卷一　历年纪①
　　宋高宗绍兴三年癸丑，初以长汀莲城堡为莲城县。
　　五年乙卯，县令丘钦若始筑土城三百丈。
　　八年戊午，县令刘国瑞始建学舍，给官田以赡弟子员。
　　十四年甲子，诏蠲汀、漳、泉、建四州经贼践蹂赋税。
　　十七年丁卯，以盗贼妨农，诏令赈粟贷种。
　　十九年己巳，诏以汀、漳、泉三州民田被贼践蹂，蠲其税。
　　孝宗淳熙八年辛丑，除汀、漳民为潮贼蹂践者赋役。
　　十一年甲辰，令守臣赈粟贷种。时不雨，至於八月，是岁无禾。
　　十三年，减汀州盐价，岁万缗。
　　十四年，大水。县令刘爚重修儒学，请罢纲运例等钱。
　　庆元元年，县令鄞康成建惠济桥。
　　绍定三年，寇乱，暂驻兵於儒学，遂为所坏。
　　五年，县令米巨宏重修县治儒学、廨舍、土城，建遗爱堂、不欺室、爱莲轩。
　　嘉熙二年，建万桂贡士庄。
　　淳祐三年，县令罗应奇重修土城，作瓮门。
　　十一年，山水暴至，漂荡民居
　　宝祐四年，县令徐公亮建朱、杨二先生祠。
　　景炎二年，罢商务税。
　　元至正四年，夏秋大疫。
　　六年，罗天麟起兵。(按旧志所载，元顺丙戌②二月朔，日食，山东地震；五月，陕西饥，盗窃太庙神主，六月，罗天麟兵起，破汀州。)
　　七年，县令王成吉重修土城御寇。
　　十四年，大饥，人相食。
　　二十一年，文庙火於红巾贼，惟大成殿存；城池、县治复毁。
　　二十四年，摄县事马周卿重建儒学门庑两斋，始建文川桥澄清阁，隶东田石十三景。
　　明洪武元年戊申即位，诏行天下，定律令。
　　二年，诏天下郡县立学。
　　三年，诏开科举。
　　四年，县令邓昇重建县治，建提刑按察分司，迁北团寨巡检司於崇儒坊。
　　五年，诏天下郡县立孤老院，降户田帖。
　　六年，县令刘雍建山川、邑厉、乡厉坛。
　　七年，重修圣殿两庑。
　　八年，命立社学，建际留仓；命天下郡县访穷民，无告者，月给衣食；无所依者，给以屋舍。
　　十五年，命改六里为四十一图。
　　十六年，颁乡饮图式，始立岁贡，裁革税课司。
　　十七年，置阴阳、医学。
　　十八年，县令丁良恭改巡检司於新泉。
　　十九年，诏赐高年肉、帛。
　　二十一年，建常丰桥。
　　二十四年，建里社坛。
　　永乐四年丙戌，遣使购求遗书，命建申明亭、惠民局；主簿许利建预备仓，复设预备仓於各里。
　　十五年，颁《四书》、《五经》、《性理大全》於学宫。
　　宣德元年丙午，县令吴衡增置学地为斋舍。
　　七年，勅减二三粮额及消耗，作民田起科；并六里为三十一图。
　　十四年③，沙、尤寇邓茂七攻邑，毁官舍、民居及文川桥，邑民登冠廌寨以禦之。
　　景泰五年，县丞李翰复建文川桥，重修养济院。
　　天顺七年，训导王顼始塑文庙及两庑像。
　　成化六年，县丞胡琏迁府馆於县治後。
　　八年，改建宁道为漳南道，提学游明建明伦堂，县丞胡琏移谯楼於仪门前，建旌善、申明二亭。
　　十二年，提学钟成建儒学衙宇号舍。
　　十四年，县丞吴琬重建文川桥。
　　十五年，迁棂星门於街内，建兴贤、育才二坊，重修社稷、山川坛。
　　二十一年，夏淫雨，山水骤溢，乡市民居多为所坏，沿溪屋宇漂荡；田苗为沙所压，人畜有溺死者。
　　二十二年丙午，改射圃为演武亭。
　　弘治九年丙辰，都御史金泽奏请添设捕盗主簿一员，增新窝铺。次年，裁革主簿。
　　十年，改清军厅为主簿衙，又建秋家岚隘门楼。
　　正德四年，正街市火。县令蒋玑筑土城七百余丈。
　　七年壬申，县令蒋领官兵剿大帽山贼，於黄沙寨死难。次年，赠为汀州府同知，建忠惠祠祀之。
　　八年，漳南道胡公琏，改建儒学为前庙後堂，县令郑倌董其事，焕然一新；始筑砖城。
　　十四年己卯，县令吴瓒建雄镇楼於县治後。
　　嘉靖元年壬午，地震。改建邑厉坛於北山。
　　二年，建城楼五座，架铺三十余间。
　　四年，新泉寇扬廷兰等劫掠乡堡，隔川民陈玑等寻获之，卒以事死。
　　五年，县令方进毁庙祠五所，修饰文庙，建聚奎楼、尊经阁、号舍三十间，重建泮宫兴贤、育才二坊，迁社稷坛於彭坊养济院，於东门外改龙山庙为祝圣宫，金山庙为乡约亭，重建惠济桥。
　　六年，大水，禾尽偃。
　　八年，颁御制“四箴碑”，改尊经阁为敬一亭。
　　九年，饥，赈。
　　十年，降旨正先师庙号，毁像设主。是岁夏，东南门圮三十余丈，雷震文庙柱。
　　十二年，九月星陨如雨。
　　十三年，建启圣祠。
　　二十一年，县令金榜重修殿庑贤圣牌位，重修棂星门；迁社稷坛於西门郊右。县丞杨汝楫赈饥，徙县土地祠於谯楼东，重修学舍衙宇。
　　二十二年，主簿陈芳重修圣殿两庑，迁桂亭於明伦堂，後毁。
　　二十三年，地震；秋冬大疫。
　　二十五年，火焚养济院，死者三人。
　　二十六年，署印主簿王一猷往上杭，至伯公滩舟覆，失县印。
　　二十七年，颁县印。是岁生员一十四名倡义捐赀建儒学，复旧址，又毁及诸从像。
　　二十八年，建泮池石桥。
　　三十二年，黄竹花，其实如米，居人以花实食之。署印推官郑信修文庙圣贤牌龛，建镇南关。上杭丰头流贼百余人，劫掠汤头村。
　　三十四年，夏秋霪水，城圮。募骁勇百六十人，往征倭寇，猝遇杭州府朱仙桥，死敌者二十七人。
　　三十五年，县令陶文渊修连城县志。夏，大水漂流，南门滨溪岸及城垣冲圮，典史潘瑞督修之。
　　三十六年，流寇窃发，县令陶改建丰头等隘，仍设乡兵御之。
　　四十年辛酉，饶贼围城，里老请保，本府节推刘宗寅镇守城池，人民免患。
　　四十一年，广寇罗袍等据席湖营，生员童邦杰计擒之。
　　四十二年，新泉筑城叁佰丈以御寇。
　　隆庆四年庚午，朋口大水，至新泉一带，民居漂荡，损人几百口。
　　五年，自御极以来，五谷丰登。
　　万历元年癸酉，县令陈三俊改学，复原址，右庙左堂。
　　二年，七月大水三日，湮没民居、田塘甚多，推去安东楼、镇川庙。本县命人将县门连城县牌投诸水，水少息。
　　四年，县令郭鹏卖学前泮池，改儒学於东门外山川坛，仍移山川坛於南顺新庵背山。
　　七年，县令郭丈量，虚粮之家受惠，加子粒米几百石，贻累殷户，後经当事请豁。
　　十二年，县令朱九卿迁学宫於原址，六里复丈，田地得均；又，文川桥圮折一半，随修之。
　　十四年，县令朱佥殷实，填学宫後塘二口，栽树木以培龙脉。
　　二十一年，县令牛大纬建文塔於李坊庵；是岁大旱，祈祷殷勤，雨随车至。
　　二十二年，大荒，竹生米，疗饥，活人甚众。
　　二十三年，西福汲门楼毁，旋建。
　　二十八年，八月地震。是岁冬，县令徐大化改学为前庙後堂。
　　二十九年，金山祖庙燬，大疫。
　　三十年，县令徐建南北二水闸，又建汤背土寨。
　　三十一年，县令徐於学後建足食仓。
　　三十二年，冬地震。是岁，县令徐置学前泮池。
　　三十六年，知县傅坤建城隍庙前堂，又建渡头桥。
　　三十七年，西、南二隅人，重建金山祖庙。
　　四十年，宗师冯移文泮池建桥三座。
　　四十二年，县令丘大成改学宫为子午向，恢大明伦堂，迁名宦、乡贤二祠於学後。
　　四十五年，县令雷同声建文昌阁於学後。
　　四十六年，学前泮池水红色，青木石投之，皆染红，如是者一月余。
　　天启元年辛酉，县令雷改社稷坛於西门接官亭之上，迁邑厉坛於西门旧社稷坛。闰二月，大水，墙屋坏，人民损伤。
　　三年，六月，雨雹，大如卵，害稼。
