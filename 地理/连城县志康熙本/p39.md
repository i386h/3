<!-- { "loadSidebar": true } -->
　　一当会前一日，知约预于约所洒扫张具，设告谕牌及香案南向。当会日同约毕至，约赞鸣鼓三，众皆诣香案前序立，北面跪听，约正读告谕毕，约正合众扬言曰：“自今以后，凡我同约之人，祗奉戒谕，齐心合德，同归于善。若有二三其心，阳善阴恶者，神明诛殛。”众皆曰：“若有二三其心，阳善阴恶者，神明诛殛。”皆再拜，兴。以次出会所，分东西立。约正读乡约毕，大声曰：“凡我同盟，务遵乡约。”众皆曰：“是。”乃东西交拜，兴，各以次就位。少者各酌酒于长者，三行(注18)。知约起，设彰善位于上，南向置笔砚，陈彰善簿。约赞鸣鼓三，众皆起。约赞唱：“请举善！”众曰：“是在约史。”约史就彰善，扬言曰：“某有某善，某能改某过，请书之，以为同约劝。”约正遍质于众曰：“如何？”众曰：“约史举甚当。”约正乃揖善者进彰善位，东西立。约史复谓众曰：“某所举止是，请各举所知。”众有所知即举，无则曰：“约史所举是矣。”约长副、正皆出就彰善位，约史书簿毕，约长举杯扬言曰：“某能为某善，某能改某过，是能修其身也。某能使某族人为某善，改某过，是能齐其家也。使人人若此，风俗焉有不厚？凡我同约，当取以为法。”遂属(注19)于善者。善者亦酌酒酬约长曰：“此岂足为善？乃劳长者过奖，某诚惶怍，敢不益加砥砺，期无负长者之教？”皆饮毕，再拜谢，约正、约长答拜，兴，各就位。知约撤彰善之席酒，复三行，知约起，设纠过于阶下，北向置笔砚，陈纠过簿。约赞鸣鼓三，众皆起。约赞唱：“请纠过！”众曰：“是在约史。”约史出，就纠过位，扬言曰：“闻某有某过，未敢以为然，姑书之以俟后图，何如？”约正遍质于众曰：“如何？”众皆曰：“约史必有见。”约正乃揖过者出纠过位，北向立。约史复遍谓众曰：“某所闻正是(注20)，请各言所闻。”众有所闻即言，无则曰：“约史所闻是矣。”于是约长副、正皆出纠过位，东向立。约史书簿毕，约长谓过者曰：“虽然，姑无行罚，惟速改。”过者跪请曰：“某敢不服罪！”自起酌酒，跪而饮曰：“敢不速改，重为长者忧！”约长副、正、史皆曰：“某等不能早劝谕，使子陷于此，安得无罪？”皆酌自罚。过者复跪而请曰：“某既知罪，长者又自以为罚，某敢不即就戮？若许某得以自改，则请长者无饮，某之幸也！”趋起，酌酒自罚。约正、副咸曰：“子能勇于受责如此，是能迁于善，某等可免于罪矣！”乃释爵。过者再拜，约长揖之，兴，各就位，知约撤纠过席酒。复三行，遂饮。饮毕，约赞起，鸣鼓三，唱申戒，众起，约正中堂立，扬言曰：“呜呼！我同约之人明听戒：人孰无善，亦孰无恶？为善，虽人不知，积之既久，自然善积而不可掩；为恶，若不知，积之既久，必致恶极而不可救。今有善而为人所彰，固可喜，苟遂以为善而自恃，将日入于恶矣；有恶而为人所纠，固可愧，苟能悔其恶而自改，将日进于善矣。然则今日之善者，未可自恃以为善；而今日之恶者，亦岂遂终于恶哉？凡我同约之人，盍共勉之？”众皆曰：“敢不勉！”乃出席，以次东西而立，交拜，兴，遂退。
　　【注释】
　　①复印本本卷无卷头标目，以上文字是据目录补上的。
　　②朱文公：朱熹，谥文，世称朱文公。
　　③契：人名。传说中商族始祖帝喾的儿子，虞舜之臣，其母简狄吞玄鸟卵而生。舜时助禹治水有功，任为司徒。赐姓子氏，封于商。
　　④守倅：郡守及其佐贰官。
　　⑤渥：厚。
　　⑥彝章：常典。
　　⑦的：dí，的确，确实。
　　⑧相须：互相配合，相依。
　　⑨特色：物品。
　　(注10)绍熙：南宋光宗赵惇年号(公元1190～1194年)。
　　(注11)毋速大戾：不要招致大罪。
　　(注12)：疑是“殡(殡)”之误。殡，停柩。
　　(注13)注官：按资叙授官。
　　(注14)此字模糊难辨。
　　(注15)沮：jǔ，阻止。
　　(注16)僯：应是“邻(邻)”之误。
　　(注17)省谕：明白告晓。
　　(注18)三行：举杯祝酒三回。
　　(注19)属：注，酌酒。
　　(注20)正是：仅此，只这些。正，仅，只。

　　○告　　示
　　十家牌法告谕各府父老子弟
　　王文成公①
　　本院奉命巡抚是方，惟欲剪除盗贼，安泰小民，所恨才力短浅，智虑不及。虽怀爱民之心，未有爱民之政。父老子弟凡可以匡我之不逮，苟有益于民者，皆有以告我，我当商度其可，以次举行。今为此牌，仰亦烦劳，尔众中间固多诗书礼义之家，吾亦岂忍以狡诈待尔良民，但欲防奸革弊，以保安尔良善，则又不得不然。父老子弟其体此意，自今各家务要父慈子孝，兄爱弟敬，夫和妇随，长惠幼顺，小心以奉官法，勤谨以办国课，恭俭以守家业，谦和以处乡里。心要平恕，毋得轻意忿争；事要含忍，母得辄兴词讼。见善互相劝勉，有恶互相惩戒。务兴礼让之风，以成敦厚之俗。吾愧德政未敷，而徒以言教，父老子弟其勉体吾意。毋忽！
　　告谕各府父老子弟
　　告谕父老子弟：今兵荒之余，困苦良甚，其各休养生息，相勉于善：父慈子孝，兄友弟恭，夫和妇从，长惠幼顺，勤俭以守家业，谦和以处乡里。心要平恕，毋怀险谲；事贵含忍，毋轻斗争。父老子弟曾见有温良逊让、卑己尊人，而人不敬爱者乎？曾见有凶狠贪暴、利己侵人，而人不疾怨者乎？夫讼②之人，争利而未必得利，求伸而未必能伸；外见疾于官府，内破败其家业；上辱父祖，下累子孙，何苦而为此乎？此邦之俗，争利健讼，故吾言恳恳于此。吾愧无德政，而徒以言教，父老其勉听吾言，各训戒其子弟，毋忽！
　　告　　谕
　　告谕百姓：风俗不美，乱所由兴。今民穷苦已甚，而又竞为淫侈，岂不重自困乏？夫民习染既久，亦难一旦尽变。吾姑就其易改者，渐次诲尔：吾民居丧，不得用鼓乐为佛事，竭赀分帛，费财于无用之地，而俭于其亲之身，投之水火，亦独何心？病者宜求医药，不得听信邪术，专事巫祷。嫁娶之家，丰俭称资，不得计论聘财、妆奁，不得大会宾客，酒食连朝。亲戚随时相问，惟贵诚心实礼，不得徒饰虚文，奢靡相尚。街市村坊，不得迎神赛会，百千成群。凡此皆靡费无益。有不率教者，十家牌邻互相纠察；容隐不举者，十家均罪。尔民之中，岂无忠信循礼之人？顾一齐众楚③，寡不胜众。不知遗弃礼法之可耻，而惟虑市井小人之非笑，此亦岂独尔民之罪？有司者教导之不明与有责焉。至于孝亲敬长，守身奉法，讲信修睦，息讼罢争之类，已常屡有告示恳切开谕，尔民其听！吾诲尔益敦，毋怠！
　　汀州府连城县正堂徐讳大化
　　为地方弊政积习更改有渐，恳乞宪禁以一法守，以垂永赖事。
　　一禁革户丁纸价：有一里长则有户丁数人执役，年遇交替，每名纳纸价伍钱，甚属非理，且以启纵肆，合应禁革。
　　一禁革岁造需索：每秋熟，六房书手串同，见年假以岁造册籍为名，沿乡索取纸张工食，每甲约捌钱，又有猪蹄、轿马等费，民间年户不下四百余金，皆以棄之沟壑，合应禁革。
　　一禁革坐图民快：催征钱粮自有里长，为何每图又有民快一名坐图？假官张威纵恣，需索无所不至，钱粮任意侵那④，夤缘减捺，以历年拖欠数多。且一图事无大小，尽属把持；人无男妇，并遭鱼肉。是纵虎狼而假之翼也，合应禁革。
　　一禁焚毁尸骸：连俗不论父母、长幼死亡，多即用火焚化，检骨置礶⑤，不仁不孝，罪通于天，相应严禁。后有犯者，查照棄弃毁律问拟刑，乡约长、族长、里保地方、邻佑、卖礶、扛抬人等并罪。每遇朔望，乡约、里保长地方具有无火葬结状呈递，能告状者赏。
　　一禁淹溺女子：连俗产女必溺，十不一存，残忍薄恶极矣。再有溺者，以杀子孙律治罪，家长、两僯⑥、乡保长地方连坐；诸人有能告者，重赏。如有育至三女者，呈县免其杂差。每月朔望，乡保长地方具有无溺女结状呈递。
　　一禁扛尸图赖：连城更有一种恶俗--人命不论真假，辄将尸棺抬入人家，惊散男妇，恣意抢掳，甚则擒锁污辱。今有扛尸图赖者，轻则追赃拟徒，重则引例充军。排僯凡遇此等，即便并力阻遏，一面报官；如畏避纵容抬入者，同罪。
　　⑦
　　钦命总督福建少保兼太子太保　　
　　兵部尚书加一级正一品李讳率泰　　　　　　
　　为再申私税横抽、重利伡剥之禁，以除民害事。
　　照得兴利除害乃有司之职掌，蠹国殃民为律法之当诛。访得闽中豪棍，横抽私税，重利剥民，业经严禁，仍复不悛，为害更炽。且课税系朝廷之额征，借贷实闾阎之周急，何物棍徒，敢于交结衙蠹悍卒，在于各府、州、县及乡、村各处，擅立各项私税，钻给布司票单，不论商贾肩贩，一概横抽盈壑，有司借端分肥。又查放债向例，每两只以三分行息，今则倚藉势要营头，每百两月取子钱叁拾两，名曰大加叁。利上加利，月算月结。贫不能偿，房屋供其磊算，妻子充为奴仆。似此二端，害商害民，业已有年，本部院痛加禁谕。自禁之后，并不闻地方官拏解一人，申报一文，其所以司民社者是皆为民贼也。除密访另行拏究外，合再刊示严禁。为此示仰所属各府、州、县文武各衙门及地方绅衿、民人等知悉，今后除正项额税许官府征收外，其余一概门税、杂税、落地税、总牙税等项，不许私立名色横抽，亦不得钻给布司单示额外私征。违者，许商贾人民奔赴辕门陈告，以凭拏究，按以军法。若夫放借子钱，每两只算三分，敢有大加三、加五伡剥，占人产业、拏人妻儿、累人无干亲属者，俱许尔民奔赴辕门陈告，不论何项奸豪势要，除本银不还外，仍拏放债之人，从重处死。查此二项，通省受告甚多，地方官所作何事，竟不申报？明系扶同故纵，访实定行参处。本部院业已严饬有司，务宜廉访的确，拏解军前正法或拘禁。具文申报，务要事真赃实，不得虚捏妄报，以滋民害。尔等各宜知儆，勿以性命而试法也。慎之，毋忽！特示。
　　汀州府抄奉
　　巡抚福建等处地方都察院右佥都御史刘为严禁刁讼骗害，以安民生事。
