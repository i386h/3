<!-- { "loadSidebar": true } -->
其人愿到家与妻子别輙，听去，及期，妻子自送诣酋，酋令架髙棚，登棚自剖其腹。
孕妇以水灌之，仍用水涤所生子。置子水中生而与水习矣。
又有班隘者，即蚊罩山。山甚奇，往往有仙人出没，山头火光，日夜不断，故亦名火山，险巇倍常，人迹罕到，其上极至半山而止，人皆扁头赤身，亦佛郎机号令所不到处也。

形胜
　　海山

物产
　　苏木　子花

交易
　　僻土无他长物，我舟往贩，所携亦仅磁器、锅釜之类，极重。至布疋然竟少许不能多也。舟至，诣酋亦有微赠，交易朴直。


?
美洛居

美洛居俗，讹为米六合。东海中稍蕃富之国也。
酋出威仪甚备，所部合掌伏道旁。男子削发，女乃椎结脑后。嫁女，多市中国盛酒器，图饰其外，富家至数十百枚，以示豪侈。燕会设二大盆，盛酒置坐隅，人手一器，酌而饮之。长大者，起为夷舞，年少环列旁视，逊不敢登场也。
先是佛郎机来攻，国人狼籍请降，赦其酋，令守旧，为政于国，歳输丁香若干，不设兵戍，令彼国自为守。
和兰既辀张海外，无安顿处，忽舟师直捣城下，虏其酋语曰：若善事吾，吾为若主，殊胜白颈。【佛郎机人皆白颈故云】酋唯唯，又禆理国事如故。佛郎机闻之，怒曰：悔不杀奴，污吾刄，奴故反耶？亟治兵征美洛居，驱涧内华人，命当一队刑法酷急。华人中途杀夷王，驾其舟遯归，事具吕宋考王子，自朔雾驰还吕宋，嗣立为王，饮恨久之，益出兵，竟父所志。
红夷虽主美洛，每一二载大众輙返国。既去复来。吕宋王兵抵境外，值红夷空国，言返斩关以入，遂杀美洛居酋，立所亲信主之，红夷继至，复破吕宋酋，逐之去，更立美洛居酋子为嗣，自是每岁征斗，递为胜负，华人某者流寓彼中，慧而黠，有口辨，游说两国间分万老髙山，山半为界，山北属和兰，而山南属佛郎机，各罢兵，并雄兹土。

形胜
万老髙【即两国分界处】
香山【雨后，香堕，沿流满山，采拾不了，故常带沙泥之色，王每檄致之，委积充栋，以待他壤之售，民间直取余耳。】

物产
丁香【东洋仅产于美洛居。夷人用以辟邪曰：多置此，则国有王气，故二夷之所必争】

交易
　　向时舟所携货，有为红毛夷所特需者，倘遇佛郎机必怒，谓此舟非关我，车来直是和兰接济，将货掠去，且横杀人，故必缄固甚密，不令得见，若红毛人见有佛郎机所需货，怒亦如之，解纷之后，稍息睚眦然，一渊两蛟，商彼者亦难矣。


?
文莱

文莱，即婆罗国，东洋尽处。西洋所自起也。
唐总章二年。王旃逹钵，遣使者与环王使者偕朝，自后久絶。
永乐四年。遣其臣，勿黎哥，来朝并贡方物，赐王及妃文绮。
俗传今国王为闽人，随郑和征此，留镇其地，故王府旁旧有中国碑，先年曽为佛郎机所逐，国人走山谷中，放药水流出，毒死佛郎机无数，佛郎机遂奔吕宋。
其地故有一石城、一木城，后折石城于长腰屿，筑岸闭潮，今所遗者，木城耳。
王削发、裹金绣巾，腰佩双劎，出自歩行，从者二百余軰。其亲属，称邦奇兰，贵重与王相亚。王有金印一枚，重十六两，印上篆文作兽形一只。云是永乐间所赐者，夷人婚娶，请印印背上，恐或假宠中国，以哃喝其部落，非果铸自上方也。
入礼拜寺，每祭用牺。
《吾学编》云：人多念佛，素食。【恶杀】
民间不得食猪肉，食猪肉者，论死。此地有毛思畨，在处行刼，所得人货，中分与王。

形胜名迹
圣山【夷人自号此山为天下第一山。按于阗国北境通圣山，人迹罕到，此沿其名耳。】
长腰屿　毛文蜡　鲤鱼塘　
浮纳招庙【神为。国初时，押工总管直库三人，阵亡，合葬于此。因庙食其地，贾舶到，必屠牛烹鸡，并献茉莉花、红花、梳篦等物以祭。舟中有人不拜，则病。彼国人将行贾，亦献花礼神，得利回，取双鸡，系刀于足，俾鬬墓前，鸡死即以谢神，亦大奇也。】

物产
真珠【本朝充贡。】
玳瑁【本朝充贡。】
玛瑙【见《一统志》。】
车渠【魏文帝赋曰：玉属也，多纎理、缛文。本朝充贡。】
片脑【《海上耳录》曰：脑树，出东洋文莱国，生深山中，老而中空乃有脑，有脑则树无风自摇，入夜脑行而上，瑟瑟有声，出枝叶间，承露日则藏根柢间了，不可得，盖神物也。夷人俟夜静，持革索就树柢巩束，震撼自落。】
黄蜡【本朝充贡。】
萪藤

交易
华船到，进王方物。其贸易则有大库、二库、大判、二判、秤官等酋，主其事，船既难，出港最宜蚤行，有时贸易未完，必先驾在港外。




?
○东番考【不在东西洋之数附列于此】
鸡笼、淡水

鸡笼山、淡水洋，在彭湖屿之东北，故名北港，又名东番云。深山大泽，聚落星散，凡十五社（名山记云：社或千人，或五、六百）。无君长、徭赋。以子女多者为雄，听其号令。性好勇，暇时习走，足躢皮厚数分，履棘刺如平地，不让奔马。终日不息，纵之度可数百里。男女椎髻于脑后，裸逐无所避；女或结草裙蔽体。人遇长老，则背身而立，俟过乃行。至见华人，则取平日所得华人衣，衣之。长者为里衣，而短者蒙其外。凡十余袭，如襜帷，扬之以示豪侈，别去仍挂于壁，裸逐如初。男子穿耳，女子断齿，【女年十五，断唇两旁二齿】以此为饰。手足则刺纹为华美，众社毕贺，费亦不赀；贫者不任受贺，则不敢更言刺纹。男子惟女所悦，娶则视女可室者，遗以玛瑙一双，女不受则他往，受则夜抵其家，弹口琴挑之；口琴、薄铁所制，啮而鼓之，铮铮有声。女延之宿，未明便去，不谒女父母。自是宵来晨去，必以星。迨产子，始往婿家，迎婿，婿始见女父母；或云既留为婿，则投以一箒、一锄，佣作女家，有子然后归。姙妇产门外，手拄两杖，跪地而娩，遂浴子于清流焉。人死以荆榛烧坎，刳尸烘之，环匍而哭。既干，将归以藏，有祭，则下所烘。居数世一易地，乃悉污其宫而埋于土。他夷人无此葬法也。
四序、以草青为歳首。土宜五谷而皆旱耕
【名山记曰：治畬种禾。山花开则耕，禾熟拔其穂，粒比中华稍长。】
谷种落地，则禁杀人；谓行好事，从天公乞饭食，比收稻讫，乃摽竹竿于路，谓之挿青。此时逢外人便杀矣。村落相仇，订兵期而后战，勇者数人前跳，被杀则皆溃。其杀人者贺之曰：壮士，前杀人也。见杀者，亦贺之曰：壮士，前故见杀也。次日即解嫌，和好如初。
其地多竹，大至数拱，长十丈。伐竹构屋，而茨以茅，广长数雉。聚族以居，无歴日、文字，有大事，集而议之；位置如横阶陛，长者居上，以次递下，无位者乃列两旁。至宴会，置垒团坐，酌以竹筒，时起跳舞，口乌乌若歌曲焉。
其人精用镖、竹棅，铁镞长五尺九咫，铦甚，携以自随；试鹿鹿毙，试虎虎毙，居常，禁不得私捕鹿，冬鹿羣出，则约百许人即之，镖发命中，所获连山。社社无不饱鹿者。取其余肉，离而腊之。笃嗜鹿肠，剖其肠中新咽草旨噉之，名百草膏。畜鸡任自生长，拔其尾饰旗，射雉亦拔其尾。见华人食鸡、雉，輙呕。
居岛中，不善舟，且酷畏海；捕鱼则于溪涧，盖老死不与他夷相往来

永乐初，郑中贵航海谕诸夷，东番独逺窜不听约。家贻一铜铃，使颈之，盖拟之狗国也；至今犹传为宝。富者至掇数枚，曰：是祖宗所贻云。厥初，朋聚濵海。嘉靖末，遭倭焚掠，稍稍避居山后。忽中国渔者从魍港飘至，遂往以为常。其地去漳最近，故倭每委涎，闽中侦探之使，亦岁一再往。


形胜
　　璜山【琉璜气，每作火光，沿山躲铄】沙巴里　大幇坑　大圆、尧港

物产
　　薏茨、甘藷（漳名番藷，以其自东番携来也。《异物志》曰甘藷。似芋，亦有巨魁。去皮，肌肉正白如脂肪。南人专食以当米谷。《南方草木状》曰：实如拳，皮紫而肉白。蒸鬻食之，味如藷蓣。蒸■〈瞰上灬下〉切如米粒，以充粮糗，是名藷粮）、椰、佛手柑、酒（名山记曰：米甘香，采苦草杂米酿之，间有佳者；饮能一斗）、鹿（名山记曰：■〈亻鹿〉■〈亻鹿〉俟俟，千百为群）。

交易
　　夷人舟至，无长幼皆索微赠。淡水人贫，然售易平直。鸡笼人差富而悭，每携货易物，次日必来言售价不准，索物补偿；后日复至，欲以元物还之，则言物已杂，不肯受也。必迭捐少许，以塞所请；不则，喧哗不肯归。至商人上山，诸所尝识面者，辄踊跃延致彼家，以酒食待我。绝岛好客，亦自疏莽有韵。

论曰：
合东洋诸国，仅足当西洋大国之三。吕宋既折入干系，蜡已非贡夷之旧，直蒙故号，与相羁縻而已。苏禄、婆罗，贾类藏珠会，均执玉异防，风之后至，同俪日之齐翻，宜其久也。鸡笼虽未称国，自门外要地，故列之附庸焉。


东西洋考卷五




?
●钦定四库全书　　（明）张爕撰
东西洋考卷六　　○外纪考
日本

日本，古倭奴也。
汉光武时，遣使入朝，自称大夫。
安帝时，始称倭奴国。
灵帝光和中，其国递相攻伐，女子卑弥呼，能以鬼道惑众，国人共立为王，无夫有二男，子给王饮食，通传言语。
【《魏志》曰：有男弟佐治国。自为王以来，少有见者，以婢千人自侍，惟男子一人给饮食、传辞、出入居处，宫室常有人持兵守卫。】
卑弥呼死，更立男王，国人不服，乃立宗女台与为王。
自魏至隋，朝聘不絶。
【《隋书》开皇中，遣使诣阙，上令所司访其风俗。
使者言：倭王以天为兄、以日为弟，天明出听政、日出便停理务。云委我弟。
文帝曰：此大无义理，训令改之人。
大业三年。王遣朝贡使者曰：闻海西菩萨天子。重兴佛法。故遣朝拜。国书云：日出处天子致书日没处，天子无恙。帝览不恱，谓鸿胪卿曰：蛮夷书有无礼者，勿复以闻。明年遣裴世清使倭，倭数百人设仪仗，鸣鼔角来迎。后十日，遣大礼哥多毗从二百余骑，郊劳王相见。大恱曰：我闻大隋，礼义之国，故遣朝贡僻处。海隅不闻礼仪，是以稽留境内，不即相见，今清道饰馆，以待大使，冀闲维新之化。
清曰：皇帝徳并二仪，以王慕化，故遣行人来此，宣谕。复令使者随清来贡。】
唐咸亨后，稍习夏音，恶倭名，更号日本。武后时，使臣真人粟田，请从诸儒受经，副使仲满至，慕华不肯去，自此文物日増矣。
【《唐书》曰：真人冠进德冠，顶有华花四披，紫袍帛带，好学，能属文，进止有容，宴之麟徳殿。
开元初复朝，请从诸儒受经，诏四门助教赵玄黙即鸿胪为师。献大幅布为贽，悉赏物，贸书以归。其副，仲满，慕华不去，易姓名曰朝衡。歴左补阙、仪王友，多所该悉，久乃还。
