<!-- { "loadSidebar": true } -->
干道己丑，都巡检使羌特立以妃黙佑捕反有功，疏闻于朝，加封善利。
淳熈间，加封灵惠。
庆元戊午，调舟师平太奚寇神，在空中以雾障之，贼为昼昏，而我师晴明如故，以此贼无脱者，开禧丙寅敌迫淮甸，忽半汉旌旄云集，望之则妃庙号也。敌披靡解围。
景定辛酉，巨寇泊祠下，祷神，不允羣肆暴慢，醉卧廊庑间，神纵火焚之，各自躙蹂而毙。有司以闻，累封助顺、显卫、英烈、协正、善庆等号。
元以海漕有功，赐额灵济。
国朝永乐间，内官郑和有西洋之役，各上灵迹，命修祠宇；己丑加封：弘仁、普济、护国、庇民、明着，天妃。
自是遣官致祭，岁以为常，册使奉命，岛外亦明禋惟谨。

　　舟神不知创自何年，然舶人皆祀之。

　　以上三神凡舶中来往，俱昼夜香火不絶。特命一人为司香，不他事事。舶主每晓起，率众顶礼，每舶中有惊险，则神必现灵，以警众，火光一点飞出舶上，众悉叩头，至火光更飞入幕乃止，是日善防之。然毕竟有一事为验，或舟将不免，则火光必扬去，不肯归。

　　都公者，相传为华人。从郑中贵抵海外，归卒于南亭门后，为水神庙，食其地。舟过南亭，必遥请其神祀之舟中，至舶归，遥送之去。

　　灵山石佛头，舟过者，必放彩船、和歌，以祈神贶。


占验
【似可解，似不可解；似有韵，似又无韵。备波涛之望气，非委巷而征歌也。】



　　朝看东南黒，势急午前雨，暮看西北黑，半夜看风雨。【右占天】



天外飞逰丝，久晴便可期，清朝起海云，风雨霎时辰，风静欝蒸热；雷云必振烈，
东风云过西，雨下不移时，东南卯没云，雨下巳时辰；云起南山遍，风雨辰时见，
日出卯遇云，无雨必天阴；云随风雨疾，风雨片时息，迎云对风行，风雨转时辰，
日没黑云接，风雨不可说，云布满山低，连宵雨乱飞，云从龙门起，
■〈风贝〉风连急雨，　　西北黑云生，雷雨必声訇，云势若鱼鳞，
来朝风不轻，云钩午后排，风色属人猜，夏云钩内出，秋风钩背来，乱云天半遶，
风雨来多少，风送雨倾盆，云过都暗了，红云日出生，劝君莫出行，红云日没起，
晴明未堪许。【右占云】



风雨潮相攻，■〈风贝〉风难将避，初三须有■〈风贝〉，初四还可惧，
望日二十三，■〈风贝〉风君可畏，七八必有风，讯头有风至，
春雪百二旬，有风君须记。

二月风雨多，出门还可记，初八及十三、十九二十四、三月十八雨；四月十八至，
风雨带来潮，榜船人难避。端午讯头风，二九君还记，西北风大狂，回南必乱地。
六月十一二，彭祖连天忌。七月上旬来，争秋莫船开，八月半旬时，随潮不可移。
【右占风】



　　乌云接日、雨即倾；滴云下日光、晴朗无妨。
　　早间日珥，狂风即起，申后日珥，明日有雨，一珥单日，两珥双起。
　　午前日晕，风起此方，午后日晕，风势须防，晕开门处，风色不狂。
　　早白暮赤，飞沙走石，日没暗红，无雨必风。
　　朝日烘天，晴风必扬，朝日烛地，细雨必至。
　　返照黄光明日风狂午后云过夜雨霶■〈雨上沱下〉【右占日】



　　虹下雨雷，晴明可期，断虹晩见，不明天变。
　　断风早挂，有风不怕，晓雾即收，晴天可求。
　　雾收不起，细雨不止，三日雾蒙，必起狂风。【右占雾】



　　电光西南明日炎炎电光西北雨下连宿
　　辰阙电飞大雨可期逺来无虑迟则有危
　　电光乱明，无风雨晴，闪烁星光，星下风狂。【右占电】



　　蝼蛅放洋，大雨难当，两日不至，三日无妨。
　　海乏沙尘，大雨难禁，若禁沙岸，仔细思寻。
　　乌■〈鱼脊〉弄波，风雨必起，二日不来，三日难抵。
　　东风可守，回来暂傲，白虾弄波，风起便和。【右占海】



　　月上潮长，月没潮涨，大讯潮光，小讯月上。
　　水涨东北，南东旋复，西南水回，便是水落。
　　击定且守，船走难缆，钮定必凶，直至沙岸。
　　走花落矴，神鬼惊散，要知矴地，大洪泥硬。【右占潮】




水醒、水忌
每月初一、卅日、初二、三、四、五、六，水醒，至初七平，交十五，水又醒，至十六、十七、十八、十九、二十日，水俱醒，廿一日水平如前。

水醒，流势甚紧，凡船到七州洋及外罗洋，值此数日，斟酌船身不可偏东，宜扯过西。自初八、九、十一、二、三、四，水退流东；廿三、四、五、六、七、八，水俱退东，船到七州洋及外罗，值此数日，斟酌船身不可偏西，西则无水，宜扯过东。

凡行船，可探西，水色青，多见拜浪鱼，贪东，则水色黑；色青有大朽木、深流及鸭鸟声，见如白鸟尾带箭，此系正针足。
近外罗对开，贪东七更船，便是万里；石塘内有一红石山，不髙，如看见船身低下，若见石头，可防、可防水痕。

忌日。忌行船装载。大月，初一、初七、十一、十七、廿三、卅日，忌；小月，初三、初七、十二、廿六日，忌。





逐月定日恶风
　　正月初十廿一日，乃大将军降日，逢大杀，午后有风，无风则雨。
　　二月初三、十七、廿七日，午时有大风雨。
　　三月初九、十二、廿四日，有大风雨。
　　四月初八、十九、廿三日，午时有大风雨。
　　五月初十、十一、十九日，申酉时有大风雨。
　　六月十九、廿七日。卯辰有大风雨。
　　七月初七、初九、十五、廿七日，有大风。
　　八月初三、初八、十七、廿七日，有大风。
　　九月十一、十五、十七、十九日，有恶风雨。
　　十月十五、十八、十九、廿七日，府君朝上帝，卯时有大风雨。
　　十一月初一、初三、十九日，有大风雨。
　　十二月初二、初三、初五、初六、十二、廿八日，有大狂风。





潮汐
古今论潮，备矣。长为潮、退为汐；匪朝至夕，至之谓；或以为海鳅出入、或神龙变化、或日出于海、或天河激涌皆。
居中土，不习见潮者之论。夫天地间，一气耳。海潮者，地之喘息耳。记云：卯酉之月，气以交而盛，朔望之日，气以变而盛，故潮独大。此以余月余日论也。
周翠渠云：海居地上，地有俯仰，潮因有往来气，升于北，则北盈而南虚，地必南俯，故潮皆南趋；气升于南，则南盈而北虚，地必北俯，故潮皆北趋；此以地乘气，潮因地论也。唯俯仰之形，与喘息之义，畧有异矣。
月临于午，为长之极，歴未及申、酉则极消；月临于子，为长之极，歴丑、及寅、卯则极消。
此以太阴之天盘论也。若每日之子午。亦有潮退。每日之卯酉。亦有潮至。至于八时皆然昼刻不见太阴安得复论天盘乎？
余安道云：海之极逺者，其得气尤专故，潮因之。
东海、南海，其候各有逺近之殊，岂非方之不同？
而气有独盛，与若昼潮大于春夏，夜潮大于秋冬。潮之极涨，常在春秋之中，涛之极大，常在朔望之后。则天地之常数通四海，皆然者，漳人之候潮也。
夜则以月，昼则以时，于指掌中，从日起时顺数三位长，半满、退、半尽，以六字操之，无毫发爽。
海上渔者于海啸，则知风；海动则知雨；潮退则出，潮长则归。
其方言云：初一、十五潮满正午、初八、廿三、满在早晩，初十、廿五日暮潮平。
又云月上水翻流，月斜水半，月落水汐，尽潮则呼曰：南流上，汐则呼曰：北流落，至驾舟洋海，虽慿风力，亦视潮信以定向往。或晦夜无月，惟瞻北斗为度，至海外之潮已平，而内溪犹长，则气盛而未收。俗所云：港尾水。又云：回流水是也。海口以潮平为度，其穿达支流，仍以百里而缓，三刻不可以。此而分迟速焉。【见漳州志】

论曰：
造车室中，出而合辙，善舟者，亦然。彼夫蜩翼，不分蠡测，多合直狎。夷酋为鸥鸟，而谷王波臣皆庄周所可衔翼而济也。
嗟乎，望鳌冠山，元无殊于戴粒，问蜗左角，亦何有于触蛮？所可虑者，莫平于海波，而争利之心，为险耳。

东西洋考卷九

●钦定四库全书　　（明）张燮撰
东西洋考卷十　　○艺文考

交址

唐降杨于陵，贺安南破环王制　　白居易
     省所贺：
     安南破环王国者，蛮夷犯疆，方镇致讨，凶徒丧败，荒徼清平。
     卿素藴忠诚，又连封壤疾，既同于山薮势，益壮于辅车想。
     闻捷书，当倍慰惬，载省所贺，深见乃懐。
【占城元和三年犯安南，杨于陵为节度使，遣兵击走之，故有此制。】

宋降交州制
     率土来王，方推以恩信，举宗奉国，宜洽于封崇眷拱极之外，臣举显亲之茂典，尔部领世为右族克保遐方夙慕华风不忘内附属，九州岛混一，五岭廓清，靡限溟涛，乐输琛宝嘉乃令子，称吾列藩，特被鸿私，以旌义训介，尔眉寿服兹宠章，可授开府仪同三司检校太师，封交址郡王。
【《宋史》曰：丁部领为交州帅，号大胜王，署其子琏节度使，凡三年逊；琏位岭表平遣使，内附制，以琏检校太师静海军节度，使安南都护；八年遣使贡犀象、香药，朝议崇宠部领，故降制。】

宋赐黎桓诏
     丁氏传袭三世保据一方，卿既受其倚毗为之心膂克，狥邦人之请，无负丁氏之心。朕且欲令璇为统帅之名，卿居副贰之，任剸裁制置，悉系于卿俟。丁璇既冠，有所成立，卿之辅翼，令德弥光崇奬忠勲，朕亦何吝，若丁璇将材无取，童心如故，然其奕世绍袭，载绵星纪，一旦舍去，节钺降同士伍理，既非便居，亦靡安。诏到，卿宜遣丁璇母子尽室来归俟，其入朝，便当揆日降制，授卿节旄，凡兹两途，卿宜审处；丁璇到京，必加优礼，今遣供奉官张宗权，赍诏谕旨，当悉朕懐。
【《宋史》曰：太平兴国八年，黎桓自称权；交州三使留俊遣使贡方物，并以丁璇表来上。帝赐桓诏，桓已专据其土，不听命。】

宋授黎桓制
     王者懋建皇极宠绥列藩，设邸京师，所以盛会，同之礼胙土方面，所以表节制之雄，矧兹跕鸢之隅，克修设羽之贡，式当易帅爰利，建侯不忘请命之恭，用举酬劳之典权，知交州三使留后，黎桓兼资义勇，特禀忠纯，能得邦人之心，弥谨藩臣之礼，往者丁璇方在童，幼昧于抚绥桓，乃肺腑之亲，专掌军旅之事，号令自出，威爱并行。璇尽解三使之权，以狥众人之欲，逺输诚欵，求领节旄士燮强，明化越俗，而咸乂尉佗恭顺禀汉诏，以无违宜正元戎之称，以列通侯之贵，控抚夷落，对扬天休，可检校太保使持节都督交州诸军事，安南都护，充静海军节度，交州观察处置等，使封京兆郡侯，食邑三千户。
