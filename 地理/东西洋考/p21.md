<!-- { "loadSidebar": true } -->
建中元年。使者兴能善书，其纸似茧而滭，人莫识。
贞元末使者朝，其学子橘免势，愿留肄业，歴二十余年。
宋时，屡遣僧入贡方物。
【《宋史》曰：僧奝然来朝。太宗存抚甚厚。赐紫衣、馆太平兴国寺，其国多中国图籍，奝然之来，复得《孝经》及《越王孝经新义》，皆金镂、红罗褾水晶为轴。奝然诣五台，令所过续食求印《大藏经》诏给之。
景徳元年。僧寂照来朝，不晓华言，而缮写甚妙。问答并以笔札，诏号圆通大师，赐紫方袍。
熙宁五年僧诚寻至天台国清寺，愿留。诏使赴阙，神宗以其逺人，有戒业处之开宝寺，尽赐同来僧紫方袍。是后连贡方物，而来者皆僧也。
元丰初，通事僧仲回来，赐号慕化懐徳大师。】
日本舟，为风涛飘至者，悉厚给之。
【按《宋史》干道三年，风泊日本舟至明州，众不得食，行乞至临安，复百余人。诏日给钱米，俟其国舟至日，遣归。
十年．日本七十三人复飘至秀州，给常平仓钱、米赈之。
绍熈四年、庆元六年、嘉太二年，复有倭人风飘而至者，诏并给钱、米，遣归国。】
元世祖使赵良弼招之，不至。嗣发水犀十万征之，全师漂没。
【《元史》曰：败卒于阊脱归言：官军七月至平壶岛，移五龙山。八月一日，风破舟，诸将各自择坚好舩乘之，弃士卒山下。众议推张百户为主帅，听其约束，方伐木作舟，日本人来战，尽死。余二三万为其掳去，尽杀蒙古、汉人谓新附军，为唐人不杀，而奴之。阊等是也，久之莫青、吴万五，亦逃还，十万之众，得还者三人耳。】
终元，世竟不通。然亦不能为寇。
洪武二年，倭寇山东、淮安。
明年再入转掠闽、浙。上遣赵秩语其王良懐：尔能臣，即来，毋患苦吾边；不能善自为备。良懐言蒙古尝使赵良弼好语餂我，袭以兵，今使者得毋良弼后乎？其亦将袭我也。秩曰：圣天子荡平区夏，四裔来庭，此非蒙古时也。吾逺宣国家威徳耳。岂狙汝耶？良懐气沮，乃遣僧奉表称臣，入贡；上亦遣二僧往谕，然其为寇，掠自如。乃下令造海舟，防倭。徳庆侯廖永忠，请备轻舸，以便追逐，从之。
【《宪章类编》曰：廖永忠上言：陛下定四海、臻太平；元人遗党亦逺遁万里；独倭夷鼠伏海岛，时因风便，以肆侵掠，来如奔狼、去若惊鸟。请令沿海添造快船巡徼，倭来则大舩薄之、快船逐之；彼欲为寇，不可得也。上善其言。】
七年来贡，无表文。
九年表贡，语谩。诏诘责之。
十三年再贡，皆无表，以其征夷将军源义满所奉丞相书来书，倨甚命锢其使。
明年复贡，命礼臣为檄，数而却之已。复纳兵贡艘中，助逆臣胡惟庸。惟庸败，事发。上乃着祖训示，后世絶不与通，而令信国公汤和、江夏侯周徳兴分行海上，视要害地，筑城设卫所，兵戌之，犬羊盘错矣。
【《吾学编》曰：信国公和、致仕居凤阳，召至京谕曰：日本小夷，屡扰东海，上卿虽老，强为朕行视要地，筑城防贼。信国筑登莱至浙沿海五十九城。二十年置浙东西防倭卫所，是年遣江夏侯周徳兴，筑福建海上十六城。】
永乐元年王源道义遣使入贡，赐冠服、文绮，给金印。道义稍捕获诸岛，寇来献，赐赉甚丰，封其镇山，赐勘合百道与期，期十年一贡。
八年道义死，子源义持立。遣使册封顷之。我兵献海上俘其首，皆倭人，羣臣请诛之，上释归、下玺书义持：尔父畏天事大职贡，不愆先烈之图，而轻犯上国，罪在必讨；朕所隠忍者，未忘尔父之恭耳。尔熟计之。义持奉表谢罪，未几复寇辽，左都督刘荣大破之。
【《吾学编》曰：都督刘荣。总兵守辽东。缮海上堠堡，伏兵伺倭。十七年倭入王家山岛，传烽沓至，荣率精兵疾驰望海，埚贼数千人，直抵马雄岛；荣发伏出战，遣奇兵诣山下，断其归路，贼奔入樱桃闱，荣合兵攻之，斩首七百四十二，生捕八百五十七。】
是时方招来诸岛夷，贡使络绎。倭乗为欺诈濒海复骚頼。
是捷始戢论功，封荣广宁伯。
宣徳七年命中使往谕，自后递贡、递掠，羁縻而已。倭益纵无忌，至焚官庾墟民舍，缚婴儿竿上，沃以沸汤，卜孕妇、男女剖视，赌酒为乐，惨毒不忍言。
成化时廷臣议郄贡，竟从中格。
正徳四年王源义澄遣宋素卿来贡。素卿者、鄞人朱缟也。入倭，有宠于王，易姓名，充使。守臣白发之礼。臣恐失外夷，心置不问，赐飞鱼服，遣归。
嘉靖二年再奉使至，是时国王源义植孱不能御其酋，诸酋争贡，以邀互市及赏赉。右京兆大夫髙贡使宋素卿来，左京兆大夫内艺兴遣宗设兼道，先素卿至，俱留宁波。故事夷使以先后至为序，市舶中官頼恩墨素卿，贿先素卿，宗设大忿，攻素卿，遂躙诸旁县夺舟去。御史以闻下素卿狱，论死。因罢市舶，絶贡者。
十七年至十八年王源义晴复贡，乞易勘合，不许，仍申约贡必如期，舟以三为率，每舟不得过百人，不者郄勿受。夷性婪，鲠约如故，内地奸豪，往往与为市不偿直，夷索逋急，则哃喝官府逐寇，兵出则阴泄之，倭速其去，且树徳也；如是久之，倭大恨，言我挟王赀来不得直，何以还报。因盘据岛中，海上亡命无頼之徒，交构为乱，东南之祸大作。于时特设闽越中丞台弹治之，抚臣朱纨日夜饬兵甲严，纠察上章，暴势豪交通罪
【纨疏曰：去外夷之盗易，去中国之盗难；去中国之盗易，去中国衣冠之盗难。】
纨竟为豪所中自杀。贼益獗。
三十一年残浙东。
明年犯太仓，破上海、崇徳、嘉善诸邑。时王忬为中丞，拮据粗有成绪，旋移大同，去李天宠，代之卢镗、汤克寛、俞大猷为将，倭四出流剽诸道，与战俱不利。
三十三年张经为总督，经前督两粤，有威恵，调粤兵御倭。兵未集而工部侍郎赵文华以祷海至，文华素夤缘相嵩贵，华頥指经，经自以大臣，位其上，不肯下；文华遂劾经，养寇并及天，宠诏逮讯，时经已与贼大战王江泾，破走之，斩首二千人。进攻陆泾坝贼，又败之，倭大创，经上疏自理。不听，竟论死西市。以周珫代经、胡宗宪代天宠，珫未几去，以杨宜代属，文华督察其师。倭来益众，文华战于陶宅，败绩，遂还朝。贼别部自日照登掠贑榆，自上虞登掠髙埠，皆不满百人，官军莫能御，转掠浙西南，直破南陵、溧水，横行数千里，杀伤蔽野，至苏州，始为叅政任环所败。大猷等逐贼海上，斩获颇多；而闽广倭大至。
三十五年十月，有倭由漳浦登岸，所过焚掠无计，漳自此，歳歳苦倭。
【漳志曰：三十六年海寇许老、谢策等突至月港，掳杀千余家。是冬倭泊浯屿，往来漳潮间，流毒甚惨。
三十七年夏，寇月港焚烧人家，夺舟去。是冬，海寇诱倭三千余，复泊浯屿。
三十八年正月，散处行劫。二月倭数千自潮来，延劫海濵、长泰、南靖、平和诸处。】
杨宜既罢去，宗宪代之。以阮鹗代宗宪，文华复出督师。时浙贼惟陈东最疆，徐海后至，与东合势，雄甚。当事意在议抚，而鹗主剿。贼进围桐乡，鹗固守，不能拔，乃解去。
【叶福唐阮中丞传曰：贼众奔桐乡，公先驰入城，与知县金燕死守。自倚戟女墙上，更四十余日，乞援于胡，竟不应。贼悉力仰攻，不能入。持胡公牍请犒曰：吾与胡成矣。公怒，伏神铳射之，穿其股，贼乃退。】
宗宪欲构二贼，遣人至海所，若为好语者，东疑之，则厚赂海，使执东自赎，海许诺，乃计擒东以献，而自率其众别营梁庄。鹗遣官兵尽殱东巢，进攻海，于梁庄，海死。两浙暂平。
【李文定曰：海奔据沈庄，凭险设守，诸道兵观望不敢进。公躬率重兵赴之，别选壮士，夜潜渡濠，薄贼栅焚之，海重甲突围，创毙之，贼遂灭。】
其明年诛王直，直、徽人也。啸逋海上有盗，道能号召诸夷，治艨艟、巢五岛中，奸商王滶等，共集众与相署置倭来，皆直等为导，宗宪欲招之，乃迎其母妻至杭，供具犒慰甚厚。先是鄞诸生蒋洲者，上书督府言，能说直，使禁戢诸夷，宗宪遣洲行、以陈可愿副之。直为言日本方乱，诚令我軰得，自归无难倭矣。遣养子毛臣同可愿还，白直语而传送洲至丰后岛，岛主留洲，稍为传谕诸岛，居二歳，乃遣僧徳阳随洲来贡，直亦许，俱至；宗宪遣毛臣还报直，所以游说百端，至是直乃来，御史王本固疏言不宜招直，直至觉有异，乃先遣滶入见曰：吾等奉招而来，谓宜信使，逺迎宴犒交至也，今行李不通，而兵陈俨然，公毋诳我乎？宗宪曰：国法宜尔，毋我虞也。与约誓坚苦，直终不信曰：果尔，可遣滶归。宗宪立遣之，复以指挥夏正为质，直乃使毛臣、王滶守舟，而身入见，顿首，言死罪，且陈与洲戮力状。宗宪慰藉甚至，令居狱中俟命。疏闻有诏诛直，始宗宪本无意杀直，以本固争之。强宗宪不敢为，请直死。王滶、毛臣杀夏正，率余众据舟山，征之，踰年乃解。
三十八年，倭寇江北巡抚李遂讨平之
【李遂至如皋，与贼遇白蒲，诸将请击之，遂曰：战贵得地。贼方锐，而我军未尝见大敌，即小挫难复矣。约勒军中，毋得言战。贼益进。策曰：贼分道入，过如皋，必且合、合则道有三：自泰州逼天长、鳯泗即皇陵，惊最要；自黄桥逼爪仪、摇南，都而梗漕；次之若从富安，而东海濵荒凉，掳掠无所得，至庙湾絶矣，乃吾得地时也。于是部诸将防遏令，毋得过天长、爪仪，而分兵缀贼，后贼果走庙湾，遂欲以策困之；通政唐顺之以视师至促战，死伤甚众，顺之度不能克，释去遂益，合兵攻围，贼因甚欲遁，副使刘景韶督兵焚其舟，贼救舟，我兵水陆攻之，贼大溃，江北倭悉平。】
其寇闽最剧者曰：张琏，琏、饶人也。
三十九年夏，由潮袭漳，郡无宁土。
【漳志曰：张琏僣伪号，袭陷云霄城，屯住十余日方去。是时平和、诏安、龙岩、南靖，俱被倭饶杀掠，草寇乘风所在为乱。】
琏又攻破宁徳、福清、永福诸邑；宗宪檄叅将戚继光往援，时贼据横屿，阻水为营，官军踰年莫敢进。继光所部用命至，则令军中人持束草填河力战，大破之归，乗胜剿福清、牛田倭，又破之，继光每至，郡邑从当事酣饮。父老请师期，继光曰：吾兵疲且休矣，缓图之。贼侦者归，告不为备酒，罢輙督兵，行数十里，黎明破其巢。郡邑人尚未知兵出也，继光归，贼复肆。
四十年，寇漳州，陷镇海、南靖，而月港，人自称二十四将，雄据海上久之。
【先是张维等二十四人，造船通倭，官府莫能禁。戊午冬遣兵剿捕，维等率众拒敌，由是益横据堡为巢，官府为倭饶乱，故用以贼攻贼之计，遣金币招，致洪廸珍攻倭，倭众由诏安、漳浦取道渐山，进击八九都，接战草坂城外，倭败走；而廸珍等益横，张维复叛，巡海道周贤宣檄邓士元讨擒之。自此地方告宁，而设县之议起矣。】
