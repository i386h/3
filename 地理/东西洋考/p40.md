<!-- { "loadSidebar": true } -->
永和二年，区怜攻象林、交址。刺史樊演发兵救之。虽击破反者，而贼势转盛。御史贾昌使在日南，与州郡并力讨之。不利，为所攻围岁余，兵榖不继。帝以为忧，召公卿问方畧，拜祝良九真太守，张乔交址刺史，乔至开示慰诱，并皆降散。良到九真，单车入贼中，招以威信，降者数万，岭外复平。【见《后汉书》】


李进中平间，代贾琮为刺史，请交址依中州例贡士，其后阮琴以茂才任至司隶校尉，人才得与中州同选，盖自进始。


建康元年，日南蛮夷攻烧县邑，扇动九真与相连结。交址刺史夏方招降之。后居风令贪暴无度，县人朱达等攻杀令，众至四五千人，进攻九真，太守倪式战死，都尉魏朗讨破之。渠帅犹屯日南。众转盛。延熹三年，诏拜夏方，交址刺史方威惠，久着日南，相率诣方降。【见《后汉书》】


周乗为交州刺史，上书云：交州絶域，习俗贪浊，强宗聚奸，长吏肆狡，侵渔万民，臣欲为圣朝扫清一方，时属城解，绶者三十余人。


士爕拜交址太守，气宇寛厚，谦虚下士，天下丧乱，不废职贡；诏封龙度亭侯。
建安末，吴孙权遣步隲剌交州，爕奉节度修贡不缺，封龙编侯。【《水经注》曰：龙编初名龙渊，立州之始，蛟龙蟠编于南北二津，故改龙编。】


交州治嬴■〈阝娄〉县，元封五年，移治苍梧、广信县。建安十五年，治番禺县诏书，以州邉逺，使持节并七郡，皆授鼓吹，以重威镇。【见《王范交广春秋》】


汉交址有橘。官长一人。秩二百石。主贡御橘。吴黄武中。交址太守士爕献橘十七实同一蔕，以为瑞异，羣臣毕贺。【见《酉阳杂俎》】


龙编县功曹左飞化为虎数月还作吏【见《交州记》】

吕岱为交州刺史，交址太守士爕卒，以爕子徽领九真太守，以陈时代燮，表分海南三郡为交州，以戴良为刺史，海东四郡为广州，岱自为刺史；徽不承命，举兵戌海口拒良。岱督兵三千，晨夜浮海，与良俱进，徽不知所出，率兄弟六人，肉袒迎岱，斩送其首，徽将甘醴等率吏民攻岱，岱奋击，大破之，复进讨九真，斩获万计，遣从事南宣国化，林邑诸王遣使奉贡。【见《吴志》】


日南张重，举计入洛，正旦大会，明帝问日南郡，北向视日耶？
重曰：今郡有云中金城，必不皆有其实，日亦俱出于东耳。至于风气暄暖，日影仰当，官民居止随情，面向东西南北，回背无定，人性凶悍，果于战斗，便山习水，不闲平地。古人云：五岭者，天地以隔内外，况绵途于海表顾九岭，而弥邈非复行路之径，岨信幽荒之冥域者矣。【见《水经注》】


越人铸铜为船，在安定江，潮退时见。【出《交州记》】


王机遣使，乞为交州会杜弘温邵及交州秀才刘沈谋反。陶侃击破之，又遣别将讨机斩之，诸将请乗胜击。邵侃笑曰：吾威名已着，但一函纸足耳。下书谕之，邵惧而走，追获于始兴，加都督交州军事。【见《晋书》】


日南野女羣，行不见夫，其状晶白，祼袒无衣襦。【见《博物记》】


卢循寇交州刺史，杜惠度以火攻，烧其船舰，一时溃散，循赴火死，传首京师，封龙编侯。【见《水经注》按《晋书》卢循势屈，先鸩妻子，又召伎。妾问曰：我今自杀，谁能同者？多云鼠雀贪生就死，人情所难。有云：官尚当死，某岂顾生？于是悉鸩诸辞死者。自投于水。慧度取尸斩之，与此不同。】


虞国为日南太守，有惠政，出则双鴈随轩，及还会稽，鴈亦随焉。既卒，犹栖墓不去。【《孔晔会稽记》】


高骈为安南都护时，南诏陷交址，骈击破之，进静海军节度使。【《唐书》曰：骈大破南诏，收所获赡军，利瓦伊周匿捷书，不奏劾；骈玩敌，更命王晏权代骈，俄而骈拔安南，斩蛮帅段酋，迁降附诸洞二万计。晏权发海门檄，骈北归，而骈遣王惠赞传酋，迁首京师见，艨艟甚盛，乃晏权等；惠赞惧，匿岛中间，关至京，天子览书，羣臣皆贺，进骈检校、刑部尚书，仍镇安南，改都护府为静海军，授骈节度。】


交州有鸟王，如鹊，头有毛冠、尾长一尺五寸，纯黒色，欲取诸鸟，先选高枝，斫除枝柯，惟留三两枝，以胶挿着，取鸟王置其下，鸟王鸣呼，众鸟闻声争集其处，或衔果实或送虫蚁，皆送鸟王，诸鸟着胶，獠子下收之。【见《寰宇记》】


胡卢笙者，交址人，多取无柄之瓠，割而为笙，上安十三簧，吹之，音韵清响，雅合律吕。【《岭表録异》】


宋太宗遣李若拙，以玉带赐黎桓。桓出郊迎，然词气悖慢曰：向刼如洪镇，乃外境蛮贼也，皇帝知，非交州兵否？若交州叛命，则首攻番禺、次击闽越，岂止如洪镇而已？若拙曰：上初闻寇，虽未知所，自然以足下拔自牙校授之节制固当尽忠，岂有他虑，及见执送海贼事，果明白然。大臣佥议，朝廷建节帅，以宁海表，今蛮贼寇害，是交州力不能独制，请发劲卒数万，会交兵，剪灭之。上曰：未可轻举，虑交州不测朝旨，或致惊骇，不若且委黎桓讨击，当渐清谧，今不复会兵也。桓避席曰：海贼犯邉，守臣之罪，圣君容贷，未加诛责，自今谨守职，约保永清，于涨海因北望，顿首谢。【见《宋史》】


黎龙廷遣黄成雅来贡，会含光殿，上以成雅坐逺，欲稍升位，着访宰相王旦，旦曰：子产朝周，飨以上卿之礼，子产固辞，受下卿礼而还，国家，惠绥逺方，优待客使，固无嫌也。乃升雅于尚书省五品之次。【见《宋史》】


李天祈遣使入贡，诏馆怀逺驿，安抚使范成大言：经畧诸蛮，安南在抚绥之内，陪臣岂得与中国王官亢礼。政和间贡使入境，皆庭参不报谒，宜遵旧制。诏从之【见《宋史》】


元遣柴榛再谕陈日烜来朝，若不能自觐，则积金以代其身，两珠以代其目，副以贤士，方技以代其土民，不然修尔城池，以待审处。【见《元史》】


交址道士，年九十九，别号漫叟，因渡海船坏，结庵于金仙水石上养一鸡，大如倒挂子日置枕啼即梦觉。
又畜一胡孙，小如虾蟇，以线系几案间，道士饭已，即登几食其余。
又有龟，状如钱，置金盒中，时使出戏衣褶，常以诗自娱云，流动乾坤影，花沾雨露香，白云飞碧汉，玄鸟过沧浪，月照柴扉静，蛙鸣鼓角忙，龟鱼呈瑞气，无物污禅床。僧惠洪见之，戱曰：公小国中，引道神也。后莫知所之。【见《广州志》】


莫登庸，本东莞蛋民，父流寓安南；宜阳县社长名之，曰：萍盖、无定迹之义也，以渔为业；登庸有勇，力黎滢以为都，力士竟至，簒国而终，为义子阮敬所鸩。【见《月山丛谈》】
以上交址


从林邑至日南、卢容浦口，可二百余里，从口南发，往扶南诸国，常从此口出也。故《林邑记》曰：尽纮沧之徼，逺极流服之，无外地滨沧，海众国津径。【见《水经注》】


纪粟出浦阳渡便州至典，由渡故县至咸驩，咸驩已南，麞鹿满冈，鸣咆命畴，警啸聒野，孔雀飞翔，蔽日笼山，渡治口至九德。【见《林邑记》】


松原以西，鸟兽驯良，不知畏弓，寡妇孤居，散发至老，南移之岭，崒不踰仞，仓庚怀春，于其北，翡翠熈景乎？
其南虽嘤讙接响，城隔殊非独步难游，俗姓涂分，故也。【见《林邑记》】


林邑城西南，际山东、北瞰水重壍流浦，周绕城下东南，壍外因旁薄，城东西横长，南北纵狭，北邉两端回折曲入城，周围入砖城二丈，上起砖城一丈，开方隟、孔上倚板、板上层阁、阁上架屋、屋上构楼、飞观鸱尾，迎风拂云，骞翥嵬■〈山上咢下，〉但制造壮拙稽古夷俗城开四门东为前门当两淮渚滨于曲路有古碑夷书铭赞前王胡达之徳西门当两重壍北回上山山西即淮流也南门度两重壍对温公垒交州刺史温放之征林邑。
今东城南五里，有温公二垒是也。北门滨淮，路断不通城内，小城合堂瓦殿南壁不开青隟丹墀榱题桷椽多诸古法回廊曲掖绮牖紫牕椒房嫔媵无别宫观路寝永巷共在殿上临踞东轩径与下语子弟臣侍昏不得上屋有五十余丘连甍接栋檐宇如承神祠鬼塔小大八庙层台重榭状似佛刹郭无市里邑寡人居，海岸萧条，非生民所处。【见《水经注》】


比景县，日中，头上影当身下，与影为比，故以比影名县。阚骃曰：比读荫芘之庇影，在已下，言为身所庇也。【见《水经注》】


林邑王阳迈死，子咄立，慕其父，复改名阳迈。【见《南齐书》】


阮弥之征林邑，阳迈出婚，不在。阮谦之，领七千人先袭区粟，未入寿泠，三日三夜无顿止处，凝海直岸，遇风，阳迈携婚部伍三百许，船夜于寿泠浦相遇，闇中大战，谦之手射阳迈，柂工以风溺之，余制胜理难，自此还。【见《水经注》按宋书曰：阮弥之遣队，主相道生三千人赴讨，攻区粟城不克，引还。】


宗悫随檀和之围区粟城，林邑王倾国来拒，具装被象，前后无际，士卒不能当，悫谓狮子威服百兽，乃制其形，与象相御，象果惊奔，遂克林邑。【见宋书】


小水岸羃■〈罒历〉，常吐飞溜或雪霏，沙涨清寒无底，分溪别壑，津济相通，檀和之东桥大战，阳迈被创落象，即是处也。【见《水经注》】


隋炀帝时，常骏使赤土，还入海见緑鱼羣飞水上，浮海十余日，至林邑东，并山而行，海水色黄、气腥，舟行一日不絶，云是大鱼粪。【见《北史》】


范头黎死，太宗崩，诏于陵。所刋石图，头黎之形于玄阙之外。【见《旧唐书》】


大中祥符四年。占城贡狮子，诏畜苑中，留二蛮人以给豢养，上怜其怀土，给资粮遣还。【见《宋史》】


占城、交址素仇。后同入贡，占城使者乞避交人，诏遇朔日朝文徳殿，分东西立；望日，则交人入垂拱殿，占城趋紫宸殿，大宴，则东西坐。【见《宋史》】


有人往林邑，于海屿上，得鲸头骨，如数百斛，囷顶上一孔，大如瓮，俗以为珠穴。【见《寰宇记》】


林邑人杀象，象怒，布阵以斗，人登树取衣，挂树枝縁，它树而走，象见衣，以为人存，以鼻汲水灌树，枝倒不见人，踏碎其衣而去。象病，首必向南死。肉麄连皮煮，易熟，牙笋、足掌肉，稍佳。【见《安南志》】


占城犯奸者，男女共入牛赎罪，负国王物者，以绳拘于荒塘，物充而后出之。【见《宋史》】


占城野水牛甚狠，是人家耕牛走入山，自生长，年深成羣，但见人身穿青者，必赶来抵触而死。【见《华夷考》】


占城尸头蛮，本是妇人，但无瞳，人为异，与家人同寝，夜深飞头而去，食人秽物，飞回复合其体，即活如旧，若封固其项、或移体别处，则死矣。人病者，临粪时，遭之，妖气入腹，必死。【见《星槎胜览》】


