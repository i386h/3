<!-- { "loadSidebar": true } -->
自前本国进奉，未尝有旌旗、弓矢之赐，臣今何幸，独受异恩。此盖天威，广被壮臣土疆，臣虽殒身，无以上报。兼臣贡使往，复资给备至，恩重山岳，不可具陈。今特遣专使李波珠、副使诃散等，进奉犀角十株、象牙三十株、玳瑁十斤、龙脑二斤、沈香百斤、夹笺黄熟香九十斤、檀香百六十斤、山得鸡二万四千三百双、胡椒二百斤、簟席五，前物固非珍奇，惟表诚恳。
臣生居异域，幸遇明时，不贵殊珍，惟重良马，傥皇帝念及外国，不罪恳求，若使介南归，愿垂颁赐，臣之幸矣。本国元有流民三百，散居南海。曽蒙圣旨许令放还，今有犹在广州者，本国旧有进奉夷人，罗常占，见驻广州，乞诏本州岛，尽数点集兵籍，以付常占，令造舶船，乗便风部领归国，冀安生聚以实旧疆至于，万里感恩，一心事上，臣之志也。
【《宋史》曰：淳化元年，王阳陁排自称新坐佛逝国。遣使，李臻，贡驯犀、方物，表诉为交州所攻，人民财寳皆为所畧。上赐黎桓诏，令各守境。
三年遣使，李良莆，贡方物赐王白马二、兵器等。本国僧，净戒献龙脑、金铃、铜香炉、如意，各优赐之。
至道元年，王遣使奉表来贡。上览表，遣使诣广州，询问愿还者，悉付波珠，使还。复赐白马二，遂为常制。】


入贡表　　宋占城王
占城国王杨普俱毗茶室离顿首言：臣闻二帝封疆，南止届于湘、楚；三王境界，北不及于幽燕。仰瞩昌时，实迈往迹。伏惟皇帝陛下乾坤授气，日月储英，出震居尊，承基御极。慈悲敷于天下，声教被于域中。业茂前王，功芳徂后，苍生是念，黄屋非心。无方不是生灵，有土并为臣妾。真风遍布，霈泽周行，凡沐照临，共増耸。
抃臣生于邉鄙，幸袭华风，蚁垤蜂房，聊为遂性；龙楼凤阁，尚阻观光。再念自假天威，获全封部，邻无侵夺，俗有舒苏。每遣下臣，问宁上国，蒙陛下恩沾行苇，福及豚鱼，特因回人，颁赐戎器。臣惟望阙焚香，欢呼拜受，心知多幸，曷答鸿恩。圣君既念于宾王，微恳肯忘于述职。今遣专信臣布禄爹地加、副使臣除逋麻瑕珈耶等，部署土毛，逺充岁贡。虽表楚茅之礼，实怀鲁酒之忧。虔望睿明，甫寛谴戮；专信臣等，回日军容器仗、耀武之物，伏愿重加赐赉，盖念忝为臣子，合告君亲，服饰车舆，威仪斧钺，不敢私制，惟望恩颁，干冒冕旒，不任死罪。
【《宋史》曰：
咸平二年王扬普俱毗茶逸施离，遣使朱陈尧，副使蒲萨陀婆，以犀象、玳瑁、香药来贡。赐尧等冠带、衣褥有差。
景徳元年，又遣使来贡。诏以良马、介胄、戎器等赐之。
四年，遣使布禄爹地加等，奉表来朝。表函藉以文锦，布禄爹地加言本国，旧隶交州，后奔佛逝北去旧所七百里。使还，赐物甚厚。】


暹罗

御制谕暹国王诏【洪武初年】
　　君国子民，非上天之明命，后土洪恩，曷能若是？华夷虽间，乐天之乐，率土皆然，若为人上能体上帝好生之徳，协和人神，则禄给世世无间矣。尔哆啰禄内，修齐家之道，外造睦邻之方，数遣使中国，称臣入贡，以方今时。王言之可谓贤德，岂不名播诸畨。今年秋贡象至朝朕遣使往谕，特赐暹国之印及衣一袭。尔当善抚邦民，永为多福，故兹诏谕，想宜知悉。
【附洪武二十八年谕祭暹罗国王勅　
朕自即位以来，命使出疆周于四维，厯邦国足履其境者三十六。声闻于耳者三十一。风殊俗异，大国十有八，小国百四十九较之。于今暹罗最近，迩者使至知。尔先王已逝，王绍先王之绪，有道于家邦，臣民欢怿，兹特遣人祭已故者，庆王绍位勅至，其罔失法度，罔淫于乐，以光前烈，其敬之哉。　
永乐十七年谕暹罗国王勅　
朕祇膺天命，君主华夷，体天地好生为治，一视同仁，无问彼此，王能敬天事，大修职，奉贡，朕心所嘉，盖非一日。比者满剌加国王亦思罕答儿沙嗣立，能继乃父之志，躬率妻子诣阙朝贡，其事大之诚，与王无异。闻王无故欲加之兵，夫兵者，凶器，两兵相斗，势必俱伤；故好兵，非仁者之心。况满剌加国王，既已内属，则为朝廷之臣，彼如有过，当申理于朝廷，不务出此，而辄加兵，是不有朝廷矣。此必非王之意，或者王左右，假王之名弄兵以逞私忿，王宜深思，勿为所惑。辑睦邻国，无相侵越，并受其福，岂有穷哉？王其留意焉。】

明礼部移暹罗国王檄
自有天地以来，即有君臣上下之分。且有中国四夷之礼。我朝混一之初，海外诸畨，莫不来庭，岂意胡惟庸造乱。三佛齐乃生间谍，绐我信使，肆行巧诈，岂不知大琉球王，与其宰臣，皆遣子弟入我中国受学，皇上赐寒暑之衣，有疾则命医胗之，皇上之心，仁义兼尽矣。皇上一以仁义待诸畨国，何三佛齐背大恩，而失君臣之礼，据有一蕞之土，欲与中国抗衡，傥皇上震怒使一偏将将十万众，越海问罪，如覆手耳。何不思之，甚乎。皇上尝曰：安南、占城、真腊、暹罗、大琉球，皆修臣职，惟三佛齐可谓梗教。夫智者忧未然，勇者能从义，彼三佛齐可谓不畏祸者矣。尔暹罗国王，犹守臣职，我皇上眷爱，如此可转达瓜哇，俾以大义告三佛齐，三佛齐系瓜哇统属，其言彼必信，或能改过从善，则与诸国咸礼遇之如初，勿自疑也。
【三十年六月，礼部奏，诸畨国使臣客旅不通。上曰：洪武初，海外诸畨与中国往来，商贾便之，凡三十国，胡惟庸谋乱三佛齐，生间绐我使臣至彼，瓜哇国王闻知，戒饬礼送还朝，是后使臣阻絶，诸国王之意，遂尔不通，惟安南、占城、真腊、暹罗、大琉球自入贡以来，至今来庭，我待诸畨国不薄，但未知诸国之心若何？今欲遣使谕瓜哇国，恐三佛齐中途阻之，三佛齐系瓜哇统属，尔礼部备述朕意，移文暹罗国王，令转达瓜哇知之，于是礼部咨暹罗王。】


瓜哇

明赐瓜哇国王玺书【洪武二年】
中国正统，自元之季，遂失其纪纲，常既隳盗贼四起，朕起兵讨之，垂二十年，海内悉定，朕奉天命，已主中国，恐遐迩未闻，故专报王知之。使者已行，闻王国人掜只某丁前奉使于元，还至福建而元亡，因来居京师，朕念久离瓜哇，必深怀念。今遣人送还，颁去大统厯一本，王知正朔所在，必能奉若天道，俾瓜哇之民，安于生理，王亦永保禄位，福及子孙，其勉图之，勿怠。
【永乐十一年谕瓜哇国王都马坂勅　
前内官吴宾等还言，恭事朝廷，礼待勅使，有加无替比。闻王以满剌加国索旧港之地。而怀疑惧。朕推诚待人，若果许之。必有勅谕。今既无朝廷勅书。王何疑焉？下人浮言，慎勿听之，今赐王文绮纱罗，至可领也。】

奉刘宋太祖表　　阇婆国王
宋国大主、大吉天子足下，敬礼。一切种智，安隐天人师，降伏四魔，成等正觉，转尊法轮，度脱众生，教化已周，入于湼盘舎利，流布起无量塔，众宝庄严，如须弥山，经法流布，如日照明，无量净僧，犹如列宿，国界广大，民人众多，宫殿城郭，如忉利天宫，名大宋，扬州大国，大吉天子安处，其中绍继先圣王，有四海阎浮提内莫不来服悉，以兹水普饮一切。我虽在逺，亦沾灵润，是以虽隔巨海，常遥臣属，愿照至诚，垂哀纳受。若蒙听许，当年遣信，若有所须，惟命是献。伏愿信受，不生异想。今遣使主佛大陁婆副使葛扺奉宣微诚，稽首敬礼，大吉天子足下，陁婆所启，愿见信受诸有所请，唯愿赐听，今奉微物，以表微心。
【《宋书》元嘉十二年（，南朝宋文帝），国王师黎婆逹陁阿罗跋摩遣使奉表，盖是时，甫通中国云。】


大泥

宋入贡表　　勃泥国王
勃泥国王向打稽首愿皇帝万岁寿。今遣使入贡，向打闻有朝廷无路得到，昨商人蒲卢歇船泊水口差人迎到州言自中国来比，诣阇婆遇猛风，破其船不得去，此时闻自中国来，国人大喜，即造舶船，令导达入朝贡。
所遣使人只愿平，善见皇帝，每年令人入朝贡，每年修贡，虑风吹至占城界，望皇帝诏占城，令有向打船到，不要留臣本国。别无异物。乞皇帝勿怪。

旧港
宋赐三佛齐国使者诏
吾以声教，覆露方域，不限逺迩，茍知夫忠义而来者，莫不锡之华爵，耀以美名，以宠异其国。尔慕恱皇化，浮海贡琛，吾用汝嘉，并超等秩，以昭忠义之劝。
【《宋史》曰：熈宁十年，使大酋领地伽罗来，以为保顺慕化大将军，赐诏宠之。】

奉梁武帝表　　干陁利国王
常胜天子陛下，诸佛世尊，常乐、安乐、六通、三达，为世间尊，是名如来、应供正觉、遗形舎利、造诸塔像、庄严国土、如须弥山，邑居聚落，次第罗满，城郭馆宇，如忉利天宫，具足四兵，能伏怨敌，国土安乐，无诸患难，人民和善，受化正法，庆无不通，犹处雪山，流注雪水，八味清净，百川洋溢，周回屈曲，顺趋大海，一切众生，咸得受用，于诸国土，殊胜第一，是名震旦，大梁扬郡天子。仁荫四海，徳合天心，虽人是天降生，护世功徳宝藏，救世大悲，为我尊生，威仪具足，是故至诚，敬礼天子，足下稽首，问讯奉献，金芙蓉、杂香药等，愿垂纳受。
【《梁书》曰：跋陁死，子毗邪跋摩立。十七年，遣长史圆跋摩奉表。】

马六甲
劳满剌加国王还国勅【永乐九年】
　　王涉海数万里至京师。坦然无虞，盖王之忠诚，神明所佑。朕与王相见甚驩，固当且留；但国人在望，宜往慰之。今天气向寒，顺风南帆，实维厥时，王途中善饮食、善调护，以副朕睠念之怀。


哑齐
上宋太宗表　　大食舶主蒲希宻
众生垂象，回拱于北辰，百谷疏源，委输于东海，属有道之柔，逺罄无外，以宅心伏，惟皇帝陛下，徳合二仪，明齐七政，仁宥万国，光被四夷，赓歌洽击壤之民，重译走奉珍之贡臣，顾惟殊俗，景慕中区，早倾向日之心，颇欝朝天之愿，昨在本国，曽得广州蕃长寄书，招谕令入京贡奉，盛称皇帝圣徳，布寛大之泽，诏下广南宠绥蕃裔阜通逺物，臣遂乗海舶，爰率土毛，涉厯龙王之宫瞻，望天帝之境，庶遵玄化，以慰宿心，今虽届五羊之城，犹賖双凤之阙，自念衰老，病不能兴，遐想金门，心目俱断，今遇李亚勿来贡，谨备蕃锦药物，附以上献，臣希宻，凡进象牙五十株，乳香千八百斤，宾铁七百斤，红丝吉贝一段，五色杂花蕃锦四段，白越诺二段，都爹一，琉璃瓶，无名异一块，蔷薇水百瓶。
