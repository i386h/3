<!-- { "loadSidebar": true } -->
宷以贪残凶恶之性，日糜烂其民，故民乐与偕亡，而胁臣以幸缓，万死有余辜之命，是陛下责臣以保民，而寀欲臣保其恶，以杀民也。日大行慈圣皇太后升遐，臣民无不缟素，独寀借口诏书未到，张乐演戱，沉湎如故，大逆不忠，由来渐矣。且民因臣被胁，暂解以舒臣，其积怨深，怒已成燎原之势，皇上不速召寀，显戮以谢天下，寀、小而如杨荣与民俱付烈熖，祸犹止在地方，大而为尉佗结倭外援，操戈叛逆，则祸在社稷矣。若臣见辱刑余，又何足道哉？伏乞皇上，大奋干断，早赐施行，海邦幸甚。

第二疏　为逆珰，蔑君、叛国、聚兵、通倭雠，执命臣恳速诛灭，以保东南疆土，以免万姓锋镝。
事税监髙寀剥民一十六年，恃富敌国，潜蓄异志，打造兵器，藏贮万件，近又私造海船，招集亡命，练习刀枪骑射，散泊沿海，身踞会城，经营狙伺。凡奸豪勇猛，蹈险轻生之軰，皆収为亲兵，外假朝廷之威。陵轹臣民，内图通倭，制闽粤二省之命，而笼天下半壁之利，形为百足，势成负嵎。近因肆虐，以激民变，按劔一呼，兵卒云集，先刼臣以谕散百姓，次挟道臣为城下之盟，因恨同知陈豸，盘诘其开洋海船，喝兵拘执，拥入税府。自十三日迄今，未有释放之期。
夫豸、天朝之命臣，而兵防之要任也，当春汛戒严，正督率巡兵之日，宷恶其碍已，擅自拘执，叛乱之形已着。臣受皇上付托，恐以逆贼贻忧君父，不敢爱身，以犯其锋；其边海伏奸要害处所，一面布置兵卒，制其航海通倭，而盘踞内地之奸，渐次以图翦割其陈，豸被执不放，以兵入索，彼必杀豸以逞，大伤国体，故寜濡忍朝夕，以待雷霆，若皇上忍弗早图，寀不死于皇上之法，而死于万民之怒，则纪纲扫地，国势陵夷，从此不可挽回矣。臣才本迂踈，滥承节钺惟恤民瘼以固邦本，禁通倭以保封疆，因与凶竖枘凿，而威望素轻致熏腐。贱臣以兵刄加遗，忝皇上之委任臣无所逃罪，但地方祸在燎原，臣于斯时求弛负担，则臣为畏死、为避难，而重负国恩，故腼颜在列，而直陈悖逆之状，伏望皇上赫然，震怒亟行、封刄之、诛显戮，无君之恶，使腥秽涤于一朝，万民从此帖席，仍乞即赐罢臣以谢髙寀。臣不胜陨越待命。

第三疏　为逆阉，久系府官闽省变在呼吸，恳乞圣明，速下霆威，以弭大祸。事税监髙寀，恶逆万状，具前疏者，不敢复赘，惟恨同知陈豸，挟仇拘禁，始犹钥门环守，今则竟置私牢，声息不通矣。豸、仁廉公正，百姓戴之如慈父母，今见其横受刑余之僇辱，咸愿捐躯为豸一洒，臣谕以候旨处分。幸各俯首。寀知神人共愤，无所自容，大出金钱，召募海洋、巨盗以为兵卫，军灶日増，会城之内，市罢肆而户昼闭，势如厝火积薪，仅仅濡湿以延顷刻。
陛下不视如燃眉，亟下崇朝，雷雨一解欝攸之气，至烈熖猛发，寀之首领与闽民，俱膏锋刄，斯时而责臣，以不能禁乱未萌，即臣无敢逃罪，顾陛下守二百年盘石山河，纵一阉竖，与积怒之民相寻干戈，酿成内衅，而外宼乘之，谁为厉阶一至此，极况天子至尊，即臣工有犯，非重辟不轻置狱。今髙寀陛下之奴隶，而豸则外臣之才，而贤者也。以奴隶夺主威，而辱贤臣，非豸之辱，而朝廷之辱也。以陛下之明，而容无君之恶，岂以言者过而有未信之心耶？今豸见在囚执而寀航海舰竖旗列戟，见泊南台地方，船内满载违禁畨货及下海、枪、刀、弓、弩、鸟、铳、火药，皆万目共覩，凿凿有据者，陛下犹然置疑，直至溃裂糜烂，不可收拾，始悔不信臣言，亦无及矣。伏乞大奋干断，亟赐诛戮，下兵刑二部议，覆施行。　

第四疏　为府官寃系，濵危逆竖，怙终愈甚，王纲扫地，民恨敷天，恳乞圣明亟赐传首陈尸，以正大罪。
事臣惟国号中华，虽蛮夷率服君为共主，虽蜂蚁知尊世，未有作逆而逭天诛，无君而逃，上刑如凶竖。髙寀其人者，寀之稔恶，擢发难数，如近日杀死潘六、蔡廷机等，二十余命，射火烧毁郑钦、陈懐等三十余家，擒进而绑缚斩首者，聚尸而灰之，烈火即纵凶，而骈杀于外者，官司买棺敛骨，而置若罔闻；先胁臣以兵、次刼盟于司道，旋执同知陈豸，禁锢。
臣已三疏，列其罪状，使寀尚知有君，稍懐顾忌，则释陈同知于幽囚，而安海邦积怨之，民弭营窟负固之狂，谋辍叛国媚倭之异，志席藁待命犹身戴，百死无足以寛燃脐碎骨之辜。乃顽凶狡贼日长月滋，养流倭于私室，以召募亡命，传习刀法，辟教场于城外，以侍卫亲军训练行阵，匠作百人，大修攻战之具。
先是该监造府，原建敌楼以象大内北台丹垩，俨然皇居，上筑箭垜、驰道，已预设不逞之谋，近且摆列发烦，神飞炮、百子铳、佛郎机，各样火器，放则百丸齐发，杀人千步之外，人情汹汹，无敢宁居，此何等景象？
臣等因谍而得其凶谋首恨往者，寃聚之众，欲尽杀闽省官民，而据城招倭以叛。次谓粤人之拒其去，欲带勇敢千人自卫，而用前所刼臣计，执粤中，命臣而入其省，其长系陈豸欲于兴兵屠省之日，拘于军前为质，今豸遭禁，日则仅给粝食，夜则严扄暗阱。
夫礼下公门式路马，乃皇上所礼使之臣，而凶珰擅执之、僇辱之；寀宁知有君耶？夫寀剥民一十六年，富踰万乘，力赡三军，实养成其不掉，而身为叛逆，蔑弃君父，囚奴缙绅，为二百年未有之事，不特皇舆之内，无不惊心动魄，使外夷听闻中国，有阉竖擅执王臣，而朝廷不能问，则君权轻于鸿，毛国事将至瓦解，恐因此而启戎心，关系非细故也。今闽民榜示通衢，欲杀寀以救豸，并雪杀人放火之雠，寀日夜治兵，欲行屠灭。寀与闽民已成不共之势，即臣等多方抚戢，谕以待旨，而众怒欝勃，窃发难料，傥岛夷恃寀内变，五日海程扬帆卒至，即闽省阽危，天下响震，宁惟一时之害哉。顷皇上不以臣愚。误任闽抚，若臣贪位，固禄侪俗茍同，不以民瘼吏治加意，是臣负皇上为不忠；今臣不避危险，以捋虎不爱死，亡以报国，乃民被杀，而不能伸孤寡号天之寃，官被执而不能洒冠裳涂炭之祸，斩孤雏，而忌器叩九阍，而不应是皇上负臣，而臣负此心至于目击危乱，如厝火积薪，扑之不能，置之不可，跋胡疐尾，进退维谷，徒有痛哭流涕，叹生之不辰耳。惟皇上念陈豸一日不释，则百姓恨深一日，而释豸以雪其耻。髙寀一日不诛，则国家祸深一日。而诛寀以正其刑，仍弛无艺之征，以苏憔悴，则雷霆雨露，一时并施，庶可转乱为治。否则闽事有不忍言者矣。　

第五疏　为珰变。胪陈已数，愚臣诚信未孚尸位，非宜循分、引退事臣；惟人君不能任未信之臣，志士不能受虚拘之禄，若显用其人、而阴疑其心，虽忠告如药石、必以为鸩毒而不食矣；既任以事、而仍夺其权，虽强颜而展采、皆视为土偶而弗灵矣。
方今朝多上哲，野有遗贤，奈何以臣之未信，具员节钺，致皇上惩毒废药，一方受病，浸至不救，又令臣以枯丛受土，偶之媟嫚哉。
以税监髙寀害民、贼国、通外夷、囚命官，具疏四陈而槩置不报，岂不知三谏不听，再渎而厌，祗以奉身求退，遑其恤后，臣子之心不若是恝也；故终为皇上再申前说，如下堂之妇，一数臧获之奸夫，皇上诎臣言，若不闻，必以前疏枚举未足尽信耳。顾言出慿虚驾空，则可无信，言出隔别浪传，则可无信。
如寀僇辱陈同知，囚系三月，两次大行皇太后诏到，凡在臣工，俱出郊恭迓，寀深拱不臣，且怙终拘执陈同知如故，曾不得出涂炭以尽臣礼，此非臣以释为禁也，寀造船通倭，违禁之物，无所不有明竖，上用黄旗大书“总督闽广”，使官兵不敢盘诘，乘风往来海上，飞报旁午，谁得稽留。今二船见泊会城，船哨周桂等看守，可据此、非臣以无为有也。其被杀潘六等尸，亲见在号寃，白骨暴野，被烧郑钦等，露居见无栖托，一望焦土俱凿凿，人有主名。此非臣以生为死，以伪为真也。且寀自踞闽之始，即勾引红毛番，皇上允，前抚臣之奏寝，遂公然以军资禁物载输于倭，资宼召兵，祸在不逺。税既有司征解，此外即有孝顺，私进皇上度不过二三万止矣。乃寀假托剥夺，按各属记籍。及海洋商舶，岁得数万他金珠寳玩派取无价者，不可胜计。在闽一十六年，总得数十余万金，每进税银，杠数动踰百计，驿递钞关可查。一至德州，先以其半，假作商货，分途窃运，及抵雄县，又以十之六七，公行装入文安，厚藏私室，所献皇上，曾不满百中之一耳。皇上明眷南顾念此巨万之数，非横夺民间，从天降乎？从地出乎？闽八郡多不食之土，民以贩鬻为生，人人而夺之、岁岁而刦之，非寃殒于刑逼，即自经于沟，渎比屋而是，呼号震天，君门万里，虽隔絶不闻。
以寀家之金银山积，即闽民无罪而死，无告诉者当以国量矣。此亦事理之真，而确乎有据者，若犹以为未信，则见在拘执同知、打造海船、放火杀人亦不可信耶？海内方骇为非常之变，而皇上故纵寀，使行意自如，欲杀人、则立斩数十余命，碎其尸使无所葬；欲放火、则立毁三十余家、赤其地使无所依；欲通倭、则操驾巨舰横行海洋，而大小将领无敢置喙；欲执官、则辱陈同知于囚奴。而地方之抚，按目击而莫可谁何。
臣若丧节，隳守一切，望寀风旨，悉置不问，则皇上严勅臣以抚安军民，整饬庶僚者，为何事？而臣受节钺叨居督抚，而抗颜司道之上者为何官？于此而犹恋尸位之爵禄，安犬马之豢养，不亦羞朝廷、辱缙绅哉！则臣之去，在情理固然，而势亦不容已者矣。
臣当髙寀胁辱之后，已决意拂衣，然犹低回迟速间者，诚望皇上以臣言，除寀出闽，民汤火之余，庶几不负明恩，而后一去谢寀。
今皇上疑臣以义不可留而去，去等耳第不能博寀之，去稍裨地方而仅以明已之志，臣实媿之然，国体之全毁，闽土之安危，实系寀之去留，所关非小非。斩寀无以谢九庙神灵、无以慰天下万姓。伏望皇上将臣先赐罢斥，仍将寀亟行撤回正法，庶朝纲正，而乱臣不致逋诛。臣不胜激切。　

附湖广道御史周起元，为税监戕杀生命，要挟重臣，乞速行正法，以存国纪，以安地方事。
福建税监髙寀，素行贪残，最于别珰。歴年海商，贵重美丽奇巧之珍，百入于寀未必一贡于皇上。臣生长之地，耳而目之久矣。溪壑既盈，虐声久播。入粤、粤人不受，归闽、闽人震恐，不意益肆，鸱张大开，狼噬克剥。
