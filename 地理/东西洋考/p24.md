<!-- { "loadSidebar": true } -->
二十六年。有佛郎机船载货泊浯屿，漳泉贾人往贸易焉。巡海使者柯乔发兵攻夷船，而贩者不止。都御史朱纨获通贩九十余人，斩之，通都海禁渐肃，顾海濵一带，田尽斥卤，耕者无所望，岁只有视渊若陵，久成习惯，富家征货，固得稇载归来，贫者为佣，亦博升米自给，一旦戒严，不得下水，断其生活，若軰悉健有力，势不肻缚手困穷，于是所在连结为乱，溃裂以出其久潜踪于外者，既触网不敢归，又连结逺夷、乡导，以入漳之民，始岁岁苦兵革矣。
四十四年。奏设海澄县治，其明年隆庆改元，福建巡抚都御史涂泽民请开海禁，准贩东西二洋：盖东洋若吕宋、苏禄诸国，西洋若交址、占城、暹罗诸国，皆我羁縻外臣，无侵叛，而特严禁贩倭奴者，比于通番接济之例。此商舶之大原也。先是发舶在南诏之梅岭，后以盗贼梗阻，改道海澄。
隆庆六年。郡守罗青霄以所部雕耗一切官府所需，倚办里三老良苦，于是议征商税、以及贾舶。贾舶以防海大夫为政。
万歴三年。中丞刘尧诲请税舶以充兵饷，岁额六千。同知沈植条海禁便宜十七事着为令于时商引俱海防官管给，每引征税有差，名曰引税：
【东西洋每引，　税银三两；鸡笼、淡水，税银一两；
其后加增东西洋，税银六两；鸡笼、淡水，　　二两】
每请引百张为率尽即请继原未定其地而限其船。
十七年中丞周寀议，将东西洋贾舶题定额，数岁限船八十，有八给引如之，后以自变量有限，而愿贩者多，增至百一十引矣。其征税之规，有水饷、有陆饷、有加增饷。水饷者、以船广狭为凖，其饷出于船商；陆饷者、以货多寡计值征输，其饷出于铺商。又虑间有藏匿，禁船商无先起货，以铺商接买货物，应税之数给号票，令就船完饷，而后听其转运焉。
【西洋船面阔一丈六尺以上者征饷五两，每多一尺加银五钱；东洋船颇小量，减西洋十分之三；陆饷：胡椒、苏木等货，计值一两者，征饷二分；
鸡笼、淡水地近，船小，每船面阔一尺，征水饷五钱，陆饷亦如东西二洋之例。】
加增饷者，东洋吕宋，地无他产，夷人悉用银钱易货，故归船自银钱外，无他携来，即有货亦无几，故商人回澚，征水陆二饷外，属吕宋船者，每船更追银百五十两，谓之加征。后诸商苦难。
万歴十八年。量减至百二十两。每岁夏仲至秋中，风汛届期，贾客扬帆归抵海外，经过南澚、浯铜诸寨，及岛尾、濠门、海门，各巡司随报饷馆，逐程遣舟护送，以防宼掠，实欲稽察隐匿寳货云。
自万歴四年，饷溢额至万金，刋入章程，録至十一年，累增至二万有余。
二十一年。倭宼朝鲜，闽以震邻，禁止通贩，海上人輙违禁，私下海或假借县给买谷、捕鱼之引，竟走逺夷。中丞许孚逺深念之，恐复为变如。
嘉靖时移檄招谕，凡留贩人船，不论从前有引无引，日逺日近，俱许驾回诣官输饷如故事。凡私通，及压冬情罪，一切宥免。于是越贩商人，胡台、谢楠等二十四船，闻抚绥令，皆驾船回澚。
二十二年饷骤溢至二万九千有奇。此因逆、而顺收之者也。其后当事疑税饷赢缩，防海大夫在事久操纵自如，所申报不尽实录，议仿所在，榷关例，岁择全闽府佐官一人主之，及爪往还示清核，毋専利薮，而泉人以兵饷匮乏，泉观察议分漳贩西洋，泉贩东洋，各画陇，无相搀越，欲于中左所设官抽饷，如漳例漳郡守持之，谓割漳饷以给泉兵，则漳饷当匮。且有不漳不泉，夤縁为奸者，将奈何奏记，力言其不可独榷税，不属海防，官听上裁。
【《详文畧》曰：本府军需往往告匮即，隆庆间开设舶税，仅数千金，万歴间增至万两，以此佐之，犹且不敷，动请司饷济急，往牒具在也。迨十三年增税至二万余，兼以尺土寸田，凡属官者，靡不括以充饷，即铁垆牛行渡船渔税摉无遗利始免仰给司牧然，亦必尽数追完方克，有济见在十县饷额共三万七千七百九十余，凑船税二万余，大都六万上下，而水陆官兵月粮，修船、置器、犒赏诸费，岁不下六万，如二十一年禁海饷，诎则括府县帑藏支用丰有赢余，积藏于库哉，饷在漳则漳利，饷在泉则泉利，其便均也，漳饷匮则请在漳，泉饷匮则请在泉，其不便均也。
今欲东西洋分属漳泉，割漳饷以赡，泉兵不惟漳之兵食，无从措给，从此私贩之徒，縁为奸利，不漳不泉，东影西射，公然四出，不可究诘者，又什百于昔，日本府筹之未见善，画在彼府，计其无弊何如耳。】
于是漳泉分贩议罢不行，而上章请改设饷馆，给关防会；二十七年，上大榷天下关税，中贵人髙寀衔命入闽，山海之输，半搜罗以进内府，而舶税归内监，委官征收矣。【时议委三司首领一员，与委官合管。】正税外，索办方物费复不赀，诸虎而冠者，生翼横噬漳民，汹汹赖有司调停、安辑之，不大沸。【时郡守韩擢澄令龙国禄也。】
三十四年。有旨封闭矿洞，各省直税课有司照常征解，命甫下，海内方忻忻忭舞而所在，税监仍奏，请转解及办进方物，且言税归有司，奴軰无所事事，乞召回。
于是旨纷出，先后互异，税银准解工部，又总解税监，分进内库，方物准折办，又勅该监照旧办进，其布政司银既彚解，而税监者又欲州县、有司径解，及代办方物，有司莫知适从，纷然久之，藩司具咨，户部请画一，而部咨回复，以藩司一邦之主，若金花税粮等银，何莫不由藩司，而州县敢于径解乎？
近者、南赣巡抚题，奉明旨各处税课都着类总解税监，分解应用是各处者、指各省直言也；类总解监者，明命布政司类总也；若由州县径解，当云各解，何须类总为乎？方物、乃税监芹曝之诚，非有司贡献之礼，抚臣既题准折办，及措处加平等费，续奉明旨照旧办进，并未有有司备办之旨，谨始虑终正，在今日亟当移会该监备，将歴来明旨，开导其详，使知类总二字，旨意昭然、径解之举，终属悖谬矣，自是议稍定。当事复申前饷官之议，以海澄洋税原议，轮委各府佐征收，但外府官逺来住札非便，而增设供应、人役所费倍繁不若于，本府佐剌五员、岁委一员管理，事无専属，既于原议不悖，且于事体为宜，当路报可，于是本府官承委岁一更代。云。
四十一年，上采诸臣议，撤寀铛还诏，减关税三分之一，漳税应减万一千七百。当事悉罢五关杂税，独以洋商罗大海之重利即不减，犹可支持。仅蠲三千六百八十八两，然不可谓非圣世洪洞之恩也。夫贾人占风犯涛，博十一于鳞介之国，幸而取赢，逺望故里关山，欣同隔世，有续命缕乃墨者，既慿髙攫之黠者、豪者，又从旁百计浚之，情倍可怜，当议蠲时主者曰：孰使之走不测风涛，与蛟龙争命也。比于征贱丈夫，不必议。此亦未足服商人之口。要以弊窦开，而无变计，则中阉虽撤，遗毒尚沿，赋虽减犹未减。惟是上下，相维美意，行其良法，使害马既去，鲛泣长收，纵蠲少犹多也。
四十四年，推官萧基署郡符蒿目商困条。上恤商，厘弊凡十三事。
【看得海澄饷税，初仅三千，其后増益至万，又加倍之，迨中使端榷始盈二万七千，近奉恩命减三分之一，议减三千，乃蠧弊未涤，飓害连遭商人，羽毛剥落，行道相戒，给引日少，将来饷额愈不可支，及今不为厘正，上下交病，安所底止，请先言其害、而后规其便可乎？

一曰：官害。
夫仓巡，下属逢船至，营求差使，如田夫逐鹿，一有奉委骤以富名；称验查、而常例不赀，称押送、而常例不赀、称封钉、而常例又不赀。夫饷船动载数千担旬日盘量不能殚其数即贤者，亦不克胜，而况鼹鼠之腹止计充囊者乎？又况狡者、桀者卖放指吓倍索，常例之外，尤有足未到船镪已充盈者乎？故差官是瘠商之蟊贼也。

一曰：吏害。
夫衙役之横，无如饷馆之甚，上以尝官，下以蚀商，报货，则匿其半而输半直，于吏书量船，则匿其一而酬其二，分于吏书，喜则啸席，怒则张鸱，甚至官坏而吏仍肥，饷亏而书悉饱，皂快人役同类分至惨焰异常，故衙党是残商之蜂虿也。

一曰：奸商之害。
夫一船，商以数百计，皆四方萍聚，雾散之宾，而听命于商主，受压于船主，彼操頥指之柄，先从外洋派敛，众商从一科十、从十科百，动称使费代为打点，而市棍包引之徒，分门别户，以相表里衙胥狙狯之雄，丝牵绳聨，以相应和，彼各舱之商，抛命图财，讵堪鱼肉，有委货于中流以求脱免者，故积年操柄，是削商之刀锯也。三害不芟，将见吏书以积包者为市，包棍以船主为市，船主又以商梢为市，其究商絶民困，饷亏计穷，浸渐以往，又不止今日之情形也。为今日计，商人寛一分则受一分之惠，诸蠧减一分则省一分之害，厘弊拯急，无出此二言矣。谨据臆叅，访舆论，酌为规条，凡议十三，以听采夺。　


一议水饷。
水饷，以梁头尺寸为定。载在成册，而商人往往克减尺寸，官亦利其加增而重科之；吏书人役百般诈索，奸弊莫清，今酌以十月修船时，饷官躬诣，从腹阔处，看量尺寸，编记天地玄黄字号，以某船往某处，给引其同，澚即照字号规则，依纳水饷，不必复量梁头。其约省商费固无量也。在饷官，虽以今年理来年之船，然互相代稽，事所宜然；贤者自不惜以一劳而杜百扰；今春，除巳驾发外，议以今秋九十月始。　

一议复印信、官单之规。
原给引时，商船量报梁头登引，而本海道发印信、官单一本，发与商人，以备登报荅舱货物，递送掣验。如所报有差错，船没官；货物斤数不同，货没官；此厉禁也。重以道印之册至严崇也；谁敢犯之？迩因内监套官单付饷，馆书吏命各商先替草单，吏书从中任其加增，商欲不减报，货物不可得者，是秽丛也。合无请复旧规，将道印官单，于请引时，发下商人；令诸在船散，商亲填货物多寡，如不能书者，即写代笔；某人与主商梁头阔狭，备造官册，随送随验，隐报者，如律究治。亦厘弊、清商，之急务也。　

一议出水免委官验船。
洋船多以百计，少亦不下六七十只。列艘云集，且髙且深，委官二员，竭力莫胜，适以饱索，常例止矣。而奸商藉经验，护送之名，益便于放胆犯载，是滋害也。夫一船一商主司之，即散商负载，而附者安能逃其耳目？合无专责一人，仰船至亲递，甘结同港诸船主，共相保结，严以一体连坐之律，又广开首举之门，能首实者，给重赏，如此责命，必鲜有犯者，而出水杂费杜矣。商已当受其利矣。故委验之官，断可已也。　

一议入港先委官封钉。
