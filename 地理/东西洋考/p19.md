<!-- { "loadSidebar": true } -->
夫以番夷、豺狼之性，轻动干戈，不戢自焚，固其自取而杀其酋长，夺其寳货逃之交南，我民狠毒，亦已甚矣。】
檄两广督臣，以礼遣僧归国，置惟太等于理。潘和五竟留交夷，不敢还。
夷人故奴视华人，征赋溢格，稍不得当，呵辱无已。时犯者即严置以法自兹衅既结疑贰日深夷益虏使我矣。

其后又有机易山之事，自采金中贵虿尾四，出一妄男子张嶷更为新奇。
其说上疏曰：吕宋有机易山，其上金豆自生，遣人采取之，可得巨万。无禁有诏下闽，廷臣力言其谬，不报。闽当事持之，乃遣海澄丞王时和及百户干一成往勘其地。
夷初闻使至，大骇。
诸华人流寓者，见酋，言华无他，特奸人横生事端，今遣使者来按兹土，使奸人自穷，便于还报耳。
酋意稍解，令夷僧散花道旁，迎使者。
诸流寓先结蓬席为厂，如公署状。
酋盛陈兵卫邀丞入，亦为丞设食，然气豪甚。问丞曰：汝华言开山，山各有主，安得开也？且金豆是何树生来？
丞无以对，数目嶷。
嶷云：此地皆金，不必问豆所自。
盖嶷欲借朝命临之，袭破其国耳，至是不敢显言。
夷人皆大笑，酋留，嶷欲兵之，诸流寓苦解，俾归，为戮于司寇，乃释，令登舟。时三十年四月也。
丞归，病■〈忄委〉死。嶷以奏事不实，坐诛传首海外。
然夷竟疑中国有启疆意，益暴虐诸流寓。诸流寓无頼者，声言今日之事汝为政，一旦天兵下海门，汝軰寕为石人乎？语稍稍传布，夷益疑。
明年，夷遂决计谋杀诸流寓，诡言将征他国，凡华人寸鐡，輙厚售之，即切肉小刀，价至数钱。华人利其直，輙听鬻去，家家无复寸鐡，乃约日勒点名籍，分三百人为一院，入即杀之，事稍露，诸流寓乃纠众走菜园，屯聚为乱，八月朔日，夷兵大起攻菜园，死伤无数。次日聚大仑山，揭竿应敌，夷亦少挫，酋旋悔祸，遣人请和，华人虑其诱我，扑杀彼使，夷怒设伏城旁。初三日，华人在大仑山饥甚，不得食，冒死攻城，夷人伏发，燃铜锐击杀华人万余，华人大溃，或逃散饿死山谷间，横尸相枕，计指二万五千人，存者三百口而已。
是役仓徨无主盟，又粮与刄俱乏，故搏手困，穷膏涂逺，屿华人在大仑。时风雨大作，人立雨中，夜半望见长天有光烱烁，大地震动，每惊，突自相触杀。夷乗其毙而屠之。
是月漳亦大水漂没，万家受祸，同时阳九之均厄也。
后夷酋下令招抚，其所掠华人货，悉封识贮库中，移书闽当事，俾诸戚属往领。明年贾舶乃稍稍去，奸商黄某者与酋善輙，冒领他货，称为某子甲姻党，捆载干没云。
三十三年()，有诏遣商往谕吕宋，无开事端，至是祸良已留者，又成聚矣。


佛郎机，身长七尺，眼如猫，嘴如鹰，面如白灰，须密卷如乌纱，而发近赤。其僧拥重权，国有大故，则酋就僧为谋。主人论。死者，僧诵经，劝之首，肯然后行刑。
【中罪用拘，轻拘一足，重则拘两足。】
妇女歳时诣寺谶悔，有阴事輙密向僧自输，僧为说法，鞭之数十，忍痛不敢言。夜留宿寺中，听僧意所指画，唯唯而已。婚姻父母不能定，惟僧所决之。人死贮以布囊，就寺以葬，所畜财产，半入僧室矣。
先是吕宋国王兄弟勇甚，既为佛郎机所戕輙祟于国国人每值死日夷僧为摽牛厌之摽牛者栅木为场置牛数十头于中环射之牛叫掷死以此逐鬼云性婪甚靡国不至至则谋袭人吕宋满刺加遂至易社，在吕宋者，初尝攻破婆罗，婆罗放药水毒杀之，故奔吕宋。其在中国香山盘据，为日已久，今则马非马、驴非驴。俨然金城雄其澚中矣。
【《广东通志书》曰：佛郎机素不通中国。
正徳十二年驾大舶突至广州澚口，铳声如雷，以进贡为名，抚按查无《会典》旧例，不行，乃退泊东筦南头，盖房树栅，恃火铳自固。御史邱道隆、何鳌前后具奏，皆言残逆称雄逐，其国主先年潜遣火者亚三，假充满剌加使臣，风飘到澚，往来窥伺熟我道途，畧买小儿烹而食之。近日满剌加国王奏其夺国，雠杀等情，屠掠之祸，渐不可长，宜即驱逐，所造房屋、城寨、尽行拆毁。诏从之。海道副使，汪鋐帅兵至犹据险逆战商人凿舟用策乃悉擒之余皆遯去。
嘉靖中党类更畨往来，私舶杂诸夷中为交易。首领人皆髙鼻白晳，广人能辨识之。
方言谓：天为西罗，日为梭罗，风为绵除，山为文池，真珠为亚思佛，玳瑁为实除奴牙，犀角为亚里髙佛，金为阿罗，银为巴劳礁。】

形胜名迹
覆鼎山【其形似鼎倒覆，故名。上有野夷，巢居树巅，射鸟兽，鲜食之。人迹不到。】
文武楼【逺望山容甚。伟故华人蒙以佳号。】
大仑山【华人与吕宋相攻时，屯聚于此。】
圭屿【为其山与吾澄圭屿相类，因袭今名。】
半邉山【望之半缺故名】
加溢城【初只一山夷人，以其要害地也。虑红毛出没，始筑城伏铳其内，贼至以铳击之，蔽不敢窥，张嶷所称机易山，想即加溢之讹耳。】
大湖　假港【即吕宋港口】

物产
金【永乐时充贡。奸人所捉影，而唱金豆之说也。】
银钱【大者七钱五分、夷名黄币峙；次三钱六分、夷名突唇；又次一钱八分、名罗料厘；小者九分、名黄料厘，俱自佛郎机携来。】
子花【即吉贝花。】
苏木【夷名巴朥居】
椰夷名【哥具】


交易
　　舟至，遣人驰，诣酋以币为献，征税颇多，网亦太密，我人往往留彼不返者，利其近，且成聚故也，衅隙而后，彼亦戒心于我，恐族类既繁，后复为乱，輙下令，每舶至人只二百为率，毋溢额，舶归，所载回，必倍以四百，毋缩额，我人当放舟时，多诡名充数，听其查核，中流辄逃，回彼土。【市名涧内，旧在城中，后既猜嫌，改设城外新涧。】

　　大港是东洋最先到处，彼中一大部落也。砌石为城，佛郎机以酋来镇，米谷繁盛，他产不过皮角之属，未至港有笔架山。

　　南旺在大港，相连再过，为密雁，为雁塘，皆小小村落，所产皮角、子花。

　　玳瑁港，地势转入，故称玳瑁。湾而表，山环其外，凡舟往吕宋，必望表而趋，故兹山推望镇焉。湾名玳瑁，然玳瑁非其所出，所出苏木耳。再进为里银，中邦是海中一片髙屿。

　　吕蓬在吕宋之南，产螺■〈虫八〉。

　　磨荖央，在吕宋之后，产子花油、麻、椰子。

　　以宁，从文武楼，一苇可造。产只苏木，其地有龙隠山，最大。

　　屋党，亦名屋，同城郭森峙，夷酋屯聚粮食处所也。其咽喉名汉泽。

朔雾，俗名宿雾。佛郎机未据，吕宋时，先聚彼中，与其国人相亲好。佛郎机之破吕宋，朔雾人有力焉。佛郎机徳之，既奄有诸土率虏使其民独与朔雾为婚，媾城戍，俨然一大酋，拥重兵守之，向歳吕宋王之子，求报父寃，自称奉命驻札朔雾是也。所产苏木子花海菜。

【以上俱吕宋属国，佛郎机人主之者也。吕宋王如中国总兵，官巴礼如文吏；诸国酋，皆吕宋王所遣，偏禆为政。其间所在，各建礼拜寺，咸有巴礼，司彼夷化。诸国风俗，与吕宋尽相类，故附列焉。】


?
苏禄【髙药】

苏禄，在东南海中。
永乐十五年()，其国东王巴都葛叭答刺、西王巴都葛叭、苏哩峒王巴都葛叭刺卜，各率其妻子、酋目来朝，并贡方物，赐王冠、服、金钱、锦币、杂器，子女姻戚侍从，赏赍有差。
【《会典》曰：赐王纱帽、金箱、玉带、钑花金带、金蟒、龙衣、金银钱纱、锦纻丝纱、罗器皿等物，王妃，冠服、银纱、纻丝等物，余冠带、衣服、诸物。】
三王者，东王为长，西王亚之，峒王又亚之。空国来，归鳞次，阙下亦向化之笃也。还次徳州，东王以疾殂于驿亭，命有司营葬，更为文树碑墓，道留其姬妾内侍十人守坟，满三载然后还国。遣使册其子，都麻合，为苏禄国东王。
十九年()遣使来贡。今贾舶到者，言其城据巉巗之巅，雅称天险，疑是峒王所都。
佛郎机屡拥兵攻之，不能克。聚落不满千家，山涂田瘠，间植粟、麦，民食沙糊、鱼虾、螺、蛤。
气候半热，男女短发，纒皂缦、系小印布，煮海为盐，酿蔗为酒，编竹为布，时从鲛室中探珠，满袖自成生涯云。

形胜名迹
　　石﨑山【《一统志》曰：国以此山为保障。】
　　犀角　屿珠池【入夜登髙望之，水面浮光。】

物产
　　真珠【《一统志》曰：色青白而图，有至径寸者。】
　　玳瑁【本朝充贡】
　　珠殻　
　　片脑【本朝充贡】
　　番锡【本朝充贡】
　　降香【本朝充贡】
　　竹布【本朝充贡】
　　绵布【本朝充贡】
　　荜茇【本朝充贡】
　　黄蜡【本朝充贡】
　　苏木【本朝充贡】
　　豆蔲　鹦鹉

交易
舟至彼中，将货尽数取去，夷人携入彼国深处售之，或别贩旁国，归乃以夷货偿我。彼国值歳多珠时，商人得一巨珠，携归可享利数十倍。若夷人探珠获少，则所偿数亦倍萧索，顾逢年何如耳。夷人虑我舟之不往也，每返棹輙留数人为质，以冀后日之重来，髙药与苏禄相近，出玳瑁。


?
猫里务【网巾礁老】

猫里务，即合猫里国也。地小，土瘠，国中多山，山外大海，海饶鱼虫，人亦知耕稼。
永乐三年()，国王遣使，回回道奴马髙，奉表来朝，并贡方物。
国于吕宋邻壤，故与吕宋使者偕来。其后渐成沃土，俗亦近驯，故舶人为之。语曰：若要富，须往猫里务，盖小邦之善地也。
有网巾礁，老者数为盗，海上驾舟，用长桡，其末如瓠之裁半，虚中以盛水者，入水荡舟，其行倍疾，望逺涛中，仅微茫数点，倐忽贼至，趋避不及，无脱者。
　　猫里务既重遭寇害，死亡数多，遂转贫困。贾舶往者虑为贼所急，稍稍望别岛以行。

形胜名迹
　　罗黄山【上有白石】

物产
　　苏木　子花

交易
　　小国见华人舟，跫然以喜，不敢凌厉相加。故市法最平，礁老在海上行劫第，欲人之诣彼土也，舟往贩者，每善待，盖自藏其杀机焉。


?
沙瑶呐哔啴【班隘】

沙瑶呐哔啴，其地相连呐哔啴，在海畔，沙瑶稍纡入山，隈皆吕宋一带。第不属佛郎机部署。
男女畜发椎结，衣服无内外，领或用布丈余抄折。男子多袭以二三重，妇人一袭而止。男着皮履，妇人乃却跣足。足极细润耳。皆穿大孔令可容极重。金锩衣服即锦绮，或甚奇细之布必剪破服之以衣服多为富。
字亦用纸笔，第画不可辨。
筑板为城，竖木覆茅为宫。拜，则两手和南，伸身，直伏，跪屈足而俯，两手支地。人多奉佛，在处礼拜寺甚伙。凡入寺者将死，堆柴坐其上，自下焚之。
男女之禁甚严，夫行在前，其妻与人嘲笑，夫径刄其妻，所嘲笑之人亦不敢逃，听其刺割。
盗不问大小，輙论死。
