<!-- { "loadSidebar": true } -->
林邑山杨梅，大如杯，椀以酝酒，号梅香耐，非贵人重客不得饮。【出《林邑记》】


海枣，身无闲枝，直耸三四十丈，树顶四面生十余枝，叶如栟榈，五年一实，实大如杯盌，味极甘美，泰康五年，林邑献百枚。【出《酉阳杂俎》】
以上占城


赤土豪富之室，恣意华靡，惟金鏁，非王赐，不得服用。【见《隋书》】


赤土，甘蔗作酒，杂以紫瓜根；酒色黄赤，味亦香美。【见《隋书》】


勘合号簿。洪武十六年，始给暹罗，以后渐及诸国，每国勘合二百道号簿，四扇如暹罗国。暹字勘合一百道，及暹罗字底簿各一扇，送贮内府，罗字勘合一百道，及暹字号簿一扇，发本国收填。罗字号簿一扇，发布政司收，比遇朝贡，填写国主、使臣姓名，年月方物，令使者赍至，布政司先验表文，次验簿，比号相同，方许护送至京，每纪元则更换给。【见《广东通志书》　以上暹罗】


诃陵有三十二大夫，大坐，敢先为最贵。【见《唐书》】


阇婆不设刑禁，杂犯罪者，随轻重出黄金以赎，惟宼盗者杀之。【见《宋史》】

瓜哇港口一州，长尾猢狲万数，一黒色老雄猴为主，一老畨妇随侧，妇人无嗣者，备菓酒往祷，老猴喜则食物，余诸猴食尽，即有雌雄二猴来前交感，妇回家便有孕，否则无孕。【见《华夷考》】


瓜哇国，旧传鬼子、魔天与一罔象，青面、红身、赤发，生子百余，常食啖人，其中人被啖几尽。忽一日雷震石裂，中坐一人，众异之，遂为国主。即领余众，驱逐罔象而除其害，复生齿，安业至今。国之遗文，后书一千三百七十六年，考之，肇在汉时，至我大明宣徳七年。【见《星槎胜览》】
以上瓜哇


真腊城皆迭石，却无女墙，亦有监门者，惟狗不许入，门城甚方整，四方各石塔一座，曽受斩趾、刑人亦不许入。
【东池，在城东十里，周围可百里，中有石塔、石屋，塔中有卧铜佛，脐中常有水流出。】


真腊，惟国主打纯花布，大臣打踈花布，惟官人打两头花布，新唐人打两头花布，人亦不罪，以暗丁八杀故也。暗丁八杀，不识体例也。
【国有丞相、将帅、司天等官，皆国戚。为之金轿，扛四金伞柄者、为上，金轿扛二金伞柄、次之；金轿扛一金伞柄、又次之；止一金伞柄又其次也。下者止一银伞柄而已。亦有银轿，扛者金伞柄以上，官呼巴丁，或呼暗丁。银伞柄呼厮辣，的伞用中国红绢，其裙直拖地，油伞緑绢为之，裙却短。】


人知蛮人丑黒，不知宫人及南棚。【南棚乃府第也】


妇女多有其白如玉，一布经腰之外，皆露胷酥。国主之妻亦如此。国主凡五妻，正室一人，四方四人，嫔婢三五千；番主与正妻同坐金窻中，诸宫人次第列两廊，供出入之役者，呼陈家兰，不下三千，却有丈夫与民间杂处，只额门前，削去其发，涂以银朱及涂两鬓傍，以为陈家兰别耳。
【番妇产后，作热饭抺之，以盐纳阴户，凡一昼夜而除之。以此产中无病，且收敛常如室女，次日即抱婴儿同往河内澡洗，夫适逺役，只可数夜，过十数夜归必曰：我非是鬼如何孤眠。】


真腊亦有通天文者，日月薄蚀，皆能推算，但大小尽与中国不同，闰岁，彼亦置闰，但只闰九月，殊不可晓。一夜只分四更，每七日一轮，亦如中国，开建除之类。有两日最吉，三日平平，四日最凶，何日可出东方，何日可出西方，虽妇女皆能算之。
十二生肖与中国同，但呼名异耳。如以马为卜赛、鸡为栾、猪为直卢、牛为个之类。


真腊争讼，虽小必上闻，初无笞杖，但闻罚金，重事亦无绞斩，止掘地成坑，纳罪人于内，实以土石，坚筑而罢。次有斩指、去鼻者，但奸与赌无禁，奸妇，夫或知之，以两柴绞奸夫之足，痛不可忍，竭资与之方免。人家失物，疑人为盗，以锅煎油极热，令伸手于中，果偷则手烂，否则皮肉如故；又争讼莫辩曲直，国宫对岸有小石塔十二座，令一人各坐一塔，无理者必生疮、疖，或咳嗽之类，有理者，畧无纤事，以此剖判谓之天狱。


真腊，地苦炎热，日非数次澡洗不可，过初无浴室、盂桶，但家有一池，否则两三家合一池，男女皆祼形入池，或三四日，城中妇女至城外河中漾洗，河邉脱去所纒布，入水者动以千数，虽府第妇女，亦预焉。踵顶皆见，唐人暇日，颇以此为游观之乐。【有病多入水浸浴，及频频洗头，便自痊可。】


真腊粪田皆不用秽，嫌其不洁也。唐人到彼，皆不言及中国粪壅之事，恐为所鄙。登溷既毕，必入池洗浄，止用左手，右手留以拿飰。【按《隋书》曰：以右手为净，左手为秽，每旦澡洗，以杨枝净齿，读诵经呪，又澡洒食，食罢，还用杨枝凈齿，又读经呪。】


巨舟以硬树破版为之匠者无锯但以斧凿开成版凡要木成段亦以凿凿断起屋亦然船上以茭叶盖覆却以槟榔木破片压之此船名为新拏所粘之油鱼油所和之灰石灰也小舟却以一巨木凿成槽以火熏软用木撑开腹大两头尖可载数人名皮阑
【以上俱真腊《风土记》】


三佛齐，人民不输租赋，有所征伐，随时调发，自备兵器粮糗。【见《宋史》】


治平中，三佛齐地华伽啰遣使至啰啰入贡。遇风，船几覆，祷天，有老翁现云端，浪旋息。时寇毁广州天庆观、老君像在瓦砾中，至啰啰覩之，即向所见也。及还，告地华伽啰。遣人诣广鸠工重建，施钱十万，置山田于黾塘，以充常住，铸大钟覆以楼。明年，地华伽啰没剪其爪发，送道士塟之黾塘，至今祭焉。【见《广州志》】


神鹿，高三尺许，前半甚黒，后半白，花毛纯可爱。止食草木，不食腥，出旧港国。【见《华夷考》】
以上三佛齐


大食男子鼻高、黒而髯，女子白晢，出辄鄣面。日五拜天神，有礼堂，容数百人，率七日，王高坐，为下说法，曰：死敌者、生天上，杀敌、受福，故俗勇于斗。【见《唐书》】


大食海中见一方石，上有树干，赤叶，青树，上生小儿，长六七寸，见人皆笑，其手脚头着树枝，摘取一枝，小儿便死，收在大食王宫。【见旧《唐书》】


大食国出胡羊，高三尺余，其尾如扇。每岁春月，割取腊再缝合之，不取则胀死。【见《方国志》。按大食有大尾羊，细毛薄皮，尾上旁广，重一二十斤，行则以车载之。《唐书》谓之灵羊。】


嘉靖三十四年三月，司礼监传谕，户部取龙涎香百斤，檄下诸藩，悬价每斤偿一千二百两。往香山澚访买，仅得十一两以归。内验不同，姑存之。亟取真者，广州狱夷囚、马那别的贮有一两三钱，上之，黒褐色。宻地都、宻地山夷人，继上六两，褐白色，问状，云：褐黒色者，采在水，褐白色者，采在山，皆真不赝。而宻地山商周鸣和等，再上通前十七两二钱五分，驰进内辨。万厯二十一年十二月，太监孙顺，为备东宫出讲题，买五斤，司札验香，把总蒋俊访买。二十四年正月进四十六两，再取。于二十六年十二月买进四十八两五钱一分，二十八年八月买进九十七两六钱二分。自嘉靖至今，夷舶闻上供，稍稍以龙涎来市，始定买解事例，每两价百金，然得此甚难。【见《广东通志书》】
以上哑齐


成化间，撒马儿罕使臣枉道至广东，将往满剌加市狻猊入贡。所过震惊，布政使陈选奏言：狻猊本非泽国所产，假借意旨入海，宣索惊扰域，中贻讥海外。【见昭代典则】


红毛鬼投澚夷，拒不纳。满剌加伺其舟回，遮杀殆尽。【见《广东通志书》】
以上马六甲


人到吉里地闷，多染疾病，十死八九。盖其地瘴气，及淫污之故也。【见《星槎胜览》　右池閟】


佛郎机在瓜哇南二国，用铳形制同，但佛郎机铳大，瓜哇铳小，国人用之甚精，稍不戒则击去数指，或断一掌一臂。嘉靖初，佛郎机遣使来贡，行使皆金钱，其人好食小儿，每一儿，市金钱百文，广之恶少，掠小儿竞趋之。其法以巨镬煎沸汤，以铁笼盛小儿置镬上，蒸之出汗，尽乃取出，用铁刷去苦皮，其儿犹活，剖腹去肠胃，蒸食之。居二三年，儿被掠益众，海道汪鋐以兵逐之，不肯去，又用铳击败我兵，乃使善水者入水凿沈其舟，尽擒之。汪鋐由此荐用，后为吏部尚书。会北兵入寇，鋐建议请颁佛郎机铳于邉镇，诏下所司施行，三邉赖其用。然鋐疏语谆，复可厌，兵部郎中吴缙见而笑之，鋐怒，黜为铜仁知府，或戏之曰：君被一佛郎机打到铜仁府。【见《月山丛谈》然今在吕宋者，却不闻食小儿之事。】


吕宋最严狡童之禁。华人犯者，以为逆天辄，论死，积薪焚之。
【以上吕宋】

裴清使倭，东至竹斯国，又东至秦王国，其人同于华夏，以为夷洲，疑不能明也。又经十余国，达海岸。自竹斯国以东，皆附庸于倭。【见《隋书》】


贞观五年，日本使者入朝。帝矜其逺，诏有司，毋拘岁贡。遣龙州刺史高仁表往谕，与王争礼不平，不肯宣天子命而还。永徽初，献琥珀，大如斗玛瑙，若五升器。【见《唐书》】


唐日本王子来朝。王子善棋，勅顾师言为对手，王子出楸，玉局冷暖，玉棋子云：本国之东，有集真岛，岛上凝霞台，台上有手谈池，池生玉棋子，冬温夏冷，故谓冷暖玉。又产如楸玉，其状类楸，琢之为局，光洁可鉴。师言与敌手至三十三下，胜负未决，师言汗手，凝思方敢落指，谓之镇神头，乃是解两征势也。王子瞪目缩臂，已伏不胜，回语鸿胪曰：待诏第几手耶？鸿胪诡对曰：第三手，师言实第一国手矣。王子曰：愿见第一。曰：王子胜第三，方得见第二，胜第二，方得见第一，今欲躁见第一，其可得乎？王子掩局曰：小国之一，不如大国之三，信矣。


倭国有天王，自开辟以来相传至今，不与国事，不辖兵马，惟世享国王供奉而已。国王受国事、掌兵马、盛衰、强弱，更替不常。【《续文献通考》】
元丰时，明州言得倭国。太宰牒遣仲回等贡絁二百匹、水银五千两，以仲乃海商贡，礼与诸国异，请自移牒报而答其物直，从之。【见《宋史》】


日本人善噉茶，道傍有茶店，邀人啜茶，如汉人入酒馆。【见《续文献通考》】


肥前州岛酋村山等，安者受彼武藏总摄之，命监主市易交闗，唐人者也。明石道友，乃领倭出贩，渠率驾舟，送侦探官董伯起来还旗，书‘单冀凯旋’四字。
【海道副使韩仲雍驰至海上，召倭目译，审情实：
问渠何故侵扰鸡笼、淡水？称自平酋物，故国甚厌兵，惟常年发遣十数船，挟带资本，通贩诸国；经过鸡笼，频有遭风破船之患，不相救援，反掠我财，乗便欲报旧怨，非有隔逺吞占之志也。

