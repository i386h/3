<!-- { "loadSidebar": true } -->
四十二年，贼陷兴化，复命继光往。时贼方巢平海，继光督军薄战，因风纵火，贼糜巢中无脱者。因捕余寇于连江、仙游，追至漳浦，大破之。明年讨吴平、林道、干于、诏安，灭之。当是时，微继光几无闽。
【时广中倭亦为总兵刘克寛所败斩获无算】

自东南中倭以来十余年间，中外骚扰，财力俱匮，苍黔之屠脍已极，倭亦大伤，至尽岛不还。
隆庆时海上逋寇，曽一本等复勾引入犯。我亦严为备，旋至旋扑，非如嘉靖之季矣。倭自平，清盛秉政一门并据要路，为淫暴于国。
万厯十四年平信长为关白，其义子平秀吉者，先是母为人婢，得娠欲勿举，念有异征，育之。秀吉幼微贱，贩鱼为业，醉卧树下。信长出猎，吉惊起，冲突将杀之，见其锋颕异常，因留养马，名木下人嗣。从征伐有功为大将已；而信长为明智所杀，秀吉与行长诛明智，废信长子，自立为关白，倭奴既盛，散入诸国间。
万歴初使臣封琉球，闻中山王往往为倭所苦至。
十八年，阻中山王勿通贡，闽抚以闻朝议，置而不问。
二十年正月，秀吉帅行。长清正等入犯朝鲜，朝鲜承平久武备尽弛，王李昭闻变恇怯，遂陷三道，太妃及世子为倭所执，昭北走义州，络绎告急，遣祖承训往援，全师皆没；上震怒，以宋应昌为经畧，率大将军李如松，督诸将东征，渡鸭緑江，战平壤，大破之。倭奴宵遁，我师追讨，遇伏，发战碧蹄馆，师遂少挫，自是连战不利，大司马石星度内阁有厌兵意，力主和议，以布衣沈惟敬往游说焉，倭遣小西飞来议贡。
【顾养谦、孙矿，相继为总督，俱掣肘，不得展。】
中朝力陈其伪，章满公交车，大司马持之坚，上为下御史曹学程于狱，至论死，于是中外莫敢言。乃遣临淮勲卫李宗城，及沈惟敬，持册封秀吉为日本国王，使至秀吉不受封，宗城遯还；朝鲜陪臣李元翼知关白无意罢兵，议乗釜山渐弛，作攻复之计，为惟敬所阻。久之，倭益肆羽，檄旁午和议讫不成；上始暴，大司马石星误国状，下狱论死。
二十五年，邢玠为经畧，杨镐为经理；镐誓师、躬自督战，屡破清正，围秀吉，秀吉粮尽，请和。镐曰：受降不受和也；倭窘甚，会大雨雪，我师沾湿不得驻；倭突围出战，我师败归；镐坐夺职，万世徳为经理。无何秀吉死，倭人反首，拔舎而还。世徳追破之，斩获甚伙；朝鲜以宁。当朝鲜鼎沸时，倭声言入闽，闽抚张皇久之，事定而后解严。然残倭流刼者，时时窃发海外，掠我贾舶。春秋防汛，遗刁斗忧，而富人射利之徒，又诡给别引，挟重货走；倭觊其厚直，且阴输中国，情形乱未歇也。
三十九年，上谕廷臣议严越贩之条，犯者杀无赦；奸计稍戢，而倭已将他部攻破琉球，虏中山王以去，中山王入倭之二年，得还国。上章补贡，自陈包茅不入之罪。廷议以中山王既降倭。恐藉贡使为倭侦探。谢遣之。
四十三年，琉球使者重来，泊闽海上。闽当事驱之，使归、严内防也。
四十四年，夏倭将有事东番。漂渡闽越间。在处为虿螫。闽遣材官董伯起侦之，径拥之去。其明年，倭酋村山等安命小舟送伯起来归，并献方物，上章求市，当事以章表不中式，拒不纳。厚犒之，遣还。
然比年以来，无日不中倭，秋袭料罗、冬陷大金、春屯彭湖；大抵遭风飘摇，登岸取水，元非入犯。顾当者无不摧残，官军不能制，听其挥斥，旋复解，维他往。至夏五月，有倭舟为风涛击碎，流泊东涌，中丞台命将以计擒之，旋以捷闻。闽自戒倭，后请増置游击将军一人，领舟师备倭，戎容亦稍振云。
夫倭在东海中，分五畿、七道、三岛，又附庸国百余，最称魁然。然唐、宋之世，酷慕华风，为不侵、不叛之外国，雍容文雅。宋时，滕木吉来朝，上令挽射，矢不能逺，诘其故，云、国中不习战也。
【《宋史》曰：海贾周世昌遭风至日本，七年得还，与其国人滕木吉至上，召见之。以国人唱和诗来上，词甚雕刻肤浅。令滕木吉以所持木弓，矢射不能逺，曰：国不习战鬬。】
至元而黠，至我国家，而遂称天骄之雄。盖造物者，突开东南，几番杀气，而华人导之，祸遂烈耳。讵云喜盗轻生，好杀天性然哉。倭地，北跨朝鲜、南尽闽浙，其往朝鲜也。自对马岛，开洋、信宿至闽、浙，顺风，旬月至。其主居山城，故称山城君；山城之南、为和泉；又南为沙界；
　　沙界之东、南为纪伊；
　　纪伊之西、为伊势；
山城之西、为丹渡；
　　　　左为摄津；左之西、为摄摩；
　　　　右为但马；右之西、为因幡；
丹渡西、为美作；
　　左为备前、左之西为备中；
　　右为因幡、右之西为伯耆；
美作之西、为安艺，出云之西、为石见；
　　安艺、石见之西、为山口、答国，即古之周防州也。
　　　　山口之西，为长门关，渡在焉。
　　渡此而西；为丰前；其南、为丰后；又其南为日向；
　　　　丰前之西北、为筑前；西南、为后筑后；
　　　　　　筑之南、为大隅；大隅之西、为萨摩；
　　　　丰后、东南悬海、为土佐、为伊豫、为阿波；
　　阿波相近悬海、为炎路；土佐、丰后之间为佐加关；
　　萨摩之北、为肥后；又其北、为肥前；
　　　　肥前西悬海、为平户；
　　平户之西为五岛、北为多艺、为伊岐；极北则对马岛。
诸岛皆有酋长。山城君弱，空名耳。倭不禀其号令，内相攻强则属役。
而丰后最大，其入贡必由博德歴五岛而行，回则径趋长门。每歳清明后至五月，重阳后至十月，常多东北风，利入寇，故防海者，以三四五月为大汛，九十月为小汛，其入寇多萨摩、肥后、长门三州，人次则大隅、筑前、筑后、博德、日向、丰前后，和泉诸岛耳。
男子魁头、削发、黥面、文身；妇人被发、屈紒、足皆徒跣，亦间用屦。
勇而戅不甚别生死，每战輙赤体提三尺刀，舞而前，无敢捍者，迩又为蝴蝶，阵势且益炽，夫中原百货所萃，彼国之所必须严絶，百端既不胜内热微开一线，又多忧外溃则衣袽之，不可以已也，亦久矣。
【《隋书》曰：内官有十二等。一曰大徳、次小徳、次大仁、次小仁、次大义、次小义、次大礼、次小礼、次大智、次小智、次大信、次小信。
员无定数。有军尼一百二十人，犹中国牧宰；八十户置一伊尼翼，如今里长也。十伊尼翼属一军尼。
其服饰，男子衣裠襦，其袖微小，履如屦形，漆其上，系之于脚。人庶多跣。
不得用金银饰，故时衣横幅结束相连而无缝。
头、亦无冠，但垂发两耳上，至隋，其王始制冠，以锦彩为之，金银镂花为饰。妇人束发于后，亦衣裠襦，裳皆有襈■〈衤截〉竹为梳编草为荐杂皮为表。縁以文皮。有弓、矢、刀、矟、弩、■〈矛赞〉、斧。漆皮为甲，骨为矢镝。虽有兵，无征战。朝会陈设仪仗，奏其国乐，户可十万，其俗杀人、强盗、及奸皆死。盗者计赃，酬物无财者、没身为奴，余轻重或流、或杖，每讯，狱不承引者，以木压膝、或张强弓以陷锯其项、或置小石、沸汤中令竞者探之。云理曲即手烂，或置蛇瓮中，令取之。云曲者即螫手矣。
人颇恬静，罕争讼。少盗贼，乐有五弦、琴笛，男女多黥臂、点面、文身。投水、捕鱼。无文字。唯刻木、结绳。敬佛法、于百济。求得佛经，始有文字，知卜筮，尤信巫觋。
每正月一日，必射戏、饮酒。好棊博、握槊、摴蒱之戏。
气候温暖，草木冬青，俗无盘俎，藉以槲叶，食用手餔之，性质直有雅风，女多男少，婚嫁不取同姓，男女相恱者，即为婚。妇入夫家，必先跨犬，乃与夫相见。妇人不淫、妬。
死者，敛以棺椁，亲宾就尸、歌舞。妻子、兄弟，以白布制服，贵人三年、殡于外，庶人卜日而瘗、及葬，置尸船上、陆地，牵之或以小轝。
《唐书》曰：王以金、玉、文布为衣，左右佩银，花长八寸，以多少明贵贱。
《宋史》曰：奝然善隶书不通华言问其风土以书对云国中有五经书及佛经白居易集七十卷并得自中国土冝五谷而少麦乐有国中髙丽二部四时寒暑大类中国。东境接海，岛夷人所居，身面皆有毛，国王以王为姓，传袭至今王六十四世，文武察吏，皆世官。
其年代纪，所记云：初主号天御中主，次曰天村云尊，其后皆以尊为号：
　　次天八重云尊、次天弥闻尊、　次天忍胜尊、次瞻波尊、　次万魂尊、
　　次利利魂尊、　次国狭槌尊、　次角龚魂尊、次汲津丹尊、次面垂见尊、
　　次国常立尊、　次天鉴尊、　　次天万尊、　次沫名杵尊、次伊奘诺尊、
　　次素戋乌尊、　次天照大神尊、次正哉吾胜速日天押穂耳尊、
　　次天彦尊、　　次炎尊、　　　次彦潋尊，
凡二十三世，并都于筑紫日向宫。
彦潋第四子号神武天皇，自筑紫宫入居大和州、橿原宫即位，元年甲寅，当周僖王时也。
次绥靖天皇　
次安宁天皇　
次懿徳天皇　
次孝昭天皇　
次孝天皇　
次孝灵天皇　
次孝元天皇　
次开化天皇　
次崇神天皇　
次垂仁天皇
次景行天皇　
次成务天皇　
次仲哀天皇　国人言，今为镇国香椎大神，
次神功天皇　开化天皇之曽孙女，
　　　　　　又谓之息长足姬天皇，国人言今为太柰良姬大神；
次应神天皇　甲辰歳始于百济，得中国文字，今号八蕃菩萨，
　　　　　　有大臣号纪武，内年三百七歳；
次仁徳天皇　
次履中天皇　
次反正天皇　
次允恭天皇　
次安康天皇
次雄畧天皇　
次清宁天皇　
次显宗天皇　
次仁贤天皇　
次武烈天皇
次继体天皇　
次安开天皇　次宣化天皇　
次天国排开广庭天皇，亦名钦明天皇，即位十一年，壬申岁始，传佛法于百济。
　　　　　　当此土梁承圣元年；
次敏逹天皇
次用明天皇，有子曰：圣徳太子，年三岁闻十人语，同时解之，七岁悟佛法，
　　　　　　于菩提寺讲圣鬘经，天雨曼陀罗华，当此土隋开皇中。
　　　　　　遣使泛海至中国，求《法华经》。
次崇峻天皇；
次推古天皇，钦明天皇之女也；
次舒明天皇；次皇极天皇；
次孝徳天皇　白雉四年，律师道照求法至中国，从三藏僧玄奘受经律论。
　　　　　　当此土唐永徽四年也。
次天丰财重日足姬天皇　　令僧智通等入唐，求大乗法相教，当显庆三年。
次天智天皇
次天武天皇
次持总天皇
次文武天皇　大宝三年，当长安元年，遣栗田真人入唐求书籍。律师道慈求经。
次门闭天皇　
次皈依天皇
次圣武天皇　宝龟二年，遣僧正玄昉入朝，当开元四年。
次孝明天皇　圣武天皇之女也。天平胜宝四年，当天宝中，遣使及僧入唐求内外经教，
　　　　　　及传戒。
次天炊天皇
