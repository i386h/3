<!-- { "loadSidebar": true } -->
　　水晶宫　在城西西湖上。伪闽时，跨湖筑室，周回十余里，号水晶宫。每携后庭游宴，从子城复道中出。宋辛弃疾词：“翠浪吞平野。挽天河谁来照影，卧龙山下。烟雨偏宜晴更好，约略西施未嫁。待细把江山图画。千顷光中堆滟滪，似扁舟欲下瞿塘马，中有句浩难写。　　诗人尽入西湖社。记风流重来手种，绿成荫也。陌上游人夸故国，十里水晶台榭。更复道横空清夜。粉黛中洲歌妙曲，问当年鱼鸟，无存者。堂上燕，又长夏。”“觅句如东野。想钱塘风流处士，水仙祠下。更忆小孤烟浪里，望断彭郎欲嫁。是一色空蒙难画。谁解胸中吞云梦，试呼来草赋看司马，须臾把《上林》写。　　鸡豚旧日渔樵社。问先生带湖春涨，几时归也?为爱琉璃三万顷，正卧水亭烟榭。对玉塔澄澜深夜，雁鹜如云休报事，彼时逢敌手，皆勍者。春草梦，也宜夏。”“碧海桑成野。笑人间江翻平陆，水云高下。自是三山颜色好，更看雨昏烟嫁。料未必龙眠能画。拟向诗人求幼妇，倩诸君妙手皆谈马，须进酒为陶写。　　回头鸥鹜瓢泉社。莫吟诗莫抛酒尊，是吾盟也。千骑而今遮白发，忘却沧浪亭榭。但记得霸陵呵夜，我辈从来文字饮，怕壮怀激烈，须歌者。蝉噪也，绿阴夏。”“绿涨连云拂翠空，十分风月处，着衰翁。垂杨影断岸西东。君恩重，教且种芙蓉，十里水晶宫。有时骑马去，笑儿童殷勤，却谢打头风。船儿住，且醉浪花中。”
　　澄澜阁　在西湖上。宋丞相赵汝愚改，并西湖楼为之。先是子城有九楼，今皆不可考，独西湖楼遗址犹存水浒。国朝万历三年，按察使徐中行重建，尚书马森为之记。明徐中行《西湖对月东游》诗：“千山雨后片云无，一棹风前兴不孤。入座词人高北斗，开尊明月满西湖。光依玉树秋相媚，寒照冰心病欲苏。此地夜游经几度，未知何客得骊珠。”
　　颂德亭　在府城西草市都。旧名西隐。相传唐郡守唐扶有惠政，民思之，乃更名“颂德”。成化十二年，知府唐珣捐资辟地新之，立石其中。
　　越王台　在城南。相传越王余善钓白龙于此，故又名钓龙台。《三山志》以为无诸受汉册即其地，故址犹存。元雅琥诗：“自古瓯闽国富雄，南琛不与职方通。江流禹画纵横外，山入秦封苍莽中。逐鹿兵还神器定，屠龙人去钓台空。海门日落潮头急，何处繁华是故宫。”国朝林瀚诗：“乘闲独上越王台，满目兴亡事可哀。宋主行宫惟绿草，考亭旧业半苍苔。船楼东去今何在，云谷春深花自开。山色不知风景别，还上江上送青来。”
　　“全闽第一江山”石刻　在南台。米芾书。
　　南　台　二大字，在钓龙台山。宋赵汝愚隶古。
　　明极堂　松风堂　俱在时升里报恩、光孝寺内。今废。宋李忠定《寓天宁明极堂》诗：“久客若飞篷，犹欣得化宫。郁勃炎蒸极，巍峨栋宇雄。疏林碎摇月，虚馆逈含风。万户轩楹外，三山指顾中。灵潮自朝夕，大船各西东。怅望关河远，苍茫云海空。余生寄闲旷，任运囗龙翁。”
　　战　坂　在城东北十余里。五代时，开运三年，南唐兵与李仁达战于此，今荒莽中营址犹存。
　　陶　灶　在战坂西。闽王审知筑南北夹城，陶砖于此。时审知令砖悉印钱文，后国归吴越。人以为先兆云。
　　龙迹石　在兴城里。唐广德中，忽有飞龙从地出，白昼风雷骤雨，石上有遗迹焉。里人遇旱祈祷辄应。林谞为之记。
　　古田溪山第一亭匾　朱文公书，在县北。宋淳化二年建，今废。
　　闽清仙人坐化石　在十四都。旧传张仙人演法水中，坐化于巨石，傍有九龙潭，游鱼群聚其中，虽洪潦涨溢不散。
　　长乐吴航头　今县水次是也。《闽中记》云：“吴王夫差乘船略地至此，故名。”
　　紫阳楼　在二都后澳玄应宫东。朱文公避学禁，尝寓此。
　　连江筠溪钓台　在县西清河里濂湖山麓。宋侍郎李弥逊隐其间，筑台湖上，钓鱼为乐，刻石志之。旧址犹存。
　　罗源仙人石　在县南三里许。相传昔有仙人游此，足迹犹存。
　　永福太原石　在县治东。唐泰初中，邑王令秩满，舟羲舟于此，邑人留饯，夜深未至，室中题诗云：“何事潘郎重别筵，离情未断妾心悬。太原山下相思处，猿叫青山月满船。”后县令陈武祐刻之石壁。今诗磨灭，惟“太原”二字在。
　　福清祭苗墩　闽王审知祈谷处，在县南隆仁里。傍有鼓楼，亦闽王筑堤障海建之。
　　军　寨　在县西善福里石竹山下。宋初，宿重兵于此御盗，故名。今傍村犹有名虎屋者。
　　古　屯　在县西善福里，邑人屯兵之所。
　　“苍霞亭”　匾“蟠桃坞”石刻，并朱文公书，在灵石寺。
　　论曰：昔李文叔以洛阳盛衰为天下治乱之候，思深哉，其言之也。闽土越在海隅，自无诸佐汉，蹙项诛秦，出而与上国齐衡，元功较烈矣。嗣是同文邹鲁，建屏藩垣，固东南一大都会也。余尝陟钓龙之高丘，探射鳝之幽壑，遡澄澜之遗渚，访拜剑之崇台。千百年间，漠然徒见山高而水清，冉冉征途，谁是长年可以问者?即从来多古，亦不过临洮踌蹰而已。盖时之盛也，公卿大夫，列第开邸，凿石疏泉，其兵老死不见兵革，而四时嬉游歌舞之声相闻。迨及其衰，则兵车蹴蹂，烟火禁燎，而高台、大榭、奇迹、名丘，鞠为黍禾，翳为榛莽矣。三山奥区，夙称乐国，镜其往迹，察其流风，隆替兴废，谓非天下治乱之候，不可也。抱杞忧者，当重有省焉。


　
　杂事志二
　　
　　宅　墓
　　

　　唐
　　闽
　　陈去疾宅桂枝坊。
　　虞　寄宅遂胜里东山。名虞公庵。
　　侯　官
　　黄　璞宅在县治北黄巷。
　　长　乐
　　林慎思宅在县治东筹峰山下。
　　福　清
　　陈　灿宅在县治西南闻读山。
　　宋
　　闽
　　陆　琦宅在县治东秘书巷。琦本名宣，嘉祐进士。二子蕴、藻，历官秘书郎。今讹为篦梳巷。
　　陈简能宅在县治东忠顺坊内。
　　许　将宅在县治东，署曰状元坊。
　　湛　俞宅馆前。
　　朱　倬宅在县治西太平公辅坊，今枋门也。
　　朱　敏中宅在县治东朱紫坊内。
　　张　觷宅在永北里磕源。
　　郑昭先宅在江左里洋屿。真德秀名其堂曰亩宫，并为记。
　　陈　垲宅在大义坊，今名荣绣，为垲建立。
　　陈　韦华宅在县治南，今名花园。
　　陈　贶宅在鼓山下。
　　蔡伯俙宅在县治东蔡奇童巷。今讹为彩旗巷。
　　郑　湜宅在南郊门外城门山。
　　侯　官
　　刘　藻宅在县治北安民巷。
　　陈　烈宅在郎官巷。
　　刘　涛宅在郎官巷。涛数世郎官，因以名巷。
　　王益祥宅在衣锦坊，今世其居。
　　黄　朴宅在乌石山鳞次台。
　　郑性之宅在耆德魁辅坊，今曰吉庇巷。
　　郑　穆宅在文儒坊巷。
　　陈　襄宅在八都古灵山。
　　林安宅宅在十都屿头。
　　潘　柄宅在爪山下。
　　古　田
　　林用中宅在县北隅。
　　闽　清
　　陈祥道宅在二都钟湖山下。
　　长　乐
　　陈　烈宅在二都阳下，其后徙侯官郎官巷。
　　邹　异宅在县治西宾贤里。
　　陈刚翁宅在县治东翰林坊。
　　连　江
　　李弥逊宅在清河里濂湖，上有钓台遗迹。
　　福　清
　　郑　侠宅在县治南郑公坊。
　　林　搏宅在灵石山九叠峰下。
　　永　福
　　陈表臣宅在县治东。
　　林学蒙宅在龙门山。
　　梁岩老宅在县南。
　　元
　　永　福
　　王　翰宅在三都观猎山。
　　汉
　　闽
　　闽越王无诸墓崇嘉里。今有祖庙亭，亭后一阜，即其墓。
　　闽越王郢塚遂胜里。
　　侯　官
　　东越王余善塚旧怀安宁棋里。
　　唐
　　侯　官
　　丞相王搏墓在闽山塔院之西。按本传葆贬崖州，赐死蓝田驿。旧志载卒于此，未详。
　　长　乐
　　水部林慎思墓十四都。
　　五　代
　　侯　官
　　梁公张睦墓在十都赤塘山。
　　闽王审知墓旧怀安莲花山下。唐赐神道碑，张文实撰文。宣德四年为盗所发，有司修治。万历三十六年，裔孙临海王亮以苑马卿谪转运判，重修。
　　左司陈守约墓固始人，后唐为左司员外郎。晋天福二年，避乱来闽，卜居城南之上渡，称江南陈是也。墓在九都白泉院前山。
　　祭酒湛温墓一都祭酒岭。
　　光禄大夫马浙墓固始人，南唐时徙闽，隐二十四都丱峰山，因葬焉。
　　宋
　　闽
　　丞相许文定将墓
　　枢密许应龙墓俱遂胜里。
　　侍郎郑文肃湜墓城门山。
　　侯　官
　　宗正丞林文昭之奇墓一都清泉山。
　　太师陈忠肃韦华墓九都龙湖村。
　　枢密陈安宅墓三都独松寺傍。
　　侍郎张庑墓睦之子。凤坑山。
　　通判杨宏中墓四都厚山。
　　祭酒郑穆墓北平里。
　　员外郎刘若虚墓越城山。
　　龙图张觷墓三都马鞍山。
　　少卿任文荐墓凤冈。
　　龙图陆藻墓比敦业乡太平里。
　　丞相李忠定纲墓十九都大嘉山。
　　丞相朱忠靖倬墓九都玄沙山。
　　御史黄瑀墓朱文公熹撰墓志。
　　知安庆府黄文肃幹墓幹与父瑀墓俱六都长机山。
　　修撰陈孔硕墓二都前园南山。
　　枢密黄洽墓一都灵光山。
　　提刑王益祥墓二都莲花峰。
　　闽　清
　　博士陈祥道墓贺恩里白云山。
　　长　乐
　　丞相郑性之墓六都院山。
　　安抚林安上墓十都廉风山。
　　尚书赵忠清汝腾墓在县治左隔溪祭酒里。
　　枢密高应松墓五都泉元里。
　　朝散陈容墓在龙台山。
　　尚书赵以夫墓县城东，正统间被发。
　　连　江
　　学士李弥逊墓新安里石门寺侧。
　　丞相郑文靖昭先墓凤凰山。
　　少保常挺墓光临里张旗山。
　　先儒刘砺墓宝林寺东。
　　罗　源
　　尚书陈显伯墓临济里九龙村，元末为盗所发。
　　永　福
　　提举黄定墓一都下倪山。
　　县令朱庭杰墓在桑溪原。
　　福　清
　　参军郑侠墓新丰里永南山。
　　佥判敖陶孙墓东皋山。
　　先儒刘砥墓修仁里应乾寺西。
　　孝子林正华墓方城里震辰山。
　　隐士林公遇墓清远里翁陂山。
　　元
　　闽
　　布衣钟耆德墓遂胜里。
　　御史韩准墓凤丘山。
　　侯　官
　　都事蓝光墓二都玄沙山。
　　永　福
　　学士林泉生墓二都。
　　总管王翰墓龙泉山。
　　国　朝
　　闽
　　布衣罗泰墓三角池。
　　知府林元美墓赠尚书。樟林山。
