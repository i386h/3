<!-- { "loadSidebar": true } -->
　　黄　熙　字汝明，长乐人。天顺甲申进士，历官南京吏部郎中，卒于家。熙性至孝，初领乡荐，以父老不赴礼部试。父没，登进士，复以母老乞终养。前后居丧，哀毁骨立。其卒也，命其子薄敛，“吾昔家贫，丧吾父母，未能尽礼故也。”
　　林廷庸　以字行，闽县人。成化丙戍进士。令肥城，有惠政。补睢宁，亦宜其民，以父病自免归。
　　袁宗燿　字世明，闽县人，性至孝。正德癸酉乡荐，以母病不上春官试。嘉靖初，授铜陵教谕，盖不徙官者九年。四十余，尚未有子，妻为置妾，见之，曰：“吾日暮矣，勿更累人。”即遣还。后其妻举息，喜曰：“吾素多病，本不慕荣进，而嗣续是忧。今幸有子，归老决矣。”擢开封教谕，不赴，时年甫五十。家居敦尚行谊，父爱庶子，分产悉让其弟。
　　林　惠　字仁泽，闽县人。父没，庐墓三年，凡祭必先敬，将祭必斋。兄弟六人，同爨四十余年，虽妯娌亦无间言。为督学贵溪江以达闻其贤，旌之。嘉靖间岁贡，官终增城教谕。
　　陈德宗　字克修，长乐人。性至孝，八九龄时，侍母王疾，晨夕不离侧。母卒，事继母，服劳无异所生。兄弟四人，同爨五十余年。嘉靖间，以贡授始兴训导。
　　洪世文　字国华，闽县人。英之曾孙，晅之子也。嘉靖戊戍进士。由户部郎擢湖广参议，浙江、山东副使。世文历楚藩，有平徭功。转浙，值倭乱，戢暴掠。居斋，值岁荒，广赈贷，民皆德之。寻以母老乞终养，盖承欢者十年余。其后弟世武殁，复为抚视其孤。世文累世贵显，视轩冕漠然。至于孝友，则其天性也。世武，嘉靖丙午乡荐第一，官终评事，书得兰亭笔法，有诗名。
　　林　秋　字贞义，闽县人。元美曾孙。嘉靖癸卯乡荐。性孝友，慷慨好施。兄曦，宾州吏目，卒于官，赀荡然。秋既偿其负矣，又万里归其丧，嫁婚其子女。晚至鬻其居，穷约自守，未尝以告人。秋历官所至，皆著廉平，仕终靖江长史。
　　叶廷萃　字允升，侯官人。嘉靖癸卯乡荐，积官南京工部郎中。廷萃和易坦直，笃于伦行。兄弟五人，廷萃居其叔，尝自言曰：“兄所不欲我者，不敢施诸弟；弟所不欲我者，不敢施诸兄”。为官所入俸，悉以分给兄弟，随手尽，兄弟犹不满也，时非意相加，廷萃不难假贷副之。晚岁贫约，处之泰然。卒之日，几无以为敛。
　　林　堪　字尚乾，闽县人。嘉靖癸卯乡荐。堪为人外温而内肃，生平一语不妄发。性至孝，大母许治阃内严。堪幼侍大母，竟日未尝移寸趾。其奉父母，承颜顺志。有弟一，父母爱之，以已产业均焉，曰：“吾三子，弟一子，异日以三子较一子，则贫也。然吾终不为子孙牛马矣。”初授澄迈谕，日与诸生辩皙经义。邑故无志，穷搜成之。壬子，分校南畿，过姑、熟，有两上舍持数千金怀刺求进，堪署纸尾曰：“藉赀而负所学，受赀而负吾君，皆天戮民也。”两上舍愧而遁。寻转宣化令，时同安洪潮选参粤藩，堪素与朝选善，而朝选与直指龚恺抗，恺劾朝选，波及堪，遂解组归。后主爵者以御史言不当，调朝选而出御史，堪怡然以亲老娱养终其身。
　　吴时昭　字以德，侯官人。嘉靖癸卯乡荐，官琼山县令。时昭天性孝友，兄弟五人，一门食指数百，悉令同堂会食，抚迪犹子与已子一也。宦业故薄，悉力经营，凡婚嫁殡葬，咸取给焉，盖四十余年无间言。晚年，仲兄时钦尚存，时昭事之甚笃，怡怡相对，家庭雍睦，三山称为德门。后时钦以子万全贵，赠旴日台知县，而万全厚视其同堂诸史弟，亦不异于昭云。
　　赵　璧　字希和，侯官人。嘉靖戊午乡荐第四。璧天性孝友，与人交，久而不忘。抚其弟奋而教之。迨奋登第，自司李至学宪，以病乞归。璧为调汤药，连床风雨，未尝离也。奋将卒，以二孤付璧。复为抚视，过于所生。盖不上春官者近十年。后于道中闻其弟之长孤殇，悲痛而卒，士绅莫不哀之。
　　陈学麟　字尚经，怀安人。嘉靖戊午乡荐。学麟天性孝友，为父置侧室，晚得二弟，抚视教诲，不异父师。念父爱少子，以新居奉父与二弟，而自居其敝者。每晨夕往来定省，无间寒燠，数十年如一日也。所置田，以已之六子与二弟均焉，士绅莫不高其行。始，学麟教番禺，宰高要，声籍甚，廉明慈爱，远近皆来质成。佐郡潮阳，剿抚李仲山、朱良保诸寇，威名大著。会总兵参戎希制府意，欲杀良民数百命冒首功，学麟察其无辜，尽释之。制府怒，疏劾学麟，夺其官，而潮民至今思之不置。
　　囗梦龙　字启瑞，侯官人。嘉靖甲子乡荐。令合浦，以采珠忤抚臣归。归时父母双鬓皤如矣，梦龙奉甘旨，务协其欢。缘父意，取诸父及兄弟之子孙聚居宇下，服食、婚姻费皆已出。始梦龙廉于官也，以百口稍不给，展转称贷无替。其初。岭南叶春及为之传，有曰：“归谢一钱，居希百忍。”人服其确论。
　　王梦麟　字维振，闽县人。父景宁令，子聪，廉吏也。遗四弟，贫且稚。梦麟舌耕哺之，让宅诸弟，躬僦敝祠以居。脯脡所入，未尝至私室。以贡举隆庆庚午顺天乡试，官至桂林通判。历俸所入，悉散之弟。尝为父营葬，形家谓妨冡子，梦麟曰：“犹子非子乎?父兆未卜，遑恤我后?”闻者称为善言。麟狷介，居官负强直声。初判吉安，郡多崇月无，执法不阿。调岭右，积羡余盐课六万缗，请蠲民间粮十余万石。再判颖州，管敬仲墓芜没千余年，麟筑而修之，为戒樵牧，颖人颂麟不容口。寻以病自免归，箧中仅图书数卷。
　　詹洪基　字子震，闽清人。隆庆戊辰进士。初授中书舍人，转刑部员外郎，云南佥事。洪基温恭乐易，与人交，坦夷出肺腑。其事母至孝，旦夕不忍离左右。年未五十，遂上疏乞终养。既得请，以奉菽水为欢，杜门三十余年。先业未尝长尺寸，孝友之行，洵无间言。
　　郑云镐　字周卿，闽县人。生而为伯父坦后，坦妻邓氏以柏舟自矢，抚云镐如已出，其严迪云镐不啻父师，而云镐笃事邓，尤不啻母也。自少逾壮，凡可奉母欢者，罔不毕备。殁后犹孺慕不少衰。当云镐为诸生食饩时，本生父卒，上书学使请终丧，使者心善之，然弗许也。隆庆庚午乡荐，守连、靖二州，俱有廉声。官终益府长史。余尝谓为人后者为之子。母之节而贞，贞而贤也；子之嗣而孝，孝而显也。如镐盖厪厪云。
　　郑时化　字维雨，福清人。万历乙酉乡荐。时化性孝友，其生平温和有执。为诸生时，父卒于燕，既奔数千里扶榇还，而弟贾于楚，岁久无耗，复重茧入楚，携与俱归，身陷大泽中几危不悔也。以广文校士贵阳，放榜皆名隽。其令和平，备盗救荒，绩甚著专。卒于官，而家之食贫，无改其旧。
　　论曰：昔夫子言：“吾志在《春秋》，行在《孝经》。”夫《春秋》、鲁国之史耳。然罪许世子止，以教孝也；罪郑伯克段，以教弟也。及其闲居，与曾子论孝，又自天子以至庶人，列其目有五。夫孝，岂有二乎哉?分有所制而情不获自伸，力有所穷而心不得自尽。故守宗庙，保禄位，则卿大夫士之孝也；谨身节用，以养父母，孝止于庶人而已矣。三山一郡，宗族称孝，乡党称弟者，更仆未易数。然举其难能，则士绅韦布，代有其人。余故次第列之，以为世劝。鸣呼!许世子之不尝药，郑伯之克段于鄢，是皆无所制而不自尽其心者也，卒受恶名，可以戒矣。故曰：“孔子成《春秋》，而乱臣贼子惧。”又曰：“人人亲其亲，长其长，而天下平。”
　　范　御　长乐人。父琼，洪武十四年荐明经，任黄岩丞，会征粮稽迟，官悉论死，琼与焉。御年十九，击登闻鼓，上书请代。太祖嘉叹，诏释琼等。御竟以擅击登闻鼓舑杖下死。邬孟妻王氏亦乞赎夫罪。京师为之语曰：“范琼子，邬孟妻，贞而孝，孰可齐。”
　　蔡　梅　闽县人。母陈疾，吁天求代，刲股和粥以进，母疾寻愈。王偁为书《孝子传》，林志为《赞》以美之。
　　林戆孙　字达叟，罗源人。少孤，事母笃孝。时邑有山寇，戆孙负母以逃，采拾为养，备历险艰。寇定归家，市薪自给，而供奉必极滋味。乡人名其居曰：“孝巷”。
　　黄文会　侯官人。母高得风疾，文会每夕祷北辰求以身代。母卒，哀毁几绝。及父又卒，庐墓三年。丧服已毕，每月朔望及忌日，犹必斋戒至墓哀哭，或留其侧，旬日，不忍归也。弘治间，有司举孝行，诏旌之。
　　黄　恭　怀安人。府庠生，性至孝。父得风疾，恭每夕吁天。及卒，哀毁几于灭性，水浆不入口者旬日，不御酒肉者三年也。后丧母，如居父之丧。提学副使周孟中闻而礼之。
　　高　均　字惟一，江西佥宪旭子也。旭卒于官，均闻讣，恸几绝，欲庐墓侧，母不可而止，则每月朔之墓，哭甚哀。其丧母也如其丧父。既合葬，庐其侧，寝苫枕块，盖日夜号慕不绝声也。三年之丧毕，乃归。弘治间，有司上其事，诏旌之。
　　杨　崇　连江人。自其高祖宗连传至崇，六世同居。其家法，子弟无私财。若田圃所入谷米之属，必白于长，藏之廪；若商贾所得钱帛之属，必白于长，藏之库，以供婚姻、丧葬、祭祀，饮食费，各有常数。一门之内，雍雍如也。其家旧隶戎籍，有司征之。崇诸弟方争行，适崇子孟自外归，又请曰：“孟世嫡也。”即辞父母于役。成化初，有司以其义行上闻。
　　陈文亮　字景明，连江人。少孤，事母笃孝。母尝有疾，文亮每夕泣祷，病有瘥。母没，居丧哀毁，乡人称之。后以子鸿渐贵赠官。
　　李　墉　古田人。性孝友，居母丧，不御酒肉者三年。弟求分异，墉对之面壁，不忍闻也。后弟竟拆先产，悉取膏腴，墉终身未尝有言。
　　何　铁　福清人。性孝友，少孤。父客死连江，母已嫁矣。及长，乃扶父柩反葬于其乡，又迎母归养。伯叔之子散四方者，招之聚居，婚娶葬费皆已出。
　　林元明　福清人。有孝行，母病，刲股疗之。及母丧，家贫不能葬，不御酒肉者盖数年也。
　　廖文子　字子文，古田人。父没，事继母陈以孝闻，饮食必亲馈。姪卫少孤，抚如已出，与其子均产业。
　　王应朝　字懋启，侯官人。为诸生，家贫，舌耕以供二亲。二亲死，不克葬，殡于先垅旁舍，去城稍远。每遇节序除夕，必往焚香，伏柩作小儿啼，达曙乃还。柩再迁，庐其侧，昼夜哭不绝声。及至葬，方谢蔬食，盖茹素者二十余年。居尝有志性学，自号“未醒子”。
　　郑汝信　闽县人。宋文肃公湜之裔。天性孝友，事继母如其所生，抚孤弟甚笃友爱。年九十余，尚矫健，人问颐养有术乎?曰：“铅汞龙虎，吾所不知。少思寡欲，庶几有之。”年九十九卒。
