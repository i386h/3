<!-- { "loadSidebar": true } -->
　　蒋国秀妻陈氏，名道回，古田人。元至正十三年，红巾寇县，道回见大姑苏氏为虏，乃诣贼，恳代死。贼杀其大姑，执道回，欲污之。道回自刎死，诏旌其门。
　　陈义姑，名中，长乐人。年十二，父硕翁、兄寿文继亡，母又病失明，兄遗孤坦，生甫三月矣，坦母郑欲他适，义姑留之，不从，姑遂誓不嫁，养母而抚兄孤。族人有利其产者，每欲害坦，姑备之得免。母卒，姑襄大事并其父兄之丧。坦长，为婚娶。姑年三十八，竟不嫁而卒。坦服斩衰三年。
　　国　朝
　　邬孟妻王氏，孟别有传。王氏性聪慧，知大义。孟洪武间为御史，鞫罪人，其人阚孟之亡也，致赂而逸，王氏急呼逻者获之。孟尝以诖误当伏重法，王氏击登闻鼓，乞入为奴赎夫罪，上特原焉。孟后竟以忤旨死，其友人户部员外部张瑶敛孟遗骸，将为归葬，王氏使谓曰：“幸少留待妾矣。”遂沐浴自经。永乐初，旌其门。
　　张氏，闽县王英妻。英客死，张氏扶柩还葬。洪武初，有备倭武臣欲以重贿逼致之，张誓必死，置刃自防，日夜号哭不绝声，竟全其节。
　　王氏，长乐林以德妻。年二十六而寡，抚其子孔居。子卒，又抚其孙。享年九十有九卒。洪武间，旌之。
　　潘氏，长乐林祐妻也。潘少许聘祐而父母死，依伯父以居。祐又罪谪远方，度不能归，请绝婚矣。邑人有慕其色，强委禽焉，伯父将听之。潘不可，“吾林妇也，岂忍颠沛二心，有死而已。”后祐得释，潘竟归之。
　　赵氏，怀安马珽保妻。珽保死，赵氏年二十四，矢志靡他。有二子，长闰，次旺。赵素知书，家贫，抚二子教之。闰长，游乡校。闰之孙俊领乡荐。今大司徒森，赵六世孙也。始珽保少，育于裴，及大司徒贵。乃上疏复姓，又聚族而谋：“吾始家马坑穷乡，入闽城实自吾六世祖始也。向微祖母力，今城中无马氏矣。且祖母贤应旌典，有司未之举也。其立节母堂世祀之”。众咸曰：“然。”南京兵部尚书汶上吴岳为之记，谓司徒事虽制限、礼缘义起云。
　　黄氏，方鸾妻，闽县人。年十六适鸾，甫四载，鸾卒，黄遂自杀。时洪武九年也。其时有为夫而死者：李广妻卢氏，游政妻倪氏，魏祐保妻陈氏，俱福清人。正统间，又有罗源饶建妻林氏；隆庆间，有长乐黄一卿妻陈氏；万历间，又有福清林秉仁妻杨氏。
　　戴四娘，长乐陈伯惠妻。伯惠早卒，子全遗腹生，戴抚而教之。全后举永乐进士第二人，历翰林侍读。戴年八十有八矣，全岁时为寿。邑人高廷礼绘图以贺，榜其堂曰：“贞寿”。大学士胡文穆公广为之记。
　　张氏二贤母：赖道慈，古田人，文孙之妻也；陈道真，一清之妻也。道慈生一清而早寡，矢志弗渝；陈奉其姑，备妇顺焉，节孝萃于一门矣。道慈孙以宁，官翰林学士，丐金华宋濂为之传。
　　郭氏，闽县人，叶时彦妻，年二十八而寡。其子理，妇朱氏，年二十二而寡。时彦、理父子皆夭卒，郭与朱妇姑相依为命。理有遗腹顺，二节妇抚而长之。叶氏不绝者，二节妇力也。邑人都御史洪武为记其事。
　　赵妙琉，古田曾缙妻，年二十五而寡，誓不贰志，事舅姑以孝闻。正统间寇乱，舅姑为贼所执，赵冒白刃哀求代死，贼怜而释之。后家又厄于火，赵纺绩资养。姑尝遘疾，割股疗之。事闻，诏旌。
　　刘氏，闽县李岳妻。大学士琼山丘山庄公浚为记其甘节堂，略曰：“妇人不幸，遭人伦之变，而得以节名，岂甘为是欤?不得已也。然其始终一节，忘其苦而以为甘，虽死不悔者，盖必有以见大，天理民彝之所当然，而不容已则又非不得已也。予于三山李母甘节堂有感焉。母年十九，归邑人李宗衡，二十八而寡，子升甫六岁，家徒四壁，内外期功之亲，无一足恃者。旦暮纺织自给，百凡小大之事，皆身任之。艰难厄塞备尝之矣。人盖不胜其苦，母则未尝告劳焉。呜呼!刍豢之甘，荼堇之嗜，非不知荼堇之苦也，盖必有以甘之者矣。甘之故忘之，忘之故安之。李母于此，殆非不得已而然者欤?今二孙同领乡荐，而次孙廷美又登甲第，蒙恩归荣，李氏门骎骎大矣，母之功也。廷美介求予文以记其所谓甘节堂者。予亦早孤，亲见吾母之甘其苦，无异李母焉。故为之记如此，俾持归书堂之壁。”
　　陈氏，怀安吴孟恭妻。年二十适孟恭，甫二月，孟恭疾将死，谓陈曰：“吾大父早世，赖大母守志以鞠吾父。吾父早世，又赖吾母鞠吾。今吾殆不起矣，汝能不辱吾大母及吾母乎?”陈泣应曰：“诺。”孟恭卒，遗腹一子，又殇。陈矢无二志。正统间，邓茂七反，寇至，火其居，家荡然矣。卒奉姑终。孟恭大母梁、母陈。
　　王氏，福清陈和妻。和早卒，王奉舅姑以孝闻。舅姑又卒，家贫不能葬，王日夜号恸，乡人义之，助举三丧。
　　郑氏，闽县余尚春妻。尚春客死，郑扶柩以归。时其祖姑及舅又相继卒，家贫，三丧未举。或劝之曰：“曷从俗火葬乎?”曰：“非礼也。吾舅与吾夫儒者，且孤亮他日长，宁无遗恨乎?”卒葬之以礼。后亮领景泰间乡荐，缙绅扁其堂“孝节”。
　　郑氏，闽县举人林庭桂妻。庭桂，文安公长子也。郑氏，府同知必显之女，素闲家训。夫病，割股和粥以疗，年二十二守节，卒年八十余。文安公子九人，郑氏处诸妯娌，和而有礼，咸敬而法之。知府叶溥奏旌焉。
　　邓氏，闽县人郑坦妻。年十六归坦，未几坦卒，戚党怜其少，微讽以言，郑氏即引刀断其两耳。性聪慧，凡《列女传》、《孝经》，皆能口诵。以坦弟之子云镐为后，虽甚爱而不姑息，日夜课令就学。有司闻其贤者，莫不致礼焉。邓氏年八十余卒，诏旌其门。后以嗣子云镐贵，赠宜人。
　　曾氏，闽县人，学正罗惟远妻也。年二十七而寡，以子一狱鸟贵,封恭人。曾性明哲，知大义。惟远有前妻，子一狱鸟，抚之犹己出也。一狱鸟性病头疡，臭秽不可近，亲为洗涤疗治，盖宗党咸难之。惟远素慷慨乐施，每顺承不违。惟远死，有姻家常负惟远金二百余，不肯偿。及一狱鸟贵，曾氏缘惟远雅意，取券焚之。
　　陈氏，闽县人林焯妻。焯为吏客死，家贫甚。陈氏年二十九而寡，携孤童懋和归乡里，抚而教之。嘉靖间，以子贵，封安人。后懋和官至方伯，陈氏年八十余而卒。始懋和微时，亲故莫有恤之者，及其贵也，陈氏不以前事芥蒂，周恤林氏宗党恩意尤至，盖士大夫所难者。
　　叶七娘，闽县翁文熺妻。隆庆三年，海寇劫其乡海屿，虏男女七十余人，叶不肯行，贼以刃迫之。呼曰：“吾死不从贼。”贼怒，断其两臂而死，官为给葬。
　　王琼妹，福清王汝采女也。莆人陈商聘之，未娶而商卒。女告其母，奔陈为持丧，居数岁；会嘉靖末倭寇其乡峰头，琼妹被执，不辱，拾刀自杀。贼义而敛之，并释诸同虏者。
　　林烈女，名宾，侯官人。少许聘同邑黄材，未及娶而材卒。烈女年十八矣，闻之号恸，奔材殡所，誓天不贰。材家贫，烈女脱簪珥易棺葬之，独居纺绩，其节尤著，诏旌之。
　　二陈烈女，俱福清人。陈兰女许聘林招德，未娶而招德溺死，女即矢志归林，孝奉尊嫜，虽凶年而养未尝缺，精于女红，独处一楼，日夜抒轴声不绝。邑人益重其贤，布数尺争市之，号曰节女布云。
　　陈镜女，亦许聘施元衡，将婚而夫卒。镜女闻之，即自缢，母救而止之。遂适施，纺绩奉姑舅，与兰女同节。嘉靖间，有司上其事，得旌。兰女以居远乡，犹未之举。
　　廖贞女，吉安罗文毅公传：贞女名璧，闽县人。父元熙与彭岳素厚善，许女其子梦槐。明年，岳死，女为去容饰不御者，心丧然。年十八，归彭有期矣。梦槐舟行溺死，女闻讣哀愤，即欲自经，母防视弗获。乃请于祖母及母，往视殓，抚尸恸哭，声酸裂尸，若为更生，泫泫且出泪，口鼻血迸流。廖氏挽之还，踊而呼：“父母既以儿许人，复何归乎?”父母遂不忍复有言。贞女舅岳，故江西人也，娶于罗，客闽，复纳薛氏，举梦槐。岳卒，后罗与薛时不相能，贞女泣谏曰：“新妇所恃为命者二姑，今二姑不一心若此，新妇将何依耶?”言讫又恸哭。二姑感动，亦哭，遂和好无间。时彭氏家落。梦槐又无兄弟可赖恃，闻者莫不心恻叹嗟。洪先曰：“岳所娶即予从姑，余姑产一子，携入闽夭死，岁时音问，恒为之悲，故闻贞女甚悉，兹事盖传实也。”贞女于万历五年卒，年五十六。七年，诏旌。
　　林氏二烈女，长金小，次玉小，闽县人，熹女也。金小年二十嫁连江郑辉，育一子矣。玉小笄而未嫁也。嘉靖四十二年，倭入寇，至其村壶江。金小适归宁，与妹扶母乘舟避之。贼突登舟，二女恐见恶，皆自投于江。金小且死，置其子谓母抱还郑，玉小则脱簪珥与母，闻者莫不酸哀。数日，二尸逆流而上，其父收葬之。
　　贞　女
　　闽县有林氏名顺，故民文炤女，幼许郑鸣鹤；黄氏名坤姐，幼许林启愚；彭氏，幼许李科。侯官有陈氏名庄卿，金华知府京孙女，幼许周大乐；林氏名绶，御史瑭孙女，幼许张组；廖氏名以庄，生员世经女，幼许周文；李氏名珊，故民彬女，幼许邵文典；林氏名富姐，幼许黄廷桂。连江有林氏名顺德，知州金女，幼许孙梦弼；陈氏，故民宗权女，幼许黄应龙。永福有黄氏名淑真，知县楷女，幼许方时兴。福清有魏氏名聚金，生员奇春女，幼许林一莲；郑氏名勤娘，故民筹女，幼许严仕擢；陈氏名细举，幼许郑从岳；林氏名细娘，幼许王一法。福州卫有李氏名芸卿，指挥澍女，幼许叶露泽。皆未婚而奔其丧、之死矢靡忒者，观风使者先后上其事，诏各旌其门。独闽县林氏顺未旌，而督学宪副耿定方匾曰：“贞孝”。其彭氏、黄氏坤姐、侯官林氏富姐、永福黄氏淑真、福清陈氏细举、林氏细银，俱未旌。
