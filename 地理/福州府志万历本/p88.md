<!-- { "loadSidebar": true } -->
　　林光朝　字谦之，莆田人。乾道三年，以论龙大渊、曾觌，出知永福。治多善政，大臣论荐不已，乃召试馆职。
　　杨　楙　字林之，晋江人。乾道间知永福。常乘小车行阡陌，访民疾苦。
　　方大琮　莆田人。端平间，理宗时，知永福。时值军旅、饥馑，大琮守隘险，发仓廪，虽庶务鞅掌，而时延士讲论不辍。
　　国　朝
　　王　矩　字志方，阳曲人。洪熙元年，以给事中外补，知永福。刚毅廉谨，不避豪势，盖期年而政平讼理。卒于官。
　　赵　博　河南人。正统间知永福。尝疏蠲荒田之税，民为立生祠祀之。
　　罗　琼　宾州人。嘉靖间知永福。值岁饥禁籴，民皇皇莫必其命。琼发廪赈之，全活甚众。
　　陈克侯　字士鹄，顺德人。万历间知永福。廉介自持，尤精吏事。积胥为民害者，以次摘发，人服其明。邑城低隘，拓而增之，焦心调度，于民无扰也。初，司教闽庠，却诸贫生贽，士至今诵之不衰。
　　严德峻　东阳人。建文初为永福丞。恤民礼士，公务无大小，不劳而办，上下宜之。擢夔州府知府。
　　黄永泰　黄冈人。嘉靖中为永福典史，雅有经略。漳州民私铸者，过邑即擒获之。又擒福清豪吏魏元假印害民。无何，以忧去。
　　梁　宏　高要人。嘉靖间永福典史，警敏有才。福清逋租，监司闻其能，檄往征之，不逾月而办。性尤廉靖无求，官虽卑，乡士夫雅敬之。
　　张志学　崇德人。永乐中教谕。志学性严毅，博通经史，终日危坐为诸生讲学。一时人物，多其造就。
　　龚　烈　清江人。弘治中训导，教人以躬行为要。邑经沙、尤寇乱之后。学宫废坏，烈捐俸饰治一新。
　　程世鹏　揭阳人。嘉靖中教谕，矩度严饬。朔望与诸生讲习礼仪，令其遵行，一时风俗，为之丕变。
　　福清县
　　唐
　　林　攒　字会道，莆田人。贞元间为福唐县尉。母羸老，未及迎而病。攒闻，弃官去。观察使李若奏而旌之。
　　宋
　　郎　简　字叔廉，临安人。大中祥符间知福清。恺悌爱人，尝捐俸市药以饮病者。其惠利之政，若障石塘陂以溉田，若障海卤而筑湖，邑人德之，号“郎官湖”。初，简之为令也，不求荐达，真宗识之，谓宰相吕夷简曰：“是必恬于进取者。”遂擢其秩。今天宝陂有简祠。
　　方　偕　真宗朝知福清。有清操，时至质衣以自给。性喜饮酒，既醉，聪明尤过常时。吏尝乘酒白事，明日覆之，吏隐其一，偕曰：“有某事在”，吏叩头谢。
　　庄柔正　莆田人。元符间知福清，有方略。尝谋改筑天宝陂，故听讼陂旁大树下，令投牒者人负一石，理曲者以石为罚。不数月陂成，名之曰“元符陂”。陂石皆镕铁以锢之，至今为百世利。
　　叶廷珪　字嗣忠，瓯宁人。建炎初知福清县。濒海民困于鬻盐，多至流徙。珪创增盐钱，民获其便。又有煮盐利害图及书，州县往往遵用之。
　　颜师鲁　字几圣，龙溪人。绍兴中知福清。尝决水利，辟陂洫，绵四十里。岁大侵，发廪劝济，又谕富民出粟，故高其籴价，舟载者四集，市籴更平。郡帅陈俊卿深器重焉。
　　刘　朔　莆田人。绍兴间知福清县。听讼，使两辞自诣，无追呼者，邑庭常空。
　　方　棫　莆田人。知福清县，爱人下士。尝新学校，创祭器。文章政事，俱有可称。
　　李元吉　湖州人。淳祐间知福清。为人仁明峭直，不可干以私。始视事时，讼日三百余牒，未期月，几无讼矣。时剑、建盗起，监司令诸邑增官练兵，元吉独镇之静曰：“无庸扰民也”病且革，惟倦倦以悯再恤刑为念，对妻子更无别语。
　　章伯奋　温州人。知福清县。为人风流蕴藉。建义阡以葬遗骸，捐家资以贷国课。
　　徐　辉　知福清县，聪明疆敏绝人。每视事，五更公服端坐，望之若神明。凡听讼，视其状，挥笔即判。在官三年，凡有伪辞，皆记其时日姓名，折之，无敢欺者。
　　傅　楫　字元通，仙游人。少从陈襄学，襄以女妻之。治平间为福清县丞。郡守曾巩负材倨视天下士，独与楫均礼。
　　翁　邵　字好德，顺昌人。元祐间福清县丞，廉谨方正。当路闻其名，欲罗致之，檄至公堂，犹责以苛礼。邵拂衣归，欲弃官。当路者悔而慰之。未几，以疾致仕。
　　傅大声　字重广，兴化人。淳熙中为福清簿。辩冤狱四十余人。
　　黄国镇　字子方。元符三年登第，为福清尉。孤介绝俗。每游寺，僧瀹茗饮之，必偿以钱。及去官，偕一仆，纵步南归。后仕至本路提刑。
　　元
　　马哈马沙　字士达。由泉州市舶提举，迁福清州达鲁花赤。至官，适军兴乏费，出已俸给之。痛屏隶卒之为民害者。断狱明允，人不敢欺。治蒜岭、宏路二驿马政尤严。濒海有凶徒，窜名兵籍，得私鹾，辄诬良民取贿，漕司虽知其罔，无为雪之。马沙毅然曰：“吾岂顾身之利害，俾千姓罹其毒耶?”悉捕之，痛惩以法，境内大安。
　　林以顺　至元间知福清州事。廉静好礼，为政宽简，民不忍欺。
　　曹道振　为福清州判官。刚明公正，无所回挠，与知州林泉生协和政理，民俗翕然。
　　刘　志　字国惠。至正间，为牛田场盐课司丞。时四郊多垒，军需百费，皆出于盐，人民流散，志悉招复。
　　国　朝
　　汪　仁　后更名恕，汉阳人。洪武间知福清。恕性刚果，凡注厝必先具条教，使民知所向，乃责之役。民畏而爱之。
　　蔡光清　乐清人。洪熙间知福清，以廉能称。时内臣采办者，率凌逼属邑，独福清民无所扰。尤崇重学校，礼贤优老，务以厚道化民。
　　周　玹　鄞县人。正统间知福清。政总大纲，凡折两造，必谆谆戒谕，使之息争。赋役刻期以输，民自不敢违。
　　庞　王从　南海人。成化间任。王从有谋略，以邑人好诬，用严治之，吏卒缩手不敢为奸。凡邑之公署吏厂解为一新。又广学宫，置祭器。时称能吏云。
　　邓　概　新淦人。弘治间知福清。救荒有法，多所全活。有穷民陈养者卖子纳粮，为出俸金赎还之。
　　陈　逅　字良会，常熟人。嘉靖初知福清。政尚严明，凡赋役，无敢匿户。邑虽素号健讼，为之肃然。
　　罗万程　字时腾，广昌人。万历初，令福清。讼牒山积，万程以精力胜之，往往以单词立破虚罔，自晨及夕，决遣无留，吏胥负墙而已。后以治最，征为刑科给事中。
　　朱元律　浮梁人。洪武中为福清丞。周知民情，累岁逋负，不劳而集。知县汪仁狷介，元律每济以和。
　　陈　永　新城人。嘉靖间授福清丞。永有异才。时倭寇福州，军事倥偬，巡抚阮鹗使永督饷。凡军需，永能仓卒立办。吏曹廉其能，转别驾。永起刀笔吏，超擢也。初，鹗令永往赂倭。永计“阮中丞素多诈，得无使倭杀我灭口，”遂私启缄易之，乃免。人服其智。永铁中铮铮者。
　　论曰：“吾福僻海隅，两汉虽尝置郡除吏，大抵羁縻而已。自晋以后，始可得详。然旧志所载，不贤者勿论，即贤而俎豆之矣，犹或得其人而无其事，或得其事而无其实。盖当时未尝有执笔记之者。纵有记之，而文采不足以传，是以至今泯泯也。夫植田畴，诲子弟，有大造于我矣，而使善政不少概见，是谁之咎欤?余故采见闻，详著于篇，虽下吏细事，不敢或遗。至若职不专郡邑，而世值乱亡，时当草昧，能拯民汤火者，亦并录之，以示不忘。宋政多端，名公彦士，有外补而寻召还，有左迁而旋贬窜，虽光临敝土，其大功大节，非一郡一邑所得私也，不敢僣载之云。文恪旧志

　官政志七
　　名　宦(下)　武功
　　

　　汤　和　字鼎臣，凤阳人。刚毅有智略。洪武改元，王师下福州。和以御史大夫由海道入闽，秋毫无犯，市不易肆。论者谓其为三代之师。
　　戚继光　字元敬。山东登州卫指挥，累战功至浙江参将。嘉靖四十一年，倭自福宁，卒入寇，省会戒严。巡抚游震得告急于浙督抚胡宗宪，遣继光将万人从温州趋闽。先是，闽人为游兵鱼肉，苦之甚于倭。及继光师至，号令肃然，秋毫无犯，闽人大悦，争具簟食犒军。遂破贼于宁德，追至福清。贼方屯牛田，泞尺许，诸官军不得至，继光忽下令，人负草一束，诸将莫知所为。夜半卷甲趋之，以草填泥而进。贼出不意，惊溃，赴迳江死者万计。进击兴化、晋江诸师，悉平之。旋师归浙。是冬，贼复陷兴化，围福清、福安诸县。四十二年春，朝议拜继光左都督，充福建总兵官。四月，与贼战兴化，大破之，复其城。移兵救福清，疾战，斩首千余级。贼解围遁去，追至海上，歼焉。继光短小精悍，智勇绝伦，驭军严而有恩，故士乐为之死，所向无前。军旅之暇，雅歌赋诗，恂恂若儒者。后镇蓟、辽、东西粤，所在有平定功，而口不言伐，为近代名将第一。闽人为勒功平远台，郡邑多像而祀之。
　　赵　圭　洪武中为福建都指挥使。刚直忠厚，训练士卒，号令严明，恩威兼济。在任十年，军民咸赖之。
　　邓　安　定远人。福建都指挥佥事，多智有威望。正统已巳，沙、尤寇邓茂七攻劫城邑，诸邑民多避地入城。城中群不逞将乘机为奸利，安捕杀其首恶数人。而复精选将士，勤训练，严讥察以备之，地方遂安。
　　钱　辂　字廷用，全椒人。初为永宁卫指挥同知。有才略，以荐协辅都指挥王伦，总督军务。时海寇严启盛恃险为乱。辂躬率舟师，追七日夜，至黑水洋及之，大小十一战，贼败走。寻复从征沙尤，斩贼酋萧政通，以功升福建都指挥佥事。辂知书，事母孝，教子严，治家有法，内外肃然。
　　武　成　通州人。初为泉州卫千户，有勇略，善骑射。正统末，沙尤寇起，成累立战功，升本卫指挥佥事。天顺间，龙岩、上杭寇窃发，成复有战功。成化初，召至京，以母老乞归养。寻升福建都指挥佥事，总督海道。成性孝友，礼贤敬士，不类行伍中人。
　　王　胜　字子奇，合肥人。正统间为福建都指挥佥事，提督海道。景泰初，贼首陈宽让聚众千四五百人，寇海上，胜悉招抚复业。未几，贼复聚众寇海上，杀掠官军。胜又谕之纳款，功上，赐金币。胜事母甚孝，莅官清介，终始不渝。尚书孙原贞抚闽，高其行，为树表于通衢，曰：“孝廉”。后有司复以孝行上请，诏旌表其门闾。
　　丁　泉　汶上人。为福建行都司都指挥佥事。天顺元年，上杭草寇窃发，泉严备御之，邑赖以全。明年，寇复攻城，泉躬率士卒，且战且守，寇力屈，退去。未几，巡抚伍骥率诸军往剿，泉直捣其巢穴，攻破石马岐等寨，猝与贼遇，力战而死。邑民哀而祠之。
