<!-- { "loadSidebar": true } -->
　　陈义高　长乐人。有道术，元太祖召赐金帛，归悉以赈施贫者。晋王尝北征，命从行，王欲试其术，时方六月，令高祈雪，高执皂旗麾之，须臾六花飞洒军中。
　　周颐真　字养元，福清人。至元中从永嘉，弱冠时，遇西蜀吴人，授以隐书及壬遁返闭之秘。岁旱，请祷，每出雷电于袖中，有讦其左道，捕之，颐真立桥侧，而捕者不能见也。自号山雷子，有《洞浮老人集》。
　　明
　　钟　志　字汝持，闽县人。精阴阳地理之术。又善楷书，深得欧阳询笔意。同邑有陈旭，字叔旦，亦善楷书，时士大夫皆重之。
　　郑　浆　字孔济，长乐人。工医术，诊脉能豫知数年生死。亦能诗。
　　高　凤　闽县人。善卜，遇物辄以意推，不专《周易》。傅鼎未登第时，求占，凤曰：“君第一人也。”既而果然。或怪问其故，凤曰：“吾适剖椰子，而傅君至，其象解员，故占当为解元。”后闽县林士元亦举第一，先数日有镇守内臣欲豫知其人，书一“兴”字令占之，凤曰：“吾窃观尊意，得无在兴化乎?不然也，今所书‘兴’字者，乃从俗省书也。其人在中，而八府俱下，必闽城矣。”凤术奇中多此类。凤尝自占语人：“卜若可信，凤直儒学吏耳，当至五品京职，不知何从得之?”弘治间，果召入京占验，恩授工部郎中。
　　朱宗明　福清人。善鼓琴。永乐初，征至京，未几卒，赐之棺敛，给驿归。
　　郑克刚　福清人。善画马，得韩干，赵仲穆笔法。宣德间，诏征入京师，赐御画，其家至今宝之。同时，闽县有周文靖，长乐林景时，皆工山水。文靖又擅长于古松，尝征入京，直仁智殿。
　　朱孟渊　闽县人。善画人物、番马，效李伯时，同邑时有马景约，工山水；长乐有林真士，亦工山水，俱知名。张士达，工芦雁；林叔弼，工花竹；张德辅，工鱼鸟；林遵性，工墨竹；林宏显，工墨梅；刘祥、李焲，工龙虎佛像，各有所长，而祥犹精医术。
　　高　淮　字鲁仲，长乐人。工山水，远追房山，近方漫士。登永乐丁酉年乡荐，未仕卒。族子景度，亦工山水；维端，工葡萄。
　　林　垍　字惟坚，侯官人。善墨竹，海内贵其尺幅。及夏太常昶晚出名，遂稍逊。信阳何景明极推重之，有“临风写雨夺天巧”之句。时有高鉴，工山水，尝自谓种兰道人。鉴子濲，画胜其父。
　　任　纲　字必用，闽县人。精堪舆家术，所著有《阴阳述》。而赋性耿介，乡人有居官累钜万者，以厚币求卜宅兆，纲深拒焉，退告人曰：“若得吉壤，岂天道耶?吾术固择人耳!”
　　陈铿韶　字尚声，闽县人。年二十余丧妻，遂散家资求学长生术，时时至鼓山绝顶，默坐竟日，久乃能辟谷。其父以为病狂也，拘系焉。数日见其不食，乃复舍之，铿韶遂远游大茅、武当诸名山，途遇乡人，间有识之者，辄不与言。数年复归，以药囊遗母，乡士大夫或慕之，迎致他馆，亦不与言，后莫知所终。母启视其囊，悉干桑叶也。
　　论曰：君子务其大者，远者；小人务其小者，近者。然《周官》一书，医卜象数以逮百工，各执艺事以献，是圣知之上，明察之官未尝废也。溯观往昔，扁鹊视垣一方，卜凤占妫五世，束束以微中见奇，九九以□能致大，披图则卧游一室，测圭则坐致千年，是无用之用，曷尝不为有用之用也。《语》不云乎?“泰山不让土壤成其高，沧海不择细流成其大。”世之人奈何以其致远之泥，猥弃而目笑之也。余故悉为论次，见小道可观，俾游焉。


　
　人文志十四
　　迁　寓
　　

　　陈
　　虞　寄　字次安，会稽人。寄仕梁，为宣城王国左常侍，娴于文词，常上《瑞雨颂》。武帝谓其兄荔曰：“卿家士龙也。”侯景乱，避地入闽。陈宝应据郡，欲署幕职，固辞。宝应有逆志，寄上书屡谏，不从，遂隐居东山，杜门称疾。宝应怒，遣人焚其舍，寄安卧不动，纵火者寻自救之。宝应败。僚佐宾客多诛死，惟寄获免。闽人爱寄，名其隐所曰虞公庵。
　　唐
　　韩　偓　字致尧，京兆万年人。昭宗时为翰林学士。避朱全忠乱，与常侍李洵、中书舍人王涤、补阙崔道融、司农王标、吏部郎中夏侯叔、员外郎王拯、刑部员外郎杨承休、弘文馆直学士杨赞图、王倜、集贤殿校理归传懿，皆文学名彦，周游荆襄吴楚间，以闽最安，遂同依王审知以居。天祐间，天子思偓忠，复召之。偓终不敢入朝。著有《内庭集》、《金銮密记》、《香奁》诸集。
　　周　朴　字太朴，吴兴人。唐季，避乱居福州乌石山僧寺。性喜吟诗，每遇景物，搜奇抉思，日旰忘返。与僧灵观、长官薛逢为友。黄巢陷城，得朴，将用之，朴曰：“吾尚不臣天子，肯从贼乎?”巢怒杀之，涌白膏数尺。后人以为神，祀乌石山，诏赐庙号曰：刚显。
　　宋
　　李　纲　字伯纪，邵武人。建炎间，拜丞相，为言者论罢，屡遭贬窜。绍兴初，始许自便，居福州。后数岁卒于寓舍，葬郡之沙溪山。纲，宋名相，虽流落，不忘国家之忧。韩世忠既克范汝为，欲屠建州，纲急往救之。世忠入城，乃别诛有罪者，谓父老曰：“全汝曹命，李相公力也。”初，张浚在谏垣，三疏攻纲。及浚亦自政府谪福州，纲与之欢然相得。浚召还，因附奏以进。高宗虽不能用，深知其忠，叹曰：“大臣不当如是耶?”纲事详《宋史》。
　　朱　熹　字元晦，婺源人。父松，宦闽，生熹，因家建阳。熹绍兴十八年进士，官终华文阁待制，谥曰文，赠太师，追封徽国公。赵汝愚守福州，时熹避伪学禁入福州，名山胜迹，杖履殆遍，若鼓山、方山、乌石、凤丘诸处，皆有题刻，至今存焉。郡从学者甚众，黄幹、林谟、用中、允中、学蒙、学履、夔孙、师鲁、大春、宪卿、刘砥、刘砺、潘植、潘柄、程若中、余偶、蒋康国、陈枅、孔硕、孔夙、曾逢震、郑文遹、性之、昭先，皆其著者也。熹登第五十年，仕于外者仅九考，立朝才十四日，踪迹在闽日居多。事详《宋史》。
　　元
　　郑　潜　字彦昭，歙县人。元至元中为福建监察御史，擢廉访使，后以泉州路总管致仕，寓居怀安瓜山。尝建义仓以教里之子弟，又置渡舟于白苗、阳崎二江口，买田给操舟者之费，郡人至今利之。
　　蓝　光　字仲晦，临川人。元末，受业吴澄，与危素为同门友。素入中书，荐之，适朵仲谦参政江西，辟光从事。以功授南安路知事，转闽省照磨。寻升检校，综理闽清邑事。改行省都事，因家于闽。元亡，素复为国朝侍从官，又荐光。光谢病不起，深衣幅巾，家居教授五十余载。卒年九十九，葬玄沙。
　　国　朝
　　罗　伦　字彝正，吉永丰人。成化丙戌进士第一，授翰林院修撰。始，伦对大廷，引宋臣程颐言“人主一日之间，接贤士大夫之时多，亲宦官宫妾之时少”以为讽，执政欲易之，伦不从，时论韪焉。既拜官，仅两月，大学士李贤葬父还京，乞终制，不许，遂视事。伦上疏历陈古今起复之非，反复千余言，词甚切直。忽旨从中出，谪伦福建市舶司副提举。有请于贤以文彦博待唐介故事者，贤曰：“潞公市恩，归怨朝廷，吾不可袭也。”是冬贤死，明年，召伦还，为南京翰林院修撰。寻以疾乞归，垂十年，卒于家。正德中追谥文毅。伦在闽，学者仰之如山斗。创一峰书院以祀。
　　舒　芬　字国裳，进贤人。正德丁丑进士第一，授翰林院修撰。十四年己卯，武皇帝欲南巡，登泰岱，历淮扬，泝吴越，浮江汉。时宁藩久蓄异志，待衅而发，中外以为忧，大臣科道交疏，谏不听。于是翰林部司咸起而诤，芬疏先入，兵部郎中黄巩等疏亦连入。上大怒，下巩等于狱，罚芬等跪午门。明日，命锦衣卫杖芬等一百有七人，各三十，为首者调外任，芬谪福建市舶司副提举。世皇帝嗣位，召复原官。寻以忧还，卒，隆庆间赠谕德，谥文节。芬与伦风节相类，今并祀于两贤祠。
　　丰　熙　字原学，鄞县人。嘉靖初，熙为翰林学士，与永嘉张相议礼不合，谪戍镇海卫。寓于三山之西郊，盖十有七年而卒。熙有文名，陆沉既久，旅舍恒不给，颇干有司。然世以其忤权客死，莫不怜焉。
　　论曰：自汉以贾谊傅长沙而迁客之名起焉，世之问谪居者辄引为况。然长沙有谊，千古重此郡矣。晋安越在南服，迁寓相望，避地者托迹于崇阿，辞荣者幽栖于空谷，若宋之李伯纪，则以排和议而摈于权奸，朱元晦则以明圣真而指为伪学，斥逐禁锢，坎土禀终身。而一时小人攻击纷拿，张朋党之罗，直空人国而后已。乃易世而下，杖履所临，千岩增色，寸石腾辉。彼蔡京、章惇、吕惠卿之流，至令子孙羞以为祖，后之人奈何竟相寻不悟也?
　　明兴，罗彝正、舒国裳诸先进皆左迁兹土，或忤权相，或婴逆鳞，迹其所遘，固不啻贾生然。而三山嶙峋亦增重矣!


　
　人文志十五
　　仙　释
　　

　　汉
　　何氏兄弟九人　武帝时父为淮南王客。九人逆知王必败，遂入闽。初居福州九日山炼丹，后徙九鲤湖仙去。四方乞灵，多奇验。
　　徐　登　永福人。少牧牛山巅，遇异人，得仙术。时有东阳赵炳者亦得仙术，遇于高盖山，各试所能，登能禁水为不流，炳喷酒着树辄成花。又有庄君平者，不知何许人，居福州，人亦疑其仙云。
　　董　奉　字君异，侯官人。少得道，尝游交州，刺史杜燮病死已三日，奉以三丸药纳之口中，食顷更生。奉尝山居种杏七万株，森然成林，虎为之守。乡有白鼍能作祟，奉驱符斩之，绝其妖。长乐至今称其山曰董峰。
　　梁
　　王　霸　自齐时渡江入闽，居西郊之外。少好黄老之术，尝于怡山凿井炼药，能为黄金，岁饥则鬻炼金，市米以济贫者。唐贞元中，观察使即其宅建为冲虚宫祀之，并祀任放、董奉、徐登，为四仙祠。
　　唐
　　任　放　天宝中修炼于福州大鹏山，后于此山上升，因名升山。今洗药池、升仙台遗址犹存。按《陶隐居集》云：“晋太康中，任敦自茅山往居大鹏山王霸宅，得金版仙诀。”未知孰是。
　　黄太和　侯官人。少好导引术，年三十余即弃家入鼓山，妻子求之不得。大顺初，趺坐蹴鳌桥，黄璞游山偶见之，问其家世，则璞五世祖也。璞悲泣，请还家，坚不听。明日率家人往谒，不复见。
　　宋
　　白玉蟾　字白叟，原姓葛名长庚，闽清人。七岁能文，应童科。后隐武夷山，事陈翠虚九年得道。博洽儒书，为诗文操笔立就，草书若龙蛇飞动，尤精篆隶，著有《白真人文集》。
