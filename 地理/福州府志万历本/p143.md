<!-- { "loadSidebar": true } -->
　　郑　升　字仲平，侯官人。成化癸卯乡荐，署揭阳教谕。问学该博，历寒暑必衣冠与诸生训解经义，尝和龟山《此日不再得》诗以励之。时有议省学仓于际留者，升争之曰：“此祖宗成法，不可变也。使吾师生候支于县司，岂所以养士哉?”事闻，巡抚是之，岭东道学仓赖以不废。升国子助教，官终岷府长史。见《广东通志》。
　　陈德懋　字时勉，侯官人。弘治辛酉乡荐，任平阳谕。德懋善讲解，于经书要旨多独诣。常集诸生于斋舍，督其课业，察其勤惰，至丙夜不辍。而赈贫却馈，多士相庆得师。见《温州府志》。
　　郑伯和　字节之，闽县人。弘治辛酉乡荐，授无为州学正，转国子博士。秩满当迁，吏部郎薛蕙，伯和门人也，雅欲超拜伯和他官。伯和固求散地，乃以为寿府长史。居久之，致仕归，卒。伯和坦夷长厚，未第时，以礼经授门下士甚众。及拜官，又每以教为职，故不乐他徙。退而处乡，犹谆谆诲诱后进不倦。闻人之善，若已有之，见人子弟力学，有得辟举者，若已子弟得之也。天性至孝，嫡母林幼抚有恩，遇忌日必哀慕，年逾耳顺，祭犹泣下。亲党贫者，随多寡周给，力虽不足，而意每有余，乡人咸敬服其德焉。见《无为州志》。
　　高应经　字继道，闽县人。正德已卯乡荐。初授祁门教谕，性行刚介，作人先道德而后文词。语爽气和，恩意恳至，士习翕然不变。历崖州知州。卒，贫无以葬，祁之弟子尚赍金往助，其怀慕若此。见《微州府志》。
　　马　寅　字明旸，侯官人。嘉靖乙酉乡荐，任衢州府教授。寅以宽为教，肫肫训士，贤愚皆获其益，时称其“喜怒不形，宠辱不惊”云。见《衢州府志》。
　　张世宜　字伯时，怀安人。嘉靖乙酉乡荐，司训祁门，性和易，博综三礼，士多质正，贽馈未尝及其门，一时誉髦之盛，皆其造就。见《祁门志》。
　　陈　钟　字惟瑛，侯官人。嘉靖戊子乡荐，授青阳教谕。清介刚方，量高养粹，与邑大夫交，恪而正。训迪诸士，心虚而教谆。卒于官，贫甚，士哀而赙之，以归其丧。见《池州府志》。
　　周　坤　字朝顺，福清人。嘉靖甲午乡荐，初授新昌教谕。操行清苦，于学无所不窥，日为诸生讲解未尝倦，冬月犹衣单夹，曰：“士能忍饥寒，乃不可失已。”其议论如此。后迁国子监助教，官至韶州府同知。见《绍兴府志》。
　　李　中　字时卿，闽县人。以岁贡任临江府教授。学邃行端，绝口不言利。设立规条，士风丕奋。旧学宫滨于江，申议改建。春秋祀品，烦苦里甲，力请厘革，士与民交怀之。升保昌知县。见《临江府志》。
　　郑克恭　怀安人。由岁贡任峡江　教谕，以师道自持，月试诸生，评其文，无不心服。言稍及利，色即赭然。后以邑诸生取罪当路，罢归，士皆泣送不忍舍。[HT6SS]见《临江府志》。
　　陈文瑀　长乐人。以贡任龙游训导。廉正刚介，与诸生以道义相勉励，取与一介必慎。见监司不途跪，欲拂衣。督学使者敦留之，竟托微故申前志致仕去。见《衢州府志》。
　　周　澍　罗源人。嘉靖间，以贡授金华府学训。真诚狷介，馈贽一无所受。上人知其贤，委署东阳篆，执法不阿，吏民畏之。升栖霞教谕，去之日，惟敝衣一函而已。见《金华府志》。
　　翁兴贤　字懋卿，侯官人。万历初，以贡司训建阳。历延平、金山教授，与诸生谈经讲业，一禀宋儒传注。徙两浙运司判官，遂不欲往，叹曰：“吾安能舍青衿对驵马会也。”陈牒乞归。所著有《易经理解》十二卷。
　　论曰：国家设为学校，以养士育材，师儒之官綦重矣。经纬天地，燮理阴阳，爱养民庶，绥奠区宇。固士之能也。夫非师之教哉?二百年余，谈道术者纷纷而事，争变其师说。于是视师儒日轻，而其教亦日益不振。三山称邹鲁之乡，自吾道南来，靡有二说，入则经明于家，出则教敷于世。盖自林伯予诸广文而下，造就多士，为国家陶冶誉髦以弼成文德者，其功与循吏埒矣。余故次第而并纪之，见善政善教，其揆一也。
　　陈日光　长乐人。成化中，为海丰县丞。邑僻而习玩，前政率因循，一切条纲睪攵坏，奸豪寝而不戢。日光始振刷之，抑强振废，绰有能声。既去，邑人立石□绩。见《广东通志》。
　　陈　玑　福清人。由吏员授进贤仓大使。正统元年，侍郎赵新荐知高安。长才宏略，应酬如响。先是，邑之远民不附，玑示以恩信，弗率者以法绳之，境内翕然大治。[HT6SS]见《江西通志》。
　　陈用明　福清人。弘治间，以知印绶金坛巡检，郡檄筑堤备旱涝，用明勤于民事，邑人德之。擢主簿黄梅，弃官归。
　　苏梦赐　闽县人。以椽司南都官狱，闻往有孙一谦者，善其职，遂踵一谦所为。戢狱卒，不使患苦诸囚，其他稽察抚恤，法甚备。料囚米有余，白诸曹郎，请为槥以待死者，无若先时弃不收，置窦中为群犬食也。诸曹郎大是之。未几，转粤东吏目，中丞丁公宾署司寇，怜其贫，资遗之甚厚。郎中沈珫指狱户曰：“此故生地狱也。苏司狱去，吾不敢系人也。”其见异如此。
　　论曰：昔程伯子有言，“一命之士，苟存心于爱物，于人必有所济。”古之人不卑小官，即乘田委吏，抱关击柝，曷尝不以修职为兢兢哉?我国家弘薪槱之路，其升于泽宫者无论矣。然有起自刀笔吏，而能效一官者，缙绅之士，亟推引之，未始以人废也。余因举其著者附之于篇，盖官人犹用木然，大木为杗，小木为桷，木薄栌侏儒，椳闑扂楔，施以成室，则匠氏之能耳!故曰：“君子不器，及其使人也器之。”

　人文志八
　　
　　孝　友
　　

　　唐
　　陈执中　字允之，侯官人。观察使徐晦闻其贤，辟致幕下。居亲之丧，躬负土营墓。郡守黎植、杨发相继荐于朝，官终汀州司马。
　　陈　谨　字昌言，侯官人。登三史科，官终韶州刺史。性仁孝，尝以便养丐本郡长史，居官余禄与交亲共之，乡人高其行。
　　林邭阳　闽县人。举博通三史，入内侍，讲授廷尉平。丁艰归，以孝闻。后终潮州刺史。
　　林巨卿　长乐人。有孝行，葬父，庐墓侧，甘露降焉。后应文行科出仕。
　　五　代
　　林　安　福清人。事母至孝。母死，庐墓傍。有石自裂涌泉，闽王异之，以其庐为涌泉寺。
　　宋
　　林殆庶　字希颜，闽县人。淳化三年进士。累官度支员外郎，秘阁校理，知明州。淳懿孝友，士大夫多重之。弟四人：太素，相州节度推官；太微，殿中丞；太易，永嘉县丞；太蒙，兴化县丞。其家世贵，子弟皆彬彬好学，称德门云。
　　陈　烈　字季慈，侯官人。性孝友，居亲之丧，盖勺饮不入口者五日也。动遵古礼，虽童仆如对宾客，从学者数百人。以乡荐试京师，不偶，遂绝意仕进，仁宗屡诏不起。卿大夫、郡守又交荐其贤，以为本州教授。欧阳修又言之，召为国子直讲，皆不拜。元祐初，部使者申荐，诏从其上，以宣德郎致仕。明年，复以为教授本州。在职不受廪俸，家租有余则推以周贫者。
　　高宗信　长乐人。养亲承志，里人陈烈上其行。元丰四年，以孝廉举官至金紫荣禄大夫。
　　邹　异　长乐人。亲终，庐墓六年，有甘露芝草之瑞。元祐三年，举经明行修，有司改其里曰“宾贤”。
　　陆　祐　字亦颜，侯官人。宣和间进士。为莆田主簿，判湖广南路宣抚司，准备差遣福建茶盐司干办公事，年老里居，乡人状其学行，乞添差教授本州。守臣叶梦得以闻，命下而卒。祐具至性，执亲之丧，既外除矣，犹不允去墓侧也。刻意问学，不求荣进。或劝以治生，笑不答。生平不随俗尚，一以礼经从事。居官所至，咸举其职，尤尽心察狱，民怀之。
　　林子冲　字通卿，侯官人。之奇从子也。淳熙中进士。累官南丰簿，摄吁江郡学。迁将乐丞，未上，其父死，徒步扶柩归侯官，以哀毁卒。子冲少为之奇所器，门下教授尝数百人。在南丰，吁郡太守陈歧延修礼乐书，当时名公周必大、杨万里皆许其精密。
　　林正华　字君甫。至和中，游太学，弃归养母。母卒，水浆不入口者累日。已而，卜葬涌泉山，躬凿石茔圹，庐于其侧，号慕不已，有祥云甘露之瑞。正华乃安六代孙也，故世称涌泉大小孝子。
　　许　俭　字幼度，闽清人，朱文公门人。俭不畜私财，不置私器，三世不分异，庭无间言，丞相郑性之尝大书“孝友”二字匾其堂，林羽为之记。
　　刘子玠　字君锡，砺之子也。父卒，鞠于外家，六岁哭其叔父如成人。既长，从黄幹学，平居退然恭让，及见义必为，则皆人所难者。尝逊田数百亩与兄弟之子，以成母志，乡人咨美。
　　林公遇　字养正，别号寒斋，福清人。公遇性孝谨，初承公瑑荫，补宁化尉，以不忍违朝夕养，乞奉祠南岳。及父丧，服阙，调建之户曹，辞不就。闺门雍睦，周给宗党，乐施不吝，里闾化之。一时名公卿若李韶、赵以夫，屡荐其贤，不起。韶复荐之，诏主管仙都观，卒。公遇研道理，博古今，退让恬淡，为时所重。著有《石塘闲话》、《求心录》。弟养直，亦以孝闻。
　　邵　整　古田人，清之子也。整与其从子景之，以家学自相友，门下教授常百余人。整终布衣。景之，胡宪门人，事继母以孝闻，终莆田令，著有《玉坡集》。
　　元
　　刘从竹　字友直，福清人。母终，庐墓。所居门楣及墓石，俱产芝，熊禾诗纪之。
　　许知言　闽清人。兄逢言，弟知自、知什、知亿、共五人。母病，昕夕不离侧。越三月，药弗效，知言乃斋戒吁天，刲股以进，母病遂愈。及母卒，知言兄弟哀毁踰礼。进士许叔度为之立传。
　　陈　誉　字誉夫，福清人。母林病，刲股疗之。子观泗，字双达，亦笃孝，刲股疗病，有誉之行焉。郡守吴涛诗云：“他日启予足，惟天知此心。”
　　国　朝
　　郑　英　字伯华，福清人。性至孝，家贫，祖父母未能葬，英承父志，假贷营之。越数载，父卒，哀毁踰礼。洪武间，举明经，以母老辞。母数遘疾，英侍汤药，未尝解带也。后举孝行，授广西南宁经历。
　　林兴祖　闽县人。洪武间，从父宦游，遂家潮之海阳。以才行举官，终广西参议。所著有《棠阴清趣集》。事母以孝闻。
　　张　灿　字彦明，闽县人。少孤，事母朱，以孝闻。朱尝病，灿刲股和药进之。景泰丙子乡荐，终南宁教谕。灿历四县学，举其官。
