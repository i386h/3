<!-- { "loadSidebar": true } -->
　　鏻，审知次子也。唐即拜鏻节度使，累加检校太师、中书令，封闽王。初，延禀与鏻之谋杀延翰也，延禀之兵先至，已执延翰而杀之，明日鏻兵始至。延禀自以养子，推鏻而立之。延禀还建州，鏻饯于郊。延禀临诀，谓鏻曰：“善继先志，无烦老兄复来。”。鏻衔之。长兴二年，延禀率兵击鏻，攻其西门，使其子继雄转海攻其南门。鏻遣王仁达拒之。仁达伏甲舟中，伪立白帜请降。继雄信之，登舟，伏兵发，刺杀之，枭其首西门，其兵见之，皆溃去。延禀见执，鏻诮之曰：“予不能继先志，果烦老兄复来。”延禀不能对，遂杀之。延禀子继昇守建州，闻败，奔于钱塘。长兴三年，鏻上书言楚王马殷、吴越王钱镠皆为尚书令，今皆已薨，请授臣尚书令。唐不报，鏻遂绝朝贡。鏻好鬼神道家之说。道士陈守元以左道见信，建宝皇宫以居之。守元谓鏻曰：“宝皇命王少避其位，后当为六十年天子。”鏻欣然逊位，命其子继鹏权主府事。既而复位，遣守元问宝皇六十年后将安归。守元传宝皇语曰：“六十年后当为大罗仙人。”。鏻乃即皇帝位，受册于宝皇，以黄龙见真封宅，改元为龙启，国号闽，追谥审知为昭武孝皇帝，庙号太祖，立五庙，置百官，以福州为长乐府。而闽地狭，国用不足，以中军使薛文杰为国计使。文杰多察民间囗事，致富人以罪而籍没其资以佐用。闽人皆怨。又荐妖巫徐彦曰：“陛下左右多奸臣，不质诸鬼神，将为乱。”鏻使彦视鬼于宫中。文杰与内枢察使吴英有隙，英病在告，文杰谓英曰：“上以公居近密，而屡以疾告，将罢公。”英曰：“奈何”?文杰因教英曰：“即上遣人问公疾，当言头痛，无他苦也”英以为然。明日，讽鏻，使巫视英疾。巫言入北庙，见英为祟，顺王所讯曰：“汝何敢谋反”，以金槌击其首。鏻以语文杰。文杰曰：“未可信也。宜问其疾何如”?鏻遣人问之，英言头痛。鏻以为然，即收英下狱，命文杰劾之。英自诬伏，见杀。英尝主闽兵，得其军士心，军士闻英死，皆怒。是岁，吴人攻建州，鏻遣其将王延宗救之。兵行在道，不肯进，曰：“得文杰乃进。鏻惜之，不与，其子继鹏请与之以纾难,乃以槛车送文杰军中。文杰善数术，自占云“过三日可无患”。送者闻之，疾驰，二日而至。军士踊跃，磔文杰于市，闽人争以瓦石投之,脔食立尽。明日，鏻使者至，赦之，已不及。初，文杰为鏻造槛车，以为古制疏阔，乃更其制，令上下通，中以铁芒，内向，动辄触之，既成，首被其毒。龙启三年，改元永和。王仁达为鏻杀延禀有功而典亲兵，鏻心忌之，尝问仁达曰：“赵高指鹿为马以愚二世，果有之耶”?仁达曰：“秦二世愚，故高指鹿为马，非高能愚二世也。今陛下聪明，朝廷官不满百，起居动静，陛下皆知之，敢有作威福者，族灭之而已。”鏻惭，赐与金帛，慰安之，退而谓人曰：“仁达智略，在吾世犹可用，不可遗后世患”。卒诬以罪，杀之。鏻妻早卒，继室金氏贤而不见容。审知婢金凤，姓陈氏，鏻嬖之，遂立以为后。初，鏻有嬖吏归守明者，以色见幸，号归郎。鏻后得风疾，陈氏与归郎奸。又有百工院使李可殷，因归郎以通陈氏，鏻命锦工作九龙帐，国人歌曰：“谁谓九龙帐，惟贮一归郎。”鏻婢春燕有色，其子继鹏烝之。鏻已病，继鹏因陈氏以求春燕。鏻怏怏与之。其次子继韬怒，谋杀断鹏。继鹏惧，与皇城使李昶图之。是岁十月，鏻饷军于大餔殿，坐中昏然，言见延禀来囗。以为鏻病已甚，乃命壮士先杀李可殷于家。明日晨朝，鏻无恙，问倣杀可殷何罪。倣惧而出，与继鹏率皇城卫士而入。鏻闻鼓噪声，走匿九龙帐中，卫士刺之，不殂，宫人不忍其苦，为绝之。继韬及陈后、归郎，皆为倣所杀。鏻立十年见杀，谥曰惠皇帝，庙号太宗。
　　继鹏，鏻长子也。既立，更名昶，改元通文。以李倣判六军诸卫军。倣有杀君之罪，既立昶，而心常自疑，多养死士以为备。昶患之，因大饷军，伏甲擒倣，杀之，枭其首于市。倣部曲千人叛，烧启圣门，夺倣首，奔于钱塘。晋天福二年，昶遣使朝贡京师。高祖遣散骑常侍卢损册封昶闽王，拜其子继恭临海郡王。损至闽，昶称疾不见，令继恭主之，又遣中书舍人刘乙劳损于馆。乙衣冠伟然，驺僮甚盛。他日，损遇乙于涂，布衣芒屩而已。损使人诮之曰：“凤阁舍人，何偪下之甚也?”乙羞愧，以手掩面而走。昶闻之，怒损，稍侵辱之。损还，昶无所答，而其子继恭遣其佐郑元弼随损至京师，贡方物，致书晋大臣，述昶意，求以敌国礼相往来。高祖怒其不逊，下诏暴其罪，归其贡物不纳。兵部员外郎李知损上书请籍没其物，而禁锢使者。于是以元弼下狱。狱具引见，元弼俯伏，曰：“昶夷貊之君，不知礼义。陛下方示大信以来远人，臣将命无状，愿伏斧锧，以赎昶罪。”。高祖乃赦元弼，遣归。昶亦好巫，拜道士谭紫霄为正一先生，又拜陈守元为天师。而妖人林兴以巫囗幸，事无大小，兴辄以宝皇语命之而后行。守元教昶起三清台三层，以黄金数千斤铸宝皇及无始天尊、太上老君像，日焚龙脑，薰陆诸香数斤，作乐于台下，昼夜声不辍，云如此可求大还丹。三年夏，虹见于宫中，林兴传神言，此宗室将为乱之兆也。乃命兴率壮士杀审知子延武、延望及其子五人。后兴事败，亦被杀。而昶愈惑乱，立父婢春燕为淑妃，后立以为皇后，又遣巫人陈究以空名堂牒卖官。昶弟继严判六军诸卫军，昶疑而罢之，代以季弟继镛。而募勇士为宸卫都以自卫，其赐予给赏独厚于他军。控鹤都将连重遇、拱宸都将朱文进，皆以此怒激其军。是岁夏，术者言昶宫中当有灾。昶徙南宫避灾，而宫中火。昶疑重遇军士纵火。内学士陈郯素以便佞为昶所亲信。昶以火事语之，郯反以告重遇。重遇惧，夜率卫士纵火，焚南宫。昶挟爱姬、子弟，黄门卫士斩关而出，宿于野次。重遇迎延羲，立之。延羲令其子继业率兵袭昶，及之，射杀数人。昶知不免，掷弓于地。继业执而杀之，及其妻子，皆死无遗类。延羲立，谥昶曰康宗。
　　延羲，审知少子也。既立，更名曦。遣使朝贡于晋，改元永隆。铸大铁钱，以一当十。曦自昶世倔强难制，昶相王倓每抑折之，曦亦惮倓，不敢有所发。新罗遣使聘闽以宝剑，昶举以示倓，曰：“此将何用?”倓曰：“不忠不孝者斩之。”曦居旁色变。曦既立，而新罗复献剑，曦思倓前言，而倓已死，命发塚戮其尸。倓面如生，流血被体。泉州刺史余廷英尝矫曦命，掠取良家子。曦怒，召下御史劾之。廷英进买宴钱千万。曦曰：“皇后土贡何在?”廷英又献皇后钱千万，乃得不劾。曦尝嫁女，朝士有不贺者笞之。御史中丞刘赞坐不纠举，将加笞。谏议大夫郑元弼切谏。曦谓元弼曰：“卿何如魏郑公，乃敢强谏。”元弼曰：“陛下似唐太宗，臣为魏郑公可矣。”曦喜，乃释赞不笞。曦弟延政为建州节度使，封富沙王。自曦立，不协，数举兵相攻。曦由此恶其宗室，多以事诛之。谏议大夫黄峻舁榇诣朝堂极谏。曦怒，贬峻漳州司户参军。校书郎陈光逸上书，疏曦过恶五十余事。曦命卫士鞭之百而不死，以绳系颈挂于木，久而乃绝。国计使陈匡范增算商之法以献。曦曰：“匡范，人中宝也”。已而，岁入不登其数，乃借于民以足之。匡范以忧死，其后知其借于民也，剖棺断尸，弃之水中。曦性既淫虐，而妻李氏悍而酗酒，贤妃尚氏有色而宠。李仁遇，曦甥也，以色嬖之，用以为相。曦常为牛饮，君臣侍酒，醉而不胜，有诉及私弃酒者，辄杀之。诸子继柔弃酒，并杀其赞者一人。连重遇弑昶，惧为国人所讨，与朱文进连姻以自固。曦心疑之，常以语诮重遇等。重遇等流涕自辩。李氏妒尚妃之宠，欲图曦，以立其子亚澄，乃使人谓重遇等曰：“上心不平于二公，奈何”?重遇等惧。六年三月，曦出游醉归，重遇遣壮士拉于马上而杀之，谥曰景宗。
　　延政，审知子也。曦立，为淫虐，延政数贻书谏之。曦怒，遣杜建崇监其军。延政逐之。曦乃举兵攻延政，为延政所败。延政乃以建州建国，称殷，改元天德。
　　明年，连重遇已杀曦，集闽群臣告曰：“昔太祖武皇帝亲冒矢石，遂启有闽。及其子孙，淫虐不道。今天厌王氏。百姓与能当求有德以安此土。”群臣皆莫敢议，乃掖朱文进升殿，率百官北面而臣之。文进以重遇判六军诸卫事。王氏子弟在福州者无少长皆杀之。以黄绍颇守泉州，程赟守漳州，许文缜守汀州。称晋年号。时开运元年也。泉州军将留从效诈其州人曰：“富沙王兵取福州矣。吾属世为王氏臣，安能交臂而事贼乎?”州人共杀绍颇，迎王继勋为刺史。漳州闻之，亦杀赟，迎王继成为刺史，皆王氏之诸子也。文缜惧，以汀州降于延政。延政已得三州，重遇亦杀文进，传首建州以自归。福州裨将林仁翰又杀重遇，谋迎延政，都福州。是时，南唐李景闻闽乱，发兵攻之。延政遣其从子继昌守福州。而南唐兵方急攻延政，福州将李仁达谓其徒曰：“唐兵攻建州，富沙王不能自保，其能有此土耶?”乃擒继昌杀之，欲自立，众惧，不附，以雪峰寺僧卓俨明示众曰：“此非常人也。”被以衮冕，率诸将吏北面而臣之。已而，又杀俨明，乃自立，送款于李景。景以仁达为威武军节度使，更其名曰弘义。而景兵攻破建州，迁延政之族于金陵、封鄱阳王。是岁，景保大四年也。留从效闻延政降唐，执王继勋送于金陵。李景以泉州为清源军，以从效为节度使。景已破延政，遣人召李仁达，使入朝。仁达不从，遂降于吴越。而留从效亦逐景守兵，据泉、漳二州。景犹封从效晋江王。周世宗时，从效遣牙将蔡仲兴为商人，间道至京师，求置邸内属。是时世宗与李景划江为界，遂不纳。从效仍臣于南唐，其后事具国史。晋开运三年丙午，南唐保大四年也。是岁，李景兵破建州，王氏灭。《江南录》书保大三年，虏王氏之族，迁于金陵者，缪也。据王潮实以唐景福元年入福州，拜观察使，而后人纪录者，乃用“骑马来骑马去”之谶以为据，遂以王潮光启二年岁在丙午拜泉州刺史为始年，至保大四年岁复在丙午而灭，故为六十一年。然其奄有闽国，则当自景福元年为始，实五十五年也。今诸家记其国灭丙午是也，其始年则牵于座谶书，缪矣。惟《江南录》又差其末年也。
　　吴
　　孙亮，永安三年黜为侯官侯，夫人随之国，居侯官。
　　东　晋
　　孔坦，咸和中封晋安男。
　　宋
　　柳元景、沈庆之，孝建中俱封晋安郡公。
　　晋安王子勋，孝武第三子也。大明四年，封食邑二千户，泰始二年伏诛。
