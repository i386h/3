<!-- { "loadSidebar": true } -->
　　福建邓茂七反，按察司副使邵某领兵失机，监军金尚书濂为同年，邵私谒求免死。方入，都统太监曹吉祥忽来，急索邵斩之。邵窜入后幕，时周先生鼎在幕中，视邵之貌，曰：“公杀气定矣。”饮之以茶，匿于床下。曹不获而去。余谓邵曰：“可少避二三日。”盖军中之令，凡违制者遇见即杀，稍缓则不问。人之死生亦有数矣。记之以见军中一时之制。《寓圃杂记》
　　嘉靖丙寅，马大司徒森督漕淮上，一夜梦仪卫葆盖甚盛来迎，公问之，对曰：“扬州城隍来请公耳。”公曰：“我阳官也，冥司何为召我?”对曰：“未也。第请公相见叙次。此中城隍一岁一迁，凡十五迁始到公耳。”公颔之，声诺而散。至万历庚辰公谢世，相距十五年也。《马恭敏遗事》
　　万历丁未四月内，有海鳅大如牛船，入江至洪塘金山塔湖，暴鬣数日，众以为怪，莫敢取，经五七日。人见其由磨心塔出海澳，有三汊港阁浅，复入峡内，至今未出，不知潜在何处，未经月，水涨五次。《尘余》
　　论曰：“孔子删《诗》，自三百而下无取焉。然残章断简，若丝麻菅蒯之篇，间有籍以解颐，引而比事者，即学士经生屡称之不废也。余纪郡乘，既提其要矣，至睹轶事有可异者，则又亟收之。盖萍实征谣，羵羊志怪，槎浮牛渚，熊入羽渊。出淖者见危酬恩，亢回者用幽报德。冰山消于见目见，郿坞积以成灰。玄都千树之桃，邯郸一枕一梦，若有若无，乍得乍丧，仰俯间总为陈迹，而劳生者逐逐扰扰，真足嗤矣。昔宋洪迈采遗事，著随笔，寿皇清闲之燕阅而喜之，谓其议论有裨。是丛谈也，窃亦附于菅蒯之逸诗，而观省者，或庶几于随笔之后云尔。
　　《福州府志》后序
　　昔宋朱元晦知南康，甫下车，即询图志，举郡之林林总总，巨巨纤纤，莫不目击而存。元晦于化原，急先务矣。
　　郡大夫豫章喻公来守福唐，首阅郡乘，阙而未续者垂三十年，遗佚相寻，久将安考，穆然有元晦之思焉。适直指山阴陆公檄下郡国，修全闽之志。其在福唐，海邦称都会，襟带列郡，则若裳之有衣，水之有源也。振衣者必挈领，祭川者必先河。于是奉牛耳于大司空林先生，而属不佞为先生佐搜辑商榷，浃岁而告成。不佞宜有言于末简。余惟古者，列国各有史，郡之乘，国之史也。先生之家，载笔承明，抽金匮石室之藏者，祖、父、孙相绍，维兹郡乘之编摩董铎，亦三世矣。正德庚辰志，肇于文安先生，而通参君续之。万历己卯志，则文恪先生之所手裁也，视前志更而定者什之七。今之志禀于先生，视前志更而定者又什之五。盖世有升降，俗有淳漓，事以渐繁，论以久定，古之人善继者不能必其时之同，思兼者不能强其迹之合，要于其当，弗可易而已。
　　文恪与先生亦犹行古之道者也。余尝质之先生，叔季而下，鲁国之门，岘山之石，如市贾焉。设祝史之陈，信靡有愧词乎?即其后之不世如栾郤，何忍遗也；倘其不然，即其后之能世如杜张，何敢恕也?两者皆所以定国是，励世风者也。一有僭差，民无则矣。先生慨许可，不佞始偕谢水部、王武曹六七君执简，从先生之后而次第纪之。若夫损益异宜，因革异制，山川、土田、祀戎、财赋，时万时亿，如式如几，宁过于详，毋失之略。世有如元晦欲视已成事者，此可得其大都矣。至于闻见未周，疑殆多阙，则以俟乎后之君子。
　　万历癸丑春三月之望
　　赐进士出身、文林郎、吏科都给事中、郡人林材跋。

