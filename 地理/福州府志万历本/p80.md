<!-- { "loadSidebar": true } -->
　　张隆燧直隶盱眙人。永乐中，祖张正以功升金吾卫正千户。永乐末，调万安所。万历间，隆燧优给。
　　副千户
　　许敬执湖广江夏人。洪武初，祖许龙以功升广东潮州卫百户。洪武中，许达升调万安所副千户。万历间，敬执袭。
　　百　户
　　陈天庠四川汉州人。洪武初，祖陈玉以功升大城卫百户。正统间，陈刚调万安所。万历间，天庠袭。
　　宋廷槐江西武宁人。洪武初，祖宋佐以功升武昌卫百户。永乐间，宋英调万安所。万历间，廷槐袭。
　　侯　桧直隶定远人。洪武中，祖侯运以功升万安所百户。万历间，侯桧袭。
　　欧应麒直隶全椒人。洪武初，祖欧寿以功升六鳌所百户。洪武末，欧瑶调万安所。万历间，应麒袭。
　　冯懋勋直隶定远人。洪武中，祖冯春以功升万安所百户。万历间，懋勋袭。
　　陈应龙直隶江都人。洪武中，祖陈遇以功升万安所百户。万历间，应龙袭。
　　张师纯直隶祥符人。洪武中，祖张二以功升万安所百户。万历间，师纯袭。
　　陈一英福建福清人。隆庆中，祖陈昂以功升万安所百户。万历间，一英袭。
　　周天榕直隶扬州人。洪武初，祖周得成以功升观海卫百户。洪武末，周铭调万安所。正德间，周庆降袭冠带总旗。万历间，天榕袭总旗。
　　镇　抚
　　李世旸山东章丘人。洪武初，祖李亨以功升济阳卫百户。正统初，李春调万安所，署镇抚事百户。万历间，世旸袭镇抚。
　　故绝千百户二员
　　陈　炜
　　孙　安
　　年久未袭千百户四员
　　张丑儿
　　夏　森
　　李　盛
　　张　汉
　　以上通共六员，今实在官一十三员。
　　武科会举
　　林廷章侯官县人。嘉靖癸未会举，后左卫中所镇抚。
　　韩天祥左卫副千户，嘉靖已丑会举，授本卫署指挥佥事。
　　赵国柱镇东卫正千户，嘉靖癸丑会举，授本卫署指挥同知。
　　徐　钦右卫副千户，万历丁丑会举，授本卫署佥事。
　　杨昌言中卫副千户，万历丁丑会举，授本卫署指挥佥事。
　　徐道济右卫副千户，钦之子，万历已丑会举，授本卫署指挥佥事。
　　张国威中卫中所舍人，万历已丑会举，授本所镇抚。

　官政志五
　名　宦(上)
　　

　　唐
　　李　锜　宗室子也。大历间，为福建观察使。节用爱人，定赋省役，修饰学校，一切经营之费，不取于民。教诲诸士而第其等，由是海滨之民，以不学为耻。[HT6SS]按《闽中记》云：“李郕公锜，大历中兼按此部，乃大启府学，劝诱生徒。”而《重修学记》则云：“李锜，考之《唐书》，李锜未尝有郕公之称，亦未尝官福州。”疑当以《学记》为正。
　　常　衮　京兆人。建中初，以前宰相起为福建观察使。始，闽人未知学，衮至，为设乡校，课之为文章，亲加讲导。与为客主钧礼，观游燕飨与焉。又延名士欧阳詹辈，厚遇之。由是闽俗一变，岁贡士与内州等。卒于官。州人祀之学宫。
　　吴　凑　濮阳人。贞元四年为福建观察使。莅政以廉敏著，美誉四腾。凑起自外戚，而有治才，多所建白。与宰相窦参不合，召还。
　　阎济美　贞元末，由婺州刺史为福建观察使。前使柳冕奏于闽中置监牧，索部内马五千余匹，牛羊称是，闽人大扰。济美奏罢之。所至以简澹为理，常赋之外，不加征。
　　徐　晦　宝历初，为福建观察使。性强直，不随世态，当官守正。晦初未第，四门助教欧阳詹数称之。后晦举进士，仕闽语及詹，每流涕。
　　杨　发　字至之，冯翊人。大中初，以苏州刺史改福州兼观察使。下车，首立社稷、风雨坛于州之坤方，用钱十万，不徭一丁，不敛一户。瓯闽之人，美其能政。耆老以善积闻于朝，迁岭南节度使。
　　李景温　字德已，并州人。历谏议大夫，福建观察使，徙华州刺史，以美政闻。
　　罗　让　字景宣。唐末，为福建观察使，兼御史中丞，以仁惠著。有以女奴遗让者，问所从，曰：“兄娣九人，皆为官所卖，留者独老母耳。”让惨然，为焚券，召母归之。
　　沈亚之　字下贤，吴兴人。长庆初，为福建团练副使，事徐晦。晦经度空隙之地为池，以通海波潮汐，亚之与有劳焉。
　　宋
　　张　浚　字德远，棉竹人。绍兴间，以资政殿大学士知福州，兼福建安抚大使。闽俗健讼，浚入境，一切谕以义理，饬守令留意民事，令乡里长老知书者率劝后生及强悍者毋为乡党羞。民皆戴仰。每出，观者至升屋登木如堵墙。细大之事，必躬理之。讼事清简。山海逋寇，招抚无余。时引秀士，与之讲论。复奏以宁德芹溪籍没田入学，以增养士。去郡之日，军民送者咨嗟号泣，相属于道。
　　叶梦得　字少蕴，吴县人。绍兴间，以观文殿学士知福州，兼安抚使。海寇朱明猖獗，诏梦得挟御前将士，便道之镇。或招或捕，或诱之相片戈，梦得三策并用，遂平寇五十余群。然颇与监司异议。上章请老，特迁一官，提举临安府洞霄宫，寻拜崇信军节度使，致仕。
　　辛次膺　字起季，莱州人。绍兴间以左中大夫、敷文阁待制知福州，兼福建安抚使。为政贵清静、先德化，所至人称其不烦。
　　汪　徹　字明远，其先新安人，徙居饶州浮梁。乾道间自宁国移知福州，兼安抚使。尝言其起自孤寒，所以报国惟无私不欺尔。自奉清约，虽贵，犹布衣时。
　　陈俊卿　字应求，莆田人。乾道间，以观文殿大学士知福州，兼安抚使，政尚宽厚，独严于治盗。定海水贼倪郎，侵轶闽广，俊卿授统领官郑庆方略，悉平之，特迁银青少禄大夫。转运判官陈岘建议改行钞监法。俊乡移书宰执，极言福建监法与淮浙异，遂不果行。明年请祠归。淳熙初再知州事，民习其政，不劳而治。始至，帑藏空竭，俊卿节省浮费，用亦不乏。会有旨尽发本路海船及禁军。俊卿皆奏止之，民相率为祠立碑以颂。俊卿亟禁止而碎其碑。
　　郑　侨　字惠叔，永福人。绍熙中知福州。政尚简静。古田税重，侨减之，罢义仓之私籴者，民感其惠。庆元中，除本路安抚使，再知州事。
　　辛弃疾　字幼安，历城人。绍兴二年，提点福建刑狱，寻知福州，兼安抚使。弃疾为宪时，尝摄帅，每叹曰：“福州前枕大海，贼渊薮也。且四郡据上游，俗悍易乱，无积贮，奈何?”莅政仅期，积镪至五十万缗，榜曰：“备安库。”欲以其钱籴谷二万石，招强壮补军额，严训练，则不忧盗矣。事未行，为台臣王蔺所劾，遂乞祠归。
　　蔡幼学　字行之，瑞安人，嘉定间知福州，进福建路安抚使。政主宽大，惟恐伤民。福建下州例抑民买盐，以户产高下均卖者，曰：“产盐”，以交易契纸钱科敷者，曰“浮盐”，皆出常赋外。幼学力请蠲之，不报。提举司令民以田高下藏新会子，不如令者籍其赀。幼学曰：“罔民而可，吾忍之乎?惟有去而已。”因言钱弊未均，秤提无术，力求罢去。
　　杨长孺　吉水人。嘉定间知福州，兼安抚使。理宗尝问廉吏，真德秀对曰：“若杨长孺之守闽，今廉吏也。”
　　杨　栋　字元极，青城人。理宗朝，提点福建刑狱，寻权知福州，兼安抚使。栋之学本诸周、程，常进对，帝曰：“止是正心修身之说乎?”栋对曰：“臣所学止此。用之事亲，取友，治凋郡，察冤狱，至为简易。”
　　魏了翁　字华甫，蒲江人。嘉熙初，自绍兴改知福州，兼安抚使。累章乞骸骨，诏不允。疾革，复上疏。门人问疾，犹衣冠相与酬答，且曰：“吾平生处已淡然无营。”口授遗奏，少焉拱手而逝。
　　赵必愿　字立夫，汝愚之孙也。淳祐五年，知福州，兼福建安抚使。三辞不许。必愿乐易忠信，旌贤士，奖高年，蔼然有恻怛之实有。留意武事，区画海防，修水战法。与丞相、福王相继莅闽。闽人尤爱戴之。居官四年，乞归卒。
　　吴　渊　字道父，潜之兄也。宝祐间，知福州，兼安抚使。渊有才略，所至兴学养士。然政尚严。后拜参知政事。
　　洪天锡　字君畴，晋江人。初知古田，邑剧牒多，天锡剖决无留难，有倚王邸势杀人者，诛之不少贷。度宗初，为福建安抚使，亭户买盐至破家陨身者，天锡首罢之。又奏罢荔枝贡。召为刑部尚书。
　　王晞亮　字季明，晋江人。绍兴中，为福建安抚司干办官。会山寇窃发，焚劫郡邑，帅独委晞亮从军，俾授诸将方略。时大将马铃、韩京不相禀承，晞亮周旋调护，处置得宜。以故俞彻明、五里龙数年逋诛之寇，皆束手请命。
　　徐鹿卿　字德夫，丰城人，嘉定间，辟干办福建安抚司公事。会汀郡寇作，鹿卿赞画备御，动中机会，避寇入城者，多方赈济，全活甚众。郡多火灾，救护有方。鹿卿居官廉约，不妄取。
　　燕　度　字唐卿，益都人。嘉祐中知州事。闽故多盗，度请假事权，制摄一道，遂加兵马钤辖。度有心计，所至善状日闻。
　　姜特立　字邦杰，丽水人。淳熙中，累迁福建路兵马副都监。海贼姜大獠寇泉南，特立以一舟先进擒之。帅臣赵汝愚荐于朝，除閤门舍人。
　　杨克让　字庆孙，冯翊人。太平兴国初，以两浙西南路转运使权知州事。泉州民啸聚为盗，众十余万。克让即率其屯兵至泉州，与王明、王文宝共讨平之。历官廉谨，所至有声。《三山志》谓克让以本路转运使权知，盖是时钱氏初纳土，福建犹属两浙西南路也。
　　牛　冕　字君仪，徐州彭城人。端拱初，为福建转运使，建议废邵武军归化金坑，土人便之。
　　赵　湘　字巨源，华州人。尝为福建路转运使。廉问疾苦，按不称职者罢之。
　　庞　籍　字淳之，武城人。景祐中，以殿中侍御史徙福建转运使。籍长于吏事，治民有惠爱。
　　卢　革　字仲辛，德清人。神宗时，为福建转运使，请外。神宗谓宰相曰：“革廉退如是，宜与嘉郡。”遂与宣州。
　　朱　宗　字成德，仙游人。绍兴初，建安盗起，制置使诛捕无功，除宗福建转运使。趣入对，宗曰：“愚民穷困无聊，弄陛下兵将。吏养寇弗除，诛敛益急，将尽驱齐民为盗。乞退还制置使，专付臣绥集之。”复移书责制置使辛企宗，不当复募兵诛责粮饷，卒如其策而盗平。
　　祖秀寔　浦城人。绍兴中，为福建转运使，事之害民者，一切革去，赋入率先诸路。
　　高斯得　字不妄，蒲江人。宝祐中为福建计度转运副使。时朝廷行自实田，斯得言：“按《史记》，秦始皇三十一年，令民自实田。主上临御，适三十一年。而异日书之吏册，自实之名，正与秦同。”丞相谢方叔大愧，即为之罢。
