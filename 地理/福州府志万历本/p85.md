<!-- { "loadSidebar": true } -->
　　黄　度　字文叔，新昌人。嘉定二年知福州。始至，讼牒丛集，随事裁决，日未中而毕。史称其守正不阿，进退裕如，可谓粹然君子也。
　　王居安　字资道，黄岩人。宝庆间知福州。寻提举崇福宫，将行，盐寇起宁化。居安以书谕汀守曰：“土瘠民贫，业于盐，可尽禁耶?且彼执三首恶以自赎，他可勿治。”部使者遣将往征之，败死，事闻，命居安专任招捕。居安募军校刘华，丘锐者，授以计画，指期约降，有摄汀者，以知兵自任，欲出不意为已功，贼知其谋，遂败降约。居安以议不合，力拜疏归。
　　真德秀　字希元，浦城人。端平初，以显谟阁待制知福州。戒所部无滥刑，无横敛，无徇私黩货。旧有市令，司官市于民，则减其价，真德秀罢之，曰：“物同则价相若，公私何异耶?”闽县里正苦督赋，革之。属县苦贵籴，便宜发常平赈济。海寇纵横，次第擒殄。复迎聘耆儒，躬临讲席，以教郡之子弟。去任，郡人走送，自谯门至舟次，氵弥望数里不绝。
　　王　镕　景定五年知州事。先是州学火，镕至，撤浮屠林重建之，庙学一新，林希逸为之记。
　　吴　革　咸淳二年知福州。为政雅重风化，尝创道立堂，祠濂溪以下诸贤，而附以贤牧。又创经史阁。官至户部尚书。
　　陈　铸　字师回，莆田人。康定初知南雄，秩满，以母老求通判福州以便亲。蔡襄序其行卷，谓铸之孝足为人子之劝。福州自景祐建学，弦诵无闻，铸亟赞其守，延师增廪以教之，一时学者，靡然向风。
　　林　雱　字德甫，莆田人。绍兴初，通判福州。适朝廷计僧口给食，悉籍余财输户部。雱以闽中地瘠民贫，州郡邑取办寺观，若余财悉籍户部，则州之岁计，敛必及民，遂白府帅奏止。
　　姚希得　字逢源，潼川人。为福州通判，徒步至，候吏不知为郡倅也。居官忠亮平实，清俭自持，好引善类，不要虚誉。
　　陈傅良　字君举，瑞安人。淳熙中，以太学录出判福州。梁克家领帅事，委成于傅良。傅良平一府曲直，以义断决。强御者不得售其私，阴嘱言官论罢之。
　　林深之　字原叔，莆田人。为福州观察推官时，观察温定简公，事无钜细，一听深之处裁。尝以疾在告，定简语客曰：“吾左右手今日疾矣。”按《三山志》：绍圣四年，温益知州事。考深之为推官，正在此时，疑温定简即益也。
　　罗必元　字亨父，进贤人。嘉定间为福州观察推官。有势家李遇夺民荔枝园，必元直之。后为遇所中罢去。必元学有渊源，见理明澈，风节甚高，人尊慕焉。
　　方　峤　景祐中为福州司理参军，刚直自任。州民郑以诬系狱，守促令引服，峤力辩其无罪，守不能夺，郑感泣，像峤祠之。
　　张次夔　字和仲，浦城人。为福州司理，有直声。部使者摄州事，以私意挠狱次，夔坚持不可，使者不能夺。帅相陈俊卿荐之，迁西安令。
　　元
　　熊朋来　字与可，豫章人。宋咸淳中登进士第。元初，隐处州里间。江西省臣列荐，起为福州教授。所至考古篆籀文字，调律吕，协歌诗，以兴雅乐。制器定辞，必则古式，学者化焉。既满，考以常格，调建安主簿，不赴。晚以福清州判官致仕。
　　刘直内　东武人。大德间为府学教授。尝改创尊道堂以祀先贤，而列祀乡贤、贤牧于其两庑。又凿池构亭于其东，为诸生游息之所。卒，祠于学。
　　国　朝
　　杨士英　洪武中知福州府。为政严明，兴礼让，厚风俗，凡百建置，俱有条理，吏民感服，邻郡则焉。
　　毕　亨　字文亨，单县人。景泰间知福州。清而能恕，吏弊去其太甚，尤加意学校，缙绅爱悦。后官至都御史。
　　唐　珣　字廷贵，华亭人。成化间知福州。珣为政，以兴学劝农为先务。始至，即新学宫，增置书院，延师以教郡之子弟。创迎春亭于东郊，时省耕。敛江湖可田者，令民垦之，筑塘于五虎以捍海潮。先时，会省诸监司徭役，郡独当之，请于上，使七郡均其劳。水口、三山二驿费浩繁，为衰小箬、白沙羡银足之。修绿榕、广坑等桥，置四乡义仓，设四关丛塜，禁火葬，其于便民之事，知无不为也。珣勤慎通敏，而持已畯洁，人不敢以私干。后官至都御史，郡人祀之西郊，盖二百年罕俪云。
　　蒋　氵荧　字子川，上饶人。弘治间知福州。氵荧性峭直。镇守官骄恣，氵荧守法独不少屈。灵济宫，旧遣中使挂袍，岁费公帑万计，氵荧上疏罢之，后遂间数岁一遣鸿胪官，以为常，抚字郡人，尤有恩泽。与当事者不合，弃官归。
　　叶　溥　字时用，龙泉人。正德间知福州。溥少从师于闽，具知人情土俗，及为郡，每听讼，片言决之，无敢欺者。溥又能经儒术饬吏治。政暇，搜举祀典，崇奖节义，以兴教化。入觐京师，无以为费，过家，其父为称贷，乃能治行。
　　汪文盛　字希周，崇阳人。嘉靖三年知福州。文盛有吏才，多智略。初至，值大侵，疏乞蠲租发廪，复四乡社仓，仿朱文公备荒法行之，故岁虽饥，而民无流徙。为郡兴水利，开上王旧港，塞新河，灌田四千余顷。又减丁钱，省传费，筑罗源诸邑城，议处琉球诸舶，法施于后。操下极严，不得以一钱冒费公帑；上之人若镇守，若监司，私取于民，必术禁之。政暇，则课诸生教之，为文复古。乙酉登贤书甚众。官终大理寺卿。
　　胡有恒　字贞甫，山阳人。嘉靖间知福州。为政勤敏练达。先时，郡驿传例役富民，求取无节，往往破产。有恒议更雇役，令民出银输之官，而费始有。经御史下其法于七郡，至今行焉。有恒精礼教，时引诸生与之讲经义，得指授者甚众。官终广西布政使。
　　陈　楠　字子材，奉化人。万历初知府事。居官清慎，不以脂膏自润，轸念民瘼，真若痌瘝。巡抚刘尧诲欲议复夫甲库役等差，非楠力持不可，则八闽之民，靡有孑遗矣。卒为所中，迁两淮运使以去。
　　边维垣　字师甫，彭县人。隆庆间知府事。简静敦慎，有清介之守，郡人爱之。
　　潘颐龙　字耀卿，钱塘人。万历初知福州府。居官凛凛有风裁，断狱精敏，士民左右，皆以严见惮。
　　彭应捷　字让甫，光山人。万历庚子知福州府。清约勤慎，平易近民。在郡斋食不重味。以水士不习，移调大同。
　　胡　瑞　新余人。嘉靖间同知福州。瑞短于才，而持身廉，疾恶过严，常不见其喜容，世目之为“胡闷”。后官终长史。
　　钟大咸　字元声，高耍人。万历间为福州府同知。宽厚慈祥，每决讼，辄令近案，细语其由，反复晓警，故所全贷为多。居官有守，为郡丞之最。
　　沈有严　字士庄，宣城人。万历丁酉年为福州判。两署县篆，廉明不苛，吏民畏服。
　　江　祖　字崇善，歙人。天顺间为福州推官。廉谨而明，郡无冤狱。
　　叶　经　字叔明，上虞人。嘉靖间福州推官。经矜容止，励节操，遇事屹然有立，郡人敬之。后入为御史，号敢言，分宜严相深忌之，廷杖死。
　　王尚学　马平人。嘉靖间福州推官。尚学雅有志操。浦城巨姓以计杀三人，狱具，郡不能决，监司移尚学讯之。时有当事者得贿，欲释其罪，尚学固持不可，屡与诤。尚学貌寝，当事者易之，乘醉以他事詈尚学，终不为夺也。后入为职方郎中。
　　桂　荣　上饶人。嘉靖间福州推官。荣敏达，遇士大夫及衿佩之流皆有礼。入为御史，亦著謇谔之声于台中。
　　孔　庆　孔子之裔也。正德间教授府学。和而介，诸生爱之。迁官去，送至江浒者数百人，咸依依不忍别云。
　　顾承芳　怀远人。嘉靖间举进士，愿就教职。承芳却诸生馈谢。诸生服其廉，奉教令无敢违者，至今犹以为明师也。
　　潘　松　宜兴人。嘉靖间教授府学。先时，督学使者恒重其选，自严分宜用事，始或不得人矣。松与督学使者侃侃争是非，辄不为少屈，使者改容礼之。诸生至今谈及，犹景慕焉。
　　宋文清　字大之，和州人。万历中教授郡庠。为人温雅乐易，不为矫矫之行。敕贫士毋以贽见，课艺按月为程，所赏识者后先脱颖以去，人服其鉴。擢藩傅，不就，门人德之，立石于黉宫之侧，用纪去后思云。
　　闽　县
　　唐
　　李　茸　太和中令闽县。县滨海，潮水咸卤伤稼。茸为筑堤捍潮。十年，又筑长乐海堤，立斗门以备潴泄，其地遂为良田。
　　宋
　　黄德裕　字仲益，邵武人。元丰中知闽县，方劲有为。
　　陈　麟　字梦兆，沙县人。大观间知闽县。有里人为富家诬为盗，麟辩其冤，寻获真盗。势豪欲徙人墓，以属麟，麟不可，部使者怒杖其吏，终不从。使者又求翠羽，他邑惟命，独闽无有，使者愈怒，遣人问：“汝何所恃?敢尔?”对曰：“惟洁已自守耳!”时与黄宗、翁谷，号闽中三循吏。
　　刘　爚　字晦伯，建阳人。由连城令改知闽县。治以清简，廷无滞讼，兴利除害，知无不为。
　　杜　杲　字子昕，邵武人。初，授海门盐场官，摄闽尉。民有子溺死，诬人杀之。杲验发中有沙，谓曰：“而舍旁池沙也，奈何诬人?”
　　国　朝
　　魏谷才　永乐初知闽县。平易近民，人人得输其情。
　　陈敏政　临安人。宣德间知闽县。时求方物，中贵人聚城中者旁午。敏政能以智应变，奸徒禁不得肆，里胥不扰。
　　舒　诏　余干人。正德间知闽县，有清操。逾年卒官，行囊萧然，官为归其丧。
　　秦　淦　字懋清，慈溪人。嘉靖中知闽县。时倭寇初讧，富室多闭籴而逃乱，流移之众，不能自存。淦日望门劝贷，得积粟如干石，为糜粥于冲路，以饲馁者，所全活甚众。
　　许子良　字直卿，仁和人。庆隆初知闽县。为政和平简易，催科不扰。后官至都御史。良之先，有向程，字宗洛，慈溪人，政平讼理。良之后，有黄门，字道登，常熟人，政简民安。守皆皎然如一，民至今有去后思。
　　凌　朗　扬州人。嘉靖间闽县丞。朗，都御史之子，家故饶财，莅政不敢妄取民一钱。性嗜酒，令颇不悦也。朗乘醉谓曰：“朗但有酒，过此外，直饮闽水耳!尊堂乃不见容耶?”
　　冯　乔　字迁之，德安人。嘉靖间闽县教谕。乔性温雅，口不言利，诸生亲之。初为侯官，后转闽。侯官弟子员数百人，岁时修谒问遗，如教侯官时。得士必若此。
　　侯官县
　　宋
　　方叔完　莆田人。元丰中知侯官。民有与怀安民讼水利者，叔完往按，直之，二邑称公。时曾巩帅郡，少与可，独重叔完，荐于朝。
　　吴　及　字几道，靖海人。年十七，以进士起家，为侯官尉。闽俗相仇，多饮毒诬讼。及前后雪冤狱五十三人。提点刑狱下其法于诸邑。
