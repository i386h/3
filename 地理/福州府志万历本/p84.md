<!-- { "loadSidebar": true } -->
　　汪　垍　字仲弘，休宁人。嘉靖间任按察司佥事，分部福宁。倭卒起，议征海上，兵备福宁。垍以夷舟顺风而来，所至皆战地，徒备福宁无益也，不若移戍沿海要害便。时寇犯同安甚迫，有死罪囚陈嘉任等七人在狱，黠勇可将。垍召赐洗浴，谕以讨贼赎死，咸感泣思奋，于是大出兵邀贼，而七人为先锋，遂斩首三十，擒七十二人。事闻，七人者咸贷死，相率立祠祀之。
　　赵参鲁　字宗传，鄞县人。万历中提学佥事。为人外宽而内严。校士时，闻母病，封还玺书，就道。忧终，仍起而原官，风操愈励。擢光禄少卿，寻巡抚福建。博大宽仁，法令画一。后官至南刑部尚书。
　　李　琯　字邦和，丰城人。万历辛卯，按察司佥事。性端严而才博大。闽清令不职，吏缘为奸，琯归置诸法。罗源城之筑，琯为成之，邑人尸祝焉。以劾阁臣王锡爵，削籍去。
　　朱　稳　字伯承，婺源人。徽国文公十世孙。天顺丁丑进士，历南京户部主事员外郎中，升福建运使。以廉干著称。改两浙，复除福建。卒于官。
　　金　迪　成化间为福建运使。莅政清廉。待商人善者犹子弟，至贪横，不少假贷，禁私贩，一时估人悦之。
　　吴　泰　成化间，以御史出为福建运使。政尚威严，风裁凛凛，吏胥敛手不敢犯。
　　高　辅　由举人、知县、御史、太平府知府。弘治初，谪福建运司同知，寻转运使，出纳平允，人不敢干以私，一时盐商皆服其公。
　　何思赞　字绍襄，顺德人。隆庆初福建转运使。初下车，禁常例，祛宿蠹，廉洁自持。商人供应，悉却不受。衙斋泊如也。思赞性质直，耻事脂韦，政不近名，而人亦弗知。满三载，辞官归。
　　周　浩　字毅夫，钱塘人。隆庆中为福建转运使，一尘不染。商有常例钱，岁计可千余缗，辄进而辄却之，曰：“尔无逋课足矣。”卓有清名，时称其操。
　　钟　昌　字继文，东莞人。万历中任福建转运使。昌为人简朴恬静，鹾司故多事，昌治中恢恢如也。公暇临池赋诗，其视羡金赎锾，若将凂焉。至于疏盐法，祛盐蠹，虽贵势不为夺。及参知滇南，卒于官，几不能殓。大抵古心古貌，苦节独行之士也。
　　林　烈　南海人。嘉靖间为转运同知，分司水口。立社学，置射圃，选里中子弟教之。筦榷盐政，清操自持。商人立祠祀焉。
　　屠本畯　字田叔，鄞县人。万历间福建转运同知。运司，利薮也，商例馈长官金，本畯一切谢绝。商怀其惠。公暇则与名士结社风雅，为一时所重。后擢辰州太守。[LM]


　
　官政志六
名　宦(中)
　　

　　福州府
　　晋
　　严　高　太康三年为晋安太守。时初置郡，诏治闽越故城。高顾视险隘，不足容众，遂改筑子城。又凿迎仙馆，前连于澳桥，通舟楫之利。城外则浚东西二湖，溉田数万亩，至今为永世利。高宽惠得民，其开创功，盖与三山并峙焉。
　　刘　宋
　　虞　愿　字士恭，余姚人。泰始末为晋平太守。初立学堂，教授子弟。为政廉平，人怀其惠。海边有越王石，常隐云雾，相传清廉太守乃得见。愿往就观，清徹无所隐蔽。寻以母老解职。
　　王秀之　字伯奋，琅琊人。元徽间为晋平太守，遣书朝士曰：“郡承虞公之后，善政犹存，差得无事，期年求还。”或问其故，答曰：“此郡沃壤，珍阜日至。人所昧者财，财生则祸逐。智者不昧财，亦不逐祸。吾山资已足，岂可久留以妨贤路。”乃上表请代，时人以为王晋平“恐富”求归。
　　梁
　　范　缜　字子真，舞阴人。天监初为晋安太守。在郡清约，资公禄而已。迁尚书左丞。
　　五　代
　　张　睦　固始人。唐昭宗时入闽。王审知为威武军节度使，请于朝，授睦三品官，领榷税务。睦当扰攘之际，不加敛而用足。后薛文杰继睦，竭取于民。闽人益思之。
　　宋
　　谢　泌　字深源，歙人。景德初知福州，有恩于民。及代还，卒，民相率缟素，祠而哭之。继守严辟疆怪而问焉，对曰：“侯不张权，不恃威，兄弟相争者训之，顽狠者责之，真吾父母也。”是时辟疆尚猛，闻其言，政为之宽。泌尝修海桥，易木以石，郎中元积大书“去思”二字表之，陈烈为之记。
　　王　平　莆田人。大中祥符中知州事。转运使王贽言福州官田宜依漳、泉例课租，平曰：“是额外增税也，民何以堪?”奏而止之。
　　王　臻　字及之，汝阴人。天禧中知州事。闽俗喜讼，诬杀人者多啖野葛，有司类不能辩，往往无辜抵死。臻廉其状，由是冤者得释，俗为之变。又民间恶少利火作，辄掠人财，臻捕首恶、杖之，流海上，时皆服其严明。
　　胡　则　字子正，永康人。天圣初知福州。时张希颜奏请福州官庄田纳二税外，仍输租米。则奏云：“官田多瘠少肥，且滨海尝有风潮之患，不宜增税。”诏从之，民以为便。
　　章　频　字简之，浦城人。天圣中知福州。伪闽时，赋民官田，岁输租税而已。至是，转运使方仲荀谓鬻之可得缗钱二十余万。频上疏言钱数浩大，佃无可输价，诏悉除之。
　　郑　载　天圣末知州事，以循良称。先是谢泌、王臻、章频皆有惠政，民歌之曰：“前有谢王，后有郑章。”
　　蔡　襄　字君谟，仙游人。庆历间，由左正言直史馆，乞郡养亲，出知福州。未几，改转运使。复五塘以溉民田，又奏减五代时丁口税之半。值岁旱，祷于鳝溪，大雨随至。寻以外艰去。嘉祐初再知福州，复疏导附城湖浦，延礼名士周希孟、陈烈、陈襄、郑穆等诲诸生以经学，作“五戒”。若浮屠、巫觋、蛊毒之害，一切禁止，闽俗丕变。州民刻石纪政，祠而祀焉。
　　刘　夔　字道元，崇安人。皇祐中知州事。郡人周希孟学行高古，夔亲至其学舍质问经义，有古干旄之风。寻以户部侍郎致仕。
　　曹颖叔　宇秀之，亳州谯人。皇祐中，侬智高寇岭南。朝议以闽中久弛兵备，擢颖叔天章阁待制知福州。颖叔所至，能推思行利，刬烦去蠹，其治不下古人。
　　元　绛　字厚之，吴县人。嘉祐间知州事。以文学为士民师范。奏罢闽中钱氏时无名之征。凡莅皆有异政。
　　程师孟　字公辟，吴人。熙宁初，以直昭文馆知州事。先是郡守章岷奏修筑子城，郡人皆以为费多役广，不果。师孟至，谓转运使曰：“第得钱二千万缗可就矣。”乃拓旧城西南隅广之，又以余力浚河隍，治桥梁，甫半载而毕。师孟累领剧镇，政简而严，发隐擿伏如神，所部肃然。公事之暇，游览山川，多所题咏。一时治行为东南最。
　　曾　巩　字子固，南丰人。熙宁末以直龙图阁知州事，兼福州兵马钤辖。时将乐盗廖恩既降，余众复合，旁连数州。巩以计罗致之，继自归者二百人。又擒海盗数十人，奏增并海巡检员。自是境内盗尽息。福多佛刹，僧利其富饶，争欲为主守。巩俾其徒相推择识诸籍，以次补之。又禁妇女毋得入僧寺。旧无职田，岁鬻园蔬以供公费。巩曰：“太守与民争利可乎?”罢之。巩所至，州不遣人；至县，县不遣人；至田里，省文移数倍，令行禁止，囹圄屡空，民安其政。
　　孙　觉　字莘老，高邮人。元丰初知州事。时小民欠市易钱，系狱甚众，有富人出钱五百万葺佛殿，莘老谕之代偿官逋，富人诺之，即日输钱，囹圄一空。闽俗厚于婚丧，其费无艺，觉裁为中法，使资装无得过百千。令下，嫁聚以百数，葬埋之费，亦率减十五。
　　柯　述　字仲常，南安人。元祐中，以左朝散大夫知州事。时社稷坛在乌石山之阴，述辟而新之。州旧无贡院，大比则试士于庙学，先圣释奠，反移他所。述乃择州治东南公廨及废地为试院，构室至百二十区，士人便之，为立祠院中。
　　江　常　字少明，惠安人。靖康初知福州。时建贼乘流趋迫州城，常登埤呼其酋，谕以祸福，许为腾奏，贼罗拜散去。州卒骄横，喧噪牙门，常得其尤者去之，士卒始识纪律。
　　程　迈　黟县人。建炎四年，以朝散大夫知州事。时建寇猖獗，迈乞师于朝，合孟庾、韩世忠计平之。郡人立祠，祀二帅并及迈。因更武备堂曰“止戈”，以纪其功。虎节门内旧有六井，岁久多堙，迈悉浚之。绍兴间，再知州事。
　　张　守　字子固,晋陵人。绍兴初知州事。时右司员外郎张宗臣请筑福州城，守奏州人困弊，请俟他年，遂止。闽自范汝为之扰，公私空乏。守在镇四年，抚绥彫瘵，奏蠲所贷常平缗钱十五万。初，伪闽以八州之产分三等，上给寺观，中下给土著流寓。守斟酌经费，存留上等四十余刹，余悉为实封，以助军资，充杂料，当时便之。
　　张致远　字子猷，沙县人。绍兴中，擢显谟阁待制知福州。致远有干略，初为给事中，以母老丐外出，知台州矣。时朝廷忧闽寇郑广未平，故又改致远。迨致远至郡，而广等降，遂因而用之，选其众四百人营于城外，即令广率之以讨郡盗，数月悉平。
　　薛　弼　字直老，永嘉人。绍兴间，福州大盗伍黑龙辈势甚炽，守臣莫将议募他郡游手效用，未及行，诏以弼知福州。弼言游手易聚难散，请罢之，以章贡武士周虎臣为副将，陈敏为巡检，选丁壮千人，日给糗粮，责以灭贼，凡四年而贼平。
　　汪应辰　字圣锡，玉山人。淳熙初知州事，宽厚爱民，奏蠲一切苛赋。
　　赵子潚　宋宗室也。隆兴初知州事。岁饥，告籴旁郡，米价顿平，民赖以济。
　　梁克家　字叔子，晋江人。绍兴进士第一。淳熙间，以资政殿大学士知州事。克家有海内重名，在郡尤留意民事，不以贵显自异，尝修《三山志》四十卷。
　　赵汝愚　字子直，宋宗室，居饶之余干县。淳熙中，以集英殿修撰知福州。仁厚恺悌，持身廉洁。城西旧有湖，溉民田数万亩，后为豪猾堙塞。汝愚复请开浚，至今利焉。绍兴初，以敷文阁学士再知州事，逾年召知枢密院事。
　　林　枅　长乐人，绍兴中主闽县簿，累调福清丞。敏于为政,以清惠称，尝出已俸以修学馆。后知福州。前守马大同、赵汝愚欲甓城，不果，枅遂成之，周围四千丈，竣事而民不知。在郡简讼宽赋，民甚德之。
　　陈居仁　字安行，兴化人。庆元二年知福州。入境有饥民啸聚，即分迓兵遮击之，首恶计穷，自经死。宗室横暴，必绳以法。明年，被召去。居仁风度凝远，处已应物，一以诚信，临事毅然有守，所至号称循吏。
　　倪　思　字正甫，归安人。因论事忤史弥远，以宝谟阁直学士知福州。弥远拜右丞相，陈晦草制，用昆命元龟语，思叹曰：“此禹、舜揖逊也”乃上省牍，请改麻制。弥远遂除晦。殿中侍御史劾思藩臣僣论麻制，镌职而罢。史称思屡触权臣，三黜不变其风概，有可尚焉。
