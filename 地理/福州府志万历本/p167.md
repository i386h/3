<!-- { "loadSidebar": true } -->
　　都指挥林观墓合北里环山，有司营葬。观，闽县人。遇知成祖于潜邸，以靖难功累升锦衣卫都指挥佥事。上嘉其笃慎，命署春宫郎中。奉使朝鲜，悉却馈赆，上闻，赐彩衣麟袍宠之。仁庙即位，敕镇陕西，进阶昭勇将军。宣宗登极，念观旧勋，驰驿召还，仍掌卫事。卒，讣闻，遣官谕祭，护丧归葬。子斌，世袭锦衣卫都指挥佥事。
　　侍读陈叔刚墓西集里蔡庄山。
　　按察使林硕墓合北里长湾。
　　副使陈叔绍墓西集里蔡庄山。
　　布政陈炜墓积善里玉水山。
　　孝子黄恭墓易俗里宝月山。
　　参议邓珙墓遂胜里侯屿山。
　　御史邵铜墓永南里湖重山。
　　知县高瑶墓秀岭。
　　侍郎吴复墓仁惠里黄屿山。
　　同知李廷仪墓斗门山。
　　御史陈崇墓孝义里金鸡山。
　　知县黄源大墓鼓山里黄使山。
　　太子太保赠少保林康懿庭木昂墓樟林山，有司营葬。
　　通政参议林炫墓庐坑山。
　　按察使洪顺墓时升里上渡山。
　　都给事中许天锡墓东山。
　　副使陈墀墓西集里铁牛山。
　　都御史陈达墓蔡庄山。
　　祭酒龚用卿墓嘉崇里独山。
　　布政陈暹墓大田驿山后。
　　中允陈谨墓至德里洞山。
　　尚书谢杰墓光裕里营前山，有司营葬。
　　叶烈妇墓嘉登里。
　　侯　官
　　尚书黄襄敏镐墓六都芝田山，有司营葬。
　　康靖王墓草市都茶园山。永乐间，古麻刺国王入贡，以疾卒，赐谥及葬，春秋祭之。
　　侍郎萨琦墓大梦山，有司营葬。
　　给事中叶福墓一都前园山。
　　教授郑阎墓祭酒岭。
　　副使林玭墓二都云坞山。
　　御史林瑭墓二都何厝坑。
　　参议谢琚墓贵安山。
　　布政黄泽墓旗山。
　　都御史陈纪墓在大凤山，有司营葬。
　　尚书林廷选墓妙峰山，有司营葬。
　　右都御史王鼎墓在高安山，有司营葬。
　　都御史陈则清墓象山，有司营葬。
　　尚书张襄愍经墓芋坑山，有司营葬。
　　长史郑伯和墓高安山。
　　少卿谢蕡墓佛国山。
　　副使舒汀墓西禅山。
　　知府林春泽墓五都锦溪山。
　　尚书马恭敏森墓西禅山，有司营葬。
　　侍郎林应亮墓院坑山，有司营葬。
　　尚书林文安瀚墓龙腰山，有司营葬。
　　尚书林文僖庭机墓沙溪山，有司营葬。
　　布衣吴海墓鸡心峦。以上属侯官。
　　编修陈景著墓螺蜂山。
　　修撰王褒墓浮仓山。
　　谕德林志墓二都赵府山。
　　知府郑珞墓龙腰山。
　　知县袁达墓火峰山。
　　都给事中姚铣墓桐口山。
　　右都御史洪英墓在火峰山。
　　副使林文秩墓斗门山。
　　审理林文秸墓十都斗门山。
　　御史严烜墓阳崎白角山。
　　佥事高旭墓
　　孝子高均墓俱文山里。
　　郎中林廷琛墓十都赤塘山。
　　都御史谢士元墓九都鸡笼山，有司营葬。
　　布政车宁墓杜坞山。
　　参政王佐墓二都鹏搏山。
　　布政谢瑀墓二都印石山。
　　侍郎王克复墓望北台山，有司营葬。
　　教谕林钝墓赠尚书，梅林山。
　　处士傅汝岳墓眠狗山。
　　尚书林泮墓二都鹏搏，有司营葬。
　　郎中郑善夫墓梅亭山。
　　参政陈元珂墓草市都五宰岭。
　　处士马骢墓群鹿山。曾尚书，有司营葬。
　　郎中高凤墓梅亭山。
　　教谕吴伯璋墓白水塘山。
　　参政王俊墓螺峰山。
　　主事宋宣墓北岭下桑畲山。
　　都御史林廷玉墓三都杜坞山。
　　副使高文达墓九都黄埔山。
　　知县廖云翔墓社坛山。
　　知县张濬墓九都齐坑。
　　同知王介墓杜坞山。
　　副使刘世扬墓群鹿山。
　　教授袁宗燿墓凤池九峰山。
　　侍郎郑漳墓三都程由山，有司营葬。
　　郎中王希旦墓二都竹柄山。
　　主事王昺墓二都五峰山。
　　参政王应钟墓二都五峰山。
　　副使陈子文墓三都战坂。
　　太卿陈联芳墓一都马坑山，有司营葬。
　　少卿袁成能墓二都涧田。
　　布政郑云蓥墓一都纕山。
　　尚书林文恪燫墓羊原山，有司营葬。
　　布政陈璧墓桐口山。
　　廖贞女墓苦参山。以上旧属怀安。
　　古　田
　　学士张以宁墓乘山。
　　长　乐
　　賛善陈仲完墓十九都大溪山。
　　典籍高棅墓二都半占山。
　　修撰马铎墓龙台山。
　　佥事吴实墓二都龙门。
　　修撰李骐墓十都龙窟。
　　侍讲陈全墓十九都灵峰山。
　　评事林公黼墓十三都鹤岭。
　　太卿陈文沛墓六都西峰山。
　　侍郎郑恭介世威墓麒麟山，有司营葬。
　　布政陈时范墓闽钦仁里飞凤山。
　　郎中林世章墓闽钦仁里杜松湾。
　　陈义姑墓十三都翠微山。
　　林贞女墓岭西山。
　　连　江
　　参议孙芝墓永贵里
　　副使林锦墓清河里。
　　尚书吴襄惠文华墓保溪山，有司营葬。
　　永　福
　　检讨王偁墓龙泉山。
　　福　清
　　布衣陈廉墓堑柄山。
　　布政翁世经墓董坪山。
　　都御史陈仕贤墓善福里。
　　参政薛曾墓西浒山。
　　都给事中薛廷宠墓福唐里南山。
　　知州赠太子太保叶朝荣墓罗湾山。
　　知县林庭植墓港尾山。
　　论曰：式闾封墓，教之上也。故文靖之宅，仍以遗其子孙，表忠之观，为之戒乎樵收。虽其人与骨皆朽矣，而故家尚存，遗墟可识，过者自低回不能去云。闽自晋迄今，陵谷屡迁，沧桑几变，第宅新生，衣冠古丘，余尝为之四顾，其东则张龙图柔直故居，其西则古灵陈令君之里也，翘然北望，而李忠定之封鬣若斧若坊，转盻清泉，则瞻林文昭之遗碣，摩挲惆怅，墓木拱矣。至于余相国之院落，陈崇公之垅樊，不过乌衣夕阳，寒烟衰草，谁复问者。呜呼，计其一时宏丽，岂不连中天之云，而锢南山之石哉?乃百世而后，其所谓不朽何如也?曩林文恪先生削旧志所载余深以下数人，兹又削陈诚之。后之视今，犹今视昔，涉世者可以鉴矣。


　
　杂事志三
　寺　观
　　

　　城　中
　　开元寺　在府治东，芝山之南。梁太清三年建。旧曰灵山，寻改大云，唐初曰龙兴，开元二十六年，以年号改今名，旁有庄严寺，宋庆历中，合二寺地重建，更名开元庄严禅寺。国朝为祝厘之所。佛殿南有亭，又南为灵源阁。亭东有平怀堂，堂北有经院，铁辟支佛高数丈。唐御史黄滔记之。下有古井。明王佐诗：“城里青山闻梵音，灵源高阁影沉沉。鸟边祗树人烟迹，象外云花野照深。苔色满廊行履迹，月明空界即禅心。自怜人代多氛垢，未得焚香礼道林。”
　　万岁寺　在九仙山之西。有塔七级，曰定光塔。唐天祐元年，闽王审知建。梁开平中，表请于朝，祝天子寿，取其名也。宋乾道中，丞相史浩改为华封定光寺。国朝正德十二年修，万历十一年重修，寻复颓废。四十年修葺。元黄镇成《重修定光塔铭》：“福城之东，山惟九仙。岌岌浮屠，上出层巅。八方翼举，七级梯连。深囗囗载，高薄重玄。昔在唐季，王公启土。囗囗兹山，大建神宇。既辟招提，囗标囗堵。厚壤祛幽，圆珍发贮。潜潜嘉征，建号定光。载礻兾四百，作镇藩方。漂摇风雨，绵历星霜。囗囗囗隍，棼笮囗囗。惟宝峰师，兴念维恻。弗葺斯坠，靡遑居食。其囗慨然，囗义感激。有志必就，惟坚愿力。踵门千羡，行市丐余。累修于寸，积重于珠。石砻川运，材伐出输。坚良缔构，故弊更除。寒暑六经，载营载度。业业金碧，峨峨丹艧。制若地涌，视犹天作。育囗分光，图澄识铎。惟兹伟功，匪志弗成。卓哉弘愿，囗古作程。天地至久，日月至明。侔贞配永，视此刻铭。”明王恭《万岁寺塔》诗：“绝顶层标出半天，于山宫宇翠微连。云飞百粤沧波外，鸟度千峰夕照边。平远台空秋珮冷，毘庐阁静夜灯悬。屠龙射鳝今何在，夏草荒囗几度烟。”
　　法云寺　在九仙之南。五代唐清泰元年闽建，初名地藏通文寺。宋大中祥符三年赐额。国朝宣德中重修。有千佛阁、吸翠亭。明王佐诗：“巍巍绀殿拥层冈，此日登临野趣长。贝叶独听双树法，金猊晴吐一炉香。云腾瑞气连禅榻，雨落囗花满石床。惆怅忽闻钟梵定，数声归鸟背斜阳。”
　　法海寺　在罗山下，本孟司空宅也。初寺在城南，闽徙城西。晋开运二年，唐兵压境，迁今所，为兴福院。宋祥符中改今名。有罗山堂、金积园、万绿堂诸胜。国朝嘉靖初废，万历已亥复为寺。
　　庆城寺　在县治东北，本王延羲宅。后晋天福七年，舍为永隆金身罗汉院。宋祥符三年，赐金额并高丽铜佛二、石笋、小木塔，今废。
　　普光塔寺　在城东甘棠坊内。宋熙宁五年建，有塔五级。国朝洪武间，增为七级。今塔毁，寺仅数楹，后壁有宋画金碧佛像。
　　安福院　在丁戊山上。唐咸通十三年建。梁乾化二年，闽王审知建木塔七层，俗呼新塔。今废。
　　雪峰庵　在福星坊内，本雪峰寺廨院，今废。
　　九仙观　在九仙山之巅。宋崇宁二年建，旧名天宁万寿观。绍兴间改报恩广孝，寻更光孝。政和间，郡守黄裳增创楼阁。元至正初改今名。国朝永乐间重修。有寥阳殿、今存。嘉雨楼、今圮。玉皇阁。旧圯。万历辛卯岁，郡人左布政使林懋和捐千金重建。明林鸿诗：“仙山有楼观，虚爽轶浮埃。昔日九仙人，跨鲤兹山来。赤鲤去不返，仙人安在哉?空余弹棋处，白石生苍苔。至今羽人居，往往闻风雷。檄雨古坛暝，礼星寒殿开。尝闻至人言，内景融春台。群生若刍狗，大道如婴孩。飚车与天接，岂但登蓬菜。”
　　嵩岳观　在丁戊山之南，称中山嵩岳崇福行宫，今废。以上闽县。
　　神光寺　在乌石山之麓。唐为金光明院，后改名大云。大中间，为监军孟彪南庄，越岁舍为寺，请于朝，宣宗夜梦神人发光殿庭，览奏异之，赐今名。国朝成化十九年重建。有絓月兰若、紫云禅窟、幞头石。唐欧阳衮诗：“香刹悬青磴，飞楼界碧空。石门栖怖鸽，慈塔绕归鸿。有法将心镜，无名属性通。从来乐幽寂，寻觅未能穷。”
　　仁王寺　在神光寺西。后晋天福三年间连重遇建，初名道清天王院，后更今名。国朝洪武间修，万历甲午重建。有雨花阁、横山楼。宋郑侠《仁王寺横山阁》诗：“案俯横山跨海来，拂云高阁为谁开。荒溪古木闲猿洞，明月白沙空钓台。晓日东峰龙夭矫，秋风西峡凤徘徊。居然静卧江南岸，天堑波涛亦壮哉!”
