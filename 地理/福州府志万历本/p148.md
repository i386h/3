<!-- { "loadSidebar": true } -->
　　论曰：文章者，世所称不朽也。然秦汉之言，百不得一；唐宋之言，十不得一。其间岩穴壁室之藏，湮灭无闻者，在在而是，则安在其不朽也。夫士固有幸不幸焉!卉服草昧之乡，气既湮塞，山陬海澨之外，地复孤寒，即穷精弊吻成一家言，安能与南金竹箭同登上国哉?明兴二百年来，列圣作人，文风遐鬯，闽士蒸蒸，建旗鼓，属櫜鞬，与海内抗衡，而猥云古今人不相及，过矣!过矣!


　
　人文志十一
　隐　逸
　　

　　唐
　　王仁缋　福清人。王审知闻其贤，命试大理评事，仁缋耻受伪命，固辞焉。隐居龙山。
　　五　代
　　陈　贶　闽县人。性沉淡，志操古朴，不乐仕进。居庐山三十年，学者多师事焉。南唐主以币致之，贶布裘长揖，进止闲雅。南唐主羡之，欲授以官，固辞，还旧隐。
　　宋
　　俞咸熙　闽县人。少应举不偶，遂闭户穷经，终于家。性尚凝静，操履纯洁，乡邦称为长者。著有文集十卷。
　　陈则之　侯官人。有文行，隐居不仕，惟以著书为业。乡人薰其德者，莫不励操行焉。
　　王伯起　仁缋玄孙也。少游京师，授经于王安石，学文于曾巩。枢密曾孝宽闻其贤，延而馆之，奏授将仕郎，试国子监簿。以假承务郎授严州教授，力辞不就。解官归，自号酉室先生。一时名人若江公望、陈複皆与为友。
　　许天瑞　福清人。家贫不娶，以道自乐。尝解《六经》、《语》《孟》。弟人瑞，亦有名。人号为“二许”。
　　邵　清　字彦明，古田人。元祐时太学生，有“十彦”之号，清其一也。尝从张载学《易》。崇观间还家，遂不复出。筑室先茔之侧，聚书千卷，角巾鹤氅，徜徉其间。乡党敬之，不敢以名字称，因其尝应八行举，呼为八行先生。
　　刘　涣　字孟潜，侯官人。隐居北溪，日持长竿钓溪上，兴至则歌诗自娱。元祐中，郡守许懋闻于朝，涣辞不就，自号北溪翁。涣子达夫，字宣子，元丰中入太学，以涣年老，岁一归省。涣卒，达夫遂无仕进意，隐居北山数十年。崇宁中，诏举遗逸，有司以达夫应，授松江簿，擢温州教授。有荐于朝者，召见，将仕以中都官，辞曰：“仕非志也。”迁越州教授卒。达夫虽尝应召，然时重其恬退，有父风云。
　　刘世修　字景周，长乐人。性恬退，不乐仕进。尝授承事郎，监行在赡军激赏库。寻弃归。雅好黄老之术，筑一室，旁植花竹，日与文人羽客觞咏谈玄，不预人间事。宰相陈自强者，其妻兄也，以有道辟之，力辞不就。自强败，独不预其祸。
　　林　搏　字图南，福清人。举八行，入太学。政和五年中，特授楚州参军，不赴，退隐于灵石九叠峰下。搏性豪逸，善琴，不肯轻为人鼓。徽宗三召入内，为奏《悲风》一曲，上恶其名，不乐而罢。靖康之祸，搏盖先见云。著有《琴谱》三卷，诗二卷。
　　林宪卿　字公度，怀安人。从朱文公学，色温气和，择言谨行，乡邻化之。宪卿死，乡人就其所创存斋祠焉。
　　曾逢震　字诚叟，闽县人。幼读书，过目成诵，慨然有求道志，与郑性之俱往从朱文公，遂恥为场屋之文，隐居道山，家事有无不问也。时同邑从文公游者，又有郑文胕，字成叔，嘉泰甲子贡士，文公尝命编次丧礼，著有《易学启蒙》、《或问春秋集解》、《丧礼长编》、《庸斋集》等书。
　　程若中　字宝石，古田人。尝从朱文公学，躬行无伪，终身谨礼，子孙侍侧，虽盛暑冠服肃然。著有《槃涧集》。
　　翁　亢　字柔中，福清人，熙载之子也。性任侠，喜谈往事，亦能诗。丘园五十年，绝迹城市，人鲜有知其名者。
　　李元誉　字子贞，古田人。以布衣召，除国子录，不起。
　　蔡蒙叟　字素臣，闽县人。博通古今，隐居教授，弟子从远方至者尝满其门。郡守李欣荐授本州助教。年八十余卒。著有《绳子》三卷行于世。
　　林几复　连江人。学问该博，时人称之书厨。隐居教授，从者甚众。
　　元
　　陈仲文　字奎甫，长乐人。元季，隐居山林，性嗜学，尤敦行孝友。尝与族子洁建书堂于蓝桥林壑中，以程、朱学倡乡人，名曰义学。
　　欧阳侊　字以大，长乐人。隐居著述，动遵礼法。所著有《四书释疑》、《五经旨》，有《性理字辩》、《格物启蒙》、《忠孝大训》、《女范幼学》等书。
　　国　朝
　　钟耆德　字元长，闽县人。性至孝，元末隐居，贫不能娶，而竭力奉亲。及亲没，每以甘旨不充为恨，一哀恸辄几绝。耆德博极群书，所著有《养正集》、《自省录》。其弟明德，字叔远，与耆德齐名，长于诗。
　　邓　定　字子静，闽县人。当元末兵起，定削迹东山，以著述自娱。明洪武十五年，用遗逸征，兄诚应聘出，定固谢，曰：“有兄驱驰，可报主恩。定幸犁锄无恙，愿从田间老耳。”自是刻意声诗，与典籍王恭，大守陈申辈日过从文酒，纵游山水间。年八十余卒。著有《耕隐集》行于世。
　　吴　海　字朝宗，闽县人。洪武初，隐居不仕。尝集古今善行，附以感应祸福，为一卷，名曰《命本》，以教闾巷童稚，令其诵习成性。又著书一卷，曰《书祸》，深排邪说，谓：“杨墨佛老，六经之贼；管商申韩，治道之贼；遗事外传，史氏之贼。上之人当悉禁绝，世乃不惑。”海为人尚行检，重意气，尝自榜其斋曰“过闻以来告者。”与永福王翰友善，翰为胜国死，海经纪其家，抚孤偁教之。偁后官翰林检讨，叙海文，谓有益于世云。
　　林　观　字用宾，闽县人。洪武间，隐居不仕。善隶书，性厚而直。乡人善其化，凡有讼者，或不之有司，之观直焉。闽俗好自杀以诬人，观居间每劝其解仇息争，从而听者前后盖数十辈也。常卜地葬父母，得吉壤焉，石也，凿之土，术者曰“后当有至公卿者”，观曰：“吾田野人也，敢望此”，乃取族人火葬者二十四甕俱掩其中，“必也有福，与吾宗共之。”县令闻其事，召而礼焉。以子元美贵赠知县，以孙瀚贵赠南京吏部尚书，以曾孙庭木昂贵赠工部尚书、太子太保。
　　陈　周　字仲昌，闽县人。嗜学问，通鲁史，明隐公以来二百四十二年事，然不数与人言也。好为诗，时有所作，吟咏自怡。所居石潭上，修乎埃土盍之外，种竹万挺，结草亭，柄隐其中，尝倚竹而歌曰：“修竹兮有青，中虚兮外直，素节兮贞姿，寒暑兮一色，泠泠风兮朝夕，余舍之焉。”适以长子叔刚贵，封监察御史，足迹不至城府，益高蹈，若将终身焉。杨文贞士奇、林宫谕志重其人，为文以赠之。其后子孙蝉联，多贵显。
　　黄　童　字仲器，古田人。永乐间，以楷书征，以例当拜官，辞以母老，丐终养，后累征不起。
　　郑　炎　字以明，怀安人。性淳谨，隐居教授，暇则课童仆耕稼，不慕荣利。祖潜，常创义学于瓜山之阳。炎每朔望必幅巾深衣，率诸生致敬于所祠先圣先师。平生一语不妄发，时人以迂目之，炎自信益笃。
　　罗　泰　字宗让，闽县人。泰性至孝，母丧，家贫，数年不能葬，语及未尝不泣下也。盖既葬而后饮酒食肉。年甫四十，妻死，遂不复娶，曰：“吾既有子矣。”乡人高其行，咸敬慕之。洪武永乐间，海内治平，闽士以明经取高第者后先相望。泰学精《易》、《春秋》，独隐居教授，不乐仕进。南畿闻其名，聘为考试官，亦辞不往：“吾志善一乡足矣，彼都人士也，安敢与知其去取?”素与同邑论德林志、少宗伯萨琦友善，志尝曰：“与宗让谈《易》，每得吾见所不及。”琦父死，家人欲用其俗色目治丧，泰力止之，琦深德焉。泰励行至老不衰，晚自号“觉非”。建安杨文敏公为志其墓：“好古行行君子也。”
　　林　绍　字淳裕，长乐人。工五七言律。永乐中，邑人王坚、王恭交荐于朝，部檄征，不起，终布衣。所著有《林泉清响集》，轶不传。
　　郑文霖　字汝众，长乐人，自号耽犁子。建文初，应辟不仕，与王恭诸名士相倡和，中丞练子宁作《耽犁子赋》以赠。
　　王　肇　字开若，侯官人，褒之子。少受业于状元陈安阝，学书于检讨王偁，学画于待诏高廷礼，然得于庭训为多。都御史李度，知府郑珞，先后以经明行修荐，不起，徜徉山水间终其身。所著有《蒙斋集》六卷行于世。
　　陈汉臣　名留孙，长乐人。工于诗文，尝辟为南安教谕，辞归。有《榕溪集》，张以宁为之序。
　　林　敏　字汉孟，长乐人，宋简肃公之裔。读书过目成诵，为诗清新隽永，一以盛唐为宗，与周玄辈结社，屡荐皆弗就。同时，长乐有陈本，字叔固；闽县有林枝，字昌达，俱善诗文，耽隐不仕。
　　蔡以俊　福清人。少颖悟，经史诸子靡不该洽。隐居教授，不求仕进。
　　萨　琅　字用让，闽县人。性至孝，家贫，用劳养母，乡人称之。母病，日夜祷北辰，愿以身代。母绝而复苏：“神人告我，以子孝加寿三十四矣。”母疾良已，三年乃卒，计三十四月也。琅平居好义，尝游后园，得金珠首饰一囊，乃里中人官捕之逃急而偶遗者，悉归焉。买地掘白金盈缶，还其故主：“恐君家旧物。”其人愿分半以谢，却不受。观风使者屡欲荐之，固辞不起，后子琦官至侍郎。
　　高　昇　字景初，闽县人。正统间乡荐，试礼部不偶，即归隐教授，门下士多所造就。性乐易，喜施舍，乡党敬之，凡有斗者，不之官讼，辄就昇直。
　　陈　火阜　字文厚，宪副叔绍之子。举成化辛卯乡荐。火阜才豪气逸，脱略世故。既上公车不偶，遂敕断家累，去义溪十里营桐山而居，凿池种竹，萧然一榻，啸歌酣咏。善行草书，其诗有“叩竹声寒天地秋，拂须目送沧江晚”之句，可以想见其概。
　　叶广彬　字大宜，福清人。少聪慧，日记万言。精举子业，以亲老遂辍，而治田园为菽水供。然诵读不废，经史百家，下及阴阳术数，靡不深诣。其事父母，由少至老未尝懈。父母殁，构“永望楼”、“终慕轩”以志思。里人有贷者负债不肯偿，即还其券不取也。自号“月窗”。晚年与素心友晨夕往还，结社谈诗，题其斋曰：“小构幽窗与月通，清辉莹澈此心同。仰天不语无人会，静对明蟾独省躬。”诵其诗，允也君子矣。以子朝荣贵赠知州，以孙向高贵赠太子太保、尚书大学士。
