<!-- { "loadSidebar": true } -->
　　蒋之奇　字颖叔，宜兴人。为福建转运判官时，新法行，诸道免役，推行失平。之奇约就庸费，随算钱高下均取之，民以为便。之奇为部使者及典会府,俱以治办称,且孜孜以为人物为已任。在闽尝荐处士陈烈，每行部，必造焉。
　　赵令詪　字君序，宋宗室也。绍兴中，由永丰丞累迁福建运判，兼提点刑狱公事。令詪莅事，明敏有风采，在朝多所建白。
　　林枅福　唐尉攒九世孙也。淳熙中，除直秘阁、福建路转运判官，申豁汀州无额经总制钱，减放宁化、泰宁两县苗米，论漳州子斗司收诸绝产，为豁除诸县税色。
　　薛叔似　字象先，其先河东人，后徙永嘉。光宗时，为福建转运判官，后又以端明殿学士谪福州。叔似雅慕朱熹，穷道德、性命之旨，谈天文、地理、钟律、象数之学。
　　袁　甫　字广微，鄞县人。端平初知建宁府，寻兼福建转运判官。闽盐隶曹司例运两纲供费后增至十有二，吏卒并缘为奸，且抑州县变卖，公私苦之。甫奏复旧例。丁米钱久为漳、泉、兴化民患，会知漳州，时赵以夫请以废寺租为民代输，甫并捐三郡，岁解本司钱二万七千贯助之。
　　方大宗　嘉熙末为福建转运判官。时岁荒，闽人艰食，首发常平赈粜。自乡郡始，上四州委寓士蔡抗措置粜事。改创富沙庙学，撤去建安魁星祠。决滞讼，礼高年，关防乡郡挠政，未尝以公帑遗故旧。
　　谢公旦　字清父，一字景周，崇仁人。嘉定进士，官福建转运判。核盐课，民甚便之。寻改直章阁，仍兼本官。有故人献烛百炬，烛心隐隐皆黄金，亟封还而不显其事。卒于官。
　　赵崇候　字信之，南丰人。绍定四年进士，为福建运司，主管文字。时崇候素以清介名，台有疑讼，崇候行道中，得其情，谒部使者，言民冤状，三进三否，卒从吏议。崇候大恨。未几，檄权南剑郡事，遂弃官归。
　　余祖奭　主管福建转运司文字时，建卒叶侬叛，逼漕台，官吏窜匿。祖奭挺身谕贼，晓以逆顺。贼感其诚，遂退。
　　赵彦木肃　字文长，宋宗室也。累官福建路运干。属邑负赈盐本钱数千万，累岁不能偿，彦木肃白其长，蠲之。
　　马　亮　字叔明，合肥人。淳化间，诸路转运司置纠察刑狱官，以福建路命亮复讯冤狱，全活者数十人。迁知福建。苏易简荐亮才任繁剧，召还。后以太子少保致仕。吕夷简少时，从其父蒙亨为县吏，至福州，亮见而奇之，妻以女，世以亮为知人。
　　罗　拯　字道济，祥符人。提点福建刑狱。泉州兴化军水坏庐舍，拯请勿征海运竹木，经一年民居皆复其旧。迁转运使。邵武之光泽，不榷酒而课赋，民号黄鞫钱，拯均之他三邑，人以为便。
　　陈　桷　字季任，平阳人。宣和七年，提点福建路刑狱。福州调发防秋兵资粮，不满望，杀帅臣，变生仓卒，吏民奔溃，阖城震骇。桷入变兵中，谕以祸福。贼气沮，邀桷奏帅臣自毙。桷诡从其请，间道驰奏，以前奏不实待罪。朝议以桷知变，释之。叛兵既调行，乃追杀首恶二十余人，一方以安。建炎间，复除福建路提刑，寻以疾乞祠。
　　廖　刚　顺昌人。绍兴间家居。盗起旁郡，官吏悉逃去，刚谕从盗者，使反业。既而，他盗入顺昌，部使者檄刚抚定。刚遣长子迟谕贼。贼知刚父子有信义，亦散去。除福建提点刑狱。
　　郑兴裔　字光锡，开封人。乾道间，为福建路兵马钤辖，过阙入见，询以守令臧否，兴裔条析具对。帝曰：“卿识时务，习吏事，行当用卿。”会复置武臣提刑，就命为之。郡县积玩，检验法废，兴裔创为格目，分畀属县，吏不得行其奸，因著为令。建、剑、汀、邵盐策屡更，漕臣请易纲运为钞法，兴裔极言其不可。海寇倏去忽来，调兵常无及，兴裔请置澳长，寇至辄率民御之。兴裔，旧志作兴宗。
　　王大宝　字元龟，潮州人。绍兴中提点福建刑狱。道临漳，有峻岭曰蔡冈，藂薄蔽翳，山石荦确，盗乘间剽劫。大宝以囊钱三十万募民抉薮，甃道十余里，行者便之。
　　方庭寔　绍兴中，以论和议，力请外补，出为福建提刑。时海盗窃发，初以庭寔为儒生，易之，庭寔引用郑广辈，得以盗御盗之法，遂相次遁去。又奏除福建铺例和买之害，发泉州常平米斛以赈旱饥，民赖以济。
　　谢师稷　字务本，邵武人。初历福清、怀安丞。淳熙中，为福建提刑，以守法除弊为已任。建、延、汀、邵四府苦敷盐之弊，师稷力禁除之。又奏免铁叶钱。秩满，复知漕事。郡有岁输军储斛面已免征，时守以经费不足，将复之，师稷又请于朝，俾岁增运盐二纲以助用，不得加赋。
　　李孟传　字文授，上虞人。宁宗朝为考功郎，以不附韩侂胄，出提举福建常平。诏入对，首论用人宜先气节，后才能，益招徕忠谠，以扶正论。故人有在政府者，折简问劳勤甚，孟传逆知其意，即谢曰：“孤踪久不造朝，获一望清光而去，幸矣。”对毕，即出关。至闽，大饥，发廪劝分，民无流殍。侂胄诛，就迁提点刑狱。
　　包　恢　字宏父，建昌人。淳祐中提点刑狱。闽俗以九月祠五王生日，糜金帛，倾市奉之。恹曰：“彼非犬豕，安得一日而五子生同，非不祥者乎，而尊畏若是。”众感悟，为之衰止。历仕所至，破豪猾，去奸吏，政声赫然。
　　李伯玉　字纯甫，初名诚，余午人。理宗时提点福建刑狱，后又提举本路常平。度宗欲用以参大政，贾似道忌之，而伯玉寻卒。赵汝腾尝荐伯玉，谓铜山铁壁，立朝风节，大较似之。
　　余武弼　字直孺，祖奭子。以文林郎充福建提点刑狱检法官。适临汀剽聚成擒，多武弼之策。
　　游　汶　字鲁望，德清人。咸淳中，为福建提点刑狱，有能声。贾似道当国，时事大非，汶与论事，悉诚恳恻，至于流涕。遂罢官家居。元世祖时，参政蒲大年以遗老奏召为福州总管，坚辞不就。所衣一布袍，书其背曰：“宋遗民”，不问燕居叙会，晴雨寒暑，未尝脱解，论者悲之。
　　应孟明　字行实，永康人。淳熙中，为福建提举常平，陛辞，帝曰：“朕知卿爱百姓，恶赃吏，事有不便于民，宜悉意以闻。”孟明至部，具以临遣之意咨访之。帝一日御经筵，因论监司按察，曰：“朕近日得数人，应孟明其最也。”寻除江东提点刑狱。
　　方　峤　仁宗朝为都官员外郎。时会遣使宽恤诸路民力，庞籍、孙沔荐峤可用，乃以峤使福建。峤询访利疾，条上者甚众，后赦令施行，多峤所言。
　　汤　汉　字伯纪，安仁人。宝祐间，提举福建常平，劾福州守史岩之，泉州守谢埴。后又判福建转运。又两知福州兼福建安抚使。历官介洁有守，恬于进取。
　　赵逢龙　字应甫，鄞县人。历提举广东、湖南、福建常平。每至官，有司例设供张，悉命撤去，日具蔬饭。坐公署，事至即面问决遣。为政务宽恕，抚谕恻怛，一以天理民彝为言。民是以不忍欺。居官自常俸外，一介不取。赋有逋负，悉为代输。尤究心荒政，以羡余为平籴本。
　　陆　祐　字亦颜，侯官人。为福建茶盐司干办公事，其于茶法尽心讲究，每谓榷无良法，能以仁恕存心，宽其禁网，使公家不失大利之源足矣。泉南当海舶运输之冲，部使者欲复市易，祐曰：“此渔夺之术也。”言之切至，乃止。别载《孝友传》
　　王　迈　为南外睦宗院教授。时真德秀守福州，迈竭忠以裨郡政，相从甚欢。
　　元
　　董文炳　字彦明，藁城人。宋既亡，文炳以中书左丞奉诏讨未下郡县。师既逾岭，闽人欢迎载道。漳、泉、建、邵皆送款，文炳悉慰抚之，不妄杀一人。惟兴化、汀未下，文炳欲招之，或曰：“遣一偏师，如太山压卵耳，何以招为?”文炳曰：“执迷不服，独陈参政耳。民何辜，宁不能为数万众忍须臾哉?”未几，吴浚等以汀来归。兴化又不至，乃发兵讨之。闽人室家相保，井里如故，业市不移。民德之最深，建生祠祀焉。
　　庄　嘉　守子敬。至正中，为闽海道廉访使。闽方多警，嘉历剿之。岁饿殍，死载路，救荒有法。闽人家置香几，每嘉出，罗拜以祝。既擢去，民肖其像，祠祀之。
　　王　翰　字用文，灵武人。初袭父爵，为领兵千户。省宪共言其才，除福州路治中。适三魁贼起，地险，猝难用兵。翰自造其垒，谕降之。泉州土帅柳莽跋扈，连劫旁郡，邑民惧汹汹，翰使人谕之，莽遂退。擢福建江西行省郎中。平章陈友定以翰威望素著，表授潮州总管。元亡，屏居永福山中十年。洪武中，有上书荐之者。命下，翰叹曰：“女可更适人哉?”乃为诗别其友吴海，遂自引决。翰性强介，精敏有胆略，居官廉洁，吏畏若雷震，而其行事，则一以爱民为主。
　　陈君用　字子材延平人。初，汀寇骚动，君用集壮士，保乡里。海寇陆梁，君用讨平之。又累破红巾寇，诸邑为贼所陷者，悉复之。以功授同知建宁路事。亡何，红巾围福州。君用自建宁率兵来援，大败贼众。遂引兵逾北岭，至连江，阻水而阵，率兵士六十人，徒涉斩杀。贼稍溃，既而复合。君用大呼转战，中枪而死。事闻，赠怀远大将军副都元帅，追封颖川郡侯，谥忠毅。
　　王　恽　字伯谋，汲县人。福建闽海道提刑按察使，黜官吏贪污不法者凡数十人，审系囚之冤滞者，尽行决遣。创营屋以居戍兵，俾无得寓民舍。时行省讨剧贼钟明亮无功，复上言宜选精兵，申明号令，专命重臣节制，以计讨之。
　　程钜夫　初名文海，后避讳以字行，建昌人。至正三十年，由侍御史授福建廉访使。兴学明教，士有才行者，与之为礼。至于正风俗，恤民隐，奖廉勤，察贪残，表贞节，尤加之意。为政甚严，然不以微罪弃人。吏民畏爱之。
　　张孝思　至元中，佥福建廉访使事。廉直守法，摧击奸贪，发庾以活饥民，筑堤以遏海潦，宽征均徭，戢兵弭盗，复置养济院以居养无告者。
　　范　木亨　字亨父，一字德机，清江人。由翰林供奉改福建闽海道知事。闽有文绣局，取良家子为绣工，吏因为奸，木亨作歌诗一篇述其弊。廉访使以闻，遂罢遣之。木亨持身廉正，居官所至，兴学教民，雪理冤滞甚众。吴澄为文志其墓，以东汉诸君子拟之。
　　韩　准　字公衡，沛县人。以江西行省左丞改福建廉访使，复为侍御史。请老，未报。国朝兵下闽，城陷，准籍稿堂下，以丧礼自处。吏来，追其宣敕，准取而枕之，历刃向吏，曰：“此吾所受于君者，必欲取之，并取吾首去。”吏不敢迫。及病，遂不服药而卒。
