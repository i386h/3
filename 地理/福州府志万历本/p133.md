<!-- { "loadSidebar": true } -->
　　马　森　字孔养，怀安人。嘉靖乙未进士。授户部主事，榷九江关，以能廉著，入为员外郎中。出知太平府，雪冤狱，裁中珰，减供亿，治行甲江以南。转江西副使，进按察使，寻转布政使，副都御史，巡抚其地。时创三殿，疏请南粮改折，省民间数万金。森久历江右，多惠政。召为刑部侍郎，寻改户部，迁大理卿，右都御史，户部尚书。穆宗登极，诏举边才。森言“往者辅臣杨一清以南人用陕西，尚书王骥以北人用云南，俱有声绩，宜勿论南北资格，斟酌推用，务当其才”。又申明屯盐法，乞敕重臣分理其事。上皆嘉纳之。无何，上令太监崔敏取户部库银六万两买金进用。森又言“先帝时买金二千，日积月累，仅能足数，寻诏停止，以此金暂贮太仓。今于数日内得满一万，臣知不能也。且祖宗时御札皆下，阁臣转示下部院，无司礼监径传者，更望率旧章”。上乃止。旋以母老乞终养，赐驰驿归。除服，屡荐不起。居恒讲明理学，与欧阳德、邹守益、罗洪先相、质正，要以程、朱为宗。其为侍郎归，值闽卒两倡乱，森角巾野服出谕之，随解散。临武刘尧诲抚闽，议复夫甲库役法，森备陈其害，议遂寝。继抚闽者，南海庞尚鹏欲行条鞭法，森力赞其决。迨森卒，郡人专祠祀之，曰“报功”。盖森德于闽，匪直一解乱卒之变也。讣闻，赐祭葬，赠太子少保，谥恭敏。所著有《四书口义》、《书经敷言》、《周易说义》、《春秋伸义辩疑》、《地理正宗》，文集奏议若干卷。
　　王应钟　字懋复，侯官人。嘉靖辛丑进士，选庶吉士。授浙江道监察御史，巡盐长芦。有东厂太监马广贪而虐商，应钟疏论之，诏切责广，一时中贵敛迹。按顺天，纠郡县不职者三十余人。严嵩柄国，十监锦衣共煽权，妄指奸细，诬杀人，应钟力白其冤。守备昌平，太监王敏朘削军士，应钟数其罪，上竟逐敏。河套事起，上怒责言官与议者，应钟逮诏狱，十监锦衣修前隙，几毙杖下。按浙江，先声所至，墨吏解绶去。入掌河南道，会大计吏，嵩欲蔽其私人，应钟弗许。出为副使，督学河南，宗室暴横，有凌诸生者，必置诸法。转山东参政，竟为嵩所中，罢归。入里中，环堵萧然，图使一室，讲明正学。学宪宋仪望为建书院于道山，四方从游者云集。应钟性端毅，居官以严见惮，于乡党则谦恭乐易，引掖后进，常若不及。卒年九十，祀乡贤。
　　陈　谨　字德言。举嘉靖癸丑进士第一，授翰林院修撰，左迁惠州推官，转太仆寺丞。寻丞尚宝，改南国子司业。执政荐为知制诰，改春坊右中允，以忧归，卒。谨内明外和，自持谦抑，见者莫不敬而畏之。其左迁惠州也，时遣封宗藩，谨为介，当奉册。后至华亭，徐相欲薄其过，严相弗许也。谨，华亭所取士，故疑为之地。后谨数年卒，华亭公为铭其墓，有曰：“余尝中夜以思，士之可为朝廷用者数人，而德言犹在其中。盖余爱其贤，而忘其已死久矣。”其见重如此。谨为文温润醇雅，有《内制集》并《国子讲章》诗文稿藏于家。
　　吴文华　字子彬，连江人。嘉靖丙辰进士，官至南京兵部尚书。初，文华成进士，以母老便迎养乞南，得兵部。值景王之国，道留都。大司马属文华综理，事事治办。出湖广督学佥事，转四川参议，广西督学副使，衡隲得人，历河南左布政使。今上初修旷典，旌治行异等者，天下二十五人，文华居第一，拜玺金币之赐。以副都御史巡抚广西，剿六平徭寨，殪昭平贼，又连破柳州七十余巢，招抚余党数万人，得田三万亩。捷上，赐金币，荫一子。擢户部左侍郎，念母老，乞终养。服阕，再起兵部侍郎。复抚广西，擢右都御史，总督两广。经三载，征平乐叛兵，讨怀集流贼，歼海上倭奴，擒盗珠贼党，擣府江、岑峒，罗旁诸蛮，先后斩首以万计。先是山海诸寇出没为梗，虽间取捷，得不偿失。文华多方略，兵不及万，费不逾千，动合机宜，往无不克，积金十九万余，归之有司。拜南京工部尚书，寻改兵部，参赞机务。有言官劾中珰恣暴，上怒言官。文华论救，请治珰罪，不报，遂引疾乞归，三疏乃允。未几，再起南工部尚书，恳辞，诏以原官致仕。文华性介而和，严而恕，家居十载，屏绝干谒，徜徉山水间，澹如也。卒年七十八，赐祭葬，赠太子少保，谥襄思。
　　谢　杰　字汉甫，长乐人。举万历甲戌进士。授行人，奉诏册封琉球，入国七辞宴金。擢丞光禄，佐奉常，上言懿文太子袝祭高庙，而主以奉祀之官非宜，乞以五府官行礼，著为令。拜京兆尹，酌徭编，均税法。寻以副都御史出抚南赣，清四弊，陈三策，以汰虔兵之虚冒者，军民安堵，铃阁肃然。往属吏荐者，必修谢。故事也，杰榜之署云：“贿而后荐，干戈之盗；荐而后贿，衣冠之盗。”识者以为名言。晋南刑部侍郎，平反甚多，疏时政不如初者十事。迁户部尚书，总督仓场，请全运实京仓以备边储。癸卯，漕粮阻，逾常期。杰斋戒吁天，是冬河水不合，运舟毕至，众皆异之。然竟以艰繁暴疾卒，赐赠官祭葬。初，杰父教谕廷衮，家居老矣，族众窃其名以逋赋，县令刘禹龙弗善也。直指为禹龙枌榆，遂嗾而捕廷衮，杰以身代，几死于杖。后抚虔，仇家在宇下，杰几无微言及之，时服其量。杰著作甚富，有《白云天灵》、《北窗吟稿》行于世。
　　论曰：昔夫子论大臣，谓其“以道事君；不可则止”。夫事必以道，则必不以非道徇其君；不可而止，则于所当止者，必不苟容以取辱矣。斯言也，万世之人臣奉以为鹄焉。三山自开国迄今，硕德名卿，项背相望；尊主庇民，宣猷戮力；进礼退义，咸正罔缺。乃亦有阨于位而不究其用，局于数而不永其年者。要皆伟然负公辅之望者也，余故详论著之。其或希炎附景，陟月无跻华，进退无据，身名俱辱等之具臣，然且不可，何敢以遗乘之羞，后之兴后者欲谁与归乎?亦论其世而已矣!

　人文志三
　　
　忠　节
　　

　　唐
　　林慎思　字虔中，长乐人。咸通中登第，后复中宏词科。历校书郎，水部郎中，万年县令。黄巢入长安，迫以伪官，慎思不屈，骂贼死。所著有《续孟子》、《伸蒙子》。
　　张　谨　字信美，闽县人。沈机雄毅，累官福建招讨使。黄巢之乱，贼以精兵数万寇闽中，谨率师迎战，多所冲陷。后与贼遇于铁山，杀伤甚多，贼以奇兵绝饷道，士卒乏食，疲困不能斗，谨意气自如。其偏将郭荣有勇力，能挽一石弓，举千斤。谨与荣、其将校十八人，持白刃，突入贼阵，斩首百余级。后贼探知王师矢尽无援，奋击不已，自旦至晡，十八人与荣俱死，谨被创甚，乃握刀箕踞，瞠目大骂，为贼所害。妻子及荣妻皆骂贼死。
　　黄　碣　闽人。初为闽小将，喜学问，抗志希古。用战安南功，高骈表为漳州刺史，徙婺州，有治绩。刘汉宏攻之。寡不可守，弃去。客游苏州，董昌为威胜军节度使，表碣自副。昌反，碣谏曰：“大王拔田亩，位将相，非有勋业可纪。夫桓文不侮周室，曹操不敢危汉，今僻婴一城而为大逆。碣请先死，不忍见大王之灭族也。”昌怒，斥出之。碣又移书幕府李滔曰：“越州建元，以愚策之，针可为鞘耶?”或窃其书示昌，遂为所害，夷其家百口，坎镜湖之南，同瘗焉。诏赠司徒。
　　宋
　　朱庭杰　字世英，永福人。崇宁进士。建炎中为潍州北海令，寻摄倅。金人入寇，官属悉遁免，庭杰独坚守不去。城隅有水，度虏至必饮之，投以野葛，饮者多死。俄而虏兵入城，庭杰死之。敕葬于郡之桑溪原。
　　余光庭　罗源人。大观三年擢第，累官光禄寺丞，出知南阳郡。建炎初，金人陷南阳，不屈而死，举家歼焉。
　　卢　榕　字叔才，初名郁，永福人。宣和中擢第，调安仁令。绍兴初，剧寇曹成拥众数万，自江北掠湖南，时帅臣向子諲兵不敌，又无外援，寇鼓噪入。榕躬率民兵战死。诏赠宣教郎，官其子沂。沂复与贼战，死，又官其子铸倅。黄辅之哭以诗：“许国一心如铁劲，阖门万口等毛轻。”
　　曾　升　字孟高，福州人。入粟补吏。靖康中，虏骑犯边，升被檄，部士卒戌楚州，至昭信县，适遇金人，与战，死于阵，昭信赖以全。事闻，赠五官，与一子恩泽，立庙祀之。
　　高应松　字筼亩，长乐人。开庆元年进士。历官权礼部员外部，权直翰林院。元兵至临安，应松不肯草降表。及元兵入，举朝奔窜，从官留者九人，应松与同郡侍郎翁仲德，正言陈春伯、大理卿郭珙与焉。朝廷旌其忠，迁应松端明殿学士佥书，枢密院参知政事。及两宫赴北，应松扈从，至燕绝粒不语，七日死。
　　陈觉伯　字宗尹，长乐人。登咸淳进士，授泉州教授。景炎初，幼主航海，师次于泉，觉伯率同列奔问起居，遂从入广。宋亡，愤惋不食卒。觉伯与高应松为友，节亦相类云。
　　林　琦　闽人。德祐三年，元兵迫临安，琦于□山结壮士数千人防海，以功补宣教郎。文天祥开府南剑，琦往从之，及潮州移屯，俱被执。琦至建康，忧愤死。
　　林　同　字子真，别号空斋，福清人。公遇之子也，荫官家居，性慷慨好义。宋室将亡，同自以其先遹龙图学士、埏知杭州、瑑直宝章阁，累世事宋，耻臣于元。又有刘仝祖者，其妻，同女弟也。仝祖仕历督府监丞，亦耻臣元，遂与同谋起兵收复。仝祖即同宅开局募众，已复取福州、兴化、南剑三郡矣。未几，三郡叛降于元。仝祖知事不济，走他邑，自经死。元兵至，同盛服坐堂，啮指血书壁自誓，亦不屈而死。同、仝祖并祀本邑。《宋史》林同作永福人，误。[HT]
　　朱　牧　字子文，闽县人。举进士，为安溪主簿，调隆兴府法曹。宋亡，死之。乡人私谥曰文贞，祀学宫。
　　国　朝
　　叶　福　字叔畴，闽县人。建文庚辰进士，授刑科给事中。靖难兵起，福守金川门，死之。初，福见金陵势危，自期必死，乃遣家人归报其母，曰：“不得为孝子矣。”又尝语客：“孟氏所欲有甚于生，吾人心事不当尔邪?”建安杨文敏公与福同年进士，虽取舍异趣，然重其为人，福死二十余年，追铭墓。
　　林　英　字章叔，古田人，宋儒用中九世孙。洪武二十八年，以贡授监察御史。建文初，请抑宗藩，行主父偃之策。时李景隆用事，朝野震慴莫敢言，英奏劾之，谪知瑞安县。靖难师起，召英以旧职，与修撰王叔英募兵广德，比至，势不可为，乃拜言曰：“臣生无补于时，死有负于国。天命将移，力难以济。”遂自经死。
　　成祖登极，收死难诸臣家属，英妻宋氏系狱，亦自经。世称双节，友人王偁为铭其墓。
