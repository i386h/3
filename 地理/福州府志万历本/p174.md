<!-- { "loadSidebar": true } -->
　　绍兴二十年七月，福州甘棠港有舟从东南漂来，载三男子、一妇人、沉檀香数千斤。其一男子，本福州人也，家在南台。向入海失舟，偶值一木浮行，得至大岛上，素喜吹笛，常置腰间，岛人引见，其主夙好音乐，见笛大喜，留而饮食之，与屋以居，后又妻以女。在彼十三年，言语不相通，莫知何国。而岛中人似知为中国人者，忽见舟，约同行，经两月乃得达此岸。甘棠寨巡检以为透漏海舶，遣人护至闽县。县宰丘铎文昭招予往视之，其舟刳巨木所为，更无缝罅，独门一窍出入，内有小窗，阔三寸许，云女所居也。二男子皆其兄，以布蔽形，一带束发，跣足。与之酒，则跪坐以手据地如拜者，一饮而尽。女子齿白如雪，眉目亦疏秀，但色差异耳。予时以郡博士被檄考试临漳，欲俟归日细问之。既而，县以送泉州提舶司，至今为恨云。《夷坚志》
　　福州西禅寺行者妙心，母患疯疾累年，不能步履，受本寺差监作碓坊，尝用纸糊一球，实以纸钱，焚香告天曰：“妙心母老而苦疯疾，闻世人取肝割股以行孝者，今愿破脑出髓救母余年，望三界神明赐祐。妙心今贮火球内，若使纸钱成灰，而外球不损，当即偿答。”已而果然，遂对空再拜，以左手持斧置囟门，右手执木椎击之，应手头裂，晕倒在地不自知，忽有神人呼之曰：“汝适祷何事，而乃不起邪?”始苏，扪其顶，则髓已出，如鸭卵大，殊不痛楚。漫覆以刀枪药，急走归，母云：“吾儿将何药来，吾已闻馨香矣。”对曰：“昨晚遇道人，与我此药，令煮粥和服。”粥成，一室皆香，母一啜而尽，便觉手足轻快，呼曰：“试扶我行。“比下床，若初无疾者，母子俱喜。妙心还碓坊，掌事者欲纠其夜出，乃以实告。监寺僧从皎验之，不诬，具白长老，达于州。时王与道师心尚书作牧，赐钱五十千、绢二十匹，以为孝养之劝，士夫多作诗赞咏，时绍兴三十年九月也。《夷坚志》
　　孙莘老觉知福州时，民有欠市钱者系狱甚众。适有富人出钱五百万葺佛殿，请于莘老。莘老徐曰：“汝辈所以施钱何也?”众曰：“愿得福耳。”莘老曰：“佛殿未甚坏，即坏无露坐者。孰若以其钱为狱囚偿官，遂使数百人释枷锁之苦，其得福岂不多乎?”富人不得已，诺之，即日输官，囹圄遂空。《孙公谈闲》
　　三山苏大章己未魁南省。先戊午乡试，忽梦人告之曰：“公与荐在四十一名。”公觉，言于朋友，遂传播其事。有同经忌之者投牒于州，谓苏与主司有私。枢使叶耆叔羽喻之云：“姑留牒，俟折卷，当为区处。”既入院对号，至四十一卷，治经果符梦中语。帅出士子牒示考官，云：“留此一卷不须拆，俟填榜毕，却于待补经魁取一卷易之。”众以为然。榜毕取卷，则原封者却非苏，而待补者乃苏卷也。帅与主司乃大惊异，始知得失前定，乃不复再易。次年，苏遂登春榜第一。《西湖志》
　　福州郑丞相府清风堂石阶上有卧尸迹，天阴雨时迹犹显。盖其当宋季，以暮年登科，未几拜相，至今闾巷表之曰“耆德魁辅之坊。”郑显时，侵渔百姓，至夺其屋庐以广居宅，有被逼抑者，遂自杀于此。今所居为官势豪夺，子孙不绝如线。《南村辍耕录》
　　宋陈北溪有子名革华，年方十一，陈令其追陪晦翁，器度英伟。晦翁出一对试之，曰：“一行朔雁，避风雨而南来。”革华即应曰：“万古阳乌，破烟云而东出。”晦翁大奇之，谓北溪曰：“此子气象不凡，异日名位当见烜赫。”后果为龙图阁学士。《鹤汀私抄》[HT]
　　陈筑字梦和，莆田人。崇宁初登第。为古田尉，惑色倡周氏。周能诗，赠筑绝句曰：“梦和残月过楼西，月过楼西梦已迷。唤起一声断肠处，落花枝上鹧鸪啼。”首句盖寓“筑”字也。又《春晴》诗曰：“瞥然飞过谁家燕，蓦地香来甚处花。深院日长无个事，一瓶春水自煎茶。”后与筑作合欢红绶带自缢于南山极乐院，有知之者共排闼救免。已而事败，筑失官去。周至绍兴初犹在，既老且丑，家户遂零落云。《夷坚志》
　　龙麟州先生过福建，宪府设宴，命官妓玉带佐酒。宪使举杯曰：“今日之欢，皆玉带为之也，愿赐以诗。”先生负海内重名，雅畏清议，又不能违宪使之请，遂书一绝云：“萏萏池边风满衣，木樨庭下雨霏霏。老夫记得坡仙语，病体难禁玉带围。”于是举席称叹，尽欢而散。《南村辍耕录》
　　洪武中，福建按察使陶垕仲，宁波人。性清介，在任治职吏，革宿弊。时布政薛大昉贪暴，垕仲奏之，大昉亦奏，俱至京师理事。既白，大昉得罪，垕仲还职，时人为之语曰：“陶使再来天有眼，薛公不去地无皮。”《余冬序录》
　　浦舍人源，无锡人，初至闽时，往见林子羽。子羽不出，使二玄周玄、黄玄。[HT]问所为来。浦舍人乃书《送人之荆门》一诗投之，曰：“以此相评耳!”二玄读至“云边路远巴山色，树里河流汉水声，”大喜曰：“此吾家诗也。”遂以白子羽，子羽始出，相见甚欢，因留连久之，多所唱和。浦舍人之诗名于是大噪。刘钦谟《岳台集》
　　永乐时，侍读林蔀斋志祖清，避元不仕，变姓名，匿居山寺。会府公检册寺中，见清，诘问，且曰：“能诗乎?”曰：“颇能。”即以册号“八”音命为诗，应声曰：“金紫何曾一挂怀，石田茆屋自天开。缘竿钓月江头住，竹杖挑云岭上来。奈包实晓收栽药圃，土花春长读书台。革除一点浮云虑，木笔题诗酒数杯。”府公惊羡，遂与为友，政暇辄携酒过饮，倡和移日。一日，忽论海滨人物，因曰：“如林清者雄才硕德，惜未见其人。”林不觉有感。公曰：“公殆林清耶?”林曰：“若清者，公安得见之，此吾所以有感也。”相与尽醉而罢。明日府公再往访之，林公去矣。多方物色，竟不能见。《蓬窗日录》
　　永乐乙未科，始开会闱于北京，泊庵先生主考，得一卷三场俱优，取定为会元，折卷，乃陈芳洲循。先生以乡故为嫌，欲取林文秸，而又以秸字难识，进呈不便，因见第五名洪英，曰：“此洪武间英才也。”遂取为会元。而循居王翱第五。《琐缀录》
　　胡鼎，字宗器，侯官人。总角颖悟，修洁寡言。洪武间尝游庠序，颉颃不合，予宁归，遂不复往。时宪府谋辟从事，诸从史相与言宜得如胡椽者，于是争罗致鼎。鼎在宪署，弗为贬，人不敢干以私。尝从孙佥宪分司于泉，孙凶恶而贪蔑，莫敢与计事，鼎摘其奸利骫法数事，飞章劾之，孙竟得罪。诸长佐每视鼎，盱眙曰：“斯史胸藏阳秋，吾可弗自检哉?”满宪府考，内选叙用，会尚膳监选清慎史，遂得官七品、阶从事郎。鼎晨入暮出，进止有常所，仪观清伟。青宫尝遥见之，问：“郎选何曹”，左右曰：“此光禄胡署丞也。”目送咨美久之。[HT6SS]见《椽曹名宦录》
　　闽忠懿王及夫人任氏，初葬于闽县灵岫乡凤池山，后唐长兴三年改葬永福山，即今之莲花峰是也。后唐赐神道碑，张文宝撰文。宣德四年，有种屯军三十人将王冢盗发，圹门坚甚，只从上角凿破一孔，以巨绳腰一人先下，忽中绝，呼之不应，众愕然，乃以松脂作把燃火，光照圹中，用长梯鱼贯而入，见先入者死矣。圹制广如屋，前祀王像，卓列五供炉、瓶、烛台，皆以金玉为之，后寝红棺二，盖王与夫人也。随将器物珍宝盗出。死者之妻梦其夫泣告，发冢时先入，被大蛇咬死，欲分盗物一半。其妻以梦告，群盗不肯。告于管屯百户王杰，杰受赂不问。复告于怀安县典史朱玉，玉得其金镯玉带，又不问。遂告于宪司副使李素鲁、佥事邹穆，穷治其事，捕盗系狱。典史大怖，以为匿帝王物，欲自缢，或教其自首，罪可免，尽将金镯玉带呈官。时有生员王琨告称系王后裔，认其物，有司未之信，及阅其家谱，圹中物俱载焉。照谱追物，物毕出，举王画像悬于堂上，只见方面、大耳、巨目、弓鼻、紫面、修髯，俨然可畏，四周朽蠹已尽，中独如故。诸公异之，内一水碗，其底寸许，如橄榄然，莹如金色，不识为何宝，召回回辨之，曰：“此玻璃碗也。”圹中盗物藏库，将十之一与画像与王琨领回，王墓官为修治。后琨仕至松阳知县。王像为县丞刘鉴借去不还，琨告宪司追出。并玉带一条，花大如掌，宣德八年进御府，盖王之女适刘之祖也。时库役郑浩督修治，为余言亲见圹中悬棺，推之即动，棺盖已被盗开，随即封固。坟前石人石兽，制极工巧。叹嗟久之，为之诗曰：“莲花之峰高入云，巍峨下有前王坟。松围翁仲如相语，草暗麒麟似出群。当时卜筑嗟埋玉，春色开残红踯躅。晓雨初晴叫鹧鸪，寒烟欲敛游麋鹿。忆昔朱连两构凶，层城如昨霸图空。故宫总付苍茫外，羡道都归寂寞中。寝园秘器期千古，宣德初年发行伍。金炉璃碗落人间，玉带真容归御府。吾闻发者三十人，一人坠死其妻嗔。互相告首殒囹圄，无人得脱王憾伸。所幸官司即修缮，旧时茔域皆安奠。富沙派出来中州，苹藻时思致明荐。维王秀挺英雄姿，保障东西建鼓旗。军中王气诚非偶，五百年来德政碑。古松老树多遗爱，濯濯英灵宛如在。后来勿学屯田军，踏破苔花慎毋再。磕源林谨夫识。
　　成化十三年，福建长乐县平地起一山，度之，高二丈余，横广八尺。山旁一池，忽生大蚬，民取食之，味甚美，乃争取食，不数日，患痢死者千余人。《菽园杂记》
　　福建参政宋彰，交趾人。与中官多亲旧，侵渔得银以万计，馈送王振，遂升左布政。抵任计营所费，验户敛之，贫不堪者甚为所苦。于是邓茂七聚众为盗，因势而起，遂不可遏。不两月间，天下震动，闻风而作，若火燎原，不可扑灭。人心易摇如此。《天顺日录》
　　正统十三年，沙、尤寇邓茂七作乱，僭称王号，伪署官职，攻陷沙、尤二县，八郡为之骚动。方其剧时，福郡城中起编户守城，盛为之备，村落居民皆扶老携幼入城，日以千计，号啼载道。诏遣兵讨之，以都督刘聚为总兵，都督陈某、刘德新为左右参将，佥都御史张楷监军，贼犹未下。十四年，复命宁阳侯蒋懋为总兵，保定伯梁珤、平江伯陈懋为副总兵，都督范雄、都督佥事董兴为左右翼，总兵太监曹吉祥、陈梧监军，刑部尚书金濂参赞军务。是年茂七为乱兵所杀，宁阳侯官军驻郡城中，分处居民，率一家供二军。月余，剿其余党，福建始平。先是有某御史编乡民总甲之法，复有都总甲家置兵器。茂七颇骁雄，为都总甲，得众甲推服，豪横既久，因谋作乱。夫是法之设，本以御盗，其弊也适以资盗。立法之不可不慎如此。新增
