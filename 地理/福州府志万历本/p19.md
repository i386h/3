<!-- { "loadSidebar": true } -->
　　旧无城。弘治中，知县徐珪始于衢路列栅为门十，以司启闭。正德十四年，知县黄相又以东西二门筑垣，以备捍御。嘉靖三十七年，倭讧海上，巡抚王忬檄推官徐必进尽拓其旧而筑之，延袤三里许，高一丈五尺，厚一丈一尺，周七百一十有三丈，辟门四：东曰宾日，西曰承金，南曰阜薰，北曰朔易；敌楼四，水关三。万历七年，分巡佥事李乐请银六千两，改砌以石，崇墉屹然。
　　永福县城
　　国朝嘉靖三年，知县何谦始筑，后知县文惠、陈克侯相继修之，城高一丈五尺，厚丈许，周七百二十丈有奇，为门楼四，串楼一百二十，敌台十。万历十七年，山寇作，士民以东北城垣环于山湾，呈请移入山顶，周围只计六百六十丈。东西南北辟四门：东曰永泰，西曰永平，南曰阜殖，北曰瞻京。
　　福清县城
　　国朝正德八年始为四门：东曰文兴，北曰玉屏，南曰龙江，西曰双旌。嘉靖三十三年，防倭更筑，垣高一丈八尺，厚一丈四尺，周九百九十三丈，女墙一千三百，警铺二十四，建门楼四，水关二。至三十七年，筑三敌台，城增高四尺，环垣上为堞楼，表里辟夹道，浚濠深广各二丈。本年陷于倭。至万历三十一年，知县丁永祚始移旧城四百余丈，新增城二百丈，益以月城。
　　镇东卫城
　　在福清县方民、新安二里间，去县治一十里。国朝洪武二十年，江夏侯周德兴督造，垣高二丈三尺，厚一丈，周八百八十余丈，为门四，警铺四十有三，女墙一千三百四十有九，敌楼三十有二。
　　梅花守御千户所城
　　治四十里。国朝洪武二十年，江夏侯周德兴督造，垣高一丈八尺，厚六尺，周六百四十余丈，门三，女墙一千二百，敌楼二十有四，警铺二十。
　　定海守御千户所城
　　在连江县二十七都，去县治八十里。国朝洪武二十年，江夏侯周德兴督造，垣高一丈五尺，周六百丈，警铺一十有六，西南关门一，城外濠阔六尺，深三尺。
　　万安守御千户所城
　　在福清县平南里，去县治一百二十余里。国朝洪武二十年，江夏侯周德兴督造，高一丈六尺，厚一丈二尺，周五百二十五丈，女墙八百二十有七，警铺一十有三，敌楼一十有八，东、西、南为三门，上皆建楼。
　　蕉山巡检司城
　　在长乐县十五都，周三百六十余丈，初为寨，嘉靖三十八年始建。
　　松下巡检司城
　　在长乐县二十都，周三百一十余丈，初为寨，嘉靖三十九年始建。
　　小社巡检司城
　　在长乐县二十都，旧为寨，嘉靖四十一年始建。
　　北茭巡检司城
　　在连江县二十六都，去县一百一十里，周一百五十丈。国朝洪武初，江夏侯周德兴督造。
　　蛤沙河泊所城
　　在连江县二十九都，去县治五十里，周一百五十丈。国朝洪武初，江夏侯周德兴督造。
　　塘头民城
　　在闽县合北里，嘉靖倭患后，里人董世道捐赀造，万历四十年拓而大之。
　　塘湾民城
　　在闽县合北里，嘉靖间造。
　　翁崎民城
　　在闽县江右里，嘉靖间造。
　　垅下民城
　　在长乐县二十都。
　　海口镇民城
　　在福清县治东二十里，周八百四十四丈，女墙一千六百有五，警铺二十四，敌台七，辟门五。嘉靖三十四年，倭始寇闽，犯海口镇，民死者半。巡按御史吉澄请发帑金七千七百余两赈，镇民愿以所赈筑城。其后岛夷屡犯福清，此镇以有城可守。
　　化南民城
　　在福清县东南六十里，嘉靖间造。
　　沙塘民城
　　在福清县南五十里，隆庆间造。


　
　建置志二
　公　署
　　

　　巡按都察院　在嵩山之麓，嘉靖三十六年建。其地宋尚书王祖道宅。洪武初，为驸马都尉王恭公署。正统间，镇守内官居之。嘉靖初，改为提学道。倭讧闽中，朝议设巡抚，遂开府于此。嘉靖四十四年，巡抚汪道昆毁于火。隆庆元年，巡抚涂泽民重建。万历三十二年，巡抚徐学聚改建，时署郡篆者，意在逢迎，径拓西北民居百余间，给以半直，然规恢宏丽矣。三十九年，巡抚丁继嗣乃葺而约之。
　　巡按察院　在仙塔光泽坊内，嘉靖二十七年改市舶府为之。旧织染局地。成化间，建市舶府。嘉靖中，御史陈宗夔改为察院。万历十四年，御史杨四知辟门之西路而直之。三十三年，御史方元彦疑院署有祟，移驻福清。时署郡篆者，遂改建于院之东偏，而虚其旧署，大役朋兴，民疲奔命，然元彦按事竣，遥从郭外抵竽江，竟不敢入也。
　　南察院　在城南府学大成殿后，成化七年建。即旧贡院地。成化间，迁贡院于平山，改为察院，俗称南察院。万历三十七年，太监高寀来督矿税，以为署。
　　西察院　在三山驿之右。今废为使客公馆。
　　布政使司　当三山之中，后枕越山，前案方山。晋郡守严高建为刺史衙，唐为都督府，又为观察使衙，为威武军衙，五代梁为大都督府。伪闽僭号，改作逾制。宋兴，钱氏纳土，悉废之，独明威殿存，守臣以为设厅。天圣中，郡守章频创都厅，郑载建大厅，范亢更名清和堂。宋景炎，端宗即位于闽，以旧设厅为垂拱殿。元为中书省。国朝洪武初，改为福建等处承宣布政使司，堂曰政本堂，左经历司，右照磨所。仪门之外，东曰清军道，曰分守武平道；西曰督粮道，曰分守福宁道。理门所在督粮道南，司狱在理问所北，库曰架阁。使马文升复鬻民居，辟西而衢。弘治以后，按察使李贡、夏景和陈珂、刘逊相继经营，拓其隘陋，更为闳敞，而门始南向，前堂及衙宇、宾馆、廊房、公廨诸所，秩秩咸备。经历司在正堂东，照磨所在正堂西，司狱司在中门西南，赃罚库、架阁库在照磨所西北。
　　提学道　在乌石山北，嘉靖四十年建。改五经书院为之。
　　兵备道　在冶山之南，嘉靖四年建。今兼管清军驿传。
　　巡海道　在钟山之右。旧为监军道，嘉靖三十年建，万历六年废，今为巡海道驻于此。
　　屯盐道　在芝山之西，正德三年建。旧为屯田水利，今加盐法。
　　分巡福宁道　在屯田道之后，正德四年建。
　　旧清军道布按分司　在冶山之西。今废为公署。
　　分巡武平道　在抚院之右。今废改为宪台。
　　都转运盐使司　在布政司之西，即宋西外宗正司也。按宋转运司在建州，建炎二年，以建寇，移福州，后复仍旧。元更置福建等处盐课、市舶都转运使司于福星坊内旧福星馆后，或为都转运使司，或为都提举司，更改不常。皇庆元年，始移置今所。国朝洪武元年，改为福建都转运盐使司。成化十四年，运使康骥重建堂东夹室。二十三年，运使金迪重建后堂，又创造运使同知、副使、判官各廨舍一所。判官今废。经历司在堂之东。库曰架阁，广盈门之外。坊曰国计，分司二：一在水口，一在黄崎镇。批验盐引所二：一在竹崎，一在闽安镇。盐仓一，在南台。闽县时升里，宋天宁寺遗址。
　　贡　院　在将军山东北。先是，洪武十七年，布政使薛大昉移宋文场在谯楼东者，改建于城南。成化七年，布政使朱英改建今所。正德十一年，巡按御史胡文静以前逼委巷，令有司购民居八十区辟之，东西各八丈，南倍之，更为正门南出。万历五年毁于火。六年，重建，中为至公堂，后为衡鉴堂，堂之后为总考官房，堂北为同考官房，东列三所：曰誊录，曰受卷，曰弥封，西二所：曰对读，曰内供给。至公堂之前为东西文场，中为明远楼，四隅有瞭望楼。大门出数十步，为天闻文运坊，东西有坊，一曰明经取士，出井楼门城边巷。一曰为国求贤，出丽文坊巷。外有东西外供给所，中有桥曰青云，达于通衢，竖坊曰“贡院”、“巡抚都御史耿定向重建贡院记”。闽贡院，肇宋元祐、乾道间，国初在郡庠北。成化辛卯，迁藩治东北隅。诸堂、寝、廨舍、楼台，多正德己卯重建者。万历戊寅春火。岁支十才一周，岂维新会耶?先是藩臬诸大夫询谋经始，而侍御像章敖君鲲啣命至，适当主宾兴，奉简书维谨，檄下有司，谓“规制宜宏，杆蔽宜肃”。于是西拓址五十寻，徙堂基三十尺，鸠工程材，以是岁八月兴事，越明年六月工竣。中为至公堂，内为衡鉴堂，东为监临台，西为藩臬署。为所凡六，中为明达楼，四隅为瞭高楼。其校舍则易板以甓，覆之瓦，其数增旧。诸庖湢咸其重垣峻墉，自簾以外，阃之内，胥焕然鼎新云。受功时，余尝偕敖使君登明远楼，周环四顾，视诸匠梓，塈者，茨者，巧者，墁者，汲而爨者，并手偕作，日忘虑数千百人，计诸什费，帑金七千缗有奇，因相与咨嗟叹曰：国家所为求士计者，何若斯重哉?吾侪咸由此进，而不一绎思岂夫耶!且士自束发列黉序，已复其身，高等者饩之，三岁一比，此中费当几何?率养千百人而致一人也，由此进上公车，则有司丰宴饰币，树坊表资，诸计偕即一人计之，又不知几何矣?夫逆放之人，授之壶餐，笃衷者终身德之不忘。士初与齐民齿耳!诸费赀咸齐，胼胝拮据，万方苦辛所拱者，而一旦取为诸士，费国家意指何以哉?诚思之，当不忍重负矣!虽然，士惟不自负也，而后能不负国家，士负国家者，终自重也已。余顷行部，初经中立、康侯、愿中、仲晦诸贤之里，式而低徊者久之。或指其祠墓所在，心惕然思，谅诸人士有同然也。过蔡、章辈墟墓，乃私衷愤然仇视之，不顾而唾，度其裔胤有存，亦盖祖之，此何以故哉?其思其斁，不在名位显晦间矣。诸人士重思之由，出洊跻崇月无，当审所处，即不偶而困滞此中，犹有所自树也。陆敬舆曰：“上不负天子，下不负所学。”士诚有所树，即显晦殊轨，均之为不负矣，彼负国家与自负，原所学者斁皿也，闽人士当早辨哉!
