<!-- { "loadSidebar": true } -->
　　在闽县桑溪里东山大乘寺南。山峡间有二潭，下潭广六尺，深不可测。昔闽越王郢第三子有勇力，号白马三郎，射中大鳝于此，土人因为立庙，祈祷辄应。唐大和元年，观察使张仲方旱祷归至圣泉寺，雨已至，诗曰：“入门池色净，登阁雨声来。”团练副使李贻孙诗：“旌斾忧民至，风云逐马来。”判官囗敬彝诗：“雨随青嶂合，云拂画旗来。”内供奉囗城侍御诗：“云阴随雨度，桂馥逐风来。”宋庆历中旱，郡守蔡襄为文祷于庙，读毕大雨，命知县贾大冲新其祠，文学范宗韩为记。绍兴中大雨，夜水暴出，声闻数十里，诘朝，有石高可二丈，峙庙后，如堵。绍定间，增封孚佑王。淳熙八年，郡守陈垲祷雨有应。因叹曰：“土俗疑传以鳝为灵，不知王亲杀鳝以为灵也。神能体天以福善，沛利泽以苏焦稿”。遂改为善溪。宋曾巩《祷雨文》：“呜呼旱也，谁则为之?芃芃之稼，将槁而萎；嗷嗷之众，曷望而依!维闽属者，寇贼之罹，逮其既附，我士已疲。余丑成群，百十睢睢，跳踉出没，负力乘巇；亦有为渠，诸偷所推，相望棋布，未受絷羁。至家莫宁，远近并疑。我畜以柔，亦震以威：从有法赏，不从系累。或扰而序，或就躔徽。逮岁朔易，滥定无遗。山林夜行，笑语追随。天予圣德，海邦是绥。今此大田，既硕而齐。俾不卒成，熟忍为斯?神有灵迹，国人所低；神有显号，天子所跻。萎能起之，槁能泽之。故宁有余，敛而不施。我用卜日，早驾以驰，即告潭侧，尚其听之：攘除骄阳，腾云扩霓，播为甘雨，霈洒淋漓。俾农有秋，百物是宜，熄偷与争，长置刑笞，人于报事，岂有斁思。
　　明德赞福王庙
　　府治之西，旧号西湖庙。汉闽越王郢开州西大路，土成丘，后人即其地立庙祀之。自唐大历以前，闽城得通祀者，钓龙台、董溪、城隍并此为四。
　　忠懿王庙
　　在郡治东庆城寺之侧，本闽王审知故宅。唐侍郎于兢、宋刺史钱昱德政碑二石，一竖门外，一竖祠内。宋初，钱氏纳土敕建，后废为里社。历代以来，岁杪迎春，郡守遣祭，取其碑下土为春牛。万历二十八年，有诏修帝王祠墓，王之裔孙生员王一腾等请于有司，二十九年，督抚都御史朱运昌、巡按御史刘应龙请复旧址，发公帑重建。适转运副使临海王亮至，亦为王裔孙。力襄厥成，复春秋祀典。四十年，督抚都御史丁继嗣重修。[HT6SS]碑见《文翰》。
　　灵济宫
　　在府城南积善里之梁山，祀南唐江王徐知证、饶王徐知谔。证兄弟尝将兵至闽郡，人德焉，为立祠。永乐十四年，文皇帝有祷，神著灵验，命拓其址重建，封为真人，五岁一遣官致祭，赐袍，今惟藩司代之。成祖文皇帝御制碑：朕维自古英贤，生为名臣，著庇民之功；没为明神，赞天地之化。鼓动囗囗流荡两间以荫福斯民。御灾捍患，敂枯吹生，濯濯洋洋，如在其上，如在其左右，盖非智虑所可得而测也。《诗》曰：“伸之格思，不可度思，矧可射思。”其此之谓欤?能九天金阙，明道达德，大仙显灵，溥济真人。王九天玉阙，宣化扶教，上仙昭灵博济真人饶王，其功德充溢，盖若是已。神南唐之胄，生有民囗之勋，殁录仙班之籍，伯仲齐美，华萼联芳，领职上天，耀灵下土，呼吸响应，电迈风行。下民是囗，父母其依，慈祥仁爱，物赖以宁。乃者朕躬弗豫，用药百计，罔底于效，神默运精灵，翊卫朕躬，顷刻弗违，随叩随应，屡显明征，施以灵符，天医妙药，使殆而复安，仆而复起，有回生之功，恩惠博矣，盛矣!朕揆德凉薄，何由获兹，永怀神德，曷其能忘，海深岳峻，其焉有极?盖有功必报，国之恒典，是用祝册，加封神号，伯曰：清微洞玄冲虚妙感慈惠洪恩真人，仲曰：高明弘静冲淡妙应仁恩洪恩真人。旧号俱如故，大新庙宇。凡爽轩豁，称神所栖，爰敕有司虔洁香火，春秋祭祀，岁易时衣，给洒扫五户，表朕悃幅答神庥。虽然，神功之厚而报赉之薄，神固无责于报否，则朕心不能已矣!夫天地之德一日，生神体天地之道，弼亮化机，出幽入明，翕张欻忽，遨游太清，监观四方，济利群生，功在霄壤，昭昭若此，固有不可得而名言者。乃彰神绩，勒于贞石，树之于庙，垂示无穷，并系以诗曰：“天产英灵为世杰，出入幽明犹一□。生著勋劳保瓯粤，没为明神崇伟烈。茫茫海甸倚芘樾，雨旸寒燠调以燮。冬无凌竞夏无暍，凉气远殄靡飓风。下稔高黍岁穰桀，驱扫不祥定妖孽。晨钟暮鼓乐髫耋，卓彼鳌峰峻且嶻。蜿蜒回抱天造设，香兰荐芳秋菊馝。寒泉白石漱清洁，神之游兮羽葆翳。飞云翩翩道幢节，欻来忽往灵僁僁。呼吸响应速以偈，济利溥博无时歇。四时报享繁献醊，卫朕之力畴与埒。维夫铭心与刻骨，书恩著德勒坚碣，垂示万古昭日月。永乐十五年五月初一日。
　　东岳行宫
　　即伪闽所建东华宫之泰山庙。宋大中祥符间，寖广其制，万历二年重修。
　　天妃宫
　　在水部门内城垣下，建自前代，国朝永乐至万历年间，累经修葺。神姓林，莆田都巡检孚之季女也，生于五代末年，少而灵异，能知人祸福，室处几三十载而卒。宋绍兴间，有司以灵异闻，封灵惠夫人，赐庙额曰：“灵应”。永乐七年，改封弘仁普济天妃。奉使外夷航海，必载其主舟中，每遇风涛，有祷则应，或蝶或雀或灯光，舟人见之，则险夷而利涉矣。嘉靖间，给事中陈侃使琉球还，为请春秋祀典。
　　烈威祖庙
　　在使君桥之北。神姓陈，与其二弟名讳俱不传，生五季末，一门以贞义自持，没，能为民御灾捍患，祷无不应，宋时累封，并为侯。
　　会应庙
　　在闽县左三坊。旧为灵泽庙，号五龙，配以方色。相传伪闽时建。宋皇祐中，邑人以旱祷，澍雨大至，北位黑龙，鳞甲犹带池萍。绍兴四年，郡守温益修其庙，乾道三年，郡守王之望请于朝，赐额：“灵泽”，闽令陈长卿记之。淳熙十四年，安抚使贾选奏改今名。
　　五显庙
　　郡治东南通津门楼上。楼与九仙鳌顶相峙，俗呼青门楼。庙初在河之南岸，即怀远驿故址，旧名五通庙，亦名龙官庙，后废，祀于此。
　　振远安福行祠
　　在府治北。相传北镇之神也。宋嘉泰初，建于北城楼上。元季，海寇攻城，廉访司掌书记曲时敬领兵击之。祷于神，不许，与战，果不利。明日，再祷，许之，兵既接，彷佛若有神助，遂大胜。时敬乃大新祠宇于门之东。国朝洪武初，增筑城楼，乃迁于时敬旧宅。里民有祷辄应。
　　灵沟庙
　　在郡城南郊外下郑洋。元至正间，溪水泛溢，忽一木像乘浮槎往来洪沟者数日，乡人异之，乃登于巨石上。是夜，里中父老咸梦一绯衣神谓之：“吾素习歧黄公，当庙食兹土，以福汝等。”翌日各言所梦皆同，即其处立庙，凡疾疫疮疡，有祷辄应。
　　[HT5H]马仙庙
　　在侯官县十五都甘蔗洲上，庙中有井名龙渊，岁旱不竭。马氏，生建安县将相里，适人一岁，夫亡，誓志不二，纺绩养姑。每跣足出入，遇溪暴涨，无舟可渡，张伞仰置水上，乘之以济，众尽骇异，语人曰：“我非尘世人，有姑在，终其天年，即仙去。”闽人像祀之。马囗津上亦有庙，舟航遇雨，多著灵异。
　　祠山庙
　　在府治南法云寺东。神姓张名渤，吴兴人，或曰武陵龙阳人，生西汉末，游苕霅之间，卒而为神，显于广德州之横山。闽祠已久，颇著灵迹，郡人敬事之，岁大比，士子多谒梦于此，成化十八年，镇守太监陈道重修。
　　刚显庙
　　在乌石山之巅，祀唐处士周朴。详见《寓贤》。宋绍兴初，丞相张浚谪福州，将游双峰，夜梦一僧与一金紫人及白袍士来谒。翌日登山，见三人容貌与梦，异之。三人者，朴与观察使李瓒、双峰僧懒安也。后浚帅闽，复游乌石，诣祠下，喟然太息。朴死事三百年，未有庙额，乃疏于朝，赐号“刚显”。郡人郑昂为记，有曰：东汉之衰，陈蕃、李固、孔融之徒，相与标榜，以节义名世，故虽以曹公之阴贼，终身睥睨汉室，不敢取。唐末名节扫地，君子在野，小人在位。朱温以斗筲穿窬之囗囗囗，而攘神器，士大夫亦欣然与之，莫敢正议。使君得志，其肯以国与人乎?”今岁久祀废。
　　昭利庙
　　在越王山之麓。神为唐观察使陈岩长子。乾符中，黄巢陷闽，王愤唐室衰微，慨然谓人曰：“吾生不鼎食以济朝廷，死当为神以慰人望。”及殁，祀于连江演屿。宣政二年，祀今所。五年，给事中路允迪使三韩，涉海遇风涛，赖神以济，归上其状，诏赐今额。建炎初，寇犯城西，吏民奔走，乞救于神，俄顷冰雹交下，盛夏如冬，平地水深尺许，贼遂惊遁出连江，欲肆剽掠，见士马云布，众骇而去。宋宗正嗣濮王仲湜为之记。
　　灵显庙
　　在螺江之浒，祀唐将刘氏兄弟三人。宋淳熙间建。初，黄巢之乱，淮甸人刘行全、德全、待全兄弟御之有功，闽人祀之。
　　七贤祠
　　西门大街，宋建炎初建，以祀王忠竭、郑仲贤、郑谨净、郑守道、郑诚、王子元、王子清，凡七人。距野人也。五代唐天成中，群盗啸聚，阖境之民，赖以保全，故祀焉。又有行祠，在善化坊内。
　　显应庙
　　闽县饮井山西麓。神姓陈名礹，初与其弟观察使岩同庙，祀于里之芦川。宋嘉祐间，迁于今所。开禧、嘉定间，蝗旱疫疠，邑人祷之，累著灵应。宝庆初，赐额曰“显应”。开庆初，封礹曰：仁济侯，岩曰：忠济侯。侍郎陈益记之。
　　北　庙
　　旧在遗爱门外，即今北门外，去郡城十里许。王姓刘氏，名行全，唐末，其妻兄王绪，为秦宗权所逼，拔其军南徙，以王为先锋，至漳州，绪忌而杀之。王审知有国，悼其死非罪，为立庙州北。宋政和初，怀安知县吴与重新庙宇，与自为记。
　　榷务庙
　　在凤池坊东，祀五代榷务使张睦。见《名宦》。
　　闽山庙
　　在郡城西南文儒坊内，建自前代，国朝正统间，有司重修。万历三十一年，福建左布政使王恩民移檄本府，岁致春秋二祭。神姓卓名祐之，宋景佑元年进士，见《选举志》，庙其故宅也。建炎三年，建寇猖獗。端平中，邵武山寇发。重庆中，汀寇发。神著灵异，现于云端，贼众咸惊怖而遁。寇既平，守臣朱良骥、运判葛有声先后各以事闻，诏加封为广利威显侯，赐庙额曰“灵应”。
　　显灵庙
