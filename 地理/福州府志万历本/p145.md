<!-- { "loadSidebar": true } -->
　　郑静夫　闽县人，少孤。嘉靖岁，有倭寇，静夫弃二子，一手携布囊纳神主，一手负母避山中。遇贼索金，见囊空，欲并杀母。静夫泣告：“母老且病，杀我足矣。”贼刃其右臂，臂断，神主囊堕地，犹以左肱卫母。贼怜，舍而去。寻仆，母坐守一夜，死，族人收瘗其骨，二子竟不知死所。
　　张天极　字于北，侯官人。父领课铁输京师死，同郡人为藁葬塚中。凶问至，天极昼夜泣不休，徒步走京师，函父骨，窘不能归。会王职方应时者擢江西佥事，乃代携杂书簏中还，犹捐金葬之。天极誓终身茹蔬如持父服时，未婚卒。
　　郑天挺　闽县人。母丧在殡，倭至，天挺独守柩不去。贼问金所在，天挺拜且哭：“家故贫，无金所。不去者，母柩耳。”贼欲舍，乡导者诱令杀之，并焚母柩。
　　林向荣　字子灿，闽清人。父蚤世，母池守节。嘉靖末，广贼掠闽清，荣与母逃匿，贼竟杀之。荣痛母死，伏尸且哭且詈，贼遂并杀。时年二十，御史李邦珍旌之。
　　林宅贤　闽庠生，居于合北之沧湾，事父母极孝。家贫，教授里中。其兄有狂疾，动作失常如鸟兽，举家人厌苦，囚之。宅贤自外归，辄出兄，与其饮食，有美味，必授匕进兄，兄食已乃去。宅贤生平无怒容，善成就人子弟，海滨士蒸蒸多出其门。人有非理，宅贤见之微庄容，乡人訾之曰：“汝见怒于林君，足耻也。”人敬爱之，庶几于彦方云。
　　论曰：为人臣为人子者无以有已。是故杀其身焉，苟有益于君亲，忠臣孝子之所甘心而不悔者也。唐史所载：安金藏自剖以明睿宗，贾直言代其父饮毒，皆自分必死，生者特幸耳，此岂可尝试而漫为之哉?《旧志》孝子剖肝以瘳亲病者，二人焉，则予未之敢信也。夫孝子者，欲瘳其亲，非必至于杀身。而割肝，则杀身之道也。又能瘳其亲者，何哉?且所谓割肝者，使人割之邪?抑自割之邪?人割之，则世未有割无故操刀而杀人者：自割之，其人已死矣，又安能内探五脏，辨其所谓肝者，而后割之邪?甚哉，其妄也！此必无之理也。世或传之，传者妄也；出于其人，则其人妄矣，又岂足为孝乎?是故肝不可割，割肝亦何益于其亲之病：予故削之，不使诬世。而存其庸行之常者数人焉，其事固人之所能行，而亦不易得也。鸣呼!事亲者，使法数人，可以无悖德矣，何必行怪骇俗以取名哉?林文恪《旧志》。


　
　人文志九
　儒　林
　　

　　宋
　　周希孟　字公辟，侯官人。通《五经》，尤邃于《易》。与陈襄等为友，闽人所号“四先生”者也。部使者相继荐其贤，诏赐粟帛，授将仕郎，试国子监、四门助教，上表力辞。门下教授七百余人，前后守州，多造庐问业。希孟卒，门下相与祠于五福寺。所著有《诗·春秋义》并文集。
　　陈祥道　字祐之，闽清人。治平进士。尝著《礼经》一百五十卷。近臣以闻，诏尚书给笔札录进，除国子监直讲。后官终秘书省正字。又有《论语解》行于世。
　　刘康夫　字公南，闽县人，屯田员外郎奕之子也。康夫为儿时，遭父丧，僚佐怜而厚赙之，康夫却不受，曰：“勿以浼吾考也。”长，学于周希孟，主乡校者三十载，从游千余人。知州张伯玉、元绛、程师孟交礼重焉。熙宁中，朝廷索所为文，进《志术》二十七篇，其文皆根柢仁义。时苗后方行，尝状其事，为图籍以献，言极剀切，不报。卒后，郑侠表其墓。著有《经训集文》、古律诗行于世。
　　刘　铣　字应伯，福清人。性至孝，执亲之丧，有芝生墓侧，乡人异之。登熙宁进士。时朝廷闻其知乐，累迁大成府典乐。铣遂上历代雅乐因革及宋制作之旨，因言“今燕乐音高急，曲鄙俚，恐不足感召和气。宋火德也，音尚征。臣按古制旋十二宫以七声得正征一调，似不可缺。惟陛下裁取。”上善其言，遂命铣按古钟。铣曰：“此与今太簇大吕声协。”取大成钟扣之，果应。铣又言“钟击之，无余韵，不如石声”。复取合之声，益谐。上悦，又命纂《续因革礼》官终太常寺少卿。
　　李　复　字履中，闽县人。绍圣间，为西边使者，犹及识横渠先生。其论孟子养气，朱文公谓得大旨；又曰：“近世诸儒，多以过高失之，甚者或流于老庄，不若此说为得。”著有《潏水集》。
　　李　樗　字若林，闽县人。与林之奇俱师吕本中，后领乡贡。其学以穷经力行为主，及门之士，亦往往志尚修洁。黄幹尝称之曰：“吾乡儒学彬彬，其以文行为学者宗，则若林其杰然者也。”学者称迂斋先生，有《毛诗解》行世。
　　王　普　字伯照；刘藻，字昭信；任文荐，字远流，俱闽县人。朱文公常评福州先辈明礼者三人。普为最优，藻次之，文荐又次之。普兼精律历，官至侍郎。藻终布衣，尝解《易》有曰：“见险而止为需，见险而不止为讼，能通其变为随，不能通其变为蛊。”文荐，绍兴进士，官终秘阁修撰，王十朋尝称其直道立朝，所著有《六经章句》。
　　陈宋霖　字元滂，长乐人。登绍兴进士，官终秘监。初知同安，适朱文公为簿，因得友于文公。其孙枅，字自修，遂受业焉。当时为文公所友者，又有古田程伯荣，沈有开，傅子渊。
　　刘世南　字景虞，长乐人，乐昌尉嘉誉之子。嘉誉，字德称，李延平门人也。世南少从林之奇游，与吕祖谦为友。秉礼蹈义，乡党敬之。官至吉州司理参军。子，砥、砺。
　　砥　字履之。六岁日诵千言，每览古人忠孝大节，辄激发慷慨。初尝读释老书，叹曰：“此不足习。”乃治举子业，又叹曰：“此不宜专习。”闻文公得濂、洛之传，遂与弟砺师事焉。文公盖深器之。举乾道二年进士，以时方攻道学，不复有意仕进。为文宏博，亦工于诗。
　　砺　字用之。幼颖悟，中童子科。及从文公游，笃志于学，蔡元定编置道州，砺与其兄独冒时禁厚馈之。
　　林　谟　字丕显，连江人。始与吕祖谦同师林之奇，及祖谦讲学金华，谟往从焉。祖谦谓诸生曰：“此闽中瑞物也。”后又谒朱文公，自以年且老，不得时见，乡人有得文公学者，必造而问之，笃志如此。
　　潘　植　字立之，怀安人。父滋，林之奇高弟也，黄幹尝学焉。植与弟柄往武夷从朱文公游。雅工文词，而不肯试有司。其学以务实为本，师友称之。
　　余　偶　字占之，古田人。朱文公门人，与吕祖谦、黄幹为友。所著有《克斋集》。时同邑游朱文公之门者，又有林师鲁、林大春。
　　蒋康国　字彦礼，古田人。绍兴进士。尝从朱文公讲论，文公《楚辞集解》多资之，学者称鼎山先生。
　　苏大璋　字颗之。古田人。少颖悟绝人，庆元间进士。除道州教官，以阐明正学为己任。召试馆职，为秘书省正字。累迁著作郎。时方严伪学之禁，大璋转对，力言其不可，执政恶之，出知吉州。归卒于家。初，大璋父鸿，乡人称其有阴德，及大璋贵，邑尝大水坏民田庐，岁比不登，大璋又为邑上书，诏遣常平使者赈贷，乡人尤德之。
　　林亦之　字学可，福清人。莆林光朝门人也。讲学聚徒于莆之红泉。赵汝愚帅闽，荐于朝，未及命而亦之卒矣。学者称纲山先生。刘克庄评其文高处过《檀弓》、《谷梁》，平处犹与韩并驱。著有《论语考工记》、《毛诗·庄子解》、《玉融志》、《纲山诗集》。亦之之学传之陈藻，藻之学传之林希逸。藻，字元藻，希逸，字肃翁，俱亦之同邑人也。藻甘贫苦学，著有《论孟、庄子》、《杜诗解》并诗集，学者称乐轩先生。希逸，绍定进士，授平海军节度推官，以清著声。淳祐中为秘书省正字，登对，乞信任言官，又乞早决恢复大计，以慰人望。上皆开纳。后官终中书舍人。所著有《易讲》、《春秋传》、《老庄、列口义》、《考工记解》、《竹溪稿》行于世。初，林光朝之学，传至希逸益显，希逸既贵，言于朝“亦之、藻，经明行修，终于布衣，宜褒录以厉后学”，诏从其请，俱赠迪功郎。
　　林万顷　字叔度，福清人，著《诗、易、春秋解》。同县有夏良规，字遵矩，著《六经、语、孟解》。林环，字景温，著《通鉴记纂》。林文昭，字宗范，著《论语注》。又有连江李琪，字孟开，官至国子司业，著《春秋王霸世纪》。
　　林用中　字择之，古田人。始从林光朝学，其后又从学于朱文公。文公喜其笃信，尝目之曰“畏友”也。与建阳蔡元定齐名。用中不求仕进，赵汝愚帅闽，尝亲造问政焉。弟允中，字扩之，文公称之“晦外而明于内，朴外而敏其中”者也。用中有《草堂集》，真德秀为之序。
　　林夔孙　字子武，古田人，朱文公门人也。党禁起，学者惧及祸，遂变其学，多更名他师，惟夔孙从讲学不辍。嘉定中特奏名，为县尉。有书《本义中庸章句》并《蒙谷集》，丞相江万里尝师夔孙，为序其集以行于世。
　　林学蒙　字正卿，一名羽，永福人。从朱文公学。伪学之禁起，因筑室龙门庵下，讲明性命之旨，不求仕进。所著有《梅坞集》传于世。弟学履，字安卿，亦游文公之门。
　　潘　柄　字谦之，怀安人。年十六即有志于道，与兄植同往武夷从朱文公游。潜修笃行，著有《易解》、《尚书解》，发明圣经之秘，学者尊为瓜山先生。
　　国　朝
　　郑　旭　字景初，闽县人。洪武初，举学行，为国子掌仪。上幸大学，亲选才德兼备者十人以传东宫，旭居第二。后以蜚语谪吏云南二十余年。建文中，复以明经起为高安训导，卒。旭居家孝友，其学于五经、百家、诸史无所不窥，为名士王偁、林志所推重。著有《诗经总旨初学提纲》、《咏竹稿》诸书。见《云南通志》。
　　陈　全　字果之，长乐人。永乐丙戌进士第二，授翰林编修。修《大典》书成，召赴行在。又修《性理大全》，以劳擢侍讲，署翰林院事。全公勤笃慎，所著有《蒙庵集》。
　　陈景著　名从，以字行，闽县人。举永乐乙未进士第三，授翰林编修，预修《五经》、《四书》、《性理大全》。书成，丐禄便养，改本府教授。及父没，复以母老不愿仕，终于家。
　　孙　芝　字廷秀，连江人。宣德中，以国子生授庆都县令，擢守沔阳。时有建议欲删削《孟子》书者，芝上疏极论以为不可，其议遂寝。后官至参议。
