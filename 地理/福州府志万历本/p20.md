<!-- { "loadSidebar": true } -->
　　福州府　在布政司之西，即宋安抚司、元万户府也。洪武二年，改为福州府。七年，辟廨宇。二十一年，火。二十六年，知府、廖崇德重建。经历司、照磨所，翼堂左右，堂之南为仪门。门外列馆于东者二，曰总捕，曰清军海防；于西者一，曰理刑。仪门之南为大门，出大门百武，树楔曰“八闽首郡”；申明、旌善二亭对峙；出数武为通衢，东承流坊，西宣化坊。其前堂之北为穿堂，又北为后堂。狱在大门之内，钤以司狱。司库在穿堂之后，曰大储库、赃库，曰钞库，曰龙亭库。知府、同知、通判、推官各宅一区，列后堂之北。仪门外东土地祠，西迎宾馆。吏六房在堂左右阶，其后隙地为吏廨。先是府治皆在今布政使司，历晋、唐、宋至元，始立总管府于谯楼东，国朝改建今所。万历二十八年，大门及两阶房科复火署，印同知钟大咸重建。万历三十九年，知府喻政于后建光仪堂，自为记。福州郡堂之后颜曰“和衷”，由和衷堂稍后折而左，启双扉入，有屋两楹，即临海王公士琦守晋安时所匾为“闲闲轩”者也。榱椽亦自耸峻，与和衷埒而规制雅不称，湫隘而狭长，不可以居。盖守已几更，足迹罕至，非复闲闲之旧矣。予视事之两月，以暇至其故处，见诸军器火药充牣其中。夫福郡守为治，大都非漏下二十刻不得休息，诸胥皆燃脂夜作，无宁不虞之不戒，置火药不便，于是徙而归之本局，略剔葺之，胜日与诸寮列坐谈说其中，佐以酒，行炙者使无从旋转，而壁以外乃为空虚无用之所，盖以为堂则横不足，以为室则纵有余，几于模不模范不范矣。夫离以两伤，合则双美，文诚有之，室亦宜然。于是鸠工庀材，彻间隔，更腐蠹，益斥劳，隙地以拓之，一月而告成事，人讶以为速，此无他，后者易为功，而因者便为力也。载偕诸君落之，心目共豁，若荆棘芟而茆塞辟者。堂前池不盈丈，用石甃砌之，养朱鱼数百头，时时出游，无濠上之闲，而有其致。编竹护花。蔷薇素馨，囗兰蜀茶，佐以盆荷，有平泉之趣，而无其痴，诸君咸爽然快，各赋诗见志。于是鹾商江公赋《羔羊》，分司郭君赋《小宛之卒章》，海防闵公赋《采芑》，海防文公赋《崧高》，总补吴公赋《伐木》，督粮古公赋《风雨》，司理周公赋《斯干》。夫《羔羊》，训廉也。《小宛之卒章》，小心也；《采芑》，壮猷也；《崧高》，良翰也；《伐木》，友乐也；《风雨》，喜贤也；《斯干》，美成也。不佞重拜诸君子之贶，起而赋《皇华》。《皇华》，使臣诗也。何居乎，鲁传有之，赋诗断章，取节为可也。访问于善为咨，咨亲为询，咨礼为度，咨事为诹，咨难为谋。皇皇者华，获五善矣。不佞以匪才当剧任，即不敢比于古诸侯，然朝修其囗谒，昼考其委积，夕省其典刑，夜警其防御，无使陷淫而后即安者，曷敢有懈。虽然，犹有未树也，跂者不立，跨者不行，自见者不明，自是者不彰，非诸君子念石犹生我，而弼之、匡之、戾之，积也，其何日之有?不佞之作是堂也，以侍君子之光仪，而冀以获咨之五善也。诸公曰：“然大成若缺，其用不弊；大盈若冲，其用不穷。推是心也，宰天下可也。”予唯唯谢不敏，退而书其语，为《光仪堂记》。
　　海防督捕馆，在乌石山东北，旧系市舶提举司，万历二年废，改为公馆，三十一年，巡抚朱运昌奏改杉洋通判兼管福宁北路海防，春秋汛毕驻此，调度杉洋地方。
　　织染局，在府治西南怀德坊内，洪武八年设。
　　宝源局，在芝山寺之左，万历五年增建。
　　常丰仓，在府治西，洪武七年建，廒三十有六。其地即伪闽罗汉寺，至弘治间，镇守邓原，琉球馈之金不受，增建三廒。
　　税课司，在安泰桥西，洪武七年建。即宋税务旧地。
　　阴阳学，在谯楼东，洪武十八年设。
　　医学，在谯楼前街西，洪武十八年设。景泰三年镇守来住重建。
　　僧纲司，寓开元寺。
　　道纪司，寓城隍庙。
　　闽　县
　　在府治东南秀实坊内，净业寺故址也。旧在闽都坊内，洪武二年，知县路圆玉移今所。成化三年，知县邵奎重建，中为正堂，右为典史厅，堂之南为中门，折而东向为大门，申明、旌善二亭在大门外左右，又折而南，临通衢，树楔“八闽首县”。库在堂之西，狱在中门内之西。知县、县丞、主簿宅皆在堂北，东南为典史宅，又南为土地祠。吏房列堂左右阶，吏廨在西南隅。
　　闽之属：五虎门官母屿巡检司，在嘉登里。洪武二年建。
　　闽安镇巡检司，在江右里。宋为监镇卫，元为巡检司，洪武二年仍建。
　　闽安镇税课局，在江右里，洪武三年建。旧时升里有税课局，今省。
　　江南河舶所，在嘉崇里，洪武十六年建。
　　预备仓三，一在县库之西，一在光德里，一在常丰仓畔。又旧有义仓三所，在永庆、还珠、崇贤里，今圯。
　　常平仓一，在开元寺，督抚军门金学曾建。以赃罚银两积谷备赈。
　　侯官县
　　在府治南官贤坊内，唐贞元间，从岊江徙入城，元至正间，又改建于郡城西旧澄澜阁之址，县乃为普平章衙。洪武三年，复定今所。二十九年火，知县张继重建。永乐元年又火。宣德七年，始建堂宇，堂之东为典史厅，西为库。堂之后，中为知县宅，东县丞、典史宅，西主簿宅。正统间，知县梁叔蒙建穿堂。正德间，知县胡大化修后堂，中门外之西为狱，东为寅宾馆、土地祠，大门之外左旌善亭，右申明亭。
　　侯官之属：竹崎巡检司，在府城西北十六都，正统六年建。
　　洪塘税课局，在城西二都，洪武三年建。
　　五县寨巡检司，在府城西十七都，旧属怀安，以其地接闽县、侯官、古田、闽清界，故名，元至元三年设。国朝因之，今并侯官。
　　阳崎税课局，在府城西南九都，洪武元年设。今并侯官。
　　预备仓五，一在常丰仓内，一在西禅浦，一在二都，一在府城西南，一在华寺。后二仓系旧怀安并。
　　常平仓一，在大中寺，万历二十三年，督抚金学曾建。详具闽县。
　　古田县
　　治在平山之南，双溪之汇，始建于唐开元。宋太平兴国初，迁水口。端拱间复旧。元丰间，增置西尉丞簿，旧各有厅。国朝改典史幕于堂之东，堂之南为谯楼。谯楼之北为中门，狱有二所，在中门左右。大门之外为旌善、申明二亭。洪武三年，知县韩秉哲重建；正德间，知县刘伦重修。
　　阴阳学，在县治西云津坊之东。久废。
　　医学，在县治北兰魁坊。即旧惠民局，今废。
　　布政分司，在县治北。
　　按察分司，在县治西。
　　府馆，在紫极宫东。
　　捕盗馆，在东杉洋。今废。
　　僧会司，在吉祥寺。
　　道会司，在祐圣宫西。
　　杉洋巡检司，在县东三十六都。洪武十二年建，今废。
　　际留仓，在县北兼善坊。元创，国朝因之，成化十六年重修。
　　预备仓四，一在二十六都，一在八都，一在垕山，一在十八都。
　　闽清县
　　在梅溪南里许，五代梁乾化中建。宋熙宁中，为洪水所漂，令陆绛新之，后屡经毁。国朝洪武九年，主簿郑本始构堂宇及谯楼。正统十三年，复毁于兵。天顺七年，典史余绍重建厅幕。成化间，知县左辅、黄漟相继修葺。万历三十七年，洪水冲荡，县宇为墟，知县俞咨龙请贷公帑，移于后百武，就其高垲，环砌以石，建堂宇、幕舍、库狱，门楔、旌善、申明亭，焕然一新。
　　阴阳学，在县治西升平坊。
　　医学，在县治东和丰里。
　　僧会司，在普贤寺。
　　道会司今废。
　　府馆，在县治南。
　　际留仓，在县治内之西。成化四年，知县左辅重建。
　　预备仓三，一在安仁，一在盖平里，一在仁专里。
　　长乐县
　　在六平山之南。唐武德间，自敦素里移建今所。洪武初因之。景泰元年，知县龙韬重建，堂之东为典史厅，西为库，北为知县、县丞、主簿宅，各一区。中门之外，左狱，右际留仓、谯楼。大门之外，左旌善亭，右申明亭。
　　阴阳学、医学俱在南山塔下。
　　察院行台，在县治东。
　　布政分司，在县治东。
　　按察分司，在县治西。
　　府馆，在察院西。
　　石梁蕉山巡检司，在十五都。旧在梅花千户所城内，洪武十年迁今所。
　　小祉巡检司，在十八都龙江。
　　松下巡检司，在二十都大祉。上二司并洪武间建。
　　税课局，在县治西。洪武间建，成化十七年，知县罗叙重修。
　　长乐仓，在县东二十四都梅花千户所旧隶所，正统六年改属县。
　　预备仓，在鼓楼东。
　　河泊所，在十五都。
　　僧会司，在县治天王寺。
　　道会司
　　连江县
　　在龙际山南，鳌江之北百步许。县，唐武德间建，宋治平中建廨宇，至元六年毁于寇。国朝洪武元年，知县王得钦重建，正堂东为库，西为典史厅、架阁库、际留仓。仪门外东为土地祠，西为狱。十四年，知县张益建。知县、县丞、主簿、典史宅各一所。二十八年，知县李凤构观稼亭、劝农阁，堂北隙地构预备仓。成化十八年，知县凌玉玑建旌善亭、申明亭于县前左右。
　　阴阳学，在县治西龙津坊内。
　　医学，在县治前大街西，即旧惠民局。
　　布政分司，在县治南。
　　按察分司，在县治西。
　　府馆，在县前。
　　北茭巡检司，在县治二十六都。旧为荻芦，洪武二十年，改今名。
　　蛤沙河泊所，在县二十七都，洪武十六年建。
　　税课局，在县治通济桥西。旧在县治前，洪武十八年圮于水，移建今所。
　　[HT]定海仓，在县东定海千户所城内，洪武二十年建。
　　僧会司，在钦平上里天王寺内。
　　道会司，在钦平下里龙兴观内。
　　罗源县
　　在东戴坑，宋庆历中创于县令陈偁，建炎毁于寇，淳熙中重建尉厅，元至治初，复新县治。国朝洪武十年，县丞庞益建厅堂、廨舍诸所，以后县丞甘志和知县施弘、陈瑷相继修葺。弘治十六年，知县徐珪辟东西路，筑夹墙，砌马道，谯楼前左右建旌善、申明二亭。
　　阴阳学，今废。
　　医学，在县治西急递铺之东。即元惠民局。
　　布政分司，在旬宣坊。
　　按察分司，在县治左。
　　府馆，在城隍庙东。
　　河泊所，在县治南沈尉桥北，景泰七年重建。
　　际留仓，在县东隅沈尉桥。弘治十一年，知县陆嵩改创公厅之东。
　　僧会司，在县北仙茅寺。
　　道会司，在天庆观，今二司俱废。
　　永福县
