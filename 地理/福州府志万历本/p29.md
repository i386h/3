<!-- { "loadSidebar": true } -->
　　府城西南胜平里。神姓林名僾，里人也。宋康定间，浙西寇鄂邻倡乱，由海门入窥福州。僾与其子衎倾家招募，分队守隘。贼至，大破之，官军掩为己功。僾曰：“吾为保乡井计，岂与卒伍争?”衎曰：“父子出万死以击贼，今为官军所夺，纵生不封侯，死必庙食耳!”仰天而逝。僾亦寻卒。乡人哀而祀之。自是大显灵贶，有祷辄应。转运使以状闻，赐今额。咸淳间，封僾曰：福恩侯，衎曰：协惠侯。
　　通济王庙
　　闽县光俗里。宋嘉定初建。神姓林名浦，唐末避地海滨，多凿井以给行人，因谓林公井。及卒，甚著灵应，里人祀之。有司上其御灾捍患之功，赐今号。
　　刘巡检庙
　　在北门外，元至正间敕建，祀巡检刘濬，有司春秋致祭，岁久废为里社。详见《名宦》。
　　彰义祠
　　在南门外吉祥墩，祀御寇阵亡将卒。嘉靖四十年建。初，倭夷起海上，逼闽会城，把总童子明等战死，后总兵戚继光平寇。合前后水陆阵亡将卒，并祀于此，为置祀田。今守者颇乾没。


　
　祀典志四
　　祠　庙(中)
　　

　　古灵祠
　　在万寿巷内，祀宋枢密直学士陈襄。襄见《名宦传》。明高廷礼诗：“寂寂古灵祠，明明仙居宰。当时化百里，惠泽流千载。冢林庙貌存，不啻桐乡爱。何以咏甘棠，古榕绿阴大。”。
　　道南祠
　　在郡城光禄坊内，旧名书院，祀先儒杨龟山先生，宋宝祐六年建。国朝成化元年，督学副使游明重建，以罗豫章、李延年、朱考亭并祀之，令有司春秋致祭。嘉靖八年，提学金贲亨增祀程明道为正飨。三十一年，督学朱衡又以程伊川同祀一堂。岁久祠圯。四十一年，提学金立敬重修。万历八年，废天下书院，有司改额曰，“三山公馆。”十三年，巡按御史杨四知题请，奉旨修复，祀典如故。后祠宇多为人侵据。万历三十八年，提学佥事熊尚文查复旧址，修葺一新，又以豫章、延年、考亭为龟山弟子，乃列主配飨。熊尚文谒祠文曰：“于惟龟山，道宗列圣，亲承北学之传；教演六经，创辟南来之统。爰至豫章、延年，益相承于一脉；迨乎考亭父子，随兼集其大成。海滨邹鲁，悉资群贤羽翼之功；飨祀春秋，旧有特祠崇报之典。顾流传既久，而祠宇寝荒。始缘假馆诸生，耽为游息之别业；继坐僦居氓隶，渐成牧蓄之秽场。于是或有构木诛茅，竟生囗于席卷；或有窥窗伺牗，阴蓄意以侵渔；或有潴其宫而鞠为蔬圃，或有穴其地而戏为樗蒲。上不足以妥先灵，下非所以观来学。凡有纲常之责，可无兴起之图。第尚文自受事于兹，殊苦校文未暇，虽曩因岁考之竣，曾造竭其遗祠，然粗修肃拜之仪，未诘穷其窃据。惛惛袭舛，几虚度乎此生；赫赫儒宗，幸假灵于今日。始知侦访，深用惊惶。随檄县以清查，务周详于检勘，追夺其已侵之地，即寸址必使复原；驱逐乎占住之人，虽诸生毋容寝处。且量捐薄俸，庀役缮修。薙蔓草于庭阶，榱题稍焕；坯垣墙于界限，侵削无虞。又祠门扃钥，专责云仍之管承；若苾祀牲羈，豫饬有司之洁备。崇儒典盛，或者藉以永光；为道夙心，庶几无至终负。联荐苹蘩之奠，愿言几席之歆，尚飨!
　　道原祠
　　在贡院南祀宋儒林之奇、黄幹。正德十七年建。
　　林文昭祠
　　在三山驿之南，创自前代，宋儒林之奇与其徒吕祖谦讲学处也。岁久倾圯。国朝成化间，其裔孙重建像，又昭祀于中，左配东莱，右附文昭仲子子冲及子冲之子耕。万历三十八年，提学佥事熊尚文修葺，为之记曰：“闽地夙称邹鲁，而倡道三山，则文昭林先生实称鼻祖云。先生蚤师吕本中，亲受濂洛之衣钵，随与其徒日传习发明，寻第绍兴进士，官秘书省，转闽提举。会世不能大用其道，随以祠禄家居，益闭门著述，谹辟讲坛。四方髦俊重趼及门者，匪啻千百计，而吕祖谦、林子冲、刘世南辈则最称高足。当时称先生师弟，固囗然洙泗遗风也。余不佞，束发抱牍时，每从经传，读先生注疏，咸凿凿圣贤格言。又尝横披宋史，见先生论列，如排安石新说，遏金虏和议诸疏，侃侃无减获麟之笔，辄慨然向往，殊以不及登堂奥为恨。既释褐数载，偶滥竽闽学，因得诹先生祠宇竖在三山驿之前，渴饮躬荐俎豆，然方拮据校阅，未暇也。居三年所，会已竣闽事，滥叨量移代去，乃恩遍谒诸儒祠庙，以了为道宿念。乃先生之裔孙林中鸾投牒，向余鸣泣，谓祖祠近为冯夷播虐，且久被无赖侵削窃处，实繁有徒，力不能诃止，可若何?余闻而怆然，曰：“夫胶阁翘馆，刘屈GFABB废为马栈，古今贤哲，犹榏揽欲绝。矧以赫赫大儒之灵寝，而忍令桀黠久据，致沦于草莽乎?”亟檄下侯邑，量捐微俸，庀工缮修。残榱折GFABC杗，罔不饬也；漏霤败薨，罔不新也；庭除蔓草，罔不薙也；崩圯坏坠，罔不举也；湫底洳潦，罔不塞也；借栖之鸟鹊，秽处之狸狐，罔不驱斥而拔除也。无何，旧宇稍已焕然改观，而先生灵爽庶几其妥安矣。既一日，余以蘋蘩荐先生于位，而其裔孙生员林竣初等，请余一言为记，以备异日之防。余惟道未坠地，而秉彝好德，即行道犹有同情，故信陵旧祠，奉祀不绝，栾公遗社，过者必式，彼徒以区区高义，犹足固结易世之人心。乃先生道术传于洙泗，渊源祖于濂洛，即当时紫阳氏犹推为诸儒领袖，其学术醇粹如此，以秉彝之好，律之斯祠，且将百代瞻仰，惟是异日之窃据何虑焉?况祠立于郡傍，固停骖过辙者之所心经也，采风问俗者之所必吊也，诵诗读书者之所必式也。即有奸宄欲睥睨其间，安知负纲常之责者，不更为大创如今日者哉?虽然，亦囗为之后者何如耳?盖折薪负荷之戒，箕裘堂构之囗，亦儒者雅言之故。汉儒尊明经术，征其后多堕世业，即厥祖遗泽未泯，门阅可寻，有识且以遥遥华胄訾之矣。今先生家法俱在，试使诸孙辈率由不悖，令当世征林氏之文献者，不至如汉儒之后，则斯祠血食，岿然如鲁灵光之长存可矣。是在后人亟勉诸。敢记其岁月于石。”
　　[HT5H]黄勉斋祠
　　在府学射圃之左，嘉靖间建，祀宋儒黄幹。旧在乌石山之西，地废，移今所。
　　李忠定公祠
　　在西门外，正德十五年建，祀宋丞相李纲。
　　诸贤祠
　　在凤冈，祀宋儒刘彝，刘康夫、刘藻、刘嘉誉、刘世南、刘砥、刘砺、刘子玠，有司春秋致祭。
　　忠毅侯祠
　　在谯楼之左，祀元都元帅陈君用。详见《名宦》。
　　董忠宪祠
　　在驿左，祀元参知政事董文炳。详见《名宦》。
　　两贤祠
　　在提学道之左。万历二十二年，提学副使徐即登改建，祀提举罗文毅伦、舒文节芬、三十八年，副使甘雨重修，为之记。
　　忠烈祠
　　在郡城西善化坊内，嘉靖初建，祀参政孙公燧。万历二年，燧孙御史錝修葺。三十九年，巡按御史陆梦祖重修。[HT6SS]按燧以宸濠叛，死于江右，乃祀于闽中，非所当祀，謟也，然燧先为闽参，审囗囗囗名宦得其正矣，今囗之囗囗之司囗者采焉。
　　怀悯祠
　　在郡城西南，嘉靖十二年建，祀左布政使查约、参议杨瑀、都指挥使王翱、经历周焕，岁春秋二祭。初，狱囚反三司方囗侯御史台城，卒至遇害，闽人悯而祀之。
　　[HT5H]殷公祠
　　在唐公祠之东，万历间建，祀巡抚都御史殷从俭，有司春秋致祭，后庞、商二公祠圯，今并祀于此。俱详见《名宦》。尚书林燫为之记。殷公祠者，祀吾省故殷巡抚公也。公讳从俭，广西临桂人。隆庆五年，奉玺书以佥都御史督闽军务，明年，召入为副都御史，未几卒。闽人罢市，哭如丧所亲。丧西归，里巷哭以过柩，妇人则哭拜于门内，得人心如此。燫时为文吊之。自嘉靖间，吾土有倭寇，囗至尊囗食，思得囗南顾忧，于是，朝议谓宜置抚臣，盖历数公者，至谭司马始定之，又历数公者至公始安之。当时识者，或以燫为知言云。公卒之三年，闽人思公不置，为建祠西郊外。万历二年某月某日也。遂为述其事，系以诗曰：“闽号乐土，僻海一隅。民之质矣，山耕水渔。或治或否，抚我何如?当嘉靖末，倭夷用急，刘我人民，掠我城邑。鲸波未澄，燕幕安集?赫赫明明，肃皇圣武，命谭大夫，作镇闽府，扫除东夷，绥宁南土。丧乱既平，既安且定，载号载呶，有作弗靖。赤子龙蛇，囗惊百姓，穆穆昭陵，怙冒至仁。文武大吏，孰予抚闽?选于众举，殷公其人，节钺旄盖，殷公至止。田亩多荒，疮痍未起，譬治乱绳，宜宽而理。滔滔大海，群蛮在东，有将矜勇，往殪彼戎。毋宁镇静，勿觊有功，寇盗之余，室家悬磬，军需旁午，有严其令。无宁撙节，缓征弛禁。公宴宾佐，乐舞有奕，请卜其夜，乐不可极。令此三军，向晦宴息。公命经营，子来欢囗。彼食其力，吏勿追呼，令此百城，安于里闾。先时公出，盛其军容；公于简阅，羸卒以从。先时公府，盛卫以兵；公在宴处，庭无人声。郑歌侨如，蜀思诸葛；民之无禄，昊天降割。西郊之外，湖水之浒，作庙翼翼，笾豆有楚。弗殄禋祀，千春万古。
　　庞商二公祠
　　在仰德祠左，万历八年建，今圯。祀巡抚庞公尚鹏、巡按商公为正，今并入殷公祠。
　　督学姚公祠
　　在城南，嘉靖间建，祀副使姚谟，详《名宦》。后祠圯，祭废。万历三十九年，提学副使冯烶修复。
　　仰德祠
　　在西门外贵安山，祀布政使陈锡。隆庆四年建。锡，广东人，在闽有惠政。
　　[HT5H]尊道祠
　　在提学道射圃内，万历三十九年，提学副使冯烶改建，祀巡按御史聂豹、学宪刘玉、吴仕、刘丙、熊汲、胡铎、潘潢、游明、金贲亨、姚谟、邵锐、江以达、朱衡、蔡国珍、赵参鲁，凡一十五人，有司春秋致祭。
　　宗公祠
　　在乌石山邻霄台之西，祀督学副使宗臣。嘉靖间，为闽藩参议，值倭起，逼会城，诸门皆严扃，独臣守西门，纵民入，父老德之。万历初，按察使徐中行建。无何，徐转江藩右伯，寻卒，闽人并祀之。有司春秋致祭。
　　唐公祠
　　在城西铺之左，祀郡守云间唐珣。弘治间建，岁久倾圯，万历十六年，知府江铎重修，春秋致祭。
　　留爱祠
　　在万安桥西，隆庆间建，祀福州太守龙泉叶济、泰和欧阳铎、崇阳汪文盛、山阳胡有恒。[HT6SS]详见《名宦》。
　　怀德祠
　　在府学之东，万历三十九年改建，祀原怀安县儒学教谕冯光浙，礼部侍郎翁正春为之记。
　　忠烈祠
　　在水部门外河口，正德十五年建，祀兵科都给事中姚铣。
　　崇报祠
