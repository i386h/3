<!-- { "loadSidebar": true } -->
　　彭　耜　字季益，闽县人。早有文誉，师白玉蟾、得太乙、刀圭、火符之术。隐居鹤林，与妻潘蕊珠烹炼九鼎，厥后俱尸解。诏封鹤林真人。
　　张　圣　永福农家子，貌绝丑。采薪山中，遇异人，啖以苦桃，又与以瓢中水，自此绝粒。素不知书，忽援笔能作字，言人休咎，多奇中。卒而乡人祀之。
　　唐
　　义存　姓曾氏，年十七落发。通咸中，卜雪峰开堂说法。唐僖宗赐号真觉大师。著作《雪峰语录》。侍御史黄滔铭其塔。
　　师备　闽县人。布衲芒屦，终日宴坐，阅楞灵经，发明心地。时诸方禅学有所未决，必从请益。诏赐宗一禅师。
　　神晏　姓李氏，其先大梁人。年十二出家。梁开平初年，闽王迎主鼓山。尝诵经灵源洞，水声喧轰，叱之，水逆流东涧。
　　义收　不知何许人，居万岁寺。时春不雨至夏，义收乃积薪通衢，自焚以祷，烟举而雨降。其后洪州大旱，闻其名，诣请，收断左臂与之。臂入境，雷雨大作，其臂随飞去。是日收闭关入定，出关两臂宛然。
　　大智禅师　长乐人。幼事龙泉禅师，浣巾于井，见二小龙戏水中，以钵探二龙献于师，师奇之，令削发游方，因戒曰：“逢马则参，逢丈则止。”后至百丈山参马祖禅得道。著有《丛林清规》传于世。
　　僧铨　居连江独觉岩。宣宗时，与怡山大沩为友。峰顶有巨石，铨指叱之，诘旦，移山下，俨成一室，铨趺坐其中。岩有猛虎，为猎矢所中。铨为拔去，后数日疮愈，虎来谢，出入相随。政和元年，敕赐慈惠禅师。
　　宋
　　本逸　闽县人。九岁出家，参庐山禅师，入室顿悟宗旨。元丰中，诏住大相国寺，赐正觉禅师。
　　论曰：攻乎异端，圣有明训。仙释之流，君子所不语也。然盈宇宙间，有穷于理而为众有之所无，亦有生于事而为众无之所有者。是故辽东归鹤，去家已越千年；山中残棋，罢局忽更数世；尚方之双凫栩栩，西还之只履翩翩，此皆志之《齐谐》，要当存而不论耳。若夫羽翰生于白日，何益寻常；盂钵发乎青莲，总归幻妄。祈灵者空劳于泰畤，舍身者罔救于台城，司世教者毋以正从邪，毋以邪乱正，则常道大明，而群慝不作矣。《诗》曰：“我求懿德，肆于时夏。”


　
　人文志十六
　　邪　佞
　　

　　宋
　　林　希　字子中，福清人。嘉祐二年进士。神宗朝，同知太常，礼院遣使高丽，希闻命惧形于色，上怒，责监杭州店务。历迁中书舍人，言者疏其行谊浮伪，士论羞薄，不足玷同列，出知苏州，进知成都府。会哲宗亲政，章惇用事，欲使希典书命，逞毒于元祐诸臣，且许以执政，希欣然任之，遂留为中书舍人。时方推明绍述，诸密议希皆与闻，凡司马光、吕公著、大防、刘挚、苏轼、苏辙十人之制，悉希为之，词极丑诋，至以“老奸擅国”阴斥宣仁，读者无不切齿。一日，希草制罢，掷笔于地曰：“名节坏矣。”历迁吏部尚书。始惇疑曾布于枢密间已，使希为贰以相伺察。希怨惇不引为执政，遂叛惇附布。会邢恕论希罪，惇因并去之，罢知亳州，布不能救也。徽宗立，以其词命丑诋之罪，夺职以死。希祖高，父概，弟旦，皆名贤，希独不类，为家声之玷云。
　　林　摅　字彦振，长乐人，徙姑苏。以父荫得官。蔡京讲明熙宁、元丰故事，引为援，累迁翰林学士。初，朝廷数取西夏地，辽为请命，摅报聘，承京密旨，语言激怒辽人，以开边隙。辽绝其饮食者三日，乃遣还。言官论其生事挑畔，犹除礼部尚书。因辽人来诉，出知颖州。寻召为开封尹。会张怀素妖事觉，摅同郡史余深杂治，得士民交关书疏数百，摅请悉焚之，以安反侧。而京与怀素最密，摅实为京地也。京德之，加秩二等，一岁九迁，至光禄大夫，值胪唱贡士，摅当传姓名，不识“甄、盎”字，帝笑曰：’卿误也。”摅不谢，而肆诋同列。御史弹其寡学倨侮，失人臣礼，黜知滁州。寻起越州永兴军，徙大名府。复为帝言辽国携贰，兼而有之甚易，盖以曩辱故修怨云。其后北伐，实兆于此。加观文殿学士，言者复论罢之。还姑苏，疡生于首而卒。诏录其子伟直秘阁，数月死，嗣遂绝。靖康元年，以京党追贬。
　　余　深　罗源人。元丰元年进士及第。累官御史中丞，治张怀素狱，事连蔡京与开封尹林摅，曲为掩复，狱辞连京者辄焚之。京遂立引深，骤至执政。京既致仕，深不自安，累疏请罢，出知青州。政和初，京再赴都堂治事，深复入为门下侍郎。七年，拜少宰，迁太宰，进少保，封丰国公，寻加恩特进观文殿大学士。深谄附蔡京，结为死党。京奸谋诡计，深之功多焉。屡为言者所弹。建炎初，降中大夫，临江军居住。子日章徽猷阁待制，亦以论免。
　　王祖道　字若愚，闽县人。治平二年进士，累官左司谏。徽宗疾其依阿苟容，出知海州，转知桂州。蔡京方开边，祖道欲乘时徼富贵，诱王江酋、杨晟免等使纳土，夸大其辞，言向慕者百三十峒，五千九百家，十万余口，幅员二千里，宜置溪峒司主之，诏以祖道为怀远军。又言黎人为患六十年，今愿内附，得地千五百里，请增提举溪峒官。又言地、文、兰、那四州皆内附，请立安抚都监。累进祖道兵部尚书。徭黎渠帅胥忿之，蜂起侵剽。诏问不能对，京庇之，犹除端明殿学士，知复州。复以刑部尚书召，卒赠宣奉大夫。祖道在桂四年，厚以金帛官爵，挑诸夷建城邑，调其戍，辇输内地钱米无算，地瘴疠，戍者亡大半，实毫无益于县官也。蔡京既自为功，祖道遂躐取显荣。张商英为相，追贬之。京重相，复还其秩。是后庞恭孙、张庄、赵遹、程邻皆以招地受上赏，大都效尤祖道。祖道起冗散，骤致美官，而朝廷受其敝矣。
　　郑　丙　字少融，长乐人。绍兴十五年进士，积官吏部尚书。初，浙东提举朱熹行部至台州，奏台守唐仲友不法事，宰相王淮庇之，丙迎合执政，竟劾熹欺世盗名，不宜信用，御史陈贾和之。其后为庆元学禁，善类被厄,丙实戎首云。尝知泉州，为政暴急，黎民仇之。
　　陈自强　字勉之，长乐人。淳熙五年进士。尝为韩侂胄童子师。侂胄一日毕集从官，先延自强，再拜，次召从官同坐，徐曰：“陈先生穷途可念。”明日从官交荐其才，除太学录。数月，迁秘书郎。半载，擢御史中丞。一月遂登枢府。由选人至内地，才四年。嘉泰三年，拜右丞相，历封祈、卫、秦国公。侂胄专权，苞苴盛行。自强尤贪鄙，四方致书，必题其缄：“某物并献”，无则不开。纵子弟亲戚关通货贿，仕进干请，必谐价而后予。自强家火，侂胄遗之万缗。执政及列郡闻之，各有助随，获六十万缗，倍所失之数。创国用司，自为国用使，掊克民财，州郡骚动。方侂胄欲为平章，犹畏众议，自强首率众官入奏，每称侂胄为恩主恩父，而呼其堂吏史达祖为兄，苏师旦为叔。侂胄将用兵，自强实赞决之，遂开边祸。吴曦有逆谋，求归蜀，厚赂自强，为请于侂胄，纵之归。曦卒受金命为蜀王。侂胄诛，诏罢自强丞相，未几追三官，永州居住。又责韶州安置，复籍其家，责雷州安置，后死于广州。
　　梁成大　字谦之，闽县人。开禧元年进士。素苟贱亡耻，作县满秩，谄事史弥远家干万昕。昕言真德秀当击，成大曰：“使某得入台，当任之。”昕为求通判扬州，寻迁宗正寺簿，越六日拜监察御史，首奏魏了翁虽经远窜，而罪大罚轻。真德秀狂僭悖缪，宜削秩贬窜。上不听，止镌三秩。明年三月，又奏杨长孺寝新命徐瑄，追三秩，移象州居住，胡梦昱移钦州编管。是冬，拜成大右正言，累迁刑部侍郎。绍定六年十月，帝夜降旨黜之，与词，已而诸臣交章论驳，镌两秩，寻送泉州居住。论者不厌，再镌秩，徙潮州。成大天资暴狠，心术险巘，诸可贼忠害良者，率攘臂先之。四方赂遗，列置堂庑，宾至导之使观，欲其效尤也。尤嗜豪夺，冒占宇文氏赐第，摈归，讼之者数百人。窜之日，朝命毁其庐，虽小人如李知孝，亦曰：“所不堪者，他日与成大同传耳!”盖时指成大及李知孝、莫泽为三凶，故云。
　　陈　垓　字经甫，永福人。嘉定十年进士。淳祐中，除左司谏兼侍讲，迁侍御史。与郑宷、周坦排斥善类。宝祐初，以贪赃不法，贬潮州死。
　　论曰：《诗》兼美刺，故可以兴，楚之梼杌，以志戒也。令《春秋》用褒废贬，则乱贼无惧矣。旧志章美而不黜回，使小贤与大不肖概没不称，是于中人薄、壬人厚也。夫生前隆炎，彼专擅之，身后斧钺，巧而逃焉，史又安足畏乎?用是别其附权误国，奸佞较著者传为殷鉴，即市朝之肆不加于此矣。
　　明兴，圣圣相承，罔有窃威命而戕善类者，安敢为前人诬。至或媚势乞怜，声名俱辱，时得于朝野所佥载，要之是非久日始定，姑阙以俟之。嗟嗟百龄，景祖千古，心在论世者，能无惕然哉!

卷之六十九
　人文志十七
　　列　女
　　

　　五　代
　　石氏二女，长月华，次雪英，罗源人，早失父母。处州青巾作乱，俱被掠，长者曰：“吾宁死，不受辱也。”即投入河，次从之。
　　宋
　　利氏女，古田人。父卒，独与母居。从兄公谦利财，乘间杀其母，逸去。女誓复仇，因削发为尼，历四方求之，至处州及湖南遇焉。时公谦方击球，不之觉。女走诉官，竟置于法，事在建炎间。
　　招捕使陈鞾夫人林氏，仙游人也。绍定间，寇陷汀郡诸邑，鞾守延平，林氏居家闻之，即治行赴鞾官所，曰：“死则同死耳!”延平人咸感激相告曰：“太守家尚为死守计，我辈何畏?”有从鞾驱驰者，其妻子林氏皆延之州宅。故人尽死力，未几寇平。议者虽鞾素闲将略，林氏亦有助焉。
　　刘仝祖妻林氏，福清人。宋亡，其兄同与仝祖起义兵，俱死之，林氏为有司所执，令具反状，林叱曰：“林刘二族，世为宋臣，欲以忠义报国，不济，天也，何为反乎?汝知去岁有以血书壁而死者乎?是吾兄也。吾死，将磔汝。何生为汝等辱耶?”遂遇害。
　　元
　　何宗实妻陈氏，长乐人，希亮女也。至正间，海贼掠长乡，陈念希亮老且病，亟奔归，欲扶以避，路为贼所执，陈且行且骂，贼乱捶之，挟之登舟，骂不已，忽跃而投于江。其父方卧，见女至，呼之不应，既而贼中归者言陈氏死状，乃知其鬼也。尸逆流而上。夫取敛之。女弟适杜时，贼至而杜外出，姑曰：“汝年少，盍逃?”陈曰：“夫不在，逃将谁从?”贼突至，击姑仆地，妇抱姑号泣，贼掠之而去。陈戟手骂贼，断其臂而死。
　　林娥，古田儒家女也。时邑有建寇，民皆避地山间。娥为强暴所迫，露刃临之，不屈，遂遇害。众义其节，为擒贼，收尸葬之。
