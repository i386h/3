<!-- { "loadSidebar": true } -->
　　张　经　字廷彝，侯官人。正德丁丑进士。初姓蔡，后复今姓。经状魁梧，足智有文武才。始为嘉兴令，选给事中；历都谏。世宗器之，不数岁，至佥都御史，巡抚山东，召入佐掌宪。未几，奉敕镇两广。安南莫登庸久不廷，诏经与兵部尚书毛伯温讨之。兵压境，登庸遂降。擢右都御史，寻以平黎功，拜兵部尚书，仍兼都御史，镇其地，守制归。倭扰负海诸郡县，台臣会荐经才可起用掌南兵部。复命总制南直隶、湖广、江西、闽浙、两广七省，调其兵备寇。经计不教之兵，战辄溃，难以当贼。曩抚两广时，狼兵久受节制，可用也，檄而召之。数月间，田州、南丹、东兰诸兵至，会上遣赵文华祭海神，经不为加礼。文华心怏，促之进兵。经曰：“此兵勇进而易溃，万一失利，即骇观听，始俟保靖，永顺土兵至，会力夹攻，万全策也。”文华遂以逗留养寇劾经。已而兵集，大战于王江泾，斩首一千八百有奇。功未上，严相嵩与文华壅之，竟逮经论死，是岁大辟，诏决九人，经及杨继盛与焉。论者谓自东南用兵以来，经嘉兴之捷第一，自分宜柄国以来，继盛劾嵩之疏第一，同日而死，嵩父子之恶至是贯盈矣。万历二十八年，孙懋爵伏阙鸣冤，诏复原官，赐祭葬，谥襄愍，仍与懋爵荫。
　　论曰：昔林文恪先生言“严、赵用事时，苟非其党也，其或以修，或以不修挤之者，可胜道哉?张司马负其才，汲汲然自跃大冶，必为镆耶?无身之日，虽有智勇，将焉所效?呜呼，哲哉，先生之言也。自古权臣在内，大将未有能成功于外者。张司马受大廷之荐，急于建功，固与全躯保妻子之臣，谈不同日矣。然皮之不存，毛将安傅，惜其不讲于远害之术也。余过槜李，问司马陈兵故垒，尚为之感怆不能去云。盖世之为臣者，当官固不可避难，然亲于其身为不善者，君子不入也。出处进退，则于文恪所以悲司马者，安可不深长思哉?”诗曰：“既明且哲，以保其身。夙夜匪懈，以事一人。”
　　郑　漳　字世绩，闽县人。正德丁丑进士。授户部主事，历员外郎中。嘉靖初，转守肇庆，坐事待察，家居久之。复起为登州，秩满，擢两淮盐运使。居官不为赫赫声，然廉而惠，慎而宽。登郡士民暨淮商德之，所在为立祠。寻转参政广西，复改河南。时建安李默为太宰，默素重漳，遂荐长臬藩，入为南京兆刑部侍郎。默得罪，言者探当事微指，遂诬漳年老。漳丐归，卒于家，遣官谕祭，有司给其葬。漳貌不逾中人，而狷介不屈。广东督学副使萧鸣凤，恃乡人永嘉张相势，凌诸郡守，漳与争论不决，各上章相攻。后朝议竟直漳而黜鸣凤。贵溪夏相言与漳同年进士也，邀漳往见，时漳之官，出都城矣，或再三劝之，夏意殊厚，漳竟不入。严氏父子持国柄，立祸福人，方岳馈遗，大抵珍贿磊落。漳为左辖，入觐，独持数青布为贽。卒之日，器无珍玩，侍无妾媵，所遗独图书若干卷。
　　陈文沛　字维德，长乐人。先姓林，后复陈姓。正德丁丑进士，授工部主事，历员外郎中。奉使三吴，开白苑港，筑海盐塘，有功。用荐者遣督边储，又有功，诏增其俸。出为抚郡守，恤弱锄强，抚人德之。寻调苏郡，擢霸州兵备副使，以陕西行太仆寺卿罢归。文沛刚介有执。世皇帝初年，名臣杨一清、胡世宁、李承勋皆荐文沛才略可大任，而太宰汪鋐怙宠用事，以私忌挤之家居。贫时或自嘲，然终不改其操。子时范，字敷畴，嘉靖二十年进士，授户部主事，刑部郎中，出守夔郡。蜀民以三殿采木大困，为之蠲豁，存活数千家。副滇臬，晋左右辖，藩帑积五千金，悉以充大比费，余贮藏中，不取也。清约端慎，绰有父风。
　　刘世扬　字实夫，闽县人。正德丁丑进士，庶吉士，授刑科给事中，历吏部都谏，谪江西布政司照磨，稍迁判常州，南京祠祭郎中，广西佥事。越数月，转督学河南副使，未上，卒。世扬内行修洁，立志以古人自期。嘉靖初在谏垣，屡进谠言。有内侍崔文者，始兴斋醮事，世扬抗疏劾之。又言詹事官非其人，有旨诘责，下锦衣狱。世扬犹执前议，俄而得释。又上八事，大臣恶之，遂左迁。世扬虽流落于外，而直气不为衰。尝奉命主试山东，号得人。
　　谢　蕡　字维盛，闽县人。正德辛巳进士，选礼科给事中，敢言事。肃皇帝御极，每虚已求谏。时四川杨文忠在内阁，凡台省上疏，率优诏答之。蕡谏乳媪滥封，因劝上节恩泽、戢内侍。又论救翰林吕柟等，皆蒙听纳。嘉靖三年，大礼议起，永嘉张相孚敬时方为主事，与杨文忠论不合，蕡同诸给舍力争，诏杖阙下。未几，又论孚敬、桂萼辈险邪不可用，复夺俸三月。明年，遣使两广，途中又上言乞戒在外诸司酷刑，天子为感动，下诏榜谕天下。寻擢太平郡守，未上，卒于途。蕡在言路，号知大体。隆庆改元，录嘉靖朝言事诸臣，赠太常少卿。
　　论曰：“阉尹之祸，如毒药猛兽”，字臣苏子瞻详哉其言之矣。谢都谏实夫抗疏劾内侍，崔文始兴醮事，谢给舍维盛谏戢内侍、禁乳媪滥封，侃侃乎折左道之萌，杜斜封之渐矣。然而朝凤方鸣，仗马随斥，则稷蜂之善托，炀灶之蔽明也。先时暴振逆瑾专擅恣睢，再岁尘英庙之辕，万里驰武皇之驭，覆师塞外，酿祸域中。幸赖九庙神灵，旋就夷戮，乱匪降自天，职兢由人，斯之为厉耳!迩者，天子言有无，貂珰马迹遍于天下，四海嚣嚣，莫必其命。而举朝臣工，补牍叩阍，焦唇敝舌。乃皇仁未霈，天听愈高。余因是益感于谏道之难，而两夕郎虑戒霜冰，亟清君侧之奸，有以哉!有以哉!
　　郑世威　字中孚，长乐人。嘉靖己丑进士。时台臣缺，诏选进士以充，众争奔走，世威屹然不之逐也。授户部主事，改刑部，历两广、江西佥事，浙江参议，江西副使，四川参政。再起通政，擢佥都御史，刑部侍郎。世威所至有惠政，而羔羊之节甚厉。当在浙也，罢临海盐税数千石，民德之。在江西，适夏相国言应召，诸藩臬旁趋而谒，世威不从掖门也。抚按司道，祝厘于上清宫，世威前视祀词，乃祈相公胤耳，遂不拜而出。及夏再相，过武林，诸大夫郊迎，世威又弗往，夏益衔之，会夏构祸，获免。严相嵩继柄国，世威复官江西，嵩姻党占古寺田千亩，世威鬻以赈饥，嵩手书求解，不报，其家人往来用邮传者悉革去，于是嵩衔世威甚于言矣。迁四川，遂投劾还。嵩败，始起列九卿。时有议王守仁从祀者，世威独持不可，以为守仁治世之能臣也，谓其绍周、程而宗孔、孟，则生平庸德之行，有所不足耳!且其学术未正，率天下径趋直行，使圣门讲学明理之功，屏弃不用，将有差毫厘而失千里者，万一从祀，百世而下，谓吾君吾相，何时方溺于致良知之说。华亭徐相国阶弗是也。会采珠及珍石，威谏崇节俭，不报，遂乞骸骨归。卒年八十有二，诏予祭葬，谥恭介。
　　论曰：曩德清许公孚远来抚闽，孜孜阐“止修”宗旨，常聚士大夫竟日而谈。余时过里门听之，于心无当也。越数月，丰城李公材以滇事戍闽，许公复邀诸荐绅谒李公，广“止修”之论。余愧不敏，谢不赴，然闻其言，宏肆而辩，诸荐绅亦虚而往，虚而归耳。盖当世庙初，海内于致良知一说，奉为正印，其后属厌，别揭“止修”之目，若超致良知而上之，抑何多歧也?良知良能，孟子舆对举并言，要以亲亲之仁敬长之义，达之天下，则良能庸可废乎?若谓致即为能，是孟子舆显而言之，王文成偏而晦之矣。至于“止修”，宁出知能之外，曾子明知止而引文王之敬止者，以立伦极。夫子言修身而必曰以道，言修道而必曰以仁，道为达道，仁为达德，不虑之知，不学之能，止于焉择？修于焉先？圣贤之言，同条共贯，可谓至明至尽，共察共由者矣。今哓哓曰致良知也，止修也，奚异于指行潦而概江河，窃容光而尽日月哉?郑恭介之辟文成，大有功于圣学。顾其时拾良知之唾余者，并列崇月无，争欲申其师说。恭介之言，譬孤凤鸣于众枭，难以和矣。第学者得是说而存之，俾正学昭明，则彼立户分曹，强而为异者，必不攻而自破也。
　　薛廷宠　字汝承，福清人。嘉靖壬辰进士。以行人选吏科给事中。会朝鲜以嗣位请，世皇帝遣廷宠奉册往封之。事竣还，擢都给事中。廷宠在谏垣，慷慨好直言，无所忌避。尝上疏劾诸大臣，皆当时用事者。有旨留用数人，时诸大臣以廷宠言直，俱不敢辩。独严尚书在礼曹，新有宠，辄辩，廷宠复劾之。
　　世皇帝曰：“严嵩乃朕所简用。”后又屡有论建，世皇帝悉采纳焉。铨部希嵩意，欲出之外藩，有言廷宠贤，奈何使去左右，乃止。未几，卒于官，贫无以敛，乡人为治其丧。廷宠内行修，事继母李尽孝。其卒也，李哭之哀，闻者皆陨涕。
　　论曰：余叨梧掖时，阅世庙初年六垣章奏，得读薛汝承都谏劾严分宜嵩两疏，斥其奸回，不遗余力。天子方简任嵩，置不问。然嵩践揆席未温，亦不敢遽申其私憾也。迨柄政日久，其子世蕃虎而翼之。嵩导天子日夕奉上玄，修长年之秘，始恣意作威福。少有言涉其身者，不令之碎首不止矣。嵩既败，华亭徐文贞阶佐天子养和平之福，苞苴稍绝，朝野相安。延及新郑、江陵，互相倾陷，至省之臣戆不附也已者，言出而杖斥随之，视嵩之肆戮辱，尚有间焉。长洲、太仓，相继四五公，惩于前之相戕，转为后之相结，其智益深，其术益巧。彼直而攻，我曲而忍，徐而逐之以他事，使不能知；阴而锢之以上意，使不能测。举三十年来，卒无有逃其罟阱者。余尝谓分宜而下，如彼其专，古之时构格天之阁者也；江陵而下，以若所为，古之时坐偃月之堂者也。鸣呼，若都谏者，可谓婴径尺逆鳞，而遭其鼻垂者矣。
