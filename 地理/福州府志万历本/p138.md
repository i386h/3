<!-- { "loadSidebar": true } -->
　　陈仲完　名完，以字行，长乐人。洪武乙丑进士，授延平府训导，改宁国县学。永乐初用荐者，擢翰林院编修，侍皇孙讲读。仲完持身恭慎，平居言如不出口，至讨论古今，据理是非，确不可夺。仁庙在东宫，尝问其所长，对曰：“职所当为，不敢苟有畏避。”仁庙雅重之，尝谓侍臣，“春坊中淳实如陈仲完盖鲜。”仁庙登极，仲完前一年卒。居赞善二十年不徙官。杨文贞为传，甚惜之。
　　陈　申　字孟肤，闽县人。博学善文词，工书，与林子羽、郑孟宣相友善。洪武间，荐为衢州教授，擢知安陆州。劝学均赋，以廉能称。久之，转知潮州府，有惠政。
　　黄文政　字子正，长乐人。永乐甲辰进士，选南台御史，官终山西按察司佥事。文政刚果有为，号一时贤执法。
　　陈叔刚　名枨，以字行，闽县人。永乐辛丑进士。宣德初拜监察御史，预修成祖仁宗实录，以劳迁翰林修撰，未几守制归。正统初，服阕，复起充经筵讲官，寻擢侍读。叔刚性温厚，居母丧，哀毁庐墓。以文行重一时。
　　方　员　字懋规，永福人。宣德癸丑进士，以行人选御史，历广西参政，官终广东按察使。员严于持已。在广久，精法律，政多便民，而民怀之。
　　高　旭　字时旭，侯官人。宣德癸丑进士，授吏科给事中，改兵科。正统中，擢江西督学佥事。景泰初，罢各省督学。后卒于官。旭莅政宽恕，议狱多所平反。
　　李叔义　字文宜，闽县人。正统戊午，以吏中式顺天，历广昌训导，选南道御史，官终贵州佥事，年九十九卒。叔义执宪能举其职，工于诗，亦善丹青，人得尺幅，竞以为宝。
　　郑　序　字志礼，长乐人。正统壬戌进士，历刑部主事，兵部郎中，湖广参议。时列郡岁侵，荆襄盗起，都御史督赋，趣办朝夕，序宽简如平时，曰：“宁我得罪，不忍吾民颠沛也。”都御史以序非理剧才，牒吏部更任。序遂乞休，居家三十余年，九十卒。
　　林清源　字用清。天顺庚辰进士，钝之子。官终南京工部主事，性耿介，有父风。其弟大司徒泮及浚渊，皆从清源受学，事之如严师。泮别有传。浚渊字用渊，成化壬辰进士，授刑部主事，能持法不阿，官终浙江按察司佥事。
　　林廷选　字舜举，长乐人。先姓樊，林，复姓也。成化辛丑进士，授苏州推官，选监察御史，按广西，平寇有功，诏增俸一级。寻擢浙江佥事，历副使，广东按察使，左右布政，入为大理卿。以右都御史奉敕镇两广，不数岁，迁南京工部尚书，未上，乞骸。赐玺书驰传归，有司月给廪，岁给役，卒赐祭葬。廷选为人内明外宽，议论依于忠厚。始政苏，断疑狱，即有能名。在浙最久，凡官舍所需，必遣人于他省市之。后观风使者密廉有司强市民间物，独林按察无有也。由是名益章，南台交荐，洊陟大僚。两广盗贼充斥，廷选每专意招抚梗令者，不得已而后征之。家居杜门自守，奉身约甚，时或过其亲故，粗粝食之，食也，人以此多焉。
　　王　鼎　字器之，闽县人。成化辛丑进士，授上饶令，改乐陵，选监察御史，擢官大理寺丞。奉命核勋臣庄田，归报称旨，诏增其俸。正德间，官至右都御史，寻乞休，赐玉带，给驿归。卒赠工部尚书，赐祭葬。鼎为乐陵时，值岁饥，赈救有方，流民归者四百余户，邑人立祠祀之。后位九卿，以精法律称。子键。键字公度。嘉靖乙酉乡荐，授常山令，卒于官。键，大臣子，输家财以佐公费，政清而惠，常山人怀之。
　　罗　荣　字志仁，古田人。弘治庚戌进士，授户部主事，历员外郎中，擢参议广东，以剿寇功迁参政，寻转其司布政使，调贵州，卒于官。荣居官以才敏著，性长厚爱人，乡人虽微贱，必接以礼。古田旧无城，荣为参政时，上议创筑，至今邑人德焉。
　　陈则清　字君扬，闽县人。正德丁丑进士，授泰州守，改祈州，又调滁州，南刑部员外，坐诬谪判台郡。未几，擢守程番，后以都御史巡抚云南，卒于官。赐谕祭，有司给其葬具。则清三为州守，俱有惠政。在滁赈荒，全活甚众，滁人尤德之。
　　项志德　字尚之，福清人。嘉靖戊子乡荐，授青田教谕，擢吏部司务，历礼部员外郎中，出为四川参议。嘉靖三十四年，倭入寇，破福清城，虏其子。志德方奉表入贺万寿，闻之，即上疏乞归。志德为人尚节概，重然诺，平居与人语，直而不阿，虽诸公贵人所严事者亦然。居官所至，以廉慎称。在蜀，人尤爱之。其自京师归也，诸缙绅闻其事，厚有所馈，却不受。或谓“君固清节，持归赎爱子，庸何伤?”志德曰：“诸公怜我，固不责报，吾奈何因家难以为利也?”未几，其子亦得归。
　　陈联芳　字以成，闽县人。嘉靖丙辰进士。司理金华，以廉平著声。选监察御史，北虏犯通州，京师戒严，上防守五事。上嘉纳之。出按东粤，乡闱主试称得人。历南太常寺卿，以京察自陈。江陵相柄政，不满于联芳，遂令致仕。家居二十余年卒，赐葬祭。联芳恺悌温恭，奉身俭约，虽富贵布袍敝帻，终其身若寒士云。
　　薛　曾　字师孔，福清人。嘉靖丙辰进士，初授中书舍人，历吏部考功司员外，四川副使，广西参政。曾真诚坦直，生平无伪言无伪行。华亭徐相阶知其人，转铨曹，曾视之若中舍，然不能有所俯仰。家人言及产业者，辄持杖击走之。久之，出为威茂兵备，剿平草坡、黑虎诸寨，蛮夷慑服。凿石洲以杀江流，茂州城自是无崩啮患。西藩诸将吏士民信而爱焉。居五年，转参粤西，以病卒，行李皆图书，诸子日称贷为生，犹不给焉。
　　陈应春　字汝和，长乐人。嘉靖壬戌进士。初令东阳，多惠政。擢户部主事，扈从庄皇帝谒园陵，万骑如云，应春视刍粟，部署简办，迄终事无哗者，大司徒马恭敏公深器之。榷关浔阳、创立规制，大驵不得羸缩其手。出为云南佥事，历广东西副使，参政，山东左布政使，卒。应春官粤西，有平寇功。其在云南也，儒生杨霁讼其室人凭于妖，应春檄城隍神驱之，三日，妖遂绝，火其祠，滇人御史李元阳为记其事。
　　赵　奋　字庸卿，侯官人，璧之弟。嘉靖乙丑进士。初释褐乞就广文，得温州学教授，寻擢宁波府推官。平恕不苛，议狱多所平反。召入为给事中，时有谠言，与执政不合，出守广平府，廉慈声溢于畿辅。举卓异，受旌转河南督学宪副，校士称得人。以疾乞归卒。奋与其兄璧相友爱，怡怡无间言。叔季而下，鲜有俪者。
　　施观民　字于我，福清人。嘉靖乙丑进士。户部主事，历郎中，出守常州。常，江南剧郡也，簿书填委，猾吏为窟穴。观民至，大刷宿蠹，召其尤猾者庭诘之，吏相顾骇服。创龙城书院，拔隽异读书其中，又凿河以当风气，癸酉常举于乡者三十余人。少宗伯孙继皋为弟子员时，观民奇其文必魁天下，明年廷对果第一，人服其鉴。寻擢广东副使，归而卒，继皋走千里入闽哭其丧。
　　薛梦雷　字汝奋，福清人。隆庆辛未进士，授江山令，擢御史，出按蜀，历广东佥事，参议，浙江副使，参政，云南按察使，布政使，巡抚，副都御史。梦雷为令，多善政。有投匿陷人者，索其名乌有也，一日检讼牒，墨迹相似，召讯之，其人惊服。诸兴利锄弊甚众。分守海北，歼夷寇，破蜃贼，剿亡命叶宗权等，所斩获无算，三受上赏。及为滇左伯，值逆克猝攻城索印，抚臣计迫，命藩司予贼，梦雷力止不听，竟予之。既而抚臣逮入京，以梦雷为代。因为言者所及，归，待命于家，寻病卒。梦雷有经世才，敏练通达，盘根错节，迎刃而解。凡宦辙所至，平易近民，民歌舞之。在浙与滇最久，去后两地常见思焉。始梦雷为江陵张相国所举士，入为御史，江陵之党有所嘱，弗附也，遂一麾而出，士论以此多之。
　　卢一诚　字诚之，福清人。万历癸未进士。一诚久困诸生中，后以贡举顺天乡试，遂登第，授行人。曹局间无所事，日闭户读书如诸生时，耻逐队向要津徼善转也。盖十年而始晋南度支郎，又三年而出为潮州守，寻以病卒。在潮年余，政尚简静，与民休息，潮人安之。所著有《四书讲述》十一卷，学者多宗为指南云。
　　论曰：“君子之守，先修其身。身不修，则万事隳矣。三山先进，其蔚为名臣，休有烈光者上也，次之若陈仲完而后，岂不称好修之彦乎哉?其间宣猷秉宪，建节分藩，肃纪陈纲，筦符剖竹，虽其具有偏长，任有巨细，要所树立，皆国之良而与世之汶汶者不同年语矣。《易》曰：“君子修之吉，小人悖之凶”。夫士也，修之家而坏于天子之廷，即一时袭其荣名，而千秋悬其藻鉴，庸违之悖，固士君子所羞称耳。余之论次，盖在此不在彼。


　
　人文志七
　　循　良
　　

　　宋
　　林　高　字子羽，福清人。大中祥符八年进士。累官知广德军，令建平县。县素多盗，高性慈惠，喜怒不形于色。政简而民化之，狱无系囚。累官屯田员外郎，请老，卒。
　　孙　奕　字景山，闽县人。皇祐元年进士，历知南陵、海陵二邑。吕诲知开封，荐知封丘。诲为御史中丞，又荐为台推，迁监察御史，论新法不便，为邓绾所劾，出监陈州酒税。陈袴知杭州，辟签判。襄在经筵，又荐“其事行著于乡闾，节义信于朋友。历官所至，以善政闻，可谓循吏。宜使当一路，以厚俗安民。”元祐，除福建转使。
　　萧　磐　字安国，闽清人。绍圣元年进士。官至朝请大夫，权知梧州军，管勾学事，兼管劝农军事，提举钱盐。课农桑，兴学校，百废俱举。暇则引诸儒饮射读法，有古循吏风。丐休，赐紫金鱼袋。
　　许　份　字子文，将之子。崇宁二年进士，累官国史编修。政和中，简功臣子牧郡，份知邓州。政尚宽平，囹圄几空。改蔡州，奉诏赈饥，置场列室具器用，呜鼓给食，率三日一往，问饥饱而察羸疾，凡十日，所活二万六千九百有奇。一日，洪水暴涨，城几没矣，份登城祝曰：“政有失，郡守溺死无恨，百姓何辜？”翌日水退。改扬州，值金人入寇，檄路兵勤王解亳州围，诸援兵至者，抚驭有法，莫敢纵剽掠，维扬之民获安。所至有善绩，时方汉召杜云。
　　郑　强　字南美，侯官人。崇宁五年进士。任萍乡令，清心洁已，勤问民疾苦。邑素多瞽者，强以县治为飞凤形，凿双池于南以象两目，民遂无目病。卢溪水涨为民害，筑堤障之，民号“郑公陂。”有厉鬼为祟，创南源寺以镇之，患遂息。迁知汀州，兴学校，增饩廪，惓惓作人，尤多所造就，至今祀之。
