<!-- { "loadSidebar": true } -->
　　在郡城北天王山下。旧在城南七里，唐观察使杨发，迁于南涧寺东，伪闽时迁于乌石山之阴，元初迁法海寺北，国朝洪武六年，知府杨士英移建今所，七年，定礼制，刻石于坛。其坛北向，四方各二丈五尺，高二丈，东西南北陛各三级，立石主一于坛之南，又置木主二，曰府社之神、府稷之神。七县云其县。其傍有神库、库厨、宰牲房、洗牲池、斋房。岁以春秋二仲上戊日，郡太守莅祭，礼毕藏玉于库。
　　风云雷雨山川坛
　　在郡城南钓龙基故址。洪武三年建惠泽山，六年移今所。国初，令府州县得祀境内山川，其后又令风云雷雨并城隍合祭，坛一而设位四。中祀风云雷雨之神，左祀府境内山川之神，右祀府城隍之神，悉向南，日本琉球、浮泥山川之神，祀西隅，东向。岁春秋二仲上巳日，布政使率诸司莅祭如社稷礼。
　　郡厉坛
　　在郡西北宝福山，立石刻祭文，洪武间所颁也。岁以清明、中元、十月朔日三祭，先期牒告城隍，祭日迎神主之。洪武三年，建于马鞍山之后，八年，移今所。
　　闽县、侯官县以上三坛俱附府，不别建。
　　古田县
　　社稷坛在县治西七里。
　　风云雷雨山川坛在县东南。
　　厉　坛在县治北二里许。
　　长乐县
　　社稷坛在西分司后。
　　风云雷雨山川坛在县西南，三峰塔下。
　　厉　坛在县治西三里许。
　　闽清县
　　社稷坛在城隍庙前，旧在县北，今圮。
　　风云雷雨山川坛在怀德庙前。
　　厉　坛在县治北七里。
　　连江县
　　社稷坛在玉泉山麓，旧在县治前，庆政街西。
　　风云雷雨山川坛在新安里。
　　厉　坛在县治北，钦平上里。
　　罗源县。
　　社稷坛在西隅棣华坊。
　　风云雷雨山川坛在县治东隅，沈尉桥之西。
　　厉　坛在县治东一里。
　　永福县
　　社稷坛在一十三都桥溪北。
　　风云雷雨山川坛在县南，沙湾桥之南。
　　厉　坛在县治北，十二都。
　　福清县
　　社稷坛在南隅龙门江之右。
　　风云雷雨山川坛在县北隅玉，屏山之北。
　　厉　坛在县治北，鳌峰山下。
　　以上各坛，七县祭期、祭品、俱与府同，又各里都有社稷庙、坛，里人祀之。


　
　祀典志三
祠　庙(上)
　　

　　城隍庙
　　在越王山之东。晋太康中迁城建，宋绍兴中，郡守沈调增创堂宇。国朝洪武二年，封鉴察司民威灵公，十七年，更定礼制，革封号，称本府城隍之神。成化十八年，知府唐珣重修。正德十年，镇守太监崔安改外大门为华表、仪门。两庑火，后重建。岁无特祀，合祭于山川坛，厉祭则迎神主之。凡有司至，将视事，必斋宿庙中，誓于神。庙之东偏壁间，石刻历代有功名宦诸神碑，曰：唐光禄大夫樊公之神、宋少师忠惠蔡公之神、知武冈军杨公之神、参知政事张公之神、直龙图阁孙公之神、将军卢公之神、烈士范公之神、元太尉忠献董公之神、行省都事蓝公之神、侍御史韩公之神、英义侯阎公之神、楚国公李公之神、皇明大夫汤公之神。
　　[HT]闽、侯二县统于府，不别为庙。洪武二年，封县城隍为显佑伯，后改称本县城隍之神。
　　旗纛庙
　　在都指挥使司后堂之北。国朝洪武元年建，中设军牙六纛神位，每岁惊蛰、霜降祭，用太牢，今则惟霜降祭，用小牢。祭日，都指挥使戎服率属行礼。凡出师，迎旗祭之，师旋，归旗于庙。左右中三卫，不别为庙。
　　镇东卫梅花所、万安所、定海所、各建庙一。
　　文昌祠
　　在万岁寺定光塔后，闽县学之东，万历间建。
　　荧星祠
　　在华林寺之西，万历二十六年，巡抚许孚远建。旧为明离殿，在九仙山。
　　[HT5H]真武庙
　　在北城全闽第一楼，正德二年，太监梁裕建。
　　关王庙
　　在西门瓮城内，国初建。郡城七门俱有庙。
　　汉闽越王庙
　　在闽县嘉崇里钓龙台西，祀闽越王无诸。左右二王，相传王二将也。唐大中十年建。宋宣和初，浙寇窃发，连陷数郡，提刑俞向自建康领兵至闽，黄蜂以数万随舟，二神现于云端，境内帖然，乃大新祠宇。建楹日，有青红二蛇蜿蜒香几间。向异而记之。国朝洪武十年，布政叶茂祷雨获应，疏闻。诏下礼官，议从神故封，称汉闽越王之神。参政瞿庄撰记。皇明御极，统一四海，隆其于亿万斯年。皇帝寅畏上天，夙夜靡懈，百神之祭尤注。渊衷玉音，若曰惟鬼神福善祸滛，功用叵测，默赞于我皇猷，凡厥有位，宜敬崇报，故自郊庙迄于中祀，銮辂必临，躬行荐裸。所在祠祭，则各命有司，而庙额神号，务从古质。尤虑应祀而逸也，特敕礼部咨询方镇，举寻旷典，俾无遣失。此汉闽越王岁时祀典所由复兴也。王讳无诸，姓驺氏，其先禹之苗裔，夏后少康封其庶子无余于会稽，以奉禹祀，于是始有越国之名。后二十余世，至勾践，为越王，又六世无疆，为楚所败，越以此散，诸族子争立，成为王或为君于江南海上。王其后也，上距无疆为七世。秦并天下，以其地为闽中郡。及诸侯伐秦，王率兵以从，秦亡，复佐汉灭项籍。高帝五年，以功复立为闽越王，王故治。唐大中间始建祠于钓龙台山之西。腾英厉响，久著灵迹，水旱兵疫，邦人祷之无弗应者。宋宣和二年，封镇闽王，赐庙额曰：“武济”。提点刑狱俞向撰庙碑，纪灵异甚悉。历胜国，更封真君，入国朝来，有司弗举，成旷典者十二年矣。乃洪武丁巳，诏以仪銮使江宁叶公茂来为福建布政使。公敦本务实，治民事神，咸极诚敬。莅事之明年，政务毕举，神人以和，尤虑祀典弗究，无以称上意，及延父老历询郡祀，始得神之本末。适时告旱，公因率僚佐，左参政南阳唐公俊及庄往祷祠下，斋洁虔恭，愿瞻如在。工囗骏奔，执事有恪。维时灵风袭衣，紫烟飞绕，阳舒阴敛，天宇静肃，精气昭明，发扬动荡，有赫其临者焉。祝告之顷，阴云倐兴，甘霖洊沛。灵贶斯答，益信所闻。由是佥议即其灵迹，达于中书，下礼官议，从神故封，称曰汉闽越王之神，遵新制也。于是藩翰之臣，咸相喜。时则有若都指挥使滁阳赵公圭、都指挥同知囗阳王公诚、提刑按察副使于陵王公琏同诚协恭，以于二月壬寅，謁易祝号，式新祀事，于以昭囗上德，于以扬神休，使邦人父老知所尊重。于戏!闽在古为百越文身之地。至王以神明之胄居之，故能委心中国，从诸侯兵踣秦毙楚，佐炎汉成帝业。策勋盟府，显受王封，三山磅礴之气为之增壮。自时厥后，渐摩风教，用夏囗夷囗。致唐宋之世，笃生秀民，或立言垂训，或为世宰辅。蝉蜕荒服之习，藻沫邹鲁之化者，王实开之。按祭法，能御大菑、捍大患则祀之，然则公之举旷典，神之服休命，谁不曰宜哉!知福州府藁城董彦哲暨其僚属，咸愿为文刻石示久，用敢序其梗概，系之以诗，俾邦人歌以祀焉。其辞曰：“炎荒之隅闽海濆，赫熛照耀光郁纷。维王奕叶神禹孙，首驱虎豹锄荆榛，殿此荒服保黎民，斡旋机轴转化钧，讴歌来归赤帝尊，铁骑汗血趋昆仑，手扶烈日开冥昏，彤弓囗矢昭殊助，草木衣被生阳春。渐摩风教俗以淳，秀民挺拔宣人文，甘棠蔽芾森若云。翼翼遗庙今尚存，岁时报祀罗酒謂，于荐蕙殽香苾芬。翕张造化参乾坤，神灵赫若搏桑暾。庙籍田，参政唐澞撰记。福城南去九里曰南台，又曰龙台，上有汉闽越王庙。王当秦乱，保障吾闽，帅师助汉灭项，显受封爵。及没，庙食兹土，绰著灵迹，庇民之功，历载祀典，邦人每岁六月半为瓜莲会以尽报祭之礼。元至正十八年，行省平章政事普化帖睦尔尝舍闽县公田六十亩二分以助香灯之费。田在还珠里者三十八亩七分二厘，在灵岫里者二十一亩二分八厘，有碑见存。初，庙前江心旋长沙洲，人以为神灵感召，因名大庙洲，故登志曰灵应洲，属侯官县一都之地。居民王方广治成田亦舍于庙，增助香灯田计二百一十亩五分四厘。虽江水冲激，东倾西复，人皆知为庙田也。祠下居民郑广者来为守庙，以田私入其户，子神又将田之所入者，购易庙西陈氏园四亩，果树三十三株，并籍于户。是后祠宇日敝，见者莫不咨嗟焉。成化癸巳，会耆民郑得等发郑神匿田及亵渎之状，太守唐侯珣核实，本之志书，证之碑记，参之舆论，是田与园实为庙之故物，始置神于法。壬寅岁，适造版图，唐侯乃籍其田复归之庙。于戏!有大功德者必百世祀，如王之捍大患、御大菑，述于传记者，昭昭可考，英伟之风默相动荡，虽不系于田园有无，第妥灵揭虔之所，香灯弗称，甚非国家崇重之典与邦人仰报之意也。治民事神，守臣当务，修庙复田，实成千古之盛事。耆民郑荣，壮思正等咸请纪石以示将来，俾顽者知警，不敢复萌攘夺之念，乃为之言。其田园税粮其列于碑阴云。
　　闽越王祖庙
　　在郡城南二里许，庙傍有冢。按旧志，王郢冢在郡城东田中，王余善冢在郡城东北，独未载王无诸冢，疑庙傍冢即无诸也。自唐大中间更立庙于钓龙台，历代以来，官民祠祀，遂专于此。于是祖庙之田园，悉为居民所侵历，堂宇倾圯。国朝弘治间，太监陈道命有司核正，藉为粢盛，重建殿寝，后复圯废。万历间，乡人募缘别造，隘陋非昔比矣。庙有闽县田、园池计九十一亩六分，侯官县一都新长瓮泥洲田计六十亩，详见碑阴，用防侵匿，郡人谢瑀记。今皆蔑有存者，姑附之碑后，有所考焉。
　　广应庙
