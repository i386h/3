<!-- { "loadSidebar": true } -->
　　陈瑞孙　字伯都，福宁州人。以武举累官福建宣慰帅，镇福清。陈友定兵到，被执，欲胁使从。瑞孙愤骂曰：“我家三世仕元，肯从汝反耶?”友定怒，杀之。其妻孙氏曰：“吾夫为国死，吾可独生乎?”亦抱幼女投井死。
　　国　朝
　　孙原贞　德兴人。景泰间，以浙江巡抚改镇守福建。宽而有制，廉而有为。寻复巡抚浙江，升兵部尚书致仕。
　　刘广衡　字克平，万安人。景泰初，巡抚福建，平建宁草寇，开寿宁县治，辟省城教场，勋绩伟著。子乔，成化间为福建按察司副使，总督海道，平寇息民。孙玉，正德间为福建按察司提学副使，黜淫祠，崇正学。闽人世戴其德云。
　　高　明　字上达，贵溪人。成化十四年，汀州草寇窃发，廷议有才略可平寇者。时明以佥都御史归养，即遣使奉玺书就其家起之。未至，寇已平。明乃躬诣其地，招流亡，抚疮痍，民既安辑，复奏立永定县以控制之。事竣，复赐敕留巡抚福建。明引疾乞骸骨，径归。朝廷怜之，特予致仕。
　　滕　昭　字自明，汝州人。天顺间，巡抚福建，以威重称。成化初，再以都御史来巡抚。风裁益竣，吏民畏服，一时山贼海寇，悉赖剿平。
　　王　继　祥符人。成化间，福建按察使，宪度明肃。后以都御史来巡抚，除寇戢兵，奖贤爱士，黜贪出暴，善政居多，入为户部尚书。
　　刘　焘　字仁甫，天津卫人。嘉靖三十九年，代王询为巡抚都御史。时倭寇频年焚掠，抚臣软缩不敢战。贼益肆，三月，复由南台寇福州。焘素有威名，善骑射，下令大开城门，往来不禁，亲率死士千余邀贼于闽安镇。贼众数万，焘发三矢，中三酋，应弦而毙。贼大奔溃，赴水死者无算。凯旋之日，士民欢迎马首曰：“此真巡抚也。”无何，焘以病免，倭复至，闽人益思之。
　　谭　纶　字子理，宜黄人。纶素晓畅兵机，绰有文武才。守台州时，倭入境，辄摧破之。嘉靖四十二年，闽苦倭甚。三卫军骄，不可用。巡抚游震得以罪罢。时纶方以参政居艰，于是辅臣徐阶、兵部尚书杨博言于上，就家起复，拜都御史，督抚福建。纶至，以精兵千人自随，召卫卒郭天养，数其累岁倡乱，斩于辕门。新法令，具餱粮，责诸将为必灭贼计。无何，都督戚继光破倭寇，歼之境上，复遣偏师击古田诸山寇，悉平之，招抚流移，蠲恤死丧，闽人始有更生之乐。后以地方平定，乞终丧，诏许。入官至兵部尚书。
　　殷从俭　字汝中，临桂人。隆庆壬申年，以都御史提督军务，巡抚福建。时倭寇初殄，疮痍未复，从俭廉静简约，节用爱人，一以休息元元为事。方倭至时，籍民丁田为戍饷，名曰：“丁四粮六”。每易一抚臣，辄增分数，即岁祲必取盈。从俭悉复原制，蠲无艺之征。所著《八闽政略》，皆其躬行者也。居官不以妻孥自随，衣不文采，食不兼肉。及卒于官，有司入检其橐，月俸十数金而已。士民奔赴聚哭，如丧考妣。榇出国门，缟素设祭，轵道不得行。为建祠于西湖以祀。
　　庞尚鹏　字少南，南海人。万历初，代殷从俭巡抚福建。尚鹏为御史按浙时，力言一条鞭之法，最可以均赋役，苏贫困，请下所司著为令，然未遍及也。入闽，甫下车，即毅然上疏行之，蠲军兴以来宿负五十余万。罢商税，减寺租，裁邮递，新学宫，至于桥梁道路，莫不修葺，而于民毫无苦也。初、尚鹏在浙有搏击声，及为巡抚，闽人惮其风采，墨吏至解甲绶去。而尚鹏更为宽大不扰，法令简便。逾年，以内台召，民遮道哭送，闻其卒也，为之罢市。与殷从俭并祀，岁时伏腊，尚呼为庞公福云。
　　周　新　字志新，南海人。永乐初，以御史按闽，属吏严惮之。每令出，咸为地方兴利除害，雪冤狱如神。国初，武将骄横，侵凌府县官。新上疏定其体统，报可。后官浙江按察使，忤旨被戳。新死，无子，其妻挈遗衣及书数卷归于家。
　　许仕达　字廷佐，歙县人。景泰初巡按福建。时兵荒之余，欲裁省冗费，以纾民力，乃置簿分给州县各里，凡供应所出多寡，皆令长里者自书于籍，行部辄取而稽之。郡县有所畏惮，科征顿省。居一年，与巡抚可否事，交上章争辩。有旨命仕达还朝，闽耆老相率诣阙乞留之，因命复巡按一年。
　　夏　埙　天台人。天顺初巡按福建。持宪简重，得大体。尝奉命考察方面大臣，黜陟甚协舆论。
　　伍　骥　字德良，安福人。天顺六年，巡按福建。上杭山寇李宗政攻破县治。骥至浦城，闻事急，径驰至汀，帅数百兵抵上杭，谕以朝廷德意，降者数万。会有议绐而诛之者，贼遂复反。骥督将士逼贼巢，命都指挥丁泉领奇兵出贼后，焚其寨，戒勿深入。泉乘胜直捣贼营，伏发，力战死之。骥督战益急，宗政等皆就擒，遂平。乃奏设上杭守御千户所，置军千余以为守备。骥因积苦兵间，染疠气，回京卒。上杭民肖其像祀之，后别创庙于布政分司侧。知县萧宏以闻，赐额褒忠，命有司每岁仲丁祀焉。
　　朱　贤　字从善，卢州人。由进士擢监察御史。成化乙酉按闽。操履端方，号令简要，凡有罢黜，不避权势，幽枉毕达。监乡试，尤称得人云。
　　徐　镛　字用和，兴国州人。成化间巡按福建。誉望大著，臧否无私。后官至都御史。
　　刘　信　字朋节，南溪人。成化间巡按福建。执法不徇，奖善疾恶。时各驿递轻重不均，弊端滋甚，信与知府唐珣处置得宜，民深德之。
　　吴一贯　字道夫，海阳人。弘治间巡按福建。性坦夷明允，作兴士类，而疾恶绝不少容。时称其得风宪体。
　　朱　文　字天昭，昆山人。弘治间巡按福建。时积玩之后，振纲立纪，肃然一新，有埋轮揽辔之风。
　　胡　艹华　字惟峻，武进人。弘治间，巡按福建。严以驭吏，惠以恤下。适岁大侵，督所属核勘灾伤，奏蠲其税。濒海卫所粮有舟楫难通者，令收折价，至今以为便。
　　韩　明　字惟远，余姚人。弘治间为福建清军御史。前此，府县进册，有贴解，有纸价，诖误者有罪米。吏胥乘间科扰万端，明悉清其弊。
　　王　哲　字思德，吴江人。弘治间福建清军御史。仁恕简要，不事烦扰，舆论归之。
　　高　崶　字仲龙，大理人。嘉靖壬寅以御史按闽。时闽政废弛，军民骄纵。崶至，廉诸豪家所为不法状，悉下吏捕治之，无所忌避。贪墨吏至望风解印绶去。有富室居还珠门之左，尤暴横，崶擒其父子，三木囊头，戍徙有差。故时有：“高风吹倒还珠门”之谣。癸卯，监临省试，爬搔闱弊，得士为多。闽中百余年称名御史，必曰：“崶”、“何维柏”。然维柏有恩，而崶以威胜云。
　　何维柏　字乔仲，南海人。嘉靖中，以监察御史按闽。值八郡大侵，多方赈贷，殚心荒政，民赖全活者数十万。疏论五事，劾严嵩罪甚秦桧、卢杞，逮下诏狱。百姓闻之，如丧考妣，虽市夫田妇，皆弃担犁，呼号攀送，哭声振林木，道路填塞不能前。嵩败后，起官至大宗。
　　商为正　字尚德，会稽人。万历初为监察御史，出按闽。与巡抚庞尚鹏协心共事，行条鞭法，罢商税禁，铺行学宫桥梁，百废俱兴。凡有创造厘革，两人虑无不相成者，时有“庞父商母”之谣，民建祠并祀之。
　　郑思先　洪武中为福建布政使。学通经史，为政宽严适宜，务与民同其好恶。
　　范　理　字道济，一字仕伦，天台人。正统间为福建布政使。清慎勤敏，均徭役，平催科，黜贪奖廉。邓茂七反，军旅连年。理司兵食，调度有方，民不加赋，而用无匮乏。官至吏部侍郎。
　　秦　敬　涿州人。成化初为福建左布政使。天心清白，待士厚，御吏严，出内锱铢不苟，下人不敢为私。
　　章　裕　字韶凤，常熟人。成化间为福建左布政使。节财用，公出纳，恤民爱士，以清谨闻。
　　祁　顺　字致和，东莞人。弘治间左布政使。政持大体，庭无私谒，惠泽甚溥。卒之日，公帑羡金数千，戒家人勿受，曰：“苟玷我名节，死不瞑目矣”。
　　戴　珊　字廷珍，浮梁人。任福建布政使，勤教养，通财赋，情法两当，擢副都御史。珊易攵历所至，有政声，禄仕四十年，家无余积。官至刑部尚书，谥恭简。
　　温　琮　华阳人。成化间为福建按察使，转右布政使，寻改左。卒于官，无以为敛。御史刘信命以公帑赙禭归其丧。
　　舒应龙　字时见，全州人。万历初为福建左布政。精敏廉介，帑藏严密。诸郡县所上镪，往往解役与吏通，阳入而阴出之，或洗补文书，令无所稽核。应龙一见，辄发其奸，终其官，吏不敢犯。壬午，提调秋试，综理详尽，宿弊一厘。后官至工部尚书，总理河道，以谗去。
　　陈性学　字所养，诸暨人。万历庚子，为福建按察使，晋右布政。为人宽和，抚下有恩，延接士大夫以礼。时值税使入境之初，民心恟恟。性学调停税额，多所苦心，既不扰民。税使蒙其成，遂荐之，为时议所短。其实全闽阴受性学之赐，而台省之臣莫知其繇也。
　　蔡　哲　洪武中为福建参政。廉明自持，政事以正风俗、合民心为要，民皆慕之。
　　杨景衡　永嘉人。洪武间为福建参政。廉慎，达大体，佐闽藩三十年，始终不渝其操。
　　王　钟　洪武中为福建参议，升参政。宽慎廉介，民怀其惠。
　　房　安　永乐初福建参政。莅政有方，抚良善，纠贪墨，郡县肃。
　　李　颙　博罗人。景泰间，初为福建按察司佥事，公明有断，一时风裁凛然，升布政司参政，提督海道。兴化有豪家隶戎籍，连姻卫帅，怙势武断乡曲，威夺人田地子女，莫敢谁何。颙廉得其实，捕置于法，阖郡称快。郡有郭孝子墓祠久废，颙为重建之。其他善政尤多。官至工部侍郎。
　　刘大夏　字时雍，华容人。成化间为福建督粮参政。宽重清谨，守法不阿，催科无扰，仓廒常有十余年储备，一时属吏亦皆奉公，四民乐业。
　　孙　燧　字德成，余姚人。正德初福建参政，总督粮储，廉明威重，人不敢欺。后以都御史巡抚江西，死宸濠之难。
　　魏　棨　字乔囗，南昌人。嘉靖初，以参政分守福州。明敏刚方，多惠政。癸末岁，贼首周马良构乱杉洋，与官兵抗。当路议欲尽屠其地。棨单车至古田，计擒歼之。议者复欲拨浦城民壮二百名防守坑冶，棨谓疮痍未满，戍饷频仍，民将不堪，议照上坪、宝坑事例，拨军防守□由，民德之，立祠以祀。
　　沈季文　字少卿，吴江人。万历丙申，为闽督粮参政，收兑有法，出纳惟谨，于浮羡毫无染指。摄方伯篆，一以仁恕为宗，而祛弊不遗余力。季文精三礼，有文名，多士争附之，问字析疑，户屦常满。
