<!-- { "loadSidebar": true } -->
　　王　孟字文浩，知州。见《循良传》。
　　何　睦考功监令。
　　魏中叔国子助教。
　　夏太和洪武间，以国子助教召见赐诗，以荣其归。
　　留　贤训导。
　　林大可主簿。
　　王　廉训导。
　　任景颐教谕。
　　王师孟知府。
　　杨士良教谕。
　　郑　琦训导。
　　郑　英府经历。
　　李　魁教谕。
　　陈　诚训导。
　　陈　豸教谕。
　　魏　穆训导。
　　林景俊县丞。
　　陈　嘉县丞。
　　何太和主簿。
　　陈德夫知县。
　　陈　英知县。
　　陈　政同知。
　　陈　曾教谕。
　　潘　驺知州。
　　陈　铸御史。
　　林　端教谕。
　　林　礼布政使。
　　林汝愚主簿。
　　林　泰国子博士。
　　王　原卫知事。
　　李宗延通判。
　　刘子善经历。
　　薛德衡县丞。
　　欧惟清经历。
　　郑伯淳知县。
　　项　外断事。
　　郭　原河南参政。
　　梁　寿府经历。
　　李　璞
　　戴长生盐运司知事。
　　林　嘉通判。
　　曹　茂县丞。
　　李彦实知县。
　　陈　侍
　　陈　孜知府。
　　戴彦真县丞。
　　蔡敏政县丞。
　　林　信县丞。
　　戴　膺蒙城知县。
　　陈　坚以人材举，后复姓谢。

选举志八
　　国朝任子
　　

　　闽　县
　　林士昭字世贤，学士志之孙。
　　林廷杓字利高，尚书瀚之子，庆远知府。见《循良传》。
　　萨文明字仕仲，侍郎琦之子。
　　萨世荣字仁甫，侍郎琦之孙，补荫南宁府检校。
　　赵　昶字世熙，尚书荣之孙。
　　林　桓字文奎，尚书泮之子。
　　林　桄字文昭，尚书泮之子，补荫都司断事。
　　林　炀字贞和，尚书庭□之子，曲靖知府，温和简静，不改先世素风。
　　林　烃字贞耀，尚书庭机之子，应天中式。
　　林　光字贞实，尚书庭机之子，补荫南京户部郎中。
　　林世吉字天迪，尚书燫之子，户部员外郎。
　　林世越字天卓，尚书烃之子。
　　侯官县
　　黄　澍字文泽，尚书镐之子，顺天中式。
　　黄　梓字子高，镐之孙，补荫怀远知县。
　　张思恭字允卿，尚书经之子。
　　张懋爵字汝仁，尚书经之孙，补荫太常寺典簿。
　　怀安县
　　马　荧字用昭，尚书森之子，南京都督府都事。见《文苑传》。
　　长乐县
　　林玉汝字于成，尚书廷选之子，惠州府推官。
　　林逢春字希仁，以父公黼死事，荫顺天推官。
　　郑应晓字昌愚，侍郎世威之子，南宁通判，桂林同知，真诚谨恪，无忝其家声。
　　陈长勉字以勤，尚书瑞之子，南京户部员外郎。
　　谢汝璇字其玮，尚书杰之子。
　　连江县
　　吴承照字汝恒，尚书文华之子，以军功荫詹事府主簿。
　　吴承熙字汝缉，尚书文华之子，刑部员外郎。
　　吴承烈字汝扬，尚书文华之子，以军功荫顺天府通判。
　　福清县
　　王继恩字宗泽，侍郎克复之子。
　　叶成学字汝习，大学士向高之子，中书舍人。
　　叶益蕃字君锡，大学士向高之孙。
　　论曰：取人以言，非古也，其以州里之选为不足信焉。《尔记》云：儒有怀忠信以待举，力行以待取，古之士若是其贵也。自隋唐始设科目，由是士莫不自售，以于有司。待举、待取之风衰矣，而世顾以为荣，何哉?殊不知科目特仕进之一途，而所谓贤不肖固不在此也。
　　国家取士之制，有贡、有举、有进士，大抵因于前代，今合而录之，并辟荐、荫叙统曰：选举。若夫乡论臧否，则存乎其人矣。去今稍远或别而书之。览者论世，固亦得失之林也已。[HT6SS]林文恪旧志


　
　人文志一
　　

　　道德尚矣，名位勋烈，随其大小，而泽加于民，君子予之，曰：“是古之遗风也。”至于独行高标，雕龙大业，闺中贞媛，方外畸踪，皆足垂芬芳、裨名教者，虽海滨之多才，亦圣明作人之化也。呜呼!士至此而升沉显晦，穷富寿夭，有不得为政者矣。志人文。
　　


　
　理　学
　　

　　宋
　　王　蘋　字信伯，福清人，程门高弟也。资清养粹，平居恂恂退让，及语当世之务，即习从政者弗逮也。杨时，程门先进，尝曰：“后来之秀，无逾信伯矣。”绍兴间，守臣孙祐荐其行，召对，赐进士出身，除秘书省正字，后官至左朝奉郎。当时名儒，若宝文直学士胡安国，徽猷侍制尹焞，皆举以自代。因为秦桧所恶。会其族子谊为文诋桧，遂坐法，文致夺官。卒，著有《论语集解著作集》。
　　林之奇　字少颖，侯官人。吕本中入闽，之奇甫冠，从之游，本中器之。绍兴丁未登第，累官校书郎。会朝廷欲令取士参用王安石“三经”。之奇诤言：“‘三经’率为新法地。晋人以王衍清谈，罪深桀纣，王氏实似之。‘三经’说不可用。”或传金人欲南侵，之奇作书诋当路：“欲与之和，宜无惮于战，则权在我。”议论持正多此类。由宗正丞提举闽舶。遂以祠禄家居，吕祖谦尝师之。所著有《尚书集解》、《春秋周礼论》、《孟子·扬子讲义》、《道山记闻》等书行于世。
　　黄　幹　字直卿，瑀之子也。从朱文公学，文公语人曰：“直卿志坚思苦，与处大有益。”及张栻亡，文公与幹书：“吾道益孤，所望于贤不轻。”后遂以子妻之。丁母忧，学者从讲于墓庐甚众。文公编礼书，独以《丧》、《祭》二编属焉；病革，又以深衣及所著书授幹：“吾道之托在此，吾无憾矣。”历官令临川、新淦，知汉阳军、安庆府，皆多善政。安庆人至以黄父称之。晚年家居，弟子日盛。卒谥文肃。学者称勉斋先生。有《经解文集》行于世。
　　陈孔硕　字肤仲，侯官人。祖禧，父衡，皆尝为文公所称重。孔硕少刻志学古，以圣贤自期。尝从张南轩、吕东莱游，后复偕其兄孔夙师事文公于武夷。淳熙初，登进士第，历处州教授，邵武、瑞金知县，淮东、广西提举常平，终秘阁修撰。孔硕居官有古良吏风，凡所莅，人怀其惠。在朝以数忤史弥远，不容，归，杜门著书。有《中庸大学解》、《北山集》行于世，学者称北山先生。子韦华，别有传。孔夙，庆元五年进士。
　　论曰：道，一而已。旧志以道学、儒林分而为二，盖本之宋史，而林文恪先生则总名之曰先儒。两者之见各有攸当，余尝为折其衷焉。夫韶、武皆乐也，而美善分矣。夷、惠、伊尹、孔子，皆圣也，而偏全异矣。故谓理学之别于儒，非也；谓儒之概为理学，则吾岂敢。昔者夫子倡道洙泗，称鲁国之儒一人，曾氏之传，独得其宗，儒也；三千之徒，莫不闻其说，亦儒也。第品而隲之，则一贯传心，与三千聚乐，有不可同年而语矣。故曰：“譬诸草木，区以别也。”执是以衡道学、儒林，夫亦尚论者具体，一体之较欤?


　
　人文志二
　　名　臣
　　

　　宋
　　陈　襄　字述古，侯官人。少游乡校，与陈烈、周希孟、郑穆为友，讲明理学，乡人称曰：“四先生。”登庆历进士第，调浦城主簿。每听讼，使吏环立，私谒者不得发。有偷儿数辈，莫知主名。襄曰：“某庙钟能辨盗，犯者扪有声。”乃阴涂以墨，帏蔽之，命群盗往扪。独盗者手无所污，盖畏钟有声，故不敢触也，遂伏罪。转知河阳县，教民种稻，郡守富弼见而器之。弼相，荐为秘阁校理，判祠部。值权贵乞寺观度僧道，襄奏言：“秉政大臣不为陛下爱惜典刑，首为渎乱，所有诏令，未敢奉行。”知常州，运渠为郡害，浚而导之，旁诸郡兼受其利。入为开封府推官，盐铁判官。使契丹，与虏争坐，主客有违言。出知明州，改侍御史，论青苗法不便，请斥王安石、吕惠卿以谢天下。又乞罢韩绛政府，杜大臣争利而进者，不听。召试知制诰。以言不行，辞乞补外。上惜其去，晋修起居注。又辞，手诏谕之，乃就职。安石累欲挤之，上不可。逾年，擢知制诰，寻直学士院。安石竟摘其制诰小失，出知陈州，改知杭州。卒，赠少师，谥忠文，时称古灵先生。襄早有盛名，莅官必讲求民间利害，尤留心教化，有古循吏风。在经筵时，神宗顾襄甚厚，尝访以人材，襄对以司马光、吕公著、韩维可备心膂，不宜久外；郑侠狂直，愿丐生还。又荐范纯仁、苏轼、曾巩、程颢、张载、苏辙等凡三十三人，帝不能尽用。著有《古灵集》。
　　刘　彝　字执中，怀安人。幼介特，居乡以行义称。从胡瑗学，登庆历进士第。为朐山令，作陂池，恤孤寡，教种艺，平赋役，抑奸猾。朐山人德之，纪其事目，曰：“治范”。熙宁初。为制置三司条例官属，以言新法非便罢。寻以彝悉东南水利，除都水丞。久雨汴涨，彝请启杨桥门泄之。知处州，俗尚鬼，不信医，彝尽斥淫巫，使以医易业，俗为之变。知桂州，禁交人互市。交趾陷钦、廉、邕三州，或以罪彝，坐贬，寻除名。初，彝从瑗，明体用之学，神宗常问其师，彝以瑗对，学甚悉。彝善治水，亦瑗教之。元祐初，朝廷思其功，复以都水丞召，道卒，赠银青光禄大夫。著有《七经中义》、《明善集》、《居易集》。
　　郑　侠　字介夫，福清人。治平中进士，调光州司法参军。侠素为王安石所知，秩满至京，感安石知已，特谒其门。时初行试法之令，选入中者超京官。安石欲使以是进，侠以未尝习法辞。他日复见，安石问所闻，对曰：“青苗诸法，与边鄙用兵，在侠心不能无区区也。”安石不答，侠乃退，不复见矣。久之，监安上门，值朝廷设执经局，安石犹遣谕意，欲辟为检讨，侠曰：“仆所以来，求执经相君门下耳。相君发言辄官爵是先，所待士者亦浅矣”。竟辞焉，会天久不雨，侠见饥民流离困苦状，因绘图以进，请罢新法。诣阁门，不纳，乃假称密急，发马递上之银台司。神宗览图，长吁数四，夜寝不寐。翌日，为蠲放十八事，又下诏求言，越三日，大雨。执政入贺，乃知出于侠也。安石上章乞罢政务，吕惠卿继之，尽复新法，持之愈坚。侠又论惠卿，取唐魏征、姚崇、宋璟、李林甫、卢杞传为两轴，题曰“正直君子，邪曲小人”。在位之臣与之暗合者，各以其类为书以献。惠卿大怒，诋侠讪谤，欲置之死。上谓其忠诚，不深罪也，乃窜英州。哲宗初，苏轼、孙觉表为泉州教授。元符中，又再窜。徽宗立，赦还，复故官，又为蔡京所夺。归家无所有。一拂而已，自号“一拂居士”。侠性忠谔，虽屡颠沛，犹未尝忘君也。卒后赠朝奉郎，里人揭其闾曰：“郑公坊”，祀于学。
