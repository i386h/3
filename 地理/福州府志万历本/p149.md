<!-- { "loadSidebar": true } -->
　　论曰：自鲁论纪逸民，以夷、惠并称。其后逾垣凿坏之伦于焉递起。夫士安必以隐为高哉?得其时则驾，不得其时则蓬累而行，亦各从其好而已矣。郡之隐君子，自钟耆德而下，皆易之所谓嘉遁者也。呜呼!世之下者，藉烟霞为钟鼎，托涧谷以岩廓，少室之价高，北山之移作，吏隐充隐之名，纷纷于世，所由与古逸民异矣。谓之隐，是耶?非耶?余故诵曰驹之章，为之叹息。


　
人文志十二
　　乡　行
　　

　　陈
　　严　光　长乐人。大建初，凿田为湖，凿四百余顷，为乡人利，今邑西湖是也。
　　隋
　　林　峣　字仲高，连江人。峣家素饶，有田在东塘坂及北野若干亩，凿为湖，潴水以溉四万余亩，乡人至今利之，立祠祀焉。
　　唐
　　林　匽鸟　字祥凤，长乐人。开元中进士，为仓曹参军。邑滨闾湖，其田所凿也。匽鸟娶于赵，有奁田，亦凿之，乡人号曰：林婆湖。
　　宋
　　林希颖　侯官人。至道中，为果州户曹。有税官贪墨，同僚恶之，不与言，希颖数大义责之，因有隙。后税官秩满将行，其小吏言于郡将，“行李若干，某箧皆金也。”郡将怒，付希颖验治之。希颖受命不乐，曰：“当其居官不能惩，比去也，乃以吏言害其长乎?”因密授旨税官，尽易置行李。及行，希颖与吏伺于途，俾指示有金者拘留之，他悉纵遣。及送郡启视，皆衣衾也，税官得无事去。其后三世，第进士者二十人，襄其一也，人谓长厚之报云。
　　郑　洙　字教先，侯官人，景祐间，擢三礼科，仕至虞部郎中。初，洙赴举时，陈襄送以诗，有云“谈文词藻驾曹王，炙地声华压元白”郡旧未立学，洙与试助教曹询武等共请于权州谢微，于是始表立学，闽人德而祀之学宫。
　　林　通　长乐人，登乡荐。元祐间，庙学坏，通作县图经鬻之，得钱二十万以倡，乡人助新庙学。
　　林　珪　字介卿，福清人。嘉定十年进士，累官朝请郎。乐赈济人，常创义冢于修仁里。邑人德之，祀学宫。
　　章孝参　字鲁士，古田人。淳祐间，以太学舍选登第，授德庆府教授。好奖劝后进，洪天赐称为“大雅君子”、又尝语人曰：“规行规步，章君是也。”
　　刘　琛　字文璧，福清人。行谊端谨，尤工文词，不慕仕进，以举子业授徒，多有显者。尝与郑潜讲学论道，乡人重之，虽相私语，必称两先生云。
　　郑伯渊　罗源人。性好义，邻里有急，不顾利害，虽暮夜赴之。淳祐间，邑尝大旱，伯渊时年七十余矣，远至福源潭偕众祷雨，明年又旱，亦如之。邑有溪，岁久而塞，水无所泄，伯渊捐资，乡人浚之，众感其德。著作《梅村集》。
　　陈　觊　怀安人。性乐施，家有余则以周宗人，或屡求，弗厌也。子七人，孙二十八人，曾孙六十五人，玄孙一百三十人，世多显仕，盖积善之庆云。
　　元
　　郑天赐　福清人。至元间，忙古歹丞相统兵至境，天赐执旗诣军门，曰：“此邦皆天子民，愿禁侵掠，全一方人命。”丞相为敛，民无犯，乡人德之。卒年九十余。
　　国　朝
　　李长孙　字原善，长乐人。好义乐善，乡有贫不能葬者，出资营之。尝凿田为沟，以利灌溉，乡人德之，名曰福田沟。
　　林　扬　字仪中，福清人。世居邑之海孤山。洪武初，令徙其民于海口，而海孤山田税五千余石，有司犹征之。扬走京师奏蠲，事待勘未报，盖系狱者十有八年也。宣德改元，始下诏福建诸郡、广江、浙江，凡民移而其地虚者，尽除其税，以扬奏故也，利及三省矣。扬后子孙多贵显。
　　马　骢　字良夫，怀安人。学慕古人，年少，读书别馆，有邻妇奔之，闭户不纳。旧与罗源令游，令得罪庾死，寄橐千金。期岁，还其家，故封识也。年四十方育一子，仆抱持，偶坠而殒。骢不怒，徐谓曰：“命也。而其亟逃，不，家人且将甘心矣。”识量过人如此。武囗邵文僖公锐，以时望督学闽中，骢为诸生，锐重其贤，礼之。子森，官至大司徒，见名臣传，次子楷，士行亦为时辈所许。楷之生也有斑在面，若其兄坠伤之状云。
　　林　清　字自源，怀安人。性乐善，自岁除必袖金数十囊，潜行里巷间，有贫而愁叹怨泣者，即掷金门内，不使其人知也。年九十四，无疾而终。今富厚累世，曾孙庭荅进士至知府，庭彬贡至州学正。
　　张　懋　怀安人，领成化庚子乡荐，懋官河南藩寮，年老还乡里。正德间，江淮群盗纵横，懋以俸市药物数十箧载归。在途，其子货之，多得数十金，懋惊曰：“药物有贵贱，此人必误矣。”时舟行已二百余里，懋敕子持往还之。居家，周恤宗人尤厚。孙廷器、世衡，俱登科。
　　陈　燿　字孟辉，长乐人。博学而不愿仕，分产悉以资让弟。
　　陈良策　字伯献，元处士岂页之孙也。良策早业儒，家贫，教授自给。即少有所得，乐施不吝，有祖风。养寡姐三人，终身敬事之。二子俱登第，元珂官至参政，今见循吏传；次元琰，官至太守。
　　郑　璋　字节之，闽县人。璋生平无戏言，无伪行，精于《易》学，闭门课二子，造次必于礼法。妻林氏，文安公女也，与璋齐德，相敬如宾。长子云蓥，举进士，官河南布政使；次云鏊，领乡荐，官兵部郎中。
　　魏　铎　字廷振，福清人。铎精地理，而不以术自名。尝卜地葬其父，傍有冢焉，葬者之子请以地市，铎不可，谓曰：而翁与吾先人同游地下可也。子欲市此，不过苦贫耳!”遗数金而不有其地。铎子文焲，官广西廉宪。
　　郑时进　参议观子也。家饶于财，性慷慨乐施。嘉靖二十三年大饥，时进积粟一囷，悉散其族。
　　陈元祐　字周侯，侯官人。元祐为人恭畏敏达，少多病，精于医，然恥以是名，凢馈谢，不受也，时人莫不神其术而高其行。后嘉靖间，以贡历临川教谕，举江西乙卯乡试，擢建昌教授，以遂宁王傅致仕，卒八十余。
　　陈伯亮　闽县人，中允谨之父也。伯亮生平不食言，家积粟，有籴者误遗金而去，伯亮急追之，呼曰：“而更欲籴邪?何为多与吾金?”其人感而谢之。嘉靖间，倭掠郊野，伯亮自乡移入城，市屋者多售数百金。其故屋主讼之，阮巡抚欲罪其人，而令减直以归中允。伯亮不可，敕谨曰：“汝慎无为此。向者吾避寇，急于问舍，既成价矣，虽多得吾千金，不悔也。”中允乃辞诸阮。
　　林　燧　字世成，闽县人。燧幼失父，节母许氏训之严，而燧奉母孝，朝夕温凊，母命之去方敢去。年五十余，母或色不怡，尚跪伏问故，必待母色愉然后已。燧先世素封，有美田宅，同堂兄欲以瘠而敝者易之，燧曰：“吾鲜兄弟，同堂犹同胞矣。”慨然无所吝。人有急，必委曲相周。于是里中凡涉纤芥争，及兄弟不相睦者，莫不惟燧之言是听。燧好诗，暮年犹濡毫不辍。卒年八十五，乡党皆流涕。
　　陈继思　字一忠，侯官人。以子学麟贵封潮州府同知。继思居阳岐，少业儒，后弃而徜徉山水间。嘉靖末，倭寇猝至，乡人皆逃匿，继思二亲老，独侍不去，倭亦怜而舍之。家滨江，舟遇风，盖覆溺者百余人，继思悉为收瘗。路得遗金，捐之枌榆社，弗取也。继思卒年几于百岁，人称百岁翁云。
　　林　烨　闽县人。有醇行，其学涉猎书史，著《微词什伍》二十四卷。宇宙名物，罔不罗列，亦成一家言者。有友人以珠葛寄于烨，后倭起，友人殁于难，烨召其子还之，乡人称其笃谊。
　　施　纶　字克端，闽县人。性慷慨乐义。少善贾，累赀巨万，辄施亲故之贫者。尝以二百金托徐三赐者货盐，三赐私易以伪金，后其人觉之，诘纶，纶不辩也，笑而偿之。除夜过友人郑建门，闻哗声，时建负人金，索者甚急，纶入，谓，：“兹何夕邪?乃尔相逼?且券安在？第至吾家，有处耳。”遂为代酬五十金焉。唐太守珣者，循吏也，每修举坠典，或有兴役，纶必输助，唐称之。
　　董世道　字克济，闽县人。世道少极贫，从人假贷为生，辛勤十余年而家渐饶，遂节缩裘饪以置田宅。伯兄有三子，衣食艰，割已产中分之，其后食指繁，又割已宅附益之。凡同族子侄不能葬、不能婚者，罔不周助备至。居濒海，屡毁于倭，世道大捐赀倡乡人城其地。盖城筑而聚者日蕃，且无寇虞，乡人藉为永赖。又立平籴法，春秋之交，出粟于乡族，冬获而收，免其息，自是里闬无啼饥者。尝于道上拾遗金，还其人。贫而负责者弃不取，见流殍即为之坎瘗。居恒希范文正公置义田事，其好义慕古如此。族有无赖者肆横逆，寻被难，私为脱之，其兄亦被难，又私为居间解焉。王参知应钟闻其事，曰：“施德易，平气难，非人所可及也。”
　　齐德成　字中孚，闽县人。质实好义，事亲极备孝养。弟卒无嗣，抚孤女如所生，营葬治奁，悉从其厚。先世业医，至德成擅国技，贫者施以良剂，更助之，不望报也，婴孺因以全活甚众。巡抚赵参鲁闻其行，延至公庭劳之，表其闾。年八十余卒，著有《全婴宝鉴》。
　　论曰：昔子贡方人，欲以好恶评于乡，乃夫子则以好必于乡之善，恶必于乡之不善也。而后其行端矣。以今观于吾乡，往牒所载李长孙诸人，盖皆务行其德，而急人之困者也。所谓一乡之善士非欤?古称匹夫而化乡人，余奈何使之终于泯泯呼?汉司马迁尝言无岩穴奇策之士，长贫贱好语仁义以为足羞，至谓夫子名布扬于天下，子贡鬻财于齐鲁间，实先后之天，必人富而仁义附焉，安取于乡之好恶为哉?迁羞贫贱，其是非之谬如此。


　
　人文志十三
　　方　技
　　

　　宋
　　林　霆　闽县人。精历数之学，尝作《致日经》以占决，多灵验。理宗朝，得召见。
　　张宏图　字巨济，福清人。宫保义郎，精星历。宁宗时，尝上封事，谏西湖宴游，诏转一官旌之。著《大礼记》十数卷。
　　林文韬　字崇孟，福清人。精星历，尝论《史记》、《汉书》中皆书汉大初元年丁丑，而二说不同，盖《史说》祖颛帝历，《汉书》祖黄帝历也。所著有《历集》若干卷。
　　杨士瀛　字登父，怀安人。精医学，著《活人总括医学真经》行于世。
　　林　泳　福清人，希逸子。善墨竹，自号弓寮。同邑有陈天民者，幼随父游泰山，学日观道士知归子葡萄，尽得其妙。
　　费道宁　怀安人。大观中，以丹青召入画院。尤善花卉，多作交枝。闽县有僧圆悟，号枯崖，亦能诗，善画竹石。
　　陈　通　长乐人。与弟灵皆有道术，能驱雷雨。宣和中，尝召至京，有征验。没后，人多祀之。
　　元
