<!-- { "loadSidebar": true } -->
　　南涧寺　在神光寺东。梁大通六年，居士苏清舍宅为之。唐乾宁三年，闽王创天王殿。三年号南涧护国天王，合庵十二为寺，以居涧傍，故名。有石佛像，唐欧阳詹记：“万物阗阗，各由袭沿。无袭无沿，而忽以然。苟非妖怪，实为珍庆。斯石像者，其珍庆欤?始孕灵韫质，兆朕未见，则峨峨巨石，岩峭石立，镇郡城之前阜，压莲宫之上界，海若鞭而莫动，天时泐而终固。皇唐天宝八年五月六日清昼，忽腾云旁涌，骤雨来集，惊飚环骇，轩訇杳冥。雄雄者雷，马砉然中震，迸火喷野，大声殷空，岑岭蕞兄，潭洞簸荡。须臾风雨散，云雷收，顷劈轮囷，斩然中辟，南委地以稊落，北干霄而碣树，不上不下，不西不东。亭亭厥心，隐出真像三十二相，具八十种好备，列侍环卫。品觉有序，庄严供养，文物咸秩，端然慈面。俨矣仪形，似倚雪山而投法，如开月殿以趺坐。异矣哉!不曰传闻乎，未聆于既往；不日多智乎，罔测其所来。且物之坚，莫坚于石，况高厚广袤，又群石之杰。一朝爪剖，中有雕琢，其为造石之初致有相而外封乎?其为有石之后入无间以内攻乎?噫!不可以人事征，请试以神化察。巍巍释氏，发挥道精。其身既倾，其神不生。等二仪以通变，齐四代而有力。教于时有所颓靡，人于教有所忸怩，则为不可思议，以照以吹。故示此无迹之迹，难然之然，俾知我存、存我之门。经曰：千百亿化身，盖随感而应。兹身者则百亿之一焉。昔诸佛报见，皆托于有命则有生，有生则有灭，曷若因其不朽之物，冯乎不动之基。形既长存，法亦随是。与夫为童男而出世，假长者以来化。玄玄之徼则虽一，永永之利则不伴，可以礼仰，或从释子之后。故于巉之余仞，书其所由来。贞元六年七月十五日记。”普眼庵、安文头陀宴坐之所。静胜轩。唐欧阳衮《南涧寺》诗：“春寺无人乱鸟啼，藤萝阴磴野僧迷。云藏古壁遗龙象，草没香台抱、鹿麛。松籁泠泠疑梵呗，柳烟历历见招提。为耽寂寞亲禅侣，莫怪闲行费马蹄。”
　　石塔寺　在南涧寺东。唐贞元十五年，德宗诞节，观察使柳冕以石建塔，赐名贞元无垢净光。后晋天福二年，王延羲重建。国朝永乐、宣德、景泰、成化间屡修葺。今为居民侵没，一塔仅存。
　　地平伽瑜教寺　在乌石山北。元至正十七年建。国朝景泰六年改为法禅寺，俗呼地平堂。今废为养正书院，复改为提学道。
　　五百罗汉寺　在乌石山之麓，本雪峰廨院。梁贞明五年，闽王审知梦僧数百奕奕有光，所至有双桧并地，旦寻而得之，改今名。今废为常丰仓。
　　紫极宫　在英达坊内。唐建，今移在还珠门。(以上侯官。)
　　[HT]华林寺　在越王山之麓。宋乾德三年，郡守鲍修让建。初名越王吉祥禅院，国朝正德间赐今额。旧有转轮经藏，今圮。
　　大中寺　在钟山。梁太守袁士俊舍宅为之。隋改为鸿业寺，唐初更名福唐，大中四年赐今额。旧有定慧塔九层、八百罗汉像、观音像，今废。
　　乾元寺　在城北。本无诸旧城也，晋太康中迁城，以为绍因寺，唐乾元三年赐名。有琴石、金鸡井、饮马池。今废为民居。
　　迎仙道院　在浦尾官园前。宋时迎白玉蟾居此。嘉定二年赐额。今溷入民居。
　　西河道院　在眉寿坊内。元大德九年建，傍有玄坛祠。
　　剑池院　在越王山剑池之上。唐元和十四年建。
　　叫佛庵　在华林寺西北。国初建。
　　越山庵　在华林寺东。国朝万历中建。
　　冲真道观　在登云坊。元至正二十年建，有瀛航亭。国朝正统初，知府张徽修。成化间，知府唐珣建。
　　烟霞观　在子城坊，今废。明王偁诗：“累月看花柰醉吟，不知春树变鸣禽。偶随芳草同闲履，静拂孤云响素琴。尘世关情人事少，松坛关宿夜灯深。明朝入洞观棋去，未许樵夫得见寻。”(以上旧怀安。)
　　闽县城外
　　鼓山白云峰涌泉院　国朝复改为寺，有华严台、妙峰阁、一多庵、痴坐轩、憨睡室、无尽门。嘉靖二十一年二月为野火所焚，今仅存白云廨院，在山趾。明陈煇诗：“听梵来山寺，逢僧憩石楼。风泉行处满，花竹坐来幽。林晚风光入，潭空云色秋。上方微月白，相送虎溪头。”黄泽诗：“屴崱峰高紫翠深，闲随飞锡到云林。桥边草露沾行履，磵外松风度梵音。灵汉昔劳青嶂梦，烟霞今遂白头心。忘形共了三生约，莲社相过今抱琴。”
　　东禅宝峰寺　在白马山。郡人郑昭勇舍宅为之。旧改为报恩光孝寺，元至正中重建，有放生池、芙蓉阁、东野亭、蔡襄书匾清阴亭。国朝成化三年改今名。嘉靖间废。宋程师孟《上已游东禅》诗：“出城林径起苍烟，白马遗踪俗尚传。第一僧居兰若处，几番身醉荔支前。百年骚客来闲寺，三月游人作乐天。更爱前头囗太守，路头先坠碧云鞭。”
　　海印庵　在东禅寺傍。元至正间，僧云溪建，号梅边小隐，又曰水竹幽居，与客弹琴赋诗其间。贡师秦、陈高俱有记。
　　宝月寺　在易俗里。唐乾宁初建。宋乾道六年，陈诚之请为功德院，改广因报先院。国朝永乐元年重建为寺，今废。
　　妙玄观　在东岳庙东。闽时建为东华宫，宋祥符中称天庆观，元元贞初改今名，国朝正德间重修。
　　能仁寺　在东岳庙之西。国朝万历间建。
　　华严寺　在埔头。宋太平兴国八年建，即地藏塔院也。其地本唐翁承賛故宅。有昼锦亭、狎鸥池，今废。
　　栖云庵　在金鸡山之巅，国朝嘉靖间建。
　　双溪庵　在孝义里双溪，旧神光庄也。国初建。
　　大乘爱同寺　在东山。梁大同六年置大乘，十二年置爱同，唐大中十一年合为一，宋元祐中许将请为功德院。中有夜光台、神僧室、放生池。今废。宋李纲《访许子太于大乘寺》诗：“物外仙家长自春，隐沦何必为逃秦。只因榴洞赠花者，便是桃源种树人。丹荔枝头星灿烂，白云峰顶玉璘珣。主人留客非无意，端为出山多世尘。”
　　文殊般若寺　在东山。唐景龙四年建，咸通中赐额，国朝成化七年重建。寺后有山，相传产金沙。今废。
　　圣泉寺　在东山。唐景龙元年，僧怀一见二禽翔噪于地，属刂得泉，因建寺，旧名法华。先天二年赐今额。唐刘轲记，有李邕怀道塔碑、皇甫政怀一塔碑。明陈亮《圣泉访殊上人》诗：“步入金沙地，禅居偶闭关。碧云凝曙色，红叶满寒山。尚觉香缘浅，空携俗虑还。三车何处演，却放白牛间。”
　　吉祥寺　在横山。宋景祐元年建，国朝成化间重建，嘉靖间毁，万历初复建。
　　报恩光孝寺　在时升里。宋崇宁二年，王秘监祖道建于浮桥之南，危亭百级，波光入户，真江南之胜也。政和初，改天宁万寿禅寺。绍兴十三年改今名。
　　藏六庵　海月亭、来薰亭。今废。
　　瑞迹寺　在甘泉山之东。唐咸通元年建，国朝万历初重建。
　　龙瑞寺　在永南里。唐建。
　　云林寺　在永南里。宋建。
　　真隐院　在永福里。唐光化二年建。地近西峡，往来必憩于此，有且止堂，今为公馆。
　　方山寺　在方山。陈天嘉元年建，有阿育王塔及石坛、石床、石棋局。[HT6SS]有唐贾岛、章敬国师碑铭。
　　枕峰寺　在西峡渡。南宋建隆元年建。驿道往来，候潮者憩于此。国朝正统九年重建。宋刘克庄诗：“石磴招提古，松萝暝不分。排云双树转，隔水一钟闻，林影近残雨，山光倚夕曛。醉来归路远，秋思正纷纷。”王十朋《饭枕峰寺》诗：“饭罢匆匆别，劳生可奈何。不能留一宿，有愧此峰多。”
　　吉祥寺　在枕峰寺傍。宋景祐初建，国朝成化间知府唐珣重建。
　　梁山寺　在还珠里。宋建，今废。
　　混元堂　在绍惠里。元建，今废。
　　灵洞寺　在至德里。唐建。
　　太平兴国寺　在光俗里。旧名咸通般若，宋赐今名，今废。
　　云门寺　在云门山。宋绍兴初，大慧禅宗杲居此。嘉定中建寺，国朝永乐间重建。明林鸿诗：“龙宫临水国，鸟道入烟萝。海旷知天尽，山空见月多。鹤归僧自老，松偃客重过。偶欲依禅寂，尘缨可奈何。”
　　石泉寺　在江左里。国朝洪武二年建。
　　衡山寺　在江右里。唐景福二年建。
　　海文殊寺　在嘉登里。
　　侯官县城外
　　西禅寺　在永钦里怡山。一名域山，寺压其上，即王霸所居也。唐咸通八年，观察使李景温招长沙沩山僧大安来居。五代唐长兴中更名长庆。宋天圣中修葺。国朝宣德二年重建。有奎华阁、明远亭、紫翠亭、放生池。明囗万夫诗：“一春代花莺可怜，病起野池囗白莲。偶尔梳头出城郭，便因看竹到西禅。天清求食鸟双下，日午闭门僧独眠。明发螺江有行役，红尘白雁异风烟。”
　　雪峰崇圣禅寺　在二十八、九、三十都之中。唐乾符间，僧义存登山巅，遇雪，留宿其上。闽王问义存曰：“师住象骨山，有何异?”师曰：“山顶暑月，犹有积雪。”王曰：“可名雪峰。”久之，其徒益盛，无所容。时长者蓝文卿施田七千余亩，乃建寺。旧名应天雪峰禅院，宋太平兴国间赐今额。国朝宣德间重建。唐黄滔《雪峰真觉禅师碑铭》：“曹溪分派，谁囗南宗。一言冠绝，六叶推雄，无物之物，非空之空。不莹而明，不增而隆。缩靡秋毫，舒靡鸿蒙。不有灵境，曷揭真风。懿彼闽越，巍乎一峰。洞壑斯异，雪霜罕同。天之有待，师也云钟。名捋道囗，兴囗囗囗。奔走厥徒，八千其丛。庶几几人，莫不玄通。分灯照耀，树木玲珑。圣君宠叠，贤王囗重。不生不灭，曷始曷终，刻贞石于斯文，旌厥德于梵宫。”明唐泰诗：“傲霜落叶渡关河，古寺清秋掩薜萝。轻策独随飞鸟去，好山偏向夕阳过。三花囗苑逢僧少，独树空林积雨多。暂盍朋簪耽胜果，下方尘土易蹉跎。”
　　超山报国寺　在十三都超山。隔江沿浦而入，有山超然突起，故名。元泰定初建。
　　洪山寺　在洪山桥西。旧废，国朝正德间，布政使陈珂重建，万历六年都御史荹尚鹏重修。
　　妙峰寺　在洪江妙峰山之巅。
　　精严寺　在七都。唐长兴二年建。有妙观亭、独露庵、金界亭、绿阴亭、喜见亭、华峰亭，俱宋元符间葺治，国朝洪武间重修。
　　石松寺　一名石嵩，在三都。宋大中祥符三年建，初名灵凤，绍兴十年，僧天石于石上种松，因易今名。国朝成化九年重修，后颓废，万历间复建。天石种松三本，自刻石诗云：“偃盖覆岩石，岁寒傲霜雪。深根蟠茯苓，千古饱风月。”明林春泽诗：“翠旂峰下丛林晚，有客相携眼倍明。天迥风高双鸟逸，江空木落万山清。岚光未囗烟霞老，野兴偏随囗屦轻。谁信昨非今更是，我今方得古人情。”
