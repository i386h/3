<!-- { "loadSidebar": true } -->
　　王懋德　字敏中，文昌人。万历中为福建参政，清操自持。既而得疾，谓僚友曰：“吾亟行，恐以归榇为闽人累。”行抵延平，知不起，预作书谢僚友，誓不受赙。竟卒，而无子。僚友括金赙之，遣吏护丧还琼。懋德父发其遗嘱，谓吏曰：“吾儿不欲吾玷其操也。”吏持金归，僚友叹服。闽人至今谈王氏父子却金事。
　　萧良誉　字以孚，汉阳人。万历中福建督粮参政。清苦介持，谦厚慈仁，接引名士若饥渴，忘其为监司也。闽省当荒歉之后，良誉为政，什九从宽。闽人德之。时郡属诸生与内使哄，良誉调停其间，事得释。寻以边才调任，卒于家。
　　郑　湜　字仲持，浦江人。洪武十四年，为人诬告，湜与兄濂争下狱。太祖义而宥之，拜湜为福建布政司参政，吏部奏无缺，特设参议官处之。湜至，吏民闻其家声，相戒勿犯法。南靖县民为乱，诖误者数千人，诸将多掠其妇女。湜为言，悉纵遣之。有商被杀，盗既获，以无尸不服。湜夜缚群盗于庭，而匿人案下听之，果得藏尸之所，闽人以为神。
　　郭　琎　洪武末为福建参议，咨询民瘼，兴学劝士，处官僚，不同而和。
　　宗　臣　字子相，兴化人。嘉靖中为闽省参议。值倭寇至，臣守西门。乡氓襁负求入者几万人，臣戒门者内之，或谓“贼且近，奈何?”臣曰：“吾在，不虞贼也。”入甫毕，贼倏至。臣令善火具者百人置要害。贼轻城无人，火具发，死者无算，遂溃去。后转督学副使，每校士，为程义示诸生，无不人人心服者，以劳积卒于官。闽人立祠于乌石山祀之。同时有胡廷兰者，以督学佥事守东门，亦有开门活人功。
　　陶垕仲　宁波人。洪武中，为福建按察使，下车即进耆老，谘诹民瘼。禁豪强，戒侵鱼。与诸生讲经习射，执宾主礼。尝劾布政使薛大昉贪墨，大昉亦诬垕仲，并逮去。既而得直复职，迎者数千人，欢呼遮道。
　　邵　王巳　兰溪人。永乐中，为福建按察使。用法平恕，而严明之政，廉洁之操，二十余年始终一致。
　　李　素　宣德中，以副都御史调福建按察使。刚方简重，宪度肃然。秩满，民遮留之，乃进二品禄。及致仕去，民思之。
　　马文升　字负图，禹州人。天顺末福建按察使。性毅而量弘，与人不求备，执法不徇。在闽久，多所兴革。愤镇守中官扰民，辄绳以法，一时僚属振肃，缙绅多爱敬焉。官至吏部尚书，谥端肃。
　　高　崧　襄城人。初为福建按察司佥事，历副使、按察使，在闽最久。观风问俗，悉人情伪，刑狱不滥。舆台门隶之役，视寻常省半。百姓畏爱。升巡抚都御史。
　　吴　洪　吴江人。弘治初福建按察使，明恕清白，断狱无枉。城北常有虎患，洪为文祷告，虎遂去，时称其德化所感。官至工部尚书。
　　陶　琰　字廷信，绛州人。弘治间为按察使。琰性清俭，布袍瞿然若寒士。刑名练熟，狱无冤滞。去未几，复转福建左布政使。吏民习其政，八郡晏然。升督漕都御史，后至南京兵部尚书，谥恭介。
　　江舜民　字从仁，婺源人。弘治间福建按察使。仁恕为心，刑狱不滞，爱士亲贤，抑强扶弱，政声籍甚。升都御史，督南京粮储。
　　徐中行　字子与，长兴人。万历初元为福建兵备副使，寻转参政，督理粮饷。廉得猾胥蠹仓者，悉置之法。逾年进按察使。中行三长藩臬，益习地方利弊，谳决称平。城西湖滨隙地，侵没于豪右，水利湮塞，下令复之，捐俸创阁筑堤。后擢江西布政使。闽人祀于西湖。
　　王　琏　洪武中为按察司副使，以激浊扬清为已任，尤精于法律，凡审狱不恃鞭挞，以理探其情，无敢隐者。
　　吴　中　眉州人。天顺初为福建按察司副使。莅官严毅而不过于猛，分宪所至，官吏敬而惮之。时未设提学宪臣，中考校诸生，黜陟允当，人服其公明。
　　郑　佑　常山人。天顺中为福建按察司副使。正而不激，宽而不纵，持宪务存大体。时有旨命巡按御史会藩宪重臣考察郡县官。宪司因推佑以行，所至黜陟甚当，论者以佑之助为多。
　　游　明　字大昇，丰城人。天顺中为福建按察司佥事，奉敕提督学校，待诸生有恩义，而尤以公廉著称。满九载，进副使，仍提督学校。成化间卒，八郡诸生，皆为位哭之。
　　罗　璟　字明仲，泰和人。天顺甲辰进士及第第三人。以司经局洗马调南京礼部员外郎，迁福建提学副使。政尚宽简，待诸生有恩。程试外，恒以义理为教，编《五经旁注》、《周易程朱异同》。寻召为南京祭酒。
　　韦　斌　山阳人。弘治中任福建按察司副使，提督学校。严课程，重行检，诸生畏服，罔敢纵逸。八年，奉例沙汰，斌奉行惟谨，事虽过而心则公。然竟以耿直，不少狥人，疏求致仕，老于淮。
　　何乔新　字廷秀，广昌人。成化间按察司副使。持宪严谨，人不敢欺，一时刑狱，号无冤滥。尝奏减银矿课额，蠲其半租。官至刑部尚书。
　　刘　珂　字本佩，安福人。成化间按察司副使。独持风裁，凛然不可犯。尝署督学，章缝之士景仰焉。
　　谢汝仪　字国正，鄞县人。嘉靖间任福建按察司副使。初，晋江巡检张隆为海寇所杀，捕之未得也，会漳州民陈大渊等贩粟至，舟中有防盗器械，为捕者所诬，狱遂成，瘐死已六人，而莆田民彭仰亨等亦诬讦人命。汝仪廉得其实，俱出之。巡按虞守愚言于朝，诏擢用。
　　潘　潢　字荐叔，婺源人。嘉靖九年，以副使督闽学，品藻精当，世称得人。建书院，进诸生，讲学课业，先定士品，而后文学，士之贤者，汲汲嘉奖，或式其卢也。一时风俗丕变，后学至今谈之。
　　邵　锐　字思抑，仁和人。嘉靖初为督学副使，造士有方。时省会经术虽盛，而治《尚书》者皆莆也。乃延请数名士，厚其礼，使聚族受教焉。后乃以是经起家者不绝。
　　田汝成　字叔禾，钱塘人。嘉靖间为福建提学副使。汝成博极群书，负海内名，所取皆奇士。岁当大比，汝成先定诸士甲乙，及放榜，一如所言，人服其鉴。
　　朱　衡　字士南，万安人。嘉靖辛亥，为闽提学副使。宽大圆通，待诸生蔼然，士皆乐亲之。极意搜采名隽，故所拔多才誉。官至工部尚书。
　　姜　宝　字惟善，丹阳人。嘉靖末督学副使。待士严而有恩。辟崇正书院，拔郡邑高等，课业于中，诸生翕然奋起。有浮屠万灵者，妖言惑众，愚民多纵妻妾入听经。宝闻，下令捕之，杖几死，遁去。擢南京太常寺少卿，官至礼部尚书、太子少保。
　　蔡国珍　字汝聘，奉新人。隆庆初为按察司提学副使。持身介，驭士严，所鉴赏皆知名士。后先得隽，殆无留良。又时时进诸生谈说义理，造就为多。与部使者不合，忽称病归。后再起，官至吏部尚书。
　　周弘祖　字元孝，麻城人。前为御史，督学南畿，以严著。隆庆已巳，迁闽学宪，风节凛然，竿牍不至其门。试士尤严，生儒千数，重足一迹，虽所取士，旅见外，无私谒也。既而，以前御史左迁去。
　　胡　正　字正叔，崇阳人。万历初为提学副使。恺悌爱人，敷教以宽。时士鲜习古文词，定所奖拔，皆蕴藉雅搏，不拘拘于举业者。擢浙参政，去，士感其知，勒石道山颂之。
　　谭　启　字继之，大宁人。万历中为按察司副使。启先为御史，以风采著。莅闽，守正不阿。时相张居正素怨同安侍郎洪朝选，抚臣劳堪为相鹰犬，罗织其罪，逮狱斃之。启，朝选督蜀学时门人也，力白其冤，不听。启视其师，恸哭出，即日解印绶归。
　　郑邦福　字洪畴，一字羽天，上饶人。为福建屯盐副使。邦福貌肃而容庄，吏卒畏惮之。理屯田，重绳豪右之窜夺者。于盐政，则严私贩。其有凭势搀越，一以三尺从事。邦福负诗名，所著有《采真游》诸篇，多致语。
　　王世懋　字敬美，太仓人。万历乙酉，以在告起福建提学副使。世懋问学该博，督闽学才七阅月，而入郡考校俱遍，手不停披，口皆成诵，其所拔士，几无留良。居官清约严谨，人不敢干以私。
　　耿定力　字子健，麻城人。万历辛卯，为闽督学副使。定力具人伦鉴，校士三年，有才之士，咸得见赏，未尝局取一途，所识拔，后无不为名士者。官至南京兵部侍郎。
　　谢　肃　洪武中，为福建佥事。质性端谨，文词雅赡，与陶垕仲协持风纪，文望膢赫，人皆仰之。
　　沈　镒　洪武中，由佥事左迁闽县典史。公勤敬谨，兴学校，恤下民。永乐中，复升福建佥事，守持如一日。
　　吕　升　永乐中，为福建佥事。笃学励操，狱多平反。仆从亦训以《论语》、《孝经》，无不守法，声誉大著。
　　鲁　穆　天台人。宣德中为福建佥事。穆刚正清谨，内恕外严，执法不回，介然有守。扬历中外三十余年，被服一如寒士。
　　陈　祚　字永锡，吴县人。为翰林院庶吉士，升河南参议。以言事谪大和山佃户。宣德初，召为监察御史。又请经筵进讲真德秀《大学衍义》，分别忠佞，言甚剀切。上怒，逮系，并籍其家。正统初得释，出按湖广。又言藩府事论死，寻得解，转福建按察司佥事。正直刚毅，襟怀坦夷，褒善荐才，持法平恕，一时想望其风采云。
　　牟　俸　字公爵，巴县人。天顺中福建按察司佥事。行部所至，郡县肃然，人称风力。
　　章　懋　字德懋，兰溪人。以翰林院编修偕同官上疏谏元宵灯火事，忤旨，谪阳武知县。后迁福建按察司佥事。专务以德驭民，人不忍欺。建置设施，有古大臣之体。官至礼部尚书，谥文懿。
　　周孟中　字时可，卢陵人。成化间为福建按察司佥事，提督学政。黜浮华，抑奔竞，订文公冠、婚、丧，祭四礼，先令诸生家行之，以为齐民倡。名宦乡贤滥祀者，悉为裁定，士林悦服，以母丧去。
　　伍希闵　字仲孝，安福人。御史骥之子也。成化末福建按察司兵备佥事。值上杭贼作乱，希闵密授方略，遂擒温留生、刘昂，丘隆，余党悉平。弘治八年，以母忧去，贼复聚。都御史金泽以希闵前有平贼功，奏自广更任。逾年贼灭，境土以宁。
　　江以达　字于顺，贵溪人。嘉靖七年，以刑部郎典试福建，得人为盛。十五年，转佥宪，督闽学。以达名振一时，多士造就甚众。历湖广副使，仍督学政。为楚藩诬奏，被逮，放归。
