<!-- { "loadSidebar": true } -->
　　郑韶者，隋炀帝时左散骑常侍。大业中，授闽中太守，爱养一犬。有从者薛元周伏事最久，略无恩恤，元周忿恨，以刀久伺其便。值炀帝有使到，韶当远迎，犬衔拽衣襟，不令出馆。吏驰告云，使入郭，韶出，又为犬拽衣不放。令人缚于柱，犬掣断绳，仍前拽衣。韶抚犬曰：“汝知吾有不测事乎?”犬乃嗥叫跳队内，咬杀薛元周，搜元周衣下，果藏短剑。[HT6SS]《集异记》
　　闽王审知开府多事，经费不给，孔目吏陈岘献计，请以富人补利市官，恣所征取，薄酬其直，富人苦之。岘由是宠，迁为支计官。数年，有二吏执文书诣岘里中，问陈支计家所在，人问其故，对曰：“渠献置利市官，坐此破家者众，彼祖考皆诉于水西大王，王使来追耳。”明日，岘自府驰归，急召家人设斋置祭，意色仓皇。是日，里人复见二吏入其家，岘遂暴卒。初，审知起事，其兄潮首倡，及审知据闽中，为潮立庙，为水西大王。《太平广记》
　　宋明肃太后临朝，一日问宰相曰：“福州陈绛赃污狼籍，卿等闻否?”王沂公对曰：“亦颇闻之。但方外之事，须本路监司发摘，台谏有言，中书方可施行。今事自中出，万一不实，所损大矣。”太后曰：“速选有风力更事一人为福建路转运使。”二相禀旨而退，至中书，沂公曰：“陈绛，猾吏也，非王耿不足以擒之。”吕许公俛首曰：“王耿亦可惜也。”沂公不谕。时耿为侍御史，遂拜转运。次日，有福建路衙校拜于马首，云押进奉荔支到京。耿偶问其道路、山川、风候，校应对详明，动合意旨。耿遂密访绛所为，校泣曰：“福州之人，以为终世不见天日也。岂料端公赐问。”遂条陈数十事，皆不法之极。耿大喜，遂留校于行台。耿子不肖，私纳校玳瑁器皿。洎至闽中，耿尽发校所言，置诏狱，事皆不实，而校遽首常纳禁器于耿子。事闻，太后大怒，下耿吏，狱具，谪淮南副使，皆如许公料。余尝谓世之君子，往往为小人所愚，而贵游子弟阅历未深，玩好当前，罔不夺目，卒以贻累其父兄者，讵独一耿之子哉?昔河东柳公玭叹贾餗门客，鬻钗酿祸，作戒数端。呜呼!此亦足为数端之戒也。《东轩笔录》
　　盱江李觏一日与处士陈烈同赴蔡君谟饮道山亭。时正春，营妓皆在后圃卖酒，君谟因命以佐饮，烈已不乐。酒行，众妓方歌，烈逾墙而遁。觏座上赋诗曰：“七闽山水掌中窥，乘兴登临看落晖。谁在画楼沽酒处，几多鸣橹趁潮归。晴来海色依稀见，醉后乡心积渐微。山鸟不知红粉乐，一声檀板便惊飞。”烈闻之，遂投牒云：“李觏本无士行，辄造宾宴，诋释氏妖狐，指孟轲为非圣。按吾圣经云，非圣人者无法，合依名教，肆诸市朝”。君谟览牒，笑谓来者云：“传语先生，今后不复使弟子也。”《道山清话》
　　叶梦得云：“陈烈行怪多伪。”蔡君谟母死，烈往吊，自其家匍匐而进。人问之，烈曰：“《诗》所谓凡民有丧，匍匐救之者也。”其所为类如此。按《宋史》王陶为福建提刑，亦尝诋烈贪诈，乞夺所受恩。司马温公为谏官，率同列力辩之。以是观之，梦得之言，盖亦陶之类耳。陶俗吏，无足道者，而梦得以文雅名一时，其言亦如此，可怪也乎!
　　蔡君谟知福州，以疾不视事者累日，每夜中即梦登鼓角楼，凭鼓而睡。通判有怪鼓角将累夜不打三更者，因对数夜有大蛇盘据鼓上，不敢近。君谟即愈，与通判言所梦，正将鼓角将所说同。
　　永福县东南八十里罗汉寺之仙岩，有篆书十，形体奇怪，环布岩石，不著姓名，人所未识，号曰仙篆。欧阳公永叔尝得之，喜其无镌刻之迹，如指画成文，欲以番夷金书字图号译之，未暇也。蔡端明时守三山，以道家书释之，曰“贫道守其一，中有不死术”，亦莫得其据。政和三年之夏，邑宰陈武祐，好奇之士也，访求其篆，知篆有三：一在安仁寺仙人山，寺僧惮墨蜡之费，燎断而瘗之；二在中和寺黄坑之崖，今存焉，字皆奇怪，亦不可识；三即罗汉之仙岩也。安仁者，掘而得之，仅完三字。又于上生院僧景纯得所藏善本四字，余不复有，遂再锓诸本列岩之堂，今闻亦有不存者。余尝见碑本，字势夭矫，洒落奇妙，枝叶不属，而脉络皆通，信是奇怪，不知蔡忠惠观道家何等书而识之，此字恐子云未必识也。《游宦纪闻》
　　岭南无雪，闽中无雪，故北人嘲云：“南人不识雪，向道似杨花。”然南方杨柳实无花，是南人非止不识雪，兼亦不识杨花也。大元庚寅季冬二十二日，余时在长乐，雨雪数寸，遍山皆白玉，人莫不相顾惊叹，盖未尝见也。公是日召友人吴述正同赏，时南轩梅一株盛开，述正笑曰：“如此景致，亦恐北人所未识。”是岁荔支木皆冻死，遍山连野，氵弥望尽成枯，至后春年，始于旧根株渐抽芽蘖，又数年始复繁盛，谱云：“荔支木坚理难老，至今有三百岁者生结不息。”今去君谟殁又五十年矣，是三百五十年间未有此寒也。《墨客挥犀》
　　元厚之平生不喜处外，外补多觖望，及以给事中领长乐，亲旧祖道都门，勉以“东闽盛府，百货所聚。永嘉之柑，乌石荔支，珍绝天下。”厚之下车，作诗谢之，云：“丹荔黄柑北苑茶，劳君诱我向天涯。争如太液池边看，池北池南总是花。”《名贤清话》。[HT]唐宋以来，京朝官不乐外补，故艳斑景倩之入者，至望之若登仙然。夫士君子尊主庇民，何择中外，昔召公以元老保厘东郊，寇恂从九卿复出以忧国，古之臣其乃心罔不在王室若此。彼元厚之者，非觊仕官之捷径，而逐逐声利之徒者欤?
　　刘彝所至多善政。其知虔州也，会江西饥歉，民多弃子于道。彝揭榜通衢，召人收养，日给广惠仓米二升，每日一次抱至宫中看视。又推行之县镇，细民利二升之给，皆为字养。故一境间子无夭阏者。《厚德录》
　　绍兴间，黄公度榜第三人陈修，福州人，解试《四海想中兴之美赋》第五韵，隔对云：“葱岭金堤，不日复广轮之土；泰山玉牒，何时清封禅之尘。”时诸郡试卷多经御览，高宗亲书此联于幅纸，黏之殿壁。及唱名，玉音云：“卿便是陈修?”吟诵此联，凄然出涕，问：“卿年几何?”对曰：“臣年七十三。”问：“卿有几子?”对曰：“臣尚未娶。”乃诏出内人施氏嫁之，年三十，赀奁甚厚，时人戏为之语曰：“新人若问郎年几?五十年前二十三。”上恢复初志，感愤如此，而卒于不遂，秦桧之罪，可胜诛乎?《鹤林玉露》
　　福州有黑虎王医师者，富甲一郡，问之，则继先之别名也。继先世业医，其大父居京师以黑虎丹自名，因号黑虎王家。及继先幸于高宗，秦桧擅权，赂上左右以固宠，继先实表里之。当其盛时，势焰与桧埒，诸大帅率父事之。王胜在偏校，因韩蕲王以求见，首愿为养子，遂帅金陵。桧欲贵其姻族不自言，每请进继先之党与官，继先亦乘间为桧请诸子，金紫盈门，依凭城社，中外不敢议者三十年。绍兴辛巳六月，边衅启，继先首辇重宝为南遁计，都城为之骚然。刘武忠锜帅京口，请以先发制人之策决用兵，上意犹隐忍不决，继先言于上曰：“边鄙本无事，盖新进用主兵官好作弗靖，欲邀功耳。各斩一二人，和可复固。”上不答，徐谓侍貂曰：“是欲我斩刘锜邪?”会金逆亮索我大臣奏至，上适至刘婕妤閤，当馈辍食，婕妤怪之，问诸侍貂而得其繇，进说宽譬，颇与继先之言符。上大惊，问曰：“汝安得此?”婕妤不能隐，具以所闻对。上怒，诏婕妤归别第。孙莘老上疏，列其十罪，初进读，上色犹怫然。莘老扣摺曰：“臣以执法事陛下，不能去一医，死不敢退。”犹未许。因密言“外议谓继先以左道幸，恐谤议丛起，臣且不忍听。”上始变色首肯。罢朝，使宣旨曰：“朕以显仁饵汝药，故假尔宠。人言如此，当不复有面目见朕。期三日有施行，其自图之。”辛亥，遂诏继先居福州，子孙勒停都城，田宅皆没官，奴婢之强鬻者从便。令下，中外大悦。先是继先闻诏，多远徙，故虽籍，不害其富。迄今其居华栋连甍，犹号巨室。一传而子弟荡析，至不能家，世谓其致不以道，宜于厚亡云。《桯史》。余尝慨自古奸人，以小技薄能夤缘进幸，供奉内庭，而纳贿招权者，何可胜数。彼秦桧祸宋，沦一世而胥于夷然，其始不过继先之么麽，阶之为厉耳!明兴以来，如继先者不少也，率不旋踵，自底败亡，而附之者群，如蚁之集腥，足愧哉!
　　黄琮，字子方，莆田人。宣和初，为福州闽清令，不畏强御。时兴道教，郡守黄晃仲尚书常使十二县持疏敛之民，琮独不应命。既，闻他县数百万，乃自诣县，以己俸四月输之。内臣廉访使者，数干以私，皆拒不答，常切齿思报，会奏事京师，每见朝士，必以溢恶之言诋琮。一日侍徽宗，问：“汝在闽时，知属县有贤令否?”其人出不意，错愕失对，唯忆琮一人姓名，极口称赞之。即日有旨改京官，通判漳州，内臣出，大悔，乃知吉人之报，转祸为福也如此。《夷坚志》
　　高南寿，福州人。赴省试，道出衢州境，憩大木下，闻有人声喀喀出于后，回首觇之，一男子方投环，气犹未绝。为解索，酌水灌救，移时而苏，云是开化弓手尉逸一妾，遣迹捕盗，知为他郡牙侩转卖，欲办取赎，欠钱三万，家业穷空，囗囗囗囗囗囗充役，若徒步归报，必遭谴怒，宁以身就死，囗囗家祸也。高恻然，倾囊赀三十千与之，遂行，是岁中科后，调开化尉，既到官，询所救之人，亡已久矣。邑有凶盗劫巨室，州督捕甚峻，期以必得。高大窘，独步小庭，旋绕百匝，未有计。忽有拜于阶下者，惊问何人，曰：“官人无怖，某乃昔年蒙恩再生者。今虽死，念无以报德，偶知寇所在，故来告。其人方醉卧郭门外神庙中，宜亟往擒之。”高即集部曲出门，鬼导于前，至一大庙，群盗祀神饮福，醺然醉寝，遂悉缚之，不遗一人。高用赏格改京衔。《夷坚志》
　　福州仪门外夹植榕树，每树有白鹭十数巢其上，鸣噪往来，狼籍污秽。薛直老弼为守，尝乘舆出，粪污其衣，心欲伐树，未形诸言。是夕，安抚参议官曾悟梦介胄者恳云：“某受命护府治，所部数百人皆栖榕树间，今府主欲伐树，吾无所归矣。愿为一言。”既寤，不闻有伐树议，明夜复梦，曰：“乞亟言之，不然，无及也。府主所恶，不过鹭秽，此甚易事，请期三天，悉屏之。”明日，寤以告，薛讶曰：“吾欲伐树，言未出口，而神先知，可敬也。”至暮大雨，三日乃止，鹭群悉空，濯濯如新。《夷坚志》
