<!-- { "loadSidebar": true } -->
　　唐　泰　字亨仲，闽县人。洪武二十七年进士，授行人，历官陕西按察司副使。泰善为诗，然多轶不传，所见《善鸣集》中。
　　郑　定　字孟宣，闽县人也。善击剑，工古篆、行书。陈友定辟为记室。友定败，亡命交、广间，久之还，遂居长乐。洪武末年，征授延平训导，历国子助教。所著有《澹斋集》。
　　周　玄　字微之，闽县人。永乐中，以文学征，授词部郎。其为诗瑰奇悲壮，尝赋《揭天谣》，论者以为不减长吉云。初，玄游长乐，令苍头肩书数千卷，止高廷礼家，无何别去，尽弃其书，曰：“在吾胸中矣。”其颖悟如此。
　　黄　玄　字玄之，本将乐人也。林鸿为将乐教官时，玄严事之，鸿尝有诗谓“青衿二十徒，达者惟黄玄”云。及鸿家居，玄挈妻子入福州，终身师焉。久之，以岁贡授泉州训导卒。自林鸿以下，皆同时相倡和，称“闽中十才子”。其一为王褒，另入名臣传。同时又有马郡丞英，字德华，福清人；唐编修震，字士亨，闽县人；王明府键，字时钥，侯官人；郑布衣恺，闽县人；郑布衣洪，字公量，怀安人。然著作不少概见。震扈驾道卒。高皇帝遣使归其丧，亲为文谕祭焉，亦异数也。
　　张以宁　字志道，古田人也。元泰定中进士，累官翰林学士。洪武二年，征至京师，奏对称旨，命撰《钟山说》，上之，仍拜翰林侍读学士知制诰，兼修国史。遣使安南，未至其国，会安南王已卒。国人请授印于世子，以宁不许，使介驰请命。上大悦，玺书嘉劳，又御制诗十章慰勉之。以宁寻卒交州，诏迎柩归葬，给三岁禄，恤其家，皆异数也。以宁忠厚通敏，娴于词令。所著有《翠屏淮南纪行》诸集，金华宋濂称其“丰腴雄峭，清圆委蛇，为一代奇作”云。
　　陈子晟　字仲昭，连江人，善属文。洪武壬子举于乡，时方弱冠，朝议少之，俾入太学，迁为荆王伴读。从学士宋濂学，文益奇进。久之，随王之国，誉直敢谏，藩僚谀者辄面折之。还京师卒年二十六，方孝孺铭其墓，称子晟敏而专，退朝览诵不少辍，每一文出，诸老儒皆叹以为不及也。
　　郑居贞　其先新安人也，父潜官闽，遂家于怀安之瓜山。潜自有传。居贞，洪武中举明经，历官河南左参政，既去，吏民怀之。居贞雅与方孝孺友善，孝孺教授汉中，居贞作《凤雏行》赠之。孝孺难作，居贞亦坐死。所著有《闽南关陇归来桧廷》诸稿十卷。孙垍，亦能诗。
　　陈　登　字思孝，仲进子也。仲进见良吏。登举才学，仕浮梁丞。永乐初，以登书拜中书舍人。登博极群书，于篆籀学最精。凡周、秦以来石刻残缺无可考，皆能辨之，十不失一。入直，时待诏吴郡滕用亨负书名，见其后进，忽之，屡众辱登，登不校也。一日，辨难许氏《说文》，登随问条答，如指诸掌，用亨愧服，不敢出一语。宣德间，卒于官。
　　陈　辉　字伯炜，闽县人。举永乐乙未进士，授监察御史，官终广东按察副使，居官有清名。辉才识高远，工诗，善鼓琴，名其集曰《琴边清唱》。草书学怀素，老而笔力尤劲，解缙雅推服之。
　　陈　廉　字平叔，福清人。性旷远，不乐仕进，筑室黄山，读书其中。善草书，得怀素法，尤工篆、隶，求者如市。每遇故人兴会，辄解衣挥洒，顷刻数十纸，其他贵要求之，不屑也。林鸿，王恭等皆与游，重其为人。其后正德间有林火阜，嘉靖间有林天骏，王建中，皆闽县人。火阜，字惟大，工署书，迳丈逾佳。天骏，字守良，官胶州知州，其小篆学李斯。建中，字懋德，官博士，草书学陈廉。皆声价重一时，诸公贵人丐请无虚日。然此数子者，非独其技工也，诗文亦有可观者，故得并论。
　　傅汝舟　字木虚，侯官人。博学有异才，攻四声擅名。时御史李元阳闻而欲见之，汝舟角巾道服至戟门，见御史岸坐堂上，却立不肯进。元阳不得已，迎之入，与谈经史、性命、象纬、术数、诸子百家，其应如响，始大惊异，卒上客礼之。然汝舟性高旷，翛然有世外之想，远游桂林、象郡间二十余年，乃归，卒于家。所著《啽呓弃存》、《越吟》诸稿。同时有林釴，字克相；高濲，字宗吕，三人者皆以诗与郑善夫友善。釴，举进士，官御史，其为文好用奇字，令人不识为工，久之己亦不识也。濲，终布衣。
　　林　炫　字贞孚，工部尚书庭木昂子。正德甲戌进士，授礼部主事。炫才识通敏，为诗文富丽便捷，以是早得时誉。嘉靖初，以议大礼忤执政，废于家，益肆力文章。喜宾客，车骑填门，觞咏自适，与邑人袁达、张万里赓和，每一诗出，人争传诵之。后起，官至通政司参议，卒。子世璧，自有传。
　　林春泽　字德敷，侯官人。正德甲戌进士。春泽邃于礼经，学者多北面之。其诗词秀味永，正、嘉初鲜有俪者，林文恪宗伯亟称焉。官至程番太守，享年百有四岁，洵人瑞也。子，应亮。
　　应亮　字熙载。嘉靖壬辰进士。早有诗名，而雅以经世为抱，由郎署历藩臬，晋户部右侍郎，谢事归。尚奉太守公杖屦几二十载。时孙如楚，亦以学宪在告。金紫三世，莱彩一堂，海内传为盛事。
　　廖世昭　字师贤，怀安人。正德丁丑进士。世昭为人，体不胜人，而金苦读书。始授海州守，以病丐教职。居官吾伊不辍，襆被萧然，无何夭死。同时有郭波，字澄卿；方邦望字表民，皆喜为诗。波古健，学杜而短于才；邦望平淡，学孟而学不足以克之。波举进士，官户部主事；邦望举于乡，官惠州府推官。
　　袁　达　字德修　张万里字广陵　皆能为诗。达，才富而词冗；万里，思敏而理疏，故名皆不显。达博学强记，性迂，不晓事，世谓达为癡。免贵溪令，家居，自负其才。嘉靖间诣阙下献赋，执政以其无奇也，罢之。达大穷归。万里有侠气，受知于督学江以达。及贡之京师，以达因事下诏狱，万里倾身护之，卒脱其死，不令知也。然负时名，久不第，郁郁不自得。性嗜酒，醉后睥睨达官胜己者，辄使酒谩骂，人多畏而避之。官终广湖都司经历。
　　祝时泰　字与亨，侯官人。嘉靖壬午乡荐，授工部司务，官终德府长史。时泰长于诗，法律严谨，间出奇语。善与人交，缓急不侵，为然诺。罢官归，寓武林，与诸名士结诗社。
　　龚用卿　字鸣治，怀安人。嘉靖丙戌进士第一人，官至南京国子监祭酒。用卿美须眉，丰神朗莹，精举子业，为古文诗歌不尚浮靡。其同时有陈节之，字尹和，闽县人。嘉靖己丑进士，授户部主事。未几，改翰林院编修，迁中允。扈驾南巡，卒于途。其文亦简劲有法。
　　林懋和　字惟介，闽县人。少丧父，家无立锥，顾好读书，不事事，族戚咸厌弃之，独与寡母茕茕相依，即冻馁，志益励。懋和天资绝人，举嘉靖辛丑进士。选庶吉士，改礼部郎，有廉能声。出督楚学，所识拔皆知名士。历广东左方伯，丐归，年才四十耳。懋和虽扬历中外，手不释编，家藏书数万卷，闭户读之。三教九流，历数医卜之学，罔不穷究其秘。每与客谭，坟素外无他及也。诗文秀整典则，不尚浮靡。年八十余卒。所著有《栎寄集》及《双台诗选》。
　　刘鹤翔　字云卿，世扬子。嘉靖辛卯乡荐，官彭泽知县。鹤翔能为古诗文，亦雅健有典则。其同时孝廉有谢宜相、谢启元、薛钦、徐褃、叶麟，俱云能诗，然步趋不失，而正始之音寝微矣。
　　林世璧　字天瑞，炫子也。少有俊才，为歌诗古文词，豪宕樗散。性嗜饮，每酣起舞，呜呜微吟，则家童储笔砚以俟，少选奋起，数十纸漓澌立就，倦则复饮。生平所为诗文，十九酒后得之。然世璧天才蹀躞，时有不经人道语，苦思者不能及也。所著有《彤云集》。世璧意不可一世，而独善郭文涓。文涓，字稚源，古田人，入三山与世璧结文酒社。客问世璧海内孰可与谈诗者，世璧瞠视良久，曰：“独郭稚源耳!”其时有林凤仪，性斤弛不羁，为诗轶宕奇诡。又有邵傅，王廷钦，皆嗜酒，豪于诗，其狂类凤仪，而才稍逊之。文涓以贡举应天乡试，官保宁府同知，所著有《享帚集》。凤仪，字九成，怀安人，举嘉靖壬子乡试，官泷水令。傅字梦弼，闽县人；廷钦，字宗尧，福清人，皆以贡任广文。
　　袁　表　字景从，闽县人。举嘉靖戊午乡试，授中书舍人，转户部郎。出为黎平太守，病免。表自守即以诗名，一意以开元大历为宗，中晚不睨也。故其诗精严有法。居恒与张刑部炜、马参军荧赓和相善。炜，字德南，工书善诗。荧，字用昭，大司徒森子也，善为古文辞。
　　郭造卿　字建初，福清人。以选贡入成均。其诗文苍丽该洽。戚大将军礼为上客，从之塞上十余年，九边三辅，厄塞夷险，历历如指诸掌也。造卿豪爽，交游尽势贵，而不轻受人怜，许人一诺，即生死以之，故名闻当世。所著《燕史》、《永平志》、《卢龙塞略》、《玉融古史》诸书及诗文百余万言。
　　王应山　字懋宣，侯官人。喜读书，于六籍百代靡所不探。以《春秋》教授乌石、武夷间，四方从者如云。其诗宗大历，婉而多致。监司守令常式其庐，而应山食贫笃行，无干泽也。林文洛宗伯纂修郡志，多所裁定。老益苦心编摩，所著甚富。始应山年十三，试于乡，已入彀，主司骇其幼，罢之。迄不第，以寿终。
　　赵世显　字仁甫，侯官人。万历癸未进士。世显风度秀整，其为诗一意盛唐而已。初任池州司李，左迁稍起为梁山令。复转别驾，以母老不赴。自负才名，郁郁不得志，杜门却轨，以文、酒娱日，达官罕识其面也。所著有《芝园稿》。其同年举有郑日休，字廷德，能诗文，官终惠州司李。
　　邓原岳　字汝高，闽县人。美须髯玉立。为文章模矩秦汉，诗以气格胜，而卒归之盛唐。原岳举万历壬辰进士，授户部郎，典粤试，督滇学，晋楚参藩，所在以文采著称。卒年仅五十，有《西楼存稿》行于世。
　　徐　熥　字惟和，闽县人。熥少即以诗自命，万历戊子举于乡。为文千言立就，独于诗刻意极思。婉而不靡，丽而不浮，余音逸响，铿如也。初，熥父木昂苦学力行，免永宁令归，家故贫。至熥益嗜书好客，客有急来归，即倾赀赈之，用是家益落。卒年三十九。同时有陈荐夫，能为六朝文，其诗工丽情至，近体多出中晚格。举甲午乡荐，未第卒。又有邑诸生：陈鸣扬，字丁子；陈椿，字汝大，宪副子文子；康彦登，字元龙，同守日章子；洪汝讷，字玄度，宪副世文孙；马焱，字叔华，大司徒森子；陈益祥，字履吉，观察使奎子；袁敬烈，字无竞，太守表子，皆能诗。
