<!-- { "loadSidebar": true } -->
　　洪武初，郡兵有三：曰卫兵，曰弓兵，曰机兵。嘉靖末，因倭变，增其二：曰土兵，曰客兵。卫兵者，卫所世籍之兵也。国初或简户丁，或调他省，或配有罪，籍之为兵，设指挥千户、百户等官统之。环十邑之地，置卫四，所二十有六。在城卫三：曰左卫，曰右卫，曰中卫；在外之卫一，曰镇东卫在福清县东海滨。左右卫辖所各六：曰左所，曰右所，曰中所，曰前所，曰后所，曰中左所。中卫辖所五，裁其中、左所。镇东卫辖所如左右卫，又外辖所曰万安所，在福清东南海滨。曰梅花所。在长乐东北海滨。又定海所，在连江县，隶福宁卫。卫兵有三：曰征操军，曰屯旗军，曰屯种军。征操军者，入则守城，谓之见操军，以时训练；出则守寨，谓之出海军，按季践更。均月给米八十，如银则月给四钱。惟外卫所军，有出外海及守烟墩者，每月给一石，如银则月给五钱。更有选练备战，余丁亦月给米八斗，其军户有幼弱及老疾者，则优恤之，或月给七斗、六斗、三斗，各有等差，如给银则视其斗数以定多寡。屯旗军者，用国初奉红牌及样田事例之屯军也；屯种军者，即见在顶种之屯军也。此二项军，第岁视受田之数，输粮于官，并不霑官饩。自正统间邓茂七之乱，郡方戒严，调屯军以为防守，始有给八斗者，今已报罢。
　　福州左卫，原设旗军六千七百二十名。今实在食粮旗军二千五百五十三名。
　　[HT]屯种不支粮军六十六名。
　　种屯军一千六百九十七名。
　　福州右卫，原设旗军七千四百九十一名。今实在食粮旗二千三百五十六名。
　　[HT]屯种不支粮军七十四名。
　　种屯军一千六百九十八名。
　　福州中卫，原设旗军五千七百一十八名。今实在食粮旗军一千五百五名。
　　[HT]屯种不支粮军一百三十九名。
　　种屯军一千五百九十三名。
　　镇东卫，原设旗军八千六百八十七名。今实在城操军九百五十名，出海军四百六十名，操兵军三十七名。
　　屯种不支粮军三百二十一名。
　　屯旗军一千四百三十二名。
　　万安所，原设旗军一千四百九十九名。今实在城操军五百六十八名，出海军四百四十名。
　　梅花所，原设旗军一千四百五十八名。今实在城操军三百零一名，出海军四百二十九名。
　　按：国初设三卫旗军，总计一万九千零，迄今二百五十年来，除消耗故绝外，通共六千余，是存者仅三分之一也。然递年事故并沙汰老弱，不即顶补，即告补矣，自卫所而上，查勘准收，非费及十金，必不得之数也。贫无立锥，安所办此，不过待哺待毙已耳。万历四十年，抚院丁公灼其弊，而都阃赵公庭奉德意力襄之，随验随收，不终朝而毕。以后定为二季收补，于是百年之夙蠹一清，，而三军之温，如挟纩矣。自古有治人，无治法，观于此益信。
　　弓兵者，每县括民丁役之，统于巡检。郡要害地置巡检司十有三，弓兵凡七百七十名，往役者复其家。闽安镇巡检司弓兵六十名，五虎门巡检司弓兵六十名，竹崎所巡检司弓兵三十名，五县寨巡检司弓兵三十名，杉洋巡检司弓兵三十名，漈门巡检司弓兵三十名，北茭巡检司弓兵百有二十名，蕉山巡检司弓兵七十名，小趾巡检司弓兵七十名，松下巡检司弓兵七十名，泽朗巡检司弓兵四十名，牛头巡检司弓兵百名，壁头巡检司弓兵六十名。弘治初，始变其法，以田赋定差役，每名银七两二钱，民间私雇实倍之。嘉靖四十二年，倭入寇，军门议以各司弓兵多逃，始司减其兵数，兵减其雇直。司留兵十名有奇，兵给银五两有奇，而征其羸充军饷。弓兵之名徒存，巡检虽设，无所用矣。
　　机兵者，国初简民间武勇，籍于官，时练而用之，复其家二人。弘治初，又令选民壮，以州县大小定多寡，以四季定操演，以军法禁私役，各县旧额凡一千八百有奇，其后时有增损。自正德以来，法废，乃取之田赋役者，官岁给雇直七两二钱，凡守关隘追盗贼，巡捕官督之。嘉靖四十年，倭入寇，抚院以兵食不足，始于其中选为标兵，隶麾下，又奏增机兵之直，而减其数，收羸以足饷。机兵概增直至一两。惟机兵则给，余者仍给七钱五分，抽二钱五分，并所减各县机兵之直，俱征充饷。万历五年，巡抚庞尚鹏始减增直，输赋者便之。今机兵实数：闽二百八十二名，除选标兵并抽充饷，见存一百三十七名。侯官[HT6SS]一百九十五名，又怀安一百六十七名，共三百六十二名，见存一百四名，又并怀安一百三名，共二百六名。古田三百三十名，见存二百名。闽清一百名，见存七十七名。罗源[HT6SS]一百三十名，见存一百名。长乐二百五十名，见存一百六十七名。连江二百四十名，见存一百四十七名。永福八十一名，见存六十五名。福清三百名，见存二百名。凡见存一千二百九十九名。
　　土兵者，土著之兵也。招募各郡之氓充补之。聚处教场，统以将领，名曰土营。其营有三，人数约一千三百有奇。


　
　兵戎志三
　　海　防水寨、游兵、把截寨、捍寨、烟墩、沿海巡司

　　
　　水　寨　自洪武初命江夏侯周德兴经略海徼备倭，卫所巡检司，筑城数十，防其内侵。又于外洋设立水寨，初惟烽火门、南日山、浯屿，至景泰间，增置小埕、铜山，共五寨。成化末，当事者以孤岛无援，奏移内港。内港山澚崎岖，贼舟窄小，易趋浅水，而兵船阔大，难于迎敌，遂致失利。嘉靖四十二年，巡抚谭纶始请复旧制五寨，以扼外洋。其原属福州者烽火门与小埕，后烽火改属福宁，惟小埕专属焉。南日旧隶福清，今属兴化，浯屿属泉州，铜山属漳州。隆庆初，始添设海坛、浯铜二游兵。万历初，寻增南澚、嵛山、湄洲三游。海坛游则属福州嵛山属福宁州，湄洲属兴化，浯铜属泉州，南澚属漳州。寨游各有把总一人统其众。寨总由武进士或世勋高等题请升授，以都指挥体统行事，谓之钦衣游总，由抚院差委；或以指挥及听用把总督领，谓之名色。各为分汛地，严会哨，贼寡则各自为战，贼众则合力以攻。时值春秋二汛倭夷日本国开船，必由萨摩洲或五岛至大小琉球，视北风多则犯广州，东风多则犯福建，东北风多则犯浙江。其来多在清明之候，以其多东北风，过五月则风自南来矣。重阳亦时有东北风，过十月风自西北来矣。故春汛起三月十五日，至六月十五日止；秋汛起九月十五日，至十一月十五日止，必驾楼船以备海外。宪司巡海道与郡海防馆，视防守之疏密，而差次殿最焉。
　　小埕水寨　在连江县定海所前。旧制：每岁遣备倭武官福州右卫一十一员，分驾官快哨船，右卫旗军一千三百八十九名、镇东卫梅花千户所、万安千户所官一十七员，旗军二千五百四十二名；福宁卫定海所，官四员，旗军四百名。今定额船四十六只，官兵一千六十四名内兵戌消长不一，每月约支银一千二十七两四钱八分五厘。北与烽火门会哨，南与南日会哨。西洋、下目、下竿塘、白犬，皆其汛地，省会之门户也。
　　海坛游　在福清海坛山，山故唐牧马地，宋初置牧监，寻罢，听渔民就耕，增兵守之。洪武初，守备李彝要金于坛，众弗与，彝奏徙其民于内地，遂为盗种之区。隆庆初年，始建游兵于此。额船三十只，官兵六百六十九名。内兵戌消长不一，每月约支银六百五十六两四钱。泊海坛汛地，与南日兵船协。
　　按：寨与游之初设，寨必用世胄及勋升者，欲尊其体统，令有以御舟师，慑众志也。至游第用材官及良家子，所以便吾鞭弭，可使飞伏应援耳。故寨为正兵，游为奇兵，寨可以分强言，游难以汛地执也。近概题请钦衣，其说一游一寨，相间以居，俾分强不淆，而汛地各守，此徒足涂观听耳。夫指臂不联，则秦越异视，辅车既隔，将唇齿莫依，幸无事也，若势成犄角，倘变起仓卒，而观望参商，庸足赖乎?殆与先臣请设立之意异矣。
　　把截寨　凡十有一：
　　长乐四广石、黄崎、仙崎、东山。
　　连江一光临里。
　　福清六松关、永平、白鹤、峰头、大坵、牛头。
　　垾　寨　凡十：
　　闽县一古岭。
　　长乐一大社。
　　连江一北茭。
　　福清七松下、平北里、平南里、沙坞、连盘、长沙、峰头。
　　烟　墩　凡六十有七：
　　闽县十一凤峬、长崎、琅崎、海屿、象洋、拱屿、东崎、猴屿、旺崎、盐仓、鼓山
　　长乐二十有二醅酢、广石、魁洞、棋山、斗湖、琅头山、旒山、大屿、甲峰、塔山、蕉山、牛山、湖头、圣浪山、山亭山、流水、壶井、小社、江田、石门、石浓。
　　福清二十有七松下、峰前、大坵、后营、白鹤、大孃、垅下、汶流、桃屿、茶林、讌积、仙岩、前晏、白沙、塔山、马头、灙头、蟹屿、前村、洪坑、峦山、西岭、蒲海、石马、陈塘、双屿、峰头。
　　沿海巡司　凡九诸巡司已列职员及弓兵小註，以此数处系沿海要害，故巡守之实虽废，仍附名于此，以俟修复。
　　闽县二闽安镇、五虎门。
　　长乐三松下、蕉山、小祉山。
　　连江一北茭。
　　福清三壁头、牛头、泽朗。
　　论曰：国初于沿海备倭，屯戍胪列，熢燧星联，可谓控险扼之冲，杜窥伺之孽矣。然承平懈弛，持戟者伍失之三，超距者百不得一，尚安有乘风破浪，理楫而轻波澜者哉?嘉靖壬戌以后，氛祲渐消，而谭大中丞暨戚总戎始修复旧制，海壖晏然，迨今债帅相寻，楼船空具，按籍则诡名虚冒，给饷则执例科侵。操弓持矢，半属菜傭；赴海扬帆，悉充羸卒。日复一日，年逾一年。即迩者岛夷要市，潜伺狡然，此非未阴雨之时也。而叶土之彻，不闻绸缪之策，靡豫早计者，当不其然。《易》曰“伏戎于莽”，愿司疆场者念之矣。


　
　兵戎志四
戎　器
　　

　　兵器、甲胄、干戈之属，卫所军匠为之。有定式，有成数，都指挥视其利钝而藏之库。三卫旧各有库。弘治四年始设武备库，合而藏之在城北华林坊内。
　　铳炮、火箭、喷筒之属，谓之火器，三卫置局藏之左卫、中卫局在南津坊，右卫局在小鼓楼。其外卫所，则取兵器于库局。又有岁造解京军器，府、卫并造，取办于料银，不足征之，屯耗折钞，卫所造，故有军三民七之目。
