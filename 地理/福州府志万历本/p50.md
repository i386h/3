<!-- { "loadSidebar": true } -->
　　长乐县　酒、渡税银七十九两五钱
　　福清县　酒、船税银一百八十四两八钱，
　　连江县　酒、船、渡税银四十六两八钱，
　　古田县　酒、詅税银一百三十二两一钱。
　　罗源县　酒、糖、靛税银九十三两一钱。
　　闽清县　酒税银一十七两四钱。
　　永福县　酒税银七两五钱。
　　福清县海坛山　田税，旧志载六百五十六两六钱有奇，今该县节次奉文加增，共额年征银二千五十六两五钱五分七厘八毫。
　　论曰：关市之征，非古也。征商于贱夫，本以抑末耳!乃取而佐国，末之谓何?闽壤僻在海隅，四方商贾之所罕集，计其税入，不过大都之一。曩尝用以济军兴，旋而罢，又旋而复。今榷车专遣，则国而与民市矣。利归于豺虎，怨丛于国家。百姓不足，君孰与足乎?昔汉之武帝，海内虚耗，算及舟车。杨雄以为运府库之财，填庐山之壑，而不侮耳!若德宗在唐，琼林、大盈、裒聚左右，则老氏之所谓为大盗积者也。呜呼!天下之财，岂有积而不散者乎?顾视其所以散者何如耳?《传》曰：“财聚则民散，财散则民聚。”有国家者，鉴于汉唐，足以戒矣!


　
　食货志十
　　邮　传
　　

　　驿传，古候人，主送往迎来者也。郡当孔道之冲，置驿七，递运所三，马驴夫力，供帐廪给，各有差等。其宦于兹土，则院道之巡省，郡邑之往来者也，盖无虞不给矣。至于乡缙绅之敡历外藩，荐登京国，或奉勘合，或执验符，县次续食，资其舆马，俾宾至如归，总不过八郡止耳，非若他邦之冠盖交错而游也。正、嘉之世，夫甲馆夫，以民户之多苗者，需次应役。仆从横勒，驿棍刁侵，民费不赀，赔累什伯，折骸易子，闾里萧然。嘉靖十三年，知府胡有恒目击困弊，以官当请，每米一石征银二钱，给驿递支应，民如出汤火而就衽席，歌吹称便。季年倭变，始置开府，羽书旁午，站银屡增。万历初，行条鞭法，又裁乘传之滥冒者。通郡每石征银二钱二分二厘八毫二丝三微六纤，计二万三百二十四两七钱三分八厘八毫。各县有通解者，有酌量存县备用者，其数不一。
　　闽　县共银三千一百三十六两八钱七分六毫，俱解府给驿。
　　侯官县共银五十四两一钱四分，俱解府给驿。
　　长乐县共银一千七百一两三钱七分四毫：解府给驿一千六百二十一两三钱七分四毫，存县八十两。
　　连江县共银一千九百八十两二钱四分五厘一毫：解府给驿一千八百一十二两二钱四分五厘一毫，存县一百六十八两。
　　罗源县共银八百六十两四钱七分六厘八毫：解府给驿七百两四钱九分二厘八毫，存县一百五十九两九钱八分四厘。
　　古田县共银二千六百六十两三钱八分八厘五毫：解府给驿二千五百六十两三钱八分八厘五毫，存县一百两。
　　闽清县共银一千三百五十一两一钱一分一厘八毫，解府给驿。
　　永福县共银八百五两七钱一分，解府给驿。
　　福清县共银二千八百二十四两四钱二分二厘六毫：解府给驿二千七百四十四钱二分二厘六毫，存县八十两。
　　按：邮政弊极矣。始谓逋负多，官无可发，弊在下。乃令催科严而输入早，驿亦告匮，则官之留难，弊不在下矣。曩刘公尧诲抚闽，亟欲复官当法。时郡守陈公楠持之力，格不得行。向征陈公，民得措手足哉?比陈公去，驿官假贷佐供，费甚至数百金，而不以锱铢给其人，计无复之，遂经沟渎。呜呼!白昼不见人，此与刘公何异?然视奉化陈公，可愧死矣。然则，邮政如之何?亦曰：“县有速解郡，无滞支而已。”
　　论曰：《诗·大东》，盖刺赋役不均也。周大夫告病，其托为妇人之言者欤!是故临食而叹，念君子之行役，顾周道而潸然也。其卒章也，归之天而无所怨尤焉，是诗人之厚也。夫以成周之时，而犹不均若此，岂其政然邪?抑地使之然邪?窃谓不惟列国，郡亦有之。吾福山海之利，曾不及漳、泉、延、建，而为八闽都会，节使监司咸集焉。顷又将臣建牙，远夷舣舶，奔走供亿，固皆吾福之力也。役则甚烦，民亦劳止矣。《诗》云：“不懈于位，民之攸暨。”言在位者，当为民所依而息也。则夫均之于彼，而节之于此，诚不能无厚望焉。林文恪旧志。


　
食货志十一
　　恤　政
　　

　　鳏寡孤独，皆世之穷民而无告者也。国家保惠元元，政多周恤，仁之至也。仁先于斯四者，则匹夫匹妇，罔有不被其泽者矣。兹详志之，即前代者，亦并存焉。
　　[HT]闽　县
　　宋居养院安济坊馆前街发政坊内。元符元年置。以处民之穷而不能自存者，月以丐者赡米之半给之。
　　元义冢二所一在东门外旧同庆寺基，一在南门外吉祥寺废地，泰定四年置。
　　[HT]国朝养济院在法海寺前。洪武间设。以处老弱废疾及孤独不能自存者，月有米，岁有衣，病则给药，死则斥官地葬之。正德六年，巡按御史贺泰令有司外建官厅，内四周为屋。十三年，巡按御史周囗又建养济院一于东门外易俗里官窑厂，为屋三十七间，以处恶疾，民间称便，后又并入城内，郡人苦之。
　　城东丛冢在东门外易俗里金鸡山。弘治间，知府蒋囗因旧有漏泽园，遂易其名。
　　城南丛冢在南门外嘉崇里吉祥洋上，二丛冢俱元之义冢丘也。国朝成化十七年，知府唐珣因更辟之，揭以今名。郡城以横山为第一案，仓前山为第二案，高盖山为第三案。今横山旁为义冢，仓前山掘为盐仓，而高盖山近为豪家占夺，其冢累累，凿地脉甚矣，形家云：不利封植而培护之，非守土，曷冀哉?”
　　侯官县
　　元养济院五所在乌石、文儒坊、北禅、三合、社坛，俱府城西南隅。
　　义冢三所一在文林坑，宋时建。一在湖边兴福庵后，泰定四年建。俱草市都。一在一都高安山。
　　国朝养济院
　　城西丛冢府城西草市都文林坑，即元义冢址也。国朝洪武间创于贵安山。正统末，镇守尚书薛希琏以其逼临官道，乃徙于灌洋坑。成化间，知府唐珣复建今所，仍辟而大之。
　　旧怀安县
　　国朝养济院右二坊太平桥边，洪武间置。今县并侯官，而院未废。
　　城北丛冢府城北门外太平里旧闽山院废地也。县旧有义冢，在太平山，宋绍兴间，郡令芙蓉寺僧营建，男左女右，各四穴，广二丈二尺，深二丈，以待不能葬者。乾道六年，监簿黄启宗又为三坟于其东。永乐中，圯于洪水。成化十七年，知府唐珣更建今所。
　　古田县
　　元惠民药局县治北。
　　国朝养济院旧在县治北之后林，洪武八年置。弘治初，知县屠容改创于十二都彭洋。
　　义冢县治西北伏龙冈。初在县治北二里许，宋县令吕晋夫建。后县令刘元亮移于今所。
　　闽清县
　　国朝养济院城隍庙右。
　　义冢县治东南，成化十八年，知县王漟立。
　　长乐县
　　国朝养济院县治西龙津坊。
　　义冢郑山，距县十五里。
　　漏泽园县西南隅。弘治十三年，因旱灾，部檄郡县建置。知县王涣得官地一所，广二亩，仍买其旁园三亩五分囗之，周园八十六丈。
　　连江县
　　元义冢二所一在观音塔边，一在兑峰庙边。
　　国朝惠民药局宣化桥南左偏。成化十九年，知县凌玉玑改建。
　　养济院天王寺前。
　　义冢三所一在清河观音塔西，一在钦平上里北禅寺侧，俱县西；一在县南新安里西泉山。
　　罗源县
　　元义冢三所一在圣水寺，一在四明山，一在铁障山。
　　国朝养济院城西门外。
　　义冢三所俱安金里。一在铁障山下，宋元符二年，北溪张尉创；一在莲花峰下圣水寺侧，宋宝庆间，环溪陈显伯创；一在四明山下，元双石桥黄咳创。
　　永福县
　　国朝养济院县治西。元时建于县东五里，洪武十四年移置今所。
　　义冢县东五里。梁知郡山前，宋县令蔡囗建，元及国朝皆因之。
　　福清县
　　元养济院州西隅北溪。旧在州北门，大德四年，知州毋逢辰移今所。
　　国朝养济院县西隅后。洪武间建，成化十九年，知县庞王从重建。
　　义冢县北隅弥陀寺后山，宋宪使李迪舍立。


　
　食货志十二
物产
　　

　　物产之目十有四，曰谷、曰蔬、曰果、曰木、曰竹、曰药、曰花、曰草、曰羽、曰毛、曰麟、曰介、曰虫、曰货。
　　谷之属
　　稻大都二种：曰粳、曰秫。名品甚多，志其大者，春种夏熟曰早稻，秋种冬熟曰晚稻，其岁一熟者曰大冬，又有各种曰旱占，山田可种，附郭则少，曰天降来。从霜降后熟曰薰提，曰黄芒；与早稻同熟曰占城；与晚稻同熟曰稐；早稻既获后苗始蕃亦与晚稻同熟曰土稐，多出洲田；其岁再熟者又有曰金洲，曰白香林(又名糯)，与早稻同熟者曰早秫，与晚稻同熟者曰晚秫，与大冬同熟者曰大冬秫。
　　稷旧志曰粟，有黄、白二种，种者甚少。
　　護与黍米相似而粒大。
　　胡　麻名巨胜。作角八稜，色紫黑者，名胡麻；两头尖锐，作角七稜，色纯赤者，名巨胜。见《本草》，出胡地大宛。
　　麦大麦、小麦、荞麦。
　　豆有黑、绿、紫、白、红、黄数种。又有豌豆、江豆、羊角豆、虎爪豆、扁豆、蚕豆、刀豆、蟹眼豆、蛾眉豆。
　　白油麻味甘，生则气寒，炒则气热，夏种秋收。
　　蔬之属
　　菘与芜菁相类，茎短，叶润厚而肥者则菘。
　　芥有青、紫、白三种。又有南芥、花芥、石芥。
　　芥　蓝叶如蓝而厚，味美。
　　白　菜本出北地。
　　油　菜子可榨油。
　　葫　菔俗名菜头。
　　莼叶似凫葵，浮水上，花黄白，子紫色，茎细如钗股，名紫莼，味甘。
　　胡萝匐黄色。
　　凫　葵即荇菜。
　　蕹　菜旧名武菜。蔓生花白，能解野葛毒。张司空云：“魏文帝啖野葛至一尺，应是先食此菜也。”《遁斋闲览》又云：“菜本生东夷，人用甕其种归，故以为名。”
　　莴　苣俗名倭笋。
　　水　芹生地泽中，有两种：获芹、赤芹。
　　蔓　菁
　　菠　薐本出颇薐国，俗讹颇为菠。
　　苦　荬
　　莙　荙茎灰。淋汁洗衣白如玉色。
　　东风菜叶长茎紫，先春而生，故名。
　　茄有数种：紫茄、重茄、清水茄、白茄。
　　苋有人苋、赤苋、白苋、紫苋、马苋、五色苋。
　　胡　荽即园荽，或谓之香荽。
　　同　蒿令人气滞，不可多食。
　　蕨《尔雅》曰：“蕨，鳖也。”郭璞注：“初生者可菹。”
　　薑
　　葱有数种：山葱、胡葱、长生葱、香葱。
　　韭岁可三四割，其根不伤。
　　薤似韭而叶阔，多白无实，味荤辛。
　　蒜大者曰胡蒜。
　　木　耳
