<!-- { "loadSidebar": true } -->
　　新唐书渤海本粟末靺鞨附高丽者姓大氏高丽灭率众保挹娄之东牟山万岁通天中契丹尽忠反有舍利齐齐克仲象者渡辽水保太白山之东北阻鄂抡河自固武后封为镇国公其子祚荣建国自号震国王地方五千里尽得扶余沃沮弁韩朝鲜海北诸国先天中为渤海郡王以所统为呼尔罕州自是始去靺鞨号专称渤海子武义直大图宇私改年号天宝末徙上京直旧国三百里呼尔罕海之东建五京十五府六十二州此为肃慎故地曰上京龙泉府贾耽曰自安东都护府东北经古盖弁新城又经渤海王城城临呼尔罕海其西南三十里有古肃慎城其北经德里镇至南黑水靺鞨千里按今乌拉城西北数里有土城土人呼曰高丽城方里余当即粟末靺鞨旧地又案唐有涑州亦当在此新唐书涑州为独奏州犹言直隶州不辖于府事得专达也通考涑州以其地近涑沫江得名盖所谓粟末水也辽史地志东京涑州渤海置此可见矣高丽灭率众保挹娄之东牟山则徙至旧挹娄国境内在今奉天界盖其时高丽盖苏文为乱唐太宗亲征不克高宗遣李绩平之故粟末得以南徙也自万岁通天丙申至先天壬子共十七年舍利齐齐克仲象父子渡辽水辟地五千里以所统为呼尔罕州应由今奉天渡东辽水至吉林鄂多哩城建国查鄂多哩城在今牡丹江源西岸牡丹即仆斡忽汗之转忽汗即呼尔罕之转则所谓鄂抡河者乃忽汗河之本名因先天中赐名呼尔罕州始有忽汗河之称又以呼尔罕海为众水所归故称海以别之武义徙上京龙泉府本拂捏国故城今称东京城亦称佛讷和城自鄂多哩城至东京城实三百里故曰直旧国三百里呼尔罕海之东也遍考此外距东京城三百里者别无城基可当查武义于开元七年称大武艺始僭号仁安不用唐室正朔故曰私改年号自僭号至天宝末徙上京已三十七年其先曾由旧国徙居显德府亦曰显州即今长白山西北那丹佛勒城地方新唐书渤海传上京南为中京曰显德府领显卢铁汤兴荣六州地理志自鸭绿江口舟行百余里乃小舫二百里至神州又陆行四百里至显州天宝中王所都又正北如东六百里至渤海王城今由鸭绿江口舟行三百余里又陆行四百里即至那丹佛勒城再由此东北行六百里即至东京城武义于天宝年间徙居显州不久复徙上京故曰天宝中王所都又东北六百里为渤海王城也按今土人呼鄂多里城为敖东城其音亦近于鄂抡城又呼阿克敦城似皆鄂抡之转也 

　　●肃慎国考 

　　据山海经及晋书肃慎国在不咸山北贾耽谓渤海王城临呼尔罕海其西南三十里有古肃慎城今东京城西南三十里有古城基当即肃慎国也唐虞曰息慎周曰肃慎两汉时属挹娄南北朝属勿吉隋唐属靺鞨后归渤海辽属女真地方数千里 

　　●阿卜湖考 

　　阿卜湖唐称呼尔海金称阿卜萨湖明志作镜泊湖国语呼毕尔腾湖今仍通呼镜泊湖通志谓兴凯湖即镜泊非也 

　　●牡丹江考 

　　牡丹江唐作忽汗河金称瑚尔喀又讹和罗噶胡里改通志谓乌苏江即和罗噶江非也又称布尔噶原作仆斡国初称虎尔喀又作瑚尔喀呼尔喀库尔喀今称牡丹江皆音之转也 

　　●五国城考 

　　按五国之说不一或谓宁古塔东松花黑龙二江合流之处有土城焉或以为在朝鲜北境近宁古塔有故城在山上或以为去燕京三千八百里西至黄龙府二千一百里或谓宁古塔相近抢头街有旧城址五疑即是也此皆影响之谈毫无实据查辽史营卫部族志五国部博和哩国博诺国鄂罗穆国伊勒图国伊勒希国是五国自当分居五地必非一处可知今自三姓至乌苏里江口松花江两岸共有城基九处一三姓附郭旧城一三姓下八十余里北岸吞河固木讷城一三姓下三百五十余里南岸瓦里和屯即通志斡里城一斡里城下四十余里南岸希尔哈城一希尔哈城下约百里北岸有大古城一希尔哈城下百六十里南岸富克锦地方有大古城一富克锦下约百里南岸图斯科地方有大古城一图斯科下一百八十余里南岸额图地方有古城一额图下约五十余里南岸青得林即喜鲁林地方有古城基考辽史五国于圣宗时来附令居本土以镇东北境属黄龙府都部署司契丹国志女真东北与五国为邻五国之东接大海出名鹰自东海来者谓之海东青辽人酷爱岁岁求之女真至五国战鬬而后得不胜其扰北盟会编五国之东接大海出海东青女真每发甲马千余人入五国界接东海巢穴取之与五国战鬬而后得金史本纪景祖时五国博诺部节度使叛辽鹰路不通景祖袭擒之又辽咸雍八年五国穆延部舍音贝勒叛辽鹰路不通景祖伐之舍音败走元一统志开元路三京故国五国旧城东北一都会也又云混同江发源长白山经渤海建州西五十里会诸水东北流上京下达五国头城又东北注于海明一统志五国头城在万里卫北一千里自此而东分为五国旧传宋徽宗葬于此合诸书观之是五国故址不外三姓下九城也考宋史建炎二年金徙二帝于韩州去燕京一千五百里四年金将立刘豫乃徙二帝于五国城去上京东北千里查韩州为今八面城去燕京实一千五百里上京为今白城东北至三姓五百五十余里由三姓东北四百余里至希尔哈城云去上京东北千里似即徙于希尔哈城也然据大金国志宋二帝自韩州徙五国城五国城者在西楼东北千里查西楼为临潢府即今锡伯城云在西楼东北千里实即三姓城与明一统志所指为五国头城者相合总之三姓当为五国头城自此而东乃四国分据也又按五国城辽隶黄龙府都部署司金则改隶瑚尔哈路金史地理志瑚尔哈路西至上京六百三十里天会六年徙昏德公重昏侯于韩州八年徙瑚尔哈路是也 

　　●伯利考 

　　按唐征高丽绝沃沮千里至颇黎辽五国部有博和哩国颇黎博和哩音同字异也今华人称伯利二字皆呼波力是与唐辽音同则俄之克薄诺甫克即颇黎博和哩似属可据 【 庚寅正月十六日识】 

　　●率宾国即绥芬河双城子地方考 

　　新唐书率宾故地为率宾府领华益建三州辽史东京率宾府刺史故率宾国地金史上京率宾路辽时为率宾府西北至上京一千五百七十里东北至瑚尔哈一千一百里西南至海兰路一千二百里金史又有苏滨水一作恤品明一统志作恤品河在建州东南千余里又讹速平江又倒讹为速江平以地望诊之率宾苏滨恤品即今绥芬河也其府路故基即今双城子地方无疑 

　　●穆棱河即慕棱水说 

　　金史拉必据慕棱水保固险阻慕棱水即穆棱河 

　　●断牛说 

　　奇雅喀喇为牛皋王贵之后爱珲下窦家屯为窦尔东之后已列于游俄笔记中矣世传金圣叹有断牛之谶其子孙流窜宁古塔东北二十余里今称金家窝棚 【 今东省称住处曰窝棚亦曰窝铺盖沃沮窝稽转为窝处也】 有金姓人数家称系圣叹之后相传其先到此时有一断碣祇刻一牛字盖符断牛之谶云 【 光绪甲午廷杰偶识】 

　　●嫩江陀喇河喀鲁伦河黑龙江考 【 附临潢府考　长春州考】 

