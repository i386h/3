<!-- { "loadSidebar": true } -->
　　一东省练兵足壮声威宜厘剔弊端兼筹久远也八旗劲旅天下无敌此诚通论然窃观往事五代契丹兵无敌中夏而天祚以数十万众败于混同江之金人者即前日辽兵也女真满万不可敌而兴定元光中百战百挫于蒙古者即前日金兵也元起朔漠灭国四十以有中原遂乃涉流沙踰葱岭西洋西竺尽建藩封为开辟以来版图所未有及至正末年蒙古四十万众歼于中原仅漏网六万归塞外者即前之蒙古兵也顾金兵衄折于元代而完颜陈和尚独以四百骑败蒙古八千之众宋兵风靡于金源而刘岳韩吴屡以东南兵摧兀朮冯陵之师同时同事胜败大殊傥所谓无常胜之兵有必胜之将非耶今朝廷笃念根本特命将军穆会同东三省将军督办练兵事宜而东三省又各有额兵练军或防军客军合计兵数不下十万核计饷项不下五六百万整军经武诚足以御强邻而壮声威顾窃考国初兵制每人月饷率银二两自发捻倡乱以额兵不足恃改而募勇步队每人月至四两或五六两马队每人月至七八两于是重赏之下果得勇夫中兴大业遂基于此而平定之后额兵未裁勇难尽散于是竭天下之财赋养兵犹若不足其骄贪之将步队五百或止二三百人马队二百五十或止百余人浮冒欺蒙势成中饱向所谓一勇可当十兵之用者遂至十勇转无五兵之实此积久弊生可为长叹息者也今旗营练军饷项皆如勇制按挡挑选不能逃逸缺额之弊或可少免然有身当额兵而兼充练军者是以一兵冒两饷也有名在营中身处家内者是以虚名罔上司也今拟请有额兵充练军者则扣留额兵之饷止给练饷有练军归额兵者则扣留练军之饷止给额饷如是而浮冒之弊除矣有不请假而私自回家或请假而期满不到者立即革除另补如是而欺蒙之弊除矣加以信赏必罚甘苦与共情面不徇保举不滥以预绝其贵极富溢仅求自保不肯出力之私心如有显违军令者许以军法从事穰苴斩贵臣以肃骄军孙武斩宠姬以厉女戎皆以不测之威肃万人之令大将必胜之权其操之此乎至筹久远之法则莫若屯垦采金以防饷匮是又当务之急也 
　　一吉江二省旷土甚多宜分界屯垦以实边御夷也自来防边之策莫善于屯垦屯田则责在大将而兵不饥招垦则职在有司而民以聚二者相辅而行斯边圉巩固而敌人不敢生心矣今吉江二省与俄毘连计旷土之在吉林者不止十之四五其在黑龙江者更不止十之六七正宜实兴屯垦以免俄人之觊觎乃论者动以有碍风水或以易聚奸民流弊滋多更或以根本之地不宜开辟为词诚使今日东北边界犹是国初则外兴安岭以南俄人之足迹不至即持此论以听其荒芜尚无慢藏诲盗之虞岂知疆域已殊时势不同我苟弃之而不顾俄将取之而不辞咸丰时乘我东南多事两次进侵皆因无兵以为之备无民以为之防耳今谓有碍风水者试问有碍陵寝乎抑碍京师乎相距数百数千里究于风水何关且盛京三陵东西二陵数里之外不少耕夫京师之野亦皆农民此尤不辨而自明者也若谓易聚奸民流弊滋多则普天之下皆王土率土之滨皆王臣我朝二百余年深仁厚泽深入民心举内地十八省之输将莫非恃耕田凿井为财赋之源何独至一隅开辟良民遂聚而为奸即变奸以滋流弊亦膺其责者未知治法耳人存政举自古安有难治之民哉至谓根本之地不宜开辟则其说尤属无稽我朝龙兴原在兴京之南其地与鸭绿江相近即朱果发祥亦在长白山之东鄂多哩城此实根本所在其吉江二省不过国初收服诸部落地不尽满洲派亦非天潢乃兴京之南现已改设安东宽甸诸县鄂多哩城现亦改设敦化县土地可以养民赋税可以裕国有利无害成效堪征而二省之旷土独谓不宜开辟岂实在根本之区地利可尽而附近根本者必欲弃同瓯脱乎我不介意俄将垂涎去岁廷杰侦探俄界时俄人问吉江边荒何以无人垦种廷杰虽权词以对恐无以终戢其心况俄人探闻前将军铭招民实边之策已隐师其意于黑龙江乌苏哩江及双城子彦楚河一带悉力经营迁民垦地而我独有名无实设再旷数年安保其不越界侵估乎且奉天一省开辟几尽每年出财赋一百数十万可以本地所入供本地所用而二省之地大于奉省数倍竟令长林丰草荒秽百产之菁华入数不及八十万出数几及四百万合数十年计之恐饷源有难乎为继者一遇水旱偏灾部库告匮二省之兵不但无财而且无食将奈之何拟请以旗地归旗按口授田责令耕种其有余之地则以招募民兵前往开垦皆令夏秋归农冬春归营果有实力奉行者即从优奖励有稍涉废弛者即严予参处如此数年后始轻征其应纳之赋而不减其饷或量减其应得之饷而不征其赋足食足兵可资久远此所谓责在大将者也至于旗地之外有无人承认若三姓下至通江地方千余里虽有田陇旧迹皆归大荒则宜设官招民轻收荒价按年升科使华人之在俄界者奋然思返作边疆众志之城缘此辈皆内地贫民轻去其乡非不知荒地无主可以谋生祇以察边令严偶或私垦则必火其庐舍竭其脂膏故不如栖身异域犹可相安无事今俄人逐渐欺凌毫无顾忌此辈在彼实有朝不保夕之势然欲返故土则无家可归欲入边地则禁令未除惟设官以招徕之斯归之如流水矣不然华人之在俄界者不下数万而边地反寂无人焉其故果安在哉夫设官非专以民人为官之谓也谓如奉天之改设州县但不以本地之人治本地之事而缺之或选或补满汉均得例用庶几考成严而民心附故曰职在有司也 
　　一吉江二省金矿甚多宜设法开采贱入贵出以富国强兵也洪范八政食货为先食资屯垦庚癸不呼货资采金匮乏无虑自唐以前开采不详于史书然唐初置陕宣润饶衢经诸州银冶五十八而宪宗元和中特申重铜轻银封闭坑穴之令于是天下银冶废者数十岁采银仅万二千两宣宗增银冶二亦止岁采银二万五千两则其事尚微不足比数计坑冶之盛实始于宋代各道置金冶十有一银冶八十有四自至道至元丰初大约天下岁课金万余两银二十万余两惟天禧末岁入银八十八万三千余两其时各路坑冶皆官主之故江淮荆湖新发之矿漕司虑发本钱往往停闭至建炎七年工部乞依熙宁法以金银坑冶召百姓采取自备物料烹炼官收十分之二其法始一变金世宗大定三年金银坑冶许民开采二十分取一为税此开采最善之法明代又变民采为官开陕西商县银坑八所福建尤溪县炉冶四十二座浙江温处丽水平阳等县各设银场局永乐中分遣官赴湖广贵州采办金银课又开福建埔城县贵州太平溪交址云南大理银冶而福建岁额增至三万余浙江增至八万余宣宗颇减福建课其后增至四万余浙江增至九万余英宗初下诏封坑穴撤闸办官而奸民私开坑穴相杀严禁不能止遂封其所不当封其后言者请复开银场使利归于上而盗无所容乃命侍郎王质往经理分遣御史提督而奉行不善供亿过于公费开之又不得其法由是观之官开则有弊无利民开而官税之则有利无弊古有明征所以我朝列圣相承皆以民开为便伏读康熙五十二年圣祖仁皇帝谕曰天地自然之利当与民共之不当以无用弃之乾隆三年八月高宗纯皇帝则有谕两广总督鄂弥达开矿并无聚众难散之事矣四年六月则有谕两广总督马尔泰银矿毋庸封禁之事矣四十一年二月则谕大小金川地产金沙可采为设镇安营之费矣嘉庆元年六月仁宗睿皇帝则有塔尔巴哈台金矿穷民偷挖之不可严办之谕矣煌煌圣训后先同揆诚以官开则制器设局派员雇工费先不赀偶有所获尽归中饱朝廷每得不偿失甚至激而为乱民开则矿旺人众矿衰人稀矿绝人散有利则赴无利则逝不俟官为散遣并无聚而难散之虞且场中头目令严制肃万夫无哗故雍正乾隆中腾越边外有桂家银场为缅夷所惮永昌边外有茂隆银场为猓夷所惮及桂家场之宫里鴈为边吏诱杀茂隆场之吴尚贤献场于朝反为官所捕治于是两场之练勇皆溃散缅夷遂猖狂不可治乾隆末威远厅同知傅鼐结矿场之练勇以御猓夷斩馘数百亦称奇捷同治时海参崴南青岛金场华民驱逐俄人已由海参崴追至双城子一带因火药已尽求济于边吏不许遂溃败而俄人仍复故地是则有矿之处不惟利足以实边储抑力足以御外侮何反畏其生内患乎今天下产矿之区更仆难数独吉江二省金矿甚多又皆逼近俄界倘不设法开采或俄人动心或奸民勾结是又藉寇兵而赍盗粮也去岁俄人遣散墨河金匪者以其时与英构衅恐英人约我合攻故俯首听命且所占混同江北七处金场金苗尚旺不忍舍而他图恐久后难免不垂涎耳今诚听民开采择廉洁无私之员督防军以守卫焉如民采金一两官以银八两或十两或部造中钱票帖三十余串易之严立章程禁绝偷漏即以所易之金铸为每钱一圆之小金钱或每圆壹两之大金饼定为每两十四五换或十六换以给内地旗营绿营及练勇海防各军之军饷其部颁之票务须制造极精严定假冒之令准其通行各省作正解库如此转移则民皆乐从官无浪费货不弃地敌不生心或亦自富自强之术欤若夫杜弊之法拟请造连四票根一存部一存省一给收金之员一给采金之民每日每人挖金若干由收金之员给票壹纸榜示通场按月报省咨部民有匿金者杀吏有作奸者杀又不时派委操守极坚之员往查利弊许在场之人皆得举发弊端按实立诛知情不举者连坐庶几弊绝风清奸人无从措手矣至议奉天开矿实于风水有关自宜永远封禁以护神皋而培龙脉也 
　　一华人贸易俄地宜免税以广商路也内地华人由三姓各处贸易下江始自嘉道之际盛于咸丰之初自贡貂诸部划归俄界于是出境之禁甚严有前往贸易者各城胥吏即恐以私通外夷之罪不竭其赀本不止而三姓为尤盛然其时斗米尺布易貂一头故冒险争利岁不乏人嗣因俄商日多貂皮日贵华人携赀而往不过较及锱铢以为生计而幸逃胥吏之手者实无十之一二前将军铭厘剔弊端因弛禁听民自往诚以俄不我禁而我自禁之于事已属不合且令华商通行各处可以时觇消息用意尤为微至惟每人给照有费而又按货以抽税厘商人之心殊多不愿盖俄人止取俄税于华商向无征收去岁东海滨省屡请出示创收经吉林将军严词驳回议遂中止是俄人尚缓此税而我又何必亟亟乎诚使入款甚巨亦于饷项有补乃核计每年不过千金涓滴之水何益江河拟请于吉江二省边俄之区凡有华商出入一律免税但于边出时人给护照一纸仍照前例取中钱百文或二百文以作办公费用不准勒索加增庶几商路日广俄情常通似于边防尚有裨益又况贡貂诸部入俄多年至今眷念中国不改俄装皆赖华商维持则有事时亦尚堪使用耳 
