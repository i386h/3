<!-- { "loadSidebar": true } -->
嘉定镇江志卷六
　地理〔三〕
　　山川
叙(缺)
　　　山 【山○(钞本无此一字) 案此卷以地理为总目山川为子目(说见卷一地理条下)山水河湖至井泉为小子目卷八广福院条下云余见井泉此井泉为小子目之证(井泉既共为一目则丹徒县之中泠泉与丹阳县之葛洪炼丹井当在一处至于塘之一类当与溪港为伍乃钞本列中泠泉于港之后溪之前而列塘于井后皆属传写之误今悉改正)井泉既为小子目则山水以下亦必为小子目可知今皆一一补入以清眉目】 
　　　丹徒县
 京岘山
在府治东五里
润州类集云州谓之京镇京口者因此山
寰宇记梁武帝望京岘山盘纡似龙掘其左右为龙目二湖
按类集龙目湖秦时所掘与寰宇记小异蠹斋周孚诗平湖认龙目断岭记蜂腰注南徐州记有龙目湖今失其所鹤林寺前山有名胡蜂腰者
唐顾云为隋司徒庙碑地控金瓯城临铁瓮山分荆岘水接蓬瀛曾旼于鲍照阳春登京山行注京一作荆非
李德裕创甘露寺于北固山而祭言禅师文以为北固乃京岘之一枝
王庄定公存与刁经臣诗有二载京岘居过从不获屡之句注云京岘润之二山世但以京岘为一山
　　　　北固山
即今府治与甘露寺是
世说荀令则尝登北固望海云虽未覩三山便使人有凌云之意若秦汉之君必当褰裳濡足
唐元和郡县图志山在县北一里下临长江其势险固因以为名蔡谟谢安作镇并于山上作府库储军实
刘桢京口记 【刘桢京口记○(钞本刘桢作刘损之)　案戴氏守梧云之字衍损字当作桢记忆太平御览所引如此今考御览四十六卷北固山内引京口记正作刘桢戴氏之说是也(隋书经籍志云京口记二卷宋太常卿刘损撰舆地纪胜亦作刘损之然太平寰宇记等书所引皆作刘桢则损字必桢字之误也)宋元二志引京口记亦多作刘桢此处作刘损之者盖传写之讹耳】 回岭入江垂水崚壁
舆地志天景清明登之望见广陵如在青云中相去鸟道五十余里
文选谢灵运有从游京口北固应诏诗
寰宇记旧北顾作固字梁高祖云作镇作固诚有其语然北望海口实为壮观以理而推宜改为顾望之顾
梁纪大同十年春三月己酉幸京口城北固楼改名北顾
静惠王宏子正义传字公威初以王子封平乐侯位太常卿南徐州刺史属武帝幸朱方正义修廨宇以待舆驾初京城之西有别岭入江高数十丈三面临水号曰北固蔡谟起楼其上置军实是后颓坏山顶犹有小亭登降甚狭及上升之下辇步进正义乃广其路傍施栏楯翼日上幸遂通小舆上悦登望久之敕曰此岭不足须固守然京口实乃壮观乃改曰北顾赐正义束帛
　　　　寿邱山
在城中宋武帝潜龙旧宅基也后封今名
　　　　唐颓山
在城中今号塘塠山
　　　　东山
在城东二里亦号花山
唐皇甫冉同樊润州游东山诗北固多陈迹东山复旧游
苏子美花山诗寺里山因花得名花今不见草纵横
　　　　蒜山
在西北三里
寰宇记晋安帝时海贼孙恩战士十万至蒜山宋武帝众无一旅横击大破之山生泽蒜因以为名
京口记蒜山无峰岭北临江
润州类集一说蒜当为筹算之算周瑜诸葛亮尝会此山议拒曹操后有赤壁之胜时人谓其多算以为山名故龟蒙算山诗周郎计策清宵定曹氏楼船白昼灰
颜延年谢庄鲍照许浑诗皆曰蒜山
蒜山松林中可卜居苏轼诗蒜山幸有闲田地招此无家一房客松林今不存矣
二翁亭即蒜山亭无为集云浮玉僧建亭蒜山之顶丹阳新旧太守林子中希杨次公杰首登之因名二翁亭诗云来陪杖履蹑孤峰故老旁观叹二翁海上波平千里白江东兵壮万旗红云开云合山头月潮落潮生渡口风须约蒙庄老仙客凭阑直下看龙宫
　　　　黄鹤山
在城西南三里
建康实录宋高祖微时尝游京口竹林寺独卧讲堂中上有五色龙章众僧见之
按黄鹤山本名黄鹄山宋衡阳王义季刺南徐长史张邵与隐士戴颙姻通迎颙来止山北有竹林精舍林涧甚美颙尝憩于此涧太祖每欲见之谓黄门侍郎张敷曰吾东巡之日当燕戴公山也按竹林精舍即宋武帝微时所游京口竹林寺今鹤林寺是元丰间曾旼辨图经之非语见类集而旧志犹兼引寰宇记以为宋高祖潜龙时游息竹林寺黄鹤飞舞其上因名黄鹤山却不考宋戴颙传衡阳王刺京口时在宋文帝元嘉九年去宋武游息之时已久犹谓之黄鹄山是旧志因图经寰宇记而差矣
鹤林寺杜鹃花续仙传云贞元中外国僧自天台钵盂中以药养其根来植此寺周宝镇浙西一日谓殷七七曰鹤林之花天下奇绝尝闻能开顷刻花能副重九乎曰可也乃前二日往鹤林寺宿中夜有女子来谓七七曰妾为上苍所命下司此花 【俗传花神】 非久即归阆苑今为道者开之来日寺僧讶花渐拆至九日烂熳如春后经兵火其花遂亡信归阆苑矣苏轼观菩提寺南漪堂杜鹃花云南漪杜鹃天下无披香殿上红氍毹鹤林兵火真一梦不归阆苑归西湖又和陈述古冬日牡丹云当时只道鹤林仙能遣秋花发杜鹃谁信诗能回造化直教霜枿放春妍又安得道人殷七七不论时节遣花开又鹤林神女无消息为问何由返帝乡
　　　　招隐山
在城西南七里元和郡县图志兽窟山一名招隐山即隐士戴颙所居也
寰宇记梁昭明曾游此山读书因名招隐山今石案古迹犹存
戴颙碑在招隐米芾崇宁甲申文
唐兵部员外郎李约曾佐李庶人锜浙西幕约初至金陵于锜坐上屡赞招隐寺标致一日庶人宴于寺中明日谓约曰常闻夸招隐寺昨游宴细看何殊州中李笑曰其所赏者疏野耳若远山将翠幕遮古松用彩物裹腥膻涴鹿跑泉音乐乱山鸟声此则实不如在叔父大厅也庶人大笑
虎跑泉在山之东南高五丈许深广纔数尺旱雨常二尺木相去鹿跑泉二十余丈按赵次公注苏轼虎跑泉诗丹徒招隐山有此泉又润州类集鹿跑泉唐学士蒋防为之铭
真珠泉在寺之西北山下去寺一里源发于西南山圆溅若贯珠苏轼游鹤林招隐诗岩头疋练兼天净泉底真珠溅客忙
玉蘂亭唐李卫公观玉蘂花戏书即事寄沈大夫注云此花吴人不识因予赏玩乃得此名内苑沈大夫合前有此花每花落空中回旋久之方集庭砌大夫草诏之暇常邀予同玩故李寄沈诗曰玉蘂天中植金闺昔共窥沈酬李诗曰曾对金銮直同依玉蘂阴京口集有宋王琪题招隐玉蘂花诗
玉蘂花前辈评之详矣蔡宽夫诗话云李卫公玉蘂花诗此为润州招隐山作也碑今裂为四段在通判厅中而招隐无复此花矣访之土人皆莫知为何物或云即今扬州后土庙琼花乃自王元之始易其名晏元献尝以李善文选注质之云琼乃赤玉与花不类也周文忠公必大玉蘂辨证跋语云唐人甚重玉蘂故唐昌观有之集贤院有之翰林院亦有之皆非凡境也予往因亲旧自镇江招隐来远致一本条蔓如荼蘼种之轩槛冬凋春茂柘叶紫茎再岁始着花久当成木 【今荼蘼久则根株合抱玉蘂亦然】 花苞初甚微经月渐大暮春方八出须如冰丝上缀金粟花心复有碧筩状类胆瓶其中别抽一英出众须上散为十余蘂犹列玉然花名玉蘂乃在于此羣芳所未有也宋子京祁刘原父敞宋次道敏求博洽无比不知何故疑为琼花 【宋祁笔记维扬后土庙有花色正白曰玉蘂王元之爱赏更称曰琼花按许慎说文琼赤色也王不领其义非白花名也　刘敞移琼花诗淮南无双玉蘂花异时来自八仙家序云自淮南迁东平移后土庙琼花植于濯缨亭此花土人别号八仙花或谓李卫公所赋玉蘂即此　宋敏求春明退朝录后土庙琼花或云自唐所植即卫公所谓玉蘂】 王元之知扬州但言未详何木俗呼为琼花子京何故以诬元之蔡君又引晏同叔之言以为证甚无谓也刘梦得雪蘂琼丝之句最为中的何必拘李善赤玉琼之注耶 【梦得玉蘂诗雪蘂琼丝满院春羽衣轻步不生尘之句】 
按周益公玉蘂花辩证跋语引南史刘杳传云 【按周益公玉蘂花辩证跋语引南史刘杳传云○(钞本作（木右）音阵南史刘杳传所谓（木右）酒者)　案至顺志卷四土产门山矾注亦引周益公文当即本于此志今据以改正盖（木右）音阵三字列于葛洪字苑作木旁右之后则上下始相联贯若置之于前则语气未免横亘至于引南史刘杳传云改作南史刘杳传所谓（木右）酒者亦觉文义不安况脱去周益公玉蘂花辩证跋语十字则此一段竟不知为何人之语是尤不可不补者也】 杳在任昉坐有人饷昉（木右）酒而作榐字昉问杳此字是否答曰葛洪字苑作木旁右（木右）音阵予尝得酝法芳烈异常山谷似不以杳传为据狥俗讹（木右）作郑而江南乡音又呼郑为玚 【杖梗切】 复疑未安于是创山矾之名然二诗并序初未尝及玉蘂 【山谷题高节亭诗是也】 止因好事者伪作唐人帖故曾端伯洪景卢皆信之 【曾慥端伯高斋诗话唐人题唐昌观玉蘂花诗云一树珑松玉刻成飘廊点地色轻轻女冠夜觅香来处唯见阶前碎月明今玚花即玉蘂花庐陵段谦叔有杨汝士与白二十二帖云唐昌玉蘂以少故见贵耳自来江南山山有之土人取以染事不甚惜也则知玚花之为玉蘂断无疑矣傅子容见此帖作绝句云比玚更矾总未佳要须博物似张华因观异代前贤帖知是唐昌玉蘂花　洪迈容斋随笔玉蘂今玚花又名米囊黄鲁直易为山矾者江东弥山亘野殆与榛莽相似而唐昌所产至于神女下游折花而去以践玉峰之期是不特土俗罕见虽神仙亦不识也】 其实诸公偶未见此花所谓信耳而不信目也
　　　　金山
在江中去城七里 【金山在江中去城七里○ 【钞本自此以下二叶余在元志卷七内】 　案张氏鉴云紫金山正当寺心一条后紫金泉条子注引作嘉定志今嘉定志无此文又此处体例颇近嘉定志疑传写误混之也今考下文云高宗皇帝幸建康孝宗以元子扈从又云陈岩肖侍郎庚溪诗话赞圣制诗又云雄跨堂干道初淮东总领洪适取圣制诗中词揭之皆系宋人语气元人断不应作此言也且元志卷九龙游寺注载宋孝宗诗与此处所载前二句正同而无狂敌每临须破胆何劳平地起戈矛二句盖彼乃元志故删之此则宋志故不删也雄跨堂注载洪适事亦与此同惟易圣制诗为孝宗诗而增宋字于干道初之上盖彼乃元志故但称宋此则宋志故特称圣也且元志之例详于寺观与宋志之例详于山川者不同故炼丹台宝莲阁及朝宗吸江等亭宋志详于焦山条下元志则载于普济寺条下而焦山条下则不复见是其明证若此条果是元志则妙高台浮金堂化城阁留云亭玉鉴堂烟雨奇观亭吞海亭无边阁金鳌阁等地既详述于龙游寺条下何得重出于此乎 【此条引周必大二老堂杂记及毛友玉清神霄万寿宫记而元志龙游寺条下亦引之若是一人之书断不如此重复】 况此条引头陀岩记云贞元二十二年钞本贞作正元人不应为宋朝避讳其为宋志无疑今从张氏说移入此卷 【石排山条下云在金山之西故补列金山于石排山之前】 至元志内亦当有金山 【石排山条下云在金山西水中焦山条下云见金山注是其明证】 盖为传写者佚去今不可考矣】 
道藏经山始名浮玉言自玉京诸峰浮而至者
九域志金山志记云唐时有头陀挂锡于此因名头陀岩后断手以建伽蓝忽一日于江际获金数镒寻以表闻因赐名金山
