<!-- { "loadSidebar": true } -->
晋武帝纪宁康二年诏晋陵遭水之县尤甚者全除一年租布其次听除半年受振贷者即以赐之 【时晋陵郡正治丹徒】 宋文帝纪元嘉四年诏蠲丹徒今年租布元嘉十七年诏前所给扬南徐二州百姓田粮种子应督入者悉除半今半有不收处都原之凡诸逋债优量申减元嘉二十一年诏比年谷稼伤损淫亢成灾亦由播殖之宜尚有未尽南徐兖豫及扬州浙江西属郡自今悉督种麦以助阙乏元嘉二十六年诏复丹徒县侨旧今岁租布之半诏曰京口肇祥自古可募诸州乐移者数千家给以田宅并蠲复
孝武帝纪孝建元年始课南徐州侨民租大明五年夏四月戊戌诏南徐兖二州去岁水潦伤年民多困窭逋租未入者可申至秋登
前废帝纪大明八年冬十月庚辰原除扬南徐州大明七年逋租
齐高帝纪建元元年诏长蠲南兰陵租布
武帝纪永明四年五月癸巳诏扬南徐二州今年户租三分二取见布一分取钱来岁以后远近诸州翰钱处并减布直疋准四百依旧折半以为永制
明帝纪建武二年三月戊申诏南徐州侨旧民丁多充戎旅蠲今年三课
梁武帝纪大同十年三月甲午舆驾幸兰陵谒建陵辛丑至修陵壬寅诏曰朕自违桑梓五十余载今国务小间始获展敬园陵故乡老少接踵远至可加颁赉所经县邑无出今年租赋监所责民蠲复二年因作还旧乡诗庚戌幸回宾亭宴帝乡故老及所经近县奉迎候者少长数千人各赉钱二千
按天监元年改南东海为兰陵郡则驾幸兰陵正是京口
陈宣帝纪大建十二年诏亢旱伤农畿内为甚其东海等十郡积年田税禄秩并各原半其丁租半申至来岁秋登
按陈永定二年废南兰陵郡复为东海郡
唐会要贞元八年八月诏令京兆少尹韦武往杨楚庐寿滁润苏常湖等州宣抚应百姓因水不能自存者委宣抚使赈给死者各加赐物在官为收敛埋瘗其田苗所损委宣抚使与所在长吏速具闻奏灾伤之后切在抚绥
食货志朱泚既平府藏尽虚诸道常赋之外进奉不息镇海节度使王纬李锜皆徼射恩泽以常赋入贡名为羡余至代易又有进奉
宪宗纪元和二年十月己卯免润州今岁税通鉴元和二年十一月李锜诛有司籍锜家财输京师裴垍李绛上言以为李锜僭侈刻剥六州之人以富其家陛下闵百姓无告讨而诛之今辇其金帛以输上京恐远近失望愿以逆人资财赐浙西百姓代今年租赋上嘉叹久之即从其言本纪元和四年十一月癸卯朔浙西苏润常州旱俭赈米二万石
会要元和六年十月诏诸道都团练使足修武备以静一方而别置军额因加吏禄亦既虚设颇为浮费润州镇海军使额宜停所收使以下俸料一事以上各委本道充代百姓缺额两税
崔郾本传为浙西都团练观察使料民等第籍地沃瘠均其征赋一其徭役民有宿逋不可减于上供者必代输之
宋淳化五年两浙转运使曾致尧言去年湖州督税及程苏常润皆有逋负请行赏罚以劝惩之太宗以刻薄之政皆俗吏所为又江浙频年水灾苏常润尤甚七月丁卯诏致尧倍加安抚不可搔扰民或失所罪有归焉
宪谨释曰财赋出于民者也监司督郡郡督之县县督之民民力其困矣致尧以督赋稽期请罚及官吏太宗不特不允其请且戒之曰民或失所罪有归焉戒敕之辞不费宽恤之意无穷于乎仁哉
会要咸平元年十一月两浙转运司请出常润州廪米十万石振粜从之
长编咸平五年十一月左藏库监官郭守素言淮南升润州绸绢价高望不给冬服留充郊祀赏给可获数倍之利上曰朝廷方覃大庆岂复规小利也罢之
实录政和三年三月甲戌诏润州丹徒丹阳两县灾伤放税及七分以上常平赈贷在法至三月终罢缘今岁有闰田事必晚饥民可闵与展至四月
绍兴戊寅守臣秘阁郑作肃以丹阳县浚练湖占民田数十顷未尝豁除二税奏蠲之三县合纳布豆旧每岁折估增多民以为病绍兴间汤鹏举为两浙运使奏请一依户部经界所定豆每斗折钱二百三十布每疋折钱二贯三县合催畸零税总为钱三千余贯被扰者数万家淳熙中守臣秘撰耿秉下令蠲之而代以公帑之赢民至今思之三县合纳大小麦每开场时折估岁增一岁嘉定改元守臣赵师睪廾约以中制每小麦一斗折钱四百大麦一斗折钱二百具申朝省刊石府治永为定制邦人德之三县各有碑记其事
　　常赋 【常赋○(钞本此行后有夏税以下数叶)　案钞本自夏税以下二叶余乃元志之文(大字内所言镇南王及大司徒阿你哥皆元时之人而子注内所言至顺三年尤其确证)自至元十三年以下一叶余亦元志之文(所言至元大德至大延佑至治泰定天历皆元之年号)今皆移入元志(严氏元照云恐是元志张氏鉴云至顺志转不载其详疑亦有佚脱非完书矣)又自嘉熙二年以下一叶其中所载年号如嘉熙宝佑景定皆在嘉定以后张氏据此谓是咸淳志今从其说移入附录内至德佑元年以下数行张氏谓德佑又在咸淳以后详其义例又不似元志未能详也今考元志卷六公田租米条后载皇庆二年金坛县申文内引德佑元年谢太后诏与此段约同惟少先帝幼冲居简军国惟所专制及使吾与嗣君坐受其祸数语盖元时以宋为胜国故先帝嗣君等字不便列入公牍而此段全录其诏而不删故张氏以为不似元志惟是既非宋志又非元志此数行几于无处安放以意揣之疑永乐志之文也今移入附录之内】 
叙(缺)
　　　夏税 【夏税○(钞本此行前有均役以下十数行)　案宋志元志俱有常赋门宋志之常赋为田赋之子目元志之常赋为赋税之子目二者大略相同元志既以夏税秋税为常赋之小子目则宋志夏税秋税亦为常赋之小子目不应以均役一门横隔之也今将均役以下十数行移至免役钱之后俾各从其类焉】 
太常博士许载吴唐拾遗录云 【大常博士许载吴唐拾遗录云○(钞本太常博士作绢紬绵按)　案戴氏守梧云下文述夏税之目绢紬绵之外尚有丝罗及大小麦盐钱等物不应独举此三者且绢紬绵三字之后忽接以按许载句未免不辞当据容斋随笔所引改作太常博士四字今从之】 吴顺义年中差官兴版簿定租税厥田上上者每一顷税钱二贯一百中田一顷税钱一贯八百下田一顷一贯五百皆足陌见钱如见钱不足许依巿价折以金银并计丁口课调亦科钱宋齐邱时为员外郎上言江淮之地唐季以来战争之所今兵革乍息而必率以见钱折以金银此非民耕凿可得也若兴贩以求之是为教民弃本逐末耳是时绢每疋巿卖五百绸六百绵每两十五齐邱请绢每疋抬为一贯七百绸为二贯四百绵为四十皆足陌丁口课调亦请蠲除朝议喧然沮之谓亏损官钱万数不少齐邱致书于徐知诰知诰行之至是不十年闲野无闲田桑无隙地通鉴载于天佑十五年
祥符图经载四县夏税绢二千六百四十二疋 【丹徒县八百五十九疋　丹阳县四百九十三疋　金坛县七百八十五疋　延陵县五百五疋】 罗一千疋 【丹徒县三百八十七疋　丹阳县三百三十五疋　延陵县二百七十八疋　金坛县无】 丝二千七十九两 【金坛县九百八十二两　延陵县一千九十七两　丹徒丹阳两县无】 绸一千四百三十九疋 【丹徒县二百一十四疋　丹阳县一百六十四疋　金坛县九百六疋　延陵县一百六十五疋】 绵六万三千三百五十六两 【丹徒县一万八千二百一十七两　丹阳县二万四百七十二两　金坛县一万六千五百六两　延陵县八千一百六十一两】 钱一千六百一十贯 【丹徒县五百三贯　丹阳县一百八十贯　金坛县五百二十三贯　延陵县四百四贯】 大小麦各七千一百二十二石 【丹徒县各一千七百七十九石　丹阳县各二千二百五十九石　金坛县各二千二百六十二石　延陵县各八百二十二石】 盐钱八千一百一贯 【丹徒县一千五百八十九贯　丹阳县二千四百八十六贯　金坛县二千九百二贯　延陵县一千一百二十四贯】 盐绢三千五百五十四疋 【丹徒县九百五十一疋　丹阳县一千五十六疋　金坛县一千八十七疋　延陵县四百六十疋】 盐脚钱一十七贯七百 【丹徒县四贯七百　丹阳县五贯三百　金坛县三贯九百　延陵县三贯三百】 
今丹徒县夏税 【绢二千一百八十疋内丁绢八百三十疋于开禧三年内奉旨蠲放住催外实合催绢一千三百五十疋罗四百三十六疋绵二万二千六百五十三两丝五千二百四十九两盐见脚钱二千五百九十八贯大麦三千四百三十四石小麦三千二百四十三石麻皮二千九十二觔租钱一十三贯】 丹阳县 【绢二千一百九十九疋罗五百六疋绵二万三千四百三十九两丝四千二十三两盐见脚钱三千五百九十八贯大麦三千二百一石小麦三千三十四石租钱一十贯】 金坛县 【绢四千五百九十五疋罗一百一疋绵二万二千六十三两丝六千八十九两盐见脚钱七千七百六贯大麦三千一百一十七石小麦三十七石】 
　　　秋税
叙(缺)
祥符图经载四县秋税粳米五万二千二百七十三石 【丹徒县二万一千六十八石　丹阳县一万六千六百十四石　金坛县一万一千一百四十八石　延陵县四千三百四十二石　合四县以较总数尚余八百九十九石未详】 糯米五千九百九十二石 【丹阳县二千一百九十九石　金坛县二千八百一十九石　延陵县九百七十四石　丹徒县无】 大豆五千八百五十三石 【丹阳县二千二百五十五石　金坛县二千六百八十石　延陵县九百一十八石　丹徒县无】 盐米二万四百九十六石 【丹徒县六千五百六十七石　丹阳县六千六百四十二石　金坛县五千三百二石　延陵县一千九百七十四石　合四县以较总数尚少一十一石】 芦废五万一千六百六十领 【丹徒县一万七千四百四十领　丹阳县一万八千三百一十一领　金坛县一万三千一百六十领　延陵县四千七百三十领　合四县以较总数尚余一千九百八十领】 税布六千三十八疋 【丹徒县一千三百七十四疋　丹阳县一千六百九十四疋　金坛县一千八十三疋　延陵县一千八十七疋】 折科布一千一百一十三疋 【皆出丹徒县外三县无】 
