<!-- { "loadSidebar": true } -->
唐武德初复曰润州隋氏丧乱杜伏威窃据其地武德三年伏威归国置润州于丹徒县改隋延陵县为丹徒移延陵还治故县属茅州六年辅公祏反复据其地七年贼平又置润州领丹徒县太宗元年分天下为十道润隶江南景云二年为中都督府寻罢始置二十四都督府察诸州刺史善恶扬益并荆四州为大都督府润汴兖魏冀蒲绵秦洪越十州为中都督府皆正三品时以为权重难制寻罢之惟四大都督府如故置十道按察使道各一人中尝治润润州刺史韦铣李浚兼按察使开元二十一年又分天下为十五道江南东道润为会府东道十五州丹阳晋陵吴郡余杭会稽余姚东阳新定新安长乐清源建安临汀漳阳潮阳 【阳字依通典　润州类集补遗云东道润为会府葢至德以前未有浙东西路其制如此故时人多以京口为江东】 每道置采访使治所无常刺润者尝领其职采访使或治苏或治杭或治常或治润润州刺史齐澣刘日正徐峤兼领天宝元年改润为丹杨郡 【杨字依新唐书　润州类集天宝之后谓丹阳者润州或曲阿非二汉六朝之丹阳也】 兼防御使旧唐书德宗纪丹阳太守刘汇兼干元元年又为润州时始隶浙江西道新唐书方镇表干元元年置浙江西道节度兼江宁军使领升润宣歙饶江苏常杭湖十州治升州建中二年以镇海军节度使治润其后兼江淮转运使及度支诸道盐铁转运等使以重其权新唐书方镇表大历十四年合浙江东西道置都团练观察使建中元年分浙江东西道都团练观察使为二道二年合浙江东西二道观察置节度治润州寻赐号镇海军节度资治通鉴载建中二年六月庚寅以浙江东西观察使苏州刺史韩滉为润州刺史浙江东西节度使名其军曰镇海兴元元年十二月庚辰加滉平章事江淮转运使贞元二年十二月丁巳以滉兼度支诸道盐铁转运等使贞元三年更为浙西观察使理所新唐书方镇表贞元三年分浙江东西为二道复置浙江西道都团练观察使领润江常苏杭湖睦七州治苏州
今按资治通鉴 【今按资治通鉴○(原本不提行)　案书之案语短者与正文同在一行尚属无妨然亦必双行夹注始与正文有别(如卷十四宋太守门及参佐门各人传内之案语是也)若案语长者与正文同在一行则界限既觉不清而作志者折衷审定之苦心亦无由以见故凡言案者言今案者 (卷五土贡门及宽赋门皆言宪谨释日亦系案语张氏鉴严氏杰谓当作双行小字今定为提行低一字)与本文无案字而实系案语者皆当提行低一字(如此卷京口在建邺东北以下十四卷窃详上下文意以下是其例也)以免与正文相混】 贞元三年二月戊寅镇海节度使同平章事充江淮转运使韩滉薨分浙江东西道为三浙西治润州浙东治越州宣歙池治宣州各置观察使以领之又按旧唐纪贞元三年二月以白志贞为润州刺史浙西观察使皇甫政为越州刺史浙东观察使八月以刘赞为宣州刺史宣歙池观察使与通鉴合而方镇表云分二道治苏州恐是误书葢自白志贞理润王纬李若初诸公相继皆在润州元不曾徙治苏州也时所统仅六州贞元三年浙江东西既分为三四年又割江州隶江西观察使故统六州非韩滉时事权比矣元和郡县图志润州今为浙西观察理所管州六润州常州苏州杭州湖州睦州节度观察迭有废置盐铁转运间亦带领王纬李若初李锜高骈领盐铁转运使后升为望州会昌四年五月润州宣州越州常州并升为望州唐季常为重镇又有制置团练招讨等使自唐文德至于五代有制置使团练使招讨使诸道都统权团练事大都督安抚使权领州事节度观察留后官称不一 【并具刺守类】 光化初镇海军额始移于杭新唐书方镇表景福二年徙镇海军节度使治杭州按通鉴考异于景福二年九月钱镠为镇海节度使之下引实录云仍徙镇海军额为杭州按吴越备史是岁钱镠初除镇海节度使犹领润州刺史至光化元年始移镇海军于杭州实录误也五代史钱镠世家所载与通鉴同今依考异以书
南唐有润仍领镇海通鉴天成四年长兴二年并载徐知询领镇海节度使南唐书亦云知询复起为润州节度故杭润二州皆有镇海军额
宋改镇海军为镇江军长编开宝八年九月戊寅唐将刘澄守润请降会要十月二十日诏曰镇海之号丹徒旧军自浙西之未平命余杭而移置爰兹克复方被化条宜别赐于军名用永光于戎阃其润州旧号镇海军宜改为镇江军大观改元为浙西望郡大观元年尚书省因臣僚上言裁定浙西以杭州为帅府润州为望郡浙东以越州为帅府明州为望郡政和中以徽宗潜邸升府绍圣三年拜平江镇江军节度使政和三年知润州林虡奏陛下以平江镇江两镇节度使出阁望依平江府例改为府额是时乞升府表其略曰铁瓮名城朱方要地疆连江左吴王之封略犹存壤接淮南艺祖之跸声犹在山川气旺人物英多发为浚哲之祥基作肇兴之迹又曰皇帝陛下钦明尧德文命禹功方遵养于潜宫尝启封于巨镇发挥德意宣布训辞念阻见于吏民特申扬于忠孝龙蟠凤翥判然妙笔之华玉振金声顜若仁言之厚穉艾欢呼者千里都邑歌颂者十年皆言正始于旧都由此入膺于大统苴茅胙土伏惟明诏俯颁嘉音肇锡以上崇于国体以下慰于民心八月丁丑诏曰朕承祖宗令德休绪坐明堂而朝万禹尺地一民悉有悉臣眷惟丹阳在国南服粤自绍圣初建我家若稽累朝以潜邸之旧藩建大府之美号凡所以侈受命之丕基为邦人之显庆也肆朕御极以来所宜谘故实以孚明命者或未遑焉斯岂朕志哉聿新府名用诏万世可升润州为镇江府建炎南渡为浙西安抚司建炎三年八月诏浙西安抚司移于镇江仍改杭州为临安府带管内安抚使绍兴乙卯兼沿江安抚壬戌始解兼职绍兴五年闰三月诏临安府依旧带浙西安抚镇江府带沿江安抚既而守臣刘宁止请拨常州江阴军及昆山常熟二县属沿江安抚司从之十二年冬十月诏镇江府依沿海制置使例罢带沿江安抚使
润在唐初凡统县六至德以后割出江宁句容两县为升州而所统纔四县 【宝应初废升州县再来属光启中复置升州县再割出】 
宋熙宁又废延陵一县为镇今统县三
【此上缺】 梁改属兰陵郡
陈复属东海
隋废郡县为延陵属江都 【此下缺】 【(以上缺) ○ (以下缺)○(钞本无此六字)　案此条述丹徒等县所属之郡 (据隋废郡县为延陵之语则此所述者丹徒县也)始于梁终于隋上不及齐以前下不及唐以后则必有缺文无疑盖此书刻本久亡传钞者多所遗落兹就本文考之其上下文词意未完者(如卷六京口当南北之要冲以下乃修漕河之记文当有撰人姓氏今本无之必是佚脱)及但有开端数字而无申释之语者(如卷六丹阳县治内金莺池之类)缺处均属显然自当注明其缺以便寻检至于镇江之人物古迹必当一一纪载而此志竟多缺略(如人物内之唐萧颖士宋宗泽古迹内之汉荆王墓宋高祖宅皆见于史传及唐以前地志信而有征其它类此者不可枚举)今皆无迹可寻未便臆为补入则悉仍其旧焉(卷十一知院蔡卞宅条下云与庄定公王存宅相近则上文本有王存宅矣今钞本脱去考元志卷十二亦有王存宅似当补王庄定存宅缺六字于知院蔡卞宅前然全书中似此者难以枚举今亦仍存其旧以免繁冗)】 
　　子目(缺) 【子目 (缺○钞本无此三字)　案此行以前所述者皆系实土以后所述者皆系侨土不应同属于一子目且下文自今之郡境至备载焉玩其文义确系子目之叙据叙中所云寄治郡邑及寄治丹徒之语则子目当为寄治二字或是侨寄二字今姑列此三字以备考焉】 
今之郡境当参考前代寄治郡邑以书葢自汉晋以来壤界名称虽有殊异而治所互有关属谓如扬州治曲阿徐兖州治京口晋陵郡徙治丹徒南东海郡属南徐治下南泰山之广平寄治丹徒他如南兰陵等郡县间有可考盍以前史之互见者备载焉
　　　扬州治曲阿
汉末刘繇为扬州刺史州旧治寿春时寿春已为袁术所据繇乃渡江治曲阿孙策东渡繇奔丹徒 【孙策刘繇传参定】 唐元和郡县图志刘繇城在丹阳县西南二百四十步繇来建城号令江南众数万人孙策东略繇奔豫章六朝事迹编类序初汉置扬州本理曲阿晋永嘉中移州城在江宁县城东偏西州桥渡水西北
　　　徐兖州治京口
晋惠帝之末兖州阖境沦没遗黎南渡元帝侨置兖州寄居京口明帝以郗鉴为刺史寄居广陵后改为南兖州或还江南或居盱眙或居山阳后始割地为境常居广陵南与京口对岸 【晋志兖州】 晋元帝渡江之后徐州所得惟半琅琊国人随帝过江者置怀德县及琅琊郡以统之是时幽冀青并兖五州及徐州之淮北流人相率过江淮帝并立侨郡县司牧之明帝又立南沛等郡属徐兖二州或居江南或居江北或以兖州领州郗鉴都督青兖二州诸军事兖州刺史加领徐州刺史镇广陵苏峻平后自广陵还镇京口 【晋志徐州】 自中原乱离并侨置牧司在广陵丹徒南城非旧土也 【晋志扬州】 
宋志中原乱北州流民多南渡晋成帝立南兖州寄治京口宋文帝元嘉八年始割江淮间为境治广陵十八年以后省并南兖州七郡二十三县属南徐州三十年省南兖州并南徐其后复立还治广陵 【宋志南兖州】 永嘉大乱幽冀青并兖州及徐州之淮北流民相率过淮亦有过江在晋陵郡界者晋成帝咸和四年司空郗鉴又徙流民之在淮南者于晋陵诸县其徙过江南及留在江北者并立侨郡县以司牧之徐兖二州或治江北又侨立幽冀青并四州晋安帝义熙七年始分淮北为北徐淮南犹为徐州后又以幽冀合徐青并合兖宋武帝永初二年加徐州曰南徐而淮北但曰徐文帝元嘉八年更以江北为南兖州江南为南徐州治京口割扬州之晋陵兖州之九郡侨在江南者属焉故南徐州备有徐兖幽冀青并扬七州郡邑 【宋志南徐州】 
齐志晋元帝渡江建兴四年扬声北讨遣宣城公褚裒督徐兖二州镇广陵其后或还江南然立镇自此始明帝太宁三年郗鉴为兖州镇广陵后还京口后桓元以桓宏为青州镇广陵义熙二年诸葛长民为青州徙山阳时鲜卑接境长民表云犬羊侵暴钞掠滋甚乃还京口晋末以广陵控接三齐故青兖同镇宋永初罢青并兖三年檀道济始为南兖州广陵因此为州镇 【齐志南兖州】 
以晋宋齐三志参考京口自晋元南渡为侨徐州所理 【侨徐州依寰宇记立文】 兖州亦侨置于此晋武帝兖加南字尝治京口晋末诸葛长民又自山阳来镇其南兖还镇广陵则自宋檀道济始
　　　晋陵郡徙治丹徒
晋志扬州立毗陵郡统县七　丹徒　曲阿　武进　延陵　毗陵　暨阳　无锡
宋志晋陵太守吴时分吴郡无锡以西为毗陵典农校尉晋武帝太康二年省校尉立以为毗陵郡治丹徒后复还毗陵东海王越世子名毗而东海国故食毗陵永嘉五年帝改为晋陵始自毗陵徙治丹徒太兴初郡及丹徒县悉治京口郗鉴复徙还丹徒安帝义熙九年复还晋陵本属扬州宋文帝元嘉八年度属南徐领县六　晋陵令　延陵令 【晋武帝太康二年分曲阿之延陵乡立】 无锡令　南沙令　曲阿令 【晋武帝太康二年复云阳曰曲阿】 暨阳令
齐志南徐州领郡十六晋陵郡领县七　晋陵　无锡　延陵　曲阿　暨阳　南沙　海阳 【以宋志参校添置海阳一县】 
