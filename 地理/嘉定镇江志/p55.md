<!-- { "loadSidebar": true } -->
元符间漕臣曾孝蕴始置澳闸崇宁初因置提举官一员 【详见漕渠】 干道以来规模浸废守臣秘阁蔡洸欲复之未能待制史弥坚深惟昔人置澳潴水以补漕渠之泄故闸虽日启渠不告亏失今不图浚渠仅济全功犹慊乃讲寻遗规程工拓址倍广增深启闭以时又因其余力于转般仓后剙开护仓壕河东北与甘露港接仍鼎造石闸木闸二所于港口以便转输记曰春秋大复古讥变古复之为是变之为非斯已乎曰未也必也既复之又旁通而曲畅之使无遗利焉斯足为复古也已南徐地高卬漕渠贯城中为西津斗门达于江以出纳纲运昔之为渠谋者虑斗门之开而水走下也则为积水归水之澳以辅乎渠积水在东归水在北皆有闸焉渠满则闭耗则启以有余补不足是故渠常通流而无浅淤之患历年久澳废弗治渠亦告病余至郡之初视渠湮塞且尽斗门不开公私之舟望吾州跬步不进率由江阴五泻而去暇日登北固亭览观山川形势闾阎井闬绵络江浒乃无培娄之限默计起北固而城之西至于还京门亦足以障蔽一面然役大费伙谈何容易会有旨开浚漕渠父老诵言二澳不可不复则按行故迹积水为居民抵冒胶固盘错未易遽得独归水堤防略存私念复一澳固足为渠利然澳之西南则转般仓其东北则甘露港引而环之仓垣因以护仓受者在渠给者在壕以便夫纲运之出纳引而接诸甘露别为斗门以通于江亘三水为长壕则向者默计之城虽未能就然阻壕为固是亦城焉而已于是亲履其地度工庸赋丈尺改修归水故闸以通于渠且浚而广之其护仓之壕则取其土以广仓垣之北规为他敖益受灌输其达于甘露港者则为上下二闸候潮登否以益纳上流之舟且虑二闸之间不足以容多舟也视北固之址有陂泽则又通之为秋月之潭以藏舟焉其下闸之外则浚补八十丈客舟浮江乘便舣泊以避夫风涛之害役既就客有言曰归水初意祇以灌渠今达之于江闸启则浅无乃失其为辅者乎是名变古非复古也余曰始为归水之澳者其积特二百丈而余之西引者亦二百丈其东引者百二十丈又益之以新潭合而计殆三归水之积矣昔者南徐特一郡耳四方之舟至者有限则一斗门足以通之今天子驻跸钱塘南徐实在所北门萃江淮荆广蜀汉之漕辐辏于此过客来往日夜如织使古人复生殆不必守其故智也启西津斗门以出纳夫舟渠水耗则下澳以益之者其常也乃若舟多而一斗门不足以受则吾甘露之闸互启更闭而分受之者其不常也黄旗紫葢运在东南万楫千艘乘时顺动吾子行见之矣是举也延袤城壕流通漕饷固储峙安民旅而辅渠之备且再倍之其为利不既多乎客顾谢曰民不可以虑始而成大功者不谋于众乃今知变古者徒曰变之而不得夫古人未尽之意是可讥也而复古者岂胶柱鼓瑟之谓乎愿刻之石以谕来者余非复古者也而客之意有不得辞凡费缗钱四万五千四十米石四千九百九十有奇皆出之郡所役禁卒其功力视借助于大军者三之一水面之广狭不等广者十有五丈狭者不下十丈深丈有五尺云
　　　丹阳县(缺)
　　　金坛县(缺)
　　　荡
　　　丹徒县(缺)
　　　丹阳县(缺)
　　　金坛县
　　　　白龙荡
在县南六里龙祠在焉 【庙前有亭湖山极可爱米友仁避地留此久之榜其亭曰明秀字极遒劲留于祠西壁】 
　　　池
　　　丹徒县
　　　　放生池
在子城西南
旧称秦潭岁旱不涸陆龟蒙诗松门穿戴寺荷径绕秦潭亦曰绿水潭李仲殊诗百丈古潭深鱼虾不计金好来秋夜听深处有龙吟唐干元初为放生池自洋州至升州凡八十一处润犹未有圣宋绍兴癸亥诏天下各置放生池越四载庚寅润始立焉守臣阁学郑滋记谓潭通海眼理或有之其地右直运河曰千秋桥北峙月观即万岁楼前望则鹤林诸山拱立以朝而旁属侧出于东南者寿邱山也回环胜概与夫名物之称是为圣天子千秋万岁膺福介寿之符天造地设岂人力所能及哉临流建亭榜曰南山得天保报上之义矣 【得天保报上之义矣○ (钞本此下有放生池创于绍兴一段)　案自放生池以下二叶余皆记嘉定十五年郡守赵善湘浚放生池之事夫嘉定志为卢宪所作宪之为镇江教授在嘉定六年去任在嘉定九年其作嘉定志必在六年以后九年以前不应记十五年之事此必嘉定续志之文也 (说详卷十二有谢公妓堂遗迹条下)今移入附录】 
　　　丹阳县(缺)
　　　金坛县(缺)
　　　井泉
　　　丹徒县
　　　　中泠泉
在江中
苏轼游金山诗中泠南畔石盘陀古来出没随涛波又送金山乡僧归蜀开堂诗涪江与中泠共此一味水蔡肇石排山渡诗中泠之西古石排狂波悍浪不能摧又烟江迭障图诗中泠之南古浮玉钟鼓下震蛟龙川并用此泠字润州类集江水至金山分为三（汀去丁改灵）又唐窦庠金山诗西江中（汀去丁改灵）波四截用此（汀去丁改灵）字欧阳修云陆羽茶经论水山水上江水次井水下至张又新始云刘伯蒭谓水之宜茶者有七等以扬子江南零水第一丹阳寺井第四又载羽为李秀卿论水次第有二十种以扬子江南零水第七丹阳寺井第十一皆与羽经相反疑羽不当二说以自异得非又新妄附益之邪又新煎茶水记代宗朝李秀卿刺湖州至维扬逢陆处士鸿渐李素熟陆名因赴郡抵扬子驿将食李曰陆君善于茶葢天下闻名矣况扬子南零水又殊绝二妙千载一遇可旷之乎命军士挈缾操舟深诣南零陆执器以俟之俄水至陆以杓扬其水曰江则江矣非南零者既而倾诸盆至半陆遽止之曰自此南零者矣使蹶然大骇驰下曰赍自南零舟荡覆半惧其（甚少）挹岸水增之处士神鉴也其敢隐焉太平广记赞皇李德裕居廊庙日有亲知奉使京口李曰还日金山下中零水与取一壶来其人举棹日醉而忘之泛舟止石城下方忆乃汲一瓶于江中归京献之李公饮后叹曰江表水味有异于顷岁矣此水颇似建业石城下水其人谢过不隐也并用此零字前志昔人取中泠泉用油纸覆瓶长竿深探度至井底则别用一竿撞破油纸使水入瓶满然后引出近岁不复如此取水寺僧乃指水陆堂下井水为中泠非也
　　　丹阳县
　　　　葛洪炼丹井
在县东
　　　金坛县(缺)
嘉定镇江志卷七
　宫室〔一〕
叙(缺)
　　祠庙 【祠庙○(钞本无此二字)　案卷六山川类焦山普济院碑注云具祠庙明应公祠今考明应英济公祠正在此卷盖此卷以宫室为总目而祠庙则其子目也(居宅陵墓俱以时代为叙而祠庙不以时代为叙者盖以鬼神之时代与建立祠庙之时代先后每有参差故也下卷僧寺门及道观门俱仿此)】 
　　　丹徒县
　　　　明应英济公祠
在焦山即焦光祠也宋朝祥符中感真宗梦始封明应公又亲制词以告今刻石祠内号御制宝幢元佑僧了元焦山十六题中有御制宝幢诗焦山普济院碑米芾文公名光字孝然汉高阳侯蔡邕赞曰猗欤焦君尝此元默衡门之下栖迟偃息泌之洋洋乐以忘食鹤鸣九皋音亮君侧乃召乃用将受衮职昊天不吊贤人遇慝不遗一老屏此四国如何穹苍不诏斯惑惜哉朝廷丧斯旧德恨此学士将何法则汉维既绝焦公同德作者孔圣后生不与易也去一千三百年英灵炳然感通着于祥符圣制业履详于魏史芾尝铭曰水清石白焦公之宅妙道谁测能语而默俟河之清乃通帝梦殖殖瑶坛万灵是拥眄馨远浊以祚道宋公德不荤客必蓐素拥徒繁御必以风雨明德感神神应可呼勒铭津涂以肃薄夫敷文方滋以神有芘民之德为请于朝诏加英济二字郡人苏师德记文在山中
　　　　枢使宇文绍节祠
在甘露寺开禧丙寅敌骑犯仪真郭倪自焚瓜州阖郡惶惧公力镇静赖以按堵郡人德之为生立祠陈珙记公薨设祭贡士姜莹中文
　　　　李卫公德裕祠
在北固山甘露寺葢寺乃德裕所建而金坛华阳观亦有祠焉元佑中林希为守既新甘露之祠又写德裕所著 【文集五卷会昌一品集二十卷文武两朝献替记二卷】 以授缁徒俾与佛书同藏今不存矣淳熙中建阁贮公之文 【见郡治】 
　　　　故相文简向敏中祠
在惠安寺
　　　　故相秀国公陈升之祠
在五州山寺
　　　　故相魏国公苏颂祠
在因胜报亲寺
　　　　彭山龙祠
在县东北三十五里
　　　　三贤祠
堂在县圃 【三贤祠堂在县圃○(钞本此下有丹徒旧有孔子庙以下十数行)　案孔子庙当纪于学校门(宋志卷十学校门纪夫子庙元志卷十一学校门纪先圣庙)不应与他庙并列于祠庙之内且钞本丹徒以下一段内有嘉熙年号在嘉定以后当是咸淳志之文今移入附录】 
　　　　武烈帝庙
