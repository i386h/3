<!-- { "loadSidebar": true } -->
僧仲殊陪太守宴多景楼词丛霄逸韵祥烟渺摇金翠玲珑三岛地控全吴山横旧楚春来早千里断云芳草六朝遗恨连江表都分付倚楼吟啸铁瓮城头一声画角吹残照带夜潮来到　又独登多景楼词花戟云幡拥上方画帘风细度春香银色界前多远景人静铁城西面又斜阳山色入江流不尽古今一梦莫思量故里无家归去懒伤远年华满眼多凄凉　又词北固山前波浪远铁瓮城头画角残声短促酒溅金催小宴灯摇蜡焰香风软落日烟霞晴满眼欲仗丹青巧笔彤牙管解写伊川山色浅谁能画得江天晚
陆游多景楼赋水调歌头张孝祥书而刻之崖石江左占形胜最数古徐州连山如画佳处缥缈着危楼鼓角临风悲壮烽火连空明灭往事忆孙刘千里曜戈甲万灶宿貔貅露沾草风落木岁方秋使君宏放谈笑洗尽古今愁不见襄阳登槛磨灭游人无数遗恨黯难收叔子独千载名与汉江流
东坡云属玉双飞水满塘菰蒲深处浴鸳鸯白苹满棹归来晚秋着芦花一岸霜扁舟系岸依林樾萧萧两鬓吹华发万事不理醉复醒长占烟波弄明月此篇若置李太白集中谁疑其非乃吾家养直所作清江曲也
葛立方韵语阳秋云既为东坡所赏名已不没而又作后清江曲一篇岂养直尚恶其少作耶所谓呼儿极浦下笭箵社瓮欲熟浮蛆香轻蓑淅沥鸣秋雨日暮乘流自相语如此等句前清江曲似未到也
钱穆父守润东坡赋朝中措别之昨夜扁舟京口今朝马首长安旧官何物与新官只有湖山公案此景百年几变个中下语千难使君才气卷波澜与把新诗判断东坡元日过丹阳明日立春寄鲁元翰诗云西湖弄水犹应早北寺观灯欲及辰赵尧注北寺在润州上元最盛未详北寺今为何寺
叶石林梦得琴趣外篇注云程致远寄顷与江子我登北固山用赤壁韵因记往岁旧游词曰云峯横起障吴关三面真成尤物倒卷回潮目尽处秋水粘天无壁绿鬓人归如今虽在空有千茎雪追寻如梦漫余诗句犹杰闻道尊酒登临孙郎终古遗恨歌时发万马云屯瓜步晚落日旌旗明灭鼓吹风高画船遥想一笑吞穷发当时曾照更谁重问山月
文康葛胜仲有文号丹阳集尝寓居丹阳作诗自序云里中无居寓丹阳县书怀呈邑宰张蒙子蒙假守秦头两月强往来遵路一年忙幸逢庇邑人惟旧蹔脱浮家计亦良退食井腴如就国 【胜仲封丹阳子】 遥寻祖系似还乡 【葛稚川丹阳人】 南风未便轻篷筚也与虚窗拂袵凉集中与洪庆善孙道祖唱和如送庆善赴广德军诗首句云五年心迹寄沧洲邂逅连墙接俊游
世传李太白草书数轴乃葛叔忱伪书叔忱豪放不羣或叹太白无字画可传叔忱偶在僧舍纵笔作字一轴题之曰李太白书且与其僧约异日无语人其所谓得之丹徒僧舍者乃书之丹徒僧舍也 【邵氏闻见后录】 
蓬池先生闻人武子尝寓居丹徒之丁角所作诗文号蓬池编曾慥端伯掇入百家诗选有丁角暮春诗绿叶成阴春已归茅檐相对两斜晖残花且插春事急别酒欲酌歌声微黄乌忩忩隔林语杨花欵欵沾人衣人间一别春常好过我渔舟果是非
崔鸥德符命僧仲殊赋南徐好十词　　一瓮城　南徐好鼓角乱云中金地浮山星两点铁城横鏁瓮三重开国旧夸雄春过后佳气荡晴空渌水画桥沽酒市清江晚渡落花风千古夕阳红　　二花山李卫公园亭　南徐好城里小花山淡薄融香松滴露萧疏笼翠竹生烟风月共闲闲金晕暗灯火小红莲太尉昔年行乐地都人今日散花天桃李但无言　　三渌水桥　南徐好桥下渌波平画柱千年尝有鹤垂杨三月未闻莺行乐过清明南北岸花市管弦声邀客上楼双榼酒舣舟清夜两街灯直上月亭亭　　四沈内翰宅百花堆　南徐好溪上百花堆宴罢歌声随水去梦回春色入门来芳草遍池台文彩动奎璧烂昭回玉殿仪刑推旧德金銮词赋少高才丹诏起风雷　　五刁学士宅藏春坞　南徐好春坞鏁池亭山送云来长入梦水浮花去不知名烟草上东城歌榭外杨柳晚青青收拾年华藏不住暗传消息漏新声无计奈流莺　　六多景楼　南徐好多景在楼前京口万家寒食日淮南千里夕阳天天际几重山莺啼处人倚画栏干西塞烟深晴后色东风春减夜来寒花满过江船　　七金山寺化城阁　南徐好浮玉旧花宫啄破琉璃闲世界化城楼阁在虚空香雾锁重重天共水高下混相通云外月轮波底见倚栏人在一光中此景与谁同　　八陈丞相宅西楼　南徐好樽酒上西楼调鼎勋庸还世事镇江旌节从仙游楼下水空流桃李在花月更悠悠侍燕歌终无旧梦画眉灯暗至今愁香冷舞衣秋　　九苏学士宅绿杨村　南徐好桥下绿杨村两谢风流称郡守二苏家世作州民文彩动星辰书万卷今日富儿孙三径客来消永昼百壶酒尽过芳春江月伴开樽　　十京口　南徐好直下控淮津山放凝云低凤翅潮生轻浪卷龙鳞清洗古今愁天尽处风水接西滨锦里不传溪上信杨花犹见渡头春愁杀渡江人 【见宝月集】 
秦少游长相思慢有铁瓮城高蒜山渡阔千霄十二层楼开尊待月卷箔披风依然灯火扬州之句
吕大虬叔潜言镇江丹阳玉乳泉壁间一绝云骑马出门三月暮杨花无奈雪漫天客情最苦夜难度宿处先寻无杜鹃然不著名氏也 【唐溪诗话】 
嘉定镇江志卷二十二
　杂录
　　武事
梁侯景败羊鹍密图之景惟余三舸下海欲向蒙山会景昼寝鹍语海师此中何处有蒙山汝但听我处分遂直向京口至胡豆洲景觉大惊将依郭元建鹍拔刀叱海师使向京口景欲投水鹍以矟入刺杀之
隋杨素造大舰名曰五牙容战士八百人次曰黄龙置兵百人自余平乘舴艋等各有差隋军临江素帅水军东下舟舻被江旌甲耀日陈人望之惧曰清河公江神也江滨镇戍闻隋军将至相继奏闻施文庆沈客卿抑而不言初上使南平王嶷镇江州永嘉王彦镇南徐州寻诏二王赴明年元会命沿江诸防船舰悉从二王还都为威势示梁人之来奔者由是江中无一鬬船上流诸州兵皆阻素军不得至护军将军樊毅言于仆射袁宪曰京口采石俱是要地各须锐兵五千并出金翅二百缘江上下以为防备宪及骠骑将军萧摩诃皆以为然与羣臣议请如毅策文庆客卿白帝曰此是常事边城将帅足以当之若出人船必恐惊扰及隋军临江间谍骤至宪等殷勤奏至再三文庆曰元会将逼南郊之日太子多从今若出兵事便废阙议久不决帝从容谓侍臣曰王气在此齐师三来周师再来无不摧败彼何为者邪都官尚书孔范曰长江天堑古以为限隔南北今日虏军岂能飞度邪边将欲作功劳妄言事急臣每恨官卑彼若渡江臣定作太尉公矣帝故不为深备春正月朔贺若弼自广陵引兵济江陈人不觉攻拔京口执南徐州刺史黄格弼军令严肃秋毫无犯所俘获皆释之给粮劳遣所至风靡弼分兵断曲阿之冲进据钟山顿白土冈之东杜彦与韩擒虎步骑并进陈人大骇降者相继弼之攻京口也萧摩诃将兵逆战陈主不许及弼至钟山摩诃又曰弼军深入垒未坚出兵掩袭可以必克又不许竟以取亡
郭衍开皇十年从晋王广镇扬州遇江表唱逆命衍为总管领精锐万人先屯京口于贵洲南与贼战败之生擒魁帅大获舟楫粮储以充军实
刘元进作乱江南以兵攻润州帝召吐万绪讨之绪率众至杨子津元进自茅浦将渡江绪勒兵击走绪因济江背水为栅明旦元进来攻又大挫之贼解润州围而去绪进屯曲阿元进复结栅拒绪挑之元进出战陈未整绪以骑突之贼众遂溃赴江水死者数万元进挺身夜遁
唐咸通初浙东贼帅裘甫攻陷象山浙东骚动观察使郑祗德求救于邻道浙西遣牙将凌茂正将四百人赴之祗德馈之比度支常馈多十三倍而宣润将士犹以为不足请土军为导以与贼战诸将或称病或阳坠马其肯行者必先邀职级竟不果遣
唐承训讨蛮寇诏发许滑青汴兖郓宣润八道兵以授之承训不设斥堠入境敌至不设备五道兵八千人皆没
建炎初赵子崧守润辛道宗下叛兵子崧御之锐甚及与战府兵败绩子崧领亲兵渡江保瓜洲贼入城遂据之子崧以散官贬南雄州
羣盗有张遇等号一窝蜂初犯江宁府江淮制置使刘光世截其后军破之遇转由真州攻陷镇江守臣钱伯言弃城而去张遇屯于金山寺及杨子桥众约三万诏两浙制置使王渊招安之贼遂听命渊奏授遇与其将刘立等官伯言始归镇江诏降二级给事中汪藻言建康京口九江皆要害之地当宿重兵故杜充守建康韩世忠守京口刘光世守九江而以王王燮隶杜充其措置非不尽善若敌骑渡江充世忠王燮并力扼其前光世掩其后可使奔北不暇而世忠八九月间已扫镇江所储之赀尽装海舶焚其城郭而去洎充力战于前世忠王燮卒不为用光世亦偃然坐视不出一兵臣愚以为敌退之后正朝廷大明赏罚之时莫若择有威望大臣一人尽护诸将虽陛下亲军亦听其节制稍以法裁之
初镇江无守兵独恃制置使韩世忠之军以为固时世忠引兵驻江阴而建康溃卒戚方等迫城以万计守臣胡唐老度不能支因抚定之无何方欲犯浙西妄言赴行在请唐老部众以行唐老不从为方所害
邵清据通州崇明镇安抚大使刘光世大破之始清聚于芜湖光世尝遣王德王世忠招降之亡卒有告清刘军无粮清乃自贰与其众谋曰刘公谓我降必不疑可顺流直趋京口畧战船为入海计清遂夜至镇江屯于海门光世命德等急攻之遂请降
金监军挞辣遣太乙索堇等提兵南寇援兀朮进围扬州守张缜金坛人也朝廷恐其力不能支许退保镇江缜坚守不动故苏庠挽张彦知诗云 【缜字彦知】 敌骑乘秋入妖氛拥贼营孤城控淮海百口付柴荆徒想回天力空余恋阙情艰难思报主烱烱寸心明注云己酉冬金人入境公独守广陵不顾其家 【后湖集】 
绍兴初左仆射吕颐浩言今岁必稔欲于镇江府上下积粟三十万石备军用上曰若选得精兵十五万分作三军何事不成祖宗取天下兵数不过此
四年鼎寇杨么败行下诏安而贼以不堪程昌寓杀戮为辞寻诏除昌寓徽猷阁待制知镇江府候招安毕日行
十一年春中外议论纷然以金兵逼江为忧上谓宰执曰今日之势与建炎不同建炎间我兵皆退保江南杜充书生遣偏将轻与彼战故彼得乘间猖獗今韩世忠屯淮东刘锜屯淮西岳飞屯上流张浚方自建康进兵前渡彼若窥江则我兵皆乘其后今虽虚镇江一路以檄呼其渡江亦不敢来盖上沈机料敌明果如此
三十年秋知院叶义问奏应变之说中云镇江刘宝与马帅成闵则真扬通泰之所隶江阴正控海道宜自镇江分兵以扼之
金亮自采石之败北抵瓜洲虞允文谓李显忠曰贼惩采石之败往合瓜洲兵镇江无备某当往第患兵少今采石深堑筑堤或伐木为栅守御甚固敌未可卒犯镇江边岸分屯备御甚多要害仅数处将军共任其责分一兵如何须更得百余战舰则事济矣显忠曰敬受命洎至建康知府事张焘谒允文曰焘所谓赖公庇诸公问可往镇江者皆有难色焘谓允文允文忻然从之往镇江见刘锜锜已疾剧执允文手曰朝廷养兵二十年我兵一技无所施今日成大功勋乃一中书舍人也锜愧当死矣 【晁公愈辛巳金人叛盟请盟录】 
敌围海州镇江都统制张子盖奉诏整军渡江解围既而有旨犒解围军时镇江前军右军太平州武锋军以在围中独不与淮东总领洪适从权比附且倍其赏适又奏沿边已招降者若使饥寒失所则必怨望乞将有官人与给料历进勇副尉与依武勇给券四口五口以上亦与添给口食人谓适临事知变如此
