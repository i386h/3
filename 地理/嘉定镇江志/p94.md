<!-- { "loadSidebar": true } -->
淳熙五年丹阳县市一妇人为盗所杀沈尸于河府县捕逐日竣会稽姚仲文作尉自以失职绝忧之两弓级素能搜迹奸隐锐以求盗自任先是近舍少年子常出入女家忽往淮上两弓心疑焉言于尉丐引帖同渡江至杨子桥与少年遇固邑里素相识乃邀诣道店买酒与饮酒人持陶盏四只设于案弓曰吾辈二人只共请一客何四之有酒人指下坐曰此女子既在席同饮何害两弓惊愕少年独惨沮于是诘之曰本县某妇人死于非命岂汝为之故冤鬼随不舍少年无以答遂就缚而归伏其辜
古今诗话女贞钱氏二姊妹依止陶隐居诵黄庭经即茅山燕洞也至今有紫菖蒲碧桃焉其姊披白练衣得道入洞及女弟至则洞已扃矣淳化五年夏侯嘉正与道士五人往彼投龙简是夜雷震其洞复开田霖题诗曰燕口龙泓气象清钱贞此处有遗灵仙兄去后师犹在女弟回时户已扃云片尚如披白练泉声长似诵黄庭碧桃花发菖蒲紫留与人间作画屏
曾慥百家诗选苏养直居丹阳后湖号后湖病民盛夏追凉方与客对棋有衣褐者持谒云罗浮山道人江观潮直造就坐曰罗浮黄真人以公不好世之所好气母已成令吾持丹度公袖中出小合药黄色膏融养直以置佛室后食蜜雪和以龙脑一夕暴下而卒所亲记道人言亟取磨饮即苏绍兴十七年岁旦与家人酌别二日东方未明披衣曳杖出门行步如飞妻孥奔逐挽衣则已逝矣 【苕溪渔隐曰洪庆善与养直皆丹阳人余以问庆善庆善云初无此事乃曾端伯传闻之误】 
　杂录
郡志所述昉自三代 【郡志所述昉自三代○ (钞本此下一段在卷二十二武事门敌围海州条后)　案张氏鉴云卷三攻守形势类载樊毅事云详见杂录是武事特杂录门之一类也此条云为杂录一门当是杂录总叙而文事武事等皆杂录中之子目传钞错杂脱落以致前后淆互今考此叙下文云仍别其类则杂录本分类可知卷十六将佐门凌茂正王克容传注云语见杂录武事足征张说之确严氏元照亦谓此段当移于杂录后今从之】 至于本朝古今闻见异辞所以辨疑解惑者亦既附注于各类之下今复综校前志旁摭他书而为杂录一门仍别其汇以备参考然文献寥落网罗放失宁无阙遗嗣而补之尚有望于后之博雅君子
　　子目缺 【子目缺○(钞本无此三字)　案此卷之文事与下卷之武事恤刑鞠狱拾遗皆杂录之子目此处自建炎戊申以下十数条亦系杂录门内之文而脱去子目以元志参之似当有郡事二字(说详二十二卷恤刑条下)然无明文可证今姑列三字于此】 
建炎戊申高宗幸镇江先是本府寄留温杭二州上供物有以螺钿为之者帝恶其奇巧令知府钱伯言毁之伯言奏曰奉诏毁螺钿什物于市观者莫不悦服帝因谓宰臣曰早来御史张浚奏事朕语浚曰还淳反朴须人主以身先之天下自然向化
开宝末丁德裕为常润等州经畧使德裕恃势黩货无厌不恤士卒人不能堪为钱俶所奏太祖黜之
柳开守润州既至治所招诱羣盗以俸金给之又解衣与贼酋置之左右或谓不可开曰彼失所则盗不尔则吾民也始惧死故假息锋刃之下今推以赤心夫岂不怀未半岁境内辑宁
钱彦远守润上疏曰陛下即政以来内无声色之娱外无畋鱼之乐而前岁地震雄霸沧登旁及荆湖幅员数千里虽往日定襄之异未甚于此今复大旱人心嗷嗷天其或者以为陛下备寇之术未至牧民之吏未良天下之民未定故出谴告以示之苟能钦天之戒增修德业则宗庙社稷之福也古者四裔言语衣服与中国不同其来也不过驱老弱掠蓄产而已今契丹据山后诸镇元昊盗灵武银夏衣冠车服子女玉帛莫不有之往时元昊内寇出入五载天下骚然及纳欵赐命则备边长吏不复诠择高冠大袑耻言军旅一日契丹负恩乘利入塞岂特元昊之比耶湖广蛮獠刧掠生民调发督敛军须百出三年于今未闻尺寸之效惟陛下念此三方之急讲长久之计以上答天戒则天下幸甚
宪窃谓彦远出守藩方而抗疏及此忧国之忠度越时辈矣
陈亚知润州无治状浙宪马寻欲按之马至因觞于甘露寺宪曰满酌郎中陈素滑稽惊谢曰不敢望满但得成资保全大幸也 【湘山野录】 
元丰中有言知润州鞠真卿侮法作威请劾其罪从之神宗曰刺史县令治民为最近汉自刺史有入为三公者盖重其任尔今之藩郡不过数十往往多不得人则县令可知也自今更宜谨择
侍御史张汝贤奏左丞王安礼素行贪秽身任润州太守日倡女共政私其部内馆阁故老侍婢以归闺门之内数至忿争安礼修身治家如此其能为陛下正百官理万民乎安礼求去遂知江宁
元佑初苏轼言臣窃见前者台官论朱服不孝因此乞外官宰相除服直龙图阁知润州服因人言反获美命盖宰相上欺朝廷下困台谏习用此术久以成例不可不察
曾肇言王觌言事不当差知润州臣恐在廷之臣以觌为戒依违顾望莫肯正论所有制辞未敢修撰后觌卒守润州
许遵领州事至之日岁荒民饥躬为之发廪岁民疫躬为之发药大抵以仁莅政于是人说气和雨旸应之比其次年麰登于夏稻登于秋蚕者衍丝绩者衍麻
郑德象滋晚守京口怠于为政汤致远为两浙漕宣言俟应办北使至郡按治之时秦桧当国德象求援于秦盖宣和初秦试南宫为参详官其所取也至是汤别以行秦云郑德象久不通问有少书信烦为携达因面授之汤视缄题门下具位秦某汤得之幡然而改
镇江自经建炎之乱岁输上供米率不如数转运使按视计仓粟之在存者尚负数万尽扃钥而去军食不继官吏忧窘不知所出而守臣汪藻适至命破鐍给之贻书使者曰官军张颐待哺米在廪中而不予之食羣黔饥饿无聊虽锢南山犹有隙也辄以便宜开发老守重得罪不敢辞会言者谗藻而罢
京口江山素号奇伟故承平时士大夫有生居洛阳死葬朱方之语绍兴罢兵屯大军于江上向时公卿甲第与夫名胜之迹率为营砦所占穿凿殆遍近岁江上诸帅多生于此亦江山之秀不在此而在彼也守臣宝学刘子羽尝曰予若早来则当置诸寨于新丰盖新丰地平如掌庶不至坏山川之形势云
淳熙中进呈户部勘当知镇江府耿秉奏如遇亢旱听民车河水上曰河水岂可不令百姓灌田大臣等奏寻常人使来时恐水浅所以不听人户车水上曰稼穑事大可从耿秉所请
建炎遭寇暴失府印自后施用唯以观察使印代之而附小帖于旁曰借用淳熙十二年耿直之秉作守言于朝诏文思院重铸府印一钮及给降率僚吏望阙祗拜且受贺启视之府字左画偏识者曰使君必不久于此当移他藩才一月果徙四明二年之间盖德常经张定叟杓张几仲子颜连莅兹土吴居甫琚亦兼领数月其或诏罢又颇多鲜有满两岁者 【夷坚志支集】 
赵彦逾以德政称郡人为立生祠在户部日尝修奏财赋乞省国用出镇京口陛辞日复奏札子谓之绍熙财赋稽考见刻梓郡斋
　　文事
唐李德裕在润州作鼓吹赋自序云鼓吹本轩皇因出师而作前代将帅有功则假之今藩阃皆备此乐予往岁剖符金陵有童子六七人皆于此艺特妙每曲宴奏之及再至江南并逾弱冠悲流年之焂忽忆前欢而凄怆乃为之赋 【见集中】 
宋朝许渤在润州与范文正胡宿周茂叔游 【明道先生语录】 
柳开知润州 【柳开知润州○ 【钞本此条前有范文正公一条】 　案上文子目系文事故前后诸条所述皆系文事惟范文正公一条所述者乃尧夫以麦舟赠石曼卿实与文事无涉而与拾遗类诸条词意相同今移置其末庶门类不致相混】 胡旦为淮漕二人者俱以文鸣于时旦为汉春秋邀开于金山观之旦颇作书自矜开杖剑叱之曰生民以来未有如夫子若邱明公谷邹夹数子止传述而已尔何辈辄敢窃圣经之名今日聊赠一剑以为狂且之戒语讫勇逐旦旦阔步摄衣急投旧舰剑锋几及赖舟人拥入犹斫数剑于舟以快忿焉 【玉壶清话】 
苏丞相颂家藏书万卷秘阁所传居多颂自维扬拜中太一宫使归乡里是时叶梦得为丹徒尉颇许其假借传写梦得每对士大夫言亲炙之幸其所传遂为叶氏藏书之祖 【谭训】 
李季常敶苏子容丞相外孙为予言东坡归自儋耳舟次京口子容初薨东坡已病遣叔党来吊自作饭僧文所谓在熙宁初陪公文德殿下巳为三舍人之冠及元佑际缀公迩英阁前又为五学士之首虽凌厉高躅不敢言同而出处大槩无甚相愧者明日季常与子容诸孙往谢之东坡侧卧泣下不能起 【邵氏闻见后录】 
苏子美谪居吴中欲游丹阳潘师旦深不欲其来宣言于人欲拒之子美作水调歌头有拟借寒潭垂钓又恐鸥鸟相猜不肯傍青纶之句 【魏泰东轩笔录】 
京口集载东坡诗间有遗者如赠张刁二老又景纯见和复次韵赠之二首又柳子玉以诗见邀同刁丈游金山又金山寺与柳子玉饮大醉卧宝觉禅榻夜分方醒书其壁又送金山乡僧归蜀开堂又去金山五年而复至次旧诗韵赠宝觉又留别金山宝觉圆通二长老又徐元用使君与其子端常邀仆与儿子过同游金山浮玉堂戏作又书焦山纶长老壁皆集中所遗诗 【并见大全集】 
罗隐题金山诗老僧斋罢闭门睡不管波涛四面生孙山诗结宇孤峯上安禅巨浪间亦可亚张祜诗 【青琐集】 
熙宁中三韩使人朴寅亮作金山诗其叙旧云前后诗人不见山之为金故曰万迭危岑天倚杵一竿斜日水浮金 【陈辅之诗话】 
金山寺留题亦多而绝少佳句熙宁中荆公有句云天末海门横北固烟中沙岸似西兴尤为中的 【遯斋闲览　西清诗话以天末海门横北固为王平甫诗】 
杨蟠金山诗云天末楼台横北固夜深灯火见扬州王平甫云庄宅牙人语也解量四至 【后山诗话】 
晁以道诗清霜下牛斗凛然北固秋全似选诗 【雪浪斋日记】 后山云余登多景楼南望丹徒有大白鸟飞近青林得句云白鸟过林分外明谢脁亦云黄鸟度青枝语巧而弱杜诗云白鸟去边明语少而意广 【诗话】 
米元章不及陪东坡往金山作水陆诗云久阴障夺佳山川长澜四溢鱼龙渊众看李郭渡浮玉晴风扫出清明天颇闻妙力开大施足病不列诸方仙想应苍壁有垂露照水百恠愁寒烟栖云阁云云出救世旱泽浃云寻归入石了不见丰功已如遗龙骞荐复起抱石明幽姿云乎无定所隐者何当栖如此二诗殆出翰墨畦径之表盖自迈往凌云之气流出非寻规索矩者之所可到也 【葛立方韵语阳秋】 　又金山词云昔日丹阳行乐里紫金浮玉临无地宝阁化成弥勒世龙宫对时时更有天花坠浩渺一天秋水至鲸鲵鼓鬣连山沸员峤岱舆更赑赑无根蔕莫教龙伯邦人戏 【宝晋集】 
总饷吴琚有词刻于浮玉之石排山云我来浮玉似凭陵沧海蹑金鳌背又若骑鲸游汗漫飞出八荒之外钟鼓传声楼台倒影不类人间世徘徊吟眺恨无陶谢酬对今古潮落潮生问英雄多少与江俱逝直欲乘风归阆苑疑是三生习气未办渔蓑先盟鸥鹭奈卜邻无地从今清夜梦魂应绕空翠
东坡与王存正仲孙洙巨源会多景楼以胡琴侑酒巨源曰残霞晚景恐非奇才不能尽乃作词多情多感仍多病多景楼中樽酒相逢乐事回头一笑空停杯且听琵琶语细捻轻拢醉脸春融斜照江天一抹红　又词雨过春容轻更丽只有离人幽恨终难洗北固山前三面水碧琼梳拥青螺髻一纸乡书来万里问我何年真个成归计白首送春拚一醉东风吹破千行泪
