<!-- { "loadSidebar": true } -->
鞫真卿守润民有鬬殴者本罪之外别令先殴者出钱以与后应者小人靳财兼不愤输钱于敌人终日纷争相视无敢先下手者
绍兴戊寅郑作肃知镇江府严屠牛之禁尝有牛奔至府问之果将就屠者人皆异之
　　拾遗
唐成都府有散花楼河中有熏风楼绿莎厅扬州有赏心亭郑州有夕阳楼润州有千岩楼今皆易其名或不复见 【春明退朝录】 
唐时以齐州灵岩荆州玉泉润州栖霞台州国清为四绝 【九域志台州古迹】 
润州大江本与今杨子桥对岸而瓜洲乃江中一洲耳故潮水悉通扬州城中李绅与李频诗云鸬鹚山头片云晴扬州城里见潮生以为自大历后潮信始不通今瓜洲既与杨子桥相连自杨子距江尚三十里瓜洲以闸为限则不惟不至扬州亦自不至杨子矣 【亦自不至扬子矣○(钞本此下有山川形势一段)　案山川形势以下乃蔡宽夫诗话之语亦自不至扬子矣以上亦蔡宽夫诗话之语戴氏守梧因杂录门地理类大江涨沙一条(钞本在此卷今移入元志卷二十)脱去夹注而山川形势以下正述大江涨沙事谓当移为彼处夹注今从之】 【蔡宽夫诗话】 
京口江中沙田田户每岁旦收一瓿以秤水水重则是年江水大若水轻则江水小岁岁不差 【蔡佑杂记】 
晋刁协之孙逵素殷富奴客纵横固吝山泽为京口之蠹逵之诛也其子弥亡命帅数十人入京口城太尉留府司马陆仲元击斩之刘裕散其资蓄令百姓称力而取之弥日不尽时天下饥弊编户赖之以济焉 【以晋书及通鉴参定】 
梁邵陵王纶摄南徐州事轻险躁虐喜怒不常邀游市里杂于厮隶尝问卖（鱼旦）者曰刺史何如对者言其躁虐纶怒令吞（鱼旦）以死
张僧繇吴人润州兴国寺苦鸠鸰栖梁上秽污尊容僧繇乃东壁上画一鹰西壁上画一鹞皆侧首向檐外看自是鸠鸰等不敢复来 【太平广记】 
隋麦铁杖始兴人骁勇有膂力日行五百里性疏诞不治产业陈大建中结聚为盗没为官户配执御伞每罢朝后行百余里夜至南徐州踰城刼盗旦还及时仍执伞如此者十余度物主识之州以状奏朝士见其每旦常在不之信后数告变尚书蔡证曰此可验耳于仗下时募以百金求人送诏书与南徐州刺史铁仗出应募赍勑而往明旦及奏事帝曰信然为盗明矣惜其勇捷诫释之
唐丹阳郑氏女有相者言是女当生天子李锜闻之纳为侍人锜诛没入掖廷侍懿安后宪宗幸之遂生宣宗后尊为皇太后杜秋娘亦锜妾也锜灭籍之入官有宠于景陵后赐归故乡杜牧过金陵感其穷且老为之赋诗 【见类集】 
金坛县唐大历中有北人为主簿以竹筒赍蝎十余枚置于厅事后遂孽育至百余为土气所蒸而不能螫人南人不识呼为主簿虫 【太平广记】 
高骈镇京口召致方技士求不死之道吕用之以其术通于客次逾月不召俞公楚奇之强为儒服目曰江西吕巡官因荐于骈自是出入无禁专方药香火事骈移镇补右职用之乃立私党逞妖妄滥刑重赋道路怨嗟怀乱用之惧请置巡察使召募废吏阴狡凶狠者得百许人纵横闾巷谓之察子至于士庶之家密言隐语莫不知之纵谨静端默亦不免祸破灭者数百家将校中累足屏气焉
范文正公在睢阳遣尧夫到姑苏般麦五百斛尧夫时尚少既还舟次丹阳见石曼卿问寄此久近曼卿曰两月矣三丧在浅土欲葬之而北归无可与谋者尧夫以所载麦舟付之单骑自长芦快捷方式而去到家拜起侍立良久文正曰东吴见故旧乎曰曼卿为三丧未举方留滞丹阳时无郭元振莫可告者文正曰何不以麦舟与之尧夫曰已付之矣
钱彦远知润州值上元于因胜寺法堂设戏幄时庭下新以花砖甃之彦远饬役徒掘砖埋柱主僧昙颖者法辩迅敏度其气骄难讽但佯语曰可惜打破八花砖彦远遂止
元佑二年高丽僧义天航海问道至明州传云义天弃王位出家上疏乞徧历丛林问法受道有诏朝奉郎杨杰管伴所至吴中诸剎皆迎饯如王臣礼至金山了元床坐纳其大展次公惊问其故元曰义天亦异国僧耳丛林规绳如是不可易也朝廷闻之以元为知大体 【冷斋夜话】 
苏庠云妙惠大师之医治病取差盖饮上池水者也若鹰起鹘落鸷鸟击而风迫之也余行年七十得疾甚可畏一日间欲死者屡师调护甚至俄得罗浮山黄真人神丹而愈自是疾每作得师调护辄安余方将盘结草庵于风烟之表当与师为莲社之游师其许我哉
嘉定镇江志附录
　嘉定镇江续志 【嘉定镇江续志　案元志卷二子城注中言宋嘉定癸未郡守赵善湘乃补筑旧城甓以固之云云又言宋嘉定癸未郡守赵善湘始板筑而甓之云云二条之末皆言见嘉定续编张氏鉴据此谓续志成于善湘时今考坊巷门条下云嘉定癸未守臣龙图大卿赵善湘鼎新司户厅条下云嘉定癸未守臣龙图大卿赵善湘增建皆足为张说之证元志卷十五宋太守赵善湘注云嘉定十四年十二月至十七年召除大理少卿宝庆二年再任三年春改知建康府是善湘两守镇江后一任在宝庆闲首尾止二年前一任在嘉定闲首尾将四年也癸未为嘉定十六年续志中屡言癸未其书当成于癸未甲申之闲正善湘在任时也其时纂修者虽无可考然据方逢辰咸淳志叙云逢辰答以图志盍属郡博士赘丞非所职也则前此修志者均用教授可知况干道志为教授熊克所修(宋史艺文志有熊克镇江志十卷嘉定志卷十六学职内有熊克乾隆志卷三十三名宦类熊克传云干道八年任镇江府教授)嘉定志为教授卢宪所修则嘉定续志疑亦当时教授所修也元志卷十七教授何渷注云嘉定十五年七月至实与善湘同时癸未甲申二年正渷在任之日(元志教授邵梦龙注云宝庆二年三月至盖渷以是年去任而梦龙代之也据此则善湘去郡之时渷尚未去任矣)然则监修者为善湘而纂修者疑即渷也惜续志之原书久亡无明文可证今姑存此说以备考焉(咸淳初年李士龙任教授至顺初年韩祺徐圆任教授修志时皆不在秉笔之列与嘉定之例异矣)】 
 　以下见二卷坊巷门内
嘉定癸未守臣龙图大卿赵善湘鼎新标表揭名于其上近贡闱则曰登贤近教场则曰阅武因邑则曰制锦因营则曰威武其它如曰铁瓮曰西津曰通市曰驿坊曰市东缺
　　　
　　以下见六卷放生池条后 
放生池创于绍兴庚寅岁月浸久沿岸民居日侵月壅池面因以湫狭累政固病之屡欲经度而弗克举守臣龙图大卿赵善湘视诸故府按籍而复旧墙以限其外径以绕其内为重门复屋与夫待班之次立碑之亭色色整具开敞雄丽始称臣子虔祝南山万寿无疆之意矣自为记曰圣天子在御二十有八年春二月臣善湘以暇日登月观之台周览城邑慨然感于圣天子清静之化比闾族党雍雍穆穆无嚚讼之风无鬬狠之习俾非才之人得以冒焉居此为之赧然俯视台下有池一窊中植荷芰傍积粪壤问之左右曰此放生池也于是大惊惧亟求之故府考诸图籍其所登载仅存条目书其大义而已昔之规模广狭漫不可考倘就其所存加之葺辟不惟湫隘特甚无以遂鱼鳖之乐而畔岸弗立无所底止深恐屋于其旁者日侵而不已也乃率僚吏临而审观之博访故老有知其故者谓数十年前池之广盖不翅一倍于此后以郡计之急借以为游观乃临池设酒垆而池日就湮塞指今小轩曰此旧南山亭也羣不逞日醉饮其上不知几年矣迩来沿池居民并缘为奸潜以粪壤侵积池垠稍久则筑而屋之相其曲直高下之势池之旧迹宛然而具存僚吏故老相与告曰是无可疑者矣试诘邻池之业其地者各以契券来验必得其要领乃遣知丹徒县事臣姚元特以礼而进谕以臣子报上之义皆欣然而从因命坊吏竿而步之有溢于券契丈尺之外者皆此池之旧物总而计之所归已富因不复穷其所隐遂与之约曰凡所见侵皆前人数十年间之事今乃使复归之官撤楹櫩决藩墙得无薄费官尽给之宽与之程使得从便移徙乃先自治其官地之害池者辟修衢作重门于池之东为亭五楹直池而西面当一池最深处揭南山旧名于亭上又于亭前别为轩如亭之数亭之两傍各为屋以为郡县军官待班之所视其秩序皆左右差列莫不虚敞宽洁无揉杂斥塞之患酒垆之轩撤而去之退为限隔以绝其临眺日役尝三百夫不一月官役曾未涯而民所还已如数于是尽取其地绕为高墙墙之内为径丈有奇以容往来植柳其傍以护倾圯皆引绳而划之其粪壤之不可筑者乃徙之闲地取土为墙墙成而池辟始集工于七月之十三日讫事于十月之朔乙亥越十八日会流虹之旦臣善湘恭率僚吏祗拜于亭下顾瞻池中纤鳞巨介浮游而去咸得其乐若忘其曾受网罟而新沐恩波者是日也积阴雨余霁色微开亭池一新臣工济济尽礼尽敬邦人环视莫不肃然而悦亦以见人心之所同欲也夫天下之事其弊乏已久者未易以兴起而狃于私情之切己则视公上之事不暇深顾然至于感发之机油然生于观听之余而数十年已失之物乃得复还于一旦之顷此岂威令所可及言语所可孚猗欤盛哉皆圣天子清静之化风俗还于醇厚之所致也臣善湘一介无他不能仰副圣天子拔擢之意嘉与邦人涵泳清静之化幸托于斯池以自见其拳拳报上之万一敢再拜稽首以告来者继自今岁葺月理前规后随使斯池日新又新亿万斯年于以对扬圣天子之休命则又小臣之与邦人所同欲也池之四维广狭不一其西墙自北而南又折而西然后直遂皆立石为表巡表而计之为丈周回围墙共一百八十八仍图其曲折之形于碑阴以备他时考订云嘉定十五年岁在壬午十月朔日朝请大夫直龙图阁知镇江军府兼管内劝农营田事节制水军都统司诸军赐紫金鱼袋臣赵善湘恭书
　　以下见十卷学官元日上巳条后 
正至会拜之礼所以重齿贵德也嘉定癸酉教官卢宪集台府官属及寓公于学宫欵谒先圣礼毕升堂而拜叙拜而饮诸生序于两庑守臣待制史弥坚总领钱仲彪捐金馈醴以侑今为常比
　　以下见十二卷妓堂条后
郡官厅钤辖厅在府教场侧
教授厅旧在学之西偏淳熙中教授王极得邑人废地于学之北始剙建焉郡人田晓为记
签判厅在谯门外
签判厅在城隍庙巷东 【初为总领所前岳珂展为政足园遂迁于此】 
节推察推厅并在府治之西两厅相向
知录厅在通判南厅之南
司理厅在知录厅之东
司户厅在郡治之西节察推厅之北旧为签幙听治之地淳熙中移入府治更为司户厅屋宇庳隘岁久不葺
居者病焉嘉定癸未守臣龙图大卿赵善湘增建
　　以下见十三卷史弥坚条后
邱寿儁朝散郎直秘阁嘉定八年十一月到九年冬转朝请郎十年夏权节制水军冬除华文阁再任十二年正月改知扬州
