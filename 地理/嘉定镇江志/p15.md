<!-- { "loadSidebar": true } -->
云阳东西城舆地志云在故延陵县今延陵镇西三十五里与句容分界之处东西城相去七里并在渎南二城即吴楚之境也又唐图经 【孙处元所撰】 云西城有水道至东城而止并陈勋所立
按建康实录吴大帝赤乌八年使校尉陈勋作屯田发屯兵三万凿句容中道至云阳西城以通吴会船舰号破岗渎上下一十四埭上七埭入延陵界下七埭入江宁界于是东郡船舰不复行京江矣晋宋齐因之梁以太子名纲乃废破岗渎而开上容渎在句容县东南五里顶上分流一源东南流三十里十六埭入延陵界一源西南流二十六里五埭注句容界西流入秦淮至陈霸先又堙上容渎而更修破岗渎隋既平陈诏并废之则知六朝都建康吴会漕输皆自云阳西城水道径至都下故梁朝四时遣公卿行陵乘舴艋自方山至云阳见唐图经葢隋大业中炀帝幸江都欲遂东游会稽始自京口开河至余杭
　　　金坛县
县故城周七百步高一丈五尺唐长寿改元新筑至万岁通天中甃以砖甓后废
　　坊巷
叙(缺)
　　　丹徒县
城内有七坊曰崇德曰践教曰静宁曰化隆曰还仁曰临津曰太平皆仍故号其巷名则有吴司马巷有顾著作巷有车尚书宅巷刘太尉宅巷与所谓刁家丰家焦家葛家洪家严家车家步家皆随姓氏称之其余则有隆巷长巷夹道巷递铺巷上河下河巷大井小井巷南瓦子巷北瓦子巷石石达桥巷以至城隍火袄则因祠庙清风东海则因城门榷务税务则因务教场船场则因场燕醑则因楼萧闲则因堂或因僧寺或因军营又有因居人所鬻之物猥以为名凡八十余处自顷罹兵乱坊额不存干道庚寅守臣秘阁蔡洸尝植表诸坊巷大书高揭之其后废坏漫无存者 【其后废坏漫无存者○(钞本此下有嘉定以下一段)　案钞本下文云嘉定癸未守臣龙图大卿赵善湘云云考元志卷十五宋太守门赵善湘注云嘉定十四年十二月至十七年召癸未为嘉定十六年正善湘守郡之日然史弥坚令卢宪修志在嘉定九年以前至十六年则弥坚与宪皆已去任所著府志无由载善湘之事此必嘉定续志之文也今移入附录之内】 
　　　丹阳县(缺)
　　　金坛县(缺) 【丹阳县缺金坛县缺○ (钞本无此八字)　案宋嘉定时镇江府所属三县丹徒丹阳金坛是也(元至顺时亦然)各子目下自当分述三县之事(如此卷城池门之类)今坊巷门内止载丹徒县而丹阳金坛二县俱无下文之桥梁津渡亦然此三门者皆各县之所必有而此志竟无之必本有而佚脱也(元志此三门内丹阳金坛俱有)今特各补八字于后以存原书之梗概他卷之一县有而二县无二县有而一县无者并仿此例即或其县内本缺此门非志书之缺亦必注明其缺以归画一(如卷十一陵墓门内分陵墓二小子目金坛县本有墓无陵而陵内亦必补金坛县缺是其例也)】 
　　桥梁
叙(缺)
　　　丹徒县
 千秋桥
在府治之西晋王恭作万岁楼于城上其下有桥故以千秋名隐士胡世隆诗曰万岁楼边谁唱月千秋桥上自吹箫元建是桥贯横木于底以捍桥址嘉定甲戌待制史弥坚既浚漕渠横木阻舟抉之则圯夏五月重建
　　　　嘉定桥
在千秋桥之南旧名利民桥 【以其当八达之衢最为民便故名】 宋淳熙间郡守钱良臣重建名钱公桥 【文惠钱公良臣守是邦甃为砖桥架亭其上邦人名之曰钱公桥其后亭圯】 嘉定初郡守赵师（睪廾）复甃以石乃易今名俗呼为禁方桥
　　　　清风桥
在嘉定桥之南宋景佑间郡守文正范公希文重建俗呼为范公桥 【民怀范公之德故名苏子瞻怀刁景纯诗有伤心范桥水之句】 嘉泰开禧间郡守辛弃疾复甃以石
　　　　长桥
在清风桥之南宋嘉定乙亥秋重建
　　　　折桥
在府治之南旧尝受漕渠水折旋而入于石（石达）自（石达）废漕水不复入矣
　　　丹阳县(缺)
　　　金坛县(缺)
　　津渡
叙(缺)
　　　丹徒县
西津渡去府治九里北与瓜洲渡对岸杜牧诗金陵津渡小山楼一宿行人秪自愁潮落夜江斜月里两三星火是瓜洲 【诗人指京口曰金陵按张氏行役记甘露寺在金陵山上李约初至金陵于李锜坐屡赞招隐寺标致是也】 
按李德裕为浙江观察使于蒜山渡严勒津逻捕绝请亳州浮屠圣水者蒜山渡今西津渡也
　　　丹阳县(缺)
　　　金坛县(缺)
嘉定镇江志卷三
　风俗
晋殷仲堪作季子庙记云英风澡俗令德在民唐刘禹锡和李卫公北固诗云风俗太伯余衣冠永嘉后李宗谔引旧经亦云本太伯之化有谦逊之风至今士大夫崇靖退贵风气下逮民庶亦循理乐业而不好竞封内如中古焉世乃以京口为用武之国而论风俗者率援隋志鬬力之戏为证夫击楫椎锋执戈卫社固忠臣志士所期自奋者而概指鬬力之戏为风俗若将陋之则不可今师帅之居曰静治曰坐啸曰道院嘉与邦人相安于简靖而有能崇教化以护养之顾不休哉
齐志京口自宋氏以来桑梓帝宅江左流寓多出膏腴隋志京口一都会其人并习战号为天下精兵俗以五月五日为鬬力之戏各料强弱相敌事类讲武
唐韩滉镇浙西以贼非牛酒不啸结 【以贼非牛酒不啸结○ 
【钞本酒作马】 
　案下文但言禁屠牛而不言禁乘马则此句不当作牛马矣新唐书作牛酒今据以改正】 乃禁屠牛以绝其谋毁佛寺道观四十余所以其材缮置馆第又以佛寺铜钟铸弩牙兵器
李德裕观察浙西锐于布政凡旧俗之害民者悉革其弊南方信禨巫惑鬼怪父母厉疾子弃不敢养德裕欲变其风择乡人有识者谕以孝慈大伦患难相收不可弃之义使归相晓敕违者显寘以法数年恶俗大变除淫祠千余所撤私邑山房千四百舍寇无所廋蔽天子下诏褒扬
徐州节度使王智兴聚货无厌以天子诞月请以泗州置僧尼戒坛以邀厚利江淮间民皆曹辈奔走德裕劾奏云户有三丁必令一丁落发意在规避王徭影庇资产臣于蒜山渡点其过者自正月以来一日百余人比到诞节计江淮以南失六十万丁壮不为细变有诏禁止
按本府普照寺乃自泗州移供白衣善友者纷然意皆源流此时然李卫公能俾所部之民不渡蒜山而北数十年来江淮之民乃渡蒜山而南趋于本府假白衣善友以自名岂惟规避王徭又诳诱众人之衣食外以资给浮屠中又自为奸利卫公有鬼能无遗恨乎
会要长庆三年德裕奏应百姓厚葬及于道途盛陈祭奠兼设音乐等闾里编甿罕知教义生无孝养可纪殁以厚葬相矜器备僭差祭奠奢靡仍以音乐荣其送终或结社相资或利息自办生业储蓄以之皆空习以为常不敢自废人户贫破抑此之由今百姓等丧葬祭奠并不许以金银锦绣为饰及陈设音乐其葬物涉于僭越者并勒毁除结社之类任充死亡丧服粮食等用伏以风俗之弊诚宜改张缘人心同莫有循守纔知变革寻则隳违臣今已施行人稍知劝若后人不改风化必清
宝历二年亳州浮屠诡言水可愈疾号曰圣水转相流闻南方之人率十户僦一人使往汲拟取之时病者断荤血危老之人率多死水斗三十千取者益它汲转鬻于道互相欺訹百姓渡江者日数十百人德裕严勒津逻捕绝者具奏言昔吴有圣水宋齐有圣火事皆妖妄臣于蒜山渡已加捉搦若不绝其根本终恐无益黎甿通典扬州人性轻扬而尚鬼好祀长淮大江皆可拒守永嘉之后帝室东迁衣冠违离多所萃止艺文儒术斯为之盛今虽闾阎贱品处力役之际吟咏不辍葢因颜谢之风扇焉
寰宇记于润州云吴越之君皆好勇故其人好用剑自永嘉南迁斯为帝乡人性礼逊谦谨婚嫁丧葬杂用周汉之礼
　 攻守形势
叙(缺)
齐志南徐州镇京口吴置幽州牧屯兵在焉丹徒水道入通吴会孙权初镇之尔雅曰绝高为京京城因山为垒望海临江缘江为境似河内郡内镇优重
吴孙权赤乌八年遣校尉陈勋将屯田及作士三万人凿句容中道至云阳西城 【凿句容中道至云阳西城○(钞本道字下有自小其三字)　案景定建康志卷十九破冈渎注引建康实录与此志所言正同而无自小其三字钞本有此三字则上下文义不贯元志卷七所引亦无此三字今删】 通会巿作邸阁
献帝春秋云刘备至京谓孙权曰吴此去数百里即有惊急赴救为难将军无意屯京乎权曰秣陵有小江百余里可以安大船吾方理水军当移据 【吴先都京后都建邺京口亦谓之京】 
黄初中魏人来寇曹丕出广陵临大江兵十余万旌旗数百里帝使诸将谋以拒守将军徐盛设计自武昌至京口烽烟相望 【广陵京口对岸吴时疆界殊狭长江之外非其所有故沿江守备特严考吴志载庾阐杨都赋注曰烽火以炬置孤山头皆相望或百里或五十三十里寇至则举以相告一夕可行万里孙权时合暮举火于西陵皷三竟达吴郡南沙按宋志南沙吴名沙中晋以为县宋南沙曲阿等县皆隶晋陵】 吴使孙河屯京城河因赴宛陵为妫览所杀其子韶年十七收河余众缮京城起楼橹以御敌孙权闻乱引兵归吴夜至京城下营试攻惊之兵皆乘城传檄备警讙声动地权使人喻止明日见韶甚器之拜为校尉食丹徒曲阿二县自置长吏一如河旧韶为边将数十年得士卒死力常以警疆场远斥候为务先知动静而为之备故鲜有败焉魏人撤兵远徙江淮之地不居者各数百里权称尊号自武昌还建邺韶乃朝见权问青徐诸屯要害远近人马众寡魏将帅姓名韶尽识之乃加领幽州牧
晋郗鉴咸和元年刺徐州苏峻反鉴将赴国难遣夏候长等间行谓温峤曰今贼谋欲挟天子东入会稽宜先立营垒屯据要害防其越逸断贼粮运然后静镇京口清壁以待贼攻城不拔野无所掠不百日必自溃矣峤深以为然及陶侃为盟主鉴率众渡江与侃会于茄子浦会王舒虞潭战不利鉴与后将军郭默还丹徒立大业曲阿庱亭三垒以拒贼贼将张健来攻大业城中乏水默窘迫突围而出三军失色参军曹纳以为大业京口之捍一旦不守贼方轨而前劝鉴退还广陵以候后举鉴责纳不忠将杀之会峻死大业围解及苏逸等走吴兴鉴遣李闳追斩之降男女万余口时贼帅聚众数千浮海钞东南诸县鉴遂城京口率众讨平之 【庱亭在丹阳县东与常州武进分界昔孙权射虎伤马之地韵书庱音丑拯反吴中亭名大业在丹阳县界漕渠东】 
蔡谟领徐州刺史闻石季龙于青州造船数百掠缘海诸县朝廷以为忧谟遣徐元等守中州募得贼大白船者赏布千疋小船百匹是时谟统七千余人所戍东至土山西至江乘镇守八所城垒凡十一处烽火楼望三十余处随宜防备甚有算略 【土山与蒜山相属江乘实南琅邪郡寄治自东至西防守如此严密则蔡谟镇京口之规模可想】 
刘牢之代王恭镇京口时杨佺期桓元将兵逼京师牢之率北府之众驰赴京师次于新亭元等受诏退兵牢之还镇京口
隆安中孙恩浮海奄至丹徒战士十万楼船千艘建康震骇牢之东讨自山阴使刘裕由海盐来援裕兵不满千人涉远疲劳而丹徒守军莫有鬬志恩率众皷噪登蒜山居民皆荷檐而立裕率所领奔击大破之投崖赴水死者甚众恩狼狈仅得还船浮海北走郁洲裕略战大破之
