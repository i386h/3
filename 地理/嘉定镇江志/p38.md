<!-- { "loadSidebar": true } -->
旧唐书德宗纪贞元十五年二月乙酉以常州刺史李锜为润州刺史浙西观察使及诸道盐铁转运使通鉴永贞元年三月丙戌以浙西观察使李锜为镇海节度使解其盐铁转运使旧唐书宪宗纪元和二年十月己酉以浙西节度使李锜为左仆射新旧唐书本传方闲厩宫苑使李齐运用事锜以赂数十万结其欢荐之于上自杭湖二州刺史迁润州刺史浙西观察诸道盐铁转运使锜刻剥多积奇宝岁时奉献德宗昵之因恃恩骄恣天下榷酒漕运锜得专之故朝廷用事臣锜以利交余皆干没于私国计日耗浙西布衣崔善贞上书阙下暴其罪帝械以赐锜锜闻其将至预浚大坎于道傍至则并锁械纳坎中生瘗之闻者切齿锜复欲为自全计增广兵众随身以胡奚杂类虬须为一将号番落健儿皆锜腹心廪给十倍使号锜为假父故乐为其用永贞元年复镇海军以锜为节度使罢领盐铁转运锜虽失利权而喜得节旄暴倨日甚属吏死不以过甚众寮佐力谏不能得遽遁去宪宗即位锜不自安三请觐有诏拜尚书左仆射锜屡迁行期上表称疾上以问宰相武元衡曰陛下初即政锜求朝得朝求止得止可否在锜将何以令四海上以为然下诏召之锜计穷遂谋反制以淮南节度使王锷统诸道兵讨之其将张子良执锜械送京师初户部侍郎张滂领诸道盐铁转运使后润州刺史王纬代之理于朱方数年锜又代之盐院津堰改张侵剥不知纪极私路小堰厚敛行人多自锜始 【以唐食货志通鉴参定】 
　　　王澹
新唐书宪宗纪元和二年十月镇海军节度使李锜反杀留后王澹新旧唐书本传宪宗即位二年锜求入朝上遣中使至京口慰抚且劳其将士锜虽立判官王澹为留后实无行意屡迁行期澹与敕使数劝谕之锜不悦而反王澹既掌留务于军府颇有制置锜益不平密谕亲兵使杀之会颁冬服锜严兵坐幄中澹与敕使入谒有军士数百噪于庭曰王澹何人擅主军务曳下脔食之 【以通鉴参定】 
按新唐书方镇表载元和二年升浙西观察为镇海军节度通鉴考异辨之已详然李锜既诛节度使又除李元素韩皐二人而后复罢为观察使
　　　李元素
旧唐书宪宗纪元和二年十月己酉以御史大夫李元素为润州刺史镇海军浙西节度使新旧唐书本传元和初拜御史大夫李锜为乱江南遂授元素浙西道节度观察处置等使数月受代入拜国子祭酒
　　　韩皐
旧唐书宪宗纪元和三年二月己丑以武昌军节度使韩皐为润州刺史镇海军节度浙西观察使元和五年正月己巳浙西观察使韩皐封杖决安吉令孙澥致死有乖典法罚一月俸料新旧唐书本传拜尚书右丞嫉王叔文用事叔文怒出皐为鄂岳蕲沔观察使叔文败即拜节度徙镇海四年七月封杖决湖州安吉县令孙澥四日致死时元稹以监察御史分务东台劾奏皐云孙澥官忝字人一邑父母白状追摄过犯绝轻观察使职在六条访察事有不法即合具状奏闻封杖决巡内官吏与法无文数日致死有伤和气请明典宪严加禁断五年春正月己巳敕皐备历中外合遵典宪有此乖越良所怃然罚一月俸料然皐大抵以简俭治所至有绩后入为户部尚书 【以旧唐书德宗纪元稹长庆集参定】 
按旧唐纪元和五年十一月浙西奏当镇旧有丹阳军今请并为镇海军系薛苹到后奏请故元和六年十月有润州镇海军使额宜停之文与新书方镇表载元和六年浙西观察罢领镇海军使合则是韩皐之后罢节度为观察分明然元和五年正月韩皐罚俸时已系观察使若阎济美系浙西观察亦合在韩皐之后今姑以济美列于薛苹之前又自元和五年八月至大和八年十一月得六人曰薛苹李翛窦易直李德裕李蟾丁公着王璠 【得七人曰薛苹李翛窦易直李德裕李蟾丁公着王璠○(钞本七作六无李蟾二字)　案此叙后列八人之传除阎济美不计外(上文云今姑以济美列于薛苹之前)自薛苹至王璠正合七人之数则六人必七人之讹也以李德裕李蟾丁公着三传考之蟾为浙西观察留后正在德裕之后公着之前严氏元照谓当补李蟾二字其说是也】 内李德裕以大和九年及开成间又再守润故合其三到履历聚为一传以见其始末
　　　阎济美
新旧唐书本传贞元末自婺州刺史福建观察使徙润州刺史浙西观察使所至以简易为理两地之人常赋之外不知其它初诸道长吏罢还者取本道钱为进奉帝因赦令一切禁止而山南节度使柳晟与济美皆格诏输献御史中丞卢坦劾奏帝谕坦曰二人所献皆家财朕已许原不可失信坦曰所以布大信者赦令也今二臣违诏陛下奈何以小信朱大信乎帝曰朕既受之奈何坦曰出归有司以明陛下之德帝纳之葢济美之罢浙西也方在道见诏而贡献无所还故帝为言之 【以新旧唐书卢坦传参定】 
按通鉴元和三年二月辛亥御史中丞卢坦奏弹前山南西通节度使柳晟前浙东观察使阎济美违赦进奉而考异又特辨此事以为新旧唐书阎济美传皆误合从实录云离越州后方见赦文则是浙东分明若从唐传则新旧唐书帝纪皆无济美刺润州观察浙西除罢年月况旧纪自建中至元和润州刺史除罢甚明通鉴断然从实录系之于元和三年二月则与旧纪除韩皐年月同济美不当作浙西矣温公必有所见葢温公修通鉴亦不专从实录如昭宗景福二年九月钱镠为镇海节度使实录云仍徙镇海军额于杭州温公则按吴越备史以辨实录之误今于济美乃以为浙东而专主实录其考订必详是非必公难以臆见附入浙西但前志已据祥符图经编载今不敢删去姑核唐传缀之于此
　　　薛苹
旧唐书宪宗纪元和五年八月乙亥以浙东观察使薛苹为润州刺史新旧唐书本传宪宗时自湖南观察使徙浙东以治行迁浙江西道观察使加御史大夫累封河东郡公廉风俗守法度人甚安之理身俭薄尝衣一绿袍十余年不易因加赐朱绂然后易去历三镇凡十余年家无声乐所得俸禄悉以分散亲属故人而无余藏除左散骑常侍年七十致仕是时有年过垂车而不知止者唯苹年至而无疾请告角巾东洛时甚高之
　　　李翛
旧唐书宪宗纪元和十一年冬十月庚午以京兆尹李翛为润州刺史浙西观察使以翛尝历计司能聚敛方藉供军故有斯授元和十四年三月庚寅浙西观察使李翛卒新旧唐书本传翛不知何许人进京兆尹专聚敛以固恩宠帝以浙西重镇号为殷阜欲掊捃遗利乃以翛为润州刺史浙西观察使令设法鸠聚财货淮西用兵颇赖其赋元和十四年以病求还京师未朝谒而卒士有相贺者
　　　窦易直
旧唐书宪宗纪元和十四年五月己亥以宣歙观察使窦易直为润州刺史充浙西观察使新旧唐书本传自宣歙观察使迁浙西观察使长庆二年七月汴州将李介逐其帅李愿易直闻汴州乱而惧欲散金帛以赏军或曰赏给无名却恐生患乃止而外巳有知之者时江淮旱水浅转运使钱帛委积不能漕大将王国清指漕货激众谋乱先事有告者乃械国清下狱其党数千羣讙入狱篡取之因欲大剽易直登楼令曰能诛为乱者一级赏千万众喜反缚为乱者三百余人并擒国清斩之九月以李德裕代还为吏部侍郎 【以通鉴参定】 
　　　李德裕
旧唐书穆宗纪长庆二年九月癸卯以御史中丞李德裕为润州刺史兼御史大夫浙西道都团练观察处置等使以代窦易直卫公年谱宝历二年有造三圣像记其衔乃正议大夫持节润州诸军事守润州刺史兼御史大夫充浙西道都团练观察处置等使上柱国赞皇县开国男食邑三百户赐紫金鱼袋旧唐书文宗纪大和元年九月丁丑浙西观察使李德裕就加检校礼部尚书大和三年秋七月乙巳以浙西观察使检校礼部尚书李德裕为兵部侍郎大和八年十一月乙亥以兵部尚书李德裕检校右仆射充镇海军节度浙江西道观察等使旧唐书本传系检校尚书左仆射润州刺史镇海军节度苏常杭润观察等使大和九年夏四月丙戌以镇海军节度使浙西观察等使李德裕为太子宾客分司东都开成元年十一月庚辰以太子宾客分司东都李德裕检校户部尚书充浙西观察使开成二年五月丙寅以浙西观察使李德裕检校户部尚书兼扬州大都督府长史充淮南节度使新旧唐书本传德裕吉甫之子长庆二年为御史中丞李逢吉欲引僧孺同相惧德裕禁中沮之九月出德裕为浙西观察使润州承王国清乱前使窦易直倾府库赉军资用空殚而下益骄德裕自检约以留州财赡兵虽俭而均故士无怨二年之后赋舆复集南方信禨巫虽父母疠疾子弃不敢养德裕谕以孝慈大伦弊风顿革按祠庙非经祠者毁千余所撤私邑山房千四百六十寇无所廋蔽人乐其政天子下诏褒扬敬宗立诏浙西上脂盝妆具又索盘绦缭绫千疋德裕论奏优诏为停 【语见土贡】 徐州王智兴于泗州筑坛度僧德裕劾奏禁齐民蒜山渡江者有诏禁止宝历元年上丹扆六箴曰宵衣正服罢献纳诲辨邪防微辞皆明直婉切帝虽不能用命学士韦处厚殷勤答诏谢竟为逢吉排笮讫不内徙是年德裕有游北固山诗元稹和之云自公镇南徐三换营门柳宝历三年亳州浮屠诡言水可愈疾号曰圣水南方往汲者互相欺訹德裕于蒜山渡严勒津逻捕绝狂人杜景先上言其友周息元寿数百岁帝遣宦者往润州迎之至京师馆之禁中山亭德裕又论奏后息元诞谲不情文宗即位逐之大和三年召拜兵部侍郎裴度荐材堪宰相而李宗闵以中人助先秉政且德君出德裕郑滑踰年徙剑南西川大和六年召为兵部尚书七年以本官平章事八年罢相尹兴元复为兵部尚书十一月乙亥授检校右仆射充镇海军节度浙江西道观察等使刘梦得有送德裕赴镇诗二首中有联云凤从池上游沧海鹤到辽东识旧巢又云建节东行是旧游欢声喜气满吴州郡人重得黄丞相童子争迎郭细侯诗引亦云公顷廉问江南已经七载后历滑台剑门两镇遂入相今复领旧地新加旌旄九年四月丙戌授太子宾客分司东都贬素州长史开成元年刺滁州十一月庚辰授检校户部尚书复充浙西观察使德裕三在浙西出入十年五月丙寅授检校户部尚书兼扬州大都督府长史充淮南节度使据德裕献替记云自唐有国二百余年未尝有自润迁扬州者况两地皆是旧封倍怀荣感葢德裕祖文献公栖筠大历二年曾以苏州刺史兼浙西团练观察使而忠懿公吉甫尝为淮南节度使二镇皆父祖旧治故云 【以李卫公年谱参定】 
　　　李蟾
大和三年七月浙西观察使李德裕召为兵部侍郎以李蟾为留后 【李德裕献替记】 新旧唐书本传初德裕为浙西观察使漳王傅母杜仲阳坐宋申锡事放归金陵诏德裕存处之会德裕已离浙西在道奉诏书至宿州闻仲阳已过遂牒留后李蟾令依诏旨处分后至大和九年三月王璠与李汉郑注诬奏德裕德裕得罪分司东都至开成元年冬德裕再授观察浙西因供奉官梁承敏送官诰至德裕具录得令安存仲阳诏白及至宿州牒留后李蟾并奏状附承敏封进上览状叹息 【以德裕献替记及通鉴参定】 
　　丁公着
