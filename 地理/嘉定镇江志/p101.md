<!-- { "loadSidebar": true } -->
案直斋书录解题载嘉定镇江志作三十卷而钞本止二十二卷盖原书久亡后人由永乐大典录出故卷数既有缺佚而每书之总目子目亦非其旧今于显然知其脱误者逐条改定若无明文可证者则但注明其缺仍各附案语于后而目录亦一律更正使其前后相应 【钞本目录但载总目不载子目然往往误以子目为总目今则总目子目皆载以便寻检至小子目则门类繁多难于罗列故不赘焉】 若夫总目之缺当补而难定其次第 【卷六归水澳注云详见漕渠而漕渠类久佚无从追补他皆仿此】 子目之缺当补而难于分析者 【卷三之风俗门及攻守形势门卷十八卷十九之人物门俱缺子目】 今皆仍存其旧至于卷数之先后必须移易者既列案语于各卷即改次第于目录惟未得确据者 【如学校门当在神庙之前今列于卷十反在僧寺道观之后然既无实证未可据虚理以断也】 及无关大义者 【如山川为地理之子目当在风俗及攻守形势之前今列于卷六反在田土赋税之后楼台亭堂为宫室之子目当在祠庙之前今列于卷十二反在陵墓之后然于体例尚无大碍】 今亦仍存其旧以免纷更 【元志目录之例亦与宋志相同缘已详列于此故彼处不复更言他皆仿此】 
跋
直斋书录解题载镇江志三十卷教授天台卢宪子章撰原书久亡后人由永乐大典录出者止二十二卷嘉庆闲阮文达以所得钞本送存焦山书藏至道光辛丑吾邑包景维 【良丞】 请于文达为之刊行然传布无多经咸丰之乱墨印益稀板片盖久失矣余笃嗜宋元两志多方从人通假舟车所至必携以自随光绪丙午编书焦山松寥阁观书藏钞本欲为雕播适吾邑贾人朱小楼 【魁光】 住水晶庵因与述文达书楹帖奖包商事 【梁章巨楹联续话卷三佳话类镇江有某鹾商欲求阮芸台师书楹联师未许也而某商愈欲得之师令人语之曰我有两部旧书应归镇江人刊行如肯成此美事必书楹帖以报之某商首肯师即日以七字联句奖之云古籍待刊三十载旧闻新见一千年跋云嘉庆闲余得宋嘉定元至顺镇江府志两部皆四库未收之书曾经进呈得蒙　恩鉴因以底本贮之焦山书藏三十余年无过而问者岁辛丑丹徒包怡庄学兄请付枣梨镇江之书归镇江人珍护甚善不意归田老眼尚见此书之成乃知书之行世及刊书之人迟早皆有福命焉因喜而记之节性斋老人阮元撰并书时年七十有八】 小楼有歆于中愿任剞劂其后荣心庄 【恒】 刘襄荪 【燕翼】 两观察及吾郡金坛冯梦华 【煦】 中丞皆有所助遂依包本开雕于金陵至宣统庚戌而毕功逾年国变仓皇归省久之始至宁敛板以归卒能保持无失亦吾邑文献之幸也顾包氏刻此志时阮文达命刘孟瞻 【文淇】 暨其子伯山 【毓崧】 为作校勘记颇有宋志钞本所无从元志移入之处今加以覆审多未精碻即如宋志原无金山事实此或传钞时所得本适有缺叶之故只可听其阙如刘氏乃从元志卷七内移入三叶有余谓元志于此云高宗皇帝幸建康孝宗以元子扈从云陈侍郎赞圣制诗皆系宋人口气元人断不应作此言不知此等云云之上叙政和立神霄宫事明有镇江府以金山龙游寺改建毛友领府事有记其略曰之文则此等云云自是毛友记中之语元志既载宋人之文安得以系宋人口气疑之故文中高宗皇帝钞本即连下不空其为元志甚明乃刘氏改为提行必欲申其说以元志卷九龙游寺下只载孝宗诗前二句谓彼乃元志故删之此则宋志故不删今按龙游寺下但取明寺地之胜处故引崒然天立镇中流雄跨东南二百州二句足矣此志上文先言孝宗赋二十八字若只载前二句则二十八字不全且此记文之末句已包不战而屈人兵之意矣既归诸此意作结则狂敌每临须破胆何劳平地战貔貅二句何能不载此以文势论之固不得不尔不关于宋志与元志也至宋志钞本有确系元志之文而此刻未尽移出者如卷二十一杂录门下原无叙文标题后即载郡事文事二类之事卷二十二又载武事类事始接以郡志所述昉自三代云云乌程张秋水 【鉴】 以其文有杂录一门之语谓是杂录之总叙刘氏遂移于前杂录题名之下今按武事以上为嘉定志杂录原文自郡志所述起为至顺志杂录之叙文故其文有云今复总校前志旁采他书而为杂录一门前志者指嘉定志言之下又云仍别其汇以备参考即指下地理人物杂记姓氏郡事诸类而言诸类各事多与宋志他卷重复即叙所谓总校前志者也其文四字为句两两相对夹注于下与前文之散行大书体例迥别刘氏知移此数类入元志而不知此叙即元志杂录门之叙亦智者之一失也此但论其两端而已乖违若此其它以意移属与增损者尚不可胜论也余既并刘校锓于木久之始取焦山钞本反复雠勘稽譔其异同丙辰夏闲卒业于西津江楼居忧以来复为理董成嘉定志校勘记一卷知包氏刻本未云尽善意欲审正旧钞别写定本更付剞氏使海内识嘉定志真面得与好此学者共读之尤足快已以无从容考订之暇有志未逮姑发其大凡于此云岁在着雍敦牂夏六月十四日己巳丹徒陈庆年跋于传经堂











嘉定镇江志卷十五
　刺守〔三〕
总目缺
　　宋润州太守
壁记绍兴十九年重立在府治正厅之东壁中书舍人李南寿文自治平以前多阙轶仅得十一人复不省其序以丁德裕为首前志得其所遗者八曰魏琰曰孙冲曰王随曰席平曰庞籍曰李绚曰刘立之曰鞠真卿皆以世之先后附入然所遗不止此按皇朝文鉴滕宗谅撰王昱墓志昱字公旦咸平初登第仕桐城簿四转至屯田度支员外郎知柳州知南康军召还隶职中秘出守润州逾年移牧武昌再丁内艰以度支郎复召居阁下岁久以便乡求知邵武军得请遂老于家以景佑二年考终审此则昱守润当在仁宗之初又沈周括之父也守润为治简易讼有可已者辄谕以义使归思之狱以故少事见王安石撰墓志铭长兴集梦溪自志云考讳周庆历中太常少卿计其守润在仁宗朝无疑又长编王古知润州九朝通略范致虚虞策知润州皆在徽宗朝又夏竦集有上润守陈丽天书类说载陈亚郎中知润州无治状二人岁月未详强祠部集有贺润守曹殿丞启蔡襄集有回润守章郎中启王元之集有寄润州赵舍人二诗已见京口集而又有哭润州职方诗如送牛学士知润州诗元之集不载而见唐宋类诗 【诏从书殿理江干江外生民识谏官京口浪花迎棹白海门山色入楼寒茅君仙洞披图见张祜诗牌拂藓看他日政成无事了好吟诗句寄长安】 然五人皆不得其名
　　　丁德裕
开宝八年九月乙酉润州降就命东南路行营都监内客省使丁德裕为常润等州经略巡检使 【以九朝通略长编参定】 
　　　刘蒙正
　　　王明
　　　柳开
太宗征河东开从驾督粮适常润有小寇遂以开知常州徙润州
　　　秦羲
　　　魏瓘 
【瓘琰皆礼部侍郎羽之子】 
　　　林潍 
【三司使特之子】 
　　　牛学士
　　　赵舍人
忘其名 
【王元之尝赠以诗则二人与元之同时】 
　　　魏琰 
【以琰传前后履历考之当在真宗初】 
　　　陈丽天
知润州日夏竦为丹阳主簿以书上之 【竦以景德四年中制科则丽天守润乃景德间】 
　　　孙冲
咸平末擢甲科初任倅晋四转而典是郡 【当在真宗时】 
　　　王昱
　　　王随
本传言干兴初在通州丁母忧既而起复守润 【计其时当在仁宗朝】 
　　　李縠
天圣初自主客郎中守润 【得之罗汉院铜钟】 
　　　庞籍
守润在天圣景佑间京口集有范文正仲庵寄润守庞醇之诗二首
　　　范仲淹
景佑四年十二月以吏部员外郎自饶徙润范文正公集有到任谢表
　　　席平
庆历三年五月乙酉平自使御史出为润州中丞王拱辰言其议论无取故出之
　　　李绚
杜岐公衍为宰相表任天下名士与参政事其所置台省要官皆高材显人不利衍者则诋以为朋党故绚亦坐谪守润
　　　刘立之
欧阳修铭其墓言守润有能声 【考其历任当在庆历间】 
　　　钱彦远
内相希白之子庆历六年八月癸卯御崇正殿策试贤良方正能直言极谏彦远时为太常博士策入第四等擢祠部员外郎知润州京口集有紫微舍人刘敏送润州钱祠部诗寻召为右司谏
　　　王琪
庆历间以馆职守润召修起居注皇佑间再以度支员外郎龙图阁待制守润治平初又以枢密直学士守润
　　　张升 【壁记在范仲淹前误】 
皇佑中自御史知杂论张尧佐事出守润
　　　孙夷甫 
【壁记作余夷甫在仲淹前据至和中修郡厅石记乃集贤殿修撰孙夷甫继张升之后】 
 　　陈亚
自郎中出守润无治状 【见类说　按亚与蔡襄同时必是仁宗末年】 
　　　沈周 【沈周○ (钞本无此二字)　案上文宋润州太守叙内言补壁记及前志所遗者自王昱以下凡十二人而沈周在其中且引王安石所撰墓志铭及长兴集梦溪自志以证之考订颇为详审王昱等十一人既皆有传则沈周不应独无此必传写者佚之也元志卷十五宋太守门列沈周于首注中所言括之父云云与此卷叙中所言全同盖传写者误以宋志之叙为元志之传也今删彼移此 (张氏鉴以为元志内之沈周乃补宋志之遗然宋志叙内本有沈周则不得谓之遗矣)】 
括之父守润在仁宗时
　　　章郎中
忘其名蔡襄集有回润州章郎中启
　　　潘夙
　　　裴煜
京口集有紫微舍人刘攽送润守裴如晦诗
　　　钱公辅
　　　余良肱
　　　王琪
枢密直学士
　　　曹殿丞
忘其名初以殿丞守润后在润转国子博士又转虞部强祠部集有贺润守曹殿丞三启状
　　　李及之
光禄卿
　　　孔延之
司封郎中
　　　滕甫
翰林侍读学士
　　　孙觉
熙宁八年十月辛亥前右司谏直集贤院孙觉知润州 【初觉知庐州丧祖母以嫡孙解官持服而觉有叔父在有司以觉不当解官故有是命而觉已去庐州亦不赴润州也壁记有孙觉姓名姑存之】 
　　　王安礼
直集贤院熙宁八年因吕惠卿言出守润强祠部集有代王润守到任谢表
　　　徐亿
职方郎中
　　　吕嘉问
大理寺丞元丰二年以直昭文馆守润坐报上不实落职而去
　　　卢秉
集贤殿修撰
　　　鞠真卿 
【事见神宗实录】 
　　　许遵
朝议大夫元丰壬戌守润至之日岁荒民饥躬为之发廪岁凶民疫躬为之发药大抵以仁莅政于是人说气和雨旸应之比其次年麰登于夏稻登于秋蚕者衍丝绩者衍麻京口集有元章简绛寄润守许朝议诗朱服直龙图阁元佑元年守润京口集有蔡肇送朱行中守润诗
　　　赵杨
秘阁校理东坡大全集有赵扬知润诰词
　　　杨杰
朝散郎元佑初自尚书郎守润未几被召辞不赴就移浙西宪 【按无为集有杨杰诰词】 
　　　蔡卞
龙图阁待制守润俞木后再以观文殿学士守润州
　　　王觌
直龙图阁元佑三年五月自谏官除职守润建中靖国元年再自翰林学士除职守润
　　　林希
元佑四年以集贤殿修撰守润后进职龙图阁待制
　　　张耒
直龙图阁元佑末罢右史除职守润集中有谢执政启
　　　崔公度
