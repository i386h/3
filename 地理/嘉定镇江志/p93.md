<!-- { "loadSidebar": true } -->
邓艾庙在京口上有一草屋晋安北军司马恬病梦一老翁曰我邓公屋坏君为治之后访之为立瓦屋 【幽明录】 曲阿大埭下有庙晋孝武世有一逸刼官司追之刼径至庙跪请求救许上一猪不觉忽在床下追者至觅不见羣吏悉见入门又无出处因请曰得刼者当上太牢少时刼形见吏即缚去刼云神灵已见过度云何有牛猪之异言未绝口觉神像面色有异既出门有大虎张口而来径夺刼而去 【同上】 
梁韦鼎字超盛博涉经史明阴阳善相术侯景之乱鼎兄昂于京口战死负尸求棺无所得鼎哀愤恸哭忽见江中有物流至鼎所窃异之往视乃新棺也因以充敛元帝闻之以为精诚所感
唐开元末金坛县丞王甲以充纲领户税在京于左藏库输纳忽有使者至库所云王令召丞甲仓卒随去出城行十余里到一府舍入门闻故左常侍崔希逸语声王与崔知故因问门者求为通刺门者人白希逸惊喜谓甲曰知此是地府否甲始知身死悲感因问其来由王云适在库随使至此未了其故有顷外传王坐崔令传语白王云金坛丞是己亲友计未合死事了愿早遣王引入谓甲曰君前任县丞受赃相引见丞着枷坐庭木下问云初不同情何故见诬丞言受罪辛苦权救仓卒王云若不相关即宜放去出门诣希逸别希逸云卿得还甚善传语崔翰 【翰希逸子】 为官第一莫为人作枉后自当之取钱必折寿每至月朝十五日宜送清水一瓶置寺中佛殿上当获大福甲问此功德云何逸云冥间事卿勿预知但有福即可言毕送出至其所遂活 【广异记】 
元和中陆桥家于丹阳居有池沼高榭一夕有人叩门急视见一人仪状秀逸自称曰沈约闻公雅好诗故来奉谒既而呼左右曰召青箱来有一儿年可十岁约曰此吾子也欲使绍吾学故名青箱然亦能此从吾与范仆射过台城曾作感旧诗令讽之曰六代旧山川兴亡几百年繁华今寂寞朝市昔喧阗夜月琉璃水春风柳色天伤时为怀古垂泪国门前忽不见
润州城南隅万岁楼俗传楼上烟出不祥开元前以润州为(阙)董琬为江东采访使尝居此州其时尽日烟出刺史皆忧惧干元中复然圆可一尺余直上数丈吏密伺其烟乃出于楼角隙中近而视之即蚊蚋也 【辨疑志】 
韦齐休为王璠浙西团练副使大和八年卒于润州之官舍三更后将小敛忽大声曰娘子且止哭当有处分其妻大惊齐休曰娘子闻鬼语惊悸耶妻曰非畏悸但不分与君遽隔幽冥孤怀无所依怙不意神识有知诚俟明教齐休曰死生之期涉于真宰夫妇之道重在人伦今某尸骸且在足宽襟抱家事不小且须商量不可空为儿女悲泣使某幽冥更忧妻孥也良久语绝即各营丧事纔晓又闻呼适到张清家造得草屋三间其夕张清梦齐休曰我昨日已令买茔三亩地可速交关布置一一分明清悉依其命及将归自择发日呼唤一如常时婢仆将萌私窃无不发摘 【河东记】 
道士范可保夏月独游甘露寺将登北轩忽有人衣故褐衣自傍入肩帔相拂范素好洁衣新心不悦俄牵一黄狗又驾肩而出范怒形于色褐衣回顾目光如电范始惧顷之山下人至曰向山上霹雳取龙知之乎范固不闻也 【稽神录】 
韩滉廉问浙西强悍自负常有不轨之志一旦有商客李顺泊舟京口堰下夜深矴断漂船不知所止及明泊一山下风波稍定上岸寻求微有鸟径行五六里见一人乌巾岸帻古服异常相引登山诣一宫阙台阁华丽殆非人间入门数重庭除甚广望之拜有人自帘中出语之曰欲寓金陵韩公一书得书一函拜而受之赞者引出门径至舟所因问赞者曰此为何处恐韩公诘问是何人致书答曰此东海广桑山也是鲁国宣父仲尼得道为真官理于此山韩公即仲由也性强自恃夫子恐其掇刑网致书以谕之言讫别去李顺却还舟中有一使者戒舟中人曰安坐勿惊惧不得顾船外逡巡则达旧所若违此戒必致倾覆舟中人皆如其言不敢顾视舟行如飞顷之复在京口堰下既而诣衙投书韩公发函视之古文九字皆科斗书了不可识诘问其由深以为异拘絷李顺为妖妄欲加刑愽访能篆籀数辈皆不能辨一客庞眉古服自诣宾位言善识古文韩公以书示之客捧书于顶再拜贺曰此孔宣父书乃夏禹科斗文也文曰告韩滉谨臣节勿妄动公异礼加敬客出门不知所止韩惨然默坐良久了然自忆广桑之事以为非远厚礼遣谢李顺自是恭默谦谨克保终焉 【神仙感遇传】 
周宝为浙西节度使治城隍至鹤林门得古冢棺椟将腐发之有一女子面如生鈆粉衣服皆不败掌役者以告宝亲视之或曰此当是尝服灵药待时而发发则解化之期矣宝即命改葬之具车舆声乐以送与僚属登城望行数里有紫云覆輀车上众咸见一女子出自车中坐于紫云冉冉而上久之乃没开棺则空矣 【稽神录】 
五代卢绛为吉州兴云回务吏欺窃官缗罪当弃市遂亡入金陵薄游京口往来涧壁寒雪及踊折檐桶而烧守囷吏见而壮之既久遭岁饥吏无以给因俾绛夜跃囷檐窃官粟数十往一夕见长人立囷中绛于是奋缚而束之乃为一柱遂中痁疾逾月既乏资给疲瘵且极忽梦一白衣妇人谓之曰子之疾当食蔗即愈既诘朝见鬻者遂贻数挺绛喜而食之至旦疾损迨数夕又梦前白衣妇人谓绛曰妾乃玉真也太尉富贵时至可诣都城妾有一诗一缗以助行旅十年后于孟家陂上奉见其词曰清风凉月夜深时箕帚卢郎恨尚迟他日孟家陂上约再来相见是佳期言讫而去由是自负诣后主疏陈京口涧壁屯戍备御事累为润州节度使金陵陷归朝授冀州团练使以刼杀龚慎仪太宗命斩之乃呼延赞视刑事将至梁门绛顾见拥一白衣妇人来宛同昔日梦中因嗟曰玉真矣赞问其故绛白其梦绛复问孟家陂持刃者曰斯场是矣 【江南野史】 
甘露寺僧话吴王收浙右之明年夏月莹无云长江如昼有僧持课俄数人自西轩上江亭而止云明月幸相遇坐定命酒列果殽窃思中夜必是幽灵于牕隙伺之东向一人衣南朝衣西向一人衣北朝衣北向一人衣缝掖衣指南向者设礼而坐南向一人朱衣霜简清瘦多髯飞杯之次东向者曰今日恣江南游皆不乏风流矣仆尝记公云何人种得西施花千古春风开不尽可谓越古超今矣酒至西北服曰各述曩日临危一言以代丝竹自吟自送可乎众曰可北服执柸而言曰赵壹能为赋邹阳解献书可惜西川水不救辙中鱼次至缝掖举白而歌曰伟哉横海鲜壮矣垂天翼一旦失风水飜为蝼蚁食巡至东向云功遂侔昔人保退无智力既涉太行险兹路信难陟次至朱衣高吟曰窟里龙蛇纸上鸾逡巡千幅不将难顾云已往罗隐髦更有何人逞笔端吟罢晨钟鸣僧户轧然而启忽散
欧阳文忠公尝宿采石渡夜闻呼声曰去来舟尾有应之曰参政宿此不可去斋料幸携至公念舟尾且无人至五鼓又闻岸上驰骤声舟尾者呼曰斋料如何岸上者且行且答曰道场不清净皆无所得而归公异其事后半月因游金山以告长老长老曰昨有施主在寺设斋方第二时其妻乳卧少顷腥风灭烛时皆骇异但不知是此否公问其日乃宿采石之夜 【夜话录】 
陈升之将薨之夕有火光起于所居之寝上宿鸟皆噪逻卒走白官司请救扑暨至惟见白气上属空中黎明乃知其薨
闲乐先生陈伯修宣和三年以祠官居南徐一旦昼寝梦至一处殿宇巍然中有人冠服如天帝正坐侍卫环列赞者引公拜殿下命升殿慰藉久之谓曰卿平生论事章疏可悉录以进呈公对曰臣在杭州日因陈正汇事郡守贾伟节遣人搜取多已焚灭帝曰能记者录进即有仙官导公至庑下幕中设几案笔研有一青册公方沈吟间仙官曰不必追记尽在是矣开册示之则平日所草章疏具在公即袖进帝喜曰已安排卿第六等官矣遂觉呼其子大理丞昱至前引其手按其顶则十字裂如小儿顖热如火 【顖热如火○(钞本顖作（□页）)　案集韵以顖为囟之或体说文囟字下云头会脑盖也此志上文云引手按其顶则十字裂如小儿与顖字正相联属若卤页字则徧检字书俱无其字必传写之讹也今改正(卷十一陵墓门云后湖居士苏庠墓在马迹山金桥村大（艼去丁改乘）附录咸淳志翟耆年传云兴同右老隐元志卷十九人材门隐逸类亦同徧检字书均不载（艼去丁改乘）兴同右三字然无他书可据未便臆改今姑仍其旧焉)至于全书中有用假借之字者(卷十学校门云旧牓曰半宫盖泮水本取义于半半与泮古通用半宫即泮宫也卷十七寓治叙注云总领军须盖易彖传云需须也二字可互训军须即军需也)有用隐僻之字者(卷十六北厅通判壁记有秦鉌考广韵七歌有鉌字注云鉌銮亦作和卷十七金坛县令壁记有朱（□呆）考玉篇部有（□呆）字注云补道切藏也)此则似误而实非误断不可轻易之也】 谓之曰与吾书谒刺数十将别亲旧吾去矣其子请曰大人何往公告以梦子曰此吉梦其殆有归诏耶公曰不然丰相之临终亦梦朝帝盖永归之兆也已而再寝顷之觉复谓其子曰适又梦入点漆屋三间此棺椁象吾去必矣俄太守虞纯臣遣人招其子告之曰适尊公有状丐挂冠正康强何乃尔莫测其意言未既闻传呼陈殿院来若已知其故者谓太守曰死生定数也公何讶戒其子曰凡吾治命事不可妄易遂归携亲戚酌酒告别既退命诸子子妇皆坐置酒谆谆告戒家人见公无疾而遽若是愕眙不知所答迨夜入寝有婢奔告诸子曰殿院咳逆不止若疾状诸子亟走至则以趺坐而终七日忽有僧来吊以素不识止之僧云我诚不识公但畴昔在瓜洲梦一官人着朱骑马导从甚盛凌波而北人马不濡或指云陈殿院也故欲敬瞻遗像时名流多作挽诗纪其事黄冕仲裳云不须更草玉楼记已作仙官第六人张子韶九成云凌波应作水中仙乃知世之伟人皆非混混流转者傅说骑箕尾而为列星其可信矣
崇宁中葛蘩知润州后告老居于润蘩奉观音极谨久之绘像出舍利蘩每请之礼数十顷应时堕几案磔若有声士夫闻之争匄以归大观初蘩无疾正坐而逝 【玉壶清话】 水月庵乐善录云大观间一士夫于京师买靴认一靴是其父葬时物诘之云一官员携来修可候之既至乃其父拜之不顾但取靴乘马而去行二三里度不可及乃呼曰生为父子何无一言见教父曰学镇江太守葛蘩其子谒蘩言之因问何以为幽冥所重蘩曰予始者日行一利人事嗣后或二或三或十今四十年矣未尝少废问何以利人蘩指坐间踏子曰此物置之不正则蹙人足予为正之若人渴予能与杯水皆利人事也但随其事而利之上自卿相下至贫匄皆可以行惟在乎久
蔡卞寓居京口子仍幼自言是丹阳王家子访之果然其妻孥尚在乃来见之相语如昔时至八九岁渐熟世境则旋忘前事矣
夏竦初仕为丹阳邑掾一日侍母燕坐见黄鹂双舞而俱没于地发之得金莺二母取莺瘗地焚香祝曰天若赐夏竦愿从明中来竦因筑亭其上曰金莺竦寻登制科后至者发地求金莺不复得因遂为池亦号金莺
邵彪希文为士人时梦至一官府人皆称安抚彪自喜行至前见一大蠖煮蛤蜊作人声叫彪姓名彪遂念弥陁一声皆变黄雀飞去彪后果仕至安抚使 【王日休文】 
蔡佑宣和初以醮事至三茅谒柳谷陈彦吴先生陈云近山数月前雷雨空中坠下一十余岁小儿两目不开遍体皆毛其腥逆鼻村人聚观间忽阴云四合雷震一声遂失所在恐是雷部中物也 【竹窗杂记】 
