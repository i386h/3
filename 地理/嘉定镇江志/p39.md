<!-- { "loadSidebar": true } -->
旧唐书文宗纪大和三年秋七月乙巳以礼部尚书翰林侍讲学士丁公着检校户部尚书兼润州刺史充浙西道观察使大和六年八月壬申以浙西观察使丁公着为太常卿旧唐书本传穆宗即位以青宫之旧自给事中迁工部侍郎知吏部选事公着知将大用以疾辞求外官遂观察浙东徙河南尹迁尚书右丞转兵部吏部迁礼部尚书上以浙西灾寇求良帅命检校户部尚书领之诏赐米七万石以赈给浙民赖之改授太常卿
按新唐书本传自浙西徙河南四迁礼部尚书长庆中浙东灾疠拜观察使诏赐米七万斛使赈济与旧唐书传先后不同然考旧唐书帝纪长庆元年为给事中是年十月出观察浙东宝历二年自右丞为兵部侍郎大和二年自吏部侍郎为礼部尚书三年为润州刺史六年五月浙西丁公着奏杭州八县灾疫赈米七万石是年八月除太常卿九月丁未卒历历可考与传无少差非自浙西徙河南赐米七万赈饥亦非在浙东也
　　　王璠
旧唐书文宗纪大和六年八月乙丑以尚书左丞判太常卿王璠检校礼部尚书润州刺史浙西观察使新旧唐书太傅自左丞判太常卿事出为浙西观察郑注李训荐之八年自浙西观察使召还复拜尚书左丞训败与子遐休俱死方璠在浙西因沟其城既凿深数尺役人得一方石铭十二字云山有石石有玉玉有瑕瑕即休璠命寮佐辨之莫析其旨京口老人讲之曰此石非尚书吉兆也且公之先曰崟崟生础以文而观是山有石也础生璠是石有玉也璠之子曰遐休是玉有瑕瑕即休休者绝之兆其绝绪乎 【以通鉴太平广记参定】 
按王璠之后李德裕再以兵部尚书镇润朝廷欲重其权故复加镇海节度使宠之绿王璠李汉等诬奏遂得罪至贾餗之除遂废节度为观察路隋以宰相出典故复带节度使参之新书方镇表云大和九年复置镇海军节度使者正以八年冬李德裕再镇润也又云数日废者贾餗之除观察使仅得七日也又云既而复置者再除路隋为节度使也又云踰月又废者路隋至是年七月卒又除崔郾为观察使也德裕再除已条列在前自贾餗而后条列如左
　　　贾餗
旧唐书文宗纪大和九年四月辛卯以京兆尹贾餗为浙西观察使四月戊戌以新浙西观察贾餗为中书侍郎同中书门下平章事 【新唐书宰相表同帝纪作浙江东道观察使恐是传写之误】 新旧唐书本传迁京兆尹坐夺俸餗不胜恚耻之求出诏以为检校礼部尚书润州刺史浙西观察使制出未行戊戌拜中书侍郎同平章事 【以通鉴参定】 
　　　路隋
旧唐书文宗纪大和九年夏四月丙申以太子太师门下侍郎平章事路隋为镇海军节度浙西观察等使新书宰相表系除检校尚书右仆射平章事镇海军节度使大和九年秋七月壬戌镇海军节度使路隋卒新旧唐书本传初王璠李汉诬奏李德裕厚赂杜仲阳阴结漳王图为不轨上怒甚召宰相路隋王涯李固言及璠汉郑注等面证其事璠汉等极口诬之隋曰德裕实不至此诚如璠汉之言微臣亦合得罪羣论稍息李德裕连贬至袁州长史隋不签奏状始为郑注所忌九年四月拜检校尚书右仆射同中书门下平章事兼润州刺史镇海军节度浙江西道观察等使大和九年七月遇疾于路薨于杨子江之中流 【以通鉴参定】 
　　　崔郾
旧唐书文宗纪大和九年秋七月辛酉以鄂岳观察使崔郾充浙西观察使樊川集崔郾行状列衔云银青光禄大夫检校礼部尚书御史大夫充浙江西道都团练观察处置等使开成元年十一月庚辰浙西观察使崔郾卒新旧唐书本传自鄂岳安黄蕲申等州观察使移浙江西道都团练观察使加礼部尚书郾曰三吴者国用半在焉因高为旱因下为水者六岁矣轻赋兵役不减于民上田沃土多归豪强荀悦所谓公家之惠优于三代豪强之酷甚于亡秦今其是也于是料民等第籍地沃瘠均其征赋一其徭役经费宴赏约事裁节民有宿逋不可减于上供者必代而输之诚祷山川岁获大稔复曰衣冠者民之主也自艰难以来军士得以气加之商贾得以财侮之不能自奋者多栖于吴土遂立延宾馆以待之苟有一善必接尽礼因访里闾益知民之疾苦随以治之才逾期岁而吴民复振开成元年十月二十日薨于治所多士相吊曰使郾相天子贞观开元之俗可期而见也岂郾不幸实生民之不幸也赠吏部尚书 【以樊川集郾行状参定】 
　　　卢商
旧唐书文宗纪开成二年五月辛未以苏州刺史卢商为浙西观察使新旧唐书本传开成初自苏州刺史盐课增倍宰相上其劳绩迁润州刺史浙西团练观察使召为刑部侍郎
按崔郾之后系李德裕再以观察使镇润已并列于前德裕之后系卢商旧唐纪与唐传已明载之但卢商之罢润州无年月自开成二年以后至咸通三四年以前漫不可考今于新唐书列传资治通鉴太平广记得七人用旧唐书纪传新书方镇表旁考互证粗有次序前五人系观察使曰卢简辞郑明李景逊崔瑶敬晦至李琢则复为镇海节度使萧寘又复为观察使条列辨证如左
　　　卢简辞
新唐书本传李程镇太原表为节度判官入授考功员外郎累擢湖南浙西观察使
按新旧唐书纪及新唐书宰相表李程罢相出镇之时实宝历二年九月简辞出为程判官入授考功员外又累擢而后观察湖南自湖南而后观察浙西经历如此决非岁月间事当是卢商刺润之后葢旧唐纪无卢商罢润州年月至会昌六年始载兵部侍郎判度支卢商奏诸道兵讨伐党项继考卢商传自观察浙西入为刑侍转京兆尹迁户侍判度支又出镇东川方为兵侍再判度支经历亦八九年以卢商之经历度简辞之出入其观察浙西疑是开成之末会昌之初
　　　郑明
新唐书本传由御史中丞户部侍郎为鄂岳浙西观察使
按明观察浙西年月新旧帝纪皆不载及考其拜相年月旧帝纪则大中七年四月新唐纪及表则大中十年正月考新书郑明传自观察浙西之后历义武宣武二节度工部尚书判度支御史大夫方拜相未观察浙西以前尝为谏议大夫旧唐书郑明传载明迁谏议在开成四年而新传载明自谏议为侍讲亦四五迁方至浙西度必在会昌或大中初与李景逊相先后今姑列于李景逊之前
　　　李景逊
通鉴会昌六年九月以右散骑常侍为浙西观察使新旧唐书本传母郑氏性严明景逊宦达发已斑白小有过不免捶楚及观察浙西母问行日景逊率然对有日郑曰如是吾方有事未及行葢怒其不尝告也且曰已贵何用母行景逊重请罪乃赦有左都押牙迕景逊意景逊杖之而毙军中忿怒将为变母闻之景逊方视事母出坐厅事立景逊于庭而责之曰天子付汝以方面国家刑罚岂得以为汝喜怒之资妄杀无罪之人乎万一致一方不宁岂惟上负朝廷亦使百岁母衔羞入地何以见汝之先人乎命左右扯其衣坐之将挞其背将佐皆为之再拜请不许皆泣谢久乃释之军中由是遂安 【以通鉴参定】 
　　　崔瑶
新旧唐书本传郾之子大中六年知贡举旋拜礼部侍郎出为浙西观察使 【以崔郾传参定】 
　　　敬晦
新唐书本传大中中历御史中丞刑部侍郎诸道盐铁转运使浙西观察使时南方连馑有诏弛榷酒茗官用告乏晦处身俭勤赀力遂充徙兖海节度使
按崔瑶敬晦二人观察浙西虽皆在大中年未知孰为先后但崔瑶自知贡举再迁而观察浙西敬晦自御史中丞三转而为浙西观察姑以此次序然未敢臆断也
　　　李琢
新唐书本传琢以家阀擢镇海节度使无显功不为士大夫称道
按李琢节度镇海未详何时然按襄邑王神符孙李从晦传甘露之祸御史中丞李孝本被诛 【甘露之祸御史中丞李孝本被诛○ 【钞本无孝字】 　案甘露之变官御史中丞与李训郑注同谋而为仇士良所杀者新旧唐书及通鉴皆作李孝本未有作李本者此必传写者脱孝字也】 从晦以族昆弟贬阆州司户累迁常州刺史镇海军节度李琢表其政又按李景逊传李琢罢浙西以同里访之避不见景逊以会昌六年观察浙西中间又有崔瑶敬晦则琢之为镇海节度当是大中之末又按新书方镇表大中十二年复置镇海军节度使疑琢节度镇海必是此时葢以李从晦李景逊参考又方镇表适相合姑列于敬晦之次
　　　萧寘
历浙西观察使
按太平广记云寘扬历清途自浙西观察使入判户部非久遂居廊庙如开成中喜听声揣骨龙复本之言唐宰相表咸通五年四月兵部侍郎判户部萧寘本官同中书门下平章事以太平广记参之自开成间寘扬历清途然后观察浙西入判户部却不言为兵部新书萧复传后载寘咸通中位宰相无显功史逸其传则其观察浙西年月不可详然考唐方镇表大中十三年废镇海节度使置都团练观察使疑寘之观察浙西当在此时葢前有李琢为节度合方镇表大中十二年复置镇海节度之文后有杜审权为节度合方镇表咸通三年置镇海节度之文中间为观察疑为萧寘立文
按旧唐纪自开成二年五月授卢商浙西观察使之后至咸通五年二月方有除杜审权之文然审权复为节度使矣八年三月杨收又复为观察使然新旧唐传与通鉴却以杨收为宣歙观察已逐段辨证在后自咸通十一年至光启三年虽皆为节度使而中间裴璩仅见于新唐纪通鉴及本府武烈帝庙碑自文德以后至景福二年新旧唐纪传皆无可考如李顺节亦见于别传今用通鉴考出数人景福二年李鋋钱镠虽见于旧唐纪镇海军额移于杭州通鉴五代史又自以为光化元年方徙葢唐僖昭间润自周宝被逐之后已为羣盗所据朝廷除命不行钱镠自以阮结为制置使至天佑二年以后杨行密始明据之自以王茂章为团练使四十二三年间刺守不能尽考自杜审权杨收而下得十三人曰曹确赵隐裴璩高骈周宝阮结成及李顺节安仁义李鋋钱镠王茂章李德诚条列如左
　　　杜审权
旧唐书懿宗纪咸通五年二月以门下侍郎兵部尚书平章事杜审权为润州刺史浙江西道节度使按新唐书宰相表系咸通四年五月戊子为检校吏部尚书同平章事镇海军节度使与通鉴年月同而新书方镇表于咸通三年云置镇海军节度使八年三月以浙西观察使杜审权守尚书左仆射又新旧唐书本传九年罢宰相检校司空兼润州刺史镇海军节度使苏杭常等州观察使时徐州戍将庞勋据徐泗大扰淮南审权与淮南节度令狐绹荆南节度崔铉奉诏出师掎角讨贼审权遣都头翟行约将四千人救泗州贼逆击于淮南行约及士卒尽死又遣押牙赵翼同辛谠将甲士与淮南共输米盐救泗州至楚州徐贼水陆布兵锁断淮流浙西军惮其强不敢进谠乃募选军中敢死士牒补职名先以米舟三艘盐舟一艘乘风逆流直进贼夹攻之矢着舟板如急雨及所谠帅众死战斧断其锁乃得过城上人望舟师张帆自东来识其旗浙西军也馈运不绝遂破庞勋进检校司空入为尚书左仆射制曰审权顷罢机务镇于金陵值淮夷猖狂干戈悖起累发猛士挫彼贼锋广备糗粮助兹军食深惟将相之大体颇覩文武之全才王导以潇洒之名不忘戎事谢安以恬澹之德亦在兵间 【以通鉴参定】 
按旧唐纪载审权镇润系咸通五年二月而旧唐书本传却云九年是纪传自为抵牾新唐传载审权进检校司空入为尚书左仆射无年月而新书宰相表阙九年事亦不可考故书以存疑
　　　杨收
旧唐书懿宗纪咸通八年三月以门下侍郎兼户部尚书平章事扬收检校兵部尚书充浙江西道观察使九年十月贬浙西观察使杨收为端州司马
