<!-- { "loadSidebar": true } -->
按新旧唐书本传及通鉴并载收系宣歙观察使则旧唐书纪传自为异同然旧纪两处该载明白兼新书方镇表咸通八年废镇海军节度使与旧纪杨收为浙西观察使相合姑存之
　　　曹确
旧唐书懿宗纪咸通十一年三月左仆射门下侍郎同平章事曹确以病求免授检校司空平章事兼润州刺史充浙江西道观察等使新书宰相表确系检校司徒同平章事镇海军节度使新旧唐书本传在相位六年罢相检校司徒平章事润州刺史镇海军节度观察等使以出师扞庞勋功就加太子太师后徙河中
按新书方镇表咸通十一年置镇海军节度使正合除确之年
　　　赵隐
旧唐书僖宗纪干符元年三月以中书侍郎刑部尚书同平章事赵隐检校吏部尚书润州刺史浙江西道都团练观察等使新书宰相表系二月癸丑授检校兵部尚书镇海军节度使新旧唐书本传僖宗初罢相检校兵部尚书润州刺史浙西观察等使 【新传作镇海军节度】 狼山镇遏使王郢等六十九人有战功隐赏以职名而不给衣粮郢等论诉不获遂劫库兵作乱行收党众近万人攻陷苏常乘舟往来泛江入海转掠二浙南及福建大为人患隐坐抚御失宜下除太常卿 【以通鉴参定】 
　　　裴璩
新唐书僖宗纪干符三年七月辛巳镇海军节度使裴璩及王郢战败之通鉴四年二月王郢横行浙西镇海节度裴璩严兵设备不与之战密召其党朱实降之散其徒六七千人输器械二十余万舟航粟帛称是敕以实为金吾将军于是郢党离散余众皆平
按本府武烈帝庙碑干符二年突阵将王郢等潜思怙乱尚书河东裴公坐镇金陵云云又庙碑后奉敕系四年正月十日中书门下牒浙西观察使按此则王郢之乱始于干符二年赵隐抚御失宜故以璩代之璩以尚书镇润正二三年间璩未成功尝祷于庙王郢既平璩乞庙谥故四年有此牒与新纪及通鉴年月皆合但牒云浙西观察使而新纪通鉴称节度使当是如韩滉李德裕诸公并带浙西观察镇海节度之衔
　　　高骈
旧唐书僖宗纪干符四年六月以宣歙观察使高骈检校司空兼润州刺史镇海军节度苏常杭润观察处置江淮盐铁转运江西招讨等使 【按通鉴五年四月曹师雄寇湖州裴璩遣兵击破之是年六月方以骈为镇海节度旧纪云四年六月除骈不同又新旧唐书本传并通鉴云自荆南徙镇海旧纪云自宣歙不同】 新唐书纪六年正月镇海军节度使高骈为诸道行营兵马都统旧唐书纪六年十月以镇海军节度浙江西道观察处置等使高骈检校司徒同平章事扬州大都督府长史充淮南节度副大使知节度事江淮盐铁转运江南行营招讨等使进封燕国公食邑三千户新旧唐书本传时草贼王仙芝陷荆襄仙芝徒党皆郓人天子以骈前镇郓军民畏服故授骈京口节钺以招怀之骈遣将张潾梁缵分兵穷讨降其骁帅毕师铎秦彦李罕之许勍等数十人贼走岭表帝美其功加诸道行营兵马都统江淮盐铁转运等使又诏骈料官军义营乡团归其老弱伤夷裁制军食刺史以下小罪辄罚大罪以闻进位检校司徒徙淮南节度 【以通鉴参定】 
按本府武烈帝庙碑云属灾流濮上盗掠江东丞相司徒燕国公移从荆渚代抚吴民此段所指虽无姓名然其衔丞相司徒燕国公以其时考之所谓盗掠江东正系骈遣将张潾梁缵分兵穷讨降其骁帅毕师铎等之时也庙之复兴始于裴璩成于高骈故载二公为详碑见存于城南报恩寺东
　　　周宝
旧唐书僖宗纪干符六年十一月以神策大将军周宝检校尚书左仆射兼润州刺史镇海军节度浙江西道观察等使光启三年二月乙巳朔润州牙将刘浩度支使薛明同谋逐其帅周宝自称留后 【按新唐书纪三年五月癸巳镇海军刘浩逐其节度使周宝度支催勘使薛明自称知府事与旧纪刘浩自称留后不同】 新唐书本传黄巢据宣歙宝自泾原节度徙镇海节度兼南面招讨使加检校司空时羣盗所在盘结宝练卒自守发杭州兵戍县镇中和二年进同中书门下平章事兼天下租庸副使宝和裕喜接士以京师陷贼将赴难益募兵号后楼都宝子玙统之孱不能驭军部伍横肆宝亦稍惑声色不恤事初宝与淮南节度高骈俱出神策军骈以兄事宝及骈先贵有功浸轻之既而封壤相邻数争细故遂有隙帝在蜀淮南绝贡赋谩言道浙西为宝剽阻帝知其诬不直骈骈檄宝入援京师宝喜治舟师将赴之或曰高公幸朝廷多故有并吞江东之志声云入援其实未必非图我也宜为备宝未信使人觇骈殊无北上意会骈使人约会金山面议军事谋执宝宝辞疾不往谓使者曰平时且不闻境上会况上蒙尘宗庙焚辱宁高会时耶由是遂为深仇会后楼兵浸骄不可制廪给倍于镇海军军皆怨宝筑罗城二十余里建东第人苦其役宝与僚属宴后楼有言镇海军怨望者宝曰乱则杀之度支催勘使薛明以其言告所善镇海军将刘浩戒之使戢士卒浩曰惟反可以免死耳是夕宝醉方寝浩帅其党作乱攻府舍而焚之外兵格鬬火照城中宝惊起徒跣叩芙蓉门呼后楼兵后楼兵亦反矣宝帅家人步走出青阳门遂奔常州士大掠官属崔绾陆锷田倍皆死浩奉薛明入府推为留后领府事宝先兼租庸副使城中货财山积是日尽于乱兵之手高骈闻宝败列牙受贺遣使馈以齑粉宝怒掷之地 【以通鉴参定】 阮结通鉴文德元年正月丙寅钱镠斩薛明剖心以祭周宝以阮结为润州刺置使
按新唐书本传及通鉴宝以光启三年十二月乙未卒于杭州钱镠以杜棱守常州命阮结等进攻润州丙申克之刘浩亡不知所在擒薛明以归文德元年正月钱镠斩明以祭宝使阮结守润州则结为制置出于钱镠之命故新唐书僖宗纪文德元年正月丙寅书薛明伏诛钱镠陷润州
　　　成及
通鉴龙纪元年五月甲辰润州制置使阮结卒钱镠以静江都将成及代之
　　　李顺节
大顺初天武都头李顺节恃恩颇横不期年领浙西节度使俄加平章事谢日台吏申中书称天武相公衙谢准例班见百寮孔纬时为宰相判止之顺节心怏怏他日见孔纬言之纬曰必知公慊也若须此仪俟去都头二字乃可顺节惭缩不敢言 【以新旧唐书孔纬传参定】 
按顺节节度浙西当是遥领未必之镇然命出于朝廷不可不登载
　　　安仁义
通鉴景福元年秋七月杨行密表安仁义守润州八月以仁义为润州刺史仁义以沙陀叛将奔淮南杨行密大喜属以骑兵使在田頵右两人名冠军中共攻常州杀刺史杜棱钱镠方屯润州一夕溃会孙儒南略诒书仁义通好以疑行密行密待益厚除行军副使乃表仁义为润州刺史会田頵诒书行密愿上天子常赋行密不从頵绝行密仁义与頵连和攻升州刺史李神福大破頵将王坛仁义焚东塘战舰夜攻常州不克转战至夹冈立二帜解甲而息追兵莫敢向行密遣将王茂章攻润州仁义以善射冠军中又治军严善得士心战卒数百濠梁不毁开门鬬先告所当中然后射之茂章等不敢与角行密遣使谓曰吾不忘公功能自归当复为行军副使仁义欲降其子固谏乃止茂章为地道入城遂克之仁义以家属保城楼众不敢逼先是攻城诸将见仁义辄骂之惟李德诚不然至是仁义召德诚登楼谓曰汝有礼吾今以为汝功且以爱妾赠之乃掷弓于地德诚掖之而下 【以新唐书田頵传及通鉴参定】 
按仁义与頵为刺史皆出于行密表奏頵能责行密上常赋于天子与仁义叛之二人名义甚正故史臣传頵于新史以仁义附见则仁义刺润终始为唐臣
　　　李鋋
旧唐书昭宗纪景福二年三月庚子制以耀德都头李鋋为润州刺史镇海军节度使加特进同平章事令赴镇落军权
按通鉴系景福二年闰五月考异则云是时安仁义已据润州鋋安得赴镇葢当时朝议以李茂贞傲侮王命武臣难制故但欲罢其军权其实不至镇而返
　　　钱镠
旧唐书昭宗纪景福二年九月丙寅以武威军防御使钱镠为镇海军节度浙江西道观察处置等使仍移镇海军额于杭州
按通鉴考异时安仁义在润州镠安得赴镇又引吴越备史驳实录误 【语见叙郡】 今按五代史旧唐书止据实录也欧阳公修方镇表却系景福二年徙镇海节度治杭得非仍旧唐纪与实录之误乎
　　　王茂章
新唐书杨行密传天佑二年行密遣将攻拔润州杀安仁义以王茂章为润州团练使
按通鉴天复三年八月行密以仁义举兵叛已用茂章为润州行营招讨使击仁义仁义勇决得士心踰年不克至天佑二年正月茂章乘其怠穴地道而入方克润州是时朱全忠虽强唐犹未亡茂章为润州出于行密之命已不知有唐矣仁义与田頵举兵逆顺甚明但唐之威令不振仁义势孤为茂章所破通鉴天佑二年九月行密以润州团练使王茂章为宣州观察使茂章既为润州行密登城见茂章营第曰天下未定而茂章居寝郁然渠肯为我忘身乎茂章遽毁损行密病笃召将吏付家事长子宣州观察使渥因以王茂章代之使渥急还 【以新唐书杨行密传及通鉴参定】 
 李德诚
南唐书本传德诚擒安仁义于润州以功拜润州留后李建勋传初德诚守润州秉烛夜出候者以闻而徐温疑其有变徙镇江州德诚犹不自安乃遣子建勋入谒温温见之叹曰有子如是非恶人也
按仁义初败以德诚有礼委首于德诚使为功则是王茂章虽能穴城而入擒仁义者实德诚之功也然自天佑二年茂章自润易宣之后至梁开平四年五月徐温始领润州观察使干化二年温又领润州刺史镇海军节度使按开平四年杨行密次子隆演犹用唐正朔即天佑七年去天佑二年首尾六载徐温未领润州以前唐传与五代史皆不载何人守润则南唐书载德诚拜润州留后必是茂章为宣州观察时况李建勋传明载德诚守润秉烛夜出徐温疑其有变则是徐温秉吴政时分明德诚既徙镇江州故温领润州观察使也 【天佑二年吴犹用唐正朔合附之唐末】 
　　五代润州刺守
五代合五十余年有梁唐晋汉周之异而润州实为吴与南唐所有南唐至太祖开宝八年方归版图则其有润计七十年然纪年以五代为正自后梁开平二年以后得十八人曰徐温徐知诰徐知谏徐知询徐知谔卢文进王舆马仁裕宋齐邱徐运李金全燕王李宏冀 【燕王李宏冀○(钞本无宏字)　案宏冀乃南唐元宗之长子通鉴及南唐书载其名皆有宏字惟此志独无盖宋人避讳删去下文宏冀传内诸宏字钞本亦删去今并补入】 林仁肇赵宣辅严续尚全恭卢绛刘澄虽节度观察团练使权团练事大都督安抚使权润州事名称间有不同其实皆在润州条列如左
　　　徐温
