<!-- { "loadSidebar": true } -->
　　常赋 【常赋○(钞本此行后有夏税以下数叶)　案钞本自夏税以下二叶余乃元志之文(大字内所言镇南王及大司徒阿你哥皆元时之人而子注内所言至顺三年尤其确证)自至元十三年以下一叶余亦元志之文(所言至元大德至大延佑至治泰定天历皆元之年号)今皆移入元志(严氏元照云恐是元志张氏鉴云至顺志转不载其详疑亦有佚脱非完书矣)又自嘉熙二年以下一叶其中所载年号如嘉熙宝佑景定皆在嘉定以后张氏据此谓是咸淳志今从其说移入附录内至德佑元年以下数行张氏谓德佑又在咸淳以后详其义例又不似元志未能详也今考元志卷六公田租米条后载皇庆二年金坛县申文内引德佑元年谢太后诏与此段约同惟少先帝幼冲居简军国惟所专制及使吾与嗣君坐受其祸数语盖元时以宋为胜国故先帝嗣君等字不便列入公牍而此段全录其诏而不删故张氏以为不似元志惟是既非宋志又非元志此数行几于无处安放以意揣之疑永乐志之文也今移入附录之内】 
叙(缺)
　　　夏税 【夏税○(钞本此行前有均役以下十数行)　案宋志元志俱有常赋门宋志之常赋为田赋之子目元志之常赋为赋税之子目二者大略相同元志既以夏税秋税为常赋之小子目则宋志夏税秋税亦为常赋之小子目不应以均役一门横隔之也今将均役以下十数行移至免役钱之后俾各从其类焉】 
太常博士许载吴唐拾遗录云 【大常博士许载吴唐拾遗录云○(钞本太常博士作绢紬绵按)　案戴氏守梧云下文述夏税之目绢紬绵之外尚有丝罗及大小麦盐钱等物不应独举此三者且绢紬绵三字之后忽接以按许载句未免不辞当据容斋随笔所引改作太常博士四字今从之】 吴顺义年中差官兴版簿定租税厥田上上者每一顷税钱二贯一百中田一顷税钱一贯八百下田一顷一贯五百皆足陌见钱如见钱不足许依巿价折以金银并计丁口课调亦科钱宋齐邱时为员外郎上言江淮之地唐季以来战争之所今兵革乍息而必率以见钱折以金银此非民耕凿可得也若兴贩以求之是为教民弃本逐末耳是时绢每疋巿卖五百绸六百绵每两十五齐邱请绢每疋抬为一贯七百绸为二贯四百绵为四十皆足陌丁口课调亦请蠲除朝议喧然沮之谓亏损官钱万数不少齐邱致书于徐知诰知诰行之至是不十年闲野无闲田桑无隙地通鉴载于天佑十五年
祥符图经载四县夏税绢二千六百四十二疋 【丹徒县八百五十九疋　丹阳县四百九十三疋　金坛县七百八十五疋　延陵县五百五疋】 罗一千疋 【丹徒县三百八十七疋　丹阳县三百三十五疋　延陵县二百七十八疋　金坛县无】 丝二千七十九两 【金坛县九百八十二两　延陵县一千九十七两　丹徒丹阳两县无】 绸一千四百三十九疋 【丹徒县二百一十四疋　丹阳县一百六十四疋　金坛县九百六疋　延陵县一百六十五疋】 绵六万三千三百五十六两 【丹徒县一万八千二百一十七两　丹阳县二万四百七十二两　金坛县一万六千五百六两　延陵县八千一百六十一两】 钱一千六百一十贯 【丹徒县五百三贯　丹阳县一百八十贯　金坛县五百二十三贯　延陵县四百四贯】 大小麦各七千一百二十二石 【丹徒县各一千七百七十九石　丹阳县各二千二百五十九石　金坛县各二千二百六十二石　延陵县各八百二十二石】 盐钱八千一百一贯 【丹徒县一千五百八十九贯　丹阳县二千四百八十六贯　金坛县二千九百二贯　延陵县一千一百二十四贯】 盐绢三千五百五十四疋 【丹徒县九百五十一疋　丹阳县一千五十六疋　金坛县一千八十七疋　延陵县四百六十疋】 盐脚钱一十七贯七百 【丹徒县四贯七百　丹阳县五贯三百　金坛县三贯九百　延陵县三贯三百】 
今丹徒县夏税 【绢二千一百八十疋内丁绢八百三十疋于开禧三年内奉旨蠲放住催外实合催绢一千三百五十疋罗四百三十六疋绵二万二千六百五十三两丝五千二百四十九两盐见脚钱二千五百九十八贯大麦三千四百三十四石小麦三千二百四十三石麻皮二千九十二觔租钱一十三贯】 丹阳县 【绢二千一百九十九疋罗五百六疋绵二万三千四百三十九两丝四千二十三两盐见脚钱三千五百九十八贯大麦三千二百一石小麦三千三十四石租钱一十贯】 金坛县 【绢四千五百九十五疋罗一百一疋绵二万二千六十三两丝六千八十九两盐见脚钱七千七百六贯大麦三千一百一十七石小麦三十七石】 
　　　秋税
叙(缺)
祥符图经载四县秋税粳米五万二千二百七十三石 【丹徒县二万一千六十八石　丹阳县一万六千六百十四石　金坛县一万一千一百四十八石　延陵县四千三百四十二石　合四县以较总数尚余八百九十九石未详】 糯米五千九百九十二石 【丹阳县二千一百九十九石　金坛县二千八百一十九石　延陵县九百七十四石　丹徒县无】 大豆五千八百五十三石 【丹阳县二千二百五十五石　金坛县二千六百八十石　延陵县九百一十八石　丹徒县无】 盐米二万四百九十六石 【丹徒县六千五百六十七石　丹阳县六千六百四十二石　金坛县五千三百二石　延陵县一千九百七十四石　合四县以较总数尚少一十一石】 芦废五万一千六百六十领 【丹徒县一万七千四百四十领　丹阳县一万八千三百一十一领　金坛县一万三千一百六十领　延陵县四千七百三十领　合四县以较总数尚余一千九百八十领】 税布六千三十八疋 【丹徒县一千三百七十四疋　丹阳县一千六百九十四疋　金坛县一千八十三疋　延陵县一千八十七疋】 折科布一千一百一十三疋 【皆出丹徒县外三县无】 
今三县秋税除经界逃阁等外粳米一十万九千六十七石糯米六千五百七十七石 【糯米六千五百七十七石○ 【钞本七十七作七十八】 　案张氏鉴云至顺志引作七十七石以注中所载合计作七为是今从之此外总数散数之不合者亦复不少以其无他书可证难于改订今姑仍其旧焉 【祥符图经所载之总数散数往往不合宋志亦云未详盖数目本易误也】 】 豆六千二百七十石布六千八百五十三疋 【元额有丁布二千六十一疋于开禧三年蠲放】 废七万五千六十领白水滩租钱一百一十六贯 【废七万五千六十领白水滩租钱一百一十六贯○ 【钞本是小字】 　案张氏鉴云至顺志引作大字此误并入注今从其说改为大字 【张氏又云余亦多误并当依至顺志分析为是盖下文丹徒县三字钞本复误为小字也今亦从其说改为大字】 】 丹徒县 【粳米三万七百九十七石糯米三百八十石豆三百五十九石布一千二百六十四疋废二万二千六百三十八领白水滩租钱一百八贯】 丹阳县 【粳米四万四千二十一石糯米二千五百九十七石豆二千五百二十七石布一千一百四十二疋废三万四千四百八十领白水滩租钱七贯】 金坛县 【粳米三万四千二百四十七石糯米三千六百石豆三千三百八十三石布四千四百四十六疋废一万七千九百四十一领】 
　　和买
咸平二年户部判官马元方建言方春民间乏绝请预给库钱约至夏秋令输绢于官诏下其法于诸路率一缣给钱一千时人便之其后或不以钱而以盐后又给钱三分而以七分折盐又其后则盐与钱不复给而与两税均输矣
今三县和买绢九千九百三十八疋丹徒县 【三千五百疋】 丹阳县 【三千九百三十八疋】 金坛县 【二千五百疋】 
　　经总制钱
宣和初盗起睦州两浙用兵陈亨伯为经制使乃以公家出纳钱若卖酒鬻糟商税牙税楼店等钱量取其赢别历收附以供移用谓之经制钱及翁彦国为总计使后仿其法谓之总制钱经总制钱之有额此其始也
今本府每岁经总制钱一十一万七千七十五贯尽数截拨赴淮东总领所
　　免役钱
熙宁以后有免役钱干道庚寅三县夏秋两料四万三千二百四十六贯 【丹徒县一万四千二百八贯　丹阳县一万二千一百八十二贯　金坛县一万六千八百五十六贯】 
今三县每岁夏秋两料免役钱四万四千三百四十五贯 【丹徒县一万四千四百八贯　丹阳县一万三千八十一贯　金坛县一万六千八百五十六贯】 官户不减半役钱二千七百八十六贯丹徒县丞厅分两料催
　　均役
叙(缺)
郡当冲要土瘠民贫信使往来差调繁重所贵役简劳均递年应办国信往来合用般担礼物人夫不踰二千人系丹徒县官差拨坊郭人户充应然坊正县吏不问实用人数多寡徧于诸坊排门差拨闾巷骚然守臣待制史弥坚籍定在城七坊及江口镇户口姓名图写住止内从例合充般担人计七千九百三十八户以嘉定八年北使回程为始照合差实数每遇应办止于一坊差拨或一坊人数不足然后差及两坊若一坊人数尚多差使未徧直候再有应办以本坊差尽为度然后及以次坊分上轮下次周而复始居民始获安迹旧例保头管夫十名队头管五十名以本坊之殷实者为之坊正一名以本县合千人为之凡保头队头皆隶焉上下相维此固无害然队头初无轮定资次一番差使则坊正借公行私指射惟意乞取满其所欲然后别行指差夫坊既有正熟知保伍队头职事可身兼之奚苦别立队头重为民扰自今永免差拨在官既有责办于民实为利益焉
　　课程 【课程○ (钞本此行前有上供以下二行此行后有明朝以下十数行)　案自明朝以下十数行屡言永乐三年固是永乐志之文即上供以下二行亦与前后文不相联属严氏元照以为当删今从其说移入附录之内惟是下文宋元嘉以下十数行严氏谓另有一目而不知课程二字即其子目(永乐志之有课程门盖沿宋志之旧不得因永乐志之当删遂并此二字亦删之也)故仍留二字于此】 
叙(缺)
宋元嘉十七年诏扬南徐二州估税所在市调多有烦刻山泽之利犹或禁断役召之品遂及稚弱如此比伤治害民自今咸依法令务尽优允如有不便即依事别言不得苟趣一时以乖隐恤之旨
唐会要贞元九年户部侍郎张滂奏立税茶法自后裴延龄专判度支与盐铁益殊涂而理矣十年润州刺史王纬代之理于朱方数年而李锜代之盐院津堰改张侵剥不知纪极私路小堰厚敛行人多自锜始大中六年正月盐铁转运使裴休奏诸道节使观察使收茶商搨地钱并税经过商人颇乖法理请厘革横税商旅既安课利自厚其年四月浙西观察使奏军用困竭乞且依旧税茶敕旨裴休条疏茶法事极精详制置之初理须画一并宜准今年正月敕旨处分
宋朝干道六年五月庚午户部状已降指挥自行在至建康府沿路征税颇繁可省之今措置临安府自北郭税务至镇江府沿路一带税场内地里接近收税繁并去处合行省罢庶几少宽商价诏从之
　　坊场河渡 【坊场河渡○ (钞本接上写不提行)　案下文分列三县数目与上文总言镇江府者不同自当另为一目】 
叙(缺)
丹徒县见管三十四坊每年管催六千五百七十五贯
丹阳县见管五十五坊每年管催七千二百七十八贯
金坛县见管二十坊河渡二处每年管催三千九百八贯
