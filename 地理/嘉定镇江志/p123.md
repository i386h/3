<!-- { "loadSidebar": true } -->
隋杨素造大舰名曰五牙容战士八百人次曰黄龙置兵百人自余平乘舴艋等各有差隋军临江素帅水军东下舟舻被江旌甲耀日陈人望之惧曰清河公江神也江滨镇戍闻隋军将至相继奏闻施文庆沈客卿抑而不言初上使南平王嶷镇江州永嘉王彦镇南徐州寻诏二王赴明年元会命沿江诸防船舰悉从二王还都为威势示梁人之来奔者由是江中无一鬬船上流诸州兵皆阻素军不得至护军将军樊毅言于仆射袁宪曰京口采石俱是要地各须锐兵五千并出金翅二百缘江上下以为防备宪及骠骑将军萧摩诃皆以为然与羣臣议请如毅策文庆客卿白帝曰此是常事边城将帅足以当之若出人船必恐惊扰及隋军临江间谍骤至宪等殷勤奏至再三文庆曰元会将逼南郊之日太子多从今若出兵事便废阙议久不决帝从容谓侍臣曰王气在此齐师三来周师再来无不摧败彼何为者邪都官尚书孔范曰长江天堑古以为限隔南北今日虏军岂能飞度邪边将欲作功劳妄言事急臣每恨官卑彼若渡江臣定作太尉公矣帝故不为深备春正月朔贺若弼自广陵引兵济江陈人不觉攻拔京口执南徐州刺史黄格弼军令严肃秋毫无犯所俘获皆释之给粮劳遣所至风靡弼分兵断曲阿之冲进据钟山顿白土冈之东杜彦与韩擒虎步骑并进陈人大骇降者相继弼之攻京口也萧摩诃将兵逆战陈主不许及弼至钟山摩诃又曰弼军深入垒未坚出兵掩袭可以必克又不许竟以取亡
郭衍开皇十年从晋王广镇扬州遇江表唱逆命衍为总管领精锐万人先屯京口于贵洲南与贼战败之生擒魁帅大获舟楫粮储以充军实
刘元进作乱江南以兵攻润州帝召吐万绪讨之绪率众至杨子津元进自茅浦将渡江绪勒兵击走绪因济江背水为栅明旦元进来攻又大挫之贼解润州围而去绪进屯曲阿元进复结栅拒绪挑之元进出战陈未整绪以骑突之贼众遂溃赴江水死者数万元进挺身夜遁
唐咸通初浙东贼帅裘甫攻陷象山浙东骚动观察使郑祗德求救于邻道浙西遣牙将凌茂正将四百人赴之祗德馈之比度支常馈多十三倍而宣润将士犹以为不足请土军为导以与贼战诸将或称病或阳坠马其肯行者必先邀职级竟不果遣
唐承训讨蛮寇诏发许滑青汴兖郓宣润八道兵以授之承训不设斥堠入境敌至不设备五道兵八千人皆没
建炎初赵子崧守润辛道宗下叛兵子崧御之锐甚及与战府兵败绩子崧领亲兵渡江保瓜洲贼入城遂据之子崧以散官贬南雄州
羣盗有张遇等号一窝蜂初犯江宁府江淮制置使刘光世截其后军破之遇转由真州攻陷镇江守臣钱伯言弃城而去张遇屯于金山寺及杨子桥众约三万诏两浙制置使王渊招安之贼遂听命渊奏授遇与其将刘立等官伯言始归镇江诏降二级给事中汪藻言建康京口九江皆要害之地当宿重兵故杜充守建康韩世忠守京口刘光世守九江而以王王燮隶杜充其措置非不尽善若敌骑渡江充世忠王燮并力扼其前光世掩其后可使奔北不暇而世忠八九月间已扫镇江所储之赀尽装海舶焚其城郭而去洎充力战于前世忠王燮卒不为用光世亦偃然坐视不出一兵臣愚以为敌退之后正朝廷大明赏罚之时莫若择有威望大臣一人尽护诸将虽陛下亲军亦听其节制稍以法裁之
初镇江无守兵独恃制置使韩世忠之军以为固时世忠引兵驻江阴而建康溃卒戚方等迫城以万计守臣胡唐老度不能支因抚定之无何方欲犯浙西妄言赴行在请唐老部众以行唐老不从为方所害
邵清据通州崇明镇安抚大使刘光世大破之始清聚于芜湖光世尝遣王德王世忠招降之亡卒有告清刘军无粮清乃自贰与其众谋曰刘公谓我降必不疑可顺流直趋京口畧战船为入海计清遂夜至镇江屯于海门光世命德等急攻之遂请降
金监军挞辣遣太乙索堇等提兵南寇援兀朮进围扬州守张缜金坛人也朝廷恐其力不能支许退保镇江缜坚守不动故苏庠挽张彦知诗云 【缜字彦知】 敌骑乘秋入妖氛拥贼营孤城控淮海百口付柴荆徒想回天力空余恋阙情艰难思报主烱烱寸心明注云己酉冬金人入境公独守广陵不顾其家 【后湖集】 
绍兴初左仆射吕颐浩言今岁必稔欲于镇江府上下积粟三十万石备军用上曰若选得精兵十五万分作三军何事不成祖宗取天下兵数不过此
四年鼎寇杨么败行下诏安而贼以不堪程昌寓杀戮为辞寻诏除昌寓徽猷阁待制知镇江府候招安毕日行
十一年春中外议论纷然以金兵逼江为忧上谓宰执曰今日之势与建炎不同建炎间我兵皆退保江南杜充书生遣偏将轻与彼战故彼得乘间猖獗今韩世忠屯淮东刘锜屯淮西岳飞屯上流张浚方自建康进兵前渡彼若窥江则我兵皆乘其后今虽虚镇江一路以檄呼其渡江亦不敢来盖上沈机料敌明果如此
三十年秋知院叶义问奏应变之说中云镇江刘宝与马帅成闵则真扬通泰之所隶江阴正控海道宜自镇江分兵以扼之
金亮自采石之败北抵瓜洲虞允文谓李显忠曰贼惩采石之败往合瓜洲兵镇江无备某当往第患兵少今采石深堑筑堤或伐木为栅守御甚固敌未可卒犯镇江边岸分屯备御甚多要害仅数处将军共任其责分一兵如何须更得百余战舰则事济矣显忠曰敬受命洎至建康知府事张焘谒允文曰焘所谓赖公庇诸公问可往镇江者皆有难色焘谓允文允文忻然从之往镇江见刘锜锜已疾剧执允文手曰朝廷养兵二十年我兵一技无所施今日成大功勋乃一中书舍人也锜愧当死矣 【晁公愈辛巳金人叛盟请盟录】 
敌围海州镇江都统制张子盖奉诏整军渡江解围既而有旨犒解围军时镇江前军右军太平州武锋军以在围中独不与淮东总领洪适从权比附且倍其赏适又奏沿边已招降者若使饥寒失所则必怨望乞将有官人与给料历进勇副尉与依武勇给券四口五口以上亦与添给口食人谓适临事知变如此
　　恤刑 【恤刑○(钞本此行前有地理以下数叶)　案志书之例已见前卷者后不重出今考此数页内地理类鸠兹隶润条与卷一叙郡叙同京口谓京条与卷三攻守形势门同唐号金陵条与卷二西津渡条同开伊娄河条与卷六伊娄河条同人物类曲阿宏戎条与卷十三卞耽传后案语同郑女入宫条与下文拾遗类唐丹阳郑氏女条同(张氏鉴云丹阳郑氏女已见上人物内此又重出盖皆后人掇拾所为非原书矣今按拾遗类此条实系宋志但将人物类移入元志则自不重出)郡事类置幽州牧条与卷三攻守形势门同领京下督条与卷一叙郡门同事系安危条与卷十三江夏王义恭传同谐之举才条与卷十三胡谐之传同萧绩诘吏条与卷十三南康王绩传同延嗣不降条与卷十六刘延嗣传同息元诡寿条与卷十四李德裕传同韩皋罚俸条与卷十四韩皋传同李翛鸠财条与卷十四李翛传同仁义掷弓条与卷十四安仁义传同(注中引卢宪论曰一段与安仁义传后案语正同张氏鉴云据此是此志为宪撰无疑今案嘉定志之案语或言案或言宪案未有言卢宪论曰者此必至顺志引嘉定志之文故特着其姓也)茂章毁第条与卷十四王茂章传后按语同乞米振饥条与卷十七苏携传同至于柳开诱盗彦远忧旱德裕黩货真卿侮法曾肇言觌苏轼论服安礼丐去德象求援为军发粟听民车水等条亦与上卷文事类前一门所载全同(文事类前脱去一子目而所载之事与郡事门同者凡十条疑彼乃宋志之郡事门也上卷既有郡事则此卷不应又有郡事矣) 即人物类杜秋归乡条郡事类裴宽自戒若山遇仙两条其注皆已缺佚然考此卷拾遗类详载杜秋归乡事卷十四韦铣传详载裴宽自戒事唐若山传后案语详载若山遇仙事此处亦不应再见综而计之与宋志他卷重复者不啻十之六七然则非宋志明矣元志卷三风俗门苞总形胜实为名都注云宋文帝纪余见杂录郡事类今考郡事类不见于元志而见于此卷(钞本此卷作郡氏张氏鉴云郡氏当作郡事至顺志卷三风俗门注云见杂录郡事宋志当同此例也今按张氏虽未知此卷之郡事本系元志然谓郡氏为郡事之讹其说最确今从其说改正)就中地兼蕃重一条引宋文帝纪较元志风俗门为详是所谓余见杂录郡事类者必指地兼蕃重条可知且地理类修瓜洲城条纪宋宝佑四年事在嘉定以后郡事类柳开诱盗以下诸条与上卷所载相同而每条之首必加一宋字亦不似宋人语气至陈策发廪条乃元天历己巳事尤为元志之确证(张氏鉴云柳开以下称宋又载天历时事盖元人羼入也今案张氏但知柳开诱盗以下为元志而不知茂章毁第以上亦元志也)况宋志杂录各门其文皆散行而无对偶其字皆大书而少小注至元志杂录各门则四字为句两两相对而夹注于下今此处数页体例不合于宋志而合于元志就中郡事类李母弭变一条未有对句今检元志杂录门拾遗类有篪父绝患一条亦无对句而此二条实系字字相对则李母弭变条本系元志无疑(李母弭变宋志卷十四李景让传已详述之此卷不应复见盖本在元志拾遗类误移于郡事类复误移于宋志耳)此外诸条与宋志他卷重复者又皆元志所未载然则为元志审矣今将李母弭变条移入元志卷二十一拾遗类余皆移入元志卷二十以还其旧焉】 
宋文帝纪元嘉四年二月幸丹徒谒京陵三月丙子诏蠲此县今年租布五岁刑以下皆悉原遣
明帝纪泰始元年赦扬南徐三州囚系凡逋亡一无所问
齐武帝纪永明二年四月诏扬南徐等五州统内诸狱并部送还台须候克日断枉直
唐贞元八年江淮荆襄大水遣京兆少尹韦武往扬楚庐寿滁润苏常湖等州宣抚诏系囚及狱诉久不决者委所在长吏即与疏辨务从宽简俾绝冤滞贪官暴吏苛法害公特加惩肃用明典宪
　　鞫狱
唐韩滉在润州夜与从事登万岁楼方酣置杯不悦语左右曰汝听妇人哭乎当近何所或对在某桥某街诘朝命吏捕哭者讯之信宿狱不具吏惧罪守于尸侧忽有大青蝇集其首发髻验之果妇私于邻醉其夫而钉杀之吏以为神因问晋公晋公云吾察其哭声疾而不悼若强而惧者王充论衡云郑子产晨出闻妇人之哭拊仆之手而听有间使吏执而问之即手杀其夫也异日其仆曰夫子何以知之子产曰凡人于其所亲爱知病而忧将死而惧已死而哀今哭已死而惧知其奸也李德裕出镇浙右日有甘露寺主事僧诉交代得常住什物被前主事僧隐用却常住金若干两引证前数辈皆有递相交割传领文籍分明众词皆指以新得替者隐而用之且初上之时交领分两既明及交割之日不见其金鞫成具狱伏罪昭然然末穷破用之所或以僧人不拘僧行而费之以无理可伸甘之死地引虑之际公疑其未尽微以意揣之具实以闻曰前后主者积年以来空交分两文书其实无金矣羣众欲乘此挤排因流涕不胜其冤公悯曰此固非难吾得之矣立促召兜子数乘命关连僧入对事咸遣坐兜子下帘子毕指挥门不令相见命取黄泥各令模前后交付下次金样以凭证据僧既不知形段竟模不成公怒劾前数辈皆一一伏罪其所排者遂获清雪
宋朝张升知润州日有妇人之夫出外数日不归忽有人报菜园井中有死人妇人惊往视之号哭曰此吾夫也遂以闻官升令属邻里就井验是其夫与非众以井深不可辨请出尸验之升曰皆不能辨妇人何以知为其夫收付所司鞫问果奸人杀其夫而妇人预闻其谋升后为名臣
