<!-- { "loadSidebar": true } -->
使持节都督润州诸军事
宣歙常润等道安抚使
润州监军使权领州事
润州节度留后 
　　　圣朝
常润经略巡检使
知润州军州事
知镇江军府事
浙西安抚使
安抚大司
公江安抚使
通判
知县事
县令
嘉定镇江志卷一
　地理〔一〕 【地理○ (钞本无此二字)案志书以地理居前乃自来之通例此书首列叙郡一门所言者皆地理之沿革而其中引地理书尤多(如叙内引前汉地理志晋地理志吴地志舆地志姑孰志九域志寰宇记之类一叶之中已层见迭出)是地理为总目而叙郡乃子目也(卷十三奏请开伊娄河注云具地理类今检之乃在山川之内是地理乃总目而山川亦子目也)下文诸子目并属于地理然同在一卷之中故不复重标总目至下卷之城池坊巷桥梁津渡亦地理之子目则必另加二字于城池之前方为明晰后凡一卷之总目统数子目数卷之子目共一总目者并仿此例】 
叙(缺) 【叙(缺)○(钞本无此二字)案下文云二县始末具叙张氏鉴云原叙当详载丹徒曲阿建置沿革今叙已佚脱据此则地理之后必有叙矣盖此志之例子目间有无叙者(如文事武事等类皆为杂录之子目而皆无叙是其例也)而总目则无不有叙(子目之所统者少而其大指又见于总目叙中故其叙可无若总目则所包者广必有叙然后义例乃明故其叙万不可废)故今就总目之无叙者补叙缺二字于其目之后一行而子目之当有叙而缺者亦仿此例至子目之本无叙者则不赘焉(凡一总目统数子目者其子目俱无叙则已若或有或无则无叙者必本有佚脱也今悉补之)】 
　　叙郡 【叙郡○(钞本低二字今从之)案元史地理志序原注凡路低于省一字各路录事司与府州之隶路者低于路一字府与州所领之县低于府与州一字盖欲行款分明以便观览也宋元镇江志钞本行款格式不一今悉细为厘定此叙郡既为地理之子目凡子目势不容与总目相并叙郡既低二字则地理必当低一字矣故今于子目之低二字者悉仍其旧而总目之误低二字皆改为低一字(如风俗攻守形势学校兵防杂录人物之类)与此卷地理之式相同若子目之不复有小子目(如地理为总目山川为子目而河湖溪荡陂塘井泉之类属于山川之下者皆小子目也)又不容与子目相并则悉低三字以示区别至总目之叙当低于总目一字子目之叙当低于子目一字而钞本亦多舛误(如润为丹阳郡以下乃子目叙郡之叙当低三字而原本仅低二字此类甚多且有子目下空一字即写叙者)今并逐条改正 (小子目无叙者多其有叙者亦较小子目再低一字)】 
润为丹杨郡自唐天宝元年始郡名一也新唐书从木作杨旧唐书通典从阜作阳圣朝乐史太平寰宇记云今字从木为称 【按唐永泰二年润州练塘石刻江淮转运使刘晏奏状备润州刺史韦损及耆旧等状内丹杨县字并从木】 按前汉地理志丹杨郡武帝元封二年改秦鄣郡曰丹杨领县十七九域志引江南地志云汉丹杨郡北有赭山丹赤故名至晋地理志丹杨郡领县十一注云丹杨内多赤柳在西故名汉丹杨郡治宛陵晋丹杨郡治建邺其治所虽各不同按吴地志自句容以西属鄣郡以东属会稽郡则汉晋所治皆故鄣境今之润境疑非赭土赤柳之旧然自唐天宝元年改润曰丹杨郡何也葢武德九年以后至德二载以前江宁句容并属润州二县即丹杨故地天宝因为郡名逮至德间割出润之江宁句容增以宣之溧水溧阳建为升州自是丹杨之名虽存于润要非昔之丹杨矣 【指掌图曰润州鸠兹按左氏春秋襄公三年楚子重伐吴克鸠兹杜预注在芜湖县东今皋夷也又前汉书志芜湖属丹阳郡又按姑孰志鸠兹在芜湖县东四十里春秋时吴邑杜预注为皋夷舆地志为皋兹皆古鸠兹地考此则指掌图以鸠兹隶润特据丹杨故地以书耳】 
镇江府在禹贡周职方氏 【镇江府在禹贡周职方氏○(钞本镇字上空一字不提行)　案镇江府以下乃叙郡之正文正文与叙万无同在一行之理后凡有似此者悉改为提行顶格俾正文与叙不致相混至子目后之正文大抵不止一条钞本每于上一条之后空一字即写下一条 (如叙郡之正文镇江府以下为第一条秦置以下为第二条汉初以下为第三条钞本皆止空一字)遂至累牍连篇皆用此式(如卷十四唐润州刺史门之类是也)甚且有此条直接彼条并一字亦不空者(如卷四职田门之类是也)盖由传钞者但知惜纸以致眉目不清今悉改为提行顶格其钞本已提行而未顶格者亦改为顶格以归画一(原本除每卷首行顶格写书名外其余皆低二字无一行顶格者体例殊不允协必非原书之旧今特改正)惟本当空一字不必提行者则悉仍其旧而不改焉(如卷十六通判壁记卷十七县令壁记之类不必人人提行卷十八人物门内子弟之附于父兄传后者皆止空一字是其例也)】 为扬州之域春秋时属吴谓其地为朱方吴灭属越越灭属楚 【详见郡县表】 
秦置会稽郡丹徒曲阿二县属焉 【二县始末具叙】 
汉初为荆国荆王贾都于此后更为吴会稽郡高帝六年为荆国十二年更名吴本纪六年以故东阳郡鄣郡吴郡立刘贾为荆王文颖注曰东阳今下邳也鄣郡今丹杨也吴郡本会稽也十二年诏以荆王地立吴王寰宇记今郡城中贾墓尚存景帝四年属江都 【景帝四年属江都○ (钞本此句上有景帝时属江都六字) 案上文云高帝六年为荆国十二年更名吴镇江之属荆国属吴国必述其始于何年则其改属江都亦必述其始于何年自当云景帝四年不得但云景帝时也既云景帝四年属江都不应又云景帝时属江都矣则此六字为衍文无疑其它一二字之重复显然知为衍文者(如卷三风俗门按本府普照寺钞本普字上多并字卷七神庙门云衡门之下钞本门字上多山字此类甚多)皆从严氏所校删去不复一一列于此记以免繁冗惟所删较多者始特载之(卷十七金坛县令壁记自林极以上皆云某年到周元亨以下皆云某年到任然多一任字亦属可通则当悉仍其旧不必删去其它字数微有参差而于文义无碍者俱仿此例)(此参考元和郡县图志及寰宇记姑孰志以书○钞本大字)(北府事互见郄超王恭刘牢之等传○钞本大字) 案以上两条张氏鉴云当是子注羼入正文也其说最确今据以改正 (卷三攻守形势门申浦以下张氏云此系子注今亦从其说改为双行)由此例推之凡注明出处者皆当为小字(如卷十四卷十五之参佐门将佐门内各人传下必注明见于何书其中写小字者原本也写大字者传写之误也)其注明互见他处者亦当为小字(如此卷之详见郡县表卷三之详见杂录若列于大郡之中未免横隔语气) 今皆一律改正】 属扬州寰宇记云吴王濞诛以其地并入江都国
后汉属吴郡顺帝分会稽置吴郡统丹徒曲阿吴孙权徙丹徒谓之京城亦曰京口亦曰徐陵元和郡县图志后汉献帝建安十四年孙权自吴理丹徒号曰京城今州是也按州理古名京城说者以为荆王刘贾尝都之或言孙权居之故名京城今按荆字既不同又孙权未称尊号已名为京则两说皆非也按京者人力所为绝高邱也亦云非人力所为者人力所为者若公孙瓒所筑易京是也非人力所为者荥阳京索是也今地名徐陵即此京非人力所为也京上郡城城前浦口即是京口吴志曰汉献帝兴平二年孙策创业江东使将军孙河领兵屯京地是也吴志又云魏将臧霸以轻船五百敢死万人袭徐陵攻烧城墅即吴时或称京城或称徐陵或称丹徒其实一也寰宇记按南徐州记云京口先为徐陵其地葢丹徒县之西乡京口里也权都秣陵置京都督以镇建安十六年迁都秣陵复于京口置京督以镇焉吴志京都所统蕃卫尤要天纪三年陶浚为徐陵督 【孙皓传】 孙楷以武卫大将军临成侯代弟孙越为京下督 【孙韶传】 顾承领京下督 【本传】 
晋平吴属毗陵郡晋志毗陵郡统丹徒曲阿武进延陵毗陵暨阳无锡七县元帝渡江都建邺乃于京口侨置徐兖州永嘉之乱兖州沦没徐州所得惟半流人相率渡江淮者帝并立侨郡县司牧之徐兖二州或居江南或居江北后虽徐州或镇下邳或镇盱眙姑孰然皆置留局于京口 【此参考元和郡县图志及寰宇记姑孰志以书】 时号为北府 【北府事互见郗超王恭刘牢之等传】 
京口在建邺东北名为北府亦犹姑孰在国南名为南州 【国南本晋阳秋以书】 桓温移镇姑孰上疏北伐百官皆于南州祖道是也他如西州本府之称皆北府类
宋元嘉中以南徐州治京口南兖州治广陵志元嘉八年以江北为南兖州江南为南徐州治京口文帝纪元嘉八年割江南及扬州晋陵郡属南徐州元嘉三十年春正月戊寅以南兖州并南徐州孝武纪元嘉三十年六月庚午还分南徐立南兖州大明七年正月癸巳割吴郡属南徐州明帝纪泰始四年冬十月甲戌割扬州之义兴郡属南徐州自吴至陈皆为重镇
隋平陈废南徐州为延陵镇属蒋州既又改为润州寻废六朝事迹编类隋废丹杨郡乃于石城置蒋州寰宇记隋废南徐州为延陵镇移名于京口为延陵县属蒋州开皇十五年罢延陵镇以蒋州之延陵永年常州之曲阿三县置润州于镇城葢取州东润浦以立名大业三年废江都郡之延陵县为丹徒徙延陵还治故县属茅州 【废江都郡之延陵县为丹徒徙延陵还治故县属茅州(钞本废字下有为字而无为丹徒以下十三字) 案此条上文自开皇十五年以下数行皆采诸寰宇记惟此处衍一字少十三字遂至语气不完而事情亦复不合今特据寰宇记以正之(上文云隋废南徐州为延陵镇移名于京口考寰宇记本文移名作移居而元志郡县表亦作移名二字均属可通不妨仍存其旧后凡所引之书与原书微异而于文义无碍者俱仿此例)外此之字句脱落而有原书可检者悉为补之仍着于记以备参考惟所脱者止一二字为人所共知者(如卷三营田门小麦田六百三十三亩钞本脱亩字卷六山川门静惠王宏子正义传钞本无传字此类甚多)则但补之而此记不复赘焉(卷二十一杂录天文类注云同上而上文不注所出张氏鉴以为上有脱文然考全书内似此者不少且有前数条注出处而后数条不注前数卷注出处而后数卷不注者势难一一查补今皆仍其原文)】 
