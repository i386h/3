<!-- { "loadSidebar": true } -->
字志道丹阳人赋籍扬之江都绍兴二十一年赵逵牓历徽州歙县东尉 【隆兴幕府秩满诣阙上保治要略八篇大概为国家根本在荆襄巴蜀防守利害在两淮】 差监行在省仓上界 【疏当今之务最急而宜先者八事曰戆语上宰执台谏一曰御将谓操纵在我而不使知朝廷用权所在二曰抑奸谓宦官不宜与诸军交通馈遗三曰节财谓贵戚权幸添差外补冗滥当限其员数使之待次四曰谨法谓节抑富人补授用戚里恩赏为中都官五曰士风谓以庸懦为静退小廉曲谨为谦和不区别是非为长者不挂口时事为谨重宜惩劝以作成之六曰军政谓诸将掊克侵剥以自丰交结权幸以固宠愿使有以畏朝廷之法七曰均用谓修内司坤宁殿赁屋钱似与户部分为两家不相均用八曰畏天谓日食冬雷及太一家推步小游见临荆楚主有兵象宜讲武备又叙中原变故以来可为近鉴者为兵鉴十篇曰料敌曰专事曰国是曰庙谟曰守险曰作气曰藏机曰用间曰治城曰防海又撰边问一篇论江淮防守利害当以绍兴初守淮为法建炎末守江为戒】 丞相陈康伯荐于朝除枢密院编修官 【论防秋五事料金人必遣使启衅开端径犯淮西以窥采石和州实濒江诸郡之咽喉因举孙权筑濡须坞故事乞筑和州垒及舒扬防守荆襄事势与用将任间之术已而果渝盟胁求土地指取将相因言遣使不足恃者四乞密札诸大将遣子诣行在所奏陈机事委才略堪用者畀以边郡或留环卫又论两淮水寨海道水军利害训饬诸将出军必先纪律诏令恳切如陆贽以感人心激士气武举进士授军官及边郡差遣以求异才会朝廷命中丞汪澈宣谕荆襄又叙事宜大要有四以送之】 兼枢密院检详诸房文字 【时敌犯淮西复论兵民沿江守御为今日计不过三策大意欲驾幸建康以宿卫兵守江而令淮上诸军或战或守为上策以刘锜退保天长坚壁真扬分兵援王权且战且守以俟成闵至为中策以李捧过和州援王权于成闵未至之前为下策及闻敌至采石仪真建议请以皇子为大元帅辇财货自衢信由长沙而上招募勇士令荆襄吴珙武巨直趋关洛还捣大梁出两淮腹背令四川吴璘姚仲王彦分兵攻陕西直据河东捣范阳以倾其巢穴敌必退保则其酋可以坐缚朝廷虽知奇策而不能用】 兼措置浙西海道所主管文字 【闻瓜洲失利恐通泰无备乞集官舟搬泰盐入江阴置场以榷之又陈却敌之计二千余言上之】 高宗视师江上命扈从至镇江 【摭自古东南用兵于西北可施诸今日者凡五篇曰恢复要览上陈丞相康伯张魏公浚且指魏公之失谓当去其轻脱尝试之说为万全之举庙堂亦多采用其说驻跸建康又论三国六朝形势与今日不同要当无事则都钱塘有事则幸建康为东西都御批史正志议论确实古今判然下侍从台谏集议卒从其说继闻金使来易地界于宿泗变旧理为敌国一切恭顺和议虽不日可成武备要当先立又论劾江上诸军诡名之数欲以七千五百人为一军额庶几可以潜消之】 改宣教郎寻除司农寺丞 【轮对论人材当警策其已用而开广其未用武备不可弛边将上功多不实宜戒饬之上奖谕】 以扈从劳绩转奉议郎孝宗即位覃恩转承奉郎 【上久闻其名首赐对内殿陈守成先恭俭平乱在智勇亲便殿阅武士自将以平区宇之说陈丞相康伯以正志所论招纳归正利害荐于上御笔具载此意遣密谕宣抚司两淮帅守】 命往江上计议军事催筑坞置转般仓还朝擢度支员外郎 【应诏上书言求实材节财用修军政明赏罚谨备守且策督府用兵必败书奏宣付三省御批史正志议论尤为切当】 隆兴初元迁吏部员外郎 【闻收复灵璧虹县复上书言二邑既下复难深入则小利不足以为胜既得之后势难远守则旋师适足以自疲得淮阳而后可以为喜且言淮上事之失】 求补外除江西运判召为户部员外郎寻除福建运判再召为户部员外郎 【既至赐对陈当今急务七策其防江之策略曰天以吴越便利遗我而使之保守东南吾西以为余事而缓于修缮可乎复陈四说论唐邓海泗不可弃欲求一契丹子孙为辽王用其来归名将以佐之资以兵财尽领归正人数万驻唐邓间俾得以借中国之势号召河南契丹必响应关陜必可得自此复契丹旧土如我白沟河以南可坐而得纵使不然彼亦十余年不得休息而海泗令数万人坚守朝廷竟不之行以此求去愈力】 丐外除江东运判未赴改江西 【始至漕计不给节无艺之费府库充羡乃以宽剩钱四千万缗米五万石助国用】 秩满召赴行在除左司兼权检正转朝奉郎除检正兼权吏部侍郎明年权刑侍兼吏侍 【转对言太仓无一岁储左帑无三月积九谷散于穰岁百姓凶于丰年望与大臣熟论大计如边防财用之急使专意精思筹划上嘉纳命坐赐茶退而条具财用事宜凡国家经常储蓄之数及三代以来理财变通之术或得或失以为原鉴上之】 又兼兵侍 【上封事言今日大者八事为可忧而后陈可以出奇之策大抵以保江淮择将材遣闲谍选精锐为言丐祠不允有旨以前论水军利害条具措置事即疏东南水军之利及三国六朝攻守备御之要以闻时朝廷议修刑书欲寘强盗奸污者死独建议使免死而至配所复受杖卒用其说】 改吏侍请郡除集英殿修撰知建康府 【陛辞陈三事论两淮城壁搜简军实又上疏乞令淮北归正人并在沿淮却将元归正忠义头首所管人数移屯边面替回正军两有所益续有旨委同郭振沈复点检和州关隘团结强壮上奏曰择地势之便利固难若已得之而择将帅之可守者尤难及论修筑城壁为急上美之令郭振遵用其言】 转朝散郎以职事修举进敷文阁待制赐金带除知成都改除户侍江浙京湖淮广福建等路都发运使检察诸路财赋 【时相欲因此济之乃上疏言欲谤之书何止一箧是其计者什未必有三惟陛下任臣以坚责臣以无欲速御笔云如卿之才深所信任虽有浮议朕岂不灼见而全护卿也】 未几乞守本官致仕诏答不允仍旧巡历遣中使宣谕再入户部忤时相意以散官谪永州 【因论左帑南库西库窠名差互忤时相意以发运司已拘桩未起发诸路钱为诞谩又以携去籴本为失陷故有是命】 寻复元官提举隆兴府玉隆万寿观除右文殿修撰知静江府未赴而罢再奉祠转朝请大夫赐爵文安县开国男转朝议大夫知宁国府改赣州又知庐州既至数月以疾终年六十正志自初被命计议军事及为大漕不受馈遗其奉祠家居也治圃所居之南号乐闲居士柳溪钓翁藏书至数万卷正志议论精确切中事机受知两朝如此而或者乃以口才訾之过矣
　　胡缉
字舜举一字熙绩丹阳人故秘撰陈公东之外孙豪于诗文举于乡为府学正少年时乡人有任平江理掾者馆之适尚书孙觌被召赴阙过郡缉为作诗贽见觌称之 【诗有曰九老图中白居易八仙座上李长庚觌喜云用事切当末有宣室若膺前席问鬼神姑置对苍生之句觌又喜云信前辈不能到此】 淳熙间番阳守赵公广馆于郡斋一夕大醉而卒
　　汤模
字符楷　大方字符龄金坛人工诗 【模尝游练湖上题甘露南庄壁云极目湖光里招提万顷田庭荒无马迹木落见炊烟今日山林畔他年香火缘烦师瀹春茗为说小乘禅】 
　　向舍人子莘
字天民文简公之四世孙也为人清谨沈厚精敏尝预开封府荐以父宗旦熙宁间任鸿胪卿广东运副故事过岭恩特补右班殿直累迁阁职至供备库副使勋飞骑尉赠武显大夫娶丞相文肃公曾布之第三女封静安县君子六人朝议大夫吴说志其墓 【见冡墓类】 
嘉定镇江志卷二十
　总目(缺) 【总目缺○(钞本无此三字)　案元志人材门以方外为子目释与道为小子目而宋志人物门则并无子目此卷以释与道为子目卷首自当另有总目疑是方外二字但其叙已缺未可臆补今姑列三字于此以存其槩焉】 
叙(缺)
　　释
　　　梁萧惠开
南兰陵人父思话为中书令惠开性孝家素事佛凡为父造四寺曲阿旧乡名禅乡寺京口墓亭名禅亭寺又有禅冈禅封
　　　元素 
唐延陵马氏有子为僧名元素字道清尝入南牛头山事威大师摩顶谓曰东南正法待汝兴行开元中韦铣守润请住鹤林后李憕为扬牧延以去未几坐灭建塔于黄鹤山之西原李华铭
　　　甘露寺某僧
甘露寺某僧者道行孤高李德裕廉问日尝与之游及罢任以方竹杖一枝留赠焉方竹出大宛国坚实而正方节眼须牙四面对出实卫公之所宝也及再镇浙右其僧尚在公问曰前所奉竹杖无恙否僧喜对曰已规圆而漆之矣公嗟惋弥日
　　　宋僧应夫
滁之蒋氏子既出家得法于天衣义怀号广照大师主甘露十四年聚徒常五百人曾肇尝铭其塔佛印师了元住持润州金山寺东坡久与之游赴杭过润留数日一日师与弟子入室公便服入方丈见之师云内翰何来此间无坐处公戏云暂借和尚四大用作禅床师曰山僧四大本空五蕴非有内翰欲于何处坐公拟议未即答师急呼侍者收公所许玉带永镇山门公笑而与之师遂取衲裙相报公有次韵诗 【见大全集】 
 　　僧祖可 【僧祖可○(钞本此条前有钱彦远及元佑二年两条) 　案钱彦远条述昙颖事元佑二年条述了元事然二僧之名不列于各条之首与上下文诸僧之传不同且了元前已有传不应此处复见(上文了元传称为师而元佑二年条则称为元语气各别断非一传而误分也) 且考其体例玩其文义实与二十二卷拾遗门诸条相同今移置其末又钞本此条后有苏庠云镇江妙惠大师一条(钞本无苏庠云三字考下文云余行年七十又云师其许我哉所谓余字我字不知何指及阅元志卷十九释类妙惠注乃知为苏庠之言今特补入以符语气)亦仿此例至于下文道类桓尊师条后有古今诗话一条宋妙明真人条后有曾慥百家诗选一条皆与前后诸传体例不合而与卷二十一纪异类诸条文义约同今移置纪异门之末俾得各从其类】 
字正平后湖苏养直之弟元名序后为僧易今名豫章徐师川俯为东溪集序后湖集祖可与苏庠同生庠有送行诗云语别既不易况与子同生如何携手好忽作千里行洪觉范尝有评云余久不见养直忽得其诗想见岸帻醉坐如行野渡春色盎盎于淳秾中自有一种清绝气味正平如潄壑夜泉响扫窗春雾空不类菜腹阿师语兄弟真连璧也
　　　江西僧书记道举
字季若绍兴辛酉客居丹阳何氏庵时闻急报仲春初金既至王师大捷季春复至因作破敌行 【见甘露举书记文集】 
　　道
　　　晋道士王纂
居马迹山永嘉末中原大乱饥馑疫疠纂于静室飞章告天至第三夜有光如昼一人前告纂曰太上道君至矣道君曰玉皇天尊虑鬼神之害人常命五帝三官御之然季世民伪诈自投死地由是六天魔鬼与历代败军如王翦白起之徒生为兵将死为鬼帅以神咒服之当戢今以神化神咒三经授子以拯万民阴功克功真阶可冀言讫而还
　　　唐魏法师名隆
字道崇本任城人贞观九年至京太宗悦之后居润之仁静观润守李厚德虞承庆乔师望皆尊礼之其卒也葬马迹山崇文馆学士胡楚宾铭
　　　王远知
