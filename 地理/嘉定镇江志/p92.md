<!-- { "loadSidebar": true } -->
琅邪人父昙选陈扬州刺史母尝昼寝梦灵凤而娠沙门宝志谓昙选曰生子当为神仙宗伯远知少聪敏博综羣书初入茅山师事陶宏景宗道先生臧兢陈主闻其名召入重阳殿隋炀帝亲执弟子礼高祖之龙潜也远知尝密传符命武德中太宗平王世充与房元龄微服谒之远知迎谓曰此中有圣人得非秦王乎太宗因以实告远知曰方作太平天子愿自惜也固请归山贞观九年敕润州茅山置大受观 【太平广记作太平观】 降玺书曰先生得妙诀于金坛受幽文于玉笈昔在藩朝早获问道近览来奏请归旧山已有别敕不违高志
　　　桓尊师
字探元曲阿人学仙术于本县云阳观时人称其道行开元十四年九月十五日尸解碑在仙台观
 　　李含光 【李含光○(钞本无此三字)　案自天宝七载以下皆李含光传与上文桓尊师传无涉自应补此三字至于上文唐魏法师王远知桓尊师三传及此处李含光传钞本除标题之外其余皆作小字张氏鉴云道类所载或正书或夹注多为后人窜乱严氏元照云当改为大字今从之(或疑元志释道等传俱是小字疑此数条为元志然考元志道类有魏隆及李含光传与此处所载有详畧此处魏法师传及王远知传俱言贞观九年钞本贞作正桓尊师之桓钞本作亘皆避宋朝之讳则为宋志无疑既是宋志则当与上文晋道士王纂传下文宋妙明真人吴元净传并作大字矣惟王远知传内太平广记作太平观八字乃置大受观句之注仍当作小字耳)】 
天宝七载练师李含光敕广陵李练师上清品人也抗志云霞和光代俗为予修福灵迹将赴金坛故赋诗宠行紫府烟霞士元宗道德师心将万籁合志与九仙期绝俗遗尘境同人喜济时访经游玉洞敷教入瑶墀茅岭追余迹金坛赴远思阴宫看旧记阳观饬新词缅想留双璧长怀采五芝灵真若可遇鸾鹤伫来兹今石刻尚存
　　　宋妙明真人
吴元净丹阳人明真观乃其祖宅徽宗朝赐号妙明后归浙右多乘小舫游江湖间绍兴壬申敷文阁待制陈桶瘗于汝山南御史黄达如作诗纪之
嘉定镇江志卷二十一
　祥异 【祥异○(钞本无此二字) 　案卷十六将佐门张子良李奉仙田少卿传注云先是春三月彩虹入子良宅语见祥异考此卷虹类详载彩虹入子良宅事是虹与天文等类皆系子目而祥异乃总目也(钞本虹类在龙凤后鸟兽前然虹乃天象不应与动物并列今移至天文之后)卷十五副使韦齐休传注云详见纪异考此卷纪异类引河东记详述韦齐休事盖纪异亦祥异之子目也】 
叙(缺)
　　天文
宋大明六年八月月入南斗魁中占曰吴越有忧明年扬南徐州大旱田谷不收民流死亡
元徽三年十一月庚戌月入太微掩屏西南星占曰贵者失势四年七月建平王景素据京口反 【同上】 
　　虹
唐永贞二年春三月彩虹入润州大将张子良宅初入浆瓮水尽入井饮之是年九月节度使李锜诏召不赴阙欲乱令子良领兵收宣歙子良翻然反兵围城李锜就擒子良拜金吾将军 【太平广记】 
　　地震
晋太兴三年四月庚寅晋陵地震 【时晋陵郡治丹徒】 
唐则天纪长安元年七月乙亥杨楚常润苏五州地震
　　火
晋康帝建元元年晋陵吴郡灾
　　花木
晋志成帝咸和六年五月癸亥曲阿有柳木倒地六载是日忽复起生 【又见宋志】 
丹阳练湖莲花开邑人必有位执政者元佑初上下两湖莲花盛开是岁王存拜丞辖绍兴壬子初夏又开是岁翟汝文入参大政越八载己未章复为宰日亦开半湖虽邑人无登二府其后复为签书
　　龙凤
吴孙权传赤乌十一年云阳言黄龙见 【又见宋志】 
宋志孝建元年正月庚申凤凰见丹徒憇贤亭双鹄为引众鸟陪从
梁天监元年凤凰集南兰陵
普通中龙鬬于曲阿王陂因西行至建陵所经处木皆折开数十丈隋志云武帝专以讲论为务不崇耕战将轻而卒惰故有龙孽之应
天圣中近辅献龙卵云得自大河中诏遣中人送润州金山寺至元佑间犹匮藏沈括居润屡见之
　　鸟兽
晋志建武元年七月晋陵陈门才牛生犊一体两头按京房易传言牛生二首一身天下将分之象是时愍帝蒙尘元帝即位江东天下分为二是其应也 【时晋陵徙治丹徒】
太兴三年四月白鹿见晋陵延陵 【宋志】 
刘波字道则孝武太元中居京口昼寝闻屏风外悒咤声见一狗蹲地而语语毕自去波隗孙也后为前将军败见杀 【异苑】 
宋志元嘉十八年六月白燕产丹徒县二十七年五月甲戌白燕产京口
大明五年五月丙寅白鹿见南东海丹徒
明帝泰始二年九月庚寅青雀见京城口
泰始三年五月癸酉白（上鹿下章）见东海丹徒 【同上】 
齐志永明八年延陵县前泽畔获毫龟一枚
梁中大同元年邵陵王纶在南徐州卧内方昼有狸鬬于櫩上堕而获之又有野鸟如（□鸟）数百飞屋梁上弹射不中俄顷失所在后纶为王僧辩所败
武帝纪中大同元年正月丁未曲阿县建陵隧口石骐驎动有大蛇鬬隧中其一被伤犇走隋志云石骐驎动木沴金也动者迁移之象天戒若曰园陵无主石驎将为人所徙也后竟国亡
唐光启中金山寺西矶石上有异兽状如牛无角长可数十丈色黄而毛引首顾望城中久之复回顾广陵寺僧观者渐众乃跃入水波涛汹涌如众车马声顷乃止好事者图其形以访识者广陵有老人惨然曰顷年此兽出江表有乱今复出祸至矣是必京口先而广陵后也不数年皆验 【稽神录】 
唐志中和二年秋丹徒狗与彘交占曰诸侯有谋害国者
　　虫鱼
晋志怀帝永嘉五年蝘鼠出延陵郭景纯筮之曰此郡东之县当有妖人欲称制者其后吴兴徐馥作乱杀太守袁琇馥亦时灭 【又见宋志文小异】 
唐志贞元三年润州鱼鳖蔽江而下皆无首
　　器物
宋志孝建二年四月甲辰延陵得古钟六口徐州刺史竟陵王诞以献
齐志建元元年四月有司奏延陵令戴景度称季子庙旧涌井北掘得沸泉泉中得一银木简长一尺广二寸隐起文曰庐山道人张陵再拜谒诣起居简木坚白而字色黄 【余见嘉贤庙记】 【(余见嘉贤庙记)　案此志注中言互见他卷者颇多或正相符合(卷一叙郡注云详见郡县表卷十四韩滉传案语注云具叙郡韦儇传注云语见攻守形势李德裕传注云语见土贡钱镠传案语注云语见叙郡卢绛传注云事迹具攻守形势刘澄传注云余见攻守形势卷十五参军李闳曹纳传注云一事见招隐山卷十七曲阿令邱仲孚传注云详见攻守形势今检之均属不误全书中似此者尚多缘已见他条故不重出后皆仿此)或微有参差(卷十六大将王栖耀李长荣柏良器传注云详见兵类考此条在卷十兵防内而他卷别无兵类今特改类为防卷十七向舍人子莘传注云见冢墓类考卷十一以陵墓为小子目则子目当作陵墓不当作冢墓矣今从戴氏守梧说改冢为陵)或今已佚脱(卷十六郡酒务陈某注云详见酒课及陵墓今考陵墓门不载陈某墓课程门不载酒课元志卷六虽曾引嘉定志酒课然亦不载陈某榷酤课羡事其脱处无从补矣)然皆系本书之总目子目未尝言及所载之文而此处言余见嘉贤庙记者盖以述延陵季子之事迹莫详于记文也今考卷七之祠庙门内脱去嘉贤庙而元志卷十八神庙门内有之且详载晋晋陵太守殷仲堪梁延陵县令王僧恕唐武进县主簿赵晋用上柱国高绍润州刺史萧定等记此条所言嘉贤庙记虽不知定指何篇要必在此数篇之内或疑诸记本宋志之文混入元志然考高绍记云访贞石而湮灭萧定记云保无欲之贞若是宋志则钞本当避写贞字为正今钞本既皆作贞则为元志无疑不得因宋志之缺而以元志补之也(元志载嘉贤庙在丹阳县此志卷七祠庙门内丹阳金坛两县全缺今但注丹阳县缺金坛县缺八字而不复言嘉贤庙缺者以阖县之庙所缺甚多但举此庙转觉罣漏也他皆仿此)若夫卷十四王孝畅注云本府汉荆王神祠记又云具荆王庙今考元志神庙门本府顺佑王庙条下云即汉荆王贾庙并详载唐先天时重修二记(记文内云前刺史东平毕构构字为宋高宗讳今钞本既不避写则非宋志可知)而此志祠庙门无之今亦仍其旧焉(附录咸淳志云案沓详见石刻在讲堂之西盖刻案牍之文于石非此志另有石刻一门也)】 
永明九年曲阿县民黄庆宅左有园园东南广袤四丈每种菜辄鲜异虽加采拔随复更生夜中常有白光皎质属天状似垂绢私疑非常请师卜候道士傅德占使掘之深三尺获玉印一钮文曰长承万福 【同上】 
梁末京口人于藏儿年五岁登城西南角大楼打鼓作长江櫑鼓兵象也于是有侯景之乱 【隋史】 
陈大定中有人发郗愔冢见愔尸如生得古铜器十余有郑康成所书箴左氏膏肓愔手注其后云得于广固邓伯道邓云石勒军发康成冢得之又有纸笔并题人名
建康实录陈时东征北军于丹徒盗发晋郗昙墓大获王羲之书及诸名贤遗迹
因话录唐兵部员外郎李约有山林之致不好俗谈多蓄古器在润州尝得古铁一片击之清越又养一猿名生公常以随逐月夜泛江登金山击铁鼓琴猿必啸和倾壶达夕醉而后已约又于焦山得一石号宝峯载归洛中
观音寺铜钟杨氏将安仁义所铸
招隐寺铜钟李氏所铸
国史纂异润州曾得玉磬十二以献张率更叩其一曰晋某岁所造也是岁闰月造磬者法月数当有十三今阙其一宜于黄钟东九尺掘必得焉求之如言而得
宋太平兴国中丹徒县令王纪改筑县墙掘地得石函验其刻文梁大同五年道人法序瘗真身舍利于此函中铜龛一龛中银合一合中银瓶二舍利七粒存焉而铜龛复有刻文则唐贞观十二年再加营奉掌役者张遇者获之以献遇感贞观在已因投慈云寺为沙门易名闺贞端拱元年夏四月八日迁之于郡之甘露寺东隅建浮屠散骑常侍徐铉记略曰是郡也扬州之都会京口之重镇六代之风流人物综萃于斯三吴之山川林泉肇发于此高深自改气象常存云云见集中
　　谣
晋志太元末京口谣曰黄雌鸡莫作雄父啼一旦去毛衣衣被拉飒栖 【衣被拉飒栖○(钞本被作披)　案晋书五行志作被今据以改正下文咙喉喝复喝钞本少复喝二字亦据晋志补入】 寻而王恭起兵诛王国宝旋为刘牢之所败 【又见宋志】 
王恭镇荆口 【宋志作京口】 举兵诛王国宝百姓谣云昔年食白饭今年食麦麦孚天公诛谪汝教汝捻咙喉咙喉喝复喝京口败复败识者曰昔年食白饭言得志今年食麦（麦孚）（麦孚）麤秽其精已去明将败天公将加谴谪而诛之也捻咙喉气不通死之祥也败复败丁宁之辞也恭寻死京都又时行咳疾而喉并喝焉 【又见宋志文小异】 
王恭在京口民间忽云黄头小儿欲作贼阿公在城下指缚得又云黄头小人欲作乱赖得金刀作蕃扞黄字上恭字头也小人恭字下也寻如谣者言焉 【又见宋志】 
　　谶
齐志祥瑞老子河洛谶曰肃草成道德怀书备出身形法治吴出南京上即姓讳南京南徐州治京口也
　　纪异
