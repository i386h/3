<!-- { "loadSidebar": true } -->
永王璘之败江东节度使韦陟以广琛从永王下江非其本意惧罪出奔未有所适乃表请拜广琛为丹阳太守兼御史中丞沿江防御使以安反侧无何有诏令陟赴行在陟以广琛虽承恩命犹且迟回恐后变生祸移于陟欲往招慰然后赴召乃发使上表恳言其急陟驰至历阳见广琛且宣恩旨劳徕行赏陟自以私马数匹赐之安其疑惧 【旧唐书韦陟传】 
按新唐书韦陟传载陟表季广琛为历阳太守与旧唐书异然窃详韦陟系江东节度使丹阳郡乃其所部历阳郡系和州属淮南路陟职在江东安得表请广琛为历阳太守恐当从旧唐书度此时广琛虽已拜丹阳太守之命犹迟回在淮南之历阳陟恐为己累故驰至历阳宣恩旨招慰广琛使广琛亟趋丹阳治所尔旧唐书载陟辞情明白恐新唐书以陟驰至历阳之故却以前文拜丹阳太守为疑故载广琛为历阳太守也通鉴至德二载二月戊戌季广琛方贰于璘则陟表奏广琛为丹阳必在刘汇之后
按旧唐书职官志上州刺史注干元元年改郡为州州置刺史续以旧唐书肃宗纪参考自干元元年八月始命季广琛等为刺史与职官志合今考润州刺史自韦儇而下得韦元甫韩贲韦损樊晃萧定马炫等共七人而建中二年韩滉则兼镇海节度浙江东西道观察事权始重与前日不侔条列如左
　　　韦儇
上元元年十一月新除江淮都统刘展反旧持节都统江淮节度宣慰观察使李峘引兵渡江拒展儇以节度观察副使领润州刺史与李及浙西节度使侯令仪屯京口 【语见攻守形势】 展自上流济袭下蜀李军闻之自溃奔宣城甲午展陷润州丙寅展以降将宗犀为润州司马丹阳军使始李之去润州也副使李藏用谓李曰处人尊位食人重禄临难而逃之非忠也以数十州之兵食三江五湖之险固不发一矢而弃之非勇也无忠无勇何以事君藏用请收余兵竭力以拒之李乃悉以后事授藏用收散卒募壮士与展将张景超孙待封战于郁墅兵败奔杭州展以其将许峄为润州刺史二年展败峄死 【以通鉴及李本传唐招隐寺大律师石碑参定】 
李之都统江淮本传称系干元元年则儇以副使刺润当是李都统江淮之后至上元元年遇展之叛尔
　　　韦元甫
历润州刺史 【新旧唐书杜佑传李华复练塘颂序文载永泰元年十一月韦损刺润州元甫为本道观察使】 
参之旧唐书代宗帝纪大历三年元甫以浙西团练观察使苏州刺史为尚书右丞则是元甫自永泰元年至大历三年皆以苏州刺史为观察使又以旧唐书元甫本传考虽不载刺润却云累迁苏州刺史浙江西道都团练观察使大历初授淮南节度观察使在扬州三年至大历六年卒则其刺润当在刺苏州前上元二年刘展已平之后或宝应广德间
　　　韩贲
历润州刺史 【唐招隐寺大律师碑铭其石碑见存于本府寿邱山普照寺下前军寨碑铭系唐屯田郎中柳识撰识之文载于唐文粹者三】 
考新旧唐传并不见韩贲姓名出处仅登载于此碑风雨剥蚀岿然独存此碑载润州刺史姓名凡四人曰韦儇韩贲韦损樊晃以唐书参考韦儇之后韦损之前合有韦元甫而此碑独不登载意元甫非佞佛者但元甫与贲未知孰为先后然以纪传文集参考元甫历任恐在贲前
　　　韦损
永泰元年十一月二十二日银青光禄大夫领润州刺史声如飙驰先诏而至吏人畏伏男女相贺即日上无贪克下无冤愤丹阳县练塘被百姓筑堤横截以利害白本道观察使韦元甫率徒辟之民刻石颂德 【以唐地里志练塘碑及李华复练塘颂序招隐大律师碑参定】 
　　　樊晃
银青光禄大夫润州刺史曾集杜甫集六十卷小集六卷皇甫冉尝与之登润州城楼及同游润州郡东山有和樊润州诗两篇 【以唐艺文志招隐大律师碑及润州类集参定】 
按独孤及集有皇甫冉文集序文载冉大历二年以右补阙奉使江表因省家至丹阳而没润州类集亦载皇甫冉省家至丹阳卒卢纶有哭冉诗则冉与樊润州登城楼游东山当是奉使江表省家之时又按唐文粹有琴会记载大历六年浙西观察使苏州刺史兼御史大夫赞皇公祗命朝于京阙春正月夕次朱方刺史樊公以琴相和赞皇公系李栖筠以旧唐纪考之栖筠除在八月今琴会记载次朱方月日恐是七年春正月尔晃刺润合在萧定之前然招隐寺大律师碑铭系建中三年撰文贞元五年十一月七日立碑以唐纪传考之撰文乃韩滉刺润之时立碑乃王纬刺润之时而碑辞所及前止韦儇后止樊晃中间不及韦元甫向后不及萧定马炫韩滉白志贞王纬则前后刺润者其佞佛不佞佛可以概见
　　　萧定
新旧唐书本传历袁信湖宋睦五州刺史迁润州刺史所莅有政声大历中有司差天下刺史治最定与常州刺史萧复濠州刺史张镒为理行第一而劭农桑均赋税逋亡归复户口增加定又冠焉寻迁户部侍郎旧唐书张镒萧复传镒系大历五年除濠州刺史复系大历十四年自常州刺史为潭州刺史
又按延陵季子庙记萧定撰书行云时大历十四年岁次己未八月戊戌朔二十七日甲子正议大夫使持节润州诸军事守润州刺史上柱国赐紫金鱼袋新拜尚书户部侍郎兰陵萧定字梅臣记定之刺润历年必多葢户口增加等事非岁月可办
　　　马炫
新旧唐书本传燧之仲兄建中初为润州刺史黜陟使柳载以清白闻召拜太子右庶子
按干元元年复为润州始隶浙西道其节度团练观察使治所迁徙不常然未尝治润也干元元年则韦黄裳以节度治苏干元二年至上元元年则颜真卿侯令仪二人以节度治升上元二年则季广琛李琬以节度治宣自大历三年至大历十四年则韦元甫李栖筠李涵李道昌韩滉并以团练观察治苏建中二年韩滉始自苏徙润浙江东西道合而为一又加镇海之号以重其军增置节度使以重其权除罢年月如左
　　　韩滉
旧唐书德宗纪建中二年夏五月庚寅自浙江西道为镇海军加苏州刺史授检校礼部尚书润州刺史充镇海军节度使浙江东西道观察等使通鉴六月庚寅以浙江东西观察使苏州刺史韩滉为润州刺史浙江东西节度使名其军曰镇海兴元元年五月加检校右仆射贞元元年秋七月丙午授检校尚书左仆射同平章事江淮转运使通鉴系兴元元年十二月庚辰加滉平章事江淮转运使贞元元年十一月乙未两浙节度使韩滉来朝十二月丁巳以滉兼度支诸道盐铁转运使贞元三年二月戊寅度支盐铁转运使镇海军节度浙江东西道观察等使检校左仆射同中书门下平章事晋国公韩滉卒赠太傅新旧唐书本传拜苏州刺史浙江东西都团练观察使寻加检校礼部尚书兼御史大夫润州刺史镇海军节度使滉既移镇安辑百姓均其租调不踰月境内称治帝在奉天淮汴震骚滉训练士卒锻砺戈甲称为精劲分兵戍河南又献缣十万疋请以镇兵三万助讨贼有诏嘉劳寻检校尚书右仆射封南阳郡公李希烈陷汴州滉择锐卒令禆将李长荣王栖曜柏良器破之漕路无梗安靖东南滉功居多时里胥有罪辄杀无贷人怪之滉曰袁晁本一鞭背史禽贼有负聚其类以反此辈皆乡县豪黠不如杀之用少年者惜身保家不为恶又闻京都未平恐有渡江之事筑石头五城造楼船战舰毁寺观修坞壁置馆第穿深井俾偏将邱涔督役朝令夕办又与扬州陈少游临江大阅以金缯相饷酬自德宗出幸及归京师军用既繁道路又阻关中饥馑加以灾蝗滉调发粮帛以济朝廷府无虚月当时实赖焉李晟方屯渭北滉运米馈之船置十弩以为防援有寇则叩舷相警贼不能剽始漕船临江滉顾僚吏曰天子蒙尘臣下之耻也乃自举一囊置舟中将佐争负之须臾而毕会有毁滉者上疑之李泌数为滉辨明其无他上曰善即下泌章令滉子考功员外郎皐谒告归觐谕以卿父比有谤言朕今释然不复信矣因言关中乏粮令语其父速致之皐至润州滉感悦流涕即日自临水滨发米百万斛听皐留五日即还朝自送至江上冒风涛而遣之陈少游闻滉贡米亦贡二十万斛上谓李泌曰韩滉乃能化陈少游亦贡米矣泌对曰岂惟少游诸道将争入贡矣时关中兵荒米斗直钱五百及滉米至减五之四二年春特封晋国公其年十一月来朝加滉江淮转运使十二月加度支诸道转运盐铁等使 【以通鉴参定】 
按通鉴贞元三年二月韩滉薨分浙江东西道为三浙西至润州又按旧唐纪贞元三年二月以白志贞为润州刺史浙西观察使与通鉴合 【具叙郡】 而新书方镇表于贞元三年云分浙江东西为二道观察使治苏州恐是传写之误葢德宗始欲其聚江淮财赋故特创镇海节度合东西二浙之权以畀之中间奉天之难虽滉之力居多缘任重权专谤讟亦不少故滉死始惩其专而分其权然浙西观察治所实在润元不曾徙治苏州自贞元三年二月以后自永贞元年三月丙戌以前观察使凡四人曰白志贞王纬李若初李锜而锜于永贞初复为镇海节度使条列如左
　　　白志贞
旧唐书德宗纪贞元三年二月戊寅以果州白志贞为润州刺史兼御史大夫浙西观察使贞元三年六月乙巳浙西观察使白志贞卒通鉴贞元三年二月戊寅韩滉薨上以果州刺史白志贞为浙西观察使柳浑曰志贞憸人不可复用会浑疾不视事辛巳诏下用之浑疾间遂乞骸骨不许
　　　王纬
旧唐书德宗纪贞元三年八月壬辰以给事中王纬为润州刺史浙西观察使贞元十年十一月乙酉以浙西观察使王纬为诸道盐铁转运使贞元十四年八月甲午浙西观察使润州刺史王纬卒新旧唐书本传进给事中会浙西观察使阙执政李泌曰浙西赋入尤剧纬清而忠能惠养民请遣之制可初州县有韩滉时罚钱未入者十八万缗府史请裒为进奉纬上疏愿蠲以纾民诏听之贞元十年加御史大夫兼诸道盐铁转运使裴延龄以诸道负钱四百万缗献为羡余以图宠纬奏此诸州经费大忤延龄意三岁加检校工部尚书卒赠太子少保纬性勤俭居官以清白称然好用刻深吏督察巡属人不聊生
　　　李若初
旧唐书德宗纪贞元十四年九月乙卯以浙东观察使李若初为润州刺史浙西观察使及诸道盐铁转运使贞元十五年春正月甲戌浙西观察使李若初卒新旧唐书本传累迁越州刺史浙江东道都团练观察使十四年秋代王纬为润州刺史兼御史大夫浙西都团练观察诸道盐铁转运使时天下钱少货轻州县禁钱不出境商贾不通若初始奏纵钱以起万货诏可若初善于吏道性严强持刚检下吏民畏服方整理盐法颇有次叙贞元十五年遇疾卒赠礼部尚书
　　　李锜
