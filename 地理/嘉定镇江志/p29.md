<!-- { "loadSidebar": true } -->
　　　　　孝懿萧皇后陵
孝懿萧皇后本传孝皇帝之继室亦葬丹徒兴宁陵崩时年八十一遗令曰孝皇背世五十余年古不祔葬且汉世帝后陵皆异处今可于营域之内别为一圹孝皇陵坟本用素门之礼与王者制度奢俭不同妇人礼有所从可一遵往式乃开别圹与兴宁陵合坟初高祖微时贫约过甚孝皇之殂葬礼多阙高祖遗旨太后百岁后不须祔葬至是故称后遗令施行
　　　　　胡婕妤陵
胡婕妤本传文帝之母葬丹徒陵曰熙宁荥阳庐陵衡阳三王墓并在域东
　　　　丹阳县
　　　　　齐宣帝休安陵
在县北二十八里高帝父也追尊为宣皇帝
　　　　　景帝道生永安陵
在县东北二十六里明帝父也追尊为景皇帝
　　　　　高帝道成泰安陵
在县东北三十一里
　　　　　武帝颐景安陵
在县东三十二里
　　　　　明帝鸾兴安陵
在县东北二十四里 【并元和郡县图志】 舆地志云泰安陵景安陵兴安陵在故兰陵东北金牛山其中邱埭西为齐梁二代陵隧口有大石麒麟辟邪夹道有亭有营户守典之四时公卿行陵乘舴艋自方山由此入兰陵升安车轺传驿置以至陵所
　　　　　梁文帝顺之建陵
在县东北二十五里武帝父也后张氏谥文献合葬舆地志云 【舆地志云○ 【钞本此下一段在简文帝纲庄陵后】 】 梁大同元年作石麒麟自京师由曲阿中邱至陵所初甚难近陵二十余步忽如跃走时以为瑞帝不悦终有侯景之乱
按建康实录 【按建康实录○ 【钞本此下一段亦在简文帝纲庄陵后】 　案舆地志一段内云梁大同元年作石麒麟又云终有侯景之乱建康实录一段内云武帝父顺之追尊为文皇帝又云武帝大同中作石麒麟乃置于此墓是所言者皆武帝修建陵之事不应列于简文帝庄陵之后也元志卷十二陵墓类列此二段于文帝建陵之后今从之】 及隋志曲阿县建陵隧口石麒麟起舞皆在大同十二年与志异又碑曰太祖文皇帝之神道武帝父顺之仕齐为领军将军封临湘侯武帝即位追尊为文皇帝庙号太祖见姚思廉陈书及南史并建康实录武帝大同中作石麒麟乃置于此墓至欧阳修集古目录乃以此碑为宋文帝长宁陵自在蒋山见沈约宋书及建康实录甚明此乃梁文帝建陵特其八字与文帝庙谥偶同尔
　　　　　武帝衍修陵
在县东三十一里后郗氏先葬天监七年诏修建二陵周回五里内居人赐复终身大同十年武帝驾幸兰陵谒建陵有紫云荫覆陵上食顷乃散帝望陵流涕所沾草皆变色陵傍有枯泉至是流水香洁辛丑哭于修陵诏曰朕违桑梓五十余载展敬园陵但增感恸园陵职司共事勤劳并赐位一阶并加颁赉唐贞观十一年诏令百步禁樵采
　　　　　简文帝纲庄陵
在县东二十七里简皇后王氏合葬诏曰简皇后窀穸有期昔西京霸陵因山为藏东汉寿陵流水而已朕属值时艰岁饥民弊方欲以身率下永示朴厚今所营庄陵务存约俭有港名萧港直入陵口陵前石麒麟高丈余寰宇记云梁简文帝陵有麒麟碑 【寰宇记云梁简文帝陵有麒麟碑○(钞本在居宅门梁武帝宅条下)　案二句皆言陵墓与居宅无涉且系简文帝之陵与武帝无涉故置之武帝宅后则文义不贯而移至简文帝陵后则与陵前石麒麟高丈余之句正相联属也兹特改正】 
　　　　金坛县(缺)
　　　墓
　　　　丹徒县
　　　　　吴孙氏墓
在城南
按孙氏诸陵坚曰高陵在曲阿权曰蒋陵在钟山惟策在丹徒为许贡之客所害后权称号追谥策曰长沙桓王陈寿尝言割据江东策之基兆权尊崇未至故此不称陵而称墓类集谓孙氏陵在城南复取何逊行经孙氏陵诗附之误矣葢逊所题乃权墓也
　　　　　晋郗昙墓
陈时东征北军于丹徒盗发昙墓见建康实录
　　　　　禇裒墓
在城南七里
　　　　　宋神士墓 【宋神士冢○(钞本无此四字)　案此四字乃一段之标题钞本脱去词意不完且与上文晋郗昙墓褚裒墓之例不相符合严氏元照谓少帝以下二行无所附丽而删之今仍存其旧而补四字于首(元志卷十二陵墓门内亦补此四字)】 
少帝时南徐有一士子从华山往云阳与客舍中一女子相与死因合葬呼曰神士冢出系蒙太平广记载
　　　　　南唐徐知谏妻赠东平郡君吕氏墓
在普济院之左知谏记文尚存干贞三年己丑沙门令威立石
　　　　　宋兖王李从谦墓
在城南之望城堽俗呼为兖王坟其石翁仲一尚在适吴门内河西岸圣井子之旁
　　　　　京西转运使苏舜元墓
在五老山端明殿学士蔡襄铭尚书左丞庄定王存墓在仙风里翰林学士曾肇铭
　　　　　祠部员外郎秘阁校理赠少师王介墓
在蒜山东荆国文公王安石文忠公苏轼皆有挽诗见集中介之子延康殿学士王汉之墓在黄杜村马鞍山中书舍人程俱铭
　　　　　光禄卿王罕及其妻昭州平乐县主簿墓
光禄卿王罕及其妻夫人狄氏子昭州平乐县主簿潞并葬崇德乡永安里丞相岐国公王珪铭礼部郎中米芾墓在黄鹤山中书舍人蔡肇铭
芾之父左武卫将军赠中散大夫□母赠丹阳县太君阎氏皆葬于此山
　　　　　同知枢密院事林希墓
在马迹山门下侍郎许将铭
　　　　　尚书左丞谥安惠邓润甫墓
在下鼻塘
　　　　　秘书监知应天府翟思墓
在铁炉山
思之孙兵部侍郎翟绂墓亦葬其山之东南阜
　　　　　朝散大夫知楚州陈向墓
在长山之白云岗内翰沈括铭
　　　　　丞相文肃曾布墓
在长山之相公湾
布从子左奉议郎知舒州曾纁 【布从子左奉议郎知舒州曾纁○ (钞本从作之)　案下文云内翰汪藻志考汪藻浮溪集曾纁墓铭云君之祖易占有子六人曰布谥文肃曰肇谥文昭君文昭暮子也据此则纁乃肇之子布之从子也今改正】 葬丹徒乡内翰汪藻志
　　　　　正议大夫曾□墓
在独市村
　　　　　朝散大夫提点杭州洞霄宫蔡渊墓
朝散大夫提点杭州洞霄宫蔡渊葬东霞山翰林学士毛友铭
　　　　　吏部尚书蒋猷墓
前志云在五州山之西阜
今按内翰汪藻志猷墓乃云葬明州鄞县凤翔乡隐学士之东岗未知孰是故两存之
　　　　　中书侍郎刘逵墓
在汝山其子居实自为志
　　　　　资政殿学士赵野墓
在圌山之阳靖康初野过高密为贼所害绍兴中招魂葬此
　　　　　观文殿学士谥忠简宗泽墓
在京岘山显谟阁学士曾懋铭近守臣吏部侍郎俞烈重建飨堂
　　　　　承议郎知真州刘公彦墓
在金山寺地内
　　　　　开府仪同三司詹文墓
敕葬白兔山荣国夫人何氏墓附
　　　　　资政殿学士詹度墓
在白兔山今其族居缙云
　　　　　供备库副使赠武显大夫向子莘墓
在官塘桥西北长乐山朝议大夫吴说碣子莘子所生母永康县大君夏氏妻静安县君曾氏及其子婺州义乌丞游沂州司刑曹涂监行在赡军北酒库征建康排岸湋皆葬于此山第六子直徽猷阁荆湖北路转运副使（□匀）之妻令人俞氏及其次子奉议郎通判常德府士裴墓在长山
　　　　　龙图郑□墓
在谢家湾
　　　　　殿丞周□墓
在缪家山南
　　　　　尚书郎洪□墓
在缪家山
　　　　　运使高□墓
在官塘桥东
　　　　　兵部郎张颉墓
在横山尚书凌景夏志
　　　　　通奉大夫淮南运判孙荩墓
在马鞍山
　　　　　后湖居士苏庠墓
在马迹山金桥村大（艼去丁改乘）
　　　　　知处州柳仲永墓
在黄茂山
　　　　　节度使魏胜墓
在汝山之漩水湾
　　　　　都统制谥毅武王胜墓
在城西朱家湾
　　　　　成肃皇后父谢冀王墓
在鹤林门之东南
　　　　　太原郡侯赠节度使王刚墓
在城南七里堽
　　　　　直显谟阁吕擢墓
在汝山之漩水湾
　　　　　蠹斋先生真州教授周孚墓
在檀山
　　　　　朝奉郎通判范邦彦墓
在京岘山南
　　　　　朝请郎西外宗正丞张大允墓
在宝葢山
　　　　　乡贡进士姜谦光墓
在缪家松塔湾
　　　　　湖州教授陈珙墓
在义里乡分流村西
　　　　　朝请大夫知辰州王万全墓
在白兔山
　　　　　建康府教授田晓墓
在京岘山北马鞍山
　　　　　步帅果州团练使刘超墓
在长山
　　　　　中奉大夫成都运判霍（□虎）墓
在汝山
　　　　　权马司左领卫将军张良显墓
在长山
　　　　　殿帅节度使郭钧墓
在长山
　　　　　宣义郎将作监主簿马元颖妻荣氏合葬墓
在汝山 【马元颖妻荣氏名庄墓在汝山○(钞本颖作频无墓在汝山四字)　案元志卷十二陵墓类荣氏墓在汝山之阳注云荣氏名庄字正容宣议郎将作监主簿马元颖之妻也据此则名庄下当补墓在汝山四字(上文霍篪墓条下亦云墓在汝山)而元频当改作元颖明矣(频与颖笔画相似古今人名频者少名颖者多频必颖之讹也)严氏元照知其有脱文而欲改名庄为合葬未为得也】 
　　　　　赠少师应安道墓
在长乐乡青山
　　　　　武义大夫何淮墓
在京岘山南西营村
　　　　　总管佐领卫将军李师闵墓
在长山
　　　　　迪功郎常州武进县主簿孔璇墓
在丹徒乡圌山之阳 【孔子四十九世孙建炎南渡后寓居因葬于此】 
　　　　　成忠郎孔珪墓
在丹徒乡圌山之阳璇之弟
　　　　丹阳县
　　　　　吴孙坚墓
在吴陵港土人至今称为孙坟以其最大异于他坟又呼曰大坟
按坚征襄阳为黄祖所杀吴志及建康实录皆言还葬曲阿后权称尊号谥坚武烈皇帝墓曰高陵
　　　　　晋周氏墓
在延陵西六里
　　　　　包氏墓
在延陵北一里
　　　　　梁宏偃将军墓
在石羊子有八冢大小相接
按蔡佑杂记云丹阳县北濒河十八里地名石羊子有牧童见雉鸡逐之入土穴中遂告其主人夏里正即穿其穴乃一大冢继为人所告就狱具说有碑石碎而沈于练湖中求之不获云是宏偃将军墓梁朝人追取到铜器制度皆不甚古或云为县所易墓有四室在旁中闲一室二厦开是时余官京口目覩兹事乃政和丁酉岁也
　　　　　宋三司盐铁判官邵饰墓
在彭泉村御史里行陈洙志龙图直学士邵必墓在□□
必之子通判邵约史墓在□□
　　　　　枢密副使邵亢墓
在耿堽村 【枢密副使邵亢墓在耿堽村○(钞本亢作元)　案宋元志俱无邵元传惟元志人材门有邵亢注云累官至枢密副使考王珪华阳集有邵安简公墓志铭云公讳亢字兴宗(亢为名兴宗为字义正相应若改亢为元则与兴宗不相应矣)尝为枢密副使葬润州丹阳县上德乡耿岗原(耿岗原与耿堽村盖即一地元志陵墓门作耿冈)其官阶地名皆属相合则元为误字审矣元志陵墓门亢误作穴今亦改正(乾隆镇江志陵墓门正作亢)】 
　　　　　将作监主簿章友直墓
在县金牛山东园 【将作监主簿章友直墓在金牛山东园○(钞本无牛字)　案卷六山川门丹阳县经山条下云古所谓金牛之山此墓既在丹阳县境自当作金牛山若作金山则是丹徒县境矣乾隆镇江府志陵墓门正作金牛山今据以补入】 荆国文公王安石铭
　　　　　直秘阁知盱眙军俞长吉之墓
在经山
