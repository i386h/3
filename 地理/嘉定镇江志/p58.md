<!-- { "loadSidebar": true } -->
三鳣堂在成德堂后杨右史迈书扁东西廊有正录直学学谕掌计位志道据德居仁由义四斋斋各有炉亭
张扶重修学记曰镇江有学始于太平兴国五年冬柳开自常移润八年秋乃发旧创新告迁夫子之庙其颜子孟子以下门人大儒之像各塑绘配享于坐既成刻石纪之且言润在江南为上郡有孔子庙当僭伪时阙法莫或崇葺之则知五代以前固有之也宝元中范文正公仲淹载新庙学置田养士迨今赖之因立祠殿庭之后左丞王存为记元佑中文节林希既建讲堂乃于其后复建三鳣堂为教官退食之所舍法行士日益众继以增置宣和间延康毛友又一新之仍旧者庙及二堂而已建炎初学舍尽废而为仓囷独留庙宇以处士虽经兵火幸不及焚已而又为屯兵所据仓官又撤其余以营廨舍绍兴三年端明胡世将复取之因陋就简稍加补葺以来学者然旧学仍为仓诸生所舍者庙廊而已又五年宝文李谟请于朝取讲堂于仓两庑之屋十亡六七其所存者又皆颓圮又二年庙厄于兵火讲堂亦焚撤几半直阁程迈即日先治堂舍以处诸生仓卒趣辨仅庇风雨次作大成殿未及成而趋朝乃度所用举而畀之学阅二政虽各以羡余助修费而财力弗支终不克集待制刘子羽视学之初即有意兴复会南北兵寝乃兴役凡庙宇学舍之未立与虽立而未及成者下至庖湢之所皆具惟是讲堂之弊三鳣堂之废未及修建越数月悉告备焉为堂皇屋架大小若干间费役一出于公而邦畛之民弗之知也 【先是守臣阁学毛友尝撰学记止及宣和以前扶登载虽详然未尝立石】 
　　　丹徒县学
县学在成德堂之东绍兴间县令赵学老重建教官吴武陵记文在丹徒县治
学庾在戟门之东经史子集储于成德堂之右分六厨取礼乐射御书数揭于上监书教官费埙印置
公厨嘉定乙亥徙于成德堂之东县学之侧
麟凤碑在讲壁间干道壬辰春教官熊克因阅汉碑取麟凤二瑞图而赞曰麟胡为来有王者起旷代一获鲁狩汉畤圣贤感之经绝史止于嗟麟兮维其时矣有道则见凤何为藏仪韶鸣岐千载相望逮时之衰歌闻楚狂德备舜文览辉其翔 【米芾史云又有一麟凤图半篆半隶以九字九行为率云惟永建元年秋十月飨时山阳太守河内孙君见碑不合礼掾重造其铭辞曰汉武德中兴即政二年辛酉之节首历四十青龙起云云又一云天有奇鸟命曰凤皇时下有德民富国昌黄龙嘉禾皆不隐藏汉德巍巍永布宣扬天有奇兽名曰麒麟时下有德安国富民忠臣竭节义以修身闻愆来善明明我君麟状一角直下高如足翅如恶马凤冠高尾长甚可怪也今以芾所载汉碑麟凤状似与图合故摭其语以证之庆元四年教官陈德一易之以石】 
泮泉在学之西 【泮泉在学之西○( 钞本此行前有龙龟麟凤四灵图赞一段)　案龙龟以下一段内有云教官刘卿月甲午岁得于应天之府治考甲午岁乃端平元年卿月为教官正嘉熙二年端平嘉熙皆在嘉定以后则此必咸淳志也今移入附录之内(钞本此段内祥风庆云下脱龟之赞曰四字天下有道下脱神龟出焉以下二十八字今据元志卷二十一考古类郡庠四灵条注补入)】 守臣待制林希所凿后因浚得石刻泮泉二字教官杨迈为剙井亭牓以篆额
李西台诗禹迹图在讲堂北壁荆国文公王安石手帖并润守许遵诗在东壁
学官元日上已郡有会诸生之礼自守臣殿撰曾逮户侍张枃始秘撰耿秉又于元日为训文以厉诸生至今不废文曰习乡上齿行于元日何也意者曰岁律又新吾侪之齿益长矣以去岁而视前岁德差进否业稍修否若犹未也宁不惜岁月之虚度入则事父兄出则事长上去岁之所已行者隐之于心如有未至则自今已往安可复以去岁之所以事之者事之乎三纲五常之训非吾侪践履尚谁望邪强学将以待问幼学期于壮行一岁之间所得于经训而有所悟入者何语所蕴于胸中而期以施设者何事后生可畏焉知来者之不如今毋虚过后生之日而骎骎于不足畏之境曾子曰吾日三省吾身回念去岁其不省之日多矣可不戒哉　又谕学文曰学校之设非以士之贫而食之也又非欲羣其类而习为文词也不农不商若何而可以为士非老非释若何而可以为儒事亲从兄当以何者为法希圣慕贤当自何门而入道德性命之理何如而明治乱兴衰之故何由而达考之古以为得失之鉴验之今以究因革之宜此士之所当用心也自孔堂高弟犹勤勤问仁问智问孝问政问所以为士请之于师而辩之于友后世之士不逮远矣傥离羣索居而蔽其所习则固陋乖僻无自而进于道圣人忧之着为成书以诏万世教养渐染以俾之讲习立师儒之官以董正之此开设学校之本意也升堂而讲以质诸公之所疑命题而试以察诸生之所蕴今不惟视为文具且并与文具而废之矣教官自训导之外无他职事励之以修洁之行勉之以有用之学庶几仰副圣天子作人之意 【庶几仰副圣天子作人之意○(钞本此行后有正至会拜之礼以下两叶余)　案正至以下凡九段内有言宝庆间及宝庆三年者有言绍定庚寅绍定癸巳者有言端平间者有言嘉熙丁酉及嘉熙二年嘉熙三年者年号皆在嘉定以后张氏鉴疑为咸淳志是也惟正至会拜之礼一段及丹徒县薛村田一段钞本皆注云以上嘉定镇江志张氏据此谓未注者后人所增已注者为嘉定志本文然丹徒县薛村田一段末云系教授任褒然置考任褒然之为教授系端平二年(见元志卷十七学职门)在嘉定之后则亦咸淳志矣正至会拜之礼一段内有言嘉定癸酉教官卢宪而末言今为常比玩其语气必卢宪以后作志者之词也今定为嘉定续志与下文诸段俱移入附录之内(元志卷三风俗类入学会拜条注引元日上巳一段又引正至会拜一段末云并见嘉定志盖前一段为嘉定志后一段为嘉定续志作志者欲省文故统谓之嘉定志也)】 
　　　丹阳县学(缺)
　　 金坛县学(缺)
　　子目(缺)
 丹徒县　
祥符图经载夫子庙在县西二里是时尚未立学葢州县立学自庆历始崇观以后附在郡学东隅今之县学乃绍兴丙寅宰赵学老创教官吴武陵记立石在县治西庑干道庚寅宰韩元老曾修
　　　丹阳县　
祥符图经载夫子庙在县治东偏庆历中依庙为之元丰初鼎甃县尉王致尧刻石纪其畧建炎焚毁惟存大成殿殿额摹政元御书绍兴壬戌令吴（木巳）建讲堂明年刘长民又作两庑及斋舍干道己丑陈玠重建独殿仍旧东西斋六曰求仁曰好义曰隆礼曰笃信曰教忠曰教和
　　　金坛县　
祥符图经载夫子庙在县治东其后依庙建学陋甚绍熙初宰李枀重建堂曰明伦阁曰尊经斋舍器用俱备晦庵先生侍讲朱公熹书额永嘉叶适记邑人刘宰书至嘉定壬申枀子坝来贰郡宰唐士列立石
　　书院
　　　丹徒县缺(缺)
　　　丹阳县缺(缺)
　　　金坛县　
申义书院在希墟前太府寺丞张镐参政文简公纲之孙以其居去庠序远因建书院招名师合族之子弟教之且拨田为经久计邑人刘宰为取孟子申之以孝悌之义名之
　兵防
自吴孙权都京城理水军起楼橹谨斥候魏人撤兵远徙京口之兵莫强焉晋宋以来兵权总于刺史刺史带持节都督者不但统京口兵或督中外军事或督诸州军事六朝经理中原率由京口兴师不得不合兵权于此唐初润州刺史特领一州非六朝事权比至干元有丹阳军建中有镇海军元和间始并二军为一是时节度观察使或统诸道或统数州然破庞勋破李希烈皆京口兵为之则晋人谓之可用宜矣宋朝惩唐末五代兵骄将专之弊选州兵壮勇者部送京师以补禁卫余留本城虽或更戍然罕教阅熙宁七年始诏京畿诸路兵分置将副无复出戍有警而后遣谓之将兵元丰四年又诏团结东南路诸军如京畿法凡十三将浙西路为第三将而将兵昉乎此今州兵有系将不系将系将五禁军也不系将崇节牢城也浙西路钤辖今驻平江秋阅则按其事事已复归而润有州钤辖则自绍兴二十八年守臣杨揆奏请始 【又按祥符间京口有新水军营以水战南方之所长也自绍兴十一年分屯禁旅水军有御前都统制领之而当郡不复置开禧间尝置防江一军未几改隶都统司嘉定乙亥待制史弥坚以防江为今重事复请于朝】 
　　子目(缺)
　　　水军　
吴志张纮传注孙权对刘备曰吾方理水军当移据秣陵时权正屯京
　　　楼橹　
孙韶收父河余众缮京城起楼橹
　　　北府兵　
晋郗愔在北府徐州人多劲悍桓温云京口酒可饮兵可用深不欲愔居之
　　　义军　
刘裕克京口义军斩桓元骁将吴甫之皇甫敷元大惧使桓谦屯东陵谦等士卒多北府人素畏伏裕莫有鬬志裕与刘毅等分数队进突谦阵将士无不一当百
　　　万钧神弩　
宋武帝之破卢循也军中多万钧神弩所至莫不摧陷舆地志唐颓山西有宋武帝积弩堂
　　　步骑　
梁中大同初侯景渡采石邵陵王纶率步骑三万发自京口直指钟山出贼不意大破之
　　　镇海军　
唐建中二年置
　　　宣润弩手　
韩滉为镇海节度德宗在奉天淮汴震骚滉训练士卒锻砺戈甲称为精劲分兵戍河南帝狩梁州滉请以镇兵三万助讨贼有诏嘉劳李希烈陷汴州滉乃择锐卒令裨将王栖曜李长荣柏良器进讨次睢阳而贼已攻宁陵栖曜将强弩数千夜入宁陵希烈不之知良器择弩手善游者沿汴渠夜入及旦伏弩发贼乘城者皆死矢及希烈坐幄希烈惊曰宣润弩手至矣遂大败东解宁陵之围复宋汴之路漕路无梗安靖东南滉功居多
　　　楼船　
韩滉造楼船战舰三千柁由海门大阅扬威武
　　　丹杨军　
新唐书地理志丹杨军干元二年置元和二年废
按旧唐书纪元和五年十一月浙西奏当镇旧有丹阳军请并为镇海军从之与志年月小异 【旧书杨从阜】 
　　　挽硬　
镇海军节度李锜增广兵众选善射者聚之一营号挽硬
　　　甲士　敢死士　
咸通五年庞勋陷都梁城辛谠言于泗洲刺史杜慆请出求救于淮浙闰月甲辰至润州见镇海节度杜审权审权乃遣押牙赵翼同谠将甲士二千人救泗洲浙西军至楚州未进谠曰我请为前锋乃募选军中敢死士数十人迎贼死战扬旗鼓噪而前贼见其势猛锐避之
　　　后楼兵　
镇海军节度周宝募兵号后楼都子玙统之孱不能御军伍横肆廪给倍于镇海骄不可制
　　　凌波军　
南唐窃据每岁五月许民竞渡籍其姓名尽搜以为兵号凌波军卢绛以功授凌波军都虞候吴越兵围京口绛率所部舟师突长围来救
　　　新旧水军营　
祥符图经载旧水军营新水军营并在州治西北三里旧营乃南唐故迹新营祥符六年诏立营废久矣
　　　都巡检营廨　
长编大观元年十二月御笔江浙之民轻扬易摇盗窃间作承平日久兵弱势单一有警急无以制御阻淮带江不可不防可相度于杭越之钱塘西兴杨润之瓜洲西津淮口之盱眙临淮各置都巡检一员兵给二百人刀鱼船五只各于江淮岸侧置营廨屯守分部地界凡沿淮巡检悉隶之以时巡察奸盗
　　　汰冗兵　
绍兴元年夏四月浙西大帅刘光世一军月费钱十六万米三万石辛卯上问宰执几何可以赡足范宗尹以其数对且曰若汰其冗而留精兵三万可以足用上曰待作手书与之直示朕意
　　　募敢战之士　
