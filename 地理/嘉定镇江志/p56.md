<!-- { "loadSidebar": true } -->
在县南一里始为陈府君庙唐追封忠烈公校书郎顾云为之记曰圆葢亭亭配乎上者星辰之与日月方舆荡荡列于下者山岳之与江河合生民而是谓三才资品类而均为万象至聪曰圣不测者神既分幽显之殊途乃假人祇而共理所以在阳则有贤有哲斡运时权处暗则为鬼为神主张阴隲其来尚矣可得言乎 【其来尚矣可得言乎○ 【钞本无尚矣二字】 　案此二句乃唐顾云记文钞本脱去两字遂觉不辞今据全唐文所载补入下文脱误者如桥柱留名 【钞本脱柱字】 柳絮轻笼于夜月 【钞本脱絮字】 虏骑解围 【钞本脱解字】 祀寝先朝 【钞本寝误作寖余三字俱脱】 倚鹢舟于鳌海 【钞本鹢作蠲】 抗飞章而达听 【钞本脱达听二字】 才堪料敌 【钞本才误作名又脱料敌二字】 仰惟妙算 【钞本脱惟妙算三字】 心花堕叶于空门忍草抽芽于觉岸 【钞本脱叶字岸字】 谈空说偈 【钞本脱谈空说三字】 徒怀素志 【钞本脱怀素志三字】 酒有余酹 【钞本酹误酻】 凡十余处今皆据全唐文订正】 随 【依石刻书】 故大将司徒陈公讳杲仁字世威汉太邱长之十七代孙也颍水聚星引蔓于盘根巨蔕长城吞月分荣于玉叶金枝风神高而鹤立松巅器局伟而鳅藏海底邻家就学邱儿且叹于重生桥柱留名犬子终期于复出贾谊则年逾丱岁翁归则才本兼人丹阙上书金门应诏雕弓开而鹄裂鸿笔奋而鸾惊玉片桂枝对天颜而失喜绣衣骢马下云路以嘶春时属陈剑飞空随旗誓野象泣于开皇岁末龙骄于大业年中水调声愁柳絮轻笼于夜月迷楼香满桃花自落于春风鸢书过而急甚飞星鸳枕稳而谁惊醉梦以至天关震动帝辇飘扬胡头尽缩于漳河鬼目寻生于建业繇是长山盗聚大洞兵兴乐伯通则狼戾秣陵娄世干则鸱张婺水公以名光八绝 【语在德宣法师所撰福业寺碑】 道着一正眉形高隐于石棱髭尾曾焦于电火元凶授首金鋧钿之飞来敌骑解围铁连钱之入去虵穷奔穴象怒投林俄成缚虎之功遂降祝鸠之命天门公沈法兴初倾欵附末恣奸欺乌头暗寘于酒杯俄归厚夜青骨雅当于庙食乃启藂祠祀寝先朝神留故土像设宏开于武进威灵密护于全吴至若湘燕羣飞商羊屡舞云头暗澹禾耳生狞南山垂欲烂之忧东海滟倒流之势兰修一奠桂醑三倾滂沱之澍雨绳垂倏忽之沈阴电扫其霁霖之神速也如此又若鹳巢沈响蚁穴停封离火烧云熏风爨野土禺之精神愁悴泥龙之鳞甲干枯巫觋陈辞箫笳合奏筵上未容于彻馔空中已见于翻盆其救旱之灵应也又如此变乾坤之舒惨神效已多却封境之妖氛阴功更大皇唐干符之二载也突阵将王郢等六十九人以唐山告捷浙水旋师未及赏功潜思怙乱劫库兵而窃发掠民产以纷披移蚁垤于狼山倚鹢舟于鳌海鉏耰合势举烈火以焚烧楼橹乘风驾惊涛而出入聚党仅盈于万众连头遽陷于三州圣主临轩出神谋而制胜将军推毂仗金钺以专征尚书河东裴公读八千卷儒书学五十家兵法名光簪绂气慑英雄有金熨斗之殊恩负玉唾壶之妙唱入则襞香笺而摇彩笔批天子诏书出则提龙剑而臂雕弧主诸侯法令行开玉帐坐镇金陵沥精诚而愿与冥通指庙貌而遥祈幽赞神能长駈鬼阵高辅灵旗于苍茫恍惚之间降云物风涛之助遂使吴戈雪闪待摏长狄之喉越箭星流乃裂蚩尤之骨洎渠魁告毙余党乞降聊凭元化以成功遂抗飞章而达听优诏寻加于爵赏鸿恩别剙其祠庭地控金瓯城临铁瓮山分荆岘水接蓬瀛冠葢云浮西枕向吴之路松萝帐合南连招隐之亭邃宇摩空雕墙缭野翠瓦迭而瑠璃色透彩椽排而玳瑁斑烘窗深则青锁疏风楼迥则璇题拂汉时或居人辍棹行客停鞍倚栏当薄雨晴初寓目向丹枫落后霜驰疋练指茂苑于烟中黛染双螺认海门于天末堂严塑像廊立灵官凛气貌以如生奋威棱而若杀雷公电母目闪烁以疑瞋鬼将神兵口嗫嚅而欲语一顾则精魂愕眙载瞻则毛发寒生所以祭非严而自严神不在而如在俄属灾流濮上盗掠江东孤城怀欲陷之忧万姓负倒垂之惧丞相司徒燕国公军谋出众儒术超羣有岸上虎之雄名有人中龙之美称才堪料敌檄可痊风落塞外之双鵰气吞沙漠挫筵中之五鹿声烜议围以诗书礼乐之兼才领征伐牢笼之重寄移从荆渚代抚吴民前茅高举于中途大敌穷奔于外境仰惟妙算未毕前功将全缔创之能更益增修之美先是中开绀殿别坐金人化庙木于祇园变祠宫为净土僧普愿教传西国裔绍南宗心花坠叶于空门忍草抽芽于觉岸谈空说偈则天龙游阿耨之池燃指为灯则花雨落菩提之木愿以斧斤罢弄丹雘停挥拂琬琰以求刊出笺毫而请染云也运筹无补磨盾何能铁钱将当于铜钱徒怀素志下驷用齐于上驷未吐良谋属辞殊异于当仁承命敢陈于固逊三言获誉何酬掾吏之恩八字留题更望中郎之笔铭曰干仪广大坤德幽元三光四气五岳百川阴阳莫测祸福难诠不有神道谁分化权倬彼陈公挺生随国忠作臣范孝为民则力遏鲸波手扶鳌极生立洪勋殁留遗德狂童作梗上将陈师阴兵助顺战卒乘时元凶殒命残蘖输旗恩颁上爵诏立严祠绀兽拏云飞翚碍日帐卷灵座门开庙室凛凛英气堂堂伟质须磔猬毛头蹲虎骨歌钟杂沓簠簋连延酒有余酹香无断烟惟神是享惟祷斯虔安民护境以永终天
按集古录杲仁终始事迹不显略见于隋书云唐初为隋太仆丞元佑将炀帝已遇杀沈法兴与杲仁共杀佑起兵据江表法兴自称总管大司马录尚书事承制置百官以杲仁为司徒其事止见此尔开元中僧德宣为杲仁记舍宅造寺载其世家颇详而其功阀官爵岁月多谬毗陵志杲仁晋陵人年十八举秀才对策为监察御史隋大业五年受诏平长白山狂寇数万授秉义尉后平江宁剧贼乐伯通东阳娄世干等隋主嘉之拔授大司徒公先娶沈法兴女大业末法兴起兵吴兴倚公为重后欲攘据常州颇复相忌诈称疾亟因公省问以药毒之卒唐干符四年封忠烈公中和四年封感应侯淮南大和六年册忠烈王江南保大十年因与越兵交战获阴兵之助援蒋子文故事册武烈大帝徐铉集有庙碑
　　　　徐偃王庙
在城东南三十里又有庙在下鼻塘
按韩愈作偃王庙碑云徐出柏翳为嬴姓偃王诞当国益除去刑争末事凡所以君国子民待四方一出于仁义周穆王与楚连谋伐徐徐不忍鬬其民北走彭城武原山下百姓随而从之万有余家偃王死民号其山曰徐山凿石为室以祠偃王偃王虽走死失国民戴其嗣为君如初其后公族子弟散徐扬间即所居立先王庙润之有庙当始此
　　　英灵普护圣惠泰江王庙
在江下即下元水府庙也嘉泰元年加封
按五代史杨氏据江左封马当上水府宁江王采石中水府定江王金山下水府镇江王而镇江实为圣朝开宝所更军额之兆范镇东斋记事岁送金龙玉简于名山三水府预焉祥符初赐下水府庙曰显济元丰中僧了元住金山之龙游寺见庙附禅林以为非便乃白郡闻朝移于此自建炎焚毁大帅刘光世重创至绍兴丁卯都统制王胜重修进士黄俞为记岁久颓圮东西廊龙王二祠尤甚嘉定甲戌夏六月不雨守臣待制史弥坚精意默祷嘉应如响乃率羣僚欵谢重议修葢不日落成崇壮轩豁见者肃然动心记曰夫天用莫如龙龙之神有君象焉麟凤龟龙为王者嘉瑞麟以德凤以仪皆不常见龟以前知常见而不常其灵惟龙之见在乎常不常之间其为用从云而降雨润五谷成丰年生民之命实司于龙龙之功不可与麟凤龟同日语弥坚被天子命来守斯土无善政美化以惠利其人兢兢然觊得一稔则可幸逃责乃今夏六月不雨至于秋孟之十有一日苗则槁矣农以病苦斋宿而祷于王祠祀史讫事肤寸之阴起于祠旁次日亭午炎曦流铄独焦山外江浓云泼墨冷风掠面如冰雪噤幸两龙见于云间水波逆立有声上与龙接疾电震雷甘霔随至霶霈越三日岁以大熟弥坚躬率寮吏展敬祠下以答神贶顾瞻殿庭庳隘倾圮甚而覆之蘧蒢疏蔓苍苔蟠延其间升降之际心恧背汗私念神之所以庇乎人者如彼人之所以奉乎神者如此庙其不可以不新也于是改葺正殿以妥安王灵为旁小殿二仍其旧以扬子二龙王配食大门廊庑皆撤新之按旧庙始大于帅臣刘公光世又继以王侯胜张侯诏历岁久居民抵冒蔽遮其前气不宣通则表而迁之筑垣距江外则三门翚飞跂翼轩豁呈露惊涛卷雪庙瞰其上江行陆走得以瞻仰是役也都统刘侯元鼎实任其责既成荐飨则为迎神送神之辞遗之邦人使歌以祀以无忘王之赐辞曰中泠之泉冽且清兮维王之神仁且英兮五风十雨岁以成兮倾倒天瓢不惮勤兮崇崇之宫妥王灵兮牲酒馨香荐以诚兮王其来归福我民兮
　　　丹阳县(缺)
　　　金坛县(缺)
嘉定镇江志卷八
　僧寺 【僧寺○(钞本无此二字)　案元志卷九以僧寺为总目寺院庵为子目此卷亦以寺院为子目而无僧寺之总目则不独与元志之例不符抑且与他卷之例不合必传写者之误也下卷道观二字钞本亦脱去今皆补正(元志卷十以道观为总目宫观院庵为子目宋志以观院为子目既与元志相同不应独无总目也)】 
叙(缺)
　　寺
　　　丹徒县
　　　　甘露寺
在北固山唐宝历中李德裕建以资穆宗冥福 【润州类集熙宁中主僧应夫因治地获德裕所藏舍利并手记云创甘露宝剎以资穆皇之冥福】 时甘露降此山因名干符中寺焚裴璩重建宋朝祥符庚戌有诏再修令转运使陈尧佐择长老居之米芾宝晋集甘露寺悼古诗序云寺壁有张僧繇四菩萨吴道子行脚僧元符末为火所焚六朝遗物扫地李卫公祠手植桧亦焚荡寺故重重金碧参差多景楼面山背江为天下甲观五城十二楼不过也今惟存卫公铁塔米老庵三间故作诗悼之有神护卫公塔天留米老庵之句多景楼记 【附宫室类楼观】 梁时二镬尚存清晖凝晖二阁废有堂曰雨花阁曰海门
　　　　永业寺
旧在金坛县东南二十五里后请废额建在登云门外二里
　　　　妙喜寺
旧在金坛县东南四十里后请废额建在通吴门里为都统司功德院中有纪忠堂军师毕再遇列阵亡将士职位名祠之
　　　　绍安寺
旧在金坛县东南一十五里后请废额建在登云门里
　　　　绍安寺
旧在金坛县东南一十五里后请废额建在登云门里
　　　　崇祚寺
旧在金坛县东三十五里后请废额建在铁炉招提寺旧在金坛县西一十里后请废额建在登云门外杨李村
　　　　善业寺
旧在金坛县西北七里后请废额建在杨李村东安寺旧在金坛县藤料沙缺
　　　　善业寺
旧在金坛县西北七里后请废额建在杨李村东安寺旧在金坛县藤料沙缺
　　　　景灵寺
旧在金坛县治东二百步后请废额建在丁角镇南丁村
　　　　幽栖寺
旧在金坛县东八里后请废额建在胡村
　　　　梁广寺
旧在金坛县东三十里后请废额建在东利涉门外
　　　丹阳县(缺)
　　　金坛县(缺)
　　院
　　　丹徒县
　　　　普济禅院 【普济禅院○(钞本此下数叶在卷九)　案僧家之院不应与道观同卷今皆移入此卷列于僧寺之后经道家之院仍列于道观之后俾门类不相杂焉】 
在焦山祥符图经不载始建岁月但云宋朝改今名僧了元自序元佑三年春普济庵乏主者白太守杨公乞居于此院旧有海云堂善财亭
