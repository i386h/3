<!-- { "loadSidebar": true } -->
张孝曾　姚松　陈如晦　鲍礼叔　张临　张洌　周荃　乔颢　周承勋　赵默　赵公伾　夏蹈中　陈景思　沈程　苏渭　柴几　赵彦掞　何处仁　应镛　赵佑夫　司马述　喻兴之
嘉定镇江志卷十八 【嘉定镇江志卷十八○(钞本作卷十九)　案此卷纪人物始于汉包咸终于五代吴淑皆宋以前之人钞本反列宋人于此卷前张氏鉴云人物先本朝而后前代亦此志创例严氏元照云唐五代以前人反在十九卷皆编次之疏也今考卷二十释道两门以时代先后为叙不应人物门独变其例况刺守参佐等类皆先述前代后述宋朝尤不应人物门内编次独有颠倒此必传写之误也今特改正(钞本卷十七所纪者皆宋人今改为卷十九钞本卷十八所纪者亦宋人张氏鉴云此卷篇袠甚少似有佚脱今考苏师德以下半页余陈丞相以下数行皆当移入附录则所存者惟汤模以下两行向舍人以下数行合计不及半页自不必另为一卷兹移入十九卷之末以符钞本之卷数盖宋志增补一卷删并一卷其数正相当也)】 
　人物
叙(缺)
　　汉包咸
字子长曲阿人习鲁诗论语举孝廉除郎中建武中以论语授皇太子拜谏议大夫侍中左中郎将永平五年迁大鸿胪病笃显宗亲驾临视年七十一卒
　　吴殷礼
字德嗣云阳人年十九守吴县丞召除郎中终于零陵太守　基礼子官至无难督　巨字符大基子官偏将军终苍梧太守　佑字庆元巨弟官至吴郡太守
　　宏咨
曲阿人大帝之姊壻　璆咨孙为五官中郎将迁中书令太子少傅
　　韦曜
字宏嗣云阳人本名昭史为晋讳之少好学除西安令迁尚书郎太子中庶子历黄门侍郎孙亮即位为太史令撰定吴书孙休践祚转中书郎博士祭酒孙皓即位封高陵亭侯迁中书仆射侍中常领左国史　隆曜子亦有文学
　　华核
字永先武进人 【即丹徒】 为上虞尉典农都尉入为秘府郎迁中书丞孙皓即位封徐陵亭侯迁东观令领右国史天册元年以微谴免数岁卒
　　左思
字公行云阳人历会稽余杭长沙三郡太守
　　晋祖逖
字士稚居丹徒之京口元帝用为奋威将军豫州刺史渡江中流击楫自誓曰逖不能清中原而复济者有如大江后果克复晋土进镇西将军卒　纳字士言逖兄元帝用为军谘祭酒后除光禄大夫卒　约字士少逖弟随逖渡江元帝用为掾属转从事中郎逖卒自侍中代逖为平西将军豫州刺史以功封五等侯进号镇西将军　涣逖子官沛国内史
　　刘混
居丹徒官武原令　靖混子官东安太守　翘靖子官郡功曹　淳混弟官正员郎　岩淳子官海西令　涓岩之子官彭城内史
　　刘爽
居京口官尚书都官郎山阴令　仲道爽子刘裕克京城以补建武参军与孟昶留守事定以为余姚令卒官　钦之仲道子官右军参军
　　刘回
居京口官中山太守
 　刘建
家京口官征虏将军　牢之字道坚建子以勇应募谢元用为参军破符坚将迁鹰扬将军 【迁鹰扬将军○(钞本鹰作英)　案晋书刘牢之传作鹰字今据以改正下文徐羡之条云除鹰扬将军钞本亦误作英扬今据宋书本传改正】 广陵相进平谯城迁龙骧将军彭城内史以功赐爵武冈县男攻慕容垂军败召还顷之复为龙骧将军领彭城太守王恭讨王国宝为府司马领南彭城内史加辅国将军破王廞领晋陵太守王恭败死代恭都督镇京口东讨孙恩进拜前将军都督吴郡诸军事进号镇北将军都督会稽五郡元兴初讨桓元为前锋都督征西将军领江州事元显败为征东将军会稽太守将袭桓元犹豫不决而死丧归丹徒　敬宣字万寿牢之子起家为王恭前军参军又参元显征虏军事转咨议参军加宁朔将军隆安三年孙恩为乱敬宣进平会稽加临淮太守迁后军从事中郎元显进号骠骑仍随府转寻进号辅国将军牢之败敬宣奔洛阳刘裕平京口手书召敬宣即驰还为辅国将军晋陵太守袭封武冈县男迁建威将军江州刺史寻除冠军将军宣城内史襄城太守义熙三年假节监征蜀诸军事五年刘裕伐鲜卑除中军咨议参军加冠军将军卢循逼京师迁使持节督马头淮西诸郡军事镇蛮护军淮南安丰二郡太守梁国内史循走从刘裕南讨转左卫将军加散骑常侍出为使持节督北青州郡军事征虏将军北青州刺史领清河太守寻领冀州刺史十一年进号右将军俄为小将王猛子所害年四十五
　　刘毅
字希乐居京口初为桓宏中兵参军从刘裕诛桓修又诛桓宏以功为冠军将军青州刺史诛桓元进平巴陵为使持节兖州刺史转抚军将军都督豫州等诸州事豫州刺史以克复功封南平郡开国公兼都督宣城军事给鼓吹一部进拜卫将军开府仪同三司寻为江州都督迁荆州刺史都督诸军事后贰于裕为裕所诛　镇之字仲德毅从父以左光禄大夫召不就年九十余卒　模毅兄毅败奔襄阳鲁宗之斩送刘裕　迈字伯羣毅兄初为殷仲堪中兵参军后为晋陵太守封东安侯为桓元所害　藩毅从弟刘裕义旗建为龙骧将军后迁兖州刺史义熙八年毅刺荆州请藩为副贰裕疑毅伪许之九月藩入朝裕命收藩赐死自表讨毅刘简之世居京口历官至通直常侍少府太尉咨议参军封晋安县五等侯　谦之简之弟义熙末为始兴相行州事迁振威将军广州刺史后至太中大夫　虔之简之弟为江夏相赠梁秦二州刺史封新康县男
　　徐宁
东海郯人 【侨治丹徒】 为舆县令以疾去职桓彝荐之庾亮迁吏部郎终左将军江州刺史　祚之宁子官上虞令　钦之宁孙官秘书监
　　徐澄之
永嘉之乱率子弟南渡江家于京口官州治中　藻澄之子官都水使者　邈藻子孝武帝招延儒学谢安举以应选年四十四补中书舍人迁散骑常侍转祠部郎前卫率领本郡大中正授太子经安帝即位拜骁骑将军隆安元年遭父忧以哀毁卒年五十四　广字野民邈弟谢元为徐州辟从事转镇北参军孝武世除秘书郎典校秘书省转员外散骑郎祠部郎元显引为中军参军迁领军长史大将军文学祭酒义熙初除镇军咨议参军领记室封乐成县五等侯转员外散骑常侍领著作郎撰成国史迁骁卫将军领徐州大中正转员外常侍大司农迁秘书监归老京口年七十四卒　浩邈子散骑侍郎镇南将军何无忌请为功曹出补西阳太守与无忌俱为卢循所害
　　王雅
字茂达东海郯人魏卫将军肃之曾孙州檄主簿举秀才除郎中出补永兴令累迁尚书左右丞历廷尉侍中左卫将军丹阳尹领太子左卫率迁太子少傅转领军尚书散骑常侍终左仆射隆安四年卒年六十七追赠光禄大夫仪同三司　准之雅子官散骑侍郎司徒左长史　协之准之弟官黄门　延年准之子官员外常侍
　　孟珩
居京口官河南尹　渊珩孙官右光禄大夫　绰渊子官给事中光禄勋赠金紫光禄大夫
　　孟馥
家京口官中护军　昶馥子为青州主簿刘裕为徐州昶为长史桓元平为丹阳尹裕北讨监中军留府事后至尚书仆射
　　臧汪
字山甫家居京口官尚书郎　隽字宣义汪子官郡功曹　熹字义和隽次子初参刘裕镇军事员外散骑侍郎领东海太守以建义功封始兴县五等侯又参刘裕车骑中军军事建威将军临海太守召拜散骑常侍母忧去职起为宁朔将军领建平巴东二郡太守义熙九年卒年三十九赠光禄勋
　　何伦
东海郯人官右卫将军　肹伦侄官益阳令
　　何无忌
居京口州辟从事转太学博士为东海王国中尉加广武将军同刘裕起义败走桓元迁辅国将军琅邪内史桓谦等败走侍卫安帝还京师督豫州等五郡军事右将军豫州刺史加节甲仗五十人入殿未之职迁会稽内史督江东五郡军事给鼓吹一部义熙二年迁都督八郡军事江州刺史以兴复之功封安城郡开国公增督司州之宏农扬州之松滋加散骑侍郎进镇南将军徐道覆顺流而下无忌督战握节死之诏赠侍中司空谥忠肃
　　殷确
曲阿人官参军赠散骑侍郎
　　殷旷之
居丹徒仕至剡令
　　萧源之
字君流南兰陵人 【曲阿县东五十里】 宅在曲阿墓在京口历中书黄门郎徐兖二州刺史冠军将军南琅邪太守赠前将军
　　诸葛长民
居丹徒桓元引为参军平西军事同刘裕建义为扬武将军从讨桓元拜辅国将军宣城内史击走桓歆封新涂县公以本官督淮北诸军事义熙初击走慕容超进使持节督青扬二州诸军事青州刺史领晋陵太守卢循平转督豫州等诸军事豫州刺史领淮南太守裕讨刘毅长民监太尉留府事裕疑而杀之　黎民长民弟刘毅被诛长民犹豫未发为裕所杀使收黎民骁勇绝人与捕者苦战而死　幼民黎民弟为大司马参军二兄被杀逃于山中裕追擒杀之
　　檀凭之
字庆子居京口初为会稽王骠骑行参军转桓修长流参军领东莞太守加宁远将军刘裕建义以为建武将军与桓元将皇甫敷战罗落桥为敷军所害赠冀州刺史义熙初诏加赠散骑常侍封曲阿县公
　　宋刘道怜
