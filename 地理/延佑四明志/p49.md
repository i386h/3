<!-- { "loadSidebar": true } -->
定明院西南六十里唐大中二年置旧名镇国宋治平初改今额 【卢本在大智院之后龙华院之前】
四明志卷第十八
宋元四明六志弟七十
元　袁桷　等　撰
　释道考下
　　慈溪县寺院
      普济教寺
县东北一里吴赤乌五年太子太傅都乡侯阚泽书堂后舍为寺唐大中初县令李楚臣因阚泽字德润故以名寺干符中敕赐应天德润宋大中祥符初改今额寺之东冈有松如龙有石如虎元丰中县令盛次仲题诗云一松偃蹇苍龙盘一石巉岩怒虎踞漫来题作龙虎轩只恐风云卷将去因以龙虎名轩朱翌咏古松诗云
三国名臣宅千楹释子宫但求除橘籍不见老松公怀抱凌云上规模偃盖同须防雷雨际恐复化为龙
　　　补陀教寺
县东一十里唐大中闲建旧名大中观音院宋治平初改额
　　　精进院
在县南三十里唐广明初赐额保国宋治平初改今额
　　　白龙慈化院
在县东五里汉干佑闲僧师辩筑庵修道诵经有白龙矫首以听里人唐居惠舍基建寺故号白龙宋治平闲改今额
　　　永乐寺
在县西六十里宋景定初置
　　　白岩教寺
县西南三十里宋干德中建天圣中赐额
　　　隆兴寺
县东一十五里旧名云舍庵系在城袁通判建僧大伦改今额仍奉袁氏祠堂
　　　禅余吉祥寺
在县西南四十里晋天福中置以禅余山为名宋治平初改今额
　　　赭山清果教寺
县南一十里周显德闲建宋治平初赐今额
　　　宝庆教寺
县东三十里宋端拱初僧宗定建西资庵开禧闲僧广清请今额
　　　善庆教寺
县东南一十五里宋淳佑中僧时习建名崇孝开庆初张司法请今额
　　　妙应教寺
县东四十里宋治平闲僧悟諲建绍兴中请今额
　　　云溪广福教寺
县西南三十里唐光化初郡守黄公晟建圣寺院宋绍兴中改今额
　　　定林教寺
县东一十五里晋天福初僧全奉建扁曰峰山宋天圣中改今额
　　　觉林教寺
县西四十里唐景福初僧宏之建宋治平初赐额
　　　云湖庆安教寺
县西北一十五里周显德中建宋治平初赐额
　　　甘露教寺
县西六十里唐开元中汤禅师建名上福龙山宋治平初改今额
　　　金仙教寺
县西北六十里唐干符初僧□习建旧名福林宋治平初改今额
　　　莲华教寺
县东北十里吴越宝正初僧圆远等建宋治平初赐额
　　　资西接待教院
县北二十里宋宝佑中建
　　　宝严教院
县西二里宋景佑闲建始号永明嘉定中请杭州钱唐宝严废寺额中丞舒亶诗云四山烟雨收双沼漾晴碧白鸟忽飞来点破檐前色
　　　妙峰教寺
县西南六十里宋绍兴闲僧可宗建
　　　五峰广福教寺
县西北三十里唐元和中僧志坚建宋祥符初请额
　　　天台东教寺
县东北一里宋嘉佑初创始名普济淳熙初赐今额
　　　永明寺
县西南隅唐仪凤初邑大夫吕珂舍宅为寺元号禅林院宋高宗赐名大宝大中祥符初赐今额
　　　定香教寺
县西六十里唐天复初僧道恩建赐额太平院宋治平初改今额
　　　定慧教院
县西南五十里石晋开运初建赐额支山宋治平闲改今额
　　　金绳教寺
县西北三十里唐清泰闲僧法通禅师因华严寺废基建宋祥符中赐额
　　　吉祥教寺
县东北一十里宋治平中建
　　　华严律院
县东北一里宋端拱初建绍兴中赐今额知余姚县陈时举记曰
学佛之徒以戒为本戒行微细易学难持要先当明律律严而密防微杜渐无所不至僧不明律动辄得咎何暇讲他学是故如来将入涅盘最取教化尤深激切告诸比邱曰于我灭后当尊重弥敬波罗提木叉若佛弟子克遵佛训不犯律仪坚持禁戒禅定智慧自然发生则与如来住世无异也受人天供养作济世津梁夫复何慊宗暐律师久从灵芝游传南山教戒行高洁道业纯备真佛弟子为此方所钦敬久矣明州慈溪县有东西二巨剎东曰普济寺寺之西南隅即华严院也院自更十方以来屡经住持皆不克振基址湫隘室屋卑冗仅容百指岁久不葺颓毁殆尽偷安苟且之人不复能主于是邑父者士庶咸以律师之善状告于有司俾其尸之师不获辞既至朝夕重习寒暑不懈慨然念敝陋之甚不足以严奉香火安处徒众始锐意更张作是愿已众信乡合欣然效力乃辟土宏基铲除旧迹鼎新大厦设殿于中以尊大士像建堂于前后演毗尼法僧房廊庑次第成就种种庄严之具无不办集四方从学之徒几百人往来云水至者如归师与徒弟甘苦一体讽忏咒无顷刻怠惰邑人愈加归向凡有疾病困苦无远近贵贱皆投依焉而师诚意专致以故而祈祷无不获此佛法久住之象而是院之兴固未易量噫今之高堂邃宇貌像严饰为邑人祈福之地者向朽敌之余也今之芳池绿水花木映照为衲子游息之所者向粪墙之偏也苟非其人道不虚行虽物之废兴固自有时然实本于人事耳倘非暐师戒律精诚有以动人其能建立如是耶师以宣和庚子住持即其年兴造经营积累庚戌始得周备求予文章以纪岁月予与师为里社之旧熟知其人因书所见之实以勒诸石本院素无庄士邦人大檀越林暐迪功施田五十亩以为倡师言诈是常住必续有喜舍者当别具记云绍兴壬子十月二十日记
　　　佛迹律寺
县东三十里唐天宝中僧惟实建
　　　凤岩律寺
县西三十五里宋绍兴闲僧宗晓建
　　　三峰资寿律寺
县西南六十里唐□□闲虞世南建名圣寿宋景定初改今额
　　　福源律寺
县西三十五里至元毁中丞舒亶题云 【[按曰]此条当有脱文语详校勘记懒堂诗见集古考今删】
　　　证心律寺
县西四十里晋天福中僧道珍建名新庆宋治平初请今额
　　　芦山普光律寺
县西南二十五里唐清泰闲建宋治平初赐额
　　　香山智度禅寺
县东三十里唐天宝中僧惟实结庵广德初建寺大历中请额
　　　东皋福昌禅寺
县东南二里宋淳佑中僧智恭建咸淳中赐额
　　　五磊普济禅寺
县西北四十里唐文德中僧令頵禅师建旧名灵山宋大中祥符改今额中丞舒亶诗云
五磊峰高笔插天长松合抱几千年尘氛洒落非人世风露清明近月边枕上数声敲夜磬山前百亩起春田我来欲步苍苔色不着篮舆两两肩
　　　定水教忠报德禅寺
县西北五十里唐干元闲僧一华建名清泉宋嘉熙初袁枢密增田建寺请于朝改赐今额
　　　石门饶益禅院
县西南五十里唐景福初进禅师建扁曰石门宋治平初赐今额
　　　西峰度门禅院
县西北六十里唐元和闲常禅师建名曰西峰后改广明宋治平初改今额
　　　永寿尼寺
县西北一十余里宋绍兴中僧惠真无念建咸淳中毁后重建
　　　总持湖田经堂
县东二十里宋开庆初余德斋置
　　　宝莲经堂
县西五十里至元中王思恭置
　　　正念庵
县西十五里宋咸淳中僧法印建
　　　溪隐庵
县东二十里至元中僧如良建
　　　福源精舍
县东五里宋淳佑十年朝奉郎知溧水县李以中妻朱氏所建妇茹氏增创之尚书可斋袁商为记孙印传妻胡氏复置田二顷四十亩命僧有心主领翰林侍讲学士袁桷为记
　　定海县寺院
　　　律寺
县东北一里唐咸通初慧鉴大师刱干宁三年赐额曰护境宋大中祥符初改今额建炎闲毁后重建
　　　观音教寺
县东北一里宋皇佑初僧戒修刱绍兴中赐额
　　　妙音教寺
县西二里宋元丰中僧普照置建炎初赐额
　　　能仁教寺
县西北四里宋绍兴闲僧中卞建名利济政和中赐今额
　　　慈化院
在县西北二里宋淳熙中僧圆证置
　　　显孝接待院
县西五里宋元丰中僧一静置名崇先淳熙闲请今额
　　　瑞岩禅寺
县东南九十里唐会昌中郡守黄公晟为普化禅师刱立精舍景福初改为寺宋治平初赐额名开善祥符中因产灵芝因名瑞岩山有十二峰峰下有阁知郡李公抚辰题云
高阁玲珑倚半空秋来净扫白云踪无人写此天然景十二阑干十二峰
龙图舒公亶来刱草堂为游息之地诗云
十二峰头月末央天风吹下紫芝香我来分得僧清致布衲蒲团一草堂
鄞江先生周公锷诗云
紫芝岩下斲悬崖帘卷西风一梵斋流水声中鸣好鸟寒林影里踏青鞋裴公绿野云连墅白傅香山月满怀珍重社莲风味在短藜长许野人偕
　　　华严禅寺
县南四十里唐广明中和禅师置名云岩宋大中祥符初赐额名旌教景定初改今额楼攻媿题云
但见云生谷初无石似岩得名非旧观买地作精蓝境胜环修竹门深拥翠杉禅林自佳趣莫问径三三
　　　佛岩禅寺
县南七十里唐天复初明禅师置宋宝元初请额名崇梵后改今额
　　　明慧禅院
县东南七十里唐干宁初置名保安宋治平初改今额
　　　惠寂律寺
县东南七十里晋开运中置名芦浦宋治平初改今额
　　　慈济寺
县东一百三十里宋治平初置
　　　资圣禅寺
县东南六十里唐大顺初置名资福宋治平初改今额
　　　本觉禅寺
县东南一百二十里周显德闲居民宋可规耕地得片石上镌七佛因建弥勒庵宋治平初改立为寺
　　　宣化律寺
县南九十里宋嘉定中里人柯仲谕始建庵端平初改立寺请因武康县废寺旧额名宣化
　　　寂照寺
县东南九十里梁贞明中置名保安宋治平初改今额
　　　兴善寺
县南五十里唐大顺初置名保安宋治平初改今额
　　　延恩院
县南三十里未治平中僧文最置名普济庵端平中改今额
　　　显教律院
县南五十里宋治平中伍氏建庵开禧中改今额
　　　灵峰禅寺
县南四十里周广顺初全禅师置名保安宋治平初改今额
　　　净居禅寺
县南二十里唐干宁初置名龙明宋治平初改今额舒亶题诗云
老厌冠盖场万事不挂耳时与林闲人静话无生理却闻钱长官只饮净居水使我夜不眠灯花亦欢喜
　　　净岩院
县南三十里汉干佑初置名练盆宋治平初改今额
　　　泗州律寺
县南三十里唐清泰中有石佛因水自山流下僧清立因刱精舍后改今额
　　　回向崇法寺
县西一十五里宋建隆初僧义朋绍宗置名回向治平初改崇法
　　　永宁教寺
县西四十里晋天福中僧鉴莹置名明波宋治平初改今额
　　　妙胜禅寺
县西三十里唐清泰中置名永安宋治平初改今额郑佃为之记
