<!-- { "loadSidebar": true } -->
　　　宝陀寺
在州之东海梅岑山佛书所谓东大洋海西紫竹旃檀林者是也唐大中闲有西域僧来燔尽十指顶礼洞前亲感菩萨现大人相为说妙法授以七色宝石神通变化遂显于此后曰本国僧慧谔自五台山得瑞相欲返国舟抵新螺礁谔祷之曰使我国众生无绿见佛当从所向建立精蓝有顷舟行竟泊潮音洞下有居民张氏目睹斯异亟舍所居双峰山卓庵奉之俗呼为不肯去观音院郡闻遣幕客迎其像置城中为民求大吉祥已而有僧即大众中求嘉木刻像扃户弥月工竟而僧不见今之俨然跌坐于绀殿者是也宋元丰三年内殿王舜封使三韩至是有大龟负舟不得去望山作礼忽龟没而舟行泊还以其事上之锡今额绍兴元年易律为禅辛亥真歇了禅师解会长芦南游浮海于此结庵榜曰海岸孤绝处由是飞锡此山者皆具曹溪正法眼藏畴非禅林之秀嘉定七年赐圆通宝殿四字大士桥三字载新梵宇八年德韶以佛照禅师法嗣来主丛林值中殿赐金钱喧动都城缁白从化韶乃裒所施刱龙章阁惟大士以三十二应身入诸国土现八万四千手臂目接引众生与五台之文殊峨眉之普贤为天下三大道场归附后至元十年住持僧如智捐衣砵之余建接待寺于沈家门之侧以便往来者大德三年钦奉圣旨拨赐鄞县湖田二十顷翰林学士朝列大夫知制诰同修国史刘赓撰碑铭云
国家自世祖圣德神功文武皇帝奄有四海凡名山大川仙释所托以神其教者植仆新弊毕乘兴运今上皇帝龙飞以来巨剎殊庭天降地涌于以扬前人之休光衍万世之庆泽淛水东庆元昌国有山名补陀落迦者奇峦复嶂幽洞灵岩错立层出于奔波骇浪之中潮汐吐吞烟霭变幻螭虬鼋龟蜿蜒呵卫华严经所谓善财第二十八参观自在菩萨与诸大菩萨围绕说法者此其地也寺曰宝陀创始汴宋元丰初尔时灵迹率随缘影响示现香花与五台岩道场实类而旱滂风涛之祷响答尤捷其在东南故是佛法一大海会无论遐迩卑尊靡不皈依瞻仰今上皇后福德日盛一念中闲母虑皆佛事乃大德二年春特命中御府臣李英驿降御所祝香使还载命修缮其像设之宇明年春宿卫臣孛罗等实行载驰祝香内出中金百两饬江浙行中书省遣僚吏同莅其役又明年春宿卫臣魏也先太出三驰祝香御命饭僧周阅具典事竣寺之长僧如智如律其徒言孜奉玉琢菩萨瑞相表上内廷以便瞻礼且归美报今年春仍命太出偕李铁木儿不花魏也先持五彩旛旌侑祝香以往庄严其法筵又内出宝币二千缗即其寺治演法之堂暨庐舍之圯腐剥陊者又饬行中书省捐土田之在官者二十顷畀之益其徒食俾岁以建寅午戌月讽诵祈禬又下玺书复其凡隶宝陀者非宝陀者禁其毋得怙以匿冒如智亦因被赐袈裟内廷传瑞流恩曾无虚岁至是命中政院臣传命翰林院臣俾用文字而刊贞石以贻永久臣既摭实铨次如右窃谓象教之来中土虽显晦靡常其所获验亦不专系夫崇奉敬怠陛下以宽简而治民殿下以慈祥而佐理与往圣觉皇同符共贯是宜圆精荐厘方祗效祉若金汤回维亦曰我国家之常事其所以迓续延洪之道自有大本大原在也因以明其所在而系之以诗曰皇元混一其仁如天好生恶杀慈视竺干帝绳祖武仁守大宝曰临曰御尽循尧道后嗣徽音所宝惟慈力行万善念兹在兹繄彼补陀法云真际白衣如来东渐西被如来大智无古无今慧日满月无不照临天开崇因祠香岁致应复为感非徐非亟布金檀币即而招提旧仍新就离立翚飞僧智表陈如来昭晰玉琢妙严象其光洁补陀非遥浙水之东法身圆对奚必梵宫教旨崇之胜幡是锡申画沃腴益其香积俾勤梵呗为国祷祈敛时五福敷锡靡私诞降玺书以镇以护山河大地等为乐土恩德所覃震耀无前帝仁后慈亿万斯年惟观自在非闻非见圆融理性神光毕现优昙砵华瑞应孔彰皇图释纲相为无疆词臣承命作颂其职揆厥本原懋昭大德
潮音洞 【东大洋海西西大洋海南洞在焉嵌岩下瞰回顾无畔岸去寺三里由寺至洞下地皆黄砂佛书所谓金砂铺地者是也向有大士桥亘乎洞前为潮所啮】 
善财洞 【潮音洞右亦神通显见之地岩有罅峭峻而蹙狭其中窈不可测外有石壁立泉溜如滴珠久而不竭人谓之菩萨泉】 
盘陀石 【平广可坐百余人下瞰大海正扶桑出日之地烛龙将驾天光焕发五色烂然顷焉一轮从海底涌出其大有不得而名者】 
三摩地 【寺之西偏登山者由此亭曰极清净嘉木森秀清泉绀冽乱石错出诡形怪状不可模写】 
真歇庵 【寺之深处旧了禅师修道于此】 
无畏石 【真歇庵之前突然一石其形方而广峻不可陟】 
狮子岩 【无畏石之侧】 
正趣峰
灵鹫峰
观音峰
前越王史公官西监因浮海诣潮音洞下焚香作礼大士具正法眼藏显见奇特声闻空中有结果寇莱公之语越王尝记所见于寺壁今摹而刊诸石
越王留题
绍兴戊辰三月望鄱阳程休甫四明史浩由沈家门泛舟遇风挂席俄顷至此翼蚤恭诣潮音洞顶礼观音大士至则寂无所睹炷香烹茶但捥面浮花而已归寺食讫与长老澜公论文殊拣圆通童子入法界事晡时再至洞前俯伏苔磴凝睇嵚空惟乱石累累兴尽欲返有比邱指曰岩顶有窦可以下瞰攀缘而上瞻顾之际瑞相忽现金色照耀眉目燎然二人所见不异惟浩更睹双齿洁白如玉于是咸怀庆快作礼而退既而治舟还甬东惧此话无传用书于壁庶几来者观此无疲厌心不以一至不见而遂已也
　　在城寺院
　　　禅院五
　　　　天宁寺
在西北隅惠政桥唐为国宁寺大中五年置宋崇宁二年改崇宁万寿政和元年改天宁万寿绍兴七年改报恩广孝是年又改报恩光孝建隆闲康宪钱公亿建铁塔徙奉岳林寺深沙神于西廊乃工人王百艺极雕刻之巧而为之尝现光明鼠雀不敢近建炎闲寺毁而其室岿然独存皇朝至元二十九年寺复毁僧可举重建为祝圣都道场至大二年正月火于倭人
　　　　万寿寺
在东北隅大梁街唐咸通十三年史君周景遇舍廨宇以建仍舍田以赡赐额慧灯宋开宝闲重建太平兴国七年改崇寿政和八年改广慧建炎四年毁重建嘉定十三年毁即复或谓慧字从心从彗于星皆火谶也改万寿是日火环寺而寺独存人咸异之皇朝至元十九年火至大二年又火
　　　　吉祥寺
在东南隅新排桥东晋天福五年建六年以释天院为名宋太平兴国八年赐今额嘉定闲火复建皇朝至元十九年二十六年至大二年经三火
　　　　能仁观音寺
在西南隅旧号报慈濒月湖西宋建隆闲节度使钱公亿舍宅为之成于太平兴国闲记云面枕平湖门横绿野为四明望监也观音像以诸香众宝庄严其额初赐承天宣和改能仁建炎兵火之变大士梦于僧亟移郊外净严院于是获存复迎以归恳求无不应嘉定中以其地赐丞相史鲁公移其额于大慈山景定年史氏归地复立寺门有十洲旧址之一在湖之滨皇朝至元二十六年僧判苏昌普建一室以奉大士善财号保圣寺
　　　教化十方七
　　　　延庆寺
在东南隅仓桥东周广顺三年建曰报恩院宋至道中僧知礼讲天台教行学闻于朝真宗遣使加礼异之是为法智大师大中祥符三年改延庆元丰年法智孙介然建十六室为禅观绍兴十四年赐教额寺之大悲阁有辟支佛舌舍利并普贤像嘉定十三年僧以像小欲广之剖其藏得书云动此者水火为灾未几寺毁像灭丞相史鲁公重建扁曰南湖福地至皇朝至元二十六年火僧善良重建
天竺慈云式忏主悼四明尊者诗二首
法智大师行业碑赵抃作
净土院记陈瓘作
　　　　宝云寺
在西南隅行春坊东朱开宝元年僧义通字惟远本高丽人自三韩来誉振中国知礼尊式子矜是其门人之上足漕使顾承徽舍宅为义通传道处实名传教僧逾二纪而逝既荼毗弟子收骨葬于育王山之阳累石为塔有记侍御王伯庠书刻于石太平兴国七年赐额宝云昭其祥也建炎嘉定毁于火皇朝至元二十六年至大二年又火
　　　　白衣广仁寺
在西北隅广仁坊唐长兴元年建号净居报仁院俗呼白衣观音院清泰二年为净居续因祈祷灵应加报仁宋治平元年赐今额初节度使钱公亿廨宇之梁见白光纹脉有观音相乃易其木刻观音像寘于寺郡守周邦彦捐金建青莲阁建炎四年火至皇朝至元十九年复火僧道全重建
朱翌登白衣寺钟楼诗云
凭高直欲驭西风百里纤毫尽发蒙楼观相望秋色里江山争丽海光中云容入座如相识足力缘梯尚不穷肯使诗成夸得意撞钟惊起坐禅翁
　　　　兴圣寺
在西北隅西墙下唐咸通十年建旧号墙西院宋大中祥符八年赐今额本尼寺也建炎兵火后改为男僧寺
　　　　太平兴国寺
在西南隅木兰桥西唐开元二十八年建号太平兴庆宋太平兴国八年改今额本寺旧有子院三曰浴院曰经藏院曰教院寺有泗洲像长尺余先是于福明桥水中时见光景入水得之因加严饰崇奉于寺嘉定十三年火后教院重建十方皇朝至大二年火
　　　　干符承天寺
旧志作能仁罗汉在西北隅富荣坊北唐为干符寺寻废咸通八年复建名药师院后又为承天宋政和七年赐额寺有子院二曰法华教院曰罗汉律院后能仁法华废惟罗汉院在皇朝至元二十一年有司例复旧基僧道全垂建先是法智尊者修教观于北
　　　　天寿白云寺
在西北隅皇朝至元二十一年僧无二建庵扁曰白云精舍大德二年官司改今名为天台教宗
　　　律十方院七
　　　　五台开元寺
在东南隅唐开元二十八年建以纪年名会昌五年毁佛祠寺亦废大中初刺史李敬方请于朝诏复开元寺乃即国宁寺旧址建焉寺西南高原有棠阴亭郡守殷僧辨废亭以其材增建千佛殿寺之三门亮阇梨建亮号月山能文善谈论道行高洁邦人敬之日阅藏经绩施利为之殿有维摩问疾相东庑有梵王帝释四天门王行道变相天神天男天女歌乐形相皆协律以尽极其艺之精妙吴越画中宝也其乐盖霓裳羽衣曲调云尝有广利大师工几言光者住此寺善草书工画辞辨过人昭宗闻其名召至阙讲论寺有二碑其一李苹文其一陶祥校书文韩择木书又有不肯去观音先是大中十三年日本国僧惠谔诣五台山敬礼至中台精舍睹观音像貌端雅乃就恳求迎归其国众从之谔即肩舁至于此将登舟像重不可举率偕行贾客竭力舁之乃克胜及过冒国梅岑山涛怒风飞物人惧甚谔夜梦一僧谓之曰汝但安吾此山必令便风相遂谔泣告众以梦咸惊异乃诛茅结庐置其像而还因呼为不肯去观音其后开元寺僧道载梦观音欲归此寺乃创建殿宇迎奉之邦人祈求辄应亦号瑞应观音唐长史韦绚尝纪其事宋太平兴国中重饰旧殿曰五台观音院以来自五台山故也骆登吴矜皆有记以叙之寺有子院六日经院曰白莲院曰法华院曰戒坛院曰三学院曰摩词庵惟开元为甲乙住持余为十方也嘉定十三年火惟五台戒坛重建为十方皇朝至元二十六年复火今起盖渐完 
　　　　湖心广福寺
在西南隅西湖之心旧号水陆冥道院俗谓湖心寺宋治平中建熙宁元年改寿圣院绍兴三十二年改今额系十方传律讲法处为放生池道场干道初太守赵伯圭建广生堂朱翌撰记今入集古考
　　　　经藏寺
在东南隅旧系太平兴国寺子院本甲乙今为十方嘉定十三年火徙建于旧寺之东皇朝至元十九年至大二年连毁
　　　　罗汉应真院
