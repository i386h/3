<!-- { "loadSidebar": true } -->
臧格字正子鄞县人庆元五年进士第与慈溪张虙为友虙自以为不及也尝曰正子才气爽迈下笔痛快相从四十年与虙守朴学者良异为太常丞定谥三先生周元公曰大哉元乎易为干元之首春秋为始年之法天下之理盖未尝无其初也古道修明人心纯一圣贤之功固无自而见不幸而涣散殚残之余有能复振遗响俾绝者自我而续晦者自我而明是故有元之义焉孟轲氏没异端滋炽重以专门于汉清谈于晋至唐则文艺沈痼以迄五季之陋几于蠹蚀不存矣宋兴巨公名人舄弈后先其闻道亦不为浅大概更相推激不离乎文字论议之末而挈提宗旨有濂溪先生出焉先生道学渊懿超然自达敻出乎万物之表而其最深切者太极有图所以发其理之幽秘易通有书所以阐其图之精微图有无穷之义书有不尽之言学者潜玩而服行之采二气五行之运见中正仁义之本识人物动静之别断断乎其有功于斯世也近世朱文公喜张宣公栻吕成公祖谦尊敬斯学或列之篇端或记于书后或辨于注释之详或严于问对之确先生之名益闳大光明于时矣谨按谥法主义行德曰元先生博学力行会道有元脉络贯通上接乎洙泗条绪精密下逮乎河洛以元易名庶几百世之下知孟子之后观圣道者必自濂溪始谨议明道先生曰濂溪传者有二程先生载惟二先生天分不齐及其体道成德则同归一致有司举节惠之典既未免从而区别然二先生所得又岂容以差别殊观哉谨考伯淳先生穷理尽性开示后学潞国太师（口十）之公言以表其墓曰明道先生夫道之不明天实悯之今天笃生贤哲资禀特异天意固有所属矣居洛十年充养备至融会贯通内外洞彻人见其气貌肃然不敢即也而和气充浃见面盎背遽色厉辞亡有也人见其接物粹然若可易也而望之崇深截截乎规矩准绳不敢慢也局度清越世故若将浼焉而克勤小物虽鄙贱猥琐弗之惮也立言洒落近而易知扣之则无穷出之则愈新也窃议先生者所见自不一而不知先生道积于中固纯乎弗杂也抑尝究极先生所以用力之地矣谓心不可以一事留谓学不可以一善止有适有莫戒其非天下之全客气未消防其为义理之胜以至去新学之支离非释氏之不相联属忌学者之先立标准斥记诵者之玩物丧志盖圭角少露皆先生之所不予若训不息为生则曰中无闲断推明易理则曰敬无闲断纯亦不已此天之所以为天也先生妙造精义浑浑无涯其体统尽在是欤异时身居御史不用文字以惩诋讦之失元佑群贤悉处散地先生独有忧色使之协济于朝以施调一之功安有绍圣报复之祸哉按诸谥法中正精粹曰纯先生博大闳深与干同体非中正纯粹而何伊川先生状其行曰纯粹如良金吕本中摭诸先贤之论曰温然纯粹张宣公尝为之赞亦曰会其纯全今谥以纯庶足以宾其实伊川先生曰讲道一门天下皆知有河南二程之学明道早世天下学者以其事明道者事伊川焉缅惟伊川先生材资劲正法度森严凡其造理渊深发微指极者无非明天地之正理行天下之正道贯通融液有不待闲邪而诚自存者窃窥仞墙方且自敬而入曰入道莫如敬不敬何以致知曰主一之谓敬不一则二三矣至于涵养则是敬急迫则非敬其着察之深似若一毫不敢少肆先生之学专以敬为主充养既至固宜粹然一出于正也由是用其所学上足以正君心下足以正人心先生被命经筵凡所建明殆不一疏宫庭至严閟也欲备知皇帝动息以随事规切六参起居有时也欲讲官同日晋见从容纳诲番直以冀数召轮侍以希陈说乞坐讲以表崇儒之实不避嫌名以抑尊君之过凡所以熏陶人主之德性者固无嫌乎其详也每念先生一遇进讲则宿斋预戒期以感动上心是岂求精于章句之末颊舌之哓哓哉当人欲蔽锢之余必使天下知有大学之书尝考易传等书莫非经世之大法诲人之要说也然精微严密之旨所以扶世立教者惟上足以正君心下足以正人心关系为最切谨按谥法庶物从之曰正请谥以正孰曰非宜格久在郎署家贫愿得补外史丞相靳不与久之微有怨语丞相善鉴人蹙頞曰臧君骨清非守土相吾迟迟不外除诚爱臧君今若是以乡里旁郡与之遂守台州迓吏至门果卒
　　　陈卓
陈卓字立道居仁子壮岁登进士第宦意泊如也守江州宁国有清白名其守宁国也以中书舍人补外道繇临安将之官丞相以故欲见之卓谢不往丞相深器之繇是卒为翰苑官李全反淮安朝廷靳护事益露卒褫全爵卓草诏至淮人益自励太庙灾草罪已诏京师争感动丞相愿贬秩繇是诏端平元年郑清之为相二年真德秀以翰林学士为参知政事卓为签书枢密院事二制俱下未几即丐祠归里平生不营产业以赞书所酬金筑世纶堂人或戏之曰此真金屋也退居十有六年薨年八十有六谥清敏将葬事不能具丞相吴潜闻之为作书阃帅以助孙定孙侍祖父力学孝谨出处进退每怡色以告遂深奇之其谥清敏也一时朝士皆后进定孙力请于朝卒得请其奉讳日哭泣荐祀如平生亦以耆年终
　　　楼昉
楼昉字旸叔与弟（日丙）俱以文名少从吕成公于婺其文汪洋浩博宜于论议援引叙说小能使之大而统宗据要风止水静泊然不能以窥其涘故其从学者凡数百人最显者郑清之应（彳繇）郑次申赵与欢辈尤善章表李璧黄裳为侍从所为文俱出昉手尝编历代文章为一编业进士者咸诵之宋世鄞士善论策台越进士岁率数十人来相从繇昉始守兴经军以卒清之既相追赠直龙图阁率其子弟祭于墓复立甬东书院
　　　袁甫
袁甫字广微父正献公教授城南年尚幼谕诸生以立志为先甫首领其旨后问道于慈湖杨先生先生曰学以自得为贵正献之言也心明则本立矣繇是慨然以斯道自任举进士第一为校书郎当迁愿侍亲东归通判湖州十有五年为外官守衢州饶州迁江东提点刑狱一以传心为本讲授学者复取孝经衍其说告于属邑兴象山修白鹿为中庸详说而讲明之朱陆之说分各立党与遂为之言曰道一而已和而不同乃所以和也道无终穷先贤之切磋有不同者将归于一则未始不同也江东大饥所存活十余万人诸郡咸立祠以奉端平元年始召为秘书少监以论史嵩之和议罢嘉熙元年除中书舍人复以和议论嵩之罢时金将亡事类靖康战非素技必曰和然正论者所耻后贾似道讳和国以亡而宋三百年卒未见以战利二者俱难言也后除兵部侍郎兼给事中国子祭酒以权兵部尚书在位卒谥正肃居家严正中年绝嗜欲一室湛如子弟终日侍立未尝有惰容子从守永州善尺牍力仿其仪矩孙裒能诗又谙台阁故事其亡也乡里惜之
　　　赵与欢
赵与欢字悦道父希言县仁和有称筑临平新堤护田四万顷后为右司佐丞相言楮币必当便民旧币诿民民何所用俸稍两用官吏则犹当受之后奉祠以卒与欢美仪观音吐如鸣钟相者言贵在是然贫亦在是后官节度使家资无百金余希言知沂王嗣观察使与莒贤以告丞相丞相心善之意先属矣闻其语益喜阴以托希言希言死宁宗命丞相召观察入禁中遂命与欢同载以入繇是骤升刑部郎凡所议拟理宗深信之金亡归明人集两淮筑馆致饷不绝河南察罕范用吉求内附力言侯景之害理宗悟不受后尹临安上阴受辅郡献纳与欢忧之愿以酒所羡余入贡益论理财之害为国危亡本罢诸郡献纳史嵩之起复三学交论上命与欢调护寝其事上言人言可畏非俾致仕不可后卒如其议善荐士马光祖吴革李伯玉牟子才杨栋陈仲微后皆为大官侍经筵进春秋集解性孝友拜安德军节度使户部月以海艘致俸至则分三族合旁近宗党完聚于家死之日贫不能葬理宗愍之赐田以养其子若干人赠太师谥清敏子孟传壮岁守严州有廉直声屡守名郡必载弟妹以行车数十两后为江东坑冶使者丞相贾似道伺其至城下论去贫不能载其弟妹归众咸怜之尹临安受丞相陈宜中谋殛殿前帅韩震震党率所部抑禁门以行晚守乡郡临安自绍兴皆已纳土谢太后诏谕自明繇台孟传奉表如诏旨复以宣抚使守郡至元十五年皇帝诏入觐拜浙东宣慰使以归二十一年复召入都除集贤学士卒于都三子孟何咸淳七年进士第通春秋去褒贬凡例为法度编陵阳牟应龙以同年铭其墓曰吁嗟先生白首穷经无财而富无爵而荣
　　　史弥忠
史弥忠字良叔鄞县人进士第初为鄂州咸宁尉官满归里橐中装视之官时良多里人羡企之其父惭怒弥忠惧召里人毕集悉发箧以示皆书帙也监文思院门杨文元公署荐剡曰质直而才逊德无竞宰庐陵邑有能名后守南安会盗甫平为政尚安辑蠲白撰钱以便民守吉州治如南安蠲田租十有八万闽寇大作提举福建常平盐茶事荐陈枢密韡为招捕事定功赏一不受真文忠公时居建宁遗书美之时从弟弥远久在相位数劝其归年未七十首乞致仕后子嵩之为丞相除宝谟阁待制继除龙图阁学士凡十一封至金紫光禄大夫夫妇就养相府数告归遂除资政殿学士赐笏头球纹带终于东湖之里第赠少师保宁军节度使郑国公谥文靖初为尉咸宁赵方尉蒲圻己酉岁嵩之生庚戍岁方亦生子葵两家交持羊酒相贺日者云二尉子皆极贵后弥忠荐方于朝为大帅而嵩之葵范俱立功襄汉二子先后为丞相葵范端平开边嵩之帅襄力言不可繇是交恶嵩之入相葵在外奉书币于其父援鄂州事契怨稍解然亦竟不能平也嵩之别有传
　　　史弥坚
史弥坚字固叔忠定王浩之幼子少警敏端静忠定奇之忠定召赴庆寿班退朝有忧色弥坚时侍侧问其故忠定愀然曰李妃悍恶上欲废之念未有以对即应曰嘉王即位母子位号必改正今所言议者当执咎忠定愕然曰计得矣翼日见上议遂寝上问忠定卿幼子当已择婚对忠定谢臣子弥坚幼未知学何敢议姻事上曰朕兄女年相若朕定议成之兄女崇宪靖王伯圭女也后以军器监尹临安韩侂冑败兄弥远入相以嫌出为潭州湖南安抚使平湖寇罗孟传守建宁行义仓法真文忠公纪其政绩守镇江力荐刘宰于朝以兄久在相位数劝归不听遂食祠禄于家十有六年判牍神敏旧有书判清明集皆能吏极选弥坚与焉后以资政殿学士光禄大夫卒赐谥忠宣吴泳行词有云在熙宁则不党于熙宁如安国之于安石在元佑则不趋于元佑如大临之于大防
　　史嵩之
史嵩之字子申曾祖木建炎元年金寇猝至率姑姊母妻五族暨其邻保航海得完者踰二千人木孙五人皆登进士第嵩之少倜傥喜经济尝与内弟陈埙讲学山寺寺僧厌之嵩之怒夜焚其庐去后登第从父丞相弥远曰新调官当何之嵩之愿官襄汉弥远在相位最久向仕内郡实不知襄汉表里心大喜即调为襄阳户曹襄帅陈（土永）岁索调用增阨塞丞相不能拒嵩之密疏地里言某地当撤戍某地当增防丞相如其言下之帅大惊军费减十六不十年与为代端平二年赵范葵弟兄用师河南丞相郑清之主议嵩之奏不可师大衄繇是三姓交恶拜参知政事督视诸道兵拜丞相加都督嘉熙四年入相解光黄围城渝州皆嵩之善用将士功然不喜儒士迂缓会父弥忠卒将起复三学交论之未几台谏合疏服阕勒致仕居家十三年以卒嵩之晚岁愿守蜀且图江上阳罗堡为要塞后卒如其言赠少师安德军节度使谥庄肃弟岩之更四路安抚资政殿大学士
　　　郑清之
