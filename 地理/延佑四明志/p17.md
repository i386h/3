<!-- { "loadSidebar": true } -->
赵彦逾字德老绍兴三十年进士第作邑有吏能孝宗亟用之守蜀多惠政李心传志绍兴以来蜀帅可称者数人彦逾与焉其在蜀馈遗不入公府将出蜀以其俸余聚九县之宗族分给之为工部尚书孝宗崩光宗以心疾不能成丧礼汝愚时为枢密彦逾劝汝愚立嘉王见殿前都指挥郭杲谕意杲未及对彦逾力责之杲始受命后推定策恩汝愚谓彦逾曰吾属宗臣难议功未几汝愚为丞相彦逾以端明殿学士出帅蜀始憾汝愚将行尽疏一时名士为汝愚党庆元党禁繇是兴彦逾后守乡里以观文殿学士终于家子（上竹下政）夫守袁州宝庆初真文忠公德秀荐为廉吏第一
　　　楼钥
楼钥字大防异孙举进士中教官科为宗正丞时闽蜀士大夫各植党与入对历言前代之弊光宗即位为起居郎兼掌内外制光宗病不能持丧传位皇太子钥草诏曰虽丧纪自行于宫中然礼文难示于天下人服其婉迁给事中朱熹为侍讲有旨除职与郡钥言熹始除宫祠深骇观听复除职是圣意不在熹也然熹难进易退孰若授以内祠仍俾修史异日复侍讲筵则君臣之道备时韩侂冑用事日贵台臣希旨论汝愚言定鼎乘龙之梦语涉不道钥曰尝闻汝愚言梦先帝以金汤壶赐之若是则谓之定鼎可乎又尝梦会朝望白龙以升天未几上衰服嗣位若是则谓之乘龙可乎吏部侍郎彭龟年入内殿力奏知合韩侂冑擅权渐不可制上大怒黜龟年外除侂冑罢知合进秩与祠钥与林大中共疏言黄裳已死黄山守丧沈有开陈傅良相继罢去凡此数人皆嘉邸旧臣惟龟年犹在今又去之则陛下旧寮无遗矣侂冑憾之不数日改吏部尚书实夺其言事也党禁兴即丐归未篾即致仕居家凡十有三年后侂冑尝曰楼大防善士也何一书不入都城邪且谕意钥时聚书东楼踰卷皆手校雠号善本客有愿传录者辄欣然启帙以授人有言太师语子弟相顾即索具纸笔钥从庋中取颜氏家训言士大夫晚岁名节事置纸上即入去客疑援某事入书牍争视之愧即撤□□墨须臾就坐客不敢言钥亦不问即举酒如平时嘉定元年以翰林学士召拜参知政事自号攻媿文集百二十卷谥宣献钥性乐易中原师友传授悉穷其渊奥经训小学精据可传信尝定注春秋未脱稿守永嘉见陈傅良书已成即焚已作冠以叙引其服善类此史弥远用真德秀掌内制钥所引荐德秀尝曰闻公清言竟日或极论达旦退而书绅不为涂人之归皆公教也子淳终屯田郎中其学问似其父幼子治终权兵部侍郎
　　　杨王休
杨王休字子美象山人初为黄岩尉邑有豪民植奸党号三神王休捕得之具罪状于府黥徙他乡郡县称为铁面少府授南康军尉判官朱文公熹时守郡事悉委之蠲经界赋后守洋州金州大兴学宫考商于险塞以备边绝馈遗惟军用得取于公帑除益利路转运判官金州大灾悉发库钱赈之兼提点刑狱王休治蜀多善政大修栈阁凿鬼愁滩堰蟆颐山分西城汉阴平利三邑马纲以便民筑汉嘉西门石梁蜀民德之后为礼部侍郎光宗时名监司凡四人丘崇马大同辛弃疾王休其一也子烨为吏部尚书后以学士终于家
　　　赵粹中
赵粹中字叔达其先密州人幼岁能词章登进士第孝宗锐意复北疆虞允文王蔺赵雄以言兵骤进粹中进恢复机密十论制狄权鉴四十卷富强要策十卷孝宗极喜之一岁九迁由秘书郎权起居郎给事中后除吏部侍郎所奏对多言边防粹中尝上疏罢王安石父子从祀乞正雪岳飞冤状又集司马光范镇董弅等奏议正太祖东向之位议不行宁宗即位卒如其议后以待制知池州大阅军校一日用公帑钱三百万郡政修举民生祠之后以递卒狱夫出罢家居十年乃卒粹中善笔札子（立尊）书似其父（立尊）幼孤终身不肯仕尝隐茅山欲为道士亲党共止之然（立尊）卒不仕郡守屡荐于朝特许循资（立尊）亦谢不受
　　　张良臣
张良臣字武子一字汉卿家拱州父避寇来明州因占籍焉善为诗清刻高洁不蹈袭凡近凌厉音节读者悲壮尤长于唐人绝句语尽而意益远诗至于盛唐极矣杜牧之李商隐晚出以绝顺为专门至宋王安石力仿之病多而不能终似黄庭坚以不使句俗为上律吕乖忤而体益变陈与义借古语为援不为事物牵掣似黄而益奇诗之变无余蕴矣风雅道丧独良臣穿幽纳明复唐格律后宋诗人咸推服之而诸禅僧吟哦讽咏遂悉宗尚而诗稍复其变焉良臣于举子业非所长隆兴元年试南省魏文节公（木巳）时为参详官携三策以见知举张焘曰此文拙古必故人张武子所作使欲得士愿以进焘许之后撤试果良臣也（木巳）晚居小溪山中日从詶唱其作诗或终岁不出一语官止监左藏库诗集十卷至咸淳闲弥甥徐直谅始裒刻于广信郡
　　　史弥远
史弥远字同叔忠定罢相归东湖与弟弥坚先后生忠定深器之尝曰吾以不言兵后必有为宰相者二子优劣吾未能审也一日携客游湖寺二子从忠定阴戒从者进食踰晡时弥远独凝坐绝怒色忠定始肯之登进士第折节下士与东莱吕祖谦相游从忠定下世以大理司直迁诸王宫大小学教授出知池州提举浙东常平入为起居郎兼资善堂直讲擢礼部侍郎韩侂冑为平章军国事师败江淮蜀吴曦反弥远与皇子荣国公密议入启皇后召夏震传诏殛死之初余杭赵汝谠汝谈集历代皇后事号曰坤鉴进后禁中后颇向之会弥远议诛侂冑后计遂决而汝谈兄弟终弥远世不得入朝嘉定元年知枢密院事后拜右丞相去伪学禁赠朱熹序复故丞相赵汝愚吕祖谦等官召林大中楼钥故老十五人入朝十五年皇子荣国公薨立济国公竑为皇子时弥远相已久皇子在府中与左右阴言丞相辅政有不便语寖闻丞相恶之乃密以越州宗室子与莒为沂王后更名贵诚援高宗立普安恩平二王故事将复立为皇子十七年八月会宁宗大渐亟白皇后言贵诚贤德皆先帝犹子遂宣遗诏立为皇太子即帝位是为理宗复为相十年绍定二年薨于赐第四中书令追封卫王谥忠献在相位二十六年其行事见宋史及群贤奏议理宗特御制神道碑额曰公忠翊运定策元勋之碑子宅之幼习明国家之典制理宗入继大统宅之甫弱冠预其议后官至同知枢密院事为户部尚书括浙右田虚籍几百万理宗大悦后按其田皆诸道旧隶始罢征而田籍宗社亡犹在至今病之幼子宇之官至观文殿学士谦俭不自奉冬月居败屋葛幮敝衾后疾革问疾者入卧榻皆惊异之
　　　张虙
张虙字子宓唐建中宰相镒之裔家慈溪清水庄上号清水张氏家训严整子弟多孝谨岁时田作无大小咸承命有将赴南宫者宗长命曰第几郎特免摘茶虙习诗易复工词赋宁宗即位为别院省试第一故事天子谅阴免策士潜邸进士当自陈升名虙不肯调临江教授楼宣献见而器之俾阖族子弟师事之暨为韩林学士复举以自代为浙东安抚司属官帅檄虙剡县督旧逋虙谢不能除太学正叙迁博士时金将亡上疏言昔闻其衰则喜今闻其衰则惧今虽足以偷一时之安而所当深防者实在于自治迁秘书丞兼王府教授以疾出守南康郡有朱文公仪礼黄干所刻而丧祭礼未备虙求善本补之改处州政不病民而除其病于民者性澹泊复奉祠家居端平元年天子遴选经筵官以国子司业兼侍讲召虙讲月令至孟秋决狱讼必端平反复数百言复成月令解十二卷以进升国子祭酒工部侍郎庞眉冠带诸生望之肃如也年八十卒后谥文靖
　　　袁韶
袁韶字彦淳幼从正献公燮学于城南淳熙癸卯与乡书明年当赴礼部愿卒受业是年阖郡上礼部俱不第公独以旧牒登淳熙丁未第嘉泰中为吴江丞苏师旦恃韩侂冑威福挠里中役法黄公荦为常平使者檄公核田以定役苏密谕意言吴江多姻党倘相容当荐为京朝官公不听是岁更定户籍承徭赋者皆苏党苏讽言者将论去黄公亟以是事白于朝且荐之未几苏败公得为桐庐宰桐庐多宗室持县事无有善去者公始至绝私谒莫敢挠钱塘岸岁为潮啮率取石桐庐备御公言庙子山左右皆石不必旁取邻郡遂得永免嘉定辛未召为太常丞主簿县父老旗鼓蔽江以饯至于富阳泣谢由吾曹不复输石矣后为左司郎中接伴金使使者索岁币语慢甚公曰昔两国誓约止令输燕不闻有旨在汴使者语塞是岁真文忠公德秀亦言币当绝公实启之嘉定庚辰尹临安自是几十年理讼精简道不拾遗里巷争呼为佛子所治疑狱不可胜纪至今遗老犹能言之杭城多火灾讫公十岁无是患其后林介继之法尽弛太室省部皆烬绍定戊子拜同知枢密院事李全反山阳时相欲以静镇扬州告急飞檄载道杭州争有逃避者拜浙西制置使仍治临安以镇遏之公谒相言扬失守则京口不可保淮将如卞整崔福皆可用适崔奉阃命来枢府公夜与同见相故事无暮谒相府公言崔实可用雅量镇浮恐非今时所当先相疑逼已不悦卒罢政归府端平初奉祠薨时年七十有七赠少傅后以郊恩累赠太师越国公
　　　臧格
