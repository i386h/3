<!-- { "loadSidebar": true } -->
梅山在州南二十五里 【东为注销有僧庐曰禅寂为寿禅师道场南为鸣雁管管之上峰峦奇秀乡之显仕邱陇多藏焉山之西号丁令威俗传令威尝化鹤止此有丹井在其旁一勺之泉尝随海潮上下父老相传以为海眼攻媿楼公钥有诗云峰头丹井随潮信松下禅床旧祖关盖纪此也北则环以大溪其山四断兀立众山之中或谓汉之梅福尝游此因得名今其山之下每遇大雷雨则出小石圆如梅子剖之亦有核其名又或因此也上有龙湫为乡邑雩祷之所】 
新妇岩在州西北五里累石而成肖像类人夏侯曾先地志云西北临溪水其石五色望之颇似花钿新妇首饰故曰新妇岩今西北实无溪亦无五色石所谓昭德夫人者
　　　昌国州
翁山一名翁洲州东三十里徐偃王所居也今城址犹存抱朴子论古仙者之药以登名山为上而以海中大岛屿若会稽之东翁洲之类者次之干道闲耕者于其下得铜鼎一无足而有耳耳亦不穿中可容斗余而底之埃墨犹在以归进士陈节谓炼丹之遗器
补陀洛迦山在东海中佛书所谓海岸孤绝处也一名梅岑山或谓梅福炼丹于此山因以名有善财岩潮音洞洞乃观音大士化现之地唐大中年西域僧来即洞中燔尽十指亲睹观音与说妙法授以七色宝石灵迹始着海船候风于山下谓之放洋瞻礼惟谨名公亦多游之绍兴初给事中黄龟年为之赞十八年史越王以余姚尉摄昌国盐监三月望借鄱阳程休甫由沈家门泛舟风帆俄倾而至诘旦诣洞寂无所睹炷香烹茗但碗面浮花而已晡时再往一僧指岩顶有窦可以下瞰公扳绿而上忽见金色身照耀洞府眉目了然程所睹亦同惟公更见双齿如玉雪天将暮有一长僧来访云将自某官历清要至为太师又云公是一好结果底文潞公它时作宰相官家要用兵切须力谏后二十年当与公相会于越遂告去送之出门不知所在干道戊子以故相镇越一夕典客报有道人称养素先生言旧与丞相接熟不肯通刺疾呼欲入谒亟命延之貌粹神清谭论锋起索纸数幅大书云黑头潞相重添万里之风光碧眼胡僧曾共一宵之清话遽掷笔不揖而行公大骇遍遣兵吏寻觅不获见淳熙己酉公正位太师自道本末云尔洞前嵂崒嵌嵚措足无地僧德韶凿石甃桥六年始成祷谒者便之嘉定七年宋宁宗亲洒宸翰为扁曰大士桥 【史越王事见补陀寺壁记及会稽志】 
东霍山在东北环以大海世传徐福至此山有石碁盘修竹环之风枝扫拂常无纤尘若有使之者又相传以为仙而图经所谓虎豹龙蛇人不可到者妄也
桃花山在东南世传安期生炼丹之所尝以醉墨洒石成桃花纹山因以名
马迹山在东北安期生洞在焉
石弄山在东北山石玲珑故以名
西兰山 大箬山 
柽岸山 浡涂山 【旧名浮涂】  
磛石山 滕岙山 
岝峉山 【已上并在南】  小竿山 
大竿山 兰山 
昆斗山 麻岙山 
蛟山 登部山 
黄公山 马秦山 
黄砂山 徐公山 
双屿山 石珠山 【已上并在东南】 东句曲山 石马山 
石牛山 隩山 【已上并在东】  
兰山 浪港山 
深水山 莆隩山 
蛇山 竹山 
洋山 东兰山 
元霍山 西枯山 
东晓山 东枯山 
桑子山 【旧名桑石】  石蜀山 
东胊山 川石山 
北璧山 西须山 
须皓山 落华山 
青（外门内石）山 【已上并在东北】  大碛山 
东乳山 东岱山 
西胊山 大洋山 
吊屿山 【已上并在北】  回峰山 
西良山 长涂山 
三姑山 滩山 
长白山 西岱山 
正策山 吴农山 
如岸山 横子山 
册子山 西桑山 【已上并在西北】
嘉门山 晓峰山 【已上并在西】  
小茆山 三山 
大茆山 砂罗山 【已上并在西南】 外有藿山黄石鸡鸣东豸西豸碓砧大板洋横秀山马乳宜山汐屿烈表五屿虎头方横白踏大桑云屿青屯黄屯龟鳖丁兴黄隆杨岸昼栲门小碛黄罗门大小板绿狮大小镯庙址等山皆海中有名者人迹所罕到姑附于此
　　　慈溪县
太平山桷按孔皋会稽记曰在余姚县南百里四明山自越跨县接鄞奉化山形似伞四角各生一种木不杂揉三阳之辰华卉代发今旧志云在县西六十里界余姚县孙绰游四明游太平有铭其山与四明犬牙相接又孔稚珪亦有诗 【详见题咏】 则太平盖四明之支陇也
塔山在县东南三里阴阳家谓之青龙山
大宝山在县西南二里阴阳家谓之白虎山 【山南有泉极清甘名曰大宝泉】 
句余山在县西南二十五里 【句章余姚在此山之东西盖因山以名县也山海经云山出锡】 
戍溪山在县西南三十五里 【晋孙恩卢循作乱取道入寇刘牢之御之屯兵于此故以戍名】 
东澄山在县西南二十五里
横山在县东南十里
五马山在县西南六十里
三女山在县西南六十里 【耆老相传昔有三女浴于江次忽为雷所击化为三峰相望因此名】 
大隐山在县南三十里 【夏侯曾先地志云大隐山口南入天台北峰为四明东足乃谢康乐炼药之所也晋虞喜三召不就遁迹此山因以名之】 
三过山在县南十五里 【山势孤峻临江潮水萦回舟人常倦于经过一过犹倦况三过乎故名】 
鳖子山在县南五里山形似鳖
抱子山在县东南十里山势宛转如龙蛇抱子之状
骠骑山在县东三十里 【会稽典录云汉时张意为骠骑将军其子齐芳历中书郎尝隐此山】 
阚峰在县东北二里吴太子太傅阚泽居其下因以名
大蓬山在县东北三十五里 【又名达蓬山山上有岩高四五丈又有石穴深三丈余岩上有三佛迹上多芳草又云秦始皇至此欲自此入蓬莱故号达蓬山下有智度寺】 
范石湖有诗云拌擞轩裳一哄尘任教空翠滴乌巾老身已到篮舆上处处青山是故人
桑屿山在县北六十五里
东向山在县北六十里
黄牛山在县北六十里
算屿山在县北六十里
茗岙山在县北六十里
浪港山在县北六十里
石塘山在县北四十五里
向头山在县西北八十里 【亦名西龙尾东望伏龙山与龙头迩龙头以东属定海龙尾以西属余姚各有海塘塘每为潮损二山捍潮其中与山相接古有海塘闸柱屹然今为鱼盐之地已成畎亩者禾黍菽麦弥望昔以海邑之冲欲于此屯兵以舟师难于出入遂废今置镇守司】 
鸣鹤山在县西北六十里 【耆老相传昔有鹤栖于此一旦飞鸣冲天而去故名】 
渔溪山在县西北五十里
五磊山在县西北三十五里 【上有五峰磊磊相比人谓五磊云兴则雨常以为候】 
朱墓山在县西六十里宋台州刺史朱夔葬于此山
埋马山在县西六十里 【夏侯曾先地志云秦始皇游海至此马毙埋之故以此名】 
雨微山在县西五十五里 【旧名龙山上有云气即雨邑人常以为候或云本是雨征山避讳改】 
夜飞山在县西四十五里 【其山生甘草耆老传此山自蜀夜飞来蜀客识之因名山】 
凤凰山在县西四十五里 【丈亭之上其形如凤与龙山相对】 
龟子山在县西四十里 【山形似龟状】 
城门山在县西三十里 【宋城门校尉会稽从事陈咏葬于此山因以名】 
虎胛山在县西三十里 【山形耸踞如虎胛隋大业中尝凿山西南断迹至今犹存】 
凤岩山在县西三十里 【山形似凤】 
仙鸡山在县西二十五里 【夏侯曾先云上有石井石床又有铜瓶非人力所能举旁有石鸡俗云是扶桑鸡飞下因以为名】 
赭山在县西八里土色正赤故曰赭山
　　　定海县
招宝山在县东北八里一名候涛山为海控扼旧称山下有蚌生明珠往来波涛之闲渔舟或得之即光耀逼人骇浪继作不可行投之乃止大洋阴晦夕或见光彩近则隐藏 【宋梅麓楼公枎登山有词云沁园春开辟以来便有此山独当怒涛正秋空万里寒催雁信尘寰一簇轻等鸿毛小可诗情寻常酒量到此应须分外豪难为水算生平未有此番登高飘飘身踏金鳌笑终日风波无限劳看樯乌缥渺帆归远浦廛鱼杂沓网带余潮待约诗人相将月夜取次携杯持蟹螯乘桴意问谁人领解空立亭皋词镌崖石今无存】 
巾子山县东北八里与招宝山对峙 【为风涛障蔽秋涛汹涨藉两山如门遂免水患】 
金鸡山居招宝山外屹立海中旧传山有金鸡故名
鲛门山县东四十里一名嘉门其山势环锁海口出鲛门则大洋也
虎蹲山县东二里屹立海口以形得名 【古称鲛门虎蹲天设之险】 
游山县东二里海中
印山县东一里
梓荫山县东一里 【宋时军官冯柄夷而筑之建屏山堂火毁遗址尚存有碑云定海四明壮邑也为海道冲六飞南巡宿兵于此以戒不虞嘉定十一年冯柄环卫来领此戍越明年军事修明修射亭刱军器库规制整整直南得山曰梓荫作堂其上命曰屏山祈其久故夷而不庳取其质故壮而不丽自公之余领客觞咏其间郡人应煟谓客曰子知侯之所以名斯堂之意乎客曰以予观屏山之景四山环倚苍翠可挹风云月露晦明皆宜南引大江练光澄鲜北望巨海与天无际睨视两闲按列万象无丹青之功有天然之绘命之曰屏宜亦似矣此侯之意欤虽然屏之为物顿乎方丈之室其高不过寻丈尺闲今山之与堂相去或十里或百里而侯取以为屏意不已夸乎余曰不然世有大人先生者扃牖日月庭衢八荒天地则其室庐也然则山川城邑皆吾室中之玩而草木禽兽吾苑囿樊笼之观耳□山虽远取而屏之不亦宜乎此讵非侯之所以命斯堂之意欤嘉定十三年夏五月丁巳应煟记山下峻石大刻惩忿窒欲四字各大四尺】 
竹屿山县东南一十二里
青岙山县东南一十五里
乐家屿山县东南二十五里
芦山县东南石湫浦
鬼屿山县东南四十五里石莲湾好事者易名宝屿山
小三山县东南四十五里
启霞山县东南七十里有柏香岩
紫石头山县东南八十里以石色名
云雩山县东南八十里
瑞岩山县东南九十里有十二峰 【宋大中祥符年芝生青松峰下守臣闻于朝敕书褒奖云和气所锺灵苗载育时维珍物着厥祥经省览贡陈良增嘉悦其碑石尚存】 
灵岩山县南四十里 【宋楼宣献游山诗见华岩寺下】 
大蓬山县西北一百里一名达蓬谓由此可达蓬莱
乌崎山县东南一百二十里俗传宋高宗南渡曾登此山
大榭山县东南一百二十里
小榭山县东南一百二十里
盘隩山县东南七十里 【水绕太白山阴而出凡三十六盘宋名儒习庵先生陈埙墓尚存焉】 
陈山县南七里
秀峰山县东南六十里山下古柏甚巨唐朝旧物
饭锹山县南三十里
剡岙山县南一十五里
长山县南一十五里
南山县南十里东西两山对崎
龙山县南三十五里
慈岙山县西南九十里古传左慈隐此
算屿山县西七十里
新妇山县西北六十里
回峰山县北六十里
石坛山县西北七十里山石如坛
施公山县西北九十里 【北瞰大洋东距龙头西接鸣鹤商舟如江浙常往来宋时苦海寇至元十五年县达鲁花赤张进以地扼险要刱巡检司民乃安居大德十一年巡检王质始于山前刱建衙宇戎备一新】 
