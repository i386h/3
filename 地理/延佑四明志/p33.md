<!-- { "loadSidebar": true } -->
天子初郊见之岁法驾视学谒款先圣隮曾子子思侑飨建首善风四方罔不丕式彝训越再岁吏部尚书洪公焘以敷文阁学士来牧四明秋舍奠于学顾瞻礼殿梁栋陊剥喟然曰大哉圣人之道于穆不已惠我无疆矧东渐于海远溯洙泗簪绂之盛儗邹鲁职在宣化弗惟道原是崇曷克称明诏若稽郡乘旧夫子庙肇自唐贞元四年至今四百八十余年矣元气回复理若有待明年实咸淳纪号之六年乃鸠工饬材而鼎新之穹栋硕楹奂弈严敞视昔有加焉某月日虔妥用币衿佩云集相与端拜而议曰吾邦自庆历诸老淑艾后进干淳大儒阐绎正学孝弟修于家而仁逊兴齿德尚于乡而风俗厚理义明于心而贤才盛善信充于已而事业显成我者夫子也圣天子立教于上而夫子之道益尊贤师帅迪教于下而夫子之道益彰夫道者治之本其功与天地并世之言治者谓古道不可以御今先政刑后教化道寖微而俗滋薄独我公眇觌天衷民彝之统纪急众人之所缓可谓知本矣昔鲁僖公能修泮宫威德所被至于海邦夫子列其诗于颂而先儒传春秋则曰学校为国之先务虽用民力不可废也故不与新作南门概书之策今公兹举合诗春秋之义丰道扶教作新数百年几坠之绪盛德至善百世不忘也于是郡博士请书成事于石应麟世家于鄞幸得从先生长者后升堂而闻金石之音入宫墙而见宗庙之美惟游于圣人之门者难为言曷敢赞一辞窃尝闻之论语始之以君子终之以君子学者所以学为君子也凡我同志服膺圣训陟降庭止昭格不违上以承天子之休德下以笃师帅之善教罔俾克广德心专美鲁之多士尚其懋哉朝奉大夫秘阁修撰新知徽州王应麟记
　　　王应麟重建学记
四明自唐为州始有夫子庙宋始建学规模丰敞栋宇穹崇庠声序音冠于左浙英俊之域绂冕所兴文献盖彬彬矣至元十九年春学毁于融风教授潘梦桂黄裳吴宗彦史复伯历载缮葺经始礼殿门庑斋舍寖以略具讲经有席养蒙有堂皆草创未就二十八年冬肃政廉访副使陈公祥下车谓博士诸生曰化民成俗劝学为先尝闻畴昔轮奂之盛意不止是盍饬工抡材以复旧观顾仪门庳隘弗称从祀容服弗严越明年夏鼎新高闳贲饰貌像六旬而毕二堂亦告成又惟斯文与天地并立必华榱岑楼式毖厥藏因重建尊经阁五楹里士忻然竞助教授苏君焱撙约学廪续其不给秋九月阁成（山业）峨壮伟衿佩耸瞻咸曰六经如日月陟降庭止惠我光明恢人文以迪化原维贤使者之德请识成事于石维诸侯之学载于礼详矣在易临之象曰君子以教思无穷泽上有地犹君子之近民也近民则礼达而教行建其牧立其监有师保之义凡以存天理淑人心而已矧是邦为诗书之乡逸民之黄纯孝之董文士之任自汉以来为美谈庆历诸老模范后进淳熙大儒阐明正学惟圣贤是式惟德性是尊小而洒扫应对大而格物致知目濡耳染充然有得每岁孟春衣冠济济齿位秩秩司徒之教偷党正之礼饮流风遗俗犹存未坠南丰曾公忠肃陈公继为守贰表率熏陶东诸侯莫逮焉春秋大复古学之复道之泰也夫不农不工何以谓之士非老非释何以谓之儒行已有耻尚志仁义士之实也为君子儒夙夜强学以待问儒之实也游于斯肄于斯盍亦践其实副其名乎郡国有学昉于汉二千石所察惟曰好文学敬长上肃政教顺乡里三代考行之意蔼如也因作新之机而日新其德业孝悌忠信为根本明诚敬义为准的始于离经辨志成于知类通达用仰承菁莪乐育之仁不在兹时欤昔鲁僖公能修泮宫教泽浃乎海邦其俗秉周礼守经学一变至道圣人称之谁谓鲁远道无古今师友渊源绪接洙泗颂其诗尚论古之人罔俾克广德心专美鲁之多士凡我同志懋敬哉欧阳子有言善教者以不倦之意须迟久之功礼行俗纯然后为学之成乃纪其始成以诏永久俾无怠
　　　任仲高大成殿记
圣天子即位首崇学校务作养人材以备选擢德至渥也海内士莫不感激思奋期以奉明诏惟四明古名郡夫子庙学甲东浙壬午既毁有捐所居堂以为殿见谓庳隘复不以时修葺凛乎其若压至大己酉夏六月廉访副使赵公宏伟虑囚实来环顾叹息上方向用儒术式隆加封之典而庙祀弗称非所以昭尊事宣教化此固吾职与教授苏君垲谋督租入撙用费学官输俸诸生辍供儒人之在籍者助有差龟吉考度鸠匠庀工物直相得而木石川流地效其良劳佚惟均而丁夫云集人尽其心群材既丰众作咸秩初梓人以图上一如公指授毋袭前陋毋侈后观崇实去浮于以示教视前高一寻前庑之广半之既礼行而周旋有余地乐作而县设有定所匪亟匪徐有严有翼闳丽靓深悉遵礼制法宫既正爰及黉宇藏书有阁肄业有斋讲堂数十楹周垣数百尺栋屋之挠坏瓴甓之残缺丹垩之漫漶或易而新或因而理勿为苟完以植永固万目耸瞻于前烈有光焉既告成功我公莅止祗谒荐诚用答嘉贶乃揖长老招诸生而进之曰庠序之设古今攸重非直为观美也盍知所以为学乎学者合内外之道自谓开物成务而无本则非治自谓穷理尽性而无用则非学本诸心体诸身征诸庶民尧舜行此道千载而上所以为唐虞夫子明此道千载而下可以为尧舜布在方策炳为日星学者所宜用力于此有阁杰然高明光大尚炎古人毋使简编之富徒资蠹蚀也有斋廓然藏修游息相与濯磨毋使群居之乐适滋玩愒也有堂巍然正席而讲环坐而听毋为口说之腾而耳学之浅也由是得其门而入见宗庙之美百官之富源深流长器大用宏穷而其志足以有守达而其材可以有为忠信之行渐被乡闾诗书之化陶冶万物立太平之基垂无穷之闻此夫子之道学者之事实圣朝加惠学校之至意也佥曰谨受教愿刻之石以谂来学且识其颠末云公通古今知所先后尝有德于湖湘之民退而以道自娱乐者十年上谓是足司吾风宪者问学以明理为宗政事以敦化为要盖有本者如是是役经始至大二年十月庚申越明年三月丁未乃备先任营董之责者非一奉化州判官程时敏实竟其事以材选教授苏君承积弛之余以职业受知成此骏举亦克世其家者皆不可以无纪
　　　王应麟九先生祠堂记
古之乡先生祭于社近世祠于学社所以养学所以教而教之功尤大秉彝好学之良心百世犹旦暮况其迩者乎诵其诗读其书尚炎古之人非一乡之望也天下之望也四明乡先生有九人焉宋庆历建学之初杨杜二王楼公以道德文行师表后进或授业乡校或讲道闾塾衣冠文献益盛以大五先生之功也淳熙之舒沈杨袁诸公以尊德性求放心为根本阐绎经训躬行实践学者知操存持养以入圣贤之域四先生之功也郡泮旧有祠因郁攸而废至元甲午季冬朔旦廉访使者秋公桂属郡博士戴君友始复毖祀观者兴起元贞丙申月正元日廉访使者完颜公贞至学宫谓祠宇狭陋未称相攸尊经阁之右规模一新府牧月列公提其纲帅属协力庀事以迄于成妥侑如礼多士欣欣周爰咨诹章善扶教以谷我子弟惟二使者之赐亦惟承流宣化之贤立师道以美风俗皆宜书凡我同志盍亦修孝悌忠信尚礼义廉耻学必正大学必笃敬式时前哲训用对作新之盛德可不懋欤
　　　袁桷重修先圣庙记 【[按曰]此文系续刻】 
河南郭侯视郡事之初首定役法郡民日困鹾事旬月按核数常不登郭侯知其奸利乃言曰病在私商潜转输其所赢余卒不入公籍民病不可药也于是罢贾区分四厢俾总之鱐醢豉脯各趍其时视计口之授略相等复竦然曰吾职司学校兹曷可少缓督大小学谨授业斥其伪冒以其余粟大修孔子庙于是进郡博士陆晋之学正录胡禾毛明德而言曰汉文翁立学历唐宋几二千年犹完致君等知其故乎少闲曰教在不坠其不废在缮修乃曰若殿若仪门风雨剥（土已）在丹雘先圣崇严列祀肃雝在作绘定章服在礼象又曰讲有堂书有楼吾亦曷敢后姑徐徐为之吾愿俾是邦服习仁义秀乂林立遣诣王朝将自兹始桷繇禁署归里凡三年爱中和乐职之诗首为诗以咏赞侯名郁字文卿所至官以兴学为本诗曰
茫茫海甸聿仁义邦圭组绩荣失其敦庞岁亦云徂夸侈则降维侯之来靡瘼不知曰维泮宫风化攸基竦其具瞻象神之仪藻井绘栌绚兮承式降陟有严是奉是翼匪土木之工职教攸则瞻彼戟门有飞戾止斯翚煌煌五采属纚锵锽八音粲曰在耳嗟尔后生无偷以诞无逸豫伴奂遵我侯度以靖以献奉璋有峨伊侯之愿
　　　赡学田土
田一万三千六十六亩三角三十七步一尺五寸
上岸田四千一百二十五亩五十八步一尺五寸
官湖田八千九百四十一亩二角三十九步
地六百一亩三角四十九步
山一万二千二百亩二角三十二步
河涂六百一十七亩三角三十步
砂岸
石衕山　　宜山　　秀山
洋山　　　虾（□束）　　鲎涂
乌沙　　　洋务　　　大嵩
大小涂　　淫口　　　双岙
杉木（木养）　　新妇岙　　石坛山
沙角　　　穿山团局　卓家岸
徐公山
鄞县
田一万一千七百三十亩一角五十步二尺
地一百五十九亩二角一十步
山一万一千四百六十七亩一十七步三尺
砂岸
奉化州
田四百五十四亩一角二十七步一尺五寸
地三百九十亩二十四步
山五百五十一亩三角四十二步
砂岸
昌国州
田三十亩三角一十九步
地八十三亩一角二步四尺五寸
山九十七亩三角一十八步三尺
砂岸
慈溪县
田五百五十三亩二角四十三步五尺
山八十三亩三角一十四步
定海县
田二百三十三亩二角三十五步三尺
地一十九亩一角二十四步
砂岸
录事司
地五亩三角二十六步三尺
绍兴路萧山县
田六十三亩二角四十二步
　　　岁收钱粮
钞中统钞二百四十八定二十九两
米二千一十石八斗五合一勺
谷一千四百七十石七升八合七勺五抄
鱼鲞三百斤
鄞县
钞中统钞 【[按曰]此数原阙今计当得十九定九两九钱二分】 
地租钞中统钞一定一十四两八钱二分
山租钱中统钞 【[按曰]此数原阙今计当得十二定四十七两三钱八分】 
河涂钱中统钞三定七两七钱二分
砂岸大嵩横山中统钞一定四十两
米一千六百九十石六斗二升九合二勺八抄
谷六百八十三石九斗二升九合七勺八抄
奉化州
钞中统钞三定四十五两七钱
地租钱中统钞三十五两九钱
山租钱中统钞一定二十九两八钱
砂岸钱淫口双岙中统钞一定三十两
米二石六斗二升三合九勺
谷五百六十三石五斗八升二合四勺七抄
昌国州
钞中统钞二百一十八定二十两
地租钱中统钞八两
山租钱中统钞一十二两
砂岸钱中统钞二百一十八定
石衕中统钞一百四十定
鱼鲞三百斤
宜山中统钞五十定
鱼鲞三百斤
乌沙洋务中统钞三定
洋山中统钞二十五定内教授薛基任内经理到二十定教授吴廷献任内增羡到山民陈端等租钞五定
慈溪县
钞山租钱中统钞一两
米二百十三石八斗四升六勺五抄
谷一十三石二斗七升九合五勺
定海县
钞中统钞一定四十一两三钱八分
地租钱中统钞一十一两三钱八分
砂岸大小涂中统钞一定三十两内元租一定二十两教授吴廷献任内增羡一十两
米六十五石六斗五升一合七勺七抄
谷一百九十五石五斗八升七合
象山县
钞中统钞二定四十四两五钱
地租钱中统钞四两五钱
