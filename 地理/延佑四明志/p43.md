<!-- { "loadSidebar": true } -->
在县西北三百步宋宣和五年方腊乱邑人赖神阴佑故立庙于此
　　　　昭利庙
在县东北五里宋宣和五年侍郎路允迪给事中傅时卿出使高丽涉海有祷由是建庙
　　　　觉海威显侯庙
在县南一十里旧号山仙庙宋建炎高宗幸海道赐今额开禧二年令商逸卿修建新阁且记之
　　　　陈山忠应侯庙
在县南一十里旧号陈相公庙宋建炎高宗幸海道赐今封
　　　　云雩三公庙
在县东南八十里与鄞境接庙不知所自始其神冕而九旒垂黈纩被山龙黼黻为旱祷辄应主簿永嘉戴栩记之谓谷梁氏所谓应乎上公而通乎阴阳者也
　　　　枢密承旨卞公祠堂
在县东北五里至元二十六年子朝列大夫卞焘同知府事痛父死王事于他所巾子山下为立祠作记
　　　象山县
　　　　东岳行宫
在县西南二百五十步栖霞观之侧宋大观中建
　　　　昭应庙
在县西北一百四十步旧名圆峰祠唐会昌中王关撰文宣王庙记有云自圆峰祠历城隍庙则此祠其来尚矣或以为县主山形圆因名之一日午自其旧祠飞片瓦止于今庙之基邑人姜皋因迁焉境内尝岁饥濒海窘籴忽有米舟抵岸谓邑人曰昨有扁舟招吾米者自云居县西山下既而谒之乃庙也睹神像惊愕且拜即平价尽粜众赖以济宋建炎四年海寇猖獗将抵邑境阴雾陡变舟楫旗帜甲兵冲突风雹大作贼舟沈溺乃遁去使臣冉进欲为乱刘帅见一急足告变乃斩冉等于庙侧是岁赐今额凡水旱疾疫祷之必应累封灵泽孚佑昭贶显济侯咸淳四年封英惠济烈公
　　　　冲应真人祠
在县西南二百五十步蓬莱山之下透瓶泉之北与栖霞观同建真人姓陶讳宏景旧封贞白王钦若灵验记云梁朝真人修药于蓬莱观自写真于东壁有居观侧者必晨起望观瞻礼常贩于天台一旦随舟渡海将及县飓风大作舟欲倾没同舟七十人见一道士乘云隐约黄色光芒中以羽扇约风曰陶真人相救母怖畏言讫风息既济其人引同党至观见真人像如舟中所睹遂相与修饰观宇以答焉宋祥符元年营昭应宫自永嘉抡巨木浮海至邑南风涛几溺舟人于空中见道士谓曰吾象山蓬莱观陶真人也且救汝须臾安济庆历中道士郑日徽更造殿宇而壁闲所写真遂泯其徒尝以缣素摹留副本有诚祷者则幅巾黄服隐然现壁闲淳熙末令王椿为旱祷像现而雨上其事锡封冲应真人
　　　　普济庙
县东南三十五里旧曰锯门庙
　　　　祚圣庙
本东门庙在县南一百里世称其神曰天门都督按天门山在南海中而接宁海之东境故号东门下有石阃最为湍险舟舶往来必致祷焉唐贞观闲有会稽贩客曰金林祭毕误将胙肉去十余里忽逆风复漂庙下乃悟所误亟加祈谢即反风安济永徽闲又有工人曰蔡藏自泉州造佛像回获缗钱数百祀祷少懈舟发数里而覆宋建炎四年赐今额
　　　　白鹤庙
在县城内神姓赵名炳字公阿东阳人能方术事见东汉书徐登传台州人祠之甚谨象山旧为台属邑故亦祠焉宋嘉佑六年令陈玠铭于石
　　　　顾长官祠
在县城内长官名方字正夫丹阳人宋皇佑末登进士第调象山令日召邑人父老询民利害劝善惩恶建学舍教子弟赖为讲解诱进于善逾年民大化后方疾笃邑人为之致祷者近千人竟卒于任百里之外号泣慕恋相与立祠丹阳钱君倚毗陵胡完夫上饶州何籀记其事于石
　新校
 【[在城神庙]】 [东岳行宫]　河渠考上十年 【卢本上有宋字】 
[五龙堂]　咸通六年 【卢本上有时字】 东殿庙在东北隅　达信庙在东北隅 【此二庙卢在茶场庙之下】 
 【[昌国州]】 [洋山庙]　高宗幸海 【海下卢有道字】 　封其二妃 【据郑本宝庆志下为惠顺夫人明德夫人】 
 【[定海]】 [云雩三公庙]　戴栩记之 【各本作栩卢作相】
四明志卷第十六
宋元四明六志弟六十八
元　袁桷　等　撰
　释道考上
天台之学独盛于四明其教以体用为宗吾儒言理独有取焉或曰易师尝言之矣孰先后焉禅学由雪窦显而言辞振宏智觉以妙密微旨穷极践履为洞下传学者难继之老氏别传为役鬼神禳水旱王侯多而祠醮益侈作释道考
　　释
　　　布袋和尚
布袋和尚者唐末有僧形裁腲（月妥）蹙頞皤腹杖荷布囊随处偃卧号长汀子雪中体不濡示人祸福辄应将雨则着草屦亢阳则曳木履梁贞明二年于奉化岳林寺东廊坐逝偈曰弥勒真弥勒化身千百亿时时示时人时人自不识葬寺西南二里曰弥勒庵宋元符元年赐号定应大师三年祥光现于葬所得锡杖净瓶邑人建阁藏之崇宁三年赐阁名崇宁旧志云
　　　僧知礼
知礼字约言金氏子居城之白塔巷巷以礼得名十五祝发为僧从宝云义通传天台学僧曰法界有次第汝当奉持礼曰何谓法界僧曰大总法相圆通无碍是名法界礼曰既曰无碍次第安有居三年辄莅讲席咸平三年郡大旱与僧遵式燃指祈观音咸誓曰果不雨当焚身三日雨大至式后居天竺号式忏主俱以道行名者也撰不二门指要钞有僧难之复有庆昭智圆诘难书具在曰山外礼所言世皆宗之毫析缕计白首莫能尽也而立忏自誓举世莫敢废天禧闲修法华忏显四净士之道将自焚翰林学士杨亿驸马都尉李遵勖劝止之不听郡守李夷庚复以理勉乃止真宗闻其名赐号法智大师遣内侍俯修其所忏法华仪三日后有其徒仁岳求观心观佛之旨密著书斥礼礼知之为作十三科大抵其书以开权显实为宗而约以体用双峰饶氏北山陈氏言性理皆宗其凡例所著书见释氏书目赵清献为碑陈忠肃晁詹事皆尊事其说天台智者之学礼为中兴焉
　　　僧本如
本如句章人初学于法智问经五义法智曰如能为吾掌事三年当语焉事毕又请法智喝之曰本如如遂有悟为颂曰处处逢头路头头是故乡本来现成事何必更思量法智肯之讲说教论从者如归庆历二年驸马都尉李遵勖请于朝赐号神照尝居白莲寺有虎睡西南隅以杖击之曰非汝所居虎俛首而去殁之夕所居梁栋折有声着仁王忏仪赵清献作行业碑
　　　僧介然
介然鄞人从明智中立师居南湖通观旨燃指建十六观与其徒相誓曰念佛三昧往生要法也金人犯明州士糜奔散然守观不去酋骑掠至叱曰汝不畏死耶然曰愿力在观室诚不忍去酋曰我北归亦欲效此制作遂强挟以归后人追思遂以其去日为忌尊为定慧尊者塑像于观侧
　　　僧智连
智连字文秀鄞人学于圆照梵光尝与宏智登千佛阁智曰闻四明讲教言空中有相光曰诚然智以手指太虚曰本无一物其相安在连指山川楼阁此诸物象复是何物智服其言后居南湖史太师与师游问曰师于禅律能贯通耶连曰冰泮雪消同一水耳又问华严般若何支离连曰支离所以为简易号觉云师隆兴元年十二月十八日逝明年正月太师生子弥远将就蓐见连入室因名之曰觉老楼钥评男曰心大而行密体卑而道尊恭而不劳博而不杂寂用之涯不可测也
　　　僧普交
普交鄞县万龄乡人幼学天台教修忏仪人有问之曰忏罪在己己罪何来若忏他罪汝焉能忏交不能对遂造泐潭入门即诃拟问即杖交不知所以一日潭呼曰交来吾与汝共议古今公案交拟进复喝之由是有省机辩敏发后居天童修持清苦其逝也获五色舍利陈忠肃公尝赞之
　　　僧正觉
正觉阳州人年十四受戒具学于丹霞淳向子諲漕淮南器重之主泗州普照建炎闲主天童金人犯明诸寺俱毁独觉危坐不去掠骑至塔岭还寺僧旧不满二百人觉纳众千二百人主事者忧之觉笑曰非汝所忧翌日嘉禾钱氏致粟千斛岁大饥为食食贫民凿万工池一夕有蜀僧叩觉门密谓曰师集工繁广弟子有干汞术愿以建器实水银和少药覆之贮汤缶上须臾有声出果银也觉曰吾亦能之遂以汞纳口端坐逾时出之亦银也僧愧谢去洞下宗旨以缜密纳息绝听视守心如婴儿学者难之至觉为再兴临济之学语言为机用其徒实繁盖其道未易学也其时宗杲主育王觉语杲曰明年当逝去杲以辨说自高数侮觉至期觉屏绝人事者三月杲忽曰吾当过天童送觉禅师西归觉将治沐浴杲念以为未可信肩舆以归急使邀杲回至则已端逝矣杲泣下为之削发舍利凝刃不可举乃展拜曰平时自号善说法今不如师矣诏谥宏智禅师所为语录行于世其文丽则如洞下宗旨云葬天童山
袁桷曰庆元多名山皆有道德者居之然非里人今独传宏智何耶谓其终始此山洞下之道世不得闻由宏智始兴兴即微岂是道果不可易学邪后之禅人览是宜有感焉
　　　僧妙堪智愚妙源
象山慈溪多僧得三人曰妙堪堪持律善规短僧不如式者即挞之主育王岁有善士礼释迦塔求现僧有随观者堪逐去之恶僧为塔宫悉撤去将死治银合十余以贮舍利且屠某官有高下之期火葬烟所出俱舍利顶舌俱不坏
智愚少游方后得法于运庵为偈颂善出新意辨说锋凑丛林推之主育王吴丞相潜判庆元极尊敬之问曰师语录愿序引以传不朽遇谢之归语人曰吴潜晚岁如病风人福将至吾岂愿其文耶语间于吴吴大怒械于狱以他罪杖之未几吴败贬死愚时年八十诏主径山
妙源字晋之清苦峭厉貌寝薄常衣芦花衣服铁祴口诵佛号不辍每跣足乞食于道得法于智愚愚晚岁在径山源为演法代其酬答从者如林其言曰佛去世久矣其言在后皆蹈袭之戒律隳坏将日甚语能岁化一人知因果诚不负佛付嘱也善代答其入室机峻电疾卒不可抟缚风止水静意泊如也主定水问学满户外后示寂愿以身饲乌鸢善为唐诗类张武子雪窦妙高峰诗人传诵之
　　　僧善月
善月字光远定海人母梦月入于怀后出家遂名善月盖古佛名也居南湖问如来不断性恶之论有省史太师以月波处之学者云集太师曰廪食不足吾为师办郡守何澹以师居南湖凡十三年后居上竺岁旱诏迎大士于明庆车驾亲幸月以祷雨应补左街僧录史忠献问月曰欲何能断答曰日远月忘或问以安心曰心本不动又问法华经藏曰当处全彰晚岁着论不辍有楞严览金刚会解圆觉略说楞伽通义等书嘉定至淳佑天台之学月为冠寿九十三
　　　僧传古
传古四明人工画龙建隆初名振京师尝于明州国宁寺画龙于壁观者奇之徽宗作画谱定画龙高下以传古为第一宣和所藏有三十曰衮雾戏波龙二穿石戏浪龙二吟雾戏水龙二踊雾出波龙一吟雾踊波龙一爬山踊雾龙二踊雾戏水龙一穿石出波龙二穿山弄水龙二出水戏珠龙一戏云双龙一戏水龙图四出洞龙图一翫水龙图二出水龙图一祥龙图一吟龙图一戏龙一戏水龙一坐龙一
　　　僧奉真
奉真鄞人善医熙宁中名闻东都天章阁待制许元为江淮发运使奏课于京师时欲入对而其子疾亟瞑而不食惙惙欲死逾宿矣使奉真视之曰脾已绝不可治死在明日元曰观其疾势固知不可救今方有事须陛对能延数日之期否奉真曰如此似可诸脏皆已衰惟肝脏独过脾为肝所胜其气先绝一脏绝则死若急泻肝气令肝气衰则脾可少缓可延三日过此无术也乃投之药至晚遂能张目稍稍复啜粥明日渐苏而能食元极喜奉真笑曰此不足喜脾气暂舒耳无能为也已越三日果卒奉真之为医也其诊视之妙不差录分奉真号善济其法传之元觉元觉传之法宗及了初皆能续其烙驰声一时相传盖三世活人无虑千百数 【见沈存中笔谈】
　　昌国州寺院
