<!-- { "loadSidebar": true } -->
桷按会稽典录虞翻云鄞大里黄公絜已暴秦之世汉高帝即祚不能一致惠帝恭让出则济难晋夏统言会稽土地风俗其人循循犹有黄公之高节王黄州元之在汝州有诗云未必颈如樗里子也应头似夏黄公毕文简讥之以为不当云夏黄公杜子美诗云黄绮终辞汉王逸少有高尚想黄绮帖陶诗云黄绮之商山南史阮孝绪云汉道方盛黄绮无闷山林是黄为姓明矣王贡传序四皓名字当读为绮里季夏而后人误读为夏黄公者亦犹乐正裘牧仲之误耳颜师古言后代皇甫谧圈称之徒及诸地理书说竞为四人施安姓氏自相错互语又不经班氏不载于书诸家皆臆说今并弃略一无取焉是则当以右军陶杜为证黄长睿言近岁得圈公神坐绮里季角里先生神胙几谓为汉刻前史所不载独不言夏黄公则当如师古之言无以议为袁正献之父作瓮牖闲评言黄墓旧传为秦世黄公又曰黄姑林即黄公林也典录之言当取以为证
　　　董黯
董黯字叔达一字孝治会稽句章人生后汉时家贫少孤事母尽孝采薪供养甘果美味奔献于母母甚肥悦比舍有王寄者富而不孝二母各言其子寄闻而衔之伺黯出苫辱其母黯恐贻母忧默而不言母既葬斩寄头以祭母墓自囚以告有司和帝释其罪召为郎中不就以寿终句章今之鄞县也黯母尝寝疾喜饮大隐溪水不以时得于是筑室溪傍以便日汲厥疾用瘳溪在今县南一舍故以慈名溪又以溪名县母反葬于鄞虞翻云尽心色养丧致其哀单身林野鸟兽归怀怨亲之辱白日报雠海内闻名昭然光着 【楼宣献碑修别有正碑见祠祀考】
　　　任光
任光字景升鄮人为县主簿时海贼作孽令朱嘉将吏人出战为贼所射伤贼突嘉前光以身障蔽力战死嘉获免还邑出俸厚葬之典录云身当白刃济君于难
　　　郑云　梁宏
郑云梁宏皆句章人俱为主簿笃终始之义州里称之一云云字仲兴学韩诗公羊春秋为主簿后以刘隽事狱死郡以状闻旌表门闾
　　　任弈
任弈句章人为御史中丞朱育称其为文章之士立言粲盛所驰文檄晔若春荣今有任子十卷见意林
　　　王修
王修句章人仕顺帝时为扬州从事军变杀历阳太守伊曜修誓众奔入贼营取曜尸葬之人服其义典录云委身授命垂声来世
　　　张齐芳
张齐芳骠骑将军意之子隐于慈溪之骠骑山人皆贤之遂以其父之官名其山
　　　阚泽
阚泽字德润会稽山阴人也家世农夫至泽好学居贫无资常为人佣书以供纸笔所写既毕诵读亦遍兼通历数由是显名察孝廉除钱塘长迁郴令孙权为骠骑将军辟补西曹椽及称尊号以泽为尚书嘉禾中为中书令加侍中赤乌五年拜太子太傅领中书如故泽以经传文多难得尽用乃斟酌诸家刊约礼文及诸注说为制行出入及见宾仪又着干象历数注以正时日每朝廷大议经典所疑辄谘访之以儒学勤劳封都乡侯性谦恭笃慎宫府小吏召呼对问皆为抗礼人有非短口未尝及容貌似不足者然所问少穷权尝问书传篇赋何者为美泽欲讽谕以明治乱因对贾谊过秦论最善权览读焉初以吕壹奸罪发闻有司穷治奏以大辟或以为宜加焚裂用彰元恶权以访泽泽曰盛明之世不宜复用此刑权从之又诸官司有所患疾欲增重科防以检御臣下泽每曰宜依礼律六年冬卒权痛惜感悼食不进者数日虞翻称泽曰阚生矫杰蜀之扬雄又曰阚子儒术今之仲舒 【见三国志】 
桷按旧志慈溪普济寺吴太子太傅都乡侯阚泽书堂舍宅为寺唐大中二年县令李楚臣立为德润院普济湖房管开凿旧谓德润湖慈溪旧谓属余姚故三国志称会稽余姚 【[按曰]是时慈溪属句章不属余姚三国志称泽山阴人不云余姚人宝庆志于阚泽传末云三国志本传指为会稽山阴人按今慈溪县之普济寺乃泽旧居峰曰阚峰湖曰德润湖山水犹识其姓字则泽为句章人可知又于虞喜传末云晋书本传曰会稽余姚人然喜所居乃句章之南山世目其山曰大隐见夏侯曾先地志今属慈溪诸虞墓亦多在慈溪是时慈溪地乃句章县亦隶会稽郡而与余姚接境故史概曰会稽余姚云二传辨说甚明文清既引普济寺德润湖以驳吴志之山阴必当援大隐山以订晋书之余姚今虞传后别无陈说盖已删节宝庆二传之文合按于阚传之下而为传写者所脱误遂致文义乖违以无善本可校姑仍旧文而附订其伪于此】
　　　虞喜
虞喜字仲宁会稽余姚人光禄潭之族也父察吴征虏将军喜少立操行博学好古元帝初镇江左诸葛恢荐喜怀帝即位征拜博士皆不就贺循为司空先达贵显每诣喜信宿忘归自云不能测也太宁中与临海任旭俱以博士征喜辞疾不赴咸康初内史何充上疏曰臣闻二八举而四门穆十乱用而天下安徽猷克阐有自来矣方今圣德钦明思恢遐烈旌舆整驾俟贤而动伏见前贤良虞喜天挺贞素高尚邈世束修立德皓首不倦加以傍综广探博闻强识钻坚研微有弗及之勤处静味道无风尘之志高枕柴门怡然自足宜使蒲轮纡衡以旌殊操一则翼赞大化二则敦励薄俗疏奏诏以散骑常侍征之又不起永和初有司奏称十月殷祭京兆府君当迁祧室征西豫章颍川三府君初毁主内外博议不能决时喜在会稽朝廷遣就喜谘访焉喜专心经传兼览谶纬乃着安天论以难浑盖又释毛诗略注孝经为志林三十篇凡所著述数十万言行于世年七十六卒无子弟预 【右晋书本传九域志虞喜墓在明州】
　　　虞荔
虞荔字山披祖权梁廷尉卿永嘉太守父检平北始兴王咨议参军荔幼聪敏有志操年九岁候太常陆倕倕问五经十事荔对无遗失倕甚异之又常诣征士何觷时太守衡阳王亦造之觷言于王王欲见荔荔辞曰未有板刺无容拜谒王以荔有高尚之志雅相钦重还郡即辟为主簿荔又辞以年少不就及长美风仪博览善属文仕梁为西中郎法曹外兵参军兼丹阳诏狱正梁武帝于城西置士林馆荔乃制碑奏上帝命勒之于馆仍用荔为士林学士寻为司文郎迁通直散骑侍郎兼中书舍人及侯景之乱荔率亲属入台台城陷逃归乡里侯景平元帝征为中书侍郎贞阳侯僭位授扬州别驾并不就及文帝平彪武帝及文帝并书招之迫切不得已乃应命初荔母入台卒于台内寻而城陷情礼不申由是终身蔬食布衣不听音乐文帝深器之荔性沈密少言论凡所献替莫有见其际者弟寄寓于闽中依陈宝应荔每言之辄流涕文帝哀而谓曰我亦有弟在远此情甚切他人岂知乃敕宝应求寄宝应终不遣荔因以感疾帝欲数往临视今将家口入省荔以禁中非私居之所乞停城外帝不许乃令住兰台乘舆再三临问手敕中使相望于道又以蔬食积久非羸疾所堪乃敕曰卿年事已多气力稍减方欲仗委良须克壮今给卿鱼肉不得固从所执荔终不从卒赠侍中谥曰德子及丧柩还乡里上亲出临送当时荣之子世基世南并少知名弟寄陈书有传
桷按旧志慈溪县定水寺虞世南故宅先越公以入政府恩奏为经院今去寺里许有虞侍中大墓亡恙寺旧有世南遗像虞氏子孙多居鸣鹤鸣鹤与余姚接壤而九域志亦言墓在鸣鹤今鸣鹤去定水止十里则定水山实总连鸣鹤山也世南出为叔陈中书侍郎寄之后陪葬昭陵子孙皆居长安遂以故宅为寺旧志谓世南墓在定海非
　　　虞寄
虞寄字次安少聪敏年数岁客有造其父遇寄于门曰郎子姓虞必当无智寄应声曰文字不辨岂得非愚客大惭入谓其父曰此子非常人文举之对不是过也及长好学善属文岳阳王（上下言）为会稽太守寄为中记室领郡五官掾在职简略烦苛务存大体曹局之内终日寂然侯景之乱寄随兄荔入台及城陷遁还乡里张彪往临川强寄俱行寄与彪将郑玮同舟而载玮尝忤彪意乃劫寄奔晋安时陈宝应据有闽中得寄甚喜陈武帝平侯景寄劝自结宝应从之乃遣使归诚承圣元年除中书侍郎宝应爱其才托以道阻不遣每欲引寄为僚属委以文翰寄固辞获免及宝应潜有逆谋寄微知其意每陈顺逆之理讽谏宝应辄引他事以拒之又尝令左右读汉书卧而听之至蒯通说韩信曰相君之背贵不可言宝应蹶然起曰可谓智士寄正色曰覆郦骄韩未足称智岂若班彪王命识所归乎寄知宝庆不可谏虑祸及已常居东山寺伪称足病不复起宝应以为假托遣人烧寄所卧室寄安卧不动亲近将扶寄出寄曰吾命有所悬避欲安往所纵火者旋自救之后寄致书于宝应览书大怒或谓宝应曰虞公病笃言多错谬宝应乃小释亦以寄人望且容之及宝应败走夜至蒲田顾谓其子扦秦曰早从虞公计不至今日宝应既擒凡诸宾客微有交涉者皆诛唯寄免祸寄还朝文帝谓曰管宁无恙甚慰劳怀顷之帝谓到仲举曰衡阳王出阁旦夕游处兼掌书记宜求宿士有行业者仲举未知所对帝曰吾自得之乃手敕用寄寄入谢帝曰所以暂屈卿游蕃非止以文翰相烦乃令以师表相事也后除东中郎建安王咨议加戎昭将军寄乃辞以疾与兄荔隔绝因感气病每得荔书气辄奔剧前后所居官未尝至秩满纔期月便自解退常曰知足不辱吾知足矣及谢病私庭每诸王为州将下车必造门致礼命释鞭板以几杖侍坐尝出游近寺闾里传相告语老幼罗列望拜道左或言誓为约者但指寄便不欺其至行所感如此所制文笔遭乱多散 【右见陈书本传】
　　虞世南
虞世南字伯施与兄世基学于顾野王为文章慕仆射徐陵陵亦喜之秦王建府引为参军后即位拜宏文馆学士改秘书监封永兴县子世南论议持正太宗器之陇右山崩江淮大水世南谏上愿勿恃承平为骄逸则大变可弭高祖崩大营缮山陵世南入疏谏止之少学书越浮图智永故其体守羲之法太宗病戈法未精手作百字杂世南书以示褚遂良遂良谛观独以世南所书为合作太宗大服唐人书品世南为第一后陪葬昭陵谥文懿
　　　贺知章
贺知章字季真性旷夷善谈说与族姑子陆象先善象先尝谓人曰一日不见季真则鄙吝生矣唐证圣初擢超拔群类科累迁太常博士开元十三年迁礼部侍郎兼集贤院学士寻迁太子右庶子充侍读申王薨诏选挽郎荫子诉知章取舍不平徙工部肃宗为太子迁宾客授秘书监晚节尤诞放遨嬉里巷自号四明狂客及秘书外监每醉辄属辞笔不停书咸有可观善草隶好事者具笔砚从之意有所惬不复拒纔十数字世传以为宝天宝初梦游帝居数口寤乃请为道士还乡里诏许之以宅为千秋观而居又求周宫湖数顷为放生池有诏赐镜湖剡川一曲既行帝赐诗皇太子百官饯送擢其子僧子为会稽郡司马赐绯鱼使侍养幼子亦听为道士卒年八十六肃宗干元初以雅旧赠礼部尚书 【右见唐书本传】 
旧志云今鄞县句章乡小溪之马湖有洗马池故迹世传以为贺监旧宅相距三里曰贺家湾其地贺姓甚多而贫掘土得碑石率弃之今其断石存而可识者曰会稽郡贺与府君六字而已耆老谓贺监始居此后乃徙剡川也
　　　孙合
孙合奉化人博学高才 【见四明才名记云】 唐末为左拾遗朱温篡唐着春秋无贤臣论卜世论 【见文粹】 即脱冠裳服布衣以隐著书纪年悉用甲子以示不臣之义诗拟陈子昂有哭方千诗见姚铉所纂唐文今净惠院其故宅也
　　　孙沔
