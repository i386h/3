<!-- { "loadSidebar": true } -->
法常弊于有而法非有则不立是故道之应世也以有为法而以无为用犹之一身也四体具则为成人而所以为人者非四体之任也夫声缘于耳而闻者非耳也色缘于目而见者非目也苟废耳目而求声色之辨则何所从而受之哉故以道观法则内之耳目异处也以道观用则外之声色同我也内外有辨故事之所以显有无相生故理之所以微此道之所以先天地而不生后万物而不灭也故为之宫室以致其恭为之像塑以申其信而又为言说章句以道其所归此法之所自立而众之所可知也至于有相而不可以形求有言而不可以情解超然独得而天地万物莫之能偶此则智之所不及而用之所自成也明州定海县有禅院曰妙胜距州城三十里濒海之上环水之中居处庳陋而有风涛漂注之虑五代清泰中居人姚绾始以其地易而新之遂能避其患而众安以处也其徒以籍相传房居而族食凡百有四十余年而院之存者无几矣熙宁五年其徒以力不能胜而争讼以起于是众列状以告于州愿以为十方住持州下其状于僧司使集众以举所知而众皆以淡交者应州凡两上其状而始获请淡交居之数年而四方之人始知有妙胜矣信慕祈向持金帛而至者盖迹相接于路而以后为愧于是为之复新昔之故陋今焕乎其有文矣昔之庳隘今廓乎其有容矣又因其院之隙以建转轮宝藏其费累数百万皆不烦于求而自应用工始毕而其徒有讼于州愿复得故处州以讯于县县力争之而后已今既安且久矣交公于是日与其众谈无上之法转无碍之轮以蒙利于众生此众之所愿记而余之所以告于人者也若夫究竟寂灭而不住于法万法现前而当体为用说无所说行无所行而有无内外不可以系而处之此则智之所不及而亦非余之所能言也元丰三年三月望日记
罗适重修记曰
元佑七年冬余受命提点二浙刑狱事明年夏出按明州之定海因之澥浦经度创镇舟过清泉有梵剎焉枕河临道竹深而林荫气象洒然清与神会就之以避炎熇时长老智荣师喜我之来芬我以香息我以床睡足环视物幽景凉观其院之揭名曰妙胜智荣师言五代时姚绾舍地建之初号永安大宋英宗皇帝登极以治平改元乃新今额熙宁五年主僧元旦闻乎州愿作十方州以广惠首坐淡交开堂始昌禅席淡交募人写经作转轮藏盖熙宁七年也元丰四年州召淡交住广惠以智荣师继之余过时智荣师造释迦殿新堂厨廊庑其功将成余已深嘉师能以禅人兴教事起人之信也明年师又使檀越严恕持书乞记且云以元佑八年冬经始之至绍圣二年秋工告毕凡为屋一百五十楹佛像七身粉绘庄严华而不侈呜呼天下为僧者多劳人以逸己蛊我正法智荣师能了自性不为已劳人惟张大佛事使四方衲衣缁侣得以安处乎般若之场晨兮升堂夜兮入室破迷祛惑扫迹解空了知如来正法眼藏与虚空等又能使一方白衣俗士信佛有大法门可以出生死灭罪业各植大善根入我佛境师之所存不其伟哉余尝怪世之学禅者自药山不许人看经之后妄生疑情不知药山为人破执欲人言下一决而悟由不二门直入无等等正觉反以口耳所闻纵横辩捷自谓见性弃经破律荡无所守譬如操舟之人不信柁楫流浪江海安能到彼岸邪又闻之药山尝自看经或有问者药山云遮眼此善忘其指者也如来云以筏喻者法尚应舍而况非法吾知药山真看经者也师为我谢学者药山古佛岂欺后世哉勉之绍圣三年四月八日记
　　　息云笔寺
县西北六十里宋治平闲僧法志置崇宁初改今额
　　　正觉教寺
县西北六十里周广顺初僧清肃置名回峰宋治平中改额寺有清风轩邑尉蔡觌诗云
海风拍枕灯初暗山雨打窗人正寒料得此轩秋更好怒涛推月上阑干
文康公王曙咸平中以著作佐郎宰邑诗云
山势欲压海禅扃向此开鱼龙腥不到日月影先来树色秋擎出钟声浪答回何期随吏役蹔得拂尘埃
　　　伏龙广福律寺
县西八十里唐咸通初鉴诸禅师置刺史柳公武请今额山有海眼泉冬夏常温宋邑宰朱景献游山诗云
凌云峻岭隔凡尘岭外湖天别是春一千丈岩人已往五百年事迹徒陈自传道貌今无垢不脱禅衣句尚新信是飞仙游戏处何须云外望三神
德佑初□公震诗云 【[按曰]此必黄文洁公诗也所脱必系黄字考文洁先世居定海宋末文洁由慈溪隐定海之泽山即所称归来之庐者而延佑志山川考曰泽山定海县西北九十里又曰伏龙山定海县西北九十里二山同在一隅行馆僧寮望衡朝夕是此诗为公闲居游览之作无疑且泽山条云黄公德佑初弃官归隐此条云德佑初□公震当德佑时吾乡闻人名震而文清称之以公非文洁而谁哉日抄百卷有文无诗宋代选诗无公一字宋诗纪事及溪上诗辑并见此志不敢收录缘原本误德佑为德裕公上又空一字大约所见同是误本疑不敢登耳余始理而出之郑重遗篇特识于此】 壮哉天造伏龙山独压溟波浩荡闲百怪鲸鲵俱帖息半天风雨共高闲盈眸缥缈三神境跬步巉岩九豹关只恐此龙难久伏云雷天色正班班
　　　永福院
县西三十里僧清友置宋嘉定中请杭州仁和县废院额名永福
　　　觉海教寺
县南一十三里唐会昌初置名清海宋大中祥符初改今额
　　　洞山教寺
县西北八十里梁开平初置宋祥符请额曰幽栖洞山乃将军山洞也
　　　觉度寺
县西六十里宋宝佑初置松林庵至元十五年改今额
　　象山县寺院
　　　等慈禅寺
县西北一里旧名凤跃前宋元嘉初置宋治平初改今额吴郡方预释迦殿记曰
三代而下自天子达于庶人为之宫室莫不有制卑踰尊践敌贵则其制乱是故圣人作为法度虽毫毛纤悉之余未尝不呵咛规戒尽君臣上下之分使尊而贵者不过其侈卑且贱者亦不甚陋为万世之定法也自尔刱营百出事非经见穷巧极智矧生于后人则学者未闻固不敢轻议余以事道出鄞江因次象山县有浮屠氏庆恩者忽见余而言曰负县之北隅有我佛所居曰等慈庆恩实院僧也且院之名今天子诏以赐之旧亦以凤跃为额甲乙继守四百有余岁咨嗟前人蔽于自奉以法堂方丈香积僧室逸居馆食为事独大殿历年踰久栋楹梁桷挠折朽腐飘风暴雨而无以处我佛某方远慕觉道继唱真乘不忍坐见隳敝发无量大慈悲心一日率住持人友宗访县人林奉元实此民巨富之又豪者同力劝缘广慕檀信乃得钱百万涓日命工雨锸霜斤鼎新故址飞甍画栋蝉联绮错仰望俯视丹雘浮动乃以释迦佛坐之于中文殊普贤迦叶阿难四菩萨侍焉护法二神立于其外复以十八大罗汉环拱旁列就其佛之尊者名之曰释迦殿远近向慕源源如归呜呼非我佛法广大妙道通达则何能集是壮观哉以嘉佑八年十月始作治平二年十一月休工某能力为如是愿丐文以书本末将激其不能为者余应之曰师之言详矣使余虽信后之营向之巧而复为之说亦无以过之也况余所不敢轻议者耶治平二年岁次乙巳十二月己丑朔二十五日庚戌记
　　　智门禅寺
县西二十五里旧名保安周显德中置宋治平初改今额崇宁二年八月七日象山县令金陵徐敏求为之记曰
西方仙圣立开导引掖之方俾有生就善避恶与吾圣人之道初无以异若其所谓无所住而生其心夫本觉妙明者虽百姓日用而不知至于一切不得已而寓之于迹使常情卓见闻之亦足以革非心而弭贪欲故以清净恬虚为禅定以谦退柔逊为忍辱则怒争将可得而息也以菲薄勤俭为修行以穷达寿夭为因果则贱陋或可得而安也以随所作业回复偿报为地狱之说则为不善于幽隐之中而幸免名刑者或知畏惮也于善俗之政教实亦有助圣人因俗之善而导之有所不禁焉及其端滋甚则缯台幔阙银池玉树以为庄严当然考鼓鸣螺昼夜梵呗断指灼肤以为依归当然祷福祈年忘本附末纷纷愚众波荡以从是学佛蔽蒙之徒以迷识佐其诞妄相夸胁而倡其风之过也韩退之于唐喟然引圣力争四海之域拨衣牙反正不使汨为怪谬而悖道真则学佛之徒不可不慎苟非其人必肆为漫靡嵬琐之行以害圣治为疑民乱政之罪人县之西有佛院曰智门距县三十里最为佳处先是院僧相继主之姑以前后为序不复简汰殿宇芜秽弗除弗治其依倚祸福而恣欺惑者盖起不可道也崇宁元年六月众请于有司愿更为十方禅居太守兵部陆公傅命广惠首座僧昙慧住持慧公操孤高能事事曾不阅月倏然革圯陋为梵释龙天之宫方袍至者修洁尽敬人游其地善心以生学佛之徒如此盖亦无负土木华构不为虚设矣院建于周之显德治平中赐名为智门迨今始轮奂完备禅剎因知地废兴寂显固自有时也其形势雄快足以登临耳目所寓无非至教海云合散空色两无潮浪去来爱缘欲净泉声漱玉与地籁倡和若出广长舌相宣微妙言则意此地又必有神物护持须其人而后兴焉余宿官于此方推行朝廷善令仁政使海滨之人渐于道化而慧公颇能知佛之本心与众为善蠲治塔庙耻此为流辈之欺惑良异夫迷不自识者亦可嘉矣恳余施一言以为记故乐为之书
　　　宝梵教寺
县东北一百三十步旧名东禅宋建隆初置治平初改今额苾刍法明为之记曰
