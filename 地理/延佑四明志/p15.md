<!-- { "loadSidebar": true } -->
蒋猷字仲远其先丹阳人后避寇徙昌国卒葬于蓬莱乡徽宗朝积迁中书舍人善书命学者宗之擢御史中丞上书言士风浮薄群臣无他能善伺候人主承望大臣而已故事内侍省隶六察崇宁中宦者窃弄诏旨奏免所隶猷疏驳正廉得内侍省刘友端等违擅事复论杨戬童贯不宜受上赏上力护之猷复言淮南畎滁水以出鼎罪宜坐狂妄赵良嗣降虏后必误国东南应奉花石金十年皆入权幸愿速罢之不报复为吏部尚书以徽猷阁直学士奉祠钦宗即位贬童贯贯时寺上皇总兵柄东巡猷持诏立谕贯解兵改知明州到官数日以不善应奉愿乞罢以徽猷阁直学士致仕
　　　陈之翰
陈之翰字宪之鄞县人殿中丞赠朝散大夫翊之子陈忠肃瓘志其墓曰之翰少有志操治经求其大旨为文不蹈袭陈语三上礼部不中第归求其志事继母曰孝兄曰悌弟曰友朋友曰信陈氏赀故厚君平于处治不为纤啬赀日益耗乡人初贷黄金后携以偿君适在汴舟其人绐曰金误坠水君不疑也后数年其人乃悔疾且死遣其子来谢致所当偿君受而不拒徐以所偿助其丧葬崇宁二年诏举遗逸鄞之贤士大夫闻而相语曰此可以得宪之矣州及部使者用众论荐君于朝天子官之君气和言温与人交久而益恭口不道人之过平居若无营于世者尚论古人自春秋以来千余年事是非得失阔略细故取其大者论之郁而始通方流而遽涸非命也与卒时年六十葬翔凤隐学山
　　　姚孳
姚孳字舜徒慈溪人也以字行幼开爽颖悟学如宿植登熙宁九年进士第历尉掾以考第荐章应格改秩为鼎之桃源宰承虐政后讯民之疾苦苟利于民无不为也郡将武人怙威凌寮吏属邑苦其扰孳毅然以民病告郡将终不敢以气焰挫之为之少戢旁郡讼诉有不得其平者必丐于部使者付孳决之捐金修夫子庙躬率士子劝以学学者翕然归之乡有虎孳祷诸社谕以文越三日虎仆于祠旁奏课为天下第一部使者举孳学行优异才能显著以应元符之诏赐对称旨乃除提举成都府路常平等事陛辞玉音谕以闻卿久任桃源有爱民之心孳退谒丞相论蜀道利疚乞以义仓之储置吏立法收养鳏寡老幼死给衣衾官为敛葬岁荐饥闲有遗儿请雇妪以乳丞相奏行丁家艰服除提举湖南常平等事上复谕以居养安济漏泽朕施实德于民卿向有言故复命卿易使浙部过家上冢会闾里耆旧握手书欢未始以持节自荣朝廷遣使三韩渡曹娥江非潮时行舟胶公适董其事祷于神女潮应祷而迈由江东副漕除直龙图阁知夔州兴学校劝农桑有循吏风卒之日夔民罢市聚哭于牙门外讣闻桃源民乃即孳生祠争出赀命道德士以申荐导其为民所思如此 【旧志】
　　　翁升
翁升字南仲慈溪人力学有志气少从安定胡先生受易旨入太学中元丰五年进士第出仕恪守官箴济以廉谨当路才之元符中上书言事切中时病用事者方主党禁锢贤士大夫籍升于初等自是沈于选调建炎初党禁解将召用之而山林之志已不可夺矣升自奉简薄而勇于急人睦亲恤孤平粜赈乏乡人敬之至今犹讳升斗之升字曰方斗云 【旧志】
　　　俞夔
俞夔象山人魁岸修伟昼渔而夜读登元丰五年进士第舒公亶平辰沅寇奏夔筹划为幕府第一终建德宰子观能字大任绍兴初应诏诣阙上书特授德安府录参登十二年进士第时二圣尚狩沙漠九重旰食观能裒古今君臣孝弟数十事曰孝弟类鉴上之有旨召审察授江阴军教授改秩而卒子茂系字□英登干道二年进士第临政以平允称终和州通判 【用旧志】
　　　汪思温
汪思温字汝直鄞县人祖元吉为县从事为范文正公所知王安石宰鄞以廉平吏荐于转运使孙沔父洙春秋教授乡人称之为汪先生思温以上舍为雄州教授调余姚令筑堤浚湖民信爱之钦宗以诸王就傅择除赞读思温与弟思齐并命除吏部员外郎出守衢州有自称祁王过郡府吏请避郡治以舍思温不许未几柔福帝姬过县辱尉将械尉思温执不许而二人后皆犯伪冒谏议大夫徐俯入朝道由三衢以部使者礼迓不为厨传礼徐憾之劾以他罪辛炳为中丞疏以为冤后迁司农大府少卿知临安府浙江以渔舟济人中流弭楫以邀客酬重镪风暴至辄沈溺而善泅者利其钱物以登岸思温悉捕系论杀更为大舟择不如式者悉去之相秦桧尝以故人属荐举思温曰使可荐诚不待相谕不才相言无益也有旨营政府桧欲以相府仪制稍异执政府益持不可桧怒罢去食祠禄凡十有八年官直显谟阁以终年八十一子大猷别传
　　　张邵
张邵字才彦其先和州乌江人宣和三年登上舍第建炎初假礼部尚书使金补其弟祁为明州观察推官奉其母居于鄞卒葬鄞之雷峰因家焉而祁子孝祥生于雷峰邵见挞懒于潍州逼邵以臣礼见邵不屈囚于密州柞山寨挞懒过密邵上书伪楚僭立电扫无余是天未厌宋也今大国复封刘豫豫实宋臣曲有在矣挞懒得书执付豫俾用之邵升阶揖豫呼其旧官豫怒系于狱复囚于燕山益徙北三千余里绍兴十三年金主（昏页）死传其弟晟晟死孙亶立始厌兵召宋奉使洪皓朱弁及邵使归江南是时秦桧擅和议皓首斥去邵亦罢免十七年皓贬英州邵惧乃上书曰邵出使时尝逢桧道中有荣州团练使李子厚尝言桧代太上皇帝移书粘罕述海上盟约粘罕议和实基于此会曹勋进桧所撰书桧大喜遂以邵书付史馆实其事因得除敷文阁待制邵奉使还家七年由是得免谪二十五年桧卒邵始知池州邵至郡踰时即乞致仕僚吏谏止之邵曰郡计后前相仍官逋弥多诚不忍任是事孰若致仕为简易也僚吏复止之乃奉祠以行道由广德军招其弟祁嘱以后事趣使归祁疑之泊于城外邵作书郡守沐浴朝服就寝以卒邵以六月丁酉生其卒也同是日云弟郯由邵恩补官后提举江南东路常平茶盐公事始郯为鄂州鄂为都统制隶御前军以转运总领湖广二府镇之专职军实不逞辄得以乏兴论罪提举军事张平擅戎事郯结为兄弟会帅入朝奏边事营卒挟刃贷富民民畏不敢言郯知之驰入平营平趣治酒郯笑曰饮宗弟何辞愿得胁贷富民者平大惧立索斩之子孝伯官参知政事有政声韩侂冑立党论孝伯曲为调护之孝伯子即之幼学伯父孝祥书晚益颠狂故其书不复行
　　　蒋璯
蒋璯字季庄慈溪人也宣和闲鄙王氏之学不事科举闭门穷经不妄与人接高闶抑崇居明州城中率一岁四五访其庐季庄闻其至必倒屣出迎相对小室极意讲论自昼竟夜殆忘寝食告去则送至数里相得欢甚或问抑崇曰蒋君不多与人周旋而独厚于公公亦惓惓于彼愿闻其故抑崇曰闶终岁读书凡有疑而未判与所缺而未知者每积至数十辄一扣之无不迎刃而解而蒋之所长他人未必能知之世之所谓知己其是乎
　　　王茂刚
王茂刚居明州林村在岩壑深处有弟不甚学问使颛治生以餬口而刻意读书足迹未尝妄出尤邃于周易沈焕通判州事尝访之其见趣绝出于传注之外云气象严重窥其所得盖进而未巳也
　　　顾主簿
顾主簿不知何许人南渡后寓于慈溪廉介有常安于贫贱不祈人之知至于践履闲虽细事不苟也平旦起俟卖菜者过门问菜把直几何随所言酬之他饮食布帛亦然久之人皆信服不忍欺苟一日之用足则玩心坟典不事交游里中有不安其分武断疆忮者相与讥之曰汝岂顾主簿邪 【以上蒋王顾见容斋三笔】
　　　王庭秀
王庭秀字颖彦入太学与龟山杨先生游复学诗于黄太史登政和上舍后以李光荐为御史台检法官迁殿中侍御史论黄潜善为相时卖官售宠潜善罢授秘书少监明受之变庭秀与郑珏力争不宜去帝号事遂止复论吕颐浩奏拟不当出知筠州论事慷慨明白后为左曹郎官迁中书省检正卒与宰相议不合罢有航海记磨衲集子璧七岁日诵千言朝廷方复博学宏词科璧首中选待次通判惜不及禄以卒有集号相山集
　　　林保 【孙祖洽】 
林保字芘民鄞县人以上舍第出身为广西经略司属蛮境荒远诸将多掠边氓希赏格保抑止之后知兴国军有政绩改提举市舶保辞不拜集中兴事迹由夏少康至唐肃宗为一书号曰龟鉴以进高宗深纳之右司谏陈公辅荐保宜为台谏官秦桧格不行后迁比部建议正武成殿侑祀杀降叛国者皆斥去又定乡饮酒礼卒如其议行诸郡两淮以北使顿供给烦扰不便后有议增两淮旧税者保言自显仁太后归应奉顿次至今不减若增税淮民将流亡朝议从之以敷文阁待制奉祠卒孙祖洽字符礼少孤嗜书大父奇之以门功补官或问曰苟仕何以为政曰吏胥奸弊非重法曷以治知盐官县滞讼经岁者皆剖决之光宗以皇太子尹临安委治疑狱有能名守武岗城堡圯毁召匠计费甚伙乃乘肩舆巡历命吏执笔以计汰其半守常州兄弟七人讼分财不决久之达省部祖洽召七人立廷下给笔札俾各疏所争疏毕署其尾决是否示之曰审若是耶咸唯唯罢讼后守饶信吏治益着迁司农少卿权户部侍郎尝曰治财无他能不以羡余入官希厚赏岁岁当治办水旱损益复以其赢补何忧焉后言者讫以帑藏盈斥不报罢守建宁婺州郡为立祠袁正献燮曰林祖洽非理财乃养财耳年七十有九卒
　　　朱翌
朱翌字新仲舒州灊山人汉桐乡啬夫邑之后以太学生赐第初为建康府溧水县主簿高宗南渡为秘书监属喜其材俾预修徽宗实录方是时范冲领史局翌以文词进删润功居多秦桧相逐赵鼎翌以鼎党久贬韶州后召还除知严宣徽三郡翌告老不赴朝廷悯其饥寒计贬所十四年衣俸悉与之遂卜居鄞翌敦睦宗族其父司农卿载上贫几不能葬翌着文以示子孙作信天缘堂记曰朱子北游于瀛莫之境徘徊于塘泺之上睹二禽有感焉一类鹄色正苍而喙长凝立水际不动鱼过其下则取之终日无鱼终不易地其名曰信天缘一类骛奔走水上不问草腐泥沙唼唼然必尽索乃已无一息少休其名曰谩画信天缘若无能者乃与谩画均度一日无饥色视谩画加壮大后三十余年屏迹荒县私自念少之时始官州县月俸钱万二千米石五斗麦如米之数十口之家取足已而官朝廷禄十倍之然日食肉犹一脔衣常百结退视其室其空如故南来已老内外食者四十人婚姻宾客伏腊不论论其常一岁钱千二百缗米百八十斛拱手端坐炊烟屡绝家人告曰室罄矣翁不恤何也今幸营之尚可支否则俱为馁鬼惧无以应呼使前曰天生匹夫一饭已定于未形吾固为尔长多图未必得坐视未必失也世间岂有一门同日困于无饭者天之所赋自应不阙子去转告而朋姑洗尔釜待之行有饷子者矣有老媪北妇人也在旁大笑曰翁岂信天缘乎曰是遂以名堂书其说于壁死自为志周丞相必大论其诗似杜牧之而出处亦相类号省事老人文集四十四卷
　　　王次翁
