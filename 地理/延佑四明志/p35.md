<!-- { "loadSidebar": true } -->
鄞在汉为鄮属会稽郡唐属明州建夫子庙于县东五代改鄮曰鄞宋始立学王文公安石宰县因庙为学教养县之子弟风以诗书衣冠鼎盛后迁县西南兵毁久未复主簿吕康年请于郡相旧址创礼殿设跪像堂曰养正为斋者四至元十九年增二斋二十六年郡城灾兹学岿然若鲁灵光斯文未坠道其泰乎二十八年济南陈公祥为肃政廉访副使分治于明崇庠序之教明年新郡学顾邑校风摧雨圮榱楹将压殿虽更坐像庳陋未合古制爰命撤旧宇而新是图夏六月鸠工经始规模崇闳视昔增焕县尹张君孝安提其纲丞王君闰捐禄米以助主簿任君谦亦赞画焉多士竞劝佐厥费事巨用不给檄县以义役租续之揭石为门六扇有伉抡材为殿隆栋翚飞清池泱泱芹藻春意自堂及序以次缮修实惟礼乐之使居德善俗启迪化原以恢宫墙之壮观逢掖来游诵公教泽永永无斁始教谕赵必燮庀役未克就严得桂继之出私橐帅先吴应酉联事协力既成请识石章应麟居是邦不敢以耄疾辞惟古者百里有师教以道艺孝弟仁义斯民也三代所与共学也闾为左右塾党以正齿位时会于州序去民愈近施教愈密自武城弦歌弗闻急茧丝而缓教化先政刑而后诗礼若密令举善而教新城长延聚生徒何其寂寥哉无以表倡之也我思古人有行部先即学宫见诸生试论有行县学宫处士执经对讲谁其嗣之贤使者新斯学也岂徒美宫室云尔将新士以新民也昔鄞有杜先生醇学行望一乡县大夫再书然后起其书谓斯道我先得之必推余于人愿赐临以为之师其自重难致如此师道立善人多渊源有自为师者盍以为法乎鄮士汉世仅一见虞仲翔之言可考也陆士龙称鄮之俗礼节恭谨盖素履行愿修其天爵是为入德之基进道之阶自学校之建俊彦兴起乡先生前后九人其四出于鄞皆以忠信为本践履笃实仰高蹈景其人若存为士者不自勉乎师知所以教士知所以学朝而受业昼而讲贯夕而复习思无愧于儒之名前哲有云学所以学为人学为君子学为忠与孝也服膺三言是训是行化海滨为洙泗以一邑为天下式将自吾鄞始谨书其事诒夫教学者式克用劝三十年秋八月壬寅记
　　　袁桷重建学记
粤昔授受绪绝空虚固陋之学沦于人心言理者人人殊师记问者质而不化辞章篆刻决裂六艺糜烂而不可救师儒有忧之据道德性命之要毫分缕析凿凿乎其不可相紊也繇是士得以一其视听皇王之道复兴于千数百年之后可谓盛矣世祖皇帝混同区夏崇学校定国子学成宪皆东南儒先而朱文公所说咸取以为经史模楷于是穷徼绝域中州万里之内外悉家有其书然而急近功者剿取其近似以为口耳之实天人礼乐损益消长切于施为所宜精思而熟考者一以为凡近迂缓而不讲至于修身养心或相背戾而不相似则缘饰俨然望之莫有以窥其涘际夫明绝学以承先圣之统可谓难矣弊生于简易守其说而湮其本将不胜其弊载籍甚博莫严于五经教人之怯莫详于三物扬子云云邱陵学山而不至于山恶夫画也今州郡悉置庙学奠谒讲说循袭条制而职教之道似若有未修焉者鄞旧有学王文公安石为宰时延会稽杜先生醇教之学者辈出至大二年郡大火学毁之主邑之学曰孔文隽董儒金始建讲堂礼殿未及完而去皇庆二年三衢姚熙载实来是岁天子下科举诏同知郡事吴郡张侯伯延顾瞻陋芜首曰其何以称上意乃率郡官而助之邑令梅君遇春丞簿庞君滋范君佑咸曰吾长于是兹役曷可缓严工庀程戒肄业者咸输以佐阅二年夫子像成侑从有序门庑庖庾涂雘缭绕之属坚密精粲学宫之制完且具矣姚君乃曰鄞号多士昉杜先生宜作先贤祠以祀鄞士之兴其自今始乎尝谓学校宫室殿谒循行风俗之使者未尝不督厉修缮独教法未定虽聪明自任犹不敢高下以议今明诏四出郡侯首创其原姚君又能推本前人尊师之旨深有所寓桷虽官朝廷因姚君之请知张侯之美遂以学校之弊首叙其说庶几吾里秀士其强敏自修者询考耆哲笃行于显微内外之实文质交资上承详延将以复乎昔时衣冠之盛则姚君之阐微犹昔贤劝道之意也庸刻于石愿有以俟焉延佑元年四月十六日记
　　　又 【[按曰]此篇系续刻】 
延佑元年桷记鄞学之兴造矣甫一纪职鄞学者栝苍林君传以事状来言昔之经度踰于旧址廪入不给故其结构涂塈缺焉未周鄞之尹曰阮君周翰治县未几有恪殿谒首以兴缮为急割俸以励儒生于是步履有甓缭绕有墉砻以密石华以垩丹象设有严讲席斋庐足以称弦诵而从祀一百有五悉易以塑合儒先之宜祀者为祠以庥少闲曰既完矣盍广教以振士类立小学师二人而增弟子员凡五十人泰定三年二月朔告成复命桷记维鄞自王文公延杜先生以君师为端本故后之继承经术渊懿蹇蹇大节见于史传者凡数公衣冠日隆微近功利而怀忠抱德盛于干道淳熙之际遗言正学传于今犹未泯周翰之先公尝分刺是邦庞眉褒衣诸老森立盖尝极尊贤之礼矣今兹作新亦将有意夫斯道考问德业吾犹以为有在也周翰名申之池阳人林君字以道非怠其职以苟度者于是乎见鲁公修宫形于歌颂系以诗曰
维鄞之峰煌煌金精其江萦纡挟城以行磅礡元化孕兹群英其英伊何郁彼瑚琏不戚施以求是则是宪发其精忠匪石可转曰尹之来庭诰是遵顾瞻庙庭风堕雨昏土金丹漆有炳其文宫既完矣失教则缺循循子佩自今以始罔敢越以道氏林葺构揭揭杜先之训百世服膺有失其猷将夸诞是兴凡升论堂战兢以承
　　　屋宇
从祀廊屋东西各九闲
趍廊东西各二闲
棂星门三座
泮池
泮桥
土祠一闲
讲堂三闲 【扁曰养正】 
东西过廊各二闲
舫斋三闲
习说斋三闲
育英斋三闲
观善斋三闲 【并列于东】 
辩志斋三闲
敬业斋三闲
进德斋三闲
养蒙堂三闲 【已上皆毁于至大二年】
　　　田产
元管
田七百一十八亩三角三十七步五尺
地二十亩三角四十五步
鱼荡一所
续收
田一十亩陈学正舍到
　　　钱粮
米元收一百五十四石三斗七升一合九勺
增收三十二石三斗五升
钞中统钞一十九两
　　　基地
一十五亩二角四十五步
　　　祭品
木爵一十五只　　　笾七十八只
豆三十二只　　　　坫一十九片
俎二十五只　　　　木勺二个
币箱五只　　　　　簠一十只
簋一十只　　　　　篚七只
　　　儒户
抄籍儒人三百三十五户
　　　设官
教谕一员
　　奉化州儒学
州学州东北二百步宋景佑中邑令于房广夫子庙以立学宫治平初令裴士尧迁庙学州东久而（土已）宣和初令周因重建毁于建炎至绍兴九年令荣彝复建久又（土已）庆元二年邑士汪伋彻大成殿及门庑一新之乡之好义者与协力而彝训堂东西六斋成至元二十二年堂以飓仆复建明年新两廊仪门主维者令李天益也至元二十九年丁县尹济刱养正堂教育小学延佑六年知州马称德到任复修建学宇增广田土计田六百四十三亩二角四十步地三十二亩二角一十八步山二千二百六十二亩一角四十四步
　　　赡学田土
田一千二十三亩一角八步
地一百六十一亩一角五十一步
山四千六百五十六亩三角三十三步
　　　岁收钱粮
钞中统钞一十九定四十两七钱五分
丝一百三十五两九钱重
小麦七石二斗八升
乌豆五斗
米三十四石一斗六升
白米一十八石五斗二升
红米一十五石六斗四升
谷一千四百三十二石一斗四升八合
　　　屋宇
棂星门三座　　　　东西门二座
学门一座　　　　　仪门三闲
大成殿三闲　　　　从祀东西廊各六闲
朱文公祠堂一闲　　三先生祠堂一闲
六斋六闲　　　　　彝训堂五闲
养正堂五闲　　　　觉后堂三闲
参前亭一所　　　　土祠一闲
仓屋五闲　　　　　公厨一闲
小学果行育德二斋各三闲
堂后轩五闲
　　　乐器 【知州马奉议资遣儒人（彳生）苏杭收置敦请乐师教习】 
编钟一十六口　　　编磬一十六片 【备磬四片】 
琴一十张　　　　　瑟二床
笙四攒　　　　　　凤箫二架
管篪共四枚　　　　搏拊二个
柷一座　　　　　　敔一个并座
埙二个 【备埙四个】 　　　　钟磬条三十六条
瑟朱弦五十条　　　琴弦五十条
搏拊绦二条　　　　流苏绦四条
流苏绿油钹盖二十个
五色线二十两重　　瑟上雁柱五十个
琴轸足一十副　　　钟磬架二座
龙头四个　　　　　羽孔鹊一十个
臝属羽属四个　　　瑟匣二个
钟磬匣八个　　　　琴瑟卓六张
钟磬柷槌六件
　　　儒户
抄籍儒人六百五十七户
　　　设官
学正一员
　　昌国州儒学
　　　袁燮重建学记
学旧在州东一百步宋熙宁八年县令张懿文建元佑七年簿尉顾复经又徙而东四十步淳熙十六年令王阮徙于丞厅之南役未竟去官令钱棣继其事嘉定甲申令赵大忠葺治增益袁正献公燮记云
阐斯道之奥发是心之良而辅成国家之风教者其惟学乎夫学之于人犹食之有谷粟衣之有桑麻岂可一日阙哉四明之有昌国海中一岛也厥地狭矣而士生其闲俊敏逸群修洁自将者时时有之其质美矣加以切磨培植之功孰能而御之前乎此非无贤令尹也而教养一事多阙而不备岂不知当务之为急哉或者其兴若废与兵刑财用不同非有朝家之威命大吏之督责姑徐徐焉未见获戾故虽有所兴为不过一二焉而止此其势然也若夫发于诚心无所畏慕而自为之其度越他人顾不远哉今承议郎赵侯清献公之裔孙也典型犹在喟然兴叹曰事岂有不可为者哉力或不足痛节冗费可也检柅吏奸毋俾渗漏可也义所当为勇于必为可也士有余力资以为助可也如是而后其用足矣左之右之莫不如志而建学之规摹在其中矣或因其故而葺治之或创于今而增益之曰殿曰堂屹然中居曰斋曰序翼然旁列门庭由是壮焉像设由是崇焉祭器祭服由是作焉廪廥以储之垣墉以卫之承学之士皆得优游涵泳其中而又课焉试焉以警厉之鸢飞鱼跃咸受其赐无有终极可不谓尽于其职乎且南安一小郡耳而东坡苏公记学之成称其甲于江西礼殿讲堂视夫邦君之居典领得人能使其居有侐理固然也今侯之所为其亦若是也夫虽然侯之设心非独兹事也严祈报之典则冢土是崇恤穷乏之民则委积是丰户籍之核所以窒欺伪也海步之就与夫岭路之夷又所以便往来也凡有益于民者是究是图如恐不及矧为礼义教化之宫其汲汲也宜如之何侯名大忠三衢人擢进士科居官所至可纪无忝厥祖矣余是以深美之
　　　王应麟大成殿记 
大成殿三闲自迁学后殿宇颓圯宋淳佑丁未令沈壑重建王应麟记云
