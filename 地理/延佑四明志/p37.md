<!-- { "loadSidebar": true } -->
礼有功有德则附祭于学所以助教化厚风俗示仪型也我朝自濂溪周元公以太极图发先天之妙于是河南之学有所传授雷动四方上绍孔子千百年不继之统下破汉人事门角立之陋中兴以来推吾道扶植国脤之功与天地并诏加节惠源分派别厥后能以所自得者教于乡鸣于时其徒各尊其师力足以请于朝亦核谥典随所寓肖像以祠斯文可谓盛哉阁学文元杨公家于四明慈水德润湖超然口耳之学蚤从象山文安陆公游以心之精神是谓圣由觉入道推诚体物研几察至尤深于易见诸用立朝大节浩乎不可夺分牧于民古良吏不能先天下士宗先生之学不以爵称而以慈湖没于宝庆二年至今诵其书籍先生之门为重虽阙里宫墙犹旧而桐乡俎豆未设志郁焉始慈湖后人欲仿四书院以藏家塾所著文学而习之此意美矣相地湖中及龙虎轩既牵于道旁疑阻又病于规模奢广展转三四年无定地制使秘撰可斋陈公垲壬寅春开阃布宣善彰以劝问祠堂中辍之故公谂于士友曰郡邑有学颜孟不过侑祀所以尊吾夫子也尊夫子而侑祀于夫子之侧者未尝不尊然则即学以祠慈湖亦何不可道一而已矣无适非道必指阙里为夫子之道在是是识其小者祠于学祠于书院同一慈湖也九京可作必为余肯于是士友翕然无异词乃拨缗钱六十万米二十斛下邑令尹曹君邰蘧径名家也能成公志上作而下承役兴而民不知经始于秋孟癸已越月庚午告成堂三闲前轩过庑称是士庶子来祭洋洋如在相与颂曰非郡侯之尊所尊非令尹之敏于事此郡阙典谣实顾念又相与勉曰祠既立吾徒居先生之里读先生之书以心会理以身率教毋为先生羞公闻之而喜霖奉祠归雪岩山中一日谒公于鄮山之堂谓霖曰子为我记之霖再拜辞公曰子昔分教横浦即郡庠祠大中程公（王向）其事同其意合秉笔敬书先生名简字敬仲其详见于家传为之诗俾邑士祭而歌曰慈水之东注兮泱泱夫子之楹梦兮堂堂其书存兮人未亡跂望不可及兮心皇皇自古有德兮侑于庠阙里俎豆兮胡为未遑凤鸟不至兮孔伤兰佩其高洁兮遗芳九原不可作兮坠绪茫茫大音之寥寥兮瓦缶宫商尚灵车兮相羊想容止兮洋洋兴起人之良善兮是为慈溪之乡千秋万岁兮畴能忘淳佑二年良月望朝奉郎主管建宁府崇禧观天台郑霖记慈湖先生侄愉书郡人朝散大夫直宝章阁桂万荣篆盖 【[按曰]横浦即南安程公以通守南安得祀台州志称郑霖官南安教授是分教横浦实郑事也篇中公曰以下必有阙文若子为子之伪则秉笔以上有脱】
　　　赡学田土
田四百六亩二十八步
地四十六亩三十步
山五十九亩二角二十步
海涂田地五百九十九亩二角三十五步
鱼池一百二十四口
　　　额管钱粮
钞中统钞三定一十七两七钱
谷五十五石一升
米二百一十五石五斗三升八合
小麦二十二石五升六合八勺
　　　屋宇基地
礼殿讲堂斋庑等屋共九十八闲
牌门一座　六扉门三座
基地一十亩二分八厘三毫三丝三忽二微
行路直长四十丈横阔六丈
　　　祭器
铜器
爵一十五只　　　　牺尊二口
象尊二口　　　　　罍洗一副
豆一十只　　　　　簠簋共四只
坫五片　　　　　　龙勺五柄
木器
豆五十四只　　　　簠簋共四十八只
坫五片
竹器
笾六十二只　　　　篚五只
镴器
爵一十八只　　　　香炉花瓶一副
香合一个
羃布二片
　　　儒户
抄籍儒人二百二十二户
　　　设官
教谕一员
　　定海县儒学
学在县东二十步雍熙二年主簿李齐建崇宁中广之绍兴八年令章汝翼改建于县东北半里嘉定十二年令赵珌夫拨官产以赡旧田湮没者复之
　　　重修学记
胡刚中
四明人物之渊薮自公卿至大夫日益盛则业于士者宜尤盛士所以为公卿大夫之阶也而士必阶于学学必有主之者焉定海地稍偏而不当以偏故学不讲余记童时从师谚学冠则与友遂课试于学学之政粗举而其宫则甚隘余心悯焉去之游上庠叨末第旋驰宦辙迹于学顿少而心于学则未忘也三十余年闲如韩令永德创殿商令逸卿崇堂崔令端学辟庑与门俱各奂杰久则圯蠹继之矣今令陈君缵以其字民余力留情造士乃大修学凡梁楹之欹损者咸栉治之甍詹之阙漏者咸鳞比之自涂墁至丹雘咸次第鲜明之旧观既新而绩且多于旧学前并民屋局于地则买地使局者舒后依山断于河则塞河使断者续四斋之外更立武斋斋之外为射圃圃之外则为饩廪而门之外复为台门丛是十数条皆敞晃出意表士既骇所未有物亦效异池有双莲植焉君所以崇学之验章章矣余滥纡朝绂乡之士至诵言及此余闻甚耸叹洎谒告暂归里所见副所闻朋侪谓予旧游请述其事嗟夫以余业于学之蚤去于学之久而又忽见夫学之成且备也能无述乎夫士固所以为公卿大夫之阶也而学固所以为士之阶也故为公卿大夫者必以学为公卿大夫之后者必习于学君庆元名辅之孙习于学者也邑之士能知学则其阶于公卿大夫也敦御特所以为学之阶者又当熟讲耳他日余再归里不惟见学之成且备又士之成材亦备则公卿大夫之盛继自今当益彬彬焉君质敏且和为政不扰以治其本末邑人能尽言之而余不能尽书也绍定四年二月望日朝请大夫秘书省著作郎兼尚左郎官鄞县开国男食邑三百户胡刚中记
　　　瑞莲图碑
绍定元年夏泮池莲出双萼咸以为瑞县令陈缵笃意修学内外鼎新宫墙壮观士气翕然实成佳兆其碑图形尚在
　　　赡学田土
田二十一顷四十五亩三分六厘
地一顷六十八亩六分
山五顷七十一亩二分七厘
　　　额管钱粮
米七百十八石二斗六升八合
地租中统钞三十六两七钱三分九厘
山租中统钞三十九两八钱七厘
　　　屋宇
礼殿三闲　　　　　棂星门三闲
台门三闲　　　　　内仪门五闲
东西廊一十八闲　　土祠一闲
讲堂五闲　　　　　先贤祠一闲
西挟屋一闲　　　　仓屋三闲
　　　祭器
牺尊二只　　　　　象尊一只
罍二只　　　　　　洗二只
笾四十六只　　　　豆五十八只
簠二十只　　　　　簋二十只
篚五只　　　　　　俎五十十八只
爵三十只　　　　　坫一十五只
勺二柄　　　　　　羃布三条
铁香炉一十五只　　讲鼓一面
石香炉一十一只　　烛台一十六条
　　　儒户
抄籍儒人八十户
　　　设官
教谕一员
　　象山县儒学
学在县东南一百步唐会昌六年建宋嘉佑中令顾方修治建炎兵毁隆兴元年令胡琦重建嘉定十一年令赵善晋作大成殿
　　　赡学田土
田六百三亩一角五十五步一尺
地一百十七亩二角二十八步三尺八寸
山三百六十九亩三十七步
　　　额管钱粮
谷五百三十二石九升八合
钞中统钞三十二两四钱二分
少麦一十八石一斗五升
乌豆五石二斗一升
　　　屋宇
大成殿并轩三闲　　仪门七闲
棂星门三座　　　　东西廊庑十二闲
东西斋序六闲 【登俊　尊道　明德　兴贤　养正　明善】 
明伦堂正轩□闲　　堂五闲
祭器房一闲　　　　先贤堂一闲
仓屋一闲　　　　　厨屋二闲
湢屋一闲　　　　　挟屋五闲
殿东西趋廊二闲
　　　祭器
牺尊二口　　　　　象尊四口
笾三十二只　　　　豆三十二只
簠一十六只　　　　簋一十六只
坫九片　　　　　　羃布一条
罍洗一只　　　　　爵九只
勺二柄　　　　　　奠盆一面
俎二十只　　　　　篚五只
　　　儒户
抄籍儒人六十六户
　　　设官
教谕一员
　　本路医学
医学中统三年奉诏立学建三皇殿岁以三月三日九月九日祭享配以句芒视融风后力牧至元十八年创建于东北隅贯桥之南延佑二年二月重从于东北隅魏家巷建官掌之
　　　王应麟庆元路建医学记
医之兴也其于上古乎巫彭初作医曷为本于三皇古三坟书猗相后无闻易以筮传本草内经以医传天之牖民至矣本草内经医之原也易何与于医坎离阴阳参同纳甲发其蕴养生者宗五是以言医必曰羲农黄帝云成周医有师江左元嘉昉建学唐州郡有学助教掌之宋崇观闲置学京师在外附职侯頖自古昔方技为王官之一守今朝廷崇奖蠲复悉与儒等诸路设校立师教育之将跻斯民寿域德至渥也惟四明学犹阙至元二十八年冬肃政廉访副使陈公祥揽辔来临察民嚬呻尤以医为重顾讲习无所喟然思作新兴起之相攸胥宇鸠工经始毖祀三皇礼仪肃堂宇门庑奂弈学成属予以记余闻之前修医之为道推本五行六气寒暑日星考验风土山川其于人也骨节经络揲荒腧穴内则藏府焦鬲井谷业微奥眇虽国工高手弗能究岂庸夫俗子可与知世不轻试而苟得者鲜矣此学医者人费可不谨乎是故医不柯无学岐伯之师曰僦贷季秦越人之师曰长桑君太仓公之师曰公孙光阳庆盖下学可以言传上达必由心悟诵言未明于心读古人之糟魄斲轮犹议之矧寿天生死所系乎然则学孰为要一言蔽之曰仁程子谓医书以痿痹为不仁最善名状仁者又云明脉可观仁仁人心也天地生生之心人得之以为心心仁则疾痛切身若保赤子万物一体也不仁则善不胜利理汨于欲肚胆楚越也陟降庭止前圣临之在上以仁存心以心合天如涪翁之不求报宋清之不为市庞安常之好施行叔微之阴功精义入神将得不传之妙于筌蹄之表惟贯道器德艺于一致者可以语此其或专已臆决乃曰医者意也是犹废学古入官之训而曰何必读书其害不止误注本草而已殆非欤学师古之意虽然余言耄矣傥以为然愿以为学者之箴石是岁九月旦日记
　　　袁桷重建医学记
医之书作于上古乎后人犹疑焉阴阳气运之说与易书礼相吻合虫鱼草木之精详于诗尤近之然其辞义奥古卒莫能通晓非专治者不能也先王知之始为之师以教之后复立学以长之生人之本繇是备矣至元壬辰济南陈公祥为肃政廉访副使来四明遵诏旨立医学学成甫十有八年毁焉其地近市狭紊咸病展事鄞县西有故主簿听事基及傍近地芜砾不治于是教授徐君源道等请于郡迁以广之乃斥其旧地得财若干以治土木郡侯完颜定儿首为之劝推官贺君贞赞补其役隶于医籍者胥率钱以辅之逾年而学完殿庑翼成轩阁深静会余自京师还里属记其事余幼尝闻长老言乡里多名医皆修谨退让吶吶然若不胜衣察脉视色必原于井谷经络之微眇调制汤液必通乎风土之宜甘辛燥湿内外相为表里者悉参取于经传故其术百不失一怀疑审问求正于胜已无忌悻之谬道同而气和相逊以礼相处以义而昔时公卿家激厉奖与之道又能使尽其术而无愧噫亦盛矣今皇宇恢廓五方士民参杂乎州里拘而不达将不胜其弊率焉以侥幸惧其深有所失也徐君世儒医教授是邦今二十余年重静而不挠昔之所闻徐君深知之广天子好生之德谆谆然语之使后之学者诵其书毋执一以自满虚心逊志复昔时之长厚不幸罹于疾病将得尽其顺受无天阏之害则徐君之教不亦阐乎余归田里尚幸而有见也延佑三年三月翰林侍制文林郎兼国史院编修官袁桷记
　　　田土
