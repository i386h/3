<!-- { "loadSidebar": true } -->
上即位之明年九月闶自虞部郎中乞守兹土乃得亳又明年十月自亳被命来领郡事一日会宾客于东园之嘉燕堂视其北有遗址荒焉问诸老吏云九经堂基也旧记在焉于是取诸颓垣积壤之闲磢涤而观之乃殿中丞陈侯充之文也陈侯当淳化二年为州于此方太宗皇帝以圣谋神断承艺祖经纶之业以德以功克集大统散戎马于宽闲之野休生民于耕凿之乡穷日月之际极舟车所到干旋坤动霆击电扫四海之内稽首毕臣乃张治具谓治之本莫先于儒术宜公卿大夫以及守令讨论经传讲求先王所以化民成俗之意庶几太平之盛比隆于三代也由是诏以九经赐荆楚湖湘江吴杭越闽中岭外诸郡而明获预焉陈侯戾止见所赐书咨嗟抃蹈戴仰天子之休遂饰广厦以藏之名曰九经堂然明于是时更五代干戈之乱幸钱氏保完而归圣宋抚育涵养生齿滋伙而学者尚少岁磨月砺为士者日众善人以不教子为愧后生以无闻为耻故负笈而从师友执经而游学校者踵相接　州举进士较艺决科者又相继而辈出则赐经示教岂不粲然明验哉况自浙以东农桑自足而讼少事简明最为乐土者亦风化熏陶使然尔然余于此窃又有可叹者盖事久则弊且坏者莫不尔自淳化二年迄于今纔百年而九经既散失无有明之衣冠亦不复有知者堂亦废而草木茂焉可以不修乎哉乃率入官之弃材鸠无用之军工凿沼畚土增高旧址如台而新之且购九经置其闲使士民复见太宗之遗训与陈侯经始之迹而时与士大夫游焉若乃四时登览之胜江山所得与夫晨昏之闲晦明之变景物错出不可得而名状者则有诸君题咏焉元佑□年□月十九日记
　　　　重建九经堂记
高闶
惟我艺祖始受天命纪元建隆吴越钱王俶首奉表修臣职既又以其弟亿假守浙东之四明郡积十有二年未有职司于王室遂为之请命于天子有诏饬有司加优礼升其州为节镇宠以奉国军号册命亿为节度使以显异之于是四明始知有天王之命按旧图牒其地滨海狃于霸政前此声教未被固非有邹鲁儒风晋郑人物着见于世逮太宗朝诸所僭伪悉归舆地车书既同乃改元淳化诏颁国子监九经于新附诸郡而四明又始被天朝之赐时守臣陈公充喜于王化思有以耸动斯民爰卜胜地得高榭于子城东北隅乃钱公亿所创以追胜游者俾葺新之镇以赐书名之曰九经堂以风示千里其称述帝德归美报上有石刻存焉郡人知尊经术谈王道实始于兹而为政者又有以鼓舞感发之未几风移俗易雍雍然诗书礼乐之邦信乎一变至于道自时厥后袭衣裳吟典籍少而习之长而安之自谓禀性固然殆不知帝力之所自也历年多堂宇且敝嗣而葺之者闲亦有人惟元佑三年太守李公闶尽革其故而鼎新之上以彰睿化下以劝学者其规模壮丽多见于辞人之赋阅四十年不幸悉焚于兵火又十有九年更十有四政犹未能复士类每叹息于斯豫章徐公辍自禁从姑试以此郡既至上体朝廷仁厚宽大之意政务静重期年而有成绩暇日顾旧基而慨然曰郡有此堂事关教化久而未复岂以劳民费财耶今国家念贻谋之重务先复古如其赋不及民民不知役此何惮而弗为乃以程画付属吏之有干理者曾不踰时工告讫功落成之日宾客相与称美而形于歌诗者又能茂明公意以接邦人于道闶归休于里获登新堂媿不能赋一日辱公过之属书其事既固辞不获命窃惟圣上方以柔道治天下偃干戈而修俎豆兴学校而新馆阁凡稽古礼文之事率皆以次搜举乃者亲洒宸翰立石经于太学颁墨本于天下重命有司版镂九经以增光祖宗右文之化而四明郡庠方建大阁以藏御书则公之此举意固有在异时此郡贤材继兴发越前辈相与从容思古念旧而推寻本朝涵养所自来然后知是堂之复自宜特书以诏后人绍兴十八年八月丙辰朔谨记
春风堂在传觞亭之西守程覃建
芙蓉堂在春风堂之西守程覃建
清心堂在芙蓉堂之西宋隆兴癸未守赵子潚建
真瑞堂在熙春亭之东
众乐堂在子城西南屹立湖中东西有桥以通来往一胜景也宋嘉佑闲守钱公辅建守吕淙书额
　　　　逸老堂记
隐德堂在众乐堂之南绍兴十三年守莫将为贺知章立像而祠焉取李太白之句名以逸老久而圮宝庆三年守胡矩更新之明年乃绘夏黄公之像合祠其中莫将为之记曰
士有负高世独见之明介然自守以表于世者必不俟招而来麾而去能此者非学也气也非气也识也故识非学之所可致亦非气之所能使其始禀之于天渟涵静默烛万物之理而不昧平居固已凌厉清浮俯仰宇宙视世之富贵显荣若将浼我凡随所遭而暂寓者岂复以丝发许留方寸哉予尝论疏广受偕傅皇太子一日俱上疏乞骸骨挥金乐身于宣帝之时而龚胜薛方乃以哀鸣就死欲全节于新室摄居之世管宁抱道怀宝投迹海表终身不见曹氏父子而张翰顾荣乃以秋风莼羹酣饮谢事欲求免于太安四王用事之日其识相去辽邈矣盖自汉晋以来至唐得二人曰贺季真李太白世惟以至博之学迈往之气知之而不知其识之绝人远甚太白天宝初召见金銮殿供奉翰林尝醉赋诗无留思帝爱其才忤高力士擿其诗激杨贵人不得官垦求还山帝赐金许之益放骜江湖闲终其身季真开元十三年为礼部侍郎集贤院学士宰相源干曜张说夸其两命之荣明皇自为赞赐之肃宗为太子迁宾客授秘书监天宝初一病遂请为道士还乡里诏赐剡川以居初二子为帝所知时李林甫为相罗钳吉网毒痡天下以太白之风标清粹顾不减卢绚季真风流文章岂在李邕裴敦复之下几何不遭其诛锄乎凤凰翔于千仞览德辉而下之云鹏已游乎寥廓罗者犹视乎薮泽二子之识所以绝人远甚者也季真于长安一见太白呼为谪仙人而太白在金陵送权昭夷亦曰吾希风广成荡漾浮世受宝诀为三十六帝之外臣即四明逸老贺知章呼予为谪仙人盖实录尔则三子之相与当有神交于窈冥者矣世称中州清淑之气所穷则盛而不过必蜿蟺扶舆磅礡积郁其闲当生魁奇才识之民四明按东汉地理志乃越之鄮县地有句章城及古鄞城皆汉废城也唐武德初鄞复为州与嵊姚严婺并总于越八年废鄞为鄮县开元二十六年析会稽之鄮置明州取四明山为名实并东海真淑气蜿蟺扶舆磅礡积郁之地宜有魁奇才识之士必季真乃当之而四明之人初不以季真为乡人予为明州一年得湖上茀地为堂以太白所称季真之名榜之曰逸老并绘季真之像于堂上尚炎千载凤藻鸾觞而想遗风焉昔通和先生祖贯子元元和己亥年尝遇季真授以至诀言季真得摄生之妙近数百岁不死负笈货药如韩康伯近于天台上升遍于人听则季真果仙去无疑予闻仙人左元放许宣平每往来九仙城阳山中蔡经仙去亦十二年一至其家得道者或未能忘其乡瑞安知季真不时来还此闲耶绍兴十四年八月日谨记
公生明在正堂之后宋守余天锡建未及名陈垲继其后摹司马文正公所书公生明三字扁焉
清署堂在府堂西偏宋淳熙初魏王建中圯于风守余天锡新之扁仍旧
仁斋宋宝庆二年守胡矩建
　　　鄞县
昼帘堂在厅事之东面南宋绍兴三十一年令宋应建赵省为之记 【[按曰]原载赵记与集古考复今删】 
宽赋堂在宅堂之左面东绍兴二十六年令周升亨重建桐乡朱翌记
读书堂宋绍定元年令薛师武建
琴堂在宽赋堂之北令王烨建
　　　奉化州
恕堂在厅事之西令荣彝建
仁乎斋厅事之东令荣彝建
龙溪道院仁乎斋之南令荣彝建旧曰仁爱堂
　　　昌国州
大生堂宋主簿王子亨建
　　　慈溪县
明恕堂在县治东庑之东宋李昭文建
龙虎轩见普济寺下
　　　定海县
清辉轩海光阁前宋嘉定十三年令赵珌夫建
清风轩事见正觉寺下
　　亭
　　　本路
　　　　众乐亭记
众乐亭在子城西南屹立湖中宋嘉佑闲守钱公辅建邵亢为之记曰 【有诗载集古考】 
嘉佑六年七月壬寅诏以四明太守钱君入直左右使至之日抵书其友丹阳邵亢曰我虽治明之日浅然于明人为无恨矣岁和谷穰愁叹息而驩豫行我乐与众人之乐而申之为之亭于城西南偏之湖中而以众乐名焉吾友为我纪之既辞不获命矣其词曰明治故鄮濒海之都厥初导江源于南山酾为漕河以入于城吴越肇国兹为辅州率常近亲以守以谋湖枝于河盖数百亩中为亭观卉木洲屿于今百年下下高高颓圮坏隳存者一豪维时钱君来守此邦此邦之人曰维政刑毋枉于直曰维教化日迁于良山樵水耘济之阜安陶然太和岁以有年邦人怡怡并寻于娱君曰从事与是同好近而胜者莫湖先焉阏者辟之洼者隆之昔赋吏租削而捐之周为飞梁于以往来合为大屋鳞舒翼开远岩近峰烟矗雨青水流廷阶激激有声君曰从事盍往落之荷房芰盘凫翻鸨飞飘浮满前凡州之人月惟莫春联航接舻肴酒管弦来游其闲环堤彷徉风于杨柳夕以忘还明人之忧惟使君是求明人之乐惟使君是度乐乎乐而不与人同乐安在其为乐哉它山之石以镵以刻以告后人尚识其略熙宁二年闰十一月戊戌谨记 【有诗见集古考】
友山亭在府旧治仁斋前绍兴壬戌守梁汝嘉建今废
占春亭在春风堂之南宋淳佑六年制使颜颐仲建今废
可憩亭在桃源洞西宋淳佑六年制使颜颐仲建今废
射亭在九经堂后宋干道元年守赵伯圭因旧新之今废
更恭亭在府治桃源洞门西北宋嘉定十六年知庆元府章良朋建前有二古桧取东坡先生双童老更恭之义名之今废
传觞亭在更恭亭北宋嘉定七年摄守程覃建今废
茅亭在甬东道院南今废
熙春亭在茅亭之东宋绍兴癸酉守韩琎建今废
夹芳亭在真瑞堂之东守程覃建今废
及瓜亭在子城西南百六十步今废
肃宾亭在望京门里旧名待宾亭今废
　　　　三江亭记 
三江亭鄞江之东旧有亭名三江久废宋绍兴十年守潘良贵创亭于江之西城之上东渡门之北今废记云
四明在浙东最为濒海宜有坏奇伟特之观快登临者之心目子到官二百余日所向局趣狭陋殆未之见一日送客至东门循城而行大江横其前群山拱其外岛屿出没云烟有无浪舶风帆来自天际又州之井屋左顾右盼尽在目中予欣然曰噫嘻此明之绝景也于是作亭其上以为郡人游观之所夫天下幽岩穷谷高人达士之所庐固不可以一二数若通都大邑显显在人耳目者不过有美堂岳阳楼滕王阁数者而已湖湘楼阁之盛予固未尝登览至有美堂则去江湖远竭目力而仅得之非若此亭可以坐观而俯揖也然予之好恶取舍出于私见顾未必公当俟倦游之君子徜徉而赋优劣焉江之东旧有亭名三江更兵火坏不复存此亭之成人谓尽得三江之胜因取其名而榜之亦从父老之愿也绍兴十年正月二十八日谨记 【有诗见集古考】
　　　鄞县
鱼熙亭在县治宽赋堂之前
仰高亭宋令王烨建今废
西亭宋王荆公旧读书处也今名王荆公台在廉访分司公宇后圃今废
会别亭在城西宋王安石有诗 【载集古考】
　　　昌国州
浮香亭在县治后
斸云亭在县治后
冰壶亭在芙蓉洲旧名清远宋干道六年主簿赵善誉易之
廉泉亭在县治之后
待潮亭在舟山
恩波亭
　　　慈溪县
环碧亭在县城之北宋干道闲令陈寿彭建
揽秀亭在县治之后宋绍定元年令周符建
丽泽亭在县治之前宋绍兴三十一年令锺确重建
濯缨亭在县治东南
迎麾亭在县治西南二里
