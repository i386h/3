<!-- { "loadSidebar": true } -->
县西南六十里唐光启二年僧志回建光化四年赐名广学同光四年改名隐学宋大中祥符元年改名资寿□□三年赐额为前宣参政缯功德寺攻媿作记
　　　　保安寺
　　　　雷峰传善寺
宋参政宣缯功德寺
　　　　胜像寺
宋史越王功德寺
　　　　大中祥符寺
县东五十里晋天福三年建名西溪宋治平三年赐名法宝嘉定中尚书史弥坚请为功德寺十七年改额
　　　　天福寺
县西南八十里宋治平中建
　　　　宝寿寺
县南五十五里初为华药岩龙湫庵宋淳熙间僧明哲所刱景定三年请移杭州长生橘东废寺宝寿院额归寺
　　　　广恩崇福寺
县西南五十里宋绍定淳佑间袁越公韶为其父卫公建王尚书有记
浙河以东山水名天下四明为最出四明西门至林村行六七里曰桃源循桃源而入虬腾驷奔气势奇峭紫岩为最溪清谷窈楸槚郁茂是为太师袁卫公之阡公笃厚好善用昌大厥家嗣子尹神京贰枢廷相攸紫岩之阳俶建梵宇遹承先志奉大士像而法华手泽藏焉请于朝赐名广恩崇福秀概玫观甲于诸方奥殿穹堂俨然宝地林霏岚翠献状几席松风涧泉与钟鱼相答刱基鸠役匠成于心则住持僧可仁也轮奂之孍田畴之辟仁皆躬严其劳雅人胜士来游而嘉叹之惟古者礼貌大臣推本德善之积庙祀其祖祢施于烝尝彝鼎近世又即缁庐寓蓼莪寒泉之思于是锡命以宠灵之盖君子谨终追远无不用其极而遇大臣之礼亦至矣哉夫秉彝好德人之良心释氏以空寂为教若外乎伦纪然其书有大报恩篇言孝与儒合是故致严致悫而宫室之以荐苾芬于九原礼可以义起也观于斯者爱敬之心油然生矣余谓善必有庆如殖斯获非以邀福也教子以食其报可谓使为善者劝一宜书仰飞云而俯拱木着存不忘于以诏万世子孙勿替引之二宜书披坏坏经营用力勤刻意专南丰所为称学佛者将以勉吾儒也三宜书诗经始于绍定庚寅之孟秋越淳佑乙巳季夏考成是岁之秋可仁请识岁月诏永久遂书其事于石郡人王应麟记
　　　　崇报寺
县东五十里宋提刑史弥正建
　　　　城东化成院
县东十五里宋时有吴僧德安携道锡目固二道侣礼阿育王塔至此地讶其孤迥遂刱数椽为缁徒憩止之处宝佑元年圯于风过者嗟叹时安与锡皆亡矣惟自固存焉固欲复旧图而未遂郡人以为道殣相望义聚遗骼从浮屠法作佛事而悼之固尸厥事事巳有余赀众为固鬻牒了身事固乃以所得牒集众财悉以兴土木缉成旧绪筑海涂为良田名曰化成院后众为固祝发白郡就正主席
　　　　天寿保国接待院
在县东二十里皇朝至元二十三年僧大逵建元贞二年总统所立前额
　　　　慈济寺
县东三里皇朝大德八年杨秀建至大二年颁降圣旨护持赐额
　　　　二灵寺
县东六十里宋宣和闲陈正言舍山以建号曰金栏
　　　　福林寺
县东南六十里至元三十年僧圆珏建闻于有司议额
　　　　寿图宁亲寺
　　　　灵济寺
在县东二里嘉定十二年史卫王建俗呼灵济庵至元十六年火重建
　　　　翠岩山宝积寺
县西南七十里宋干道三年赐额
　　　　天寿重兴寺
县西南五十里至元二十一年僧永明与徒弟惠涓一靖买厉氏庵改建
　　　　海会庵
在县西二里许有僧妙寿俗姓杨鄞中儒流也延佑甲寅与其徒募缘得地十余亩筑屋二十余楹乞食自活以接四方因名海会禅庵
　　　尼寺
　　　　广智院
县东五里大德十年建
　　　　云居寺
县西二里至元十七年净心建徒弟起宗自安等甲乙住持
　　奉化州寺院
　　　雪宝山资圣禅寺
州西北五十里旧号瀑布寺唐光启中置咸通八年重建改名瀑布观音禅院宋咸平三年请今额至元戊子毁住持僧善来重建初宋仁宗梦二龙争珠遍下名山图写山形进奏寺前两涧合流中有木林护珠遂号应梦道场南有隐潭东有石苍潭前有含珠林千丈岩瀑布有亭三曰飞发曰妙峰曰漱玉吕夏卿资圣寺明觉大师碑云
夫真空不空是有无证寂灭不灭是往来相佛以权实之法开顿渐之径使隋器而趍之有不离道场得大智慧有难行苦行为人天业日月为明矣而肓者不见睫毛舟枻可济矣而溺者沦于波浪人之未有恶明而忘济者其心一也其涂异矣显鼓之性群行食啄倦则息触则避求所以安乐不待教而能也人之于贵贱贫富寿天得丧不知自然之分爱恶悲欣廉贪静躁纠缠桎梏无所解脱昼劳形骸夜勤梦寐至于老死且不知息彼昆蚑知所以安乐人顾不能也佛之教人推性命之际以极天地之外乃至观身如掌中物传付法宝不寓文字是谓禅那山岳之大有时而泐金石之刚有时而刓形器之用也我则异于是无去无住无取无离不见于内不见于外不见中闲自利义也利他仁也是为涅盘妙心诸佛法印无上微妙秘密圆明真实正法眼藏佛以授摩诃迦叶传僧伽梨衣以待补处出世为成道之符自是衣法相传二十有七世香至王子初入中国谥曰圆觉圆觉传大祖大祖传鉴智鉴智传大医大医传大满大满传大鉴大鉴藏衣传法而已大慧继之大寂承之其后皆以所居称若天皇龙潭德山雪峰云门香林智门此其世次也禅师讳重显字隐之大寂九世之孙智门之法嗣也俗姓李氏母文氏以太平兴国五年四月八日生大师于遂州始生瞑目若寐三日既浴乃害然而寤屏去荤血不习戏弄七岁有僧过其门挽持袈裟喜不自胜闻梵呗之声辄泣下父母问其故恳请出家父母执不可师不食者累日咸平中终父母丧诣益州普安院仁铣师落发为弟子大慈寺僧元莹讲定慧圆觉疏师执卷质问大义至心本是佛由念起而漂沉伺夜入室请益往复数四莹不能屈乃拱手称谢曰子非滞教者吾闻南方有得诸佛清净法眼者子其从之彼待子之来也久矣师于是东出襄阳至石门聪禅师之席居三岁机缘不谐聪谕之曰此事非思量分别所解随州智州祚禅师子之师也师乃徙锡而诣之一夕问祚曰古人不起一念云何有过祚招师前席师摄衣趋进祚以拂子击之师未晓其旨祚曰解么师拟答次祚又击之师繇是顿悟寻往庐山承天林禅师道场问之曰法尔不尔云何指南林曰只为法尔不尔师遂拂衣而退众皆股栗有毁于林者林谕众曰此如来广大三昧也非汝等辈以取舍心可了别也师辞往池州景德寺为首座为众解肇法师般若论知州曾公会至以果子抵于地曰古人云不离当处常湛然即今在何许师指景德长老曰凡此长老亦不知落处曾公云上座知也不得无过师曰明眼人难瞒师南游杭州住持苏州洞庭翠峰嗣智门也未几曾公出守明州手疏请师住持雪窦资圣苏人固留不可师曰出家人止如孤鹤翘松去若片云过顶何彼此之有雪窦本智觉禅师之道场智觉亦雪峰五世孙备传琛琛传益益传韶而寿继之智觉其号也一法同源而地有盈虚师之至犹家焉决潢洿变清泚掖躄偃争迅驰州邦远近辐凑下坐驸马都尉和文李公表锡紫方袍侍中贾公又奏加明觉之号住持三十一载度僧七十八人先是门弟子建寿塔于寺之西南五百余步一日命侍者洒扫塔亭行至山椒历览久之曰自今过此何日复至此左右皆不惊众迎师还师亟指塔所众皆号泣随至塔前或曰师独无颂辞世耶师曰吾平生患语之多矣翌日出杖屦衣盂散遗其徒有问疾者留食殷勤与之约曰七月七日复来相见是夜盥浴整衣侧卧而灭时皇佑四年六月十日俗寿七十三僧腊五十夏以七月初六日入塔如师之约呜呼师得妙用善仪不取诸法故能知去来达性命故方是时升堂皇游墙藩者悟性相体空顿息万缘为大乘法器曰义怀在和凡百五十人传其法于天下彼遮护意根网绊初心背觉合尘逐念流徙得少为多妄立知见虽三诣投子九陟洞山师亦援手濡足而无以救之是犹孔子之有宰我孟子之有盆成括非其师之过也自师出世门人惟盖文轸圆应文政远尘允诚子环相与褒记提唱语句诗颂为洞庭语录雪窦开堂录瀑泉集子英集颂古集拈古集雪窦后录几七集师患语之多而其徒怅然犹以为编捃有遗盖利他之谓也子得其书而读之二十余年矣虽瞻仰高山而绿利所縻无由亲近使得稽首避席沾被法雨觉寤尘劳庶几可教者今蔑如之何师辞世十有三年碑表未立余杭僧慧思撰行业录与其徒元圭觉济大师悟明继踵过门裒文请铭以予跂慕之心重之以门人之请之勤抑有待耶愚公叩坏以移山虽不量力其诚则至矣谨焚香再拜系之铭曰噫惷愚背本源一念异生二根胜与劣驷马奔嗜所得自诈谖失大道南北辕艾至老愉朝昏正遍觉天人尊迷者挽溺者掀朝暾出彗霾云渴得桨寒得薪悟报化知非真趋安稳摆客尘王叔生广佛事破六宗应弹指法来东非会际信衣传只履逝顶五山真法器立积雪殊其臂忍非忍得法髓债必偿有裔嗣皖公潜佛日翳翩南游立如椔乞解脱强哉慧攘蜂虿神兵卫破头峰众云从横六气酾二宗教任意付懒融黄梅儿陌上童阙七相了诸空圣服劳杵臼佣和心偈掊争锋夜南鹜怀是逢帝稽首晞下风舟复新叶归丛有道得无心通世有承四众依灯相续埙应篪师异禀自孩提斥腴隽蹈圣梯慈固拒不得施起恭孝终苴缞铣落发莹质疑汉之东得我师抉盲瞶柞荒菑昔无有今委蛇遇沾洽发萌荑淫蛙呜钟未虡鱼目藏明珠吐岿二山下担负来万里足茧踽訇春雷披蛰户辨缚解决去住沃醍醐（奭斗）甘露百五十冑蕃橆穷车辙诵句语瞻骨肉轴绘素远胡越近杖屦捐麤相悉开悟山茀郁泉咿幽虎迹交鼪猱啾塔门闷松柏樛天南垂海彪彪囊破褐笈单裯来环绕五体投名缰身禄饱喉狃怨憎甘鲍鱐睨真乘等赘疣庆我生辨熏莸蕲诱掖邈无由琢坚石摅我忧
方千题云
登寺寻盘道人烟远更微石窗秋见海山雾暮侵衣众木随僧老高泉尽日飞谁能厌轩冕来此便忘机曾少卿题飞雪亭云
土虬垂处雪飞翻四序雷声六月寒凭槛未穷千丈势请君岩下举头看
楼攻媿和云
惊见银河空外翻湍飞千丈有余寒下流不用长劳望祇向银河顶上看
又高元之题云
危亭上拂烟雾光苍崖深到蛟螭穴天河飞来破山翠寒入疏林风自发翻珠锴玉无时歇岩前散作千秋雪寒声萧萧凛毛发白云朵朵翔空灭飞流溅沫入毫端天与一诗为题绝
楼攻媿题锦镜桥亭云
两溪赴壑若奔虬此地端能截众流三板放开千丈雪一奁照破四山秋几年空自有公案今日重新指路头珍重老师成胜事清名当与此山留
又题妙高峰云
一峰高出白云端俯瞰天涯千万山试向冈头转圜石不知何日到人闲
四明僧希颜题云
鸳鹭池塘芳草雨绮罗帘幙杏花风何如月在阑干夜长啸一声千嶂中
又郑丞相清之题云
陆地芳洲拥翠翘巨灵穿石滚云涛抟空苍凤欲飞舞奔海玉龙争怒号万象横陈坤轴富一亭平挹月轮高独醒未觉孤清景笑酌寒泉读楚骚
攻媿题千丈岩云
圜峤飞来东海东梵王宫在最高峰试将法雨周沙界千丈岩头挂玉龙
又淮甸僧元肇题云
上尽崎岖脚力征毳袍零碎染烟霏妙高峰顶见日出千丈岩头看雪飞寒木着霜山衣锦清泉得月镜交辉翩然又作东南去肯落台温第二机
　　　岳林禅寺
州东北五里旧名崇福初梁大同闲聪禅师建小庵曰长汀后有童氏舍基建寺唐开元中赐额曰岳林宋大中祥符闲重建曰大中崇福乃弥勒示现之处哲宗追谥定应大师弥勒有颂曰
