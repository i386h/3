<!-- { "loadSidebar": true } -->
杨庆鄞人父病贫不能召医乃剔股肉啖之良已其后辄以为常自绍圣至宣和刲肝割乳馈亲者凡五最后母病不能食庆取右乳焚之以灰和药进焉入口遂差久之乳复生每胜日辄以笋舆载母祷于阿育王山佛祠年六十余视听聪明负担行远如四十许人宣和三年守楼巳廾以事闻于朝不报名其坊曰崇孝绍兴七年守仇悆申前请十二年有旨旌表门闾蠲免赋税仇公悆曰韩退之作鄠人对以毁伤肢体为害义而匹夫单人身隔草莽轨训之理未宏汲引之徒多阙而乃行成于内情发自天使稍知诗书礼义之说推其所存出身事主临难仗节死义岂减介之推安金藏哉
　　　孙之翰
孙之翰字文举慈溪金川乡鸡鸣山人少志乎学母疾革刲体取肝为粥以进越夕母如醉自醒乃底于宁守赵伯圭将闻于朝文举曰本心救亲他无所觊守不夺其志年六十六卒于嘉泰二年葬五磊山
　　　张超
张超昌国县状元桥东人家鬻素食为业超自幼孝年十九父萦患气疾寖笃医祷无效超乃炷香割胁取肝煮粥以进不踰日父病愈干道二年十二月守赵伯圭举杨庆例命县厚加优恤嘉泰四年令葛洪与免徭役仍封植其父母墓禁樵采云
　　　吴璇
吴璇定海人父璋以边功补副尉璋妻宋氏病璇刲股疗之而愈年九十三乃终璇与妻杨氏更病男安礼安时皆刲股以进安礼疗其母且至再焉璇七十九乃终杨氏尚在年八十九矣前守李沐以闻于朝嘉泰三年有旨长吏常切存恤府命县令王伯揆建崇孝门以旌之后令商逸卿赵汝（目监）重修
　　　童八娘
童八娘鄞之通远乡建岙人居小溪朱氏崇孝庵之侧一夕虎衔其祖母女手曳虎尾祈以身代虎为释祖母衔女以去时侍郎林栗侍亲官于此目击兹事既而来守以事闻于朝未报而奉祠云
　　逸士
　　　蒋宗霸
蒋宗霸周显德初人为人慈善温谨口诵摩诃乡人称之曰蒋摩诃时有僧游奉化寓岳林寺携布囊与六七小儿行歌于道颠狂弥甚随所乞咸受囊中乡人亦称之曰布袋和尚摩诃心异之而摩诃布袋名益着与之处逾三年一日同浴长汀摩诃视布袋背有目布袋曰吾为汝所窥当去矣吾以布袋赠汝俾子代代为衣冠家布袋归岳林坐逝葬于封山后越帅遣介过蜀遇布袋于道中卒旧游四明识之乃曰为吾谢摩诃相见已近愿自爱卒归至岳林道所以发棺视之惟锡杖净瓶焉卒遇摩诃述其语摩诃曰吾已知之一日造城别亲友以逝好事者或曰布袋释氏所谓弥勒也今岳林遂为布袋道场云
　　　朱棣
朱棣字彦诚鄞人初本江南士子靖康初携家逃难伏林莽冒溪谷行抵明越之界万山嵯峨望一石室壁立千仞规舍其中忽有老父曰此圣公岩也神人居之上每有金鼓声且毒蛇猛兽守其窟乌可往棣不顾曰吾止平地而遇寇必无幸者匿此中未必犯于是弃担持糒公崖鱼贯而进居旬有五日绝无可怖者而冈岭秀出泉石清泚真仙者所居殆忘其归望崖窦数有异光心颇疑之因梯竹而上得一黑匣缄鐍甚固一剑横其外启其中有书与印言役鬼治病之术寇退奉之以去设坛而事之自是役鬼神如反掌最异者能追魂诊脉人有病妻则诊其夫父则诊其子有崇则以法治之无崇吞符亦安合沙郑瓒尝伺其作法往观焉见其据案而坐运指于袖噀水于口以桃茢麾使而鬼神自至讯鞫论报若官府然问曰此何法也棣曰非法也周天大数也大衍所谓成变化而行鬼神也夫天地五行日月列宿五星与夫山川草木飞潜动植之属不越乎是况于人乎况于鬼神乎儒者知成变化之数而行鬼神之数未之知也成变化者数之方也行鬼神之数数之圆也棣妻戴氏妊幼子神降于奉化张氏家言上帝使续棣法某日则生戴亦梦一道士颡有珠曰上帝使为而子代天行法俄入于怀如期不血而生皮发指甲犹三易其名曰定郑瓒摭其实记之盖干道七年也
　新校
 【[人物]】 [史浩]　悉奖引之 【悉上脱浩字】 
[魏杞]　于是隆兴议和 【是陈本作时】 
[史弥远]　四中书令 【四下脱赠字】 
[郑清之]　曰范为襄帅 【襄下卢有阳字】 　初为国子录 【初下卢有　召字】
四明志卷第六
宋元四明六志弟五十八
元　袁桷　等　撰
　人物考下
　　史忠定十二先生赞
　　　蓬莱黄公先生
商于六里　肥遯四贤　公居其闲　美行卓然
时乎一出　羽翼翩翩　汉祚四百　由兹卜年
　　　大梅梅公先生
堂堂伊人　汉世之杰　方时昏昏　上书剀切
退伏市门　或来明越　我游大梅　尚想忠烈
　　　石台葛公先生
公游宇内　踪迹殆遍　一月千江　无处不见
大隐石台　波光如练　出入丹林　清可觌面
　　　石囱贺公先生
道既不逢　当去勇决　野服黄冠　孰能羁绁
鄞水烟波　镜湖风月　高标凛凛　濯世执热
　　　大隐杨公先生
道契皇王　德参天地　俯仰窥察　出处一致
三聘及门　疾驱远避　齐鲁大臣　公其无二
　　　慈溪杜公先生
伊欤高高　抱道弗违　下视流俗　突梯脂韦
荆国之清　叩其元微　九原可作　非公谁归
　　　甬水王公先生
生负大材　栖于甬水　虽有声名　且无生理
陋巷箪瓢　王公知己　百世闻风　莫不兴起
　　　西湖楼公先生
翁临西蜀　一化南闽　公以是教　作成吾鄞
逮今士子　传学彬彬　收功贻厥　世有显人
　　　桃源王公先生
公修隐德　约处桃源　文肩李杜　行踵渊骞
教育千里　执经满门　天之报施　煌煌后昆
　　　望春王公先生
使者入境　金橘是求　公责以义　彼实怀羞
晚使作邑　投劾归休　邓城彭泽　千载同流
　　　湖西周公先生
宦游寡偶　不如投闲　言之孔易　行则惟艰
公乎勇退　双鬓未斑　蕖月苹风　谁复追攀
　　　奉化孙公先生
朱梁僭窃　公怀愤耻　仕还民服　年着甲子
寥寥唐末　有兹义士　遗编虽存　惜无信史
　　王尚书八贤赞
　　　童判子 【王介甫为鄞令奉行赦书访义夫节妇得三人其一人可采曰童判子为人掌典库其家养疏属数口奉寡姊承顺不违甥不事家业屡负人债辄为偿之而不以告姊江邻几纪其事于杂记】 
贤哉若人　儒行尘迹　悌友祥顺　展也实德
我兴视也　口舜心跖　居市不市　前言匪激
　　　蒋璯
学必行已　义荣道腴　博观约守　胸吞石渠
良朋问疑　诩径未芜　谁其似之　子云林闾
　　　王茂刚
梦吞三画　韫玉山栖　象外系表　捐筌弃蹄
心学自得　牺文与稽　绪言不传　林深草萋
　　　顾主簿
言行慥慥　白贲素履　忠信笃敬　行乎州里
其德如兰　熏我晋鄙　汉之长者　周之吉士
　　　李宗质 【字文叔濮人文定公之裔所生母展氏罹靖康之乱母子相失有姊归司马文正公之诸孙与俱诣行在所至江州水南始遇展氏于廛中物色良是姊见之而信抱持相哭人以为孝感别十余年而奉色养者二十年文叔卜居鄞之石塘攻媿楼公铭其阡诚斋杨公为传而赞之曰非至孝奚而通神明非通神明奚而得母】 
烝烝纯孝　其感以天　昔朱今李　盛事光前
彩衣华发　介以耆年　孰补南陔　章善旌贤
　　　李猷　黄子游
信义之重　死生如一　求诸古人　栾布脂习
伟哉二士　卓行独立　砥训薄俗　百世时式
　　　陈之翰
贵义如璧　贱金如土　不亿不信　莫余敢侮
诚于为善　君子所予　彼昼攫者　羞愧汗雨
　　衣冠盛事
　　　四世宰执
史才 【枢密】 　侄浩 【丞相越王】 　子弥远 【丞相卫王】 
从侄嵩之 【丞相永国公】
　　　父子宰相
史浩　子弥远
　　　父子御史
王次翁 【御史中丞】 　子伯庠 【侍御史】
　　　父子侍从
杨王休　子烨
袁燮　子甫
魏豹文　子峻
　　　父子西掖
陈居仁　子卓
　　　祖孙侍御史
陈禾　四世孙大方
　　　兄弟博学宏词
王应麟　王应凤
　　　师生秘书监官
袁燮 【秘书监】 　袁韶 【著作郎】
　　　兄弟辟雍赐第
林保　林澍
　　　父子殿帅
冯湛　冯榯
　　　父子同榜
孙枝 【袁甫榜】 　子起予
李元白 【吴潜榜】 　子以称
　　　祖孙侍从
林保　孙祖洽
　　　祖孙甲科
王异 【吕溱榜第一甲第五人】 　孙伯序 【汪应辰榜第一甲第五人】
　　　兄弟侍从
史弥大　弟弥坚
史宅之　弟宇之
　　　兄弟同榜
王时会 【郑侨榜】 　弟时叙
赵汝述 【卫泾榜】 　弟汝逵
史弥忠 【王容榜】 　弟弥悆
赵师适 【邹应龙榜】 　弟师（仃去丁改光）
史弥应 【袁甫榜】 　弟弥忞
赵汝杶 【吴潜榜】 　弟汝梓
赵綦夫 【吴潜榜】 　弟（王肃）夫
赵崇侇 【黄朴榜】 　弟崇侪
　　　舅甥三学士
汪大猷甥　陈居仁　楼钥
　　　典乡郡
黄晟 【鄞人唐末守郡二十年】 
孙沔 【远祖合奉化人皇佑三年守郡】 
王周 【鄞人庆历中以司封郎中守郡】 
楼异 【其先奉化人政和中守郡五年所居号昼锦坊南门内有锦照桥】 
赵彦逾 【鄞人嘉泰四年四月资政殿大学士大中大夫知庆元府兼沿海制置使所居号锦里】 
赵善湘 【鄞人嘉熙二年二月资政殿大学士银青光禄大夫沿海制置使兼知庆元府名其所居之坊曰锦勋坊】 
余天锡 【鄞人嘉熙四年六月资政惟大学士知庆元府兼沿海制置使名其所居之坊曰锦乐坊】
　　　建乡节
郑清之 【鄞人淳佑五年以少师越国公醴泉观使兼侍读领奉国军节度使】
　　　省元
傅行简　陈埙
　　　状元
姚颖　傅行简　袁甫
　　　释褐状元
宣缯　何大圭
　　　武举状元
胡应时 【以绝伦升第一名】
　　　童子科
桂锡孙　王人英　应翔孙
　　　进士
端拱二年陈尧叟榜 【圣人不尚贤赋五色一何鲜诗禹拜昌言论】 
杨说
淳化三年孙何傍 【卮言日出赋射不主皮诗儒行论】 
李泳
咸平五年王曾榜 【有物混成赋高明柔克诗君子黄中通理论】 
许铉
景德二年李迪榜 【天道犹张弓赋德輶如毛诗以八则治都鄙论】 
郎简　卢慎微　张合
大中祥符五年徐奭榜 【铸鼎象物赋天险不可升诗以人占天论】 
王周　葛源
大中祥符八年蔡齐榜 【置天下如置器赋君子以恐惧修省诗顺时慎微其用何先论】 
沈偕　许恽 【同三传出身】 
天圣五年王尧臣榜 【圣有谟训赋南风之熏诗执政如金石论】 
李奕 【登科记作亦】 　虞协
天圣八年王拱辰榜 【藏珠于渊赋溥爱无私诗儒者可与守成论】 
朱公绰　施渥
景佑元年张唐卿榜 【房心为明堂赋和气致祥诗积善成德论】 
许敏　沈言
宝元元年吕溱榜 【富民之要在俭节赋鲲化为鹏诗廉吏民之表论】 
王异
庆历二年杨寘榜 【应天以实不以文赋吹律听鸣凤诗顺德者昌论】 
沈起　申屠会
庆历六年贾黯榜 【戎祀国之大事赋形盐象武诗两汉循吏孰优论】 
陈诜　冯准　王该
周处厚　李抚辰　俞翱
