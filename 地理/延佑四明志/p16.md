<!-- { "loadSidebar": true } -->
王次翁字庆曾其先大名人曾祖异甲科为嘉岐王府翊善因家于济南次翁崇宁进士通诗书易春秋齐鲁诸生多从之游号两河先生为辟痈正有以次翁所为文荐于梁师成次翁诡取文以归师成憾之后知道州徙容州绍兴初吕颐浩辟为湖南参谋官作太九九图布算冥思潘良贵访之闻其筹声视之乃太数也未老即致仕旧与秦桧善起家骤拜御史中丞参知政事桧倡和议次翁力赞之初韦太后自北归既次燕山金使惮署行太后疑有变亟贷北副使金三百星约入境倍以偿次翁时为参政与后弟韦渊迓境上北使先欲得金次翁以非桧所拟执不肯授相持界上王（日奂）时为江东转运使急裒金以酬后归与上言上怒将罪之会择报谢使桧荐次翁以行得缓既归即致仕居四明子伯庠登绍兴二年进士试教官为第一后擢殿中侍御史出为夔路安抚伯庠博记敏绝夔部地旷远伯庠手图其险要夷人不能欺巴俗掠子女出境特严其禁所为文有历山集云安集宏词集要夔路图经伯序亦登进士第官宗正丞
　　　吴秉信
吴秉信字信叟刚简自信初为国学官张魏公浚以和国公奉母居潭州筑第稍广桧忌浚复出讽中丞万俟（上上去一下呙）论浚卜宅僭拟家有五凤楼命秉信奉使察其事至则以桧意告浚返言浚所居皆人臣制堂曰尽心浚尝记之楼实无有也桧大怒黜秉信后为吏部侍郎与凌景夏言张偁不宜为两浙转运判官偁内侍张去伪所荐也上不悦并景夏出知外郡秉信知常州未几疾卒秉信知人善荐士王刚中入史馆史浩国子博士后皆至宰辅家贫聚族以居史浩以太保魏公致仕亲祭其墓且官其孙云
　　　曹粹中
曹粹中字纯老定海县人中进士第李庄简以光婿秦桧在相位光时为参政桧知其名欲识之粹中辞曰吾已有差遣见丞相何为语其妻曰汝父必不能与相久处光后贬海南粹中不复仕自号放斋有诗说行于世后张魏公力荐于朝通判建宁府曾孙孝先李全叛楚州死之子说字习之幼岁痛其父殁绝荤酒婚宦刺血书华严法华以报恩五经有解终岁寓僧舍后学问难亹亹不倦酬答从故家借书辄先请书目一阅即能言其本末生平无喜愠尝戒学子绝人我则天理自着无疾以终易解为全书分辞象变占后为一儒生所窃衒为已作贫不自给复鬻于松江某家学者尊为泰字居士诗文三十卷精洁可传后
　　　高闶
高闶字抑崇唐宰相智周后其先由广陵徙居于鄞弱冠入太学见杨文靖公时于京师授以伊洛之学宣和闲文体习骈偶闶变复之绍兴元年赐进士第释褐后授秘书正字高宗手书中庸儒行以赐进士闶言儒行多汉儒杂记中庸实子思所传乞罢赐儒行兼礼部郎赐对上殿上曰士论皆言宽徭安民足以致和气议果若何闶对曰心正则气正气正则天地之和应陛下所言为致和一事耳后为国子司业三舍学法皆闶所更定高宗幸太学闶讲易泰卦胡宏作书非之然卒以忤丞相桧为礼部侍郎寻罢去即致仕居乡绝口不言时事由是得免桧祸闶作春秋集注推程先生本旨其言曰春秋非一王之法万世通行之法也文武之道期于周之后王周公事业期于鲁之子孙其旨谓春秋非褒善贬恶而已又集厚终礼一编行于世朱文公定家礼多用之从子文虎官至翰林学士有天官书集注文善官将作监文虎子似孙为礼部郎守处州有纬略骚略等书后家于越文善子衡孙为户部侍郎尹临安为检正时史宅之括浙西公田官属皆增秩二等衡孙知不便独辞赏以寿终
　　　黄龟年
黄龟年字德绍其先福州人后葬父于鄞因家焉举进士第为殿中侍御史与谏官刘棐论秦桧其行类莽卓特朝廷未之察桧繇是罢相方是时吕颐浩与桧交恶龟年乃颐浩引进人咎其过至桧再相卒如龟年所言龟年寓湖州桧摭其过押使回福州后居昌国之马秦山多为记文与兄岳年同隐焉山有石面平五丈与僧马耆处士张光赋诗于碧云庵桧死龟年复居于鄞
　　　薛朋龟
薛朋龟字彦益登政和八年进士第历官监登闻检院兼权工部郎又兼权吏部知兴国军奉祠除知衡州未上而卒子居实字去华守莆阳更新学宫提举福建路常平茶盐救荒有绩自祠宫召对除仓部外郎升郎中历淮西漕使淮东安抚卒于扬州子扬祖字符振历官知漳州召为大理丞迁刑部郎中以疾请外得池州丐祠以卒漳旧有土城高不过五尺扬祖以修筑请于朝后乃诏守臣赵汝谠经画如其言漳人赖之
　　新校
 【[人物]】 [黄公]　避秦乱 【卢无乱字】 　胙几 【卢作坐一字】 
[黄晟]　募军校 【募下卢有择字】 　多请其子嗣 【子下脱袭字】 
[周师厚]　忤相 【忤下脱时字】 
[丰稷]　改先王法 【法下卢有度字】 
[陈禾]　使者荐之 【使上卢有部字】
四明志卷第五
宋元四明六志第五十七
元　袁桷　等　撰
　人物考中
　　先贤
　　　史浩
史浩字直翁祖父诏善居闾里民有斗讼尝从诏求直不复讼官府以八行科征于朝不应浩以南省前行当得教官浩愿习民事初补余姚县尉后沈焕袁燮以舍法辞教官繇浩始为国子博士召对高宗目送之时建普安恩平二王府即除秘书郎兼普安郡王府教授上尝命普安王书兰亭叙五百本以进浩曰此赵鞅训戒之旨王溢其数以进上复赐宫女十人以侍王浩曰当以庶母礼事之王如其言高宗益贤普安遂为皇子封建王浩之力也完颜亮寇江上将亲征建王上奏请将兵为前驱浩时在告力疾诣府启王曰昔唐肃宗能从明皇幸蜀灵武事安有王大惊亟具奏谢罪遂从高宗视师以归由是立为太子普安即位是为孝宗浩迁中书舍人十日为翰林学士逾三月参知政事明年拜尚书右仆射同中书门下平章事兼枢密使孝宗锐意恢复张魏公浚屡奏取山东开都督府请上幸建康浩曰太上倦勤禅位陛下若奉以行太上宁肯与俱往都城一有惊动陛下何以处太上孝宗悟其言后竟繇禁中命邵宏渊等出兵公语仆射陈康伯曰吾属兼枢密兵出不与闻所宜去遂见上丐罢浩归甫十四日符离师溃凡一十三万人浚上表自劾复劝上速议和后知绍兴府复判福州淳熙五年拜右丞相在相位七月即罢浩再相时朱熹教授生徒于建宁山中浩力挽之繇是出守南康雅度涵蓄凡议毁浩者悉奖引之善荐士陆游赐进士出身繇浩力在经筵尝荐薛叔似陆九渊叶适等十五人又荐金安节汪应辰三十四人后皆显达两授节钺遍历三公寿八十九以终始谥文惠后更忠定追封越王历官表奏皆手属槁耄岁犹不倦文集五十卷号真隐漫录论语口义二十卷尚书讲义二十二卷呙官讲义十四卷长子弥大终礼部侍郎力学励行着衍极朴语谥献文弥正敷文阁待制弥远别传弥坚别传
　　　魏（木巳）
魏（木巳）字南夫繇焦山徙于鄞绍兴十二年进士第历县有能名后迁宗正少卿丞相汤思退荐于孝宗言可备使聘遂假礼部尚书使金国行次盱眙金人以万骑胁之（木巳）不为动卒奉礼币以往于是隆兴议和改君臣献纳礼孝宗以书封授（木巳）（木巳）行近北界心动亟行白上曰国书封縢不知为何事彼震怒凌辱将仓猝占对失国体愿陛下谕意臣愿以死奉诏上大悟始尽语书旨初上不言者惧（木巳）畏懦辞行耳（木巳）至金金主果怒绝饮食困（木巳）（木巳）言宋皇帝镜意恢复将使两国之民俱受涂炭群臣交奏迭谏故更进和议诚与太上皇帝时言和不同也使不允（木巳）死此耳金主悔卒正敌国礼减岁币旧数以归孝宗大喜除起居郎迁给事中干道二年拜同知枢密参知政事明年拜右仆射冬大雷叶衡与（木巳）俱罢为太平兴国宫史浩旧与（木巳）为余姚尉交代入言于上得视宰相恩数除观文殿学士后以所荐吏犯赃降端明殿十年复大资政而（木巳）卒谥文节（木巳）能诗居小溪遍游诸名山习方外学绝不言时政文集三十卷号山房集晚着三苏言行编初（木巳）祖父葬焦山后居明登宰辅移葬于鄞葬师云若果迁将不利于相君不从后以雷变罢宰相褫职孝宗朝叶颙魏（木巳）为最重
　　　汪大猷
汪大猷字仲嘉年四岁对客诵孝经止十七章客问十八章何以不诵以具庆对客大奇之登进士第为婺州金华丞李椿年行经界法量田不实者论徒罪大猷言法峻民未喻盖有田多而减少亦有田少而增多者少固受罪多何所从取李然其言减其罪干道元年擢礼部员外郎积迁吏部侍郎兼权尚书是时法度数变更吏得高下大猷上疏总其事定为敕令格式后率以其凡例增补之七年除敷文阁待制知泉州海中有大洲居民杂植五谷有海蛮乘船掩获之调兵讨之辄入水不可捕春夏遣戍烦扰大猷立屋栅以居蛮乃遁三佛齐欲铸铜瓦于泉诏许之大猷言铜不宜入海卒不与以敷文阁直学士改知隆兴府茶寇赖文政起湖北转掠湖南入江西大猷遣将蹙之将轻寇大衄自劾以归降龙图阁待制上怒谪官南康二年后始复祠有唁于南康者笑曰大猷今年逾五十使以恩科得官为是尉不贺我乎绍熙二年致仕庆元五年升学士卒时年八十大猷性坦夷敦叙姻党遇大礼先奏兄弟之子割田二十亩为义庄首倡子立中为郡守始登第为立符桂坊
　　　高元之
高元之字端叔武烈王琼之七世孙建炎闲衣冠南渡父寓籍明州因家焉家贫无书得易一编口诵不辍数月忘盥栉邻士有书深怜之稍借以观后受易春秋学于沙随程迥时傅伯成为郡教授少许可折节与之交繇是乡学者数百人师事之元之作变离骚九篇曰愍畸志曰臣薄才曰惜来日曰感回波曰力敶曰危衷曰悲婵娟曰古诵曰绎思行于世宋诸儒拟骚弗能及也集春秋说三百余家号义宗悉本经旨凡百五十卷易诗论语后汉历志解各一卷诗三千杂着五百号荼甘甲乙稿五上礼部卒不第而门人俱显仕将死手属书楼宣献钥以欧阳公试南省白襕求志文贫不能葬门人会葬于桃源乡蒋山买田立祠于宝严院岁时祀之今废号万竹先生元之事亲孝贫能轻财复喜言兵凡阴阳方技九流之说悉能究其指归
　　　陈居仁
陈居仁字安行父膏太府少卿婿庆历汪先生家因占籍焉膏为御史时四明有僧法恩谋不轨事露得其籍从附者万余人朝议将屠城膏力争之止歼其首而在籍者亦俱免居仁登进士第丞相虞允文见而奇之欲俾习兵法居仁谢曰立事功宜先定大计若大言无益也颍州韩元吉见其文言宜为制诰翰林学士洪迈典贡举居仁时为中书舍人命摄其事孝宗曰今两制独居仁奉行信官宜择人医王淫误以药进德寿宫高宗崩议罪编置居仁率后省官争之卒杖都市配筠州居仁言庆赦之弊仅足惠奸滑而小民不与愿放下户身丁税以宽民力上从之历知鄂州建宁府镇江府福州为镇江时有僧投牒言尝结庐江浒地与江阴犬牙相接率为逻卒烦扰不便居仁察其奸利命尉掩其室得盗数人卒夷其居后以华文阁直学士终于家谥文懿居仁孝友其在官奉其叔父及甥妹以行斥田二顷为义庄以赡宗姻舅尚书汪公大猷以学士致仕居城中居仁暨楼宣献钥皆汪出亦以直学士在家时人荣之
　　　赵彦逾
