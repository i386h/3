<!-- { "loadSidebar": true } -->
在东南隅狮子桥东唐朝建立宋建炎兵火岿然独存至元二十六年毁大德闲主奉陆贵和募缘重建世奉祠云
　　　　张帝庙
旧附灵济院佛殿之右宋淳佑六年制帅颜颐仲创于院之南火后僧复建乡人赵隆孙为之记
　　　　白龙王庙
在延庆寺东宋嘉定十五年见像重建
　　　　五显灵顺庙
在城西南隅宋开禧年闲乡人徐侍郎守徽州神尝效灵迎香火建庙于此
　　　　皮场庙
在月湖圣功寺内朱累村为明灵昭惠显应王原在汴显仁坊皮角场故名
　　　　萧王庙
在贯桥侧此处旧有佛阁乃行刑之地因立酇侯庙云
　　　　鄞江庙
在东南隅狮子桥东旧有鄞江门故建
　　　　海神庙
在东渡门里
　　　　茶场庙
在东北隅拱星坊北
　　　鄞县
　　　　东岳行宫
县东三十二里近阿育王山
　　　　广灵宫王行庙
在城外甬东隅
　　　　显迹庙
乃鲍王旧冢尸解之地在县东南三十里青山
　　　　鬼谷先生祠
在县东六十里太白山南沧岙水帘洞幽深阒寂人迹罕到夏侯曾先地志云鬼谷子庙三面连山前有清溪之水泉源不竭山崖重迭云雾蔽亏郭璞曾到有游山诗曰
清溪千余仞中有一道士云生梁栋闲风吹窗牖里借问此阿谁云是鬼谷子 【按鬼谷子祠在处有之未知孰是又有一祠在县东三十里】
　　　　渊灵庙
在阿育王山广利寺环庙有圣井七自东晋时已着灵异中井有二鳗其一金线自脑达于尾其一每现光耀折花引之则双红蟹或二虾前导而后出焉钱武肃王以岁旱命九华长老十善大德与国中所谓五叔太尉者同迎置钱塘之南塔寺山闲凿石为井立亭其上以效圣井而鄮山井中二鳗游泳自若钱康宪公为旱用紫罗帕布井中蟹先入灵鳗后随以银缸贮沙泉养之置道场有天花散漫之瑞僧统赞宁尝着护塔灵鳗菩萨传邦人祷雨必即之宋元佑元年赐额干道二年守赵伯圭祷雨有应知鄞县事李柄记于石或云又有二井在山绝顶险峻不可至
　　　　灵波庙
在县西广德湖唐赐额灵龙特封广德宣圣王宋熙宁七年改赐今额鄞宰张峋与陈光禄忠恕奉敕建
　　　　白龙王庙
在县西二十里灵波之别庙也
　　　　石岙庙
在县西四十里岙有灵鳗能兴云雨
　　　　力施庙
在县西南四十里
　　　　秋浦庙
在县西南三十五里
　　　　殷浦庙
在县南一十里
　　　　遗德庙
在县西南四十里它山堰旁唐太和中鄮令王元暐筑堰捍水入小江湖灌溉甚博 【详见河渠考】 民德而祠之封善政侯宋咸平四年庙重修苏为记之干道四年七月八日赐额县宰杨布书守张津所立重修善政祠记载集古考
　　　　嘉泽庙
在东钱湖青山下唐天宝中令陆南金宋天禧中守李夷庚皆浚湖兴利民德之故合祠焉水涝旱蝗有祷必应嘉定二年赐今额李侯又有祠堂在天童山景德禅寺千佛阁之东
　　　　丰惠庙
在广德湖望春山宋政和七年楼忌守乡郡废湖为田人为立祠嘉定二年赐今额
　　　　显济庙
在县西南六十里即四明山之天井其井凡三有金线蜥蜴能显灵兴云雨郡旱祷之必应宋嘉定九年赐今额 【详见天寿寺】
　　　　吴刺史庙
在城西门外九里堰唐大历年闲刺史吴谦字德裕有善政郡民歃血而祠之宋王荆公宰鄞诣祠奉祀诗云
山色湖光一样清桑麻谷粟荷君情至今民祀年年在不负当年歃血盟
前朝请大夫王应麟撰记云
明自唐开元为州城西门之外有祠耆耋云大历中州剌史吴侯庙也侯讳谦字德裕官水部员外郎史策轶其传郡乘阙其迹遗爱在民歃血奉尝春秋荐兰菊悠久弗懈余舣舟扶藜过庙下式瞻貌像问其故则曰侯守是邦开西郊之湖膏泽渗漉甫田登成其地为九里堰因以名庙历载绵邈民犹曰吾使君也召棠勿翦韦碑未刻王文公宰鄞为诗以识山色湖光之句遗黎诵之余肃然钦叹斯所谓盛德至善民不能忘者乎语乡父老曰古者建祀以为民也民功曰庸自稷以来是尊是奉以水佐耕丰稼于野芍陂七门之祀芬至今未沫惟明濒海厥土泻卤历选良守溉田兴利孔内史之于句章鄢任刺史之于广德湖皆载在简牍今唯鄮令之王列在祀典他无所纪侯之牧我民也不求焯焯之誉而实德着于人心不为皦皦之政而流泽被于后世若昔河南守吴公治为天下第一而史无可书之事言汉循吏为称首侯岂其苗裔欤河南治声止一时侯自大历迄今五百有余载民思无斁于前修有光焉咸以无心为感兑以无言为说此秉彝好德之良心也越俗禨鬼史巫纷若邪怵妖诱匪礼经攸迪无知氓不蠲烝亦罔能谷于赫仁贤食报兹土正大昭明允合先圣王之祭法粢醴馨洁永水毖亭丰年（口十）气惠我无疆其孰曰不宜父老曰谌哉盍镵诸丽牲之石时万时亿承神嘉社余既书其事又作迎送神之诗俾歌以侑其辞曰
坎击鼓兮鄞水浒思仁侯兮昔召父鄢九里兮酾流为雨水泱泱兮芃芃麦黍鸿隙堙兮谣荳芋侯嘉绩兮依其在渚神之来兮飙轮下兰觞勺兮荐椒糈民不忘侯兮歌且舞侯不忘民兮俾宁宇神之归兮娭瑶圃格颢穹兮降多祜娄丰穰兮除疾苦年千世百兮保艾吾土事侯如存兮侯其福女敬共承祀兮无怠终古
又诗云
城西有祠临水涘翠松列植路如砥问之耆老此为谁唐大历中吴刺史刺史为民开陂湖故迹犹传堰九里年年箫鼓报丰穰决渠为雨润泽美遗爱有桥名怀恩姓名不载太史氏昔汉吴公治第一列传寂寂名无纪刺史岂其苗裔欤明州政亦河南比堂上大书荆公诗兰菊春秋百世祀地志祗称王长官有功于民盖一揆吾闻是邦多贤守裴王碑字颜与李惟侯盛德着人心彼石可焚祠弗圯广德湖为鸿隙陂召棠栾社谁收毁粳稌充羡侯之赐庙食长存如此水
　　　　猛将庙
县东二里神姓李名显忠高宗避难神扈驾防送御舟出海祥飙送颿赐爵猛将重节武功大夫水旱疫疠蕃船海舶有祷辄应拨官地一片兴建祠宇
　　　　灵显庙
县南四里世传郑世忠建炎年闲随驾至鄞死于王事邑人义而葬之于金谷里陈岙后隆之原屡显灵异有功于民开庆元年赐今额
　　　　天妃庙
在县甬东隅皇庆二年重建延佑元年十月内钦奉制书
爱人利物神克着于重溟崇德报功礼宜增于异政肆颁纶命用举彝仪护国庇民广济明着天妃林氏圣性明通道心善利当宏往纳来之际有转祸为福之功祥飙送颿曾闻瞬息危樯出火屡阐神光有感必通无远弗届顾东南之漕引实左右其凭依不有褒恩曷彰灵迹于戏爵以驭贵惟新懿号之加海不扬波尚冀太平之助可加封护国庇民广济明着天妃主者施行
　　　奉化州
　　　　东岳行宫
在州东北四里虚白观后
　　　　城隍庙
在州西五十步唐咸通六年县令李宗申建毁于兵火至元二十六年尹李天益重建延佑七年知州马称德重修
　　　　诚惠庙
在州东三百步州有山曰日岭岭有怪石高七八丈远望屹如妇人十道四蕃志所谓奉化新妇岭者是也唐立庙曰贞固夫人之庙宋景佑年闲县令于房废以增学不久复宣和四年赐额绍兴三十一年赐号昭德夫人其词云朕阅舆图之籍知日岭之山有石肖人而能锡人之福水旱盗贼之祷应如响答心甚异焉岂烈妇正女一念坚固先天地而常存形寓于石使人观感而化者可百世祀乎维神闻于有唐锡庙号于我宋朕今焕明恩旨宠以徽称从民欲也其侈神休答斯民所以告朕之意
嘉定甲申加封顺应咸淳乙丑加封福佑云
　　　　显佑庙
在州南鲒埼镇神姓仇庙创于唐祷之辄应宋嘉定三年赐今额参政楼公钥记其事十七年封灵惠侯
　　　　佽飞庙
在州北门一里即府治佽飞之别庙也
　　　昌国州
　　　　黄公祠
在东海晋天福三年建按旧志云贾充问于会稽夏统统曰黄公之高节而会稽典录亦称人材则有黄公洁己暴秦之世然则四皓之一也或引张平子酉京赋东海黄公赤刀奥祝冀厌白虎卒不能救之语今两存之
　　　　岱山庙
在北海中世传隋末陈棱没后灵于此
　　　　烈港庙
在金塘之烈港乃广德军张王之行祠也宋绍兴二十年都巡检使李全建
　　　　徐偃王庙
在州东地名翁浦俗呼为城隍头十道四蕃志云徐偃王城翁州以居其址今存按史载偃王之败北走彭城武原东山下以死疑非此海中而韩文公为庙碑乃记曰偃王之逃战不之彭城而之越城之隅弃玉几研于会稽之亦则四蕃志或可信矣
　　　　洋山庙
在东北海中唐大中四年建黄洽记云海贾有见羽卫森列空中者自称隋炀帝神游此山俾立祠宇宋建炎四年高宗幸海以炀帝不可加封特封其二妃为惠妃顺妃夫人为明德夫人敕藏于庙并刻于石郡人袁甫为之记
　　　慈溪县
　　　　灵应庙
在县东一里即广灵王行宫也
　　　　纯德征君庙
在县东北一里慈溪因孝子得名而旧无祠宇附祀于城隍宋建炎闲县令林叔豹于灵应庙西建祠堂迁像而祀之绍兴三十二年郡户曹董邻摄邑于普济寺之西建庙久而圯庆元二年县令朱堂增修行礼部尚书楼钥记之
　　　　张孝子祠
孝子讳无择唐永隆初中明经科仕至中散大夫和州刺史墓在虎胛山去县西三十里无择仕于朝则忠居于家则孝李孝逸将兵讨乱公赞谋有功父袁州司马卒公丁忧于神龙元年奉棺归葬此山负土结庐三年不栉七日绝浆感芝草涌泉之瑞乡人虞彦之百余人诣州举之都督窦怀正按验得实以闻孝行着闻今古称叹服既禫辞禄庐墓二十年以终身从葬司马墓左博士贺知章志其墓宋嘉定十四年邑士李梦林请于县立祠与纯德董孝子春秋并祀著作郎张虙记墓久属他人侵占宋德佑元年有孙张景云善继先志慨捐已资竭力回复太学博士陈大震记皇朝凡举行大礼累命有司躬谒墓下致祭
　　　　灵感庙
在县西北七十里地名向头山建炎四年封灵应侯
　　　　五圣庙
一在县东南一里一在县西南一里
　　　　东岳行宫
在清道观之西去县治一里
　　　　骠骑将军庙
在县东南三十五里会稽典录云汉世祖时张意为骠骑将军后隐于山遂立庙以祀之
　　　　祠山张王行祠
在永明寺开禧初县尉施子升始建殿宇宋宝庆二年县令周符尉庄镐募众广其殿宇水旱疾疫人必祷焉
　　　定海县
　　　　东海助顺孚圣广德威济王庙
在县东北五里宋元丰元年安焘陈睦奉使高丽还上言请建东海神于明州定海县诏讨渊圣广德王崇宁赐额崇圣宫大观加封助顺宣和加封显灵仍封附祀风神曰宁顺侯雨神曰宁济侯建炎加封佑圣淳化二年秘书李至言东海广德王庙在莱州南渡道绝加东海正祀典也初度道士以奉祀绍兴闲请额焉为渊德观因迁神像于廊东绍定闲立殿以奉之
　　　　东岳行宫
在县东北五里招宝山下宋绍兴八年建
　　　　助海显灵侯庙
在县西五里侯姓孔象山童翁浦人行第七性刚烈乡人惮之死于海有刘赞者梦侯曰上帝录吾善命为境神已籍水府吾尸泛于沙浦君能收葬创数楹俾有栖托必为民利赞访问果如梦即所居葬而祠之钱氏有吴越静海镇将以排筏航海惊涛危甚梦侯许以冥助顺风而济乃立庙于镇兵部侍郎皮光业为之记宋高宗幸海道赐额显灵
　　　　洋山庙
在东北五里即昌国州炀帝庙之行祠也
　　　　广灵王庙
