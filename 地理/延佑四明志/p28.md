<!-- { "loadSidebar": true } -->
定海为县自昔号重地镇遏戍守异于他所南受诸蕃绝域之帆舶东控岛夷不庭之邦商贾舟楫喷薄出没据会济胜实东南之奇观也皇元考图受贡益倍于异代信使香币渡海岁不绝县令将迎日疲于供事视公宇若传舍岁益圯剥至治二年忻都君始莅事曰吾受天子命长邑于是失抚字则奚以仕岁适大歉征租于民将不胜逋负计岁所入一万有奇遂核其实止输奇于官盐赋岁不登民益以困卒请而蠲若干严饬官驿置隶人以候过客而复其役久而曰吾将治所居以耸民视瞻一撤以新为楹五十余瓴甓木石丹漆箭铁皆坚致可永久未几教谕蒋君昭先列其行事俾为记余谓治县莫先于宜民承上意而不鸣其疾苦甚者增羡以求媚善誉乎何有县当水陆之冲辄默计岁月得解职即谢去植仆举弊终其身未能也若是则忻都君之行事汲汲慕古将有以大其所为夫岂苟计目前之功效者哉余特记其兴造使来者有考蒋君所述多善政不复着推其所为举纲以遗目盖可知矣是役也尹曹敏中主簿薛炳悉力赞治故迄用有成泰定二年二月□日郡人翰林侍讲学士奉政大夫知制诰同修国史袁桷记
　　　慈溪县兴造记
袁桷
泰定二年冬十有一月保定孙公楫循行四明至于慈溪观其县治壮丽整密咨嗟徘徊询诸县人邑长为谁咸曰此昔乌马儿忠显之所成也忠显为县首治董孝子祠以化俗次修孔子庙三皇祠曰儒以长民医以养民又治社坛严其斋宿以谨水旱乃曰迎诏礼宾兹不可不虔传驿休息宜慎其寒燠兴缮既毕始曰吾亦得以广居于是矣语未终孙公曰是诚可纪载于是命进士翁传心为图俾桷为之记听事五楹高其前三楹焉堂曰清清淳化中尹张叔达玺书之所褒因其名而筑之者也挟以吏舍厨湢狱室县门鼓楼前后有序县治之后有小湖湖之中为洲花竹四列风莲水柳映翳缭绕为亭以庥其居有四曰思政佐治以察民隐也曰柳意胜览以乐其神观也图既毕复言忠显之政垦莱辑亡役不病于民去其奸饕以为政本今其去十有三年思如一日而其缮营足以支永久于是有验噫今之为县尝患夫土豪之控持也其始也利以诱之终三年更征需敛散一听其命户税更易拱手莫与之抗甚者为之囊橐可哀也已孙公之来兹邑也其亦有所感表去尹之美亦将以警夫来者余昔在太史睹循吏之实书以示后忠显不求名而名自至孙公之为使者夫岂计目前以为黜陟哉始忠显之涤篆也漫不可考谨视之实秭归县印言于攸司而更正之其精核率类是则凡今之为县者广使者之用心以成其政绩桷虽老尚当记之泰定二年岁次乙丑冬十有二月甲午郡人袁桷记
　　　庆元转运盐使分司记
袁桷
国朝定煮海之赋倍于前代邦用是资其选官委任为不轻雨浙设总司于杭东西属郡率置分司以董督四明号为东浙繁伙饥仅荐罹逋负益广急之则疲薾愁叹黧色骨立见于耄稚故受其任者为最难桷官翰林时预议中书堂尝白丞相乞减岁额丞相颔其议于时大臣咸然其说卒以户部籍不能易是后忧国者迄减其直继今善谋邦计之士亦将有以待也泰定元年冬分司毁三年张侯伯威莅是邦以官楮若干委于郡郡守郭侯曰兹役不可缓必择善于营缮者是属曰尹阮君申之县庠之兴尹能绍之曰尉周君一夔尉廨久湮尉能起之兹其以是属佥谋曰取于山里胥是删鬻于市大贾以喜将视其材市于民坚完缜密是则不负于郭侯之教矣六月阐工九月告成听事崇严夹舍拱揖门台有叙百堵具列斧斤鼛鼓不彻于垣周君则曰尉虽不材囹圄之设非我职矧转运府设是则益以病盍去诸复以楮之余者归于司官常患不得其人急奉于公怨讟滋兴况复因之以窃其利周君则不然人皆曰作之登登周君是承去其榜笞民完以熙若是则任其职者绝叫嚣息追逮其赋宁有不登于天府昔之使者遗爱揭于坚玟矣后之来者登斯堂也蔼然仁政将屡书不绝桷老矣尚当见之泰定四年二月庚寅袁桷记
　　堂宇
　　　本路
进思堂在旧府治内绍兴四年守郭仲荀建淳佑六年颜颐仲重建
锦堂在旧府治厅后淳佑元年守余天锡新之今废
鄮山堂在镇海楼之北宋政和丙申守周邦彦因旧基建建炎兵毁岿然独存
　　　　九经堂赋
九经堂宋淳化元年诏颁国子监九经二年守陈充作堂以藏久而堂圯书散元佑三年守李闶别求九经藏之胡公斡化赋云(并序)
太守李侯以雄才硕量剖符此邦下车之日首布德化讼简刑措政风肆行冬十二月游桃源因故基命工抡材辟九经堂而新之发石刻于黄壁收断编于秋草士有成德人知向儒明年春合乐以落成之且命斡化赋之斡化谓兹堂废几百年而再造于一时非特踵前人之余芳亦所以扬先王之茂烈是宜有鸿儒硕德发越辞章播金石而被管弦享鬼神而荐宗庙僭越不知其愚赋二千言以述盛事其词曰于铄哉皇帝即位之二年也景星明庆云翔日月耀虹霓藏风威百蛮镜照四方乃眷四明位于东南之阳负溟渤控扶桑倚巨镇吞长江规圆杯浮奠乎中央睿泽弗渥淳风未扬命李侯兮守是邦虎符东分赤黻载佩缥金轭以为车拥红旌而为盖介节俊厉英风爽迈悍卒武夫气夺而魂散老奸宿赃星分而蚁溃布冬日之爱戢秋霜之威亩不辍耒室无停机鸣弦乎千室安澜乎四陲宣化承流若时覆载民无札瘥物无疵疠甘雨飞兮绿野祥云拥兮紫塞简书既静囹圄既空我职既修我民既同乃乘云车控玉骢拥坚甲攒奇锋金鳞耀而月彩焕兵氛凛而霜雪蒙介乎谯门之南入乎桃源之东冲融窈窕兮纷烟云之横骛突兀膧胧兮森观阁之相重遏风露以为楼兮来空翠于群峰呀泉脉以为池兮落天镜于空中孤亭突波兮浮层嶷之飞鲸横桥插天兮（桓去木）彩错之鲜虹集余亭兮侯弓侯矢升余堂兮载笙载镛雾拥云随高车载驰采三老之遗言升九经之故基览遗迹之长存悼前人之莫追拂绿苔于砌石吊遗言于折碑春风乍惊兮飘荒烟之绵绵落日夕映兮动芳草之离离鸾凤矫翅兮纷斗战之蝼蚁虎豹潜形兮聚群啸之狐狸乃谋乎卜筮考乎蓍龟测日月之瑞方究星宿之躔维践层峦以视高浮疏川而相卑轧地轴以盘根麾天倪而刱规均四气之和卜三农之隙不家至而申令因子来而为役搜抉乎苍莽之埜探穷乎茫洋之泽剔土发以为材琢山骨以为石运斤成风乃纪乃纲累以刻层承以平堂建以云楣投以虹梁栋上极楹四旁拥双闼开六窗镂楶山擎华榱翼张重檐鸿骞雕桷龙骧四字敞兮飞鸾舞凤罘罳丽兮垂缨布珰玉题朝焕兮规日印月皓壁昼鲜兮凝脂截肪古础平平兮琼瑶锺润碧瓦鳞鳞兮结绿含光近而视之星辉而霞灿远而溯之烟飞而雾扬大刱崇基弗冗弗长宏规伟度既丽既壮（桓去木）风霆之表兮插云霓之闲横八维之脊兮扼四方之吭辨山川之殊形区迩遐之异类络阡陌之纵横分郊原之向背缟练横分兮长江晓转菱花斜判兮平湖乱涨凄风送响兮日堕瑶海澹露含辉兮月涌烟嶂暖浮画栋兮春云霭霭清泛玉琴兮炎熏盎盎香风满地兮落金波之桂子素影横空兮冻银潢之雪浪于是点翠幕张红筵飞锦书聘群贤收浩景于云闲弄天风于日边烟斜雾横麾节行焉电走雷旋轩车至焉和鸾雍雍众宾集焉玉佩锵锵太守揖焉兰馨桂烈众馔陈焉凤啸龙惊众乐作焉于是秦国公子以辩为喜瞪目而视捉襟而起揖晋都先生而语曰昔江南太守典洪都之新府修滕王之故事合乐大飨群贤毕至使王勃赋之侈广其意传流润色承以不坠亦可以赞刺史之遗德扬当世之盛美者矣今先生电掩长舌星垂方瞳笔动长鲸气吞秋虹升高堂集群公适清宴之未阑仰流景之方融亦可以踵前世之遗芳扬前人之素风乎先生悠然而笑曰然乎哉昔伏羲氏之王天下也四海文明鉴乎太清地不爱其宝天不爱其灵使神龟出洛负书而行伏羲得之网罗造化包括堪舆融结山川吐纳风霆制为八卦分为四营布六爻之纵横规两仪之降升文王繇之而其道悉备仲尼翼之而斯文大盛盖取乎道之为妙是谓乎易之为经断三皇始五帝上逮乎夏商之统下及乎周秦之系典谟贡范训诰命誓陈禅逊之纪纲列君臣之分际轨五行之变化位九州岛之形势足以扶天地之运开日月之蔽流睿泽于天下巩皇图于千世孔壁藏之而简编弗坠伏生诵之而典章次第盖取乎事之遗迹是谓乎书之为制耋老董童小夫贱工或去国之大夫或列位之三公鉴时事之兴废观盛德之形容情态交乎前美剌兴乎中咏山川之高深记草木之纤秾测方轴以下申摩圆清而上通盖取乎谲谏之义是谓乎古诗之风秉素王之符抗元圣之辨提褒贬之雄柄揭赏刑之大本郁者必发微者必阐乱者必削恶者必翦纪之以岁月分之以晦旦文之以礼乐饰之以诛劝扶日月而上出障江河而东转盖取乎纪事之实是谓乎春秋之典下采成周上追陶唐扬列圣之素风撷前人之遗芳其制礼也措三百以提经其辨仪也周三千而布纲其设爵也建六官而等位其列土也面五侯而内王朝觐宗遇所以交诸侯而揖宾客冠昏祭祀所以会男女而宁死丧俎豆笾鼎所以辨彝仪而昭物轨牺牲粢盛所以享上帝而荐先王陶匏笙竽所以洽淳思而导和气圭裳冕弁所以祀清庙而朝明堂此二礼之垂经所以器范而川防随流扬波钩玄贯理喉襟大道之要羽翼仲尼之旨或先经而始事或后经而终义或依经而辨理或析经而合异微而显兮如长云翳星炳而不耀志而晦兮如巨浸含山郁然高峙婉成章兮如回鳞盘凤培风映流尽不污兮如广汉清江触山蟠地此三传之余训所以提领而振纪夫然揭大训示丕彝包裹太极斡旋二仪秦火炽烈兮斯文不焚梁风浸淫兮斯文不漓嵩岳可磨兮斯文不磷江河可竭兮斯文不淄夫潜龙虽神无庆云不能雄升海鹏虽大无扶摇不能高飞日月虽明无阴阳不能扶其运天地虽大无风霆不能示其威是必表大训之宏规存素王之遗迹申以斋戒择以日月篆以丹青镂以金石发天语飞宸章锡玉札示四方付之有司而实兹堂焉岂无制而然哉宏规下蟠法持载于坤也宏宇上庇均覆焘于干也大楹古础柱石尧舜也山楶层峦巩固羲轩也离离群桷矩义之方也差差众椽规智之圆也望之崇然形德之体也即之沈然蓄道之渊也垩以白盛质以示素也饰以丹漆润以容文也若回若翔乐之和易也如轩如翼礼之周旋也通衢修涂敞孟荀之步也重垣壮址辟杨墨之路也诛茅伐棘夷老庄之蔓也除狸熏鼠去申韩之蠹也清风扫门洗情田之氛也明月在牖开性天之悟也是故由不正者不能得其门行不方者不能窥其墙道不深者不能入其室志不高者不能升其堂不味于淡不能探书林之实不玩于玄不能撷文园之芳秦国公子抚席而起稽首再拜曰不登高山不知在之为盖不临深溪不知地之为载不闻先生之言不知九经之大
　　　　修九经堂记
李闶
