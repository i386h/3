<!-- { "loadSidebar": true } -->
郑清之字德源少母胡氏将就蓐三日甑鸣甫生嫡母欲不举邱嫂边氏请于舅姑愿已乳之既贵奉边氏如母卒为之服期以报教授峡州江陵帅赵方善风鉴夜梦有告者曰明日当有贵客至宜敬礼之迟明典客以峡州教授谒入方从厅屏窥清之状貌黧瘠且短小殊不称所告梦宾次坐逾日昃方往来益视清之危坐迄不惰方大器之设高会见其二子挟使受拜礼且曰公他日大贵愿以累公后为相卒拔其二子曰葵为丞相曰范为襄帅后帅师入洛皆葵范赞启之初为国子录史丞相弥远密语曰皇子济国公未正储号动止躁浅似不宜负荷沂王宫新立嗣子容止端谨烦君为讲官善辅导之即除魏惠宪王府教授宁宗崩以沂王所后子即帝位是为理宗宝庆元年除起居郎逾年权给事中进翰林学士未几拜签书枢密不十年为丞相遂召真德秀魏了翁崔与之赵汝谈徐侨尤煜洪咨夔王遂李宗勉杜范游似袁甫李韶凡数十人为侍从等官是为端平元年三年行明堂礼九月大雷电罢家居凡十年淳佑五年入朝拜奉国军节度使兼侍读七年拜太傅右丞相九年进左丞相凡四登相位耄年章表皆手属稿爱奖文士应繇刘克庄尝力荐之卒致大用端平初相四方称为小元佑及再相会行公田新楮币上方独断郡守大帅时有内署清之力不能止十一年薨赠尚书令魏郡王谥忠定
　　　应（彳繇）
应（彳繇）字之道昌国人以词赋试南省第一（彳繇）未第时袁越公韶为京尹（彳繇）为之掌笺记留门下一夕坐有美堂欣然若有得同门客吴□大善乐府暮从外归问曰何欣然也以拟明堂诏书属对甚善答之吴哂曰一第脱饥寒犹未能明堂诏何施焉（彳繇）后直内制卒用所拟语而吴以乐府游公卿困踬以死教授临安府郑丞相清之见其文奇之始叙为同舍生楼昉教授乡里时（彳繇）最后至清之固不识也清之将拜相俾草相麻后卒用之（彳繇）以著作郎兼学士院权直端平开边兵败洛阳（彳繇）预边议坐斥而清之亦罢相居东湖益与（彳繇）搜拾文史号建章集皆制诰所需也清之再相（彳繇）复用以侍郎掌内制遂力荐为内相理宗疑焉一夕召（彳繇）入院降诏游似右丞相郑清之奉国军节度使兼侍读赵与欢皇兄安德军节度使开府仪同三司皇弟贵谦与芮授少保凡五制夜四鼓进入上始信之翌日即除翰林学士后拜参知政事以疾告归卒
　　　范楷
范楷字子式鄞县人嘉定元年登进士第调安庆府怀宁尉再授建康府转般仓秩满谒吏部时年六十袁越公韶与楷在淳熙闲同贡于乡且同年生嘉定十二年越公已尹临安一见越公曰吾老当归第求一近缺以便养越公笑不答密荐于丞相改临安府教授迁宗正丞权 【[下阙]】
　　　 吴从龙
 【[上阙]】 先锋援不至被擒使至泰州城下诱降终不屈死之庙祀泰州维扬赐额褒忠官其弟从虎至武经大夫淳佑闲翰林学士应（彳繇）奏言从龙有晋解扬汉路中大夫之节请赐谥咸淳中史馆检阅黄震乞立传
　　　余天锡
余天锡字纯父昌国人祖父涤教授史忠定子孙因家于鄞天锡亦教授其子忠献家性谨愿绝不与外事忠献器之是时忠献在相位久皇子济公深嫉之念欲有废置而近属无有会沂王宫无嗣丞相欲借是阴立为后备天锡试于乡秋告归丞相曰今沂王无后里中宗子族属相似贤厚者幸具以来天锡绝江与越僧同舟舟抵西门天大雨僧言门左有全保长家可避如其言访之保长知为丞相馆下客具鸡黍甚肃须臾有二子侍立全曰此吾外孙也日者尝言二雏后极贵问其姓长曰赵与莒次曰与芮天锡忆丞相所属其号亦良是问其生年月日告于丞相相命二子来保长大喜鬻田治衣冠心以为沂邸后可冀也集姻党且诧其遇以行天锡见于相府丞相善相人大奇之计事泄不便遽复使归保长大惭其乡人亦窃笑之逾年相忽曰越二子可复来乎保长谢不肯相密谕曰二子长最贵宜抚纯父家遂载与归母夫人朱氏为沐浴教字礼度益闲习未几召入嗣沂邸迄则帝位是为理宗天锡嘉定十七年进士宝庆元年超除起居郎不数年拜参知政事复守乡郡母夫人封楚周国夫人寿过九十将以寿日拜天锡为相天锡以病卒赠太师谥忠惠弟天任为兵部尚书兄弟友恭方贫时率更衣以出终岁同衾盖晚贵盛复约以昭穆同葬子尚宝能守孝谨从子晦尹临安守蜀复守乡里在蜀以违言论阆州王惟中死士论少之
　　　王撝
王撝字谦父其先开封人大父繇建炎渡江居于鄞撝博学耿介非其友不与语幼学于里师楼昉为文醇深善议论壮岁试词学科不中辄弃去自誓曰它日必令二子业有成后登进士第同年余天锡参知政事属教其子弟岁终致束修以谢坚不肯受拱立言曰二儿习词学乡里无完书愿从公求尺牍往借周益公傅内翰番阳三洪公暨往昔习词学者凡二十余家所藏书余欣然许之后二子果俱中科为安吉丞摄令长兴捐俸赒水灾再摄新城复斥余财五万缗代贫民赋迁国子正将作监主簿时丞相史嵩之为相乞补外以避通判婺州御史刘晋之诬衢州掾虑囚受赇刑狱使者不直之命撝审实撝言诚无是事晋之怒而婺之士民咸谓撝处置实当晋之不敢犯晋之盖史相党人也后摄郡去之日以羡财数十万留于官改秘书丞后守徽州至郡廪亡三月储暨解去粟支一年帛万疋而所宜得钱复助少府用迁吏部郎中兼崇政殿说书疏言群臣逊志之言多逆耳矫拂实未之见其议剀切深中时病尝预修四朝史为舆服志六卷后直秘阁知温州长子应麟别传次子应凤与兄生同日其学淹博精切为文词操笔立就佐淮南笺记填委每入阁口占命吏即上马去丞相知其能文词召为太常博士将以内制处之甫入国门即死所为词科文汉郡县山川风俗记最详洽得文体
　　　谢昌元
谢昌元字叔敬西蜀资州人幼岁见刘文节公光祖于简州应对敏解为题扇赠之且勉以学见魏文靖公了翁复奇之类试四川第一调绍庆府教授守施州筑城以备御开庆元年除太学博士迁太常博士知封州新学校提举广东常平茶盐奏蠲盐银以宽民力疏入不报卒捐俸代偿之为沿海参议官因家于鄞德佑元年以著作郎迁秘书少监当开庆初长子大椿挈其家属来东南舟由鄂渚世祖皇帝时为大王驻兵江浒获其舟载以归问大椿知为蜀士子甚爱之俾给事殿中十四年世祖平宋乃命子召昌元入朝上深器之呼为南儒预议中书省事时南士为上所推重者曰青阳梦炎王虎臣暨昌元皆为尚书上既厌代是后南士郎署官亦不复用矣为礼部尚书上疏言增军饷结民心除旧吏戢瓣军上允其议又乞行选举收遗书择按察官严赃吏法置登闻鼓院至元浑一之际几所朝议昌元诸人皆得预闻后以老归卒葬于鄞
　　　黄震
黄震字东发慈溪县人中进士第为尉有能名后为史馆检阅入对言危亡灾异在旦夕而缁黄出入宫禁亡节失朝廷体度宗大怒谕中书削秩罢丞相嘉其直出为通判广德军郡守贾蕃世丞相兄子也恃势以喜怒决郡事震争不屈后相知曲由兄子卒两易为绍兴府通判未几守抚州兼提举常平复兼提点刑狱时诸郡社仓法大弊震言法出三代犹有损益减息济民青苗法非不善也弊卒不可救今社仓弊亦在是遂发所储钱买田以代息抚人德之震为人清介自守临川陆学传四册震独崇朱氏学其为文悉本之又尊其门人黄干书锓梓于抚善论利害奏疏明畅曲尽人谓其甚似朱氏后为提举浙东常平升直宝章阁福王赵与芮判绍兴朝命俾为长史以佐震不拜国事日蹙朝廷宰辅争避去震知不可为归宝幢山中誓不入城府所居日湖图籍器物争掠取亦不问在史馆时以乡先生杨文元公张文靖公右军统制吴从龙死事乞立传每阅经史文集辄疏其精要辨论曰日抄一百卷春秋礼记皆为集传其死也里人私谥之为文洁先生
　　　陈肖孙
陈肖孙字伯岩奉化人中进士第鲠介清苦操笔决词讼曲当事理贾似道咸淳为相不喜四明士独黄震陈肖孙为名监司士论莫易也以提点刑狱守嘉禾郡帑不妄用绝互送礼蠲逋钱二十万米四万子侄合食惟蔬食脱粟人呼为菜汤知府会安吉寇作以措置失宜罢泽不及子朝议惜之遂官其子丞相署曰陈肖孙一廉可取当官其子年六十一终
　　　袁洪
袁洪字季源七岁通诗书春秋受业王先生鑐父严州守奇之初父与柄臣贾氏同名遂退屏里居益内治产业父死后兄浚折赀产父专之尽力无私年十七以大父越公恩补官马光祖守临安征为佐以敏达闻命征责旁县不受令礼部尚书李伯玉中书舍人刘震孙以治剧才荐佐两浙转运潜说友为转运使檄督宁国绢十六万谢曰自嘉熙以来名存实亡当取景定至今年浦潜恐数伙命他吏卒如所言胡太初刻削阿僻数谢病不许迁太社令时贾相不乐四明人与同郡士六十余人坐废家居讲学不及世务其畜德远权势如此贾乃悔起奉华州云台观祠禄调补通判建康虑囚句容纵伪造楮币连坐者二百余人时大兵南下帅赵溍出督兵江上城中大骇夜纵火剽掠出郭去密捕首乱者数人斩之乃安诸将益桀傲请较射于是出私帑具赏先发三矢三中众大惊服溍遁诸将释兵归淮西总领费伯恭遁乃微服诣行在所屡迁咸不拜宋亡诸无赖构陷衣冠陈参议允平在陷中帅命招讨王世强捕治于是儒服入白人情未安不绝告讦非所以示绥怀也帅悟乃释允平由是上变者辄斥去至元十五年入觐世祖皇帝召见授朝列大夫同知邵武路总管府事改温州并以疾作辞二十七年侍御史程巨夫奉旨求江南贤士征以应诏辞不起迎师友好宾客丧葬婚嫁不能任者给财无靳疢疾则治药以拯之人尝有过者内愧詟伏然必委曲覆护不以罪之其累善积行此其类也大德二年改处州命下卒乡人莫不垂涕泣阴德尤着云
　　　汪之林
汪之林字德仲尚书大猷之族孙幼岁见楼宣献公言行渊懿善尺牍见后进道嘉言善行洒洒不倦旧与贾丞相游贾相少岁时事游狎其母禁止之闻与德仲游不复语晚守污州归里自守益贫甚以终
　　　蒋晓
蒋晓字尧臣伯父岘为谏议大夫以京官奏之谢不受后登第作邑有政声为文劲正阅唐金石刻最多其文时似之后以将作监主簿终善威仪巍坐终日不倦所言皆唐宋遗事
　　节妇
　　　冀国夫人
冀国夫人叶氏慈溪人归于史冀公简冀公年二十五为县从事尉受赇杖平民冀公独愍之以杖首杂朱殷以进初举杖血流于尻尉怒以水抆抿之诚伪尉益怒据案即以平民所受罪仗之归数日死时夫人年二十有五有娠冀公死且嘱曰若生女当嫁果男也幸谨视之夫人泣受其言后得男曰诏邻保咸曰汝家若是褓中儿宁可恃耶夫人自誓不听昼夜工纺绩俾其子从师于乡且曰读书以行已为先操笔为文辞非圣贤本旨后其子讫为善士乡党化慕能使争忿不直者皆自讼不复至县庭夫人晚岁理生产日益裕养孤女数人俾有归年八十六以终几十入封至冀国夫人诏以八行科举不就后赠冀国公乡人称为八行太师而史氏孙曾贵盛由夫人始丞相三人浩弥远嵩之执政二人才宅之视执政三人弥坚宇之岩之侍从二人弥大弥忠待制二人弥正宽之卿监四人弥忞望之定之宣之进士二十六人才浩弥大弥远弥忠弥悆弥逊弥谨弥忞弥应弥巩岩之嵩之佺之望之及之本之能之冑之俊卿有之常之即之介之蒙卿唐卿
　　孝行
　　　杨庆
