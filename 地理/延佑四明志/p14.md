<!-- { "loadSidebar": true } -->
沈起鄞县人举进士监真州仓父时家居起闻父得疾即弃官归里转运使定弃官罪如律入奏仁宗曰父疾论罪何以劝人子非厚风教也诏释之知海门县海水时至居民不便争徙去起筑堤以捍导其水为畎浍以溉民田民始复后除开封府判官湖南路转运副使土贡羽革竹箭率以亩敛民吏大为奸起书所贡示民岁省什七召为三司盐铁副使迁陕西都转运使庆州军变起讨平之奉使契丹将与西夏使者同列起曰大国之卿不宜与陪臣并契丹从其言后知桂州交趾岁数侵扰起治舟师习水战交趾岁与内地贸易起悉禁之将绝其利使便畏詟邕州守苏缄力陈不便起劾缄沮议徙知潭州后交趾大举兵錎钦廉邕三州起坐首议边失计谪郢州团练副使会赦移温州卒
　　　陈辅
陈辅字安（上或下王｛国之异体字｝）象山县人父大雅工为诗赵清献公抃深爱之尝舍逆旅遇邸客病将死大雅倾囊中装给之俟其疾愈始去辅嘉佑二年进士有吏才知安吉县活流民千余人会摄他县争遮道以留使者王介曰安吉不可无陈君耶卒反之朝廷以户高下分为七十五等输役钱翰林沈括察访二浙俾辅掌其事遂以其法行浙东辅少家贫刻意学问夜寘足水中以警寐早以文词擅场屋东明刘温奇之使其子概师焉后概试礼部第一益有名门下侍郎许将荐知邛州丞相吕大防范纯仁将用辅辅以疾卒
　　　周师厚
周师厚字敦夫鄞人皇佑五年进士仕至朝散郎荆湖南路转运判官为转运时役法方行师厚言四方风俗不同役有劳逸轻重不宜以一概论朝议是之章惇开溪峒广辰沅二州议输常平粟以备边师厚持不可曰溪獠静扰无常常平岁入有程当使边卒广屯田为便卒从其议娶范氏文正公女生子曰锷字廉彦元丰二年进士初仕为桐城尉慨然曰学优则仕吾昔所治科举耳遂益究治六籍诸子百氏之说悉着论其本旨始当官桐城辞不赴乃游颖昌访其舅忠宣公纯仁过洛见文潞公司马公咸器重之在京师上书言徐禧永乐之失国子祭酒丰稷给事中范祖禹交荐之后知南雄以言边事忤相入党籍即退休于家作四休堂在西湖十洲之西弟铢崇宁二年进士兄弟皆隐乡人慕之所为文二十卷承宣集一卷明天集一卷六甲奇书一卷锷娶胡氏尚书右丞宗愈之女再娶王氏翰林学士觌之女妹适陈忠肃公瓘蔡京作党籍碑妇翁舅甥俱入籍后以为盛事焉 【旧志言舅氏范镇太史非是】
　　　俞伟
俞伟字仲宽鄞人熙宁六年进士元佑初宰南剑之顺昌闽人生子多者皆不举建创尤甚仲宽作戒杀子文召父老列坐庑下以俸置醪醴亲酌之使归劝乡人活者以千计生子多以俞为字朝廷为立法推行一路仲宽被差他郡还邑有小儿数百迎于郊部使者闻于朝降诏奖谕进秩再任且许出粟以赈其蓐卧而贫者伟从子兖字公达以著作郎迁检正于时丞相王珪独相日久神宗厌之将罢相会江东运判有违法事上以语珪珪泄其语于充充以语琬琬上章自辨上怒珪益甚珪与充议谓当俱受罪今西夏秉常国内乱上意欲复灵武子能言可伐上必喜吾与子且使俱免罪遂除天章阁待制知庆州充至郡即上疏言秉常为母所杀或言见存此正兴师问罪之时愿复汉唐两河故地以雪宝元康定之耻环州有田与夏国相连充檄所部以时耕种虏不敢犯属羌山夷啸聚背叛充授第二将张守约以筹算且招且讨有亡入夏国者三百户充又遣守约耀兵塞上夏人亟归亡者条上劝赏买马之法骑马顿增庆兵素玩恩充绳以法军始肃然未几暴卒后高遵裕出师败衄充实启之
　　　丰稷
丰稷字相之登进士第为襄州谷城县令县号剧邑稷以善政平治曾巩韩维相继守襄交荐之叶康直宰光化襄人歌曰叶光化丰谷城清如水平如衡康直后为兵部侍郎元丰三年安惇荐为监察御史里行王安礼自润州召知制诰安礼在润饮刁约家为奸利事稷力攻之不报复迁翰林学士稷数上疏神宗谕之曰安礼事诚有之朕以其兄安石姑全容之安礼入政府稷出为利州路提点刑狱召为工部员外郎以胡宗愈王觌荐复为殿中侍御史上疏曰陛下明足以烛万事之统而不可用其明智足以应变曲当而不可用其智顺考古道二帝所以圣仪式刑文王之典成王所以贤偏听生奸独任成乱此古今之大患帝王之深戒也愿陛下以洪范为元龟祖训为宝鉴一动于深宫之中思所以为则于四方之内一言于细旃之上思所以为法于千载之下则教化自行习俗自美中国既安四夷诚服矣荆扬二亲王有教下成都承受制锦地衣稷劾违制徙国子司业荐陈师道邹浩晁说之为学官历起居舍人中书舍人太常少卿国子祭酒刑部侍郎元佑八年春大雪稷言嘉祥未臻沴气交作岂应天事畏之道未至袖仇士良传读于上前且曰内侍近习政有所干愿昭圣德总万事以答天谴改集贤院学士知颍州江宁府拜吏部侍郎又出知河南章惇欲困以道路连岁徙六州徽宗即位召为谏议大夫迁御史中丞首疏言司马光吕公着皆贤直不宜以罪黜贬上曰改先帝法焉得无罪稷曰法有不便诚当改上目送之遂入疏论章惇诬罔宣仁太后神宗宝箓悉以王安石日录乱去取蔡京卞兄弟植党已久若大用必误国由是皆坐贬会曾布入相稷将论之首罢稷工部尚书兼侍读改礼部尚书蔡京入相追贬司马光立党碑稷贬海州团练副使道州别驾安置台州除名徙建州建炎中追复学士谥清敏
　　　陈禾
陈禾字秀实鄞县人父谧登进士第博学教授乡里禾兄秉入行举于乡禾亦登进士第乡人称其善教子初为郓州司法治狱多平反使者荐之调潍州教授讲释经学潍诸生始明经再调婺州复以经学教授朝廷闻其名召为学正博士擢监察御史左正言童贯寖用事禾言汉唐之祸首宦者国家安危之几宜谨于未然奏对反复不已徽宗曰日已昃朕且饥矣禾挽上衣愿毕其说上衣裾为之裂上曰正言碎朕衣禾曰陛下不惜碎衣臣不惜碎首以报陛下上改容曰卿若是朕无忧矣陈瓘子正汇上疏攻蔡京下狱辞连与禾同议瓘禾俱除名建炎中诏由蔡京坐贬者皆叙复禾独不及始禾知和州时秦桧以过客干禾禾不之礼故讫绍兴时虽子孙诉于朝桧力格不行孝宗朝史浩侍经筵上其所著易春秋语孟解孝宗特官其孙正已嘉定初孙立已请于朝始赠中大夫谥文介高闶序其春秋且言禾尝曰吾历居台谏未尝置人于狱发人之私其春秋不以褒贬言深得微旨子曦绍兴八年进士四世孙大方为殿中侍御史论王惟忠置大理狱人冤其死且议其 【[下阙]】
　　　袁毂 【[阙]】
　　　楼异
 【[上阙]】 楼氏自庆历先生起家子常光孙巳廾弁五世孙锷鋐钥（金广）镛六世孙汶潍浟七世孙采皆取世科异子（王寿）为扬州安抚置义田以睦族为于潜令为耕织二图以进于朝异孙锡字予善以才敏称调秀州司户参军镇江有军校告于朝自言久掌军用军将贷钱以万计知己将诉之欲杀以灭口故亟上变庙堂骇其说为置诏狱俾锡治其事锡请械军校以随途中与之语遂泄其款后诘之军校果诬将世不三日即罢诏狱孝宗嘉叹除监左藏库都门迁敕令所删定官改迁大理丞连治数大狱皆平允后知严州卒
　　　张宏
张宏字公度鄞人元佑二年举经明行修仕至礼部郎中历守建昌军泰州泽州尝筑慈溪县蓝溪洪庄保之堰埭民至今赖之宏六世祖次宗唐会昌中为明州刺史四世祖仁皓为兵马钤辖使于奉化茅山庙食曰武惠王 【见旧志】
　　　陈摅
陈摅字君益鄞人绍圣闲宰南剑之将乐敦崇学校奖进士类政尚恺悌先是邑民家举一子富室不过二子余悉弃之摅至谕以天性申以令甲犯者穷治自兹民无不举子矣男陈其名女陈其氏者皆然也后卒于官邑人思慕祠而祀之遇旱祷雨辄应以至邻境淫雨亢阳乞灵祠下咸遂所祈部使者以其有功于民乃请于朝锡旌福庙额 【此亦见旧志】
　　　李猷
李猷字嘉仲一字献夫鄞人建炎初以妇翁没王事自京师诣南都行在所见友人陈东少阳从容谓曰东被召未有馆舍子为我图之猷曰太仆陈寺丞正汇尝相邀猷未敢往试同谒之既见少阳遂馆焉少阳再上书不报有榜通衢斥附李纲者猷知为少阳设也录示少阳勉以归曰东以召来不敢私还太仆丞子大方仓皇过猷曰少阳已报赴应天府矣猷曰少阳其不免乎及暮乃知少阳已死于市猷哭于馆所为位祭且祈曰少阳以忠谏死劲节英气当不与草木同腐吾欲收少阳归葬先茔恨无由知之少阳有灵其启我心越一日得之具棺衾焉又一日得其元面如生合而敛之欲买舟东下会其乡人胡中行从太学来欲求护柩猷服其义并以行李付之猷亦不暇询妇翁事遂还京师猷之私识云尔猷以妇翁恩补官终肇庆府节推 【王尚书撰】
　　　李佾
李佾字子列奉化人慷慨好义父珂知其才壮岁以家事属之建炎三年金寇至县有义社号趫勇人士皆逃窜佾独裹糇粮引趫勇逆击于泉口虏不敢进时北士多南渡见义勇所聚咸依之三槐王从奉其亲依义社聆其语北音也将歼焉佾审其士族复馆礼焉尝集客为父寿其婿独不至佾知有负于官舁钱急偿之婿乃得预席孙元白曾孙以称同登进士以制亦进士第
　　　黄子游
黄子游字叔言其先由浦城徙陈州后徙奉化伯父实与苏文忠为姻家崇宁星变父宰上封事论丞相蔡京京怒逮赴御史狱长流海岛子游号诉于朝愿以己官赎罪父得不死建炎初欧阳澈上书论宰相黄潜善坐弃市公脱骖以葬且赒其子以归张忠献公曰子游义举近世无是也忠献谪永州子游岁遣人致问礼守池州青阳县县以宋齐邱食邑田赋十倍相仍余二百年莫有言者子游奏蠲其半临安建行都官府署舍皆子游经画后皆不能易中岁不愿仕晚食祠禄十五年遂致仕年八十有八卒葬金峨山孙应春以诗学教授其徒多为显官仕至宗学博士
　　　赵敦临
赵敦临字芘民少入太学与高闶见杨文靖公于京师绍兴五年第进士初为萧山县主簿校刘道原外纪刻于越郡守使者交荐之为湖州教授魏丞相汪尚书皆其门人语孟书礼春秋皆有解解皆亡存深宁王先生尝辑其遗文其记奉化学曰教学不明礼义消亡读书为官不为道仕宦为身不为君父兄之诏告师友之话言非富与贵则众笑之以为不知时务其流祸遂至此极也其论学者审其是曰孟子学夫子人皆信以为然子云学孟子人皆不与焉何哉盖学者信其行不信其言故也其送陈扬廷序曰学诗而不达乐之情不过知诗之言未可与论诗也学乐而不达诗之意不过知乐之声未可与论乐也其爱日箴曰进德修业时不可失尧舜汤文学焉汲汲尼父亦言终日不食如何良辰耽寝事佚为之序曰噫斯文也黄收纯衣之制太羹□酒之味也昔者子朱子谓前辈为文明白磊落切指事情无睢盱侧媚之熊愚于芘民之文见之道微俗薄先儒绪论闻者鲜矣康诰曰汝丕远惟商耇成人宅心知训逸诗云昔吾有先正其言明且清是用掇要切之语与学者共讲焉
　　　蒋猷
