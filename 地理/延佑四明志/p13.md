<!-- { "loadSidebar": true } -->
孙沔字符规少倜傥不拘喜气节为监察御史里行时章献太后服未除礼官奏以冬至日册后礼沔奏罢之士人李安世上书指切朝政下吏沔言谏官孔道辅范仲淹以言事谪去今复罪安世将杜绝言者由是出知潭州衡山县后迁起居舍人陕西转运言丞相吕夷简在中书二十年所用牧守县令皆罢软一意承风旨若王随谏尧佐张士逊皆庸鄙乏远识以姑息为安避谤为智久在廊庙是张禹李林甫复见于今世矣书奏上不之罪出知庆渭州以母丧求知明州会京东盗起知徐州盗平徙秦州时侬智高反沔入对曰秦州不足为圣虑岭南实可忧会蒋偕死帝加广南东路安抚使与狄青俱行沔与青夜谋幄中昼则自行趋邕州智高平沔分治其徒多释之张贵妃薨追册后礼立小忌沔力谏不可出知杭州迁观文殿学士徙知并州谏官言沔在杭多不法廉得其实责宁国军节度副使寻知濠州致仕居于明英宗即位欧阳修言西陲守边非沔不能办起家知河中徙庆州复徙延州卒于道谥威敏
杜正献公衍赠孙沔知明州诗谓合为沔远祖王丞相珪志沔则止言会稽人桷按欧公记孙公祖墓铭实正献公之父荣公所为且言吾二家皆为当世盛族五代之乱播于吴越而不显则杜公所言有据又王荆公为鄞令答元规大资书有云比方得邑海上而闻左右之别业实在敝境孙公与蔡忠惠唱酬亦曰新治甬上居闲逸安暮齿当以先贤所考为定
　　　大隐杨先生
杨先生适字安道慈溪人隐居大隐山为人醇厚介特议论辨博平正人有善则称之不善如未之闻为学要行平已惟恐为人所知毁誉荣辱不以动其心人莫得而亲疏盖自比仲元叔度之流乡人严惮之相语不以名氏而尊之曰大隐先生衣食纔自给非义之馈一介不取躬耕养亲族之贫者分赈之邻盗其稼人告之先生愀然曰彼穷厄而求其生尔勿治也盗闻之惭悔其后无敢侮者善言治道究历代治乱之原孙威敏公沔自谏官出按浙东西刑狱欲见先生先生不肯见先生之越时范文正公守越闻之就见焉舆致府中澹焉无求公益贤之先生治经不守章句黜浮屠老子之说歌诗卓越超迈容仪甚伟衣冠俨如始友钱塘林逋后与同郡王致杜醇结交后进莫不师之退处四十年德行益高名闻京师仁宗诏求遗逸太守鲍轲以名闻赐以粟帛太守钱公辅又荐之授将仕郎试太学助教州遣从事致诏书袍笏舆从迎之先生辞不受遁去寿七十有六遗令篆石圹前曰宋隐人之墓熙宁二年荥阳张峋为文表之
　　　慈溪杜先生
杜先生醇越之隐君子居慈溪学以为已隐约不求知孝友称于乡里耕桑钓牧以养其亲经明行修学者以为模楷庆历中鄞始建学县令王文公安石请先生为之师其书曰天之有斯道固将公之我先得之而不推余于人使同我所有非天意且有所不忍也愿先生留听而赐临之安石与有闻焉先生引孟子柳宗元之说以辞再书强起之曰孟子谓好为人师者谓无诸中而为有之者岂先生谓哉柳宗元恶知道韩退之毋为师其孰能为师天下士将乌乎师哉先生始就焉慈溪令林肇立学又起先生为师亦固辞王文公作师说以勉之二邑文风之盛自先生始先生谈诗书不倦为诗质而清当时谓学行宜为人师者也
　　　鄞江王先生
王先生致鄞人与同郡杨杜二先生为友俱以道义化乡里诸生子弟师尊之称三人皆为先生尝与牧守言政事王文公安石复书日无事于职而爱民之心乃至于此可以为仁矣年七十乐道安贫妻收遗秉子拾堕樵浩然无闷乡人莫不高其行
　　　城南楼先生
楼先生郁字子文自奉化徙鄞卜居城南志操高厉学以穷理为先为乡人所尊处穷约屡空自乐庆历中诏郡县立学延致乡里有文学行义者为之先生掌教县庠者数年又教授郡学前后三十余年学行笃美信于士友一时英俊皆在席下门人之知名者清敏丰公稷光禄袁公毂天台罗公适也登进士第调庐江主簿自以禄不及亲绝意仕进以大理评事终于家有遗集三十卷赠正议大夫子孙皆踵世科五世孙钥德行文章为时名臣仕至参知政事
　　　桃源王先生
王先生说字应求鄞人鄞江王大隐杨先生之门人也与弟该皆著名教授乡里三十余年熙宁中以特恩补州长史无田以食无麻桑以衣怡然自得子孙世其学子珩宗正少卿孙勋提举广南市舶一钱之利皆归有司家人不识舶货之名及卒贾胡率钱二百万为赙正已却之曰吾父以廉直闻虽贫犹能负丧以归不愧廉叔度也清白之传实先生家训正已终大府卿
　　　广平舒先生 【自大隐至广平皆王先生撰】 
舒先生璘字符质奉化人雅有大志耻以一善自名笃实不欺无毫发矫伪入太学师张宣公栻又从陆文安公九渊与朱文公及吕成公兄弟讲磨躬行愈力尝曰吾非能一蹴而入其域也刻苦磨厉改过迁善日有新功亦可以勿畔云尔第进士教授徽州以身率多士日日诣学寒暑不少懈暮夜亦闲往筑风雩亭日有讲求涵泳之功质或不美未尝忿疾端吾矩矱需其自化作诗礼讲解启迪诸生徽人追思之曰吾乡学问之源窒而复通者先生实开之也因祠于学信道甚笃利禄之念不萌宰平阳临政听断人服其平终于宜州通守慈湖先生铭其墓谓孝友忠实道心融明门人国子博士李元白传其经学淳佑中特谥文靖
　　　定川沈先生
沈先生焕字叔晦自定海徙鄞伟仪观尊视瞻音吐鸿畅群居乡校以严见惮入太学行艺优诸生始与临川陆先生九龄为友一日尽舍所学以师礼事焉昼夜鞭策求友如不及务本趋实不自矜衒每语人曰当隆师亲友循规蹈矩以倡郡国第进士讲学不倦自以资禀刚劲非所以欢庭闱大书深爱和气愉色婉容数语于壁日观省焉门人弟子决疑请益者自远而至启告简严昏者明柔者立鄙吝者意消中心说服斯道益尊为太学录修教养法士争归之不肯诡随苟容以取光宠遂补外终外舒州通守先生非圣哲书未尝诵习与朱文公吕成公问辨凡世变之推移治道之体统明君贤臣之经纶事业孳孳讲求日益深广追赠直华文阁特谥端宪 
　　　慈湖杨先生
杨先生简字敬仲慈溪人清明纯一非礼不动燕私俨恪如临君师学以古圣为的入太学第进士主富阳簿日讽咏鲁论孝经堂上不动声色而民自化陆文安公来富阳长先生二岁指以心学之要遂北面师事焉调绍兴府理掾朱文公持庾节首荐之每称先生学有为已功夫宰饶之乐平谓教养兹邑欲使邑人皆为君子况学者乎诲之谆谆不倦为讲堂训曰学者孝而已矣时有古今道无古今时有古今性无古今闻者兴起以国子博士召讲易干卦发人心固有之妙赵忠定公汝愚免相祭酒李祥抗辨之先生上书亦以学党斥闲居十三年以秘书召迁著作将作少监守温州访贤者礼致之崇孝养明宗族相恤之令首行乡记效周官敬敏任恤之类书善不书恶除工部郎将作监告老奉祠召不起终于敷文阁直学士以宝谟阁学士致仕寿八十有六谥曰文元有诗易春秋论语古文孝经传孔子闲居解又着已易辑先圣大训先生至诚笃敬期功之戚下洎缌麻服制丧期一以经礼为则而容色称之平居接物从容和乐未始苟异于人而高远自不可及北境传诵其文曰此江南杨夫子也
　　　絜斋袁先生
袁先生燮字和叔鄞人少以名节自期入太学见陆先生九龄德容睟盎亲炙之同里沈杨舒三公皆聚于学朝夕以道义切磨第进士为太学正时朱文公诸名儒已去先生知不为时所容寻以学党去更历外服入朝至太常丞兼考功郎知江州提举江西常平以都官郎召迁司封又迁国子司业祭酒延见诸生迪以切已之学常病世学者袭先儒绪言未能自得于心不足以为学吾心即道不假外求忠信笃实是为道本闻者悚然自得以秘书监兼崇政殿说书迁礼部侍郎侍讲犹兼祭酒讲诗二南于先王正始之本自身而家自家而天下者深寓规儆之意列国变风有关君德治道者亦托其义以讽立朝守正不阿时好议者指为好名遂奉祠以归著述弗倦或劝宜少休曰吾以此为笙镛管磬不知其劳也终于显谟阁学士谥曰正献先生尝曰此心存则虽贱而可贵不存则虽贵而可贱大哉心乎与天地一本精思以得之兢业以守之则与天地相似每谓为学当以圣贤自期仕宦当以将相自任其所讲明体用兼综于书礼记论说尤详成就后学甚众子甫进士第一为兵部尚书国子祭酒亦称名儒 【右系九先生王尚书作记见学校考】
　　　王先生
王先生应麟字伯厚年十九登进士第父撝性严急每授题设巍坐命先生与其弟应凤坐堂下刻烛以俟少缓辄叱怒由是先生为文称敏疾调衢州西安簿习博学宏词初真文忠德秀从傅伯寿为词科后金华王器之与文忠相后先源绪精密先生得其传宝佑四年就试即选迁太常寺主簿丞相丁大全以会计得幸于上擅奏拟台谏承风旨大全招先生谕意将拜为御史先生即上书言边事方警重敛必失军民心大全怒台疏论先生遂得补外通判台州大全败一时附和者皆禁锢先生讫召为太常博士汤文清公汉为少卿与先生邻墙居朝夕讲道言关洛建上江西之同异永嘉制度沙随古易蔡氏图书经纬西蜀史学通贯精微剖析幽渺汤公作而言曰吾阅士良广惟伯厚甫为真儒使真文忠在愿同在弟子列会文清耄年力祈去遂荐先生于丞相贾似道理宗崩度宗嗣位先生为礼部郎掌丞相笺表故事听政御正殿丞相上四表即允一夕百官会临宫中丞相命省吏致命于临次曰嗣君入纂大统让礼宜加多愿郎中增多三表即临次具以进丞相护山陵事毕复命作辞表三通吏拱立以请先生复皆授之丞相大惊始命入翰林复掌外制侍经筵于是丞相专拜平章左右相叶梦鼎江万里皆畏避去缺相数月侍从在经筵唯唯不敢言事似道且数求去邀上上懦恐不知所以先生言孝宗时亦缺相者踰年上如先生所言慰谕之似道大疑上语安所从得后知从经筵所授深忌之授右史直前奏事相益怒即斥去出知徽州为政仁厚而先生父亦尝守徽咸曰吾清白太守子也刘克壮汤汉死众论掌制以先生陈合冯梦得三人为首冯陈适以故去先生守徽方踰年似道始曰非伯厚不可召为秘书监迁吏部侍郎伯兼中书舍人先生以忧去德佑元年似道溃师先生复除舍人兼给事中于时朱祀孙降江陵黄万石降江西丞相留梦炎犹除拜二帅不止先生疏驳之并言梦炎疏入不报即引归先生晚岁自号深宁老人自为志铭有曰其仕其止如偓如图年七十四终于家官至翰林学士礼部尚书所著书有诗考诗地理考集解践祚篇补注急就章王会篇姓氏急就篇通鉴地理考地理通释汉艺文志考汉制考蒙训困学纪闻小学绀珠文集八十卷内外制四十五卷学者尊之曰深宁先生
　　　黄晟
黄晟鄞县人少伉勇望海镇募军校晟矫陋不宜应募遂潜归乡里集众据平嘉权知州事羊僎补晟为平嘉铺将台人刘文寇明州僎击文走之其党走据奉化晟以所部兵击败迁佽飞都副兵马使盗攻越州董昌不能御晟纵兵戮之昌奏晟散骑常侍浙东道东面副指挥使会明州刺史锺季文卒晟据其郡晟雅礼儒士浙东文学之士咸往依焉别筑室以馆创筑城堞再成浮梁钱镠攻董昌晟功居多守明州十有八年开平三年卒时郡守多请其子嗣晟独不请府库封署必曰送使镠深德之墓在隐学山
　　　沈起
