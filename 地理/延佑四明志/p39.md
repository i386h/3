<!-- { "loadSidebar": true } -->
四明枕大海为郡居天下极东又其东而中于海为昌国县又其东而中于海为岱山岱山尤远在鲸波浩渺闲去三韩几一杭而近士生其闲往往多秀拔冠乡书登上庠擢高科而跻膴仕者踵相接非山海硕大之气之所锺而能尔耶余固闻风而为之兴起久矣一日士有家于岱者忽航海过余而言曰朱文公尝叹佛老之区遍天下至于学校乃一郡一邑而仅一置盖谓讲学之地不可以不广也况岱山阻大海士虽欲担簦负笈一至郡邑学不可得士果何以为丽泽之地古者五百家为党党有庠今岱山可三千家而反古者一党之不若咸淳七年魏君矩等因请于郡太守刘公黻得酒坊废基创岱山书院以祠先圣而讲求其说刘公既捐公帑以为助又岁减酒息钱乃得请乡先生许君定正席皋比与乡之人士日藏修游息于其闲距今五年而书院大概成矣愿为记之以发其意余闻之益敬而叹曰岱山多士殆地之偏而学之正耶我宋三百年崇尚正学所以涵养成就光大其泽者于是不可尚已请因以学之正者而言之夫所谓学之正者何也理有自然而然历万世而不可变者正也天高地下万物散殊莫不具此自然之理人生其闲秀于万物莫不明此自然之理大之为三纲五常细之为起居服食莫非自然而然有不容于不然者尧舜禹汤文武以是而见之行事吾先圣孔子以是而见之垂训皆未尝加毫末于是是所谓正而已风气日开世变日下杨子为我墨子兼爱非正也孟子辟之而复于正老子清净佛氏寂灭非正也韩子辟之而复于正谈空者过高功利者过卑非正也濂溪周子河南程子又辟之而复于正每一异说兴必得一正论以救其后天佑斯文若是信乎此理之正出于自然者终不可得而磨矣世乃又有借周程之说售佛老之私者谓爱非仁直欲揥除乍见孺子入井之心谓心即道而直改用大舜人心道心对立之说以为证谓六经为注脚谓孝弟为支离谓讲学为邪说几于前圣所未有之论时则有若文公先生出乎其闲又辞而辟之天地为之重闲日月为之重明有人心者宜知所向方矣柰何好高之士习惯其说犹或卑正学为不足道而必求其说之胜不知此非文公之言也吾先圣孔子以来相传之言也非吾孔子自为之言也天地闲自然而然自尧舜禹汤文武以来断断乎不可易之正理也夫岂加毫末于其闲而必欲外立一说以求胜耶岱山之讲文公之学正矣然世之攻文公之学者尚多也其幸精思而实得笃信而力行使正论日兴异说日消海隅苍生日出之地圣朝崇正之化洋洋流动端于岱山书院占之矣敢敬书以勉德佑元年八月□日朝散郎新除浙东提举黄震谨记
　　　设官
山长一员
　　慈湖书院
慈湖书院在县东一里宋宝庆闲邑士于慈湖之滨公祀乡先生文元公嘉熙闲制置使赵与（上竹中□下心）迁于湖中之沚咸淳辛未郡守刘黻于普济寺东易地重建咸淳壬申拨余姚定海没入官田以为奠飨之需至元乙酉普济僧恃杨总统权势侵夺其地毁祠像诸生诉于官至元丁亥按察副使侍其君佐巡按至县乃占先生旧宅遗址复建礼殿祠宇越五年壬辰甫落成
　　　文及翁慈湖书院记
慈湖杨文元公之学心学也学孰为大心为大心之精神是谓圣不至于圣曲学也不大于心浅学也一心虚灵其大无对六合之外思之即至前乎千百世之已往后乎千万世之未来管摄于心若不识心何以为学自有天地以后未有经籍以前阐道之秘惟图与书河图中虚洛书五位心之木体也太极此心也皇极此心也尧兢兢此心也舜业业此心也禹孜孜此心也汤栗栗此心也文王翼翼此心也武王无贰此心也周公无逸此心也孔子孟子操则存此心也曾子子思谨其独此心也易说心书传心礼制心乐治心诗声心春秋诛心故其帝所以为帝王所以为王圣贤所以为圣贤焉有心外之学乎慈湖先生昔在太学肄业循理斋足不踰阈者累年一日冠带揖谢同舍郎曰某悟道晏坐反观忽然见天地万物万事万理澄然一片向者所见万象森罗谓是一理贯通疑象与理未融一澄然一片更无象与理之分不必言象不必言理亦不必言万亦不必言一自是一片此先生知至至之始事也及见象山陆文安公发本心之问举扇讼是非以对忽省此心之清明忽省此心之无始末忽省此心之无所不通守永嘉日谒先圣又谓自幼而学长而始觉觉此心澄然虚明无体广大无际日用云为无非变化此先生知终终之终事也先生忠信笃敬发言必由衰信而有证其注孝经述已易解春秋纂先圣大训条治务最急者六次急者八遗文训语皆先生精神流动常肃观先生手笔斋庄中正本古篆籀心字必象心学字教字皆从孝又心画之发挥先生家于四明之慈湖咏春诸诗有浴沂咏归洒然出尘意花香竹影山色水光莺吟鹤舞皆道妙之形着今王牒侍读文昌刘公尝执笔于太史氏为先生作传及开阃府于四明奏请于朝乞为先生延赏于世即先生旧宅创书院于慈湖之滨规模轩豁衿佩锵鸣其景行前修风厉后学恳恳切切之心即先生昭昭灵灵之心也相与事者县宰王君愉提管陈君允平秉彝好德谁无此心开创于前正望增益于其后刘公为永嘉知名士又尝为太学循理斋长习闻先生前言往行为详而及翁平生读书以本心名斋于先生片言只字收拾殆尽知之好之乐之又若心交而神遇者噫俗流失世败坏学士大夫童习白纷谩不知心为何物驱血气而角功名决性命而饕富贵丧精神以失虚灵者总总也藏山之卷九千插架之轴三万手不停披口不绝吟以是为学亦祇以钓声誉梯利禄膏唇吻饰竿牍而已矣出入口耳之学各是其是反以心学为非至有疵先生之学为禅学者何异众人皆醉执独醒者以为狂此先生之所以太息复太息也书院有规廪稍有籍春秋之法常事不书敢书其大者以谂同志咸淳九年良月吉日朝奉大夫权尚书户部侍郎兼直学士院兼同修国史实录院同修譔兼侍讲文及翁记端明殿学士朝请郎同签书枢密院事兼同提举编修经武要略瑞安县开国伯食邑七百户实封一百户陈宜中书宝谟阁直学士朝请大夫知庆元军府事兼管内劝农使沿海制置使龙泉县开国男食邑三百户陈存题盖
　　　王应麟重建慈湖书院记
古者乡有详党有序闾有塾里又有父师少师之教是以道德一而理义明书院之设意犹近古睢阳白鹿为称首若周程朱吕治教之地文献尤盛天典民彝之统纪恃以不坠东海之滨有大儒曰慈湖先生文元杨公立身以诚明笃敬为主立言以孝弟忠信为本躬行实践仁熟道凝盛德清风闻者兴起可谓百世之师矣遗老见而知之后进闻而知之春木之芚兮其人若存兮宅心知训上接洙泗此书院之所为作也古涪文公及翁纪其事不幸厄于浮屠氏鞠为荒榛天不丧斯文绣衣使者侍其公行部喟然太息选一乡宿望曹君汉炎为山长而堂录桂君应魁锐以为已任乃倡率善士合志（口十）力舍旧而新是谋相攸先生旧宅熙光遗址爰契我龟鸠工饬材经之营之礼殿崇崇祠宇弈弈敷经之席肄业之舍规模视昔不愆于素冠进衣逢游于斯习于斯如咏舞雩之风如升阙里之堂闻金石丝竹之音莫不油然而乐跃如而悟咸曰自堂徂基轮奂新矣陟降庭止惠我光明盍亦勉新德而进新知乎于是属应麟着石章以永教思于无穷应麟耄未知学辞弗获敢诵所闻切磋究之尝谓儒以道得民师以贤得民师言贤不言道身即道也万古一道万化一心仁人心也人者天地之心也天有四时风雨霜露地载神气风霆流形无一物而非仁仁则清明静虚与天地同流在易为不远复在书为精一在诗为无贰在大学为毋自欺在中庸为至诚笃恭惟先生无意而自得之斋庄俨恪非体不动言性必日尧舜论治必曰三代道学之将废则正色谠言不回于群枉道学之复行则见几卷怀不汨于势荣耄期称道若武公之作懿戒名满天下若君实之在西洛本心明而外物轻行藏语默参诸百圣无不合于己易见先生洁净精微焉于广居赋见先生广大高明焉于过庭训之言学见先生自强不息焉于讲堂训之言孝见先生一贯之道焉先生之文章皆性与天道之昭著俯川流仰高山心之精神江汉秋阳之皜皜也居先生之居学先生之学则何以哉由事亲从兄而尽性至命由洒扫应对而精义入神由内省不疚而极无声无臭之妙下学上达不求人知而求天知庶几识其大者夫一言一行之有愧可以欺其乡不可以欺其家可以欺其家不可以欺其心无体之礼此心之敬无声之乐此心之和训诂章句云乎哉先生之学文安先生之学也文安讲谕语于白鹿先辨其志听者竦然动心收其放而存其良者在此朱文公亦云陆子所言专于尊德性学者多持守可观又谓先生之学有为已之功合而观之知入德之门矣觉有先后道无古今有能约之以省察克治深之以熏陶涵濡问津于辨志寻源于尊德性以达圣人之海春融冰释默契道体去先生之世若此其未远也得心学之传必将有人焉济济多士克广德心凡我同志懋敬哉书院复建于至元丁亥春越五年十二月成岁在壬辰三月浚仪王应麟记
　　　黄翔龙重修慈湖书院本末记
宋干淳闲鸿儒董出以理学相倡和吾明有正献袁公端宪沈公文靖舒公慈邑则有慈湖先生文元杨公邑故有湖先生居焉因以自号故邑之名昉于汉董孝君而湖之名昉于先生先生得象山陆文安公之学千里心契文安没学者尊而祠之有象山书院至今为东南重先生没邑大夫士始祠于湖之滨而未有讲习之地先生之道虽尊而未明嘉熙闲制阃节斋赵公与（上竹中□下心）改祠于中沚地隘不可久既又祠于邑庠邑以不专奉为慊咸淳辛未永嘉蒙川刘公黻来帅明捐郡帑得民地于僧寺之右负山面湖创精舍肖像而祠之拟济民庄米为奠飨廪士之资书院之名得与上蔡稽山齿然礼殿犹阙也陵谷变迁浮屠氏坏之至元丁亥绣衣使者真定侍其君佐行部至邑问故愀然曰是不足与较也先生旧宅遗址故在盍即而图诸卜曰吉于是命前贡士曹君汉炎为之长而堂录桂君应魁主其役始崇礼殿中严祠庭后辟讲堂外植门壝旁翼两庑因其旧为斋四曰忠信笃敬明通公溥先圣先师咸具像设长有署正录有序后土有祠司阍庖湢皆有舍岁壬辰八月落成又度地讲堂后为横经庋书之所来学于是者六十有一人俱得占名数复其身先是刘公蒙川之刱始前资政殿大夫士木心先生文公为之记今也重建又得前尚书厚斋先生王公特大书以纪其成凡文元心学之要躬践之实亦既发其精蕴足以昭往而淑来矣乡人惧后来者于废兴本末之莫详复命翔龙记其粗窃惟前代儒先出处过化之地必建书院使学者尊慕而学其学率由台阃若郡邑长吏请于朝缗钱粒粟皆出县官下无科率旁无阻挠故力省而成易今兴废植坏遭时方艰我道未亢外侮者桀中畔者疑抵攘谋度堂录桂君实身任之郡廪既不复继资用无所出自基而构迄于塈涂丹雘一是诸生之力故金谷不可以缗石计盖其力倍劳天幸斯文上恩宽大台省交劝督士知名义之实始定弗摇是役也前令尹濮水冯君显实谋其始而历山富君德庸成其终二令尹通敏廉正规随一心功赖以竟士之捐赀多而趍事勇者堂宾沈君漟其最是皆不可无纪昔吾圣人于道之行废必归之天夫天将兴之必有慈惠之师明智之长主张纲维其上亦惟我同志之士相与缉熙广于无穷文元公之道庶其益昌乎
　　　赡学田士
田一百一十二亩一角五十三步
渡六处
　　　额管钱粮
钞中统钞一两
