<!-- { "loadSidebar": true } -->
田租谷一百四十九石二斗三升二合
渡租谷一十五石三斗五升七合
　　　屋宇
共七十二闲
　　　祭器
镴爵一十三只　羃布四片
　　　儒户
抄籍儒人六十一户
　　　设官
山长一员
　　甬东书院
甬东书院郑忠定释奠其师迂斋先生楼昉且行乡饮酒礼宋理宗书其扁旧在僧寺之侧至元二十八年僧撤去教授吴宗彦复立于张赟桥侧设主奉二员以掌之
　　　田土
田一十七亩二角四十一步
谷四十五石五斗
地四亩一角四十步
　　　屋宇
三间
　　乡饮酒礼
岁旦至日郡守率乡士大夫奠于先圣始序拜于堂上少长就序皆记礼之旧绍兴七年郡守仇悆复举故事置田百有六亩以益之后郡人林保登朝取式以奏遂行它郡故事纠仪二人乡监郡守为之士族不齿于乡者不预入门则纠仪举笏以却繇是人各自励乡饮酒礼不可废若是
　　　王伯庠乡饮酒记
干道五年春王正月己未太守张公率乡大夫士释菜序拜于郡庠礼也明之为州士风纯古凡岁之元日冬至必相与谒先圣先师而后以序拜于堂上行之久矣建炎末学火于胡自是礼废不讲绍兴戊午郡将徽猷阁待制仇公一新之学成复举故事益以酒三行之礼二年仇公被命复来乃以田百有六亩支其费伯庠是时备员学官尝纪其事矣三年朝廷颁乡饮酒义于天下行之数年虽格不得州县犹听其便以故明州序拜如初而仇公所拨之田移以养士酒礼遂辍干道三年秘阁张公来守是邦政成多暇问知其所以越明年以鄞及昌国两县没官之田二百六十亩山地二百四十九亩尽归之学以复拜序酒行之礼受藏受用一切趣办而有司不预焉是曰也教授率三老侑坐献酬于守倅礼成拜既风动千里莫不砥砺澡濯期毋负贤太守敦教化厚风俗之美意呜呼盛矣天下之事固有若缓而急者或谓州县之责簿书期会之为故而礼非所先盖亦未之思也人皆有欲欲斯有争视听言动之闲以礼自防而不流不逸则乖争陵犯非僻之心无自而入公今礼成于一日而长幼尊卑之分昭然可见皆率服之故能不令而行政平讼理其视劫劫于米盐细故而日不暇给者固有闲矣其可不书以告来者因以田之亩步四至刻之碑阴
　　奉化州乡饮酒礼
乡饮酒古礼也近世旷而不行至大四年正月初五日判官程时敏依奉肃政廉访司分司赵副使省会事理于儒学讲行斯礼礼毕各为歌诗以记之
　　杜洲义学
乡学在慈溪县西北三十里至大二年童金创建
　　　田土
田四百亩一角二十七步
山三百二亩一角
地八亩
房舍五十五闲
基地八亩
租谷九百五十九石一斗二升 【减免分数高下收租】
　　　祭器
镴香炉花瓶四付
铜罍洗尊爵勺共一十只
木俎豆共一十一只
竹笾一十只
　　本路乡曲义田庄
太师史忠定王镇会稽日捐公帑之金市田数百亩名曰义田凡仕族有亲丧之不能举与孤女之不能嫁者以其租入差给之既闲居里闬端宪沈公焕请曰吾乡义风素着相赒相恤不待甚富者能之而求者日众后难继也举会稽近比行于此其可乎王韪其言乃与沈及少师汪公暨其子尚书大猷合辞以倡好义者于是捐已产或输财以广费积田渐多郡太守相继辍在官之田若钱今丞相史鲁公又捐楮券附益之岁得谷斛六百米半之贡地作屋十五楹于郡之望京门里扁曰义田庄择乡之贤有力者掌焉仕族亲丧之不能举者给三十缗孤女之不能嫁者给五十缗其亲属若乡里以闻于郡郡核实俾主者行之非二者勿与先后缓急闲从权宜而郡守与主者不得私焉提刑程覃摄郡日许人径投状于主者始自绍熙初元于今四十载义田之增置未已也忠定王之言曰是田之设非止济人之急抑以崇廉耻之风将使从官者清白自持为士者专意学业人知身后有所恃不汨丧素节斯其惠大矣参政楼公钥记之乡人且绘王及少师汪公端宪沈公之像于庄所祠焉 【[按曰]此全袭宝庆志文其中如今丞相史鲁公及始自绍熙初元于今四十载等语时事辽远义不可通或篇首称旧志云或篇末注见旧志盖为传写者脱去矣】 太师史公浩序云
　　　史浩义田庄序 
义田之设专以劝廉耻盖贤大夫从官者居官之曰少退闲之甘多清节自持不肯效贪污以取富沽败名以自卑为士者生事素沟食指愈众专意学业不善营生介洁自持不肯为屠沽之计拏攫之态者使各知有义田在身后不至晚年忧家计之萧条男女之失所遂至折节汨丧修洁故以此为劝使其终为贤者凡为士大夫当知立义田之本意
　　　楼钥义庄记
自阡陌既开兼并成俗千百余年非复先王之旧然而守望相助疾病相扶持良心美意则至今不泯顾贫富不齐求者众而应者寡志虽广而力不赡学士大夫每叹息于斯近时所在有为义田以给无告规画有不同皆彷佛古意四明乡谊最重荐绅韦布序必以齿岁时往来少长有伦无洙泗闲龂龂之叹承平时大父齐国公以列卿领昼绣义襟素高恤孤济急不遗余力乡人犹能道之厥后外祖少师汪公太师史文惠王舅氏尚书暨乡之先达与我家诸父相继主盟此风不坠淳熙中故龙舒别乘沈叔晦焕请于文惠王曰随时拯恤其惠有限吾乡以清白相厉其能称物平施者盖可数矣盍用会稽近比为义田之举乎王韪其言与吾舅谋以倡率诸好义者于是或捐已产或输财以买各书于籍又得拨助之田合为五顷有奇岁得谷近六百斛米三之二而附益未已也买地作屋十五楹于郡城西望京门内扁曰义田庄经画纤悉皆出吾舅推爵齿之高而有才力者提其纲又择仕而家食者一人司其出纳及庄之事凡仕族有亲丧之不能举孤女之不能嫁者投牒于郡参稽得实以次而授始于绍熙之改元且将二纪虽未能一一充其欲所济亦广矣舅氏既薨诸贤以钥闲居猥以见命逮起于挂冠而后他属令邵武使君高裕如文善乐平丞袁木叔实任其事信义素着木叔尤能周知州里详悉检柅渗漏明辨真赝不私市恩于是所入加多而被惠者众先是以田数序引登诸石犹虑无以传远以钥尝预于斯也俾记之钥念昔先人太师岐公尝命钥书范氏义田记于座右欲增益扬州伯父义庄以及宗族清贫终身志卒不酬今乡之此举无闲亲疏可谓尤美矣文惠有言曰是田之设非止济人之急而以崇廉耻之风将使从官者清白自持为士者专意学业人知其所恃不汨丧素节以为子孙计庶其俱为贤者之归也敢诵旧闻以诏方来继自今富者乐施贫者安分与者不以为恩受者不以为寺有余则加益焉不得已而后求焉共守规约以无负先正诸公之意而后可以久矣凡我里士尚勉之哉嘉定五年中秋节记
　　　王应麟义田庄先贤祠记
古者祠先贤于学明之三贤何以祠于义田庄田以义名三贤为乡里立也三贤者谁忠定史越王庄靖汪公端宪沈公也始忠定里居笃于义仕者勉以励廉隅学者劝以修文行乃为义田以济婚葬而汪沈二公比善协心闻者乐施其规约密其给授公立义以为的一乡莫不知义自绍熙庚戌迨今百有四年而三贤有祠亦七十有七年矣成画犹存初意寖失济南陈公祥掔辔咨诹惟儒雅风教是崇是迪嘉前修之尚义慨实惠之未遍谓职□之冗员子孙之继廪二弊不可不革维之以乡校必守旧规董之以乡人必选宿望砥节首公永保勿坠传之百世可也于是属郡博士苏焱前军器监丞陈定孙总其纲学录姜材之前寿春推官史徽孙主出纳凡故家之裔名儒之后暨学校职生有丧贫不能举孤女不能嫁者采诸旦评参诸舆论核实而助之因时度宜视昔为宽所与寡而所及者众诸老之美意几废而复续先是祠堂陋更为三楹助田于斯者列侑于旁春秋祀焉岁中稔颇有余粟因缮葺门轩及亭筑垣浚池粲然一新应麟闻而叹曰义者天理之公人心之正大学以是平天下然而行之一乡愈近而愈不可欺我思古人礼俗相交患难相恤蓝田吕氏之为乡约也贫穷相救婚丧相助古灵陈公之教其民也良心之存善端之充义不可胜用比闾族党保受赒救之法千载一日也是邦如昔仪型前献表率后进忠厚廉耻之俗成闵颠连无告若已恫瘝用敷遗无穷之泽蓝田之为约盖不专美矣刱者本于义既久而义之实不明廉车之来振饬扶植居贤德善俗于古灵有光焉咸愿识其事诒永久惟建庄始末宣献楼公纪载已备而祠未之述义礼在人心万古无弊秉彝好德谁无义心是心可泯则是义可废续古之人勿替引之与者不为私恩得者不以他费相劝以义无愧于心斯无愧于先贤敢着之石章以谂来者
　　　薛基重建义田庄记
鄞风俗素厚方淳熙盛时史忠定汪庄靖沈端宪诸公投绂里居实始鸠田储粟以待仕族之有丧不能举孤女不能嫁者规式备详掌者交自重士非甚不得已亦以干请为耻常斥其余积市田附之久而益广庄始于绍熙改元宣献楼公所记犹存暨基至此循近比得与闻其事则弊弛非昔屋亦如之虽有粟且无所容同知府事吴郡张公伯延清明岂弟子视困穷每相与悼焉一日公悟曰是当自择人始又曰托任贵专母公立长贰则革故刊冗咨诹老儒咸曰吴濠孙其可固辞公固命之不得已乃莅事悉更前所为收敛必公赈遗必实佥既悦服相旧仓衡立三敖与不欺亭相接偪仄幽翳壤复卑湿不足修治其后距城犹有废地乃拓而更新之增培燥刚流潦屏避两楹之闲虚以为治所疏棂洞宽爽气遥集析左右为四敖引其前荣如舫以通不欺亭亭亦易础石加崇焉又饰土地祠美其象设改筑西北墉达于城辟先贤祠后为室用备憩休措置坚密不为目前计噫是役也自前任其职者有不暇及而君被选纔数月谈笑成之不遗急难不告匮缩则世果无不可为之事也世常病儒者寡于实用今国家设科取士将责治道焉苟充是以往其弗有济乎虽然微张公戢止伪冒戒佐史章周介严督租入吴君虽欲为顾安得致此惟公嘉惠是邦勤劳庶政俾死有藏生有归沛然其赢作是轮奂后之出牧者如公之心遵公之法闻风兴起一日必葺何患乎莫之继也时掌计卢全祖实相其事邦人谓基在文学史宜纪成绩用镵诸石以示不忘延佑四年八月望日记
　　　田土
元有田一千五十三亩二十八步半
山地二十四亩二角二十四步一尺
租粮每年照乡例体减收租送纳苗粮
元该米四百二十七石一斗九升五合
谷一千五百五十八石八升
续置田土租粮系提管吴濠孙界内买到
田九十一亩一十五步
谷一百五十三石七斗八升
　　　屋宇
元有门楼屋一闲
祠堂三闲
敖屋三闲
重行起盖庄屋大小一十闲系提管吴濠孙界内
　　　庄戢
提管一员　掌计一员
　　奉化州义庄廪
义庄自宋嘉定年闲县令冯多福以学廪不足出家赀为倡集八乡父兄出田或赀或买田共七百石有奇别为廪以贮嘉定七年县丞周勉为之记
　　旧贡院
贡院旧在学西宣和复科举额解十名绍兴末以西北流寓者众增解十四名今为织染局
　　昌国州贡士庄
旧于往宋咸淳年闲令姚濂任内以邑民张氏争诉立嗣县以其家产业五分之一申于府于台于部照应隶学置庄专为贡选士人计偕之费归附后至元十七年升州存县以本庄田粮归学后县革而学亦废有司收系入官
四明志卷第十五
宋元四明六志弟六十七
元　袁桷　等　撰
　祠祀考
