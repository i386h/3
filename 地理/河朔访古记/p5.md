<!-- { "loadSidebar": true } -->
    铜爵、金凤、冰井三台，皆在临漳县邺镇东南二里，古邺都北城西北隅，因城为基。三台相距各六十步，中为铜爵台，南为金凤台，北为冰井台。此盖曹操于汉献帝时，为冀州牧所筑也。《邺中记》曰：“建安十五年，铜雀台成，操将诸子登楼，使各为赋。陈思王植，援笔立就。金凤台，曹公初名金虎，至石氏改今名。冰井台，则凌室也。金虎、冰井，皆建安十八年建也。魏铜雀台，高一十丈，有屋一百二十间，周围弥覆其上。金虎台，有屋百三十间。冰井台，有冰室三，与凉殿皆以阁道相通。三台崇举，其高若山”云。后至赵石虎，三台更加崇饰，甚于魏初。于铜雀台上，起五层楼阁，去地三百七十尺，周围殿屋一百二十房，房中有女监、女伎。三台相面，各有正殿，上安御床，施蜀锦流苏斗帐，四角置金龙头，衔五色流苏。又安金钮屈戌屏风床，床上细直女三十人，床下立三十人，凡此众妓，皆宴日所设。又于铜爵台穿二井，作铁梁地道以通井，号曰“命子窟”。于井中多置财宝、饮食，以悦蕃客，曰“圣井”。又作铜爵楼，巅高一丈五尺，舒翼若飞。南则金凤台，有屋一百九间，置金凤于台巅，故名。北则冰井台，有屋一百四十间，上有冰室，室有数井，井深十五丈，藏冰及石墨。石墨可书，又之难尽，又谓之石炭。又有窖粟及盐，以备不虞。今窖上，石铭尚存焉。三台皆砖，相去各六十步，上作阁道如浮桥，连以金屈戌，画以云气龙虎之势。施则三台相通，废则中央悬绝也。又按《北史》：“齐文宣天保二年，发丁匠三十万人，营三台于邺，因其旧基而高博之。构木高三十七丈，两栋相距二十余尺，工匠危怯，皆系绳自防。文宣登栋脊疾走，了无怖畏。时复雅舞折旋中节，观者莫不寒心。又召死囚，以席为翅，从上飞下，不死免其罪戮。台成，改铜爵曰金凤，金虎曰圣井，冰井曰崇光”云。至后建德七年，三台遂废。及隋大业三年，韦孝宽讨尉迟迥，遂焚毁荡彻，了然空虚矣。十二月，余过邺镇，登三台，眺望见其残丘断陇，而问诸山僧野老，犹能于荒烟野草中，指故都西陵之遗迹，相与悲慨。且言：“铜爵台，今周回止一百六十余步，高五丈，上建永宁寺。金凤台，周回一百四十余步，高三丈，上建洞霄道宫。冰井台，则北临漳水，周回止一百余步，高三丈，为漳水冲啮，一角已崩缺矣。”余闻世传邺城古瓦研，皆曰“铜爵台瓦”，砖研皆曰“冰井台砖”。盖得其名而未审其实。夫魏之宫阙，焚荡于汲桑之乱，及赵、燕、魏、齐代兴代毁，室屋尚且改易无常，况易坏之瓦砾，其存于今者亦几希矣。按《邺中记》曰：“北齐起邺南城，其瓦皆以胡桃油油之，油即祖所作也。盖欲其光明映日，历风雨久而不生藓耳。有筒瓦者，其用在覆，故油其背。有版瓦者，其用在仰，故油其面。筒瓦之长可二尺，阔可一尺。版瓦长亦如之，但阔倍耳。”今其真者皆当其油处必有细纹，俗谓之琴纹，有白花谓之锡花。相传当时以黄丹铅锡和泥，积岁久，故锡花乃见然，亦未言其信否也？古砖大方可四尺，其上有盘花鸟兽之纹，又有“千秋”及“万岁”之字。其纪年非天保即兴和，盖东魏、北齐之年号也。又有筒瓦者，其花纹年号与砖无异，盖当时或用以承檐溜，故其内圆外方，有若筒然，亦可制而为研。然则世传有古邺之研，多北齐之物耳。邺人有言曰：“曹操铜爵台瓦，其体质细润，而其坚如石，用以为研，不费笔而发墨，此乃古所重者，而今绝无。”盖魏之去今千有余年，若其瓦砾皆磨灭为尘矣。且齐之砖瓦，至今亦五六百年，村民掊土求之，往往聚众数百人，而逾年不得一二全者，则邺人所谓铜爵冰井者，盖特取其名以炫。远方其不知者，从而信之。今邺人伪造弥众，惟尝识者，知其不如古耳。故荆国王文公有诗曰：“吹尽西陵歌舞尘，当年屋瓦始称珍。甄陶往往成今手，尚记虚名动世人。”盖当时亦有此叹也。夫古之真瓦，不期于为研，今之伪瓦，止期于为研。其甄陶固精于古，然其质终燥，其用不久者，火力胜故也。虽和以黄丹铅锡，乌能作润哉？惟古之砖瓦，散没土中千余载，感霜露风雨之润，火力既尽，复受水气，此其所以含蓄润性，而滋水发墨也。
    华林苑。在临漳县邺城东二里，苑后即南邺城之西也。按：石虎时，有沙门吴进言：“赵运将衰，晋当复兴，宜役晋人以压其气。”虎于是使尚书张群，发近郡男女十六万，车万乘，运土筑华林苑。周回数十里，及筑长墙数十里。赵揽等上疏切谏，虎大怒，曰：“墙朝成夕坏，吾无恨矣！”乃从张群，以烛夜作起三观，四门通漳水，皆设铁扉，暴风大雨，死者数万人。又凿北城，引水于华林园，城崩压死百余人。虎于苑中植人间名果，作虾蟆车箱，阔一丈，深一丈，合土载花木，所植无不荣茂。至高齐武成间，增饰华林苑，若神仙所居，改曰“仙都苑”。苑中封土为岳，皆隔水相望，分流为四渎，因为四海。汇为大池曰“大海”，海中置龙舟六艘，其行舟处，可廿五里。又为殿十二间于海中，五岳各有楼、观、堂、殿，四海中亦有宫殿、洲浦。其最知名者，则北岳之飞鸾殿、北海之密作堂也。飞鸾殿十六间，以青石为基，珉石为础，镌刻莲花，内垂五色珠帘，缘以麒麟锦，楹柱皆金龙盘绕，以七宝饰之。柱上悬镜，又用孔雀、翡翠、山鸡、白鹭毛当镜，作七宝金凤，高一尺七寸，口衔金铃，光彩夺目，人不能久视也。密作堂，周回廿四架，以大船浮之，以水为激轮。堂为三层：下层刻木人七，弹筝、琵琶、箜篌、胡鼓、铜钹、拍板、弄盘等，衣以锦绣，进退俯仰莫不中节；中层刻木僧七人，一僧置香奁，立东南角，一僧执香炉，立东北角，五僧左转行道至香奁所，以手拈香，至香炉所，其僧授香炉于行道僧，僧以香置炉中，遂至佛前作礼，礼毕整衣而行，周而复始，与人无异；上层作佛堂，旁列菩萨、卫士，帐上作飞仙右转，又刻紫云左转，往来交错，终日不绝。皆黄门侍郎，博陵崔士顺所制，奇巧机妙，自古罕有。其苑中楼、观、山、池、台、殿，自周乎齐之后，皆废毁矣。今其基址询之故老，犹能记其万一。余以记载可考者，录叙如右。
    彰德路总管府治后花圃，曰康乐园。昔宋至和中，韩魏公以武康之节归，典乡郡，因辟牙城作甲仗库，以备不虞，遂大修亭池，名曰康乐园，取斯民共乐康时之义故云。魏公自为记，书而刻诸昼锦堂上。园中旧有七堂曰：昼锦、燕申、自公、荣归、忘机、大悲、凉堂。又有八亭曰：御书、红芳、求已、迎合、狎鸥、观鱼、曲水、广春。又有休逸、飞仙二亭。故老相传，黄堂厅事，肇启建于节度韩重ど。宋太宗归自河东，视其厅曰：“朕之所居，亦不过也。”上欲留宿，重ど奏曰：“臣以一方之力，积岁成此，今陛下居一夕，即虚之矣，不免劳民重建，乞赐守臣，岂胜荣幸？”上乃命设幄宿于厅下而去。至魏公大加完饰，郡廨园亭，雄壮华丽甲于河朔。又传：休逸堂，魏公取邺城冰井台四铁梁为柱，初铁梁弃邺台岁久，光莹无藓剥，人以为神物，诃护不敢动，及以为堂柱，群疑始定。今园亭废毁，皆不可考，惟飞仙台基，在府治敏功堂后，今构观音堂其上。台北十余步，逾小巷，后园有休逸堂基，面山。亭基，金节度完颜熙载作养素楼其上，今废，其碑尚存，其余则不可知矣。昼锦堂记碑，今移至魏公祠堂云。公有《康乐园诗》曰：“名园初辟至和中，思与康时共乐同。一纪年光虽易老，万家春色且无穷。归来敢炫吾乡胜，到此须知旧邺荣。病守纵疲犹强葺，欲随民适醉东风。”十二月，余至彰德府治，后因游康乐园，今皆菜畦麦陇，可考者惟休逸台荒基，余皆不复辨矣。
    彰德路城中，富财坊南，街西第二巷，闾门扁曰“胡公里”，故胡按察私第在焉。公讳，字绍闻，武安人也。祖父俱第进士，公北度居相州六十年，既卒，监郡伊尔布哈中顺尊慕德望，即所居，立胡公里。
    缑山书院。彰德路城南门，大街道左，高绰门榜，曰杜文献公缑山书院。讳英，字文玉，信安人也。避乱居雒阳，谋隐缑山，故以此自号云。甲辰间，尼玛哈行省征至彰德，辟为谏议官，不就。遂隐居教授，日与王鹿庵、刘神川倡和为乐。中统元年，世祖闻其贤，命为大名等路提举学校官，年七十卒，葬安阳县西十里王裕村。今其孙秉彝，字德常，以乡贡进士，积官中书左司郎中，请建书院。因赠资德大夫、翰林学士、魏郡公，谥“文献”，设缑山书院，列于学官云。
    省城。汤阴县东北三十五里有城，周回一百步，高二丈，土人呼为“雀城”。世传，文王厄于里，武王筑此城以望之，有赤雀见，因名云。
    凉马台。汤阴县北十二里有台，高三十尺，周回五百步，曰凉马台。按：《邺中记》曰：“后赵石虎所筑。建武六年，虎都邺，洗马于洹水，筑此台以凉马，故以名”云。
    观音禅院（八角井附）。彰德路城中丰安坊，有寺曰观音禅院。唐天禧二年所建，寺有八角井。父老相传，井中尝有云气如虹，众谓有宝，探之，其深不可测。郡人周邯，得昆仑奴，善入井，曰水精，使之入井底，良久，出曰：“一黄龙，抱数颗月明大珠熟睡。”水精惊，亦病死。初，州城在井北，避洹水泛溢南徙，乃包此井于城中云。
    隋龙兴寺碑。在彰德路北关外，古寺坊东，龙兴寺寺前，丰碑一通，是为隋龙兴寺。范阳张庭圭，八分书，其文则相州刺史越王撰。盖所谓“信行禅师传法碑”也。
    陶唐庙，在安阳县西北六十里乞伏村。庙有金应奉翰林文字、同知制诰赵秉文所撰碑一通，并书篆额。后铭曰：“鬼神睢盱，伏羲受图，人文权舆，彝伦既叙，五谷既敷。唐文焕乎披昏，挟涂药民之愚。有典有谟，位非我娱，万民其孥，丹朱其疏，陆水其都，人蛊其居。吁嗟！都俞思渐，于肤今其已夫。祝焉忽诸，道祠路隅，田妇耕夫，或祝或巫，白马同车，清风肃如，神来有无，清漳之墟，岁熟万区，神游藐姑，明昌有道，千载同符，击壤康衢，走不知乎今世陶唐氏之民欤？”
    汤圣王庙。在安阳县西北五十里，庙有少中大夫、山东东西道按察使胡所撰碑。
