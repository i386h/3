<!-- { "loadSidebar": true } -->
山东海疆圗记

凡例
一、旧时诸志中皆列海防一门予谓海防一名盖为明时御倭而设今当海不扬波之盛世旣合中外而为一家尚复何事于防况山东海上无潮汐冲决之虞非若两浙时有筑塘捍御之役盖江河皆可云防两浙之海亦可以防目之而东海之防可以不设故以海疆名篇
一、近来志州郡之书前后叙次皆可互易增损阅者茫不知其意绪所存盖立言贵乎有序今窃用孟子天
原书缺叶


山东海疆图记卷一
地利部
自来志州郡者皆详地域若夫渤澥沧溟茫洋不见端际安所得言地利然或指为北海或指为东海岂不以地有可凭斯疆域攸判乎故先之以水口山岛之目㠯定其形势继之以道里延袤之数以便夫往来终之以鱼塩之利以见其生殖之繁而总目之为地利志庻使防海者得因是施其区画盖亦所谓行政必自经界始也
水口志
刘熈释名云海晦也主承秽浊其水黑如晦一曰天池以纳百川者也盖海之承纳者广矣志海而不及所承纳之水是沿流而忘其原矣况原流偹悉则通塞之囙度有方而出入之防御亦得其宜囙就海道所经之地举凡川泽委输水一一循其方位次第书之至于支流细港固不能无遗漏云
山东固表海之国也东北正东东南凡三面濵海经武定莱州登州青州沂州五府于汉郡国时为渤海北海东海之地古称小海又曰少海博物志云东海之别有渤澥故东海共称渤海又通谓之沧海他䖏之海色多浑黄此独望之澄碧殆十洲记所谓东有碧海者耶其西北与直隶之庆云相接南则与江南之贑榆交流北逹奉天东为大洋直抵朝鲜诸国海水自直隶庆云县祁河口以东入山东境为武定府海丰县之大沽口是为黄河故道即唐永徽元年刺史薛大鼎请开之无棣沟也其上流则自直隶元城县入山东冠县境至乐陵复由直隶塩山来注旁有自然泉海水味咸而此井独甘洁舟行者取给焉齐乘引元和志谓海浦旁有一沙埠髙丈余俗呼闘口淀济水入海与海潮相闘故名淀上有井极甘海潮不能没未知即此否由大沽河而东则有鬲津(九河之一)笃马(亦名马笃见汉志)马颊(唐时黄河故道因导水笃马河故亦有马颊之称非禹迹也)诸水会注之其地曰沙土河口又东南经沾化县东北之大洋堡口一名绛河口盖漯水故道今名徒骇河者是也水自朝城县西南诸陂导流东北来注之又东南厯濵州径利津县东北之牡蛎嘴即大清河口汉时河水经流至于千乘者是也省志谓元明海运皆由此岀口又东南经蒲台县东北又东为青州府博兴县乐安县东北有小清河口即古济水入海䖏(阎百诗曰自汉至隋唐惟有济水杜佑始有清河之名宋南渡浚始有大小清河之分)而淄河(原出莱芜县原山)北阳河(原岀益都县九回山)孝妇河(原出博山县颜文姜祠下)诸水同会于马车渎来注之今其地曰淄河门又东南径寿光县东北七里庄为巨弥河口一名唐渡河水出临朐县南沂山东北流来注之又东南至莱州府之潍县为大于河口为白狼河口大于河则上承大小二丹河尭河跪河诸水同入白狼河有小于河水入之又东昌邑县北为潍河口水出莒州西北箕屋山合百尺水浯水来注之潍汉志或作淮盖古人省文潍字或作维或作淮总一字也土人名为淮河谬矣自淄河门以东皆小港口惟潍河口为大禹贡所谓潍淄其道盖指此二水也今曰下营口旧为商船出入之所乾隆三十七年议令封禁渐已淤塞又东径莱州府治掖县西海沧口即北胶莱河口也水岀平度州分水岭西流折而北来注其南流由胶州之麻湾口入海元至元初莱人姚演议凿岭通漕即此时疏时止聚讼纷纷其说具载海运志中又东为掖河水口水自掖县南寒洞山西北流来注之又东北为三山口有万岁河水来注之万岁河在掖县城北三十五里其北岸有万里沙祠史记武帝纪祷万里沙即此三齐记畧云曲城(今属招远)东有万岁水水北有万岁祠即万里沙祠又东朱桥河口又东北径登州府之招远县西北有界河口一名东良口水岀莱阳县北芝山北流来注之又东北径黄县西北龙口白沙河水注之又东北为黄水河口水出栖霞县蚕山西北合绛水河及蓬莱县之大沙河水来注之又东径登州府治蓬莱县之西北有孙家栾家西望庄西山四口又东径丹崖山下为石落口一名新开口北与奉天之旅顺相望新开口在偹倭城内为北汛水师营宋庆厯二年郡守郭志髙奏直[置]刀鱼廵检水兵三百戍沙门岛偹御每仲夏仍居鼍矶岛以防不虞秋冬还南岸相传新开口即旧屯刀鱼战棹之所明洪武九年知州周斌奏设登州卫置海船运辽东军需指挥使以河口浅隘奏议挑浚绕以土城北砌水门以抵海涛南设闗禁以讥往来(明史水利志洪武八年开登州蓬莱河正统十一年筑登州河岸当即指此)其外为沙门岛往来直沽者必于此泊舟盖海道咽喉之地(太平寰宇记云登州西北至大海当中国往新罗渤海大路)迤东有黑宻二水从府治西北水门合流注之又东北为抹直口相传唐张亮伐高丽南还于此登岸而公元[原]为商贩渔捕出入之所又东为湾子口有安香河水来注之又东为刘家旺口为平畅口为芦洋口又东南迳福山县北八角口宋史淳化四年遣陈靖等使髙丽自东牟趍八角即此又相传有辽东孙氏兄弟八人避难来此分为八家故亦名八家口明神宗时副使陶朗先开辽东运道由此放舟又东迳县城东北为大姑河口水出莱阳三螺山合清洋流子二河水来注之(原出巨齿山)又东北有地悬入海中曰之罘岛口又东南迳奇山所东北又东南迳寕海州城北清泉寨口又东为龙门港口有辛安河水来注之又东为飬马岛口为金山寨口有金水河入焉(齐召南云尚有戏山郝庆二港口)又东迳文登县北之双岛口又东南威海司之龙王庙口又东迳荣成县之长峯口(一云在威海卫南)朝阳口又东径成山成山地一线北东南三面悬居海中省志谓此䖏怪石嵯峩巨波汹涌潮涨南流潮退北流水势湍激涛声如雷其海口名骆驼圈海自成山之东折而西南迳山□西至县城南之里岛口始折而南迳龙口崖距龙口崖五里为始皇桥又南养鱼池口东汛水师驻此又折而西而南为寻山所东之青鱼滩口家鸡旺口又南而西为寕津所东北之桑沟口又东北而南而西南经斥山寨东南之石岛口又西南为马头嘴口为朱家圈口为柳埠口为靖海卫南之龙王庙口又西折而北为文登县南之望海口长会口有高村河水入焉又西为五垒岛口有郭家河会母猪河水来注之又西经海阳县境为窑头口为    [原缺二字]口有熏河水来注之又西为黄岛为南洪西洪乳山四口乳山口一名琵琶口有大河水自寕海州西南山来注之(大河水与辛安河水同出一山其北流则为龙门港口与南北胶河形势无异)又西南经海阳县城西之徐家口羊角盘口朝里口鲁家口丁字嘴又西折而北为迟家嘴为大山所又西经行村口旧名髙丽戍寰宇记曰魏司马懿讨辽于此置戍故名金时筑以防海又南有地悬入海曰何家口又西经莱阳县之李家口北为羊圈口五龙河水注之五龙河上承栖霞县艾山南麓之西大河(其北流即黄水河至黄县入海与此河仅隔一冈亦分水岭也)合九里河莱阳县河陶章河昌水河之水而五故名五龙又西曲入为金家口旋折而南为齐家口又东南经雄崖所又南经即墨县王村岛之坡子口东又西有渚曲入曰巉山口曰臧村口又西南经鳌山卫东南又南经县东南境劳山东登窑口又折而西经浮山所南有青岛口又折而北至县西南之女姑口墨水河注之自雄崖所西南来所厯之巉山鳌山卫劳山皆三面悬居海中水程屈曲湾环盖如螺旋而波涛又险恶又西北经东南之会海口麻湾口水出平度分水岭东南流至胶州之夹河套会大小姑河来注之(大姑河发源黄县蹲犬山小姑河发源掖县马鞍山即左传所谓姑尤以东之姑水也)即南胶河也又西北经州城南之小河大河头营子洋河四港口其东南曰古积洋即东海大洋也头营子今为南汛水师逰击驻札之所又南迳大珠山有古齐长城环临海崖旁为小珠山有错水来注之又南迳灵山卫之唐岛口又西为大湾古镇二口及夏河所又西迳琅琊山则为青州府境又西为龙湾董家宋家三港口又西南迳沂州府日照县县东南之龙汪口石臼所又西迳县南夹仓口有固河传疃河水合流来注之又西为涛雒涨雒二口涨雒口有竹子河水来注之又西南为岚山口迳安东卫西南之荻水口以逹于江南海州之贑榆县境凡厯州县所辖之境二十有五计水程二千四百里有奇其现为商船出入稽查税务之口则有海丰之大姑河口(县东一百五十里)利津之牡蛎口(县东北一百二十里)掖县之海庙口(县北十八里)小石岛口(县西北九十里)三山口(县东北八十里)黄县之龙口(县西四十里)黄河营口(县北二十里)蓬莱之天桥口(县北三里)福山县之八角口(县西四十五里)之罘口(县东五十里又有大河海口距县十五里近因沙淤水浅不可通或水涨时闻有停泊)寕海州之清泉口(州西北五十里)养马口(州正北十里)戏山口(州东北十五里)金山口(州东北四十五里又有龙门港口在州西北二十里浪暖口在州东南一百四十里久经淤塞)文登县之双岛口(县北九十里)威海口(县北九十里)长峯口(县北八十里)马头嘴口(县东南一百里)朱家圈口(县南一百里)龙王庙口(县南一百二十里)望海口(县南五十里)张家埠口(县南五十里)长会口(县南六十里)五垒岛口(县南七十里)荣成县之石岛口(县南一百三十里)里岛口(县南三十里)飬鱼池口(县南十里又有青鱼滩口倭岛口龙崖口间有船只采取薪水无停泊者)海阳县之桃林口(县西七十里升村乡)乳山口(县东八十里)莱阳县之蠡岛口(县南九十里)即墨县之金家口(县东六十里)女姑口(县西南五十里)胶州之塔埠口(州      [缺三字]里)诸城县之宋家口(县南一百二十里)董家口(县东南一百二十里)日照县之龙汪口(县      [缺三字]里)夹仓口(县东南二十里)岚山口(安东卫东南二十里)凡四十所其仅可为渔筏往来者水口既小礁沙填塞或偶遇水涨间可停泊及可避风者不能一一详考偹记
