<!-- { "loadSidebar": true } -->
珠玑岩在田横山下石壁千尺水中有小石状如珠玑或如弹丸岁久为海浪所磨圆莹可爱俗呼为弹子涡宋苏轼知登州日尝取数百枚养石菖蒲且作诗遗垂慈堂老人
宋苏轼诗蓬莱海上峰玉立色不改孤根捍滔天云骨有破碎阳侯杀亷角阴火发光采累累弹丸间琐细成珠琲闾浮一沤尔真妄果安在我持此石归袖中有东海垂慈老人眼俯仰了大块置之盆盎中日与山海对明年菖蒲根连络不可觧倘有蟠桃生旦暮犹可待
明王世贞诗昔闻蓬莱顶神仙好围碁争道不相娱散掷东海湄海若鼓洚涛为汝作玉师厯落涵天星皎镜支汉机数惊骊龙顾或起陵阳悲我无菖蒲根杯水浴置之岂必真壸峤方圆亦参差宇宙在一掬芥子为须弥姜侯蟾翁裔服食宿所宜他日访三神煑以疗我饥
左懋第诗水拍青天涛卷雪石峯片片皆奇絶浮白狂歌长吉诗元气茫茫收不得
国朝沈廷芳和左萝石韵诗赤脚炎天蹋冰雪千年珠琲洵奇絶晶光长耀海东隅岩下骊龙擎不得
前人弹子涡诗海天挿水石如笏忽肖怒涛势欝勃㽞在波间作山骨中有通水硿礲螖双巨弹子相磨汨祖龙欲鞭鞭不得生此莫计万岁月顷乘长风驾云㠶攀掖登岸凌巉巗俯视窈深宛在㨔试尝水味仍作咸若龙遗卵质不凡移置隔宿剑合函(人有以弹子石携置他所者隔宿仍归涡内)坡仙频访忘磛岩爱之不异耽香馋余亦痴兴弗可芟匹聆古乐逢英咸品题奚止玉与瑊归石顶胜野麙潮平一色春蕉衫
丹崖山在蓬莱县北二里许水城环峙其上东西两面石壁巉巗上有蓬莱阁海潮庵海镜亭及半仙狮子等十三洞秀丽奇絶蓬莱阁之旁有苏东坡祠多名人题诗石刻按省志谓泰山之脉自辽东旅顺铁山龙脊伏海底至此隆起分支则此山寔为东省诸山之祖脉也
宋朱处约蓬莱阁记世传蓬莱方丈瀛洲在海之中皆神仙所居人莫能及其处其言恍惚诡异多出方士之说难于取信而登州所居之邑曰蓬莱岂非秦汉之君来逰以追其迹意神仙果可求也蓬莱不得见而空名其邑曰蓬莱使后得传以为惑据方士三山之说大抵草木鸟兽神怪之名又言仙者宫室伟大气序和平之状餐其草木则可以长生不死长往之士莫不欲到其境而脱于无何有之乡际海而望翕然注想物外不惑其说者   [缺一字]矣嘉佑辛丑治郡踰年而岁事不愆风雨时若春蓄秋获五谷登成民皆安堵因思海德润泽为大而神之有俾遂新其祠庙即其旧以构此阁将为州人逰覧之所层崖千仞重溟万里浮波涌金扶桑出日霁河横银阴灵生月烟浮雾横碧山远刋沙浑潮落白鹭交舞㳺鱼浮上钓歌和应仰而望之身企鹏翔俯而瞰之足蹑鳌背听覧之间恍不知神仙之蓬莱也乃人世之蓬莱也上德远被恩涵如春恍若致俗于仁寿之域此治世之蓬莱也复因名其阁曰蓬莱盖志一时之事意不知神仙之蓬莱也
赵抃诗山巅危构倚蓬莱水阔风长此快哉天地涵容百川入晨昏浮动两潮来遥思座上逰观远愈觉胸中度量开忆我去年曾望海杭州东向亦楼台
明潘滋蓬莱阁赋厥惟登州在昔牟子星分虗危地接瀚海出日之方产药之窟泉有温汤城曰不夜于是寕州开烟霞之洞文邑筑望仙之䑓庻几遇子乔于缑氏接玉女于天台者也于是楚之客而至齐者言于齐伯小人以吏事聘于诸侯无所辱命则必观蓬莱而归矣齐伯曰诺榖旦惟差辽左胥会霜戟明鸾车哕建霓旌飘羽盖布自刀鱼之寨经于沙门之宫重岭巍危以㑁仡连冈閕间以巃嵸磥逶迤以层升周寥窲而径至覧檀峦之秘偈觌苍巘之绘事薜藟钩颉以倩俐鼯鼬睒矆以腃漩罔象闪偭以□窱鳄螭菌蹐而骈颠扵是鸣籁吹华钟撞肃龙妃祠海王尔乃置酒于晃爌之室息燕于迢递之轩□琼浆之瀖灂蔬石华之蜷□为坻为渑或履或船三釂二酬既沃既沾于是停杯候潮酾酒临浪极目空阔舒襟沆瀁气漂泊以不风天清冷而无云夫何冯夷挥霍阳侯濆濆滛滛泄泄悬瀬襄汉澎澎濞濞流沫迸岸泊硙旷以倾腾冏崛岉而相豗纷盘荡以激雪訇赴势以奔雷㴸滀漯以逈□□□□而飞涝怳蛇惊而鸟攫歘龙踔而虎跑斯可以为杰矣则又有杰者于是西望诸山大竹小竹弥雾渺烟峭壁无路絶壑连天大洋半洋案衍亶曼千□百㠑竆之无端其上则翡翠孔雀鸲鹆睢鸠其下则白虎赤狐驳马骊牛其华则雁红枸杞薏苡蘼芜其树则楂䔧橡栗其土则丹青雌黄锡锌金银其石则赤玉元厉玫瑰琳琘斯可以为宏矣则又有宏者于是重城言言以中峙大海汤汤以回还似芙蓉之出水数明珠之走盘既星罗于八州亦棊置于六卫貔貅偹倭之如林冠带鸣学而如缀朱门烨于长衢黄茆绵于广陌驱噩织罽之乡负盐黑齿之国斯可以为奇矣则又有奇者尔乃凌丹崖而直上抗蓬莱之所基虹修梁以夭矫猊穿柱之躨跜鱼麟切迭于重桷虾须屈戍于绮䟽莽雾䁆翳于藻井朝阳炫射于金铺于是拜抃神鳌以扬䰇运大鹏而奋翮青天荡荡引舌可舐牝瓜厯厯举手可摘启罘崽而流眺呌阊阖以披胸窥泰山之日观招九疑之祝融何大畜之天衢信凭虗而御风抚八埏于我闼渺四渎于盂盎虽身䖏江海之远而心存魏阙之上于是划然长啸草木振恐单衣无温毛骨尽竦尔乃揖容而下洗盏更酌杂坐巗楹踦屦盘髆握取石子射䨱纵谑既而碧云垂于员峤明月出于西山发商歌而互荅放白鹤以高骞于是潘子頋谓客曰今日之逰乐乎客曰乐则乐矣然而有所闻者未之见也有所慕者未之遇也潘子曰何谓有所闻者未之见也有所慕者未之遇也客曰昔蓬莱之仙有安期生之出阜乡麻姑之降蔡经此而无之是虗名也有而不见是虗行也二者无一焉而可潘子曰异乎吾所闻徐生侯生入海求仙者是方士之瞀也文成死栾大诛明天下之无仙人者是武之觉也今吾与子之登是阁也有所见有所遇矣太公之兴于营邱尚其功也鲁仲连之辞封爵高其志也韩信之军于潍水屈其谋也田横之入海岛服其义也孟子述先王之逰观止邪心也仲尼之欲乘桴浮海示有为也今圣人在上百臣咸能天无烈风海波不兴岁豊人足讼简刑清于是致白雉于越裳来肃慎之楛矢内外向风遐迩一体然后作为雅颂陈之清庙告厥成功书之竹帛以垂无竆此蓬莱之寳也若夫流连之乐神仙之事何足多乎客怃然避席曰吾乃今得闻先王之风□敬受教无他
王世贞诗六首坐看红日映天鸡曙色中原一瞬齐雄观古来谁得似昆仑高挂大荒西虗无紫气隠蓬莱水落青天忽对开已借鳌簮为岛屿还从蜃口出楼台绛莭秋逢鸾鹤羣安期遣信欲相闻袖中亦有千年枣不羡瀛洲五色云早晚苍龙自在眠春波织就蔚蓝天风雷忽卷秦桥去日月还依禹碣悬万乘秋风屈布衣沧桑今古定谁非田横五百应如在徐市三千竟不归君泛仙槎拟问津我从东海学波臣隋珠却坠双明月鲸岛寒光夜夜新
陶朗先诗蓬莱踪迹半虗真杰阁峨峨俨若神槛外浮槎还逼汉石邉短碣尚称秦苍茫海国悬东极错落星芒动北辰千古沧桒谁定是止余鸥岛一相亲
国朝周亮工诗万派空明际凭高昧所之先生移我意此水过吾师云堕千㠶乱波腾一岛移神仙不可接浩渺使人悲
施闰章诗精舍俯丹崖复阁眺竆髪眷兹物外逰寕辞云际歇日暝红霞散洞阴瑶草发缓带驭天风临流坐海风洪涛争怒号岛屿时出没成连移吾情安期逝超忽天鸡鸣中宵白露如凝雪
赵执信蓬莱阁望诸岛歌君不见不周崩摧地维裂东南海溅共工血千山万山皆平沉鳌撑无力海水深女娲拣石炼天色余块累累向空掷落䖏蓬莱浅且清看当霜雪寒逾碧长山西接沙门长鼍矶北去凌苍苍牵牛灭没见尻臂大竹小竹争颉颃或如星槎堕河汉或如古鼎腾光芒鱼鼋戢戢尽昻首云霞厯厯森成行余者琐细不足数鸥浮鹭立参微茫䧺观何年付高阁丹邱县圃檐间落云卧兮明见凤麟天飞真拟骖鸾鹤惊风飒□碣石来银涛山连中划开漂摇岛屿相摩戞激荡海底生轰雷登高望远心易哀黄昬白日湏臾催半城烟火下山路身是仙人被放廽
前人坡仙祠诗五日登州守千秋海市诗蛟龙留胜迹雨雪满荒祠才觉乾坤尽名将日月垂丹青余想象漂泊识须眉岛翠堆虚牖檐丝罥断碑仙灵几延竚山鬼强攀追黯淡苍苔气雕残碧树枝寿陵归国步邻舍捧心姿徧选丹崕字谁为黄绢词寒山公独在坐卧我于斯酒酬沧波远吟躭夕照迟方平有云驾肯负执鞭期
沈廷芳蓬莱阁谒苏公祠即用公取石韵人事有推迁山海无移改阁下千丈壁洪涛冲不碎胡为先生祠倾圮失光彩享座埋烟尘石颗乱珠排轩楹纵寥落古像岿然在平生爱临水身后常面海群龙或来朝幻蜃发润瑰奇观底用祷重到我欣对灵旗翻晴风煦拂沴应解再拜祝有年新祠行可待
胡德琳诗二首百川奔凑尽朝宗云外长桥落彩虹高阁凌虚天在水小亭倚石地无风银涛春涨千山紫蜃气斜阳万顷红幻境当前人不觉浪传贝阙现珠宫太虚一碧镜光平坐久微闻浪有声昼静艅艎虚远哨春生岛屿已深畊丰碑欲堕羊公泪奇论真怜楚客情旧说梯航通万里近传根本重陪京
王尚珏蓬莱阁谒苏公祠诗二首本是乡邦旧使君(公曾守吾杭)瓣香有愿荐蒿焄蜃楼创见惊霜晓辽鹤遥飞怅海云漫说风流耽静乐须知簿领切忧勤(静乐难名服勤簿领皆公登州谢两府启语)即看盐榷水军状(公有乞罢登莱监榷及议水军状)俎豆何惭奕世芬已求阳羡毕余年复爵登朝向此迁(见公登州谢表)东海自矜归袖底(本公诗意)吟魂常许绕楼前摩挲残碣怀诗老俯仰遗祠配水仙漫拟迎神歌一曲涛声为我佐丝弦
漏天岩在蓬莱县东三十里海涯有岩石覆下石孔如筛冬夏水滴如漏故名
明段璋诗梦里逢人说漏天兴来携友共探元不妨梅雨山头过为有珠泉鸟道悬壁立光摇河汉影风廽声压水龙眠匡庐瀑布当年兴把酒高歌忆谪仙
王言诗漏天遥向海东涯漠漠轻烟护浅沙悬峤未云晴亦雨平潮没石浪分花湏知尘世俱成幻始信沧波别是家长日欲曛犹对酒归途莫问去程賖
西凤山在蓬莱县东五十里
朱高山在蓬莱县东八十里其山临海产滑石洪武二十七年移沙门岛廵检司于此
崮山在蓬莱县南八十里
海洋山在福山县东北二十八里北枕海濵东抵大洋
沙山在福山县北十里顺治初风吹海沙所聚今则高数十丈东西展立如屏清洋大姑二河会流于此入海福山三面皆山独北无之忽聚此山形家谓鎻两河水口能避阴风而聚阳气有禆于邑非浅
之罘山在福山县东三十五里连文登界汉地理志东莱腄县有之罘山祠山高九里周五十里长三十里三面距海史记秦始皇二十八年登之罘立石颂德二十九年登之罘刻石三十七年又自琅邪使徐福采药福言苦大鱼为患于是连舟下海登之罘射巨鱼郊祀志齐有八祠之罘为阳主山有阳主庙武帝太始三年登之罘浮大海山称万岁司马相如子虗赋云射乎之罘其东南海中有垒石相传武帝造桥两石铭犹存极巅有齐康公墓按康公名贷田和欲篡齐迁公海上卒葬于此
