<!-- { "loadSidebar": true } -->
明制洪武元年命汤和造海舟饷北征士卒天下既定募水工运莱州洋海仓粟以给永平后辽左及迤北用兵五年命靖海侯吴祯总舟师数万由登莱转运饷辽(二)十年封都督张赫为航海侯朱寿为舳舻侯自是每年一举军食頼之督江浙邉海卫军大舟百余艘运粮数十万赐校以下绮帛胡椒苏木钱钞有差民夫则复其家一年溺死者厚恤三十年以辽东军饷赢羡苐令辽军屯种其地而罢海运永乐元年平江伯陈瑄督海运粮四十九万余石饷北京辽东二年以海运但抵直沽别用小船转运至京命扵天津置露囤千四百所以广储蓄四年定海陆兼运瑄每运粮百万建百万仓扵直沽尹见湾城天津卫籍兵万人戍守至是命江南粮一由海运一由淮黄陆运赴卫河入通州以为常十三年五月会通河成罢海运惟存遮洋一总运辽苏粮正统十三年减登州卫海船百艘为十八艘以五艘运青莱登布花钞锭十二万余觔赏辽军成化二十三年侍郎邱浚请寻海运故道与河漕并行其言曰海运之法自秦有之唐人亦转东吴粳稲継幽然亦给远方之用而已用以足国则始于元焉伯颜平宋命张瑄等以宋图籍自崇明由海道入京师至元十九年始建海运之䇿命罗璧等造平底海船运粮□海道抵直沽是时犹有中泺之运不专扵海道也二十八年立都漕万户府以督运至大中以江淮江浙财赋府每所办粮充运以至末年专仰海运矣海运之道其初也自平江刘家港入海至海门县界开洋月余始抵成山计其水程自上海至杨村马头凡一万三千三百五十里最后千户殷明略又开新道从刘家港至崇明州三沙放洋向东行入黑水大洋入界河当舟行风信有时自浙西至京师不旬日而已说者谓其虽有风涛漂溺之虞然视河漕之费所得盖多故终元之世海运不废我朝洪武三十年会通河通利始罢海运考元史食货志论海运有云民无挽输之劳国有蓄积之富以为一代良法又云海运视河漕之数所淂盖多作元史者皆国初史臣其人皆生长胜国时习见海运之利所言非无征者□以为自古漕运之道有三曰陆曰河曰海陆运以车水运以舟而皆资乎人力所运有多寡所费有繁省漕河视陆运之费省什三四海运视河运之费省什七八河漕虽免陆行而人挽如故海运虽有漂溺之患而省牵率之劳较其利害盖亦相当今漕河通利运充积固无资乎海运也然善谋国者恒扵未事之先而为意外之虑今国家都幽养极北之地而财赋之入皆自东南而来会通一河譬则人身之咽喉也一日食不下咽立有死亾之祸况自古皆是转搬而以塩为佣直今则专役军夫长运而加以充支之耗常运储积之粮虽多而征戍之卒日少食固足矣如兵之不足何迂儒为远虑请扵无事之秋寻元人海运之故道别通海运一路与河漕并行江西湖广江东之粟照旧河运而以浙西东濒海一带由海通运使人习知海道一旦漕渠少有滞塞此不可来而彼来是亦思患预防之先计也家居海隅颇知海舟之便舟行海洋不畏深而畏浅不虑风而虑礁故制海舟者必为尖底首尾必俱置柁卒遇风转航为难亟以尾为首纵其所如且风之作多在盛夏今后率以正月以后开船置长篙以料角㝎盘针以取向一如番船之制夫海运之利也以其放洋而其险也亦以其放洋今免放洋之害宜预遣习知海道者起自苏家港访问傍海居民捕鱼渔户煎塩灶丁逐一次第踏视海涯有无行舟潢道舶船港㲼沙石多寡洲渚远近亲行试验委曲为之设法可通则通可塞则塞可避则避畵图具本以为傍通海运之法万一可行是亦良便若夫占视风候之说见扵沈氏笔谈每日五鼓初起视星月明洁四际至地皆无云气便可行舟至扵己时即止则不遇风矣中道忽见云起即使昜舵回舟仍舶旧处如此可保万全永无沉溺之患万一言有可采乞先行下闽广二藩访寻旧会通番航海之人及行广东塩课提举司归德等场起取惯驾海舟灶丁令有司优给驿遣既至访询其中知海道曲折者以海道事宜许以事成加以官赏俾其监工照依海舶式様造为运船及一应合用噐物就行委官督领其人起自苏州歴杨淮青登莱等府直抵直沽滨海去处踏看可行与否先成运舟十数艘付与驾使给以月粮俾其沿海按视经行停泊去处所至以山岛港㲼幖帜詢看是何州縣地方一一紀録造成圖册縱其徃来十数次既已通習保其决然可行無疑然後扵崑山太倉起葢船厰工部原泒船料差官扵此收貯照依見式造爲海運尖底船每量軍夫若干装載若干大扺海舟與河舟不同河舟畏淺故宜輕海舟畏風故冝重假如海載八百石則爲造一千石舟許其以二百石載私貨三年後軍夫自載者三十税一客啇附載者照依税課常例就扵直沽立一宣課司收貯以爲造船料之費其糧既從海運脚費北漕河爲省其兑支之加耗宜量爲减殺大約海船一載千石則可當河舟所載之三河舟用卒十人海舟加五或倍之則漕卒亦比舊省矣此又非徒可以足國用自此京城百貨駢集而公私俱足矣考宋朱子文集其奏劄言廣東海路至浙東爲近宜扵福建廣東沿海去處招邀米客元史載順帝末年山東河南之路不通國用不继至正十九年議遣户部尚書貢師太往福建以閩鹽易糧給京師得数十萬石京師頼焉其後陳友㝎亦自闽中海運進奉不絶况今京師公私所用多資南方貨物而貨物之来苦扵運河窄淺舳艫擠塞脚費倍扵物值貨物所以踴貴而用度爲難此䇿既行則南貨曰集扵兆空船南歸者必湏物寔而北貨亦日流於南矣今日富國足用之䇿莫大扵此説者若謂海道險遠恐其損人費財請以元史質之其海運自至元二十年始至天歴二年止偹載逐年所至之数以見其所失不無意也□恐今日河运之粮每年所失不止此数况海运无剥浅之费无挨次之守而其支兑之加耗每石须有所减亦浮扵所失之数矣此䇿既行果利多而害少又量江淮荆湖之漕折半入海运除减军卒以还隧伍则兵食两足而国家亦有水之偹可以制服朝鲜安南邉海之夷诚万世之利也章句末儒偶有臆见非敢以为决然可行万世无也念此乃国万年深远之虑姑述此尝试之䇿请试用之试之而可则行不可则止其说未行宏治五年河决金龙口有请复海运者朝议弗是嘉靖二年遮洋总漂粮二万石溺死官军五十余人五年停登州造船二十年总河王以旗以河道梗涩言海运虽难行然中间平度州东南有南北新河一道元时运闸直逹安东南北悉由内洋而行路捷无险所当讲求帝以海道迂远其议四十五年从给事中胡应嘉言革遮洋总隆元年户科魏时亮言辽阳自罢海运转饷甚艰乞稍通旧路扵每年或大熟极荒之秋间一行之万一盆河戒严而襟喉之地可无阻矣从之五年邳州河道淤平一百八十里诏议海运给事中宋良佐言复设遮洋总存海运遗志山东廵抚梁梦龙极论海运之利言海道南自淮安至胶州北自天津至海仓岛啇贾所出入臣遣指挥王惟精等自淮安运米二千石自胶州运米一千五百石各令入海出天津以试海道无不利者淮安至天津三千三百里风便両旬可逹舟近洋岛屿连络遇风可依视殷明略故道甚安便五月前风顺而桑此时出海可保无虞而海防卫所犬牙错落又可以严海禁壮神都命量拨近地漕粮十二万石(省志作二十万石)并与银万五千两充佣召水手之费俾梦龙行之六年山东左布政司王宗沐督漕请行海运曰朝廷都燕北有居庸巫闾以为城南通大海以为漕犹凭左臂从左胁下取物也元人用之百余年乃弃之而专藉一线之河非计矣遂以十二万石(省志作二十万石)自准入海其道由云梯关东东北歴鹰游山安东卫石臼所夏河所斋堂岛灵山卫古镇胶州鳌山卫大嵩卫行村寨皆海面自海洋所歴竹岛寕津所靖海卫东北转成山卫刘公岛威海卫西歴寕海卫皆海面自福山之罘岛至登州城北新开口沙门岛西歴桑岛㟂屺岛自㟂屺西歴三山岛芙蓉岛莱州大洋海仓口自海仓西歴淮河海口鱼铺西北歴侯镇店唐头塞自侯镇店西大清河小清河海口乞沟河(乞字当是迄字之讹沟上疑一大字)河入直沽扺天津凡三千三百九十里万歴元年即墨福山岛(山字当衍文盖)(徐福岛也)坏粮运七艘漂米数千石(省志言龙跃覆溺数万)溺军丁十五人给事御史交章论其失罢不复行二十五年倭㓂作自登州运粮给朝鲜军山东副使于仕亷复言饷辽莫如海运海运莫如登莱盖登莱度金州六七百里至旅顺口仅五百余里(省志云登州至庙岛六十里七十里至鼍矶七十里至羊陀岛) (二百五十里南隍城島四十里至北隍城島一百八十里至老鐵山又四十里至金州旅順口)順風揚帆一二曰可至又有沙門鼍磯隍城諸島居其中天設水遞止宿避風惟皇城至旅順二百里差遠得便風半日可度也若天津至遼則大洋無泊(按遼廵撫言天津入)(遼之路自海口至右屯河通堡不及二百里其中曹泊店月坨桑姜女墳桃花島皆可湾泊)淮安至膠州雖僅三百里而由膠至登千里而遙礁礙難行惟登萊濟遼便而事易時頗以其議爲然而未行也四十六年山東廵撫李長庚奏行海運特設户部侍郎一人督之山東泒運遼餉米豆十萬石抵盡州套(登志云自老鐵山西北至老猫圈五十里至牧羊城一百里至羊頭四八十里至㕠島六十里至猪島一百五)(十里至中島二百五十里至北信口一百八十里至盖州套三百二十里)加至十五萬石額濟登萊青共六十萬石副使道陶朗先又扵額偹十萬並運(登志云天啓間登属泒運米豆倐泒倐止倐多倐寡殊無定額大抵照糧估值或照值抵作正供)崇正十二年崇明沈廷揚爲内閣中書復陳海運之便且輯海運書五卷進呈命造舟試之廷楊乘二舟載米数百石(省志云一萬石)十三年六月朔由淮安出海望日抵天津守風者五日行僅一旬帝大喜加廷楊户部郎中命住登州與廵撫徐人龍計度十四年登州府學生員田士龍疏言海運貴在乘時惟是三月以至七月柔輭海不揚波及是時自淮口揚帆不經月而即至天津萬萬無虞若云成山始皇橋之險卧龍石之危則有知路之鄕導自能避險而之昜避危而之安此外臣又有開河之捷徑焉以臣之衞迤正東三十里名曰成山所迤西北五里名曰朝陽口内有一小海口迤南七里名曰飬魚池内有小海口迤正西爲進京大路南北小海相聯一線止十二里許此地並無峭山堅石俱是沙岡土埠由此而開鑿一渠引両小海之水合爲一處徃来運船可行永避成山所而此利萬世且開鑿之費不煩發帑劳民但留東三府京班両邉軍丁挑掘不曰即可告成其圖可騐也倘慮海運爲通番臣以爲啇船必扵淮安撫臣登州撫臣各討給引行票至成山衞先設一官挂號騐引两票相同方許放出海口轉至天津則天津撫臣亦必討給引票騐號不差始爲真啇且又有登府額設廵海之兵船兼治沿海墪官瞭望更有何路可通番也此皆一一可行之寔事惟皇上俯賜采納焉十五年山東副縂兵黄恩上海運九議帝即命領米五萬石抵天津先是寕遠軍餉率用天津船赴登州候東南風轉米至天津又候西南風轉至寕遠廷揚自登州直輸寕遠省費多尋命赴淮安經理海運爲督漕侍郎朱大典所沮乃命易駐登州領寕遠餉務(以上志本明史而以省志及登萊而府志) 膠萊河者海運捷徑也元以靈山之東浮山劳山北至扵成山西至扵九臯大洋之險扵是萊人姚演献議始開膠萊新河南至麻湾北至海倉三百餘里以避之然浮山之西有薛島陳島相接百数十里石礁林立横踞大洋若橋梁然尤爲險阻薛島之西十里許運海涯處有平岡焉曰馬濠者南北幾五里元人嘗鑿之遇石而罷明正統六年昌邑民王坦上言曰請濬通故道以便海運部寢其議嘉靖十一年御史方遠宜廵歴登萊訪□遺跡爲圖表之而新河之名以始十七年山東廵撫胡纉宗言元時新河石座舊跡猶在惟馬濠未通已募夫鑿治請復濬淤道三十餘里從之十九年副使王獻慨然身任而新河事與議鑿馬壕以扺麻湾新河以出北海倉乃扵舊所鑿地迤西七丈(一尺)作許鑿之其初土石相半下則皆石又下石頑如鐵焚以烈火用水沃之石爛化爲燼海波流滙麻湾以通長十有四里廣六丈有奇深半之由是江淮之舟逹扵膠萊(萊府志云始扵嘉靖十六年丁)(酉正月之二十二日畢扵四月二十二日鑿石成渠一千三百餘步南北之灘磧三千五百餘步)踰年復濬新河水泉旁溢其深濶設九閘(按膠萊河圖日陳村)(閘吳家閘窩舖閘亭口閘周家庄閘玉皇閘楊家□閘新河閘縂計之僅有八閘明史作九疑訛)置浮梁建官署以守而中間分水嶺難通者三十餘里時縂河王以旂議復海運請先開平度新河帝謂妄議生擾而献遆去扵是工未就而罷三十一年給事中李用敬言膠萊新河在海運舊道西王獻鑿馬家壕導張魯白現諸河水益之今淮舟直抵麻湾即新河南口也從海倉直抵天津即新河北口也南北三百餘里潮水深入中有九穴湖大活河皆可引濟其當疏濬者百餘里耳宜(急)開通給事中賀涇御史何廷鈺亦以爲請詔廷鈺會山東撫按官行視既而以估費浩繁報罷隆五年給事中李貴和復請開濬詔遣給事中胡檟會山東撫按官議檟言献所鑿渠流沙善崩所引白河細流不足灌注他若現河小膠河張魯河九穴都泊皆黄汙不深廣膠河雖有微源地東下不能北引諸水皆不足資上源則水泉沽涸無可仰給下流則浮沙易潰不能持久擾費無益廵撫梁夢龍亦言献吴執元人廢渠爲海運故道不知渠身太長春夏泉涸無所引注秋冬暴漲無可蓄洩南北海沙昜塞舟行滯而不通乃復報罷萬歴三年南京工部尚書劉應節濰縣人侍郎徐栻復議海運言我朝定昇燕京極西北一切軍國重需悉仰給東南國猶藉海運之利轉輸萬里以給邉餉自會通河開而海運始罷致使國家萬年之命脉僅恃一線之喉扵是有識之士謂宜别通海運與漕河並行以偹意外之防後留遮洋一縂者存此意也其慮遠矣矧今黄河不馴漕渠多故經理無䇿至厪宵旰萬一河流他徙轉運不通彼時愴惶而後爲計不亦晚乎近該河道都御史傅希摯有見扵此廣求運道議泇河亦思患預防之意職等愚陋無知謬有一得敢爲我皇上陳之竊謂海運之所以可慮者特有放洋之險覆溺之危二者而已欲去此二患而坐收轉輸之利惟山東膠州一河南至淮子口入海内齋堂島鶯遊口入淮以抵淮楊賈客往来殆無虚日風順不五六日之程亦人所共知也中間未通者不膠州以北楊家圈以南計地約有一百五六十里其間深溝巨浸尚居其半應挑濬者不百里且平原疏通非高山長之隔也畚易施工費不劇非有甚劳民傷財之患也往時諸臣建議盖屡及朝廷亦屡遣重臣徃勘之矣然其累年經营迄無成功此其故何歟縁勘事者未覩開河之利計未行之害止據見在故河而未暇别求便道殊不知故河紓曲長亘二百六十餘里久積沙濶至三十餘丈且一水中分両濬之淺則潮不通濬之深則力難措水至則必淤沙高則必崩扵是有人力莫施之議潮既不通河淺阻於是有引水灌輸之議既而潮既不通河不可濬求諸遠近又無水可引於是開河之舉囙而報罷茲事有因非當事臣工任事之不力也臣等之愚以爲欲開膠河必通潮水必尋故河而尋便道查得膠州南自淮子口大港頭出海由州治而西抵匡家莊約四十里俱岡□黄土宜用挑治自劉家庄北抵擡頭河張奴河至亭口閘三十里俱黑泥下地水深数尺宜用挑濬自亭口閘厯陶家崖陳家口孫店口至玉皇庙約六十里河寛水淺宜従舊河之旁另開一渠玉皇庙至楊家圈二十餘里水漸深約五六尺宜量行疏濬楊家圈以北則悉通海潮無煩工程矣大抵此河以工力計之宜開創者十五桃濬者十三量濬者十二以地論之宜桃深丈餘者十一桃深数丈者十九以水圭測之高下悉有凖以錐探之上下皆無石似的然可開無復可疑矧此工一成凡有数利也海潮所至風帆順利不半月之程其利一也海潮所至劃然成渠以後可免剥淺之費挨帮之守桃濬之劳其利二也循港而行遇風則止外無放洋覆溺之害内避黄河遷徙之虞其利三也漕運之粟率而致一石海運脚費既省則兊支加耗自宜减省其利四也吴越荆湖諸省之粟查照先臣邱濬所載議一半入海一半入漕海既通便河復迅速彼或有此尚可来是両利而俱圖之其利五也海舟一載千䂖足載河舟所載之三海舟率十五人可減河舟用卒之半退軍還伍俾國有水之偹可制邉海之㓂其利六也仍查國初濟邉事例每年改撥数萬䂖以濟遼薊軍餉亦可省空運之費免招買之苦其利七也要之以萬夫之力興数月之工掘地止数十里所費僅数萬金審時量力似無甚難亦何惮而不爲也切惟膠河之設事理甚明若往還會勘則築室道旁竟成聚談若委用不得其人則推奸避事又成盡餅合無免行覆勘但簡命寔心大臣一員往督其事一切河海運道查照前議並未盡事宜悉聼便宜行事應會議者會同漕河諸臣計議停當而行則任用既專膚功可奏若治河無效願請並治臣等之罪又查得班軍四枝除二枝赴邉外尚有六千在籍操練一枝屯住膠州一枝屯住青州及查即墨一营亦爲附近合於該营起軍数千連前班軍約及一萬之数然後度地以分工量工而論日免其練專事功作仍於月糧之外每日給銀二三分以佐其費而作其氣庻衆競勸不世之功將不日可成矣臣等生長海濱頗諳水利身膺水土之寄目擊漕渠之變屡差知水性人員徃復查勘至至三信膠河之役似不可已輙敢冐昧上請倘聖明納勅下該部詳議施行不惟相濟漕運日意外之虞且兼通海道無復昔年險遠之慮國家大計萬世永頼之功或在此矣上以爲然命栻往相視栻言匡家荘地高難挑改之黄埠嶺潮仍不通惟都泊爲水洭船路溝有行舟故道上流爲姑膠諸河下流爲張魯諸水庻泉源可濬而河道可成也必爲多建閘廣置水櫃築堤岸開月河設倉厫偹剥船計年大挑小挑估費百萬詔切責栻謂其以難詞沮成事會給事中光懋䟽論之且請令應節往勘節至條悉其便以聞謂南北海口相距中係河道凡三百里除潮水所至不湏桃濬者不啻百里應桃濬者不百五十里應深挑者五十里前者王獻已開此河中間分水嶺未開者僅三十里今雖稍稍淤塞尚可囙新河全形両岸之上如膠一水中流若練下無旁無疏土諺謂銅帮鐵底殆非虚語止有沽河一叚積沙約長五里後議開璧溝河十二里直接黑龍潭正所以避沽河之沙也又有白河一道當分水之衝積沙約長三里後議開船路溝八里正所以避白河之沙也夫水之有沙猶山之有石也但問其爲害不爲害可開不可開而已今以数百里之間不知幾經千百年之久客沙之積不数里則亦何妨於運道哉天地之高下有定形則水之淺深有定凖衆謂分水嶺視海面高九丈何以施工乃不得已酌量地截水爲使水水自爲平水平與海面相照乃知由麻湾而北以至璧溝地高於海面者得制尺五尺由璧溝以至吴家口地高於海面者一丈五尺由吴家口以至分水嶺地高於海面共得二丈四尺四寸此而至崔家口則漸低五尺四寸至趙家舖漸低一丈五尺至劉家舖漸二丈至海口漸低二丈四尺四寸又與南海平矣或謂河船不入海海船不入河河海屡經則船當数換不知此指海運由黑水大洋者説今開河運非海運也雖膠南行海一日膠北行海五六日第循海之涯水平淺掛帆而行遇港則止海水猶河水也轉輸不遲所載無多河船即海船也雖底有平尖載有輕重稍稍更之則河海並運矣或謂河開則建閘設張官置吏事端紛起不無煩費不知両潮既通一河中注水自有餘但於河之南北建大閘二座潮至則閉而蓄水潮退則開而放船子潮甫至午潮継之潮潮相接萬古不爽凡西河所謂建閘設官夫積水捞淺修堤捲埽等務皆無所用之將西河户工郎署裁减二員移之新河無餘事矣國家漕運四百萬悉由西河千里一線梗塞易作即淮後仍湏数月始達京師若加以意外旱乾水溢之患則寄囤對支端百出矣合無將浙直漕糧俾□東河自高郵塩河入海一日而抵膠州三日而抵海倉口再五七日而抵天津縂之不半月之程可省盤剥折耗等費不啻数倍其江西湖廣河南山東等處漕糧仍由西河糧数既分轉輸自速一切挨帮閉閘積水捞淺等□亦可省往日之半倘河水壅决則漕糧暫改東河若有奸究謀及餉道則漕糧盡蓬東河亦可也謹分叚約畧議之按把浪庙去官路口約十四五里水甚大而大姑河属之東入南海漂沙之患亦所不免此䖏湏挽流而北向方成大通第大姑河秋水泛漲極是湧恐爲河害北折而三家口約三十里水匀停功半事就殊不爲難又折而吴家口至孫家口不足二十里水微小奏功甚難當以人力勝之又十餘里至分水嶺水至此幾絶流然無他故寔由二三百年壅沙所致且白河之水直来急衝濤漲波湧両水分而壅閼甚議者有欲避大姑河由陳家村借璧溝河徑上王家邱船路溝迤西而入大河未爲無見也西折而亭口等䖏三十里水亦微小湏頼人工挑修又遡至大成等䖏約二十餘里水雖微亦不爲難又至㕠庙至先家集水漸大疏瀹甚易北至玉皇庙楊家圈張家閘新河其間寛窄淺深不同大已成河矣水有一二尺三四尺深者不幇穵淺之力耳獨海倉之壅沙光來所苦但沙逐潮出入而船行亦借潮徃来海潮朝夕不爽北潮迤南動以百里計南潮亦不下五七十里夏月水发来之甚平若迟至五六月间(按麻湾至海仓共五十里)作五大工分泒每夫开一尺半百曰计工共夫三万三千六百名每日每人工价五分计银十六万八千両杴镢筐䋲价银九百四十両三钱九分建闸银九千六百余両共计十七万八千五百四十両有奇其它立坝撤水湏用水车草木之费又当议䖏山东廵抚李世达上言谓应节有建闸筑堤约水障沙及改桃王家邱之议臣以马闸闭则潮安从入闸启则沙又安从障障両岸之沙则可若潮自中流冲激安能障也吴家口至亭口高峻者共五十里大㮣多碙□石费当若何而舍此则又无河可行也夫潮信有常大潮稍远亦止及陈村闸杨家圈不能更进况月止二潮乎此潮水之难恃也河道纡由二百里张鲁白胶三水微细都泊行潦业已干涸设遇亢旱何泉可引引泉亦难恃也元人开浚此河史臣谓其劳费不赀终无成功足为前鍳廵按御史啇为正亦言挑分水岭下方广十丈用夫千名下数尺为碙研石又下皆沙又下尽黑沙又下水泉涌出甫挑即淤止深丈二尺必欲通海行舟更湏挑一丈虽二百余万未足了此给事中王道成亦论其失工部尚书郭朝宾覆请停罢遂召应节还京罢其役三十年监生崔旦伯言东塞沽河西塞潍河可以海运马家壕石峡五里王献开凿将成偶为当道所阻事不底积或欲両头置闸以蓄潮水通舟避险亦有可讲者但旷日持乆徒费工役近来客船多由薜家島迤東淮子口大洋轉尖入麻湾口自把浪庙入龍家屯石喇湾雖小石里餘亦易爲工五里至陳村閘舊時有遏沽河水不得東行而海潮止此不北矣大沽河□漢唐以来古蹟尚存捲掃打横遏沽水南下若大雨時行沽水泛濫則開閘以防其横流春夏之交河水淺澀則閉閘以逹其清由小閘河入桃河十五里入吴家口以厚分水嶺以南水分水嶺乃白沙年久積沙所渗而淘取甚易置閘障之以隔淤沙由河身堅固如鐵非頺岸崩崖之此也窝舖有都泊環水百里築置長堤作減水閘以約水北下引膠河水入張魯河河通高宻縣五龍河連絡諸城諸水以厚分水嶺以北水周家荘閘引大河與小河相通入九穴泊鑿渠五丈引水以入昌許渠濰河水極大打壩遏水東行自媒河以達膠河蓄淘泉皆如沽河事例以厚玉皇庙迤東水玉皇庙淺窄孫鎮口淤土稍費工力楊家圈新河海倉大海口潮水時至乘潮可舉潮至吕橋亦不南矣河身北之泊身頗高每遇旱□則河水稍耗每遇霖涝則野水混合若將河身濬五六尺衆水就下取河身土以爲堤外取土重覆之以成水減水開水有閘以時蓄則水有歸向而淤塞之患免矣夫三百餘里之内今宜開淤挑淺不百五十里耳以錢計不七八百萬錢以人計不二百萬工以時計不二年權度其疏鑿之孰急乘除其利害之孰甚毅然必行寔社稷無疆之慶也三十七年御史顔思忠直陳新河可開工力省便之狀言麻湾至把浪庙等處約共百九十里河窄水淺及全未挖修者把浪庙自陳村閘等約共百五十里分水嶺地形頗高尤宜深浚約略其費可不及十五萬大都小沽河可以灌中叚大姑河以灌陳村之南白河以灌分水嶺南岸山河以灌新店之北以及中間諸河泊之水以濟助之凡有水來必挾沙至黄泇二河豈無衝沙焉得一一躱避唯當倣臨清濟寧事例建閘設夫時常修浚於大小姑河上源修盖土以障沙来或建造斗門以防水漲囙利導随機曲防在臨時酌量行之耳此一役也沿岸而行萬無一失既非有黑海開洋之險又非有黄河遷徙之虞居恒則両路兼行遇變則此或有滯彼尚可来國計民生無侯於此時中書程守訓尚書楊一魁相繼議及皆不果行崇正十四年山東廵撫曾櫻户部主事邢國璽復申王獻劉應節之說給内帑十萬金工未舉櫻去官而罷十五年正月淮海縂兵黄久恩疏言分水嶺脊不可鑿者約四十里意今漕河應挑剥者亦不下数十䖏今即留此嶺脊爲盤剥之地計將淮揚重船其運至膠河洞水津之空船令按至中間通濬小河多造脚船飛輓如通州抵故事獨於接建倉厫留本省京邉軍推駕輕車儘足盤剥之用倣古河陽洛口之運以待囬空受載南自淮河抵膠北自海倉抵津計日直達較河漕水程固遠邇霄壤而北成山一轉亦縮近数倍每一年而三運四運無不可者河渠有淤淺㓂賊之患海洋有风波岛屿之险此正用海以辅漕而用胶莱又所以辅海一举而数事得事㨗而功倍实为万世之利也时尚书榥元璐亦主是说皆未及行国朝雍正三年八月尚书朱轼请开胶莱运道诏内阁学士何国宗廵抚陈世倌会议云明时议开胶莱新河其说有二一则欲自分水岭深加开穵使河底与海口相平南北河口各建一闸每日潮方至时则开闸纳朝船可乘潮而入潮将退时则闭闸蓄水船可通行而岀一则欲自分水岭开通河渠修复闸座广引来源设立水柜按启闭蓄之法以资挽运二说俱似近理今(臣)等细加测量分水岭以南比麻湾口高二丈二尺以北比新河闸高一丈八尺八寸又将分水岭试为开穵虽有碙石糜沙尚可桃浚惟是南海口潮水止至陈村闸北海口潮水止至手河闸则両潮之隔不相通者中有二百余里若欲南北通流必湏渐次开凿深至二丈二三尺况朔望大潮深不四五尺余日小潮深不三四尺潮落之后仅深一二尺即于河口建闸而欲引数尺随长随落之水通二百余里之流恐不能济且麻湾以南水底皆系石块海仓以北一望壅沙故麻湾口海仓口虽可通潮而啇船渔艇絶无停泊若欲将海口一并开浚而潮汐日至工力难施此通潮之不足恃也再查分水岭地当水脊所恃为分水之源者仅平度州之白河来源既微又无泉流可引雨多则水涨喷沙雨少则全河九□陈村闸下虽有姑尤河㑹流而其地已近麻湾順流南下亦於運道無濟分水嶺北有膠河自膠州鉄橛山發源流至高宻縣東與五龍河張魯河陂水會至亭口閘下入新河北流水源稍盛中有百湖地卑窪周圍百餘里若堤蓄水以為水櫃猶可開引使其南北分行然一河一湖又無泉源輸助欲以濟二百八十餘里之運道必不能此蓄洩之不足恃也考膠萊通運之議創之元人乃開之数年而即罷明時屡試而終不行良亦此若夫由河達海更造船隻以及開穵勞費不貲又餘事自海倉抵直估四百里大洋風濤之險更難逆者至於来徃啇船現惟泊於於榆縣之青口及膠州之淮子口要濱海水深之䖏不肯乘潮深入恐致淺擱縱使開通膠河而海口淤淺如故難以通行亦於客啇無所禆益若轉漕通啇所不遂能遂罷
