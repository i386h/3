<!-- { "loadSidebar": true } -->
　　士君子服古入官其治行称最者动曰循吏惟其惠及于民也而要必去其害民者乃真能惠及于民而无愧乎循吏之称是说也吾于金江夏公得之公吾同学友相交最深故得从公杖履数十年当幼共笔研时见公安闲儒雅气煦于春宾宾然一文学士耳乃至通籍之后车尘所及治绩卓著有疑非儒吏之所能者不禁悚然异之恐日久泯没姑举荦荦大者手录数则以为吾乡之士夫告焉公始宰山西荣河永济诸邑晋俗醇朴公则清案牍兴学校政简刑轻而百废俱举上官知其能行将膺上考矣乃以忧去官其分发湖北也黄梅云梦诸邑皆南北冲衢当湖南用兵之时驿递往来大兵络绎蒭茭储偫供帐纷繁他人棘手而畏其难者公独咄嗟立办事集而民不扰上官知其能行将膺上考矣又以忧去官其分发四川也甫下车即权双流双流多嘓匪戕官拒捕倚邑之胡家大林为逋逃薮箐深林密莫由扑灭公独四面兜围破巢直入擒盗百余名羣匪敛迹而公之威名亦大振矣由是补安邑调成都迁马边琦总制雷厉风行而每事必倚公为左右手不容一刻离者顾以获盗功循资送部引见天颜和霁擢升知府竟去蜀而守豫之南阳矣当是时粤匪破汉阳踞武昌窥伺河朔南阳与武汉犬牙相错风鹤皆惊爱公者皆为公危而公毅然不为动惟力行保甲法手辑成书饬所属奉行防御严密于是贼不敢北顾复扰而南天子知公之能办贼也以公调湖南之衡州衡界江西邻两广粤匪纵横其间窃议取衡以通两广路故由衡山草巿陷安仁围耒阳堕湘潭以逼近衡州告急之文日数至况兼秋雨连绵郡城塌陷数十丈人心惶惶朝不谋夕公独不动声色捐廉督修三日而工毕设奇守御一郡获全于是贼不敢南下复折而北天子益信公之能办贼也以公观察河南并赏戴花翎公感恩愈重图报愈殷故防堵鲁山一带亲冒矢石杀贼至一千七百余名境内肃清已蒙奏加按察使衔而公受宠若惊每有恬退之思焉公之器识为何如耶初公之在蜀也任成都最久成都为昭烈帝建都之所先贤之祠墓最多公皆加意修葺及在河南亦然每当严寒之时必制棉衣数百具施之孤贫院岁以为常而南阳之麦秀两歧谷垂双穗至四五穗者士民作祥瑞图以进此可见公之慈惠及人诚能动物为不可揜也又岂第分校湖北登明选公得人为极盛已哉说者谓公之治绩每长于治盗非也盖天子与督抚皆知公之能故屡试以多盗之地以责成其治盗之功而公亦深疾贼之害于民故力奋其治盗之能以曲布其惠民之政而要公安闲儒雅气煦于春仍宾宾然一文学士耳公年五十有二前途正未有艾他日丰功伟烈自有大手笔在兹不复赘 

　　祭妹文 【代夏小江作】 

　　鸣呼吾妹何不幸而死于于贼也父母之痛也然而吾妹又何幸而死于节也家门之光也凶闻之来已几两载灵輀之返又相违于数百里之外严君远宦南服慈母病卧床席兄以一人奔走其间不克趋诣灵帏躬亲吊问兄之憾也兹特含泪濡墨用述一言以代哭呜呼吾妹之幼也性聪慧知书史兰玉之质幽静自持二亲爱之为掌上珠一家奉之为女学士迨年及笄许字名宦夫壻则早登黉序乃翁已晋秩黄堂严君窃自喜以为相攸之有真识他日富贵寿考正未有艾也于归之后琴瑟和谐相夫子勤妇职事尊长以敬处娣姒以和下及余须厮养咸有恩礼乃翁亦自喜以为簪缨之裔仪型有素将来储庥启佑必能大昌厥后而兴吾宗也而孰意天降凶殃变起仓猝破巢之下竟无完卵哉当流贼之踰河而北也乌合之众不下数十万而固关为山西之门户有重兵初不以为意无如仁义之师不能敌虎狼之势反致遭鲸鳄之吞其时平阳额兵已奉调在外城守无人然犹力抗贼氛誓以死拒而寡不敌众贼势鸱张蚁聚蜂屯郡城虀粉何氏老幼玉石俱焚所遗者惟妹丈三公子一侄暨一侄女此天之不绝善人也而吾妹何独舍身致命与城俱亡并呱呱幼女亦同赴危难岂不痛哉虽然妇人以节义为先玉之碎胜于瓦之全与兰同贞与蕙同洁难忍者须臾流芳者百世节孝祠中又增一席是吾妹虽死而不死也而况圣天子褒忠慕义优恤有加三公子世袭骑都尉秉旄建节克绍前徽九原有知可以心慰矣呜呼绵山汾水归千里之芳魂皓月清风全一门之奇节情既殷于骨肉神无间于幽明遐想仙游西池在望一杯清酿遥奠荒邱卜葬有期定当临穴哀哉尚飨 

　　秦母江太孺人墓志铭 

　　李翰颖 
　　咸丰癸丑余以捐输一役小住岫邑邑之贤侯及士大夫无不道刑吏秦君璧臣之贤璧臣为余葭莩亲且交最欢别来数年果何所得于人而声称藉藉若此乎去岁璧臣考满余劝之仕则以太孺人年高为辞今春太孺人弃养将卜葬走伻属余铭墓余取其状读之乃知璧臣行谊之高识度之大名誉之隆盖由于太孺人慈惠祥和训饬有素故能储庥启佑涵濡渐渍以至于此也贞石之铭奚敢以不文辞谨按太孺人江姓山左即墨人诗书旧族也生而端静纯笃娴于礼仪深为九姻所重年十七来归太翁太翁素孱弱不任劳瘁太孺人曲意调护之燂瀹秩膳罔或不涓针黹而外凡亩之东南税之多寡场出廪入无不区画井井圭撮无讹不以累太翁也及太翁即世食指日繁家计亦渐裕而太孺人仍敦朴素勤督课折葼之训益谆谆不少贷而于邻里贱妪必霁颜温语虽余须厮养不忍以声色相加盖其天性然也然则太孺人之淑德其征诸门内者不已为巾帼所罕觏哉而太孺人之心犹未也尝有婺妇吴氏者岁饥无所得食将鬻其媳以自活太孺人资以钱米俾仍完聚又胡姓者夫妇俱膺残疾贫且老携一弱女露处无依太孺人居以外室为助其资以嫁其女又流寓江翁者子女俱长成以贫无与论婚太孺人引为母族以其女字良家子并代具采礼为其子授室之数氏者今已立室家享温饱子孙林立每念太孺人莫不拊膺垂涕誓衔环结草以图报焉而太孺人若犹有歉然者以为两族之祖墓远在山左岁时祭扫莫能身亲凡有戚族回籍者必致数金为之修墓致祭饮水思源示不忘本也太孺人之懿行殆不止此然即此荦荦数端其济人利物之实有为士君子所难能者而太孺人竟毅然行之而不怠无怪乎寿享大耋孙曾绕膝极含饴之乐膺奉檄之娱而璧臣诸君子复能恪尽子职不没先人之志欲扬其烈而声其光将见桂子兰孙大昌厥后盖不独璧臣一人见称于当代已也子七人璧臣名韵石行六女二长适某次适某谨于咸丰戊午五月十日合葬于阳砬峪之新阡礼也铭曰 
　　灵萱增色离瑜降祥贤哉秦母熟 【熟：孰】 于 【于：与】 颉颃葼荻为教兰桂俱芳福星有曜宝婺无光乌啼月冷牛眠地强佳城郁郁厥后永昌 

　　琅琊世谱序 

　　李翰颖 
　　余友王敬斋诗书旧族也虽业懋迁而仪度谦婉言词洒脱殆彬彬乎有儒者风焉癸丑夏月余劝捐至邑敬斋朝夕过从因出琅琊世谱索余一言以为序余幼习帖括业于古文辞少所解领素未谙乎序之体乌乎序素不工乎序之文乌乎序然余尝见世之索序者矣其人而为文士也则乞当代之名重公卿者为之评诗文其人而为显宦也则乞当日之奔走下风者为之颂德政而敬斋之索序也不然抑余之 【之：又】 见世之为序者矣其誉人之诗文也则以之比李杜韩苏其誉人之德政也则以之比禹稷皋夔标门阀以炫世非能持月旦之真评幻楼阁于空中究无关风尘之特赏而敬斋之索为序也不然余于是识敬斋之为人矣是其为人也孝夫人不能推本所由来以善继先志不可以为孝而敬斋不然是其为人也慈夫人不能扬前人之遗烈以佑启后人不可以为慈而敬斋又不然然则敬斋之索序也敬斋之孝慈也既孝且慈是其人已足序矣于是乎序 

　　周翁善行记 

　　凡人皆知积财之难而不知积善之难人知无财而积善之难而不知有财而积善为尤难何也尝见中人之产仅足自给而或激发其慷慨好义之诚每致屡施而不吝若家称素封力足为善者往往终其身不名一善盖积财者其平日穷思极虑铢积寸累取之惟恐不多用之惟恐不少诚深悉乎积财之难乎其难且将望人之有施于我而以善付人又岂肯以有用之资漫置之于无何有之乡徒博夫毫无实效之虚誉以是知积财之人难乎其为积善之人也而周翁独不然周翁名金釪号苏山原籍山左以岁荒奉二亲侨居于岫之苏子沟里遂家焉其初谋小居积二十年来遂致巨富当艰难困苦之时事亲以孝闻事兄维谨待子侄严而有恩不假一毫私念幼嗜读以贫未卒业但识之无为记筭地耳颖尝见其居母之丧竭情尽致事事如礼有非章句士之所能者而翁独出于天性之自然是知翁之禀于天者异也又何异其恤灾救困历举善行而不怠乎道光壬寅岁不登民乏食翁计户赒以米不责偿壬子岁大祲翁以米不便施以钱全活者甚众而翁之所失已倍巨万矣夫翁非深知积财之难者乎何其勇于为善而若不知其难乎虽然翁之财翁积之翁之善亦翁积之也其积财也正为积善也故财无尽善益无尽也颖是以难翁之难也明年岁丰向之贫民共谋所以酬翁者翁不受适载堂赓侯判岫邑为亲往旌其门曰惠周里闬远近荣之颖与翁至戚也翁行为父执颖何敢阿其所好然翁有为善之实贤侯亦有与人为善之休可谓两得之矣是乌可以无记 

　　劝修药山关帝祠文 

　　奉省有四大名山药山其一也山踞岫之北凤之西相距均百余里地素幽僻未经贵客之游赏高士之品题与夫累朝之封建以故耳其名者都略不经意然而奇峰秀出势若插天峭石嵯峨险疑坠地泉流陡涧云出层崖春来则万树桃花秋老则一林枫叶此诚洞天福地与夫千山医闾诸名胜相伯仲也山之巅有观道者居焉山之半有碧霞宫祈福者集焉其下则三清与佛殿相掩映丰碑屹立字迹模糊摩而读之乃知为有明万历年间辽镇督兵者李成梁之所监修则其迹已古矣然犹幸庙貌巍然如故也惟山之左偏有关帝祠三楹壁山跨壑高接云霄画栋雕梁规制宏厂乃数十年来日斯炙风斯摧雨斯剥梁柱朽残墙垣欹侧燕雀巢于殿角蜘蟵缀于窗棂若复再延岁月则琅环之室将化为瓦砾之场非所以扬神庥而答神贶也第欲葺而新之而数十亩之山田仅供二三道侣之香火成功非止一篑而造福惟在十方此则发大慈悲施大愿力仍有望于诸檀越者也顾当此饥馑频仍之后艰难拮据之时而欲以不易得之金钱施之于不可必之感应期之以最难满之功行此亦诸檀越之必难见谅者也虽然善人之获福也愈无心而福愈无量君子之为善也愈难行而行之必力而况众材是构非敢望以孤柱擎天细流不捐岂敢渺夫一石填海倘得有随缘喜舍之士集腋成裘以期复旧观而彰胜迹非惟壮名山之色增庙祝之光抑且阐微发幽俾万古之英风如昨焉斯亦诸檀越之功德巍巍永垂于不朽云 

　　劝捐救荒论 

　　李翰颖 
