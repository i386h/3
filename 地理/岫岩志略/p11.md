<!-- { "loadSidebar": true } -->
　　皇上御极之十有一年岁次辛卯特举万寿恩科乡试吾乡之怀材蕴器来王国而观光者凡三百人芝岩李君尤彬彬乎大雅材也与予弟友善因馆于予尝与谭其家世则知太翁益葊先生含奇负异未竟其施而生平趋义若热实有以利益于人而因以庇其孙子者先生少读书即知大义已而曰古人家贫亲老时为禄仕今欲为禄养乎则权不在我无已其为吏耳遂为岫岩之仓吏司筦钥维谨职出纳维均人咸称之乾隆五十年间岫岩大饥大孤山尤甚有司征秋赋民不堪先生慨然曰圣人在上遇偏灾必为之蠲租缓赋奈何急之有司怒不为屈有司益怒曰如尔云将于尔乎取之曰以一身救一邑何不可者请遂任焉实未辨作何偿也后有司意解乃止岫岩人至今犹乐道之嘉庆十五年大水明年又大饥先生为粥以食饿者嗣是遂以为常岫岩北二十里曰黄岭岭险峻过者往往覆车伤人先生与乡人谋平之乡人皆有难色乃独捐赀鸠役化险阻为坦途由是善名噪远近余因之有感矣今之都显位拥厚实者河润九里夫人待于下流而求所为笃近举远散积广施者卒不可得至于郡邑素封之家衣食足以周三族财贿足以赈乡闾气力足以佐有司之政令乃纤啬悭恡货力为已是亦付以仁义之名而不知取者也先生一介士寄身于岁会月计之间借遂其养亲永年之志而因以曲布其经世综物之才隐行其济人利物之愿俾闻风而悦者油然皆有乐善不倦之心呜呼岂非今之难能而可贵者与今年重阳后一日为先生七旬庆辰芝岩因乞余一言以为寿夫古者论寿之说多矣其最要者莫如孔子仁者寿一语何则仁人心也松栢有心经霜弥茂盖深其根而裕其精在物且不可以气数局之况夫至诚恻怛足以性浃于情如先生者可不谓之仁人乎其获寿也固宜然则所以为先生寿者予亦何能赞一词乎抑先生性好游尝航海过登州登蓬莱阁旷观远瞩浩然长啸望者疑为神仙中人又尝南寻禹穴东泛洞庭足迹盖半天下每与人谈所历山川之胜有不啻为之神游者故士大夫皆乐与周旋焉迩者闭户闲居日以课子孙为事膝下济济兰茁其芽盖不独芝岩一人积学能文将以保世而滋大也而先生复澹以居之恬以守之方且膺难老之祺笃无疆之祜又岂特今日之燕喜已哉夫以贤则颂以寿则祷仪乎心而形乎言此同里闬者之所有事也因不辞谫陋而为之词且以为有志于善者勖焉 

　　重修会林寺碑铭 

　　岫岩东南六十里有地名黑川者旧有古剎曰会林寺其剏始年月无考乾隆初年耕人垦田于土中得铜佛八尊高皆尺余又断碑一其字迹大半漶灭惟大明嘉靖某年月暨寺名尚可别识前乌剌撒袋和氏旃檀损资倡修更募四方优婆夷塞共助之鸠工庀材庙宇一新兼舍川之左右山峦为香火地仍以古寺之名名之由是会林寺称盛地焉寺之住持皆释子乃其后僧徒无赖不守佛法乘机宵遁将铜佛窃去其七惟一仅存诸善士悲之改禅林为道院一任羽士依栖于其间或问曰变易若此释与道两教同乎曰将毋同也色即是空即道德经无欲观妙之旨龙女献珠即参同契征引关雎之文闲读张紫阳之悟真篇金丹四百字金笥宝箓青华秘文石杏林之还源篇薛紫贤之复命篇陈泥丸之翠虚篇妙悟集白玉蟾之文集指元篇注马丹阳之渐悟集摘微集圆成集洞元金玉集三宝化行集谭长真之水云前后集刘长生之仙药集太虚集安闲集盘阳集同尘集修真集邱长春之蟠溪集鸣道集大丹直指王玉阳之清真集云光集郝太古之太古集孙不二之示教直言与佛氏之传灯楞严法涅盘无不暗合是东来紫气与西天金身未有殊也昔薛紫贤始为僧继得石杏林之传弃僧伽黎幅巾逢掖以成正果此近事之尤可证者至于地涌青莲花生座下寺名白马经传人间神道设教可以化民成俗而有补于世悉载释典正不俟后人代为饶舌云铭曰招提兰若其义从同是二是一释道互宗佛自西来道传东土李聃释迦同为教主当下道院旧日禅林切旨妙悟敬奉婆心空曰非空德曰不德身心俱寂何处着色山隅水隈庄严法台石头点不瞻仰徘徊 

　　节妇徐氏碑记 

　　节妇徐氏者余之从兄福清者妻也兄之父得伦太母赵氏胞兄弟四人兄居其次嫂于归时兄年十九嫂年二十有一性婉和善承翁姑意乡里以孝闻生二女俱夭一子明安甫六岁兄年二十八以疾殁嫂哀毁不欲生翁姑悯之慰以好语劝其改适嫂不从誓以死守既而抚孤渐长教之读书以门祚单寒不能卒业俾务农粗得温饱嫂氏夙兴夜寐勤纺绩以佐家政饮氷茹蘖盖数十年如一日焉当嫂氏之以守节自誓也于时家贫甚祖翁姑俱存伯叔妯娌及从子女凡数十人同居共炊嫂待之皆如礼以次得其欢心故内与外无间言嫂为农家女原不知节之名为奚若而至性所锺遂举人之所难行者处之若视为固然岂非其人之禀赋独优与嫂善言笑而痛夫早折伤己未亡青春红泪绿鬓黄丁心血俱摧而年寿转永是殆天欲阴相之以成其志焉耳夫妇人之德节与烈并重然烈或出于一时之激而节则必极数十年之艰辛烈惟舍其生而他可不问节必缓其死而其责靡穷取而譬之烈为疾风劲草而节独为冷月寒松也则节难矣兄殁之年嫂年仅三十今年七十有一客岁本旗章京以嫂之苦节委曲上闻今春诏下得蒙旌典族之人命余笔其事勒诸石以垂永久余曰有嫂若此吾宗之荣也余之笔墨有光矣爰识其梗概于左 
　　论曰毛诗三百六篇柏舟之咏仅存司马迁作史记列女一传独缺后之人踵史记而修史者屈指数之不下二十余家其于节妇记之维谨所以阐幽微防溢滥也然则妇之节不綦重乎而况节兼孝慈如嫂氏者尤足勒贞珉而无愧乎 

　　关帝庙碑记 

　　董熙元 
　　维咸丰五年正月参赞大臣搏托拉克泰亲王僧格林沁破贼于连镇歼其首逆献捷京师天子以畿辅肃清乃念东三省官兵久劳于外特命凯彻归伍以示优恤岫城官兵与焉初粤匪之由豫而北也度临洛趋山右折而之天津独流犬奔蚁聚京师为之戒严天子赫然震怒以科尔沁郡王僧格林沁加封搏托拉克泰亲王为参赞大臣统兵进剿时方调盛京官兵赴援即以属之而岫城官兵奉调者凡二百一十名类皆有勇知方之士启行之日志切同仇因誓于关帝庙前以期其必克焉适贼由天津窜入连镇筑垒建栅为负嵎计僧王则掘壕久困之贼果以食尽被擒连镇遂平维时大兵数十万其力竭捐躯者计百余人而岫城凯兵仍如其启行之数揆厥所以实由圣天子庙算无遗僧王忠荩勤劳而实关帝之神灵助顺乃有此捷也爰志之石且韵以铭铭曰 
　　列圣创垂其焕其巍于皇谟烈是式九围惟皇御极一日万几宵旰宸廑百姓羣黎衣冠万国兢业重闱兴利孔亟去邪勿疑凡有弗若除而去之蠢兹粤匪灭德立违干诛犯顺鬼惨神悲断流善骨溉土忠脂荼毒南国蔓滋郊畿明明天子不怒而威命王徂征剿抚兼施惟王之智动合机宜惟王之忠敬事慎微惟王之惠士卒抚绥何坚不靡何锐不摧矧惟圣帝保佑扶持去彼悖德助我清时殄此羣丑年未及期乃捦以术乃毙于饥歼厥逆首余孽不遗善苗得养恶草其萎红旗星驶丹诏云飞全师奏捷凯唱以归昔我往矣杨柳依依今我来思雨雪霏霏神功圣德日月同晖凡我军旅念兹在兹 

　　除莠说 

　　李翰颖 
　　咸丰丁巳适以事之洋河之东乡见有肩负者车载者老弱相属于道余询其故则南乡之民移居于河东者余谓人情安土而重迁何轻于移曰河以东多良田余谓迁地为良计诚得矣何见之不早也曰良田民之利也而有为民害者故迟迟以至于今问今无害民者乎曰已为邑侯台公芟除殆尽矣余请竟其说于是二三齿德环而相告曰河东之地沃且饶惟其沃且饶也良民聚焉无赖之民亦丛焉有李青龙者虎而冠者也武断一乡官役莫敢过问公乘其不备掩执之置于狱又有蔡玉伦者兄弟数人倚其父耄而健讼故率不逞之徒持刀矛火器日与若辈争雄长巿井闭户室庐被其侵据而不敢言公遣役拘之不服集丁壮数十人搏之乃就系又有刘发才者党与甚众案如山积屡捕之不能获公悬重赏踪迹其人力擒之而其党某甲者潜踪至邑乞以重赇免谬以刘发才之姓为柳冀为脱卸地公不为动并其党擒治之由是无赖之民四境以空矣余谓公爱民乎曰然余闻公之治盗甚酷于民乎何爱曰吾侪农人也知治苗而已彼治苗者培植之灌溉之而苗不加长惟去其莠之害苗者则苗不待治而勃然兴惟民亦然方今南省之为贼扰已数岁矣而贼之初起则始于广西某邑使当日者乘其初起而扑灭之何至延蔓难图大为民害若此乎如刘蔡数人者不早除之其为民害也又岂第河东之地而已乎余闻之曰善以其言近理故存其说 

　　书夏金江仕迹 【代王国珍作】 

