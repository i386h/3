<!-- { "loadSidebar": true } -->
　　史记匈奴传【互见汉书】冒顿自立为单于【徐广曰时系秦二世元年壬辰嵗立】东袭撃东胡东胡初轻冒顿不为备及冒顿以兵至撃大破灭东胡王遂侵燕代是时汉兵与项羽相距中国罢于兵革以故冒顿得自彊按秦筑长城史记汉书称其因边山险堑谿谷可缮者治之起临洮【今甘肃岷州】至辽东万余里考长城在战国时已递兴筑秦昭王伐残义渠于是有陇西北地上郡筑长城以距胡此秦之长城魏恵王筑长城塞固阳此魏之长城赵武灵王北破林胡楼烦筑长城自代并隂山下至高阙为塞置云中防门代郡此赵之长城自上谷郡至辽东则为燕之长城地势本自相接始皇特因而增筑聫缀之其方位原未大改也秦长城东尽处括地志以为至大辽水大约自卢龙塞【今潘家口】以东尚迤北以迄于辽水与唐以后之长城自平州东境即迤南以至渝闗【今山海闗】者防有不同长城自秦以后一筑于后魏再筑于东魏然皆在上谷郡代郡以西惟北齐五筑长城史称自西河总秦戍东至于海前后所筑东西三千余里则长城之迤南迄海当改筑于是时逮隋四筑长城复城榆闗【即渝闗是为山海闗筑城之始通典谓临渝闗在卢龙县东百八十里故知即今山海闗】于是北魏以前之遗址渐废观隋书地理志渔阳郡无终县北平郡卢龙县下皆有长城太平寰宇记蓟州东北至平州石城县界废卢龙戍二百里戍踞开皇长城置所云无终县卢龙县及蓟州【唐蓟州即隋无终县】东北之长城即今潘家口迤东之边墙知即为北齐与隋之所筑也秦长城既东迄辽水故今平泉州之迤南境建昌县之迤东南境正与右北平郡辽西郡接壤而承徳府属全境形势则自在渔阳右北平辽西三郡边外当秦筑长城时东胡正彊而秦自上谷以东之郡县本因燕旧故知今承徳府及所属州县地多属东胡至二世以后冒顿始并有之史记周勃破绾【燕王卢绾】军上兰复撃破绾军沮阳追至长城定上谷十一县【汉书作十二县】右北平十六县辽西辽东二十九县【汉书脱辽西二字】渔阳二十二县可知汉之郡县又因秦旧其曰至长城而不曰出长城者知汉时诸县之并在长城以内矣
　　汉初在渔阳右北平辽西郡边外接匈奴左地武帝时为塞地后入于乌桓
　　史记匈奴传【互见汉书】至冒顿而匈奴最彊大尽服从北夷而南与中国为敌国置左方王将居东方直上谷以东接秽【亦作濊】貉朝鲜右方王将居西方直上郡以西接月氏氐羌而单于之庭直代云中【时在髙帝初年自武帝元封以后单于益徙而西北其左方兵直云中并见匈奴传】汉令大将军青骠骑将军去病分军撃匈奴单于与汉大将军接战溃汉围西北遁走骠骑将军与左贤王接战左贤王将皆遁走是后匈奴逺遁而幕南无王庭【元狩四年】
　　后汉书乌桓传乌桓者本东胡也汉初匈奴冒灭其国余类保乌桓山因以为号常臣伏匈奴及武帝遣骠骑将军霍去病撃破匈奴左地因徙乌桓于上谷渔阳右北平辽西辽东五郡塞外为汉侦察匈奴动静
　　按汉初匈奴兼有幕北幕南之地史记所称直者其地遥相当之谓匈奴左方直上谷东至濊貉朝鲜正渔阳右北平辽西辽东郡之边外也又史记称元朔二年汉弃上谷之斗辟县造阳地以予胡【汉书匈奴传赞作弃造阳之北九百余里】师古谓斗絶也县之斗曲入匈奴界者其中造阳地也造阳在宣化今其地尚悬出边外秦汉时上谷郡之长城即今居庸等内三闗之边墙【宣化府赤城龙门以北之邉墙为北魏泰常时及唐开元时所增筑】而造阳尚在长城以外惟造阳左右皆属匈奴地故造阳特斗入其中若以今承徳府属境为汉时郡县所及则造阳转为腹地不得云斗入匈奴矣盖自秦汉之交匈奴即据有幕南逮霍去病撃破左贤王于是匈奴遁而西北而幕南遂为瓯脱地特徙乌桓以错居之其全为乌桓所据则当在西汉之末又按汉时縁边诸郡自长城以外尚有塞地乃亭障所在也上谷以西诸塞屡见于匈奴传其在雁门郡外者称武周塞云中郡外者称益夀塞及葛邪塞五原郡外者称光禄塞朔方郡外者称鸡鹿塞西河郡外者称制虏塞随地异名至上谷以东之塞则汉武帝时所开考汉元帝时单于请罢备塞吏卒郎中令侯应议状云北边塞至辽东外有隂山东西千余里草木荗盛多禽兽本单于依阻其中至孝武世出师斥夺此地攘之于幕北建塞徼起亭隧筑外城设屯戍以守之然后边境得用少安起塞以来百有余年非皆以土垣也或因山岩石木柴僵落谿谷水门稍稍平之卒徒筑治功费久逺不可胜计所谓北边塞至辽东外东西千余里正今承徳府属全境也其曰筑外城者以其处长城之外而长城之尚在塞南无疑侯应习于边事于塞南之地但言亭隧而不言郡县则郡县之尚在长城内亦无可疑应又云前已罢外城省亭隧今裁足以望通烽火而已匈奴传亦谓地节二年汉罢外城以休百姓是汉之外城至宣帝时已渐废今已侯应所述边境言之长城以内设有郡县长城以外设有屯戍自长城至于隂山凡屯戍所及其中皆谓之塞今承徳府属全境及口北三凡在兴安大岭以南者皆当时塞地也自塞以外则为乌桓为今内扎萨克防古地乌桓以外则为幕北属之匈奴为今喀尔喀地盖孝武时之形势如此自昭宣以后亭障既省乌桓渐越居内塞逼近长城至东汉之初所谓朝发穹庐暮至城郭者其地即与上谷渔阳右北平辽西辽东五郡相接矣
