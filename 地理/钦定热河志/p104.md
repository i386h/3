<!-- { "loadSidebar": true } -->
　　又按一统志原本以热河为汉白檀县要阳县滑盐县地引水经注濡水【今滦河】迳白檀县故城大要水【今宻云县境之清水河】迳要阳县故城东大榆河【即鲍邱水今潮河】迳滑盐县南及三国志魏武北征乌桓出卢龙塞经白檀之文为证谓汉时白檀等县皆处边外而实未足为据也汉白檀要阳滑盐三县属渔阳郡见于汉书地理志而后汉书郡国志无之説者遂疑其本在边外而弃入鲜卑然光武所并之县甚多应劭谓中兴时人民稀少之故司马彪谓世祖以官多役烦乃命并省应劭为汉末人司马彪为晋人其言自必有据今考汉白檀县当在今宻云县境前汉有白檀县及厗奚县而无宻云县后汉时省白檀而存厗奚至北魏始置宻云郡即以厗奚县改置白檀县为郡治【魏书地形志宻云郡治提搞城而于白檀县下复注云郡治故知魏之白檀即在提携城考汉书厗奚县孟康曰厗音题字或作蹄后汉书作傂奚水经注作傂溪魏书作提携方舆纪要谓提携城即厗奚之譌】而于汉白檀之地又置有宻云县北齐以后之宻云县皆仍北魏之县名而实即汉白檀之故界盖汉厗奚在今宻云县之东北【汉厗奚县即北魏白檀县北齐以后又为燕乐县治旧唐书地理志曰燕乐县旧治白檀故城即指魏之白檀也续通典曰燕乐汉厗奚县地据旧唐书地理志燕乐县在檀州东北百八十五里太平寰宇记燕乐在檀州东北八十里故知汉厗奚亦即在今宻云县东北】而汉白檀即为今宻云县地故隋唐之檀州【即今宻云县】皆从白檀取义辽史地理志于檀州武威军下谓燕渔阳郡地汉为白檀县并引魏书曺公厯白檀续汉书白檀在右北平之文为证曾公亮武经总要于檀州武威军下引汉书将军李广弭节白檀之文为证顾祖禹方舆纪要白檀废县在宻云县南汉置以县有白檀山而名顾炎武昌平山水记宻云县南二十里有白檀山汉所以名县者是也至若金史兴州兴化县下有白檀镇泰和三年升为宜兴县其地在今古北口外旧説据之以为此真汉之白檀然古来近边之地其军戍之名与郡县相同者颇多如魏之宻云戍见于水经注而不可即以为宻云县唐之栁城军见于唐书而不可即以为柳城县金史于白檀镇本无沿革可考安可以镇名之偶同而即据为汉县乎又考汉要阳县在今宻云县东北境前汉之要阳亦后汉时废北魏复置要阳县属宻云县魏书地理志云宻云郡要阳县前汉属渔阳郡后汉晋罢后复属盖言复置其县而改属于宻云郡以别于前汉之属渔阳其实即汉故县也魏书于郡县沿革多不甚详而于要阳明指为汉县自无可疑又魏书要阳有桃花山而辽史以桃花山属之檀州可知要阳故地即在檀州境内要阳以要水得名水北曰阳则要阳宜在要水之北方舆纪要要水在宻县东北亦曰清水源出古北口外自大小黄崖口流入境又东入于潮河汉要阳县以此名昌平山水记亦谓要水源出塞外至宻云县东入潮河俗谓之清水河今清水河流经宻云县东北境要阳自当在县界清水河之旁与边外无涉矣又考汉滑盐县当在今平谷县西北境前汉之滑盐亦后汉时废水经注大榆河【即鲍邱水】迳安州旧渔阳郡之滑盐县南又南迳傂奚县故城东是滑盐亦当与傂奚相接滑盐城又名斛盐城北魏时置斛盐戍县有广长堑郦道元谓魏太和中掘此以防北狄则其地之近边可知唐书地理志蓟州东北九十里有洪水守捉又东北三十里有盐城守捉唐之蓟州兼有今平谷县地【唐无平谷县今平谷县境皆唐蓟州地】其北境之盐城当属滑盐故境方舆纪要滑盐废县在平谷县西北汉县属渔阳郡今平谷北近边之地多属宻云是又兼得宻云东境也至水经注称滑盐县西北去御夷镇二百里旧説据之以证滑盐之在边外然考水经注云鲍邱水出御夷镇北塞中则御夷镇之在其南可知又沽水出御夷镇西北九十里则御夷镇之在其东南可知今潮河【即鲍邱水】发源丰宁县境白河【即沽水】发源独石口外是今丰宁县之西南境滦平县之西境与独石口相接处即当时御夷镇地其去边城本属不逺水经注所谓滑盐县西北去御夷镇二百里者不应尚在边外矣至五代史四夷附録称契丹以所得汉人自为一部治汉城城在炭山东南滦河上有盐铁之利乃后魏滑盐县其地可植五谷宋白续通典称汉城在檀州西北五百五十里城北有龙门山山北有炭山其地在滦河上源西有盐泊之利即后魏滑盐县此二説者又以滑盐为在濡源之地然水经注但称鲍邱水迳滑盐县而不言为濡水所经今潮河自丰宁县发源南流入边其水道至今不易实与濡源相距尚逺且滑盐本前汉之説至后汉已废北魏则本无此县欧阳氏宋氏所称后魏滑盐县者其误又不待辨矣抑又论之一统志原本所据一误于水经注谓白檀为滦河所经要阳又为入滦之要水所经故云在边外今考水经注称濡水东出峡入安州界东南流迳渔阳白檀县故城复引汉书地理志濡水出县北蛮中之文为证然汉志白檀县注洫水出北蛮夷师古音洫为呼鵙反【洫水即鲍邱水今潮河】与濡水之音乃官反者音各不同明为二水乃以洫水之文入之濡水其误显然又水经注要水出塞外三川并导谓之大要水东南流迳要阳县故城东又东南流迳白檀县入于濡今之要水亦但入潮河而不入滦河乃知白檀要阳实鲍邱水所经而非濡水所经濡水要二条本应入鲍邱水而误入濡水者乃郦注之舛未可以为征据也又一统志原本所据一误于三国志以为魏书记言出卢龙塞经白檀则白檀自当在边外是又不然考卢龙塞通典谓在平州城西北二百里通典谓在卢龙县城西北二百里卢龙县即唐平州治以方位道里记之正当今永平府西北之潘家口水经注濡水迳卢龙塞塞道自无终县东出今滦河入边之处在潘家口知为古卢龙塞今蓟州及玉田县即古无终地潘家口在其东北所谓塞道自无终县东出也古亦为之长堑北齐天保四年显祖自将讨契丹至平州从西道趋长堑者即卢龙塞水经注濡水条下又载有卢龙故城为魏武征蹋时所筑然则今永平府西北之口固当日师行所由之道矣至于今之宻云为汉白檀其地在卢龙塞之西似相距尚逺不知三国志所言经白檀者经过其境不必直至其城田畴熟悉道路而于白檀独称为险者盖自今宻云一带崇山峻岭其东与卢龙塞相接处皆为白檀之险在田畴之计曰从卢龙口越白檀之险出空虚之地路近而便明言自卢龙越过白檀之险也若从旧説以汉白檀为今滦平县地是魏武既出卢龙塞之后乃反折而西行防于南辕北辙此固势之必无且田畴所谓路近而便者义又安在耶故以魏武师行之道言之当日军次无终本欲从东道傍海至栁城既因道泞回军上徐无山山在今遵化州西乃自无终北行之路继出卢龙塞堑山堙谷五百余里皆指塞外之路而言其曰经白檀者乃总计自无终回军后所歴之地未可泥上文有出卢龙塞之语而即以白檀为在塞外也盖自既出卢龙塞之后即涉鲜卑庭今承徳府属之南境皆后汉末鲜卑地矣【以上论汉时白檀要阳滑盐三县皆在边内旧説以为热河喀喇河屯四旗三防地即今承徳府本境及渿平丰寜两县之误】
