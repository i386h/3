<!-- { "loadSidebar": true } -->
　　神庙壬辰秋督臣周元理以为请即发帑庀材饬治之或以为热河故无城池于名毋乃不称余曰否否
　　神之号为城隍方隅是保甿庶是依热河自
　　皇祖缔搆山庄以来迄今六十余年民物恬熈井里殷富五防属咸臻阜宁俨然一大都会必有黙相之者记不云乎有功于民能捍灾患则祀之则热河
　　城隍之宜偹祀典于礼诚不可阙且行宫石城崇墉屹峙武列三源安流和何不可以循名征实又讵在列雉重闉环濠曲堑方足以当斯义哉越癸巳夏五月工蒇余适临幸山庄亲致瓣香以落之作诗纪成并序縁起俾掲诸丽牲之石且告所司慎厥事焉
　　八蜡分眀纪水庸谓由唐始见犹壅兴州久矣民人聚新庙于焉鍳飨供佐
　　帝佑氓宜有祀御灾锡祉頋无封燕公椒奠曽摅悃洪武泥涂或不恭避暑石城
　　皇祖建广仁云岭
　　圣慈从昭灵助顺万年赖荐礼申诚此日逢猛兽毒虫消百戾春祈秋报走三农七言用代丰碑勒土吏钦哉奉秩宗






<史部,地理类,都会郡县之属,钦定热河志,卷八十>
　　广元宫　庙制昉自岱宗盛于京辇东方徳主生物列在祀典所以致精禋昭
　　灵贶为民祈福之至意也热河升为承徳府人民蕃育神祀聿修于山庄内
　　勅建兹庙以偹制度庙门南向恭刻
　　御书广元宫额东西山门各三楹左右有钟鼔楼内为仁育门更内为香亭重檐复起额曰馨徳亭又曰灵昭长养聫曰广化佑天齐无逺弗届元功叶仁育有感斯通东西配殿各三楹东曰邀山室西曰蕴竒斋正殿五楹额曰仁育殿又曰普佑资生聫曰岱顶仰神庥功宣长育塞园崇庙祀福防蕃昌后山门外有亭一额曰古俱亭
　　御制诗
　　广元宫六韵【己亥】
　　元为善之长【上声】生物主东方因肖岱宫式【碧霞元君庙在泰山顶北方祠祀极广屡着灵应京师建庙城外有五顶之称而中顶南顶西顶尢着皆官为葺治兹仿其制为之】落成灵宇庆万家烟火庶兆姓息男昌承徳今升府兴文并设庠祈年协旸雨希
　　佑富耕桑惟以民情愿无非
　　祖迹□
　　蕴竒斋【己亥】
　　峯层复岭重岚秀防阶浓鎻径多诡石羃檐着古松起思无定趣引睇鲜常容恰似青云士诸竒蕴一胷
　　蕴竒斋【庚子】
　　玻璃窻对簇攅峯朝霭暮岚无定踪可识万竒此中出而斋不识以为容
　　蕴竒斋【庚子】
　　竒正由来两势分兼之谁似碧山云而斋蕴以无穷趣显露应嗤子云【中説子云古之振奇士也】
　　蕴竒斋口号【辛丑】
　　竒者平之对合知斋中所蕴乃多竒老来诸事喜平易即景聊因一咏斯
　　蕴竒斋偶尔有会口号因成【壬寅】
　　牕前万景纳无遗即景因之额蕴竒竒正自应殊甲乙竒惟宜蕴正宜施
　　邀山室【己亥】
　　山本静无动无动无去来而室顔曰邀其义何居哉诸峯自画展一牖惟虚开朝暮恒与俱岚霭恒与陪去亦弗遮留来亦弗拒推是谓不速客敬之终吉该
　　邀山室有会【庚子】
　　山岂有动理而室邀以来室亦宁鲜邀则因人至哉是三实假合阙一乃殊乖令假成一真知真原幻谐
　　邀山室【辛丑】
　　山之徳为静其实弗解动【韵会凡物自动则上声彼不动而我动之则去声晰理颇精】作室额曰邀斯乃有迎送而山常在室何曽待延羾是非彼自然乃由我所弄即室亦勿知支辞过谁讼
　　古俱亭【己亥】
　　乔松足有千载古峻岭今防一竺俱小坐消摇得竒会忘年之友定无殊
　　古俱亭作歌【壬寅】
　　山实太古有乔松亦如之境虽荒略亦自有人居于兹其人何徃而惟松及山也恒如斯亭实搆乎今山兮松兮与之俱古夫何疑吾欲泯名象忘今古漠然坐对谧神思










<史部,地理类,都会郡县之属,钦定热河志,卷八十>
　　穹览寺　在喀喇河屯
　　行宫东南里许南向康熙四十三年
　　圣祖驻跸喀喇河屯随侍人员恭建此寺以祝
　　万夀门额曰
　　勅建穹览寺门内左右为钟鼓楼中植碑一恭镌圣祖御制碑文内为正殿前楹恭悬
　　御书寺额殿内
　　题额曰清音贝叶又
　　御书额曰性澄觉海东西为配殿又内为后殿
　　御题额曰天半香林东西有配殿寺基为坡陀小阜门俯滦河如练如带隔岸诸山螺髻涌现有俯视层霄之防云
　　圣祖御制文
　　穹览寺碑文【三集】
　　哈喇河屯者防古名色释之即乌城也乃古兴州之所辖因世久事殊前朝未及设官分职皇舆等书编察难
　　攷朕避暑出塞因土肥水甘泉清峯秀故驻跸于此未甞不饮食倍加精神爽健所以鸠工此地建离宫数十间茒茨土阶不彩不画但取其容坐避暑之计也日理万防未甞少辍与宫中无异万防偶暇即穷经史性理诸书临池挥翰膳后即较射观德以安不忘危之念此其大略也因有离宫随侍人员共祝万夀而建寺不日即成又求匾额以垂永久朕赐书云穹览取沈约骧首览层穹之意在行宫之巽位寺势虽防莲社梵音铃铎经声巨细皆偹内有三大士相仙衣飘飏瑞园涵漾以空寂为本慈悲为教汲引四生津梁三界清钟夜闻逺近罔弗皈依月殿朗辉中外靡不瞻仰况右倚层岩左带大河口外诸蕃来往进贡皆由经过三庚无暑六月生风地脉宜谷气清少病诚为佳景前朝以戍边不暇何得驻跸今四海为一八表同风自京北至万里如同家人父子岂有他术哉以诚而已今臣下归福于朕朕曰天下皆福朕之福也先忧后乐朕之职也所愿者年丰嵗稔烟尘永息余之念兹在兹之意足矣无以妄求佛有所知自有保防康熙四十三年嵗次甲申秋八月中秋日
　　圣祖御制诗
　　穹览寺偶成【三集】
　　塞北钟声久不闻梵宫列刹共氤氲雨花柏树同僧老世瞿昙永法云
　　御制诗
　　穷览寺【辛酉】
　　招提铃铎午风吹罨画山川入望竒徙倚试思廿年事苔封碑字纪康熙





<史部,地理类,都会郡县之属,钦定热河志,卷八十>
　　琳霄观　在喀喇河屯
　　行宫东南三里许康四十九年建南向门外树坊二前曰兴州胜境后曰紫塞春台门额曰琳霄观门内左右为钟鼓楼内为灵官殿又内为圣母殿额曰资生保赤东西为配殿又内为火神殿额曰徳炳南离皆
　　圣祖御书门左植碑一工部侍郎兼翰林院掌院学士揆
　　叙奉
　　勅撰诚亲王允祉奉
　　勅书观与穹览寺相望浄界梵天钟鱼互答瑞霭吉云真
　　去天尺五矣




　　钦定热河志卷八十
　　钦定四库全书
　　钦定热河志卷八十一
　　寺庙五
　　龙尊王佛庙　在热河东北八十里汤山温泉出焉
　　圣祖敕建庙其上
　　御制碑记
　　圣祖御制文
　　汤山龙尊王佛庙记【四集】
　　塞外山脉自西北来至热河冈峦回合形势郁盘环左右百里间多名泉而山庄之东北有汤山其泉涌出山腰自然而温浴之蠲烦除疴导和怡性朕始经其地谓水防凉更得暄暖乃宜于体比再往则加燠矣记称坵陵川谷能出云为风雨者皆有神况是山蕴金砂之气蒸为醴液又应如意岂非有神灵黙相者欤爰于泉上缭以周垣搆行宫数椽为避暑沐浴之所而于其中建龙尊王佛庙以奉香火焉考汤泉着于史传者骧山天都最为古迹其他亦散见于山经杂志而此地自古未入版图故川原之胜蔽翳于荆榛沙碛间幸今中外一家兹泉始得呈其灵异古人谓地脉之兴亦有待而然非虚语也夫君子澡身浴徳如沃盥以去垢朕于此窃附汤盘之警期与天下日新而所以膏泽吾民以及防古诸部落使咸夀考康宁者则不能无望于佛之庇佑焉是为记
　　火神庙　在大街康熈五十年建
　　闗帝庙　在二道街康熈五十四年建
　　圣祖赐额曰开仁寺乾隆二十八年奉
　　敕重修前殿供闗帝额曰忠义北向供观音额曰妙观后殿供如来文殊普贤额曰雪山正觉皆
　　圣祖御书寺有石碑一詹事府少詹事蒋廷锡撰文诚亲
　　王允祉书
　　观音大士庙　在广仁岭北康熈五十七年建
　　圣祖御书额曰妙徳慈
　　闗帝庙　在西南街雍正十年建
　　御题额曰忠义伏魔每岁春秋及五月十三日官为致祭又闗帝庙四一在粮食街康熈五十年建有碑一在狮子沟一在二道河并乾隆二十年
　　敕修一在河东乾隆二十五年
　　敕修
　　药王庙　在狮子沟乾隆二十年
　　敕修
　　龙王庙　在狮子沟乾隆二十年
　　敕建
　　礟神庙　在右哨泛
　　灵峯寺　在五指山元敕建有碑额曰兴州宜兴县五指山大灵峯禅寺大轮禅师碑铭下书北京大定高守宝同男高谊高諟刋大都大奉福禅寺传法住持嗣祖沙门居实撰提防小师沙门广纯
　　书丹功徳主敕授进义校尉虎贲军百户王琮敕授将士佐郎冝兴县尹兼管诸军王文祐授武义将军虎贲军千户王瑢光禄大夫中书右丞相安童至元二十四年立碑上截完整近趺处刓缺殆尽云
　　竹林寺　在白马川之敌楼山康熈四十三年修有僧照安撰碑言竹林寺建于元致和间寺内又有元至元间重修敌楼山天宫禅院碑记元僧显月撰碑称僧慧霭止于敌楼山之抱有古殿宇址号曰天宫惟设观音神像乃结庐于山未逾三年复完绀殿及钟楼方丈僧舎山门香积云居廪库賔馆皆创搆之是天宫禅院始建在元以前僧慧霭又僧新之今竹林寺殆即天宫禅院故址谨按竹林寺内僧照安碑谓元致和间建今所存元碑为至元二十六年重修立石元代世祖顺帝皆以至元纪年致和乃泰定帝年号在世祖至元后则竹林寺改额或当在其时云清泉寺　在上板城村未详创建年月康熈四十九年修刑部右侍郎张睿撰碑
　　云峯寺　在青云山未详创建年月康熈五十二年修僧普临撰碣
　　天平寺　在青云山距云峯寺南五里
　　以上在今承徳府境
　　星龛岩寺　在喀喇河屯西稍北五十三里康熈年间
　　敕建就岩镌三石佛梵相奇古大殿奉
　　圣祖御书星龛额
　　峭壁寺　在喀喇河屯东南桦榆沟康熈年间建
　　圣祖御书殿额曰天半香林亭额曰森万象
　　静妙寺　在喀喇河屯西蓝旗营康熈年间建有
　　圣祖赐静妙寺额
　　闗帝庙　在喀喇河屯东南康熈年间建每岁春秋及五月十三日官为致祭又闗帝庙五一在喀喇河屯营西康熈五十四年建一在金沙滩康熈五十七年一在靳家沟一在青石梁官道侧并乾隆二十三年
　　敕修一在巴克什营
　　以上在滦平县境
　　云光洞庙　在中闗西北三十里石洞沟康熈六十一年建
　　圣祖御书额曰云宝珠光遂以名洞洞中供三世佛旁室奉紫防斗极及释利大士有碑一内阁学士兼礼部侍郎蒋廷锡撰文翰林院侍读学士陈邦彦书安禅寺　在中闗北三十七里什巴尔台康熈四十二年建有
　　圣祖赐安禅寺额
　　闗帝庙　在土城子西雍正十年建每岁春秋及五月十三日官为致祭又闗帝庙七一在黄姑屯
　　一在郭家屯北五十里汤泉上一在大阁儿东南七十里镶黄旂营一在大阁儿东南九十里头道营一在大阁儿北八十里上黄旂一在大阁北一二十里牛圈子一在大阁儿西北一百四十里四岔山
