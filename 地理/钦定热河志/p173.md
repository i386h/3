<!-- { "loadSidebar": true } -->
　　金特进兴中府尹完顔暠墓　在平泉州东北元一统志完顔暠大定人金故特进兴中府尹墓在大宁西三十里玉泉乡有明昌初翰林待制党懐英所撰碑记
　　赤峰县【即乌兰哈逹防】
　　松山馆　在赤峯县境内辽置富弼行程録自官窰七十里至松山馆今无考
　　崇信馆　在赤峯县境内辽置富弼行程録自松山馆七十里至崇信馆今无考
　　广宁馆　在赤峯县境内辽置富弼行程録自崇信馆九十里至广宁馆今无考
　　姚寨馆　在赤峯县境内辽置富弼行程録自广宁馆五十里至姚寨馆今无考
　　咸宁馆　在赤峯县境内辽置富弼行程録自姚寨馆五十里至咸宁馆今无考
　　谨按富弼行程録所记自咸宁馆又三十里度潢水石桥旁有饶州在今翁牛特北境外巴林旗界已非赤峯县境所及故不列入
　　松山故城　在赤峯县境辽置松山【辽志松江当作松山详见建置沿革门】州治松山县属中京金皇统三年废州以县属大定府元中统时复置松州改属上都路至元二年以松山县省入明初废元一统志谓松州东南至大宁路东至高州西至兴州今县境地名小乌朱穆沁有废城址高四五尺周四里正当平泉州【即八沟防】境大宁故城之西北与元一统志东南至大宁二百二十里之方位相合当为故松山城又元一统志载遮盖山在松州东南二十里山在今翁牛特旗南境今小乌朱穆沁废城南二十余里即遮盖山有金皇统三年灵峯院千佛洞碑其铭云县之东南有山孤岚名曰遮盖云影毵毵在金时有松山县而无松山州所称县之东南者殆即指松山县也
　　乌丹城　在赤峯县境内城基高五尺周六里存东西二门亦当为辽金时州县之遗址城中有废塔又有断碑一字已残阙惟鲁国大长公主字可辨城南七里地名乌兰坂有鲁国公主媵臣准台【旧作竹温台今改正】墓盖此地在元时为鲁藩分地也元中顺大夫准台墓　在乌丹城南七里准台蒙古人为鲁国大长公主媵臣冒姓翁吉喇特【旧作雍吉刺今改正】氏事鲁王为管领随路打捕鹰房诸色人匠等戸钱粮都总管府副达噶齐【旧作达鲁花赤今改正】寻进中顺大夫为达鲁噶齐卒塟欢喜岭之麓子色尔济戬【旧作撒而吉思鉴今改正】事文宗为宫相都管府副总管入宿衞顺帝尤爱之诏为其父立碑翰林待制奉议大夫兼国史院编修官掲傒斯撰文奎章阁大学士资善大夫知经筵事巙巙书丹奎章阁侍书学士中奉大夫同知经筵事尚师简篆额至元元年立今碑文尚存
　　遮盖山石佛　在赤峯县境入遮盖山十余里有千佛洞俗名大碾子洞洞口径丈有八尺高丈有二尺中有石佛像一旁列阿难迦叶二像循洞入少折而西路渐窄高广不盈丈又折而东亦如之洞内有石壁两崖俱凿成佛像洞外有金皇统三年灵峯院千佛洞碑其文云辽干统三年有西山院天台法师凿山穿石前以成殿后以环洞名曰灵峯院后遭兵火寺如悬磬至皇统辛酉嵗僧惠学等请中京资圣院僧遵说嗣兴逺近居民欣然同施各发一念愿心匠成千佛石像盖石洞为辽时天台法师所开洞中千佛则金皇统中僧遵说嗣成之也










　　钦定热河志卷九十七
<史部,地理类,都会郡县之属,钦定热河志>
　　钦定四库全书
　　钦定热河志卷九十八
　　古迹二
　　建昌县【即塔子沟防】
　　惠和故城　在建昌县北境辽置惠州治惠和县属中京金废州以县属大定府元属大宁路明初废元一统志谓惠和县西南至大宁路北至高州东南至金源县东至武平县今县北三百四十里敖汉旗西境地名博罗科有废城城基周四里城北山上有浮图高五丈其西南接平泉州【即八沟防】属喀喇沁右翼旗界为大宁路地其西北接平泉州属翁午特旂界为高州地当为故惠和城
　　利州故城　在建昌县东北辽统和四年置阜俗县二十六年置利州以领县属中京金因之元以阜俗县省入属大宁路明洪武初尝割辽东永乐后废元一统志谓利州西北至大宁路西至和众县南至龙山县今县治东北七十里有废城址东西一百三十五丈南北二百丈周四里土人称为大城子城外有大小浮图三亦名小三座塔城东有金承安五年利州精严禅寺圆盖和尚塔铭为北京路转运度支判官赵秉文撰其文云松漠之北利州之东无缝塔様八面玲珑又元至元二十四年利州长夀山玉京观地产碑为白霫李察撰文白霫张洪礼书丹其文云跋利州之西凭榆河之渡仡然魁秀者长夀山也知大城子为故利州城信矣大城子在县属喀喇沁左翼旗北界其西北接平泉州喀喇沁右翼旗界为大宁路地亦与元一统志西北至大宁一百六十里之方位相合
　　满井　在利州故城南元一统志满井在利州南十三里凤翼庄其水清冷冬温夏凉昼夜外涌至中夏正牛澄澈见底虽毫髪之防歴歴可数居民引以灌浇用之酿酒其味尤佳
　　会经楼　在利州故城内元一统志会经楼在利州市心金章宗泰和年建今无存
　　圆盖和尚塔　在利州故城东金承安中闲闲居士赵秉文所撰志詺犹存圆盖利州阜俗人从北京防公付法大定六年开堂于精严寺继主松林灵感时人称为盖堂头
　　融安和尚塔　在利州故城东天成观之傍塔上有融安和尚灵塔六字其年月无考
　　龙山故城　在建昌县南辽开泰二年置龙山县后置潭州以领县属中京金皇统三年废州以县改属利州元属大宁路明初废元一统志谓龙山县北至利州西北至和众县南至冷口今县属喀喇沁左翼旂西南八里大凌河之旁有废城址周三里其北即大城子为利州地其西北即小城子为和众县地其西南即永平府邉墙之冷口当为故龙山城
　　和众故城　在建昌县西北辽置榆州治和众县属中京金废州以县属大定府元属大宁路明初废元一统志谓和众县西北至大宁路东至利州东北至富庶县东南至龙山县今县治西北二十五里有土城址东西一百六十丈南北一百五十丈周三里有奇土人称为小城子城西里许有浮图一小城子在县属喀喇沁左翼旂东北界其北接平泉州属喀喇沁右翼旂界为大宁路地其东九十里即大城子为利地当为故和众城
　　秦王鱼石　在故和众县北元一统志秦王鱼石在和众县北三里七宝山中其石皆有鱼形所称秦王者未详所指元一统志载瑞州产鱼曰秦王鲙以唐太宗征辽驻此得名鱼石之得名疑即因此
　　白狼城　在建昌县南魏书建徳郡治白狼城【今县南境为北魏建徳部地】十六国春秋后燕録慕容垂时北平呉柱聚冦众广都入白狼城又高云以并州刺史镇白狼又北燕録冯跋时以并青二州牧镇白狼冯宏时魏遣将军古弼等克白狼城白狼城在慕容燕时为重镇方舆纪要白狼城在营州西南今无考
　　乙连城　在建昌县西南十六国春秋前燕録慕容皝遣材官将军刘佩攻乙连不克盖是时乙连尚为鲜卑段氏之地【今县南境为晋时鲜卑段氏地】后入慕容氏又后燕録慕容宝时议欲伐魏于永康三年二月己卯发兵龙城壬午次于乙连既而宝为兰汗所杀慕容奇起兵于建安进屯乙连又北燕録冯跋时魏遣将军长孙道生率师袭乙连城克之进攻和袭方舆纪要乙连城在营州西南二百里今无考
　　好城　在建昌县境内十六国春秋前燕録慕容皝筑好城于乙连东使兰勃戍之以逼乙连今无考
　　曲水城　在建昌县境内十六国春秋前燕録慕容皝使兰勃戍好城复城曲水以为勃援知曲水与好城相近今无考
　　兴国城　在建昌县境内十六国春秋前燕録段辽遣屈云夜袭慕容皝子遵于兴国城云败斩之方舆纪要谓慕容氏筑兴国城与乙连城相距数十里今无考
　　新城　在建昌县东十六国春秋前燕録慕容廆遣子翰攻段氏取徒河新城后燕録慕容熈以青州刺史镇新城方舆纪要谓新城在徒河之西为鲜卑段氏所置县考徒河在今锦州府锦县之西北而新城更其西当在县界今无考
　　金紫城　在建昌县境内魏书地形志建徳郡广都县有金紫城今无考
　　长谷　在建昌县境内十六国春秋北燕録冯跋之父安东徙和龙家于长谷又跋弟宏为乱跋惊死宏葬之于长谷今无考
　　云峰真人康防真墓　在建昌县东北六十里长夀山中墓旁石碑一立于元初碑尾书丙辰年癸巳月丁酉日建撰文者白霫进士李姓其名已剥落刋石者白霫石匠高守真也以史考之丙辰为元宪宗之六年时未有年号故以干支纪年也防真利州花务村人元初特赐含真体道至徳真人自号云峯子
　　朝阳县【即三座塔防】
　　兴中故城　即朝阳县治慕容燕之国都也十六国春秋前燕録晋咸康七年慕容皝以栁城之北龙山之西【一作南】福地也使筑龙城八年皝迁都龙城歴苻泰及后燕北燕元魏并曰龙城魏之营州昌黎郡隋之营州辽西郡唐之营州栁城郡皆在其地亦曰黄龙城水经注白狼水北迳黄龙城魏氏土地记曰黄龙城西南有白狼河北燕冯宏称臣于宋封为黄龙国主高齐时以营州刺史镇黄龙隋书称契丹居黄龙之北皆即指龙城而言至唐时入于奚辽太祖平奚置霸州彰武军重熙十年升兴中府治兴中县金因之元至元七年降为兴中州属大宁路明初改置营州左右中前后五卫永乐初废明史成化九年辽东总兵欧信以偏将韩斌等败三卫于兴中即其地也今其城在土黙特右翼旗界周七里有奇辽金时所建三塔犹存土人称为三座塔蒙古语三为古尔班塔为苏巴尔罕故名古尔班苏巴尔罕城乾隆十六年于其地设巡检司为塔子沟防东境三十九年析置三座塔防四十三年改设县治
　　慕容燕宫殿　在故龙城内十六国春秋前燕録晋咸康七年正月慕容皝使阳裕等筑龙城构门阙宫殿庙园八年七月皝营龙城新殿建元元年十月复大起龙城宫阙永和元年二月有黒龙白龙各一见于龙山皝亲率羣僚观之还宫号所居新宫曰和龙宫又有承干殿前燕録慕容皝十四年十月飨羣臣于承干殿又有新昌殿后燕録慕容盛长乐二年十二月防羣臣于新昌又有承华殿后燕録慕容熙为苻后起承华殿今并无存东庠　在故龙城内十六国春秋前燕録慕容皝十二年二月赐大臣子弟为官学生者号高门生立东于旧宫以行乡饮之礼每月临观考试优劣十四年正月皝亲临东庠考试学生其通经秀异者擢充近侍今无存
　　白雀园　在故龙城内十六国春秋后燕録慕容盛长乐元年四月有异雀素身緑首栖翔东园二旬而去改东园为白雀园今无存
　　东堂　在故龙城内十六国春秋后燕録长乐二年十二月引见百僚于东堂考详器艺又北燕録冯跋每遣守宰必亲见东堂今无存
　　洪光门　在故龙城十六园春秋后燕録慕容熈光始四年四月拟邺之鳯阳门作洪光门累级九重建始元年冯跋等为乱帅众攻洪光门北燕録太平元年高云为幸臣离班桃仁所杀冯跋升洪光门以观变十三年洪光门鹳雀折今无存龙腾苑　在故龙城外十六国春秋后燕録光始三年五月熈大筑龙腾苑广袤十余里起景云山于苑内基广五百步峯高十七丈四年四月苑起逍遥宫甘露殿连房数百观阇相交凿天河渠引水入宫又凿曲光海清凉【一作浄】池其后至建始元年冯跋闭门距守熈夜至城门攻北门不克退入龙腾苑知苑在城外今无存
