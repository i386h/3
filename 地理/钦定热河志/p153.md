<!-- { "loadSidebar": true } -->
　　达尔玛实哩【旧作达礼麻识理今改正】　元史达尔玛实哩达尔玛实哩怯列台氏其先北方大族幼颖敏至正五年经筵充选译史累迁至上都留守兼开平府尹加荣禄大夫分司土岭东镇三州以督转输二十四年朝廷以前中书平章政事达实特穆尔【旧作塔失帖木儿今改正】来为留守时博啰特穆尔拥兵京师而皇太子出居于外达尔玛实哩与逹实特穆尔皆以忠义许国相与结人心以观时变未几改授达实特穆尔为大司徒达实特穆尔谓达尔玛实哩曰我至京师则制于强臣未易图也因留不行适都济尔【旧作脱吉儿今改正】以博啰特穆尔命屯兵噶尔【旧作葢里今改正】泊托腹心于宗王伊苏也不坚授以金印俾驻上都东郊而以留守善安集兵于干齐尔【旧作瓦吉剌今改正】部落达尔玛实哩遇之有礼善安辞去博啰特穆尔复调特穆尔托和【旧作托忽今改正】苏克【旧作速哥今改正】至上都以守御为名事益矛盾达尔玛实哩与之周旋畧无几防见于外而宻遣前宗正札尔古齐【旧作札鲁忽赤今改正】伊埒特穆尔【旧作月鲁帖木儿今改正】潜通音问于抗呼哈拉海【旧作罕哈哈剌海今改正】行枢宻知院伊勒塔拉【旧作益老塔儿今改正】请亟调兵南行又遣留守司照磨陈恭取兵兴州访求在闲官吏之有才者约束东西手巴勒噶齐【旧作八喇哈赤今改正】虎贲司糺集丁壮苗军火铳什伍相联一旦布列铁旛竿山下扬言四方勤王之师皆至特穆尔等大骇一夕东走其所将兵尽溃由是达尔玛哩増修武备备城守益严二十五年皇太子在冀寜命立上都分省达实【旧作达世今改正】特穆尔为平章政事达尔玛实哩为右丞便宜行事以固防根本图沁【旧作秃坚今改正】特穆尔用博啰特穆尔命以兵犯上都先遣利用少监特尔格齐【旧作帖里哥赤今改正】至上都令广备粮饩逺近大军达尔玛实哩开陈大义戮之于市民情乃定已而图沁特穆尔率铁甲马歩军蔽野而至呼声动天达尔玛实哩申明顺逆之理以安人心巡视城壁昼夜不息夜遣死士缒城下焚其攻具而调副留守图噜黙色哈雅【旧作秃鲁迷失侮牙今改正】引兵由小东门出与之战大卧龙冈败之未几博啰特穆尔伏诛图沁特穆尔皆奔溃上都以安拜中书右丞兼上都留守提调虎贲司加光禄大夫赐黄金系腰仍命提调东西手巴勒噶齐既而上都分省罢遥授中书平章政事上都留守位居第一力辞不允召为大宗正府伊克札尔固齐【旧作也可扎鲁忽赤今改正】迁翰林学士承防除知枢宻院事大抚军院事










　　钦定热河志卷八十六
　　钦定四库全书
　　钦定热河志卷八十七
　　人物一　【列女　流寓　方外并附】
　　热河山川雄秀英杰钟灵方今改设郡县建立学校人材由是蔚兴而前代自魏晋以还生其地者代有贤豪辽金及元为中京北京上都大宁地文武軰出亦炳然可观焉兹特综成事具録于篇至于列女贞操足风时俗与夫名贤流寓释道栖真托迹灵区者并采附简末俾来者观感兴起志人物第十八
　　晋
　　孙泳　十六国春秋前燕録咸康四年赵率众来伐朝鲜令昌黎孙泳帅众拒赵大姓王清等宻谋内应泳収斩之同谋数百人惶惧请罪泳皆赦之与同拒守儁二年伐赵赵征东将军邓恒焚仓库弃安乐遁去都尉泳急入安乐扑灭余火借其谷帛儁以泳为广甯太守
　　谨按慕容氏时昌黎有二咸康三年以前昌黎郡当渝水下流海口在今锦州府境与热河所属无闗至前燕録称徙昌黎郡筑好城以逼乙连事在咸康三年后其地已移属龙城以西为今八沟东境中孙泳以下诸人事迹皆在咸康四年以后例得载入至庐副鸠为昌黎徒河人徒河本汉县在前燕时亦锦州府境至慕容垂遣骠骑将军农出螉塞攻令支讨余岩置幽州牧后已属热河境内【详见建置沿革】故亦仍编
　　载焉
　　刘斌　十六国春秋前燕録廆以昌黎刘斌典机要咸康二年皝遣斌送王齐等于建康儁二年伐赵留世子守龙城以内史斌为大司农与典书令皇甫真留统后事
　　韩宰　十六国春秋前燕録韩宰昌黎人仕儁为谒者仆射扬威将军子昞降于魏
　　谷衮　十六国春秋后燕録谷衮昌黎人也膂力兼人弯弓三百斤勇冠当时仕垂至广武将军卢副鸠　十六国春秋后燕録卢副鸠昌黎徒河人也仕垂为尚书令临泽公
　　北魏
　　屈遵【孙恒曽孙道赐】　魏书屈遵屈遵字子皮昌黎徒河人也【魏书太平真君八年并徒河属昌黎郡广兴县】名著当时慕容垂以为博陵令太祖南伐属城长吏多逃窜遵独告其吏民曰往年寳师大败今兹垂征不还天之弃燕人弗支也魏帝神武命世寛仁善纳御众百万号令若一此汤武之师吾欲归命尔等勉之遂归太祖素闻其名厚加礼焉拜中书令出纳王言兼总文诰中原既平赐爵下蔡子从驾还京师卒遵子须须长子恒字长生沈深有局量少纂家业尤善书计给事诸曹迁将作监世祖即位稍迁尚书右仆射加侍中以破平凉功赐爵济北公加平南将军督诸军东伐进号镇东大将军师次和龙冯文通致牛酒犒军献甲三千恒责其不送侍子数之以王命遂掠男女六千口而还世祖信任之委以大政车驾出征常居中留镇与襄城公卢鲁元俱赐甲第真君四年坠马卒时世祖幸隂山恭宗遣使乘传奏状世祖悼惜谓使人曰汝等杀朕良臣何用乘马遂令歩归　恒子道赐袭祖爵进为尚书加散骑常侍善骑射机辩有辞气世祖甚器之
　　谷浑　魏书谷浑传谷浑字元冲昌黎人也父衮勇冠一时浑少有父风任侠好气以父母在常自退抑晩乃折节受经业被服儒者以善书为内侍左右迁前锋将军世祖即位从征赫连昌迁侍中安南将军领仪曹尚书赐爵濮阳公浑正直有操行性不茍合趋舍不与已同者视之如然不以富贵骄人时以此称之卒諡文宣
　　卢鲁元　魏书卢鲁元传卢鲁元昌黎徒河人也曽祖副鸠祖父并至大官鲁元敏而好学寛和有雅度太宗时选为通直郎以忠谨给侍东宫恭俭尽节世祖亲爱之及即位以为中书侍郎拾遗左右宠待弥深鲁元益加谨肃内外大臣莫不敬惮焉性多容纳善与人交好掩过扬美由是公卿咸亲附之工书有文才累迁中书监领秘书事赐爵襄城公从征赫连昌世祖亲追击之入其城门鲁元随世祖出入是日防鲁元几至危殆真君三年车驾幸隂山鲁元以疾不从及薨世祖临其丧赠襄城王諡曰孝葬于崞山为建碑阙自魏兴贵臣恩宠无与为比子统袭爵
　　韩秀　魏书韩秀传韩秀字白虎昌黎人也祖宰父昞秀歴迁尚书郎赐爵遂昌子拜广武将军髙宗称秀聪敏清辩才任喉舌命掌机宻延兴中尚书奏以敦煌一镇界逺西北欲移就凉州秀独谓徙就姑臧虑人懐异意乃从秀议太和初迁内侍长后为平东将军青州刺史假渔阳公在州数年卒子务袭爵
　　韩麒麟【子兴宗显宗孙子熈】　魏书韩麒麟传韩麒麟昌黎棘城人也【魏书太平真君八年并棘城属昌黎郡】自云汉太司马増之后父瑚麒麟幼而好学美姿容善骑射恭宗监国为东曹主书髙宗即位赐爵鲁阳男加伏波将军父亡在丧有礼后参征南慕容白曜军事进攻升城师人多伤及城溃白曜将坑之麒麟谏曰勍敌在前便坑其众恐自此以东人各为守三齐未易图也白曜从之皆令复业齐人大悦髙祖时除冠军将军齐州刺史假魏昌侯在官寡于刑罚以新附之人未阶台宦士人沈抑宜推用豪望从之京都大饥复表陈时务卒于官遗勅殡以素棺事从俭约麒麟立性恭慎恒置律令坐傍临终之日唯有俸绢数十疋其清贫如此赠散骑常侍安东将军燕郡公諡曰康　长子兴宗字茂先好学有文才官秘书中散　兴宗弟显宗字茂亲性刚直能面折廷诤亦有才学法门法抚三齐称其聪悟尝与显宗校试抄百余人名各读一遍随即覆呼法抚犹有一二舛谬显宗了无误错太和初举秀才对策甲科除著作佐郎车驾南讨兼中书侍郎既定迁都显宗上书其一愿舆驾早还北京省诸州供帐其二北都富室竞以第宅相尚今因迁徙宜申禁约令贵贱有检无得逾制其三舆驾还洛阳轻将数千骑衔橛或失愿少垂省察其四愿垂拱司契委下员成髙祖颇纳之又上言进贤求才朝廷但检门望不复弹坐当校其有寸长铢重者即先叙之又止奸在于防检不在严刑又代京宜建畿置尹崇本重旧以光万叶又伎作不可襍居士人不宜异处又侨置中州郡县名数甚众疑惑书记错乱区宇非所以疆域物土可依地理旧名厘革又赐赉太过不可以亲近之昵猥损天府之储又诸宿卫内直者宜令武官习弓矢文官讽书传今给蒱博之具徒损朝仪一宜禁止髙祖善之后为本州中正车驾南伐军次赭阳萧鸾戍主成公期遣髙法援等来撃显宗亲率拒战斩法援首髙祖诏曰卿破贼斩帅何为不作露布显宗曰臣顷闻镇南将军王肃获贼二三驴马数匹皆为露布臣在东观私每哂之近虽仰凭威灵擒斩不多所以敛毫卷帛觧上而已新野平以为镇南广阳王嘉谘议参军后上表诉前征勲诏以白衣守谘议卒显宗撰冯氏燕志孝友传各十卷传于世景明初追赭阳勲赐爵章武男　兴宗子子熈字元雍少自修整有学识侍中崔光举为清河王怿常侍迁郎中令初兴宗以爵让弟显宗不受子熈缘父素懐卒亦不袭及显宗卒子熈别防赐爵乃以先爵让弟仲穆父亡居丧有礼子熈为怿所眷元又害怿久不得葬每言王若不得复封以礼迁葬誓终身不仕灵太后返政以元又为尚书令觧其领军子熈伏阙上书灵太后义之乃引子熈为中书舍人后遂赐元又死子熈清白自守不交人事少孤为叔显宗抚养及显宗卒子伯华幼子熈友爱等同生长犹共居车马资财随其费用又上书求析阶与伯华于是除伯华东太原太守兴和中为侍讲卒遗戒不求赠諡
　　孙绍　魏书孙绍传孙绍字世庆昌黎人世仕慕容氏祖志入国父协字文和绍少好学隂阳术数多所贯渉初为校书郎稍迁给事中朝廷大事好言得失遂为世知与常景等共修律令性抗直每上封事恳切不惮犯忤兄世元早卒善弹筝绍后闻筝声便涕泗鸣咽世以此尚之曽与百僚赴朝东掖未开绍于众中引吏部郎中辛雄窃谓之曰此中诸人唯吾与卿犹享富贵雄甚骇愕未几有河隂之难绍善推禄命事验甚多迁左卫将军右光禄大夫卒諡曰宣
　　卢丑　魏书卢丑传卢丑昌黎徒河人鲁元之族世祖为监国丑以笃学博闻入授经后以师传旧恩赐爵济隂公除镇军将军拜尚书加散骑常侍出为河内太守延和二年卒
　　北周
　　怡峰　周书怡峰传怡峰字景阜辽西人也本姓黙台因避难改焉髙祖寛燕辽西郡守魏道武时率戸归朝曽祖文峰少从征役以骁勇闻永安中为都将讨万俟丑奴以防授给事中明威将军转征虏将军都督齐神武与魏孝武搆隙太祖令峰率轻骑赴洛阳至潼关值魏西迁即从太祖囬洛复潼关拜安东将军华州刺史寻转大都督讨曹泥进爵华阳郡公从破窦泰威名转盛授开府仪同三司拜夏州刺史讨刘平伏有防东魏围頴川赴援至南阳疾卒峰沈毅有胆畧得士心太祖嗟悼久之諡曰襄威子昻光春
　　谨按北周时无辽西郡号自隋书地理志始称辽西郡旧置营州统桞城周书成于隋代当时为怡峰立传或即现在所置地书之亦未可知故仍载入
