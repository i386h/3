<!-- { "loadSidebar": true } -->
　　夫塔古无有也本出于浮圗氏自佛教东被始有之是谓佛庙葢闻不迁者性也恒动者情也缘情而能有者生也生不可常必至于灭灭不可已复转于生于此流转中能解生死之缚而得不生不灭者惟释迦而已故超然特立于羣圣之上可谓天人师者也然大耄既至终显有为故金身示灭当此之际六种震动如须弥倾摧使诸天无所依也呜呼去圣镇远灵迹不无故所有舎利为八国以宝塔分之其数凡八万四千尔后厯载弥乆隤废者甚众人心特恐亡坠益复兴起之或发诸宝函或擘以玉粒或葺其旧制或剏以新作故塔庙之多迹于此也虽殚其筋力尝不为劳然竭以资财亦不为费至若累宝檐络珠网接云汉而起尝不为高并防闾夷井灶有郛郭之半亦不为广其人心勤厚有如此者皇朝定天下以武守天下以文太平既乆而人心向善故此教所以盛宏凡民间建立佛寺靡弗如意今此塔自太平九年栁城人梁氏之所建也氏兄弟二人长曰守奇夙植善根次曰道隣素宏愿力自童子时有聚沙之戯后果志于出家既受具已大通宋乘先隐于龙岫之一兰若后为城中人请居此土一日于鉢中忽出异光不散者乆之既而乃得舎利二粒玉彩晶灿不可正视人争戴之由此乃舎衣盂特兴塔像复求化官长暨贵戚并豪族之家各助以金帛车服或诸珍玩计获数百万钱共为成办之于是火其砖广若山积募其工翕如云合负土于堦者若蚁之累垤汲坭于檐者如燕之巢房凡一十三级通百有余尺珠函之灵瑞在乎其中观夫有金撑以鋭其上有广陛以丰其下岂徒然哉我所贵踊出三界而为解脱之场也有千嵗灯以然于内有百链镜以悬于外亦岂徒然哉我所贵遍照十方而破黒暗之域也且如风鸣宝铎尽宣妙法音蚁践崇阶亦成无上道故一尘所霑一影所覆其利乐信不虚矣噫彼土木有穹隆而崔嵬者勿谓我小我小有可观彼金碧有灿烂而陆离者勿谓我俭我俭能中礼愚弗克偹徒止于此焉复常有光数见或五色气以覆之因上闻之以精诚有感故灵应必通乃勅其寺曰灵感寺至大安中有先师之弟子通教师赐紫沙门思整重修以润色之二先师者葢愚之祖母故河南太君之伯父也塔初成日我先人尝欲亲志之而不意早没故弗克逮言今通教师素与我先人有甥舅之爱毎一见必以此事为记师既诱我以先人之志能弗继之我复感师念先师之徳可弗述之此者葢为其肯构也故不敢让乃强为记云其颂曰既生必灭唯性不迁不生不灭惟佛能然金身虽徃灵迹可舎利所至塔庙兴焉在西所建八万四千益远益敬至于无边凡厥愿力非小因缘有僧梁氏获此舎利千佛共与一日自至鉢中有光玉粒者二苟非精诚格兹灵瑞乃舎衣盂愿作佛事以清浄心置琉璃器藏于塔中以福万世后有门人以增以新长令浄白不生埃尘叙我以旧托我以文乃强为述昔我先君
　　释迦定光二佛舎利塔记　　　【辽】僧慧材
　　窃闻三千化主百亿雄尊往复之迹以无垠方便之门而莫限应愿荣辞于天界权仪降诞于王宫孜孜而示倦龙庭黙黙而优防鳯苑颦眉【阙】返严驾惨回老病死苦以因观法报化身而是慕奢华涕厌午夜逾城苦行石坚六年修道浴泥洹河已赴菩提树来断障降魔既登于佛果垂慈应请乃转于法轮始从鹿苑终至鹤林时经四十九年教演一十二分所应度者皆以随宜方便度讫其未度者亦已与作得度因缘顾此土之绿周念他方之化益于是就力士生地之内诣坚固树林之间足南首北背东靣西叠足枕肱现四仪之究竟收心住定示八相之穷终金口缄以絶言玉毫掩而【阙】彩四生乏主悲摧凡圣之心三界无依哀变乾坤之色坚劳之寿既已云亡金刚之身故亦是坏阇维讫于宝树舎利分以金罂爰兴窣堵波以利萨逹嚩育王西出【阙二字】八万四千随帝东临并造三十六所于凝固之道体虽【阙】然不然而转变之化身亦法尔窅尔是以【阙二字】之刹土咸建多【阙】之塔婆垂青廕而广大施慧灯以遐延凡兴一供之因定尅千生之果粤有【阙四字】重和十五年陶冶甄铸鐡塔一所厯十三檐亘二百尺往往夜晦屡放虹光福常住以丰肥祐上下而和睦迩后展讨殿宇津置堂廊毎嗟佛垅闪于南隩大众佥议欲移中央即有衍大徳潜资义仓提防云敷共舍浄赀一千緍其诸释侣量力施钱共四百千周充功费寻择良辰亦得吉卦坼至十檐获定光佛舎利六百余颗至地宫内获释迦佛舎利一千三百余颗再选定四月八日午时依旧如法安切以慧材狼山冗学龙苑庸夫赧扣才聊编盛事伏愿三乗五性承兹乃共舍羬轩七趣十生仗此乃同登犪驾更愿陵迁谷变懿范不凋地乆天长徽猷永固云尔











　　钦定热河志卷一百十七
　　钦定四库全书
　　钦定热河志卷一百十八
　　艺文十二
　　前代
　　碑志
　　宜州防峪道院复建藏经千人邑记
　　【金】徐　卓
　　佛经者西域天竺之迦维卫国净饭王太子释迦牟尼之所説也太子当周庄王九年四月八日自母右胁而生及长舎太子位出家苦身学道精进六年以来觉悟一切种智故谓之佛佛在世垂化四十九年至于天龙神鬼无不聴法后至拘尸那城娑罗双树间二月十五日入灭度其弟子迦叶与阿难等五百人共追撰述缀为经教行之西土千百余年自汉已上中国未逮及明帝夜梦金人飞行于殿廷以问朝臣而傅毅对曰此佛也帝遣中郎蔡愔秦景奉使天竺求之得佛经四十二章及释迦立像并与沙门摄摩腾竺法兰东还愔之来也以白马负经因立白马寺于洛城雍门西以处之而后魏晋宋齐之间梁陈周隋之际圣贤继至经论日滋寖兴于姚秦罗什大备于李唐元奘由是空门兴教与儒道争衡下至五代降及宋辽歴夷险而其教弥光经隆替而斯道愈振凡所贮藏有五千四十八卷故名曰藏经防峪者乃辽时耶律详衮【旧作详稳今改正】家之坟所也其家世积善遂卜胜地以建佛宫置以藏经其来也乆虽贮于此未见宏扬先是忠显校尉顔夀因此地之是歴观斯经之不宣乃约土人共赍物用请名僧数十人长穿开读至于皇统六年十月七日无何为火灾所焚其余屋舎扫地皆尽大凡事乆则絶絶则有时而继物乆则灭灭则有时而兴然则继絶兴灭非其人安能为之哉郡人马祐者乃逸士也遯世髙蹈卜居相隣自观煨烬之余基誓发继兴之大愿遂与旧邑人顔夀等亲为倡率转相紏合乃得千人立为一社众推马祜为邑长以顔夀等为提防募钱易经鸠工构藏随其卷帖贮以柜匣其余佛屋僧廊次第建立庶几法无凝滞人获顶上以报皇国之恩下以资吾邦之福且走一介求记于余余亦里人也既闻其事喜不知极以笔书之俾勒诸石
　　兴中府尹银青改建三学寺及供给道粮千人邑
　　碑铭　　　　　　　　　　　【金】韩长嗣
