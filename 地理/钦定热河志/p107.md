<!-- { "loadSidebar": true } -->
　　按慕容垂定都中山建留台于龙城以其子慕容农慕容隆相继镇龙城皆称都督幽平二州诸军事知其时承徳府属之地仍分属幽州平州慕容宝既迁龙城之后当慕容盛时以幽州刺史镇肥如【在今卢龙县北境】平州刺史镇宿军【方舆纪要宿军城在营州东北后燕所置为平州治】肥如虽在今府境之外然即当平泉州之南境宿军当建昌县之东北境知其时承徳府属之地亦属幽平二州也慕容熙之光始二年以幽州刺史镇令支【在今迁安县境】三年以青州刺史镇新城【方舆纪要新城在营州东徒河西慕容熙置青州治新城即其地】并州刺史镇凡城【方舆纪要凡城在营州西南慕容氏所置城】六年以营州刺史镇宿军冀州刺史镇肥如盖增置青州并州及冀州又改平州为营州地不加广而州名转多是时府属之地乃慕容氏青并营三州所属而错出于其幽冀二州至髙云以并州刺史镇白狼【方舆纪要白狼城在营州西南】而以幽冀二州牧镇肥如是时府属之地乃髙氏并州所属而错出于其幽冀二州髙云时不详青州营州者其仍旧与并省别无可考又后燕録慕容垂时有昌黎太守知其仍自为一郡慕容盛及髙云时皆有昌黎尹盖自慕容宝复都龙城之后昌黎郡即移治龙城【北魏昌黎郡治在龙城亦沿燕旧】故改称为尹也其所属之县惟石城广都有令知其置县余不可考
　　冯跋时为北燕地至冯宏并于魏
　　按北燕录称冯跋即天王位于昌黎以昌黎郡即在龙城也跋初僣位时以冯乳陈为征西大将军并青二州牧以冯万泥为骠骑大将军幽平二州牧是时元魏日强燕之封境渐削所谓并青幽平诸州大约止在黄龙附近数百里之地昌黎为都城所在故仍设尹石城建徳并有太守知其置郡建徳又有令知其置县又魏人伐燕诏永昌王健攻建徳乐安王丕攻冀阳亦为北燕所置郡其地并当在今平泉州建昌朝阳二县境至魏之取和龙先克白狼城是白狼在北燕时亦为重镇










　　钦定热河志卷五十七
　　钦定四库全书
　　钦定热河志卷五十八
　　建置沿革四
　　北魏
　　北齐　周











<史部,地理类,都会郡县之属,钦定热河志,卷五十八>
<史部,地理类,都会郡县之属,钦定热河志,卷五十八>
　　北魏
　　北齐　周
　　北魏为安州营州及库莫奚契丹地
　　今承徳府本境为安州广阳郡之燕乐县地其北境为库莫奚地滦平县为广阳郡之广兴县地其西境为御夷镇地丰宁县为燕乐县方城北地其西南境为御夷镇地北境为库莫奚地后俱并入库莫奚平泉州为营州建徳郡之阳武县冀阳郡之平刚县地赤峯县为库莫奚地建昌县为营州建徳郡之石城县广都县地冀阳郡之栁城县地其北境为契丹地朝阳县为营州昌黎郡之龙城县广兴县定荒县地其北境为契丹地
　　魏书地形志安州【皇兴二年置治方城天平中防元象中寄治幽州北界】领郡三【按在今境之郡一】
　　广阳郡【延和元年置益州真君二年改为郡】领县三
　　广兴【延兴二年置真君九年并恒山属】
　　燕乐【州郡治延和九年置真君九年并永乐】
　　方城【普泰元年置】
　　按北魏燕乐县即安州广阳郡治其地在邉外与东魏元象时侨置邉内之燕乐县异【东魏侨置之燕乐县在古北口内今密云县东北境】曾公亮武经总要谓后魏之安州辽为北安州西南至古北口二百八十里以方位道里计之当在今丰宁县之东境水经注索头水南迳广阳侨郡西今安州治【安州为魏置郦道元魏人故曰今安州】南流注于濡水【即滦河】索头水即今伊逊河【详见水门】流经承徳府北境过丰宁县至滦平县之东北境会入滦河今丰宁县博洛河屯【即波罗河屯】之废城址古索头水正经其西当为安州故治盖北魏之安州领郡凡三密云郡安乐郡皆置于邉内惟广阳郡置于邉外今承徳府之南境【北魏为奚地】滦平县之东境【西境为御夷镇地】丰宁县之东南境【北境为奚地西南境为御夷镇地】皆广阳郡地也魏志燕乐县下注州郡治是州郡同治燕乐燕乐县治即当在丰宁县东南境附近安州故治也承徳府南境近相毗接亦当为燕乐县地广兴方城二县方位不详魏志既称燕乐县为州郡治又于安州下注治方城者方城本地名安州与燕乐同治其地故注文互见后普泰元年析置方城县县以地名亦当在今丰宁县境燕乐方城居北在丰宁县境则广兴县宜居南为今滦平县境矣
　　又按水经注五渡水【今承徳府东境之老牛河详见水门】出安乐县丁原山南流迳其县故城西本三会城也又髙石水【今平泉州南境之瀑河详见水门】出安乐县东山西流厯三会城南道元所注系在安州境而北魏之安州本无安乐县若指渔阳郡之安乐县北魏于真君七年并入潞县者其故地在今顺义县界于邉外无涉惟魏志安州燕乐县下注云真君九年并永乐知北魏真君以前尚有永乐县与燕乐县毗接同在安州境内所谓安乐县者疑即永乐县之譌因其已并入燕乐故道元称为故城也
　　营州【治和龙城太延二年为镇真君五年改置永安未防天平初复】领郡六【按在今境之郡三】
　　昌黎郡【晋分辽东置真君八年并冀阳属焉】领县三
　　按昌黎本燕之旧郡其治在龙城亦因后燕北燕之旧
　　龙城【真君八年并栁城昌黎棘城属焉有尧祠检顿城狼水】
　　按龙城即燕旧都在今朝阳县南境之三座塔狼水即大凌河流经三座塔境惟所并之棘城在今义州西北当朝阳县境之外知龙城县之东兼得今锦州府地
　　广兴【真君八年并徒河永乐燕昌属焉有鸡鸣山石城大栁城】
　　按方舆纪要广兴故城在营州东百里当在今朝阳县南三座塔之东境其所并之徒河为今锦县地在朝阳县境外知广兴县之东南亦兼得今锦州府地
　　定荒【正光末置有鹿头山松山】
　　按方舆纪要定荒县正光末析龙城广兴二县地置正光之末距太延二年初得昌黎郡之时防及九十年知正光以前即龙城广兴二县地亦当在今朝阳县境今奈曼旗西南八十里有鹿儿山其地正当魏昌黎郡之北境或即为古鹿头山未可知也
　　建徳郡【真君八年置治白狼城】领县三
　　按建徳本燕旧郡之名考魏之取燕于延和元年八月先拔建徳郡于太延二月四月始白狼城知建徳郡与白狼城本为两地魏之建徳郡即治白狼城盖系改置之郡北燕之故治
　　石城【真君八年并辽阳路大乐属焉冇白鹿山祠】
　　按方舆纪要石城故城在营州西南百余里盖据后燕録慕容宝自广都黄榆谷行十余里清河王防勒兵攻宝宝驰二百里至龙城防遣骑追至石城不及广都距龙城二百余里而石城在其中约畧以为百余里耳魏之建徳郡既领石城县而昌黎郡之广兴县下复有石城知为两地疑后燕録所谓追至石城者乃广兴县境之石城故与龙城相近未必为石城县也又考魏志于石城下注前汉属石北平即以石城为汉县考慕容燕所置诸郡县用汉旧名者颇多而分并参错毎非其故址后燕时有石城令知其志石城县北燕时又有石城太守知其又升为石城郡魏时省郡而存县盖亦仍燕之旧县而非即汉县故治也计其方位当在今建昌县西南接平泉州东南近长城之地
　　广都【真君八年并白狼建徳望平属焉有金紫城】
　　按广都亦燕之旧县水经注广成俗谓之广都此盖自慕容氏后相沿以俗名置县魏志不系以沿革知非汉之广成故县至魏建徳郡既治白狼城而志又称白狼并属广都者盖郡治在白狼城而白狼所属之地复割入广都耳据后燕録自广都黄榆谷至龙城二百余里则广都当在龙城之南为今建昌县东南境地
　　阳武【正光未置有三合城】
　　按阳武县置于正光之末距真君八年置郡之时已越七十余年当以近建徳郡之地祈置其方位未详方舆纪要谓阳武废县在石城东亦约畧之词别无证据水经注安乐【当作永乐见前安州条下】县有三会城此称三合城疑即三会之譌考安乐县之三会城在五渡水之东髙石水之西与濡水入邉处相近当在今老牛河【即五渡水】瀑河【即髙石水】之间为平泉州西南境地三合城先已并入燕乐县而此又在阳武县者盖建徳郡与广阳郡本自相接故析其附近之地置县正光末增置阳武之时距道元之死仅二年余【道元死于孝昌三年萧宝夤之乱】当在其书成之后故水经注未之详也
　　冀阳郡【真君八年并昌黎武定五年复】领县二
　　按冀阳亦燕之旧郡魏自延和元年拔冀阳郡于北燕真君八年并入昌黎郡逮武定时复置冀阳郡而东魏旋亡是魏之置有冀阳郡统前后不过十有余年其实即昌黎郡地也
　　平刚
　　按平刚在燕时亦当置县魏初随冀阳郡并省至魏末复置耳魏志不详沿革当与前汉右北平治之平刚异【平刚汉书本作平冈】水经注自卢龙至凡城二百许里自凡地东北出趣平罡【即平刚】百八十里盖即指魏之平刚当为今平泉州东境地
　　栁城
　　按栁城为燕改置之县已非汉之故治至魏初并省之时既以其地省入龙城而又割栁城之故城分广兴至魏末仍分置栁城县故有龙城所并之栁城有广兴所之大栁城又有冀阳郡所领之栁城县屡经分割并非燕栁城之故治盖其一时之废置如是计其方位当不离龙城以南为今建昌县南境地
　　又按魏志又有南营州注云孝昌中营州隘永熙二年置寄治英雄城其所领亦有昌黎郡及龙城广兴定荒三县建徳郡及石城广都二县当永熙二年正东西魏分国之时此乃侨置之营州与故地无涉
　　北史奚传【互见魏书】库莫奚其先东部宇文之别种也初为慕容晃【十六国春秋作皝】所破窜匿松漠之间好为寇抄登国三年道武亲自出讨至弱洛水南大破之十数年间库莫奚滋盛大和四年辄入塞内辞以畏地豆干抄掠诏书切责之二十二年寇安州击走之后复欵附毎求入塞交易宣武诏曰库莫奚去太和二十一年以前与安营二州邉人参居并无欺贰至二十二年叛逆以来遂尔逺窜今虽欵附犹在塞表
　　按库莫奚初窜匿松漠当在承徳府属北境之外魏道武破之于弱洛水【即饶乐水】南即今英金河在赤峯县属翁牛特旗界魏之登国三年即慕容垂之建兴三年是时苻秦丧乱后燕又甫经立国故库莫奚渐强得至弱洛水南其后慕容宝之袭库莫奚渡浇洛水【即饶乐水】是终后燕北燕之世库莫奚皆处英金河左右在今承徳府丰宁县北境及赤峯县境逮魏太和四年之后始与安营二州民杂居益复渐徙而南散处今承徳府本境滦平县丰宁县平泉州境内太和以后奚之部落日大魏志所称安州于天平中防者史不详其事考其时正江果弃安州奔髙丽时必库莫奚乗乱据之耳至东魏孝静帝武定三年髙欢上言幽安定三州北接奚蠕蠕请于险要修立城戍以防之此所谓安州者乃东魏寄治邉内之安州已非北魏安州之故境矣
　　北史契丹传【互见魏书】契丹国在库莫奚东异种同并为慕容晃所破窜于松漠之间登国中魏大破之遂逃迸经数十年有部落于和龙之北数百里真君以来得交市于和龙密云之间贡献不絶太和三年莫贺弗勿于率其部落求内附止于白狼水东
