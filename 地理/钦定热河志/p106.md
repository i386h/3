<!-- { "loadSidebar": true } -->
　　按匈奴在武帝时徙而西北自王莽变易其号复扰近塞建武中匈奴左部转居塞内特徙幽并邉人于常山闗居庸闗东以避之盖又窜入乌桓鲜卑之境至建武二十二年以后匈奴复又北徙汉南地空于是全为乌桓鲜卑所有鲜卑之强大过于乌桓而乌桓布居塞内在长城之北隂山之南附近邉墙是今承徳府属之南境并为后汉乌桓之地若鲜卑当在乌桓之北然考后汉书所载既有辽东乌桓渔阳乌桓上谷乌桓之别而鲜卑亦复有辽东辽西等名三国魏志亦谓乌桓鲜卑因汉末之乱中国多事不遑外讨故得檀汉南之地其疆圉分合虽不可考要其为二部之错居也久矣抑又考之后汉书鲜卑谓鲜卑以季春月大会于饶乐水上饶乐水即今英金河正当今赤峯县北境而后汉书又谓檀石槐初立庭于弹汗山歠仇水上去髙栁【髙栁为汉县在今阳髙县境】北三百余里通考于檀石槐庭注马邑郡界是檀石槐建庭之处在今大同朔平二府北境外而东至英金河左右皆鲜卑疆域所及可知今承徳府属之北境皆鲜卑地也胡三省通鉴注引宋白之说则谓建安时鲜卑庭在右北平郡界盖鲜卑强盛渐徙而南已兼及今承徳府属之南境故魏武出卢龙口东伐乌桓必先涉鲜卑庭也
　　魏为鲜卑地
　　三国志鲜卑文帝践阼步度根【檀石槐死子和连立和连死兄子魁头立魁头死弟步度根立】遣使献马帝拜为王后数与轲比能更相攻击步度根部众稍寡弱将其众万余落保太原雁门郡而轲比能众遂强盛青龙元年步度根为比能所杀　轲比能本小种鲜卑众推为大人部落近寨文帝亦立为附义王后与东部鲜卑大人素利及步度根三部争鬬比能彊盛控十余万骑余部大人皆惮之后幽州刺史王雄遣勇士刺杀比能更立其弟【在青龙三年】　素利弥加厥机皆为大人在辽西右北平渔阳寨外道逺初不为寇然其种众多于比能建安中太祖皆表宠以为王
　　按檀石槐部至步度根惟保并州内塞于是檀石槐旧地属于轲比能考比能建庭之地亦仍在代郡雁门郡之北邉外而魏志称比能制御羣狄尽收匈奴故地自云中五原以东抵辽水皆为鲜卑庭是今承徳府属全境并在其中至于素利弥加厥机本檀石槐所立之东部大人与轲比能各自为部志称其居于塞外道逺不为寇者盖其地尚在比能之东北而辽西右北平渔阳邉外附近之地皆为比能所有也逮比能被刺之后魏志虽称其时种落离散强者逺遯弱者请服邉陲差安然考魏末晋初正鲜卑诸部互相攘据之时今承徳府属全境之地魏与晋实皆不得而有之也
　　晋初为鲜卑诸部所分据属鲜卑段氏宇文氏及慕容氏地
　　魏书徒河叚就陆眷本出于辽西至务目尘立【在晋恵帝时魏书及北史谓在穆帝时者误】即就陆眷父也据有辽西之地而臣于晋其所统三万余家控上马四五万骑
　　十六国春秋前燕録段疾陆眷【即就陆眷】之孙辽自立【在晋明帝太宁三年】段氏自务勿尘【即务目尘】以来日益强盛其地西接渔阳东界辽水
　　按鲜卑段氏自务目尘据有辽西居于徒河【今锦县西北在建昌朝阳二县东境外】太安二年始封为辽西公子疾陆眷继之【在懐帝时】建兴元年慕容廆遣子翰攻段氏取徒河新城【新城在徒河西在今建昌县东境方舆纪要谓晋永嘉中鲜卑段氏所置县】至阳乐引兵而还则其时段氏当已迁于令支【今迁安县地在平泉州南境外】疾陆眷死其从弟末柸杀其叔涉复辰而代之【在元帝太兴元年】末柸死段辽【十六国春秋称为疾陆眷之孙魏书及北史作疾陆眷之弟未详孰是】又杀其子牙而代之是时疆域颇广其所居之令支虽在今平泉州境之外而实兼有今承徳府属南境之地前燕录称慕容皝攻掠段辽令支以北诸城可知今永平府北邉外皆段氏地所谓西接渔阳东界辽水者盖自今西至滦平县东至建昌朝阳县之南境并当为段氏所有其北境则为宇文氏东境即慕容氏也
　　又按当段辽盛时慕容皝于咸和九年攻乙连不克咸康三年筑好城于乙连东以逼乙连知段氏之北界在于乙连方舆纪要乙连城在营州西南二百里当为今建昌县西南境地也段氏之地至咸康四年为慕容皝与石虎所分然考石虎之伐段氏自邺城而东北慕容皝之伐段氏自棘城而西南当时段辽所署渔阳太守北平相代相上谷相等四十余城降于石虎其地并在今长城以内惟慕容皝先攻令支以北诸城其后以段辽诈降于石虎请皝应接复败石虎将麻秋于密云山拥辽及其部众以归知密云东北之地悉为慕容氏所有也段氏既灭之后慕容氏之南境与石赵相接当石虎入段氏令支时怒皝不会师进军棘城皝击败之拓境至凡城而还成康五年石虎使将军石成寇凡城建元二年又使将军尹农寇凡城知慕容氏之南界在于凡城水经注谓自卢龙至凡城二百许里当在今平泉州南境自凡城以南则为赵地矣又后赵録建武六年【时为晋咸康六年在石虎既破段氏之后】自幽州以东至白狼大兴屯田是白狼亦石赵与慕容燕接界之处也
　　周书文帝纪宇文氏先世为大人其后曰晋回号宇文国并以为氏普回子莫那自隂山南徙始居辽西九世至豆归为慕容皝所灭
　　魏书匈奴宇文莫槐【宇文氏本鲜卑别部魏书谓为匈奴者盖匈奴之种而据有鲜卑部众】出于辽东塞外世为东部大人莫廆立【莫槐死弟普揆立普拨死子邱不勤立邱不勤死子莫廆立本名莫圭魏书以避道武帝讳故作莫廆】部众强盛自称单于塞外诸部咸畏惮之魏书昭帝纪昭帝立【在晋恵帝元康五年】分国为三部帝自以一部居东在上谷北濡源之西东接宇文部【当宇文莫圭时】
　　按宇文氏本居辽东塞外周书称自莫那徙居辽西而未详其地庾信周上柱国齐王宪碑则谓晋太康之世据有黄龙考宇文氏之国都本在紫蒙城方舆纪要谓在栁城西北是宇文氏所都亦尚在黄龙之北所谓据有黄龙者盖其南境所及耳太康之世约当宇文莫圭时莫圭距逸豆归之灭才及三传周书谓莫那九世至豆归则自莫圭以前当居黄龙之北也自太康时据有黄龙知今朝阳县东之土黙特右翼境亦宇文氏地又前燕録有宇文乞得归屯保浇水【即饶乐水今翁牛特境之英金河】之文知今赤峯县属之翁牛特境亦宇文氏地至于濡水之发源在今丰宁县西境外拓跋氏居濡源之西而宇文氏与之相接则东自今朝阳县西至丰宁县皆兼得宇文氏地而特偏居北邉縁其时南境属段氏耳又按慕容廆以太康五年立而太康之世宇文氏方据有黄龙其后黄龙之入于慕容氏史无明文考太安元年宇文莫圭遣将素延围棘城【在今义州西北通典棘城在营州栁城郡东南百七十里】为廆所败其子悉独官继之太兴二年自将攻棘城复为廆所败然是时用兵止在棘城为慕容廆所居之地知黄龙尚属宇文氏也悉独官子乞得归代立以太宁三年复又击廆廆遣其子皝破之悉虏其众乗胜拔其国城黄龙之属于慕容氏当在是时观慕容氏于咸康时建都龙城在宇父乞得归既破之后而宇文逸豆归未灭之先可知也自乞得归既败逸豆归杀而代之至建元二年为慕容皝所伐逺遁漠北皝辟地千余里于是宇文氏故地悉入于燕其后并于慕容氏为前燕地
　　按慕容氏本东胡之后世为鲜卑君长自莫防跋在魏初率其诸部从塞外入居辽西始建国于棘城之北慕容涉归【莫防跋死子木延立木延死子涉归立亦名奕洛韩】又迁邑于辽东之北太康五年慕容廆代立十年又迁于徒河之青山【通典徒河青山在营州栁城郡东百九十里】元康四年复迁居大棘城是时慕容氏地尚在今朝阳建昌县东境之外当慕容涉归以全栁城之勲进拜鲜卑单于是栁城本非慕容氏地知其犹属于晋也又太康二年慕容涉归始寇昌黎太康五年慕容廆入寇辽西复掠昌黎然曰寇曰掠是慕容氏尚未能据有其地知其亦属于晋也逮永嘉之乱慕容氏始强太兴初于诸部弱小者稍击取之疆域渐广太兴二年廆袭平州刺史崔毖奔髙句骊悉降其众于是兼有平州之地至咸和八年慕容皝代立之后既并段辽则承徳府属之南境皆为所有又灭宇文氏则承徳府属之北境亦为所有矣
　　慕容皝时都于龙城【至慕容儶迁都于蓟复迁于邺以龙城为留台】十六国春秋前燕録咸康七年春正月皝以栁城之北龙山之西【一作南】福地也使唐国内史阳裕等筑龙城构门阙宫殿庙园【一作宗庙】耤田遂改栁城为龙城县八年冬十月皝迁都龙城
　　按慕容氏立国其郡县之建置前史未详所可考者龙城为皝之国都在今朝阳县属土黙特右翼地昌黎郡为皝所徙置晋志所载之昌黎郡【晋书地理志谓三国魏置魏书地形志作晋置】即前汉交黎县后汉昌黎县本在今朝阳县境之外自咸康三年慕容氏徙昌黎郡即与龙城相近建元二年皝破宇文逸豆归徙其部人五万余落于昌黎是时已居龙城则昌黎正为近畿之地因徙人戸以实之前燕録有昌黎太守知其自为一郡也又按慕容皝时后赵石虎正强然考后赵之地其北境但至令支【后赵録建武五年虎以李农为持节监辽西北平诸军事营州牧镇令支】与蓟【后赵録建武六年慕容皝袭幽冀幽州刺史石光闭城不出皝直抵蓟城】后赵録建武五年【即晋咸康五年】虎以辽西迫近燕境徙其民于冀州之南六年复徙辽西北平渔阳万余戸于兖豫雍洛四州之地又前燕録皝长史刘翔称石虎畏惧悉徙邉陲之民散居三魏以蓟城为北境可知今承徳府属之地皆不在石赵境内也前燕録又称咸康六年皝出蠮螉塞袭赵长驱至蓟城慕容儶二年自东道出徒河西道出蠮螉塞中道出卢龙塞三道并进伐赵徒河在今锦县西北蠮螉即居庸之转音在今平昌州西北卢龙塞即潘家口在今迁安县西北慕容氏时都龙城为今朝阳县境地其西南疆域所至跨有承徳府属全境故自徒河至居庸皆其分道入邉处也魏书又魏奚与契丹为慕容氏所破俱窜松漠之间则今府属全境并属慕容氏无疑
　　苻坚灭燕为秦地
　　晋书地理志苻坚灭燕之后分幽州置平州镇龙城
　　按苻坚初灭燕以郭庆为幽州刺史镇蓟【今顺天府】其后以苻洛为幽州刺史镇龙城是时承徳府属全境并当属于幽州逮苻洛自和龙举兵反既讨平之乃分置平州刺史镇龙城而以幽州刺史镇蓟则自今承徳府东境若平泉州赤峯建昌朝阳诸县之地宜为当日平州所属其西境则幽州所属也又前秦时有昌黎太守知其仍置昌黎郡
　　慕容垂复国为后燕地慕容宝复都于龙城慕容盛慕容熙及髙云相继有之
　　魏书慕容廆垂称大位尽有幽冀平州之地晋书地理志慕容熙以青州刺史镇新城并州刺史镇凡城营州刺史镇宿军髙云以并州刺史镇白狼【诸州皆在龙成近地乃后燕之制与古青州并州营州别】
