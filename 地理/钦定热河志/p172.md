<!-- { "loadSidebar": true } -->
　　明祖当年亦甚英逺临絶域建三城岂知土木百年未介弟居然摄北京
　　蹑后燕师虑患深魏卭会饮早成擒南中燕雀真堪笑方建臯门及正心
　　题大寜塔【甲戌】
　　鲁恭宫殿頽无存惟余窣堵巍平原寂寥此日真浄业庄严异代徒祗园杰搆嵗久具灵异不云常羃氤氲气自逺早见郁岧岧逼近欲瞻翻不易此中妙谛吾已知恰似法华开塔时因縁时节苟未至当面错过空赍咨须臾朗彻隂翳消珠幢涌地影荡摇八方薄伽梵齐现一路湼槃门岂遥瓴甓枝撑邈难陟摩空鹳鹤其翼当时挈眷尽归南万古标宗恒镇北六和浮玉向曾登仰瞩空懐最上层触绪题词讵可置遇境忘言实未能大千干闼何春秋碧眼僧过有偈留牛羊下麋鹿逰那似慈恩杜甫愁金风筞马遵前邮
　　大宁故城　在平泉州东北一百八十里即辽之中京大定府金之北京大定府也辽史地理志圣宗尝过七金山土河之濵南望云气有郛郭楼阙之状因议建都择良工于燕蓟董役二嵗郛郭宫掖楼阁府库市肆廊庑拟成都之制统和二十五年城之实以汉戸号曰中京府曰大定城池湫湿多凿井泄之人以为便南有朱夏门北有阳徳门阊阖门王曾行程録云中京大定府城垣庳小方圆才四里许门但重屋无筑阇之制南门曰朱夏门内夹道步廊多坊门次至大同馆其正北门曰阳徳阊阖城内西南隅冈上有寺城南有园圃宴射之所又有长乐门金史大定三年土河泛滥水入京城转运使高徳基命开长乐门疏分使入御沟以杀其势元改为大宁路明初设北平行都司置大宁衞封建宁藩于此自永乐元年弃大宁其地遂墟景泰四年泰宁等三衞乞居大宁废城不许令去塞二百里外居住天顺后遂入于三卫今其城在喀喇沁扎萨克公旂界老河之北本辽之旧址经金时改拓明初复加修筑蒙古名罕苏巴尔汉城高丈余周二十里东西二门南北四门城中街道仓库楼阙依稀可辨城内有浮图二一在城东隅十三级一在旧仓旁城外西南隅有浮图一
　　辽宫殿　在故大定府城内有延庆殿永安殿辽史圣宗统和二十七年四月驻跸中京营建宫室开泰七年十月名中京新建二殿曰延庆曰永安又有观徳殿会安殿为奉安列祖御像之所又中京武功殿圣宗居之文化殿太后居之今并无存辽祖庙　在故大定府城内辽史地理志中京大定府皇城中有祖庙又圣宗开泰八年正月建景宗庙于中京九年十二月诏中京建太祖庙今无存
　　辽国子监　在故大定府城内辽史道宗纪清宁六年六月中京置国子监子命以时祭先圣先师今无存
　　辽秘书监　在故大定府城内辽史兴宗纪重熙二十三年十月驻跸中京幸新建秘书监今无存辽相府院　在故大定府城内三朝北盟会编中京相府院者契丹时宰相所居也今无存
　　辽市楼　在故大定府城内王曾行程録中京大定府有市楼四曰天方大衢通阛望阙今无存大同馆　在故大定府城内王曾行程録中京大定府南门内次至大同馆辽史地理志作中京有大同驿以待宋使今无存
　　朝天馆　在故大定府城内辽史地理志中京大定府城中朝天馆以待新罗使今无存
　　来宾馆　在故大定府城内辽史地理志中京大定府城中有来宾馆待夏使今无存
　　栁河馆　在平泉州东南境辽置王曾行程録自过乌滦河又过墨斗岭芹菜岭七十里至栁河馆刘敞使契丹有宿栁河诗今无考
　　谨按宋时使辽所经之路史称契丹欲夸示险逺道多回曲故其方位尤未易考曾公亮武经总要谓栁河在北安州辽之北安州为丰宁县【即四旂防】滦平县【即喀喇河屯防】之东境及承徳府【即热河防】地今以宋史刘敞传互证之史谓敞使契丹自古北口至栁河回曲殆千里敞质译人曰自松亭【松亭故闗在喜峯口北一百二十里】趋栁河甚径且易不数日可抵中京何为故道此敞诗中亦有稍出卢龙塞及别道入松亭之语乃知当时译路先自古北口而北行仍绕至卢龙塞外也栁河馆与松亭相近故知在今平泉州东南境
　　打造部落馆　在平泉州南境辽置王曾行程録自桞河馆过松亭岭七十里至打造部落馆今无考
　　牛山馆　在平泉州南境辽置王曾行程録自打造部落馆五十里至牛山馆牛山在明初亦称牛岭永乐元年命新昌伯唐云帅师自小兴州大兴州东接牛岭会州诸处屯种今无考
　　鹿儿峡馆　在平泉州南境辽置王曾行程録自牛山馆八十里至鹿儿峡馆刘敞有朱桥鹿儿馆诗鹿儿峡亦称鹿儿岭明初常遇春追元兵出遵化度鹿儿岭至会州今无考
　　铁浆馆　在平泉州境内辽置王曾行程録自鹿儿峡馆又过虾蟆岭九十里至铁浆馆刘敞有铁浆馆诗今无考
　　富谷馆　在平泉州境内辽置王曾行程録自铁浆馆又过石子岭自此渐出山七十里至富谷馆元一统志载大宁路古迹曰富谷有站宋范镇行富谷道中有诗云路回山陡转沙漫水平流曾肇亦有富谷山头一骑归之句今无考
　　通天馆　在平泉州北境辽置王曾行程録自当谷馆八十里至通天馆二十里至中京元一统志引宋绶出使録亦谓富谷馆八十里至通天馆距中京二十里今无考
　　临都馆　在平泉州北境辽置富弼行程録自中京正北八十里至临都馆今无考
　　官窰馆　在平泉州北境辽置富弼行程録自临都馆四十里至官窰今无考
　　谨按武经总要引此文作宫室馆与契丹国志所载行程録作官窰馆互异考元一统志载松山州与中州等处皆有瓷窰知辽时中京附近之地多设官窰其作宫室馆者盖字形之讹耳
　　神水馆　在平泉州境内辽置苏辙使契丹有神水馆诗今无考
　　新城　在平泉州北百里明洪武二十年命宋国公冯胜等率师出松亭闗寨大宁寛河会州富峪四城留兵居守所筑之大宁城即此其曰新城者以别于辽金元故城也置新城卫永乐初废明太祖实录洪武二十二年会宁侯张温及北平行军都司都指挥使周兴奏修拓大宁等城并上其规制大宁城门五城周三千六十丈濠长三千一百六十丈深一丈九尺明史地理志距行都司六十里今其城在喀喇沁扎萨克公旂界周十里东西三里有奇南北二里
　　谨按新城蒙古名喀喇城土人称为黒城一统志原本以为青城引米万春蓟门考大宁至青城二日程以证之然新城在大宁故城西南仅六十里米氏盖考之未详也至于因新城而讹为青城又因青城而讹为黑城转辗改称其实一地耳
　　富峪故城　在平泉州北明初筑富峪城置守御千戸所后改置富峪卫永乐初废明太祖实録富峪城门四城周九百丈濠长九百八丈二尺深一丈三尺明史地理志距行都司一百二十里
　　会州故城　在平泉州南二十里本辽泽州地元改置惠州后讹为会州明初筑会州城【辽泽州城尚在明会州之东北详见建置沿革门】置会州卫永乐初废明太祖实録会州城门四城周一千一百二十八丈濠长一千一百八十九丈二尺深一丈八尺蓟门考青城【即新城】西南至会州一百二十里会州西南至喜峯口二百里与今之方位正合方舆纪要会州城在大宁衞西南二百四十里又二百四十里即喜峯口与蓟门考互异者计里有广狭耳今故城高丈余周三里有奇四门无楼橹蒙古名察罕城豹河流经其东称为察罕河屯河城中居民数百家比屋鳞次烟火相望信塞外之要冲也
　　寛河故城　在平泉州南一百十里喜峰口外明初筑寛河城置守御千戸所永乐初废明太祖实録寛河城门四城周八百十二丈濠长八百五十九丈深一丈五尺今其故城周四里四门无楼橹土人称为寛河城
　　富庶故城　在平泉州东北辽置富庶县属大定府金因之元属大宁路明初废元一统志谓富庶县西北至大宁路东至建州南至利州西南至和众县今州属喀喇沁右翼旗东南境地名公营子有废城址周五里正当大宁之东南与元一统志西北至大宁一百五十里之方位相合又其东接朝阳县【即三座塔防】属土黙特右翼旗界为建州地其南接建昌县【即塔子沟防】属喀喇沁左翼旗界为利州及和众县地当为故富庶城
　　凡城　在平泉州境内方舆纪要凡城慕容氏所置城也考三国志乌丸太祖自征蹋顿袁尚与蹋顿将众逆战于凡城是汉时已有此名不始自慕容燕也十六国春秋石虎率众次棘城皝遣子恪等撃之赵兵逃溃乘胜追之筑戍凡城而还又虎使镇逺将军石成入冦凡城不克又赵抚军将军李农率众三万与征北大将军张举攻燕凡城又平北将军尹农攻燕凡城不克而还又晋书地理志慕容熙以并州刺史镇凡城水经注卢龙东越清陉至凡城二百许里当在平泉州之东南今无考
　　三会城　在平泉州西南境水经注五渡水北出安乐县丁原山南流迳其县故城西本三会故城也又高石水东出安乐县东山西流歴三会城南郦氏所载在濡水【即滦河】既合武列水【今热河】之后将入卢龙塞【今潘家口】之前当在魏安州界考魏书地形志安州有安乐郡【领土垠安市二县齐废土垠入安市周废安市入密云】而无安乐县然安乐郡与密云相接自当在邉内至安州广阳郡所领有燕乐县或疑安乐即为燕乐县乃安州所治为索头水【即今伊逊河】所经又当在丰宁县【即四旂防】境惟魏志于燕乐县下注云真君九年并永乐知永乐亦北魏之县与燕乐县相接水经注所谓安乐县当为永乐县之讹郦道元时已并入燕乐故称为故城今承徳府【即热河防】东境之老牛河即五渡水州南之豹河即高石水三会城当在老牛河之东豹河之西今无考
　　受米城　在平泉州境内唐书地理志自古卢龙北经九荆岭受米城当在州境之南今无考囘纥城　在平泉州境内金史太宗纪都统杲克高恩回纥三城进取中京则城当与高恩二州相近盖辽时俘囘纥部人居此故以名城也今无考奚王牙帐　在平泉州东北旧唐书奚自营州西北饶乐水以至其国新唐书奚传依土防真水地理志长城口北八百里有土防真河奚王牙帐也自卢龙北至奚王牙帐六百里今之土河即吐防真水在喀喇沁右翼旂之南今之英金河即饶乐水在喀喇沁右翼旂之北奚王牙帐正居其间辽史地理志五帐院进故奚王牙帐地城之号曰中京知大定府即故奚王牙帐也
　　奚王避暑庄　在平泉州东北契丹国志东过小河唱呌山道北奚王避暑庄有亭台今无考奚君宅　在平泉州东北苏辙使契丹有奚君宅诗自注云在中京南盖辽灭奚后使居于此今无考
　　花道　在平泉州东北金史布色忠义【旧作仆散忠义今改正】传武雅【旧作窝干今改正】防灵山同昌惠和等县阵而西行忠义追之及于花道是花道在惠和之西也元史穆瑚黎【旧作木华黎今改正】传平定东京进攻北京金守将伊木沁【旧作银青今改正】率众二十万拒花道逆战败之是花道在北京之东也元时曽置驿于此为花道驿今无考
　　冷翠轩　近平泉州东北金赵秉文有重九登会禅寺冷翠轩诗今无考
　　朝爽楼　在平泉州东北元云峯真人康泰真墓碑曰仲冬凛冽霫之朝爽楼者最为杰观四壁旷然千山叠雪泰真裸袒而居及十旬余楼下瞻仰者云集今无存
　　涂河千秋桥　在平泉州境内元一统志载大宁路涂河千秋桥陈元革诗云华表狻猊势自雄阑干十二玉玲珑势吞晓岸横苍兽影落寒江浸彩虹涂河即土河今州北之老河是也
