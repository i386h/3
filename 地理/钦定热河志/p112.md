<!-- { "loadSidebar": true } -->
　　隰州平海【今志作海平】军【慕容皝置集宁县圣宗括帐户迁信州大雪不能进建城于此置焉兴圣宫来属统县一】
　　海濵县【本东京城内渤海民户因叛移于此】
　　按辽志以隰州平海军领海阳县润州海阳军领海濵县金志则谓辽隰州领海濵县润州领海阳县与辽志互异考润州军名海阳与海阳县名相合则海濵县当属隰州矣元一统志亦谓辽隰州治海濵县今从之考隰州海濵县至金废隰州以县属来州后改来州为宗州复改为瑞州所属县如故元废县为海濵乡今建昌县东南一百八十里瑞云山中【在喀喇沁左翼旗南七十里】有元至正七年大宁路瑞州海濵乡周家庄云谿观碑【详见艺文门】知建昌县属喀喇沁左翼旗之东南境为辽海滨县地
　　又按辽志以隰州为慕容皝所置集宁县考十六国春秋及晋书载记无集寕县之名惟前燕録载慕容皝十四年以河间郡【晋书作河间人】为寕集县盖即河间郡之流人置县以居之辽志之集宁疑即宁集之譌
　　辽史地理志宜州崇义军【故城在今义州】统县二【兼得今境之县一】
　　宏政县【世宗以定州俘户置】
　　按辽宜州即金元义州本在今锦州府北界据武经总要宜州西至霸州二百里北至川州元一统志义州西至兴中州界蛤蜊山九十里到兴中州一百八十里西北到川州一百八十里故知兼得朝阳县境今朝阳县治东北一百九十里之台头沟有金皇统八年宜州防峪口院碑【详见艺文门】知朝阳县属土黙特右翼旗东北接土黙特左翼旗南境亦冝州地考辽宜州治宏政县而别领开义县然开义县尚在今义州南非朝阳县境所及其兼得今县境者乃宏政县地也
　　又按以上惟安德州于兴中府其川建来宜四州皆直于中京
　　辽史地理志徽州宣德军景宗女秦晋大长公主所建媵臣万户在宜州之北二百里
　　辽史地理志成州长庆军圣宗女晋国长公主以上赐媵臣户置在宜州北一百六十里成州兴府军节度统县一
　　同昌县
　　按徽成二州辽志载入上京道头下军州内辽时诸王外戚大臣从征俘掠生口各建州县以居之横帐诸王国舅公主许创立州城朝廷赐州县额其节度使朝廷命之刺史以下皆以本主部曲充焉所谓头下军州也二州皆居宜州之北当在今朝阳县属土黙特左翼旗境其成州后由上京改中京故辽志互収入中京道下
　　辽史地理志饶州匡义军【属上京道】有潢河长水滦青山大福山松山延庆宫统县二
　　长乐县【本辽城县民太祖伐渤海迁其民建县居之】
　　临河县【本丰永县民太宗分兵伐渤海迁于潢水之曲】
　　安民县【太宗以渤海诸邑所俘襍置】
　　按宋薛映记度潢水石桥旁有饶州富弼行桯录中京北四百八十里至潢水石桥武经总要饶州南至中京五百里辽志饶州有潢河方舆纪要废饶州在临潢【辽上京临潢府在今翁牛特北巴林旗界】西南二百三十里一统志原本谓在翁牛特右翼界内考潢河自克什克腾流经赤峰县属翁牛特左翼旗界知今翁牛特北境潢河之北当为辽饶州地饶州治长乐县而别领临河安民二县其方位道里无可考
　　辽史地理志上京临潢府谓之龙眉宫神册三年城之名曰皇都天显十三年更名上京府曰临潢统县十
　　按辽上京在中京之北临潢府有黑河潢河一统志原本黑河在今巴林北一百十里潢河为大辽水之西源防古名西喇穆伦西流入巴林界又东经阿禄科尔沁南入翁牛特北境今赤峯县北为翁牛特旗又北为巴林旗临潢府居潢水北有黑河今巴林二旗为辽上京临潢府地也辽志谓本汉辽东郡西安平之地新莽曰北安平考汉辽东郡亦在长城以内若今赤峰县北之巴林二旗汉初当为匈奴左地武帝时为塞地后入乌桓其云即辽东郡地者亦殊未之考矣
　　临潢县【太祖天赞初攻燕蓟以所俘人户散居潢水之北故以名】
　　按临潢县近附府治居潢水北上京道属之饶州【今赤峯县北翁牛特旗地】亦有潢河知临潢县南与饶州接壤也
　　定霸县【太祖下扶余迁其人于京西与汉人襍居统和八年以诸宫提辖司人户置长宁宫】
　　保和县【太祖破龙州尽徙富利县人散居京南统和八年以诸宫提辖司人户置彰愍宫】潞县【天賛元年太祖破蓟州掠潞县民布于京东与渤海人襍处崇徳宫】
　　宣化县【太祖破鸭□府尽徙其民居之京南统和八年以诸宫提辖司人户置彰愍宫】按定霸以下诸县皆以俘降人户徙置京之东西南境保和宣化居南潞县居东定霸居西皆附近京邑应在潢河黑河左右今赤峰县北巴林左右翼两旗境内







　　钦定热河志卷六十
　　钦定四库全书
　　钦定热河志卷六十一
　　建置沿革七
　　金












<史部,地理类,都会郡县之属,钦定热河志,卷六十一>
　　金
　　金为北京路大定府利州兼得义州瑞州地兴中府建州全州兴州兼得临潢府地及西京路桓州地
　　今承德府本境西为兴州之兴化县地东境为大定府之神山县地滦平县为兴州兴化县宜兴县丰宁县南境为兴化县宜兴县地西北境兼得西京路桓州地平泉州为大定府大定县长兴县富庶县金源县神山县赤峯县为大定府之三韩县松山县静封县全州安丰县兼得临潢府之临潢县卢川县建昌县南境为利州阜俗县龙山县西南境为大定府之和众县东南境兼得瑞州之海濵县地北境为大定府之恵和县兼得三韩县地朝阳县为兴中府兴中县永德县宜民县南境为建州永霸县东境兼得义州宏政县同昌县西北境为大定府之武平县地
　　金史地理志大定府北京留守司辽统和二十五年建为中京国初因称之海陵贞元元年更为北京置留守司都转运司警巡院县十一镇二按金初之北京即辽之上京【今赤峯县北巴林旗地】熈宗天眷元年八月以辽上京为北京是也至海陵天德二年改为临潢府其时大定府尚称中京至贞元元年三月始改中京为北京大定府治即今平泉州治也
　　大定【倚辽县旧名有土河七金山隂凉河镇一恩化】
　　按大定县之恩化镇即辽之恩州恩化县元一统志谓废于金天眷二年金史未详是金大定县兼有辽恩州地今自平泉州治至州北境皆大定县地也
　　长兴【有涂河】
　　按元一统志金废劝农县析其地属长兴金史未详是金长兴县兼有辽劝农县地今平泉州西北境皆长兴县地也
　　富庶【有沁河镇一文安】
　　按辽文定升平归化三县至金皆废此富庶县之文安镇当即辽时置县之地县在今平泉州东北境兼有辽时文定升平归化三县地
　　金源【辽开防二年置以地有金甸为名有骆驼山】
　　按金源县仍辽旧为平泉州最西北境
　　惠和【皇统三年以辽恵州惠和县置】
　　按辽惠和县领于惠州元一统志谓金天辅五年罢州金史未详考惠和本为辽县而金史谓皇统三年置者当是先废于天辅五年而复置于皇统三年也在今建昌县北境
　　武平【辽筑城杏埚初名新州统和间更为武安州皇统三年降为武安县来属大定七年更名承安三年高州泰和四年复来】
　　按金武平县即辽武安州沃野县地在今朝阳县西北境特初名武安县后改武平初高州后改大定府耳
　　和众【辽榆州和众县皇统三年罢州来属】
　　按县在今建昌县南境之西北本与平泉州接壤故罢榆州后即西属于大定府也
　　神山【辽泽州神山县辽太祖俘蔚州之民置章宗承安二年尝置恵州升孩儿馆为滦阳县以之泰和四年罢州及滦阳县】
　　按辽神山县领于泽州元一统志谓金天辅元年罢州金史未详又考辽泽州领神山滦河二县金之神山县本仍辽旧在今承德府南境其滦阳一县乃升孩儿馆置疑即为滦河县故地在今滦平县东南境也
　　三韩【辽伐高丽迁马韩辰韩弁韩三国民为县置高州太祖天辅七年以高州置节度使皇统三年废为县承安三年复升为高州置刺史为全州支郡分武平松山静封三县焉泰和四年废有落马河涂河】
　　按三韩为辽旧县在今赤峯县南境金志于大定县下注有土河于长兴县三韩县下别注有涂河似以土河涂河为二水今以元一统志所载涂河之源流方位考之【元一统志内有涂河无土河】知涂河即土河今亦称老河其实一水也又元一统志称高州东至武平县东南至惠和县武平在今朝阳县西北境恵和在今建昌县北境金废高州存三韩县知县境跨今建昌县北境在患和县之北故能东与武平县接壤承安三年复升为州时得分武平以之也
　　松山【辽松山州胜安军松山县开泰中置旧置刺史太祖天辅七年置观察使皇统三年废州来属承安三年高州太和四年复有隂凉河落马河】
　　静封【承安二年以胡设务置全州三年高州泰和四年来属】
　　按金大定府所属诸县多为辽之旧县惟静封县乃金所新设静封初属全州又属高州当在全州之南大定府之北元一统志作静丰谓静丰废城在松州东五十里是松山静封境界毗连为今赤峯县属翁牛特旗境
　　利州辽统和十六年置县二镇一寨一
　　阜俗【辽统和四年置今因之】
　　龙山【辽故潭州广润军县故名熈宗皇统三年废州来属有榆河寨一兰州镇一漆河】按龙山在今建昌县西南境本东北与阜俗接壤故金废潭州后即近属利州也
　　兴州宁朔军本辽北安州兴化军兴化县承安五年升为兴州置节度军名宁朔改利民寨为利民县拨穆尔坚河【旧名梅坚河今改正】图们必罕【旧作徒门必罕今改正】宁江苏玛拉【旧作宁江速马剌今改正】三明安【旧作猛安今改正】焉贞祐二年四月侨置于宻云县县二
　　按金兴州以辽北安州地改置辽北安州有利民县无兴化县【详见前卷北安州条下】辽利民县至金即废金之兴州在辽北安州南境今滦平县地非即辽之故城也
　　兴化【倚辽旧县皇统三年降兴化军置大定府承安五年建兴州于县为倚郭旧有白檀镇】按金兴化县为兴州治故城即今喀喇河屯【在今滦平县治西南一里余】其东即承德府南境亦兴州地也
　　宜兴【本兴化县白檀镇泰和三年升为县来属】
　　按金之白檀镇与汉白檀县异汉白檀自在边内特取名偶同犹宻云戍之非即宻云县也宜兴故城在滦平县西北七十五里地名小城子其南与古北口相直又金时兴州之西即接桓州【桓州故城在今多伦诺尔防境开平卫故城之西南】别属西京道今丰宁县南境尚属兴州地其西北境兼得桓州地
　　兴中府本唐营州城辽太祖迁汉民以实之曰霸州彰武军重熈十一年升为府更今名金因之县四镇三【在今境之县三其兴城一县本辽严州之属县在今锦州府界】
　　兴中【南有凌河镇一黔城】
　　按兴中县之黔城镇当即辽之黔州盖废于金初又考辽兴中府领兴中营邱象雷闾山四县元一统志谓金省二县惟存兴中营邱寻又更营邱为洪宁县知金所省者惟象雷闾山尚有洪宁县金史未详是金兴中县实兼有辽黔州及象雷闾山二县之境今朝阳县西南境皆兴中县地
　　永德【辽安徳州化平军安徳县世宗大定七年更今名北有凌河镇一阜安】
