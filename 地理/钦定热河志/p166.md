<!-- { "loadSidebar": true } -->
　　蓼　羣芳谱曰蓼花其甚多皆春苗夏茂秋始花花开蓓蕾而细长二寸枝枝下垂色粉红可观水邉甚多故又名水葓花今山庄湖中有之塞外浅水之地亦多产红蓼
　　御制诗
　　蓼【癸未】
　　所期风度不期香几穗临波艶夕阳诗客但知愁塞碛谁知秋景似江乡
　　菊　元杨允孚滦京杂咏诗曰紫菊花开香满衣注云紫菊花惟滦京有之今塞外兼产各种
　　御制诗
　　九月初一日回銮至博罗河屯见菊花盛开【辛酉】
　　几种金英傍砌隈临风恰迓翠华回寒香盈把陪青案素萼摇姿防緑苔最爱三秋经雨洗【是日雨】定知重九冒霜开何曽王勃工诗句朶朶都擎送客杯
　　野菊
　　野菊小于铃依依傍砌庭知时舒晩艶为客发幽馨洗濯曽经雨参差似列星诗情兼画意縁此暂留停
　　菊【丁夘】
　　闲阶破萼鬬轻凉隔嵗重看正色黄秋卉中宜作主春园畔不逐花王名标隐逸真孤调态洗沿华祗静芳祗用饮泉方益筭千秋已见寿柴桑
　　晩节秋容逈出羣离宫静对意弥欣寒虫借助酬清韵爽籁依稀送逸芬风度独臻无色色品题何事谩云云却饶前嵗重阳景把笔拈花傲朔云
　　菊【己巳】
　　黄花钟正色必向御园开识得重阳节刚从上塞回霜严信徒尔日嫩特佳哉静对无穷趣茱茰漫泛杯
　　即事【壬申】
　　昨日过重九今朝见菊花翻成两度节未是负芳华
　　菊
　　梅是明春信莲为盛夏芳二花犹不及余卉可相方鹿闲相顾逰蜂怯欲藏女夷设孤注合防塞山苍
　　漫题菊【癸酉】
　　鞠有黄华载礼经何来红紫幻多形茸儒充隐纷无数人有如斯物可聴
　　菊【庚辰】
　　菊节过将弥月菊花开尚数丛漠水塞山自尔丹枫翠柏原同知己霜清日嫩笑他桞緑桃红漫拟陶家三径戒酒却缅髙风
　　菊【辛巳】
　　野卉家葩秋本稠菊花开际众芳収女夷谁道惟司艶可识幽贞气独投
　　翠雀花　广羣芳谱曰其形如雀有身有翼有尾有黄心如两目或云即茱茰花
　　圣祖御制诗
　　山庄翠雀花【三集】
　　雨过初凉至山花遍地馨虽无红紫艶能使属车停剪秋罗　羣芳谱曰一名汉宫秋色深红花瓣分数岐尖峭可爱八月间开
　　圣祖御制诗
　　咏剪秋罗【四集】
　　可惜轻罗任剪裁名传南国向秋开未知紫塞多佳种杂种嫣红配緑苔
　　御制诗
　　剪秋罗【辛巳】
　　秋罗底把并州剪应制仙人霓羽裳漫説汉宫秋色好请看秋色在山庄
　　秋海棠　羣芳谱曰一名八月春草本花色粉红甚娇艶叶緑如翠羽采兰杂志云其叶正緑反红秋开
　　御制诗
　　秋海棠【己巳】
　　塞中野卉多而脆几度经霜委白沙还是御园晓景色秋风嬝嬝见唐花
　　秋海棠【辛巳】
　　反红正緑浑难画酸态娇姿正可人春好轩【山庄内轩名】前风露好居然八月有三春
　　玉簮　羣芳谱曰一名萼有宿根六七月丛中抽一茎上有细叶十余毎叶出花一朶长二三寸本小末大未开时正如白玉搔头
　　御制诗
　　玉簮【辛巳】
　　夏芳出塞耐秋馨绘白为花缬叶青彳亍鹤仙心不繋也来丛畔肖其形
　　鸡冠　羣芳谱曰有深紫浅红纯白浅黄四色又一种五色者最矮今处处有之髙者五六尺矮者才数寸
　　御制诗
　　鸡冠【辛巳】
　　无声綘帻玊阶头以意分明报晓筹榆塞枫宸宁有别宵衣一例慎咨畴
　　牵牛　羣芳谱曰牵牛黒者野生尤多蔓绕篱墙花不作瓣如旋花而大碧色本草注云此药始出田野人牵牛谢药故名
　　御制诗
　　牵牛【辛巳】
　　慢称花叶拟天星莫诋非佳又乏馨火种刀耕关塞外牵牛颇喜叶农经
　　蓝菊　羣芳谱曰蓝菊花单薄而小其萼黄
　　御制诗
　　蓝菊【辛巳】
　　萼承露叶受风斜那识东篱处士家虽是此花名冐菊可知还有出蓝花
　　万寿菊　花正黄以八月中盛开关外处处有之山庄产者茎髙而瓣尤大
　　御制诗
　　万寿菊【辛巳】
　　叶缬瓐璁为正碧花装琥珀是真黄豳风八月称觞句常裛仙庄湛露浓
　　老少年　有叶无花初生嫩緑经霜后变为红黄诸色故名羣芳谱曰一名雁来红又红紫黄緑相兼者名十様锦
　　御制诗
　　老少年【辛巳】
　　是花皆叶綘葳防韩众千年貌似儿此卉最宜关外种西风飒飒雁来时
　　丁香　广羣芳谱曰今丁香花三四月开者又一种也与入药之丁香别今塞外所产有紫白二种亦有一树二色者不由接植偶然得之土人名鸳鸯丁香然不多有
　　木槿　羣芳谱曰花小而艶有深红粉红白色五月始开朝开暮落亦有作紫色者
　　栀子　羣芳谱曰栀子有两三种入夏开白花如杯皆六出中有黄蕊
　　合欢　羣芳谱曰一名夜合一名青棠处处有之五月开花色如蘸晕
　　楝　本草曰一名苦楝开花红紫色
　　金丝桃　广羣芳谱曰塞外遍地丛生六七月花开五瓣如桃而长色鵞黄心防緑一苞出五花开则五花俱开如黄金然元杨允孚滦京杂咏诗曰御园花簇小金桃谓是也
　　芍药　元杨允孚滦京杂咏诗曰若较内园红芍药洛阳输却牡丹花注云内园芍药迷望亭亭直上数尺许花大如斗扬州芍药称第一不及上京也又曰时雨初肥芍药苗脆甘肥压酒肠消注云草地芍药初生软美居人多采食之元一统志曰大宁路金源县利州兴中州川州皆土产芍药又兴中州有芍药河源自芍药庄山谷间芍药丛中流中今热河境内芍药徃徃不由人力自生山谷有红白二色
　　木芙蓉　羣芳谱曰一名拒霜花有数种八九月间次第开谢最耐寒
　　玫瑰　羣芳谱曰灌生花蔷薇色淡紫有黄花者稍小于紫
　　月季　羣芳谱曰灌生花有红白及淡红三色四时不絶
　　凌霄　羣芳谱曰多生山中蔓才数尺得木而上即髙数丈开花一枝十余朶頳红色深秋更赤山丹　羣芳谱曰畨山丹髙四五尺如萱花大如椀红班黒防瓣俱反卷一叶生一子即本草所云卷丹防古谓山丹为萨喇纳今赤峰县境内有萨喇纳台山以有山丹得名
　　鹿葱　羣芳谱曰色萱鹿喜食之故名广羣芳谱为嵇以宜男花为鹿葱则古人亦以鹿葱为萱花盖一种二也
　　秋葵　羣芳谱曰一名侧金盏茎髙六七尺叶如芙蓉六月放花大如椀鵞黄色紫心六瓣
　　蜀葵　羣芳谱曰一名戎葵尔雅曰菺戎葵注云今蜀葵也花如木槿疏云戎蜀盖其所自也因以名之是此花之种本出塞外也又一种花小而红紫色者名锦葵即尔雅注所谓荆葵也
　　金盏　羣芳谱曰一名长春花金盏其花形也长春言耐乆也
　　金灯　羣芳谱曰金灯花茎如箭干开花白色亦有红黄色者众花簇成一朶如丝纽成
　　石竹　羣芳谱曰石竹草品纎细青翠花皆五色紫茉莉　广羣芳谱曰草本一名胭脂花今所产有紫红白黄四种并一花数色者俗呼状元红其红色者可渍棉为胭脂子可为粉
　　马蹄兰　广羣芳谱曰马蹄兰生草间叶如建兰坚靱不可断其花翠色可爱秋则结苞成子塞外尤多
　　黄花　广羣芳谱曰黄花不知其名一朶四瓣合抱如金盏其色鵞黄出罕特木尔岭以北毎一茎只一朶经霜愈鲜
　　长十八　花叶并似玉簪而小花紫色即群芳谱所谓紫萼也元乃贤塞上诗曰双鬟小女玉娟娟自卷氊帘出帐前忽见一枝长十八折来簮在防檐邉
　　晩香玉　茎髙二三尺一苞数朶次第开花色白玉日晩则放香
　　金雀梅　土人称之花形如雀色黄野生疑即广羣芳谱所谓金缕梅也
　　绣毬梅　土人称之花色甚白丛开状如綉毬野生
　　山海棠　土人称之青叶红茎花色粉状如垂丝野生
　　珍珠花　土人称之花白丛开如珍珠野生千橞谷　土人称之本如鸡冠生长条作细花红紫色每本数十条结子可食
　　按塞外野花种甚繁毎有不详其名者元周伯琦上都扈从诗注所谓草多异色五色者是也居人所传或系土俗之称今即其最著名者载入
　　圣祖御制诗
　　夏日山庄百花齐放【四集】
　　咫尺雄关一线景风已拂尚芬芳近都爱此清凉地蓬草蓬花莫不香
　　御制诗
　　咏挂缾中花【癸亥】
　　清秋野卉纷荣谢不知其名爱其姹迎风粲粲笑靥开晞阳湛湛露珠化我非骚人亦搴芳挂缾贮之氊帷舍浑似春园桃李朝那知雁塞星霜夜只少琵琶一曲弹玉鞍红颊明妃嫁
　　秋花【乙丑】
　　秋花濯山雨裳裳院砌邉缤纷呈冷艶蒙茸霏綘烟滟杯晓露滴写影午暄妍逰蜂不知采晩蝶时或穿舒花争其时谁云畏塞寒临芳不忍撷忆昔当歌筵寂寞离宫秋于今过廿年是花岂无意应博诗人怜胆缾纵清佳争似枝头鲜
　　缾中花
　　是处嫣红并姹紫不知其名讶其美貌陋徐黄图画间种遗嵇郑书编里袅风三春灎月秋防缀山山塞景稠天姿未许人窥取不共飞觞搦管流谁教采入磁缾内色香根净原无碍却似逰仙壶峤中纷迎驾鳯骖鸾辇
　　缾花【丁夘】
　　山花无名致总佳浅綘深黄争倩若诗人画客几曽经雁塞龙堆欣所托丁星玉露且鲜妍摇曳金风未落寞挂缾与作清供依旧前秋氊室乐恰似文殊示善财采来茎草无非药
　　缾花【己巳】
　　单椒紫姹更红裳偏是秋来生意昌撷入挂缾饶静趣又教行殿入清芳拈须朅尔吟新句揷鬓能无忆旧妆相对奚容成一徃便参离合露中香
　　野花【辛未】
　　野花不入嵇状有艶无名人讵晓露霏或比素兰馨风娜还过寳相姣未逢说项空竒芳荒原芜没殊不少尔雅方言逮寓中寰海周禅谁则到【叶】匪直人也幸生文物邦幸生乃至凡花草
　　野花【壬申】
　　塞甸金令司神权野花秋较春时妍东皇女夷不过问错绮缛绣争嬽嬽髙低繛约殊娟姣羣友翾飞弗相扰傲霜凌雪此其常节比南花犹觉好嵇疏亦广搜罗龙沙地逺曽未过设使揣称复侔色春风桃李何争多我命中人随意采挂缾香气胜兰茝忆孤山锦迳西依旧兴会于斯在独惜无名名亦得増谱羣芳着子墨卢胡大笑有是哉得无犹被名相域牡丹芍药称者谁裳裳者华自岂知以彼例此应罢之用全其天恒希夷
　　塞花【癸酉】
　　塞花能耐寒冒霜越姌嫋丁星带烟霏娟嬽迎风姣秀如争篱菊芳自胜坂草饶有鸟兽逰而无丝管扰挂缻雅相宜拂室亦精好讵知银烛下珎重发芬藻
　　秋英【甲申】
　　秋英本最幽塞中幽更美如彼岩壑间处之以君子各种无不具绕砌舒寒蕊翻风郁金黄浥露琅玕紫逰鹿尚忘去稚蜂自应止触目已澄神何必胆缾里便拟赠以言还当戒其绮
　　山花【乙酉】
　　山花满浥露华新便是山庄七月春莫恨羣芳漏名字恰如疏仡世时人
　　种塞花【丁亥】
　　塞花不计名种种【上声】秀而野移彼植此间易于木拱把雨后地湿润课种【去声】足消暇【叶】绕砌分左右依石任髙下香引蝶随来色疑鹿不舍须臾前墀间红紫纷潇洒谁谓秋寂寥看此向荣者
　　附载
　　桂
　　按桂为炎方之产非塞外所有元杨允孚滦京杂咏所谓玉宇桂花无者是也今山庄所有盆种多从关内移徃每当秋月作花正
　　清跸临幸之时仰邀
　　睿赏播诸诗篇敬彚列于后其牡丹与兰亦自关内移
　　植并从附载
　　御制诗
　　桂【壬申】
