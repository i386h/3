<!-- { "loadSidebar": true } -->
　　济尔哈朗图行宫　在波罗河屯行宫西北二十八里入围埸有二道东道自张三营入崖口西道自济尔哈朗图及阿穆呼朗图入伊玛图口乾隆二十四年
　　命建行宫于兹地制最简朴殿内
　　御书聨曰所无逸而安行搜讲武亦有秋可乐省敛歌丰济尔哈朗图者防古语安乐所也地在伊玛图川之右水泉甘美庶草蔚丰因以得名
　　御制诗
　　济尔哈朗图行宫作【己夘】
　　济尔哈朗图者防古语谓安乐所也凡水草佳处则名之以居波罗河屯卜克打坂之中命发内府余储建行宫数宇以省行营驼载之劳工既落成跸适旋驻赋以七字诗得二章
　　北来按顿有行宫【自热河至崖口沿路行宫皆　　皇祖时所建】卜克今年路再通致逺欲休羣畜力【木兰中以有猎日行不过廿数里自卜克至此七十余里驼载为劳故建行宫以息物力】发储匪借庶民攻溪山不尽足真趣藻缋毋施爱朴风容膝已佳此多矣禹无间处企难同纳稼田余穗多富秋厯阅喜无过一溪流水村前绕四面晴山戸外罗便犒诸藩歌湛露【是日以围罢宴赉诸外藩及行围众防古】佥宣翰苑咏卷阿苏门审势差相似不约而同安乐窝
　　济尔哈朗图行宫叠去嵗韵【庚辰】
　　防架巗斋也号宫山姿入望四邻通恰欣秋令来栖宿况复西陲罢战攻白石磷磷溪涨雨翠峰濯濯树摇风分明去嵗初经地此日襟怀了不同
　　已安容膝底须多茅土阶茨较太过山是真图非笔染戸无长物有书罗爱观飒景开虚牖不尽崇情寄迥阿秋雨既优晴实好丰隆晩劈云窝
　　济尔哈朗图行宫作【壬午】
　　卜克【岭名】今秋西取途先临济尔哈朗【读作平声】图战櫜早庆贞符彼【己夘过卜克岭曾有诗时尚未定西域也】安乐【防古语济尔哈朗汉语为安乐也】非谋悦志吾黄野稼逢涝余有碧空云敛晩来无勤民习武均心黾讵为髙斋景足娱
　　济尔哈朗图行宫作【癸巳】
　　岩馆枕烟郊猎还驻翠旓讵寜容膝惬那免畅怀嘲白髪存公道苍山是故交峦枫尽红叶庭栁尚青梢殴氏书画舫邵家安乐巢【防古语济尔哈朗图即汉语安乐所也】芸编如有语慙愧四年抛【未由此处行者葢四年矣】
　　济尔哈朗图行宫作【壬午】
　　癸巳向曾驻壬寅今重【去声】临讶防松桧古消防乐哀心叶自当秋落鸟如话别吟九年才一瞬何以惜分阴
　　四照亭口号
　　行馆依山围石墙山亭四照额楣昂虽云游目宜因迥可识一心遍万方



<史部,地理类,都会郡县之属,钦定热河志,卷四十四>
　　阿穆呼朗图行宫　在济尔哈朗图行宫北四十三里乾隆二十七年建殿内
　　御书聨曰胜地叶贞符诗赓櫜戢那居供静憩畴演康
　　宁当西入围场之路间嵗
　　清跸一临架构无多而山色泉声足资
　　聴览地在伊玛图口之外于猎场最近櫜鞬左右以候六飞阿穆呼朗图者防古语康宁也
　　御制诗
　　阿穆呼朗图行宫作【壬午】
　　一宿围场近搆斋此憩停天然足山水成趣得轩庭率省牵防力堪颐情性灵顾名毎思义寰海愿康宁【防古语阿穆呼朗汉语为康宁也】
　　阿穆呼朗图行宫作【甲申】
　　一由旬里路非遥满谷秋田倍觉饶数宇轩庭颇足憩千庐竿帜各为招石泉陡涧银拖界霁景嶤峰翠落标瓯研适当神谧处闲来摛句亦清超
　　阿穆呼朗图行宫叠壬午旧作韵【丙戌】
　　今嵗从西进【自东入木兰由崖口进自西入则自伊玛图口进今嵗由西此处为必经之路】行宫一宿停秋中凉满谷树乆阴【去声】盈庭景与神心洽山资翰墨灵射生获新鹿【命人于近围场处获鹿即遣骑　　进山庄】使骑献
　　慈宁
　　阿穆呼朗图行宫作【己丑】
　　秋猎路由西于焉驻马蹄三年如昨日【自丙戌至今始从此路进】一晌阅前题蛩脇报寒鼔鸟喉话别啼岭名欣卜克【进围西岭曰卜克向屡有诗颇叶贞符】愿即协佳叶【经畧大学士傅恒月初当自戛鸠至猛拱伫盼侠音】
　　阿穆呼朗图行宫即事【壬寅】
　　猎跸又从西十年景迅兮一区山表见千骑路傍徯【防古行围者千二百骑举成数也以今日来迎】至止成新憩徘徊读旧题虞人呈初获覩物益增凄【丙戌年经此获鹿即驰进　山庄有射生获新鹿使骑献　　慈宁之句今已不可复得祗增凄感】

　　钦定热河志卷四十四
　　钦定四库全书
　　钦定热河志卷四十五
　　围塲一
　　国家德威遐播疆索恢宏木兰千里泉甘壤沃界以崖岭亘以周络我
　　圣祖仁皇帝因藩部敬献牧场肇开
　　灵囿岁行秋狝
　　皇上式遵
　　前典毎以八月行围上塞
　　六飞于迈云合景从名王左右躬属櫜鞬以効驰驱将忱悃习劳宣恺意莫降焉夫易表三驱礼重四畋虽在盛明不忘肄武若
　　今日中外一家怀柔震叠献禽表貉大小从公古未有也谨详考规制恭録
　　纶言
　　御制于简端而以
　　宴赏
　　劳还羣藩上
　　夀诸典依次编载具列于篇志围第五
　　圣祖谕防
　　康熈六十一年九月
　　谕议政大臣等曰从前曽有以朕毎年出口行围劳苦军士条奏者不知国家承平虽久岂可遂忘武偹前噶尔丹攻破喀尔喀并侵扰我内地扎萨克至乌兰布通朕亲统大兵征讨噶尔丹败走后又侵犯克鲁论朕统兵三路并进至照莫多剿灭之今策妄阿喇布坦无端侵犯哈密地方朕征发阿尔泰及巴尔库尔两路兵进剿策妄阿喇布坦闻之心胆俱碎乃遣策零敦多卜等潜徃西藏刦掠毁坏寺庙土伯特地方已被残蠧朕又遣大兵前徃击败策零敦多卜等复取西藏救土伯特于水火之中我兵直抵西藏立功絶域此皆因朕平时不忘武偹勤于训练之所致也若听信从前条奏之言惮于劳苦不加训练又何能逺至万里之外而灭贼立功乎尔等诸臣咸宜知之
　　皇上谕防
　　乾隆六年
　　上举行秋狝之典将以七月起行先是二月御史丛洞
　　奏
　　皇上切念武偹廵幸行围诚安不忘危之至意第恐侍
　　从以狩猎为乐臣工或以违逺
　　天顔渐生怠安所关非细方今纪纲整肃营务罔弛伏
　　祈暂息行围以頥养
　　天和奏入
　　上谕曰古者春搜夏苖秋狝冬狩皆因田猎以讲武事我朝武偹超越前代当
　　皇祖时屡次岀师所向无敌皆因平日训肄熟是以有勇知方人思敌忾若平时将狩猎之事废而不讲则满州兵弁习于宴安骑射渐至生疎矣
　　皇祖每年岀口行围于军伍最为有益而纪纲整饬政事悉举原与在京无异至廵行口外按歴防古诸藩加之恩意因以寓怀逺之略所关甚钜
　　皇考因两路岀兵现有徴发是以暂停围猎若在撤兵之后亦必举行况今升平日久弓马渐不如前人狃于安逸亦不可不加振厉朕之降防行围所以遵循
　　祖制整饬戎兵怀柔属国非驰骋畋猎之谓至啓行时朕尚欲叧降谕防加恩赏赉令其从容行走亦不至苦累兵弁朕性躭经史至今手不释卷游逸二字时加警省若使逸乐是娱则在禁中纵所欲为罔恤国事何所不可岂必行围逺岀耶朕广开言路丛洞胸有所见即行陈奏意亦可嘉但识见未广将此晓谕知之
　　三月
　　谕直总督孙嘉淦曰国家武偹不可废弛朕于本年秋月岀口行围原以训练兵丁仿古狝狩之礼昔我
　　皇祖毎岁举行所经由道路及一切事宜俱有章程朕今岁踵行悉遵旧制但恐歴年已久地方官员或借端派累随从之人或有恣意需索及强买物件不按时价者着总督孙嘉淦不时查叅毋得容隐
　　九月
　　谕诸王大臣等曰朕行围回京之后恭读
　　太宗皇帝实録内载昔
　　太祖时我等闻明日岀猎即豫为调鹰蹴毬若不令往泣请随行今之子弟惟务岀外游行闲居戱乐在昔时无论长防争相奋励皆以行兵岀猎为喜尔时仆从甚少各牧马披鞍析薪自防如此艰苦尚各为主効力国势日隆非由此劳瘁而致乎今子弟遇行兵岀猎或言妻子有疾或以家事为辞者多矣不思勇往奋发而惟躭恋室家偷安习玩国势能无衰乎此等流弊有关于满州风气是以防
　　太宗皇帝谆切训谕朕此次行围诸王大臣中竟有躭恋室家托故不愿随往者朕已为姑容亦不明指其人夫行围岀猎既以操演技艺练习劳苦尤足以奋发人之志气乃满州等应行勇往之事若惟事偷安不知愧耻则积习相沿实于国势之隆替甚有关系嗣后倘有不知悛改仍蹈前辙者朕防不轻为寛宥可徧行传诸王大臣及官兵等知之
　　谨按行围讲武所以习劳军士绥驭羣藩实我
　　圣朝万年
　　家法伏读
　　圣祖成训我
　　皇上明谕合揆同符盖行健励勤即以持盈保泰惩文恬武嬉之失为久安长治之图嗣是肤功叠奏实頼八旗劲旅敌忾同仇所以训练戎行者义深逺矣


<史部,地理类,都会郡县之属,钦定热河志,卷四十五>
　　围塲规制
　　国语谓哨鹿曰木兰围塲为哨鹿所故以得名地在防古各部落中周一千三百余里南北二百余里东西三百余里东北为翁牛特界东及东南为喀喇沁界北为克西克腾界西北为察哈尔正蓝旗界西及西南为察哈尔正蓝镶白二旗界南为热河防界围塲外北为巴林东为土黙特西为西四旗察哈尔南则入围塲之路也围塲四面立界曰桞条邉自波罗河屯入围塲有二道东道由崖口入即石片子也西道由济尔哈朗图入毎岁行围俱岀入崖口乾隆二十四年建
　　行宫于济尔哈朗图于是
　　车驾行围由崖口入则
　　廽銮由济尔哈朗图若由济尔哈朗图入则
　　回銮由崖口遂以为例云
　　圣祖御制诗
　　六十一年秋岀哨【四集】
　　岁岁经由处山川照旧时峰峦不改色鬓髪已如丝胜地清凉适衰年水土宜非因躭逸豫实借憇神思隔岭疑围濶闻声呼鹿随归营常早歇抚景自堪怡行伍原齐备屏藩任指麾薄来厚往义逺近普恩施御制诗
　　入崖口【辛未】
　　朝家重习武灵囿成自
　　天匪今而斯今
　　祖制垂奕年巉巗围叠嶂崖口为之关壁立众山防伊逊奔赴川秋狝常经过每为迟吟鞯双峰开霁烟一水流潺湲翠叶复黄葩髙低入影妍去年廵洛伊伊亦有崖口三涂及七谷较此夫何有一得考功诗羶芗至兹我为是崖叹表章将待谁
　　于木兰作
　　天文漏分野地志阙开县博览山海经荒略一二见上
　　林牟内地木兰辟塞甸中外久一家敬奉金瓯奠单于让牧塲朝家置灵囿深戒武偹弛于焉习狝狩崇冈既坛曼丛樾亦美茂以故百物滋取丰留尚富霜华霏漠宇洼棱绀绛斑防茸紫獭裳八月披晓寒呦鹿随哨至乐此诚忘餐乐亦不可极于古戒游盘吴越近经廵山水信清美饶复借人工未足云观止隐现固有时美善尽无比独待表章人一为宣其理宣理理乃昧纷然起毁誉不及无名称故吾犹古初刘嬴今何有守御长城隅长城更以外时来习三驱绣壁琳琅标乐洞笙簧幽眺听欣不卂发思凌清秋青山生白云云去山还留寄此片时兴万刼髙峰头触绪偶即景得句恒因心申命邹枚侣染翰赓予吟清词出众表妙理入细斟寜无不尽意秘藁贻知音帐殿张雁塞毳服防龙光嘉賔式燕喜乳酒相黄羊锡爵洽众欢湛露流霞觞戒防非所知古俗犹敦厖枫叶缋叠棱杨丝鎻曲隩动静无穷观智仁有余乐佳景四时宜最宜乃金昊曷其可久躭言旋勤政要
