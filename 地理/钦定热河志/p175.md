<!-- { "loadSidebar": true } -->
　　钦定热河志卷九十八
　　钦定四库全书
　　钦定热河志卷九十九
　　故事一
　　承徳府全境越在闗外自汉迄明惟辽金元三朝全得之其余诸代皆分割参错之壤也其一时用兵胜负封贡徃来以及边防营建行幸振贷诸典载在史传事迹纷如于诸卷门无可附丽而又不容遗逸爰别彚成帙以代相系以相从袪繁复而资参互庶一展卷间时会之兴衰幅员之广隘约畧可覩焉志故事第二十二
　　汉
　　匈奴
　　按汉初匈奴冐顿最强然其建庭直代云中不在今承德府全境内今境乃渔阳右北平辽西三郡边外与匈奴左方相接地也至武帝拓塞之后为汉塞地匈奴更徙而西北去今境益逺兹但就其有事于上谷以东者录之
　　汉书匈奴传燕王卢绾反率其党且万人降匈奴徃来上谷以东【时在髙帝末年】匈奴数千人盗邉渔阳尤甚汉使将军韩安国屯渔阳偹胡【元光六年】匈奴二万骑入汉杀辽西太守畧二千余人又败渔阳太守【武帝纪作入渔阳败都尉】军千余人围将军安国安国时千余骑亦且尽会燕救至匈奴乃去【元朔元年】
　　汉书韩安国传安国为材官将军屯渔阳捕生口虏言匈奴逺去即上言方佃作时请且罢屯罢屯月余匈奴大入上谷渔阳安国壁乃有七百余人出与战安国伤入壁匈奴虏畧千余人及畜产去上怒使使责让安国徙益东屯右北平【即元朔元年事】汉书武帝纪元朔二年冬匈奴入上谷渔阳杀畧吏民千余人
　　荀悦汉纪元朔五年春将军李息将军张次公出右北平击匈奴
　　汉书匈奴传汉使博望侯【武帝纪作卫尉张骞】及李将军广【武帝纪作郎中令李广】出右北平撃匈奴左贤王左贤王围李广广军四千人死者过半杀虏亦过当会博望侯军救至李将军得脱尽亡其【元狩二年】匈奴入右北平定襄各数万骑杀畧千余人【元狩三年】
　　汉书李广传广以郎中令将四千骑出右北平博望侯张骞将万骑与广俱异道行数百里匈奴左贤王将四万骑围广广军士皆恐广乃使其子敢往驰之从数十骑直贯胡骑出其左右而还报广曰胡虏易与耳军士乃安为圜陈外向胡急撃矢下如雨汉兵死者过半汉矢且尽广乃令持满毋发而广身自以大黄射其禆将杀数人胡虏益解会暮吏士无人色而广意气自如益治军军中服其勇也明日复力战而博望侯军亦至匈奴乃解去【即元狩二年事】
　　汉书王莽传遣诛貉将军阳俊讨秽将军严尤出渔阳【莽二年讨匈奴也】
　　乌桓
　　按汉武帝撃破匈奴左地因徙乌桓于上谷渔阳右北平辽西辽东塞外在今承德府北境
　　汉书匈奴传【互见后汉书禹桓】乌桓甞发先单于家匈奴怨之发二万骑撃乌桓大将军霍光欲发兵邀撃之问中郎将范明友明友言可撃于是拜为度辽将军将二万骑出辽东匈奴闻汉兵至引去初光诫明友兵不空出乌桓时新中奴兵明友既后匈奴因乘乌桓敝撃之斩首六千余级获三王首还【元鳯三年】
　　按范明友所诛之三王或系武帝所封或即自称为王史记汉书俱未详昭帝纪谓辽东乌桓反以中郎将范明友为度辽将军将北邉七郡兵二千骑撃之观匈奴及乌桓传知明友本为邀撃匈奴而出特乘乌桓之敝耳
　　后汉书乌桓传乌桓复冦幽州明友輙破之【元凤六年】宣帝时乃稍保塞降附
　　汉书匈奴传匈奴遣使者责乌桓税乌桓距曰奉天子诏条不当与匈奴税匈奴使怒收乌桓酋豪防到悬之酋豪昆弟怒共杀匈奴使及其官属单于闻之发左贤王共入乌桓责杀使者因攻撃之乌桓分散或走上山或东保塞匈奴颇杀民人殴妇女弱小且千人去置左地告乌桓曰持马畜皮布来赎之乌桓见畧者亲属二千余人持财畜徃赎匈奴受留不遣【在平帝时】
　　按武帝所徙之乌桓在五郡塞外而塞上自为亭障之地宣帝以后乌桓始保塞乃入居塞上之渐
　　后汉
　　匈奴
　　按匈奴当后汉时分为南北二庭自相攻撃罕为汉患南单于居西河美稷去今承德府境殊逺而北单于则更逺矣兹亦但录其在上谷以东之事
　　后汉书匈奴传单于畏汉乘其敝乃遣使诣渔阳求和亲【建武二十二年】北单于入云中遂至渔阳大守亷范撃郤之【永平十六年】延熹九年南单于诸部并畔遂与乌桓鲜卑冦绿邉九郡以张奂为北中郎将讨之单于诸部悉降
　　乌桓
　　按乌桓在后汉时入居塞内今承徳府皆乌桓地故于上谷等五郡为患尤甚
　　后汉书乌桓传光武初乌桓与匈奴连兵为冦代郡以东尤被其害朝发穹庐暮至城郭五郡民庶家受其辜至于郡县损壊百姓流亡
　　后汉书祭彤传建武初匈奴鲜卑及赤山乌桓连和强盛数入塞杀畧吏人朝廷以为忧益增缘邉兵郡有数千人又遣诸将分屯障塞
　　后汉书天文志元兴元年辽东貊人反钞六县发上谷渔阳右北平辽西乌桓兵讨之
　　后汉书乌桓传永初三年夏渔阳乌桓与右北平胡千余冦代郡上谷
　　后汉书灵帝纪中平四年渔阳人张纯与同郡张举举兵叛攻杀右北平太守刘政辽东太守杨终防乌桓校尉公綦稠等举兵自称天子冦幽冀二州【刘攽曰案张举自称天子误出一兵字】五年九月遣中郎将孟益率骑都尉公孙瓉讨渔阳贼张纯等十一月公孙瓉与张纯战于石门大破之六年三月幽州牧刘虞购斩渔阳贼张纯公孙瓉传乌桓反畔与贼张纯等攻撃蓟中瓉率所领追讨纯等有功迁骑都尉张纯复与畔胡邱力居等冦渔河间渤海入平原多所杀畧瓉追撃战于属国石门虏遂大败弃妻子逾塞走悉得其所畧男女瓉深入无继反为邱力居等所围于辽西管子城二百余日粮尽食马马尽煑弩楯力战不敌乃与士卒辞诀各分散还时多雨雪坠阬死者十五六虏亦饥困逺走栁城【刘攽曰案逺当作还】瓉常与善射之士数十人皆乘白马以为左右翼自号白马义从乌桓更相告语避白马长史乃画作瓉形驰骑射之中者咸称万嵗刘虞传中平初车骑将军张温讨贼邉章等发幽州乌桓三千突骑而牢廪逋悬皆畔还本国前中山相张纯私谓前太山太守张举曰今乌桓既畔皆愿为乱子若与吾共率乌桓之众以起兵庶几可定大业举因然之四年纯等遂与乌桓大人共连盟攻蓟下燔烧城郭虏畧百姓举称天子纯称弥天将军安定王诱使乌桓峭王等步骑五万入青冀二州虞复拜幽州牧设赏购举纯举纯走出塞余皆降散纯为其客王政所杀送首诣虞
　　三国志魏武帝纪三郡乌丸承天下乱破幽州畧有汉民合十余万户袁绍皆立其酋豪为单于以家人子为已女妻焉辽西单于蹋顿尤强为绍所厚故尚兄弟归之数入塞为害建安十二年公将北征三郡乌桓诸将皆曰袁尚亡虏耳夷狄贪而无亲岂能为尚用今深入征之刘备必説刘表以袭许万一为变事不可悔惟郭嘉劝公行五月至无终七月大水傍海道不通田畴请为郷导公从之引军出卢龙塞塞外道不通乃壍山堙谷五百余里经白檀厯平冈涉鲜卑庭东指栁城未至二百里虏乃知之尚熙与蹋顿辽西单于楼班右北平单于能臣抵之等将数万骑逆军八月登白狼山卒与虏遇众甚盛公车重在后被甲者少左右皆惧公登髙望虏阵不整乃纵兵撃之使张辽为先锋虏众大奔斩蹋顿及名王已下胡汉降者二十余万口辽东单于速仆丸及辽西北平诸豪弃其种人与尚熈奔东尚有数千骑辽东太守公孙康斩尚熙及速仆丸等传其首乌丸传裴松之注引英雄纪曰袁绍遣使拜乌丸三王为单于皆安车华盖羽旄黄屋左纛
　　三国志魏武帝纪裴松之注引曺瞒传曰时寒且旱二百里无复水军又乏食杀马数千以为粮凿地三千余丈乃得水既还科问前諌者众莫知其故人人皆惧公皆厚赏之曰孤前行乗危以徼幸虽得之天所佐也故不可以为常诸君之谏万安之计是以相赏后勿难言之田畴传畴常忿乌丸昔多贼杀其郡冠盖有欲讨之意而力未能太祖北征乌丸先遣使辟畴随军次无终时方夏水雨而濵海洿下泞滞不通虏亦遮守蹊要军不得进太祖患之以问畴畴曰此道秋夏每常有水浅不通车马深不载舟船为难乆矣旧北平郡治在平冈道出卢龙达于栁城自建武以来防坏防絶垂二百载而尚有防径可从今虏将以大军当由无终不得进而退懈弛无备若嘿囘从卢龙口越白檀之险出空虚之地路近而便掩其不备蹋顿之首可不战而擒也太祖曰善乃引军而还而署大水表于水侧路旁曰方今暑夏道路不通且俟秋冬乃复进军虏候骑见之诚以为大军去也太祖令畴将其众为乡导上徐无山出卢龙厯平冈登白狼堆去栁城二百余里虏乃惊觉单于身自临阵太祖与交战遂大斩获追奔逐北至栁城军还入塞乌丸传太祖自征蹋顿于栁城潜军诡道未至百余里虏乃觉尚与蹋顿将众逆战于凡城兵马甚盛太祖登髙望虏阵栁城军未进观其小动乃撃破其众临阵斩蹋顿首死者被野
　　鲜卑
　　按鲜卑兴于建武之初至汉末檀石槐益强分为三部其卓帐虽在代郡北今承德府境亦其疆域所及也
　　后汉书鲜卑传永元十三年辽东鲜卑冦右北平因入渔阳渔阳太守撃破之延平元年鲜卑复冦渔阳太守张显率数百人出塞追之兵马掾严授谏曰前道险阻贼势难量宜且结营先令轻骑侦视之显意甚鋭怒欲斩之因复进兵遇虏伏发士卒悉走惟授力战身被十创手杀数人而死显中流矢主簿卫福功曹徐咸皆自投赴显俱殁阵邓太后策书褒叹赐显钱六十万以家二人为郎授福咸各钱十万除一子为郎
　　后汉书安帝纪元初四年鲜卑冦辽西辽西郡兵与乌桓撃破之【互见鲜卑传】
　　后汉书鲜卑传永建三年四年鲜卑频冦渔阳六年秋耿遣司马将胡兵数千人出塞撃破之冬渔阳太守又遣乌桓兵撃之斩首八百级获牛马生口
　　后汉书灵帝纪建宁元年十二月鲜卑及濊貊冦幽并二州熹平二年十二月鲜卑冦幽并二州四年五月鲜卑冦幽州五年鲜卑冦幽州六年十二月鲜卑冦辽西光和二年十二月鲜卑冦幽并二州三年冬闰月鲜卑冦幽并二州四年十月鲜卑冦幽并二州中平二年十一月鲜卑冦幽并二州三年十二月鲜卑冦幽并二州
　　按后汉之季鲜卑屡冦邉郡兹取其与今境相近者载之余不具录
　　晋
　　前燕
　　按慕容氏自渉归以后至廆及皝并受晋封逮晋咸康三年皝始称王永和元年始不用晋年号故自渉归以后凡有事于今承德府全境者并录之
　　十六国春秋前燕录慕容廆父涉归一名奕洛韩以全栁城之勲进拜鲜卑单于晋太康二年冬涉归始冦昌黎安北将军严询败走之斩获万计四年涉归卒廆出避难五年【通鉴作六年】国人迎廆立之代领部落初涉归与宇文鲜卑素有隙廆将修先君之怨表请讨之武帝弗许廆怒入寇辽西杀掠甚众帝遣幽州诸军讨之自后复掠昌黎毎嵗不絶
　　按晋书武帝纪载涉归冦昌黎事作太康二年十月鲜卑慕容廆于昌黎三年三月安北将军严询败鲜卑慕容廆于昌黎杀伤数万人据十六国春秋及通鉴俱作慕容涉归盖慕容廆以太康五年始立也当属晋纪之疎因廆后复掠昌黎而致误耳
