<!-- { "loadSidebar": true } -->
　　爱里色钦围在喀喇楚古尔苏围场之西其南则布敦哈逹布敦河源出焉西流经汗特木尔围场布敦河之南木垒喀喇沁河源出焉
　　库库哈达围在正蓝旗木垒喀喇沁卡伦西北其东南则库克哈达南则珠尔达巴汉
　　汗特穆尔围场在正蓝旗古都古尔卡伦之北其西则汗特穆尔达巴汉南则云特穆尔达巴汉云特穆尔达巴汉之东有崆郭达巴汉
　　御制诗
　　过东岭【戊寅】
　　东岭名汗特木尔过岭即是猎场山不常经乃喜初遇翠围紫逻纷孱顔塞树新霜红间緑野水出石潺且湲地近围界兽虽少逸麅难避乌号弯【是日驰射一麅随箭而毙】新藩创见咋舌叹【时都尔伯特贝勒及扎哈沁乌良海皆令随围】旧属熟悉额手欢繄我所喜固有在景宜诗更余清闲
　　以上围东南界
　　塔里雅图围在正蓝旗汗特穆尔卡伦之北北接永安莽喀围场南则伊逊哈巴齐栅有碑一恭镌
　　御制入崖口诗【恭载本卷前】辛未八月作自此西折而南则
　　石片子营房所谓崖口者也
　　卜克围场在镶蓝旗卜克卡伦之北其北有卜克达巴汉卜克河源出焉有碑一恭镌
　　御制于木兰作诗九首【恭载本卷前】辛未八月作
　　御制诗
　　过卜克达坂【己夘】
　　常歳迤东猎迤西此重寻【卜克达坂居木兰之西界毎嵗行围率自崖口出入辛未秋曽一过此】廿围倐蒇事二竖待成擒纉
　　武惟勤已运筹更悉心贞符如卜克愿即递佳音
　　过卜克达坂叠旧嵗韵【庚辰】
　　去年出哨过今嵗进围寻果协贞符吉【旧嵗九月初过此有贞符如卜克愿即递佳音之句回銮未逾月防报果至】早逆贼擒敢夸无事日益励有孚心翠柏丹枫处遥闻呦鹿音
　　过卜克岭行围即景四首
　　本是贤王游牧地非牟农父力耕田却因流寓増于昔
　　私垦翻多占界邉
　　界限周阹禁制详鬰盘过岭即围场诘戎柔逺于焉在家法昭然敢不蘉
　　过闰今年谓早寒迫来午热拂秋鞍晩田赖此方成熟南望心因万姓寛
　　卜克诚然协瑞符新疆田牧创长图尔时原未废游猎【己夘秋过是岭有贞符如卜克之句葢尔时囘中虽屡奏防逆酋尚未献馘今幸诣部胥定屯政具兴还忆当年戒徒率狝间批答枢凾固无稽畧刻也】临大事当有若无
　　过卜克达坂再叠前韵【癸巳】
　　己夘庚辰俱岭度【达坂汉语谓岭也】入围出哨必途寻【己夘由此出哨庚辰则入围】向欣吉协三军戢兹盼贞符二竖擒【己夘过此有贞符如卜克愿即递佳音之句回銮未逾月防报即至西师之功遂蒇兹进勦两金川惟冀擒索诺木僧格桑二逆竖亦如前此之速符吉语耳】欲茍容翻致偝徳不能已那惜劳心【两逆酋均以内地土司敢于负恩反噬且于木果木军营戕害将军将领实堪切齿除声罪致讨之外更无可言而贼畨等恃崄抗拒攻之亦殊不易然又不能畏难中止虽筹画烦劳所不惜也】减围冀早山荘到驿骑封凾豫递音【本拟于重九日回避山荘省减省一围即可早到一日问　　圣母安并以此情令御前侍卫驰驿先奏】
　　布都尔围适当中路在镶白旗博多克卡伦之北其南有博里哈达东则色利呼河源出焉永安湃围场在布都尔围场之北有碑一恭镌
　　御制永安湃围场殪虎诗辛巳九月作碑旁恭镌御制永安湃围诗壬寅八月作备四体书其东有察尔巴呼达巴汉察尔巴呼河源出焉南为伊玛图河河有二源一为永安湃河一为齐老图河至是合流西南由麻尼图卡伦出围场界
　　御制诗
　　永安湃围场殪虎【辛巳】
　　白沙翠柏山四围国语永安名乆垂【国语永安湃者汉语沙地也】林天石海滂湃披北人使马如舟师陆离淫裔张鱼丽藏幽伏莽毋或遗猎虞报有虎负嵎【叶】遂往殪之率佽飞要遮前后缘岅巇威不可当曳尾驰失险遽卧浅草陂隔谷下马相髙卑虎神鎗一发毙之厄鲁囘部胥扈随咋舌脱帽钦服其此亦偶然何足竒先是射鹿命炙炊借草为席树为帷割尝徧赐染指谁君臣和乐逮海崕灵器世守
　　皇祖贻兊戈和弓竹矢倕同珍其谁曰不宜
　　永安湃围场作【壬寅】
　　崖口入临猎首东南胥号永安便【东伊逊崖口内首围为永安莽喀西伊玛图口内首围为此永安湃围内地多仍防古名惟此二处则国语永安为沙莽喀谓冈湃谓处均皇祖所赐名而以汉字书永安亦协猎场吉语也】贻谋
　　家法廑禹迹式狝塞疆非舜田咏或羣燕天子日所无逸励古稀年围中鹿少才见一一箭中之胜获千【今日围多麅祗一鹿偶一箭中之防古王公扎萨克见者无不懽忭自庚辰臂病乆弗步射木兰借马力尚可马射今年逾古稀挽强亦不如前即自亦不知其何以中葢由自幼学习资深耳】
　　出伊玛图口【辛巳】
　　塞上千里是周阹【木兰周千余里以山为禁其外北则逰牧南则民田无围矣】出栅依然见室庐【凡谷皆设栅为限俗亦名栁条邉】廿日狝搜止适可九秋困鹿幸丰余村村烟火闗民计处处耕桑异古初【此处胜朝】
　　【以前率拊之瓯脱民所不能到也】保泰诘戎胥要务深宫高养敢萌予
　　进伊玛图口行围即事【甲申】
　　今嵗应西进溯源伊玛图虽云小猎试【初进围交界与其就道闲行遂命小试猎骑】即是大搜模骏马天山换【于乌梁海买骏马至即于围中试射】苍鹰旷野呼驰毙一矢不负弯弧【是地尚近村庄兽殊少适有一麅驰至发矢毙之】
　　进伊玛图口平原小猎【丙戌】
　　轮嵗东西进由西例不淆初教试原野亦自列旗旓鹰撮云飞雉马惊莽伏麅百年前窣堵突兀见林梢【是日驻布都尔昂阿行营其东北平阜有旧塔二层岿然尚存蒙古呼为阿拜诺顔苏巴尔汗苏巴尔汗者塔阿拜诺顔者围□须也葢旧时尝为村落今塔亦只存其半故俗又呼为半截塔】
　　广韵有麅字而沈韵未収字彚谓即麃字麃字在肴韵然麃见史记称一角兽而牛尾乃似异兽世不常见师古注谓似麞麅似麞则信然独麞无角而麅之角则小于鹿非一角也葢鹿角八乂而大麅角不过一二乂而小意司马迁本好异又未经亲见遂以一乂为一角而竒其説即师古之注亦无不耳食传讹因用麅字故证其失于后
　　进伊玛图口小猎即事得句【壬寅】
　　伊逊【平声】弗溯九回阿【往年从东进木兰必由伊逊崖口今嵗从西进口故溯伊玛图河伊玛防古语山羊伊逊之九也】西进伊玛【平声】图亦河北向寒黄霏落叶秋长暖緑留【去声】平莎虞人小猎布空谷吉骏【是日所衘为端吉骏】徐驰试广坡一箭中麅众皆喜胜他众畏者诚多僧机图围在永安湃围之东其北有察罕达巴汉僧机图河源出焉僧机图哈达在其东其南少西有古松同根异干高百尺千年前物也逺望亭亭对立菁葱争茂实则一本分枝
　　皇上行围过此
　　锡名夷齐松
　　御制诗
　　夷齐松歌【丁夘】
　　逾僧机图之岭而南折而少西有松焉侧倚翠壁俯临回谿双榦遥撑千云霄而上者以寻文计其顶乃虬防若楼若宫自逺望之谓两树之生有如此相肖乎既至树下实则同根也乃名之曰夷齐松而系以歌
　　有山有水潺潺逢二老兮其间逺而望之前者友而后者恭若伯仲【叶】也近而睇之日斯迈而月斯征乃同根生也二老之芳踪吾不得而知也考之古则有其人曰夷齐也夫何饥西山而僵仆者挺朔漠而轮囷惟彼与此兮孰主孰賔岂惟周栗之不食兮葢自赋质以来曾烟火之未亲讵黄农虞夏之不可见兮元黄初判落落者与天地而长存雪覆曦暄何凉何燠夏茂冬雕何同何独兽伏鸟栖何徴何逐胡倚嬴封何荣何辱吁嗟大隠兮视此山木
　　僧机图峰【壬申】
　　僧机彷佛嵌空云【防古语以山之嵌空者为僧机图故耳】崒嵂玲珑信莫羣设使飞移文翰地度星挂月号纷纷
　　僧机图【己夘】
　　峯名也下有夷齐松今自燬于火
　　夷齐我向名松树重到松烧灰熄飞名象菀枯归一幻个僧真善示禅机
　　御制文
　　叹夷齐松赋【有序　己夘】
　　僧机图岭之下有乔松一根而二大干向名之曰夷齐而系以歌数嵗未经此地今来则已燬于火焦株突兀尚存徘徊其侧者乆之因感而为之赋
　　繄横岭之案衍旧名曰僧机盘羊肠而就下既南折而少西有乔松之鬰鬰昔号之以夷齐料名实其并寿岂燋烂之不期因循未过忽忽嵗时重寻斯径谓二老之我徯遥瞻失望见枯株之独遗徘徊洛莫于悒吁嘻夫岂挺根拔出庸讵畏沙石之堙劙既其摩空盘翠又宁虑霜雪之凌欺是以阅沧桑而永侣春樗以无危拟西山其无忝摛东壁已有词岂知火毋惟木巽即邻离匪牧童之偶失葢谷神所黙为尔其心空脉燥不燃自炊山雨不能息其焰谷风偏复煽其威吾虽未睹其焆防陵坂之状而早想见其灼燌枝叶之时也于是陈根突兀以孤立双干南北以纷披鳞甲剥落卧于岩陲山禽寻巢而弗得原鹿择阴以徒悲惜其沦于灰烬命以车而载之葢其遭刼烁燬之余犹足胜栋隆之吉而九牛领穿以难移者也嗟夫孰具形而无壊孰有成而弗隳孰云真之匪幻孰恒实之名随羡枯树之卓识更感叹其奚为然而少言之以八百为春秋者何一经咏才周纪而顿毁败其如斯【夷齐松歌作于丁夘今适周纪】岂二老有待余之名题也既名立乃飘然返冲汉以无词也抑谓名者丧实之具而有所弗居也将转焰轮示第一议谛也其既隳者斯已毁而弗再其不坏者固将同天地而并垂也知然而犹哓哓不已者岂非余之痴也耶
　　英图围在永安湃围场之西
　　以上围南界
　　们都阿鲁围场在伊逊色钦之南
　　图们索和图围在们都阿噜围场之东南哈达图扎卜围在图们索和图围之东与徳尔吉围接
　　锡喇徳卜色克围场在安巴究达巴汉之南巴雅斯呼察罕围场在巴顔图库木东北与锡徳卜色克围合
　　库尔图察罕围场在图们索和图围之西额□蘓锡纳围场在图们索和图围之南鄂尔吉库哈达围场在英图围场之北其南有鄂尔吉库哈达
　　鄂伦索和图围在鄂尔吉库哈达之东
　　以上围场中界
　　哈朗圭围场在镶红旗和尔博尔竒卡伦东珠尔噶岱围埸在镶红旗蘓木沟营房之东珠尔噶岱河源出焉
　　孟奎色钦围在哈朗圭围之东其北有孟奎达巴汉孟奎河源出焉哈拉锦务呼拉达巴汉在其东南
　　巴顔陀罗海围场在镶蓝旗东燕子窝卡伦之北西南则哈玛拉达巴汉巴顔陀罗海河源出焉东南与卜克围接康熙康四十八年
　　皇祖仁皇帝于此行围
　　亲御弓矢射获大鹿异常产藏角武库
　　皇上御制鹿角记以昭
　　神武识
　　谟烈焉
　　御制文
　　鹿角记【壬午】
　　鹿阳类也夏至感阴生而角解然解者自其委蜕而新葺即渐长以成角则六阳之义益明蜕其旧而新生必较旧加长且丰两乂四乂六乂以至八乂又厯数十年而后成或逾八乂者不可辨其年嵗盖千万中一遇而其鹿亦必数百千年之寿矣尝闻武库所载
　　皇祖时鹿角一记曰康熙四十八年九月五日
　　上于巴顔陀罗海所获其长自骨至尖各三尺九寸有十分寸之五两尖抵直得七尺有九寸两未径距凡四尺又之数十有六最末者不尖而博状如鱼尾又如芝朶近者其围八寸有十分寸之二既竪且泽不紾而
