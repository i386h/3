<!-- { "loadSidebar": true } -->
　　按清天文分野书曰辽以其地沃壤置富庶县人多力田比屋丰富故以为名方舆纪要富庶县在大宁卫东一统志原本亦同据元一统志富庶县东北至金源元之富庶兼有文定升平归化县地知辽县当在大定府之东北金源县之西为今平泉州属喀喇沁右翼旗东北境若九边图又谓县在白狼山东【白狼山在建昌县属喀喇沁左翼旗东三十里】富庶县本属大定府不应绕出今建昌县之东南境其説亦无据
　　文定县【开泰二年析京民置】
　　按辽文定县至金即废方舆纪要文定县在大宁卫东南
　　升平县【开泰二年析京民置】
　　按辽升平县至金即废方舆纪要文定县南为升平县
　　归化县
　　按辽归化县至金即废方舆纪要归化县亦在大宁卫东文定升平归化三县俱当在今平泉州东境
　　金源县【开泰二年析京民置】
　　按方舆纪要金源县在大宁卫东一统志原本谓在喀喇沁右翼界九边图又谓县在大青山西据元一统志金源县东到兴中州一百里西到大宁路二百里元兴中州即辽兴中府大宁路治即辽大定府知辽县在大定府之东兴中府之西为今平泉州属喀喇沁右翼旗最东境元一统志又谓金源县东至兴中州界青山岭二十里兴中州西至金源县界青山岭八十里青山岭又称青峦岭考元元统三年兴中州青峦岭平治道涂碑【见艺文门】有邻封金源之语知青峦岭乃金源与兴中东西交界处【青峦岭在朝阳县属土黙特右翼旗西北一百八十里属建昌县】盖今建昌县青峦岭以西即平泉州东界为金源县地正当中京之东武经总要谓自中京东至营州界青山岭一百七十里与此相合九边图谓金源在大青山西者亦即指青峦岭也
　　神水县【开泰二年置】
　　按辽神水县至金时改属锦州一统志原本以神水故城列入锦州府锦县下盖据辽志神水县本汉徒河县地并引元史穆瑚黎【旧作木华黎今改正】传为证然考穆瑚黎取大定府时降将张致据锦州以叛陷兴中府穆瑚黎进兵临兴中先遣乌叶尔【旧作吾也而今改正】攻溜石山又遣防古布哈【旧作防古不花今改正】屯永德县【即辽安徳县】东贼来援断其归路张致遣兵援溜石防古布哈引兵趋之并驰报穆瑚黎夜半疾驰遇于神水县东夹击之遂拔开义县进围锦州当日张致之兵本从锦州而西其交战在神水而别屯永德以断其归路则神水县之在永德以西可知元一统志谓溜石山在金源县西南四十里来援溜石而必道经神水则神水县之在金源县东南可知旧锦州府志亦谓永德城西北去神水城五十余里永德城在今朝阳县属土黙特右翼旗界【见后安徳州条下】则神水之在永德以西者亦当在朝阳县境盖大定府所属之县金源东南即为神水为府之最东南境
　　曾公亮武经总要中京旧鲜卑之地在饶乐府西南本奚王国牙帐之地南距古北口北距潢水东即营州千余里皆其境土后为契丹所并筑宫室城垣建为中京号大定府东至营州【即兴中府在今朝阳县属土黙特右翼旗境】界青山岭一百七十里西即山后儒州【今宣化府延庆州】界东南至建州【在今建昌县属喀喇沁左翼旗境】二百三十里南至幽州【今顺天府】一路由松亭闗一路由古北口各九百里北至上京【今巴林旗】六百九十里按此为中京所属州县之全境其能逺接山后儒州界者盖中京之西境为北安州自北安州以西为奚王府奚之故地本千有余里并中京故约畧言之耳武经总要所纪诸州皆据契丹图经皇华四达记诸书虽异域传闻间有未确然其四至道里可备参考亦附列卷内若方舆纪要所载各州县方位多系约畧之词别无证据不尽取凭焉
　　辽史地理志恩州怀德军【太宗建州开泰中以渤海户实之初永兴宫后属中京统县一】
　　恩化县【开泰中以渤海人户置】
　　武经总要恩州本乌桓旧地南至中京六十里西至马盂山六十里西北至漫头山三十里北至宜坤州【辽史作仪坤州属上京道】五十里西南至高州百二十里按辽恩州至金即废方舆纪要恩州城在大寕卫西南与武经总要南至中京之文不合考金史太祖纪天辅六年克高恩囘纥三城进取中京是恩州与高州相近亦当在中京之北为今平泉州喀喇沁右翼旗北境元一统志谓金天眷二年废恩州为恩化镇入大定县其故城为传舍盖恩州本与大定县接壤故金时以州省入耳至武经总要谓恩州北至宜坤州考恩州至中京仅六十里南近中京且高州尚跨恩州之北是恩州之地未必能直接上京道境所云北至宜坤州者误
　　辽史地理志惠州惠和军【太祖俘汉民数百户兔麛山下创城居之置州属中京统县一】
　　惠和县【圣宗迁上京惠州民括诸宫院落帐户置】
　　武经总要惠州在鲜卑之地景德初契丹侵河北德清军失守俘虏人民于此置城居之城方二里至低小城内有瓦舍仓廪人多汉服东至新州【即武安州】百三十里西南至中京百二十里南至建州二百三十里北至潢水石桥至高州百五十里【辽高州在惠州之西由惠州至高州不应至潢水石桥当是北至潢水石桥若干里西北至高州百五十里刋本误脱字】
　　按辽之惠州与元之惠州非一地元惠州为辽泽州地而辽惠州至金即废方舆纪要惠和城【即惠州治】在大宁卫东北百里考兔麛山在今赤峰县属翁牛特左翼旗东北四十里惠州当与之相近元一统志惠和县东南到金源县九十里西南到本路一百五十里元之惠和即仍辽旧知县在大定府之东北金源县之北为今建昌县北敖汉旗境今敖汉西之博罗科废城即惠州故城也元一统志谓惠和县西至大宁县界涂河今土河【即涂河】自喀喇沁右翼旗东北流入敖汉西境知自土河以东为惠州地矣
　　辽史地理志武安州【太祖俘汉民居木叶山下因建城以迁之号杏埚新城复以辽西户益之更曰新州统和八年改今名属中京统县一】
　　沃野县
　　武经总要新州本契丹国之地东至徽州二百里西至惠州百三十里南至霸州百里北至永州三百七十里
　　按清天文分野书曰辽太祖俘汉民散居以其地不可耕殖因建城池以迁之方舆纪要武安州城在大宁卫东北二百里一统志原本武平废县【金武平县即辽沃野县为武安州治】在故大宁城北然惠州已在大宁东北武安州治更在惠州之东不得但云在大宁北也至于木叶山乃辽始祖庙所在当土河与潢河二水合流之处为辽之永州今喀尔喀左翼旗地在奈曼旗东北境外辽志既称建新城为新州以别于永州之旧城则武安州自当在永州以南元一统志武平县南至兴中州西至惠和县元之武平县即辽武安州知州治当在惠和县之东兴中府之北为今朝阳县属奈曼旗境
　　辽史地理志利州【本中京阜俗县统和二十六年置州属中京统县一】阜俗县【唐末契丹渐炽役使奚人迁居琵琶川统和四年置县初彰愍宫更中京后置州仍属中京】
　　武经总要利州承天后所建东至建州百二十里东北至建州百一十里西南至兰州【辽志中京道诸州中无兰州之名惟金志利州龙山县下有兰州寨考辽之州县至金时废为镇寨名者甚多当是辽本置有兰州金废为兰州寨辽志失载】六十里南小淩河路至平州五十里西北至中京百五十里
　　按方舆纪要利州城在大宁卫东南一统志原本谓在喀喇沁左翼东北二十五里近宁逺州边外塔西有三塔土人亦名古尔班苏巴尔罕城据元一统志利州南至龙山县北至富庶县西至和众县知在富庶县之南龙山县之北和众县之东当大定府东南境又考元至元二十四年利州长夀山玉京观地产碑【详见古迹及艺文门】长夀山在今建昌县南境【详见山门】则利州故城当在今建昌县南境县治东北七十里土人称为大城子亦名小三座塔正当中京之东南在喀喇沁左翼旗北百里所称左翼东北二十五里者误也
　　又按辽志以利州为统和二十六年置金志及元一统志皆以为统和十六年又元一统志载利州军名曰永昌开泰元年置领阜俗县辽史未详
　　辽史地理志潭州广润军【本中京之龙山县开泰中置州仍属中京统县一】
　　龙山县【开泰二年以习家寨置】
　　按潭州龙山县之里至武经总要未详方舆纪要潭州城在大宁卫东一统志原本龙山故城【即潭州治】在喀喇沁左翼西南八里大凌河之旁距故利州约六十里俗呼喀喇城元一统志龙山县东北至利州西北至和众县知在利州之西南和众县之东南与喀喇沁左翼西南八里之説相合元一统志又谓南至抚宁县界冷口西南至迁安县则自今永平府冷口边墙以外建昌县南境为龙山县地也
　　辽史地理志榆州高平军【太宗南征横帐解里以所俘镇州民置州开泰中没入属中京统县二】
　　和众县
　　永和县【统和二十二年置】
　　武经总要榆州隋临榆宫之地北控营平厯代置戍守契丹置州西北至中京百七十里西至招延州【招延州一作招遥州辽史未载】四十里
　　按方舆纪要和众城【即榆州治】在大宁卫东一统志原本谓在故大宁城东南元一统志和众县东至利州东南到龙山知在龙山县之西北利州之西今建昌县治西北二十五里地名小城子与大城子之为利州故城东西相直即为和众故城其西北接平泉州属喀喇沁右翼旗界正当中京之东南若九边图谓县在白狼山北者其説无据又考辽榆州领县凡二和众县即为州治其永和县至金即废方舆纪要谓在榆州西南其故址亦无可考
　　辽史地理志泽州广济军【太祖俘蔚州民立寨居之采炼陷河银冶中京留守司开泰中置泽州有松亭闗神山九宫岭石子岭滦河撒河属中京统县二】
　　神山县【神山在西南】
　　滦河县【属永兴宫】
　　武经总要泽州松亭闗北辽泽之地东至利州百里北至中京百里西至北安州二百里南至平州二百五十里西南至松亭闗二百五十里
　　按辽泽州治神山县县以山名辽志谓山在县西南考神山在今平泉州治北当时县治又在神山东北近倚州治是辽泽州城当在今平泉州治北喀喇沁札萨克公旗界自是以南至边城外皆为神山县地其州属西南之境所届颇逺金史太祖纪既取中京遂下泽州旋降北安州是中京之南即泽州泽州之西即北安州今平泉州属南境及承德府东南境皆泽州地也滦河县以河得名滦河迳承德府治南沿平泉州治西境入潘家口其泽州境内之撒河由平泉州治西南境入龙井闗会滦河知今承德府治东南平泉州治西南至边城以外为滦河县境
　　辽史地理志高州【开泰中圣宗伐高丽以俘户置高州有平顶山乐河属中京统县一】
　　三韩县【辰韩为扶余弁韩为新罗马韩为高丽开泰中圣宗伐高丽俘三地之遗人置县户二千】
　　按三韩之名始见于后汉书称其有七十八国若高州所属之县乃因三韩迁户而置故取以为名非即三韩故地
