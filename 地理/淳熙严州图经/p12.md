<!-- { "loadSidebar": true } -->
今额收一界净利钱九千六十贯文增添五分钱四千五百三十贯文
每月课利钱七十三贯三百二十五文
村坊旧管一十二处三处买扑九处分认元额一界净利钱一万七百五十三贯九百七十四文绍兴己未每月课利钱一百三十五贯五百七十一文
今四处买扑八处分认收一界净利钱一万二十二贯八十一文增添五分钱四千五百六十一贯四十四文
每月课利钱九十八贯七百三十九文
税务租额五千二百五十八贯文绍兴己未收五千四百一十九贯文
今收七千八十九贯九百六十五文
牙契税钱租额一千三百五十三贯文绍兴己未收二千四百九十七贯文
今收四千二百九十二贯三百四十二文
　　寺观
　　　天乐观
在昌期乡汉干佑元年建名常乐观耆旧相传昔有道士徐姓年八十一梦大罗天赐诗云片善文章莫自轻大罗天上望归程银河别有乘槎路月苑宁无折桂名鸾鹤相迎归碧洞烟霞接引到神京使卿便作游仙客布德行恩救万灵明日白众尸解而去
国朝宣和元年　诏天下宫观及三十开以上者赐额州具以开遂赐今名
　　　灵岩宫
在县东北四里今废
　　　洞灵宫
在蒙福乡系遂安县废额绍兴八年道士高大有请于州即灵岩山建
　　　灵耀宫
在进贤乡旧为女冠所居今废
　　　神景寺
在县西五里唐大中元年建系尼寺久废后移社坛于其地
　　　保安寺
在县衙西晋天福八年建
　　　转教寺
在县西二里齐升平三年建
国朝天圣中　诏重修经方腊之乱不存后稍葺之
　　　弥陀院
在县前溪南二里唐广明二年建
　　　无碍院
在县西二里治平三年建
　　　广明院
在县西二里唐广明元年建
　　　灵瑞院
在县东西里旧系灵岩道宫相传汉干佑二年改为僧院易今名
　　　圣德寺
在县东北绍兴五年僧昙素请于州得桐庐县废额建
　　　永初院
在龙山乡唐大中年建名兴福新会院
国朝康定中赐今名
　　　法照院
在蒙福乡唐咸通八年建名大明院
国朝大中祥符九年中书札子睦州十四处寺院未有
敕额赐今名
　　　石佛院
在仁寿乡干德元年建相传有地名富常潭石佛现长六尺五寸迎置于院因以名
　　　普安院
在仁寿乡建隆三年建
　　　冰絜院
在仁寿乡建隆二年建
　　　富兴院
在太平乡干德元年建
　　　灵源院
在太平乡晋天福八年建
　　　回向院
在太平乡庆历中建
　　　某褚院
在清平乡唐咸通八年建
　　　富洪院
在清平乡唐大中六年建
　　　临池院
在清平乡周广顺四年建
　　　富岩寺
在进贤乡晋天福四年建
　　　灵耀院
在进贤乡旧系女冠灵耀宫后唐长兴四年改为僧院仍其名
　　　栅源院
在昌期乡不知所建年代院有至道三年知县事孙谠撰重建殿宇记有云越王勾践袭吴兵行之际于此源口立砦栅千载而下始有是寺因地而称又曰寺有圣者像乡民岁时旱暵不待暴尪祷必获应又曰院壁得咸通十三年沙门师鲁书武宗诏毁天下佛寺圣者之像岿然曾不焦坏洎像教复兴邑人王璇得之于山坞泥潦之中相好俨然盖彰是教之不可泯其大要如此
　　　三会寺
在昌期乡梁大同三年建
　　　鹤鸣院
在昌期乡唐武德元年建
　　　灵岩院
在常乐乡唐咸通八年建
　　　龙泉院
在昌期乡唐咸通七年建院有泉一泓许能出云雨以苏旱干疑有龙在焉因以名国朝政和六年县人裒钱一新赠谏议大夫江公望为之记具载龙泉之异其略曰一斛之水甚微龙托之而神濡为膏泽以福于人而佛祠托之以兴余不尽载
　　　静乐院
在常乐乡唐正 【 本字犯　仁宗嫌名】 观元年建
国朝熙宁四年重建见进士徐龟蒙所作记
　　　丰源院
在安乐乡梁正 【 本字犯　仁宗嫌名】 明二年建
　　　沙硎院
在安乐乡唐会昌六年建 【 按武宗方毁天下佛寺不应当时所建或地僻乡民私立不然年代传误也】 
　　　新定院
在安乐乡建隆二年建
　　　主教院
在长乐乡后唐清泰二年建
　　　清泉院
在长乐乡后唐长兴三年建
　　　龙华寺
在青溪乡旧名永泰不知所建年代寺有宝大二年乡嵒将方邺等乞重修状后判依执押字及有宝大三年睦州请僧住持帖后系司空判军州事郭押皆见存 【 按宝大宝正皆钱氏年号别见事志】 
国朝政和三年以犯
哲宗陵名改今名
　　　惠明院
在仁寿乡云蒙山旧名云蒙庵绍兴元年僧楚月诣
行在所陈请得临安府废额归以名其院院有保宁庵庆寿堂见宣和六年县人方闻所题石刻
　　　神景尼寺
在县东唐大中元年建
　　　龙岩尼寺
今废
　　　静居尼寺
今废
　　祠庙
　　　城隍庙
在县内东偏
 　　真应庙
在县内其神方储相传后汉时以贤良方正仕和帝后为洛阳令卒赠黟县侯立庙名洛阳唐垂拱四年为狄梁公焚毁后邑人复立之
国朝政和七年县人方适方奕与父老状其灵异列于转运使转运使为请于
朝赐今额其后裔方誾方闻今皆历显官
　　　南部行事庙
在县西相传为方储之兄名侪后汉时封关内侯补南部行事在任有恩及民因为立庙
　　　都督庙
在县前渡南濒江相传为方储弟俨后汉时为大都督既死为立庙其后见梦于人人为更庙于南山因名都督山
　　　五龙庙
在县东五里相传其神为方储之子名观之
　　　宋齐印相公祠
在昌期乡相传齐邱尝避地居此终焉按齐邱晚为李璟放于青阳缢而死不知此何据且为何神也今一乡多宋姓自言皆其后裔祠有灵异乡民岁时祷祀焉
　　　乌龙庙二
一在清平乡寻凤里按章岷所作乌龙山庙记载邵仁详之先因石勒之乱渡江有名敷者尝为东阳太守敷之孙曰坦仕为新安令宋元嘉二年卒葬青溪邑之现王山时有相其墓者曰后当有王侯之封宋齐闲使望气者占之因断其地脉复有相者云犹当出阴中王唐正 【 本字犯　仁宗嫌名】 观中仁详以处士为建德令周光敏所害后为乌龙山之神卜宅之吉至是果验本庙在乌龙山下而此庙之神疑为坦也庙有碑刻元佑三年乡民邵宗旺等舍山林以奉远祖仁安灵应王盖指为仁详别庙也
一在太平乡庙亦有碑大中祥符五年所刻载仁详清平乡人既被害归其柩寻凤里葬焉前庙乃即其地此庙为邵诏者所建亦仁详之后裔其文词浅俚不足录今两乡岁时各于其庙奉祀焉
　　　何侍郎庙
在安乐乡庙有碑载神为何姓而不著名谓其先从晋过江卜居新安仕陈文宣帝位吏部侍郎以谗见戮太建二年立庙按陈文帝之后为宣帝宣帝即位改元太建今曰仕文宣帝而以立庙于太建其说乖戾余载年代尤差互皆不足考证后列何姓者数人当是共立庙以祀其先借为此官称尔然传世既久亦不必毁云
　　　项仙姑庙
在蒙福乡耆旧相传项氏姊妹自其家归宁临流欲渡无船因以帔为梁而过后人名其地为渡渎
　　山
　　　雉山
在县西南一里周回七里四十步旧经载新安记云郡西南渡水一里余有山如凤立雉蹲因以为名隋尝取以史县
　　　都督山
在县南即方俨尝所居也山因以得名
　　　灵岩山
在县东北六里周回十二里旧经载地理志云吴永安五年黄龙见于此因名龙山唐元和元年观察使牒改今名
　　　迈山
在县西北六里旧经载新安记云其山重迭迈于诸山故以名今观山形盘礡连延四面诸山皆若相向
　　　南来山
在县西北一百三十里山势自北来南故以名
　　　东泉山
在县东北一百五十里旧名覆船取山形之似其南出泉三派并东注唐元和中观察使牒改今名
　　　重坑山
在县东八十里山有二坑故以名
　　　蔗山
在县东四十二里中闲平地二顷故老相传云昔人于此种甘蔗因以名山
　　　云蒙山
在县南十八里高五百丈周围七十里出众山之上天欲雨先见云雾滃然蒙其上故以名 【 山下有庙相传为汉时建而无年代可考又谓旧封护国府君后封钱国王谓是国朝仁宗时亦无可据】 
　　水〔溪滩津渡附〕
　　　新安江
在县南出徽州自歙县深渡入县界至白马砂入建德县界湍险迅急春夏涨滥中流不可行舟冬科澄澈见底故沈约诗云眷言访舟客兹川信可珍洞澈随清浅皎鉴无冬春李白亦云青溪清我心水色异诸水借问新安江见底何如此
　　　东溪
在县东一里
　　　滩
深渡滩　息滩　慈滩
龟石滩　黄石滩　顾（王民）滩
赖雀滩　麻车滩　浪渴滩
卢堪滩　额赖滩　罗顶滩
义里滩　小溪滩
　　　津渡
县前渡在县南
召石渡在县西九里
息滩下渡在县西三十里
轩渚小溪渡在县东五十一里
　　古迹
　　　锦砂村
在县西八里旧经据新安记云林木森耸波流澄澈映石如锦故以名寰宇记云傍山依壑素波澄映锦石舒文冠军吴喜闻而造焉鼓枻游泛弥旬忘返叹曰名山幽谷故不虚赏使人丧朱门之志
　　　轩清溪
在县东五十一里新安记云洛阳令方储乘鹤轩至此登船遂以名溪后人复立庙以祀仙翁名轩驻言鹤轩尝驻此也
　　　时里石门
在县西四十里舆地志云石门关者神门也常为雾塞无人得见孙和太子避难至此逢大雨平地尽没即以白牛白马祠祭天地神祇三日雨歇见有石门今验见存
　　　废昌亭
在县东十里舆地志云梁天监二年郡守任昉于此亭送许由
右建德府府境图东西三百九十里南北三百三十里东至临安府三百一十里西至徽州三百七十里南至婺州一百五十里北至临安府二百七十里东南到婺州一百八十里西南到衢州二百一十里东北到临安府三百一十里西北到徽州三百一十里其水路东沿浙江至东梓浦入临安界一百三十三里南泝东阳江至三河湍入婺州界五十里西北泝新安江至街口渡入徽州界二百五十里
图经卷第三 【 终此卷板心原标一百二十九叶至一百四十九叶】 
跋
爽秋六兄属从
文澜阁钞景定严州续志十卷以寄京邸
阁本即从宋刊新定续志而出四库总目续志条下载有绍兴旧志今佚之语按之士礼居题跋记新定续志夹注严州图经为严姓物严于数年前得于昆山价止青蚨三两二钱藏金纸面装四册止存三卷一百二十八叶云是太仓金元功家物及检叶文庄菉竹堂书目载有严州图经无卷数册数当是叶传之金而金又散出者也先是书友携是书来索直百千余未及还价而即取去后严持示钱竹汀先生先生以为世无二本当宝爱之故近日欲请观每托言为友借去不能再见然属书友及与严素识者往探消息总以议价定妥然后索归惜余买书金尽未能如数与之致书不能复合云云乱后此书为陆存斋所得今借而影钞卷端有严豹人小印的为严氏旧藏惟首卷叶数为书估改填以顺次第其实尚阙十数叶其后五卷更不可考矣既钞藏于八千卷楼复钞寄爽秋以冠景定之续爽秋方佥理各国事务重洋绝域山川风土商货互巿罔不归之译治近年日本高丽旧刊古籍日出不穷礼失求野安知后阙五卷不更为爽秋搜得而合延津之剑以慰桑梓之思乎光绪壬辰闰六月三日钱塘弟丁丙识
严州图经重刊校字记
第一叶阴七行珠潢疏润疏疑作流
