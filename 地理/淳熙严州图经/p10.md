<!-- { "loadSidebar": true } -->
村坊旧额一十六处十处买扑六处分认元额一界净利钱一万二千九百七十三贯九百一十文
今额村坊一十一处买扑五处一界净利钱九千九百七十八贯七百六十四文增添五分钱四千九百八十九贯三百八十二文
每月课利钱旧额一百八十二贯七百六十一文
今额九十贯九百文
牙契税钱租额一千六百一十七贯绍兴己未收六千八十贯
今收九千二百七十二贯五百文
　　寺观
　　　报恩广孝禅寺
在水南五里山上庆历中建名广灵寺崇宁二年
诏改为崇宁万寿禅寺政和元年改为天宁绍兴七年
诏改今名
　　　景德禅院
在百顺门外四里唐正 【 本字犯　仁宗嫌名】 观中建名多福院
国朝改今名 【 政和中改为神霄宫靖康初复旧】 
　　　法言寺
在水东门外西湖心靖康元年僧文佐造华严堂州人名之湖心寺建炎四年以遂安县废额榜今名寺为湖水环绕真是水中可居之地绍兴八年作飞桥跨其西榜曰宝华洲又于寺东水际面东山作亭名曰晨光后改为浸云湖中有画舫名曰漾月斋今废坏
　　　观音院
在望云门外五里唐正 【 本字犯　仁宗嫌名】 观中建
　　　下塔院
在望云门外五里有善导和上塔建中靖国元年知州马玕于此祈祷有应请于
朝封广道大师
　　　高峰院
在东津山上距城五里唐善导和尚之道场院有灵感观音像遇旱祷雨有应绍兴七年知州胡寅作亭其上俯瞰二港汇流以其近严陵濑名曰高风亭
　　　九峰庵
在和平门外　　　　里宝元二年建政和五年僧智自增广环庵皆山山列九峰故以名
　　　玉泉庵
在仁安山之东麓距城七里不知建造之始有陈学古隶书玉泉庵三字为之榜学古文惠公之子也书肖其父庵之西有泉冬夏不竭昔人甃石为瀑流如喷玉然故以名之旧有屋相对名玉泉亭绍兴八年移亭跨水上即故基作性乐堂又即玉泉亭之南近水源作亭名曲水甃石其中可以流觞亭相对有屋故谏议大夫江公望名唯庵庵之上有石佛岁久其石渐长殆所谓息石也初入山萦纡松径有亭当路名曰寻幽又自石磴而上有亭名曰竞秀然后至庵
　　　龙堂院
在城之北半里旧在仁安山下朱梁时移于此
　　　澄溪庵
在仁安山麓相传为唐韶国师建庵处按澄溪庵旧在城东碧溪经乱不存绍兴五年僧道照即此地作屋以居州人为取庵名榜之
　　　云居庵
在城之东三里
国朝康定中立名
　　　灵瑞院
在宣政乡桐溪距城十五里后唐时道人智通作庵于此
国朝开宝中僧道宝即遗基募缘建
　　　集福院
在宣政乡大洋距城二十五里相传有僧于此地拾得一石像佛形因作小寮
国朝干德中刱为院
　　　下竺院
在宣政乡下竺源距城三十里相传后唐时有僧作庵于此后渐成小院因地立名
　　　大宁院
在宣政乡下竺源距城三十五里唐光启二年建
　　　太平院
在白鸠乡三河距城五十里旧院久废汉干佑二年僧晓明即故基重建
　　　资寿院
在白鸠乡石塘距城四十五里相传有僧于此拾得泥佛因作庵后建为院
　　　悟真院
在新亭乡杜塘距城三十里唐庆明中建
　　　兴福院
在新亭乡岩山距城二十五里旧系明山岩前寺唐会昌中废至钱氏当
国朝干德中重建政和五年僧灵皎出缗钱八百万一新之故谏议大夫江公望为之记
　　　仁王院
在新亭乡翁村距城二十里后唐时建
　　　灵石院
在新亭乡守禄村朱梁时有僧作庵于此
国朝建中靖国年知州马玕为立此名
　　　福安院
在龙山乡黄饶距城三十五里钱氏时有僧作小寮后渐成院因立此名
　　　极证院
在龙山乡盘常距城二十里
国朝元丰中建
　　　崇胜院
在慈顺乡唐村距城三十里旧名龙门白佛院大中祥符八年
敕赐今额院昔有僧义澄号常坐不睡长老真宗尝赐以御制诗云止观心地法色相本皆空禅慧明宗性超然万法中院有大中祥符二年赐义澄物数札子
仁宗御飞白书五轴
皇太妃已下施利兴义澄札子及
皇太后赐银二百二十四两令作水陆道场资荐
真宗忌辰札子今并存
　　　资福院
在慈顺乡沙坑距城五十里
　　　依圆院
在慈顺乡石楼距城五十里唐末建
　　　竹林院
在慈顺乡杨溪距城六十里
国朝皇佑元年建
　　　寿圣普光院
在慈顺乡朱池距城三十五里唐时建名普光院
国朝赐寿圣普光院
　　　白佛院
在仁行乡闇阐口
国朝淳化中建
　　　法源院
在芝川乡安仁距城四十五里旧名归善寺国朝嘉佑二年改赐今名
　　　凤山院
在仁行乡莆田村距城六十里院基山势如凤因以取名
道泉庵在芝川乡上梓距城四十里
国朝开宝中建
　　　龙门庵
在芝川乡胥口距城三十里
国朝开宝中建
　　　粉泉庵
在仁行乡仁安岭距城十二里
　　　云岫庵
在建德乡利距距城二十里
　　祠庙
　　　东岳庙
在城西唐浦距城五里
　　　仁安灵应王庙
在嘉贶门外二里据庙记神姓邵名仁祥字安国性倨傲不拘小节隐乌龙山尝谒县令令怒其无礼因笞杀之仁详且死语人曰吾三日内必报之至期雷电晦冥有大白蛇长数十丈至县庭中令惊怖立死神空中语人曰立庙祀我吾当福汝时唐正 【 本字犯仁宗嫌名】 观三年也旧经载梁时封证 【 本字犯　仁宗嫌名】 应王后或封护境感应王国朝熙宁八年封仁安灵应王 【 按天圣十年章岷所作庙碑谓钱武肃王尝祷以济师有应又云年载寖远无书靡存护境之称传于里俗徒观题榜莫究真伪疑为钱氏所封岷以无据不敢臆断后人乃谓天圣中封爵非也】 绍兴二十九年加封忠显干道二年又加昭惠累封至八字曰忠显仁安灵应昭惠
　　　镇宁侯庙
在城东五里神有弟妹三人梁正 【 本字犯仁宗嫌名】 明四年敕睦州土地神兄封镇宁侯神弟封保静侯神妹封庆安夫人告命今存
　　　广信王庙
在城西五里据庙记神姓柳本河东人东晋时为新安内史本庙在分水县柳山梁正 【 本字犯　仁宗嫌名】 明四年赠尚书左仆射封广福侯 【 后唐清泰三年封鸿仁广信王告命今存】 
　　　宁顺庙
距城隔江二里地名夫子陇俗称倪祖夫人其神夫倪可耕神妃则陈氏生子一人倪惇媳妇化氏先因梁武帝大同年中侯景之乱军士恟恟坐甲围时暑炎炽诸军渴乏不能水无屦跣足蓦逢一妪一樵寓众兵中携一熟水瓶令卒伍倾饮不竭复劳以草屦令均蹑之逡巡鼓风无踪诸卒惊骇梁皇闻其事状采访所居乃新定郡南 【 旧本新安郡东南角】 佣民倪氏母子有游神摄化之术显保国护境之功询已逝矣建立祠祀梁太清六年正月甲申遣侍中冯道元持册谥以显应妃子封广利王化氏封东林郡君庙宇常遭渰寖于唐正 【 本字犯讳】 观三年中书令马周迁庙徙于夫子陇号曰诏山 【 南唐李主景保大七年中宣城寇叛梦神驱水援之其寇果溃因滋效实两遣推忠协谋功臣宁国军节度使光禄大夫行御史中丞黄台持节追册陈氏加为显应慈节圣妃子倪惇加封崇福广利王媳妇化氏封保宁夫人仍舍镀金银香炉金丝缕珠蹙翠宝冠各一所唐龙纪元年刺史因梦所感乃旌其庙表于朝忠烈太守陈晟亦尝诣庙祭告称妃之侄孙祈保境城并吴越国王钱镠行制赠为显应宁顺妃庙天福四年纪天遣牙将右监门徐唐卿曾持册于神累获征应】 周显德六年七月奉吴越国王旨挥立石少保兼司空同发遣军政事硕譔并书碑石具载甚详凡郡内军民祈祷其应兆随诚立响非止一端枚举稍繁 【 开元十三年东封吴兢请以岁时中分后一日行中祀之礼诏从之】 
国朝景德四年六月诸路亢旱降
御笔手书责令守令精加祈祷于庙实时降雨起云阴霈三昼夜申送转运使保奏是岁漕使胡公 【 讳则】 遣本司管勾文字儒林郎周宽夫到庙祈求雨旸甚获感应大中祥符初得
旨降付转运使令守令常加崇奉加法修葺庙宇整肃长吏以时致祭改封显应正节圣妃仍从旧称中书门下所降敕牒绫疏与神诸颁封诰牒无直庙者俱留州库祥符三年六月尚书礼部符以杭越二州到庙祷雨有感奉○ 【 宣和二年方腊之乱焚毁其庙知州周格委知县叶辉重建庙事详于传】 敕加封显应正节圣惠妃子加封崇福承烈广利王化氏加封保宁协顺夫人仍降赐钱三千贯修庙 【 按新定杂记旧本是神未建祠之先已有城下正临土地庙其神起自三国时乃五台山突得骨汨兄妹弟三人流入吴境寓此为神唐末两浙观察使钱镠具闻朱梁末主正明四年二月方封神爵盖圣妃所受梁朝爵号乃在其先也】 
　　　蒋山明帝府君庙
神讳子文姓蒋氏梁天监中封今庙在水南二里相传为唐正 【 本字犯　仁宗嫌名】 元十一年立 【 一在靖林距城十五里又有祭龙坛在城西建昌山龙王庙侧】 
　　　隋司徒追封忠烈颍川陈公新庙
在建德乡集贤村铜官山距城六十里据庙碑神名果仁仕隋当义宁中群雄交作司徒统众晋陵窥觎者畏伏旁卫江浙至唐干符二年镇海军叛卒王郢缘海为寇节度观察处置使祷谒有应置庙郭南门具以事闻追封忠烈公中和三年太守颍川公屯青溪土团兵士镇铜官山江女柅制衢信黟歙即其地建新庙按果仁及其事迹皆不见于史传其曰太守颍川公则陈晟也经方腊之乱两庙皆不存宣和四年重建郭南门庙于建安山下既又乡民即故基立庙
　　　威济庙
在罾潭岭距城二十里旧罾潭神庙因讨平方腊之乱神有潜助之功宣抚使闻于朝宣和三年赐庙额今遇旱祷之须臾获应
　　　英烈王庙
在胥岭盖伍子胥别庙旧不载祀典绍兴九年因修图经考正本原取吴山本庙封爵名之岁时遣官致祭焉
　　　朱太守祠
在乌陇汉会稽太守朱买臣之神也又有别庙在朱池旧亦不载祀典绍兴九年因修图经知为会稽郡地买臣故乡为加增葺岁时祀之
　　　马目山新庙
在马目浦口濒江距城三十里唐文宗时刺史吕述建按述记谓先是州之右有潭曰罾潭其深无至鳞物宅焉因立庙潭上而马目顾无之每有祷则附而祝曰告于罾潭马目之神开成己未岁旱请于神曰能雨则立庙越三日而雨乃泝江四十里躬择神居依山取势以为新庙至今岁时祀焉水旱祈辄应
　　　两港龙王庙
在水南先是雨涨则二水争行溢入城为患元佑八年知州吕希纯即二港汇流处立庙又为文以祭二港龙神俾如兄弟更相逊避自是无复水患者四十年而岁久庙废绍兴四年水患复作州人相与重建自是安流今迁在望云门外东山上其废兴始末附见前卷祠庙门
　　山〔岩洞附〕
　　　建安山
在城中百顺门内
仁安山在城北一里高六百丈周回一百六十里旧名乌龙山其傍当驿路有岭亦名乌龙岭宣和初臣寮建言谓龙为君象应州县山水地名有龙字者当避及方腊之乱复言狂贼窃发由土地之名未正乞锡以忠顺之名镇定一方乃诏州县乡名及山与岭悉改今名
　　　平壁山
在城西十里千仞壁立因以得名
　　　松岩
在城东南十里上有孤松奇秀特出因以得名
　　　项山洞
在龙山乡松原距州四十五里水涌石以出溉田甚广冬夏不竭岁旱郡人取水城中祷焉其应如响
