<!-- { "loadSidebar": true } -->
严州图经三卷影钞宋本每叶二十行行十九字前载建隆元年宋太宗初领防御使诏宣和二年太上皇帝初授节度使诏及敕书榜文各一道次为绍兴己未知军州董弅序淳熙丙午迪功郎州学教授刘文富序太上皇者高宗也淳熙丙午高宗尚在德寿宫故不曰高宗而太上也卷首为建德府城图建德府全图卷一志严州府沿革分野风俗州境城社户口学校科举廨舍馆驿仓库军营坊巿桥梁物产税赋寺观贤牧题名添倅题名登科记人物碣各门卷二志建德县卷三志淳安县其分水桐庐遂安寿昌则佚矣绍兴中董棻知严州始刱是书名曰图经淳熙丙午知州陈亮命刘文富重为订正故陈氏书录解题马氏文献通考有新定志之目其实即图经也后景定中方瑶等撰续志即续此书而作续志今尚存此书则仅存残本耳原本误以图后一叶及卷一税赋门至学校门羼入卷三后今一一为之厘正是书残宋本藏吴门汪士钟处即钞本所从出乱后不知所归矣 【 仪顾堂集】 
严州图经为严姓物严于数年前得之于昆山书集街价止青蚨三两二钱藏经纸面装四册止存三卷一百九十叶云是太仓金元功家物余检叶文庄菉竹堂书目载有严州图经无卷数册数当是叶传诸金而金又散出者也先书友携是书来索直百千文余未及还价而即取去后严持示钱竹汀先生先生以为秘籍世无二本当宝爱之故近日欲请观每托言为友人借去不能再见然属书友及与严素识者往探消息总以议价定妥然后索归则是书犹非不可复合者惜余买书金尽未能如数与之以致书不复合司书鬼与司钱神其能为我一争胜耶可叹可恨 【 士礼居藏书题跋记】 
严州图经余所见者淳熙重刻本仅存首三卷前有绍兴己未正月知军州事董弅序及淳熙丙午正月州学教授刘文富序文富盖承郡守陈公亮之命订正是书者也卷首载建隆元年太宗皇帝初领防御使诏宣和三年太上皇帝初授节度使制及敕书榜文二道盖淳熙丙午之岁高宗尚在德寿宫故有太上之称考董弅初刱此志本题严州图经陈公亮重修亦仍其名而王氏舆地纪胜陈氏直斋书录马氏文献通考皆作新定志盖宋人州志多用郡名标题续志载书籍亦但有新定志初无图经之目名目虽异实非有两本也
太宗皇帝初领防御使诏
建隆元年正月甲子诏曰朕应天顺人宅万邦而建号自家刑国睦九族以推恩皇第三弟新补殿前都虞候 【 太宗旧名】 擢秀本枝协谋兴运自天锺德秉文武之才在邦必闻有孝弟之行属兹刱业宜被宠光俾领郡条兼提使印官阶等爵式示等威征鹡鸰之诗方思于外御董貔貅之众用肃于内朝虽曰匪亲不居亦无生而贵者是膺历试仍锡嘉名勉树令猷永保多福可特授光禄大夫检校太保持节睦州诸军事行睦州刺史充本州岛防御使兼御史大夫封天水县开国子食邑五百户
太上皇帝初授节度使制
宣和三年十二月壬子制曰周封同姓以亲贤式厚深根之固汉尊二等而立爵载图盘石之安朕隆绍庆基端膺骏命永锡胙嗣肇开第室之荣对扬王休申畀国章之宠丕昭显册亶告群工皇子检校太保镇海军节度使开府仪同三司广平郡王食邑九千四百户食实封三千户 【 御名】 日干分晖珠潢疏润斯干协吉茂嶷嶷之奇姿典命陈仪称煌煌之华芾聪达蕴自然之质艺文成不习之能诗礼雅言允迪圣门之训尧舜正道率循严傅之规既进冠以重嘉宜遵年而出合班趋万玉行瞻极以来朝堂敞旅楹既环宫而列邸载侈褎崇之数益彰振厚之风胙南土之山川佩真王之印绶面槐辨位联保职于三公先乘启行总戎麾于两镇并畴圭赋增涣渥恩于戏建国以亲诸侯义重本支之盛述职以朝天子贽资蕃翰之良其祇服于朕辞以永绥于尔祉可特授太保遂安庆源等军节度使进封康王加食邑一千户食实封三百户勋封如故
敕书
敕遂安军官吏军人道士僧尼百姓等朕以 【 御名】 粹质幼龢异材夙就蚤遵年而亲傅既筮日以字成出合造朝环宫开邸宠进上公之秩雄兼两镇之权制胜壤于浙江殿名邦于全赵式壮朔南之屏永绥中外之安远谅舆情欣聆庭涣今特授 【 御名】 太保遂安庆源军节度使进封康王加食邑一千户食实封三百户故兹示谕想宜知悉将士等各平安好参佐官吏军人道士僧尼耆寿百姓等并存问之遣书指不多及二十二日
节度使榜
遂安军节度使
应遂安军管内官吏军人道士僧尼百姓筑室肇开庭纶诞布王封真拜胙四履以苴茅上衮腆仪兼十连而建纛方（打去丁改雝）纛圭而趋箸未握节以殿邦属时上圣之君兴乃丕平之治道孚九有邃追黄帝之风政本群情尽举元丰之制沛施厚泽浃被远民唯彼外僚当承至意协懋蕃宣之职恪敷诏令之仁芹藻儒髦虎貔武旅空门羽槸穉耋耆龄乐盛化以威宁钦有司而无犯诸有尊属并存问之
右榜遂安军仍散下管内各令知悉
宣和四年　月　　日榜
太保遂安庆源军节度使康王
建炎二年五月十三日
圣旨朕当时阽危勉承大统念
父母兄弟之难怀生灵涂炭之伤思所以迎复
銮舆弭宁祸乱未知攸济夙夜震惧无以解忧而潜藩旧镇乃遵例程贡章陈庆有请未已殊拂朕心应旧领州镇并不许依故事称贺其合推恩例仰有司条具以闻六月十五日有
旨严州命官进士僧道耆老等推恩赐帛有差
重修图经序
先王盛时封建未坏井地既正疆理修明千八百国之广各有土地之图以周知其地域大司徒所掌是已且司徒掌邦教之任而乃下兼职方之事其亦有说欤盖民之情性有刚柔轻重迟速不同不辨其宜而施教焉则有扞格而不相入者是以修其教不易其俗齐其政不易其宜逮秦人罢侯置守亦各有图汉人入关所收财知阨塞而已司徒辨五地十二壤而施十有二教之制无有也汉氏去古未远不能复先王之制而郡国杂治况后世去先王益远而曰复古不其疏乎
国朝沿唐郡县之旧而其经理视唐尤为尽善大中祥符三年十二月丁巳　诏奖翰林学士李宗谔等上新修诸道图经由是图籍大备而严之为州自东汉建安中至是适八百年矣其迁徙废置详载于经郡有板本中更遗漏不存淳熙甲辰太守陈公公亮下车之初悯其废坠而未暇也逾年时和年丰讼简刑清百废具举课最之余因取旧经命文富订正之将再锓诸木窃惟此邦之俗旧号辑睦因以名州可以无事治不可以多事理所谓安于简易之政扰之则生事是已自公之开府将再期矣一以宽政理惟顽民黠吏始绳之以法故邦人甚安之因其俗而施其教公已得之此其大可书者若夫民数之登降财赋之赢缩军籍之去留公馆之兴废是则因之否则革之特其粗尔故书其大者以告后之为政云岁在丙午正月丁未迪功郎州学教授刘文富谨序
严州重修图经旧序
周官职方氏掌天下之图周知其数要汉得秦图书具知天下阨塞户口多少强弱处光武中兴按司空舆地图以封诸子历代放周遂以职方名官至唐立制凡地图命郡府三年一造与板籍偕上省
国朝定令闰年诸州上地图大中祥符四年
诏儒臣修纂图经颁下州县俾遵承之距今百二十有八年矣其闲州名有更易军制有升降户口有登耗赋税有增损既皆不同而又艰难以来州县唯科敛是急趣具目前闰年之制寖以不举盖职方之职废也绍兴七年弅来承乏尝访求历代沿革
国朝典章前贤遗范率汗漫莫可取正询之故老则曰是邦当宣和庚子盗据之后图籍散亡视它州尤难稽考乃喟然曰惟严为州山水清绝有高贤之遐躅久以辑睦得名今因严陵纪号自唐为军事州
艺祖开基首命
太宗为睦州防御使
先帝政和中悉褎录
祖宗潜藩之地
诏升其军为节度既而出节少府以授
今上尝以亲王遥临镇焉其后
继世以有天下实似
太宗盖是乡两为
真主兴王之地其视少康之纶汉文之代有不足道则地望顾不重哉而汛历代以来文人才士闲出于其地伟贤巨公来为牧守者相望也庸可以勿纪乎于是因通判军州事孙傅有请乃属僚属知建德县事熊遹州学教授朱良弼主建德县簿汪勃主桐庐县簿贾廷佐及郡人前汉阳军教授喻彦先相与检订事实呼以类从因旧经而补缉广新闻而附见凡是邦之遗事略具矣岂特备异日职方举闰年之制抑使为政者究知风俗利病师范先贤懿绩而承学晚生览之可以辑睦而还旧俗宦达名流玩之可以全高风而励名节渠小补也哉至于纪录尚或未尽则以俟后之君子绍兴己未春正月壬午知军州事董弅序
【 原七叶第三叶作三之四无第四叶本叶作八之十二】 
子城图(见图)
建德府内外城图(见图)
府境总图(见图)
建德县境图(见图)
淳安县境图(见图)
桐庐县境图(见图)
遂安县境图(见图)
寿昌县境图(见图)
分水县境图(见图)
图经卷第一
　历代沿革一〔严州〕
上严州新定郡遂安军节度 【 治建德县】 禹贡扬州之南境春秋时属吴鲁哀公二十二年勾践灭吴因属越周显王三十六年越无疆立楚威王灭之并有其地秦破负刍则以为鄣会稽两郡之境汉兴以隶吴郡及丹杨郡东汉仍隶两郡至建安十三年孙武遣威武中郎将贺齐击定山越始分丹杨郡之歙县立始新 【 今淳安县】 新定 【 今遂安县】 犁阳休阳 【 吴孙休更名休阳曰海宁宋大明八年省犁阳并入海宁隋开皇十八年改为休宁】 四县合黟与歙为县六置新都郡治始新晋太康元年平吴改郡曰新安而县改新定曰遂安宋省犁阳止领县五梁武帝割吴郡之寿昌来属复为县六自孙权始置郡汔于东晋皆隶扬州宋孝建元年分扬州之五郡为东扬州新安与其一永光元年省复并入扬州梁以会稽为东扬州郡复隶焉承圣中复旧隋开皇九年平陈废郡为新安县并入婺州而置歙州以黟歙海宁三县隶焉 【 今为徽州】 仁寿三年割杭州之桐庐并复立遂安县即新安故城置睦州统县三 【 新安遂安桐庐】 大业初改新安县曰雉山而改睦州为遂安郡以歙州为新安郡唐武德四年平汪华复为睦州隶歙州总管而析桐庐为严州睦州止领县二 【 雉山遂安】 七年废严州复以桐庐来属名东睦州八年去东字正 【 本字犯　仁宗嫌名】 观元年分天下为十道睦州隶江南道 【 开元二十一年分江南为东西道睦州隶东道采访使治于苏州】 永淳二年复置建德县合为县四文明元年复改雉山县曰新安永昌元年复置寿昌县载初元年省寿昌如意元年增置武盛县 【 今分水县】 神功元年徙州治建德神龙元年复置寿昌改武盛为分水合为县六开元二十年改新安县为还淳天宝元年改睦州为新定郡干元元年复为睦州宝应二年又析分水增置昭德合为县七大历六年并昭德于分水永正 【 本字犯　仁宗嫌名】 元年改还淳曰青溪中和四年州为陈晟所据光化三年钱镠割桐庐隶杭州天佑元年刺史陈询以州附杨行密三年钱镠将复取其地更五代暨
国初皆为钱氏所有太平兴国三年纳土始入版图
诏复以桐庐下属于　分天下为十九路睦州隶两浙西路自唐以来为睦州军
国朝建隆元年
太宗以亲王领防御使大中祥符及治平闲又尝设团练官而仍为军事州政和八年
诏升为建德军节度宣和三年平方腊改曰遂安军改州曰严州而县改青溪曰淳安
中兴因之
　　分野
