<!-- { "loadSidebar": true } -->
　　北为行宫，乾隆二十一年建。中有爱山楼，御书“巡方揽秀”额。北崖如屏嶂，有仁钦所建抱灵亭，又曰绝景。迤西别构观花亭对峙。崖之东址甘露泉出焉，水西流绕甘露亭，又西过玉河桥下，复北折入御花园汇鱼池，伏行而南，灵岩第一名泉也。有今上御书“甘露泉”三大字勒崖，复摹刻立碑建亭，又诗四首并勒碑阴、碑侧及额两面。 　　大门内迤西旧有石龟泉，涸。其地传为金陈寿恺、元杜仁杰旧隐处，即《志》所载观音、朝元、达摩名殿故址。古木参差，多老檀，磊砢臃肿，状若虬龙，《志》称“千岁檀”也。东北为小石厂，峭壁平台曰可公床，明释真可憩此。《朗公传》勒崖侧，今上御制《登玉符山》诗二首磨勒于上。东为大石厂，一名半石崖。 

　　由小石厂而上，北为白云洞，有今上御书“白云洞”额及题诗四首，并勒洞壁。其旁有驻跸亭，西过转山亦有驻跸亭。东上有宋政和张劢题“灵岩观音道场”六大字，勒北崖。最高处为悬星岩，俗呼功德顶。石龛宏敞，有释迦佛像，皆因石为之。北魏《孝文帝?本纪》：“太和三年于方山起文石室，五年建永固石室于山上，立碑于石室之庭。八年幸方山石窟寺。”盖为此也。龛座刻宋、元题名。顶迤西为佛日岩，顶西北有饮虎池，西北流，中汇方泉。东崖有老佛窝，池水又西经积翠岩南，又西南流，小横沟源也。 

　　拂日岩南为巢鹤岩，昔有双鹤止此，直接石坪，幽旷坦豁，俗谓之晒经台。有今上御书“巢鹤岩”三大字及诗四首并勒一碑，建亭。前为蹲狮岩，或曰盘石也。东谷口有云窝。又南悬岩有观音洞，三门相通，内有石佛亭。东南多宋人题名勒崖。有坦地约三亩，不生草木，曰“无生地”。佛家以无生为上乘，故云。西为香霏岩，俗呼绣球山。 

　　自慧崇塔西北里许，北峪之水南流，经朝元洞、园光洞东而注，大横沟源也。自白势云洞南三里为石尾峰，南为灵辟峰，峡通一线，即小天门。东二里有华岩泉，水北流入黄家峪，西折注于中川。北为华岩寺，圯。北五里为野老村，东晋中山张忠旧隐处。灵辟峰南为朗公山，西岩有朗公石，状如老僧伛立。迤南为九曲峪、朗公寨。朗公泉水北流，东折南下三里，注灵带河。朗公石西南为如来顶、快活岩、卧象岭。又南为珠山，有野沟会纳支水，南溪源也。又东双峰皆园特，俗称东、西磨山，中夹芦沟水，东流南折会棋子岭西曲沟水，曰三叉口。又西过长铺，北注于中川。 

　　北峪之北有石厂，中一窟如井。西北二里有神宝泉，下为渍米峪。水北流西折入于中川。上为神宝寺，北魏正光初僧法定创建，今废。有断碑篆额曰“大唐州神宝寺之碑”，开元二十四年十月□子襄纂，兼八分书。碑侧镌行书《心经》最古，残缺书人姓名。稍东有元大德十年圣旨碑。北为宝山，上立玉皇庙，有明嘉靖高奎撰重修碑。东曰神谷。北二里为黄尖山，两崖对峙，俗呼梯子崖。崖上南北二山相连，曰双峰。其阳石窍蓄水，甘美充溢，谓之醴泌泉。过其西折而东，北为石坞峪，幽厂尤奇如巢屿，或称栖佛洞，殆尽矣。 

　　泰山东北四十余里为琨瑞山，一名金舆山，舆或作榆；又名昆嵛山，嵛讹作仑；又名金庐山。考《酉阳杂俎》，当名“金驴山”。东有金驴洞，《志》称黑风洞，《齐乘》称西龙洞山。郦道元云：“苻秦时竺僧朗居之，因号朗公谷，旧名琨瑞溪。”山势秀拔，双流如带，面西南向，周六十里。 

　　自泰安府城东北，逾长城岭，经玉皇岭至百余里。自历城县东南，经柳埠村至八十五里。山西北为神通寺，道元云“竺僧朗大起殿舍”，旧称朗公寺。隋开皇三年，文帝以通征屡感，故曰“神通”也。其制门阁两重，北为大雄殿，东曰伽兰殿，西曰达摩殿。有元至治邢天佑兴公道德碑》，明弘治张天瑞重修寺碑。北为千佛殿，圯。有元大德《智京云公碑》，明成化僧太初寺外护碑，嘉靖《重修千佛殿碑》。北为方丈，东为禅堂，又北为法堂，两翼斋廊。《齐乘》云：“神通寺有汝泉。”按《历城县志》：“寺内本无泉，惟方丈西有白龙池。”或即汝泉欤？然又塞于僧舍下。东廊下有朗公时所浚神异井，涸。寺西地敞豁，旧有藏经堂、转轮藏、钟鼓楼，圯。又有一台，有四门塔，极崇丽，皆石为之。塔前古柏一株，九顶苍秀，传云汉植。其东有宋三坛寺，（）堵波因石凿成，绍圣间潘卞为撰铭。又东有染池、龙洞泉。洞门半掩，石龙半露。水自中出，经青龙冈、通圣桥，西注玉水。有嘉靖金城撰重修桥碑。寺西北隅地势幽旷，中曰朗公塔，制最古，余多元时篆书塔铭。又西为千佛岩，峭崖绝壁，有大、小石佛千龛，多魏、齐及唐人所镌，犹有造像记二十余可识。 

　　又西北为黑风寨，地危险，昔人常避乱于此。为红鹤崖，石壁凌云，洞心（）目，大观也。又西北为季儿寨、泉子峪，为青牛寨、通天峪，巨石悬卧如梁，曰仙人桥。青龙冈东三里有海螺峪，汇锡杖泉，西南注于玉水泉。侧有须弥塔，宋宣和间建，刘宋等题名。东南三十里为长城岭，岭南北水皆分流，《酉阳杂俎》谓之“分流山”。迤北为梯子山，谷水更多。东有仙人洞、云梯涧，西为仙龙潭，玉水源也。玉水以玉符山得名，见《水经》及《注》。《历城志》称“锦阳川”。纳诸水逶迤西北流，左会矿洞沟水。又西北经桃科岭东，左会枯泉之水。又西北经平头山东。平头迤东为龙集山，上有玉泉寺，下为风门岭，为劈山。又西北左会龙门峪水，又西北经齐王寨南，又西经琨瑞山南，曰琨瑞溪。梯子山西为天麻峰，孤独泉北流。又西为松峰，下有龙池，亦玉水发源处。水西北流经窝铺峪，有永兴观。又北过双锁山、红山口西，右会三岔水。又西过金驴山南，又北与琨瑞溪合流，总名玉水也。左会涌泉之水，有涌泉桥，明万历间建，郭邦云记。西偏为涌泉庵，隋开皇时重修，明嘉靖间重修，段雄记。玉水又西经屏风山南，有黄巢洞，为盘磴所掩，上立天齐庙，有明弘治韩相撰重修碑。又西经柳埠村南，中有紫微观，圯。松峰西北为交战峰，山势突兀，顶有数穴，深不测，曰云洞。东为陡峪，多丹枫树；西为云谷，下有响泉。又西北为蚖洪峪，中有苦苣泉，为苦洪峪。琴泉，《刘乘》谓“泉甲天下，韵琴筑而味肪醴”是也。又西北经灵鹫山，西有九塔寺，塔九顶，唐天宝、大历间重修。内有观音殿，明正德间重修，马雄记；嘉靖间重修，许帮才记；碑具在。门外有圣水泉，又北经回龙山西。长城岭北为秋迁台，山高阴寒，多积冰，曰冰台，经夏始解，又名冰泉。北经龙峡入印度泉。秋迁台西为玉皇岭，下有蔚沟台。迤北为瓦子岭，遍山皆瓦砾，《志》称为“秦皇行在”也。 

　　又北为齐城峪，茶臼河出焉。中有试茶泉，悬流飞泻，经康泉右会勺泉峪，水又北过白石崖西，左会避暑泉。水又东北经虎头崖西，右会段华泉水，入于玉水。瓦子岭西为梨峪，有潮音洞，上接印度泉水，经阎家河北流，右会石灰沟水，又东北会（）池水。又北经三角洞东，又北右会石厂谷水。又北经青冈岭东，入于玉水。玉水又西经柏崖北，有透明洞，下为柏水湾。又西左会石栏峪水。又西经扶山北，有子房洞，深里许，地河伏流。洞旁为五帝阁，东五里有子房庵，金天眷时碑。熨斗泉东北流。北六里有都泉，为岱北诸泉之总，旧立皇姑庵于上。石塔有开元字，水西注会水帘泉。又西一里，经三尖峰南，峰之西曰木梨寨，曰龙洞峪。玉水又西北经总度口，南接锦云川合流，一名南川，发源于玉皇岭之蔚沟。西南为拔山，为五女石山。沟水西北流，经东南棋子二岭中峡，会西棋子岭水，曰出山沟，又名出泉沟，达于黑山寨北，有下安寺故址。屈从东北流，左会百花技泉水。又北左会双泉水， 又西北经杨广寨东，又北为魏花寨——宋指挥魏花故居也。杨广寨西为火焰山、为天麻寨，中夹道沟峪。 

　　北为园通山，有普门寺，元时建，成化、崇祯间重修。门外有圣水池，旁为云水庵，圯。又北为方山寨，有白云寺。又北为九女寨，三石削立，宛如三妇并在云中，又名三媳妇寨。北为涝泉岭，为涝泉峪。岭西为隐士峪，有葫芦崖，中为法云寺，唐永徽初建，久废。玉水又西经康王山南，为黑水湾。山之西巨石伛立，曰老人峰。有醴泉寺，一名四合，元至正间重修。玉水又西经中宫镇南，《齐乘》称：“中宫东有悬泉、柳泉、车泉，皆入玉水。”北接锦锈川合流，一名北川，发源于梯子山云梯涧。西北流左会红泉峪水，又北右会石坞峪水。又东北左会燕脂泉水，又东北右会藕池水。又北经黄栌泉、禽寇峪，会云河水。又北经皇寨南，右会天井峪水。又西为大涧岭，有龙湾水西南流。又西经桃花岭南，有桃源洞，右会大黑谷水。又北经青石崖东，又北左会白云泉水。又西经林泉观南。又西经琨瑞山北，左会荻子峪水，有朱老庵。又西左会马蹄峪水，有华岩寺，元时建。又西北经香孤山南，又西经大佛寺，会窦姑泉水。又西南左会稻池水。 

　　玉水又西北经月牙岭北，又西北经坛口岭北，又西北经卧虎山南，又西北经黄山北。山周如城，疑即《水经注》之“玉符山”也。以锦阳川所经，故又曰玉水。《齐乘》云：“灵岩与方山相连，疑即玉符山。”按：灵岩前后之水源流，与朗公谷水无与，则非玉符可知矣。今皆以灵岩为玉符山，盖因《齐乘》而误。 

　　又西北至渴马崖南，则泊然而止，伏流而东发趵突泉。又北曰泺水。又东曰小清。然西北流者至长清县之撅山北复见，又西北经猎山北，又西北经齐河县界，入大清河。《水经注》谓之“济水会归”矣。 

　　●聂鈫跋 

　　泰山介齐、鲁间，昉于《管子》；孔子登泰山小天下，尽于《孟子》。后世著述不一，是编恐未悉合。偶读《灵岩志》，叹其雄奇巧，然皆泰山也。故王元美曰：“灵岩是泰山背最幽绝处，游泰山不游灵岩，不成游也！”按：灵岩在泰山西北，至《水经注》琨瑞山之朗公谷在泰山东北，犹两背然。或朗公谷属灵岩者，误。而《岱史》诸书姑置弗载，致泰山全体不备，非例也。 
　　岁巳酉夏，余乃游灵岩，探琨瑞，搜访名迹；据三川，辩玉水，履勘源流。附录之以补言泰山之缺略云。 
