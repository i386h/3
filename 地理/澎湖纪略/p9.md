<!-- { "loadSidebar": true } -->
　　澎湖厅员正六品，岁给俸银六十两。至于养廉一项，考周礼天官：小宰以听官府之六计，察群吏之治。一曰廉善，二曰廉能，三曰廉敬，四曰廉正，五曰廉法，六曰廉辨。既断以六事，又以廉为本也。玉篇云：廉者清也，又洁也。养之者，俾百尔臣工无内顾之忧，公忠任事，清而且洁也。但考历代官制，俱未设有养廉款项。今普天率土，凡在有位，皆沐有养廉者，此其旷典深仁，实自雍正七年始也。而养廉之厚薄，则一以地方之繁简为准。澎湖为海疆中缺，岁支养廉五百两。此澎湖俸廉之定额也。
　　一、全年俸银六十两，每岁在于澎湖征收正供钱粮项下坐支，毋庸赴省请领。
　　一、全年养廉银五百两，在澎湖征收钱粮耗羡项内尽支银七十三两零八分三厘，又在台湾县耗羡内支银四百一十二两四钱七分七厘，又在彰化县耗羡内支银一十二两零九分六厘，通共实岁支养廉银四百九十七两六钱五分六厘，不足银二两三钱四分四厘。内于乾隆二十九年详定贫员路费案内，每年捐解廉银百分之一银五两，解赴台湾府汇解；实支食养廉银四百九十二两六钱五分六厘。
　　·职事
　　吕新吾曰：朝廷设官分职，衙门各命以名。百官庶府，各顾名而思职。缘职而尽分，人人皆满其分量，而天下无事矣。陈榕门中堂云：吕公「明职」一篇，循名责实，可为当官者一棒。太原谕属，语语透辟；分为八等，使人反观对照，知所决择。其垂戒至深切也。盖吕公着明于前、陈公推行于后，正欲使有官守之责者，以不忍人之心、行不忍人之政，随分自尽，从根本上讲求为民生造命可大可久之计；若仅循涂守辙，了官场之公案以示尽职，犹非二公嘉惠后贤之盛心也。
　　澎湖职本通判，乃郡守之副；然分防专驻，有民人政事之责，则亦与州县无甚异焉。故不得与贴堂丞倅戒侵权、戒越俎。一以安静为主。与坐镇雅俗者同科也。况澎岛为厦、台居中要区，实乃海疆重寄，非振刷精神，时时刻刻遇事留心体访，不知不觉职分之所亏已多矣，可不慎欤！
　　一、刑名。刑名之重者，则为盗、命。夫有盗而捕之，不若于其无盗而防之。联保甲、严侦缉，并令各安本分，毋使失所，则人尽循理，奸宄奚自而生，而盗源清矣。至于人命，有仇有斗，其弊非一。果能先时告诫，谆切晓谕，俾愚民知一朝之忿、有忘身及亲之累，则血气自平，而命案之源亦清矣。澎湖俗颇淳厚，无命、盗重情；万一遇此等事件，立即亲往查勘相验，录供通报，仍遵例檄发台湾县招解、审拟定案，其余鼠窃狗偷以及轻生短见命案，一详立案完结者，则系本衙门办理。
　　一、钱谷。钱谷之大者，征收钱粮。澎湖钱粮，止有六百九两零，为数无多，民亦乐输。每岁自二月开征起，令民自封投柜。一钱以下零星小户，照部例每银一钱收制钱一百文，连耗在内。至九月内，即可扫数全完。并不用挨村滚单等法，亦无庸差役下乡催扰；间有一、二迟延，着澳甲向催，即便完纳。再查澎湖并无官庄等寺租、房田税契，亦无口岸落地等税。
　　一、自理词讼。即户婚、土田、钱债、斗殴等类是也。澎湖亦无唆讼、讼师等辈，以故词讼甚少，每月不过三、五件或六、七件。亦无代书，递词者少、喊禀者多。部限二十日审结，澎地可以随到随审，无须二十日之限也。乾隆三十一年四月内，于一件「遵批议覆事案」内：按月将准理过词讼已结、未结各案，开列管、收、除、在，造册送本道、本府查考。至于奉有上宪批审事件，自当遵限一月内审详完结；不惟上宪省案牍之催，而百姓亦免拖累之苦矣。
　　一、宣讲上谕。康熙九年颁上谕十六条：第一条，敦孝第，以重人伦。第二条，笃宗族，以昭雍睦。第三条和乡党，以息争讼。第四条，重农桑，以足衣食。第五条，尚节俭，以惜财用。第六条，隆学校，以端士习。第七条，黜异端，以崇正学。第八条，讲法律，以儆愚顽。第九条，明礼让，以厚风俗。第十条，务本业，以定民志。第十一条，训子弟，以禁非为。第十二条，息诬告，以全良善。第十三条，诫匿逃，以免株连。第十四条，完钱粮，以省催科。第十五条，联保甲，以弭盗贼。第十六条解仇忿，以重身命。雍正元年，钦定圣谕广训十六章，颁发直省，恪奉遵行。澎湖每月朔望会同协营各官，在妈祖宫公所恭设香案，请上谕牌位，行三号九叩礼毕，分班东西阶坐；讲生登讲席，宣讲二章。先用官音宣讲一遍，次用土音细为详讲，俾环听民人，咸尽通晓。又平时令各澳社师，将广训十六章教令蒙童自幼熟读，俾令家谕而户晓焉。
　　一、课农劝学。盖衣食足，礼义兴，乃化民善俗之第一件要政也。民以食为天，农者食之所从出，重农正所以足食也。每岁于春二、三月之时，一遇雨泽沾濡，即肩舆减从，亲往四郊劝耕。如有勤者，赏以钱文，以为酒食之资；惰者则申饬之。间有老农，则更加优恤，并询其风土人情。则官民之气上下可以相通，闾阎之利病亦可因而并悉也。至收耘时，亦照此巡行办理，无少怠惰，则农见我勤而农自劝矣。况澎湖以海为田，力农者少，更不可不再三董劝以作其勤也。若徒奉行故事，而无真实之意贯注其间，则农已窥我之后矣，劝于何有？若夫读书一事，更不可不作之矜式也。海外之人，必使之明理义，然后可以为良民。故每到各澳，必赴社学，亲为指点；即蒙童小馆，亦必亲到。如童子能背诵经书、能讲解字义者，即奖赏之，给以纸笔钱文，以示鼓励。其生监俊秀，授以程氏课程，必令读四书、五经、小学、近思录、性理纲目诸书，以端其心术、正其识见，为国家有用之材。澎湖向来读书人少；余行之两载，近日渐见鼓舞，各澳皆有书声。盖长上之教比父兄之教，事半而功倍也。
　　一、缉捕逃犯。此种乃邻省及本省兔脱之重犯也。缉捕不力，自有分处；况果能留心捕获盗首凶犯以及新疆人犯等类，现奉例行保题，引见陞用。赏罚如此严明，何可任其漏网？澎湖虽无高山陵麓、密林深箦可以藏奸聚慝，一有面生可疑之人到境，立能捕获无遗。惟是逃犯搭附台、厦船只，船户利其货贿，或冒充水手、或假作行商者有之。但台、厦往来船只，透洋直过者居多；此种藏奸匪船，非十分风信不顺，不肯湾泊，偶一寄椗者百无一、二。故一有暂停，非十分细心查验，听其声音、察其年貌，与该船牌照对勘，鲜有不疏漏者。若人、照不符，即当查讯，是缉捕乃澎湖第一紧要事件，所当留心者也，岂可以一票了事乎？
　　一、编查保甲。于一件「为请编台地保甲等事」案：奉前抚宪钟奏准台属各厅县编查保甲一案，每逢岁底造报民数之期，将台地户口开明四柱与内地另立一条，汇摺奏报，以昭慎重等因，现在遵行办理。
　　一、查点门牌。此件与编查保甲相为表里，实海疆之要政也。其法：先谕各澳澳甲，将澳内居民业儒、业农、业渔、为吏、为差、为商、为贩，并男女各口，查开送核；然后将门牌填明，分给悬挂，每十家为一甲。其中有增减、迁移，随时登记。每岁于春间风静时候，查点一次，约五、六日可以事竣。凡甲内一家有犯不举报，十家连坐。至甲内有曾为盗窃犯有案者，着令取保管束，官仍设簿记名。果能改过自新，官则将簿开除恶名，不咎其既往。十家之人，尤要敦睦：患难相恤、有无相通；教训子弟，毋作非为，各安生业，毋好闲游手。如此，则不特奸宄潜踪，而风俗亦厚矣。其查点时，饭食、纸张之费，虽经邵武县条禀「查练保门牌」案内详准通饬详支闲款银两在案；查澎湖并无闲款可以详支，俱系官为捐给，并不许藉派澳民，致滋累扰。
　　一、稽查渔船。康熙五十三年覆准：各省海洋商渔船只，分别书写字样；柁土、水手各给腰牌，刊明姓名、年貌、籍贯，如船无字号、人有可疑，即行严拿究治。澎湖本地小渔船四百七十二只，俱编澎字号；船户、柁水人等姓名、年貌，俱注明船照之内，每年届期一换。查此项俱系小渔船，梁头四、五、六尺余不等，系在于本垵海边采捕，朝出暮归，不能出洋及往邻省、邻郡采捕之事。至于修补所用钉油等料，俱系本衙门自道厂领回给卖。每年修补若干、用料若干？亦按季循环造报督宪、藩宪衙门查考。又于乾隆二十六年奉宪通饬：闽省各澳船只，俱要油饰书刊字号、籍贯、姓名于■〈舟皮〉边，如有剥落，随时油补；务令四季常新，并大书篷上，如有汛口拿获未书、未刊者，即将该管官参处。并分别商、渔，不许冒混。如有改易，则详明办理。又于乾隆三十二年四月，奉督宪苏「为再申稽查船只严令以靖海疆事」，通饬沿海所属口岸各澳大小商、渔船只以及采捕小艇，务遵定例，将县分、船户姓名、字号，油书篷上；务须浓墨大书■〈舟皮〉边刊刻，不许细小馍糊。如有剥落，随时填补。凡有给照，务查船户、柁水的实姓名，填明照内；不许装载禁物、石块，牌照不得逾限不换。再查澎湖小船，向系台湾县发给腰牌；自乾隆元年改归厅办，就近稽查，取结验烙，则更为周密也。
　　一、稽查汛口。康熙四十二年覆准：各处商船经由汛口挂号。澎湖汛口，南风时自四、五、六、七、八等五个月内，饬令书役往八罩汛，协同武汛查办。北风时自九、十、十一、十二、正、二、三等七个月内，饬令书役往西屿、内外堑汛，协同武汛查办。其妈宫澳汛，则无论南北风，周年俱可停泊，亦协同武汛查验。按月将查验过船只，造册报督宪、藩宪衙门查考，臬宪衙门用循环簿填报。凡查验台、厦各处商船，务要人、照相符，并无禁物，始准放行。一有偷渡违犯并形迹可疑，即行拘询，详报治罪。但此项商船，亦无一定赴澎挂号之例。透洋直过者居多；偶一风信不顺，始到汛暂停。是到澎者，不过百中之一、二耳。至于粘连印花，于一件「特行通饬事」，于乾隆三十二年四月奉督宪苏通饬：沿海营县，嗣后所辖汛口，概用印花，编号给发该汛口兵役收领备用。如遇船只赴汛挂验，即将印花填明，实贴该船照内，骑缝仍盖用汛口戳记；另立印簿发该汛口将贴过印花号数、月日及船户姓名、字号，填簿申缴该管上司。如汛口与该管衙门相近，则专用印信；汛口只令验明挂号，毋庸盖用木戳，总以印信为凭。澎湖则于八罩、西屿二汛，遵用印花；妈宫澳汛距厅署甚近，则仍用本衙门关防只，令书役查验挂号，毋庸粘贴印花。
