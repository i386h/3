<!-- { "loadSidebar": true } -->
　　尔时平台着缉者，则有洪就，瓦硐澳港尾社民人。平日强干有胆气，澎台各处砂线、礁石、风潮、水性，无不熟悉。康熙六十年，朱一贵作逆，窃踞台郡；水师提台施世骠驻师澎湖，募至军前，牌委随征千总。同洪选、李孟等六人，驾领小船二只，分南北二道飞赴鹿耳门，清港监标。六月十五日午刻，到隙仔探听贼情。是夜，即到鹿耳门亲身入水，疏清港路。十六日，插标明白，陡遇贼众前来攻杀，协同守标千总颜得庆、杨彬等拚命把守，杀伤贼伙，贼遂解去。大师乃得扬帆直进，克复安平镇。十七、十九连日在七鲲身打仗，奋勇争先。二十夜，在涂堑埕、濑口一带开放炮火，打死贼党甚众，朱一贵逃遁，克复府治，台平。制府满论功，以就先入鹿耳门清港首功，授台协水师右营左哨千总。雍正二年，给劄功加署都司签书。五年，任金门右营守备。九年彰化县大甲西凶番作逆；十年朴仔篱凶番杀人，并柳村庄凶番、马明潭凶番各处杀害良民，连年节次奉命剿平。又南路匪贼吴福生竖旗作乱，带兵三百名前往救援，杀捕贼众，南路悉平。以功累官至广东碣石镇标中营游击。所到之处，恩威并着，兵民辑睦。现今年老告休家居，就亦人杰也哉！
　　洪选，林投澳尖山社民人，熟悉水道。康熙六十年施军门驻师澎湖，军前应募，牌委随征千总。奉命前赴鹿耳门清开港道，与贼抵敌，杀退贼众，引舟师进港，屡有战功。事平，制府满题授功加都司签书职衔，任台协水师中营千总。卒于官。
　　颜得庆，林投澳文良港社民人。平时驾三板头船生理，澎、台水道最为熟悉。施军门招募军前，牌委随征千总。奉命往鹿耳门，协同杨彬等守标，以待大师进港。忽遇贼船骤至，拚命拒守，杀退贼众；大兵战舰乃得扬帆直入，克复安平镇。后南北两路随征，屡着战捕之绩。事平，制府满题授功加都司签书，任澎湖右营守备。
　　许翰冲，林投澳文良港社民人。为人有谋略，老成历练。康熙六十年台匪朱一贵作逆时，诣施军门帐前应募。平台有功，制府满题授功加都司签书，历任厦门水师提标左营千总、候陞守备。卒于官。
　　许郑胜，翰冲之子。康熙六十年施军门平台，军前效力，屡着剿捕功绩。事平，制府满授外委守备职衔，任厦门提标水师左营把总。因病，告假家居。
　　许元吉，翰冲之侄。康熙六十年平台有功，制府满题授功加都司签书职衔。在厦门水师提标前营把总任内请授封典，升任台协水师右营守备，保举引见，回任候陞。后以年老，告请家居。
　　张启琫，赤嵌澳民人，为人平日忠诚信实，遇事敢为。康熙六十年以平台功，题授功加都司签书职衔，后累官至福建铜山水师营参府。
　　许顺，八罩澳山寮社民人。康熙六十年以平台功，授职守备（履历无考）。
　　蔡王文，东西卫澳妈宫社民人。康熙六十年以平台功，授职守备（履历无考）。
　　许荣，瓦硐澳民人。康熙六十年以平台功，授职千总（履历无考）。
　　陈志，东西卫澳妈宫社民人。康熙六十年以平台功，授职千总（履历无考）。
　　杨彬，吉贝澳民人。平日驾三板头船生理，熟悉水道，为人猛勇。康熙六十年施军门专差募至军前效力，特命赴鹿耳门，同颜得庆、洪就诸人清港守标。贼众猝至，悉力拒守，杀贼甚多。贼退，大师战舰得以直进鹿耳门者，彬之力多焉。事平论功，题授都司签书，制府满传令授职任事；自愿恬退，给功加劄付荣身以终焉。
　　·封典
　　捧檄而懽，志切鸡豚之养；乘车而叹，情深风木之悲。显亲扬名之际，士君子处此，盖亦有幸、有不幸乎！封典推恩，正朝廷所以曲体臣下之情，而俾之以各遂其显扬之愿，而大慰其情者也。定例：一品封赠三代，二品、三品封赠二代，四品至七品封赠一代，即八、九品微员亦得以貤其父母。教孝励忠，不诚仁至而义尽也哉！至于武职封阶，向例一品封赠荣禄大夫，自二品至五品封赠将军，六、七品封赠校尉。乾隆二十年六月十九日，奉上谕内阁：考宋制武职，原有武功大夫、武功郎等阶，今一品既封大夫，其二品至四品亦宜改称大夫，五品以下则俱称为郎；但各冠以武字可耳。着军机大臣拟定字样，候朕酌定；载入会典，以昭典制。其从前已领诰敕，不必追改，钦此。又，乾隆三十二年十二月内奉上谕：更定武职，正一品封为建威大夫、从一品封为振威大夫、二品以下仍循其旧；载入会典，永远遵行。此其旷典深仁，受之者固有余荣哉！但不知当何如尽职，以庶几仰酬于万一也。
　　澎湖之人，领过封典者，武职则有：洪就，雍正元年，任台湾水师协标中军守备；恭遇覃恩，诰授武德将军。洪盛，以子洪就贵，于雍正元年恭遇覃恩，赠为武德将军福建台湾水师协标中军守备。许启成，以孙许元吉贵，于雍正十三年恭遇覃恩，貤赠明威将军、功加都司、福建水师提标前营左哨二司把总。许翰宾，以子许元吉贵，于雍正十三年恭遇覃恩，赠为明威将军、功加都司、福建水师提标前营左哨二司把总。
　　·乡行
　　古者同乡而处，则必共井而耕；出入相友，疾病相关，缓急相济。此闾里所以有长者之行，君子观于乡而叹王道之易也。以故三载宾兴，取士者亦必始于乡焉。无如世情多鄙，古道为难。乡中有多收几石粟，则曰我富矣，而挟富以制贫；多养几个儿子，则曰我强矣，而恃强以凌弱。呜呼！何其鄙也！此种风气，北方犹鲜；惟近海之乡，地薄而气浮，往往有焉，闽、粤为尤甚。余粤人而仕于闽者，知之甚悉。自惭德薄，不足以感人；欲以只手挽巨海之狂澜，力虽不逮，而心实有余也。澎湖虽海中一孤岛，而人淳俗厚，视他郡独胜焉。采风之下，里老尚有谈及某某仗义轻财、某某解纷息讼，古道在人。听闻之余，不觉冁然色喜。因乐得述而志焉，以为居乡者劝也。
　　薛应瑞，西屿澳内垵社人。生平好善乐施，尝筑义塚二处：一在东卫、一在西屿，以葬无主之棺骸。又自北山至中墩、自中墩至潭边社，海港阻隔，厉涉维艰，因独自修造两石堤以利行人；费白金数百两。今土人称为澎湖蟳广汐二处是也；迄今遂为通津。男女无跋涉之苦、望洋之叹，皆瑞之力也。宜其时台郡尊钟、澎湖厅王穲、澎协台叶相德，各锡匾褒嘉焉。夫士君子有济人利物之功，讵必其在大乎，即此已足多矣。斯亦一乡之善士也哉！
　　张希文，赤嵌澳人。生平刚正，好行善事，周贫恤困；澳之人至今犹津津乐道焉。非其平日感人之深，事过时迁，何由得此也！康熙六十年平台有功，乃受职而不受官。上宪深器重之，给予功加劄付以荣其身。其恬退自乐，又有如此者。不更足多乎！
　　颜起浩，西屿澳小池角社人，乃颜我扬之兄也。乡党称其正直无私，解纷息讼，有王彦方之风。且兄弟友爱，至老更觉怡怡。康熙四十九年，台湾县知县张宏举充乡饮宾之选，称为齿德兼优，殊无愧焉。
　　许福基，瓦硐澳人。生平长厚，口不言人是非，每教人为好人、存好心、行好事。有争竞者必力为解劝，不使赴控公庭。澳内化之。康熙五十三年，台防厅摄台湾县事洪一栋以其品重行高，举充乡饮宾之选，匾曰「硕德可风」；亦何惭焉！
　　吕良铨，瓦硐澳人。生平质直好义，澳内事无大小，俱以一身独任。又能缓急相济，古称任恤，此其选欤！乾隆七年，台湾县知县杨允玺举充乡饮宾，匾曰「望重乡评」。澳人爱敬，至今不忘焉！
　　·流寓
　　古来高人逸士，履迹所届，川原增色、草木流芬。论世者，未尝不津津乐道而心仪之；如梁伯鸾之居吴，令人肃然起敬者是也。元遗山有云：敬亭不着谢元晖，断岸何由比天姥！地以人传，不信然乎！若必谓人以土着为重，如农之有畔、牲之在俎，则桑弧蓬矢以射于四方者，其何以称焉？夫贤者之侨寓也，譬彼芝兰，所过遗馨偶一相直，自然恋慕，何必移植结根，称曰园中之物也哉！七闽山水秀灵、车骑辐辏，亦贤士所乐居之地。晋时东渡衣冠林、陈、黄、郑、詹、邱、何、胡八族入闽，以及唐时韩、偓、周、朴诸人，代有寓焉。今澎湖孤岛，夙少贤豪，郡志载寓澎者仅有二焉。因列于左，以备纪事之略，抑亦稽古之资也。
　　卢若腾，字闲之，同安县人。明进士，庄烈召对称旨，授兵部主事，疏效督师杨嗣昌；陞本部郎中兼总京卫武学，三上疏效定西侯蒋惟禄。有恶其太直者，外迁宁绍兵备道。濒行，劾兵备陈国兴。既至浙，兴利革弊，两郡士民有卢菩萨之谣。鼎革后，遯迹澎湖，杜门着述，诗文甚富（台湾郡志）。
　　张灏，字为三，同安县人。由进士，官兵部职方司郎中。初隐于大嶝，庚申自厦门至台。康熙癸亥，施将军琅拨舟送回；至澎湖病作，遂寓焉。卒时年九十五矣（台郡志）。
　　·列女
　　福州郡志引闽越王外传云：无诸宫中以仁、义、礼、智定宫妃位号，故妇德茂焉。志称如此，余不谓然。夫七闽夙称海滨邹鲁，其妇人女子，或得于家庭之教诲、或得于夫子之刑于，男有儒行、女有节义，此自然之理也。且沐浴于盛朝之德化百有余年，凡有节烈者，俱蒙旌表，此闽地妇德之所以日茂也。其由来远矣，岂无诸之谓哉！李翱高愍女婢所谓「赏一女而天下胥劝」者此也。易坤曰：妻道也，臣道也，地道无成而代有终也。家人曰：利女贞。又恒曰：妇人贞吉，从一而终也。夫从一，故无成；从一而终，故无成而有终也。妻道也，臣道也，非以顺为正之义欤！臣效忠、女守贞，承夫时行，所谓顺也。不然者，是倚门献笑之妇、朝秦暮楚之臣，虽顺而非顺矣。今澎湖虽海中孤岛，而风化所被，节义兴焉。澎之女，盖亦有贞顺之德乎！虽鹄不洗而白、乌不染而黑，亦其天植之性然欤！而亦不可谓非慕义而起者矣。独惜诸妇茹蘖饮水，备尝艰苦，困守一隅，无人焉为之表扬上达，以遂其幽贞，賫志而没，与轻尘弱草而同尽，不重可伤耶！此何莫非守土者之责也。余特博采舆论而备录之，以为闺阃之劝，乃仅十有一人焉。澎之妇其止此耶？盖湮没而无传者多耳。悲夫！
　　林氏，乃林干之女、许裕之妻也。年二十而裕亡，遗孤翰冲、翰宾，食贫抚孤，备尝艰苦。翰冲长有谋略，以平台逆朱一贵功，授功加都司。翰宾亦克自成立。以母道而兼父道，世以为有陶、欧诸母之风焉。孙元吉，亦以平台功，累官候陞游府。雍正十三年，恭遇覃恩，貤赠林为恭人，享寿九十有四。天之报施者，宁或爽哉！
