<!-- { "loadSidebar": true } -->
　　地隆元武壮坤维，鏁钥难忘保障思。「吉」字有礁藏铁板（澳北铁板沙一带，形如「吉」字，最为险要），贝文无价重金蠵（蠵即玳瑁，皮可饰物，以黄金色为尚）。风晴日丽神山现，浪卷台驰海角迷。边徼自来天设险，烟台烽火慨红夷（澳北有红毛炮台旧址）。
　　八罩澳（即网垵、水垵二澳）
　　八罩澎南海外村，也凭渔艇当田园。珠玑（海出蚌珠）映月寻花屿（岛名），玳瑁乘潮（澳多玳瑁，大者重百余斤）戳挽门（汛名）。九夏望雷消飓母，三秋祈雨长薯孙（澎地雨水最少）。往来商舶安澜渡（此地泊船最险），马腹鞭长可勿论（远驻口岸，稽查颇难）！
　　同戴文炜、林五云两总戎阅红毛城旧址，因怀靖海侯赋
　　颓墉依旧纪红毛，露冷云寒野鼠嗥。负固夜郎曾自大，恢张天网更谁逃？鲸鲵势绝波涛静（世传郑成功为鲸鱼妖氛），台、厦勳悬日月高。世盛永无烽火警，太平黼黻属吾曹。
　　牛柴（澎地并无薪木，以牛粪炊爨，土人呼为牛柴）
　　漫云牛后逊鸡声，粪出呼柴亦令名；跨灶人惊烟缕缕，登山谁听斧丁丁。输他榾柮原无累，剩得扊扊更有情。虽不用燔郊上帝，力能调鼎着和羹。
　　薯米（澎无稻粱，居人以薯干供食，因名为薯米）
　　番薯当米度年华，鼓腹安闲海外家。义士不须劳指囷，将军何事慨量沙。笑殊香秔供天府，喜并山芋唤地瓜（闽人呼番薯为地瓜）。一自岛隅分种后，风流随处咏桃花（红白相参为桃花米）。
　　文石（次胡别驾原韵）范君倓（浙江人）
　　澎湖一岛类瀛洲，石韫山辉品望优；敲凿得来文自显（产于山之根，破璞而石始出），磨礲琢就彩应浮。漫嗤落落输双琥，最爱粼粼重九邱。海屿只今非易觅（石已采取殆尽），十分珍贵胜鸣球。
　　把玩低徊妙入神，他山怎与比儒珍。连珠的烁浑悬薏（谓有眼为重），五色晶莹那染尘？讵似梧台藏大宝，还同禹穴探游人。休言坚润难如玉（冬寒风燥，常易裂），磨琢功深却不磷。
　　谁云海外妄邀名，虹气光随日月争。象物宛然传睿巧，摹人彷佛极经营。莫嫌琭琭零星见，须识莹莹大块生。不必价增踰十万，留情人尽布芳声。
　　分明声价等明珠，玉振于今绍圣模。案上生花排笔阵（有做成笔架玩好者，甚佳），日边浮尹诵琼都。九疑覆去传金简，五鹿吞来见硕儒。从此文名增海甸，璠璵应贡凤城隅（时建书院以「文石」为名，故云）。
　　澎湖孝廉张五典（泾阳人）
　　三十六岛知何似？数点烟矼数石矶；出海来占风信好，时时白鸟傍人飞。
　　澳口新晴日未斜，拍天碧水浸红霞；拨船三板乘风软，礁屿东西拣石花。
　　文石书院诗（并序）
　　澎岛无学宫，别驾胡勉亭先生出俸钱，构讲院。公余辄课诸生，官府、山长兼之矣。诗以纪之。
　　寸莛由来许叩钟，植林开磵谢长供。千间广庇劳工部，六百还捐自曼容。何翅经师推北海，应从天下说中庸。移情我亦随烟櫂，悟得琴心在众峰。
　　与文石诸生
　　海边无事偶相过，递引深杯且和歌；风雨闭门黎进士，记从笠底识东坡。
　　题澎湖屿唐时人施肩吾
　　腥臊海边多鬼市，岛夷居处无乡里；黑皮年少学采珠，手把生犀照咸水。
　　澎湖台郡丞齐礼物（奉天人）
　　海外遥闻一岛孤，好风经宿到澎湖。蛏含玉舌名西子，蚌吸冰轮养绿珠。荡漾金波浮玳瑁，连环铁网出珊瑚。登临试问沧桑客，犹有田横义士无？
　　西屿落霞（台郡八景之一）台湾道高拱干（陕西人）
　　孤屿澎湖近，晴霞返照时。秋高移绦树，海晏卷朱旗。孙楚城头赋，刘郎江上诗。淋漓五彩笔，直欲补天亏。

