<!-- { "loadSidebar": true } -->
　　迨窃贤书，长绥斯握。历云间之漓屼，辨泾渭之清浊。睹流沙之黄河，盼插天之华岳。惊寒风之裂肌，讶坚冰之须斫。由秦晋而达神京，益惊心乎卓荦。集万国之冠裳，拱宸居之云倬；极人物之殷繁，兼车马之喧轕。苟株守乎穷乡，终鸿观之罔觉。
　　忆余春秋五十有五，谒选届期，再治我辅；熟路兮轻车，越山兮度浦。及铨授永春，庭对圣王，三觐天颜，感兴欲舞。衔命就道，幽燕齐鲁。经泰岱之旁，率济水之浒。观亦云多，指不胜数。由淮入吴，天堑雄图。击楫瓜步，载酒西湖。仙霞峻极，闽浙机枢，虽人物之不异，却言语之大殊。浦城登舟，尤溪入陆。石吼兮滩高，山连兮岭复。心悸兮忡忡，身疲兮仆仆。长林兮森森，丰草兮蓼蓼。希味兮悦口（如荔子、海味等），奇观兮豁目。崎岖历尽，乃至桃源。铜符初绾，事剧且烦。譬之驽力，惧不胜辕。复承简命，调我镛州。路当冲要，刑政须修。人豪地胜，有暇亦游。望龟山兮仰止，搜玉华兮穷幽。谓纵观之已极，宁赊望而他求！
　　甫越期年，胡又量迁。澎湖重地，海岛孤悬。捧檄遄征，再历兴泉。厦门暂憩，詹吉登船。淼淼大洋，从兹挒舵。非山而浪拥千峰，无花而波开万朵。不雨而风激如霖，摇星而眼迷似火。时起雾而腾烟，间堆垠而列垛。正子午于星经，防风颿之相左。中有二沟，尤称奇特；红沟兮如丹，黑沟兮似墨。形稍窳而不平，势横流而若仄。傍绿水之清泓，亘万古而不忒。潮既往而旋来，日应时而合刻。穷睇盻于汪洋，觉畴昔之言海，不啻乎管窥而蠡测。炯炯然合五十载之睹记传闻，不觉于斯而有得。
　　嗟嗟！观属于目，理通于心。量可有容兮，吾观其大；虚乃能受兮，吾观其深。观岂徒然哉？扩所观以服政兮，又何难当明圣之世而尧舜乎斯民？独鄙人识闇而才疏兮，愧有志而未能。
　　文石赋（有序）
　　澎湖产文石，在外堑山麓，掘地劈石得之。外其丑恶，经磨砻而文出。其文与质，不一其色；淡而不浓，浅而不艳。其形大小不伦，欹陷棱斜，尖突异状，绝无方圆平直者。其直低昂不一，佳者倍之。为念珠，重而凉，不宜于冬；余亦堪为案头玩具云。
　　考文石之托始兮，韫于璞而深藏。迨畸人之穿凿兮，乃由暗而之章。色清淡而不艳兮，形多棱而少方。不可点而成金兮，不可餐而为粮；不可为图而作篆兮，不可为器而荐香；不可入药而供丹灶兮，不可作砚而伴文房。胡争取之若鹜兮，致厥直之常昂？购之无谓兮，弃之何伤！
　　石若艴然而自鸣曰：君不吾取，吾为君宣。吾闻君子不责人以全美，不没人之微贤。矧吾粹品出自天然，质莹莹而不驳，性硜硜而恒坚。不追琢而自丽，不粉饰而成鲜。含云带雾，染黛浮烟。依海岛而储秀，历寒暑而永年。匪自衒以求售，偏竞羡而投钱。曾杂珍奇于五都之市，几供玩悦于七宝之前。士逢知己而自贵，物经赏识而益妍。君不吾取，吾无憾焉。余闻其言，叹异者久之；乃恍然曰：非石之贵，惟文为贵。文不雷同，故其色各出；文不柔靡，故其质常贞；文不好异而矜奇，故浅淡而不可厌；文不悦人而逢世，故平常而不可轻。惟其如是，是以取之。
　　呜呼！一石之微，尚以文见重于海隅；况士君子斯文自任，怀瑾握瑜！选珪璋兮黜碔砆，探英奇于崑仑之巅、识卞璞于荆山之区。视兹石又当何如也？
　　·诗
　　澎湖文石歌福建藩台钱琦
　　茫茫元气虚空鼓，长波汗漫蛟鼍舞；忽然蓬莱失左股，幻结澎湖拥仙府。秀灵磅礴孕扶舆，沧桑阅历成今古。遂有宝气磨青苍，知是奎星堕沙渚。雷电追取敕神丁，冰雪琱锼运鬼斧；合则成璧分如珪，员或应规方就矩。藓斑隐跃渍璘璘，螺文屈曲旋楚楚。或如端溪鸲鹆眼，或如炎洲翡翠羽；苍然古色露精坚，秀绝清姿工媚妩。几案有时烟云供，光怪犹作蛟龙吐。底用珊瑚采铁网？那复夜光夸悬圃。我来海外搜奇材，谁料眼中尽尘土；尘土尘土何足数，此石莫共匣剑处。犹恐神物不自主，夜半飞腾作风雨。
　　乙酉三月十七夜，渡海遇飓，天晓觅澎湖不得，回西北帆，屡濒于危，作歌以纪其事台南厅孙元衡（桐城人）
　　羲和鞭日日已西，金门理楫乌鹊栖。满张风帆夜济海，天吴镇静无纤翳。东方蟾蜍照颜色，高低万顷黄琉璃。飞廉倏来海若怒，■〈秃胃〉颷鼓锐喧鲸鲵；南箕簸扬北斗乱，马衔罔象随蛟犀。暴骇铿訇两耳裂，金甲格斗交鼓鼙。倒悬不解云动席，宛有异物来诃诋。伏艎僮仆呕欲死，胆斗沥尽挛腰脐。长夜漫漫半人鬼，舵楼一唱疑天鸡。阿班眩睫痿筋力，出海环珓频难稽。不见澎湖见飞鸟，鸟飞已没山转迷。旁罗子午晷度错，陷身异域同酸嘶。况闻北嶕沙似铁，误尔触之为粉齑（澎湖山南有北嶕，下为铁板沙）。回帆北向岂得已，失所犹作中原泥。浪锋舂汉鷁首立，下漩涡臼高桅低。怒涛内溅顶踵湿，悔不脱壳为凫繄。此事但蒙神鬼力，窅然大地真浮稊。翠华南幸公卿集，从臣旧职咸金闺。挂冠神武踪已迈，愿乞骸骨还山谿；读书有儿织有妻，春深烟雨把锄犁。
　　危舟得泊，晚饭书怀
　　大海狂澜惊转舵，金山到似解重围。此生不道有来日，欲往何如成独归。麤粝儒餐初定痛，萧疏旅鬓忽知非。百年好是双行脚，梦绕湖山旧翠微。
　　海波夜动，焰如流火，天黑弥烂，亦奇观也
　　乱若春灯远度萤，坐看光怪满沧溟。天风吹却半边月，波水杳然无数星。是色是空迷住着，非山非鬼照青荧。夜珠十斛谁抛得？欲掬征闻龙气腥。
　　客以海图见遗，漫赋一篇，寄诸同学
　　中原十五州，无地托我足。衔命荷兰国，峭帆戴海腹。披兹瀛壖图，岛屿纷可瞩。回身指南斗，东西日月俗。飓风怒有声，骇浪堆蓬幅。涤汔终古心，瀇瀁万里目。毫厘晰舟舆，稊米辨岩谷。道奔裸体人，市莽连云竹。览者睫生芒，闻之肌起粟。寄语平生亲，将毋尽一哭。
　　抵澎湖澳
　　孤岛如稊一苇航，情怀跋扈与相羊。身随云鸟投清墈（洋少浅，曰清水墈），夜鼓天风过黑洋。翠蟹胎鱼堪入馔（海蟹翠色，沙鱼胎生），竹湾、花屿（俱澎湖山名）有飞觞。此间未是埋忧地，贯月浮查正渺茫。
　　红夷剑歌
　　海潮迅澓千丈波，宝剑出匣悲风多。剑身三尺菖蒲叶，文成蝌蚪星辰罗。耿耿光明拖疋练，潢潢气势翻长河。绕膝柔如弓抱月，铮然脱手锵鸣珂。壮士斫石迸阴火，应声解物无延俄。寒灯照夜老蚊泣，冷雨入屋神龙歌。长须遗民向我说：儿时丧乱沦于倭；长历荷兰诸绝国，酷嗜长剑情靡他。蕃禁例同盗神器，得此逋窜遭蹉跎。渡海中流鬼物夺，雷公雷母频撝诃。归向中原乃拂拭，照见头发霜为皤。良工导我开生面，千金装饰十年磨。佩之邪心除已尽，世人不敢轻摩挲。我有墨兵久不用，睹此神物心平和。愿见圣人舞干羽，喜逢宇内销兵戈。遗民掀髯发长啸，太平对此将如何！万事不平今已矣，掉头蹈海双滂沱。
　　黑水沟
　　气势不容陈茂骂，奔腾难着谢安吟。十洲遍历横洋险，百谷同归弱水沈。黔浪隐樯天在臼，神先涌櫂日当心。方知浑沌无终极，不省人间变古今。
　　飓风歌
　　九瀛怪事生微茫，瘴母含胎飓母长。虹篷出水势倾堕（断虹饮水，称为破篷，主风），云车翼日争回翔（云如车轮，主风）。须弥山下风轮张，狞悍熛怒天为盲；塕然于扶桑之木末，吞吐夫天地之巨洋。訇哮簸荡鼓神力，不崇朝而周回于裸人之绝国、黑齿之穷乡。■〈风劦〉■〈风孛〉■〈风夫〉■〈风夬〉无不有，一一堁堀尘飞扬。突如神兵交万马，崩若秦家天地瓦。颴飍起中央，沙砾尽飘洒。鳌身贔屭拄坤轴，羲毂轩轩欲回輠。怒鲸张齿鹏奋飞，涸鳞陆死盐田肥。嗟哉！元龟入壳避武威，伏虫尽蹂蹸。植物将谁依，东门大鸟何时归？我闻山头磐石坠海水，夔鼓轰腾五百里。战舸连樯吹上山，乖龙罔象迫迁徙，万人牵之返于沚。呜呼！海田幻化良如此。又有麒麟之飓火为妖，■〈风屯〉■〈风屯〉爚爚如焚烧。黄发遗民一再见，阖门坚壁逃蒸熇。青青者黄黄者黑，死海破块山枯焦。飞廉狂痴肆其虐，祝融表里夫谁要。帝天不下听，仰首空云霄；举笔用纪其事为长谣。昨者估客归，为言落漈事（入溜为落漈）。遭此四面风，淜滂无由避。连山陂合远埋空，涌嶂划开惊裂地。木龙冥郁叫幽泉（海船下用直木称为木龙，神实栖之。忽有异声，则云木龙叫，主凶），桅不胜帆柁出位。闪闪异物来告凶，鬼蝶千群下窥伺。赤蛇逆浪掉两头，白鸟掠人鼓双翅。天妃神杖椎老蛟，攘臂登樯叱魔祟（名妈祖棍，可驱水怪）。事急矣，划水求仙，披发执箸虚摇船。牛马其身蹄其手，口衔珠勒加鞍鞯。雷霆一震黄麻宣，金鸡放赦天所怜。扶欹尽仗六丁力，中原一发投苍烟。芒刺在背钳在口，自量归渡霜盈颠。为举一杯酹南斗，胡为乎职司喉舌而箕张其口？圣人御极不鸣条，噫此厉气焉能久！雄兮雌兮理则均，强为区别楚人狃。花信何妨廿有四，扶摇不碍万盈九。动物神功齐雨阳，南风薰兮愠何有？愿箕察所好，刚柔用其中。戢威自艾安尔宫，三年不波，万国来同。吾将查乘贯月，历四荒八极、徜徉而东。
　　过澎湖屿巡台御史景考祥（汲县人）
　　渺矣澎湖屿，海中天一涯。岛开环四面，民聚约千家。风剥山无树，潮侵石有花。捕鱼生计足，不解植桑麻。
　　登大嶝山巡台御史范咸（仁和人）
　　瞥见山坳翠欲流，葱茏密树景清幽。岚光迥与群峰别，海色遥看四面收。日暮碧云惊异彩，雨过寒气逼深秋。天南锁钥横江外，不放鲸鱼夜出游。
　　三月二十五日渡海纪所见
　　海门峡如束，放舟还趁潮。岛屿渐以远，仰视惟云霄。天与水为一，远颿同秋毫。极目杳无际，意气惨不骄。问程藉指南（放洋全以罗经定方向），出海称人豪（船主曰出海）。亚班揽篷索，上下等悬猱（占风、望向者曰亚班，缘篷桅而上，登降盘旋，了无怖畏）。巨浪拍天起，比似桅樯高。龙骨（船底大木曰龙骨）从上过，一落轻于毛。远望峻岭矗，水沸山岳摇。柁师噤不语，谓是鲲鱼尻。喷沫散作雨，十里闻腥臊。转瞬无所睹，但觉心旌愮。晚霞日初落，星斗何迢迢！夜黑青磷生，非鬼亦非妖；焰焰千万点，谁将十斛抛？此景洵奇绝，坐看过中宵。鸡鸣天欲曙，华影掀波涛；天吴与紫凤，野火春风烧。万顷荡金碧，蛟鼍争潜逃。动心复駴目，快事倾醇醪。幸逢圣御宇，海宴无飘颻。生平见未见，恣意夸同曹。得藉沧溟力，永静番俗嚣。归将画蓬壶，游仙足解嘲。笑语金华人，局蹐虚鸣镳。
　　二十六日晚泊澎湖
