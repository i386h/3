<!-- { "loadSidebar": true } -->
　　裁营减兵之说，台人闻知，颇有嚣嚣窃笑者。某告以廷议未定，必待督抚提臣遵依具奏，方可施行。兹奉宪檄，减兵及裁回将弁名数，某尚秘不宣露，望早晚或有变更。若果台镇移澎，则海疆危若累卵；部臣不识海外地理情形，凭臆妄断，视澎湖太重。意以前此癸亥平台，止在澎湖战胜，便尔归降。今兹澎湖未失，故台郡七日可复。是以澎湖一区为可控制全台，乃有此议。不知台之视澎，犹太仓外一粒耳。澎湖不过水面一撮沙堆，山不能长树木，地不能生米粟，人民不足资扞御、形胜不足为依据，一草、一木皆需台、厦。若一、二月舟楫不通，则不待战自毙矣。
　　台湾沃野千里，山海形势，皆非寻常；其地亚于福建一省。论理尚当增兵，易总兵而设提督，五营方足弹压；乃兵不增而反减，又欲调离其帅于二、三百里之海中，而以副将处之乎？台湾总兵果易以副将，则水陆相去咫尺，两副将岂能相下；南北二路参将，止去副将一阶，岂能依听调遣？各人自大，不相统属，万一有事，呼应不灵，贻误封疆，谁任其咎！以郭子仪九节度之师，而不立元帅统摄，尚且师徒溃散；况今日耶？
　　澎湖至台虽仅二百余里，顺风扬帆，一日可到。若天时不清，台飓连绵，浃旬累月，莫能飞渡。台中百凡机宜，鞭长不及。以澎湖总兵控制台湾，犹执牛尾一毛欲制全牛，虽有孟贲、乌获之力，总无所用。何异欲弃台湾乎？台湾一去，漳、泉先为糜烂，而闽、浙、江、广四省俱各寝食不宁，山左、辽阳皆有边患。某庸愚无识，以为此土万万不可委去。若遵部议而行，必误封疆。
　　某杞人妄忧，中心如焚，非特为桑梓身家之虑。惟望恕其狂瞽，且赐明示解惑焉。
　　论哨船兵丁换班书
　　台澎水师换班之兵，自当悉数遣发，不使私留一人。谕旨当遵，令亦不敢违也。但哨船中舵、缭、斗、碇各兵，则有不可更易者。盖阖船性命，关系数人之手。而台、澎洋面，横截两重，潮流迅急；岛澳丛杂，暗礁浅沙，处处险恶，与内地迥然不同。非有十分熟悉谙练，夫宁易以驾驶哉！内地所来换班之兵，虽晓水务，毕竟礁脉生疏，不可依赖；而习熟可赖之舵工、水手，则内地水师各营俱欲留以自用，谁肯舍己让人？纵令换班于远，势必以疏劣尝试，苟且塞责。以朝廷战舰、官兵，供斯人美锦学制之具，希图徼幸于万一，盖亦危矣。幸得苟安无事，以庶几港道渐熟，转瞬三年瓜期又至，终不能长有此人。不幸而中流风烈，操纵失宜，顷刻之间，不在浙之东、广之南，则扶桑天外，一往不可复返。即使收入台港，礁线相迎，不知趋避，冲磕一声，奋飞无翼。以朝廷战舰、官兵断送于换班舵、缭之手；是良法美意，适以倾人性命。斯亦当宁所恻然伤心不忍听闻者也。
　　夫事有经权、法有通变，与其悔之于后，何如慎之于初。执事经济宏深，忠诚为国；不识尚有转圜之机，可于此中略为筹画否？上则缮疏入告，次则设法酌留；依阿隐忍，坐观其敝，谅高明必不出此。惟执事留意焉！
　　·议
　　各汛口查船粘连印花议胡建伟（三水人）
　　案准台湾府关奉饬议汛兵私刻木戳，挂验船只，作何杜绝一款。伏查木戳原非印信、关防可比，汛口挂验，诚不足以昭信守也。若船只过口，必需待用印信、关防；则汛口离署远近不一，往返盖印，势必守候需时。是欲绝弊，而反以累民矣。但木戳虽不足为凭，又不可不用，以专汛口之责成。卑职愚见，莫善于印信、关防与木戳粘连交用一法之为妥也。请嗣后凡属汛口，令该管文武衙门预用印花，于中间挨顺填明号数，或一百张、或五十张，给发汛口兵役收领备用。俟用完再请。于挂验时将年月日、船户姓名填注印花内，实贴该船牌照之上；该汛即于印花骑缝处钤盖木戳，使印花木戳搭连可查。该管文武衙门设立循环印簿，发交汛口，将贴过印花数、月日、船户姓名，一一填明簿内，送该管衙门查核，则印花得免盗贴之弊。如汛口与衙署相近之处，竟可专用印信、关防，其印花、木戳均可不用。如蒙准行之后，尚有查出并无印花、但用木戳者，即以私刻论罪。并出示遍行晓谕，俾通省船只商民，人人共知；纵有私刻木戳，亦无所用之，固可不禁而自绝也。如是办理，汛口兵役既各有责成，不能委卸，亦无私刻盗用之虞矣。
　　卑职管见如斯，是否可采，伏候宪台酌夺批示。倘蒙允准，仰恳即赐通饬，以便通行。
　　·序
　　捐创澎湖书院序
　　原夫书院之设，所以辅胶庠之教之所不逮也。我国家如意作人，振兴士类，于学校之外，凡省会建置书院，发帑金以资膏火，法良意美。士生于今，抑何幸哉！因而府、厅、州、县与夫通都巨镇，薄海遐陬，靡不踵事而兴，以为士人敬业乐群之所。艺林精舍，遂遍宇内焉。
　　澎湖学隶台郡，远阻大洋。风声逖听，人无奋志，学鲜良师，实胶庠之教所不逮也。百年以来，风气未开，守土者岂能辞其责耶！余下车伊始，即进诸生而较阅之，间多秀杰；但识解梏，于见闻未能远到耳。继而月有课、季有考，公余之暇，与之讲求读书之法、举业之式。甫经数月，渐有成就。惟是仆仆往来，奔走道路而无游息居学之安，余甚悯之。爰与都人士谋所以创兴书院之意，众志佥俞，欣然报可；随禀明台湾学政张宪并达知郡守秦公，均以为地方应办之事，深加奖劝。
　　嗟乎！道待人行，义因时起。天将霖雨，山川出云，岂偶然哉？谨捐俸廉百金，以为诸君倡。念我澎贤，夙称好义，衿耆士庶与夫客寓斯土者，其各踊跃乐捐，以勷斯举；俾翬飞鸟革，以翼我士林。凡岁中修脯之需、膏火之费，均有赖焉，则幸甚也。昔文翁守蜀，昌黎刺潮，皆以兴学为先，懃懃恳恳，而不能以自已者何也？记曰：能为师而后能为长。使诗书之道废、礼乐之教荒，而欲人人亲其亲、长其长，野有敦睦之行、庭无雀鼠之讼，岂可得哉？余虽学殖疏浅，不足以振起人文、仪型多士，而于化民成俗之道，则断断以是为当务之急也。是为序。
　　·引
　　重修关帝庙引
　　余莅澎之三日，循例谒神。恭诣武庙，见其栋宇倾颓，中心测然。夫修举废坠者，守土之责也，余亦何辞！但此意蓄而未伸。传曰：先勤民，而后致力于神。将与地方事宜次第举行耳。及晤总戎林公、戴公，已先得我心：谆切具陈厥举，嘱余权舆肇始，各捐俸廉以倡。嗟乎！事以义举，而四方响应者，其心同也。矧关圣之德播在人间，普天率土以至海隅日出，庸夫愚妇，罔不尊亲焉。非心同乎？是役也，众志佥俞，凡我属兵民、衿士以及四方商贾游历斯土者，随愿捐输，以勷厥工。庶庙貌重新，言言翼翼，以福我澎疆者，宁有既耶？是为引。
　　·记
　　创建西屿义祠记
　　国家于郡邑地方，咸建设无祀坛祠，每岁致祭，所以慰幽魂也。况风师鼓浪没命于波臣者，可不有以妥侑之乎？
　　乙酉九秋二十三日，飓风陡发，浪同山涌，击碎通洋船只，数不胜指；而湾泊于澎湖西屿内外堑被难者，不下三十余船，淹毙人口至一百二十余人之多。此诚历年来所未有之奇灾异厄也。孤魂渺渺，永与波涛相上下、谁实祀之？总戎戴君特兴义举，于西屿内堑、外堑适中之地，创建祠宇，招溺者之孤魂而普祭。由是灵有所依，鬼〔可〕无馁，而非仁人君子之用心而能若是乎？余于今岁仲春，始来分守斯土。闻之适洽余怀，遂与护协镇林君共赞成之。鸠工庀材，两越月而告成。从此昭兹来许，厥祀克绵；而戴君恻隐之怀，不且与祠宇常存勿替耶？是为记。
　　文石书院落成记
　　文石者，澎产也。产于澎而重于世，此石之所以可贵也。石何以贵？以文为贵也。
　　然文之见贵于人，亦自有辨。凡物之文，华而不实者，纵绘云绚藻，烘染精工，而柔脆难久；实之不存，文亦何取？惟文石之文，以坚贞之质，着斑斓之耀；五色纷纶，应乎天则五纬昭，应乎地则五行位，应乎人则五常叙而五教彰，充实光辉，发越而不可掩。斯文之所以可贵也。君子观此，因以得为学之道焉。夫石之由璞而发于山也，如人之自蒙而就于塾也。石必择土之良者而授之治也，如人必择师之贤者而从之游也。始而琢磨、继而攻错，久之而雕刻之形痕迹俱化，以几于纯粹以精之候；亦如学者之始而训诂、继而服习，久之而渐摩之至义精仁熟，不知不觉升堂入室，进乎圣贤之域。怀瑾握瑜，不亦一艺林之纯璧也哉！
　　昔汉称成子遇异人，受以文石吞之，因而明悟，遂为一代儒宗。后以授五鹿充宗，亦为通儒。噫！一文石也，二公获之，俱以文显如此。然则生于斯、长于斯，萃山海之灵而孕奇毓瑰者，又当何如也？澎之人士，从此居业得所、游息有方，而无言庞争杂之累。春夏诗书、秋冬礼乐，以砥砺其心性、润泽其文章，处则为有道之士，出则为有用之儒。记曰：君子比德于玉。岂欺我哉！行将圭璋特达，以上应当宁之求，当与夏瑚、商琏辉映于清庙明堂之上矣。纬地经天，斯文为至文也。石云乎哉？书院之名，因有取焉。
　　是役也，经始于丙戌之孟冬，落成于丁亥之孟夏。所有助赀宣力者，例得备书以垂永久。是为记。
　　增建关圣庙头门仪门记
　　澎湖关圣庙，乃康熙二十三年平台后所建，以主斯土之祀者也。但时值草创，规模未备，且岁久飘摇；丙戌秋，余与协营林、戴二君圯者复之、剥者墁之，画栋雕甍，业已一律维新矣。兹协镇许公谓当今武庙与阙里并重，庙制未宏，非所以肃祀事而答神贶。况去年岁时丰美、海屿安澜，兵民辑睦，何莫非仰赖神庥之所致也。治民祀神，非守土之责耶？因与余谋所以廓其制焉。两营诸同事，亦欣然报可。遂各捐廉俸，增建头门一进三间，门内东西翼以两廊各三间；又增建仪门一进三间，门内东西亦建两廊各二间，以为祭祀时各官至止听候行礼之所也。其天井阶除，铺砌砖石，俱各修整相称焉。噫！道待人行，时至义起。许公之诚意如斯，其所见者远矣。是役也，肇于丁亥之季冬、成于戊子之仲春，越两月而告成。从此，庙貌森严，规模宏敞；神所凭依，其在斯乎？所有助财宣力者，并备书于匾，以垂永久云。是为记。
　　·赋
　　观海赋澎湖厅周于仁（西蜀孝廉）
　　读书而周知万汇，穷居而备悉九寰；祗能心识乎名物，尚未目及夫班班。予也生长西蜀，求志盘阿；造车结网，闭户为多。间有所适，千里还轲；名山大川，阅历几何！
