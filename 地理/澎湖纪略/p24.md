<!-- { "loadSidebar": true } -->
　　蒉：生有三棱。尔雅谓之■〈艹望〉。生淡水者，可以织席；生近海者名曰咸水草，只可作绳。
　　香附草：一名沙根，又名候莎。尔雅翼：茎叶似三棱，根周匝多毛，谓之香附子。一名雀头香。入气分之药。
　　刺裙草：穗刺人衣裳。或云：到鸡鸣时，一抖即脱落；又谓之鸡鸣草。世人取其心以编帽，缚以作笔亦佳。
　　蒺藜：子有三角刺。本草云：风家宜用刺蒺藜、补宜用沙宛蒺藜，乃肾、肝、肺三经之药。端午采其蔓煮汤浴身，亦能消风。
　　蒲公英：叶似莴苣，花如单瓣菊。四时有花，花谢飞絮。断之，茎中有白汁，能化热毒、解食毒、消肿核、治乳痈，为通淋妙品。
　　苍耳：本草作枲耳，即诗所谓卷耳也。一名羊负来。本草云：性温，善发汁，散风湿；上通于脑、下行足膝、外达皮肤，治头风、目暗等症。作汤浴，可以治身痒。
　　车前子：郭璞云：江东人呼为虾蟆衣。一名当道，一名马舄；即诗所谓芣苜也。大叶长穗，好生道旁。本草称其强阴益精，令人有子。又云与茯苓同功。
　　艾：有大叶者，有小叶者。本草云：味苦辛，性温热，热能回垂绝之元阳；通十二经，走三阴，理气逐血，暖子宫。煎服，用鲜者。捣揉如绵，谓之熟艾。灸火，用冻者良；孟子谓「七年之病，求三年之艾」是也。
　　仙人掌：闽小纪谓：多贴石壁上，如人掌。人家门前屋上多植之，谓可辟邪云。
　　毛之属
　　羊：繁露曰：有角而不用，类好仁者；执之不鸣、杀之不嗥，类死义者；饮乳必跪其母，类知礼者。白泽图曰：羊有一角当顶上，龙也；杀之震死。又羊为孝兽。故论畜产，必以羊为首称焉。澎无绵羊，只有山羊一种。从前各家割耳为记，散牧于岛屿之上；今民人日众，土地渐开，乃各畜于家。本草，言羊肉于人最补。澎湖之羊，非为无补，且有微毒；中羊毒者，饮甘草汤则解。铜器煮之，男子损阳、女子暴下。物性之异如此，不可不知也。
　　牛：耕畜也。易：坤为子母牛。曲礼：牛一元，大武。元，头也。武，足迹；牛肥则，迹大也。周礼，谓之大牢。牢乃豢室；牛大，故大之。羊小，故曰少牢。焦贡易林：牛龙耳瞋。牛耳无窍以鼻听，龙则以角听也。牛齿有下无上，察齿可知其年。牛有黄牛、水牛二种；澎无水牛，只有黄牛。然黄中色，革卦「巩用黄牛」者是也。
　　犬：尔雅：以犬未成毫为狗。说文，以狗之悬蹄者为犬。今通作狗。易：艮为狗。术家以狗为地厌，能禳逐一切邪魅妖术。史记：秦时杀狗，磔四门以御灾。杀白犬血题门以辟不祥，则自古已然矣。狗守畜，故人家必畜之。犬最有义，古称义犬，事不胜书焉。
　　豕：曲礼：豕曰刚鬣。注：豕肥，则鬣刚也。豚曰肥腯。腯者，充满貌也。总名曰彘；牡曰豭、曰牙，牝曰豝、曰■〈豕娄〉。古者，教民二母。彘乃家畜也。故家字从豕，言无豕不成家也。孕四月而生，在畜属水，在卦属坎，在禽应室宿。易系辞：坎为豕。言性趋下，豕俯首也。
　　猫：尔雅翼曰：小兽之猛者。礼：郊特牲，迎猫。为其食田鼠也。有黄、黑、白、驳色。尾长腰短，目如金，上齶多棱。提耳而身团缩者良。睛可定时，子、午、卯、酉如一线，寅、申、巳、亥如满月，辰、戌、丑、未如枣核。玉屑云：猫出天竺国，因鼠啮佛书，故畜之彼处。猫死不埋，挂于树上。唐僧取经，得猫归养之，乃入中国。此说谬也！诗大雅有猫、有虎，礼云迎猫。此岂在唐之后乎？
　　狸：狸有数种。大小似狐，毛杂黄黑斑如猫；圆头大尾者为猫狸。善窃鸡鸭。斑如虎者、方口锐头者为虎狸，食虫鼠。澎地止有此二种。
　　獭：淮南子曰：獭穴知水。言獭能前知岁水潦高下，预度水所不至而穴也；人因以是为潦水之候。月令：正月獭祭鱼。取鱼水■〈氵裔〉四面陈之不食，谓之祭鱼。孟冬复祭之。蔡邕月令章句曰：獭毛虫，西方白虎之属。埤雅曰：似狐而小，青黑色，肤如伏翼。一名水狗，亦有白者。吴主孙和舞铁如意，误伤邓夫人颊，求白獭髓杂琥珀治之而愈。又诸畜肝皆有定，惟獭肝一月一叶，十二月十二叶，其间又有退叶。鱼骨鲠久嗽，取獭肝烧灰服之愈。獭肝必自取者乃真，否则伪也。
　　鼠：穴虫之最黠者。善窃，昼伏夜动，俗称鼠为耗虫。易：艮为鼠。抱朴子云：鼠百岁则色白。似非也。澎湖之姑婆屿产白鼠，毛如银。鼠，四足，两眼俱红。余任澎三载，仅构得一只，数日即失去；再求则不可得矣。士人云：近日屿上有狸猫，为其所食，故不可得也。
　　羽之属
　　鸡：易：巽为鸡。礼：鸡曰翰音。翰，长也。田饶告鲁哀公曰：鸡有五德：首戴冠文也；足搏距，武也；敌在前敢斗，勇也；见食相呼，仁也；子夜不失时，信也。故世称为德禽。风俗通云：鸡本朱氏所化，故呼「朱朱」。祝鸡翁善养鸡，故呼「祝祝」。若夫朝鲜之长尾鸡、南越之长鸣鸡、蜀中鶤鸡、江南矮鸡之类，名色甚伙，不能多载。
　　鸭：尔雅曰舒凫。尸子曰：野鸭为凫，家鸭为鹜，不能飞翔，如庶人守耕而已。故庶人执骛为贽。鸭皆雄瘖，雌鸣。重阳后乃肥腯，清明后生卵，则内陷不满。伏卵闻磨砻之声，则毈而不成。无雌抱伏，则以牛矢妪而出之。粤人以火焙而生子，此皆物理之不可晓者也。肉作白凤膏甚良；血解诸毒及小儿白痢尤效，以白者为胜。禽经曰：鸡鸣咿咿，鸭鸣呷呷。大抵皆象其声而名之耳。陆龟蒙有斗鸭栏；孟郊为漂阳尉，开射鸭堂。
　　鹅：尔雅谓之舒雁，一曰苍■〈可鸟〉。鹅颡如瘤，长脰，夜鸣应更。又善旋转运其项；古者善书者，法以动腕，逸少所以好鹅也。写经换鹅有两事：晋史载右军写道德经换鹅。又仙传拾遗云：山阴道士管霄霞笼鹅一双，请书黄庭经。又是一事也。世遂以黄庭经为换鹅经，即黄鲁直亦承其讹。行有行列，故兵有鹅鹳之阵。
　　海鹅：即野鹅也。大于雁，谓之驾鹅，亦曰■〈可鸟〉鹅。鹄之别名，则曰天鹅。赞宁曰：凡物之大，皆谓之天。天，大也。海鹅常于海滨猎鱼而食；翎可为箭羽。台、澎之人名曰南风戆，又名布袋鹅。
　　鹭鸶：诗：振鹭于飞，于彼西雍。诗义云：水鸟也，所好洁白，谓之白鸟。凡渡海者，见有白鸟飞翔则喜，以其将近屿岛也。鹭涉浅水，好自低昂，如舂、如锄，故又名舂锄。埤雅曰：顶上有丝毵毵，长尺余，欲取鱼则弭之。禽经曰：鹭啄则丝偃、鹰捕则角弭，藏杀机也。阴阳变化论曰：鹭目感而受胎。一名雪客，一名风标公子。
　　燕：尔雅：燕，乙也。齐人呼为鳦，取其自呼名鳦也。诗谓之元鸟。礼记：仲春元鸟至。陶隐居曰：紫胸轻小者是越燕，胸班黑、声大者是胡燕。古今注：一名神女，一名天女。说文：燕，布翅岐尾，作巢避戊己；春社来，秋社去。
　　百舌鸟：即反舌鸟也。能反覆其口，随百鸟之音。朝野杂记：春啭夏止。礼记云：仲夏之月，反舌无声。
　　练雀：禽经谓之带鸟。俗名寿带鸟。似山雀而小，头上披一带；雌者尾短、雄者尾长。禽经云：冠鸟性勇，缨鸟性乐，带鸟性仁。张华云：带鸟者，练雀之类是也。台湾人呼为长尾三娘。澎本无此雀，间有自台飞来。余曾获其一只，育之数日，释之而去。
　　麻雀：曹植赋：头如颗蒜，目如襞椒，跃而不步。古今注：一名嘉宾。言栖宿檐瓦，驯近阶除，如宾客也。禽经曰：雀交不一，雉交不再。老而班者为麻雀，小而黄口者为黄雀。逸周书谓：雀入大水为蛤。殆此类非家雀也。澎湖当日亦无麻雀，台镇吕瑞麟任澎湖时，从内地携百只来，育于署中。陞任时，放之四散，遂蕃衍焉。
　　叫天鸟：土人名为山麻雀。形与麻雀相类而略大。飞则向天而鸣，故因以名焉。
　　虫之属
　　蜂：檀弓：范则冠而蝉有绥。范，蜂也。蜂毒在尾，垂颖如锋，故谓之蜂；传曰：「蜂虿垂芒」是也。虿字象形；蜂动以万针，故借亿万之万。又蜂有两衙，应潮上下。主峰所在，众蜂旋绕之；关尹曰「圣人师蜂之君臣」是也。蜂之种类甚多，采花者为蜜蜂。澎无蜜蜂，只有黄蜂、黑蜂、泥蜂之数种耳。
　　蜾裸：一名■〈虫医〉螉，一名蒲卢。郭璞注：细腰虫也。庄子：细腰者化为蒲卢。古人名物，皆取形似；瓠之细腰者曰蒲卢，故蜂亦如之。诗：螟蛉有子，蜾裸负之。郑笺云：螟蛉桑虫，蒲卢取去养之，以成己子。法言曰：螟蛉之子殪而逢果裸，祝之曰：类我！类我！七日而化。
　　蚁：礼记云：玄驹。尔雅名蚍蜉。壅土成封曰蚁封，亦谓之垤。化书：蝼蚁之有君臣也，一拳之宫，与众处之；一粒之食，与众畜之；一罪无疑，与众戮之。埤雅云：蚁善斗，力举等身铁。斗辄酣战不解；有行列队伍；抱朴子「蚁有兼弱之智」是也。又有黑、白、黄色等类。闽、越地潮湿，白蚁之为害更甚也。凡蚁之侵物，无可御者，第畏茶茗一物。委弃之茶渣，干而为末，布于中途，蚁即裹足而不敢前矣。
　　尺蠖：屈伸虫也。似蚕而绝小。行则促其腰，使首尾相就，乃能进步。易曰：尺蠖之屈，以求伸也。元仓子曰：俗随国政之方员，犹尺蠖之于叶也。食黄则身黄，仓苍则身苍。
　　螳螂：尔雅谓之莫貈（音鹤）。说文谓之斫父，淮南注谓之拒斧。又谓之天马。此虫知进，惟捕蝉则一前一却。齐庄公目为天下之勇虫，回车避之。庄子云：螳螂怒臂，以当车辙。
　　蟋蟀：诗义：蟋蟀似蝗而小。正黑身，有光泽如漆；有角翅。或谓之促织。里语：促织鸣，嫩妇惊。袁瓘秋日诗：芳草不复绿，王孙今又归。人都不解。施荫见之曰：王孙，蟋蟀也。唐宫人秋时以金笼闭蟋蟀，置枕函畔闻其声。长安富人以斗蛩为戏，镂象牙为笼而畜之，今世亦有斗蟋蟀事。
　　螽斯：草木疏：一名春黍。青色、长角、长股，股鸣者也。一母百子；故诗以为子孙众多之况。方言记江东人呼为蚱蜢。今俗人皆呼为草蜢。本草以为螽斯、莎鸡，一物而异名也。
　　蜻蜓：尔雅谓之虰蝩。又名劳负、名青■〈虫忽〉、名纱羊、名蜻蜳、名虰蛏（音欣）。埤雅曰：蜻蜓饮露，六足四翼，翅轻薄如蝉，遇雨多集水上款飞。青■〈虫忽〉言其色，蛉虰言其状；或云其尾如丁也。或云其尾如亭而梃，故曰蜓、曰蝏也。纱羊，言其翅如纱也。
　　蝴蝶：古今注一名蛱蝶，一名野蛾，一名凤蝶，亦名凤子、凤车。搜神记云：朽苇为蚕，朽麦为蝶；以至桑化蝶，花化蝶，或桔蠹、蔬叶、坏帛、尺蠖茧皆可化。自无知化为有知，造化固不可测耳。四翅有粉，以须代鼻；其交皆以鼻。道藏经曰：蝶交则粉退，蜂交则黄退。
