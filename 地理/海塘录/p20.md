<!-- { "loadSidebar": true } -->
　　钱惟善六日游包山福泉　平生鹿门趣有意此诛茅地控江分越山因人姓包海鸥飞落日野马牧荒郊流水花千树重期载酒肴
　　鳯凰山　咸淳临安志祥符图经云钱塘旧治正南一十里下瞰大江直望海门山下有鳯凰门有雁池山巅石笋林立最为怪竒旧传钱武肃王凿山见怪石排列两行如从卫拱立趣向因名排衙石及刻诗石上第二有白塔塔西有小径青石崔嵬夹道皆峭壁中穿一洞人可往来名曰石同好事者多题名其间熈宁中郡守祖无择对排衙石作介亭天风泠然有缥缈慿虚之意山上有圣果院侧有梵天院江月松风集山顶有两峰俨如防形目曰鳯凰双防西湖游览志左薄湖浒右掠江滨形若飞鳯山下为吴越国治内附后为州治天峰在左月岩在右中有石同南宋建都兹山东麓环入禁苑张闳华丽委比蓬昆佳气扶舆萃于一脉万厯钱塘县志山有曰万松越城三里而遥双峰圆秀如鳯翼轩翥十许小崒贯珠下囬西南向而成尊形西为御教塲四顾坪排衙石竒石十许个林立相对以名
　　文
　　陈随应行宫记　杭州治旧钱王宫也绍兴因以为行宫皇城九里入和宁门左进奏院玉堂右中堂外库至北宫门循廊左序巨珰幕次列如鱼贯祥曦殿朶殿接脩廊为后殿对以御酒库御药院慈元殿外库内侍省内东门司大内都廵检司御厨天章等阁廊囘路转众班排列又转内蔵库对军器库又转便门垂拱殿五门十二架脩六丈广八丈四尺檐屋三间脩广各丈五朶殿四两廊各二十间殿门三间内龙墀折楹殿后拥舎七间为延和殿右便门通后殿左一殿随时易名明堂郊祀曰端诚策士唱名曰集英宴对奉使曰崇德武举及军班授官曰讲武东宫在丽正门内南宫门外本宫防议所之侧入门垂杨夹道间以芙蓉环朱栏二里至外宫门节堂后为财帛生料二库环以宫属直舎转外窰子入内宫门廊右为赞道春坊直舎左讲堂七楹扁新益外为讲官直舎正殿向明左圣堂右祠堂后凝华殿瞻篆堂环以竹左寝室右齐安位内人直舎百二十楹左彛斋太子赐号也接綉香堂便门通绎巳堂重檐复屋昔杨太后垂帘于此曰慈明殿前射圃竟百步环脩廊右博雅楼十二门左转数十步雕防花甃万卉中出秋千对阳春亭清霁亭前芙蓉后木樨玉质亭梅绕之由绎已堂过锦胭廊百八十楹直通御前廊外即后苑梅花千树曰梅冈亭曰冰花亭枕小西湖曰水月境界曰澄碧牡丹曰伊洛传芳芍药曰冠芳山茶曰鹤丹桂曰天阙清香堂曰本支百世佑圣祠曰庆和泗州曰慈济钟吕曰得真橘曰洞庭佳味茅斋曰昭俭木香曰架雪竹曰赏静松亭曰天陵偃盖以日本国松木为翠寒堂不施丹雘白如象齿环以古松碧琳堂近之一山崔嵬作观堂为上焚香祝天之所理宗时吴知古掌焚修毎三茅观钟鸣观堂之钟应之则驾兴山背芙蓉阁风帆沙鸟出履舄下山下一溪萦带通小西湖亭曰清涟怪石夹列献瑰逞秀三山五湖洞穴深杳豁然平朗翚飞翼拱凌虚楼对瑞庆殿损斋缉熈宗政殿之东为钦先孝思复古紫宸等殿木围即福宁殿射殿曰选德坤宁殿贵妃昭仪媫妤等位宫人直舎螘聚焉又东过閤子库睿思殿仪鸾修内八作翰林诸司是谓东华门
　　徐一吴越国治考　吴越国在杭州鳯凰山下其子城南为通越门北曰双门钱氏纳土后二门犹存临安志载吴越钱氏造而不言在鳯凰山下宋政和二年孙沔守杭蔡襄为沔撰双门记内云吴越王依山阜以为治而双门置木石锢金铁用为敌备沔以为非礼制改作之则钱氏宫室在鳯凰山下无疑髙宗驻驆杭州徙州治于清波门内今州治是也但宋南渡即其地为行都故后人但知有宋故都而不知有钱氏耳初钱氏以强弩射潮筑隄捍国而以铁幢识其射处以今騐之去鳯凰山仅二百许步此足为证钱氏当五季据有两浙八十余年亦颇有功德于民询之故老巳不知建国之处吊古者无从质焉吴越旧有备史今亦不存因修志补其阙畧云尔
　　诗
　　姚合杭州官舍即事　临江府署清闲卧复闲行苔藓疎尘色梧桐出雨声渐除身外事暗作道家名更喜仙山近庭前药自生
　　白居易郡亭　平旦起视事亭午卧掩闗除亲簿领外多在琴书前况有虚白堂坐见海门山潮来一慿槛宾至一开筵终朝对云水有时聴管持此聊过日非忙亦非闲山林太寂寞朝阙空喧烦惟兹郡阁内嚣静得中闲
　　虞舜卿吴越国治懐古　巾子山前大士来虚疑强弩射潮囘素车忍犯鸱夷怒锦树还依仙姥栽宝刹满城悬日月大江截地走风雷由来霸气慿天险漫倚金幢镇刼灰
　　孙觉介亭　真人昔未起奔应骇四方连延天目山两乳百里长有地跨江海无种生侯王中宵燎穹旻列石表坛场朱旗大梁野英气通八荒寥寥百年后故物亦已亡所余彼巉巗峰峦屹相望主人承明老星斗主文章筑亭紫霄上坐客苍林旁攀云弄明月晓星出扶桑禹山隔波涛简书永埋蔵愿逢希夷使水土还故乡沈遘排衙石　盘崕絶巘与天通汗漫烟霞谢世笼耸起浮图山突兀自然衙石玉青葱古人兴废千年上游客登临一啸中谁为燕然愧班窦孤城霸据亦铭功
　　赵抃中和堂　老来重守鳯凰城千里人心岂易平乐职古贤形叹颂中和终不为虚名赵抃介亭　介亭羣石似飞来深挿云根两两排占得羣峰最髙地翠姿何处有尘霾
　　苏轼予前后守倅杭凡五年夏秋之间蒸热不可过独中和堂东南頬下瞰海门洞视万里三伏常萧然也绍圣五年六月舟行赴岭外热甚忽忆此处而作是诗　忠孝王家千柱宫东坡作吏五年中中和堂上东南頬独有人间万里风
　　苏轼登介亭次刘景文韵　泽国梅雨余衰年困蒸溽髙堂磨新塼颇觉利腰足松根百尺井两绠飞净渌流觞聚儿童一咲为捧腹清风信可驭刚气在岩麓始知共此世物外无三伏长歌入云去不待管逐西湖真西子烟树防眉目涛江少醖借髙浪翻飞屋俯仰拊四海百世飞鸟速逺追钱氏余近吊祖侯躅吾生如寄耳寸晷轻尺玉谁似刘将军逸韵谢邉幅千言一挥手五车不再读春岩彩鸡舞月峡哀猿哭朝先鶗鴂起暮与寒螀续我老废吟哦頼君时击触从今事逺览发轫此幽谷清游得三昧至乐谢五欲莫作狂道士气压刘师服
　　苏轼登介亭饯杨杰次公　蓝舆西出登山门嘉与我友寻仙村丹青明灭风篁岭环佩空响桃花源前朝欲上已蜡屐黑云白雨如倾盆今晨积雾卷千里岂畏触热生病根在家头陀无为子久与青山作弟昆孤峯尽处亦何有西湖镜天江抹坤临髙挥手谢好住清风万壑传其言风囬响荅君聴取我亦到处随君轩
　　钱惟善鳯凰双髻　鳯来天目憇东南琼树巢空百鸟惭千仭翱翔秋绾防两髦鬓暮栖岚谁嘲风落乌纱防自惜山为碧玉篸仙女洗头休望岳相期岸帻对虚谈
　　王逢鳯凰山登宋故宫遗址　金爵觚棱月向低泠泠清磬万松西五门曙色闲龙尾十日春寒徤马蹄红雾不收花气合渌波初涨栁条齐遗民暗忆名都防尚绕湖漘唱大堤
　　贯云石休暑鳯凰山　路隔苍苔卒未通泉花如髪玉蒙蒙蛟浮海近云牕湿蛟怯山寒葛帐空髙枕不知秋水上开门忽见暮帆东物华万态俱忘我北望惟心一寸红
　　王守仁御教塲　絶顶秋深荒草平昔人曽此驻倾城干戈消尽名空在日夜无穷潮自生谷口岩云扬杀气路邉疎树列残兵山僧似与人同兴相趂攀萝认旧营
　　钟渊映过宋御教塲址是累朝观潮处作　尚忆宸游处严城列防同观涛临曲水驰道拟囬中翠盖朝承露芝旗晚引风言驱七萃士齐试六军雄将帅咸思奋君王自即戎冯夷朝幕府罗刹蔽艨艟松下秦王辇云间夏后宫瑞烟浮五色仙乐聴三终白马来何疾吴儿技最工防河传往事超距倐乗空喷薄凌春雪氤氲接彩虹蜃楼从地涌鲛市与天通杂奏鱼龙戏仍论校猎功湖山方晏防襄汉巳交攻苑走胥防鹿人悲朔塞鸿惊沙屯铁骑髙栁挂雕弓潮汐还从北江流不向东御隄尘飒飒跸路草芃芃渔父留金镞征人走玉骢平生懐古意凄恻感飘蓬
　　毛先舒南宋宫词二首　花接凝华路逶迤东宫官属美丰仪春游博望行聫骑月出西园坐赋诗　石笋排衙御教营山头北眺汴梁城君王无日忘神武月朔登操女子兵
　　月岩　咸淳临安志鳯凰山之上为月岩有亭曰延桂武林梵志圣果寺有通明洞放光石飞龙石飞云洞上天梯观溦石许僧泉卧醉石归云洞跃云石竹坞檀栾斋乗鹥阁诸胜循级而上为月岩七修类藁江干鳯凰山有石如片云防地数丈有一窍尺余名曰月岩惟中秋之月穿窍而出余月则斜圣果寺志羣玉瓣瓣攅立宛然如削壁防题咏漶灭过半如髙大光明光影中天本来面目皆蔡襄题石门月岩无影相杨孔思题夕照通明方九思题
　　诗
　　赵师恕月岩　睠此岩壑胜领客共登临危栈临石侧巘途歴嵚俯仰极髙低上下穷幽深来登空明山千崖正沉沉下瞰青罗江古木鬰萧森清风万里来层云荡孤襟有客可共赋有酒可自斟此景岂易得此乐岂易寻吾生今老矣遁迹归穷岑一櫂下潇湘此别意难任别后无相忘诗成寄邮音
　　陈天瑞题月岩　怪石堆云矗太空女娲炼出广寒宫一轮常满隂晴见万古无亏昼夜同捣药声繁驱白兔漏天孔正透清风光明自照如来境肯学嫦娥西复东
　　沈捷月岩　月岩有月窦疑是神镌髙擎石之秒空洞径尺圆日月出没时光彩皆斜穿独是中秋夜竒景不可笺以月嵌月窦分毫不爽焉老僧指示予予初疑浪传襆被约友人候月胜果巓童仆性狂躁数往惊否然直至夜将半明月当中天月循窦中入地下玉镜旋人繇窦中视天上合璧悬携月就心印快覩旧物还太息山下宿勿复疑山川
　　吴农祥月岩　月色云岩好迟囬每夜防光从牛斗发影落兔轮寒万里清辉满三秋早露溥更依危迳立遥入乱峯看蟋蟀吟逾苦蒹葭色未干空汀浮岛屿宿火照江干古殿摧金谷残碑陷石坛吾生从夙愿同尔问渔竿
　　【臣】谨案聂心汤邑志载江上之山以上数山而外支甚多粟山西为焦山观山白岩山石龙山茱萸尖石灰岭黄山之支为栢子尖山牛方岭百丈山焦山之支为马鞍山黄山阪白岩之支为九里暗山眠牛山青山石龙之支为解头山鲤鱼山旋井山长山茱萸尖之支为藤山神仙石和尚山罗带山皆属沿江今俱不録略存梗概于此
　　吴山　咸淳临安志在城中吴人祠子胥江上因名曰胥山名胜志春秋时为吴南界以别于越故名吴山西湖游览志天目山翔舞而东结局于鳯凰山其支山左折遂为吴山竒崿危峰澄湖靓壑江介海门囘环拱固扶舆淑丽之气钟焉万厯钱塘县志南山嶐峙女墙亘其上入城蜿蜒二里许曰吴山拾级上百武亭亭阛阓中前俯大江囘望浩淼麓有寒泉诸山东南面江蔓衍相属欲峙欲伏若续若防届城而上总曰吴山演繁露潘同浙江论云胥山西北旧皆凿石以为栈道唐景龙四年沙防北涨地渐平坦桑麻植焉州司马李珣始开沙河胥山者今吴山也而俗讹为青山其图经云沙河塘在城南五里此时河流去胥山未甚逺故李绅诗曰犹瞻伍相青山庙又曰伍相庙前多白浪景龙沙涨之后至于钱氏随沙移防渐至铁幢今新岸去胥山巳逾三里皆为通衢居民甚众此皆图经之言至宋绍兴间红亭沙涨其沙又逺在胥山西南矣神州古史考吴山古临江至今俗称浪网山山下有瀁沙坑洋坝头今则去江十里西湖志吴山大观台每当秋涛初壮东望海门汪洋澎湃直趋冨春然后潮平岸濶风正帆悬一举目间江山如画西湖志纂大观台为吴山最髙处康熈二十八年
