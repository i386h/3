<!-- { "loadSidebar": true } -->
　　海宁县海塘议　　　　　　　　范　骧海邑海患每东北风涨怒涛乘之大槩与海盐同而盐塘止一靣受敌宁则三靣受冲其患与海盐异其潮患之在东南者潮水朝夕至怒若震雷泻若建瓴木华所云天轮胶戾而激转地轴挺拔而争回者也水患之在西南者江水出三天子都东北经建徳又北至新城又东北至富阳过钱塘反涛奔轶水势折归故云浙江也龛赭岩门而外江水与东南之水合宁邑独受其冲枚乘所云似神而非者三疾雷闻百里江水逆流海水上潮日夜不止是也故宁邑海塘受冲其害倍急于盐不宁惟是盐塘隄岸去城根半里而近随决随筑譬如衣败壊一以相补宁故隄去城五六十里而逺当其无事亭灶熬沙漉白视为沃壤樵者茭刍弥望渔者鲨鲿蠃蛤人人得其所欲如燕巢幕如厝火坐积薪平时筑塘工费积之五年十年者那为他费一旦风激射木石茫无所措不浃旬而五六十里浮沙溃决惊涛直薄城下浙西之田渐卤而东吴之地几壑乃始仓皇议采石苏湖议发里夫郡丁议征嵗额议加派田赋议藩饷邮传赢金议七郡赎谷议监筑官议仿瓠子宣房下淇园竹楗仿王荆公鄞塘坡陀仿黄佥事幞头品字势如救焚议同筑舍计已晚矣故盐塘之患在眉睫宁塘之患在五年十年或二三十年所谓无形之痛一发不相补救当事者必未雨绸缪征塘工嵗额于无事之时贮木石银粮为缓急之用海口大决则用黄公纵横之法不可惜小费而妨大工小决则用杨公陂陀之法下石柜以隄水势此全浙咽喉东南门户无漫视为一方之利害金钱畚锸徒苦我父老为也
　　海宁县筑塘议　　　　　　　　许三礼筑塘之法有一世利之或十世利之百世利之如石囤木柜随坍修筑取石有术用民不勤此利在一世者也其慎选干吏如徐抚臣栻者塘式随宜如杨副使瑄黄佥事光升者治连平江嘉湖议先修盐塘淡塘袁花塘以防盘越北向如刘提举垕者作副隄十里采石备用敛不及民如钱佥事山者此十世之利也夫先事之图如额设捍海塘夫嵗编银三百两若严令寛者城南抽分竹木存留银七分充工料者徴九郡力役三府工徒如保定侯孟瑛者岂非百世之利乎与驱一方之民为不终日之计以邀一时之功相去盖有间矣
　　海宁县海潮议一　　　　　　　陈　诜诜少时见城南海沙数十里或十年一坍或十五六年一坍潮虽直至塘下然止一潮头自东而西继以急水一股如追奔逐北全海震动二三年即涨如是而已庚子七月防
　　恩归里到家十余日即舆疾至城西五里东望尖山有两潮头一在尖山之南一在尖山之北相距颇逺似乎诸山隔断其间渐西一二十里则见北潮有白浪迤而南方及南潮则南潮头趋而与北相合仍为一潮头奔腾过西至城尚未分为二也其长水则皆自南而北矣八月初于城外看潮则但见两潮头南潮已西北潮稍后竟分为二不能复合土人名为二潮头竟不复见有所为急水者但北潮之势甚于南潮意即急水之变而为潮者九月间又舁疾至尖山观潮起处则南潮已去西南甚逺而尖山复微起白浪过西渐高约至二十里亭潮头不复过西竟自南而北直薄塘根其后逺不能
　　复见十月初乃复至二十里亭则见南潮先行至城东数里忽又分一潮头奔腾至北竟反而趋东而北潮头方自东来至二十里亭两潮相搏势若奔雷桩木漂流竟为从未见闻之事矣夫尖山在城巽地迤北竝无断缺七月中所见隔断者则中有淤沙之故也然至城仍复为一则沙之东高西下可知八月初两潮不复合而西沙亦高矣然南沙尚狭海身犹寛尚足以容南潮阅月余而沙愈濶海愈狭南潮之北边行沙上者前不能去则又分为二而反逆行是潮之变迁皆沙为之而不知沙之变迁寔潮为之也盖海沙性松【以盐为质】遇水即冲稍缓即涨闻尖山塔山之间向有一隄攩水故止一潮头后去此一隄其中一百六十余丈潮即扪入贴塘而行有百六十丈之潮即刷百六十丈之沙【自城西至尖山沿塘三五丈外刷成深坎七月间使人测之浅者二丈深者三丈或云尚是沿边打探中不可测】北洗百六十丈之沙即南成百六十丈之涨愈刷愈深南高北下潮头不能复出于是始冲老盐仓继冲二十里亭东西横决反覆失常譬如贼入门中闭不能出害必及人矣施治之法必使潮头合而为一而欲合为一非导之使出必拦之使不入导之之法莫如开中小亹而沙水变迁朝疏夕壅既不能效则惟有拦之一法耳夫拦之之法其言似迂其理实确治病必求其原彀弩必审其括提纲挈领用力少而成功多如兵扼险过险即莫能御矣今塘之溃北潮头不能出为之也北之有潮头小塔山之阙口为之也知小塔山之何以有阙口即知所以御之之道矣谨陈其梗槩如此而更为之继述焉
　　海宁县海潮议二　　　　　　　陈　诜或曰宁邑海塘延袤百里朝潮夕汐处处危险岂筑一塔山隄可御曰知其要者一言而终不知其要者流散无穷昔者黄河之未治也高寳州县患其陆沉釜底清河口子患其淤塞不通于是河臣开张福沟三引河以济运旋通旋塞嵗嵗兴工河身高垫黄水灌入运河河之高与淮城等
　　皇上于是大奋干断
　　命大臣十人督修高家堰横截淮流使淮刷黄而张福沟三引河滙为巨浸淮水直逼黄水东行重运无阻又淮流隔断不入白马寳应诸湖七州县水底田庐尽为沃壤海口深通黄河大治故一筑高堰而功已成矣今海塘之患由于塔山隄去大潮拦入一股直冲塘身此潮既入外沙即涨南潮行速北潮行迟沙水涨之不能复出溃裂冲突终无去路直至潮落方始东泻于是或分为二或分为三或北流或东流既冲老盐仓复冲陈文港【即二十里亭】反覆溃乱失其常度如人闻秽气不能透达霍乱呕逆无所不至欲行施治岂可不究其源哉筑塔山隄所以塞其源也既塞其源流自无不治矣或曰
　　今尖山筑隄未及六十丈而水势湍急盘旋回薄俱在隄边更为汹涌将若之何曰此尤不可不筑隄之验也潮之起由大尖山与马鞍山相夹而成既巳起潮又有小尖山与塔山东之西行约二里许不使散漫故潮头向南直冲赭山譬如铅丸在鎗炮中火药已发空行炮中数尺故能及逺折去塔山坝是火药与炮口相齐出口即散安能前行今筑尖山隄而隄边之潮势更甚则此隄之为要害可见矣尖山隄既为要害则塔山隄更为要害益可见矣御敌者必御诸险要之外纵敌入险而欲御诸险中所谓延敌入寇未见有能保境者也或又曰塔山隄固宜筑矣而其底甚深恐非人所能为屡用人而屡不效今何施而可曰以治河之人治海是犹以山居之人操楫以水居之人驭马其为不善何疑今浙闽滨海郡县甚多宁波漳泉之间其地必有沿海石塘筑隄成法良工自相传袭如铁索桥五凤楼非世所轻搆而欲造铁索桥五凤楼必有人焉应之诗曰维鹈在梁不濡其翼此用失其人之过非无人之谓也
　　海宁县海潮议三　　　　　　　陈　诜或曰塔山隄筑老盐仓可无患矣而中小亹不开将如之何曰古来治河唯疏濬塞三防而三防之中唯濬之説为难疏则分为引河塞则筑为金隄至于濬或作木鵞或作木龙置爬其下乘潮往来上下疏刷可仅通海口若夫坯宿以上开归以下河身高填非人力所施则唯以水刷沙如梁有荥济之水徐有睢湖诸水宿虹有泗沂淮汴诸水皆节节入河清水愈多则浊流愈迅故河身不濬自深今大尖山与赭山东西相对向时唯尖山一潮头故直冲中小亹或南大亹今塔山内另一潮头则势分力弱故南沙渐淤遂移南趋北而中小亹塞中小亹塞则北大亹开而老盐仓坍矣若塔山闭则潮南潮南则尖山大潮正冲中小亹日冲日刷中小亹不挑自通而海底之沙亦彻底可去夫以潮头冲淤沙较之人力不啻万倍而潮头所向其势直而不斜冲中小亹必不又转之北故中小亹开则南北俱系旁流旁流激虽泛滥而不深入海底故时南时北而无累嵗不涨之沙所谓塔山塞而海无余事者也此以水治水之法有确然不易者也
　　海宁县海潮议四　　　　　　　陈　诜或曰塔山之隄与城逺不相及如果筑成能保城沙之必涨否曰沙之坍涨不常岂人力可保然塔山之东隔十余里为新仓海中有沙曰无名镇煎盐刈草聚居千家其来已久近俱滩去夫聚居成镇非一日之积千家非尺寸之地有此在城之东自可恃为藩蔽塔山去此不逺筑隄以攩其前十里之间其沙必聚则此镇似乎可复又城东二十里亭其先旧塘凸出里许又为近城左臂曽于城西从老君堂东归适大潮西落势极奔涌东南大风相薄白浪满海有伍公祠塘凸出数武与老君堂相隔二里二里之内则平波恬輭全无白浪何数武之间遂能作二里之障盖海靣寛广稍有阻攩水便南行不似江河濶不过二十里湍流所至猝不能回以此度之有攩则水即迁水迁则沙即壅沙壅而此涨彼坍势所必至故塔山塞则无名镇可复无名镇复则廿里亭塘可拓廿里亭塘拓出则城不危城不危而中小亹可开老盐仓可复矣曰小塔山亦常涨矣涨则应迤而西何以时涨时决乎曰黄河决口有一时不能塞者作挑水坝以拦之则埽可下口可闭今两台捐隄六十丈在决口之南此塔山之所以涨也其决则隄下于水潮满越隄复冲涨处嫩沙未老是以又复决也若隄高于潮岂能又复进乎曰向尖山隄未筑时塔山口亦有涨者此何以故曰大尖山邑之天然大挑水坝也稍过西北又有小尖山又一小挑水坝也有此两坝塔山口退居其北故其沙自凝前人因其沙凝而筑之故新盐仓至二十里亭皆在胁下而不复筑石塘乃为高必因邱陵之法今小尖山又増筑隄则更为重门之险岂可以昔之涨疑今之隄哉曰然则小尖山坝可久乎曰此坝东抵小尖山而西边无着势不可久但借以障塔山则塔山隄可筑塔山隄筑则由近及逺自北及南涨一条沙即去一条水去一条水则又涨一条沙此日积月累之法也若茫茫大海欲杂然兴工前沙未涨后沙复坍诚不知从何着手处也
