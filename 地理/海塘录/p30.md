<!-- { "loadSidebar": true } -->
　　赵与懽英卫阁记　英卫者始建吴山忠清庙阁名今上亲洒宸翰以赐者也初山有星宿阁直庙之前堪舆家指为龙首绍定辛夘年毁其后庙虽新而阁不复嘉熈乙亥六月与权被命再尹京时失水故道湍激波荡无虚日沙若坍而陷岸若坠而頺曩时潮所不及地遇大汛弥望七八十里间溃为洪流月塘真如古刹亦宛在水中沚佥谓此天灾难以人力胜因就付以筑隄事固辞弗俞用钦承休命程土石计徒佣具畚锸兴工役凡人力所至不敢不勉且乞灵于神以相之有请于朝得防新作台门仍建杰阁栋梁岧嶤丹青辉焕爰肖神像巍然中居侍卫旁立冠佩陆离羣山四环大江前绕川祗波后罔不帖妥听命阁甫就而水陆寺前之坝亦不日而成脱蛟龙垂涎之渊为军民奠枕之地匪人之谋皆神赐也既有摭英卫二字以名之又奏乞奎画以贲之于是新阁伟然冠山椒而特立镇江涛而不惊顾前之为阁者大有迳庭矣私窃自念神之威灵在天其行事在史其爱在民其功在后世奚以记为然有司职在推广皇仁答扬神贶之意其可以无述乃为之言曰天地正大刚烈之气钟而为神其生也家则为孝子国则为忠臣其殁也上则为星辰下则职江海所谓越宇宙而挺生亘古今而长存者神盖其人也神不忍宰嚭信越之浮词诱于伐齐之利而忘其玩吴于股掌之上也遂以恳恳之忠极諌于王而不讳属镂之赐甘心如饴其为言曰自我死后世必以我为忠上配夏商之臣与龙逢比干为友遂伏剑而死每读吴越春秋至此未尝不感愤而涕泗也呜呼士大夫出身事主患不明国之安危与主之荣辱尔知之明则竭力而为尽忠以告视死生祸福与鸿毛等逮其以言触咎身膏鈇钺而其眷眷念国犹不忍替亦以忠义之心知国重于身尔充此志也虽云千百世之下其英灵卫国凛凛犹生若神者所谓钟天地正大刚烈之气者非耶按史记吴人怜之为立祠江上则神之祀于吴盖有年于兹其英风义气与江涛俱壮其全名巨节与吴山俱髙至其加爱吴人则千载犹一日越汉厯唐以至我朝庙祀之典有崇罔坠自六飞驻跸钱塘以江为重江之神以忠清庙为重故祀犹加严而缺典尚多先是神之父国号以楚兄以郑故老口相传莫之经见而母嫂妃犹未赐嘉号遂具疏以闻下奉常褒封追爵父奢烈侯以母嘉应夫人配兄尚昭顺侯以嫂淑恵夫人配悉像于庙之东房总曰王府之殿尊尊也妃曰协清夫人新命也大中祥符间着为令每嵗春由翰林院撰词命羽流祈福率即殿蒇醮事殊不称典爰即故门址改剏醮殿表曰延真且俾天明宫道士叶揆宸领庙之管钥而洒扫之国家崇奉庙祀之典至是告备阁经始于是年之七月落成于十有一月殿及延真相继竣役则嵗庚子四月也皆庙钜事宜牵连特书凡役工三万五千有竒为屋六十有七楹
　　苏轼祭英烈王文　钦诵旧史仰瞻髙风报楚为孝徇吴为忠忠孝之至实与天通开塞隂阳斡旋涛江保障斯民以食此邦嗟我蠢愚所向竒穷岂以其诚有请辄从庚子之涛海若伏降完我岸闸千夫奏功牲酒薄陋报防施丰敬陈颁诗侑此一钟
　　虞集奉防撰祭伍子胥文　尔以忠陨主潮于吴潮今为灾吴其沼乎尔其扬灵具训海若俾安其常母作民虐既止既安民遂有生尔作神明永有令名
　　徐一夔嵗祀伍公庙祝文　惟神昔在于吴以忠而殒庙食兹山用昭素愤神气不磨防潮出没白马素车尚见彷佛唯圣御宇有嘉其忠申勅守吏嵗祀是崇洁兹牲醪荐于神所庶其来歆永奠江浒
　　傅敏重修英卫公庙碑记　英卫公庙祠春秋吴行人伍公也公殁吴人祠诸江上号胥山庙唐封广卫侯钱武肃王奏改恵应旋晋吴安王宋赐祠额忠清改封忠壮侯又建英卫阁以祀元季叠晋八字王封厘明祀典诏郡长吏嵗以九月二十日祀而祠额不改
　　国家祗膺寳命百神率职薄海际天颷纾涛谧雍正纪元之元年
　　勅封英卫公
　　诏发帑银以新公祠于是知杭州府事臣魏定国知仁和县事胡作柄知钱塘县事臣杨梦琰祗承祠部牒檄选材鸠工肇工于八月之十有六日蒇事于十一月十有七日堂寝门庑形碧绚耀而役不逮坊里杭人士聚观亲额谓宜有以宣
　　上德述神贶臣傅敏时署巡抚事爰纪其源流暨嵗月镵诸丽牲之碑谨案公懋勲伟绩春秋左氏传史记盖綦详矣独殁而归神大海依潮来徃其说始见于越絶书吴越春秋而越絶谓于大江中或疑当属扬子又越絶北至秀之语儿吴山地本越而不知章沅番禺胥号大江而是时吴适栖越今裳邑姑苏诸地虽雅多公迹胥山要以杭为凖至其神之扬灵潮汐也如武肃王祷于祠而沙涨十余里宋马亮祷而潮却且出横沙数里赵与懽肃祷而江干七十八里之决以塞英威燀赫绰有可纪
　　天子轸念浙东西耆庶敬举秩祀崇号上公而祠部檄守臣新欹腐剥泐之栋墉以安公灵视前代礼有加焉宜矣昔汉有防海大塘唐史载盐官塘浙江惟富阳塘钱塘长隄差可考然白居易任刺史业虑涛激西北而大厯八年宋祥符景佑庆厯元丰淳熈绍熈元致和暨明洪武后五大溃决毁陷漂败不可胜纪唯
　　国家修举水政警惰覈冐其于捍江捍海实克举端朩氏赵氏暨范阳郦氏之所录王充虞喜卢肇燕肃余靖张载苏轼史伯璿金履祥之所覃思而极论华信李濬李蟠后诸贤之所昕涂夕燎而仅获集事者胥荟萃其经昼以见诸石囮朩柜络竹排桩间而祗荐罔获矫诬水害迄用是息然则山阳之材鸿鹭之羽百链之族有所不能抑铁轮铁絙以贯铁幢有所不能镇而稽望秩于虞书绎懐柔于周颂此其克符祭法御灾捍患之防而神职以共民生以乂者也且杭郡东南形胜遥控海江当桐江入境东观定浮错对里山渔浦诸峯峙青防黛及其出龛赭厯沙潭防钱清上虞两江而东也近则石墩白塔逺则花鸟陈钱以迄于叶壁叠岛斜鸟盘台之外且不啻亿万里而鲸颷鳄雾讫偕盐官潮胥帖粹然则于越之西陵冲波可以无庸击航之西津恬流可以无庸渡而灵戈威矛恒偃戢于浪山涛屋之中俾杭郡百万户庐舍塍垅无虞震腾者惟公卫于斯滋固而
　　圣天子之德海防天复而莫之有涯也臣敏等备位列岳爰敢附唐宋守土臣后肃撰庙铭焉其辞曰艾陵退息城山进攻凡为臣者孰如公忠昭关东奔纪南西趠凡为子者孰如公孝维忠维孝千人之英殁而归海海若震惊一日再来素车白马火霆错击银潢倒泻扬波重水异壤同神忠孝协轨以卫斯民
　　帝德覃敷爰被二浙涛清喷玉隄坚屹铁乃报公功崇封肇开甍参星斗楹余雷云酾酒刲牲雅歌节舞潮平山碧乐此终古
　　诗
　　梁简文伍子胥庙　去国资孝本循忠全令名舟里多竒计芦中复吐诚偃月交吴舰鱼丽入楚营元功惟妙算千载借余声涛洪犹鼓怒灵庙尚凄清行潦承椒奠按歌杂鳯笙无劳晋人壁讵用楚臣缨密树临寒水疎林望逺城窻寮野雾入衣帐积苔生惟有三清鸟敛翅时逢迎罗隐青山庙　市箫声咽迹﨑岖雪耻酬恩此丈夫霸主两忘时亦异不知魂魄更归无释常雅伍相庙　苍苍古庙映林峦漠漠烟霞覆古坛精魄不知何处在威风犹入浙江寒徐凝题伍胥庙　千载空祠云海头夫差王国已千秋浙波只有灵涛在拜奠青山人不休王禹偁胥山忠清庙　朝驱下越阪夕饭当吴门停车访古迹霭霭林烟昏青山海上来势若游龙奔星临斗牛域气与东南吞九折排怒涛壮哉天地根落日见海色长风卷浮云山椒载遗祠兴废今犹存残春吊朩客倒树哀清猿我来久沈抱重此英烈魂吁嗟属镂锋宜尔国士寃峩峩姑苏台榛荆晓露繁深居麋鹿游此事谁能论因此毛髪竪落叶秋纷纷
　　曹既明胥山庙　间关欲雪父兄讐底用平生锡盖侯寃骨未沉吴越晓征魂初返楚云秋西施正倚承恩貌范蠡将移去国舟尚向松陵亲却敌藁砧依旧在层楼
　　方行子胥庙观潮　吴越中分两岸开怒涛千古响奔雷子胥不作忠臣死勾践终非伯主才嵗月消磨人已老江山壮丽我重来鸱夷铁箭今安在目极洪波万里回
　　髙啓伍公庙　地老天荒伯业空曽于青史见遗公鞭尸楚墓生前孝抉眼吴门死后忠魂压怒涛翻白浪剑埋寃气血腥风我来无限伤心事尽在胥山烟雨中
　　徐渭伍公祠　吴山东畔伍公祠野史评多无定时举族何时同刈草后人却苦论鞭尸退耕始觉投吴早雪恨终嫌入郢迟事到此公真不幸属镂依旧语夫差
　　沈九如伍公庙　伍相祠堂春昼长属镂拜赐念先王风清马吹沙碛日落神龙鬭石梁江上隂云浮剑履夜归星斗扑衣裳夫差水殿还歌舞十二鸣筝下鳯凰
　　勅封静安公庙　旧名昭贶庙在候潮门外浑水闸东江塘上咸淳临安志故司封郎官张夏祠也夏雍邱人景祐中为两浙漕使江潮为患故隄率用薪土潮水冲击每缮修不过三载辄坏重劳民力夏始作石隄延袤十余里【四朝闻见录作石隄一十二里】人感其功庆厯二年立祠隄上嘉祐六年【四朝闻见録作十年】褒赐太常少卿政和二年封宁江侯后改安济公赐昭贶庙额绍兴十二年后累封灵济显佑威烈安顺王淳佑八年重建庙梦粱录左右奉十潮神嘉靖浙江通志成化间工部侍郎李颙来治潮患祷神而应即旧址重建浙江通志
　　国朝雍正三年
　　勅封静安公春秋致祭
　　诗
　　王安石张工部庙　使节纷纷下禁中几人曽到此城东独君遗像今如在庙食真湏德与功臣谨案张司封祠自昭贶庙外又有东安济庙在马婆巷俗名祖庙又名太平院
　　勅封天后庙　宋顺济圣妃庙也在艮山门外咸淳临安志神本莆田林氏女数着灵异祠于莆田之圣堆宣和中赐顺济额艮山有祠自商份感梦始开禧寳庆一再创建梦梁録海洋之中佑防船舶其功甚大民之疾苦悉赖帡幪　大清一统志神世居莆田湄洲屿宋都巡检林愿第六女雍熈四年升化是后尝衣朱衣飞翻海上里人祠之宋元明时累着灵迹加封号
　　本朝康熈十九年
　　封防国庇民妙灵昭应宏仁普济天妃
　　遣官致祭二十二年克澎湖恍有神兵引导及屯兵天妃澳靖海侯施琅谒庙见神衣半湿始悟实邀神助时澳驻师万余忽涌甘泉琅上其异
　　勅建神祠于湄洲勒文以纪功德随又
　　加封天后五十九年奉
　　防春秋致祭编入祀典雍正四年
　　御赐神昭海表之额十一年
　　赐锡福安澜额令有江海各省一体葺祠致祭
　　文
　　宋宁宗加封助顺勅　古以女神列祀典者若
　　湘水之二妃北阪之陈寳西宫之少女南岳之夫人以至丁妇滕姑亦皆庙食夫生不出于闺门而死乃祠于百世此其义烈有过人者矣灵恵妃宅于西湖福此闽粤雨旸稍愆靡所不应朕惟望舒耀魄其名月妃川祗静波其名江妃尔之封爵既曰妃矣増锡嘉号被之沦涣崇大褒显凡以为民尚休异恩以永厥祀
