<!-- { "loadSidebar": true } -->
　　海宁县海潮议五　　　　　　　陈　诜或曰筑隄之法向用木柜近用排桩兼用艸坝乃排桩时筑时倾而草坝经年不动岂石之坚反不如草之柔与曰治水之法河不同于湖海又不同于河湖之水停蓄无风时不动有风时輭浪磅礴势缓而弱故坦水石可御河之水湍急挟沙而行沙淤则流必迁故时有溃决然不过顶冲之处而已余皆平溜中行故用柴即可无虞若海则朝潮夕汐呼吸排荡非仅湖之波澜河之湍流巳也古人以木柜治之固不得巳葢潮非只木可枝亦非拳石可抵拳石之大不过万斤万斤之重百夫可举只木之长不过十丈十丈之深人力可摇若潮之势人力可能举者潮无不举人力所能摇者潮无不摇唯以木柜钩连使十里二十里连而为一则虽潮亦有不能移者矣今以十木置土中一人拔之以次可举若中有横锁使十木为一则非十人不能举矣水之性不唯海不同于河抑且海不同于海海盐之塘直当大海故须钜石为塘以塘身当大海之潮海宁之潮自东而西潮初来时势虽冲激然沙低于塘潮又低于沙搜剔之患在于沙底及其既满虽至塘身潮头已去水势已平自非春秋大汛终在塘根之下塘身不过闗拦而巳非如海盐之全恃塘身也至于钱塘则其势已杀有潮头而无急水唯江海相遇时有冲齧故以石板侧砌亦可经久石板之力杀于木柜木柜之力杀于海盐石塘然而足以抵御者以不恃一石一木之力也今老盐仓草坝虽虞朽烂然纠结纒束合而为一镶垫三层厚有丈余大潮之来不能分拆故经年不壊排桩虽入海底桩根一搜则垒石叠压愈压愈重桩身先摧桩不壊于潮而折于石桩折而石亦随之然则石岂不能及草哉孟子所谓一钩金与一舆羽之谓也曰然则木柜亦有倒卸者何曰木柜倒卸不过一柜两柜孤而无辅是以不能独完若五柜一聨大木亘之则合五柜为一柜矣又以十柜一聫大木亘之则以十柜为一柜矣由此而一里十里与夫数十里钩连不断岂尚有溃摧之患哉且木柜御潮原非平列自近而逺自高而低故曰陂陀塘即湖堤之大坦水石也湖之水静故坦水石顺之使平潮之水动非木柜层叠不能御也且木柜渐收下濶上狭则以柜压柜势如累碁即架空尚不能坠况又可横木为之底哉成法具在事非剏设择其善者而从之可也
　　海宁县海潮议六　　　　　　　陈　诜或曰从来东边之沙易坍易涨西边之沙涨则不坍故坍在潮来之时犹可坍在落潮之时更甚似乎险在西而不在东曰此拘墟之见非通人之论也盖乡人各处一方居东者以东为险居西者以西为险东当潮起之初在尖山隘口塔山稍偏在内秋冬潮小水竟西行不复到北则沙即涨一遇潮大旁溢至北沙即复冲故冲涨不一老盐仓迤西去东八九十里潮势巳弱塔山冲时势或逺及老盐仓及其既涨则老盐仓自不复坍老盐仓人但见涨不复坍以为西沙甚于东沙附防其説谓落潮并江水而下势更汹涌不知西沙涨时东沙之涨已久西沙不知东沙之涨在先故诩西沙为可久东沙不知西沙之涨在后故疑东沙为难慿东西不相往来孰能驰骛于东西之间哉若斯言果然则五六年来闻东之涨有矣何未闻有西之涨也此即东西先后之大凡也
　　海宁县海潮议七　　　　　　　陈　诜或曰潮之为患以一分为二又分为三且逆行也潮之变幻如是塞一塔山何能尽之曰此扼要之防也潮之变幻不常犹兵之变诈无定然而城有所不攻地有所不取何也得其要则敌自毙也九月初尖山之潮南者先去北者后起其时塔山口涨二潮头在尖山贴南滚起前去约二三十里自南趋北其时塔山口尚无水后乃东回此即塔山塞而二十里无潮之眀验矣其趋东者前沙日涨之故非潮之必欲趋北也惜尖山之隄尚矮潮大漫入故塔山复冲耳使塔山永塞则二十里皆成实沙渐淤渐逺潮头将并为一气旺力盛何患前沙之不开哉夫静専动直干之性也潮乃天之动气必无好曲恶直之理曲者不得已而然也知不得已而曲则知直之之道似亦无难既塞其源流自无不直矣唯工料甚钜非他处可比必如海盐石塘方可抵御而效非手目可指故人莫敢任然观古之成大功者必有不易之防灼于几先坚固守之迄于有成适如始之所言故必须先有成算然后乃可从事筑舎道傍三年不成长计逺虑固非他人所能与谋者也烛微见逺于当道大人窃有厚望焉
　　宁盐二邑修塘议　　　　　　　陈　訏窃惟杭属之海宁嘉属之海盐两邑地俱濒海县治去海不及半里又当苏松上流一有冲决患诚非细然宁盐两邑虽均以海为患而潮有横冲直冲之异地有輭沙硬沙之别其横冲而沙輭者患在脚根搜空虽有极坚极固之塘不能存立法宜加意塘根之外坚固牢密使沙土不虚即塘身或少单薄可以无虑其直冲而沙硬者塘根之沙不患其坍止患直冲势大非极坚极厚之塘不能抵御法宜精讲修砌塘身之法而塘根以外加功稍次则是潮患两海虽同而所以捍潮之法不同也今以海宁言之海宁之潮与杭城江干之潮无异俱起有潮头俱横冲而过其实皆为浙江入海之尾闾然而海宁之海沙又与江干微别江干地皆近山其沙性硬故江塘之沙坦而不陡即有冲刷捍御犹易为力海宁近城无山逺者江干之山相去百里近者袁化之山亦五六十里故沙土率皆性輭且海塘以外之沙从来此坍彼涨其所涨之沙又皆潮头去逺急水已过而长水停蓄日渐淤积性浮体轻冲刷甚易故当平常沙涨之时塘外不下三四十里之逺及至沙坍三数月即可到塘盖其积之也由于潮过之长水性平气缓浮沙沉积故所涨之沙低于海塘者不过三四尺其坍之也由于潮头与急水之横刷潮当初至之时水尚未长恒低旧沙丈许有余灌潄冲激皆在沙底搜进故不但沙岸陡峻而沙靣反凌空盖出其外俄顷之间缝如毛发转瞬而坼裂倾頽荡为浊流杳无踪影矣渐至塘脚日搜日进虽使鞭石为塘岂能慿空稳立故海宁之塘必于塘脚之外沙土之中砌出十有余丈以固其根旧法用木栅为柜中积小石层层排置塘外盖用木柜则化小石为大石而排置塘外土中则可预防冲刷立法诚善但其置柜也宜深而不宜浅盖沙涨之后潮来之所冲刷必在旧沙根脚之下置柜若浅则冲刷所及反在柜下之沙而柜之根脚亦虚岂能自固惟置柜必深或三柜四柜层叠而起则冲刷之势柜能抵之而沙无溃塌之患其排柜也宜逺而不宜近盖水之潄灌无隙不入若自塘根排出有十余丈之逺则水即善刷不能浸灌以至塘根而塘根之土常得干坚牢固不至根脚虚松而塘身因之而倾至于柜外则用长木桩密钉入地钳束其柜柜外有桩桩外复有柜层层密钉即使潮冲无一柜随流他柜因以欹倒之患而柜之自下叠上自近及逺俱用品字排置兼如陂陀之坦近塘稍高渐逺渐深既御潮来之所冲刷并防塘根可坚久矣塘外之沙既不坍及塘根则潮头既过之后急水既缓之余即有长水浸及塘身而势缓力舒无虑冲齧不必如海盐之钜石鳞叠屹然如山而后无患故海宁之塘功力全在塘根以外人但知塘之裂缺而不知塘脚松而裂缺也至于海盐之海则与海宁又异南有秦驻山北有乍浦山相去止三十余里南北山趾角张而海盐邑治居中独以东面受大海潮汐之对冲与海宁横过不同而海中之沙又近山多硬不坍不涨故从来洋舶不便泊塘亦由潮来则水溢而潮退则为沙搁故也故塘外不患坍沙惟是全海所冲势雄力猛而潮汐之来一冲一吸其冲也固有排山之势而其吸也亦有拔山之力故必极大极厚之石纵横鳞叠内复帮以土塘而后可以捍御若使叠砌之石稍不极其厚重则水力排击轻如弄丸且古云石之附土如人骨之附肉海水之来不但畏冲实犹畏吸葢水既无隙不入其吸而拔之也塘土俱出若土塘空洞即石亦顽滑不固故古人于海盐之塘讲之甚精既须极大之厚石而其取材也不可头大头小其叠砌也不用石块垫衬其程式也必方方相合面面相同【白洋河向多弃石皆昔之不合式者】其验工也不于已砌而于擡砌之时先置平地验视其层叠也头头向外以撄潮之冲吸而复制之以纵横之法聨之以品字之形务使潮水之来其入也由石缝而曲折以进其吸也亦由石缝而曲折以出则潮之呼吸其力渐杀而后石塘有盘石之安土塘罕搜空之患且顶石之桩必长必多必掘深生土二尺而后钉入而塘外亦排置木柜以防其桩略如海宁之法不使桩根宣露易朽顶冲之地不遗余力次冲之地工力少减然亦百倍海宁皆由海盐之海直当大洋之冲且沙又铁板潮从沙上奔腾而至并无海宁之輭沙少为抵当惟恃塘身直抵潮之正冲非屹然如山必不能御昔时用王荆公宁波陂陀塘法元末眀初犹冲决屡告至后有叠砌之法而后数百年无患良不得已也即今二十年前上宪因塘石碎委员修理而承办之员不能仰体徳意反取塘身完整之石加于塘面而以塘面碎之石委之塘中如筑墙之用垫堵一时虽饰美观其实速之圮矣若虑塘身延袤不能一式则原有顶冲次冲之别约共止十余里况今之坍侧倾卸止勅海庙数十丈之顶冲岂可惜一时之小费而遗不数年后之大患乎故海盐之塘全在塘身捍御异于海宁也至于两海之塘虽极修砌得法而大潮大汛狂风驾浪不能保无扇溢淹没横流则两海又天生有近塘之河消纳海水而不使淹入内地盖海水性咸若淹及腹内之田则田秧浥烂非两三年雨水浸润不能复其淡性以便耕种惟河身之水日夜流动数畨大雨即咸性尽减故可使之消纳以不波及于腹内之田在海宁则为六十里塘河在海盐则为白洋河皆天造地设古之所谓备塘河是也宁邑之六十里塘河即杭城之上河发源于江干诸山与北闗下河之发源天目者雨水各自分消下河由苕溪入于太湖上河由海宁黄湾出闸达于嘉兴松江今黄湾闸久废薛家坝久阻临平市河久浅下流不通而上河之水俱从半山之金家堰【离杭城三十里】入于下河不但天旱之年海宁沿海涓滴不来如火盆热水涝之年上河诸水涓滴不去尽出金家堰而塘栖徳清上下河两水齐到昏垫愈甚如水盆深即今海塘溃决潮水直入内地而六十里塘河毫无分泄之处至于盐邑之白洋河起于秦驻山由蓝田庙而逹于平潮河外近海之地多斥卤河内皆禾稻之乡今虽不甚全淤然浅阻日久河身已高潮水屡溢河不能容便恐淹入田畆及今开此二河流通深广则即海塘修筑运输木石无虞艰阻而日后大风驾浪泛溢之患借以分泄但此二河势居其僻非仕宦商旅之所经由地居其瘠无富贵膏腴之所置产膜视者多然于隄防海溢亦切要之务也
　　辨
　　钱塘江潮辨证　　　　　　　【眀】夏时正
　　洪武杭州府志按水经载浙江东经灵隠山又云山下有钱塘故县浙江经其南县南江侧有眀圣湖详此则江流至灵隠山下而秦王系防石在今湖中亦无怪也所谓眀圣湖者既在江侧盖西湖之滥觞耳厥后江既隔于平陆则武林诸水自四山而下者皆合于眀圣湖遂为今之西湖亦无怪也故灵隠尚有武林截湖志刻石云有寳达和尚防浙江大溢潮至湖山达持呪止之自是潮击西兴而钱塘沙涨成陆云又按世传骆宾王灵隠寺诗有楼观沧海日门对浙江潮之句杨巨源送章孝标归杭州诗云曽过灵隠江边寺独宿东楼看海门潮色银河铺碧落日光金柱出红盆诸如此则灵隠山通江至唐尚然其证明矣
　　国朝
