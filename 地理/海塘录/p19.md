<!-- { "loadSidebar": true } -->
　　壜山　咸淳临安志在钱塘县去城五十里近庙山在杨村有慈严院万厯钱塘县志石龙之支东南行为壜山四围皆石玲珑秀巧有仙人洞洞门石阙一石从空驾其上洞内空明有石鼓傍有小窟竒石空洞
　　浮山　神州古史考在府城西南四十里髙二十丈峙于江中与渔浦诸山相望潮水廻伏激射若神冯焉咸淳临安志在钱塘县东坡守杭日开河奏云潮水自海门来势若雷霆而浮山峙于江中与渔浦诸山相望犬牙错入以乱潮水洄洑激射其怒百倍沙碛转移状若神虽舟师渔人不能前知其浅深坐视舟船覆溺无如之何今号浮山最险处江月松风集浮屿山在定山侧浮江磐石有潭聚鱼玲珑可观潮出海门中分为两东沿城岸向富春西直抵慈山而回谚谓之囘头浪
　　诗
　　钱惟善浮峙藏鱼　潭色空澄岛影孤潜鳞时出迓天吴浪吞泗磬秋浮玉月照骊龙夜吐珠万骑西来疑灔滪扁舟东去想陶朱没渊每笑穷鱼者何处烟波覔钓徒
　　定山　咸淳临安志在钱塘江上髙七十五丈周回七里一百二步太平寰宇记定山突出浙江数百丈西湖游览志一名狮子山文选注吴郡縁海四县记钱塘西南五十里有定山去冨春又七十里横出江中波涛迅迈以避山难水经注钱塘县东有定巳【疑作包】诸山皆西临浙江水流于两山之间江水急迅兼涛水昼夜再来至二月八月最髙峨峨二丈余吴越春秋以为子胥文种之神也上有可避涛处行者赖之云是海神妇家郡国志江涛至是辄抑声过此则雷吼霆怒江月松风集谢灵运富春渚诗有曰定山杳云雾即此也神州古史考在府城西南四十里江廻渔浦之潭山枕赤亭之野谢康乐之所曽赋沈隠侯之所尝游盖波涛冲激之地行旅栖迟之所也
　　诗
　　沈休文早发定山　夙龄爱逺壑晚涖见竒山标峯防虹外置白云间倾壁忽斜竖絶顶复孤圆归海流漫漫出浦水溅溅野棠开未落山樱发欲然忘归属兰杜懐禄寄芳荃眷言采三秀徘徊望九仙
　　钱惟善定山晓行　前峯月吐五更初空翠沾衣积雨余溪火夜明经畧彴涧云秋重负籧篨篠林虎与人争鬬茅屋鸡催客趂虚不似闗山行役者劳劳服贾逺牵车
　　【臣】谨案钱惟善有定山十咏曰定山晓行曰朱梁夜泊曰六和观月曰五云赏雪曰龙门晓雨曰渔浦春潮曰风水二洞曰鳯凰双髻曰浮峙藏鱼曰浙江耀武
　　殷云霄夜登定山　朝泛桐江水夜蹑定山石延萝踞虎豹嘘波动潮汐俯阚冯夷宫疑入羽人宅林静江有声云昏岸无迹懐哉坐哀聴戚矣阙逺觌风势依峰峻月色连江白飞鸿鸣逺浦潜蛟舞深泽飘飘千里身脉脉独游客乗桴嗟有志栖岩悲失策薄宦竟何有幽期谁与适觉迷道有获含欲情无逆眷言咏白驹聊以慰今夕
　　排山　咸淳临安志排山在钱塘县定山之北乡排山岭在定山南而乡属仁和县
　　徐村岭　梦粱録俗名姜擦子岭在钱塘定山北鄊龙门山　咸淳临安志在钱塘县西溪之钦贤乡地髙峻上有龙池寺江月松风集龙门在定山西两峰壁立有龙潭能兴云雨旱祷之辄应诗
　　钱惟善龙门晓雨　神劖峭壁耸双扉雨挟腥风下翠防黑入太隂迷爽气白翻丛薄散朝霏螺横杂树应藏景蛟吐痴云未霁威囘首他山新似沐登楼时揽女萝衣
　　五云山　咸淳临安志在钱塘县约髙百丈周回二十五里【陈善志作髙千丈周四十五里】神州古史考在府治西南二十里宏祩云栖寺记山有五色云故名巳而五云飞集山坞中因号云栖坞西湖游览志五峰森列盘曲而上凡七十二湾俯视南北峰若双髻万厯钱塘县志江上之山为天门山支南行者曰五云髙百丈俯瞰大江之三浙当其前其西北遡上为云栖坞溪水经朱桥入江干万厯杭州府志山半有伏虎亭梯以石墄以便徃来江月松风集五云山在定山北梁普觉禅师道塲宋故事每嵗腊前土僧必奉雪表进黎明城中霰犹未集盖其地特髙寒云
　　诗
　　钱惟善五云赏雪　献瑞名山自昔闻化人台殿杂金银树灵尚吐三花秀云冻全消五色文鸟絶空江知棹泊鹿迷深迳待樵分兴来更上髙寒处此境应无萧使君
　　钱惟善登五云山　善觉遗衣久不传五云故色尚苍然防崖萝薜三千丈乔木风霜四百年龙井雨深泉独响渔村潮上月初圆宝坊金碧红尘聚何似兹山更絶縁
　　余知阁五云山三首　几年魂绕浙城西十里荷花漾锦陂踏遍两峰三竺路又随青嶂入云栖　千里旗旗拥六飞投簪欲上钓鱼矶无端忽被闲云引回耀峰前掩竹扉　洛邑名园歌舞沈乱鸦啼破几黄昏何人学得香山老千载精庐有梵音
　　林景初金日新会宿五云山　山气清如沐林扉夜不扄月明苔径白林暗水萤青幽蕙临风辨孤泉过石聴何当凌絶顶万里极沧溟
　　许谷登五云山　名山髙拥五云层危磴重重蹑屐登西望诸天应咫尺东来叠嶂总邱陵海门遥指三山树梵殿常悬七宝灯便扫苍苔题短句乾坤髙览记吾曾
　　沈嘉则五云山　偶凌呉岫恍蓬壶直驾长风上帝都石割鸿蒙秋色重路盘霄汉鸟飞无白云东尽天连海青嶂西来日满湖信有胡麻堪饭客荷锄于此作潜夫
　　秦望山　咸淳临安志两朝国史志钱塘有秦望山旧志云在钱塘县旧志之南一十二里一百步髙一百六十丈周回一百步晏元献公舆地志秦始皇东游登此山欲渡防稽【史记始皇至钱塘临浙江见水波之恶不能渡乃西北从狭中渡】后唐同光中钱氏于秦望山建上清宫有巨石二十余株自然成行名曰金洞门近东南有罗刹石吴越史唐咸亨中望气者言钱塘有王气命侍御史许浑等赍壁瘗此
　　诗
　　薛据登秦望山　南登秦望山目极大海空朝阳半荡漾晃朗天水红溪壑争喷薄江湖逓交通而多渔商客不悟嵗月穷振缗迎早潮弭櫂候逺风余本萍泛者乗流任西东茫茫天际帆栖泊何时同将寻防稽迹从此访任公
　　马湘登杭州秦望山　太乙初分何处寻空留厯数变人心九天日月移朝暮万里山川换古今风动水光吞逺峤雨添岚气泣髙林秦皇误作驱山计沧海茫茫转更深
　　月轮山　咸淳临安志在龙山左右形圆如月故名万厯钱塘县志山峙江右江月松风集在定山北其山名月轮有寺临江遇月尤佳旧传张君房曽宿寺中月中桂子下塔上咀之无味中有金鱼池
　　诗
　　余弼月轮山慧悟禅师上方　孤峯牢落几何年台殿于今半挿天巳是精蓝夸絶徼更将宝塔在危巅烟霞色任隂晴变钟磬声随上下传珍重老僧无别境一生幽趣只山川
　　白塔岭　万厯钱塘县志岭峙江上仲秋十八日邑令酹江于此
　　诗
　　范仲淹白塔驻轩亭　登临江上寺迁客特依依逺水欲无际孤舟曽未归前峰藏好处幽鹭得闲飞多少天真趣遥心结翠微
　　钱惟善晚雨过白塔　宋宫传是唐朝寺白塔崔嵬寝殿前夏雨染成千树緑暮岚散作一江烟苍苔门外金铺暗细栁营中画角传寂寞葫芦宫井畔野人拾得旧金钿
　　龙山　咸淳临安志在嘉防门外去城十里一名卧龙山万厯钱塘县志育王山俗称锅子山去城十里而近壁立尖耸特异诸山有台曰登云【钱王建郊天地之所也又名拜郊台】有洞曰灵化【在台侧武肃王勒壁存焉洞深百步濶十余丈】曰阳明有池曰洗马曰鸿鴈有天龙寺【唐天龙和尚开山】有勲贤祠【旧名天真精舎薛侃等建以祀王守仁】玉津园【宋建讲宴射礼之所】梅花岩【宋时易安斋有梅岩】前有畴田宋郊坛也【明邑令聂心汤建太极亭即其处】钱塘县志育王山即龙山旧志作龙华山误神州古史考龙山一名卧龙山又名龙华山与上下石龙相接天目分支沿江而东结撰于此蜿蜒若游龙然郭璞所谓龙飞鳯舞者即此山腰为天真寺亦称天真山山巓有玉皇庙俗称玉皇山亦云育王山盖龙山者钱氏郊天处释老之谈或云阿育王或云玉皇皆祀天帝遗意也
　　诗
　　苏轼曽元恕游龙山吕穆仲不至　青春不觉老朱顔彊半消磨簿领间愁客倦吟花似酒佳人休唱日衔山共知寒食明朝过且赴僧牕半日闲命驾吕安邀不至浴沂曾防暮方还王铚九月二十七日与客游龙山　野服芒鞵步步同天寒酒薄客情浓身如萍水同千里路入烟萝更几重沧海清江共今古黄花红叶杂秋冬瞑云自与千峰合送我归鞍寺寺钟
　　余士吉题天龙寺　龙飞鳯舞两峰囘旺气才
　　销梵宇开卓锡地侵迎辇地雨花台近拜郊台草分緑色縁城去风送江声入寺来三百年来如昨日老禅犹说旧蓬莱
　　朱徳润拜郊台晚渡　风飏松花落涧濵荻芽洲渚水鳞鳞莫教行到崇台上忘却山前唤渡人
　　周宻郊丘纪事二首　黄道官罗瑞脑香衮龙升降佩锵锵大安辇奏干安曲万防明星簇紫皇　髙骑云从簇锦围内官排立马如飞九重阊阖开清晓太母登楼望驾归
　　徐清叟梅岩二首　千年奎画照苍霞酬唱官梅竹外斜恭想皇灵天阙上归时犹惜洛阳花偶因纪事访丹霞寺古山深石径斜冲冷细
　　寻梅信息枝头喜见状元花
　　洪迈车驾幸玉津园命下大雨已而天宇豁然进诗歌咏其实　五云犹自雨如麻无限都人仰翠华翻手作云方怅望举头见日共惊嗟天公的有施生妙帝力堪同造物夸上苑春光无尽藏可须羯鼓更催花
　　曹勋从驾玉津园二首　天子行春御六龙五云囘暖泛晴风和鸾宝苑梅花路賸有香传玉座中　花梢糁糁动朱栏萱草侵苔雪已干行阙风光随处乐春台人物不知寒
　　王守仁西安雨中寄徳洪汝中并示书院诸生几度西安道江声暮雨时机闗鸥鸟破踪迹水云疑仗钺非吾事传经愧尔师天真泉石秀新有鹿门期
　　王世贞谒勲贤祠　杖防寻幽巘叩祠荐清苹木落羣姿尽烂然见天真轻风飘须眉萧萧若有神三字抉灵机万古意忽新六籍遂糟粕千圣归经纶媚川在懐中舎楫问鲛人咲彼愚公山老昧襄成津重恐鱼目多冥然骄自珍所以老氏叹圣作大道湮下学而上达吾意书诸绅许应亨别业在江干鸿雁池西湖山庒在林逋宅畔浮玉潭宝莲山又鳯凰山分派三处皆杭胜地暇日漫赋　名山处处有微縁暂向明时一避喧鸿雁引江流别圃鳯凰分麓到家园越王台畔寒潮急和靖祠前古木繁桑柘在田书在箧聊同击壤答皇恩
　　包家山　咸淳临安志在城南近郊坛冷水峪多桃花为春日游览之胜名桃花闗闗上旧有蒸霞二字成化杭州府志今上置山川风云雷雨坛据江山之胜
　　诗
　　楼钥包山　访客包家山相与登层巅嶙峋巨石中屈曲扶阑干夜来雨初过石潭时涓涓轻舆列冈头大江横吾前亭午潮方盛千艘散平川道人第三间花木罗后先朅来旧京尘旷望为洗煎山防塔层层西陵渺苍烟此道走邯郸归心更翩翩
　　董嗣杲包家山　绮霞蒸日透林梢一簇南山尚姓包冷水峪邉苔色老冲云楼下树隂髙园邻古道传耕籍台倚青城想拜郊欲趁桃花寻隐者闗门无钥不须
　　胡仲参包山观桃花　因访桃花到岭根御林春色此平分千株未数栽唐观一幅犹堪画晋源仙在云间无处覔人行风外有香闻笙箫隐隐宫城隔立尽黄昏更断魂
　　张翥清明游包家山二首　逺近红千树緐开夺艶霞月明寒食雨春老上阳花辇路迷游躅宫词入梦华东风葵麦浪囘首野人家　太液曾来鹄髙台旧影娥美人黄土尽故国白云多野草荒神籍宫莲怨櫂歌羌儿洗马处斜日满寒波
