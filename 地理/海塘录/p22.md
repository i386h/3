<!-- { "loadSidebar": true } -->
　　大尖山　成化杭州府志去海宁县东南六十二里【邑志去县东六十四里】濒海髙九十九丈周一十里海宁县志北距智河岭山有白鹇文雉山萃嵂崫起亚如金牛南临大海上有髙峰周一里最为险要建烽堠墩台于上嘉靖总制胡宗宪阅兵龛赭徐文长渭从之共阅龛山战地遂赋观潮诗西湖志纂乾隆二十七年春
　　皇上阅视海塘
　　御制登尖山观海作七言律诗一首【恭纪首巻】
　　诗
　　徐渭登尖山　万松滴千山妙翠不可染割取武陵源固是天所遣秦人迹无有云中呌鸡犬夜泊鱼舟来下山寻不见
　　塔山　海塘通志尖山之西有一小山俗名塔山与尖山镇锁海口相去二百余丈从前山胍聫接后因水势冲开海潮江溜出入其中附近一带海塘当冲受险乾隆三年九月兴工堵筑石坝至五年闰六月工竣铸铁牛四座分置福宁宫前一座大塔山一座新筑石坝中二座以镇之
　　乾隆二十七年三月
　　圣驾亲临阅视塘工
　　御制视塔山志事诗一首【恭纪首巻】
　　黄湾山　成化杭州府志去海宁县东南六十二里旧名盈山髙八十九丈周九里海宁县志在青阳西一里形势峭防林木蓊翳山上立寨下有黄湾浦
　　庙山　成化杭州府志在海宁县东南六十八里髙九十七丈周九里海宁县志在金牛山北东扺海盐县界西为鳯凰山下有烽堠上有苏皋将军庙宋勅赐曰宁祐
　　望夫山成化杭州府志去海宁县东南六十二里髙七十五丈东扺海盐海界周四里其山即庙山脚在海门海宁县志在崧山东一里山形峭防立烽堠其上山岭有石盘盘侧立石常棠澉水志昔日海商失期不返其妻登盘望夫泣陨化而为石因名
　　诗
　　胡奎望夫山　山头日日望郎来山下长江万里开郎去不如潮有信朝朝暮暮两畨囘
　　设家山　成化杭州府志在海宁县东南七十里髙二十丈周围三里海宁县志五代谭峭炼药得道处所着有化书传澉水志在永安湖西紫云山之南有髙岭入海宁县界乃南塘仙人谭峭得道处观仙鉴所载诗亦竒迹海峤之证峭字景升有海上诗线作长江扇作天靸鞋抛向海东邉蓬莱元是无多路只在谈生拄杖前
　　诗
　　徐元粲经谭仙岭　策杖蹑危磴木落天气清云过少人迹虚闻松栢声东眺涧水落了了重湖明憇足荒祠下衣冷心魂惊我欲招仙子一豁腷中情仙子去巳久樵牧徒然名回视所来迳纷纷紫翠横
　　海门　咸淳临安志去仁和县东北六十里有山曰赭山与龛山对峙潮水由是门入于浙江郭璞地记所谓海门一防巽山小又曰海门笔架峰峦起皆指此海塘通志江海之门户有三省城东南龛赭两山之间名曰南大亹禅机河庄之间名曰中小亹河庄之北海塘之南名曰北大亹此三门形势横江截海实为浙省之观澜也盐官图经钱塘江有海门潮所起处望之有三山隐隐可见神州古史考赭山与龛山相对是为海门俗称鼈子门二山者江形以折水而三回山势列海门而对峙差非鲲穴海水砰訇而上朝亦似龙门淛河奔腾而下注木生张融之思出入是门者欤
　　诗
　　王炎题童夀卿潮出海门图　潮来溅雪欲浮天潮去奔雷又寂然海上两山元不动更添此意画图传
　　陈造题潮出海门图二首　絶岛平冈卷欲空两崖相对屹穹崇即今画手兼诗笔更与江山角长雄　巻里波涛快一披苍山拥起雪山驰浮天沃日无穷意到我春病酒时
　　朱纯登龛山　长江限吴越形胜一何雄岛屿苍茫外乾坤浩荡中江连埋日雾汀暗走沙风忽起乗桴叹沧洲不可穷
　　观潮楼　在江干亦称大观楼西湖志康熙四十二年恭逢
　　圣祖仁皇帝廵幸江浙
　　御制钱塘江潮诗一首【恭纪首巻】四十六年
　　圣驾再廵至浙由江上幸云栖舟中
　　御制诗一首【恭纪首巻】皆恭勒穹碑建亭于临江髙岸复搆层
　　楼奉悬
　　御题恬波利济四字扁额西湖志纂其地正对海门当潮汐往来之冲为浙右之大观乾隆十六年春
　　翠华临幸登楼观潮
　　御制钱塘观潮歌【恭纪首巻】乾隆二十二年
　　皇上再举省方之典
　　阅视海塘复登斯楼是日春潮暗长波涛不惊御制观江潮作歌诗一首【恭纪首巻】三月二十八日礼部奉上谕【恭纪首巻】以迩年以来海波不扬塘工巩固濒海诸邑
　　得庆安澜利及生民实资神祐
　　勅建海神庙于省城之观潮楼【详祠祀门】
　　六和塔　杭州图经在龙山月轮峰开寳三年智果禅师始建塔因即其地造寺咸淳临安志即旧寿宁院智觉禅师延寿于钱氏南果园开山建塔以镇江潮塔髙九级长五十余丈内蔵舎利或时光明焕发大江中舟人瞻见之后废巳而江潮汹
　　涌石防沉壊至绍兴十二年奉防重造二十六年僧智昙因故基成之七层而止自后潮为之却人利頼焉武林梵志梁开平五年吴越王于仁王废院掘地得大钱以为瑞应因建大钱寺设宝幢二座于寺门入宋寺废智觉乃即南果园建塔七修类藁旧髙九级濶数十围后为方腊焚毁绍兴时重造七层髙大虽减于前亦两浙之塔无出其右者至元复遭兵火故今光砖巍然四围损取中木燋痕尚存惟内可盘旋而上也然在下望者精神亦为之恍惚塔内四壁俱凿佛像有石刻呉道子观音佑圣之像金刚经三十二分乃北宋富弼贾昌朝等各书一分四十二章经乃南宋汤思退虞允文等各书一章宋名卿笔迹可半矣亦竒物也西湖志佛説四十二章经在六和塔第一段沈该正书第二段汤思退正书第三段陈诚之正书第四段陈康伯正书第五段王纶正书第六段贺允中正书第七段叶义问正书第八段杨椿正书第九段周麟之正书第十段洪遵正书第十一段杨偰正书第十二段沈介正书第十三段赵令詪正书第十四段孙道夫行书第十五段王希亮正书第十六段黄祖舜正书第十七段张孝祥正书第十八段宋棐正书第十九段金安节正书第二十段李洪正书第二十一段董苹正书第二十二段钱端礼行书第二十三段张宗元正书第二十四段张运行书第二十五段杨朴行书第二十六段莫溕正书第二十七段路彬行书第二十八段张廷实正书第二十九段周操行书第三十段叶谦亨行书第三十一段胡汸行书第三十二段陈俊卿正书第三十三段鲍彪正书第三十四段陈棠正书第三十五段杨邦弼正书第三十六段张洙正书第三十七段黄子淳行书第三十八段杨倓正书第三十九段沈枢正书第四十段韩彦直行书第四十一段虞允文正书第四十二段洪迈正书末题云圣宋绍兴乙夘冬十一月西蜀布衣武翊防都劝縁住持传慈恩教僧智昙立石右大小诸经搨俱极一时书人之选且字画完好可玩也万厯杭州府志明嘉靖十二年开化寺与塔俱毁万厯间僧祩宏重修西湖志纂
　　国朝雍正十三年奉
　　勅鼎建乾隆十六年三月初五日
　　圣驾廵幸
　　御制开化寺诗【恭纪首巻】
　　御题寺额曰浄宇江天
　　御书聫句云潮声自演大乗法塔影常悬无住身三月
　　十二日
　　圣驾又幸
　　御制开化寺再作诗【恭纪首巻】
　　御制登开化寺六和塔记【恭纪首巻】复于塔上
　　钦赐
　　御书扁额第一层曰初地坚固第二层曰二谛俱融第三层曰三明净域第四层曰四天宝网第五层曰五云扶盖第六层曰六鼇负戴第七层曰七宝庄严
　　御制登六和塔作歌诗【恭纪首巻】二十二年
　　御制开化寺五律一首【恭纪首巻】登六和塔五古一首【恭纪首巻】
　　二十七年
　　御制暮春瞻礼六和塔诗【恭纪首巻】又
　　御题开化寺诗【恭纪首巻】
　　文
　　曹勋临安府重建月轮山夀宁院塔记　尝谓天下之事利害相若惟能因利以除害则利斯得而害乃去钱塘昔号都会既天子建翠鳯之旗为驻跸之地可谓据东南天设之险而浙江介于吴越一昼一夜涛头自海而上者再掠堤突岸摧陷莫测甚至卷民庐舎冲壊田畆为临安之患久矣虽智者逺谋巧者述之莫能御也钱氏时有僧智觉禅师延寿同僧统賛宁剏建斯塔用以为镇相传自尔潮习故道邉江石岸无冲垫之失縁堤居民无惊溺之虞闻者德之迨宣和三禩塔与寺为防盗所爇潮复为患巨浸怒沫顷刻间捣堤壊屋侵附江之陆数十百丈民虽寔苦其害然迄无以措手绍兴嵗在壬申天子忧之思所以制其害者在廷之臣首以复兴斯塔为请诏赐可下有司计度意将官给金币庀工治材而都下守臣择可主持斯事得僧智昙戒行精洁道业坚固可任以干縁乃缕陈砖石土朩方隅广袤所以复塔之意昙口诺心然愿以身任其劳仍不以丝毫出于官请得募民众毕兹胜事都守即日命往住持是院昙自被命和义郡王杨存中率先众力出俸资助居士董仲永以家之器用衣物舍以供费先造僧寮库司水陆堂蔵殿安存新众俾来者有归以致中堂莲社闻风乐施云臻雾集虽逺在他路亦荷担而来自癸酉仲春鸠工至癸未之春五层告成是年晚嵗则七级就绪巍然揭立成数十寻跨陆俯川阑楯层橑面面开敞寳网鸣铎光动山海撑空突兀已立于风烟之上外则规制壮丽气象雄杰日以万众观喜瞻仰得未曽有内则磴道以登环壁刋金刚经列于上下及塑五十三善知识备尽庄严至于佛菩萨众各以次位置凡所以镇静山川防持法界者莫不阂而存焉塔兴之初土石未及百篑而潮势虽仍汹涌已不复向来之害以故衣冠缁黄耆艾士民德昙甚深拱手賛叹是塔也不特镇伏潮不为害又航于海者寅夕昏晦星月沉象舟人未知攸济则必向塔之方视塔中之灯光以为指南则海航无迷津之忧矣致富商大舶尤所归向而喜舍无难色此又塔之利也塔将圆满寺众以事之始末求予文以记其实昙东人也体识深敏早受律仪持教临坛已逾三纪信心之士往往聫芳咀妙割缚导迷作大方便防于羣生顾予知昙之戮力乃申利害之所出陈上圣之忧劳纪廷臣之建言道昙之率众与夫工徒用度之数皆摭其实庶知不假声势成兹利益备诸难事而尽未来际千百载下僧俗当共谨防以为此邦植福岂不美哉约用工费百万缗钱二十万云
　　诗
　　孔平仲游六和寺　同寻六和寺去旁苍崖行峥嵘石林气防防流水鸣见此俗虑减入门心更清盘空到窈窕小憇山前亭天晴脩竹外飒有风雨声僧云金鱼池近日秋雨足余波落清壁散作雪色瀑徐兴视其流登髙穿屈曲忽逢白练飞碎防溅珠玉清冷振毛髪潇洒荡心腹金鱼在何处演漾戏平渌鳞鬛老愈黄防漆作双目忆为儿童时尝剧此池旁闻人説金鱼已谓百嵗强今逾二十年僧死草朩荒此鱼尚无着纎质不改常谓鱼非灵物安得擅乆长四海波浪髙三江网罗宻长鲸失明珠幽暗每向日我疑龙变化就此溪中逸纷纶乾坤争浩荡风霆出何如守一无得亦无失
　　赵抃次韵赵少师题六和寺壁　上方楼殿已幽深更向诸峰胜处寻金摆池鱼惊俗眼琴调山溜冩清音红芝九本初无种翠栢千株自有心众羡宫师康且寿始知功德积来隂
　　苏轼六和寺冲师闸山溪为水轩　欲放清溪自在流忍教氷雪落砂洲出山定被江潮涴能为山僧更少留
