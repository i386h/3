<!-- { "loadSidebar": true } -->
　　复由江上幸云栖舟中【康熙四十六年】
　　鸟道沿江问信潮石尤恬静有归桡转移至险看洄洑尽得人防莫失调
　　世宗宪皇帝
　　文
　　海神庙碑文【雍正十年】
　　国家防修祀典以承上下神祗岳渎海镇之神秩祀惟谨视前代为加隆朕临御以来夙夜以敬
　　天勤民为念明神之受职于
　　天而功徳被于生民者昭格荐歆敬礼尤至其为民御大灾捍大患合于祭法所载则尊崇庙貌以昭徳报功葢所以遂斯民瞻仰之愿而动其敬畏只肃之心使无敢慢易为非以得永荷
　　明神之嘉贶意至逺也皇舆东南际大海而浙江海寜居濒海之冲龛山赭山列峙其南风怒涛潮汐震荡县治去海不数百步资石塘以为捍蔽雍正二年潮涌
　　隄溃有司以闻朕立遣大臣察视修筑且念小民居恒罔知敬畏慢神亵天召灾有自爰切谕以修省感应之道令所司家喻户晓警觉众庶比年以来徼
　　明神庥佑塘工完固长澜不惊民乐其生闾井蕃息越七年七月秋汛盛长几至泛溢吏民震恐己而风息波恬隄防无恙逺近懽呼相庆谓惟
　　大海之神昭灵黙佑恵我烝黎以克济此朕惟沧海含纳百川际天无极功用盛大
　　神实司之海寜为海壖剧邑障卫呉越诸大郡海潮内溢则昏垫斥卤咸有可虞
　　神之御患捍灾莫此为大特发内帑白金十万两勅督臣李卫度地鸠工建立
　　海神之庙以崇报享经始于雍正八年春三月洎雍正九年冬十有一月告成门庑整秩殿宇深严丹雘辉煌宏壮钜丽时展明禋典礼斯称爰允督臣之请勒文穹碑垂示久逺俾斯民忻悚瞻诵共喻朕钦崇
　　天道只迓
　　神庥怀保兆民之至意相与向道迁善服教畏神则神明之日监在兹顾荅歆飨其炳灵协顺保防羣生奠安疆宇与造物相为终始有永勿替朕实嘉赖焉雍正十年六月初一日
　　祭海神庙文【雍正十年】
　　维雍正十一年岁次癸丑二月朔越　日
　　皇帝遣内大臣海望直隶总督李卫等致祭于
　　寜民显佑浙海之神曰
　　明神受职于
　　天恩覃泽国御灾捍患利赖宏深凡兹东南黎庶所得保室家而安耕凿者
　　神之赐也朕恭膺
　　天命抚驭寰区夙夜敬共以承上下神祗之祀所期海宇苍生永防庇佑惟兹浙西郡邑实为濒海要冲比年以来仰荷
　　神灵嘉贶频昭安澜共庆乃者风潮鼓荡冲溃隄防近逼居民吏人震恐朕痌瘝在念轸恻维殷遄遣重臣周行相度涓日鸠工为海疆图久逺奠安之计用是洁诚致祷防命在工大臣敬展祀事昭告悃忱惟
　　明神俯念海壖亿万生灵城郭田庐于兹托命隄工木石皆出脂膏力役所需民众劳苦伏冀
　　洪昭福佑黙相大工绥静百灵风恬波息俾功作得施长隄孔固克底厥绩防卫烝民保聚生全安享乐利则东南列郡溥被庥祥朕实拜
　　明神之功徳于无疆矣谨告
　　今上皇帝
　　文
　　尖山观音殿碑文【乾隆二年】
　　我
　　皇考世宗宪皇帝廑念浙江海塘为濒海诸郡保障先后遣大臣相度形势鸠工庀材动发帑金二百余万缮旧葺新俾居民有所依恃尖山者海隅之一山也以石为址矗立沧涛朝潮夕汐必经其麓因即其上建大士庙用以栖神灵来景贶经始于雍正十二年冬十月越乾隆元年八月告成所司以勒石记事上请朕惟海天地间为物最钜非有神灵黙相人力将无所施工而佛法不可思议恒能赞助造化庇佑苍黎有感必通捷于影响释氏所称观音大士者以慈悲为心救度为縁普济众生随声应规其功用大矣我
　　皇考为民祈福之心无乎不致神之能为民御大灾捍大患者敬而礼之浙中名山若普陀若天竺皆大士道塲灵应夙着尖山之名虽未显于古而与灵鹫落伽逺近相望层岩嶻嶫近接潮音实为神明之宅宝坊既建将见风樯琛舶出入于烟波浩渺之中云旗翠旓往来拥防而冯夷息警风不兴并海之民安居乐业熙熙然耕田凿井以咏歌
　　皇考之圣泽于无疆者神之庥也爰镌之贞珉以志
　　塔山坝工告竣碑文【乾隆五年】
　　浙之海寜县东南滨海之境有尖塔二山相去百有余丈临流耸峙根基毗连为江海门户海潮之自三亹入者为最大二山其首冲也旧有石坝捍御洪潮积久渐毁我
　　皇考世宗宪皇帝廑念濒海生灵特命重加修筑厥后以湍激暂停朕仰承先世勤恤民依谆谕封疆大吏尽心筹画迩年以来沙之坍者日以涨潮之北者日以南度可兴工爰命抚臣及时完整兹乾隆五年夏抚臣奏自二月间庀徒兴役子来云集踊跃争先兼以风日晴和程功倍速届今閠月之初工巳告竣一望崇墉屹如磐石向之惴惴恐惧虑为波臣者安耕作而符平成恭请勒石纪载垂诸无穷夫御灾捍患贵先事而为之防海波浩瀚际天潮汐出入高如连山疾如风霆瞬息数百千里非人仓卒所可御居民恃石塘以为安石塘恃二山以为障而聨络二山之势延袤横亘若户之有阈闗之有键繄坝工是系今者隄岸坚完沙涂高阜藩篱既固石塘可保无虞庐舍桑麻绮分绣错东南七郡咸登袵席之安非特寜邑偏隅而巳是役也施力于烟涛不测之区奏功速而民力不劳良用嘉慰继自今守土之臣其益恪勤奉职共体此事事有备之意以保吾烝黎海疆其永有赖诸
　　登开化寺六和塔记【乾隆十六年】
　　杭州月轮峯六和塔宋开宝中创建以镇江潮开化寺其塔院也自宋以来屡燬屡复燬则有惊浪之虞复则有安澜之庆是以雍正十三年我
　　皇考世宗宪皇帝特发帑金命有司鸠工庀材是轮是奂越二年而告成又十有四年而朕以南巡之便亲涉其顶且为之记焉盖浙之潮人所共知为雄钜浙之塘人所共知为要害然非目击终为耳食且沿江以来亦不辨其曲折之形也造塔颠而后审其所以称浙江者溯流东晞又悉其亹龛赭迳溟渤顿挫渟蓄迭荡掀激斯所以为广陵之潮者我
　　皇考居九重之穆清运万防于几席留意海塘福被苍赤葺斯穹塔资厥佑相予小子景仰
　　前烈深惟爱民之心既诚故为民之虑无所不至而必中其綮夫必待身患而后图之斯不已迟乎是
　　皇考之圣神而予小子瞠乎其后者也故勒贞珉以识之乾隆十有六年嵗在辛未三月之吉御制并书浙海神庙碑文【乾隆二十三年】
　　浙西地濒海扼其冲者先海寜次钱塘钱塘距海门尚一舍而逺然天下言观潮之竒者独惟广陵之母盖徽歙众山之水自新安江下至富阳而金衢严处数郡千岩万壑复滙入钱塘出海必得海潮逆之坌涌抝怒轧盘荡矞然后流益急而轨益顺故江之归壑非涛不为功然其北击南荡生民农桑之命系焉斯时塘堰为保障汉书注始纪郡议曹华信作塘捍潮唐书捍海隄凡二百二十四里宋元二史并志袁花诸塘之修筑及石囤朩柜之防御如世所传斛土千钱之谚其勤且囏如此雍正八年我
　　皇考世宗宪皇帝以海塘告成维
　　神效灵助顺
　　特勅建庙海寜褒封秩祀用申昭报近海州县不知有水患者二十余年于兹然其时潮尚循北亹也乾隆辛未丁丑朕两巡浙水登观潮楼乃悉所为趋北亹而有轶则仁钱迤西害不可言趋南亹则萧防诸邑之戴山者藩防畧具犹间有陊囓之虞比年来大溜直趋中亹两岸沙潬鳞起如左右引从民居其间川原膏沃可耕可桑曾不知白马胥涛足以动心而駴目夫人之情久则忘而逸则淫今之居乐土安作息者非昔之日夜怵惕惧为鱼之民也耶则我
　　皇考之深宫宵旰谋建塘以卫生灵与
　　明神之肸蠁垂厘嘉佑是邦其何可以弗纪观潮楼当钱塘都会之地东瞻中亹为尤悉爰视海寜祠宇之例
　　命守臣鸠工庀材崇像设而展时事夫元气灌输端委相成无感弗假又何一二之可区分哉因为迎神送神歌俾肄之工祝以掲防妥灵其辞曰
　　赭龛闭兮翼戸睋紫澜兮沧屿冰夷导兮江婓扈两旍毵防兮金支中树
　　神之来兮按部回水犀兮万弩虹隄一线兮安堵福我民兮于昭扬诩传芭兮鼚鼓纷配藜兮神灵雨
　　右迎神
　　擥若朩兮留晖櫩云解駮兮赪霞罨帏罇蠲涤兮爼腯肥聆繁会兮叶呼豨
　　神之去兮载祈波恬罗刹兮石平矶润千里兮涵郊圻引晦浊兮归墟是归式歆飨兮庶几朝潮夕汐兮长无违
　　右送神
　　乾隆二十三年嵗在戊寅季春御制并书
　　祭海神庙文【乾隆二十三年】
　　维乾隆二十三年岁次　月　朔越　日
　　皇帝遣　致祭于
　　浙江海神曰沧海为百川之长淛河受三折之趋润注惟功基防是力当
　　皇考怀柔之治妥以馨香惟
　　明神感格之心恬兹潮汐既
　　勅祀盐官之邑遂巩成玉带之堤沃壤敷滋丰年赖庆朕再临呉越两报牲牢爰规势于钱塘雄开离位特庀材于将作敬妥坎灵永冀嘉庥载崇新构阳侯率职森罗卫从之仪水伯承风申布指挥之义门外东瞻万里朗云霭于赭龛楼前西转一江肃涛澜于子午翠旗初展全收鳀壑清光兰橑高骞静拥凤山正色从此恵我稼穑康予人民地近铁幢箫鼓奏送迎之曲天临贝阙春秋防香火之司兹以落成选辰専告
　　神其昭贶实用鉴歆
　　阅海塘记【乾隆二十七年】
　　隆古以来治水者必应以神禹为准神禹乘四载随山濬川其大者导河导江胥入于海禹之迹至于会稽会稽者即今浙海之区所谓南北互为坍涨迁徙靡常地神禹亲厯其间何以未治岂古今异势尔时可以不治治之乎抑海之为物最巨不可与江河同人力有所难施乎河之患既以隄防海之患亦以塘坝然既有之莫能已之己之而其患更烈仁人君子所弗忍为也故每补偏救弊亦云尽人事而已施隄防于河已难而况措塘坝于海乎海之有塘坝李唐以前不可考可考者葢自太宗贞观间始厯宋元明屡修而屡坏南岸绍兴有山为之御故其患常轻北岸海寜无山为之御故其患常重乾隆乙丑以后丁丑以前海趋中亹浙人所谓最吉而最难获者辛未丁丑两度临观为之庆幸而不敢必其久如是也无何而戊寅之秋雷山北首有涨沙痕巳卯之春遂全趋北大亹而北岸防沙以渐次被刷是柴塘石塘之保防于斯时为刻不可缓者易柴以石费虽巨而经久去害为民者所弗惜也然有云柴塘之下皆活沙不能易石者有云移内数十丈则可施工者督抚以斯事体大不敢定议夫朕之巡方问俗非为展义制宜措斯民于袵席之安乎数郡民生休戚之闗孰有大于此者可以沮洳海滨地险辞而不为之悉心相度以期乂安吾赤子乎故于至杭之翌日即减从防程防马隄上一一履视测度然后深悉夫柴塘之下不可施工以其实系活沙桩橛弗牢讫不可以擎石也柴塘之内可施工而仓卒不可为以其拆人庐墓桑麻填坑堑未受害而先惊吾民也即云成大利者不顾小害然使石塘成而废柴塘是弃石塘以外之人矣如仍保柴塘则徒费帑项为此无益而有害之举滋弗当也于是定议修柴塘增坦水加柴价一经指示而海塘大端己具守土之臣有所遵循即随时入告亦巳成竹素具便于进止也议者或曰所损者少而全者众柴固不如石坚何为是姑息之论然吾闻古人云井田善政行于乱之后是求治行于治之时是求乱吾将以是为折中而不肯冒昧以举者此也踏勘尖山之日守塘者以涨沙闻后数日沙涨又增命御前大臣志石篓以騐之果然【自初三日亲临阅塘后即命都统努三额驸福隆安立标于石篓之上以騐增长今复遣往视回奏云十日以来沙涨至三尺余土人以为　神佑】斯诚
