<!-- { "loadSidebar": true } -->
　　【臣】谨案东塘盘头五座内除白墙门念里亭已先建大者二座并钱家坂添一小座外其余三座俱系八年春续完并于小坟前之顶大座两旁増筑雁翅使潮水得以两面顺势埽出不致壅遏
　　西塘草盘头　雍正八年建凡三座时总督李衞以西塘一带塘身太直以致溜水往来搜刷如故因请照东塘之例于老盐仓戴家石桥杨家庄三处添筑草盘头大坝三座
　　草庵前盘头　雍正十年建时巡抚王国桢请于草庵前一段建贴以盘头一座以迎水势
　　尖山鸡嘴浮坝　雍正十二年八月副都统隆升因尖山水口尚未堵塞请于贴接尖山外口由东南而至西北先暂筑鸡嘴挑水浮坝一道以顺攩潮水之入再就尖山西首于文武庵左右由西北至东南亦先暂筑浮坝一道以顺攩江水之出使两道浮坝相对于外尖山塔山包罗于中以便尖山脚下施工堵塞计筑鸡嘴坝一座自雍正十二年九月开工至十二月工竣长一百十九丈土备塘涵洞　雍正十一年建凡十七座时内大臣海望修筑土备塘因内有备塘外有石塘民居其间雨水无从防泄乃于最低积水之处建设涵洞在东塘者掇转庙二座陈文港车子路尖山运河双乂港蘓木港各一座在西塘者杨家庄天门河各二座马牧港翁家埠杭宅坝三角田曹殿坝万家埠各一座
　　土塘涵洞　雍正十一年修建凡三座时内大臣海望修筑土塘设涵洞曰陆家跳曰太平曰青龙土备塘石闸　雍正十一年建凡四座东塘闻道庵念里亭各一座西塘董石灰桥荆煦庙各一座内大臣海望建塘时所置
　　土塘石闸　雍正十一年建凡四座曰双潭曰万善曰王家曰潮安
　　镇海铁牛　雍正八年置凡五座分置老盐仓前戴家石桥山川坛泥烟墩前潮神庙五处
　　尖山坝镇海铁牛　乾隆五年尖山坝成铸镇海铁牛四座分置福宁宫前大塔山各一座新筑石坝中凡二座







　　海塘録巻二
　　钦定四库全书
　　海塘録巻三
　　内阁中书翟均亷撰
　　建筑一
　　汉
　　郡议曹华信立防海塘
　　后汉书朱隽传注钱塘记云昔郡议曹华信议立此塘后防水始开募有能致土石一斛者与钱一千旬日之间来者云集塘未成而谲不复取皆遂弃土石而去塘以之成
　　【臣】谨案水经注及太平寰宇记元和郡县志皆云钱塘因华信筑塘得名通典引郡县志其说亦同考史记秦始皇二十五年置防稽郡为县二十六斯时已有钱塘岂待华信而后名哉又潜説友谓唐字本不从土旧志引诗中唐有甓释云唐途也至唐时始加土字则钱塘以华信得名之说未可信特旧志皆载存以备考
　　唐
　　开元元年重筑盐官捍海塘
　　唐书地理志长百二十四里咸淳临安志在县南三里濶二丈髙一丈
　　臣谨案唐书地理志盐官之下注云武徳七年省入钱塘贞观四年复置有盐官有捍海塘隄长百二十四里开元元年重筑窃谓四年复置云者言盐官县自省入钱塘后至此复置也有盐官云者盐官如鐡官铜官之正与汉书地理志武原乡有盐官之文相似有捍海塘云云者始言及塘也浙江通志引唐书云长二百二十四里详阅新旧唐书并无此文实悮百二十四里为二百二十四里也海塘通志两引唐书以二百二十四里为开元重筑以一百二十四里为贞观复置而又指旧志以筑塘始开元者为非绎其致悮之由乃以贞观四年复置盐官县为复置捍海塘其实贞观未尝筑塘止开元元年一役耳至潜説友临安志载开元九年筑塘而不载元年成化以后郡县志皆从之此又讹元年为九年之谬也今据唐书只载开元元年重筑一役而贞观四年开元九年删置不録頋唐书既言重筑知不始扵开元第其始建无考耳
　　梁
　　开平四年秋八月吴越王钱镠筑捍海塘
　　咸淳临安志江挟海潮为杭人患其来巳乆白乐天剌郡日尝为文祷扵江神然人力未及施也至梁开平四年八月钱武肃王始筑捍江塘在候潮通江门之外隄岸既成乆之乃为城邑聚落凡今之平陆皆昔时江也吴越备史王将筑捍海塘因江涛冲激命强弩以射涛头遂定复建候潮通江等城门又亲祝胥山祠为诗一章函钥扵海门既而涛头遂趋西陵王乃命运巨石盛以竹笼植巨材捍之塘基始定其重濠垒堑通衢广陌亦由是而成焉江塘志畧钱氏时为石隄外又植大材十余行名曰滉柱盖以折水之势不与水争力故隄得无患也寳元康定间有人献议取滉柱者谓可得良材数十万杭帅然之朩出皆不可用而隄为涛激寖就摧决矣
　　宋
　　大中祥符五年转运副使陈尧佐议修钱塘江隄宋史河渠志五年杭州上言浙江潮激西北岸益坏稍逼州城民居危之即遣使者同知杭州戚纶转运使陈尧佐画防捍之防纶等因率兵力借梢楗以防其冲乾道临安志正月甲戍纶与转运使陈尧佐言浙江岸坏渐逼州城望遣使自京师部埽匠壕寨赴州工役诏从之令驰驿而徃命转运使更互检校遂以扫岸易柱石之制虽免水患而众颇非其变法咸淳临安志初钱塘江隄以竹笼石而潮囓之不数嵗輙壊转运使陈尧佐曰隄以捍患而反病民乃与知杭州戚纶议易以薪土有害其政者言扵朝以为不便参知政事丁谓主言者绌尧佐争不已谓既徙纶扬州癸已又徙尧佐京西路发运使李溥请复笼石为隄数歳功不就民力大困卒用尧佐议隄乃成
　　七年发运使李溥修筑江塘用竹笼桩朩以捍潮势宋史河渠志纶等既罢去发运使李溥内供奉官卢守懃经度以为非便请复用钱氏旧法实石扵竹笼倚叠为岸固以桩朩环亘可七里斩材役工凡数万逾年乃成而钩末壁立以捍潮势虽湍激数丈不能为害
　　九年知杭州马亮修江岸成
　　乾道临安志九月丁夘诏杭州葺江岸卒执役水中苦足疾宜令知州马亮拯疗之十月已夘加集贤院学士先是江涛大溢调兵筑隄而工未就诏问亮所以捍江之防亮至祷于伍员祠下明日潮为之却又出横沙数里隄遂以成
　　【臣】谨案宋史天禧四年六月浙江潮溢壊隄千余丈事闻扵朝使祭告江神而独不及修筑之事故自九年后至天圣四年始载
　　天圣四年侍御史方谨请修钱塘江岸
　　玉海四年二月辛未方谨言请修江岸二斗门
　　景祐三年四月知杭州俞献卿筑隄数十里奉诏褒谕
　　宋史俞献卿传献卿以谏议大夫集贤殿学士知杭州一日暴风江潮溢决隄大发卒凿西山作隄数十里民以为便【玉海作长十里】
　　工部侍郎张夏作石隄一十二里自六和塔至东青门众頼以安
　　宋史河渠志景祐中以淛江石塘积乆不治人患垫溺工部侍郎张夏出使因置捍江兵士五指挥専采石修塘随损随治众頼以安邦人为之立祠朝廷嘉功封宁江侯四朝闻见録杭州江岸率多薪土潮水冲激不过三嵗輙壊张夏令作石隄一十二里以防江潮既成杭人徳之庆歴中立庙隄上
　　【臣】谨案宋史五行志景祐四年六月乙亥杭州大风雨江潮溢岸髙六尺壊隄千余丈而修筑隄防未见史志
　　庆厯四年夏六月郡守杨偕转运使田瑜筑隄二千二百丈
　　咸淳临安志潮侵江岸土石囓去殆半偕与运使田瑜急督人徒负土以置断防卒免垫溺遂相与议全筑条上方略约工四十万计及籍吏之可使者以驿闻诏以隄事付之兼命通判等分董其役发江淮南二浙福建之兵调十县丁壮合五千人辇石畚土持锸执杵之役相属扵数十里之外方苦盛寒无告劳者十二月新隄成宋史田瑜传瑜徙两浙转运按察使杭州龙山隄嵗决水冐民居輙赋刍塞之瑜与民约毎刍十束更输石一尺率五嵗得石百万为石隄隄固而嵗不调民
　　六年漕臣杜杞筑钱塘隄【见玉海】
　　政和二年兵部尚书张阁请修江塘从之
　　宋史河渠志政和二年七月兵部尚书张阁言臣昨守杭州闻钱塘江自元丰六年泛溢之后潮汛徃来卒无宁嵗而比年水势稍改自海门过赭山即回薄岩门白石一带北岸坏民田及盐亭监地东西三十余里南北二十余里江东距仁和监止及三里北趋赤岸口二十里运河正出临平下塘西入蘓秀若失障御恐他日数十里膏腴平陆皆溃扵江下塘田庐莫能自保运河中絶有害漕运诏亟修筑之
　　五年知杭州李偃请筑汤村等岸诏命刘既济修治宋史河渠志六年闰正月李偃言汤村岩门白石等处并钱塘江通大海日受两潮渐至侵囓乞依六和寺岸用石砌叠乃命刘既济修治
　　【臣】谨案乾道临安志李偃扵政和五年八月甲辰以徽猷阁待制知杭州十二月癸亥徙为河南尹奏请筑隄当在五年史志云六年者殆至是始命既济耳
　　宣和四年十月以鐡符十道镇盐官县海塘
　　泊宅编政和丙申嵗杭州汤村海溢壊居民田庐凡数十里朝廷降鐡符十道以镇之壬寅嵗盐官县亦溢县南至海四十里而水之所囓去邑聚才数里邑人甚恐十一月鐡符又至其数如汤村每一符重百觔正面鐡神符及御书咒贮以青朩匣府遣曹官同都道正管押下县县建道塲设醮投之海中
　　绍兴十年招填捍江军额
　　咸淳临安志十年以两浙转运副使张滙之请招填捍江军额
　　十四年临安府修钱塘江岸
　　二十年修石隄【见玉海】
　　二十二年置修江司遂修六和塔
　　玉海二十二年十一月二十五日吏部尚书林大鼐建言潮为呉患其来已乆捍御之防见扵浙江亭碑自江流失道潮与洲鬬怒号激烈千霆万鼓民以不宁宜耑置一司究利病而后兴工咸淳临安志大鼐且言罗刹江濵旧传有三浮图唐末神僧创以镇潮脉名六和塔积年不修又吴山英烈王庙烬扵回禄乞灵无地乞付有司营葺从之自是百余年间屡修屡壊
　　绍兴末转运使及临安府修钱塘石岸
　　宋史河渠志绍兴末以钱塘石岸毁裂潮水漂涨民不安居令转运使同临安府修筑
　　乾道七年帅臣沈夏复增修石隄
　　玉海十一月十八日沈夏修石隄成增石塘九十四丈
　　九年诏临安府增筑江塘
　　宋史河渠志乾道九年钱塘庙子湾一带石岸复毁扵怒潮诏令临安府筑填江岸增砌石塘
　　淳熙元年命有司治江岸
　　宋史五行志淳熙元年七月壬寅癸夘钱塘大风涛决临安府江隄一千六百六十余丈漂居民六百三十余家仁和县濒江二郷壊田圃宋史河渠志淳熙改元复令有司自江岸冲损以乾道修治为法
　　四年筑盐官海塘
　　宋史五行志五月已亥夜钱塘江潮大溢败临安府隄八十余丈庚子又败隄百余丈九月丁酉戊戍大风雨驾海涛败钱塘县隄三百余丈海寜县志先是海潮坏隄至是命筑之
　　嘉定十二年盐官海涨浙西诸司条具筑捺之防宋史五行志嘉定十二年盐官县海失故道潮冲平野二十余里至是侵县治芦洲港渎及上下管黄湾黄冈等盐塲皆圮蜀山沦入海中聚落田畴失其半壊四郡田后六年始平宋史河渠志臣僚言盐官去海三十余里旧无海患县以盐灶颇盛课利易登去嵗海水泛涨湍激横冲沙岸每一溃裂常数十丈日复一日浸入卤地芦洲港渎荡为一壑今闻潮势深入逼近居民万一春水骤涨怒涛奔涌海风佐之则呼吸荡出百里之民宁不俱葬鱼腹况京畿赤县宻迩都城内有二十五里塘直逼长安牐上澈临平下接崇徳漕运徃来客船络绎两岸田亩无非决坏若海水径入扵塘不惟民田有咸水渰浸之患而里河堤岸亦将有溃裂之忧乞下浙西诸司条具筑捺之防务使捍堤坚壮土脉充实不为怒潮所冲从之
