<!-- { "loadSidebar": true } -->
　　铁井栏　咸淳临安志砂井在六和塔寺之南上有铁井栏明一统志昔有蛟龙自井而出攻损江岸钱氏铸铁井栏以镇之刻八卦于上以象八方宋运河【一名贴沙河】　咸淳临安志南自跨浦桥北自浑水闸萧公桥清水闸众恵桥椤朩桥朱家桥转西由保安水门入城土人呼城外河曰贴沙河一名里沙河成化杭州府志一名里河自候潮水门至跨浦闸旧有河道计七里长七百三十一丈由候潮门之南过椤朩桥普济嘉防等桥置清水闸又南过萧公桥置浑水闸又南至跨浦桥下置闸颇狭元延祐三年丞相托克托尝浚治之明洪武五年行省防政徐本李质同都指挥使徐司马以军舰难于达江始议开河增闸河横阔一丈闸亦髙广于旧不详何时闸改为坝今惟坝无官止小船经行大船不由矣父老云候潮门内诸家桥转西又有保安闸至保安水门入城保安水门旧通候潮水门此闸久废
　　文
　　顾璘复修贴沙河记惟杭古有贴沙河久堙淤不治嘉靖庚寅工部新安汪君来莅事政若水流人心孚洽请兴河之役汪君曰河利商且以利民固便道也然政在水利宪伯蔡君我不敢専民乃请之蔡君议相协合乃命仁和钱唐二县丞薄岳溥曹官董其役刻日鸠工疏其湮淤归其侵轶水由故道隄岸梁坝悉复旧迹不三月告成筏行无留人乃大悦乃砻石记工请记于东桥子东桥子曰予沗司民事于兹土弗获兴利而爱成二君又敢泯其嘉绩不以告诸后按咸淳志杭有二河一名里沙一名外沙里沙即贴沙河也故都防孔道方二河并通行者犹以阻患自贴沙河塞舟筏集于一河栉比鳞次至壅阂莫进跬歩千里浃旬弗达商民交病献议者或欲中分水道以限舟筏使不相阻竟干碍莫行窃稽周官凡川梁陂池咸有命吏因时程功莫有废圮故适国者见道路弗治觇其政乱其所由重逺矣乃后世急簿书征敛而民务是缓抑独何哉今二君于是役也虚己以顺民因奋以成绩同公以济事揆物以协情且工费取之商民不知扰经区总之吏商不告劳一举而众美集焉广之人人垂之世世斯政之良也乌可以不纪君名大受婺源县人蔡君名时新昌县人皆以进士起家在浙多善政因系之石后俾来者知其世焉
　　汪大受重开贴沙河记惟杭之关南有河焉为城诸河咽喉延十余里而隘甚舟筏鳞栉以集惟筏行最迟为舟碍舟奋勇争先毒手相持愬司无宁日时或商筏竞逐时利塞河而进只舟弗容咫尺在望若逾千里竟浃旬弗达民苦之商亦病焉嵗庚寅之四月既望予衔命莅杭事至旬余日悉其思以疏之弗得计一日间道滨江之地见有黯黯污渠若可遡而寻者问诸故老曰兹古贴沙河也孰辟而堙世逺弗闻民且为业梵宇侵之其终迷失予曰嘻弗容启争若不足也弃而荒渠若有余也孰若通其余以补不足使商民异趋以永无争哉明日集商于庭告之曰尔侪挟筏以趋利舟人亦惟利之趋筏顾阨舟为患固弗利于人致搆讼扰于官滞于又奚有利于己惟兹贴河故也吾欲濬之以通尔筏使舟人以宁兹两利计也顾财力无从出民困弗欲有所干惟集商鸠金为资我为之主择人以司之与共成此功将何如佥应曰诺余遂与水利宪伯南石蔡公时议之既克协复谋诸总镇宪巡暨藩臬诸公皆乐賛成乃复令商曰濬河之役兴不逾时而商所出金数其各视朩数多寡佣值是资宜备于预越旬日二百余金以具就命商程本详王恭曺文修胡文祐籍掌之又募徒告之曰若受直以上丈尺计勤怠吾弗稽也其各度为力分土以授皆如约乃诹吉举工命钱塘县丞岳溥仁和县簿曹官董之予则间日以视相度其宜辟土为渠疏浅为深引曲为直削亷角壮隄岸平流趾虑罔有遗旧迹为傍民侵轶予相地量画浅深偶与相值人咸讶谓神启之自九月八日始事至十二月望日讫工旸雨时若人免涂泥事不废弛天实与助焉首江阳寺终络家跳计七百八十有四丈而遥两岸相去计三丈至五丈有竒而广为工人以日计者凡一万五千有竒为费金以两计者凡四百有竒为桥四以利民渉易关移公若以便从事规制以备筏可大行视前河益利商尽悦之舟人乐其无壅予乃卜日报成事焉引睇河上见其流之吞地中接天末蜿蜒而北以西与大江并游遂辗然曰美哉百年湮塞倐开一旦兹商民幸哉司之设迨今六十余年先予而莅司事者与嵗俱易其目击心疚夙怀兹议而竟莫行无他阻于忌怀于私故也今予一举而南石议协诸公赞成丞簿乐趋无他其利我商民之心犹一人也实万世所当共知也倡议之初商人曹文修叶叔霖吴正之赞之尤力而杭民以馆商听役于若徐良徐江王鼇何玺辈咸来见事而玺之度置有方为劳实多皆不可以遂冺因并及之且列商姓名与所出之金于碑隂以告之世世俾咸知所自云
　　宋汤村运盐河　苏轼尝于雨中督役开汤村运盐河咸淳临安志雨中督役诗因是时卢秉提举盐事擘划开运河差夫千余人轼于大雨中部役其河只为般盐既非农事而役农民秋田未了有妨农事又其河中间有涌沙数里意言开得不便自叹泥雨劳苦羡司马长卿居官而不任事又愧陶渊明不早弃官归去也农事未休而役千余人故云盐事星火急谁能恤农耕又言百姓巳劳苦不意天雨又助官政劳民转致百姓疲役人在泥水中辛苦无异鸭与猪又言某亦在泥中与牛羊争路而行若归田岂至于此哉故云寄语故山友断不可厌藜羮而思仕宦以讥开运盐河不当又妨农事也
　　诗
　　苏轼汤村开运盐河雨中督役　居官不任事萧散羡长卿胡不归去来滞留愧渊明盐事星火急谁能恤农耕咚咚晓鼓动万指罗沟坑天雨助官政然淋衣缨人如鸭与猪投泥相溅惊下马荒隄上四顾但湖线路不容足又与牛羊争归田虽贱辱岂失泥中行寄语故山友慎毋厌藜羮
　　苏轼盐官部役戏呈同事兼寄述古　新月照水水欲冰夜霜穿屋衣生棱野庐半与牛羊共晓鼓却随鸦鹊兴夜来履破裘穿缝红颊曲眉应入梦千夫在野口如林岂不懐归畏嘲弄我州贤将知人劳已酿白酒买豚羔耐寒努力归不逺两脚冻硬公须软
　　苏辙和子瞻开汤村运盐河雨中督役　兴事常苦易成事常苦难不督雨中役安知民力殚年来上功勲智者争雕钻山河不自保疏凿非一端讥诃西门豹仁智未得完方以勇自许未防众口叹天心悯劬劳雨涕为汍澜不知泥滓中更益手足寒谁谓邑中黔鞭棰亦不寛王事未可回后土何由干
　　宋石门河　苏诗施注浙江潮自海门东来势如雷霆而浮山峙于江中与渔浦诸山犬牙相错洄洑激射嵗败公私船不可胜计前知信州侯临葬亲杭之南荡徃来相视地形反复讲求建议自浙江上流地名石门并山而东凿为运河引浙江及谿谷诸水二十二里以达于江又并江为岸凡八里以达于龙山之大慈浦自浦北折抵小岭凿岭六十五丈以达于古河浚古河四里以达于龙山运河以避浮山之崄人皆以为便时公与前转运使叶温叟转运判官张璹同徃按视如临言遂奏疏以闻乞令三省看详支赐钱物委临监督而公以是月召还役竟不成
　　诗
　　苏轼与叶淳老侯敦夫张秉道同相视新河秉道有诗次韵二首　君不见元帅府前罗万防涛头未顺千弩射至今鳯凰山下路长借一箭开两翼我凿西湖还旧观一眼已尽西南碧又将回夺浮山险千艘夜下无南北坐陈三策本人谋惟留一诺待我画老病思归真暂寓功名如幻终何得从来自笑画蛇足此事何殊食鸡助怜君嗜好更迂阔得我新诗喜折江湖麤了我竟归余事后来当润色一庵闲卧洞霄宫井有丹沙水长赤　荆溪父老愁三害下斩长蛟本无赖平生倔强韩退之文字犹为鳄鱼戒石门之役万金耳首防不为吾已隘江湖开塞古有数两鹄飞来告成坏劝农使者非常人一言已破黎民骇上饶使君更超轶坐聣浮山如累块髯张乃我结袜生诗酒淋漓出狂怪我作水衡君作丞他日归朝同此拜
　　外沙河　咸淳临安志南自竹车门北去绕城东过红亭税务前螺蛳桥与殿前司前军寨内河相合转西至游奕寨前军寨桥至无星桥与坝子桥河相合入艮山河沿城泛洋湖水转北至德胜桥与运河相合旧志作外河城外既有里沙河则此河为外沙河明矣今有外沙巡检司成化杭州府志南自永昌门北绕城东过永昌坝螺蛳桥东至菜湖桥北达庆春门外河相合沿城转西至无星桥防安坝下艮山河西入泛洋湖转北至德胜坝桥东与上塘运河水合
　　诗
　　厉鹗十二月十七日雪后沙河写望　野桥俯川光防曛隠疎朩余雪连半隂遥山自相属逶迤入城隅寒色翳空玉离离被沙草厯厯明村屋应有林栖子残编时映竹烟水抱一湾皓然行径独【明初马仲正卜筑于此名一湾烟水止庵祥公诗占得沙河水一湾此身能与狎鸥闲】罛闲鱼不上槽鸣酒初熟毋忧世士知清境非所逐
　　厉鹗二月二十九日同耕民闲歩东郊晚眺沙河二首　雨多常禁足及此出郊看风力暄犹劲天容霁始宽波神青栎庙田祖白茅坛讵学怀甎俗班春话好官　村舍留人眼鱼梁枕水低林长共澄映云细得端倪山影鸣榔逺芦根下栫齐闲心分物色坐待日平西
　　前沙河　咸淳临安志在菜市门外太平桥外沙河河北水陆寺前入港可通汤镇赭山仁和盐场东南接外沙北达后沙河苏文忠公尝于此开汤村运盐河有雨中督役诗
　　【臣】谨案郡邑志乘皆以前沙河为即东坡所开之运盐河不知旧志既曰东南接外沙河北达后沙河矣又曰尝于此开运盐河则新开运盐河当在汤村非即前沙河明甚或者即通汤镇赭山之港更为疏濬耳
　　后沙河　咸淳临安志在艮山门外坝子桥北成化杭州府志其南接城内运河北达蔡官人塘河龙山河　成化杭州府志自鳯山水门直至龙山闸旧有河计十二里长一千一百五十一丈置闸以限潮水宋以逼内虽有河道不通嵗久湮塞元至大元年江浙令史棐坚言其修改之便延祐三年行省丞相托克托命民浚河长九里三百六十二歩造石桥八立上下二闸仅四十日毕工至正六年其子达识帖睦迩来为平章复疏之舟楫虽通而未达江也明洪武七年参政徐本李质都指挥使徐司马以河道窄隘军舰髙大难于出江拓广一十丈浚深二尺仍置闸以限潮水至是舟楫出江始便今以河髙江低改闸为坝
　　范蠡塘河　成化杭州府志在县西二十五里【邑志作三十五里】海宁县志故老云昔越王进西施于吴尝取道于此见旧图经后海坍不存
　　枣林河　海宁县志城西南七十里赭蜀二山之傍河曰枣林产盐官枣处也商舫辐辏货财坌集故市名象光有汤镇税课局今俱没于海
　　赭山港　成化杭州府志海宁县西四十五里天门港禇家坝港马牧港浑水港赭山港皆上塘运河之支水南抵海塘岸
　　淡塘河　海宁县志在县西北二百歩东抵县城壕北通运塘河咸淳临安志嘉定间邑南海沙坍筑隄以障潮水自市西至秧田庙约长六七里其河尚存由秧田庙而南转西泥沙湮塞舟楫不通惟旧桥故通略可识章玮童儿塔记直县之西有水曰淡塘其派自钱源来惜乎来脉虽逺而源流不深徃魏伯恂宰邑邑人张少良谋浚不果若果浚之与市河相通为合县无疆之福
