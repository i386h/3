<!-- { "loadSidebar": true } -->
　　自昔中流勒柱绩用鼋鼍上汉浮梁功归乌鹊伊物力之能胜岂人功之不作山陵定位艮止坎行江海安澜天清地廓由东注之波澜讶西奔而搏跃或盈或缺候月往来为汐为潮当秋磅礴原夫水气一清江云四阁日影生花风声卷箨蛇连船尾舟子扶篙蚁聚轮蹄牧人驱犊吴儿跳掷试片石于浮沉贾客惊惶逐破帆而飘泊横拖大带出没长虹斜转圆沙回翔彩鹤始则五纹一线若断若连少焉万舸千艘且前且却沛骤雨于两仪漏洪波于百谷东海走其蛟龙北门失其锁钥三江奔放高在邱陵千里吞吐濶无沙漠飞空叠叠鱼可跃舟负重盈盈燕真巢幕惟秋气之怒号匪春光之酥酪若乃桃花浪暖竹簟纹开山隂消雪地转惊雷鸢跕水其掠尾鱼解冻而曝□风正帆悬防牵荇叶沙眀岸濶砌长莓苔信带雨之睌急疑妒花而晓催气盈虚以不爽上下以忽来淑景泮冰风波惊起于一瞬阳和振蛰龙蛇怒鬭于千回爆竹齐喧辟琼宫而乍启屠苏初醉对玉山其将頽碧浪横翻一空地窟青郊直视百尺江台谓观涛之足乐讵力农之为灾然弃宫室为洿池民其鱼鳖泻江湖于畆地不蒿莱秋以及春时分消长子犹兼午势且潆洄曽撼隄防封丸泥其何益顷同汨没干坏土而未能壁垒阵坚先声可夺金汤城固下决而隤古者英雄鼓气保障多方选三千之士卒当百万之虎狼叱咤则雷云忽动驰骤则风雨俱狂器工括竹技妙穿杨疾呼而发劲弩斯张河伯心摇而胆落阳侯精丧而魂亡大来小往尔弱我强奠为磐石名姓钱塘又况弩足万余射当三倍聚气轰轰成行队队鋭执坚披金鸣鼓攂电迅云集风霾日晦未絶一未成一篑善百发而百中笑三战而三北龙宫振动髯防不张鼍梁倾摧鳞甲不解非外彊而中干竟鋭进而速退盟刑白马界清沟水之分阵破长沙流激囊沙之败有海可填无山不拔较鞭石而更奇比射月而尤快何负土之为功且缩版之是载河清可俟翳勇士之多能海波不识圣人之有在阻潮信于阳春平天滔于大块敢夸枚乘之才华足小钱镠之气槩








　　海塘録巻十八
<史部,地理类,河渠之属,海塘录>
　　钦定四库全书
　　海塘录巻十九
　　内阁中书翟均廉撰
　　艺文二
　　表
　　国朝
　　鱼鳞石塘工成谢表　　　　　　常　安海滨城社全借隄防泽国田庐恒资塘岸惟杭城当江海交会而宁邑尤潮汐顶冲雪浪排山民有沮洳之患银涛激颡人多陷溺之虞七郡徬徨三吴震恐防
　　世宗宪皇帝痌瘝在抱屡事兴修我
　　皇上继述为懐发帑建筑
　　特简大臣以资区算广选羣吏以効趋跄择险抢修随宜补筑既竭一时之硕画复筹久逺之良图爰
　　允廷议创建石工筑塘六千余丈计里一百有奇排桩若马齿之毗连叠石似鳞鱼之栉比根基巩固俨若长城表里坚凝真同峭壁大工全竣逺近欢呼
　　钜绩告成兵民忭舞此寔
　　睿谟广运聿昭奠定之功
　　圣泽覃敷丕着平成之绩从兹闾阎康阜永沐雨露洪仁宜其兆庶欢歌共切
　　高深颂戴深荷
　　一人有庆愿祈
　　万夀无疆
　　石塘工成谢表　　　　　　　陈世倕窃惟仁宁盐平四邑大海汪洋非筑塘岂能捍御长隄绵逺惟垒石庶固根基前防
　　世宗宪皇帝念切民生虽万千帑金不惜恭惟我皇上徳隆继述至八年钜工告成一百里浪击潮冲尽荷金城之固六千丈蝉聨栉比皆成铁堑之坚排桩若马齿之齐叠石似鱼鳞之次大僚持筹运算
　　帑不虚糜执事竭力殚心工多坚寔众夫应募穷黎借力役以膳其家庶职投工多士共驰驱而勷厥事兹者兴歌底定不烦挽弩以射潮快覩成功何用囊沙而壅水万姓颂安澜之庆
　　圣徳开天千秋懐已溺之
　　恩神功奠定白马息银涛之浪黄龙卧锦涨之波世倕
　　等世编氓永戴
　　皇图巩固情殷桑梓倍欣
　　闿泽覃敷
　　状
　　进海潮赋状　　　　　　　　【唐】卢　肇
　　朝散大夫持节歙州诸军事守歙州刺史柱国赐紫金鱼袋臣卢肇谨进上海潮赋一首
　　臣伏闻神农立极先定乾坤轩后统天始治厯象葢以大圣有作而大法乃眀必自臣子之所为克成君父之至徳只如陈韶奏夏允谐圣帝之音而伐鼓铿钟元在工人之手业虽成于微贱事乃表于皇王臣今所陈窃用此道伏惟睿文眀圣孝徳皇帝陛下徳迈伊妫道包覆载垂裳而九有无外执器而万国来庭日月贞眀天地交泰珍图瑞物允膺得一之符伯益皋繇共佐十年之圣臣寔陋贱亦忝方州而微臣始自知书志在稽古或观天地之道得于经史之间既察置圭亦闻测管究黄钟于玉律窥碧落于璿枢伏念司马迁则书载天官张平子则仪钧地轴臣仰遵前哲辄揆圆虚偶识海潮深符易象理皆摭实事尽揣摩既当凤纪之朝愿陈蠡测之见臣肇诚惶诚恐顿首顿首臣又闻天垂象而六合成道生一而三才具皆由日月运乎隂阳是谓神眀分乎昼夜伏知此道尽在陛下睿鉴之中故不俟微臣因此别白然自古以来莫不以地厚难测日既入而人不见其行海大无涯潮生而人不知其候上古圣人则之于八卦学者演之成六家而有论未眀根本不究天垂大法假乎微臣获在圣朝敢彰愚见臣门地衰薄生长江湖志在为儒弱不好弄研求近代寒苦莫甚于斯臣伏念为业之初家空四壁夜无脂烛则薪苏晓恨顽防亦尝悬刺在名则最为孤立于多士则时贤独知累窃皇恩遽变白屋臣于防昌三年应进士举故山南节度使同中书门下平章事王起擢臣为进士状头筮仕之初故鄂岳节度使卢商自中书出镇辟臣为从事自后故江陵节度使赠太尉裴休故太原节度使赠左仆射卢简求皆将相重臣知臣苦心谓臣孑立全无亲党不自吹嘘悉赏微才奏署门吏臣前年二月防恩自漳闗防御判官除秘书省著作郎其年八月又防恩除仓部员外郎充集贤院直学士去年五月又防恩除歙州刺史臣谨行陛下法令常惧有违理郡周星未有政绩被百姓诣阙以臣粗能缉理求欲留臣七月二十二日勅又防圣恩赐臣金紫臣素无强近之援不异草泽之人忽荷宠光及此叨忝臣不以生平志业上奏于宸慈实惧犬马之微忽先于沟壑则臣积年无所阐非唯自负片心实亦上辜圣代是敢窃以所撰前件潮赋并图进上臣为此赋以二十余年前后详防寔符象数愿以潢汚之水辄赴溟渤之流而雕虫所为刻鹄难肖尘冒天聴罪当鼎镬今差军事押衙卢师洎随状奉进上黩宸严敢期睿覧臣肇无任惶惧战越屏营之至谨録奏以闻伏俟诛责
　　乞相度开石门河状　　　　　【宋】苏　轼
　　谨按史记秦始皇帝东游至钱塘临浙江水波恶乃西百二十里从狭中渡以此知钱塘江天下之险臣昔通守此邦今又忝郡寄二十年间亲见覆溺无数自温台眀越往来者皆由西兴径渡不涉浮山之险时有覆舟然尚稀少自衢睦处婺宣歙饶信及福建路八州往来者皆出入龙山沿泝此江水滩浅必乘潮而行潮自海门东来势若雷霆而浮山峙于江中与渔浦诸山犬牙错入以乱潮水洄洑激射其怒自倍沙碛转移状如鬼神往往于渊潭中涌出陵阜十数里旦夕之间又复失去虽舟师渔人不能前知其深浅以故公私坐视覆溺能自全者百无一二性命之外公私亡失一嵗凡几千万而衢睦等州人众地狭所产五谷不足于食嵗常漕苏秀米至桐庐散入诸郡钱塘亿万生齿待上江薪炭而活以浮山之险覆溺留碍之故此数州薪米常贵又衢婺睦歙等州及杭之富阳新城二邑公私所食盐取足于杭秀诸场以浮山之险覆溺留碍之故官给脚钱甚厚其所亡失与依托风水以侵盗者不可胜数此最其大者其余公私利害未可以一二遽数臣伏见宣徳郎前权知信州军州事侯临尝往来江滨相视地形访问父老防之舟人反覆讲求具得其实建议自浙江上流地名石门竝山而东或因斥卤弃地凿为运河以达石门新河若出定山之南则地皆斥卤不壊民田及自新河以北潮水不到灌以河水皆可化为良田然近江土薄万一数十年后江水转移河不坚久若自石门竝山而东出定山之北则地坚土厚久逺无虞然度壊民田五六千畆又失所谓良田之利体问民田之良者不过畆二千以钱偿之亦万余缗而已此二者更乞令监司及所差官详议其利害又引浙江及溪谷诸水凡二十二里有奇以达于江又竝江为岸度潮水所向则用石所不向则用竹木凡八里有奇以达于龙山之大慈浦自大慈浦折北抵小岭下凿岭六十五丈以达于岭东之古河因古河稍加浚治东南行四里有奇以达于今龙山之运河以避浮山之险度用钱十五万贯用捍江兵及诸郡厢军三千人二年而成凡福建两浙士民闻开此河万口同声以为莫大无穷之利今建此议不知者必有二难其一不过谓浙江浮山之险经厯古今贤哲多矣若可平治必不至今日此乃巷议臆度不足取信只如龟山新河易长淮为安流近日吕梁之险似闻亦已平治岂可谓古人偶未经意便谓今人不可复作其一不过谓竝江作岸为潮冲啮必不坚久今浙江石岸亦有成规自古本用木岸转运使张夏始易以石自龙山以东之江水益深石岸立于涨沙之上又潮头为西陵石矶所射正战于岸下而四五十年隠然不动今自大慈浦以西江水皆露出石脚而潮头自龙山转向西南则岸之易成而难壊非张夏所建东隄之比也书
　　答高起岩论潮书　　　　　　【元】吴亨夀
