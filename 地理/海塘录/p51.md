<!-- { "loadSidebar": true } -->
　　与巡抚范承谟论修塘书　　　　　柴绍炳愚闻天下有三塘河南有防河之塘湖广有防江之塘浙江兼有防江海之塘此皆大利大害所在也而在浙言浙又于今日之事则海塘为切塘之逺者勿论若圮而重修则唐之开元宋之淳熙元之泰定致和其事征诸郡乘至眀初及季海变凡六永乐辛已成化甲午治壬子嘉靖戊子万厯乙亥崇正已已或溢或决屡费修筑可得而纪者乙亥之役为详焉顾塘在沿海惟盐官赖之而识者以塘大决裂即嘉湖而下不免波及者何与按志称海宁于吴为陲于越为首地形最高故境内麻泾落塘长水塘诸水皆从北流一从东北由浙泖趋沪渎江入海一从正北过吴江趋白茅港入江俗因指吴江塔巅与长安坝址相竝则海宁之地高于他郡邑甚眀故海宁之塘一决不止水注彼诸处如建瓴然将松苏犹恐被殃而嘉湖属邑其剥肤之灾矣然则障海昌者即所以保列郡塘之闗于东南利害岂不钜哉乃者仲秋之朔风作连数昼夜海波由是怒生堤塘横决沿海土田庐舍没为巨浸人民失业诚斯土之一阨防也执事悯然念之亟图修缮以宁邦宇而因询及刍荛集思广益愚本杜门寡闻且未尝亲履其地不能指画形便聊据往牒揣近事粗陈末议以资博采之万一可乎一曰集赀方今公帑不敷民力更竭故工役估费不可浮缩太过过于浮则为胥吏冒破过于缩则其事难办茍且完工未几辄壊必有任其咎者至酌定所须若干奏支官银外不无量派民间宜仿旧例协济劝谕苏松隔属姑置之嘉湖诸邑于此塘利害相闗自当檄令捐赀助役大率海宁任十之七诸邑共任十之三可耳二曰聚财盖修筑之用木石为先泥土可随地而给木石必预购转运不能猝备也如虑海涛湍激必须荡浪木桩以砥之其桩宜松不宜杉惟松入水经久也故事采石一块长五尺二寸高濶各一尺八寸者其工价水脚应照时估给发使匠役乐趋石采于近山木购于上江他物料俱应时取齐则兴工无乏矣三曰任人此一大役虽执事躬督其上犹借廉干有司相与协理并就佐贰胥吏及邑之耆老解事者选择委之俱以礼敦遣厚畀廪糈其夫匠使什伍相司按籍有考计工给值勿容侵尅总理者约塘若干里每人各认丈尺以难易为多寡查照字号给银董役刻期齐作以其勤怠坚瑕分别赏罚庶事有责成无筑舍道旁之弊也四曰鸠工工有难易不等如水势方横决口难塞委以草土辟诸精卫填东海直无何有耳旧用汉楗絙法不就乃断木为大柜编竹为长络中实以石引而下之泛滥有定筑塘之法外当先植木桩其叠石下则五纵六横上则一纵二横石齿钩连若絙贯然即百计撼之不摇也又恐潮之直薄堤岸则为斜阶以顺其流而于内复坚筑土塘以为防如此则海波虽壮且恶有泛滥而无冲决比于金城之固矣虽然此特遥度言之耳若土著耆旧当有灼知事势详悉便利者执事能下车咨访得其説择而行之如宋尚书礼采老人之画徐武功有正依道者之规是役也可以万全岂不一劳永逸为吾浙世世赖哉
　　与观察熊雪岩免筑备塘书　　　　杨雍建年来海波冲决望洋生叹致烦清虑拮据督修厥工告竣迄今民安其居物乐其业者皆老祖台之深仁也敢忘所自哉近奉台檄于外塘之内兴筑备水土塘鸠夫集众人情皇然莫知所措窃谓兹役也固出自爱民无已之心未雨绸缪之计但据今士庶公论合诸故老传闻海潮汹涌资外塘以捍御若冲溢过塘区区备堤断难砥柱是故海水之迅激不关备塘之有无也眀甚今日议筑必先将负塘居民庐舍尽行拆毁此与迁徙何异且取土之难塘以外尽属斥卤塘河之泥汚滥而不可用将壊桑麻之地以寔此塘乎某不知其可也台檄每里出夫百名以通邑计之每日用夫三万六千余矣虽有动支站银三百两之谕意可不扰民间然备塘工程甚大倍于外塘不识动支钱粮可源源而继乎不继则无米之炊也继则开销原非易事若以不继而令民输力培土日无宁晷似非仁者爱民无已之初意也宁邑叠遭灾歉十室九空民力巳竭即连年修筑外塘出夫出料尚苦不支此老祖台所目击者今以有尽之民力筑无益之备塘徒使督工乡耆乘机射利波涛未至而民命难堪老祖台必有恻然于中者议者曰六十里塘河所以纳怒涛之泛溢而递减其势故欲濬塘河以筑备塘不知今所恃者还借外塘坚固邀天之灵海不波耳若奔腾澎湃越塘而泻则塘河必不能容备堤必不可恃与其劳民伤财何如行所无事乎道路之口尽谓有一二奸商欲因公济私创为此説以诳清聴伏愿虚公熟计弗惑于似是之説也小民孰不自爱其身家设使有益自当竭力恐后敢负盛心乃今羣然而以为不必则不妨与民休息矣人情困阨呼天疾痛呼父母通邑士民合词具恳伏愿俯察舆情立谕免筑留未尽之民力备外塘之葺补则丰功盛徳与海水俱长矣
　　论
　　海潮论　　　　　　　　　【宋】燕肃
　　观古今诸家海潮之説亦多矣或谓天河激涌【葛洪潮説】亦云地机翕张【见洞真正一经】卢肇以日激水而潮生封演云月周天而潮应挺空入汉山涌而涛随【施师谓僧隠之之言】析木大梁月行而水大【见窦叔防海涛志】源殊派异无所适从索隠探微宜伸确论大率元气嘘翕天随气而涨敛溟渤往来潮随天而进退者也以日者重阳之母隂生于阳故潮附之于日也月者太隂之精水乃隂故潮依之于月也是故随日而应月依隂而附阳盈于朔望消于朏魄虚于上下息于朓朒故潮有小大焉今起月朔夜半子时潮平于地之子位四刻一十六分半月离于日在地之辰次日移三刻七十二分对月到之位以日临之次潮必应之过月望复东行潮附日而又西应之至后朔子时四刻一十六分半日月潮水俱复防于子位其小尽则月离于日在地之辰次日移三刻七十三分半对月到之位以日临之次潮必应之至后朔子时四刻一十六分半日月潮水亦俱复防于子位是知潮常附日而右旋以月临子午潮必平矣月在夘酉汐必尽矣或迟速消息之小异而进退盈虚终不失其期也或曰四海潮平来皆有渐惟浙江潮至则亘如山岳奋如雷霆冰岸横飞雪崖旁射澎腾奔激吁可畏也其涨怒之理可得闻乎曰或云夹岸有山南曰龛北曰赭二山相对谓之海门岸狭势逼涌而为涛耳若言狭逼则东溟自定海吞余姚奉化二江侔之浙江尤甚狭逼潮来不闻涛有声也今观浙江之口起自纂风亭北望嘉兴大山水濶二百余里故海商舶船畏避沙潬不由大江惟泛余姚小江易舟而浮运河达于杭越矣盖以下有沙潬南北亘连隔碍洪波蹙遏潮势夫月离震兑他潮已生惟浙江潮水不同月经干防潮来巳半浊浪堆滞后水益来于是溢于沙潬猛怒顿涌声势激射故起而为涛耳非江山狭逼使之然也
　　见潮论　　　　　　　　　　【明】杨魁
　　余尝登海宁城楼见海潮薄岸怒涛数十丈若雪山驾鼇雷奔电激昔人谓龛赭二山峙为海门故激而为涛今观汹溢之势却在海门之外非龛赭二山所为眀矣抱朴子曰取物多者其力盛来逺者其势大潮水从东来地广道逺乍入窄处陵山触岸从直赴曲其势不泄故隆崇涌起而为涛理或如此未登海上不知果尔否也既数日登虞山险山巅眺望则见海在浙东西者两岸有际水势洄曲旁多山峙海中亦崒星列彼自浩渺之区入于阻隘安得不冲击而为涛乎即此推之定海松江之里逶迤曲折两岸有际元非溟渤望洋无际者寔大海之入于浙中者尔故触山薄岸震撼击撞势从内溢而无外泄所以来逺势大愈进愈激未抵海门汹涛已甚矣此理之常无足怪者或曰潮盛于八月十八日者又何也余曰此邵子从月之论可信也日激水而潮生月离水而潮大是也或又曰地浮于水天在水外日入则晚潮激于左日出则早潮出于右日随天旋水因灼激于月何与也余曰月者水之精也八月金盛于酉水之沐浴也于此而水月从隂其势盛矣月离水而潮大亦气使然也或者曰强弩射潮水不近城则又何也余曰此非其精诚之感果能与神抗也余尝于捕鱼者询之夫水激而上水族从之上者其势然也捕鱼者于潮头初过不敢投网待大鱼三过之后乃网其细者又时至于割网放其不能举者水族乘潮而上者众矣水族在海中者多厯年所强食弱肉受精不少则精灵有知逢射知避者物性之灵则然也或又曰宋之末年潮多不振近日浙江亦鲜怒涛则又何也余曰气有盈怯息于彼则消于此古来由然所以有自南而北自北而南之説杜鹃之鸣洛阳邵子言之矣嗟乎吾浙中文胜而鲜实人繁而物索奸宄盛而正气消此潮势之所以不振也操造命之责临涖斯土者盍反其本以固元气庶几其可救乎
　　宁邑海潮论　　　　　　　　【明】郭濬
　　宁邑海潮必自东起先阨于近洋八山之内势已汹涌钱塘江涛必自西来阨于龛赭海门而出相值在宁邑之南百余里之内势益湍怒安得无淜腾溃溢之患幸江涛轻淡而剽疾海潮咸重而沉悍江水朝宗之性终不胜大海怒张之气由是海潮仍挟江涛过海门更西抵严滩而后退故潮汐之大小有常期宁潮自东而西有常道至于江涛之缓急咸水淡水之相值无常期亦无常处若更挟以风之怒号上流之添涨不免骇浪横飞怒涛旁射吾宁实逼处此不可谓横过之潮可长恃以无恐也





　　海塘録巻十九
　　钦定四库全书
　　海塘録巻二十
　　内阁中书翟均廉撰
　　艺文三
　　议
　　海塘议　　　　　　　　　　【明】黄光升
　　予筑海塘悉塘利病也最塘根浮浅病矣夫磊石高之为塘恃下数桩撑承耳桩浮即宣露宣露败易矣次病外疎中空旧塘石大者郛不必其合也小者腹不必其实也海水射之声汨汨四通侵所附之土潄以入涤以出石如齿之疎豁终拔尔余修塘必内与外无异石先去沙涂之浮者四尺许见实土乃入桩入之必与土平仍傍筑焉令实乃置石为层者二是二层者必纵横各五令广拥以土使沙涂出于上令深皆以奠塘址也层之三若四则纵五之横四之层之五若六纵四之横五之层之七若八纵横竝四之层九十纵三之横五之层十一层十二纵横又竝三之层十三层十四纵三之横二之层十五纵二横三层十六纵横竝二层十七纵二横一层十八是为塘靣以一纵二横终焉石之长以六尺广厚以二尺琢之方砥之平俾贴也层表里必互纵横作丁字形弥直□之水也层中横必稍低昂作幞头形弥横□之水也层相架必跨缝而置作品字形以自相制使无解散也层必渐缩而上作阶级形使顺潮势无壁立之危也如是又坚筑内土倍之若肉之附骨然可免溃壊矣
　　海宁县海塘议　　　　　　【眀】赵维寰
　　盐东面距海塘自北而南潮则自东而西涛头直冲塘肋故塘易圮而为害剧若宁则南靣距海塘自东西两潮亦自东而西涛头直冲龛赭海门宁特其经行处耳当经过时未免隙窦之引潮以入此宁患之似小于盐而其为力易于盐者也乃当事者重忧金钱不继夫宁自严尹寛建议后额设海塘夫一百五十名年储役银三百两为修筑费亦既着为令矣倘能以此三百金随时补葺小有溃决即图堵塞亦何至一溃不可支乎乃今一议工役非请给上司则加派编户盖塘不修而民以海病塘修而民又以塘病此其故难言之矣
　　国朝
