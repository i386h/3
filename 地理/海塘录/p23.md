<!-- { "loadSidebar": true } -->
　　苏轼六和寺送张职方吉甫赴闽漕　羡君超然鸾鹤姿江湖欲下还飞去空使吴儿怨不留青山漫漫七闽路门前江水去掀天寺后青池碧玉环君如大江日千里我如此水千山底朱继芳六和塔　三百有余年潮头不敢颠孤尖标白浪层级上青天铃隔山僧呗灯通海客船老来登眺眼不道步难前
　　尹廷髙登六和塔絶顶　江分吴越緑漫漫闲向浮图絶顶防目览钱塘殊觉小身游玉宇不知寒海连芳草春潮急山拥頽峯古朩蟠游子举头应怪问何人天半拍阑干
　　张翥登六和塔　江上浮屠快一登望中烟岸是西兴日生沧海横流外人立青冥最上层潮落逺沙羣下雁树欹髙壁独巢鹰百年等是豪华尽怕聴兴亡懒问僧
　　钱惟善六和观月　招提髙占月轮峰楼阁清虚十二重秋意天香飘古桂冷凝岩雪落长松池光照夜明金鲫塔影横江卧玉龙闻道广寒从此往竹房开处约飞笻
　　镇海塔　杭州府志旧名占鼇明海宁县知县郭一轮经始筑基知县陈扬明继之万厯四十年壬子正月鸠工告成于九月髙百五十丈广周九十有六尺廻廊翼栏达七级顶董斯役者典史王时朝也海宁县志塔在邑治巽隅郭一轮以宁邑面大海故起巽峰镇之筑基一级有竒去任陈扬明续莅兹土议竟旧令之绪防鹾直指张惟任司理孙谷亷得施金所赢畀扬明襄成厥事崇正时邑绅陈之遴之暹重修后复倾圮康熈十五年八月县令许三礼又修易名曰镇海都御史陈敱永撰记
　　文
　　陈明登占鼇塔记畧　载登浩刼实创熈时耸玉柱以擎天奠金鼇而驾海延望北极呼吸可达层霄俯眺南溟扶摇直乗万里挹西山之爽气迓东泛之曙晖云近蓬莱鬰鬰霞蒸龙变春深岗阜蔼蔼梧栖鳯鸣故冝海若効灵地脉永奠卜金瓯于皇图观玉烛之圣化云时同眺者广文常君来王季君培姜君尚宾也爰勒贞珉以纪盛事
　　陈敳永重建镇海塔记　宁邑居浙江之表朝潮夕汐由大洋而来南有上虞余姚逼处于前东有大尖鳯凰诸山角张于左而江流又逆遏于上其廻溜湍弥甚阳侯不戒往往有沦胥之惧自昔形象家言惟建塔镇锁则狂澜可障地脉可固不宁惟是抑文教所由蔚兴民生所由殷阜明万厯中邑侯郭公采用形家之法遂于壬子嵗肇建是塔于海堧实为邑治及学宫之巽峰次年工未讫伯祖昆吾公获简庶常嗣此而蕋榜羣登杏园偕宴者未易更仆数戊辰秋风大作毁塔相轮是嵗簮绅之士迁谪云亡者十有八人癸酉祝融肆灾塔上下栏楣俱燬秋闱遂无一人得售者至丙子家君请于邑侯谢公复捐赀拮据躬率匠石以修葺之明年丁丑先伯素庵公幸抡鼎甲而家君亦于丙子秋获售焉顾自丙子迄今时逾三纪中更兵燹塔摧頽殆尽贤侯许公无日不为兹土兴利而深知形家之説非虚也谓民之生聚士之教育皆为地灵所钟繄惟兹塔是頼且以甲辰之秋洪涛泛滥郭外之防如泛宅也民至今惴惴焉为之遐稽史籍尝见元大定以后频有海患致和元年遣使祷祀且造浮图二百一十有六实以七寳珠玉半置海畔半置水中以镇海灾而今更以巍巍贝塔镇焉其功不更钜乎因与邑之缙绅庶士协力鸠工以兴复之而名之曰镇海将贻海甸永利也工初竣嵗大稔四野三农有满篝满车之庆髦士横经讲学亦兆连茹彚征之象是文教之昌隆实由民生之康乐也谁曰非德举哉余承乏兰台遥计梓乡事宜谓莫尚于此讵意公有同心不费公帑而捐清俸以经治不数月而落成今涂謡巷讴传公嘉德达于
　　京辇余乃琢乐石勒之以识勿谖且以昭示来云
　　诗
　　祝以豳登占鼇塔　亭亭玉搆接崔嵬蹑级慿虚亦快哉天柱近从杯底出沧溟遥向镜中开百年召杜留恩泽一代文章叶上台员峤方壶应咫尺何人先掣巨鼇来
　　葛征磻春日登占鼇塔　百尺鼇峰矗上游慿虚野眺午烟收放穷两目潮初退拭浄千山翠欲浮响出云中闻画角霞开朩末起朱楼闲心便逐轻鸥去几度遥呼一叶舟
　　李因九日登塔和许邑侯原韵　约伴登髙游骑停海天云净数峯青十寻古塔驱罗刹几刼沧桑伏地灵白社相邀多后起词坛有主继先型胥涛日夜蛟龙吼缥缈蜃楼出北溟
　　安澜园　在海宁县拱辰门内前　予告大学士陈元龙之别业也初名隅园明太常与郊建地逺阛阓池周二十余亩旧有竹堂流香亭月阁紫芝楼金波桥诸胜迨元龙易名遂初园
　　世宗宪皇帝赐陈元龙林泉耆硕四字恭奉园中赐安堂
　　楼乾隆二十七年上已
　　皇上阅视海塘
　　驻跸于此
　　赐名安澜园
　　题安澜园水竹延清二额并对聫一副
　　御制驻陈氏安澜园即事杂咏五言律诗六首【恭纪首卷】
　　文
　　王穉登紫芝楼记　赠諌议陈公风山之祀于乡贤也盖其长子太常君归田之日乆矣初太常与弟宪副君相继成进士起家博士弟子乡人父老以赠公祀乡贤请太常兄弟谢不敢逮太常兄弟仕于朝又请又谢不敢迄今去之几三十年太常君中吏议免而请如前当道报可始从祀矣明日而芝生于祠之左楹又明日又生三日又生其数七至九其广六七寸至三四寸其色紫其状若牡丹其香絪緼若都梁鸡舌然邑人观者无不叹为竒瑞当之者不在太常君兄弟必在其后人太常君兄弟复谢不敢曰微先谏议之德不迨此乃署其楼曰紫芝以永孝思授余记其实余习于太常君而悉赠公为贤豪长者也赠公以文雄于诸生间五试有司不售遂罢去虽老于青衿乎而负意气重然诺家贫屡空任侠自喜其予人若弃人予之若汚韩太史应龙未第日尝贷百金既第未及偿而卒韩夫人偿之以带曰太史遗命也公拒不受里人鬭而蔑其处子处子将雉经公愤然白于惠文使者而两家之狱解争持牛酒为寿公笑曰吾哀髽者而居间岂望报耶属嵗旱出粟三百斛赈饥者帅一乡之人祷雨雨亦独徧一乡乡人语曰天道不偶视陈叟其为德类若此没而祀于乡盖出乡人父老意博士弟子意非以太常兄弟不者太常君归第里罗雀其门矣谁为私之而复请之卒令爼豆蒸尝庙食世之非舆人之公论畴克致然昔称芝草非一若九茎三秀皆王者之瑞其次则家室子孙正祥故谢太傅以芝兰玉树比佳子弟而虞翻又云芝草无根芝或产于土产于石产于涧谷产于阶庭产于阶庭者竒矣乃若产祠宇产栋楹者竒甚产而连三日其数九其大几尺其色殷然其气芬芬然竒又甚赠公当之德之休明黍稷维馨啬于其身启佑后人太常君兄弟当之伯兮叔兮鳯凰于飞其翼差池王之羽仪陈氏后人当之佩玉冠裳济济锵锵勿替引之奕世其昌乎陈之先代自太邱而元方而长文位愈显而德愈微不若赠公之后公无惭乡乡无惭长也芝之为瑞岂偶然哉遂歌曰紫芝英英产于庙楹匪芝也者英维德之馨紫芝丛丛产于庙宫匪芝也者丛维德之隆芝絪緼也子孙振振靡勿有闻也而驷而车大而门也记成请书于楼之壁歌而祀之以代祝史
　　陈元龙遂初园诗序　宁邑城西北隅多陂池昔从曽祖明太常公因池为园名隅园嵗久荒废余就故址为补植竹木重葺馆舎翼退休归老焉而出入中外任钜责重虽年逾大耋不敢自有其身林壑之思徒托诸梦寐间耳癸丑春衰病且笃防请致政蒙
　　圣主俯俞重以
　　恩礼赐赉稠叠
　　御书堂额以光里第曰林泉耆硕则家中所有一池之水千竿之竹不异鉴湖之赐窃幸初心之获遂也因名之曰遂初园令家僮扫径策杖而游园本近市经曲巷忽见茂林脩竹即园门也入门屋三楹曰城隅花墅有长廊曰引胜旁倚脩陂皆种梅花循廊而西有一大池望见堂宇在水中央平桥横亘曰小石梁过桥有古藤水榭临水回廊绕之中峙一堂曰环碧堂广庭面沼水色林峦廻环左右堂之右曰清映轩阶前文石有流觞曲水之致东曰溪槎跨水如舟临岸多蔷薇屏葡萄架西曰澂澜馆西池寛广水光澄澈池中有一亭曰烟波风月之亭凌空慿眺晴雨皆冝中间有楼五间曰逍遥楼前俯平冈种牡丹数十本北槛倚清流对面梅花满山麓间楼之西偏渡小桥穿山迳别有院曰静明书屋南荣北牖轩爽可悦心目自此而西池流益广景象空明有堂翼然八牕洞达斯堂也实为一园之主敬奉
　　天章以垂不朽而名斯堂曰赐安堂安老于斯永永不
　　忘
　　君赐也堂之右矗以崇冈环以幽麓循级登其巅有亭曰翠防亭以供凭眺下有碕石矶可坐而垂纶冈之南有环桥东西二池交防于此桥之南有山皆种桃杏花开时髣髴武陵溪畔桃山之南桂树数百株髙下茂宻中有亭曰天香隖极小山丛桂之胜旁有小阁曰羣芳阁登阁则梅杏桃李桂花皆在目前从山根折而东曲桥宛转如长虹可通于环碧堂再折而南有曲涧夹岸石壁松栢交防由环碧堂以通于南池中隔髙阜林木鬰葱俨如峻岭南池之西有轩曰瀁月轩初月澄潭天水一色池南脩竹之中有亭曰南涧亭北望林烟山翠如列屏幛迤东有楼四面曲折曰十二楼与城隅花墅相接园之西尚有隙地为鱼池为菜圃可供朝夕之需此遂初园之大槩也园无雕缋无粉餙无名花竒石而池水竹木幽雅古朴悠然尘外老人随意所之游览既毕良晨佳夕可以觞咏可以寤歌因各系以诗焉
　　卢轩北园修禊诗序　康熈三十一年三月三日东海侍御君修禊北园集者二十一人峩冠长铗并同临水之嬉艾髪垂髫齐赴采兰之防玉峯当户石指鳯凰金谷开尊杯传鹦鹉分曹角戏隔牕闻落子之声却坐偷闲慿槛试垂纶之手或蹒跚于篱落或俯仰于桥梁礼数无拘兴居尽适于时薄云露日暖霭烘春绣弱草之如茵花霏红雨映澄潭之似镜栁结翠烟宛宛流莺歌同秦女翾翾舞蝶梦返庄生惟人事之多欢觉物华之耐赏侍御君乃酒酣耳热四望超然心旷神怡片言莞尔出苔笺以细擘拂玳管以徐传工部丽人行分为韵脚右军兰亭序即是诗题羣公既义手而前此客遂撚须于后吟成古体句缀五言难希鸾啸之清若为蔵拙欲避猬毛之罸聊用解嘲
　　诗
　　王穉登隅园　小圃临湍结薜萝主人日涉趣如何幽花时灌寒犹好小鸟春来雨亦歌雅称琴尊清昼赏不妨樵牧夕阳过政成京国归闲乐只让温公五亩多
　　葛征竒赴陶社晚眺隅园　三月晴不足雨暗花蒙蒙大涧小涧鸣百道相回通潭鱼跃新水竹罅飞流红林景閟深翳丛树宻生风禽鸟忽变声乃知天气融登髙一何极澄览众虑空日夕园宇静歴歴山巃嵸眷懐幽人贞欣赏与世同我行违性命异患干其躬旷莽天地间局促如微虫元理羣所贵耳目悦且充道上坐垂钓悠然沧浪中
　　卢轩北园修禊　上巳古令节肇置洛邑卜一从山隂防良宴难更仆大都诗酒并一洗尘垢宿比来渐寂寥此意谁能复寒食到清明倾城事徴逐棕鞋踏岸草罗裙拂山麓怪来三月三足音絶空谷归休绣衣郎洒落决邉幅家有陈遵井体空周顗腹城隅得佳地茂林防脩竹紫莼出千里名酒置百斛折简召宾友膝席迎伯叔笑指平阶下方池清可掬何妨同防除临流解春服今年春事早冷节过百六緑战并红酣烂熳罄花木便恐栁绵催韶光肯留目所幸天意美两日分寒燠风来和以畅气至清且淑及此不寻芳悔杀唐杜牧把盏尽日饮醉茵眠渐熟聴报山防月半规照墙屋
　　卢轩赋五絶用逺字二首　暮春快觞咏胜事闻近逺虽复后永和不叹予生晚　莺啼选树深花落随流逺安得系日绳一留春晼晚仲宏道秋日同杜其芳文学游陈氏隅园　画阁凌波出幽亭望竹开启帘鸳自穏阖户蝶还来秋老云弥净林髙风欲摧登临双屐倦笑语席莓苔
