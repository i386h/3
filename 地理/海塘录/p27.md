<!-- { "loadSidebar": true } -->
　　六十里塘河　成化杭州府志在海宁县东至黄湾长六十里海宁县志地势东髙西下其支港则北流自薛家坝而东积渐淤塞邑令秦嘉系疏导之杨副使奏议云西湖之水直抵县治达黄湾下减水门是通盐艘资灌溉开通加濬百世利之【臣】谨案六十里塘河今现存自镇海塔之东北至福宁宫之西北土石塘之间有河一道土人呼为六十里塘河















　　海塘録巻九
　　钦定四库全书
　　海塘录卷十
　　内阁中书翟均亷撰
　　古迹二
　　石湖　咸淳临安志在仁和县定山南乡
　　临平湖　咸淳临安志舆地广记云临平湖在仁和县祥符志云在县东长乐乡周回十里湖中有白龙潭吴志赤乌二年寳鼎见因呼为鼎湖水经注浙江又东合临平湖是湖开天下平孙皓天玺元年吴郡上言临平湖自汉末塞今更开通又于湖边得石函函中有小石青白色长四寸广二寸刻作皇帝字于是改天册为天玺元年孙盛以为元皇中兴之符征五湖之石瑞也湖水上通浦阳下注浙江名曰东江行旅所从以出浙江也隋书地理志余杭郡钱唐县有临平湖晋书五行志安帝元兴二年临平湖水赤仁和县志临平湖一名鼎湖又名石函湖以在郡城东北与西湖对亦名东湖又名东江介于仁和海寜之间湖广三十亩唐白居易尝议蓄泄以溉田盖唐宋以来湖水直至山下南宋遂为运道今久塞人家多占为桑田鱼池而湖亦不通运道矣海宁县志在县西五十里去临平镇西南八里湖东西计八里一百歩南北九里二百歩深七尺逺映臯亭黄鹤诸峰与大海相界一名东湖梁龙德二年钱氏析钱塘盐官置钱江宋太平兴国四年改钱江为仁和此湖半属仁和矣后因潮决巗门汪埠浮沙壅塞小旱辄涸神州古史考盐官海渡由临平湖上通钱塘浙江直指同浦趋永兴西陵秦汉以来江水故通自临平湖塞遂不可考宋书孔觊传云吴喜使刘亮由盐官海渡直指同浦趋永兴西陵诸军溃散斩庾业等【详见柳浦】按吴喜诸军悉皆舟师渔浦黄山浦柳浦同浦并在钱唐此盐官海渡直指同浦趋永兴西陵即水经注临平湖水上通浦阳是也诗
　　权德舆临平湖夜泛　素彩皓通津孤舟入清旷已爱隔帘看还宜卷帘望隔帘当此时惆怅思君君不知
　　张祐过临平湖　三月平湖草欲齐緑杨分映入长隄田家起处乌狵吠酒客醒时谢豹啼山槛正当莲叶渚水堘新筑稻秧畦人间谩说多岐路咫尺神仙路欲迷
　　皇甫冉临平道赠同舟人　逺山谁辨江南北长路空随树浅深流荡飘飖此何极唯应行客共知心
　　顾况临平湖　采藕平湖上藕泥封藕节船影入荷香莫嫌莲柄折
　　杨万里泊舟临平　前窻向市下却帘后窻临水开却门岸头杨栁报春动溪底云天随浪翻隔溪数间黄草屋绕屋千竿翠琼竹三老鸣钲舣拖楼今宵又向临平宿
　　杨万里过临平莲荡四首　莲荡层层镜样方春来嫩玉斩新黄角头一一张芦箔不遣鱼虾别塘　莲荡中央劣露沙上头更着野人家篱边随处挿垂柳檐下小船萦钓车　朝来采莲夕来渔水种菱荷岸种芦寒浪落时分作荡新流涨后合成湖　人家星散水中央十里芹羮菰饭香想得薫风端午后荷花世界柳丝乡苏轼雪后至临平与柳子玉同至僧舍见陈尉列　落防古戍下积雪髙如丘强邀诗老出疎髯散飕飗僧房有宿火手足渐和柔静士素寡言相对自忘忧铜炉擢烟穟石鼎浮霜沤我行虽有程坐穏且复留大哉天地间此生得浮游苏轼舟过临平次韵　余杭门外叶飞秋尚记居人挽去舟一别临平山下路五年云梦泽南州凄凉楚地缘吾发邂逅秦淮为子留寄谢西湖旧风月故应诗许梦中游
　　释道潜经临平作　风蒲猎猎弄轻柔欲立蜻蜓不自由五月临平山下路藕花无数满汀洲萨都拉过临平　昔人五月临平路汀洲藕花满无数比来三月过临平雪白杨花卷波去杨花卷尽藕花开今人古人俱到来欲向山隂寻贺老酒船到处且徘徊
　　髙翥过临平　征帆一似白鸥轻起揭船篷看晓晴梅子着花雪压岸自披风防过临平张昱临平湖　船过临平欲住难藕花红白水云间只应一霎溟蒙雨不得分明看好山
　　龙溪　在桥司东土备塘北俗名天开河即古临平湖也
　　月湖　成化杭州府志在海宁县西南四十五里赭山西侧周一百八十丈深五丈海宁县志其形如月故名今为海沙壅塞
　　宋长安堰　咸淳临安志在盐官县西北二十五里即旧义亭埭海寜县志一名长安见陆放翁入蜀记今在长安镇
　　诗
　　叶绍翁发长安堰　秋老虫声切晨兴草气香买依绿树出水淂青秧船聚知村近牛闲觉昼长双鳬莲叶荡无雨故生凉
　　长安新堰【即长安坝】　成化杭州府志在长安镇乃南北要冲之地旧有堰车上下船官使不便而商舟多留者元至正七年松江韩日升李克复捐己财买地置堰而于旧堰之西为坝车船州判官吕呼都喇尔董役有成堰旁居民周姓者亦以附近田三亩拓之由是堰益増广至今两为民便陈善海塘考宁邑地形最髙俗因指吴江塔巅与长安坝址相并有如海宁一决注之列郡如建瓴然诗
　　谢肃过长安坝　海宁县西来徃频长安坝上独寻春东风桃李非无主归燕楼台不见人天末去帆随望逺雨余芳草唤愁新故乡门巷云山外越客相逢话是真
　　长安三闸　海宁县志在长安镇自杭而东水势走下稍旱则涸故置闸以节宣焉宋绍圣间提刑鲍累桫攞朩筑之重设陡门二后毁于兵运使吴请易以石绍熈二年提举张重修自下闸九十步至中闸又八十步至上闸旧有两澳环筑以隄上澳九十三亩下澳一百三十二亩水多则蓄于两澳旱则泻注于闸元闸废两澳为民所侵至正十年知州张光祖修三闸以柏朩为之上置锐环旱则闭潦则开
　　朱桥　咸淳临安志在范村万厯钱塘县志上诸桥一曰大朱桥万厯二十四年释袾宏修造江月松风集在定山北江船抵暮或避风俱泊桥下诗
　　钱惟善朱梁夜泊　长虹下饮逆流浑雪色沙寒石鬬喧晚饭钟催隣驿寺宵渔灯映并山邨月明欲解江云语风急难招贾客魂忽忆枫桥曾系防一篷烟雨梦吴门
　　髙桥　海宁县志在黄湾市
　　诗
　　杨璿髙桥　突兀横前浦排风野墅舠夕阳虹影动蹢落海门潮
　　望海楼　杭州图经东楼一名望海楼在旧治中和堂北太平寰宇记楼髙十八丈唐武德七年置乾道临安志今废咸淳临安志东楼一名望潮楼诗
　　白居易重题别东楼　东楼胜事我偏知气象多随昏旦移湖巻衣裳白重叠山张屏障緑参差海仙楼塔晴方出江女笙箫夜始吹春雨星攒寻蟹火秋风霞飐弄涛旗【余杭每嵗八月迎涛弄水者悉树旗帜焉】宴宜云髻新梳后曲爱霓裳未拍时太守三年嘲不尽郡斋空作百篇诗
　　元稹和乐天重题别东楼　山容水态使君知楼上从容万状移日映文章霞细丽风吹鳞甲浪参差鼓催潮户凌晨击笛赛婆官彻夜吹唤客潜挥逺红袖卖炉髙挂小青旗賸铺牀席春眠处乍卷帘帏月上时光景无因将得去为郎抄在和郎诗
　　苏轼望海楼五絶　海上涛头一线来楼前指顾雪成堆从今潮上君湏上更看银山二十回横风吹雨入楼斜壮观应湏好句夸雨过潮
　　平江海碧电光时掣紫金蛇　青山断处塔层层隔岸人家唤欲譍江上秋风晚来急为传钟鼓到西兴　楼下谁家烧夜香玉笙哀怨弄初凉临风有客吟秋扇拜月无人见晚妆　沙河灯火照山红歌鼓喧呼笑语中为问少年心在否角巾欹侧髩如蓬
　　苏轼八月十七复登望海楼自和前篇是日牓出与试官两【一作五】人复留五首　楼上烟云怪不来楼前飞纸落成堆非关文字湏重看却被江山未放回　眼昏烛暗细行斜考阅精强外已夸明日失杯君莫笑早知安足不成蛇　乱山遮晓拥千层睡美初凉撼不譍昨夜酒行君屡叹定知归梦到吴兴　天台桂子为谁香倦听空阶夜防凉赖有明朝看潮在万人空巷鬬新妆　秋花不见眼花红身在孤舟兀兀中细雨作寒知有意未教金菊出蒿蓬
　　苏辙次韵子瞻登望海楼五絶　山色潮声四靣来城中金碧尽成堆不嫌门外严扃锁终日凭栏未拟回　湖色苍苍日向斜烟波万状不容夸画船人去浮红叶石径僧归蹑白蛇　楼观争髙不计层嗈嗈过鴈自相譍钱王旧业依稀在岁久无人话废兴　荷叶初干稻穗香惊雷急雨送防凉晚晴稍放秋山色洗却浓妆作淡妆　白酒倾浆脍斫红昼游未厌月明中楼髙只辨听歌吹不见游人转似蓬
　　杨维桢与客登望海楼作録寄玉山主人　蜑子雨开江上台江头野老不胜哀蜃将楼阁空中落防引旌旗月下来保障许谁为尹铎事谐无复问天开可怜歌舞旧城阙又是昆明几劫灰　嫋嫋秋风起洞庭银州宫阙空青客星石落江龙动神马潮来海雨腥弱水无时通汉使赭峯何事受秦刑逺人新到三韩国中土文明聚五星
　　叠雪楼　成化杭州府志武肃王于叠雪楼架强弩数百以射潮苏诗自注吴越王尝以弓弩射潮头与海神战自尔水不近城
　　映江楼　西湖游覧志宋时有亭扁曰烟云鱼鸟元至正庚寅重建扁曰瞰江正德元年改建层楼扁曰映江尚书屠滽为记
　　诗
　　赵与滂登浙江楼　两岸共明月阑干霄汉间风波浙江水砥柱海门山昼夜潮消长利名人徃还不知沙上鹭玉立一身闲
　　李赞登映江楼　形胜东南属此楼薇垣公暇喜重游座中山色浮江表午后潮声自海头滕阁雅宜王勃记岳阳谁并仲淹忧清时未许躭行乐两浙苍生望泽流
　　吴国伦八月十八日映江楼望潮　映江楼望浙江潮八月长风海若骄万马蹴蹄惊地轴千鲸喷沫撼星杓天连巨浸疑相荡雷卷重山忽自消却怪贾防空际落翩如六翮下扶摇吴一鹏映江楼　大江相映有层楼秋爽登楼是胜游烟水直应通海口雪山那复见潮头六桥自觅苏公迹两地谁忘范老忧留得玉堂挥翰手品题聊借旧风流
　　百尺楼　咸淳临安志越王起百尺楼以望海因名其浦曰百尺浦今废
　　诗
　　赵抃次韵即事见怀　鉴水寛闲称越国河塘繁剧是杭州蓬山君继元丞相竹马予惭郭细侯郡邑丰穰真可喜人家饱暖更何忧西陵隔岸无多逺数上临江百尺楼
　　葛惠保过百尺楼遗址　百尺浦遥楼百尺当年霸业何赫赫海色空蒙望不穷晴辉一片烟涛白吴山越水自春秋无限风光日夜浮髙楼遗迹空荒草惟有沙禽送急流
　　沈广焞百尺楼怀古二首　缥缈层楼涌碧空栏杆小倚暮烟中霸图曾记千秋永藩镇空传一代雄海近银涛冲绣户山低璧月上雕栊即今雨露春来好浓艳林花分外红　朱防碧槛昔登游万顷鲸波一望収鲛室雾昏吞屿没海门潮激蹴天浮孤军谁枕金戈卧古戍犹吹画角愁回首雄图成徃事夕阳鸦阵下危楼范骧百尺楼　江篱半緑越王浦夜月初生伍相潮借得邻翁半亩地好驱黄犊种春苗
　　海山一覧楼　硖川志在审山观海峯絶顶海寜县志宋安化郡王王沆建今废沆号慕京邑人呼其楼曰慕京尝延辛次膺刘光祖训子于此诗
　　朱尚海山一覧楼　风翻巨浪千寻碧雨沐羣峯万仞秋冻气逼人来枕簟晴云飞影傍檐钩
　　看山楼　海宁县志在黄湾徐一防看山楼记黄湾地濒海外障波涛而内固聚落者皆山也马氏日防者以绩学为事有楼曰看山日藏修其中望海亭　西湖游覧志中峯畔有望海亭今废诗
