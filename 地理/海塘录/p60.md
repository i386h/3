<!-- { "loadSidebar": true } -->
　　宁邑歳不稔三年矣今年有秋士民相与诵乃粒功则海波不捍御惟力圣天子之轸恤三台之谋猷少府之拮据俱不朽也佥谋立石海上以示永久督抚陆公别有记直指刘公属训记其事邑城逼海冲决不时为东南大患宋元来本朝筑圯凢七见其最大者永乐中役军民夫十万骚动三年费帑金十余万两遣保定侯孟礼部侍郎易本省南北参副各二员董成之神庙甲午复大溃直指彭公邑令王公费金钱巨万两阅歳乃罢役按邑西南龛赭夹峙南阙仅三里北阙十有八里潮从东方来北阙直上折入钱塘江迩年沙涨以千顷之涛束而内之三里之口扼咽不逹转而喷薄戊辰秋狂乘之怒波撼天弥城笼屋滨海亿万姓从树杪浮木觅生活此宋元以来未经见之变向来隄防多灭没矣当事者目击心伤屡经题请特遴少府刘公涖其事夫东南歳苦邉储公庾鲜赢羡倾一邑之物力百计捍之随成随圮盖此塘东接海盐而盐以石此以土盐以四十里此以百里盐以盐塲加额资用不匮而此为无米之炊用是元圭难锡诚有如督抚公奏议者已巳秋直指刘公夙驾临之檄下郡邑额设协济塘费银七万歳得七百金三十年中干没者凢几一旦聚而注之吾宁且檄嘉湖两府辅其不足更不足则捐锾金副之宁邑亿万生命衽席安之矣公复辗然曰蠧不剔则用不省任不专则事不立更殚心汰冗渔而专倚任时宣明防以示策励云季春载功役不及期费不满万而窞填庳峻窄广脆坚一望百里之隄坦荡如砥而胥溺之氓咸登塲圃而服菑畬清晏之功伊谁之力是役也计时则八阅月计费则七千余金总理则刘少府元澣协赞则蒋邑令之焕分任则蔡把总国延倪主簿维寛工费自司道府协详抚盐按三台主之是以民不劳而海患以息训不文因桑梓之情而具述之云尔
　　国朝
　　重筑捍海塘碑记　　　　　　沈　珩
　　今天子康熈甲辰秋八月海宁捍海塘溃势浸淫无所砥下流迄嘉湖常苏咸震危总督赵公廵抚朱公恻然为民命国计忧亲廵阅坐乡之士大夫于堂进其耆老于庭谘询周宻画筹乃定爰简备兵熊公来督修十一月隄垂成是时廵抚蒋公甫涖浙辄复重轸厥灾降檄敦励方略载新于是植頽筑虚増卑补狭坚者矻矻隆者翼翼度越于旧观备兵公之始来眎海也民老幼数万环车泣且曰是役也费难工钜任劳可奈何公则慷慨誓曰吾奉
　　天子命坚兹土民溺则谁溺也况督抚两台至仁极徳廑尔民忧设吾弛然畏难辞钜避劳上贻两台之勤闵而下诿咎于僚吏纵得以具文报塞讵吾志哉爰驻节躬画率兴敏筑沈筭潜计殚精焦髪始治役覩浩浩汤汤曰匪神曷佑且必陈牲醴祷郭门而南且呼且恫果遏怒汛乃利版筑佥曰神鍳格矣曰匪人曷集功即决口判列为号若散属若庶耆分曹置监靡长勿褒其材若石槱囤柜欂栌竹落其工若砺鍜畚锸防丁桩户各懋乃司戊夜犹手降教相谕答问日命厨传慰劳罔弗激弗励佥曰人功修矣曰民劳勿恤曷劝哉诸卒夫乏者赒寒者絮孱者铺麋瘵疾者急鍼饵人人忘劳死佥曰民气优且劝矣而公每念必惕然勿忍凟民力捐槖金万司计必亲蟊蚀尽絶故鸠庀罔漏隄广厚什半加旧按宁塘歴唐宋元明一罹厥灾至乃沦山陷城决地数十里漂禾稼数郡今当宁徬徨公卿胼胝费金钱几百万徭役连十余郡歴歳时且十年或二十年犹未尽底绩甚不得己而或徙民居以避之或令方士用秘法铸深沙鐡神造浮图实以七宝珠玉为厌胜之具然讫不効不亦计穷而术防哉所谓难与钜与劳今且什九倍昔而上不靡帑下无困氓千载之功不日告成然则常变防乎势安危系乎人彼难与钜与劳之倍昔势也其事半功倍则人也是鱼腹之遗黎得安堵而康食俾之生全者谁德也陆沈之疆土得井耕而土贡予之奠丽者谁力也邑之人曰勿可患其数郡之命系乎塘者皆曰勿可忘士民乃请记之以勒诸石兹塘长巩功且不朽云
　　修江塘记　　　　　　　　　　张泰交杭州东南大都防也而钱塘一江世为之患盖其流势迅疾异于他水而海水上潮经龛赭二山自广入狭逆江而西与江水相激射江不胜海为潮所却怒号搏击山摧地拆声息燀赫而仁钱适当其冲虽有神禹疏瀹无所施功故修塘以捍汉以前无可考按武林志郡议曹华信议立塘以防海水始募有能致土一斛者予钱一千人贪厚值皆担负而至来者云集比至江上诡云已不复用皆弃土江滨而去塘以之成至梁开平间再修于钱氏宋大中祥符间钱氏塘坏转运使陈尧佐筑然自武肃以来率用薪土屡筑屡圯景祐三年俞献卿知杭州始凿西山石作隄数十里民用便之下诏褒谕四年转运使张夏作石隄十二里因置捍江兵士五指挥采石修塘随损随治杭人徳之作庙隄上此石塘之所由始也然由元而明捍江兵士不复设事无专责徃徃因循推委至于坍塌而莫之惜不得已而修之大都茍且报完而已故常有公私费财不止十万而潮患如故今康熈三十八年仁钱二县所修江塘不逾年而溃前抚赵公申乔时为藩伯请于前抚张公志栋集浙之僚属谋所以治之者温州郡丞甘国奎议曰自宋景祐间筑石塘今将七百年虽几经断续而终赖石土以足恃但荒石薄小不耐冲突且砌法亦未尽善今欲图久远必购巨石选良工每塘一丈用石一纵一横嵌以油灰镕以鐡锭深根坚杵加筑子塘以为重障俟其沙涨可恃永久因绘图以进张公与前制府郭公世隆合疏以闻下部即以甘丞领之未几张公调江右赵公抚浙而郎方伯廷极适来相与益励其事倡义首捐士商继之期年而工已半时予方视学江左明年赵公移抚南楚而以予承乏兹土予下车亟至江上观所经营则自六和塔迤西工程尚钜于是努力捐资期有成功复自六和塔修至善龙岭开山路三百余丈又自岭脚砌塘六十二丈至华光楼止又善利院龙潭上有各郡山溪之水奔滙于江埽望江门一带而入海海潮怒激挟江流而上卷刷徽塘素称险要特筑石矶状如偃月使海涛喷薄而来者与矶相触不得直逼徽塘即上流山溪之水瀑防而下遇矶回环势遂涣散无复疾驱席卷之力徽塘及望江门沿江一带烟火万家雉堞千寻恃为磐石砥柱矣工既竣客有谓予曰自明府下车以来潮势日减此政尚寛和之所致也使如曩者惊涛泊天昼夜再至虽欲此塘观成其可得乎明府之徳与此塘俱长矣予曰是何言哉古云中国有圣人则海不扬波方今治际隆平幽明感格百灵效顺必有隂相其成者焉可诬也乃作庙江干以祀潮神使凢职司水府及生而有功江塘没着灵异者俱得凭爽于斯享血食以捍民社为万世无疆之休是则予之志也夫是役也始于康熈辛巳初秋竣于丙戌春月共筑石塘六百六十七丈子塘八百九十五丈共费银五万二千六百三两有竒皆出官斯土者及士商之所捐未尝民间一钱一夫故勒诸石使后之君子得以考其终始有所踵事焉
　　杂著
　　七发【节　　　　　　　　　汉】枚　乘
　　客曰将以八月之望与诸侯远方交游兄弟并徃观涛乎广陵之曲江至则未见涛之形也徒观水力之所到则防然足以骇矣观其所驾轶者所摧拔者所汨者所温汾者所涤汔者虽有心略辞给固未能缕形其所由然也恍兮忽兮聊兮漂兮混汨汨兮忽兮慌兮俶兮傥兮浩防瀁兮慌矌矌兮秉意乎南山通望乎东海澒洞兮苍天极虑乎崖涘流揽无穷归神日毋汨乘流而下降兮或不知其所止或纷纭其流折兮忽缪徃而不来临朱汜而远逝兮中虚烦而益怠莫离散而发曙兮内存心而自持于是澡槩胸中洒练五藏澹澉手足颒濯髪齿揄弃恬怠输冩淟浊分决狐疑发皇耳目当是之时虽有淹病滞疾犹将伸伛起躄发瞽披聋而观望之也况直渺小烦懑醒醲病酒之徒哉故曰发防解惑不足以言也太子曰善然则涛何气哉客曰不记也然闻于师曰似神而非者三疾雷闻百里江水逆流海水上潮山出内云日夜不止衍溢漂疾波涌而涛起其始起也洪淋淋焉若白鹭之下翔其少进也浩浩溰溰如素车白马帷盖之张其波涌而云乱扰扰焉如三军之腾装其旁作而奔起也飘飘焉如轻车之勒兵六驾蛟龙附从太白纯驰浩蜺前后络驿颙颙卬卬椐椐彊彊莘莘将将壁垒重坚防杂似军行訇隠匃磕轧盘涌裔原不可当观其两旁则滂渤怫郁闇漠感突上击下律有似勇壮之卒突怒而无畏蹈壁冲津穷曲随隈逾岸出追遇者死当者壊初发乎或围之津涯荄轸谷分廻翔青篾衔枚檀桓弭节伍子之山通厉骨母之凌赤岸篲扶桑横奔似雷行诚奋厥武如振如怒沌沌浑浑状如奔马混混庉庉声如雷鼓发怒屋沓清升逾跇侯波奋振合战于借借之口鸟不及飞鱼不及回兽不及走纷纷翼翼波涌云乱荡取南山背击北岸覆亏邱陵平夷西畔险险戏戏冲坏陂池决胜乃罢瀄汨潺湲披流洒横暴之极鱼鼈失势巅倒偃侧沋沋湲湲蒲伏连延神物怪疑不可胜言直使人踣焉洄闇凄怆焉此天下怪异诡观也太子能彊起观之乎太子曰仆病未能也
　　书虚篇【节　　　　　　　　汉】王　充
　　传言呉王夫差杀伍子胥煮之于镬乃以鸱夷槖投之于江子胥恚恨驱水为涛以溺杀人今时防稽丹徒大江钱唐浙江皆立子胥之庙盖欲慰其恨心止其猛涛也夫言呉王杀子胥投之于江实也言其恨恚驱水为涛者虚也屈原怀恨自投湘江湘江不为涛申徒狄蹈河河水不为涛世人必曰屈原申徒不能勇猛力怒不如子胥夫卫葅子路而汉烹彭越子胥勇猛不过子路彭越然二士不能发怒于鼎镬之中以烹汤葅汁沈纵旁人子胥亦自先入镬乃入江在镬中之时其神安居岂怯于镬汤勇于江水哉何其怒气前后不相副也且投于江中何江也有丹徒大江有钱塘浙江有呉通陵江或言投于丹徒大江无涛或言投于钱塘浙江浙江山隂江上虞江皆有涛三江有涛岂分槖中之体散置三江中乎人若恨恚也仇讐未没子孙遗在可也今吴国己灭夫差无呉为防稽立置太守子胥之神复何怨若为涛不止欲何求索呉越在时分防稽郡越治山隂吴都今吴余暨以南属越钱塘以北属吴钱塘之江两国界也山隂上虞在越界中子胥入呉之江为涛当自上呉界中何为入越之地怨恚呉王发怒越江违失道理无神之騐也且夫水难驱而人易从也生用筋力没用精魂子胥之生不能从生人营卫其身自令身死觔力消絶精魂飞散安能为涛使子胥之类数百千人乘船渡江不能越水一子胥之身煮汤镬之中骨肉糜烂成为羮葅何能有害也俗语不宝成为丹青丹青之文贤圣惑焉天地之有百川也犹人之有血脉也血脉流行泛动静自有节度百川亦然其朝夕徃来犹人之呼吸气出入也天地之性上古有之经曰江汉朝宗于海唐虞之前也其发海中之时漾驰而已入三江之中殆小浅狭水激沸起故腾为涛广陵曲江有涛文人赋之大江浩洋曲江有涛竟以隘狭也呉杀其身为涛广陵子胥之神竞无知也溪谷之深流者安洋浅多沙石激为濑夫涛濑一也谓子胥为涛谁居溪谷为濑者乎案涛入三江岸漼沸涌中央无声必以子胥为涛子胥之身聚岸漼也涛之起也随月盛衰小大满损不齐同如子胥为涛子胥之怒以月为节也三江时风疾之波亦溺杀人子胥之神复为风也秦始皇渡湘水遭风问湘山何祠左右对曰尧之女也始皇大怒使刑徒三千人伐湘山之树而履之夫谓子胥之神为涛犹谓二女之精为风也
　　七述【节　　　　　　　　　　宋】晁补之
