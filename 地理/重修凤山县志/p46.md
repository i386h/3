<!-- { "loadSidebar": true } -->
　　仙草（高五、六尺。晒干可以茶，能解暑毒；煮烂绞汁、去渣，和粉浆再煮，虽三伏成冻）、鼠曲（叶似马齿苋。上有白毛黄花。可合■〈米祭〉为粿）、仙人掌（形似人掌，故名。可治疡痔、风湿）、白曲草（可制曲酿酒）、虎耳草（八芳草之一）、乳草（生附地。枝红，叶背微红。妇人少乳者，和肉煮食之，能通乳窍）、含羞草（高三、四寸）、藻（「尔雅翼」曰：『根生水底、叶敷水上，不似小浮萍之无根而漂浮也』）、萍、蒲、苹（亦藻属。生水涯）、齿草（枝叶高尺许。番人取其枝擦齿，久之皆黑，故名）、茅（有金丝茅、大头茅。乡人取以盖屋）、菅、莿苋（似苋菜，而叶尖小，多芒莿。烧灰沃水，可渍米为粽）、茜草（番用以染兽尾）、芒（叶似茅。可为寻）、浮留藤（一名荖藤。台人纳币，则取叶盈百，束以红丝为礼）、龙舌草（俗名芦荟）、红毛茶、姜黄（丛生。叶如月桃，其根如姜，取以染绘）、七弦草（丛生如稻秧。其朵如兰，有直纹似弦，限界分明，白与绿间。至冬，则白或变红。土人莳之以供盆玩）、凤尾草（即贯众）、金丝藤（蔓生）、风草。

　　附录

　　「台湾志略」：风草，土番识之。此草春生无节，则经年无台风。生一节，即台一次；二节二次、多节多次，甚为奇验。

　　「台海采风图」：荖叶，蔓生。叶如田薯；枝柔而长，延绕十余丈。花类僵蚕，绿色味辛。根为荖藤，色粉红；取切片，夹槟榔食之甚香。花叶和食，根、叶、花味各别。

　　「赤嵌集」：羞草，叶生细齿，抓之则垂，如含羞状，故名。孙元衡有诗曰：『草木多情似有之，叶憎人触避人嗤；也知指佞曾无补，试问含羞却为谁』？

　　「台湾志略」：龙舌草，长径尺许，厚半寸。中有稠汁，闺中取以润发，实擅膏沐之长。

　　「台湾志略」：红毛茶，乃草属；黄花五瓣。叶如瓜子，亦五瓣。其根如藤，刨取晒干，或遇有时气不快，熬茶饮之即愈。

　　「诸罗志」：浮留藤，即蒟。「说文」：『蒟，蔓生。子如桑椹，苗为浮留藤。左思「蜀都赋」所谓蒟酱，取其子为之』。粤人夹槟榔用叶；台人憎其辣，独用藤。俗名荖藤。产内山，近出萧垄社者最佳。削皮脆如蔗。子如松蕤初吐，俗号荖花；横切小片，文白点点如梅花，更香烈。类云南芦子。按「荖」，「正韵」无此字；或作「蒌」，亦非。

　　凡羽之属

　　鹅、鸡（有钓斗、暹莿数种）、鸭（台地甚多。又有番鸭而大，毛有小采，嘴脚朱色，髻类鹅；肉粗、味减。来自外洋。又有卢鸭、■〈此鸟〉鸭、交番鸭而生者）、鸽、雉、鸳鸯、鸡■〈氵束鸟〉（俗呼锦鸳鸯）、翡翠（古谓之鹬，俗呼钓鱼翁）、白鹇、鹭、凫（似鸭而小）、鸥、黄鹂（即黄鸟）、布谷（俗谓催耕鸟）、燕、画眉（与内地等，但眉无白者）、四眉鸟（略如画眉，眉有二白纹）、鸠（种类不一：有斑鸠，色青黑，与内地微异。有火鸠，项下色赤。有金鸠，身绿，嘴与足皆红；惟淡水出。又有白鸠、绿鸠，详见「附录」中）、鹡鸰（飞则鸣、行则摇）、鹰、鹞（「通志」曰：『大如鹰，苍黑色，尾稍短；善击）、雀、荜雀（似雀而小，紫色。唧唧善吟，置笼中能自去来）、番荜（类鹡鸰）、海鸡母（黑色，脚绿，比鸡较大；宿海屿中，故名。骨脆，而味甚美）、海鹅（俗名南方戆，又名海埭鹅。常于海滨猎鱼。其翎可为箭羽）、白头翁（似雀而大，头有白点）、鸟骛（别名海八哥，惊鸟也）、鸢（俗名厉翼，鸱属也。「禽经」曰：『朝鸢鸣，则大风』）乌鸦（「尔雅」曰：『纯乌而反哺者谓之慈乌，腹白不及哺者谓鸦」、鹳、赤鹳（俗呼食蛇鸟）、伯劳、鹦鹆（断其舌尖，畜久能为人言）、长尾三娘（一名练雀）、鸬鹚、竹鸡（状如雌雉，尾短。一名越鸟）、鹪鹩（即「诗」所谓桃虫。「通志」谓之鹪鴱一名韈雀』。一名巧妇。土番出草，闻其声则返）、鸺鹠（即鸱鸮）、鬼车（俗名九头乌）、彩囊（似鸡而小，顶上有五彩囊）、五鸣鸡（大如鹌鹑，项白。每漏下一鼓，则一鸣）、鹌鹑（窜伏浅草，随地而安）、雷舞（苍赤色。闻雷则舞）、倒挂鸟（似鹦鹅而小）、鹦鹉、甘蔗鸟（类鹦鹉）、厝头鸟（紫黑色。多宿厝头）、芒丹鸟（似荜雀。形小，黄色）、烟春（羽赤、尾短。善斗）、火鸡（出儡傀山。食火炭）。

　　附录

　　「台海采风图」：长尾三娘，朱喙、翠翼、褐脊，彩耀相间。尾长盈尺，台人因而名之。或呼为娃鸟。「旧志」疑即所谓青鹇也。

　　「使槎录」：白鸠，每当风雨，舞翅盘旋，霜衣雪襟，可为近玩。或呼为洋鸽，云自咬■〈口留〉吧来者。初开台时，一双不下二十金；近饲养将雏者多，价不及十分之一。

　　「台湾志略」：白鸠，能知气候；每交一时，即连鸣数声。

　　「台湾志略」：绿鸠，绀嘴碧毛，艳深鹦鹉，惟不善鸣，逊白鸠。

　　「使槎录」：海八哥，黑身、红顶、绿足。一名田鸡。乌须，騺鸟也；能搏击羽族。长尾，黑色。时集于田间牛背上。

　　「台海采风图」：乌鹙，似八哥，而通体皆黑。啄如锥，尾长，飞最疾。鸣如黄莺，善作百鸟声；夜则随更递唤。能搏鹰鹯；遇诸恶鸟飞空中，则窜啄其胸胁。鹰鹯飞较迟，爪不能及，负痛飞鸣而去。宿处恶鸟不敢近。

　　「诸罗志」：番荜，形如燕。背淡黑色，腹下色黄；尾长。飞则鸣、行则摇，类鹡鸰。

　　「台海采风图」：■〈赤鸟〉鹳，俗呼食蛇鸟。状如鹤略小而短尾，周身毛羽淡红色。专食蛇虺。知探蛇穴，以嘴啄洞口，令自出；或口衔而飞空中，头尾皆动。

　　「台海采风图」：倒挂鸟，似鹦鹉而小。翎羽鲜明，红绿相间，缘枝循行。啄如钓，足短、爪长。性好倒挂，夜睡亦然。种出东洋、吕宋。

　　凡毛之属

　　牛（「通志」云：『黄牛角缩而短悍，水牛丰硕而重迟』）、马（「诸罗志」：『本从内地来，近亦有牝而生者）、骡、驴、羊（黑者多）、山羊、猪、狗（有数种）、獐（似鹿而小。性悍善■〈抛，代扌〉）、麂（獐类也。有角而短细）、鹿、麋（鹿之大者）、猴、兔、艾叶豹（稍大于犬，无害。人或名獐虎）、獭（水居，杀鱼。毛黑而润）、猫（有花、黑、白等种，生琅峤者佳。别有玉白猫，面有白绞）、山猪（野彘也）、番猪（毛黄色）、鼠、山鼠（「通志」：『名山■〈犭军〉。土人捕获，以蔗梗填腹，去毛炙黄合猪肉煮食，味香美』）、山猫（取其毛以束笔，微短而软）、熊（种类不一）、竹■〈鼠留〉（一名菅■〈犭豪〉）。

　　附录

　　「台海采风图」：台湾多野牛，千百为群。欲取之，先置木城四面，一面开门，驱之急则皆入；入扃则闭而饥饿之，然后徐施羁靮，豢之刍豆，与家牛无异矣。

　　「使槎录」：台山无虎，故鹿最繁。昔年，近山皆为土番鹿场；今则汉人垦种，极目良田，遂多于内山捕猎。角尾单弱，绝不似东关之濯濯。角百对，只可煎胶二十余斤。鹿虽多，街市求一脔不得。春、冬时，社番截成方块，重可斤余，皆用盐渍；运置府治，色黑味变，不堪下箸，而值亦不轻。

　　「稗海纪游」：鹿以角纪年；凡角一岐为一年，犹马之纪岁以齿也。番人世世射鹿为生，未见七岐以上者。向谓鹿仙兽多寿，又谓五百岁而白、千岁而元，特妄言耳。竹堑番社得小鹿，通体纯白，角纔两岐；要不过偶然毛色之异耳，书固未足尽信也。鹿生三岁始角；角生一岁解，犹人之毁齿也。解后再角，即终身不复解。每岁止增一岐耳。

　　「稗海纪游」：牝鹿以四月乳，未乳极肥。腹中胎鹿，皮毛鲜泽，文采可爱。又牝鹿既乳，祖小鹿长，则避之他山；虑小鹿之淫之也。兽之不乱伦者，惟马；牡马误烝则自死；牝鹿自远以避。

　　「稗海纪游」：熊之类不一：有猪熊、狗熊、马熊、人熊之异，各肖其形。诸熊毛劲而鬣又厚密，矢镞不能入。蹄有利爪，能缘木升高，蹲于树巅；或穴地而处。人计以取之，无生致者。腹中多脂可啖。掌为八珍之一，脍炙人口；然不易熟。庖人取其汁，烹他物为羹，助其鲜美；一掌可供数十烹。若为屠门之嚼，贻笑知味矣。

　　「稗海纪游」：山猪，盖野彘也。两耳与尾略小，毛鬣苍色，稍别。大者如牛，巨牙出唇外，击木可断，力能拒虎；怒则以牙伤人，辄折胁穿腹。行疾如风，猎者不敢射。又有豪猪，别是一种。箭如猬毛，行则有声；虽能射人，不出寻丈外。

　　凡鳞之属

