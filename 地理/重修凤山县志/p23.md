<!-- { "loadSidebar": true } -->
　　关帝庙：在县治东门内。雍正五年，知县箫震建；年久倾圮。乾隆二十八年，知县王瑛曾重建（碑记见「艺文」）；并祀三代（曾祖光昭公、祖裕昌公、父成忠公）于后殿（按庙旧有店地十二间，每间年纳灯油二觔。又大街瓦房一间，供庙中香灯费。又县治半屏山、大湾、大竹桥、中冲崎庄俱有庙，皆里民募建）。祭关帝仪注：岁凡三祭，五月十三日，前殿用帛一、牛一、羊一、豕一、果品五；后殿不用牛，余如前殿。其春、秋二祭，前殿用帛一、牛一、羊一、豕一、笾十、豆十，后殿帛各一、羊各一、豕各一、笾各八、豆各八。祭日，引赞引承祭官进左旁门；赞：『诣盥洗所』。盥手帨巾毕，通赞唱：『执事者各司其事』。引赞赞：『就位』。引祭官就位。通赞唱：『迎神』。司香者捧香盒立香炉前；引赞引承祭官诣香炉前，司香者跪。引赞赞：『上香』。承祭官将炷香接举，插炉内；又〔上〕块香三次。毕，引赞赞：『复位』。承祭官复位。引赞赞：『跪』。承祭官行三跪九叩礼；兴、平身。通赞唱：『奠帛，行初献礼』。捧帛执爵者将帛、爵捧举，各就神位前。引赞赞：『奠帛』。奠帛官跪献毕，行一跪三叩礼，退。赞：『献爵』。献爵官立献毕，退。赞：『诣读祝位』。读祝者至祝案前，行一跪三叩礼，将祝文捧起，立承祭官之左。引赞赞：『跪』，承祭官及读祝者俱跪。赞：『读祝』。读祝毕，捧至神位前安盛帛盒内；行一跪三叩礼，退。引赞赞：『叩』。承祭官行一跪三叩礼；兴，平身。通赞唱：『行亚献礼』（仪同初献；但不奠帛、不读祝）。通赞唱：『行终献礼』（仪同亚献）。通赞唱：『彻馔』（执事者诣神位事将笾、豆等各少举）。通赞唱：『送神』。引赞赞：『跪』。承祭官行三跪九叩礼；兴，平身。通赞唱：『读祝者捧祝、进帛者捧帛、司馔者捧馔，恭诣燎位』。引赞引承祭官退至西边立，俟捧祝帛过毕，复位。引赞赞：『诣望瘗位』。引承祭官至燎炉前。赞：『焚祝』。毕，赞：『礼毕』。引承祭官退。后殿仪注：祭日，引赞引承祭官进中门；赞：『诣盥洗所』。盥手帨巾毕。通赞唱：『执事者各司其事』。引赞唱：『就位』。引承祭官就位。通赞唱：『迎神』。司香者捧香匣立香炉左；引赞引承祭官诣光昭公香炉前，司香者跪。引赞赞：『上香』。承祭官将炷香接举，插炉内；又上块香三次。毕，引赞引承祭官诣裕昌公香炉前，同前上香毕。引赞引承祭官诣成忠公香炉前，同前上香毕。引赞赞：『复位』。承祭官复位。引赞赞：『跪』。承祭官行二跪六叩礼；兴，平身。通赞唱：『奠帛，行初献礼』。捧帛、执爵者将帛、爵捧举，各就神位前。引赞赞：『奠帛』。赞：『献爵』（仪俱同前殿）。先光昭、次裕昌、次成忠，各献毕。赞：『读祝』，诣祝位（在光昭公前。仪同前殿）。通赞唱：『行亚献礼』（仪同初献；但不奠帛、不读祝）。通赞唱：『行终献礼』（仪同亚献）。通赞唱：『彻馔』（仪同前殿）。通赞唱：『送神』。引赞赞：『跪』。承祭官行二跪六叩礼；兴，平身（悉同前殿）。

　　附录

　　「台湾县志」：崇祀关圣大帝，元英宗称为义勇武安王。明洪武都金陵，建庙于鸡笼山之阳，称汉前将军寿亭侯。嘉靖十年订其误（「旧志」称：大常卿黄芳奏改），改称汉前将军、汉寿亭侯。以四孟朔日、岁暮除日，应天府官主祭；五月十三日，南京太常寺官祭。万历甲寅十月，命太监李思赍九旒、玉带、龙袍、金牌，敕封为帝，颁行天下；而太常祭祀，则仍旧称。史官焦竑曰：称汉前将军者，侯志也。天启元年，太常少卿李宗延谓：三界伏魔大帝神威远镇天尊关圣帝君，按称职掌，初无凭证；请考核订定。四年，太常题请祭，始称帝。国朝顺治元年，定每岁五月十三日致祭。九年，敕封忠义神武关圣大帝。祭文曰：『惟帝纯心取义，亮节成仁。允文允武，乃圣乃神。功高盖世，德被生民。两仪正气，历代明禋。英灵丕着，封号聿新。敬修岁事，显佑千春』。

　　天后庙：在县治北门内龟山顶（按「旧志」：『庙虽逼窄，层级而上，盘曲幽折，古木阴森，背山面海，颇称胜致』）。康熙二十二年奉文建，年久倾圮。乾隆二十七年，知县王瑛曾重建（按县治兴隆庄左营、埤头街、阿里港街、阿猴街、万丹街、新园街、南仔坑街俱有庙，皆里民募建。祭仪，与祭关帝庙同）。

　　附录

　　按天后，莆田湄洲屿人。宋都巡检林愿女，建隆元年三月二十三日诞。从幼能知休咎，布席海上济人；人称神女。雍熙四年九月九日升化（或云二月十九日），年二十有八。厥后人常见其衣朱衣，飞腾海上；因建庙祀之，且并祀于其乡之地名红螺者。宣和癸卯，给事中路允廸使高丽，舟行遇风，神降于樯得无恙；还奏，赐号「顺济」。历绍兴、干道、淳熙、开禧、景定间，屡显灵异，加庙号。元以海漕底绩，赐额「灵济」。明永乐封为「护国庇民妙灵昭应弘仁普济天妃」。国朝康熙二十二年癸亥，我师征台湾，师次澎湖时，方苦旱；有井在妃庙之左，旧不能资百口，至是泉忽大涌，四万余众汲之裕如。及澎湖既克，我师登岸，将军施琅谒庙，见妃像脸汗未干，衣袍俱湿；乃知神功。事闻，上遣礼部郎中雅虎致祭。其文曰：『国家茂膺景命，怀柔百神；祀典具陈，罔不祗肃。若乃天庥滋至，地纪为之效灵；国威用张，海若于焉助顺。属三军之奏凯，当重译之安澜；神所凭依，礼宜昭报。维神锺灵海表，绥奠闽疆；昔藉明威，克襄伟绩，业隆显号，禋享有加。比者虑穷岛之未平，命大师以致讨。时方忧旱，井泽为枯；神实降祥，泉源骤涌。因之军声雷动，直捣荒陬；舰阵风行，竟趋巨险。灵旗下飐，助我破竹之功；阴甲排空，遂壮横戈之势。至于中山殊域，册使遥临；伏波不兴，片帆飞渡。凡兹冥佑，岂曰人谋！是用遣官，敬修祀事；溪毛可荐，黍稷惟馨。神其佑我邦家，永着朝宗之戴；眷兹亿兆，益弘利济之功』。五十九年翰林海宝册封琉球还，奏神默佑功，奉旨春秋致祭，编入「祀典」。雍正四年，府治、厦门、湄洲三处，赐庙额。十一年，福州南台加赐庙额。乾隆二年，加封天后（按今莆田林氏妇人，将赴田或采捕者，以其儿置庙中；祝曰：『姑好看儿』！去终日，儿不啼不饥，不出阈；暮各携归。神之笃厚宗人如此。凡沿海船户，俱各虔供香火，英灵不可思议。偶有危难，辄呼妈祖。妈祖，即天后也。洋中风雨晦冥，惨黑如墨，往往于樯端见神灯示佑，舟辄无恙云）。

　　八蜡庙：在县治龟山之阴。康熙四十五年蝗灾，知县宋永清建。

　　附录

　　「礼记义疏」：徐氏师曾曰：按「礼记」原文，八腊者：先啬一、司啬二、百种三、农四、邮表畷五、猫虎六、坊七、水庸八，可以无疑。郑氏去百种而增昆虫，方氏亦去百种而分猫、虎为二，张子虽用百种而序之于末。纷纷之说不信经而信注，皆非也。

　　真武庙（俗称元天大帝庙）：在县治兴隆庄左营都后乡。乡民募众建（又「旧志」载：一在大竹桥庄，一在■〈鱼逮〉港。今港东里崁顶街，港西里万丹街，俱有庙）。

　　附录

　　按真君乃元武七宿，故作龟蛇于其下。龟蛇者，元武象也。而「图志」云：『真武为净乐王太子，修炼武当山，功成飞升；奉上帝命镇北方，彼发跣足，建皂纛元旗』。此道家傅会之说。后人据「神异传」谓：『真君仗剑追天关地轴之妖，冠履俱丧，伏而收之。天关，龟也；地轴，蛇也』。益不经。宋靖康初，加号「佑圣助顺灵应真君」；始着祀典。明太祖平定天下，神多阴佑；建庙南京，以三月三日、九月九日用素馐遣太官致祭。及太宗靖难，复以神有显相功；永乐十三年，于京城艮隅并武当山重建庙宇。两京岁时朔望各遣祭，而武当山又专官祀事。宪宗尝范金为像。正德二年，改京城真武庙为灵明显佑宫。国朝顺治八年题准：每年恭逢万寿圣节，遣官致祭。康熙二十二年覆准：遣祭鸡公山真武之神，仍令该地方官春秋二祭。旗纛庙（未有特建）：每岁霜降日，就营署迎至演武厅而祭之。

　　附录

　　按旗谓牙旗。黄帝出军诀曰：『牙旗者，将军之精，一军之形候』。凡始竖牙，必祭以刚日。纛谓旗头也。「太白阴经」曰：『大将中营建纛，牦牛尾为之』。唐、宋及元皆有旗纛之祭。明洪武元年，建庙京师，祭以春惊蛰、秋霜降日。后停春祭，止霜降日祭于教场。王国祭旗纛，则武员戎服行礼；天下卫所，于公署后立庙。国朝因之。

　　三山明贶国王庙：在县城北龟山麓。乾隆□年，潮州耆民合建（又一在仁寿里九甲围庄，一在埤头街尾）。

　　附录

　　按盛端明「记略」曰：『潮揭阳邑西百里为独山，越四十里有峰曰玉峰。峰之右，众石湍激，东潮、西惠，以石为界。渡水为明山，西接梅州；州以为镇。又三十里为巾山，地名霖田。三山鼎峙，隋时有神三人降于巾山，自称昆季受命于天，分镇三山，庙食于此。维时山上生有莲花，绀白色，大者盈尺。乡民陈姓者，书见三人乘马而来，招为从者。未几陈亦物化，众异之，乃即巾山之麓建祠合祀；而封陈姓者为将军、为化王，以为界石之神焉。唐元和间，昌黎伯韩公刺史潮阳，霪雨害稼；众祷于神，而飨答如响。爰命祀以少牢，祝以文曰：「霪雨既霁，蚕壳以成；织女耕男，欣欣衎衎。其神之庇佑乎！人敢不明受其赐」。宋艺祖开基，刘鋹拒命，王师南征；潮守王侍监祷于神，果雷电风雨，鋹兵败北，南海乃平。迨太宗征太原次于城下，忽睹金甲神人挥戈驰马，师遂大捷；魁渠刘继元以降。凯还之日，有旌见城上云中曰「潮州三山神」。太宗悟，命指挥韩捧诏来潮霖田，诏封巾山为清化威德报国王、明山为助政明肃宁国王、独山为惠威弘应丰国王，赐庙额曰「明贶」；敕本部增置庙宇，岁时合祭。明道中，复加「灵庙」二字。盖神肇述于隋、显灵于唐，受封于数百年来庇国佑民，功烈亦大矣。潮之诸邑，在在有祀；水旱疾疫，有祷必应。夫神之明，故能鉴人之诚；维人之诚，故能格神之明。神人交孚，其机如此。谨书之牌，俾乡人时拜于祠下者，有所考而无懈于诚焉』。

　　忠义孝悌祠：在县治北郊（旧在学宫左）。乾隆十七年，知县吴士元移建。内祀守备马定国、千总陈元、把总林富、领旗王奇生，俱康熙六十年殉难。有司春秋致祭。

