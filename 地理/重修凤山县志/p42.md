<!-- { "loadSidebar": true } -->
　　「瀛壖百咏」：张鹭洲诗：『青果菩提绕室馨，金包柑橘丽繁生；更怜斗大波罗蜜，磥砢真同佛髻青』。

　　「赤嵌笔谈」：波罗蜜一名优钵昙。「广东志」：『海南庙中旧有东、西二株，高三、四丈，叶如苹婆而光润。萧梁时，西域达奚司空所植。他所有，皆从此分种。生五、六年至径尺，削去其杪，以银针钉腰，即结实。成实乃花，然常不作花；故佛氏优钵昙花为难得。每树多至数十实，自根而干、而枝条，皆有实，累累疣赘。若不实，则以刀砍树皮，有白乳涌出，凝而不流则实；一砍一实、十砍十实，故一名刀生果。熟以盛夏，大如斗，重至三、四十觔；皮厚有软莿，礧砢如佛头旋螺。肉含纯瓤，间迭如橘柚囊，气甚芳郁。有干、湿苞之分；干苞液者不濡腻，味尤甜。每实有核数百枚，大如枣仁、如栗黄绉；熟可食，能补中益气，悦颜色』。「志」云色绿似如来顶，液粘如漆是已，其子却似橡实。每一子为一房，熟而食之，味似百合；子不可生食。瓤可生食，亦不甚甘美，终不似橘柚气佳也。土人用波罗蜜子煨肉、黄梨煮肺，亦海外奇制。

　　「诸罗县志」：释迦果似波罗蜜而小，种自荷兰。味甘而腻，微酸。夏尽秋初熟，一名番梨。沈光文诗：『称名颇似足夸人，不是中原大谷珍；端为上林栽未得，只应海岛作安身』。

　　「台湾志略」：佛头果，叶类番有榴而长，结实大如拳；熟时自裂，状如蜂房。房房含子，味甘香美；予中有核。又名番荔枝。

　　「赤嵌集」：菠萝通体成章，抱干而生；叶自顶出，森若凤毛。其色淡黄，其味酸甘。孙元衡诗云：『翠叶葳蕤羽翼奇，绛文黄质凤来仪；作甘应似籦笼实，入骨寒香抱一枝』。

　　「台湾志略」：黄梨实生丛心，味甘微酸。叶攒簇参差有如凤毛，其皮鳞起，故又名菠萝。盛以瓷盘，其香满室。

　　「台海采风图」：黄梨叶似蒲而短阔，两旁如锯齿。其实色黄，瓤如鳞甲。形似甜瓜，味甚甘酸，清芳袭人。

　　「赤嵌笔谈」：粤西以波罗蜜为天波罗、黄梨为地波罗。「居易录」谓：『黄梨曰黄来，八月熟可尺许；味尤香甘。其树类蕉，实生节间』。按黄梨长至五、六寸，草木丛生，根下叶似萱，两边似锯齿；顶上叶小，攒簇如鸡帚。谓其树类蕉，非也。

　　「赤嵌集」：香果，花有须、无瓣，白色。实如枇杷，中空有子；鲜青、熟黄，状如蜡丸。

　　孙元衡诗云：『但有繁须开烂熳，曾无轻片见摧残。海天春色谁拘管？封奏东皇蜡一丸』。

　　「赤嵌笔谈」：台地夏无他果，惟番檨、蕉子、黄梨视为珍品。春、夏有菩提果，一名香果；芳馨极似玫瑰，果当以此为第一。

　　「赤嵌集」：羡子俗称番蒜，或作檨。其种云自佛国来。孙元衡诗云：『千章夏木布浓阴，望里累累檨子林；莫当黄柑持抵鹊，来自佛国重如金』。

　　「诸罗县志」：檨种自荷兰。切片以啖，甘如蔗浆而清芬远过之。沈文开「杂记」：食毕弃核于地，当月即生。核中有子或一粒、二粒，如豆之在策。叶新抽杪，红若丹枫；老则变绿。

　　「台海采风图」：番檨大者合抱，高凌云；叶浓，花微白，朵小，有香。结实皮绿肉黄，其气辛热、其味酸甘，入肝补脾。台产也，切片腌久更美，名曰蓬莱酱。

　　「台湾志略」：番檨肉与核粘，味甘色黄。盛夏大熟。

　　「赤嵌笔谈」：檨三种：香檨、木檨、肉檨。香檨差大味香，不多可得；所食者木檨、肉檨。晒干用糖抹蒸，亦可久藏。台人多以鲜檨代蔬，用豆油或盐同食。「字释」无檨字；色味似杏，或是番杏误作檨。

　　「赤嵌笔谈」：檨实大如猪腰子，叶尖长。「居易录」作番蒜：『五月熟。大如苹婆，味甘香多津液。树大而叶圆』。非是。

　　「瀛壖百咏」：檨种自荷兰，树高大可荫。张鹭洲诗云：『参天高树午风清，嘉实累累当暑成；好事久传番「尔雅」，「南方草木」未知名』。

　　「台湾志略」：甘蕉叶与蕉类；中心出花，层层吐瓣，红紫可爱。结实联缀百余颗，两两相对，犹若贯珠；色黄白、味甘，颇似香瓜。

　　「诸罗县志」：甘蕉俗名牙蕉，亦名荆蕉。「南方草木状」：『实随花。每花一阖有十余子，先后相次。子不俱生，花不俱落』。

　　「台海采风图」：牙焦即芭蕉中之一种；不甚高，约长六、七尺。结子每茎百余；始绿、熟则黄，味极甘美。闽、广二省有之，他省亦间有生者。

　　「台海采风图」：蕉果一枝五、六层，每层数十枚排比而生。剖食，味亦甘。「异物志」载：『羊角蕉，子大如手拇指；长而锐，有似羊角者』：此也。「南方草木状」：『蕉子房相连累，甜美；亦可蜜藏。台地村舍后每广植之，四时皆生，藉以获利。性寒；妇人产后，每以蕉果少许置儿口中，谓能清热。

　　「台海采风图」：荔枝，兴化、漳浦产者为上。台地率自海船携来，一日夜可至，味香色犹不变。孙元衡诗云：『颇怪繁星谪软尘，筠笼将出故鲜新。味含仙意空南国，姿近天然是美人。丹罽潜胎珠玓瓅，脂肤满绽玉精神。一时唤起狂奴兴，万事灰心渡海身』。『不受盐欺与蜜侵，骚人新摘自沈吟。轻红照肉白凝齿，芳气袭魂寒沁心。笑后左车生小愠（山谷题「杨妃病齿图」：「多食侧生，损其左车」），望中飞骑更相寻。南杨麤丑北卢拙，回避頳珠出宝林』。范浣浦诗云：『绛罗衫子雪肌肤，一种香甜绝胜酥。消渴液寒青玉髓，脱囊盘走水晶珠。阿环风味差堪拟，卢橘芳名亦少殊。饱啖拚教烟爨绝，不辞人唤作狂奴』。『江家色绿宋家红，曾识端明谱牒中。到此得尝过玉食（东坡荔枝诗：「玉食还莫数」），无劳想象判丹枫（钱牧斋诗：「吴侬难得到闽中，想象生风是捉风；脱略味香单说色，判他红荔是丹枫」。诗才漫说穷骚雅，兴味犹应傲上公。万事灰心殊不恶（谓孙诗），只愁海扬阻筠笼』。

　　「台湾志略」：番石榴，俗名莉子茇。郊野遍生，花白颇香，实稍似榴。虽非嘉品，台人亦食之。味臭且涩，而番社则皆酷尝焉。

　　「台湾志略」：番木爪，直上而无枝，高可二、三丈。叶生枝杪；结实靠干，坠于叶下。或腌或蜜，皆可食。树木去皮腌食，更佳。

　　「赤嵌笔谈」：木瓜树干亭亭，色青如铜。每一枝一叶；叶似草麻，大者尺余。花白色，生杈桠间。瓜凡五棱，无香味，居民用盐渍以充蔬。「诸罗县志」：谓「毛诗」：「投我以木瓜」即此；殊非。按：「果谱」：『木瓜一名楙，一名铁脚梨。树丛，枝、叶俱如铁脚海棠；叶光而厚。春末花开，红色微白。实如小瓜，或似梨稍长；色黄如着粉，津润不水者为木瓜』。此地所产，与内地木瓜绝不类；岂可以称为偶同，遂妄为引据乎。

　　「台海采风图」：番姜，大本。种自荷兰。开花白瓣；绿实尖长，熟时朱红夺目。中有子辛辣，番人带壳啖之。内地名番椒。更有一种结实圆而微尖似柰，种出咬■〈口留〉吧；内地所无也。

　　「赤嵌笔谈」：香橼，初夏即熟。长似木瓜，上下微尖；拌蜡匀檀，较软圆绉稍逊矣。

　　「稗海纪游」：杨梅如豆，桃、李味涩，不足珍。番石榴不种自生，臭不可耐，而味尤甚恶。

　　「府志」：六给谏「谢惠九头柑」诗：『海壖残腊试霜柑，纔挹清香兴已酣。采自千头金颗重，携来九瓣玉浆甘。种传瓯粤原无匹，宴饮华林旧赐三。不是乘槎还行役，殊方佳味那能谙』！

　　庄副使「榕亭和韵」诗：『听莺载酒美双柑，岁暮分遗兴倍酣。红出洞庭微带涩，黄传瓯粤尚输甘。橘中别种瓤余九，海外尝新岁已三。怪底淮南移枳橘，罗浮真味可曾谙』？

　　沈文开「杂记」：番柑种自荷兰；大于番橘，肉酸皮苦。荷兰人夏月饮水，必取此和盐捣作酸浆入之。多树园中，树与橘无异。沈文开诗云：『种出蛮方味作酸，熟来包灿小金丸；假如移向中原去，压雪庭前亦可看』。

　　凡花之属

