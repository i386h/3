<!-- { "loadSidebar": true } -->
　　今拟中路台湾设乡长六名、南路凤山设乡长八名，每县各立大乡总一名统辖之；北路诸罗设乡长十二名，立大乡总二名分辖之。每乡长一名，准养游兵四名；大乡总一名，给外委、千把总衔牌以荣其身，准养游兵十名。其游兵名粮，每月银一两、米三斗，就官庄内拨出支给，以为赡养之资。计三县游兵一百四十名，每月支银一百四十两、米四十三石二斗。三县乡长共二十六名、大乡总四名，应给养廉多少？宪台酌量定夺。伊等工食既皆仰给于官，则与官兵一例；文武均行约束调遣，无敢不从。

　　凡地方有窃劫盗贼，就各乡长跟要，限期缉获真盗，解官究处。初限不获，拘游兵比责；再限不获，乡长罚月粮、工食，戴罪图功；三限不获，拘乡长正身重惩、大乡总记大过一次。凡盗贼不能缉获至三次者，乡长责革、大乡总追销外委职牌，以示惩劝。

　　虽月粮似觉伤重，但为地方之利，自不得顾惜小费。欲节省，则每名月银七钱五分亦可，米三斗不易也。无月粮，则彼将生事扰民以为食，非徒无益，为害更大。且天下亦无枵腹而为人办事之理；必资其养廉，方可责以清操。大乡总能干练办公勤谨，三年无过犯，有绥靖地方实迹，量行擢用，以示鼓励。

　　某庸陋无知，总为地方念切，用思以人治人之道，不知宪台以为何如也？

　　与周抚军书巡台御史范咸

　　接读来教，承以台郡采买一事，覼缕开示。备仞老先生念切全闽苍生，言之剀切周详，深为钦佩！侍等时所以致书于老先生者，亦见上年采买十万石，而积欠之谷遂至虚悬。若今年复另采买，则积欠愈多。窃以买补积欠，其应运内地补仓者，原有一十一万四千八百零四石之数。另行采买者，运赴内地补仓也；买补积欠者，亦运赴内地补仓也：故以为不若停采买而先尽买补。

　　今接阅大教云：『台郡积欠，散归各郡县仓，或碾支兵粮、或借补给兵役』。此则侍等之所不知也。至于积年存价未买之故，实因时价不敷而然。今老先生深体下情，奏奉俞允，以四钱五分为率，将来买补自易。然侍等之所虑者，又不在买补而在起运。来谕云：『台、厦商船均系漳、泉赤子，亦应稍效微劳』。夫台、厦之船户多系殷实，搭运官谷较客货获利稍减何害。不知各县运谷皆由小港，大船既不能入，势不得不多用小船分运至鹿耳门交卸大船。鹿耳门风水十日不顺，则十日无大船进口；半月、一月不顺，则半月、一月无大船进口：此至寻常之事。小船枵腹守候，交卸无期；一遇风浪击碎，责以赔补，颇有怨咨。故敢以闻之仁人君子。

　　夫以为累民，采买与积欠本无择也。但前书所云『果济实用，有所不恤耳。向来议巡方者，每谓在台祗知言台』。而侍等心实不然。所食者大君之禄、所办者大君之事，宁分此疆彼界！若谓为遏籴，或年岁不丰，则不得已为固本之订。今台湾昨岁有收，本年风雨以时，可望大有，亦何为而遏籴哉？侍等于八月十二日曾具奏云：『一面札商督、抚，一面严饬该府、县实时上紧采买谷石，应运内地者陆续拨运，以完历年积欠。其余存贮台仓以备缓急，民食自属无虞。将来内地或再须接济，俟督、抚咨文到日，即与台湾道等筹酌，除台地来春青黄不接之际应预留米谷，毋致民食缺乏外，其余尽其所有于海船向例带米六十石之外，少宽二、三十石许某通融带往，便于漳、泉等府自足接济等语。老先生觉此，可以知侍等之非遏籴矣。将来俟奉到朱批日，谨将原折送阅，以见侍等之心。

　　总之，老先生不信海上米谷之竟无偷越，故以少弛禁令之说为万不可行。而侍等身在其地，深知台、厦两厅若稽查严密，自无偷漏之虞；犹之老先生在内地，则于内地之事尤为真知灼见，不致心怀两岐也。若如来示所云『搬运台谷，不几成一漏卮』？侍果欲遏籴，又何为出此下策乎！侍等职任原以备老先生耳目之所不及，故前有所见，不敢不以奉告。在老先生膺封疆重寄、权全省大势，果不容不另行采买，则侍等断无不饬道、府遵行；决不自执己见，胶柱鼓瑟，以掣老先生之肘也。

　　序记

　　重建庙学碑记凤山教谕施士岳

　　圣天子御极二十有二年，海宇廓清，以其地置郡县，南为凤山。建黉宫于莲池潭上；山明水秀。台之登科，自凤山始。特事在草创，所建文庙启圣祠，制犹朴略也；十余年来，风雨飘摇，仅存椽瓦。先圣庙堂，窘于寒暑。

　　四十三年，莱阳宋公永清，以平川令调宰兹邑，行释菜礼。怆然念之曰：凤山自有君天下来，版图未入，文教不施；今声名文物得与中土媲美，称为盛事。苟庙宇隘陋，无以体圣天子尊师崇儒至意，伊谁之责哉？于是请上宪、集绅矜，捐俸输将，鸠工兴建；高大前制，增两庑、棂星门，因地制宜，靡不周备。垣墉丹漆，涂塈以法：诚壮丽巨观也。侯之用心可谓至矣！侯犹虑无以广圣泽，爰设义学、置学田，其为厥庙筹更深也。

　　士岳来教是邑，诸生具陈其事，请为文以纪。士岳谓文庙告成，士皆欢感。从此子益知孝、臣益知忠，工文章者显当世、立事业者昭后代，莫不由文教中来。是则侯之为政，能达本也，功德大矣。宁特以廉明勤慎为良吏已哉！谨刻石以记。

　　县义学田记李钦文

　　圣天子尊师重道，文教振兴；诏府、州、县设立义学，延师课士，为制已久、台以初辟地，未遑也。

　　邑侯宋公从武平调补凤山，甫下车而修建文庙，自大成殿、启圣祠、两庑以及棂星门，次第具举。乃复置义学，择邑土郑应球为师；日有试、月有课，顽者秀之、陋者文之。士之登其堂者，彬彬乎盛矣。又虑其久而辄废也，捐俸购田以供修脯，以其半给膏火费。上诸列宪，报可；令勒石以垂不朽。

　　斯举也，有三善焉：宣朝廷崇文至意，一也；乐育人才，二也；海外之士笃于文行，三也。钦文备列弟子员，逢兹盛事，谨记始末，俾后之学者知邑侯之功有如此。

　　重浚莲池潭碑记郑应球

　　莲池之浚，始于颜氏；岁久淤泥壅塞，几与地平。附近田园向资灌溉者，无利赖矣。居民谋疏通之，绌于力而止。四十八年，邑侯宋公随郡宪周公巡行至此，见草奥其宅、耜悬于室，地互数里，尽为石田，目击心伤。于是历阡陌、相地势而观流泉，由茄冬坑至半屏山麓，议筑坝开圳以便蓄泄；计费不赀。侯慨然出粟千二百石以贷民，鸠工兴作。填岸凿渠，淤者瀹之、塞者通之，计长千三百丈，费金四百有奇。而莲潭灌溉之利遍兴隆庄矣。

　　四十九年孟夏告成，父老子弟群相感叹曰：『微巡行之役不及此』！今而后旦暮之耰锄，岁乐仓箱之庆者，皆郡宪、邑侯赐也。爰立石而为之记。

　　新建县署记宋永清

　　邑之有署，固传舍也。然向明而治，且居高望远、退食思过，实攸赖焉。台入版图，其分土设官，虽有此疆彼界；而衙斋朴陋，萧萧数椽，日就倾颓，殆不足以蔽风雨。来莅政者，辄假馆郡治，习为固然；问所为公署，无有也。

　　四十三年夏，予奉移凤山。过县治，方将集父老子弟与之谘地方因革之大、农桑方土之宜，而檐桶倾圮，几无以为使者停车地。嗟呼！鸣弦而治，即非其人；然制度规模付之风烟蔓草，上而朝廷、下而民社，体统不肃，如观瞻何？爰捐薄俸，命梓人亟襄其事。于头门，于仪门，于大堂、川堂，内而衙署、外而六房，皆为次第经理，稍存规制，未敢增华；累石栽花，移亭就树，非求安逸。盖海邦宁谧，政有余闲，或与二、三多士论文赋诗，陶其气质、养其文章，则衙署之设，固系听政平情之所，亦为士民发祥之地乎！

　　署成，父老子弟来庆于此，请为文以记。予无以辞，爰书而述其概。

　　重修文庙碑记富鹏业

　　文庙之废兴，前人记之详矣。鹏业莅任之初，从邑侯李公丕煜行释菜礼；时大成殿、启圣祠以及两庑、棂星门，靡不毕备。圣天子文明之治，渐被海外，猗欤盛哉！越明年冬，台风作，庙门、棂星门暨两庑围墙椽瓦圮坏甚。盖自是，兴者又几于废矣。侯怃然曰：『是乌可以已耶』！爰取大木，亟命工师仍旧址而建棂星门焉。瓦之塌者补之、门之坏者新之、墙之倾者筑之、两庑之圮者葺之，取其质不取其华、取其坚固而久远，毋取其苟且于目前。

　　庙既新，鹏业因进诸生而语之曰：而亦知侯新庙之意乎？夫宇宙莫大之事业由于文章，千古不朽之勋猷本于名教。修身立行者，大儒有用之学也；砥砺名节者，士人经世之具也。古之学者，本穷理之识，以尽乎正心诚意之功，而修、齐、治、平之理寓焉。是故出其所学以献之廷，为王国之桢也；本其所学而体诸躬，为有德之彦也。今之学者，不务耕述实修，而孜孜焉帖括是尚，以为弋取功名之具；庸讵知功名非可强求，毋论其必不可得也，即或幸而偶得，终无当于经济之学。呜呼！何其不思之甚也。司马温公曰：『士先德行而后文学』。德行不立，文将焉用？韩退之「进学解」曰：『业精于勤，荒于嬉；行成于思，毁于随。诸生业患不能精，毋患有司之不明；行患不能成，毋患有司之不公』。今之学者，业果能精乎？行果能成乎？若犹未也，将谁之咎哉！朝廷尊师重道、作育人才，立卧碑以教督，而又制训饬士子文颁行天下，务使天下之士，崇正学而黜邪说、郭实行而弃虚声。士苟能惕然自励，以振拔于庸众之流；朴者进于雅、顽者化于秀，海外多土相与观摩切磋，则从兹以往文教日盛，邹鲁之风何难再见于今日乎！是则余之所厚望也夫。

　　重修县署记李丕煜

　　亲民之官，莫如县令；所谓民之父母是也。苟听断无所，不惟无以肃观瞻；而公余退食之暇，将何所憩乎？邑自开关以来，虽卜治于兴隆庄；而衙斋浅陋，制多简略。官斯士者，辄就郡之公馆而居。

　　四十三年奉文归治，前令莱阳宋君，始庀材鸠工而新营之；于今十有六载，榱桷倾颓，规制弗称，至于头门、仪门、偏厢之属则俱成片土矣。舍此弗修，将有鞠为茂草之患。于是命匠经理，废者兴之、圮者葺之，前后三堂既焕然新矣；而建头门、仪门以别内外而大规模，建六房以积案牍、建外厢以居皂隶，经半载而工始竣。制虽云备，亦祗崇朴尚素，不致听断之无地焉斯已耳。若夫饰华增美，则端有望于后来。

　　新建城隍庙碑记李丕煜

