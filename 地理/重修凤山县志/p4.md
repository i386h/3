<!-- { "loadSidebar": true } -->
　　旗后山（一作岐后山），在县西南十二里，打鼓山余脉。山不甚高，临于海岸，为渔人采捕之所。

　　石塔屿，在县西七里，即蛇山麓。特立海中，距蛇山数十武；高二十余丈，可造其巅。

　　凉伞屿，在县西十五里打鼓山麓，当旗后港中。舟犯之立碎。

　　石佛屿，在县西十里，即打鼓山背。竖立海中，如石佛状。渔人尝坐其上。

　　县西北二十里为漯底山。其顶平衍，县枕山也。由大乌山分支折而南下，层迭盘纡为尖山（民番杂居），再分支奔放特起为朝天岭（高入云霄。造其巅者，极南、穷北皆在指顾间），绵亘而下为金山。其北为眠牛山，委折转内为大滚水山。平原起伏，陡立数峰为七星山。峰峦壁立，峻峋秀媚为观音山。其东北为虎头山，转西南为鬼埔山：此县东北内局拱辅也。内：

　　漯底山，在仁寿里，县西北二十里。平原旷野中浮一邱，顶宽平有小窍，出水若泥淖，其深无底。山多沙砾，少草木（按台地诸山，皆位乎东，西向；独此山位乎西，东向，俨然为邑治后障）。

　　尖山，在县北三十五里。孤峰秀兀，势若玉笋，故名。山多平窝，可资种植樵采之利，居民赖之。

　　朝天岭，在观音山里，县东北二十五里。上接乌山、下连金山，峻绝冠群峰；非强有力者，不能造其巅。登高四望，北尽木冈、南极沙马、中通罗汉门，皆在指顾间。

　　金山，在县北三十里。脉分自乌山，与尖山、水蛙潭山相辉映，石笋秀削。其麓宽平，多产荖藤。

　　眠牛山，在观音山里，县东北二十五里。由乌山逦迤起伏，邱阜拗凹，若眠牛状。

　　大滚水山，在观音山里，县东二十五里。上有汤泉，瀵涌而出，水带浊；近山之地，草木不生，烟气逼人（互见「名迹」部）。

　　七星山，在县东二十里。联络于观音山之北，七峰错落，圆秀如星，故名。

　　观音山，在观音山里，县东十五里。起伏盘曲，中一峰屹立，如菩萨端坐；众小峰拱峙于侧，分支环抱，不可名状。

　　虎头山，在观音山里，县东北二十里。圆厚高卓，昂似虎头，故名。其傍，石井汛在焉。

　　乌鬼埔山，在县东北十五里，与横山绵续。相传红毛时，为乌鬼聚居于此；今遗址尚存。樵采者常掘地得玛瑙珠、奇石诸宝，盖荷兰时所埋也。

　　南支转内为赤山。趋南小山历落，不可纪名，皆赤山分支。其高起横列为凤山。旁有二小峰，形若飞凤展翅（县治命名取此）。上有凤鼻山、旁有凤弹山，皆县治及学宫拱案也。内：

　　赤山，在赤山庄，县东十里。山不甚高，纡回曲折，圆秀美丽。土多赤色，鲜树木。乡村环麓而居。

　　凤山，在县南三十里。山蟠郁里许，其首昂腾如冠，最为圆秀。

　　凤鼻山，在凤山西南。小仑直下，肖形而名。

　　凤弹山，在凤山东北。数小峰历落错综，圆润秀媚，因名。俗呼为凤卵。

　　其东北一支为兰坡岭（台、凤交界）。转西为吊狗岭、为深水山（阿里港往郡经此），更西为横山。盘旋曲折南下为石壁寮山，又南为土地公崎山。内：

　　兰坡岭，在县治东北三十五里。萦回环抱，包裹数重，延袤三、四十里。岭尖分水，台、凤分界。

　　吊狗岭，在观音山里，县东二十里。羊肠小路，巨石壁立。俯视幽崖，深削万丈，经者咸股栗。

　　深水山，在观音山里，县东北二十里。东连兰坡岭、西接横山，为阿里港往郡大道。山颇阻绝，少居民；宵小易匿，稽察必严之地。

　　横山，在观音山里，县东二十五里，往阿里港大路。巨石巉岩，与省会五虎山相类。

　　石壁寮山，在观音山里，县东二十五里，如壁削立。阿猴社往郡小路经此。

　　土地公崎山，在观音山、赤山之间，县东二十里。纡回盘曲，冈阜错综，联络考潭、仙草埔诸山。

　　由兰坡岭分支东行为统岭尖，又为厚栗崎。逶迤曲折，崔巍雄耸为下赤山。转左为小滚水山，南为蜈蜞岭。内：

　　统岭尖，在观音山里，县东三十里。山峰秀拔，大围榜、小围榜诸小山附其左右，与兰坡岭毗连。

　　厚栗崎，在观音山里，县东二十五里。往攀桂桥、三脚寮诸村道经此。

　　下赤山，在下淡水社，县东三十里。以土色赤名。

　　小滚水山，在港西里赤山仔，县南三十五里。山不甚高，顶涌温泉（先是，瀵涌出泉，水多泥污；近乾隆十二年，始涌温泉），近地不生草木。

　　蜈蜞岭，在县南三十里。高峻盘折，屈曲数里。山林茂密、石壁嵯峨，往来维艰。

　　外支自柴梳山挺秀雄峙（与诸罗邦蔚山、火山相连），委折而下为石仔仑（山联弥浓山），转折巉伏为弥浓山。其东为寨仔脚山，接台旗尾山分界。

　　柴梳山，在港西里，县东北四十五里。山树木崇茂，深秀圆媚，形似柴梳横列，故名。

　　石仔仑，在港西里，县东北五十里。下联弥浓山、上接柴梳山，诸峰挺峙。

　　弥浓山，在港西里，县东六十里。近生番界，不甚大。

　　寨仔脚山，在港西里，县东六十里。东联弥浓，南接旗尾，北交南马仙。其麓土地平旷，川泉涓流。昔为生番出没之所；今设隘寮，搭楼社番守之，生番敛迹。

　　东北为北叶山，纡回不可名状。其最高者为傀儡山。其后为崇爻山，人迹罕到。转东南为芋匏山，内折为大龟文山、外为卑南觅山。再转为大乌万山，南折为朝华离山。蜿蜓绵亘为网翠山，滨海屹峙。内：

　　北叶山，在县东八十里，傀儡分支；与台湾内山诸番分界。

　　傀儡山，在县东六十五里。重峦迭幛，插汉凌霄；内地舟至澎湖，即见此山。生番居之。山顶常带云雾。登其巅者，望见山后大海。人迹罕到。

　　崇爻山，在傀儡山后。人迹罕到，不知道里远近。

　　芋匏山，在县东南七十里，与诸罗内优山连界。

　　大龟文山，在县东南七十里，与卑南觅山毗连。生番界内，人迹罕到。

　　卑南觅山，在县南二百二十里，山最绵亘。东与崇爻山相联，小山历落，难以纪名。内生番归化七十二社，总以卑南觅山概之。

　　大乌万山，在县东南二百七十里傀儡山后。高入重霄。

　　朝华离山，在县南二百七十里，极峻。

　　网翠山，在县南二百八十里（「旧志」作网卒）。

　　卑南觅后为大柴高山。趋南而下，层峦迭岫委折联络，为霄马干山、为老佛山（与网翠山两峰相映对峙），又南为琅峤山。琅峤直下为沙马矶头山，雄峙海滨，洋船指南。又海中特立为小琉球山；县南水口，天然禽罗：是邑治诸山之大势也。内：

　　大柴高山，在县东南三百里，怪石离奇。

　　霄马干山，在县东南三百三十里，最高。外为大海。

　　老佛山，在县南三百八十里，与网翠山两峰相映，皆自沙马矶山回转而东。外环大海，状如老佛耸峙海中，故名。

　　琅峤山，在县南一百四十里。东北联山、西南滨海，可泊舟。下有生番。

　　沙马矶头山，在县南三百七十里。山巃嵷挺出，直抵海中。自傀儡山蝉联而下至此尽，外为大海。往吕宋洋船者，往来皆以此山为指南。

　　小琉球山，在县南一百里。孤悬海中，周围三十余里。土多沙砾，仅产竹、木、榔子、番薯。下有巉石，不堪泊舟，为凤山水口奉禁界外。

　　附录

　　「赤嵌集」：台地诸山，本无正名，皆从番语译出。

　　「府旧志」：大冈山之顶，蛎房壳甚多；沧海桑田，亦不知其何时物也。山上有湖，雨则水满。山阴有古石洞，莫测其所底。或以瓦掷之，窅然无声；相传其下通海云。

　　「台湾纪略」：大冈山状如覆舟，天阴埋影，晴霁则见。上有仙人迹，铁猫儿碇、龙耳瓮在焉。相传国有大事，此山必鸣。

　　「旧志」：港西里赤山之顶，不时山裂，涌泥如火，有火无烟；取薪置其上，则烟起：名曰火山。

　　「诸罗县志」：内山终岁不离云。或羃于顶、或横于腰，惝怳飘渺，莫穷其际。偶于侵晨片晌，翠黛笋簇，望之如洗；须臾即云合矣。若日中云收，峰峦可数，必不日而雨。海内之山，未有以清朗为雨候者。

　　「旧志」载：打鼓山势若长蛇，故又名蛇山，非也。鼓山与蛇山相联，而各异形：其拱卫县南，屹峙海表，秀峰插汉，绵亘十余里，是为打鼓山；峰峦起伏，峗峙县西，其麓半在城内，是谓蛇山。蛇山之首有石塔屿，孤立海中；鼓山之后，有石佛屿，水隔数武。至凉伞礁，又打鼓山港门礁心，舟行所宜谨者也。

　　打鼓山新辟石洞，须秉烛而下。中一石柱，深丈许，宽四、五尺。内石乳淙净，可供把玩；或云即锺乳石云。

　　龟山之尾，昔有小泉流出，不甚清，微有腥气。邑以内向无蚊属，斯地无澌流而多蚊虫；俗传为龟尿，未知信否！

　　乌山为凤治少祖，高昂腾耸。界内诸山，皆由此发脉。又民番杂居，可耕可樵。秀美之区，莫过于此。所当增旧志而特纪其胜者也。

　　罗汉门，在县治之东。自台邑猴洞口入，崇冈复岭，其峰插汉，多不知名。唯举其可共晓者：树则槺榔栟榈，草则蓬蒿菅茅，兽则弥猴跳掷，鸟则斑鸠绿衣，无所不有。缘崖直上，百丈危梯，不堪旋马，一失足便蹈不测。既造其巅，则南北诸峰，恍如图画。至夫长潭清莹，发源于分水山，入冈山溪，同注于海。由罗汉内门，峰回路转，眼界顿开，平畴数十里；东则南仔仙山、东方木山，林深水秀、土沃泉流：虽未开之奥区，实此邦之奇胜也。

　　县治诸水，西南打鼓港，县锁钥也；石门天开，巨灵擘画。北流分支，纡回入治东南郭，外为硫磺港。南流分支为前镇港，经凤山庄之大林蒲，濑东盐场在焉。再转而南为凤山港；自南而下至于西溪，受淡水溪之水汇为东港，入于海。内：

　　打鼓港，在兴隆庄，县西南七里。巨石擘分水门，可通巨舰（别见「海防」）。

　　硫磺港，在县治南六里。通潮汐，有渡。小船到此装载。

　　前镇港，在县南十五里，海■〈氵义〉小港。由打鼓港入。

　　凤山港，在凤山庄，县南三十里。上有桥梁。通潮流，小船不得到。

　　西溪，在县西南三十里。源受淡水溪诸水，下注东港。

　　东港，在县西南六十五里。西临大海，港道甚阔，可通巨舰。有商船到此装载米、豆货物。

　　县西七里许为万丹港；沿而西北，分■〈氵义〉曰蛲港。转入为弥陀港，通内溪水；再北为鲲身港，逶迤分支，通台之喜树港及二层行溪，为县北界。

