<!-- { "loadSidebar": true } -->
　　一、邑志不再纂者凡二百余年。若灾祥，若职官，若科贡，多残缺失次，虽详加考核，亦多遗漏。惟俟博雅君子采而补之云尔。
　　二、前志人物传内，有考核未备者，有遗漏者，今悉编入续志，非夸博淹，庶不至湮没古人耳。
　　三、前志学宫，无忠义、节孝二祠，今悉增入。
　　四、赋役自前明以来，增除裁并，与时变易，不常厥额，兹取现在规制，筹算清析，勒诸简册。
　　五、物产多仍前志，间有增入者，亦稽诸类书，参以见闻，就所知者而编次之，非自谓该洽也。
　　六、艺文必分门类，兹因体制未备，惟于诗文，分为上下卷，余不复区别，以时之先后序之。其无关方士者，虽工不录。
　　七、宦绩善行以及孝义节烈，皆为立传，即一节之长，亦必详其颠末。非以此概其生平也，亦善善从长意云尔。
　　八、采访时，来稿有涉于诡异者，皆为刊落，使归平正，恐滋后人之疑。  
　　招远县续志

　　●招远县续志卷之一

　　○灾   祥

　　《洪范》演畴而后，世儒竞言征应。自董仲舒、刘向父子所著，已多牴牾。五行之说，果可尽信乎？亦曰常则顺之，变则承之，以戒惧修省已耳。招邑弹丸，即阴阳偶有乖舛，亦所关非钜。然大之在天下，与小之在一邑，其为遇灾而惧之，义则一也。续志灾祥。
　　康熙四十二年，自五月至八月不雨，大饥。
　　四十五年，大有。
　　五十七年七月初五日，大雷雨以风溪流横溢，大木俱拔。
　　五十九年七月十四日酉时，有流星光如电，天鼓鸣。
　　六十年，大旱。
　　六十一年，大旱，无麦。
　　雍正四年，大有。
　　九年，春饥。
　　乾隆九年秋，彗星见于西南，三月始没。
　　四十年秋，有蝗。
　　四十五年，吕家村北，吕氏茔域内，木生连理。
　　四十七年八月，大雨经旬，禾生芽。
　　五十年秋，大水伤禾。
　　五十一年,春饥。
　　六十年，饥。
　　嘉庆元年，大有。
　　七年秋，有蝗。
　　十六年秋，大雨伤禾。
　　十七年春，大饥道瑾‘相望。
　　十九年，虫伤稼。
　　道光元年秋，瘟疫盛行，人多暴死者。
　　五年秋，无菽。
　　十三年春，四月十八日，罗山石崩一角，声闻数十里。邑侯江公即于是日卒。
　　十五年秋，七月初四日，大雷电以风，禾尽南偃，烈风北回，禾根尽抉，大木斯拔，岁大饥。后夼村、台子村俱莲开并蒂。
　　十六年春，流离载道，饿殍相望。
　　十八年，春旱无麦，秋无菽。
　　十九年夏，四月初二日，大雨，既望乃霁二麦如云，旋生糜虫，秀而不实，农大失望。秋大雨伤禾。磨山社十八村，大雨雹。邑侯上文，减收征银一半。
　　二十一年春，正月二十六日，大雨雪以风，人多冻死。
　　二十二年秋，七月，有虫伤稼。
　　二十三年春，有白气，见于西南，长数丈，数月方没。
　　二十四年夏，霪雨。

　　○山  川  补遗桥梁  附

　　招之四乡，各以山名。乃前志列西北而遗东南，即其余之流峙，轶而弗录，益无足怪，然不可谓非载笔者之疏也。至于二百年来，陵谷变迁，或坦途化为险阻，则徒杠舆梁，实关国政焉。故续志山川，而以桥梁附之。
　　勾山  在县南四十里。
　　至山  在县南六十里，为招莱分界。
　　会仙山  在县东二十五里，山右为莱阳大沽河发源处。由下官铺经下洼村南，至莱阳。西与小沽河合流。历平度、即墨入南海。《左传》“姑尤以西”注云：“姑，大沽；尤小姑也”。《莱志》以为发源于黄之蹲犬山，误矣。
　　良山  在县南五十里。
　　德新泉  原名温泉盏石为池，引水注之以便浴，构堂其上，曰“德新”，因以名泉。详见《山东通志》。 
　　东良河  一名界河，发源于邑南分水岭，俗名偏龙桥。东北流为石星河，迳城东关外，又西北会横掌河。由基河、张星河至东良入海。
　　颖门河   自罗山发源。西北流迳丛家村，至栾家村入黄县界。
　　响水河   在县西四十里，流无钜细，响声聒耳，故名。
　　万岁河   自县西南诸山汇水流，至战村社，入掖县界。
　　圣女湾   在县东南三十里。
　　桥  梁
　　浴德桥  在南门桥东，为东西通衢。
　　板桥  南北二桥，在城东北角。南桥，嘉庆十九年重修；北桥，道光十四年，监生赵瑞募资重修，井修桥东大路至于河口。路旁悉树以柳。
　　孀妇桥  在县南三十里，为东西通衙。涧深数丈，行人苦之。孀妇孙氏捐资创建，立碑记。
　　垛石口桥  邑人林仲恩募资创建。
　　青显铺桥  在城东南二十里。嘉庆年间募资创建。立有碑记。

　　○改置公署

　　官府之设，所以示尊严明统属也。虽墨绶铜章，地仅百里，亦孰不于此乎听教令焉？招之旧署，自明季毁废，迁于迤西，买民宅而居之。厥后，踵事增修，屡有兴作。虽规模粗具，而堂阶轩厂蚩蚩者，咸识长吏之庭矣。自斯以往，毋或视同传舍，而修葺弗替，则所望于莅兹土者，续公署志。
　　县治  在城南北大街西，大门东向。创建之时无考。
　　大房四间  东西两厢。邑侯施公、何公相继增修。道光十九年邑侯陈公重修。
　　二堂三间  旧又有所谓三堂者，邑侯施公合而一之。
　　大堂三间  邑侯许公重修。
　　东花厅三间  邑侯陈公新修。
　　西花厅三间  邑侯许公重修。
　　东西吏房十二间  邑侯许公重修。以西六间去大堂太近，规模稍隘，拓基益西，与东六间相称。堂两边各筑南向者四间。
　　东西隶房共六间  邑侯许公重修西三间，创筑东三间。
　　仪门一座  邑侯许公即南向之大门，改为仪门云。
　　大门一座  原东向，嘉庆年间，邑侯姚公改为南向，东西置栅栏。道光二十六年，邑侯许公仍改东向。
　　官仓  在县署后。
　　养济院  在大街东。

　　○祀   典

　　水则有源，木则有本，合于祭法者祭之，前志之论详矣。乃尼山木铎，不登明禋之首，即捍患御灾，与有教养之泽于斯土者，亦多挂漏，不几令海澨编氓，数百年之得以活祖考而长子孙者，忘所由来乎？缺者补之，略者祥之，庶足见崇德报功之重，有举而莫敢废也。如此续祀典志。
　　大 成 殿
　　至圣先师孔子  汉平帝元始元年，追谥曰褒成宣尼公。东汉和帝永元四年，追封褒尊侯；北魏孝文帝太和十六年，改谥文圣尼父。后周静帝大象二年，封邹国公。隋文帝赠为先师尼父。唐太宗贞观十一年，尊为宣父。高宗乾封元年，赠太师。中宗天授元年，封隆道公。元宗开元二十七年，追谥文宣王。宋真宗大中祥符元年，加谥元圣文宣王。五年，改封至圣文宣王。元武宗大德十一年，加封大成至圣文宣王。明嘉靖九年，改称至圣先师。国朝顺治二年，定谥大成至圣文宣先师，十四年复改称至圣先师。岁以。春秋上丁日致祭
　　四    配
　　复圣颜子  名回，字子渊，鲁人。唐赠兖公，宋封兖国公，元封兖国复圣公，明嘉靖九年改称复圣颜子。
　　宗圣曾子  名参，字子舆，鲁南武城人。唐赠郕伯，宋封郕国公，元封郕国宗圣公，明嘉靖九年，改称宗圣曾子。
　　述圣子思子  名伋。宋崇宁初，封沂水侯。咸淳初，封沂国公配享。元封沂国述圣公。明嘉靖九年，改称述圣子思子。
　　亚圣孟子  名轲，字子舆，一字子车，邹人。宋封邹国公，元封邹国亚圣公。明嘉靖九年，改称亚圣孟子。
　　十 二 哲
　　今俱称先贤。
　　闵子损  字子骞，鲁人。唐赠费侯，宋封瑯琊公，改封费公，嘉靖九年改称先贤闵子。以下各贤同。
　　冉子耕  字伯牛，鲁人。唐赠郓侯，宋封东平侯，加封郓公。
　　冉子雍  字仲弓，鲁人。唐赠薛侯，宋封下邳公，改封薛公。
　　宰子予  字子我，鲁人。唐赠齐侯，宋封临淄公，改封齐公。
　　端木子赐  字子贡，卫人。唐赠黎侯，宋封黎阳公，改封黎公。
　　冉子求  字子有。唐赠徐侯，宋封彭城公，改封徐公。
　　仲子由  字子路，卞人。唐赠卫侯，宋封河内公，改封卫公。
　　言子偃  字子游，吴人。唐赠吴侯，宋封丹阳公，改封吴公。
　　卜子商  字子夏，卫人。唐赠卫侯，宋封河东公，改封魏公。
　　颛孙子师  字子张，陈人。唐赠陈伯，宋封宛邱侯，改封陈国公。
　　有子若  宇子有，鲁人。唐赠卞伯，宋封平阴侯。
　　朱子熹  宇元晦，一字仲晦，宋婺源人。随父韦斋先生徙建阳，故又为建阳人。嘉定中赐谥曰文寻，赠中大夫，特赠宝谟阁直学士。宝庆二年，赠太师，追封信国公。绍定三年，改封徽国公。淳祐元年，从祀文庙。元顺帝至正二十二年，改封齐国公。国朝康熙五十一年，升祔十哲。
　　两  庑
　　从祀先贤七十七人。
　　蘧子瑗  字伯玉，卫人。唐赠卫伯；宋封内黄侯。
　　林子放  字子邱，鲁人。唐赠清河伯；宋封长山侯。
　　澹台子灭明  字子羽，鲁武城人。唐赠江伯，宋封金乡侯
　　宓子不齐  字子贱，鲁人。唐赠单父伯，宋封单父侯。
　　原子宪  字子思，宋人，康成郑氏曰鲁人。唐赠原伯，宋封任城侯。
　　公冶子长  字子长，齐人，《家语》云鲁人，范宁曰字子芝。唐赠莒伯，宋封高密侯。
　　南宫子适  一作括。字子容，安国孔氏曰鲁人，《家语》作南宫绦。唐赠郯伯，宋封龚邱侯，改封汝阳侯。
　　公晰子哀  字季次。《索隐》云，《家语》作公晰。克今本云，字季沈，齐人。唐赠伯，宋封北海侯。
　　商子瞿  字子木，鲁人。唐赠蒙伯，宋封须昌侯。
　　高子柴  字子羔。《家语》云齐人，康成郑氏曰卫人。唐赠共城伯，宋封共城侯。
　　漆雕子开  字子开。《家语》云，字子若，蔡人，康成郑氏曰鲁人。唐赠滕伯，宋封平舆侯。
　　司马子耕  《家语》作黎耕。字子牛，宋人。唐赠向伯，宋封楚邱侯，改封睢阳侯。
　　樊子须  字子迟。《家语》云鲁人，康成郑氏曰齐人。唐赠樊伯，宋封益都侯。
　　公西子赤  字子华，鲁人。唐赠郜伯，宋封钜野侯。
　　巫马子施  字子期，《史记》作旗。鲁人。唐赠郐伯，宋封东阿侯。
　　梁子膻  一作鲤，字叔鱼，齐人。唐赠梁伯，宋封干乘侯。
　　颜子辛  《史记》作幸。字子柳，鲁人。唐赠萧伯，宋封阳谷侯。
