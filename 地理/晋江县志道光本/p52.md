<!-- { "loadSidebar": true } -->
　　晋江县治　在府治西□。县置自唐开元间，署无可考。相传旧在州之子城东南。宋太平兴国七年，郡守钱熙始建今所。绍兴五年，令方丞增建。元延祐二年，主簿孟天祐修。明洪武初，改府治建卫。府官暂于县治视事。县门转西而出。知府常性易民居为县门，以临通衢。及府治成，知县韩居庸乃缮葺复故。成化六年，知县蒋浚重建。中为正堂。前为露台，为隶亭，为甬道，为戒石亭，为仪门。堂左为幕厅，右为土地祠。东西序为吏六房，后为穿堂，左右为架阁等库。仪门之西为县狱，外为旌善、申明二亭及延宾馆。成化十六年，知县吴云移二亭于仪门内。嘉靖间，知县汪宗之立题名碑于厅事。〔王慎中记〕晋江旧无题名。而有题名者，始于嘉靖二十一年，邑令贵溪汪侯宗之所为。始侯至县，属长吏久旷之余，岁又大饥，侯补助收救，抉剔湔涤，治功滋起，民用大和。乃命众吏，蒐猎前为令者二十九人，得其名氏，官里，伐石镵之，立诸治堂之左，以待来者，而以记属予。其言曰：自吾为此，常忧邑之繁钜而懼其不敏。问地于图，而田之以顷计者五千；问民于版，而男女之以万数者余三十；问士于学于塾，而弟子之以业名艺占者至于数千，可谓地大人众，而礼乐物秩，诛罚劝赏，禁戒教令，行于其间。则今之施为，非惟民之所由利害也，当世之治，亦将有攷焉。吾之为此，盖欲取其效见于事，爱在于民者以自勉，以与人同好而共其利也。故知其入，即欲求其事，以见其良法善政之所存。得其事，又欲识其人，以追其流风余思于不泯。故虽当官旷岁俭之际，勤于有事，而独不敢缓乎此。且使好古之士，为今之吏，用今之民，欲以得志于治，非变礼易乐，擅刑出赏，宜难以得志，又势之所不得行也。藉令处得行之势，而非渐之以驯久，延之以岁祀，犹不可冀于成。今制官以九载为任，而此二十九人者，在任之间，或陟或罢，辄以舍去，无有满制而任者。其变易之数如此，虽有聪明缰固之材，亦且因时便事，营民所急，以就当身之功，孰能操意悉力，措无穷之虑，以俟难必之时哉？有诚心如古之人，则遵法于今，而媲效于古，亦何所不可。龚黄朱召，汉所称循吏，其为政礼乐刑赏，岂必尽合乎古。正使古之为吏，亦何以加焉？在职之久近，非可以自断，要以尽吾诚心而止。苟其一日心在而不敢以不尽，此吾之志也。夫乐前人之善，而思与民同之；又不称其不善者，其意良善，所自为志。知用今以合古，尤非俗吏所及，是可书也。昔汉高、惠、文、景，继体遵业，循良之盛，始见于孝宣中兴之世。桐乡、零陵、成都、胶东，皆吴、蜀、莱、楚远绝之域，循吏乃在其境。今上加惠元元，申警吏治，方有意于励精之功，而晋江僻在粤徼，后之傅循吏者，宜有取于侯，于其时事甚相类。然传于文翁佚其字，王成佚其州邑，而此石之存，侯之传，其可以无佚矣。余既述侯之言，而复论之如此，使来者得考焉。国朝康熙五十四年知县王梦说修。〔林洪烈记〕邑宰为民父母，谊属一体。听政宣教，必有临涖之所。堂之宏伟壮丽，岂唯父母观瞻所系，盖通邑赤子精神命脉所倚赖也。吾邑县堂，明初时建。相沿已久，时葺时倾，迄于颓废几千年。来宰斯土者，理繁治剧无暇起而新之。康熙五十二年秋，山左王公以儒员卓异，躬膺命来抚晋邑，廉明勤慎。匝岁之间，政通人和。公余，遂慨然以重新堂宇为己任。罄捐俸钱，召工鸠材，无纤毫扰及闾阎。而吾邑之绅士好义者，出而相助。不及数月也，鸟革翚飞，黝垩丹漆，巍然焕然矣。复念衙署为退食之地，亦政事之所由出也。又解囊于宅之左治轩数椽，宅之后，葺楼数楹。昔柳子厚记零陵县云：君子必有高明之具，游息之物，使之清宁平彝，然后理达而事成。今者轩成楼起，优游涵泳，宜民之理，善俗之事，胥于此称“乐只君子，民之父母”，岂特夸壮丽之观，燕息之具哉？落成之日，士农工贾，咸相与额庆曰：而今而后，吾晋民得庇宇下也。而不知皆邑宰王公之力也。公字象岩，籍隶山东滕县。余不敏，特为勒之贞珉，以记其盛云。雍正间知县叶祖烈、王之琦复相继修葺。
　　县丞署　原在县治东。〔隆庆府志〕宋时有亭。绍兴五年，丞闾邱次将母在官，因旧亭新之，名燕寿。今移驻安海。明万历二十四年，建署于安平石井书院西，以督粮通判厅驻镇。〔黄汝良记〕安海距泉郡五十里而遥。其地北阻府会，南控漳潮，诸岛夷仅在襟带间。承平久而生聚繁，室家鳞次，阛阓栉比，昔村落而今奥区矣。嘉靖之季，倭讧突发，万室为墟。当事者料民醵赀筑为城堡，保聚捍御，民用稍宁。其后夷棼既熄，经久虑疎。城非公创，不领于职方；守无专官，罔虑于民社。于时堡之缙绅父老走控上官。台使者下其牍，或言置邑，或言设镇。邑侯顾公议曰：安海置邑，如海澄，诚便；然必割晋南同之界，纷更为难。又必设官，必建学，必多创公署，必措处舆台，一切廩禄经费，猝未易办。宜略倣云霄竹崎故事，建设分府。即以见在府倅一员筦之。无增官之扰，有保障之安。计无便此者。监司上其议，直指方公深韪之，为请于朝，给印章，文曰：驻镇安海，用示专守。保人闻命，驩欣鼓舞，输将恐后。乃始揆曰蠲吉，饬材庀工，即城之西北而建署焉。统以周垣，拱以重门，有堂有皇，有寝有房，宾馆廨舍，罔不毕备。盖不烦官帑一钱，而梁栋巍然矣。经始于别驾汪公、殷公，继之趋事益敏。起丙午某月，越戊申某月落成。殷公干旄，自郡来驻，乃属余记之。余因是有感于谋始之难也。自安海有城，何日不议守官？微方公坚决于上，顾公调停于下，百年之计，未有定也。前人议之数十载而不足，二公定之一旦而有余。夫岂不惟劳民伤财之为兢兢。要以利择其大，害权其细，目前之偷安，孰与百世之宁谧，斯不亦虑始之善物哉？方公名元彦，歙县人，丙戌进士。顾公名士琦，太仓人，戊戌进士，今为给事中。汪公名矩，富川人，由举人。殷公名光彦，歙县人，由官生。若效劳诸役，则碑阴具矣。按：此记系黄汝良撰。现碑犹存。旧志作苏琰，非。通判殷光彦立题名碑。〔黄凤翔记〕别驾之驻镇安平也，盖请自两台，仰奉俞旨，始于万历丙午云。安平滨海而城，屹然称吾郡巨镇。西有徽国朱文公祠，是先哲过化之地也。故其诗书絃诵，材贤文物，几与郡城埒。乃至帆海之艨艟，积著之阛阓，货贿丛集，生齿繁夥，他镇城莫敢跂而窥焉。曩嘉靖之季，岛夷内讧，躭躭梯棚者数矣。其士民率力捍御，霄烽昼柝，迄用无他虞。顷岁，更藩失守，海陬震动，当事者豫为衣侞戒，初宿以戎兵，已乃董以郡幕，皆于士民弗便。已又议建邑治，不果。乃请疏于朝，特葺公署。以郡别驾往临之时，郡方阙守。别驾汪公摄篆事，旋入觐阙下。当受事之日，遥为控制已耳。今别驾新安殷公故名卿胄，由比部郎来涖是郡。甫履任即驱车抵安平，周视其雉堞署宇，慨然兴怀曰：兹署之设奚为者？藉令高居郡邸，雍容讽议，举明旨而弁髦之，将为官守何？爰乃携图籍，挈案牍，即安平公署，昕夕与居。所为董民正俗，剖断争讼，钤束卒伍，皆如振裘揭领，游刃中綮，士民咸德而颂之。听政余暇，则捐俸召工砻石，勒题名牌于堂左，以待来者，而属记于不佞。盖唐元次山刺道州，作厅堂记。上下百余年间，所博询耆旧，追溯良牧，惟徐履道，于廙。诸以贪猥、惛弱、蒙讥贬者，不胜数也。而吕温谓其章善不党，指恶非诬，直举胸臆，足昭鉴戒。嗟乎！可畏哉！今夫闻誉则喜，闻毁则怒；见善若企，见不善若浼，非为名计也乎？古人有云，求士于三代之下，惟恐其不好名，顾有逃之而我随，有盖之而弥章，讵可以见见闻闻、巧匿剽取也？大都里语巷讥，犹之飘风过耳，传响须臾，即青史美刺，历世不泯。匪案籍繙阅，未易竟也。兹石也，勒在堂上，昭然众睹。吏曹走卒胥目击腹存之，相与指而评曰：某也良，某也不良。口耳邮传，月旦相续，它日有如元次山者，得熟数而称讥之。其可畏，乃甚于青史。志士不为悚然懼乎？是公所以勒记垂后之意也。国朝康熙甲子复界，以龟湖浦边巡检司带管。后移兴化同知为西仓同知，兼管石狮安海。于是仍旧地建署，为同知巡驻之所。雍正七年，乃以泉州通判驻镇安海，与西仓同知分管，相离三十里。乾隆四年，议设县治，不果。三十一年，移西仓同知于鹿港，又移安海通判于同安。始以晋江贴堂县丞，移驻石狮，带管安海。三十三年，议请复通判。三十五年，总督苏□□乃以石狮县丞移驻安海通判署。嘉庆二十四年县丞黄大杰重修。採柯希元《安平纪略》。
　　教谕署　在县治东。载学宫。
　　训导署　在县治东。载学宫。
　　典史署　在县治东。明洪武初，知县韩居庸创。隆庆府志旧有景福堂、冷然台、阅武亭、清风佐琴厅诸胜。
　　盐场大使厅　一在井尾，为■〈氵丙〉洲场；一在砛兜，为浔美场。
　　雒阳巡检司　旧为深沪司。在县东十六都深沪。　国朝康熙年间，改驻三十八都今所。赁住民房，未建衙署。
　　龟湖浦边巡检司　旧为乌浔司。在县东十六都乌浔。　国朝康熙年间，改驻八都今所。赁住民房，未建衙署。
　　鹧鸪巡检司　旧为祥芝司。在县东二十一都祥芝。国朝康熙年间，改驻三十六都今所。赁住民房，未建衙署。

　　武职署

　　陆路提督军门　本明泉州卫及察院诸行署地，在云山铺双门内正北。国朝顺治初，提督赵国祚，康熙间，提督杨捷、张翼云增建。其制作衙署诸胜，备极宏整。详郡志。郡志中以拱胜楼即北楼，误。详古迹。
　　中营参将署　在胜果铺大沟墘。守备署，在行春铺相公巷。旧分驻安溪徐州墟。雍正八年，改驻府城。
　　左营游击署　在胜果铺湖坝，今废。移在本厅街，与守备署相近。守备署，在胜果铺本厅街。即虎头山。
　　右营游击署　在清源铺上街陈衙口。又有驻署在永宁卫，乾隆七年建。守备署，在西北盛贤铺彩桥下。
　　前营游击署　在胜果铺广平仓左。守备署，在镇抚司街；有分驻署在惠安县。
　　后营游击署　在胜果铺东门沟墘。守备署，在胜果铺广平仓左。本标五营军器库，俱在各营守备署内。
　　提督军门及本标五营教场　一在府城东，一在府城南。即明泉州卫教场。又中营驻防安溪县，把总演武场在县治南。又右营驻扎晋江永宁卫，游击演武场在卫城西门外。又前营驻防惠安县，守备演武场在南门外。
