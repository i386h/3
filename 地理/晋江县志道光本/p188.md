<!-- { "loadSidebar": true } -->
　　陈觉世　雍正甲辰举人。天性孝友敦厚。父自京病归，踰年祖亦旋里，觉世侍父汤药，兼修祖父甘旨，历岁月匪懈。母晚病疯，觉世朝夕不离，调护累岁。居丧哭泣，每至呕血。敬事季父，厚待诸堂弟，休戚与共。素寡言笑，然诺不爽。庚寅岁歉，悯济佃人，发谷平粜，郡人称德。年五十二卒。子兴国。
　　龚时璜　通经史，游粤东，为人治笔札藉以养亲，甘旨常继。在吴门，一日心动，亟驰归，值父病亟，得亲含殓。嗣母及伯兄遭兵散失，间关粤中，各求得之。襄葬祖坟墓。极力周全异母弟。族叔某以尚藩事谪塞外，时璜携资走万里，卒翼以归。族戚咸赖其恩，孝友之称，郡邑无间言。
　　陈茂焕　王宏基　二人联为兄弟，谊同骨肉，死则联坟。累传至曾孙陈允明、王时楷等，确守先规不替。囊财无分彼此，吉凶同患，两姓维均，一堂和气，于今六世矣。宏基孙王鸣凤领乾隆丁卯乡荐，邑令胡格赠额曰“德迈江州”。又曰“异姓天显”。世有同室操戈，可以愧矣。
　　陈大田　未弱冠失恃，事继母以孝闻。为诸生，家无余赀，积学授徒以赡兄弟无异言。卒年八十二。子高翔。
　　陈世坰　生九月而孤，事母尽孝，长庐父墓三年。郡南沿塘岸低，张天福令世坰董其事。南晋二学官府学栅栏各有捐造，邑令胡格详请奖励。
　　庄咸泽　为诸生。少丧母，事继母林氏至孝。外祖无出，置业奉祀。父乞假回籍，卒于途，奔赴扶榇归，哭泣尽哀。、兄弟七人，友爱无闲言。长兄及嫂殁，抚侄恩至。族中有失所者，推解不吝。乾隆元年，年逾八十顶带，制军郝公赠以“一乡矜式”匾额。
　　薛石山　幼有至性，父疾，侍奉经年，祷天请代。及葬，庐墓悲哀。建祖祠，崇祀典，时尝以尊祖睦族宣讲祠中。太史李光墺为之序。
　　苏必昌　生弥月，父客游吕宋，母茹贫育之。稍长，力作养母。弱冠寻父外洋。值父病，躬汤药，涤溺器，累月不懈。三年营积千金，还父债，掖父归。庭闱聚首，家仍屡乏，甘旨毋缺。父母殁，竭力营丧葬，人称孝行焉。年五十七卒。子俊，孙机。
　　蔡必菼　随祖赴台湾教授，秩满送考归，遭风破船，祖孙俱溺水中。菼缘椗索得起，见祖挟板漂泊，哀号舟人救之。性纯孝。丧偶不再娶。二兄殁，以遗产给孤侄寡嫂，自携幼子舌耕。晚益闭户攻苦，著《四书直解》等书。子式金。
　　施楠　为郡诸生，笃学敦行，事父母得其欢。父殁，丧殡尽哀。母病，偕诸兄弟奉侍汤药，衣带不解，癸酉大疫，期功亲多染病，楠周历省视，阅五月无间昼夜。晚年遍走山麓，为父母求窀穸。年几七旬，徒步往返七八十里。迨襄事竣，疾不起，年六十有九。兄庆，亦郡诸生，著《为山诗集》。
　　周铨　字君选，孝友敦厚。国初兵燹，父母避难于惠之崇武，独守祖榇不忍离。乱稍定，省亲，道遇贼，不为害。海潮暴至，几淹没，赖救得免。与伯兄同爨，无私财。建祀田，给蒸尝，族戚故旧有穷乏者周之。子升枢，字恒若，永春岁贡，聪敏力学，己卯乡试，闻父疾，弃名急归，侍养送终。服满赴京教习，例膺教职，弃归将母，丁母艰，丧葬尽礼。处宗族闾里间，和气蔼如，其义举捐输，克承父志焉。
　　何鼎鋐　字义声。乾隆壬申举人。性孝友侃直。父卒于京，间关扶榇归。抚诸妹、庶弟成立，婚嫁以时。三弟卧病经年，典鬻衣服，购买参苓。择葬祖先父母之墓，觅回远代祖叔母吴氏阳葬之地。为诸生时，每试皆冠军，历任太守延掌书院教席，从学者履满户外。家无儋石，樽常不空。卒年六十五，著有诗古文诸书。
　　杜士显　幼孤，力农供母，抚养幼弟，同居合爨无间言。所置产与弟均分。择葬父墓，营购祠宇，贫困者周之无吝色。与人交无城府，争讼者以理化之自解。年六十二卒。
　　李象云　事父母孝谨，父年跻九十，巳见元孙。象云以七十孺慕，晨昏定省，扇枕温衾，犹时修子职不废。终鲜兄弟，待诸侄如同胞，合居共爨，婚娶备至，乡族称之。年七十六卒。子秉清。
　　黄文标　出继长伯父道升。赋性淳朴，生父道泰令阳山，趋庭相对，张弛维宜。父殁，扶榇南归。至家，父所遗赀，尽归于弟，一无所问。谨厚不雕，能守其家训者。
　　黄士锦　字尚卿。乾隆戊午举人。孝事亲。笃爱怀弟，视侄犹子。设教螺阳花城，生徒云集，以文贽者户外屦满。所著《学庸讲义》，《葩经讲义》、《四书题解集古》、《愚见》、《间吟集》、《近园真稿》。又分修《乐陵县志》。卒年五十八。
　　洪士辅　字台卿，孝友敦行。经史诸子淹贯，尤工诗。甲寅年拔贡，抵京，念养承志，欢归授徒，户外屦满。甲子乡荐，壬申，以挑选授诏安，谕饬条如，苏湖督学庄阳湖称其古貌古心。生平朴诚和易，喜宾客，剧饮无算爵，温克不乱。升延平教授，未赴任卒，年六十九。所著有《四书约说》，《南溪袖草》、《亦苴集》、《鸣秋集》、《北行集》、《鑑荆堂》诸稿。
　　曾良弼　字廷辅。邑诸生。潜心儒业，通经史，精古学。家本素封，意泊如也。日侍亲为娱，一门化其雍睦。生平好义，如修文庙及先贤各祠宇，暨书院谯楼、桥渡河渠，动捐千百金以赞其成。学使者屡以文行兼优奖之。岁壬午，疾卒于家。年四十有八。

　　●卷之五十四　人物志【儒林】

　　论曰：力学潜修，士人本务，使必以拖朝绅与拥儒褐者分观，非谶之陋哉；况多藏万卷，贮仕宦之先资，授徒传经，衍参稽以垂后，而行谊复见称于闾里，尤可以无憾矣。

　　清修
　　宋
　　宋程　　　梁南一
　　王文献　　李中正
　　王宾　　　林峦
　　诸葛廷材　王次传
　　王隽　　　吕椒
　　梁亿　　　郭能
　　杨景隆　　陈伯春
　　吕肖翁　　杨伯安
　　梁椿选
　　元
　　杨应芊　　诸葛泰
　　许汝翊
　　明
　　杨颐翁　　杨盛基
　　温恭　　　陈真晟
　　郭贤　　　黄逵
　　蔡存畏　　蔡庆璜
　　张元玺　　赵瑺
　　林鸿儒　　陈良节
　　蔡润宗　　陈敦履
　　沈大易　　林养材
　　林甫任　　何耀
　　蒋际春　　黄矩孕
　　朱轸　　　张文郁
　　陈矩　　　邱寿民
　　黄贞　　　黄凯
　　尤默　　　童含山
　　黄伯瑞　　林可宗
　　林福　　　李仕弼
　　郭元恺　　郭允中
　　陈完　　　陈会
　　王时宾　　李璧
　　王国辅　　苏存淑
　　陈欲润　　李逢祥
　　洪有秩　　黄汝封
　　林忠　　　李芳
　　黄道焕　　苏存沛
　　留湛然　　王镛
　　陈继虞　　周良宰
　　王业　　　许东程
　　黄汝惠　　留景星
　　王尚诹　　苏庚新
　　温硕　　　郑邦俶
　　杨道恒　　黄虞龙
　　郭璘琮
　　国朝
　　陈大范　　曾炳
　　郑定谋升谋　王棠荫
　　王高贤　　王梦麟
　　吴映　　　朱希圣
　　郭敬业　　倪卢炎
　　王之珂　　蒋敏生
　　许麟勳　　许廷楫
　　薛人龙　　杨六庐
　　郭宏猷　　黄钺
　　黄德嵩　　黏敦轸
　　陈奏球　　蔡积玉
　　丁扬　　　丁奇昆
　　蔡魁丙　　张际盛
　　王文元　　陈洪书
　　池光远　　施万玉
　　颜超　　　黄国仪

　　宋
　　宋程　字公范，有文行。大中祥符进士。宰相爱重其才，以为国器。后以刚直忤权贵，终著作郎，台州通判。
　　梁南一　字力行，绍兴十八年进士。居乡讲授，从游者众。有《六经辨疑》行于世。
　　王文献　尝撰《孝经详解》。绍兴间，诣阙进之，诏藏于秘府。
　　李中正　字少谦，博涉狷介，与傅忠简诸公友善。
　　王宾　朱子簿同安，请充学宾以教士，士民向风，多兴劝。
　　林峦　朱文公门人，能推所闻以讲学闾里。
　　诸葛廷材　字诚之，延瑞弟。授徒里中，究心学问。与朱子论陆子静，朱子答书勉其虚心熟讲，勿以粗心害道。
　　王次传　字嵓父，善讲析，指授生徒多贵显，再预荐不第。
　　王隽　字迪甫，精敏绝人。馆陈北溪于家，笔授字义行世。
　　吕椒　通史学。
　　梁亿　字伯安，克家子，襟度夷粹。母秦国夫人刚严，奉事无违。博亲师友，讲学不倦。以父任补官，累迁主管西外睦宗院，通判福州。卒。尝著《论语集解》，上之秘府，进宫一秩。孙均，通判信州。
　　郭能　乾道三年为古田丞，迁承议郎，赐绯鱼袋。阐明论《中庸》奥旨，启迪后学，户外屦常满。
　　杨景隆　字伯淳。开禧元年进士。博学强识，讲授经史，钩元提要，生徒常数百人。所著有《春秋汉唐通鑑》、《史志解》。学者传之。官终建宁司法参军。
　　陈伯春　字耀卿，邃“三礼”，有《戴记解》。又阮艮以《易》、黄清老以《春秋》，陈玠以《书》。皆驰声于场屋。
　　吕肖翁　字希圣，有俊才。方弱冠，人争售金币购其文。家居授徒，虽贫病羁穷不介意，人莫能窥其际云。
　　杨伯安　字仁叟。嘉定七年进士，主簿同安。朴素敦厚，动遵法度。退居，杜门不出，杯酒自娱。李竹湖嘉其才学足为后人矜式。
　　梁椿选　淳祐元年进士，有文学之誉。历官通守正言，寓居安溪，作湖山书院，学者多从之游。

　　元

　　杨应芊　工诗文，俗好不入其心。以荐辟，累官至提举盐使司事。
　　诸葛泰　字亨甫，少聪敏有学行。以父元中荫授汀州路明溪巡检，未几告归。居家力学，经传奥义，多所发明。永乐中，刊《四书大全》。诸儒姓氏首列泰名。弟晋。
　　许汝翊　号豹山。大德十一年乡举，经术湛深，文学该贯，授本州学正。年八十一致仕。著有《孝经析义》、《训词全书》。

　　明

　　杨颐翁　字正甫，性磊落，耻与俗人偶。辟小馆于古榕树之阴，蓄名书画器物，手不释卷。子本初。
　　杨盛基　字善继，为诸生，从周太初授《尚书》。为文博辨通畅，尤重躬行，敦孝友。永乐癸卯赴省乡试，场事毕，遘疾卒，年三十一。及揭榜，中式第十九名，时咸伤之。
　　温恭　字允恭，笃志经史，善楷法，鼓琴能知其音律。郡守胡志和荐征贤良方正之士，忽遘疾卒。
　　陈真晟　字剩夫，有志圣贤之学。天顺三年，用程颐故事，诣阙上《程朱正学纂要》，书上之吏部，为当事者所寝。归家，提学宪臣颁分勅谕教条，因采勅谕中要语，参以程氏、吕氏、朱氏议，作正教、正考，会通为条例，纂长书告当路，不省。郡守彭恒立石官道傍表其墓曰：“大明阙下两上书，请补正学泉布衣陈先生之墓。”
