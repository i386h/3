<!-- { "loadSidebar": true } -->
　　杨氏　郭民守妻。民守以军舍人死倭，讣至，杨欲死矣，以有娠，强粥。既得女，所亲讽之更嫁，唾不顾也。姑陈氏或微赞之，杨闭目转面，谓姑曰：“媪亦出此言耶！”居三月竟死，年二十。
　　郑氏　南澳总兵欧阳寨妻，居永宁卫。嘉靖季，倭陷卫城，抄掠妇女，氏统婢出救，与其姑及夫弟俱陷贼。有诸生杨敬中者亦陷贼中，贼俱闭诸室中。寨妻欲死，恐无计出其姑与其夫弟。语敬中曰:“愿君以妇视我，告贼思质，求吾姑及吾夫之弟出。”曰:“以金为赎。”贼悦妇艳，信而许之。度行既远，持刀黥面，骂贼不已。贼怒，焚之于火中。
　　吴氏　张兴文妻。嘉靖间倭乱，与夫俱被掳，勒赎，氏谋之夫曰:“祖宗禋祀，父母供养，赖君一身。君生妾死，死亦生矣。”乃绐贼以取赂归兴文。氏度夫去既远，遂大骂，被杀。年二十余，邑人蔡中葵为之传。
　　李氏　郭主静妻，会卿女。年二十七，夫殁，将死，或止之，对曰：“亦知死易，立孤难，但舅姑年富，季叔与氏子同庚，叔能成立，独后此子耶？且夫临殁讬子于舅姑，而以无贻身后羞相勉，正为氏死地耳。”居五旬，从容自缢。夫叔尚宝卿立彦为之传。
　　陈氏　郭宗冕妻。年二十归。阅月。宗冕以宿疾病，未久卒。氏屡欲引决，舅姑严卫之。氏益痛，日常绝粒，继以大恸，呕血数升卒。邑人何元述为之传。
　　王氏　诸生何九转妻，名承静，弋阳令居瓒女，礼部郎中乔远长妇也。九转夙负才名，早殀。男幼，复殇。氏恸哭以死请于舅。越三旬，自缢。时夫弟未有男，氏将死，预嘱曰：“他日必为兄立后。”殁，逾时两手相拱不释。
　　谢氏　黄华南妻。南赘于谢。三月入楚，病卒。丧至，氏奔赴，哭临奠毕，自缢。
　　王氏　吴寿妻。《闽书》寿作焘，王氏作黄。归一年，夫卒。密取敛余布自制绞索，缢死。
　　许氏　诸生林应元妻，名端娘，必诚女。年二十二，夫殁。密藏敛余帛，小祥自缢。林一新为之传。
　　陈氏　方其娠妻，一作其振。年二十三，夫殁，哀恸不离柩侧。越数旬，拜辞翁姑，投缳死。是日，风雨昼晦，鸦声惨噪。
　　蔡氏　谢应祚妻。通志作陈氏，名赓娘，诸生考箴女。年十九，夫殁。自经帛断，卜茭于天，祝曰：“果有身以继夫后耶？”竟不得兆。遂辞舅姑，从容死。是日，阴霾不开。何乔远为志其墓。
　　刘氏　蔡之升妻，名吉舍，给谏宏宝孙女，父廷熠。氏年十八归，明年，之升以攻书积劳，病且死，执氏手曰：“我死尔将安归？”氏曰：“从耳。”曰：“何日？”曰：“哭内可。”之升遂卒。氏恸绝，家人苏之。乃挝金簪金珥吞之，皆不死。延至初旬，跪夫灵以茭卜期，出妆奁分给扃夫图籍曰：“以俟嗣我夫之子也。”自缝附身衣。至期投缳，拱手面南，颜色如生。林欲栋、李光缙为之传。
　　蔡氏　吴凤来妻，名贞娘。年二十归。甫二月，凤来旅殁，氏昼夜悲号。俟榇归，遂缢以殉。
　　沉氏　参政吴从宪妾，名槐英，淮安廷器女。从宪病，槐英预矢身殉。及卒，死焉。时年十七。
　　姚氏　永宁卫欧阳观妻。夫卒，姚以死殉，语夫兄鳌山哭奠七旬。鳌山知其志坚，许之。及期，告诸妯娌曰：“我今日得从夫九泉矣。”拜舅姑、族人、外戚，自经死，颜面如生。
　　张氏　陈殷庄妻。陈贾于漳，中途被害。氏年十八，闻变号恸曰：“吾死固甘，其如夫仇莫报何？”廉得其人，讼之官。竟不服。既卒，哭拜舅姑曰：“丧礼成矣，夫仇未复，今当报于地下。”遂缢死。
　　郭氏　陈殷庄兄殷道妻。年二十五，殷道病殁。氏嘱遗孤于舅姑，持夫弟妇，张夫所赠遗物焚于柩前，曰：“卒哭日，与汝相见。”至期，以殓夫余帛缢于中堂。陈氏一门双烈。
　　黄氏　诸生林翘妻。年十六归翘。翘殁，誓以身殉。卒哭易服，拜天地家庙及舅，从容投缳死。
　　陈氏　伍继妻，《通志》作伍计。陈名妙楠。继殁，从容自经死。祀九节祠。
　　许氏　杨再兴妻。年十七归，一年夫殀，无子服阕，自缢。
　　周氏　诸生王肇望妻，《闽书》作廷望。夫殀殁以死自誓，姑偕其妯娌环守之，周乃宽以小祥，不令知也。届期方治蔬为奠，自经死矣。
　　陈氏　黄万偕妻，名爱娘。万偕孤，育于叔父。叔父行贾长泰，万偕娶两日，往访之，归，渡海溺死，爱娘缢以殉之。
　　张氏　徐渡妻。嫁时渡已病不能成婚。渡卒，大祥，张不食，数日死。王畿、李光缙皆为立传。
　　陈氏　诸生李梦璧妻。夫殁，不食死。
　　李氏　吴天锦妻。天锦出行贾，家故海滨，寇作，家人要李偕姑出避。李以姑老，谢不从，独阖户相依。闻天锦死，绝粒将殉。其父母来防之，氏俟稍懈，入室雉经，颜色如生。
　　李氏　黄熙耀妻，名子娘。归熙耀，事舅姑，族称孝妇。熙耀客死，矢必殉，曰：“苟归夫骸，得同穴，大愿；否则祔先姑焉。”临尽，戚属哽咽，李独晏如，对天顶礼者四，投缳死。
　　李氏　户部主事庄履朋妻，诸生大进女。履朋卒京邸，邻火及柩，氏自投焰中。侍御蔡龙岩义之，为出柩。氏体焦烂，得不死。扶柩归，将葬，绝粒死柩侧，遂同窆焉。邑人陈绍功为立贞烈传。
　　庄氏　举人陈鸣勋妻。鸣勋卒，氏年二十五，哀恸绝粒死。
　　黄氏　郑泓妻，参政东石曾孙女。夫殁三载，四子相继殇。遂于夫忌日哭奠毕，结束取夫魂帛自缢。
　　张氏　副榜州判汪万仞妾，北直人。从万仞之官。万仞死，遂自缢，年二十六。郡守蔡善继、邑令吴甡诣门致祭。
　　李氏　郡诸生许仲友妻。夫殁百日，自缢以殉。
　　龚氏　林孕妻，居安平。夫外出，事舅姑维谨。值海寇掠其乡，惧遭辱，赴水死。
　　阮氏　尚书林学曾养女，名清霜。年二十嫁张开宗。甫一年，开宗死。越五日，阮服嫁时衣，键户自经。
　　洪氏　许序德妻。归二十余日，夫以墙仆死，哭不绝声，缢死柩侧。
　　许氏　王理润妻。润欲代兄受罪，司刑者不允，气愤而死。氏哭奠服酖以殉。督学潘璞溪表之。
　　许氏　杨某妻。夫死，就柩侧自缢。
　　萧氏　庠生许廷身妻。夫被寇掳。氏号哭。寇掠萧去。氏知不免，给以渴求水，投井死。
　　蔡氏　许师纯妻。嘉靖间寇陷永宁，氏志不辱，正衣冠自缢。
　　林氏　庠生许廷桂妻。桂死于倭，氏年二十余，被掠，义不入贼寨，触石碎首死。
　　以上皆未经请旌表。
　　黄氏　纪廷宪妻。陈氏　阮敦礼妻。某氏　杨某未婚妻。张氏　吴天士妻。唐氏　黄烶妻。洪氏　杨期凤妻。洪氏　张瞻云妻。林氏　李源妻。萧氏　郭必馨继妻。黄氏　王士林妻。黄氏　蔡世望妻，名四娘。陈氏　高嵩妻，名淑欵。见安平九节坊。以上府县旧志。
　　以上节烈未详事实者存以待考。
　　吕氏　儒士林宪章继妻。归六年，而宪章殁。氏时年二十六，痛夫无嗣，丧服成礼卒哭。后营一葬地，中厝翁姑，旁祔夫柩及前室王氏柩，遂自缢以殉。夫叔司空欲栋为赠联立石，私谧曰“节伟”。生员林廷龙举报。
　　颜氏　名清璧，蔡仲封妻。嘉靖年间人。年十九归仲封，未一载夫殁，朝夕哭奠，水浆不入口数日。百日内以裹帛缢于棺侧。郡守周赠匾曰“珠藏玉韫”；复为诗纪其事。教职王蓝田举报。
　　王氏　名四娘，黄宗炜妻，嘉靖间人。年十八归宗炜。甫五月，炜死于贼。氏闻讣号恸，冒锋镝，收骸骨殡之。出簪珥付其姑为夫营葬。遗腹三月，生男，七日殇。时流寇充斥，家贫，与母避居安平。求婚者日至，氏数以正言拒之，自矢必死。至大祥，归夫家，哭奠毕，从容自缢。训导黄清和举报。
　　以上采访事实未经请旌。
　　国朝
　　林氏　泉州城守千总王禄妻。禄原籍山西大同，林莆田人，父元，徙居泉。氏幼通《孝经》、《列女传》。父亡，事母孝；归，敬执妇道。禄调任台湾，卒于官。氏闻讣，忍死俟柩至，哭迎东郊，归奠。越日沐浴更衣自经，时年三十。遗三书，二与弟妹，谓：“夫柩至乃死，庶不负父母之教，无失夫妇之情，唯痛双亲既殁，手足永别，愿弟事舅如母，立志以报所生。”其一奉舅，则谓：“夫族远隔，归葬未能。”嘱以合厝亲坟之旁，代养嗣子，延王氏一脉也。提帅马赠联并给匾额，干隆二十七年旌表建坊。
　　梁氏　锡娘，瑞娘。干隆间旌表建坊。以上府县旧志。
　　杜氏　陈用妻。用系提标左营兵丁，奉拨往台剿贼，病故。氏闻讣，为位惨哭尽哀。嘱弟妇孝事舅姑，生男过继。遂于是日自缢殉夫，时年二十一。干隆五十四年请旌。
　　吕氏　陈天定妻。夫殁，年二十五，矢志殉夫，扃户自缢，从容就义。嘉庆二年请旌。
　　萧氏　蔡振文妻，名芸香。年二十七，夫以疾殁。临殡，氏剪发合绾，誓不独生。绝粒，于夫殁后五日，从容拜别老姑，泣嘱娣姒，沐浴更衣，哭奠灵前，一恸而绝。时嘉庆七年六月初六日也。是年请旌。
　　林氏　丁春元妻。年二十九，夫殁，托孤于功叔母，随扃户投缳自尽。嘉庆二十四年请旌。
　　蒋氏　举人庄树远妻，庠生天衢女。道光癸未年，树远会试回籍，于五月二十九日卒于浙江兰溪舟次。六月十九日，讣到，氏矢志殉夫。是月二十夜，投缳自尽。闻者莫不欷歔感叹。道光四年请旌。
　　卢氏　陈明星妻。年二十四，夫殁，矢志殉夫，投缳尽节。道光五年请旌。
　　陈氏　儒士林荣梅未婚妻，儒士捷观女。年十五，未婚，夫卒，闻讣即造夫家守贞。越六年，绝粒而死，时干隆四十一年。道光十年请旌。以上县案。
　　以上节烈皆已经旌表。
　　王氏　林彦中妻，给谏命岳孙女。年二十嫁，花烛之夕，彦中陡得危病。王氏哭曰：“死吾分也。”彦中曰：“能为立后乎？”诺之。彦中卒，氏自是卧柩侧，足不履阈。逮夫弟举男，立为嗣，绝粒，顾诸姒曰：“善抚此孤。”瞑目而逝。
　　洪氏　郭齐楷妻，南安声伟女。年二十四，夫殁，孝事舅姑，义方训子。及夫服阕有年，子稍长，母家将夺其志，拜哭夫灵。夜自缢死，时年三十。与齐楷祖母郭主静妻李氏殉烈同月日。夫祖叔举人知县应龚为之传。
　　张氏　李肇华妻。夫殁未殓，氏盛服拜哭，乘诸亲出，即闭户经于尸旁。年二十六。
　　朱氏　吕氏子妻。归，事翁姑孝。夫殁，既殓欲殉。其家防之密，至卒哭日，乘间键户经死。
　　苏氏　高士机妻，名法观。
　　黄氏　机胞弟士娶妻，名安观，郡诸生某女。顺治间遭兵乱，二氏闭门缢死。安海同日死节妇女十有余人。
