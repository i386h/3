<!-- { "loadSidebar": true } -->
　　韩彦直　淳熙六年知泉州。始置小学以教民，择有学行之士二员，职训导讲说。《闽书》。
　　程大昌　字泰之，休宁人。绍兴中试馆职为秘书省正字，历官权吏部尚书。淳熙七年，方行中外迭更之制，力请出外，遂知泉州，有惠政。江州贼沈师作乱，戍将萧统领战死，闽部大震。大昌趣统制裴师武讨之，贼遂遁去。迁知建宁府，徙知明州，致仕卒。大昌博学善考究，著述传于当时。旧志。
　　赵必愿　字立夫，宋宗室汝愚孙也。淳熙中以华文阁直学士知泉州。罢白土课及免差吏榷铁，讽诸邑行义役。秋旱，力讲荒政，乞发仓赈救，多所全活。必愿为政，平易以近民，忠信以厚俗，尤留意武事，申明左翼军节制事宜。卒赠光禄大夫。旧志。
　　司马伋　淳熙九年以宝文阁待制知泉州。居二年，除龙图阁待制，再任。增饰礼殿，设殿帘，两庑揭御赞，锓诸板。修城中坊表百余，命郡文学陈谠书扁，法曹祝绘为图记。《闽书》。
　　林枅　莆田人。淳熙十二年知泉州。以清德律贪，除诸邑无名科敛，讼牒盈庭，剖决不滞，一时豪强敛迹。莆泉密迩，亲故不敢干以私。后帅闽。卒，民立祠以祀。旧志。
　　傅淇　字元瞻，仙游人，晋江令佇子。由进士淳熙中知泉州。迎九十老母就养，洁己爱民，惟恐有愧于父。郡人即县厅西为堂，绘佇像祀之。后知温州，卒赠中奉大夫，直龙图阁，莆田开国县男。《闽书》。
　　颜师鲁　字几圣，龙溪人。第进士，历官监察御史。尝论除职师藩者，平时交结权幸，一纡郡绂，辄掊克以厚苞苴。故昔以才称，今以贪败。高宗纳其疏袖中，行之。后迁吏部尚书，抗章请老。淳熙十六年，以龙图阁直学士知泉州。始至即蠲海舶诸税，诸商贾胡尤服其清。为政专以恤民为心，郡人塑像祀之。旧志。
　　朱佺　绍熙五年知泉州。奏罢榷盐，以舒民困。《闽书》。
　　谢谔　字昌国，新喻人。绍兴间举进士，自分宜县擢监察御史。光宗登极，献十箴，累迁御史中丞。庆元间，以焕章阁学士知泉州。所着《圣学渊源》五本，孝宗每对廷臣诵之。又尝进《孝史》五十卷，诏付秘书省。《闽书》。
　　刘颖　庆元五年以中奉大夫集英殿修撰知泉州。以钱米畀十五禅寺，使募工开浚东湖，助以壮城之卒，因以为放生池，凡二万九千余丈。求石于延平，访太湖石于故家，取唐以来刺史题名，加删润，去繁芜，属善士书刻之。《闽书》。
　　倪思　字正甫，归安人。嘉泰元年知泉州，新学校，修城郭，缮器械，训士卒，浚河渠，造桥梁，葺候馆，立养济院，百废俱兴，民不告扰。真德秀将守泉，贻书问政，思告以毋崇宴觞，毋艳賨贷，静以安民，俭以化俗。思殁有年，德秀为祠而记之曰：“泉守多矣，不求祠而民祠之有三人焉：蔡襄、王十朋，其一思也。”史称其屡触权臣。三黜不变。旧志，参《真西山记》。
　　叶适　字正则，永嘉人。淳熙五年进士，初为太学博士，除太常博士。朱熹为林栗所劾，适疏争，不报。历国子司业，力求补外，除太府卿兼总理江淮军马钱粮。罢主管冲祐观，差知衢州，辞，起为湖南转运判官。庆元三年，迁知泉州。宁宗朝，召入对，进宝文阁待制兼江淮制置使，累宝文阁学士、通议大夫。卒谥文定。适生平喜读书，考论古今，品藻人物，不以世务萦怀，名重当世。学者称为水心先生。《闽书》。
　　章良能　嘉泰四年以朝散郎知泉州。甃学宫十五斋地，增置官书三千五百余卷。《闽书》。
　　陈子冲　开禧中以中奉大夫右文殿修撰知泉州。奏除秋粮重税，民感之。《闽书》。
　　邹应龙　字景初，泰宁人。庆元二年进士，嘉定三年守泉州。修举废坠，兴学古文。郡城故卑薄，应龙以贾胡簿録之资，请于朝而大修之，城始固。又即明伦、议道堂间，建六经阁。德济门外，笋江下流，旧以舟渡，始造石桥，长一百五十余丈，翼以扶栏。居民行旅便之，以拟万安桥焉。历官佥书枢密院事。旧志。
　　程卓　字从元，休宁人。淳熙中廷对首乙科，嘉定元年知泉州。修辑郡志，请推官李方子纂《清源文集》，凡国史家集与碑碣楹壁，遍加搜采，勒为成书。为政简静不扰，士民安之。节《闽书》。
　　真德秀　字景元，号西山，浦城人。庆元五年进士。嘉定十年知泉州。时番舶惧苛征，至者岁无三四。德秀至郡，首宽之，遂岁增三十六艘。输租令民自概，听讼惟揭示姓名，人自诣听。治势豪梗法，务在痛绳。海寇作乱，官军败衄，乃祭兵死者；亲授士卒方略，擒之。巡历海滨，增屯要害，以备不虞。绍定中，再知州事；迎者塞路，深村百岁老人亦扶杖以出，欢声雷动。诸邑二税，尝预借至六、七年，德秀入境，首禁之。有累月不解一钱者，郡计稍逼，或咎其宽恤太骤。德秀谓：“民困如此，宁身代其苦。”决讼自卯至申未已，或劝啬养精神，德秀谓：“无以惠民，仅有政平讼理，事当勉耳。”时南外宗官在泉者三千三百余人，以上、中、下、末四等给应，德秀多方区处而敛不伤民。其他善政尤多。所著《心政经》、《劝谕文》，人皆传诵，祀名宦。明嘉靖间，郡人复立祠郡治之东，专祀之。旧志，参《道南源委》。
　　宋钧　莆田人。绍兴间进士，先为晋江尉，捕盗有方，擢知南海县，廉能著声，广民爱戴。嘉定十二年知泉州。旧有银矿，令以其银代台、信、邵武、建昌四州上供，而以四州所产绸棉绢帛折还，支散官兵。后银矿闭废，四州折还绸绢皆纰恶，又积欠，大为民病。钧恳奏，乞各从初赋，从之。除海苔、砺房、葵叶、盐鲑等税，捐俸代输畸零下户，创局讲荒政，所活万计。代真德秀，善继其政，民戴而祠之。旧志，参《广东通志》、《闽书》。
　　王栋　字子东，文正公淮之子。由司农少卿出守袁州，改知泉州。政尚简静，驭吏以严。《闽书》。
　　游九功　建阳人。宝庆元年守泉，在郡以清严称。留心教化，拨五废寺田于石井书院，以廪学徒。南安令毛淮、簿谢观作新学舍，考成之日，九功率僚属诸生周旋庙廷，以庆其能。旧志。
　　孙梦观　字守叔，慈溪人。宝庆二年进士，历官大宗正丞兼屯田郎中、将作少监。以言事忤当路者，绍定中出知泉州，兼提举市舶。重名节，蠲租省罚，有循良之誉。丞相董槐召迁，帝问廉吏，首以梦观对。迁司农少卿兼资善堂赞读，后知建宁府。卒，其家仅败屋数间而已。旧志，参《闽书》。
　　李韶　字元善，连江人。嘉定四年进士，绍定四年通判泉州。忠厚纯实，郡守游九功素清严，独异顾韶。端平初，迁右正言，上封事数千言。理宗嘉其真有爱君忧国之心，以宝章阁直学士知泉州。忠厚慈爱，简淡冲粹，纯实便民，州人戴之。旧志。
　　刘伟叔　嘉熙间以奉直大夫知泉州兼权福建路市舶。尝捐公帑钱二百一十万，治庙门、殿庑、讲堂。《闽书》。
　　赵汝腾　字茂实，号庸斋，宋宗室。宝庆间进士，累官端明殿学士，知泉州及南外宗正司事，皆有善政。朝廷赐田宅以旌其廉。卒谥忠靖。旧志。
　　王会龙　嘉熙四年以朝奉郎知泉州。与典宗赵师恕，率僚属偕寓公、郡士诣学，行乡饮酒。擢太府少卿。《闽书》。
　　颜颐仲　龙溪人，师鲁之孙。淳熙二年以侍郎出知泉州。罢溪籴，减商税，除监贼，教宗室，开东湖，民甚德之。历官吏部尚书。旧志。

　　元
　　总管
　　怯来　至顺间为泉州路总管。时文庙凋敝，廊门及师生舍皆坠漏，教授陈应麟请修之。怯来曰：“事孰有尚于此者，当与子亟图之，毋使我有既去之悔。”乃召诸工度费，费且不赀，则曰：“士廪薄，不可以支给也；民力瘁，不可以重劳也。”则出私币倡，在郡之笃义者，人争乐输，而师生亦各随力佽助。庚寅五月肇功，自礼殿至礼门，悉易其坏而丹雘之。作棂星门，饰先圣先贤，从祀贤人像。明伦堂、学正录厅、左右斋四十间悉改。覆平窊地为堂准，辟斋戺为广庑，从祀之祠以次兴修，历三年而告成。应麟驰书于陈众仲旅为文记之。节《陈众仲文集》。
　　朱文霆　字元道，莆田人。泰定元年进士，知泉州路总管府事。左经右律，吏骇且侦；剔蠹平徭，如衡称物。有挠之者，正色不屈。尤博学善文，著有《葵山集》。致仕归。子潚，洪武中进士。《闽书》。

　　明
　　知府
　　李凤　大同人。洪武中知泉州。居官公清，百凡兴革，民所信服。征输期会，不事督责而办。疏通河渠以便民，尤重祀典。循良之声，为明代贤守冠。祀名宦。旧志。
　　胡器　字仕琏，新喻人。以贡授普安军民府通判。洪武三十一年，练子宁荐其贤，擢知泉州。始至，革蠹弊、课农桑、修桥渡、兴学校、奖励学者，岁时召父老，令各诲其子孙。每判死刑及徒配，恒郁郁不乐。或问其故，曰：“吾不能化民，故致此。”仓库火，风猛莫遏。器向火稽首，火遂灭。贡士刘孔宗当补伍，试其文奇之，送补郡庠，遂登永乐甲申进士。泉科第盛，自器作养始。召修《永乐大典》。父老号泣送之。升贵州按察使，历官国子祭酒。旧志，参《闽书》。
　　蔡锡　字廷予，鄞县人。永乐癸酉举人，洪熙初授给事中，宣德间升知泉州。廉慎勤敏，孜孜为民。均徭役，兴学校，奏除洛阳、东山、大桥三镇戍兵，公私便之。尤善摘伏，时泉卫卒悍，城中居民放鹅东郊。卒驱入其群。竞诉至庭，锡问曰：“汝辈鹅以何时放？”卒曰：“早食间。”民曰：“某适放尔。”锡令民认鹅，笼而置之。日暮，卒鹅矢草，民鹅矢谷。杖卒遣之，人服其明断。自是，卒不敢为暴。洛阳桥圮废，故石有刻文云：“石摧颓，蔡再来。”至是，锡捐俸修之。海深不可址，钖檄文海神，遣卒投之。卒醉卧海上，寤视檄面题一“醋”字。锡曰：“酉月廿一日，是其期也。”至期潮果不至。桥成，民祠于蔡忠惠祠畔。历官至大理卿，出抚湖广。旧志，参《闽书》。
　　尹宏　字克宽，历城人。正统间知泉州。廉正公勤，留心抚字，旱祷辄雨，岁以屡丰。卒于官，民为肖像立祠祀之。仍葬其衣冠于城东，勒碑纪德，岁时致祭冢下。旧志，参《闽书》。
