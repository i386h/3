<!-- { "loadSidebar": true } -->
　　叶文炳　字晦叔，建安人。淳熙十一年进士，任晋江主簿。致书请益于朱文公。及至官，文公告以居官临民之法。时颜师鲁为守，事多咨之决。汀州豪民相雠敌，帅张忠定选官抚谕，皆惮行，文炳独请往。既至，折之以理，诸豪皆伏。摄狱摄舶，拒绝苞苴，不狥贵人请。师鲁荐之于朝，秩满，迁剑浦令。节《闽书》。

　　元
　　主簿
　　叶谨　金华人。元贞间任晋江主簿。明达，恬进取，卓然有立，知交皆四方名士，所至以教养为务。《闽书》。

　　明
　　主簿
　　史孟常　正统中任晋江县主簿。从知府熊尚初御贼，死难。今从祀熊尚初于卫民祠，及五陵熊太守庙。《闽书》。
　　谢济　字惟霖，高安人。天顺间任晋江县主簿。仁以存心，公以莅事。经管税粮，禁胥役刁蹬留难，税足粮供。赞襄邑令，政兴务举，民心悦服，上官亦器重之。节《愿学稿》。
　　邓季绶　南昌人。正德中任晋江主簿。前簿何瀼大肆虐民，季绶至，一以慈易为治。岁饥，承檄阅视。季绶报云：“当免全征。”寻以失实坐罪。退，悒悒不乐，语其子曰：“二月卖丝，自忍心头之痛；宫中飞雪，谁知外边之寒。吾为民役受其直，而不得事其事，事之不如人意如此，始信高士不肯为是官也。姑黽勉数月，俟来岁秩满，决去就。”陈琛为文赠之。《闽书》，参《陈紫峯文集》。

　　宋
　　县尉
　　史居方　雍熙中为晋江尉。朞月，政成。转运使以闻，朝命即知县事。《闽书》。
　　黄愿　龙溪人，南安令彦臣子，靖国间任晋江县尉。补葺六里陂各处残缺，仍增开诸淮以通水利。民祠祀之。《水利功德录》。
　　林天书　名诏，以字行，福宁州人。咸淳四年进士，授晋江尉。励行安贫，克勤其职。思孔圣危邦不入之训，以疾乞归。后八年宋亡，元初屡荐不起。《闽书》。
　　石井镇监
　　朱松　字乔年，婺源人。监石井镇。抱负经济，耻于自售。后胡世将抚谕东南，见松奇之，荐于朝，调试馆职。旧志。

　　元
　　县尉
　　刘益　字有谅，晋江人。由良家子弟率义兵从帅府讨山寇，以军功补官。至正二十一年，授晋江尉会。大饥，幽蓟尤甚。益首率仗义馈饷，至于大都。时西域那兀纳等据泉州，炮烙邦民，以取货财。益设法赎之，所活甚众。后所活者相率于西峰院为益祝寿，年八十四无病而逝。旧志。

　　明
　　巡检
　　汪芳山　成都人。嘉靖间任深沪巡检。戊午年，倭贼由海登岸，度势难敌，密令民从小路逸走，以身由大路逆之，故为迟缓，使民得以尽脱。遂死之。所全活万余命。时五月二十六日也。民为葬于本都，勒石纪事，即上帝殿旁为位，以其死难之日祀之，至今不衰。采本乡碑记。

　　明
　　教谕
　　王敬　襄阳人。洪武初为晋江教谕。有学行，厘正学宫，作新士习。《闽书》。
　　朱文简　字元可，号墨溪，乐清人。为诸生时，郡太守称为当世人物。正德六年，由举人授晋江教谕。学行醇美，克称师道。待士子有恩，当道及泉大夫无不爱且敬者。紫峰陈琛赠之序曰：“廉洁可以激贪，仁厚可以敦薄，真素可以入诚，恬退可以止竞。而又躭书若炙，好贤若渴。达有深识，洒无俗韵。”未满秩升增城知县。名廉吏，以不能狥时好，致仕去。旧志，参《闽书》。
　　李衡　吉水人。万历中以举人任晋江教谕。温雅有文，式诲多士，士翕然从之。终大理寺评事。《闽书》。
　　林腾鹄　永安人。万历二十二年任晋江教谕。诸生贽馈，一概峻却，曰：“官以教为名，岂以货取？”集俊秀讲业，循循不倦，言动具有矩矱。升王官去，诸生思之，立碑学宫，祀名宦。旧志。

　　国朝
　　教谕
　　林润芝　延平人。由举人初授德化教谕，有善教声。丁艰，服阕，补晋江教谕。时当兵火，文庙明伦堂悉为堆草收粮之处。润芝至，即通详各宪，力请移于别地，庙学乃得肃清。又捐俸于堂后起盖衙署及捐置棹灯家私，留交来者。镌石记于庙侧，秉铎体统，规画有绪。秩满升河津知县。

　　明
　　训导
　　黄衮　字德章，番禺人。正德四年任晋江训导。与教谕朱文简寅恭共济，接诸生以礼，课文甲乙之，靡不帖服。补廪推贡，按次报上，靡所沾染。李竹坡源称其刮垢人才，不落俗格。节《再征堂集》。
　　霍球　字廷献，号觉山，南海人。正德六年由举人署晋江训导。性度夷坦，行如其学。每月按期课诸生，以身率之，经年不倦。学美而文充，道修而教成，与士大夫相过从，讲学之外无他及。尝谓天下之士学博者不欠也，识精者不欠也，才敏者不欠也，惟夫器量宏远，千百中不一二焉。人以为自道其实云。代巡督学，屡核旌之。未满秩，升湖广武陵知县。旧志，参《筍江集》。
　　李一檝　程乡人。万历末以贡士任晋江训导。慷慨高明，学问淹贯，卓然有志于圣贤之道。《闽书》。

　　〔校注〕
　　〔一〕原文作“櫩廓”

　　●卷之三十六　政绩志【武秩】

　　唐
　　团练副使
　　许天正
　　宋
　　统制
　　刘宝　　　韩俊
　　胡斌　　　传阙
　　统领
　　陈敏
　　兵马都监
　　朱文明　传见人物志武宦绩。　　姜特立
　　左翼上千户
　　金吉
　　明
　　参将
　　王麟　传见人物志武宦绩。
　　泉州卫指挥使司指挥使
　　王监　传阙　　杨铎　传阙。
　　杨海　　王恺
　　张奇峯　传见人物志武宦绩。
　　指挥同知
　　马闰　传阙。
　　指挥佥事
　　周渊　　唐海　传阙
　　李清　传阙。　　武成
　　唐济澄　传见人物志武宦绩。　　　　丁远
　　李瀚　　唐钰　传见人物志武宦绩。
　　童乾震　传见人物志忠节。　　孙廷槐　传见人物志忠节。
　　欧阳深　传见人物志忠节。　　欧阳枢　传见人物志武宦绩。
　　徐麒
　　经历司经历
　　孙文质
　　泉州卫百户
　　郭瑄
　　右百户
　　张养正
　　前千户所正千户
　　秦升　　秦良牧　传见人物志武宦绩。
　　永宁卫指挥同知
　　钱辂
　　知事
　　陈用之
　　国朝
　　福建陆路提督军门
　　马得功　　段应举
　　张云翼　　王万祥
　　穆廷栻　　张起云
　　海禄
　　中军参将
　　朱起龙
　　后营游击
　　刘国兴
　　水师将调防泉州
　　李尚文
　　安海都司
　　高守忠

　　唐
　　团练副使
　　许天正　固始人，陈元光前锋将。元光父政，高宗时敕统领南行军总管事，自固始入闽，从之者有卢如金等三十人，独天正博学能文，以儒饰吏，以勇练士。及元光代领父众，遂用天正领泉、潮事。有所申请，待讨论乃行。天正平惠、潮、虔、抚，置保三十六所，三年之内岭海辑晏。升中奉大夫，兼岭南团练副使。裴采访与张燕公荐于朝，欲抡掌史馆，天正力辞。历泉、潮团练副使。宋时追封顺应侯。通志，参《闽书》。

　　宋
　　统制
　　刘宝　不知何许人。绍兴十五年，山寇出没汀、虔，浸及惠、潮，漳、泉。命统制刘宝将兵讨之，宝往来诸州。绍兴十八年，泉士民乞留宝收讨余党。于是诏本路帅司统领陈敏及汀州翟皋、温立，漳州周浩、卢真所将兵二千七百十五人，马一百三十八匹，改充殿前司左翼军，以陈敏为统制兼统之，皆听宝节制。宝分栅要害，迁教场于州北，合诸军教阅焉。贼平，宝回，留敏弹压。先是，宝提师欲往漳州捕茶寇，会禁旅惮远戍，谋出城为乱，州通判韩习值得之以告。宝与习设伏擒获其魁，仍遣其当戍者。郡赖以宁。旧志，参《闽书》。
　　韩俊　开封人，沉鸷有谋。淳熙中，闽部土盗窃发，孝宗亲擢为统制。临遣，谕以久任。在军二十四年，拊御训齐，有古良将风。旧志，参《闽书》。
　　统领
　　陈敏　字元功，石城人。精骑射，有韬略，御士得欢心。初率家丁入闽讨贼，兵帅薛弼擢为漳泉巡检。时草寇跳踉山谷，敏往来龙岩、漳浦、永春、德化间，剿荡悉平。民德之，所至皆为立祠。以功迁本路统领统制，历江淮都统制，卒赠少师。旧志，参《闽书》。
　　兵马都监
　　姜特立　字邦杰，丽水人。累迁兵马都监。海贼姜大獠寇泉南，特立以一舟先进，擒之。帅臣赵汝愚荐于朝，除阁门舍人。《闽书》。
　　左翼上千户
　　金吉　号一庵，先为上都人。至顺间以捕盗功授武略将军左副翼万户府上千产，镇守泉州路。值蒲寿庚专权杀戮，吉待时而动，不与为忤。会西域那兀纳窃据泉州，遣骑袭劫。莆阳行省上其事，檄福州军校及泉之浔美场司丞陈■〈馬玄〉、■〈氵丙〉洲场司丞龚名安合兵讨之。时吉守西门，兵利卒锐，■〈馬玄〉密往见吉曰：“官军大至，玉石俱焚，公宜早计，转祸为功。”吉喜曰：“吾夙心也。”夜潜开门，纳官兵，擒那兀纳，槛送行省。兵不血刃，市不易肆。殁后，州人牢醴祀之。长子呵哩先以陈柳之乱，倡义徂征，死节于莆。次嘛唅吻遵父遗命，葬吉于东郊荔林之原，遂世为泉人。采李筠溪撰传，参隆庆志、《清源丽史》。

　　明
　　泉州卫指挥使司指挥使
　　杨海　寿州人。袭泉州卫指挥使。正统间随保定伯梁瑶征大盈、小盈、周岭、洋尾各寇，擒斩伪都指挥何引生、贼首汪生奴等。升本省都指挥佥事。《闽书》。
　　王恺　沔阳人。泉州卫指挥同知。征剿汀州叛贼詹思富等，有功，升本卫世袭指挥使，遂家晋江。子鳞袭职，嘉靖甲午、丁酉两举武科，有擒贼功，别有传。《闽书》。
　　指挥佥事
　　周渊　洪武初为泉州卫指挥佥事。元亡，陈友定故将泉州总管陈同收余众攻陷同安县。渊率兵击之，驰马入阵，斩同，复同安。《闽书》。
　　武成　顺天通州人，先世授袭泉州卫千户。成有勇略，善骑射。正统末，沙尤寇起，成累立战功，擢本卫指挥佥事。天顺间，龙岩、上杭寇窃发，成复著战功。成化初，召至京，以母老乞归养。寻擢福建都指挥佥事，提督海道。性孝友，礼贤敬士，有儒将风。旧志，参通志。
　　丁远　全椒人。先为兴化卫指挥余事。成化间，部使廉知其能，调视泉州卫篆。清白勤慎，抚恤军士，号令赏罚明信，骄卒悍兵一时屏息。甫三年，归兴化，寻卒。泉人思之。旧志。
