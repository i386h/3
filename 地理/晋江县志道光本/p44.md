<!-- { "loadSidebar": true } -->
　　五老亭　在府治南积善寺内。《福建通志》云：宋皇祐中建。郡守陆广舆，与郡人吕方子、李沂、李成、曾公济为五老，会于此。后郡守陆藻(府志、通志皆作潘珏。)与郡人王景纯、柯述、谢履、林植，复会于此，赋诗赠之曰：五老三百七十五，俱生仁祖承平时。名齐卢阜久传世，身异商山深采芝。
　　蒙引楼　在清平铺。蔡文庄著书处。
　　泗洲亭　在府治西南闤阓坊内。即今仕曹巷中。宋嘉定间，守真德秀建。
　　真济亭　在府治西南，守真德秀建，自书匾。〔国朝张云翼有真济亭怀真文忠公诗云〕西山之出正学明，立朝十年何铮铮。党锢既开鲠言进，一麾外守清源城。城外江潮通岛屿，前时海舶皆畏征。公来顿增三十六，梯航衔尾鲛人行。谁驾飓风歕蜃雾，洪波犹扬刁斗惊。立马酹浆祭死士，指挥一定斩长鲸。更为增屯置要害，齐云山下角不鸣。再来欢声彻幽僻，百岁之叟扶杖迎。二税复严预借禁，一时雕弊皆宁盈。真公自有真经济，遗构千秋符令名。
　　定心塔　在万厚铺，即城之中。万历间造。国朝乾隆十四年修，内有玉泉井。
　　桐月山房　在镇雅里。长史杨曜宗筑。明王褒记：泉之木以刺桐夥，而城以名；山以清源奇，而郡以名。清源，郡所望也，刺桐，城所产也，以名举其胜也。夫清源为山，岩峦磅礴，妍秀特异，蔚若屏障。而刺桐为木，榆叶畅达，季春始华，红绿相间，若锦绣。韩府长史杨世显氏，未显时，构书房山之麓，左右皆刺桐也。当月出于山，流辉在树，影落窗前，牙籤可数。或散步树下，仰观望舒之魄；或歌谢眺惊人之句，或鼓蔡邕焦尾之桐，清思满腔，殊若有所得。因想岩扃寥阒，树木掩映，俯仰景象，唯月最宜。遂匾以“桐月山房”。世显官京师，与予同朝，数徵予记之。将归，刻诸山房之石。予因诘之曰：长史官光显矣，犹初服恋恋，非若锺山草堂，惧贻林惭涧愧之讥；终南佳处，视为仕宦之捷径欤？长史曰：君子小人，见或不同，刺桐，乡之桑梓也，我则敬止。清源，乡之高山也，我则仰止。彼显忌隐，贵忌贱，得鱼兔而忘筌蹄者，非我俦也。予因知古人身庙堂而怀江湖之忧，迹市朝而心邱园之乐。其出处进退，虽忧乐埒，其道无不在也。长史，泉之名人也。而“桐月山房”以长史名。予将望长史以道而名于天下后世也。世显名曜宗，两为校官，一为翊善云。
　　希邺堂　知州丁自申藏书处。〔自记〕予少也弱而放，父师课以小学、孝经、四书，大义不甚解也。家兄故业《易》，则取《易》授一遍，茫然了不晓所谓然。好观杂书，无由得也。时于笥中窃赢钱，从宦家易乱书数种，其可以意义通者，夜篝灯密观。睡以东书代枕，人莫能窥之。一日，家大人搜笥，求钱不得，从床头得无名书，非日所授者，诘予状，跪而鞭。予以购书受鞭，冤不止。母安人恚而劝曰：是儿吾岂意其若斯哉？往吾之敂儿也，以膝下移置地中，呱呱然泣也。试取故纸败帙玩于前，若琅然能为诵声者，移时而忘其啼。吾以儿当若何竟为故纸败帙之癖也。家大人怒霁解，曰：吾始谓妨故业耳。虽然，儿所易者书也，即以钱费不愈于他费乎？盍故任之？是后予以就傅，辞出外。睢冗书堆案，家大人亦莫知谁之所授矣。既行年十七八，犹童心也。忽经书本旨，而耽玩好，盖《左传》、《国语》、史汉三书，若《战国策》、《韩非》六子与夫逊志、空同等集，皆手抄汇辑，以资诵识。坐此经义艰涩，屡困有司。稍返本黜华，三十而始窃一第。追忆少年驰骛之劳，深悔日力之虚掷矣。然自颇涉猎梗概，诚不自度，以为千金敝帚也。游宦金陵，无纷华冗沓之烦，得以尽发南靡书库，取纸轻价廉者，必具本焉。而吴中客以货书至，间投所好，俸寡不能售，然不忍拒也。捐绨缯以偿所直，客笑而受之。其同志有闻予好者，亦稍稍益予以所无焉。盖积数车而归，以重累一介之行李。会故园毁于寇，家大人他无所保也，驱数仆浮海负入城中。母佯为戏曰：儿何贫？儿有富书出半屋，特贫无栖书处耳。予乃籍箧数并筦钥以寄于姻有力者之家，既久，而颇为蠹所侵。薄游归暇，理箧整蠹，自悼其初之不审，且惧其终之就敝也。因思谢显道读史多识，程子尚有玩物丧志之讥，余徒取以充卷耳。自蚤岁涉猎之外，不能有加。玩物不已甚乎？然母安人从幼以此玩之，使余因以堕是癖。尝一受鞭，犹莫惩也。矧是家大人出诸卮中，固以护予之所用心者，予何敢忘焉！遂僦屋而选堂以藏，仍其初之题曰“希邺”。
　　申明亭、旌善亭　万历志云：仪门外，右申明亭，左旌善亭。今俱废。但此二亭，有关大典，似宜兴复，以昭化民成俗之治云。

　　城外古迹

　　二公亭　在东湖大阜中。郡人为唐刺史席相、别驾姜公辅构。〔欧阳詹记〕胜屋曰亭，优为之名也。古者，创栋宇才御风雨，从时适体，未尽其要。则夏寝冬室，春台秋户，寒暑酷受，不能自减。降及中古，乃有楼观台榭，异于平居。所以便春夏而陶堙郁也。楼则重构，功用倍也。观亦再成，勤劳厚也。台烦版筑，榭加栏槛。畅耳目，达神气，就则就矣。量其材力，实犹有蠹。近代袭古增妙者更作为亭。亭也者，藉之于人，则与楼观台榭同。制之于人，则与楼观台榭异。无重构再成之縻费，加版筑栏槛之可处，事约而用博，贤人君子多建之。其建之，皆选于胜境。今年暮春月，邦牧安定席公，别驾置同正，前相国天水姜公，念兹邦川逼溟渤，山连苍梧，炎氛时回，湿云多来，又日临胃次，斗建辰位，和气将徂，畏景方至。月令云：可以升山陵，可以处台榭，盖谓是月。况地理卑庳，而不择爽垲以荡夫污廅乎？因问风俗，相原隰郭东里，所共得奇阜，高不至崇，卑不至夷，形势广袤，四隅若一。含之以澄湖万顷，揖之以危峯千岭。点圆水之心，当奔崖之前，如镜之钮，状鳌之首。二公止旌舆以回睇，假渔舟而上陟。幕烟茵草，翫怿移日。心谋意筹，有建亭之算，而未之言也。二公既归，邑人踵公游于斯者如市，登中隆，观媚丽，前来后至。异口同辞曰：汉帝不曰，百姓安其田里而无愁怨之声者，其由良二千石乎？是谓政平教成，时和境清，使俗泰而民以宁者也。《虞书》不曰，股肱良哉，庶事康哉，是谓翼帝藩皇，调阴序阳，使物阜而民以昌者也。席公今日之化育，吾徒是以宁。姜公昔岁之弼谐，吾徒是以昌。且以之宁，又以之昌，岂弟君子也？《诗》云：“岂弟君子，民之父母。”二公真吾父母矣。兹阜二公攸选，尚而加爱，务休讼简，必复斯至，上露下芜，忍令父母憩之乎？遂偕发为公，就亭之如墙，而前陈诚于县尹。县尹允其请，而为之办。方经蹠等周，环当上顶，诫奢训简，以授子来。于是家有余粮，圃有余木，或掬一抔土焉，或翦一枝材焉。一心百身，蠭还蚁往。蓁莽可去以自薙，瓦甓无陉而奔萃。一之日斤斧之功毕，二之日圬塓之佣息。再晨而成，二公莫知。层梁亘以中豁，飞甍翼而四翥。东西南北，方不殊致。糊白坟以呈素，雘頳壤而垂绘。通以虹桥，缀以绮树，华而非侈，俭而不陋。烟水交浮，岩峦叠回。精舍奉其旁达，都城企其遐际。容影光彩，摇漪入澜，指朱轩于潭底，阅云岑乎波里。爌潢油演，如飞若动。又钓人飘摇于左右，游禽出没乎前后。一盼一睐，千趣万态。税息之者，若在蓬壶方丈之上。二公重清旷于旧赏，纳忠恳乎群庶。寻幽探异常于斯，劳宾祖客常于斯，加以平畴间辟，通途在下，可以亲耕耨，可以采讴谣。作一亭而众美具。噫！天造兹阜，其固与人为亭欤？不然何不远郛郭而博敞诡秀之。若此非常之地，意待非常之人。故越千万祀而至二公方觌也。邑人想之，复言曰，事无隐义，物有正名。地为二公而见，亭从二公而建。斯亭也，可署曰“二公亭”。虽蒭荛之云中，实有谓二公不忽，遂以为号。小子艺忝于文，曾观光上国。去之日，历越游吴；归之辰，逾荆泛汉。会稽之兰亭，姑苏之华亭，襄阳岘首，豫章湖中，皆古今称为佳境。或栋宇犹在，或基址未没，山川物象，遍得而览。方之于此，远有慙德。懿哉！二公智周德厚，卜地如此，感民若彼。詹非饰说，入吾邑者，升吾亭者知之。古之制器物，造宫室，咸有铭颂以昭其义，斯亭也，岂无效古而为之章句者。小子薄劣，不敢议其事，粗述其旨，姑为之记。兼借二公之名于记左，以为邦荣。在位元寮，亦以次序从公而列。贞元九年三月二十五日记。〔宋王十朋诗〕微凉散梅润，浓绿敷桐阴。送客出东郊，驾言事幽寻。湖光照我眼，荷香清我襟。平畴入远望，岁有其自今。牛眠种以毕，蛤吠苗初新。古亭怀二公，遥望罗千岑。邂逅得良友，欣然契子心。乔松喜客来，风枝出清音。手持荷叶杯，共对莲花斟。东湖异西湖，有诗不妨吟。〔又〕二公亭插芰荷间，绿盖红妆四面环。若把西湖比西子，东湖自合比东山。〔又次韻知宗游二公亭诗〕前日同登二公亭，清源入望清更清。宗英载酒挟两客，破暑共作城东行。东湖未到闻人说，香有荷花如郑隰。社中未为三笑游，亭上姑寻二公迹。衔杯适意论交情，江山照眼增双明。聊效韩公文字饮，奚用鼎沸笙篁声。〔黄公度宴二公亭诗〕百年遗址俯郊坰，十里苍波带古亭。隔岸楼台春去远，满湖烟雨酒微醒。苔碑缺落庭松老，野鹤去来汀草青。风物不殊天竺路，扁舟髣髴旧曾经。
