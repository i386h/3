<!-- { "loadSidebar": true } -->
　　基素好遨游，习描画，有所见辄图而藏之，然未遍也。幸逢大宪大人特修全闽通志，饬各属续辑邑乘，以便登录，甚为盛举。蒙尤君逊恭以画定手稿，命基润色，因得备悉吾邑疆域规制之曲折，始知大造钟毓，前哲创垂，其关命脉风气者匪浅。月余笔研，胜似十年登临。谨附数语，以表私心之欣幸云。职员陈肇基识。

　　〔校注〕
　　〔一〕“排”字原缺，据本书《津梁志》补。

　　●卷之二　建置沿革志【星野气候附】

　　粤自淮海书于内《禹贡》，闽蛮著于《职方》，福省处寰宇东南，温陵又处诸郡东南，伊古以来，建置非一。至唐开元六年通志、《闽书》作八年。析州置县，而晋江之名以立。宋太平兴国六年，祈东乡置惠安，而晋江之域以定。前冠七县，今首五邑，声华文物，争雄海内，于晋代为衣冠之避地，于历朝为衣冠之名区，肇锡嘉名，垂光乐土。其为沿革，乾隆间，□□析其详，县举其要，间增一二，已自了然。至于星野不专属乎弹丸，气候不偏囿于片壤，既无近今之异，可为旧贯之仍，或概依原文，或略订前说，所以抚五辰而凝庶绩，可考而知矣。志沿革，附星野气候。
　　晋江县隶福建泉州府首邑，为山海要地。
　　古《禹贡》扬州域。按夏时闽省虽未明列版图，而《禹贡》称淮海惟扬州，晋江滨海，为扬州域。
　　周初为七闽地。《周礼》：职方氏所掌，东南有七闽。
　　春秋战国为越地。句践王越，闽属焉。及楚灭越，越之子孙流播闽中，或为君长，谓之“百粤”。
　　秦为闽中郡地。始皇并天下，分三十六郡，后平“百粤”，复置四郡，以闽为闽中郡。
　　西汉为闽越王国地。句践之役，曰无诸者，从诸侯灭秦，又佐汉灭楚，高祖封为闽越王。其后子孙屡相攻杀。武帝以闽越地险阻，数反覆，徙其民于江淮间，虚其地为会稽郡地，其民逃亡不迁者聚为冶县。
　　东汉分属南部都尉地。建武间，光武分冶县为东南二部都尉，东部为临海，南部为建安。献帝建安初，以南部置建安、侯官、南平、汉兴等五县，其一未详。泉为侯官县地，属南部。按府志，侯官兼福、兴、泉、漳地。
　　后汉属吴建安郡地。汉后主景耀三年，吴析侯宫，置建安郡，领九县：增东安、昭武、将乐、东平、建平，改汉与为吴兴，并旧建安、侯官、南平为九。泉为东安县地，属建安。
　　晋分属晋安郡地。太康三年，析建安郡，置晋安郡。析县属建安者六：吴兴、东平、建阳、将乐、邵武、延平。属晋安者八：原丰、宛平、同安、侯官、罗江、晋安、温麻、新罗。晋安即今福州也，泉地属焉。
　　宋为晋平郡。泰始四年，改晋安为晋平。
　　齐仍为晋平郡。《齐书》：武帝封江陵公子懋为晋安王是也。今晋地之属晋安郡者仍然。
　　梁分属南安郡地。天监中，析晋安郡，置南安郡。地兼今兴、泉、漳，其治在今南安县。
　　陈升晋安为闽州，又改为丰州，辖南安郡。永定初，升晋安郡为闽州，领建安、南安二郡。光大元年，又改闽州为丰州。
　　隋开皇九年，改丰州为泉州，改南安郡为县。泉州之名本此。然仍是今之福州，以建安、南安二郡为县属焉。南安仍兼今兴、泉、漳地。后复改为闽州，又仍为建安郡，析置南安县。大业初，改泉州，复为闽州。三年，改闽州为建安郡，领闽县、建安、南安、龙溪四县。今晋江地又属昔建安之南安县中。
　　唐武德元年改建安郡为建州。今晋地又属昔建州之南安县中。后复为泉州，又分置武荣州，辖南安县，州治在县。五年，析南安县，置丰州，领南安、莆田二县。六年，改建州复为泉州。贞观九年，省丰州，以南安、莆田二县属泉州，即福州也。嗣圣间，析泉州之南安、莆田、龙溪，置武荣州。圣历二年省。久视元年复置。景云二年，改旧泉州(即福州也)为闽州，以武荣州为泉州，属闽州都督府。自此以后，始为今之泉州矣。而晋江地犹在南安县中。开元六年(通志、《闽书》作“八年”)，析南安东南地，置晋江县，泉州徙治焉，领五县。晋江县之建始此。隆庆府志云：刺史冯仁智以州治无县，故请置。以其地临晋江，故取为名。按州领晋江、南安、莆田、龙溪、清源五县，则兼有今兴化、漳州地，而晋江亦兼今惠安地。天宝元年，改泉州为清源郡。清源县改为仙游县。乾元元年，改清源郡复为泉州。由是析侯官、尤溪二县各一乡置永泰县。又析永泰之归义乡置归德场，为今德化地。既又析南安之西南四乡置大同场，为今同安地。析南安之西北二乡置桃林场，为今永春地，析南安之西二乡置小溪场，为今安溪地。乾宁四年，以泉州属威武军。先是，光启二年，光州人王潮略地至泉，克之，福建观察使陈岩表潮为泉州刺史。景福元年，潮克福州。潮卒，乾宁四年，唐以福州为威武军，授潮弟审知节度使，泉州属焉。
　　五代后晋开运四年〔一〕，南唐升泉州为清源军，领九县。先是梁开平三年，封审知为闽王。审知卒，次子延钧弑其兄延翰自立，因僭称帝国，号闽。后晋开运元年，闽将朱文进弑闽王延曦，据其位，署其党黄绍颇为泉州刺史。州将留从効讨黄绍颇，奉审知孙继勋为泉州刺史。四年〔二〕，南唐李璟乘乱灭闽，从效执继勋送金陵，自领泉漳留后。南唐升泉州为清源军，以从効为本军节度使。是时改德化隶焉。至周显德二年，以小溪场置清溪县，武安场置长泰县。合晋江、南安、莆田、仙游、同安、德化、永春为县九。
　　宋太祖建隆初，改清源军为平海军。是时从効以清源军称藩于宋。三年，从効卒，子绍鎡嗣，其将陈洪进执绍鎡归之于江宁，推副使张汉思为留后，寻幽而代之，奉表于太祖。太祖改清源军为平海军，授洪进为本军节度使。太平兴国二年，复为州，属威武军。是时洪进纳土，改武宁军节度使，留京师奉朝。请洪进之子文显以团练使知军州事，自是无敢有专制境内者。六年，析晋江东乡十六里置惠安，割所属莆田、仙游为兴化军，长泰归漳州。泉州始领七县。首晋江，次南安、同安、德化、永春、安溪、惠安，为县七也。景炎元年，蒲寿庚反，与知州田真子以城降元。
　　元至元〔三〕十五年，升泉州为泉州路总管府，领录事司一、县七。大德元年，立福建平海行中书省，以泉州为治所，辖诸州。二年，改泉州为泉宁府。三年，改行中书省为宣慰使元帅府，寻皆罢。
　　明洪武元年，始定为泉州府，罢录事司，属福建布政司，仍领七县。按至正十七年，元赛甫丁阿迷里可叛，据泉州，官军讨平之。二十一年，回寇那兀纳作乱，又据泉州。回寇平，陈友定寻攻泉州，陷之。明命汤和讨陈友定，平之，始定泉州府云。
　　国朝因之。晋江附郡城为七邑首县。至雍正十二年，永春别升为州，而割德化属焉，晋江犹弁冕四邑，地大物稠，盖东南泽国之保障也。

　　星野

　　星野之分，本于《周礼》，掌自保章，以星土星土云者，星所主之土也。辨九州之地，所封封域，谓所封中之封域也。皆有分星，以观妖祥，事至重也。闽为古越地，查郡志所引说分野者，或专言斗，或专言女，或兼言牛女，无容悉述。窃以为言必宗诸经，事必验其往。今按《尧典》历象日月星辰，以辨九州星土，自有分属不差者。盖以日月所会之辰，分周天之度为十二次，而二十八宿各有所附。星纪一辰，为丑宫之次，而斗牛二星附焉。斗牛之星丽于天，吴越之土奠于地，了如指掌，是其宗诸经者然也。又按《史记·天官书》载，越之亡，荧惑守斗，是岁闽越徒民江淮。《唐书·天文志》载，景福元年，有星孛于斗牛，占曰：“越有自立者”。是时，王潮起于泉中，观其妖祥，果有足凭，是其验于往者然也，而闽疆之星野定矣。至泉郡之隶于闽省，晋邑之隶于泉郡，所分何星？即《周礼》所谓所封封域，皆有分星者。然观郑注云：州中诸国中之封域，于星亦有分焉。其书亡矣。堪舆虽有郡国所入度，非古数也。今其存而可言者，十二次之分也。是郑康成因书亡无稽，亦第据星纪之次，辨吴越而分斗牛，余不能推也。则今晋邑之隶于泉，亦止得以闽省之主星纪分斗牛者概之，恶能辨其细分乎？天高星远，渺茫虽窥，姑存以俟知者。

　　气候

　　有星野必有占验。风雨寒暑之占，皆气候所在，而政事由此出焉。圣王在上，风雨节，寒暑时，《洪范》所载，休徵其最著者。日月循冬夏之行，箕毕协风雨之好。谁司民牧，可勿省诸？泉在省东南，气候与福、兴、漳略近，而比延、建、汀、邵寒减而暑多。晋又在郡东南，气候与南、惠、同相去不远，而比安溪较为和煦。即一邑之内，亦似西北寒而东南暖。第东南滨海，盛气吹扇，大风随时鼓荡。西北负山，湿云流沛，暴雨不时淋漓。而西北地窄，东南地宽，温燠多于寒冷，虽隆冬亦不甚栗烈；膏雨少于飓风，虽融春或苦于亢旱。有时风势挟雨而来，连绵不止，则暑可变寒；有时暑气侵寒而至，郁蒸必泄，则风可致雨。是皆地气之所为，而天时亦因之有变。地下多泉，故万户可井；地煖不冻，故三冬无冰。土田得泉而宜稻，利冠百苗；稻谷得暖而欣荣，岁收两季。木不松柏而鲜彫，村民何知寒岁？花如桃李渐舒萼，僻地早得阳春。非有深山穷谷，亦无瘴气烟岚。惟当春夏交际，梅雨连旬，墙壁流汗，几案生毛，蕴藏之物，内自变态，一失晒晾，则将朽腐而不可救。至若冬春之月，时作飓风，因风可以卜雨。冬月雨在飓风后，春月雨在飓风前，乡民占验，亦多不爽。要之节候宜气抚五辰，以康庶事司牧职也。堂上奏薰风之曲，郊外兴阴雨之歌，岂不休欤！
　　田家岁时占验并风雨杂占(附，从府志抄录)：
