<!-- { "loadSidebar": true } -->
　　郭立之　号卓然。嘉靖甲子举人，授象山教谕，擢国子监博士，升户部主事，迁员外郎中监兑湖广，出知柳州。披阅爰书，有二十七人者集众垦山，执兵防虎，县官勾摄不至，坐以谋逆，狱已具。立之鞫其寃，力为请命，于是转谳三台覆审报允，并获解网。贼酋覃公礼聚众焚劫村落，立之设计剿灭，民以安堵。以养母乞归。年七十六。
　　赖廷桧　字而舟。嘉靖乙丑进士，授户部主事监兑江西，历郎中。秩满，迁建昌知府。闻讣归，服除，补归德。按河首壅塞，疏就故道，五岁之内，河不为灾。时询诸令民情土俗，除其所不便者，政平讼理。迁副使，备兵天津，训练有方。是秋北兵犯雁门，征诸道兵，惟天津最练。幕府上功第一，擢四川参政，升按察使。卒年四十八。
　　金志行　字达卿。嘉靖间授海南卫经历，以儒雅超同辈。惠安张岳抚两粤，喜曰：“是宜试之于民。”三州十县，檄志行简稽，爬刷无隐。两署万州，一摄昌化，累著循声。黄光升参广藩，见之海上，迎谓曰；“琼民于子，绝无后言，署以上考。未几致政归。
　　史宏琏　号商厓。嘉靖间以岁贡授金坛讯导，课士有方。其为诸生时，子朝宾、侄朝宜、朝富，皆禀受其家学。
　　黄物备　字伯周。以选贡授兴国训导，迁章邱教谕，澧州学正。在章邱，吏部李开先爱之如亲兄弟，在澧州，大学士赵贞吉时为荔波尉，喜其学识精深，称为天下士，留连不忍别焉。
　　史继伦　字世叙。为诸生，以例授湖广按察司照磨。意气高远，上官优礼有加。擢广东碣石经历，声望逾起，而气益发舒。卒以获戾郡守，罢归。
　　潘维岳　隆庆丁卯乡魁，铨揭阳知县，刻意治官，擢为御史，终黄州太守。
　　许知新　隆庆丁卯举人，知徐州。无以为家，清节自守。
　　朱昌竹　字国苞。隆庆丁卯举人，授安化令。方正自持，门绝苞苴。有富家杀人，夜持千金求脱罪，怒叱之，坐如法。莅任甫三月，告归抵家，后游于粤，卒。
　　蔡思雍　字主恒。隆庆丁卯举人，为古蓟学正，迁龙泉知县。邑有势豪，恃姻娅当路，谋夺民山利，凂上官为言。思雍检牍视之，曰：“此民利也。夺民利以博官，我则不能。”竟断归民。云和矿盗起，调乡兵，备粮饷，擒数巨魁，上之军门，余党解散。以忤上官意，劾改教职，士民共惜。年八十三卒。
　　黄国彦　字士美。隆庆丁卯举人，授新宁令，历官绍兴通判，终崇府长史。尝书骈语曰：“于崇吾得见王，深惭左史倚相，入门室交谪我，有似北门大夫。”其风采可概见也。
　　周日甲　隆庆丁卯举人，授玉山令。明敏练达，奸盗屏息。筑万柳洲，改南城门，修武安塔，建儒学坊、石龙桥，惠爱及民。奉文丈田，其功尤大。政绩载《广信府志》。升颍州牧。
　　李道南　字君载。隆庆初贡生，训导台州，摄台令。出寃狱、除丞簿尉之设阱阱民者，迁于潜学谕。天台人立去思碑。当道悉其廉，又委署昌化，如署天台时。终汀州教授。
　　萧腾凤　景腆孙。隆庆戊辰进士，授南海令。当巨盗曾一本煽乱之后，邑里萧条，添设抚臣，增兵置饷，督镇参驻处省城，客兵数千，恣睢为梗。腾凤调剂有方，上下称便，人心悦服。以事絓累，左迁县丞，后历官两淮运使。
　　颜容舒　隆庆戊辰进士，授博罗令。时倭寇告警，设民兵三百，训练精严，大破群凶，寇旋解散。擢礼科给事中，巡城厂库，拒内官，忤柄相，纠骫法，题奸商渎奏，抑珍珠幸利暨军器解料交库成规诸疏，皆便民。钦差册封崇府加一品。
　　杨日采　字原日。隆庆庚午举人，授罗源教谕，迁安东令。邑苦河溢，修堤障之。招流亡，垦荒山，改折漕粮，劳来商旅，疲邑改观。擢南刑部主事，以积劳致病，岁余卒。
　　张云冲　字举之。隆庆庚午举人，授崇明教谕。诸生有逸轨者，辄严裁之，学政一新，擢宁州牧。诸生感念，请王凤洲为文志之，立石明伦堂。
　　庄应桢　字西洛。隆庆中贡士，为博罗教谕，谆谆善诱，罢官赤贫，仍开馆教授如诸生时。素寡交游，惟与何炯过从不休。后以寿终。
　　陈节　隆庆庚午举人，授临高知县。政务宽简，奉檄丈田，廉谨不苟。琼俗华费，节独清俭异常。有时趋府归，老穉迎谒如家人父子。入觐，泣留不获，勒碑纪德。
　　周良寅　字以衷。隆庆辛未联捷进士，历官户科给事。奏请疏通钱法，兼管光禄寺。值慈圣太后千秋，内票取数万金颁赏内戚近侍，良寅上惜费疏，得停罢，转刑科都给事。张居正丁艰。六科会议疏留，寅独不署名，出为浙江参政。逮计典，向所不合者居要，遂谪判靖州，迁宁国令，解组归。
　　杨佩训　字维式。隆庆辛未联捷进士，授户部主事。榷浒墅关，酌岁课若干，盈额即弛不征，刻为游墅事宜。转监徐洪，兼董水部分司，迁四川参议。以触直指怒，调广西参议。讨平猺乱，擢桂林副使。复调四川，备兵、叙马庐、厘军实，慎封守。播酋杨应龙习乱，有议抚者，争之曰：“虺不摧，而蛇若何？”亟请征。于是言剿者尽如佩训议。累登荐剡，转参政。未几，御史弹巡抚，波及左迁。归，抵家数月卒。
　　赵日新　字用甫。隆庆辛未进士，知分宜县。下车问民疾苦，兴除皆中窾。四境肃然。郡司理某奉檄督变严氏，没产酷急，株连严氏耕夫，日新破械出之。司理积憾螫之，左移旌德谕。擢国子监博士，转监丞，晋户部主事，告归。
　　张会宗　字于震。隆庆辛未进士，授太常博士。以不附柄臣，移兵部主事督武学，出守台州。六年，调岳州。廉平简易，好与民兴利。荆藩构狱，累岁不决，反复停谳，备得其情，谕以东平、河间之谊，诸王感悟。移云南副使，解组归。
　　谢有大　字同卿。万历癸酉举人，教谕新安，以道德为训。行移偃师令，除害安民，听讼持平。以忤上官，左迁大埔教谕。擢靖江王府教授，告归，年九十二卒。何乔远为铭。
　　王居瓒　字圭甫。万历癸酉举人，授滁州学正，署州篆，出寃狱死罪者一人。擢余干令，催科有法。以忤御史，被劾，调金坛丞。上官知其才，诸事悉以便宜相委，居瓒靡不尽心为之。能声大著，移弋阳令，卒。
　　谢廷训　万历癸酉举人，授江西德化令。戊子己丑洊饥，躬诣浔关待吴商米舫下水者，予价平籴，接济邑民，以此得罪长洲相国，移王府长史。临去父老遮道泣送之。
　　蒋廷坚　字国绅。万历初恩贡，授寿昌司训，转谕山阴，复转漳州教授。训士先行谊而后文艺，却贽赡贫，割俸赒急，以年老归。
　　蔡如川　字继之，清曾孙。万历癸酉举人，历官寻甸太守。以矿税忤权珰下狱，廷杖卒，赠光禄寺少卿。
　　辜志会　万历癸酉举人，知遂昌县。醇雅有介操，刑清政举。因城垣损坏，多劫贼，倡始修固，邑赖保障。
　　张而诇　万历癸酉举人，授浦江令。一心抚字，居官恂恂若儒生。作兴士类，悉以赎锾改葺学宫，焕然鼎新。戊子，邑士双隽，前此未有也。
　　徐茂　字德会。万历癸酉岁贡，授贵池训导。设立科条，务与多士课文励行。未几卒于官，士类伤之。
　　杨廷相　字君瓒。万历甲戌进士，授丹徒令，擢兵科给事中，升吏科，寻转左户科。尝偕刑部锦衣籍故相张居正家，见寻常刺牍悉火之，所保全者其众。晋长吏垣，前后九年，迁太仆寺少卿，历升南太仆寺少卿、应天府尹，南京通政使。践阅九列，清勤得誉，不以初终易操，乞骸归卒。
　　留震臣　万历甲戌进士，授常熟令。疏浚白茆，踵《周礼》荒政役饥民而厚给其直，畚锸云集。吴中大水，赖是塘以渐泄之，田庐得免漂泊。升刑部主事，以病卒于苏州。
　　林乔楠　万历甲戌进士，以户部郎出守梧州。豁重税，赈穷黎，通粜，民蒙其惠，升本省按察副使。
　　洪有声　字懋文，南安人，居晋江。万历甲戌进士，授信阳州牧。地处硗确，又当楚孔道，锐意抚绥，不避权豪，为仇家所中，谪大同典史，州民数百伏阙讼寃，转怀仁令。经理互市有方，边人怀之。迁蔚州守，再转豫章维扬郡丞，分镇瓜州，留心保障，晋南工部郎，以母老乞归。子启初。
　　陈宗尧　字国仁，一道子。父官芜湖，御贼殉节，赠应天通判，荫宗尧入监，授寿昌丞，擢罗城令。严什伍，兴教化，修治学宫，请增泮额，升平乐府通判。力请终养。有司祀父乡贤，仍构祠居室之右，祀宗尧焉。
　　朱于训　字国彝。万历丙子举人，署教许昌。大兴文社，多所造就。擢浦江令，旋擢守崖州。为崖人修学宫，辑志书。迁柳州同知，摄府事。满考，荐授知府。丁艰，起补广州同知，复兼府事。所至事集民安，皆有贤声。去而思之者众。
　　颜魁槐　字奇黄。万历丙子举人，教谕东安。训士有方，升广昌令。催科有法，听讼得平。姜志礼时为建昌推官，雅重其贤。及来守泉，式闾焉。迁楚雄同知，历襄府长史归。
　　洪启采　字尔载，南安人，居晋江。万历丙子举人，初授泰宁教谕，后成进士，擢国子监学录，出守许州。岁饥，发谷赈贫，全活万数。浚陂池溉田百余顷，建义仓二十余所，自出锾金买粟积贮。擢永州府同知，以病乞归。寻卒。
　　赵日崇　字因甫。万历丙子举人，任南康令。廉明惠爱，有才略。裁盐饷以恤民艰，创学田以兴士类，士民爱如父母。升应天推官，擢南刑部郎，复谪新城令，以亲老告归。
　　庄尚稷　万历丙子举人，授崇明令。小心清慎、遇事加谨，不为一切矫饰。左迁去，邑人思之。
　　张问仁　字孟春。万历丁丑联捷进士，授户部主事。以故相张居正曾延为西席教子，坐累，谪兴国州同知，转凤阳通判。复调顺天，所至皆称职。奉差粤东，升户部郎中，出榷临清。加意恤商，而税额无缺。未几，疾作，告归，卒于家。问仁正直不阿，当居正烜赫时，常以微言箴规之。所任皆闲曹，故事迹鲜表著，然已可见其概云。子捷登。
　　陈鸣熙　字缉甫。万历己卯举人，授江州州同。江与湖湘接壤，猾民潜掠人口，过江贩卖，设法侦捕，全活无数。荐擢钦州。丁外艰，起补无为州。涝浸为灾，圩岸尽圮，大发金钱筑坝完固，民赖以安。擢雷州府同知，卒于官。
　　王明嶅　字懋艮。万历己卯举人，授当涂教谕。御史委选观风试文，独赏朱兰嵎，公谓当魁天下，后果验。新守送新生入学，令学博受拜堂下。抗言曰：“堂下岂师席乎？”引席堂上。守衔之，擢仙居令，饮冰茹蘖。会太平守挟前憾欲劾，以计典观察使蔡公扬言曰：“此廉能吏也，安有人砥操于县官，而失脚于学博乎？”移宁波通判，寻告归。
