<!-- { "loadSidebar": true } -->
　　解元李光缙宅　在府学前。
　　尚书林欲楫宅　三教铺宅顶。
　　尚书黄克缵宅　在排铺。
　　吏部郎中林孕昌宅　在城西北奉圣铺中，有楼绿园。〔蒋德璟记〕铨部林子为磐题其书院曰栖绿。或曰，是园也，旧名莎绿，存名厚也。或曰，倣裴晋公绿野，谦言楼也。友人蒋子德璟，咏诗而得之曰，是其在淇澳乎？淇澳詠绿者三。《尔雅》绿作菉，毛传曰：王刍也。笺曰：一名鹿蓐。陆机以为莖叶似竹，而正义非之曰：绿与竹盖二草云。言绿竹所以美盛，繇得洪水之润。卫武公所以德盛，繇得康叔之烈。其指甚远。今林大父潜江大夫，方以望百之年，谷子诒孙为海内师表，而铨部亲奉庭教，以与诸君子切磋琢磨，成其实器，眎卫武公隔代而述康叔，能若公祖孙同一堂乎？否也。虽然，其为绿竹之得润，则一也。门人李君登卿、郑君熙揆等，进而称曰：夫道犹水也，于家为星宿，于世为河海。有星宿必有河海，是固然矣。而为河海者，则每合千派万支之水，以成其大。今林夫子，世之河海也。其神渊，其德全，人貌而天，其俯而淑吾党，恕采而敬敷，举能而导愚，若千派万支之赴于滉瀁之波，而不知其际也。夫子尝以旦气之学觉世，盖有笋江书院之会，而兵使者峡江曾公题之曰：任仁。仁在造物，以雨露生物；仁在圣人，以平旦生人。人而无平旦，则是天地无雨露，而物汇不复有萌芽也，将举世而为牛羊之世乎哉？是故任仁之仁，万紫千红总一春也。栖绿之绿，水碧山清，无非教也。识其为无非教而后知圣门求仁之学，效天法地之学也。阳明之良知知此，虚斋之密箴密此，曾公之任仁亦任此而已矣。林子蹙然曰：仁则吾未能，任则何敢让焉，方与蒋子勉之。抑卫武公之诗曰：民之靡盈，谁夙知而莫成？武公之成，至于如金锡，如圭璧，而其学，得力于知。曰秩不知，邮不知，臧否不知。不知则谓之兴迷，知则谓之有觉。吾党一以有觉交相勉焉，可也。院在城西偏，居室之北，左挹金粟，右拥清源。园地清旷，老树嫩蔬，四时葱蒨，为城市中洞福。而林子复题其径曰：“菜根香”。盖取咬得菜根，百事可做之义。其风操如此。于是蒋子与林子约：子且出，其以旦气觉一世而归，归而如裴公逍遥于绿野之上，使蒋子得从而学圃，何如？林子曰：敬诺。又别墅风乎亭在兹山房，见古迹。檀越祠，见山川。
　　张维枢维机宅　在胜果铺内，有水心亭小筑。乾隆年间，中营参将李兆围入衙署内。
　　员外郎杨铉锡宅　在集贤铺中，有瀛洲池馆。〔周廷陇集碧湖池馆诗〕为惜春光好，群贤靡后期。垂杨穿曲径，宿雨涨平池。投辖留金凤，蹲盘诧石狮。客多频借榻，觞促罢拈棋。风月归新主，莺花失旧悲。虾鬚清露卷，蟾影绿波移。寺迥闻钟早，宵空秉烛迟。檀槽方调曲，铜鉢复敲诗。枕漱真成癖，膏盲不问医。胜游良可纪，讵数永和时。
　　威茂道蔡忠愍肱明宅　在城南奎霞巷。
　　大学士蒋德璟宅　在通政巷。其在福全所者，见城外。
　　大学士黄景昉宅　在宽仁铺。灵慈宫沟有欧安馆。〔景昉自为诗〕径铺石子平，白黑参差配。辟坎树怒生，微栏表其内。我自踯躅行，时与众香汇。落英鸟雀宅，垂果跻螬喙。稍翦蔓柯横，当轩别面背。端然见附枝，形解余蝉退。二仲那不来，迟久枝藜废。石凳长夷蹲，袖点胭脂碎。〔又〕董生三载勤，名著经学博。我敢希前儒，天放营邱壑。小园涉趣成，懒慢余生托。晨夕徙倚闻，知觉雄心阁。井溜遥洞穿，花梭细眼缚。递滋雨露鲜，代谢春秋萼。岁久物情通，金刀信手作。更愁系恋非，一啸寥天廓。〔又〕池始未安桥，东西两序比。及乎栏楯齐，甬道当中起。人在鉴光行，益增眺望美。周遭草树蕃，华意濯清泚。鱼戏圆纹开，蔡游穹背徙。逐獭罢纶竿，相喻杀心止。身世疲梁津，可有恬澜理。静闻拍槛声，知他愠和喜。〔又〕列屋城闉隘，何殊蹙网麕。登台凭指顾，家直小南门。海天饶异色，蛟蛤吐灵文。青黄相间出，楼阁郁重轮。昨者石头市，新覆水犀军。害气犹营结，坏山压乱云。矧乃西北望，戈影盛嚣氛。太息循阶下，吾其鹿豕群。〔又〕榭台恣游遨，要得栖身处。譬彼何曾筵，万钱寡下箸。我轩数尺强，舒卷理攸寓。凉旭辟扉迎，赫飚垂幕护。凭九旦夕经，四序阳秋贝。惟佛与同龛，为亲特供素。吟成适会心，鱼鸟亦欢趣。客侈邵尧窝，窝形如此作。
　　郎中周廷鑨宅　在胜得铺。有颐园、朴国小筑。
　　推官蔡道宪宅　在执节宫前。今废。其在塔江者，见城外。
　　尚书林学曾、副使林维造宅及祠堂　在北门郭大庭北山宫左畔。门上青石匾镌祠堂二字。今祠已废。
　　以上共三十宅。
　　国朝宅
　　靖海侯施琅宅　在妙华铺。
　　孝子林鼎汉宅　在胜得铺。今为祠。
　　大学士庄有恭故宅　在清源铺佐才里。旧志作萼辉铺。误。有恭父，原晋江人。
　　以上共三宅。

　　城外宅

　　唐宅
　　四门助教欧阳詹宅　在城南潘湖。《闽书》云：环湖四十余家，絃诵相闻，宾兴不乏，擢第几三十人。后废，为资福院。
　　宋宅
　　处士彭映宅　在玉虹村。《闽书》云：映与梁克家同舍。绍兴中，尝上万言书，不报。家有万桂楼。
　　王府教授黄冠宅　在龟峰下。
　　进士李起宅　在朋山南。中有并玉堂，以前对朋山，故名。〔郡守王十朋为赋诗十韻〕仙李门阑秀气钟，二山朋盍玉为容。晋人潇洒坐连璧，杜老风流吟两峰。昆府烟霞浮几席，蓝田邱壑蕴心胸。俯容列岫葭相倚，遥许他山石可攻。光彻郡城翔白鹭，影摇江水照黄龙。价高难把连城易，官冷聊将一瑴供。疑是玑衡临处落，端如日月合时逢。主宾对榻成三友，伯仲摩云拱九重。雁荡浪夸鸾有侣，廋楼徒诧剑相从。彩衣戏罢看山色，不是慈颜喜气浓。
　　处士林知宅　在马坪。
　　元宅
　　员外郎马速忽寓宅　在沙堤。
　　总管王翰寓宅　在沙堤。
　　总管柯栋宅　号逸老堂，在南塘。
　　以上合唐宋元共八宅。
　　明宅
　　进士夏秦寓宅　在青阳山下。详见流寓。
　　都宪朱鉴宅　在三十三都店头乡。中有荔园书室。简斋年谱，山环水绕，为子孙耕读之所。洵佳趣也。其一在城西隅忠孝坊，见城中。
　　佥事陈琛宅　在涵江。〔琛斋居遣兴诗〕平旦窗前一炷香，心闲无事自清凉。虎皮坐稳对周易，庭草青青引意长。〔又〕涵江一水绿于苔，紫帽峨峨映小斋。樵客也怜山水好，时时泛艇上高崖。
　　御史陈让宅　在涵江。
　　给事中史于光宅　在笋江。
　　佥事庄用宾偕弟用晦宅　在青阳。匾曰：一门忠孝。
　　同知蔡元伟宅　在三十三都樟崎蔡庄。
　　参政庄一俊宅　在青阳山下。中有明心草堂、过庭轩、开径轩、水亭。〔一俊自为诗〕雀饮砚池水，蝶翻菜圃花。虽非高士宅，终是野人家。
　　征广东殉难升袭指挥佥事赐祠王世实宅　在永宁北门内。名清风楼。
　　尚书王用汲宅　在龟山下。
　　尚书黄凤翔东郊山庐　在田头亭之南。〔凤翔自为记〕余以万历乙未，卜永宅于东郊。买山田亭，距郡城十里。时方有南秩之召，控辞未允，一意称病逃寂，往来邱陇间。营其兆域，植之桧柏，每传餐设榻，假农家为蘧庐，湫隘喧嚣，靡获宁宇，然且朝夕安焉。是冬，奉主恩予告，而畚锸亦适竣事。越两载，乃置园于山之南，纵广五亩，居然田舍翁宅眷也。即其中构为小斋，楹不逾九，榱桷堂阶，不汰不陋。杂蒔竹木花果，编篱落环之，而斥其余为坟。丁农桑，业兹地，高燥爽塏。前临逵道，然荆扉茅径，委■〈施，虫代方〉曲折而入。车声马迹，闃不相闻。且与农家鸡犬亦自复绝。余宴坐，帖帖心喜。又越两载，乃置池半亩、田二亩于小斋之下，鱼弗能盈尺，稼弗能充厢。窃自谓濠梁壮观、洛阳负郭不过是也。大都群生扰扰，有涯者数无涯者，欲时乎縻情声利，料量失得，则雍门之琴，反以生悲；牛山之觞，徒挥涕泪。时乎游心物外，齐一生死，则髑髅之乐，胜于南面，殇子之寿，修于彭祖。夫余所徘徊容与曳杖往还者，非他日埋骨地哉！乃行吟觞歌之兴，往往于兹发之。客至，亦能乐与余共也。庄生之言曰：有天适，有人适。三复斯语，聊用快心。因握管书之，贻达人一笑。〔又诗〕役役苦尘鞅，依山聊结庐。前临九逵道，衡荆中宴如。首邱日为邻，朋旧时觉疎。芳兰故当门，细草蔓盈除。出户喜观稼，隐几佣著书。卧听风叜飂，坐看云卷舒。谁共争蛮触，身今在华胥。彼美金谷园，转瞬成邱墟。〔又〕空山日色凉，薄暮自延竚。皎皎山头月，作我东道主。明河广且长，群峰历可数。欢伯邀醉眠，小斋寡俦侣。窅然百虑清，恍在青莲宇。闻蛩不感怆，闻鸡不起舞。栩栩梦蝴蝶，开窗日将午。〔又〕朝来理短发，振衣上邱垅。碧草露犹湿，青嶂雾方滃。四野无凄风，萧然息群动。佳城似滕公，生看宰木拱。倚石纵吟啸，登顿未臃肿。本无荷锸随，亦无临穴恐。二客揭壶从，笑欲贾余勇。一醉可千日，百年仅旋踵。子建营阿邱，何乃干荣宠。〔又〕习懒长谢客，衡门自旦暮。看竹莫问主，题凤亦吾素。有客突如来，排闥垂左顾。手携北海樽，口诵柴桑赋。自云非恶宾，侠交无新故。雄辩言如流，剧饮杯不住。似是方外侣，独得酒中趣。意气君最豪，倜傥余所慕。班荆仍枕石，长吟复散步。玉山醉欲颓，夕阳挂绿树。莫愁去时难，但寻来时路。〔又〕手植园中花，众芳日霭霭。巡簷时索笑，纫兰或掔臣。悠哉惬心赏，无奈时序改。对花休叹息，花落根自在。何妨浮游身，茫茫逐苦海。东西任漂泊，河清杳难待。所以古至人，逍遥听真宰。洗耳辞万乘，刺船歌欸乃。富贵非所羡，韩彭竟俎醢。其居宅，见城中。
　　郎中李叔元宅　在清阳。中有双桂堂。〔叔元双桂堂诗〕亭亭双桂好，地迥自闻香。旧叠石为沼，新栽竹倚墙。花风文水面，水日倒花粧。此有下帷客，园窥却未忙。
　　大学士李廷机宅　在笋江石塔山。系旧居也。徒迁城西五塔巷。见城中。
　　状元庄际昌宅　在青阳。
　　参政苏浚宅　在南门外沟。
　　参政王畿宅　在塘头乡。
　　大学士蒋德璟宅　在福全所。其一在通政巷。见城中。
　　推官蔡道宪宅　在塔江。其一在执节宫前。见城中。今废。
　　以上共十八宅。

　　●卷之十三　公署志【仓厫附】

