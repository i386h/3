<!-- { "loadSidebar": true } -->
　　干道四年冬，予得郡温陵，道出莆田，望蔡忠惠公故居，徘徊顾叹而不忍去。迨入泉境，访公遗迹，则首见所谓万安桥者，与大书深刻之记争雄，惜其有济川之才而不至于大用。登爱松堂九日山，则又见公之诗与其真迹犹在，凛然有生意，如见其正颜色坐黄堂时也。盖公至和、嘉佑间尝两守是郡，至今泉人称太守之贤者，必以公为首云。王梅溪文。
　　万安天下第一桥，君谟此书雄伟遒丽，当与桥争胜。结法全自颜平原来，唯策法用虞永兴耳。《弇州山人稿》。
　　万安桥记作碑二段，今在忠惠祠中。是桥也坦夷如官道，可三里许。扬州廿四，空悬月夜；吴江飞压，仅表虹垂。兼以忠惠记文，书笔并精千古。于是好事者竞传桥异，谓桥未兴时，深不可址，忠惠为檄，使隶投之海若而告之。隶叹息曰：“茫茫远海，何所投檄？”买洒剧醉，卧小艇上，起视则檄已换，第书一“醋”字。忠惠公曰：“神示我矣，当廿一日酉时潮退可址也。”又二碑之石，一粗一腻，好事者复云：“外国人摹仿其书，勒粗石上，夜换载归。”此二事要属齐东，而近时有作皇朝列卿传者，又以移檄海神，作蔡守锡事，亦不知何据也。惟余同年都给事中刘宏宝者，洛阳里人，为余言：“幼读书祠下，嘉靖末有兵燹之变，祠被贼毁，碑离地四尺许，石理横裂，斜倚石垣之上。居久之，忽自端正，意有神物呵护。此则所亲见云。”又宋泉守三山林之奇手录造桥二事，其一云：“初造时石匠四至，各呈其艺。有献石狮子者，其■〈髟上火下〉玲珑有条理；又一人所献，其口开处不容指，有珠圆转在口中，殆不可测。”元丰八年，转运副使王子京图桥以进，朝命嘉赏。桥之北亭榜曰“洛阳之桥”。赵岍书。《闽书》。
　　何镜山蔡忠惠祠诗：“美芹岂必嫌团鉼，嘉树仍闻谱荔枝。好事已传埤雅注，行人还看雒阳碑。”又：“江边林蕴宅，驿外蔡襄祠。”并佳句也。《闽小记》。
　　仁宗朝，襄以便养知泉州，架洛阳桥。先是，公为闽部使者，夹道种松，以蔽熇毒。闽人即桥旁作堂以祠之，又作诗二章，俾歌以祀公。一曰：“道边松，大义渡至漳泉东。问谁植之我蔡公，岁久广荫如云浓。甘棠蔽芾安可同，委蛇天矫腾苍龙。行人六月不知暑，千古万古长清风。”一曰：“洛阳桥，一望五里排琨瑶。行人不忧沧海潮，冲冲往来乘仙颷。蔡公作成去还朝，玉虹依旧横青霄。考之溱洧功何辽，千古万古无倾摇。”《方与胜览》。
　　公刺泉，美政不可殚述。最昭昭留人耳目者，惟所造万安渡石桥，与常年勒岸左书记一百五十二字，至今如新。河洛之思已足不朽，况今得公之全集以行于世也。余独怪公之文可厕欧、苏、曾、王之间，乃散佚漫漶，几不复传。宋干道世，公殁未远，王梅溪公来守泉，过莆入晋，访公遗文，则郡与学皆无之，亦得之莆阳世家，乃授锓事与蔡伯达公。今日举合辙，梅溪公检之当代之年，蔡公表章隔世之后。梅溪公与公同官同地，蔡公与公官同地同姓同，人谓蔡公为公后身，斯集之传，神授非耶？黄谕德《双甕斋文集序》。
　　蔡君谟守泉日，书《荔枝谱》于安静堂。有郑熊者，亦记广中荔枝凡二十五种，以附蔡谱之末。《浪斋便录》。
　　闽地颇畜蛊，其神或作小蛇毒人，有不能杀者。独泉之惠安最多，八十里间，北不能过枫亭，南不敢度洛阳桥云。蔡端明为泉州日，捕杀治蛊者几尽，其妖至今畏之。以桥有端明祠，而枫亭仙游属，端明即仙游人也。土人之庄事端明如此。《闽部疏》。
　　王十朋守泉时，闻南宫揭榜，温陵得人为盛，诗曰：“龙虎乡邦地最灵，鲲鹏相继上南溟。已闻元凯宾虞国，行见渊骞冠孔庭。帝遣伏波持使节，天教平海会文星。钤斋忽报捷音至，一炷清香千佛经。”《梅溪文集》。
　　泉州有娘子桥，视洛阳虽低而长过之。相传泉人入番，舶坏，得巨岛，见大蟒夜出，有光如昼。乃插刀穴口，蟒出为刀伤，性急直奔，胸破肚裂，遗下明月珠累累。其人归，遂得钜富。尝谋聘富家女为妇，富家翁怪其妄诞，给之曰：余女畏渡海风波，能作桥，又布金于桥满，当遣女。其人即作桥、布金，俗呼为娘子桥。《闽小记》。
　　蔡确《车盖亭诗》一案，朝论忿争。凡理确者皆坐确党免黜。刘器之至谓确包藏祸心，睥睨两宫。按《挥尘录》：吴处厚始谄事确，后以推治舒亶狱，为确所怒。确既守安州，处厚知汉阳，两人益交恶。会汉阳吏至安州，确问处厚近况。吏诵其《秋兴》诗云：“云共去时天杳杳，雁连来处水茫茫。”确笑曰：“犹乱道如此。”吏归以告处厚。怒曰：“我文章蔡确乃敢讥笑耶？”会安州有举子贩米至汉阳，规免和籴，乃谒县令陈当，且言离乡里时，蔡丞相作《车盖亭诗》十章，舟中有本，归舟以诗送之。处厚得诗于当，遂笺注上之。谓其子柔嘉曰：“二十年深雠今报之矣。”其子问知其详，泣曰：“此非人所为，大人何以自立于世？”处厚悔悟，遣健步剩给缗钱追之，则文书已投矣。然则处厚与确不过语言责望，遂造大狱。确之为人固死有余罪，然告讦一倡，卒兆缙绅之祸，可叹也！《钝翁类藁》。
　　蔡确以弟硕赃败，谪守安州。夏门登车盖亭，作十绝诗。吴处厚知汉阳军，笺注以闻。其录云：五篇涉讥讽。“何处机心惊白鸟，谁人怒剑逐青蝇？”以讥谗谮之人。“叶底出巢黄口闹，波间逐队小鱼忙。”讥新进用事之人。“睡起莞然成独笑。”方今朝廷清明，不知确笑何事？“矫矫名臣郝甑山，忠言直节上元间。”按郝处俊安陆人，封甑山公，唐高宗欲逊位天后，处俊上疏谏，此事正在上元三年。今皇太后垂帘，遵用章献明肃故事，确指武后以比太后。又云：“叹息思公俯碧湾。”按诗《绿衣》我思古人，实获我心”者，卫庄姜妾上僭而作也。确以处俊为古人，又叹息而思之，其意可见。“沉沉沧海会扬尘。”谓人寿几何，尤非佳话。宣仁盛怒，令确分晰，终不自明，坐贬新州。大臣得罪度岭自持正始。《尧山堂外纪》。
　　蔡确《送将归赋》：“昔人之言秋意也，曰若在远行，登山临水送将归。此其平日游子之所悲，怨慕凄怆，尚不能自支，而况于予乎？恋高堂之慈爱，积三岁之违离，余亲属子，以待我行，且复命于庭闱。其送子也，乃在粤岭之南，溟海之西，洗亭之侧，泸水之湄。出门踯躅以将别，仰天涕泣之交颐。浮云为我变色，行路为我斋咨，而况于予乎？予方省愆念咎，藿食布衣，鬓如秋霜，形如槁枝，子见吾亲，勿以告之。明明二圣，仁如天也。雷霆雨露，固有时也。孤臣放逐，久当怜也。晨夕定省，归可期也。子告吾亲，其以斯也，冒乎天下之险，处乎人迹之稀。触氛雾以深入，仗忠信而不疑。以余之故，而两走乎万里。嗟如子者其谁？周楚之郊，余亲所栖。瞻彼白云，余留子驰，安得借翰于鸿鹄，径从子而奋飞也？《困学纪闻》云：“《文鉴》取蔡确《送将归赋》。犹楚辞后语之取息夫躬。”《闽书》。
　　朱彧可谈蔡诗有“睡起莞然成独笑”句，处厚注云：“未知蔡确此时独笑何事？”又彧父帅广，崇宁元年正月游蒲涧，见游人簪凤尾花，因作口号，中一联：“孤忠正泣龙须草，游子空簪凤尾花。”盖以被遇先朝，自伤流落，鉴司指此句为罪，诬注云：“契勘正月十二日，哲宗皇帝已大祥，岂是孤臣正泣之时？”谗口可畏如此，既不得笑，又不得哭，以是知车盖亭一案，器之辈疾恶未能免乎，已甚矣！《东都事略跋》。
　　蔡持正谪新州，侍儿从焉，善琵琶。尝养一鹦鹉，甚慧。丞相呼琵琶，即扣一响板，鹦鹉传呼之。琵琶逝后，误扣响板，鹦鹉犹传言。丞相大恸，感疾不起，尝为诗云：“鹦鹉言犹在，琵琶事已非。伤心瘴江水，同渡不同归。”《侯鲭录》。
　　留鄂公从效庙在郡东南留澳，庙后有岩石，淳佑末，一夕晦冥，钜石忽移置岸上。《闽书抄》。
　　林外，泉南人，词翰潇爽，谈谲不羁，饮酒无算。在上庠，暇日独游西湖，幽寂处得小旗亭饮焉。外美风姿，角巾羽氅，飘飘然神仙中人。预市虎皮钱箧数枚，藏腰间。每出其一，命酒家保倾倒，使视其数，偿酒直，即藏去。酒且尽，复出一箧，倾倒如初。逮暮所饮几斗余不醉，而箧中钱若循环无穷者，肆人皆惊异之。将去，索笔题壁间曰：“药炉丹竃旧生涯，白云深处是吾家。江城恋酒不归去，老却碧桃无限花。”明日都下盛传某家酒肆有神仙至云。又尝为垂虹亭词，所谓“飞梁遏水者，倒题桥下人”。传为吕翁作。惟高庙识之曰：是必闽人也。不然，何得以“锁”字协“老”字？已而知其果外也。《齐东野语》。
　　王禹偁作《圣主亲试贡士歌》，有“同上青云梯”之句，后《容斋随笔》载，枢密郑侨省试，未廷对时，梦空中一梯，云气围绕，窃自念世所谓云梯者是欤？俄至梯侧，遂登之。及高，仰望大石若压，已忽冉冉立石上。既为天下第一，其亚则石起宗也。盖主司先以石居首，至唱名始易之。《王养静文集》。
　　郭朏，字景初，泉州人。少有才学，而性甚轻脱。尝夜出，为醉人所诬。太守诘其情状，朏笑曰：谚所谓“张公吃酒李公醉者”，乃朏是也。太守怪其不屈，命取纸笔使作《张公吃酒李公醉赋》一首。朏操纸立就。其略云：“事有不可测，人当防未然。何张公之饮也，乃李公之醉焉。清河丈人方肆杯盘之乐，陇西公子俄遭酩酊之愆。”太守见而大笑，乃释之。《墨客挥犀》。
　　莆田方次云任古田簿日，奉檄校文于黜卷中，得某字号文，大喜，白考试官，置之首选。及拆号，乃梁克家也。归语郡人李乔曰：“梁生之文，器度宏远，不惟当占巍科，异日乃公辅器。”明年，梁果南宫第一，官至宰辅。《莆田县志》。
　　绍兴二十八年九月，潮州揭阳县治东壖梅花盛开。岭外梅着花固早于江浙，然亦须至冬乃有之，邑人甚以为异。士子多赋诗，大抵皆谄令尹。时梁郑公克家为馆客寓此斋，亦赋一篇曰：“老菊残梧九月霜，谁将先暖入东堂？不因造物于人厚，肯放梅枝特地香？九鼎爕调端有待，百花羞涩敢言芳。看来片玉浑相映，好取龙吟播乐章。”语意不凡，类王沂公“虽然未得和羹用，且向百花头上开”之句。明年还泉州，解试第一。又明年，遂魁天下，致位上宰。《夷坚志》。
　　留硕，字季膺，丞相正之子也。官南恩州，《劝农》诗云：“春风勾引出郊行，小队迢迢草路平。自笑田芜不归去，三千里外劝人耕。”《笔精》。
