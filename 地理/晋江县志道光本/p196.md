<!-- { "loadSidebar": true } -->
　　元

　　陈旅　莆田人，尝至泉州从傅古直游，声名日著。以荐为儒学教官。游京师，翰林侍讲学士虞集见其所为文，慨叹曰：“吾老将休，付子斯文矣。”中书平章政事赵世延荐之，除国子助教，终监丞，有《安雅堂集》。
　　马速忽　色目人。登进士第，历官福建行中书省员外郎，奉使广东。其妻留福州，为悍卒所逼，尽节以死。速忽感其义，不再娶。寓居晋江沙堤，惟一子从。志操高洁，崇尚名节，元季士风委靡，鲜有其伦。
　　王彙　邵阳人。至正庚辰进士，历贵州行省参政。顺帝时天下群盗蠭起，直谏内廷之非，谴谪入泉，遂家焉。与学者讲解经义。明初朝野交荐，固辞不赴。
　　王翰　庐州人。袭祖千户爵，有能声，以省宪荐除庐州路治中，政誉日隆。迁潮州路总管，兼督循、梅、惠诸县。参政陈复代领州事，翰还道经晋江，寓居沙堤。其地有西山岩，石刻“海天一色”，翰书也。元亡，移居永福山中十年，号友石山人。著有《友石山人稿》。洪武中，有荐之者。命下，翰叹曰：“婺可更适人哉？”乃为诗以别其友，遂自引决。
　　方应元　莆田人，隋泉州长史叔达后。家贫，为吏郡推官。乌古孙良桢器之，使典刑曹。凡有乖法典，辄白改之。寻为南安芦溪司椽，弃归。
　　杨郎铁　右丞舍人儿也。右丞分治泉州，明汤和取福州，郎奔告右丞，曰：“官人累世蒙国恩，郎亦累世蒙官人恩，今国运已去，愿从官人赴新桥死耳。”右丞曰：“汝言诚是。”遂俱至新桥，凭栏良久，曰：“且归，我有家事，尚欠处治。”翌日，郎又促之，右丞复同往，如前言。郎叹曰：“吾不忍复见官人矣。”投桥而死。

　　明

　　顾黑子　扬州人，顾圭养子也。圭以戎籍隶泉州，居晋江。洪武初，以事系狱，累岁，黑子采薪鬻直，给其衣食。后圭释归，死。子闰童当补役，黑子请偕。闰童不事生产，窘窭日甚。黑子乃为酒家佣给之，积其余为闰童娶妻。士类咸叹服之。旧志以杨郎黑子另载附传，新志径入寓贤，今从之。
　　夏秦　元季进士，不知何许人。避乱来晋江，初居涵江，后居青阳山下，以列经教授乡里。郡守胡器与部使者每造庐咨访。洪武中，召至京，力陈年老，乞归。箪瓢屡空，处之晏如。有《送胡郡守诗》云：“离筵对芳草，去路遶青山。日暮双旌远，邦人拭泪看。”时称为二十四颗明珠。
　　陈文七　福清人，梓匠于泉，无父母，祖父病，割肝以疗，胸迹成疤。人称为疤孝孙。及祖终，为泉人携贩吕宋。吕宋闻其孝，厚赍之，数年间大获计然之富。
　　路振飞　曲周人。天启五年进士，历官佥都御史，巡抚淮阳。唐王聿键待罪凤阳，振飞周恤甚厚，又疏请加恩罪宗，王甚德之。及聿键立于福州，起振飞吏部尚书文渊阁大学士。顺治三年，大兵进仙霞关，聿键走汀州，追赴不及。寓居泉州海岛，后归，卒于途。
　　韩登相　四川资阳人。在提标中营效力。有周姓遗银五十两，登相拾藏之。周去三十里，奔觅，登相诘问符合，遂还之，不受其谢。

　　●卷之六十　人物志【仙释】

　　仙释，儒者弗道。但其来已久，今仍存之。其一切幻妄不经之语，概行删汰。

　　仙
　　秦
　　大道
　　汉
　　陈寨
　　唐
　　蔡尊师　　郑文叔
　　蔡明濬　　吴崇岳
　　五代
　　谭峭
　　宋
　　林道者　　裴道人
　　王志　　　洪某
　　苏绍成　　赵永嘉
　　陈以文　　碧桃道人
　　元
　　有杰道者
　　明
　　董伯华　　林广齐
　　李鼎　　　孔希岛

　　秦

　　大道　不知何许人。修真清源左峰，后人供奉之，名大道岩。

　　汉

　　陈寨　善禁咒术，为人治病多愈。

　　唐

　　蔡尊师　名如金。以荫入仕。守太原，有惠政。晚弃簪绂，归隐紫极宫精思院。辟谷御炁，以方技济人。后炼丹北山清源紫泽洞，卒葬宁寿寺。留从効筑罗城，徙之松湾。启棺，惟剑鑑在焉。后陈洪进以其地建崇福寺，迁葬于北山下。宋崇宁中封虚应先生。其后累加善利、灵济。嘉定十三年，守真德秀祷雨叠应，闻于朝，诏加号昭博真人。
　　郑文叔　有道术，号元德真人。修炼于晋江紫帽山。有羽士寄以书，文叔握粟犒使。归视，精金也。洞因以名。
　　蔡明濬　居灵源山，与虹岩逸人罗山甫往来潘湖间，有合炼之雅。欧阳行周与王公范书：自诧宿志勤恳，获与灵源虹岩同居者三年。
　　吴崇岳　入元妙观为道士。收精炼气，休粮轻身。转运使周谓行部，闻其名，谒而叩之。后召赴阙，赐号通元先生。年七十余卒。

　　五代

　　谭峭　向嗜黄老，游终南、华、岱谙名山，师嵩山道士，得辟谷御炁之术。尝醉游，夏着乌裘，冬衣葛衫，或卧霜雪中。南唐主召至建康，赐号紫霄真人。归，修炼于清源紫泽洞。

　　宋

　　林道者　元祐中居清源天柱峰。夜梦神人使镌释迦像于石，且示工名魏周。周梦如焉。镌成，端丽甲于诸峰，名瑞像岩道人，终隐于此。
　　裴道人　不知何许人，语音似江东人。绍兴中来泉。头戴通草花，行歌于市曰：“好酒吃三杯，好花插一枝。思量今古事，安乐是便宜。”后数载，坐化于清源洞石嵌中，而通草花在前。郡人泥躯以祀，号蜕岩。
　　王志　潮阳人，嘉定庚辰正月显化于青阳山石鼓庙，里人塑像祀之。辛巳，勅封殿前太尉。德祐时，封护国上将军。永乐中，勅封顺正王。其座右太尉吴姓，座前红舍人康姓，白舍人阮姓，咸著灵异。
　　洪某　青阳人，修真得道。当里人塑王太尉像时，洪往观之，遂植杖立化。众异之，亦泥其真躯，祀于石鼓庙西偏，号洪总管。
　　苏绍成　德化人，委业于泉郡天庆观，即今元妙观也。后隐泉山。朱文公尝造其庐，书“廉静”二字与之，且铭其琴曰：“养君中和之正性，禁尔忿欲之邪心。乾坤无言物有则，我独与子钩其深。”
　　赵永嘉　隐晋江金鞍山。有道术，尝唤虎守室。土人饷之，酬草一植。怪弃之，饲牛羊，酣睡连日。复遗草解之始醒。再求不得，乃祥芝也。今有祥芝澳以此。永嘉少为同安簿，从事朱文公，后行山下，遇同人致意文公，文公就访之，与游览胜，曰：“此地二百年后，当为车马之区。”今永宁卫是也。
　　陈以文　清修道学，居天庆观三十余年。守倪文节公雅敬之。庆元间赐号守素冲虚大师。
　　碧桃道人　隐于法石院。既没，南外宗正赵必晔作诗怀之，有“气概吞宇宙，忘形混樵苏”之句。词极悲壮。

　　元

　　有杰道者　性颇清狂，出言无度，后皆有验。一日澣所垢衣，曰：“明日行矣。”至期，危坐而化。

　　明

　　董伯华　性至孝，母嗜膏豚，因习屠。后得道术于吴云靖，遂弃去。谈征应辄验。儿童与一钱，为画雷掌中，拳而伸之，其声霹雳。日得钱自给，以其余施贫人。后尸解北山紫极宫，人即其真身塑像祀焉。祈雨辄应。伯华尝书“勤俭”二字匾其宅。赠所善郭姓风雷云雨诸画像，及雷石一块，磨水可以愈疾，今皆存。
　　林广齐　复姓李，晋江人，迁南安。性刚直不挠，为执权所齮龁，从容毕命于福州。人觇其魁梧丰下，而罹奇祸，怜而葬之。居亡何，五显庙塑舍人神见梦于其人曰：“帝悯无辜，录予刚正，命为五王，辅庙之左，红袍金甲狼裘而胄者，我也。”像既成，其人具牲醴往酬，遂著灵响，祈祷辄应。
　　李鼎　江右人，客于泉城，能导引辟谷。每晨东向吸一杯水，端坐凝神，有延与语者，作行草书于几上答之。旋即拭去，不令存也。一日忽辞所知，登龟山坐化。众因遗骨塑像祀之。
　　孔希岛　不知何许人。善鼓琴，遨游海上，问其家不答，问其年不知也。夏裘冬葛，与之钱不受，受则以与人。时辄慷慨，取琴鼓数行，遇富贵客即避去，强之终不肯鼓。正嘉间往来泉中四十余年，身不加老，有知者曰，与颜头陀各百三十岁也。后卒安溪，詹仰庇为葬于南安九日山下。

　　女仙
　　唐
　　万氏
　　明
　　苏六娘

　　唐

　　万氏　居东湖之浒，生能疗病，殁能为国捍患。乾符六年，黄巢作乱，寇闽，至惠安，郡城戒严。神往御之，曰：“未说泉州境，且说东湖一万家。”巢众骇遁，民得免肝脑涂地。守臣王潮请封护国英烈万氏仙妃，建庙东湖畔祀之。庙额曰“广灵”。后复祀于邑学官之东。明嘉靖间移蔡巷。俗呼为万氏妈。至今祷者辄应，崇奉不衰。

　　明

　　苏六娘　苏启能女，以洪熙乙巳腊朔诞生而神异，稍长端淑孝敬。料祸福多奇中。年十六不字。或劝之，曰：“对山可移，我志不移。”一日，拜别父母兄弟，曰：“夜神人见召，明晨寅刻将辞世矣。”及期，祥云缭绕，天乐遥闻。六娘素不知书，时辄索笔留吟曰：“溶溶月色浸清秋，鹤御翩翩此日游。一点灵光何处寄？万年烟火紫山邱。”因护柩至紫帽山麓，忽索绝坠地，雷电风雨骤至，众散归。诘朝往视，则蚁泥已封矣。自后累显神光。里老建庙于墓前，塑像祀焉。正统十四年，邓茂七作乱，侵泉州。太守熊尚初战死古陵坡。贼乘势长驱，军民鸟散。俄东南风急，白昼晦冥，有神兵从空而下，素旗飘扬，书“对山苏六娘”五字。贼气大沮，走去。已而延平告警，授军有与前役者，乘风沙树六娘旗帜，遽蹂之，贼望旗溃，茂七歼焉。事闻于朝，成化六年，勅封护国卫生夫人，谥贞烈。万历中，太守邱浙大修坟庙，建亭竖碑，复奏请加封“衍圣崇福”四字，勒石祀之。国初遭兵燹，里民鸠工重建。

　　释
　　唐
　　匡护　　怀晖
　　令言　　文偁
　　无了　　常笈
　　五代
　　文矩　　文超
　　叔端　　义英
　　行修　　神僧
　　知琀　　文展
　　宏则　　省权
　　道昭　　从允
　　省僜　　挺赞
　　栖霞禅师　　朝悟大师
　　守息　　知亮
　　宋
　　行通　　道岑
　　清豁　　元应
　　谷泉　　至聪
　　戒环禅师　　禹昌
　　道养　　定诸
　　法周　　惟慎
　　法超禅师　　宗巳
　　寿长　　法辉
　　本观禅归　　招庆禅师
　　可遵　　庆老禅师
　　子琦　　守卓禅师
　　有朋禅师　　继松
　　祖珍　　了性禅师
　　道潜　　宗达禅师
　　太初　　守净
　　招庆　　雪径
　　史公祖师
　　元
　　如照　　广漩
　　伯福　　用平
　　大圭
　　明
　　清源上人　　正映
　　本源　　本然
　　法果　　真空禅师
　　正森　　正派
　　广轮
　　国朝
　　德林　　机锐
