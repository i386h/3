<!-- { "loadSidebar": true } -->
　　府城隍庙　在府治北，即资寿寺故址。旧在治东萼辉铺，宋嘉祐二年，侍郎赵涯建，名明烈王庙。明洪武二年，封鉴察司民显佑伯，三年改称城隍之神，四年知府常性重建。永乐间晋江知县宋仲祥，正统间知府熊尚初，正德间知府葛恒相继修。嘉靖二县志减“二”字，误。十三年，庙改参将署；知府俞咨伯改建今所。〔陈让为记〕高皇帝平定埏区，正位建元二年己酉，诏封天下城隍神爵号，视地为差。三年诏定天下所祀岳渎，城隍皆依本称，无爵号。谓神通灵山川，调风致云，奋雷顺雨，春秋秩祀焉。四年勅郡邑里皆立厉坛，以神主其祭，监察官民善恶。官履位，必先假庙与神誓，期阴阳表裏协于正直，以顺承天庥，通乎昼夜之道，而知而理于义，以曲成民物。固聪明圣智达天德者能知之，未易与世论也。心粗者多眇慢，心惑者多谄渎，不讲于幽明之义矣。惟圣人观于天道，惟阴与阳，观理于阴阳，惟神与人；观天地神人之心，惟公与正；观天地神人之心之所甚爱者，惟君与民。制为礼乐，以理民义，祭祀神祇，以祈幽祉。事虽在礼乐，敬在鬼神，故明德馨香，上下昭假，百瑴殖好，民用又康。虞夏以来，未之有改也。神祀举亦为民义，民义举亦为神道。序秩其事，先后轻重，合体履之，乃知其物不二，直所从事之异路，有能与不能尔。人之所能，神所不能者，人其任之；人所不能而神能者，神其不任耶？爽德怠事，皆为获罪于天，无所祷也。泉郡城负清源而临晋水，崇雉周池，神与郡诸侯皆受命于天，以保民为职，位分相当，通气效能，表里共治，若昼夜、寒暑、晦明、舒肃成嵗，实有其理，非假借神道而为言也。庙旧在卫西，逼近台省诸署，湫隘喧嚣，圮剥殆尽。岁甲辰大祲，郡侯俞公蒲山、别驾陈公少华，思祈神贶，载辑民休，乃相谘议，谓神聪明正直，能调和风雨，福善祸淫，助我绥育黎庶。今庙若兹，甚非所以妥安神灵，昭致慈惠精意者。时诎不可用民，惟资寿寺废且尽，门堂寝室仅存，费一功百，积高居幽，实惟神明之隩，正直府治之阴，足称阴阳表裹之义，其惟迁哉。庙东北，旧有晦翁小山丛竹亭，不二亭旧为欧阳行周读书室。可庀崇福废寺余材，肆一修治，庶几不遗古义，时效吾侪景行之思者。至是厥功聿成，庙貌巍峨，联匾彪章，丹青焕耀，清斋有舍，缁流有次。远近来观，莫不欣喜。谓蒲山公高潜神参，制义达权；少华公协德明阴。少府双华胡公继至，罔不同心与德。谓幽明之路可通，果繁昌之福可坐而致；贤哲之迹可寻，果为善之类可乐而生也。词曰：嶒嶒榕城，其隍渊渊。溁穿潮汐，屏翰深坚。通节内外，保民御奸。英灵超蜷，配合山川。神司民物，与天同心。涝宜开荠，旱则为霖。繁殖百谷，康阜黎黔。萃亨元吉，辟除氛祲。神秉正气，出入乾坤。居高领会，镜观无伦。分别淑慝，不见不闻。恶除其本，善裕其昆。汉祀纪灌，宋重生辰。民义尚荒，安能事神？肆惟我侯，精意明禋。聿迁胥宇，凡以为民。神灵厥居，彷佛乐胥。岂曰彷佛，帝眷在兹。幽明共治，返于古初。之于天下，如视诸斯。国朝岁增春、秋二祭。乾隆间，修中前二殿、东西两庑及六贤祠。三十四年己丑，再修山门，移水沟。陈隆祺等有记。兹又朽蠹，道光十年，邑绅士劝捐重修，现在兴工未竣。
　　县城隍庙　在府治北云山铺。旧附祀于生韩古庙，国朝乾隆十七“七”，县志作“九”误。年，知县黄昌遇建今所。〔昌遇自记〕我晋之有城隍也，始于唐。历宋、元、明屡有迁移，规制殊不可考。万历间，建韩魏公祠于谯楼前，因其地为公诞降处而以邑城隍崇祀其中。颜之曰“生韩古庙”，相沿几二百年。然近市湫隘，庙貌未扬，无以壮观瞻，即无以妥神灵。己巳夏午，予甫莅任，心窃为之惶然，筹改建而未得善地。岁辛未，相度形势，得地于谯楼西北民居，委洛阳司林君懋懿履勘议值。邑绅陈君廷凤首先捐金购地，而邑人士复踊跃乐输，河间令黄君为汉鼓舞之力居多。惠绅陈君文煇董其事，伐木取材，鸠工集力，经始于冬月，阅今春而庙成。复扩庙后余地为后殿，左右翼以两廊，堂后盖亭，前殿崇神像，后殿安神棲，东西有庑，复塑善恶类应之像以彰惩劝。厥宇轩轩，厥墉言言，门屏宏敞，金碧辉然，庶足以壮观瞻而妥神灵，其将福我百姓于无穷矣。〔又陈大玠记〕泉郡城隍在府治西北，相传为韩公国华司其神。宋时公知泉州，惠政覃敷于民，民思其德，因奉其神以享祀勿替焉。志载，韩公之子琦生郡舍，后人建韩魏公祠于郡厅，即“生韩古庙”也。明万历中，魏公祠于府城隍庙旁，而以古庙专祀邑城隍；并传魏公乃泉山三台神诞降笃生，即今司邑城隍之神也。向尝疑之，然事虽无足征，而理实有可信。古来名臣，忠诚慈惠，载诸史册，炳若日星。沐膏泽者，相与凛为神明，荐以馨香，亦理所固然也。惟是庙处谯楼东偏，体制未隆，殊为阙典。己巳夏，邑侯黄公莅事初，即以鼎建■〈匚外堇內〉念。公固勤于庶务，且重民依，首新学宫以崇圣，继建书院以课士，而于桥梁、门楼、有关民俗与民风者，莫不次第兴修。辛未卜于提帅府西，直指公署旧基为郡宅中胜地，首倡廉金庀材，兴工始于孟冬，而民以今春庙貌崇隆，规模巍焕，允矣神灵所居歆也，奉邑城隍崇祀焉。黄公治晋三载以来，民之顽者醇，好者良，案牍虽繁，鸣琴可治。今岁恭逢圣母万寿恩科，一邑上士登鹗荐者十有六人，而一元三魁，人文之盛甲于闽中。且公入闱分校，所得皆知名士，诚足为荣榜光。是晋公致治之所感孚，教化之所渐摩，而实地灵神庥有默默相之者。公膺卓荐，行将入觐天颜，邀荣擢而登显仕，其政绩勋名当与韩公父子后先相绍美矣。他日士咏民讴，又曷有穷期欤？诸父老请予言勒于碑，因序其事而为之记。黄公讳昌遇，江南江宁人，癸巳恩科举人。首先捐银购地者，邑绅州牧陈君廷凤；勤劳董事者，惠绅别驾封中翰陈君文煇。例得并书，亦十七年立。嘉庆九年，邑人捐修并设立东西驷厩，二十二年复捐补葺。道光八年，邑人复捐修。〔萧汉杰记〕庙建于乾隆十七年，距今七十六载矣。虽屡修葺，难弥湿漏。今春久雨，堂上通梁朽折，右判渍摧，两庑倾坏。因与住持僧循扶请周君仕鼎综理其事，并仗林君廷光、陈君天椿同其劝捐，幸皆欣诺。即于二月半兴工，易樑柱、整石庭，自大堂至二门，丹漆一新。仍修饰庙主左右判官泊马君诸神像，从此神居永奠，其福我邑者更靡有涯矣。是役也，择材选工，出纳课督及土木工费，全赖周君合纪其略。列捐账目以志功德，以劝来兹。僧循扶复募建山门，改照墙及两边门为前进，而门居中，縻白镪七百余钣。
