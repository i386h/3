<!-- { "loadSidebar": true } -->
　　孝廉陈翊霄云程有《桐城杂诗》五十首，自注刊刻。亦采风之遗。中有句云：“四面鼓楼齐拓土，更无一树刺桐花。”注：“泉旧有四城，南唐时留从効即建牙之地筑衙城，鼓楼其址也。今城乃在外之罗城，初筑时环植刺桐花，故名桐城。按今刺桐已不存，惟郡北清源铺北山东南石塔边有两三株。”又：“道场绝胜龙华会，一釜斋粮给百人。”注：“五代陈洪进女弃家学道，为建崇福寺，有大釜，近时犹存。”又：“巉岩古石傍城隈，暮雨朝烟锁未开。一夜梅香侵草径，相惊谶应状元来。”注：“城北有梅石，旧谶云：‘梅花开，状元来。’后罗一峰先生出为市舶司，至此。按：一峯先生至，梅石开，本邑庄羹若际昌应之大魁。”又：“五斗犹留词客墓，谁人杯酒解相浇。”注：“明诗人黄吾野墓在凤山五斗。”又：“教场隙地千弓外，尚是蒲家旧日园。”注：“南教场为宋蒲寿庚第，附近人家尚名花园头。”又：“家住鹧鸪大海汀，阿姨少小贩渔腥。罗巾竹笠新妆好，不插闲花鬓越青。”注：“鹧鸪妇女鬻贩海错，俗呼鹧鸪姨”又：“迎春亭外鼓冬冬，壶酒豚蹄祝岁丰。日暮肩舆神驾出，人人欢喜是三翁。”注：“迎春亭外有小庙，三神传为殉宋主之难者。春日村人击鼓祀之，日暮祈筶要出何神，若三翁出，则岁大熟。”又：“皓腕从新结五丝。”注：“即长命缕。”“雄黄锦袋佩娇儿。”注：“儿童以锦绫制雄黄袋，佩胸前以辟邪。”“端阳令节江乡盛，樱笋筵中荐米锤。”注：“以油炸锤供筵祀先。”又：“春声隐隐彻烟邨，亚岁汤圆旧事存。并与儿童添百戏，巧妆生趣及鸡豚。”注：“冬至供汤圆子，儿童和米屑作鸡豚之类。”采《桐城杂事诗》。
　　朱文正珪之督学闽南也，言于中丞徐雨松嗣曾曰：“八闽人才辈出，要以张、游、许、谢为翘楚。”谓宁化张璇漪腾蛟、福宁游磳田光绎、福州许承德作屏、及晋江谢春洲淑元也。中丞因目为鳌峯四子。干隆癸卯，福建秋试，张发解，二三即游、许。惟谢以得卷迟，争元不果。越丙午，再试，谢以第一人自命，榜发果元，闱文脍炙海内。己酉，谢留都，遇学使钱质夫学彬，素耳其名，问曰：“丙午名元是否即君？”谢笑颔之。钱改容礼揖，谓天下才人不意得诸目睫。因晨夕过从，如牛僧孺之投贽刘梦得焉。采行状。
　　朱文正珪督学至泉，岁试诗赋，以王鱼树克峻为第一，深相击节。比科无名，覆试日见王，问试诗赋否？曰：“有。”亟令人搜遗卷，特揭泉州六学第一，命题同覆，赋题为“象罔求元珠”，诗题为“过眼空迷日五色”。一时传为佳话焉。
　　嘉庆戊午，居民朱姓建家庙升文山下，掘地得古冢，兼获铭砖云：“唐故给事郎泉州司马许府君墓志。公讳谭，字颂，本安州安陆人也。曾祖圉师，皇侍中。祖自牧，皇首政府都督。父上江，皇齐州临济县令。公则临之长长子也。贞元廿年春二月十四日，终于官。属年月未□，未得归祔，以其年二月廿七日葬于清源西郭之平原。□□□□为记。”朱化其骸，塑像，为好事者移徙，不知其处。数见灵异于朱家，或购得之，以告许姓，为合族建庙郡东南龙宫之左。颜曰“唐给事中泉州司马许公祠”。按旧志官职中无公姓名，考《唐书》圉师公死难。
　　明嘉靖八年，巡按御史聂豹改城北净真观为一峰书院，祀明罗一峰先生，迄今三百余年。书院易名梅石，废坠，修举者数矣，而先生栗主朱漆金字焕然如新，于以见理学忠节之气，历久不敝，益令人兴高山仰止之思也。周学曾述。

　　〔校注〕
　　〔一〕“士禛”二字原缺，捞《词苑丛谈》补。
　　〔二〕“自后宾朋麕至”六字原缺，据《词苑丛谈》补。
　　〔三〕“植”字原稿误为“值”，据《词苑丛谈》改。
　　〔四〕“海”字原稿误为“是”，据《词苑丛谈》改。
　　〔五〕“与”字原稿误为“桂”，据《词苑丛谈》改。

　　●卷之七十七　补遗

　　志书之作，述旧册，续新修，毋滥毋遣，昭盛典也。自去岁十一月中间开局，迄今凡七阅月，为时无几。加以胥吏玩延，移查之案，十仅得五，甚有迭催无覆者。兹就举报之件，公同商酌去取，不敢参以私见。尚有前明之人，旧志未经收入，兹复来报者，因催缴甚迫，另作补遗一编，俟省局监定后发刊时再为补次于各条之下，以便披阅。

　　明
　　宦绩
　　薛克铭　　陈腆
　　尤　和　　尤天爵
　　郑一鸾　　薛应锺
　　薛乔登　　薛乔相
　　许德周　　魏元翼
　　林徽初
　　元
　　宦绩武
　　吴英公
　　明
　　宦绩武
　　陈有纲
　　忠节
　　李■〈彳〈幺上月下〉〉佳
　　孝友
　　陈光祐　　黄履祥
　　义行
　　许福祖
　　笃行
　　吴迪美　　林肇开
　　黄应铨
　　文苑
　　林长选

　　薛克铭　字金三，号讷亭，又号默斋。永乐乙酉以岁贡领顺天乡荐教谕崇德，迁永福令。忧其俗不知书，设乡塾教之。年荒开仓赈，胥役不能为奸。来秋大稔，敛额不少溢。民德之，祀于社。邑有土司以羁縻猺、獞辖于县。猺、獞有争，土司不能直，申之县令，令贪者，饱所欲。克铭廉得其弊，约大事代剖，小事归司，上官以最请于朝。会丁内艰，服阕，升浙江杭州府通判。审鞫平，批判当。赋税善为征收，货贿察其不物。暇则以孝弟力田诵读，为郡人劝，俗遂变。杭人讴思之，□就教上司□俞卒，其子扶榇归葬焉。采杨仪撰志。
　　陈腆　字洪载，号敏斋，邑涵江人。弘治壬子亚魁，癸丑进士，正德三年任广东高州守。宽厚公平，好学不倦。暇时与诸生讲解。祀名宦，额曰“名宦遣爱”。采《广东高州府志。》
　　尤和　字介卿，号佩韦。正德己卯举人，束修自治，为人严鲠清介。初为无锡县教谕，督率士子，以品行端方为先，学者宗之。后任兰溪县知县，持法守正，不阿权贵，曲直是非，以理断。清节上闻，钦取祭院，未两月卒，负榇归。采《尤氏家传》。
　　尤天爵　其先福清人。父美发，有军功，调永宁卫，封镇抚侯。爵以袭金，应试，官奇其文，曰：“今之题常山也。”长袭职永宁卫镇抚。弘治间倭乱海滨尤甚，素窥卫城。爵与诸万户协力防守，简伍修械，储饷战守，外檄五所烽墩传护，寇至严守，退则截杀。倭相戒云：“叮咛叮咛，莫犯永宁。”而衔恨已极。壬戌，贼大至，悉力捍御，自造扭攻车、火炮、火鸡等器，挺身破围，倭惊溃。数日寇愈猖，复合重围，城陷，肆焚戮，举卫逃难。爵激昂骂贼，巷战力竭殉节，家与俱亡。惟先夜令一子承口缒城免难，曰：“竭力死守者忠，全存祀口口。吾愿为忠臣，口愿尔为孝子，勿俾吾有遗憾。”子哭拜受命，果脱虎口，而延先祀焉。采《尤氏家传》。郑一鸾　字应夔，一字鸣阳，号东梧佑子。嘉靖辛卯举人，戊戌进士，授北直太常博士，后因郊祝厘迁产部员外。故事，太常佐理禋祓，赞昭假。尝患文吏畜妻子，恐不蠲洁，尽易置太常贰卿，以道士为之。其仪章品物，道士不能具晓，故两博士仍置文吏。道士每害其能，故满其官，考无罪而有功，难于他官。一鸾尝为其长所中，下狱，后复其官。满考，锡勅命焉。户部主事周天佐疏救杨爵，独居深念，妻问之不答。旦捧疏入，出始语一鸾。及杖毙于狱，一鸾与李恺出资赙之，棺衾如礼。嘉靖二十四年，门生泉郡守俞咨伯塑像建祠于本乡，额曰“大夫祠”。仍奉主入郡乡贤祠。采王遵岩撰记《李罪录》，参《郑氏家传》。
　　薛应锺　字启元，号象南天华子。嘉靖戊午举人，授广西桂平县。累荐卓异，升吏部文选司主事，转工部营膳司员外郎，迁礼部仪制司郎中。考满，擢云南道监察御史。所历具有廉声。采《薛氏家传》。
　　薛乔登　字善夫，号尚□。万历癸酉举人，出令桐乡。持冰蘖，约己裕民，廉而有□，宽而不弛，又善治盗。都人士有二异政颂，紫溪苏浚为赞。采《薛氏家传》。
　　薛乔相　字仲伊，号镜莪。万历乙卯举人，任松溪学正。捐俸独修棂星门。按台嘉向荐之，迁南京国子监学正，转大理寺司务，升户部广西司主事。时魏瑺总理户工二曹务，持节不阿，同僚有以危言怵之者，正色曰：“吾读圣贤书，进礼退义，得之不得，有命存焉。”国子祭酒林鹤胎诣之，曰：“吾同志也。”遂引疾归，设义学，月课宗族子弟。采《薛氏家传》。
　　许德周　字从可，号新鲁。万历间以太学生肄业成均。任山东断事。平生敦行不苟，临政以宽。历任至贵州通判，罢归。
　　魏元翼　字尚搏，号澄庵。素方正英敏，师事何镜山，镜山甚器重之。天启甲子，领乡荐，至京，有近中贵者相招致，许以高第，托疾归。崇祯二年始就仕，任浙江松阳县。有廉吏名。未半载，丁继母忧。服阕，补江南石埭县。县在口山中，诸生朴野，加意振兴文教。历来是县钱粮皆里胥自解，因而侵逋，累先后县令十余人及先后里甲靡得口全。为竭力详请当道，凡岁额必亲解，尽得批回为据，始焕然一新，负累者亦稍得苏释。遇命案，必亲验，民无寃者。察院按池士民遮辕陈颂，得首荐，擢南兵马司转工部员外。自以清介不合时宜，告归。乏行资，滞于池。士民捐金投樻助行。归后结庐乌屿岛中，绝仕宦交游，葛巾野服，与故老谈农务、较晴雨。年八十四卒。
