<!-- { "loadSidebar": true } -->
　　曾炳　字韬人，学问淹贯，为郡名宿。康熙庚申补科解元，壬戌进士，选庶吉士，改授部主事。念亲老，假归不出，杜门潜修。父严促赴铨，行至江右，病卒，年仅四十。
　　郑定谋　字公麟，仲谋弟。康熙辛酉举人，授闽县教谕。仪封张中丞抚闽，稔其学问，委鳌峰书院，纂辑诸书，延为共学书院山长。弟升谋幼有异姿，内院觉霍拓设席试其文奇之，有“南州冠冕见神童”之句。十四为诸生，督学高公两试冠军。届贡期卒，年三十八。
　　王棠荫　岁贡，文学著名，选刻小题文胜行世。尝谕学须认一诚字。识有明昧，诚无不明，质有强弱，诚无不穷。以明经终。子时轰，岁贡，孙臣靖、者仁。
　　王高贤　少孤，祖母及母抚之。为诸生，以能文著。生平孝弟诚悫。严取与，慎然诺。贫士来从学，至有辞脯脡反资哺之者，远近咸为称颂。
　　王梦麟　字尔昭，父师臣，积学数奇，仅终廪贡。梦麟为诸生，试屡冠军，及门多显达，亦仅以岁贡终，著有《学庸纂解》，学者多传之。
　　吴映　为诸生补饩，淹贯六籍，郡士多从焉。尤精研于《易》。手著《周易会辑》一书行世。
　　朱希圣　避寇山中，力学。教授馆金所入，悉奉其父，均诸异母弟，不有私财。登康熙癸卯贤书。
　　郭敬业　康熙丙子副榜。攻苦力学，刚直疾恶，族党敬畏。
　　倪卢炎　壬午举人。授徒之余，经年无外事。为文精湛皎洁，幅无剩字，希古者慕之。与郭宏猷、李丹桂最相善。
　　王之珂　康熙乙酉举人，授长汀教谕，升天长令。平日留心韵学，考校群书，辨其毫芒，正其讹舛。尤工诗，著有《咕哔音学》等书。
　　蒋敏生　字梅士，康熙乙酉岁贡。嗜学，笃志力行。纂辑《小学正蒙》等书，及手著《敬日堂四书》，文俱梓行，其《乡墨诗选》尤为远播。敏生没后，温陵选手遂无嗣音者。
　　许麟勳　善为文，工楷书，郡士从游者以百计。以明经授教职，未赴卒。
　　许廷楫　字济臣。严绳尺，不苟言笑。有见，必正衣冠，步趋不失矩矱。文声道范，一时籍籍，为郡大师。
　　薛人龙　学《易》有得，著《周易说约》。尝操选政，刻有唐、宋大文集，一时宗之。
　　杨六庐　字雉友。康熙间岁贡。长于制艺，兼工诗古文辞。
　　郭宏猷　提学汪薇，拔贡京师。大司成重其文，复登副车。病甚，及门李太史光墺视疾，谓先生七十余，适逢厄运，幸自保重。遂口占曰：“一病行年逢运厄，平生道古养天和，启予手足吾知免，憔悴呻吟不复歌。”声断而气绝。
　　黄钺　字扆文，道昶子。游庠食饩，博学，善诱人。行端貌古，为诗幽深湛洁。年六十二，登雍正甲辰贤书。
　　黄德嵩　康熙辛卯举人。幼颖慧，十三而孤，随诸伯仲，尽哀尽礼。十八为诸生，名噪文坛，推为才子。著有《诗文并历试草》。
　　粘敦轸　康熙癸巳岁贡，中允林之濬督学江南，延以校文。性醇厚，敦笃伦常。博极群书，为文渊涵朴茂。观风整俗使赠以“乡垣垂范”之额。弟拱恩、拱斗，子承钰。
　　陈奏球　康熙甲午举人，授仁和知县，未赴任，卒于京。奏球十岁而孤，母吕抚之成立。笃志好学，淳朴端方，不干外事。观风整俗使给以“绍文依德”之匾，兄奏时。
　　蔡积玉　邑诸生。治经讲学，不问余事，工诗赋，人争传诵。年八十二，以贡授福清训导，踰年卒于官。
　　丁扬　孕甲子。自幼绝贵介气，笃志力学，攻苦逾寒士。为人方严持重，士皆惮之。康熙庚子举于乡。
　　丁奇昆　雍正癸卯岁贡，授闽清训导。与诸生说经，发挥先儒注疏，义理洞达，闻者豁然，学者称为易园先生。
　　蔡魁丙　雍正癸卯恩贡，饩于庠，七冠军，督学车公鼎晋延入幕，阅试卷，同事江左陆麟度、倪稼成诸公均服其诚。观风整俗使赠额曰“书田贻燕”。
　　张际盛　雍正壬子副榜。家贫不能购书，凡经史子集，俱向知友求借，手抄成帙。为文苍老洁净、挥毫辄就。诗歌古文辞亦能力追古人，著有《春秋传注》、《礼记约解》。
　　王文元　字磐伯，乾隆四年岁贡，任福州训导。教士以敦伦立品，勤学息讼，为谆谆淳厚质朴。卒于官。三山多士为立神位，朔望荐馨焉。
　　陈洪书　乾隆辛酉拔贡。少孤，事母至孝。为人慷慨，有志节，不随流俗。读书经史百家，手自抄录。所著有《今文仪礼解要》诸集。
　　池光远　家贫苦学，舌耕自给。乾隆乙丑进士，任福宁府教授，年老告休，没年八十。光远性严重耿介，恬退自安。先后授徒，负笈者多自远来。因材善诱，竭诚开导，多所成就。著有《诗文杂作》。孙凤毛。
　　施万玉　字温卿。年十四，列胶庠，以优行贡京师。未五十，卒于旅次。文章雅洁遒秀，一尘不染，尤工楷书。
　　颜超　字常升，克璟子，为诸生。动合古谊，虽盛暑必衣冠而出。玩经籍，暇则焚香弹琴。精六书之学，工篆隶石刻。
　　黄国仪　恬于进取，闭户著书。推济朋侪，挥金如土。年六十六卒。所纂辑于易最多。

　　〔校注〕
　　〔一〕“深”字不叶韵，疑为“博”之误。

　　●卷之五十五　人物志【文苑之一】

　　论曰：文行兼优，玉粹无瑕，珠圆无缺，岂不可尚？顾文章云委波属，寿世名世，殊彬彬焉。则据其专长，皆山川美秀所锺，兼固可重，专亦匪轻也。汉之贾、马、王、扬，唐之沈、宋、李、杜，至今艳之。兹表文苑，皆真学问。高著述，出乎习科举之业者，亦以见多积厚发，非一隅之可囿，如此夫。

　　唐
　　蔡沼　　许稷
　　陈嘏
　　五代
　　康仁杰　　王肱
　　宋
　　陈在中　胡靖
　　郭咸　　谢伯景
　　许当　　吕夏卿科
　　黄冠　　邱崇
　　刘骥　　曾诞
　　薛纯儒　杨宏才
　　林外　　黄址
　　曾慥　　施实德
　　黄子中　陈景温
　　李缜　　陈机
　　杨少阳　陈权
　　陈宗衢　罗知古
　　杨寅翁　吕椿
　　七才子合传　赵巩之
　　杨中立
　　元
　　傅定保　　陈信惠
　　孙彦方　　赵希直
　　蒲仲昭

　　唐

　　蔡沼　字虚中。贞元中明经及第。《欧阳詹文集》有《送蔡沼及第后归闽觐省序》，其略曰：“虚中以学，予谬以文，共受遣乎长吏，皆求试于宗伯。虚中登太常第，归宁故园，予有曝腮之困，犹留京师。才欤？命欤？虚中其行乎。勿谓业就不增修，勿谓名成有所忽。”
　　许稷　字君苗，由莆田徙晋江。少与陈舍人诩等会饮，诩语轻之，稷投杯入终南山，隐学三年，出就府荐，举贞元十八年造士，历官比部尚书郎，终衡州刺史。稷工诗歌，与欧阳詹、林藻友善，尝为《江南春》三首，词甚绮丽，人传诵之。
　　陈嘏　字锡之。开成三年进士，官刑部郎中。以词赋擅时名，尤工篆隶。宣宗尝善其所作《霓裳羽衣曲》，曰：“琬琰器也！”将大用之，以疾卒。时同邑人王谷亦工诗。

　　五代

　　康仁杰　喜儒学，工诗。因游江淮，南唐陈德诚荐至金陵。唐主召问土俗，对答无滞，桴鄂州文学补溧阳簿。素性清俭，门无私谒。终汾阳令。
　　王肱　字用辅。为文好讥刺当世，以是累举不第。尝著《济状》篇，又有无题古诗一百三十首，辞多凄惋。

　　宋

　　陈在中　字繇文，博学洽闻，尤深于《易》。景德中，进所著《六十四卦赋》。赐释褐，不仕。子■〈言右〉，亦工诗。
　　胡靖　字立之。祥符元年进士。事继母孝。尤善属词。李庆孙、黄宗旦见其《弩牙》等十赋，相谓曰：“吾与汝弗如也。”
　　郭咸　字建泉，甫成童，通经义。属文一洒而就，尤精法律书隶。年十九，登祥符二年进士。所著有《拙庵杂咏》等书。
　　谢伯景　字景山。天圣二年进士，为许州法曹。诗文雄健高逸，欧阳修尝称之。女弟希孟亦工诗，皆其母所教也。
　　许当　字当时。景祐元年进士，知古田，入为职方员外，乞通判本州，以便养亲。后守兴化，漳、建二州，并有惠政。当能诗，与欧阳永叔、梅圣俞相倡和，在古田有《桃溪五咏》。陶写风物之美。
　　吕夏卿　字缙叔。庆历二年进士，调江宁尉，荐为编修《唐书》。官书成，迁直秘阁同知礼院。仁宗选任大臣，求治道，夏卿陈时务五事。且言天下之势不能常安，当于未然之前救其弊。仁宗颇用其策。英宗时，历史馆，同修起居注，知制诰。又言西北二边事宜，辞极切。熙宁初，迁兵部员外郎知制诰，同修实录。初，欧阳修、宋祁等典领《唐史》，十七年书始成。凡预载笔者，皆一时高选，前后十余人，迁徒不常。惟夏卿与范镇自发凡讫于竣事。夏卿又纂《新书纪志传义例》，摘其中繁文阙误，目为《唐书直笔新例》一卷、《唐兵志》三卷，又集天下碑刻为《唐文献信考》，《历代氏谱志》为《古今系表》。乞闲职，出知颍州。卒年五十三。子科，尝撰《唐史音义》六十本以进，诏付秘阁看详，仕终建雄军佥判。子靖，见《选举志》。
　　黄冠　字元功，与兄允兑俱有才名。乡里为之语曰：“清源熿熿，邑有三黄。”元祐六年进士，仕充棣华宅诸王府教授判监。归贫甚，苇帘布幕图史，左右无长物，以诗酒自娱。与李邴往来酬唱。卒，邴铭其墓。著有《龟峰集》。
　　邱崇　工诗文，尤精天文象数之学。尝侍父官惠之河源，时苏轼谪居于惠，崇因得闻其余论，而李邴亦尝与之唱和。有遗稿六帙。
　　刘骥　字德称，父镃。绍圣元年进士。骥学能文，尝著《老子通论》。以父荫补官，仕至钦州守。子敏求。
　　曾诞　字孚文。绍圣四年进士。有文名。元符初，孟后废，诞三与邹浩书，劝力请复后。浩皆不报。及浩以谏立刘后被黜南迁，诞作《玉山主人对客问》。讥其不早谏焉。
　　薛纯儒　字季舒。绍兴元年进士。以诗学游上庠，任南海尉，以赏改秩知归善，历官廉州通判。
　　杨宏才　字穉迁，长于文学。绍兴五年进士。调龙溪尉，获盗，法应改秩不就，以荐者升改，累阶朝奉大夫。晚奉祠居里，号嬾真居士。著有《覆瓿集》一十卷。卒年七十五。
　　林外　字岂尘，知孙。工诗词，游太学，尝题吴江垂虹亭，人以为不食烟火语。他日，衣鹤氅衣，往西湖，题诗雪中既去，人皆惊叹以为仙笔。绍兴三十年第进士，仕止兴化令。所著有《孏窠类稿》。
　　黄址　长于诗，有集。又有《南华真经解》、《琴书人觉》一十卷。
