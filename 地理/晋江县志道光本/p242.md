<!-- { "loadSidebar": true } -->
　　铁炉庙　在城西铁炉铺，旧名升文铺庙，为五代留从効铸冶所。宋嘉泰间，郡人曾从龙重建。相传神号应魁圣王，为文章司命。明永乐四年，通判洪葆修。〔杨曜宗记〕余观《清源郡志》，铁炉庙在城西宣明坊直南，传留鄂公造兵器之地。士之应科名者铸焉，时未之识也。永乐四年春，余归自藩府，展省先茔，尝经其所，见其栋宇翚飞，丹垩辉映，骇而异之。父老进曰：“此铁炉庙也。”乃趋谒祠下，致敬尽礼而去。翌日，里之士民曾廷诲等跻门请曰：吾邦素称文献，异日登甲科而跻显位者不少，然皆有神以司之，而兆其应。若宋曾公从龙未第时，尝祷于所谓铁炉庙者，梦有书幅纸，视之云：两爝并辉。于今秋一荐，独横于天下。既寤，笔之牖间。越夕，有谢君次山亦祷于庙，神告之曰；“吾已语曾子明矣，请视其牖。”谢亟谒曾，以告。明年曾果擢进士第一。此庆元四年事也。嘉泰间，曾公重建是庙，载诸郡志，昭然可考。多历年所，风雨震陵，上沱滂穿，栖神无所。吾侪视之，欿然诫为欠事。岁己卯，口东安洪公子厚，由胄监来悴是邦。治民事神，举当其口尝谒是祠，间有问焉，吉凶祸福，应之如响，遂恍然以起废为己任。乃捐岁俸，命其祠旁敏于事者曰曾老民，曰陈志高，以掌其役。鸠工庀材，课佣售直，始于甲申之仲春，至秋七月而祠以成。显敞邃深，有加于昔，邦人瞻仰，莫不有怿。口堂于右，以奉观音大士，存旧规也。顾未有记之者，敢有请。按祭法曰：圣人之制祭祀也，法施于民则祀之，以死勤事则祀之，以劳定国则祀之，御灾捍患则祀之。今神庙食一方，其法施于民欤？其以劳定国欤？抑以死勤事、御大灾、捍大患而有功于民欤？皆未有究其实者。然郡志载其预知科第，有祷即应，是为文章之司命，人物之权衡，其有功于文教也甚大，祀之固宜。郡悴公以文学致身，出膺师帅之贰。莅事来几，政通民和，而汲汲于事神为先务，其知为治之要欤！是皆可书也。愧余荒陋，纪事不文，姑序大概，以塞其请。后之来者，尚有功于斯焉。成化八年□□□重修。又何承都于崇祯壬午笠七月晦日，尚艰应试，心神不定，祷于庙曰：“此科不中则已，如得有名，祈神一助”。少顷，睡去，梦神榜一联云：“身分七十二代，名占第一流人。”以掌遮出句“七十二”字，教之读曰：身分二代，又遮对句“流人”二字，教之读曰：“名占第一。”觉以为可得元。急走南阙，觅往省商船，列十四号。到，米船适将开棹，急登之越早即到。才傍南台桥，即起大风，后十三船皆失利，惟此幸无恙。舟子以为异。鸠渡钱，问何，何曰：“无有也，只三十余铜耳。”舟子曰：“既欲乡试，何以无有？”曰：“以贫故缓，缘得异梦，姑且来耳，冀相谅。中则来酬。”舟子曰：“试费应若干？”曰：“白镪三两可矣。”舟子指渡钱与之，适符其数。果中元、再登顺治己丑进士，亦分二代。今此联尚揭庙中。
　　花桥真人庙　在府治善济铺。宋绍兴间建。神吴本，宋时同安人，业医活人。景佑年间化，乡人肖像祀之。明永乐时，进封保生大帝。郡城真人庙有四，灵感此庙为最。谱系详见。
　　甲第真人庙　在城西甲第巷内。亦祀吴本。天启乙丑进士吴侍读载鳌重修。庙额曰“高真留处”。康熙乙未进士徐内阁霞彩重修。干隆辛亥春夏之交，郡邑大旱，府州县祷雨于庙，雨即大霈，官民忭悦。同安邑令张学溥赠匾曰“甘雨随车”，马巷分府樊晋赠额曰“霖雨均沾”。
　　南岳庙　在城南大门铺。祀宋节度陈洪进。详见封爵。
　　虎头山庙　在郡治北。《闽书抄》：神许仁，燕人，任泉州司马。存心正直，爱民如子，殁而神灵，民祀之。明万历间，有黄廷南者，自粤中航海归闽，船搁浅，呼神明拯护，幸无事。一日扶乩，神书传姓氏，且云：“元妃李宜人三子，籍燕京，皆诸生，而身繇乡进士来佐郡也。”廷南无以报德，为揭而悬之庙中。嗟乎！宋元之际，名宦湮灭，无称者可胜道哉。夫以林德阳之忠隐，义倡宗仁，郡乘三修，堇纪拾遗。彼闽越接壤犹若是，何况泉距燕八千余里哉。虎头庙当泉山人脉耸起，其神素灵。夫神无妄也，固谅廷南言匪虚耳。
　　文相庙　在溪亭铺，祀宋文丞相天祥。天祥从幼主避难，茫然失次，信宿于此，血泪透入石髓。里人陶少溪慕其芳踪，将亭改为庙宇，塑像崇祀之。今俗称为文相宫。
　　示现庵　在泉山桥左。康熙戊申，古井放光，里人得观音像建庵。干隆二十一年僧惟宽募修。
　　五峯院　在郡治北。明《一统志》内有瞻部灵源阁，相传柳公权书，鸟雀不敢栖止。今废。
　　城外寺观
　　国殇宫　在三都。祀明从知府熊尚初死难军士。事见名宦传。
　　吴明山祠　在五都灵源山背。相传吴氏昆季隐居于此，殁后祈祷辄应，乡人祀之。
　　方广寺　在七都。五代时僧文真建，初名白马寺，后改方广。今废。
　　安海城东大石佛寺　在安海城外东十里许。未岩时，石夜有光三道，僧守净异之，镌弥陀、观音、势至三像，高六丈余，旁有大石，刻“泉南佛国”四大字。王梅溪笔也。《闽书》云：“近地有青石塔，宋志谓，青石山，巨石峙，平野广袤数里。高十数丈，民遇旱，祷雨其上。”
　　安海龙山寺　在八都安平，古称普见殿。以大榕树雕千手眼佛祀之，座下树根石井尚存。隋皇泰年间建，明天启间苏琰重修，书“龙山宝地”，勒石山门。国朝顺治一十八年辛丑旧志作丙申，非。迁界，梵宫皆烬，惟此独存。康熙二十三年复界。五十七年施琅、施韬等相继捐修。〔颜仪凤记〕龙山寺，传始于隋朝。中奉千手眼佛，阅今千余载，废兴不知凡几。国朝顺治辛丑迁界，滨海梵宫，悉为灰烬，龙山寺岿然独存。展复后，文起施君请其伯父靖海将军侯捐赀庀葺，鼎建山门而栖神，故殿栋木半朽，久且就圮，非补缀可告成事也。适里人黄君基仑、蔡君文彬、周先、施君世赐、陈君梦弼及余叔思敬、住持僧浮生，各矢愿力，仍请文起施君为首，集诸同志，随分鸠金，殿堂门庑、钟鼓褛亭，以次具举。又以余力束建地藏王庙，而立高王二公报德祠。经始于康熙丁酉七月念四日，越明年戊戌八月竣工。縻金钱一百二十万。此非海宇升平，民生安阜不及此。而文起施君始终倡建，与诸君趋事赴功，同心之雅，皆不可没也。故为记之。
　　霁云殿　在安平。古名佑圣宫。明永乐间，海上一片浮槎随潮往来。里人取雕真武上帝像，而金其身，额曰“江南第一灵坛”。嘉靖己未，倭寇庙毁。隆庆间，柯实卿作募疏，化蔡经地为檀越，砌三层台，构真武殿匾曰“武当行宫殿”。下有钟鼓楼台，山门匾曰“霁云别界”。旧有钟千余斤，蔡廉扛匿，乡绅黄菊山究还，万历三十一年添铸新钟。国朝顺治一十八年迁都，庙毁，康熙二十三年甲子复界，二十六年仍旧地重建。
　　关夫子忠义庙　原在安海东城角，即今寨边。明嘉靖甲子，倭寇至。神显英灵，驰马纵刀杀贼。贼退纵焚，反风灭火。万历间，募修庙门，匾曰“忠义庙”，二门匾曰“海邦雄镇”，左右两石华表。国朝顺治十八年间迁都，庙毁，负像逃郡城承天寺内东畔，今旧址犹存庙石及东西两坊柱。康熙甲子复界，暂建庙于大街鳌美塔东，仍其名曰“忠义”，干隆三十一年重修。
　　天妃宫　明嘉靖辛卯建，祀于安海南门城楼。万历甲戌黄伯善募建，于朝天境浮海洲凫中匾曰“神龙观”。立石华表，前镌“山海壮观”，后镌“蓬瀛别界”。今庙移在原凫之东岸，而坊仍存旧地。
　　三公宫　明嘉靖戊午，倭寇安海，有兄弟三人，名姓阙，种菜为业，击贼死焉。义魂英显，里人筑楼于原土堡东门城上以祀之。国朝康熙丁卯年间，移建打铁巷首，匾曰“三公宫”。
　　溥济庵　在十都蓬山东，宋许侍御故宅。嘉定闻建庵，明嘉靖十四年檀裔许琚等同都人捐修。
　　卓望大石佛寺　在十五都西资岩。初建莫考。宋绍兴十八年，明天顺三年修，后废。国朝干隆二十八年间，里人陈起鸣、起彬，以父遗命重建，又因父偕众原建朱子祠褊窄倾颓，就岩构地兴建。
　　崇真寺　在十六都郡城东南三十里石壁山中。寺旁有宝泉庵。庵左无蚊蝇，传为唐罗隐所谶。今废。
　　虎岫寺　在二十都，旧为真武宫。宋绍兴中，改为庵，匾曰“虎岫”。明洪武二十四年，改为寺。后废。
　　空相院　在二十一都灵秀山下。旧名栖真寺。后梁开平间，僧如默重建，改今名。元至正间毁，永乐间僧惠焰重建。其古迹有凌霄塔、七佛塔、方外亭、透龙泉、青莲池、濯足池、待月楼、君子石、盘陀石、灵蛇洞、海潮庵。〔宋王十朋有诗〕小小精蓝亦自奇，一峯灵秀蕴幽姿。无缘细听山僧话，太守偷闲只片时。今废。
　　布金院　在南门外二十四都，旧名法华。唐季更今名，明永乐五年重建。今废。
　　柯坑堂　元延佑中建。
　　福海堂　宋季建，明永乐八年重建。古朔望讲约之所。
　　规戒堂　俗呼后蔡堂，元季建。
　　洑田宫　宋季建。以上四条，俱在二十五都塘市乡。
　　明心寺　在二十六都濯缨塘之西。《八闽通志》：唐天佑中，观察判官宋骈宰晋江，始建墓庵，名护安宝林明心院。五代唐同光三年，圮于水。骈子起居舍人仁鲁等改卜于旧址之前湾，仍立骈祠堂于其中。宋嘉佑四年，骈元孙大理评事瑜、泉州司理法璋等重修，骈之来孙并为记。明洪武二十三年重建，明年改为寺。后废。
　　石鼓庙　在二十七都青阳山。宋嘉定间建，祀宋潮阳王志。明永乐间，勅封顺正王。详见仙释。
　　法云寺　亦在青阳山。唐天佑间，刺史王延彬建，匾曰“栖隐”。宋治平中，改法云院，寻改禅苑。明洪武二十四年，改为寺。后废。〔明黄凤翔寺中夜游诗〕湖海无知已，相逢有老僧。煮茶烧落叶，说法剔残灯。瀑水三天雨，寒蟾一钵冰。纷纷车马路，应隔几千层。
　　金地寺　在三十二都。五代梁龙德间建，王审邽匾曰“荐福院”。宋治平间，改今名。后废。
　　金粟崇真观　在府城西南三十三都金粟洞。唐时建，明洪武间重建。今废。
　　对山夫人庙　在三十三都常春乡。祀明苏六娘以显灵破邓茂七故。详见仙释。
　　普照寺　在三十三都紫帽山灵应岩下。唐天佑中，僧善操建，初名观音院，宋治平中，赐名普照。明洪武二十四年改为寺。后废。
