<!-- { "loadSidebar": true } -->
　　王潮　字信臣，光州固始人。五代祖哗为固始令，民爱其仁，留之，因家焉。世以资显。潮兄弟三人，长即潮，次审知、审邽。僖宗入蜀，盗兴江淮。寿春人王绪、刘行全，合群盗据寿州，未几众万余，自称将军。复取光州，陷固始，劫豪杰置军中。潮自县吏署军正，主廪庾，士推其信。绪提二州籍附秦宗权，他日赋不如期，宗权切责。绪惧，与行全拔众南奔，略浔阳、赣水，取汀州，自称刺史，入漳州，皆不能有也。初以粮少故，兼道驰约军中曰：“以老孺从者斩。”潮与二弟奉母行，绪切责潮曰：“吾闻军行有法，无不法之军。”对曰：“人皆有母，不闻有无母之人。”绪怒欲斩其母，三子同辞曰：“事母犹事将军，杀其母焉用其子。”绪舍之。会母死，不敢哭，夜殡道左。时望气者言军中有王气，绪素猜忌，潜视魁梧雄才者，皆以事诛之，众惧。次南安，潮语行全曰：“子美须眉，才绝众，吾不知子死所。”而行全亦不自安，与左右数十人伏丛翳，徂缚绪以狥。众呼万岁，推行全为将军，辞曰：“生我者潮也，请以为主。”潮苦让不克，乃除地剚剑祝曰：“拜而剑三动者，我以为主。”至审知，剑跃于地，众以为神，皆拜之。审知让潮，自为副。绪叹曰：“我不能杀是子，非天乎？”遂自杀。潮令于军曰：“天子蒙难，今当出交广，入巴蜀，以奖王室。”于是悉师将行，会泉州刺史廖彦若贪暴，州人张延鲁闻潮治军有法，率耆老奉牛酒迎潮。潮围城岁余，克之；杀彦若，有其地。请降于观察使陈岩，岩表潮为泉州刺史。潮居泉，招怀离散，均赋缮兵，泉人称便。及陈岩卒，其婿范晖拥兵自称留后，潮遣从弟彦复将兵攻晖，审知监之。晖守弥年不下，遣人白潮，请罢兵。潮报曰：“兵尽益兵，将尽益将，兵将尽，吾至矣。”于是彦复急攻，晖亡入海，追斩之。建、汀二州，皆举听命，潮尽有五州地，入福州自称留后，为陈岩卜葬，素服哭之，以女妻其子。昭宗假潮福建等州团练使，俄迁观察使，乃作四门义学，还流亡，定赋敛，遣吏劝农，人皆安之。乾宁中，罢福州为威武军，即拜潮节度使检校尚书左仆射，卒赠司空。审知代立。审知字信通，为人状貌雄伟，隆准方口，常乘白马，军中号“白马三郎”。唐以福州为威武军，拜审知节度使，累迁同中书门下平章事，封琅琊王。唐亡，梁拜审知中书令，封闽王，升为福州大都督府。岁遣使泛海，自登莱朝贡于梁，使者入海覆溺，常十三四。审知俭约，好礼下士。王淡，唐相溥之子，杨沂，唐相涉从弟；徐寅，唐时知名进士，皆依审知仕官。又建四门学以教闽士之秀者，招来海中蛮夷商贾。同光三年卒，年六十四，谥忠懿。子延翰、延钧、延羲、延政。《闽书》，参《五代史》。
　　王审邽　字次都，潮弟。唐乾宁元年权泉州刺史，三年实授，四年加工部尚书，五年加金紫光禄大夫检校户部尚书。光化二年加兵部尚书琅琊郡开国男，三年加左仆射，进封开国侯，寻授威武军节度副使。天复二年，加司空，三年加司徒，进封开国伯，食邑七百户。在政十二年，喜儒术，通《春秋》，善吏治，流民还者假以牛犂，完其庐舍。时中原多故，学士故老多避乱来依，审邽遣子延彬作招贤院礼之。如李洵、韩偓，王涤、崔道融、王标、夏侯淑、王拯，杨承休、杨赞图、王倜归、傅懿、郑璘、郑戬等，皆赖以全。卒谥武肃王。子延彬、延美、延武。
　　别驾
　　姜公辅　日南人。建中间为唐相，因论唐安公主造塔忤德宗，谓其卖直售名，左迁左庶子。未几贬泉州别驾，筑室于南安九日山，与秦系相近。顺宗立，拜吉州刺史；未之官，卒。宪宗时赠礼部尚书。宋苏绅大书“姜相峰”三字刻于九日山之石磴。旧志。

　　五代
　　刺史
　　王延彬　审邽子。唐天祐中，审知墨敕权知泉州军州事，二年实授。梁开平三年加金紫光禄大夫，转右仆射，封琅琊郡开国男，寻转司空，加云麾将军。梁乾化二年，授特进□阶加检校太保，进封开国伯，五年诏加检校太傅开国侯。贞明四年，闽王简授管内三司发运副使。天成元年，以弟延钧节度行军司马检校太傅权泉州刺史。其冬延彬再任，四年延彬加检校太尉。息民下士，能继父志，前后在任二十六年。岁屡丰登，复多发蛮舶以资公用，惊涛狂飚无有失坏，郡人藉之为利，号“招宝侍郎”。
　　王延钧　审邽〔一〕次子也。延翰时为泉州刺史，后与延禀执杀延翰自立，更名鏻，后唐即拜节度使，累加简较〔二〕太师中书令，封闽王。长兴三年，上书后唐请得为尚书令，不报，遂绝朝贡。未几窃号，改元龙启，国号闽，追谧审知为太祖。永和元年，为子继鹏所弑，谥惠，庙号太宗。
　　王延武　审邽第四〔三〕子。闽永和元年刺史泉州，寻加太傅，进开国伯。闽王昶通文元年，移刺建州。《闽书》。
　　王继崇　延彬子。后唐长兴元年，闽王墨敕权判泉州事，三年加简较司空。闽改元龙启，加简较太保，封琅琊开国男。《闽书》。
　　高■〈號上土下〉　字德调，中州人。后周显德四年，奉檄守泉州，着有政声。十一月二十日，海氛煽起，攻泉城，挺兵击之，不屈死节。事闻于朝，赐谥文忠，立祠于八都安海，仍予祭葬于晋江二都陶冶山之原，其子孙因世居安海焉。

　　宋
　　节度使
　　留从効　永春人，居晋江。幼孤，事母、兄以孝悌闻。颇知书，好兵法。晋天福末，朱文进杀闽王曦据位，署其党黄绍颇为泉州刺史。从効时为泉州散指挥使，与王忠顺、董思安等议曰：“吾属世臣王氏，今王氏子孙未复位而不思报，可谓忠义乎？”于是忠顺、思安置酒从効家，募死士陈洪进等五十二人，夜持白梃入城劫库兵，擒绍颇斩之，立延政从子继勋为刺史。从効等三人自署为统帅，洪进等皆为指挥使。继勋令送绍颇首于建州，奉延政为主。文进来攻，为从効所败。会南唐李璟兵至，延政降。从効亦以兵劫继勋送江南，自领泉漳二州留后。璟即建泉州为清源军，授从効节度泉漳等州观察使，累迁同平章事兼侍中中书令，封鄂国公。晋江王从効出自寒微，知人疾苦，在郡专以勤俭养民为务，恒衣布素，置公服中门侧，出乃服之。尝言：“我世贫贱，不可忘本。”民爱之，郡内安治。王氏有二女，为郡人妻。从効奉之甚谨，资给丰饶。每岁取进士明经，谓之秋堂。周世宗征淮南，李璟以兵十万保紫金山。从効累表言：“顿兵老师，形势非便。”既而果败，江北之地，尽为周有。从効遣牙将蔡仲赟为商人，以帛书表置革带中，自鄂路送款于周，又遣别驾黄禹锡间道表贡，世宗嘉纳。从効又乞置邸京师，世宗以其素附江南，虑非便，且是时与李璟画江为界，遂不纳。从効臣璟如故。会璟迁洪州，从効疑其徙地近闽，且图己，颇惧，遣从子绍錤赍厚币献璟。宋初上表称藩，遣使假道吴越入贡，太祖特命使者入闽赐抚之。使未至，从効疽发背卒。璟赠太尉，灵州大都督。从效无子，以兄子绍镃为后。衙校张汉思、陈洪进等，诬绍镃将叛，执送江南。宋大中祥符间，从効孙丕式诣阙，上从効所受太祖朝制书，授三班借职。《宋史》。
　　陈洪进　仙游人，居晋江。幼有壮节，颇读书习兵法。及长，以材勇闻。隶兵籍，从攻汀州先登，补副兵马使。促留从効杀黄绍颇，王继勋使麾下送绍颇首于建州，众以道阻贼盛，惮不敢行。洪进独请往，至尤溪，贼众数千遮道，洪进绐贼曰：“福泉二州，已为义师所袭，尔辈复为何人戍守？”即持绍颇首示之曰：“我送此建州，迎嗣君归国，尔辈将安归乎？”贼遂溃，渠帅数人，皆听命洪进。至建州，延政以为本州马步行军都校，既而遣归泉州。及延政入江南，璟以从効为清源军节度使，洪进为统军使，与副使张汉思同领兵柄，累立战功。从効卒，少子绍镃典留务月余，洪进诬绍鎡将召越人以叛，执送江南，推汉思为留俊，自为副使。汉思年老醇谨，不能治军，事事皆决于洪进。汉思病其专，因大飨将吏，伏甲谋杀之。酒数行，地震，栋宇垂倾，坐立皆不自持。同谋者以告洪进，洪进急起，众惊悸散。汉思见事不成，虑洪进先发，常严兵为备。洪进子文显、文颢，皆为指挥使，勒所部欲击汉思，洪进不许。一日，从二子常服安步入府中，叱散直府兵。时汉思方处内斋，洪进即出袖中巨钥反闭之，使呼于邸门曰：“郡中军吏，皆欲陈君知留务，众情不可违，当以印见授。”汉思猝不知所为，出印门隙与之。洪进即召将校吏士，告之曰：“张公老矣，授我以印，使我领郡事。”众皆贺。洪进迁汉思别墅，以兵守之。请命于江南李煜，煜以洪进为清源军节度，泉南等州观察使。时宋太祖平泽潞，下扬州，取荆湖，威震四海。洪进心惧，遣牙将魏仁济间道奉表，自称清源节度副使，权知泉南等州军府事，且言张汉思老不能御众，请臣领州事，恭听朝旨。太祖遣通事舍人王班赍诏抚谕。建隆四年，遣使两入朝贡。乾德二年，制改清源军为平海军，授洪进节度泉漳等州观察使、检校太傅，赐号“推诚顺化功臣”，铸印赐之。以文显为节度副使，文颢为漳州刺史。洪进以修贡朝廷，多厚敛于民。第民资百万以上者，令差入钱，以为试协律奉礼郎，蠲其丁役。及江南平，吴越王入朝，洪进不自安，遣文颢入贡。太祖因诏召之，遂入觐，至南剑州闻太祖崩，归镇发哀。太宗即位，加检校太师，入朝。朝廷遣翰林使程德元至宿州迎劳，既至，赐钱千万，白金万两，绢万匹，增其食邑，以子文颢为团练使，文顗、文顼并为刺史。洪进遂上言，愿以所管泉、漳两郡献于有司。太宗优诏嘉纳，以洪进为武宁军节度同平章事，留京师奉朝请。诸子皆授近郡，赐白金万两，各令市宅。明年，从平太原，六年，封杞国公。雍熙元年，进封岐国公。洪进年老，富贵且极，上言求致仕。优诏免其朝请。二年以疾卒，年七十二。赠中书令，谥曰“忠顺”。《宋史》。
　　知军州事
　　陈文显　字仲达，洪进子。洪进领漳泉节制，署左神机指挥使，迁泉州马步军都军使，右军押衙。乾德初，朝命平海军节度副使，累加检校太保。洪进归朝，授文显通州团练使，知泉州，未几代还。时太宗征太原，朝行在久之，出为青、齐、庐、寿、西京、川南北、陕州、四州郡巡检使。文显与诸弟不睦，私藏列讼。真宗咸平初，为御史中丞李惟清所论劾，诏念洪进忠勋，令御史台诫谕之。寻以疾改通许镇都监。六年卒。子宗宪历户部员外郎，为西京作坊使，宗元殿中丞。《闽书》。
