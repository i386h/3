<!-- { "loadSidebar": true } -->
　　蚕　本地种皆出翁山，亦有自苏来者。　　蠭　种类甚多。有虎头蠭、鸡矢蠭、■〈虫角〉蠭，皆毒能螫人。其能作蜜者有二种，黑蠭作蜜崖石间，黄蠭作蜜人家。又一种甚少，傍人家揵上作房曰■〈虫醫〉螉。　　鼃　有数种。身黄腹白，牛草泽间曰虾蟆；皮皱色黑，头腹脚细曰蟾蜍；背黄，脊一路微黑，腹平而色黄褐，嘴尖曰大青；约身紫斑如缬锦，生溪涧高洁处曰石鳞；如虾蟆而小，天将雨则鸣曰雨蛤；色黄皮皱，头尖嘴短曰水鼃；背黄，脊一路微黑，腹大微白，嘴尖曰尖嘴蛤；身青，脊一路微黑，腹细而白，嘴尖曰青蛤。　　水龟　一名龙虱。有翼，色黑能于水面走。产晋江龙湖。遇阴雨时，千万投江中，不知其来处。　　蚁　有数种。有走马蚁，作穴依树，能螫人；有黄丝蚁；有黑蚁；穴地中有白蚁，能运土食人栋梁，凡屋犯风则蚁嘴红，犯水则蚁嘴黑。　　蝙蝠　一名伏翼，一名天鼠。肉翅，昼伏夜飞，掠小虫食之。俗云：耗鼠食监变财鼠，财鼠食监变蝙蝠。　　蝉　两翼，喙长，以胁鸣。生秋后者，色有青有白，以蝉较小声如缫丝。　　蝶　有粉蝶，有黄蝶。　　萤　一名晖光，一名夜光，一名霄烛，生阴湿地。　　蜻蜒　一名蜻蛉。饮露，遇雨多集水上款飞。　　螳螂　前两足如斧，举以拒物。深秋乳子，至夏初乃生。　　蜥蜴　有四种，曰石龙子，曰山龙子，曰守宫，曰石蜴；又有一种曰蜓，居墙壁间，北人呼曰蝎虎。　　螽斯　蝗类。青色，长角，长股，能以股相切作声，性和柔。一生九十九子，俗呼草马。　　蟋蟀　似蝗而小，善跃，光泽如漆，有角翅，一名促织。又有一种大三倍，有黄、黑二色，土人名为草鸡，善斗。　　蜗牛　生山中及人家。头形如蛣蝓，但负壳耳，涎干能化为虫，有毛，五色，吐丝而身垂。土人名生毛虫，能螫人。　　蝇　蝇好交其前足，有绞绳之状，其后足摇翅自扇。又一种青蝇，赤头如火，背若负金。又有蝇虎，蛛属，藏壁间，回环周顾，能捕蝇。　　蚊　嗜肉恶烟，孑孓所化，积水处最多。　　蜘蛛　大腹者名蟏蛸，小而长脚者名蟢子。　蜈蚣　能制蛇，其气甚毒，老屋多有之。　　蛇　种类其多。曰水蛇，曰草花蛇，皆水处。曰红蛇，青竹蛇，百步蛇，皆陵处。又有饭匙蛇，簸箕甲蛇。　　蚯蚓　一名土龙，一名蜿蟺。又有一种如蚯蚓，截之不断，名牛贯蛇，能咂人。　　水蛭　俗呼马璜，能咂人血。　蛾　一名慕光，每夜飞，善拂灯火，多赴灯而死。　　斑猫　生大豆叶上，乌腹尖喙，甲上有黄黑斑文，如巴豆大。　螟蛉　罗蛾　蜉蝣　蝼蛄　蚂蚱　竃鸡　一名灶马，状如促织。　蛤蚧　似蜥蜴。　蛣蜣　俗呼矢龟，入土即化为蝉。　蜣螂　身薄，色漆黑。　伊戚　一名鼠妇。　枫虱　产枫树。　柏虫　产柏树，二虫腹有丝，可取以钓鱼，入水不见丝。　龙眼鸡　生龙眼树，长寸余，首红，翅五色。　蠹鱼　虮　虱

　　●卷之七十四　祥异志

　　在天成象，在地成形，人于其间，三才并建常也。粤若太古以来，天苞衍，地符出，人中寿者年几百岁。三代之初，太和详洽，诸福之物可致之祥，靡不毕集。降自后世，始有日月星辰雷电之差，陵谷草木鸟兽之变，札瘥疠疫凶殄之异。然而圣王在上，参天地，赞化育，斡旋造化，民物恬熙。盖不言符瑞，而太平之象，盖以加焉。国家平成纪绩，累洽重熙。皇上御极之初，即庆五星之聚，而圣怀冲挹，不侈祥符，盖以清明广大为心，而以博施济众为量。懿哉!铄乎!洵上古之隆轨也。志祥异。

　　唐贞观二年蝗。《闽书》。
　　二十一年八月海溢。《文献通考》。
　　宋太平兴国八年八月大风为菑。隆庆志。
　　至道三年五月甘露降。万历志。
　　咸平三年二月甘露降。《闽书》。
　　天禧五年三月甘露降。通忘。
　　治平三年六月大雨，城市水涨，坏民屋庐数千百家。《闽书》。
　　四年秋地震如雷。《文献通考》。
　　熙宁二年大风雨，溪流与潮相激涨溢，损田稼，漂民庐舍。《文献通考》。
　　十年饥。万历志。
　　绍圣三年，粟一本五穗八穗。是年七月大水三日，坏城郭庐舍。隆庆志。
　　崇宁元年大旱，水泉涸，山中民汲水至二十余里，乡人多暍死。《闽书》。
　　大观四年十二月二十日大雪。《文献通考》。
　　绍兴三年七月丙子，大水坏城郭庐舍。《文献通考》。
　　隆兴二年饥。隆庆志。
　　干道三年五月郡城火，是月丙午大雨，四旬昼夜不止。《闽书》。
　　淳熙元年十二月丁巳火燔城楼，延烧五十余家。是年无禾。《文献通考》。
　　十一年四月不雨至于八月，是年无禾。隆庆志。
　　嘉定九年大水漂田庐害稼。《文献通考》。
　　十六年秋大水坏田稼。《文献通考》。
　　元至元二十七年二月癸未地震，丙戌复震，六月大水。《元史》。
　　泰定元年饥，赈籴有差。《元史》。
　　元统元年六月大水漂民居数百家。《元史》。
　　至正二年九月大风雨。《闽书》。
　　九年七月庚寅大风雨。《元史》。
　　十三年七月雨白丝，丁卯海水日三潮。《元史》。
　　十四年大旱，种不入土，人相食。《元史》。
　　明洪武九年大水荡没民居无数。通志。
　　二十一年四月壬申地震，五月庚子地复震，八月壬辰又震。《闽书》。
　　二十九年十二月壬辰地震。《闽书》。
　　三十一年大水坏民庐舍。万历志。
　　永乐十四年饥。雍正志。
　　正统十年五月大水坏城郭庐舍。《闽书》。
　　二年旱。万历志。
　　六年旱。雍正志。
　　天顺二年饥。隆庆志。
　　成化十二年大旱饥。通志。
　　二十一年自春徂夏积雨连月，田庐禾稼多为所坏。《闽书》。
　　二十二年春三月旱，无麦；夏五月六月大旱，禾苗俱槁；秋复旱，民多流移。九月地震三次隆。庆志。
　　二十三年春旱，无麦；秋大旱，无禾。《闽书》。
　　弘治六年七月初三日，大风雨自卯至申扬沙石，开元寺西塔葫芦倾覆，林木折无数，城铺粉堞颓十之九，坏官私庐舍商舶民船不可胜计。是年大有秋，甲寅麦复大熟。万历志。
　　八年九月八日地震。万历志。
　　十一年四月大水。万历志。
　　十二年自夏至冬大旱，甘蔗生花，结实如黍，是年大饥。万历志。
　　十三年三月地震有声。《闽书》。
　　十四年正月十七日地震，是年大旱无禾。《明史》。
　　十五年地震。通志。
　　十六年七月九日大水漂没民居。
　　正德八年旱饥，民采草木实，有饿死者。《闽书》。
　　十一年八月地大震。《闽书》。
　　十二年地生毛，一夜长二三寸或四五寸，有白有黑，民惊骇莫知所为，两阅月乃没。《闽书》。
　　十四年地震。《明史》。
　　嘉靖十一年冬，泉州雨雪，次年大熟。通志。
　　十五年丙申、十六年丁酉旱，饥民多流殍。《闽书》。
　　二十三年五月南门桥十字街燔民居三百七十余间，是年至明年相继大旱，民饿死者载路。通志、万历府志合纂。顾珀《与郡太守书》：“珀闻之，阳能和阴则雨降，若岁大旱，则阳不和阴可知。阴不侵阳则地静，若地频动，则阴干于阳又可知。此不易之论也。吾泉自冬徂夏，亢旱不雨，正二两儿地动六次，天之示人显矣，可不恐惧修省也哉。昔成汤忧早，六事自责；周宣忧旱，侧身修行。古人应天以实，不以文也，仰惟执事投香明神，沿途礼拜祈求雨泽，可谓诚恳矣。其如后稷不克，上帝不临。何况今麰麦无收，田畴难种，百姓困穷，朝不及夕，嗷嗷待哺，将委沟壑。夫物极则变，祸深难测，不可不早为之虑也。且救荒之政，散利薄征，缓刑舍禁，最是切要。伏乞将今岁全灾作速奏报，遐迩饿莩发粟赈济，未纳钱粮暂为停征，招徕商船两平粜买，无情健讼勿行勾扰，监禁轻犯令其召保，庶天意可回矣。愿执事留念焉，生民幸甚！生民幸甚！”又书：“老夫耄矣，素不敢干预官府之事，因见吾泉今岁旱伤重大，百姓艰食，曾陈救荒之策，谅彻台听矣。兹又喋喋干聒何哉？盖吾泉回禄之灾，间或有之，虽守者之弗戒，实氛祲之攸积。有烧毁一两家者，甚至延烧一二十家者，未有若近日南桥之变，延烧四街，计其房价家赀烧毁抢失共银十余万两计，其露宿乏食之民共四千六百有奇。民患于露宿，非钱财不可以坚屋；民患于乏食，非榖粟不可以济饥，此理之必然也。按左氏郑灾，子产临事而备，宽其征，与之财。三日哭，国不市，使行人告于诸侯，陈不救火，许不吊灾，君子知其先亡也。恭惟朝廷设官，本以为民，学者立心，亦期及物。今南桥四街百姓，方遭饥馑荐臻之时，又罹焚炀赫烈之惨，富者尚能支持，贫者将何赖乎！以德消变，转灾为祥，于仁人君子深望焉。近闻大巡藩臬诸公，于祷雨救荒，议狱省刑最为留念，执事本当奉行。至恳！至恳！”
　　二十六年八月大雨，郡城南街水入人家，渰至半壁，各乡俱水灾。
　　二十九年冬讹言有马精者，其来见火星陨地，妇人犯之辄昏仆，以桃柳枝鞭之乃苏，否则必死。户悬桃柳，夜聚妇女露坐，男子环守之，鸣锣鼓达旦，有司禁不能止。有黄冠者鬻符于市，捕讯之，果得所为火星，众始释然，妖遂绝。通志。
　　四十一年郡城瘟疫，人死十之七。市肆寺观，尸相枕藉，有阖户无一人存者。熏蒿凄怆，不可忍闻。市门俱闭，至无敢出。《闽书》。
　　四十三年五月淫雨不止，大水入郡城，乡村皆浸，人畜多死。《闽书》。
　　四十四年十二月初六日大雪，山村雪厚至三四尺，四五日方消。郡从前少雪，人以为异。
　　四十五年正月元日夜地震，墙屋摇动。五月二十一日夜，郡城大风雨如雷响，城楼铺垛多坏，清军馆前大榕拔起，田禾多害。
　　隆庆元年正月二十九日酉时地震，二月二十一日未时小震，四月初三日酉时又震。初八日雨，至五月初一日乃止。是月有豹入郡通淮门，至于教场获之。
　　二年正月十四日，石笋桥第十二间有梁一鸣三日而折，是年春，麦禾大熟，是年至万历元年俱大有年。《闽书》，参通志。
　　万历二年八月四日地震，紫帽山裂，九月暴雨三日，洪水高涨，郡城东南隅尤甚，市可行船，庐舍倾圮，濒溪民畜溺死无数。万历志。
　　七年正月不雨大旱，民饥馑，六月乃雨。《闽书》。
　　十一年八月至次年正月阴云不开。雍正志。
　　十三年大有年。《闽书》。
　　二十四年九月地大震，洛阳桥扶阑多坠于海。
　　二十八年大水。
