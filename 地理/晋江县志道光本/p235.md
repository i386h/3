<!-- { "loadSidebar": true } -->
　　洪氏　施玉卿妻。林氏　陈维通妻。采恩学使《潜德幽光录》。
　　以上俱未经请旌。

　　●卷之六十七　列女志【名嫒附】

　　宋
　　陈氏　内翰苏绅妻，魏国太夫人龙图阁直学士从易女，而丞相颂母也。从易守广州，有清德，为仁宗所知。元丰中，神宗问颂母谁氏？颂以从易女对。神宗曰：“天圣间学士耶？”从易、绅、颂皆尝守杭，夫人三至杭邸，题邸柱云：“吾少从父至此，中与吾夫偕来，今同吾儿，儿,凡三阅江山之胜。”苏文忠挽词:“鸡鸣为善日日新，八十三年如一晨。岂惟家室宜寿母，实为朝廷生异人。”
　　曾氏　会女，鲁公公亮妹也。嫁侯官御史王平，封金华县君。生子五人:回、向、固、同、冏，皆有学行。回为有道儒宗，向、冏尤有文。三人皆身隐约，而声震天下。县君受其子禄于京师，而鲁公方当国，然处里舍弥约。其后回、向、固、同皆早世。人谓不堪，县君能自广以理，未尝乱其志。教养子孙，至男有立，女有归。
　　某氏　谢伯景母。好学通经，自教其子。有女希孟，为进士陈安国妻。所作诗百余篇，欧阳修称其隐约深厚，有古幽间淑女之风。
　　赵氏　赠徽猷阁待制傅察妻，清献女也。宣和七年，察以吏部员外郎遣接伴金使，为金所杀。及察榇还，赵携子自得、自修避地于泉，葬察郡西南之太平岭，即家焉。郡守王十朋挽辞：“哀能变国俗，贵不御铅华。”
　　徐氏　留恭妻，丞相正妇。事舅至孝，训子元刚，登科甲。
　　明
　　陈氏　朱则文妻。归，不逮事舅姑，而思慕至诚，事其母最笃。洪武初，兵荒，家甚窘，梦神称其夫妇孝感，天将赐金。未浃旬，有光见卧室中，发其处，得白金三百余。劝夫勿营资产，尽易粟分赈穷乏。永乐中，母殁，梦如前。复得金一百余，以营殡葬。迨夫殁，群鼠叫于棺下，声甚异，发之，又得金首饰、条脱，以襄丧事偿负直。子鉴为诸生，赴省闱三场试题，皆先期见梦，后无不符，遂登乡荐。郡人称叹，为立孝感坊。鉴后官至御史。
　　翁氏　御史庆长女也。庆奉勅巡钞四川，不避权贵。又奉勅武当山，献元帝眼珠，赐一品服以行。亡何，因累下狱。庆无子女，谐阙上书请代。仁孝皇后召入宫，留之三月，为宫中女师。人以比缇萦。
　　郭氏　黄光瑀妻，年百有三岁。其夫教授生徒，知府赵恒受业焉。郭知书，通道理。恒治家严，每训督子孙过当，赵之子孙必迎氏为解，恒长跪受辞焉。
　　郭氏　诸生潘维城妻，方伯洙母，封太宜人，父立彦，为尚宝卿。既归维城，事舅孝谨，事庶姑如其姑，和敬夫之兄弟。佐城读书，非城休不敢休。城病，太宜人已老，尚侍榻寝累月。于文史无不彻通，最好《太上感应篇》、古今格言，下至《本草》、通书，亦经览阅。作诗示洙：“愿子为官廉以德，殊胜斑衣舞老莱。)咏牡丹诗：“人生名利等秋叶，惟取丹心天地裁。”少从父京邸，一一记当日朝政，若严分宜、张司马、王中丞、陆锦衣始终成败，老为诸郎述之如历焉。
　　陈氏　封太安人，广东副使金时舒母也。归处士金重宝，事继姑尽孝或扑或谴，罔不承顺。泉俗妇人既老，多断遣家事，拜佛持斋，惟太安人巫觋斋媪绝不得通。夫之仲弟绝嗣，临殁讬太安人孤女，太安人居常不使离左右。于归之时，太安人疾革矣，正襟危坐，教之妇道，而后遣之。寿九十一岁。
　　周氏　尤家妇，居永宁卫。丁亥，兵陷永宁，氏与老姑逃难。姑踰墙，坠伤足，氏侍姑弗去。兵至，欲杀之，氏以情告，贼嘉其孝，令扶姑入室，遂书其门首：“勿入孝妇家。”邻人闻知，密入逃生者甚众。又隆先祀，修坟茔，教孙曹入泮。年九十三，男四，孙十有八。人谓孝德之报云。
　　蔡氏　颜熊妻，封宜人。端柔庄重，孝舅姑，睦妯娌，识量尤非凡女匹。无亲疎少长，施之各中度。课四子成立，尤爱侧室子。四子长道资，儋州知州；次道清，武举，永宁指挥；三益润，乡贡光禄寺丞；四道斐，武举。孙魁，登举人，崇明知县；容彬，吉府长史。
　　罗氏　柯迁之母，有贤德。当王阳明倡学东南时，勉迁之使就学，曰：“是以道鸣者，盍往从之。富贵何物。徒矻矻章句间，与众人同趋好耶？”
　　陈氏　参政叶宽妻。宽为蒙城令，邑故无城，流贼刘六等突入境，宽先往谒守凤阳，独氏在署，乃衣丈夫衣，系印肘后，驱马入凤阳与宽。时谓令妇正不减令。
　　林氏　教谕何炯妻，名金禖。通文墨，性至孝，少哭父母哀，邻媪为之辍食。归炯，祀先洁蠲，教子女有则。子乔迁大理评事，乔远工部侍郎。
　　吴氏　赖介石婢。介石与妻相继卒：遗三男皆幼。饶于财，厥弟利之。夜纵火潜焚庐，死其稍长者。次与三偶登梯戏，叔潜踢梯，次坠陨。三仆亡魂。介石之甥、侍御陈储秀适在外家，怜之，置膝，以袍覆之苏，然亦意谓梯自坠也。吴氏知皆叔所为，惧，尽夜负之逃，乞食郡市。市人义之，争致钱米，遂稍赡，置屋以居，掘地得窖金数千，致巨富。子南溪既长，母事吴，还故里清旧业，悉充公，且释乃叔旧怨，皆吴教也。南溪生子二：长贡于乡，次由郡庠升国学，孙入泮者数人。吴皆及见之，寿八十余卒。大学士黄景昉为之立传，书其神主背曰“百世不祧”。蒋德璟号为贞义衍宗吴氏。
　　蔡氏　庄自警妻。入门未数日，脱簪珥，充舅丧费。姑病，抱起居七八日，寝食俱废，姑气绝三四时，犹抱不忍释手。朝夕哭奠，哀动举家。庄用宾言曰：“余门自得蔡氏妇，几无悍妇。余书其事，泪尚涟涟下也。”
　　林氏　杨时春妻。姑张氏患疯疾，不能屈伸，凡起居皆林与时春扶抱，授餐则林口饲之，历三十年不衰。
　　黄氏　武举秦锺城妻，龙女也。龙任广西都司，锺城同氏随任。舟中病笃，氏年二十二，引刀割股，减算以延夫命。锺城愈，相继生二男。迨十年，锺城卒，氏课二子成人，拮据葬舅姑。年八十卒。
　　蒋氏　郡诸生黄高孕妻，光范女。事姑周氏至孝。姑病垂绝，呼天请代。姑苏曰：“死免矣！冥冥中有代吾者。”越二日，蒋氏卒。
　　潘氏　举人苏文昌妻，字燕卿，方伯洙女。性柔淑，能诗，着有《玉兰馆诗草》，女凤辑以行世。同时有郭炜妹宜淑，尝与燕卿结诗社，别见《贞节传》。又有苏字姒卿者，亦有诗集，燕卿为之作序。以上府县旧志。
　　黄氏　督学陈鸣华妇，副贡生■〈火鼎〉奎妻。翁抱疴，氏与夫日夜侍汤药维谨。一日，翁病剧，夫亲往延医，未至，氏仓皇无措，因思古有刲肉愈亲者，遂密割肌肉和药奉以进。翁服之，神气顿爽。俄医至，诊之，诧曰：“脉殊较昨有进，可无忧矣。”自是翁病寻愈，再享寿一纪。后翁临终，遗命以山租四十釜旌其孝。族人为立匾曰“纯孝格天”。举入陈时昌举报。
　　国朝
　　陈氏　赠朝议大夫丁梡妻，惠安御史玉辉女，按察炜母。少习四子、《孝经》、《毛诗》、《女诫》，知大义。归梡，事姑相夫以礼。年二十四寡，训子严，夜命背书，弗成诵，则于夫灵前恸而挞之。尝与夫兄弟共治书室，为子若侄弦诵地。既而夫兄谒铨，鬻池馆以供资斧，氏怂恿成之，无所分取。夫弟将析居，姑不欲离，少子推宅与之，移居他室，以晨昏稍远，复留五百金为姑滫瀡之费。值海氛，有叛奴充邑役，倚吏势将不利诸孤，尽斥金镠钗饰约五百金以免于难。卒年三十五。后以子贵，赠恭人。
　　黄氏　移居革亭林绍显妻。性至孝，舅姑同病笃，吁天刲臂，分投药铛以进，饮之皆愈。乡老白有司，旌之。夫叔嗣环悉其事。
　　蔡氏　提督吴英妻。英蚤岁从戎，值寇乱，蔡流离颠沛中，必负累代木主以行。及英贵，入籍莆田。氏好施与，凡桥梁、寺观修造，皆力为之。丙子，莆大饥，尽发贮粟三千石，复捐金籴海米数千石，散给饥民，全活数万。课子应麟、应龙、应凤、应鹏、应鲲俱登仕籍。累封一品夫人。年六十有四卒。
　　谢氏　名真观。少孤依母，氏长适儒士蔡奕华，生儿女。康熙丁巳，山寇窃发，虏氏夫及幼儿去。氏拚命拒敌，被贼砍三刀，至颈，淋血仆地。贼退，复苏。闻夫儿在贼巢受拷勒赎，倾奁资，仅赎夫，弗予儿。未几，贼散，儿去无踪。寻至六年，乃得儿，年已十六，能力作，责成读书。其保身济夫全子，为人所难。后孙澄登贤书，知泗水县，赠氏孺人。
　　陈氏　许其昆妻。其昆游学远方，姑病危剧，不离床褥。氏抱持阅月，日夜弗懈。脱簪珥，易参苓，辛苦劳瘁，呕血数升。姑濒死，屡呼天，愿以身代。及殁，不食数日，丧殡如礼。夫叔祖廷楫为立《孝妇传》。绅士请知县黄锡策旌以匾。
　　王氏　蔡宏烈妻，名谨娘。事姑至孝。姑病笃，割股肉和药进，姑遂愈。知县叶祖烈给匾旌之。
　　黄氏　名爱娘，愿女。值海氛，乡有谢拔，黄家世仆也。恃弟为贼魁，掳愿，胁定婚，思洗主仆羞，氏深以为耻。属寇略平，愿殁。谢拔之子充县役贯通，遂以悔婚迭讼。氏于公堂断发自誓，且言曰：“女子年长，自应婚嫁。但以翁夫妯娌，易平日奴婢之呼，恐辱宦祖，愿奉母终身耳。”县不听，押完聚。氏见事势迫，服毒而死。兄捷鸣冤，复反坐拟流。知府常光裕按审得实，重责谢拔父子枷号，氏愤以舒。守常光裕及督学史陆舆皆给匾旌之。
　　施氏　都宪蔡仕■〈丹山〉妻，举人教谕德馨女。归时极贫，常煮粃糠杂杂薯叶为食。勤纺织，供祀事。仕■〈丹山〉宦游，氏在家抚孤侄如己子，悉为婚娶。以舅姑窀穸未安，朔望祈天，稽首以百计，叩地有声。累封恭人，衣皆布素，且多绽补。遇贫苦，杯粥必分。后无疾坐逝。箧中犹存嫁时衣，加命服以殓。
　　陈氏　苏国龙妻。生孩周月，国龙往吕宋。氏贫苦抚儿，年二十往宋寻父，归与氏双白聚首，人谓氏守贞之报焉。子必昌。
　　陈氏　苏必昌妻。生男在抱，必昌外出十八年。氏守贫，课子读书，织纴供祭祀，修坟茔，艰苦万状。家故有婢，姓庄，必昌纳为妾。庄年才十七，同陈氏苦守不嫁。后必昌归，须发皤然。子俊，举人；孙机，邑诸生。
　　朱氏　名实美。因父母无男，终身不嫁，孝养无缺。及父母殁，复置祀产，充入宗祠以延禋祀。卒年八十三。知府刘给匾旌之。
　　严氏　上海令陈善妾，苏州常熟人。其父严麟如来陈署，病将死，氏祝天减算活父。不愈，割臂肉和药进，乃愈。氏年八十一卒。嫡子士芝为之传。
