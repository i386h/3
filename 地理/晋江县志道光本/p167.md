<!-- { "loadSidebar": true } -->
　　谢徽　　陈汝奭
　　杨汲　　宋直方
　　黄发　　林黄中
　　曾孝广　苏伯材
　　江常　　陈康年
　　杨友　　徐瞻
　　陈球　　陈孝则
　　陈颖　　王寘
　　徐光实　苏洸
　　陈丰　　林杆
　　赵公迵　蔡怛
　　黄逸　　柯宋英
　　黄适　　王租
　　刘敏求　傅自修
　　柯知彰　曾觉
　　赵不懬　庄方
　　曾植　　杨楙
　　翁点　　陈研
　　陈朴　　锺元鼎
　　赵伯逷　林宗臣
　　赵悰　　王保隆
　　李纶　　庄柟
　　储用　　陈震
　　林谷　　储擢
　　曾贺孙　黄夔
　　赵汝倣　杨士豁
　　吴囦　　廖叔政
　　傅烈　　留硕
　　赵不慢　曾治凤
　　颜槦　　留元长
　　赵汝佟　庄梦说
　　董洪　　赵时焕
　　留元英　蔡次傅
　　李茂先　留丙
　　留■〈端〉　　曾用虎
　　傅康　　王沂之
　　魏必昌　魏国梁
　　王序　　留元亮
　　留元圭　丘双荐
　　陈景魏　牟濚
　　周锺　　林介卿
　　刘叔智

　　宋

　　段全　咸平五年以将仕郎任仙游尉，下车首务兴学，迁学邑南，扶植风教，作兴士类。载仙邑志。
　　蔡黄裳　字叔文。祥符元年进士，知虢县。凤翔守有亲校，虢人也，招权受贿。黄裳至县，先执校缚传舍中，乃谒守，条其状，置于法。改知建阳。秩满解去，邑人遮使者，乞再任。在建八年，后为陈州从事。致仕及卒。赵抃为铭其墓。
　　谢徽　一作微。祥符八年进士，为临川令，历漳州推官，改大理丞，知龙溪县，徙北流，擢知雷州。州临海，不知学，为葺文庙，教以儒术。通判福州，画购巨盗，诛其党。知建州，寻知开封之祥符，治愈有声，因求便藩，得海州。卒于官。
　　陈汝奭　字公武，宝元元年进士。授遂安令，后知海州。赈饥发粟，不俟报。及母没，叹曰：“不及养矣。”遂隐居不复出。
　　杨汲　字潜古。嘉祐二年进士，调赵州司法参事，主管开封界常平，权都水丞。行汴水淤，田法遂酾汴流，以溉西部瘠土。神宗嘉之，迁淮西，修古芍陂，引汉泉灌田万顷。召判都水监，为大理卿，历官至户部侍郎。卒。
　　宋直方　字顺中。熙宁三年进士。知巩县。巩有桥屡圮，直方疏桥柱以杀水怒，伐石为堤，一邑称利。移知王屋。卒。
　　黄发　元丰初，知龙泉县。修崇学校，与诸生讲论经学，自是邑多闻人。
　　林黄中　字伯玉。元丰八年进士，任永丰尉，迁归善令，转知彭城。彭号盗区讼薮，黄中治甫半年，狱为之空。
　　曾孝广　字仲锡。元丰末为北外都水丞，历水部员外郎，迁都水使者。洛水频岁湓涌，孝广浚河堤，累石为防，自是患息。出提点永兴路狱，累迁户部侍郎，进尚书，罢为天章阁待制，知杭州，寻知潭州。胡安国为蔡京所陷，孝广独往唁之。迁显谟阁直学士，知郓州。以疾卒。
　　苏伯材　字廷构。绍圣四年进士，知潮州、转知韶州。宪司吏诬执翁源民为盗，以幸赏赂县官，使就狱杀之，伯材廉其事，疏论正其罪。其廉正类如此。
　　江常　字少明。崇宁五年进士，靖康初知福州，建州贼乘流逼州城，常登陴呼其酋，谕以祸福，贼罗拜城下去。州卒骄横，欢趋牙门，常访得其黠者付保伍，因事去之，士始识纪律。寻奉祠归。岁饥，倒廪赈济。父丧庐墓，以寿终。
　　陈康年　字季昌。政和二年，以上舍历官通判潮州，摄州事。黎寇犯境，严备却之。历官二纪，公廉如一日。潮人与陈尧佐并称二陈。
　　杨友　字叔端。政和二年武举及第第一，知钦州，交趾谋举兵，越界与通好，宴交使天涯亭。语及地界，友植铁枪于亭，曰：“能鏖战耶？”悚息而退。郡人呼杨铁枪。终知廉州。
　　徐瞻　字德望。政和五年进士，历官广州通判。秦桧恚其不附己，不与升调，告归。守周葵表其里曰“兴德”。取治狱多阴德，子孙必兴之义。
　　陈球　政和五年进士，授罗源知县。建炎戊申，公宇遭兵火，球于煨烬之余，竭力鼎新，后人赖焉。
　　陈孝则　字永仲，从易孙。宣和三年进士，调东莞尉，判潮州、英州，提点广南东路刑狱。辟居室名曰“清”，取仁宗飞白赐其先人之义。没，守王十朋哭以诗。年八十三。
　　陈颖　字奇之。以父孝则荫，知海阳县，尽蠲无名之赋。通判兴化军，知邕州，徙惠州，改提举广东市舶，卒。孝则以清著，颖亦廉谨，世其家。
　　王寘　字季达，游太学。大观初，蔡京当国，寘与同舍生陈朝老等上书言之。宣和三年，以特奏名补官，寻辞归。有诗云：“耕田博饭未为辱，为米折腰真可怜！高卧北窗风飒至，更于何处觅神仙？”
　　徐光实　字德充。建炎三年进士，令海盐，擢英州，徙连州。州少廉吏，实一介不取，曰：“吾以娱亲也。”卒年六十一。
　　苏洸　字澄老。历官宾州通判。时张南轩为帅，以廉吏荐，除知雷州。
　　陈丰　字元龄。绍兴十八年进士。少有文名，提辖文思院。会言者计费，辍造勅绫，伪告日滋。丰白起部谓：“所较者小，所害者大。”因请复旧。
　　林杆　字廷植。绍兴十八年进士，除归善尉，转肇庆教除，清介自守。始杆居里，故人为舶属来访，见杆一室萧然，欲为之计，杆遂不复谒谢。迁南恩州佥判，卒于官。
　　赵公迵　字仲和。绍兴二十一年进士，除汀州户曹，知邵武军。以留正荐，召对，知西外宗正事，改南外摄州事。莅政简洁严峻。移西外，升直秘阁，复转外。卒年八十三。
　　蔡怛　字诚叟。绍兴二十一年进士。尉莆田，职事外笃于文学，再调化州教授。隆兴初，名闻中朝，陈正献、黄端明，王尚书竞为荐剡。甫改秩而终。
　　黄逸　字德后。绍兴二十三年，知兴化县。政本至诚，尤崇学校，建议道堂，日集诸生讲论刮劘，士论归之。
　　柯宋英　字子飞。绍兴二十四年进士。教授四明，除国子正，迁本监簿，知梅州。任满，狱无死囚，人以德化。代还，三奉祠馆，挂冠纳禄。卒年八十六。
　　黄适　字德夫。绍兴二十七年进士。治广州东莞县，不苛而办，府帅荐适治状，秩满，擢守新州。
　　王秬　字嘉叟。以荫补官，由勅局删定官登对，改枢密院编修，历刑部侍郎。每抗疏，言论切直。后丐祠归，作诗有“投老归来乏一钱”之句。
　　刘敏求　字好古。绍兴中为大理寺评事，累迁刑部侍郎，皆平反。以秘阁修撰知南剑。治行尤异，改临漳。卒于官。
　　傅自修　字勤道。绍兴中，监泉市舶务，宿弊十去八九。后番商为贪吏所困，号泣思之。闻于朝，仍命就原职。番商相贺。知潮州，招降海寇。累官直宝文阁。将漕江西，卒。
　　柯知彰　字仲晦。绍兴三十年进士。为海丰令，浚灵溪陂，溉田三千余顷，民怀之。终通判福州。
　　曾觉　绍兴末，令繁昌。岁饥发廪赈给，又捐资修葺学宫，士民德之。
　　赵不懬　字子容，太宗六世孙。绍兴移跸，属籍南外宗正寺，遂居晋江，补帅府帅。积阶刺史，知南外宗正事，训淑宗党，宽严得宜。复知西外，奉祠终。
　　庄方　字邦直。隆兴元年进士，历富沙镇，官为福建机幕。或请更盐钞事，下帅司，方历陈不可，遂寝。知韶州，改琼莞。政尚廉静。罢归，后起京西参议。卒。
　　曾植　字子直。太学上舍生，以孝宗登极恩释褐，累迁司农寺丞。轮对，言用人之道不当以南北，文武二其心，又不当以腐儒故弃真儒。知南剑州，陛辞，奏乞谋国勿用小人，以汉恭显唐训注为戒。上大悦，改知湖州，未赴，卒。
　　杨楙　字楙之，宏才子。乾道二年进士。知永福县，休汗辄行阡陌，访民疾苦。迁提辖，榷货务以卒。
　　翁点　字沂伯。乾道二年进士，历官湖南运判，奏除本路酒榷，提刑江东。开禧初，调赴行在。御史徐柟希韩侂胄意，劾点。点上章自辩，侂胄怒，安置新州，卒于贬所。
　　陈研　字叔几。乾道二年进士。官临汀，疏乞弛盐禁，提点湖南刑狱，徙计度转运使。州故有矿缆钱为民病，研悉去之。迁起居郎。卒。
　　陈朴　字端行。乾道五年进士，为江西运司，升大理寺正，知漳州，提举湖北常平，召除仓部，以左司郎官，接伴金使。舟行大江中流，风暴作，金使骇汗。朴笑傲自若曰：“此天所以限南北者。守疆息民顺天，则天福之。”使悚然。擢太常卿，除知广州兼广东安抚。
　　锺元鼎　字和卿。乾道五年进士。知鄞县，政尚恺悌，耻以操切为能。终通判福州。
　　赵伯逷　字致远，太祖七世孙。乾道五年进士，知瑞金县。以大臣荐知南恩州。蠲积逋，乞减额丁米，宽民力。改德庆府提点广西刑狱，移广东转运，知漳州，蠲鬻盐宿负，以羡钱造浮梁，便行者。知西外宗正寺。卒。
　　林宗臣　字景何。乾道八年武举，历襄阳机宜，擢阖门舍人。轮对言泉、漳、汀经界不行之弊。出知钦州。卒于官。
　　赵悰　字彦忠。为福建运管。以盐法病民，请恤灶户，均敷额。知惠州，核积年吏弊，得米七千斛，镘五万缗，入于公，斥其余以惠民。历提举常平。卒于官。
　　王保隆　以大理评事，知莆田县。于凤凰山下，开永丰塘，民获其利。
　　李纶　字世美。以父丙荫任官。所至有清操。淳熙初，提举广东常平。适其兄经出守恩平，酌于江滨，相励以清白传家之语。纶曰：“倘负吾民，有如此水。”投杯于江，杯停不没者久之，观者无不惊叹。
　　庄柟　字子修。以父方荫补官荆湖，制帅赵方器之，辟信阳判官，摄守事。北兵围城，与战，破之。改罗山令，通判江陵。海柜久废，率令修复之。知峡州，终江东参议。
　　储用　字行之。淳熙十一年进士。令建阳，有惠政，擢守光化，移襄阳。以忤制臣，罢归。时海寇犯泉境，与真德秀协谋捕其首赵郎，余党遁去。后直文华阁，知广州。未任，卒。
　　陈震　字省仲。淳熙十四年进士，令瓯宁，再令新建，通判饶州，知韶州，摄宪节。却台府例券数千缗，除军器监丞、迁大府丞，奏乞减二广丁钱，缮边郡城堡。奉祠归，卒。
　　林谷　字声之。淳熙十四年进士，令上虞，判严州。以荐召审察，忤权臣，调潮州通判。归。居官善审谳，或疑其以术钩致，谷笑曰：“吾何术？临事心无私系而已。”人以为名言。
　　储擢　广州守用子。淳熙间，守雷州。筑城垣，修志乘，兴社学，遴民俊而教谕之，郡治焕然改观。
　　曾贺孙　字景卿。淳熙中，为怀安簿。方弱冠，荐知崇安县。邑罹水灾，募舟济溺，煮粥哺饥，竟以勤民得疾，卒。
