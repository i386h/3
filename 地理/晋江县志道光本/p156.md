<!-- { "loadSidebar": true } -->
　　李瀚　字元直，号毅庵，泗水人。洪熙间，其始祖清以战功调泉州卫指挥俞事，三传至瀚，皆袭前职。瀚少失怙，事母得其欢。性质聪明，躯干修伟，亲近儒者，讲论书、史、《武经》百将传，士大夫多与交游。考选军政，奉成法，革宿弊，抚恤士卒，咸乐为用。弘治辛亥，漳州剧盗温文进等啸聚山谷，攻劫县治，檄瀚前往征捕，克奏肤功。事闻，赐白金。正德丁卯，南靖草寇生发，复召瀚征之。擒获贼首李靖，尽绝其余党，赐币及宝钞六百贯。年五十一卒。侍郎颅珀为铭其墓。节《顾新山文集》。
　　徐麒　邳州人。泉州卫镇抚。嘉靖季，斩倭首七颗于同安地方，升中所正千户。复进征兴化渚林，斩获有功，升本卫指挥佥事，子袭。《闽书》。
　　经历司经历
　　孙文质　苏州人。万历末任泉州卫经历。有才有守，摄安溪令，士民宜之。及再缺令，群请再摄。既去，碑颂焉。《闽书》。
　　泉州卫百户
　　郭瑄　蓟州人。泉州卫百户。懋弟，晓兵法，善骑射。正统中德化寇发，御史陈永、兵宪陈祚委瑄讨之。将所部百二十人，遇贼新化里等处，生擒贼首林真保等三十一人，斩戮倍之。继而余党犯永春，士民乞再用瑄。贼闻大怖，引去。瑄袭击于苦竹村，日数战，皆破之。复追杀至吴田镇，死伤遍野，贼窘甚。胥指是髯将军者郭耶，铳弩齐发，瑄伤股。贼传闻瑄死，引还，剽掠十九都诸乡。瑄裹疮督战甚锐，贼见瑄骇逐，永、德以宁。是月疮溃，卒。事闻子袭。《闽书》。
　　右百户
　　张养正　本宝坻人。泉州卫右所百户。嘉靖三十二年奉檄守兴化青山备倭。夷舟傍岸，养正发矢中其三。明日夷悉众登岸，养正御之，后军奔逃无援，遂被害。时年甫十九。其仆守庆以护主先被贼斫死。事闻，升袭二级，令附祀卫民祠。《闽书》。
　　前千户所正千户
　　秦升　本定远人。高祖安，洪武中从开国功曾祖惟调任泉州千户所正千户。祖雄督运道亡，俱没王事，而皆葬外地。升性至孝，年十六袭职。北至潼关，祭奠高祖，修其坟茔。南浮江淮，徧求其祖雄故阡不得，虔诚祷天，修斋减膳，寻至环琼堡得之。涕泣大恸，庐冢匝月，乃卜日迁柩运回，由江直下抵福之北岭。祭扫曾祖惟坟，修葺之。未至家，闻父讣，哀号顿绝。既归，执礼维谨、卒哭。先葬祖父母，次乃购地葬父，庐墓三年。成化十四年，寇萧丙三等作乱，升时已年老，率官军追至永春、长泰二县，捕获贼党王清仔等，杀贼苏尾仔首级，仍生擒丙三以归。母洪氏，年八十余，事之孺慕，终身侍疾，衣不解带者数月。巡按御史先后疏奏，正德三年旌表。旧志，参《闽书》。
　　永宁卫指挥同知
　　钱辂　字廷用，全椒人。有才略。景泰中，海寇严启盛恃险为乱，辂率舟师追七日夜，至黑水洋，大小十一战，贼败遁。复征沙尤寇，斩酋萧政通，以功升泉州永宁卫指挥同知。辂知书，事母孝，教子严，治家有法，闺门肃然。通志。
　　知事
　　陈用之　成化中永宁卫知事。永宁海上地，弦诵声稀，用之访诸贵胄及戎籍子弟之秀者，劝使就学。时诣门谕之，曰：“古人虽在军旅，不废诗书道艺，人间惟此一种味最不可少。”且为敦请兴化耆宿陈愈为诸生师。既三年，得可造者三十人，白当道乞如民间俊秀例，充附泉州府学，以均教育，以劝来者。自是永宁文风日进，学者德之，立祠祀焉。《通志》。

　　国朝
　　福建陆路提督军门
　　马得功　辽东人。顺治十年以提督三等任福建水陆提督军务。丙申，海寇围会城，得功督师应援。会省围既解，遂倍道追击。陆攻则从石鼓以扼其锋，水战则遮峡江以夺其险，克复闽安重镇。乘胜逐北，复连、罗、福宁官塘，威振海外。移驻泉州，结营鹭岛。造巨舟百余艘，复沿海十六城。擒白沙、南、惠、德化、安溪等处老穴渠魁，以次俘建、邵、汀、漳、溪滨、濑窟诸寇，翦除殆尽。以积劳卒于官。
　　段应举　辽东镶蓝旗人。康熙十五年以都督同知提督福建军务。当克复泉郡之日，誓师戒杀，秋毫无扰。寇围海澄，应举矢志坚守。食尽援绝，至蒸靴底皮、煮糊窗纸以为食，兵民无一叛者。不数日城陷，遂自杀。
　　张云翼　字又南，关中人。初为大理寺卿，以父扦西扞功，袭封侯爵。康熙二十五年授福建陆路提督。至则戢部伍，恤闾阎，谨斥堠，诘奸宄，萑苻屏息，兵民晏如。暇则与士大夫樽酒论文，敲棋赋诗。辛未夏旱，祈祷莫应，云翼乃命建坛于东岳祠，蔬食致斋，为文告之，复步祷于烈日中。于是雷作雷同〔一〕，倾盆如注，益以霢霂数日，高下均沾，岁以丰稔。泉民争颂其功。又念岳山冢累累，贫民无埋葬之区，捐资购地以为义冢，民咸德之。所着有《式古堂诗文集》。
　　王万祥　字瑞宇，号铁山，巩昌府会宁县人。随征关西，俘获甚众，叙功擢总兵官。康熙三十七年，历福建陆路提督。时闽疆宁谧，烽火无惊，以戢兵爱民为先务。朔望集兵民讲解圣谕，躬行为倡。晋邑学宫久不治，且就倾圮，捐俸鼎新之。御将弁士卒廉而有恩，散饷清查按给，毫无缺漏。拔补弁目，择贫而材有功而远者。其有以资进者，严斥之，后皆屏息。署中需用诸物，照市价平买，无敢藉名派勒者。遇旱馑水火，必躬驰斋祷，尤乐与民同之。值圣祖南巡，恭迎陛见，天颜喜溢，顾谓扈跸诸臣曰：“是其居官最优，声名最著者。”注问良久，锡赍甚渥，赐“智义合宜”匾额。回任，益普惠泽，凡绅士将领兵民成感颂之。康熙四十年，以疾卒于官。通郡呼号悲涕，呈请入祀名宦。又于凤山之阳建祠塑像祀之，勒石纪焉。祠付道士林斗赐住持看守。其子王德敬懋钦等将扶榇北归，复买田十二亩零六毫给斗赐为岁时祭祀修葺之费。其丘段住址田租产米佃户另勒石于祠中。
　　穆廷栻　号符公，永平府山海卫人。康熙丁未二甲武进士。五十四年，任福建陆路提督。悬匾于署曰“天理、国法、人情”。严纪纲，饬部伍，程功能，勤训练。仁慈恻怛发乎己而孚乎人。拊循备至，兵戢民安。六十年，台湾朱一贵倡乱，大师进讨，内地戒严。廷栻从容坐镇，约束营伍，稽查匪类，民不知兵，弦歌之声溢于街衢。暇则遍读群书，手不释卷，恂恂儒者气象。自奉俭约，爨无精粮，食无重肉，囊无余财，家无余蓄。一切甘苦与军士共之，故人戴其德最深。卒于官舍，兵民感泣悲思，勒石东关外纪德，建祠萼辉铺府后山祀之。节杨仙洲碑记。
　　张起云　字紫绶，大宁人。雍正六年由提标右营游击署烽火门参将。信赏必罚，训练有方，累迁南澳镇总兵官。镇为南澳要冲，商艘络绎，稽查为难。起云亲历巡察，安塘设哨，规画周详，沿海萑苻潜消远迹。凡营卒年老无依者，悉捐俸米以资其生。又捐施医药以愈兵民瘴疟。芟除毒草，以免愚氓轻生。治军余暇，手不释卷，游览所至，形为文章。九年，署陆路提督。端己率属，恤兵爱民，以劳卒于官。兵民思之。十年，特旨祀贤良祠。
　　海禄　京城正蓝旗蒙古阿米尔图佐领下人。由前锋积战功，奉旨赏给噶布什海巴图鲁名号，戴花翎，加三等侍卫，晋二等，补放镶黄旗前锋参领，署理甘肃固原镇总兵，旋补实调直隶天津总兵。蒙恩随入紫光阁筵宴，列入功臣画像，给世职骑都尉，补授云南提督乌噜木齐都统，署理伊犁将军事务。旋补乌什参赞大臣，办理回疆各城事务，补授镶蓝旗蒙古都统降副都统衔，伊犁领队大臣，补授伊犂参赞大臣，降拜唐阿放蓝翎侍卫，补授山海关副都统。乾隆五十四年六月，由广西提督补授福建陆路提督。八月抵任。裁荫粮，核军实，五日一操，每操必于五更，平明已毕。历年藩司所发兵饷，间为胥吏扣克，咨文督抚使饬司务以实，按名分给，丝毫不少。治盗严，军民犯者重刑。将兵为累于民者，严裁之，置诸法。每夜亲率参、游等官，严加巡阅，五更乃止。城外偶有盗警，立督府县官往捕，务绝根株。滨海一带，严饬汛兵，随时巡缉。兵之逃于汛以虚名应者，按律惩革。由是山海乡村翕然镇静，城中夜户不闭，四境奠安，驯致富饶。向例提帅巡阅全省营伍，南北二路分为两年。禄恐以烦数苦供亿，定于一年巡徧，自后间以为法。严绝苞苴，有把总馈书办银三百两，并置法，后莫敢犯。自奉俭约，至爨火无资。府县官于年节送礼者必绝之，曰：“有司枉法于民，辄以抗官借兵肆其欲，吾受其馈，不得不依其请，是殃民也。”晋邑令史必大，官清无所馈，深悦之。宣讲圣谕广训，时有营兵恃顽戏语，必大立杖之以见禄。禄大奖之，厚加结纳。以积劳致病，于五十六年二月卒于官。军民哀痛，如失所亲。灵柩之行，焚香致奠。四十余年兴思勿替，现绅士呈请崇祀名宦祠，以昭遗德。
　　中军参将
　　朱起龙　浙江人，起家戎行。康熙甲寅之变，全家被难，起笼走脱。丁巳二月，随提督段应举克复泉州。将军藩镇议剿，起龙劝提督极力阻止，民赖以全。三月，白头贼匿城中，夜半窃发，兵民失措，起龙率众先驱，从北门歼逐始遁，授中军参将。历建奇功，秋毫无犯。泉民黄郁家贫，有女年十五，卖与福州杨把总为妾。临行哀哭，不忍去。起龙捐俸二十两代赎，俾就近择配。郁亲族鸠金缴还，坚不受。又张天锡拆屋有伤邻家，致竞，问价十金，如数捐给，免拆。后升海坛镇总兵，军民遮道泣留。《近时新案》。
　　后营游击
　　刘国兴　字振宇，直隶宣化人。入伍随征，讨平逆乱，恢复迁界，多立战功，由古田把总累迁提标后营游击。康熙十七年，海寇围泉，势危累卵。国兴身先士卒，竭力捍御，城赖以全。每行军，所至纪律严明，保全妇女名节不可胜纪。福泉二郡士民至今颂德。历任河北、碣石、韶州三镇总兵官。卒，恩赐祭葬。子世明任福建巡抚升本省总督，闽人咸庆国兴能以阴隲作贻谋者。
　　水师将调防泉州
　　李尚文　籍贯未详。康熙初任水师将调防泉州城。十三年，耿逆变，欵使至泉。提督王进功翦辫纳印，纵兵焚劫坊市。于是提标兵劫缙绅，诸防兵劫编氓，士女朴被号窜，独尚文约饬所部兵，秋毫无犯。未几，提标诱杀城守赖玉、守备戴国用。泉民德尚文最深，为涕泣请命，得不死。陈宏夫《三秋纪事》。
　　安海都司
　　高守忠　号荩臣。干隆□十年间任安海都司。勤力捕盗，宦况清淡。自尝地□□粥给兵丁夜食。不分风雨，彻夜巡查，虽严寒亦守西塔砦防盗。时典衣以继夜粥，国学黄世瑶捐薪米助其不足。殁于官。绅士施开泰、柯大玠请其主附祀于安平熊太守祠。采柯希九《安平纪略》。

　　〔校注〕
