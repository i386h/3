<!-- { "loadSidebar": true } -->
　　黄庆贞　字俞正，汝良三子。以荫入成均，待诏金马门。抗疏陈言，屡见嘉纳。嗣授兵部职方司主事。复屡上奏章，忧时激切，反复动至数千言，时不能用。归侍养，卒子家。
　　李拯　崇祯戊辰进士，授上虞令。所案讼牒，明是非而止，罕及刑楚，民服其明恕。出五年清俸以治学校，不借民工，不资赎锾，而经营可垂永久，升户部主事。
　　吴逢翔　字穉震。崇祯戊辰进士，授归善令，改调长沙，历刑部员外，擢金华知府。时蓝客为乱，当事欲剿之。逢翔躬驰至垒，谕以祸福，即解散。力请当事诛其魁，余悉贷之，计全活四千余人。迁广东岭右参议，告归，年八十卒。
　　洪启遵　有声侄，南安人，徙居晋江。崇祯戊辰进士，授吉安府推官。性刚直，不畏强御，民有寃抑，辄求启遵理之。贵势以为不便，而启遵持益力，无敢干请者。事必屡讯，故平反独多，民咸德焉。后擢台谏，有直声。
　　黄桢孕　字维宁，凤翔长孙。以荫授正定府通判，摄南宫、获鹿二邑篆。切抚循，明听断。秩满，擢和曲州牧，恩威一禀乎法。抚军蔡侗凡器之。丁艰归，服除赴补，卒于京。
　　黄景孕　字景止。崇祯辛未进士，授户部主事，出榷九江关。是时湖北蠢动，佐抚军画机务、调兵食，咸中窾。复亲提兵往援黄梅，抚按交章论荐。转本部员外，升云南司郎中。会言官弹劾丁巳年散粮侵欺事，波及罢职。
　　朱希莱　字伯宰。崇祯辛未进士。授公安令，改襄阳，治行称最。擢兵部职方司员外，历郎中，升大理寺卿。奉命稽核户兵二饷带，册库悉心稽核，略不狥情。
　　邱启雍　字然卿。就郡掾。满役，试吏部，授瑞金尉。先后四载，与邑令林公堵公共心治政。迁增城乌石巡检。萑苻如林，督逻者，搜其党，群盗惊为神明。丁艰归，敝笈萧然。
　　温明登　字宜侯。崇祯癸酉举人，授河源令。甫至，流寇充斥。修城垣，备战具，擒为暴者七人戮之。督兵破贼于茅田蓝口，捣平其巢。积劳成疾，乞归，数年卒。
　　黄景明　字可文。祟祯甲戌联第进士，授长乐令，平反被诬窝盗数十家。擢礼部仪制司郎，督学粤西。迁浙江三衢副使，雪巨寃，阻开采之役，民赖以安。归，卒年八十二。
　　吴震交　字黄初。崇祯甲戌进士，授南兵部主事，督理船务。旧艘半朽败，篙师多虚籍糜费，力绝其弊。升武选郎中，出守维扬。妖僧簧众，至即捕治，政声大著。假归不出。
　　黄润中　字嗣雨。崇祯丁丑进士，授刑部主事，多平反。转礼部祠祭员外郎，简撰修《实录》，教习驸马，督学河南。擢惠潮兵备道。时有大帅吴某日事诛求。润中以礼恳其剿贼，勿扰我民。大帅感动，出师剿寇，潮民以宁，以病归。
　　吴之琦　号雪因。崇祯丁丑进士，授青浦令。五载多惠政，户皆颂德。时旱，日暮步行梼雨，酷暑不少休。升礼部仪制司主事，临行攀辕者塞道。
　　李登云　字锺表。崇祯丁丑进士，授金坛令。时值用兵，财饷倚办，登云加意抚字。县寇窃发，擒斩巨魁，余党悉平。又白寃狱，不受富家之贿。升刑部主事，历员外，致仕归。
　　苏国瓓　字瑜公，梦仪第三子。崇祯癸未进士。为山东道监察御史，上封事，有视朝宜早，阁票宜复，丝纶宜重，召对宜节四款，并嘉纳。丁父艰归，寿七十三卒。
　　何运亮　字中寅。崇祯癸未联捷进士，授海康令。赈饥馑，涤烦苛，有何佛之称。调南海令，首邑繁剧，加意抚绥。擢工科给事中，升观察督盐政，晋太仆寺少卿，仍理盐政如故。锄弊恤商，粤人德之。是时军兴旁午，预贮榖数万石，以资飞輓，事闻，晋阶一级。丁内艰归。

　　●卷之四十五　人物志【宦绩之六】

　　国朝
　　邓孕槐　　郭炜
　　黄熙孕　　庄际耀
　　黄徽孕　　黏本盛
　　黄志美　　张汝瑚
　　蔡承锡　　蔡庆旺
　　黄志遴　　黄骊信
　　陈呜銮　　邱锡
　　黄隆　　　尤穉章
　　杨孟瓛　　丁■〈禾秉〉
　　何承都　　柯赓昌
　　黄颢中　　黄袠孕
　　吴愈圣　　杨于先
　　龚必第　　吴锡孕
　　颜凤姿　　陈殿栊
　　郑朝清　　郭世纯
　　黄之騄　　何芳腾
　　郑长青　　蔡时光
　　黄朱勖　　郭焻
　　郭世绳　　朱昙嘉
　　黄士垐　　洪承龙
　　林逢泰　　许谦吉
　　李为观　　洪奕懿
　　黄嘉爵　　黄明
　　陈俞侯　　庄延裕
　　黄式度　　郑仲谋
　　周文骥　　蔡协吉
　　周韶曾　　蔡致远
　　林逢济　　陈善
　　纪宗瀚　　黄裴
　　吴一豪　　万际璋

　　国朝

　　邓孕槐　号台生。崇祯庚午举人，顺治元年授顺天府推官。尽心恤民，谳狱公慎。擢广东道御史，巡按江南上江，兼理漕储庐政，冰蘖自持，宿蠹一清。复按真、顺、广、大，兼管紫荆、密云等关，兴除举核，矢慎矢公。四郡当彫残后，地荒民散，陈疏请豁粮，累三人而后报可。丁外艰，归，卒于家。子■〈火鼎〉。
　　郭炜　字闇生，如楚子。崇祯庚午举人，顺治初官广东高雷廉道副使。遇贼不屈，贼亦以好官敬之，寻病卒。
　　黄熙孕　字维敬，凤翔孙。崇祯辛未联捷进士，顺治初授南海令。竖椿门以防海患，饬战具以剿海寇。擢户部主事，转礼部员外，迁郎中，奉使江西。丁祖忧，起补原官。仗中枢节，建牙吴越，推诚怀来。事竣，纳印节，由尚玺历银台冏卿，晋刑部侍郎。以年老乞归，年七十八卒。
　　庄际耀　字澹若。崇祯丙子举人，顺治初授政和教谕。以砥砺名节、涵养德性为多士倡。擢山西乡宁令。土产煤炭，旧时官每行查私窑，多所需索，价由是贵。际耀令自报，不差一役骚扰，煤价以平，远近戴德。以老告归。
　　黄徽孕　字吉臣，凤翔孙。崇祯丁丑联捷进士，授绩溪令，调桐乡。冰蘖自守，厘剔蠹弊，迁刑部主事。顺治初，擢御史，出按山西顺天，综理烦剧，苏息凋敝。升兵部左侍郎，居中调度，稽核兵饷。以疾乞休，卒于家。
　　黏本盛　字道恒。崇祯己卯举人，顺治初授河南推官，务平反，出寃狱。入为给事中，历吏、户、礼、兵、刑五垣，前后疏五十余上，皆关国计民生。又疏请盐折归县，严禁私派，泉郡受其惠焉。由礼科都给事升京堂。卒年六十七。
　　黄志美　字令士，熙孕子。崇祯己卯举人，顺治初授广东高州知府。宽和无忤，民有兄弟争产及后母讼前妻子不孝，感以天良，各自悔悟。后解组归，寿九十卒。
　　张汝瑚　字夏锺。崇祯壬午举人，顺治初授清源令。邑赋役为累已久，清查厘革，民蒙其德。永济渠逶迤三十里，岁久淤塞，被豪右占耕百余年。汝瑚稽邑乘，不避劳怨，请于上官，浚复之。在任七载，因盗案诖误，报罢。嗣起补安陆府通判，却例金以千计。后告老归。
　　蔡承锡　字畴夫。岁贡生，顺治三年丙戌考授漳平教谕，迁真定县丞，升饶阳、宁晋二县令。勤慎爱民，卒于官。榇归，两邑百姓泣送，相望于道。臬司王原膴赠额曰“两邑甘棠”。
　　蔡庆旺　字于曾，承锡子。顺治三年丙戌考授福州教授，调台湾。秩满，迁屯留令。三载致仕。庆旺秉铎四十余年，修宫墙，饬礼器，整肃学规，教人以端士行为先。及宰屯留，勤慎爱人。告归，百姓遮道以送，勒碑曰“上党著声”，年八十五。
　　黄志遴　字铨士，熙孕子。顺治丙戌联第进士，选庶常，授国史院编修，与纂六曹章奏。累升至少詹事，出为湖广左布政。劝民农桑，为守令倡。值军事旁午，转输粮饷，绥辑百姓，赈恤流寓，督抚交荐卓异。丁内艰，除补云南，改贵州，未行而卒。年五十，门人熊伯龙为铭其墓。
　　黄骊信　顺治三年丙戌考授番禺教谕。洁己礼贤，士类咸钦。倡建学宫，重修名宦乡贤各祠。丁父艰，除服，不复出。课授后进，户屦满焉。
　　陈呜銮　字殿甫。顺治三年丙戌以人才举授大埔令。调海阳，军兴旁午，加以岁旱，经理兵食，周恤民隐。时提督李成栋倡叛会城，两粤皆陷。呜銮不污伪职，间道归，抵家而卒。
　　邱锡　字尔衮。顺治戊子举人，授瓯宁教谕，内升国学典簿，迁行人司副，旋转正。又升刑部员外，鞫狱维允。晋兵部郎中，出守广平。谳决以三日为度，案无留牍。饬伦纪，正风俗，教化修明。后解组归，卒于家。
　　黄隆　字增芬。顺治戊子举人，授教职，擢国学博士，升兵部主事，迁户部郎。历官十五载，清操甚著。以事罣误，寻复原职。备兵甘肃，转荆南副使，分守郧襄。崇儒重士，人为奋励。逾年告归，死于家，郧阳士民思之不置。
　　尤穉章　号雯庵。顺洽戊子举人，授宜黄令。邑接壤虔化，山寇鸱张，穉章相度阨塞，设弁兵防其要害，民得安枕。宜困征徭，额外数倍于公，刬除积弊，编民嘉赖。县治火毁，赁屋而居，捐俸倡建，焕然一新，绅士为文勒碑纪之。
　　杨孟瓛　字巨山。顺治戊子举人，授上杭教谕。专意训迪，苜蓿自甘。有诸生为乡民所讦，邑令牒致之。孟瓛谓两造中有里民，非学官所应理，力辞焉。卒于官，榇不能举。令蒋廷铨倡捐，诸生各致赙，始得归。
　　丁■〈禾秉〉　字幼平。顺洽戊子拔贡，授推官，改永清令。升绥德知州。丁内艰，起补陕西宁州。宁赋视他州县独倍，■〈禾秉〉力恳制军，连疏入告，得照邻邑。题授知府，谢病归，卒于家。
　　何承都　字玉水。顺治己丑进士，授刑部主事。越年，巡按陕西，疏陈巩昌营兵侵夺民居，请归原营兴建营房安插。又疏请即营兵定为戍卫以荒屯，令守兵耕种。凡所奏皆有裨于国计民生。得报，可。以疾卒。
　　柯赓昌　字贻赳。顺治己丑进士，授潜江令。时湖南未靖，大兵过潜，调度有方，毫不扰民。汉水为患，躬率修堤，民赖以安。擢礼部主事，告归。癸酉典试河南，所取解元冉觐祖为理学名儒，人服其识。卒于官。
　　黄颢中　字嗣昭，凤翔第七子。顺治己丑进士，授浦江令。兵燹之余，民窜地荒，颢中发仓廪、集流亡，冰蘖自甘，殚心抚字。复兴学校，育英才。上官方拟推荐，竟积劳成疾，卒于官。
　　黄袠孕　字维湘，润中次子。顺治丁卯举人，授崇仁令。政务宽大，与民休息。兑收漕南二粮，力除积弊。起补肃宁，治一如崇，甫四十日，卒于官，肃民哀哭送之。
