<!-- { "loadSidebar": true } -->
　　王时俭　字本节。嘉靖戊戌进士，授刑部主事，历员外郎中。恤刑江北，执法无私。出为云南参议，筑堤灌田，亲董其役。堤成，世为滇利。在滇十年，两奏最绩。解组归，单车南行，百姓遮道。抵家，囊槖萧然。性孝友，恬淡简易，世多称重。
　　王春复　字与乐。嘉靖戊戌进士，初令泰和，历南京工部郎中，出守赣州，擢云南副使，备兵金腾，驻永昌。慈恕廉介，民夷相安。参知广右，年余病卒，而贵州总宪之命下。春复持重老成，然诺不苟。历官所至，皆有惠政。著有《四书、周易疑略》，自为序。
　　史朝宾　字应之。嘉靖丁丑进士，授刑部主事，擢员外郎。适兵部郎杨继盛论严嵩纳贿蠹国十大罪五奸，下司寇狱。嵩子世蕃，令其党李世荣、何鳌、王学益等，密语朝宾，必杀杨。朝宾正色曰：“有律在，何可枉也？”王学益瞠目曰：“司官狗名，予老矣，惟知主上意耳。”于是，以诈传亲王令旨拟绞。自为稿，强令署名。朝宾署奏末云：“杨继盛语虽诖误，心实无他。惟复悯其狂愚，谪发远戍，以全好生之德。”奏入，嵩怒甚。杨竟坐大辟。朝宾降三级，外调判泰州，量移扬州，迁南户部。丁艰，服阕，补工部郎，分署张秋镇。嵩败，徐阶为相，擢尚宝〔二〕少卿、南京大理丞，复署应天府丞，晋鸿胪寺卿，卒。穆宗朝，诏赐谕祭。朝宾中外所至，廉能著声。西曹谳狱时，委曲匡救。既殁，囊橐萧然。所著有《观吾集》、《史氏内范》。
　　林一新　字震起，性之子。嘉靖丁未进士，授户部主事，转员外郎，升江西佥事。丰城堤决，设法修筑，民称林公堤。严嵩家僮有犯，杖系之。晋云南佥议，以忤权贵降调。已乃晋参政，擢右布政。后复以不附同年张居正故，给事中论一新年老，致仕归。家数椽，人谓林氏以清白世其家云。
　　张冕　字庄甫，旺孙。嘉靖丁未进士，授乌程令。倭寇旁郡，筑城集兵，败贼于桑阿林莺脰湖。复扼贼乌镇，贼不敢犯。迁桂林同知。剧贼张琏劫岭东，擢为兵备佥事，连缚潮阳、惠来二酋，平其巢。癸亥，倭围潮阳，冕引兵入城，贼百方攻城，随机应之。阅三日，贼遁去。迁广西参议，分巡右江，弭盗安民。嗣罢职。冕筮仕二十余年，所至茂著劳能，司空刘麟至目为铁汉。徐相语人曰：“张冕执法稜稜，士民畏爱，盗贼畏避。”先时泉叠遭倭患，米价踊甚。冕在岭东，谕商民航谷抵泉，里人赖以济，竖碑通衢。城有清濛乡，冕尝讲约其地，乡人塑像祀之。
　　郭文焕　字仲实，从学蔡清。嘉靖已酉岁贡，授高安训导。卒于官，究心理学，注释《四书》、《易经》，《太极图》、《通书正蒙》，间发虚斋所未发。王遵岩读其文而深喜之。
　　陈道基　字以中，自同安徙晋江。嘉靖庚戌联捷进士，授嘉善县，以卓异征，除云南道御史，巡按广西。擢太仆少卿，移南鸿胪卿。为谗所中，出为四川副使，迁广西参政、浙江按察使。起拜南京右佥都御史，提督操江，改处天巡抚〔三〕。言官希柄臣指诬其短，即日解组归。廷议用宿望，起巡抚顺天，迁南大理寺卿。进南户部右侍郎，总督粮储，迁南刑部尚书。疏乞归。生平不受私托，而独笃于故旧。见乡先达逡巡隅坐，接后进必与均礼。年七十五，卒。赐祭葬。
　　薛天华　字君恪。嘉靖庚戌进士，授南刑部主事。满考，诣京师。适杨忠愍以论严嵩死。天华与杨豫孙、董传策、朱天球哭之死所，捐金为其殡殓。以此取慰严嵩，七年，乃得出守重庆，升云南提学副使，迁浙江参议，擢广东按察使、晋本省右布政使。历官所至，皆有能声。以疾卒。所著《明善斋经疑》、《居官疏义》、《诚意解》诸书。子应锺，令桂平。
　　史朝宜　字直之，朝宾从弟。嘉靖癸丑进士，出宰山阳，升南户部主事，转员外郎，守琼州。严绝珍奇，夷人信服。擢按察副使。流倭入琼，人情恇怯，朝宜督师击之，倭遁去。擢浙江参政，厘飞洒，革横征，升广东按察使，晋湖广右布政。入觐，铨部列之卓异，锡镪予宴。至楚不数月，引疾。朝宜孝友，持守深坚，状貌不逾中人，清劲之气，著于眉睫。历仕二十四年，骯髒直道。所著《易说》及诗文，子继偕裒辑传之。而弟朝富，亦自永州疾归。乡人以比汉二疏云。
　　许宗镒　字应衡。嘉靖癸丑进士，授浦江令，调仁和，迁南工部郎，转户部。寻迁夔州守。浚武功、留润二井，浚旧池七处以便民。擢广东按察副使，备兵南韶，抚服大小罗山峒寇。会征大庙山寇黄显祖，功将成，而巡抚檄移其兵他征，宗镒不从，为所衔。已迁太仆卿，坐论，谪贵州参议，寻迁云南副使，备兵临安。清复戍兵土田，防御獛贼剽掠。辨寃狱，禁刁讼，置学田，凿湖泄水患，蓄灌溉，士民镌石纪绩。迁浙江参政，未几罢归，里居数年卒。祀四川名宦。
　　许天琦。字大正。嘉靖壬戌进士，授行人，擢工科给事中，转刑科，出为广东参议，备兵惠州。拊循士民，约己省费，严饬将吏，毋许贪功妄杀，民以安堵。招降贼帅朱良宝，调贵阳。年余，擢云南副使，备兵金腾。招徕三宣六慰二土司诸夷，宣谕德威，诸夷帖服。至滇四阅月，以疾卒。两省立祠祀之。所著《四书、周易管见》、《续宋史断》行于世。
　　沈亨　字体敬。嘉靖乙卯，以贡授新会训导，升宜山教谕。致仕归家，数年，卒。亨自为诸生，以古有道自待，教人以孝弟忠信为先，嗜学安贫，有儒宗之风焉。祀新会名宦。
　　庄国桢　字君祉。嘉靖壬戌进士，授会稽令，署山阴。以卓异，征拜户科给事中，转工科。先后疏谏游宴，抨大臣夤缘奥援，出为浙江按察佥事。时倭警初平，持以镇静，与民休息。迁江西参议、广西副使，绥靖永宁叛猺。改视江西学政，迁广西参政，广东按察使，云南右布政，转江西左布政。丁外艰，服除，补河南。值大祲，请改折漕三岁。讲求荒政，裁经费，汰浮冗。擢副都御史，巡抚江西，捕除安庆、赣州乱寇。晋南京刑部左侍郎，改北户部。以内艰归。国桢器度端凝，宽和严整，乐道人善。卒年七十。子懋华、懋声。
　　林乔相　字廷翰。嘉靖壬戌联捷进士，授户部广东司主事，晋浙江司郎中，授南宁府。南宁古邑州，地杂夷而居。乔相洁己御下，请建新宁州治，为邕保障。升山东按察副使。遭母丧，服阕，除江西副使，晋浙江参政，擢广东按察使。入觐，升河南右布政使，转云南左布政使，戢抑滇镇骄恣，暴其罪状，晋右副都御史，巡抚贵州，兼督湖北川东军务。有宣慰土司安疆臣应承袭，其叔国亨谋夺之，乔相疏授疆臣，疆臣致数千金以谢，乔相正色叱出。会杨应龙煽乱，乔相疏诛应龙，檄疆臣出死力共讨叛贼，而薛直指受应龙重贿，与乔相互讦，遂罢归，林居二十八年。著《日省录》。卒年八十有二。
　　陈邦颜　字献祉。嘉靖壬戌进士，授华亭知县。赋繁多逋，设法催科，尽心抚字。隆庆初，入为兵科给事中。二年，诏遣太监赵玢于南京供应机房织造，邦颜上疏切谏，忤旨，夺俸二月。以疾乞归，道卒。
　　詹仰庇　字汝钦，号咫亭，源子，安溪人，徙居郡城。嘉靖乙丑联捷进士，授南海令。才赡守廉，除盗雪枉。创条鞭法，后浙抚庞公以其法奏请通行。举卓异，为御史。穆宗命购宝石珍玩，廷臣疏谏不听。仰庇上言，引仲虺戒不殖不迩，召公戒丧德丧志，乞停罢之。又疏陈内监制办烟火，元夕张设灯市，俱不报。复上言陈皇后不宜出居别宫，致忧郁成疾。上手批：“妄言，姑不究。”仰庇益感奋。会奉命巡视监局库藏，疏言：“内臣假上供名，恣意渔猎，乞命户工二部及科道核查，勿作无益以害有益。”疏上，廷杖削籍。神宗初，起广东参议，抵任两月，乞疾归。复起江西参议，转山东按察副使、南京太仆少卿，入为左佥都御史，晋左副都御史，迁刑部右侍郎。诸所振刷论建，皆惬时论。引疾归，二十余年卒。年七十一。赐祭葬，赠刑部尚书，特祀学宫。
　　李逢期　字维征。嘉靖甲子岁贡。学以不欺为标领，以孝弟为粟帛，以整齐严肃为步趋。尝曰：“乾之学，约之一诚；坤之学，约之一敬。诚，无不敬；敬，则思诚。乾道坤道，一而已。”授泷水司训，升宁波教授。士有与民构者，阴谕之曰：“奈何以小诟蒙大耻，令刀笔吏持短长？”士皆化焉。迁吉藩纪善。致政归，年七十三卒。所著有《四书易经随笔》。祀宁波名宦。
　　何炯　字思默。嘉靖中应贡，试内廷，世宗阅其文，亲擢第一，授安福训导。首以忠孝训士，迁靖江谕，教如安福。士仰其方严朴直，以古君子尊之。辑王梅溪、真西山二贤守政教，及唐、宋以来乡先哲著作，为《清源文献》。祀安福名宦。子乔迁、乔远。
　　黄凤翔　字鸣周。隆庆戊辰及第第二，授编修。万历初，与修《世宗宝录》进修撰。同考会试，严却权贵私请。累升中允谕德，南国子监祭酒。念母归养。起北祭酒，升礼部右侍郎，兼翰林侍读学士，充经筵讲官。抗疏言：“今多事之秋，宜屏游宴，亲政事，以实图安攘。起建言被斥之臣，蓄敌忾敢死之士，出内帑滥用之蓄，为用兵赡给之资，则养士募兵，充然有余。”疏入，不报。时皇子未立，中外瞩望。凤翔上册立议。上怒，夺俸，遂乞休。壬辰，起礼部左侍郎，升南礼部尚书。疏辞，许之。甲午，起尚书，复疏乞养，归。凤翔至孝，以养母故，膺命屡辞。母寿终，而凤翔年且六十矣，执丧哀毁。甲寅，凤翔卒，年七十六。讣闻，赐祭二坛，加一坛。凤翔举进士四十余年，在官十三年，忠厚狷介，诗书子史，靡不贯彻，居家俭约。著《田亭草》、《嘉靖大政记》、《编年录》、《泉州志府》。天启初，赐谥文简。子淳中、润中、灏中。
　　杨道会　字惟宗。隆庆戊辰进士，铨黄岩令，擢南户部主事，改工部都水司。寻榷木南关。张居正密令伺南方人情向背以告，不从，迁虞衡员外，擢屯田郎中，出守安庆。丁艰，服阕，起补台州，迁广西按察副使。与粤抚不合，投檄归。居二年，起为其省提学使，迁湖广参政，提举太和山及分守荆南道。治郧襄政，务大体，不事小利，岩郡宁谧。升按察使，分守武昌，寻摄其使篆，转布政右使。而楚宗狱起，诸司穷治不休，道会语左使，列为数等，奏上，报可。庚戌入觐，上疏乞归，许之。道会贞而不谅，和而不流。取性理精言，采入《程朱全书》、《近思录》、为《性理抄》；依春秋纲目例纂成历代史，自作论赞，发前人所未发。卒年八十。所着《诗礼二抄》、《周礼详节》、《四书商求》诸书行世。从弟道宾，弟道恒。
