<!-- { "loadSidebar": true } -->
　　汉法，民年十五，出赋钱八百二十，为一算。唐立租庸调之法，其赋扬州以钱，岭南以米，安南以丝，益州以罗绸绫绢。闽中亦口赋钱，如汉法也。五代中，伪闽为政，诸州各计口算钱，谓之身丁钱。后泉、漳等州，折变输米五斗。宋兴，版籍仍伪闽之旧，有司取官斗较量，闽时五斗得七斗三升，自是命民岁输身丁钱七斗五升，每年折价送纳。真宗之世，念南方地狭人贫，终身佣作，仅了身丁，其间不能输纳者，父子流窜，甚或生子不举。祥符中，下两浙、福建除身丁钱四十五万贯。其时兴化、泉、漳三州以丁钱折变输米，无为论奏者，除钱诏令，遂不行之三郡。景祐初，福建转运使庞籍请罢之，有司持不可。至和三年，知泉州蔡襄请减之如建州例，不报。嘉祐三年十一月，诏曰：漳、泉、兴化，自伪闽以来，计丁出米最重，或贫不能输，朕甚悯焉。自今泉州、兴化旧纳七斗五升者，主户与减二斗五升，客户减四斗五升，为定例。盖是时庞籍为相也。元丰八年，分主、客户，以丁力多寡科差，兼论资产。自衙前役重，供应者辄至破产。民有父子兄弟自分为户，或嫁遣孤孀，求单丁以避重差。户额虽多，丁口实无所益。南渡后，诏州县宫殿最以生齿多寡为差，而冒增之弊终宋之世矣。元定人户为十等，立科差法，有丝料、包银、夫役三项，皆祝丁力输办，其详不可考。然闻之故老，其治大抵卤莽阔疎，不复分析。明初定闽中，即令民以户口自实。至洪武十四年，始颁黄册，式于天下。户目凡七：曰民，曰军，曰盐，曰匠，曰弓兵，曰铺兵，曰医令。各以本等名色占籍，十年则覈其老幼生死而更造之。民父母存，若亡而兄弟出分，及赘壻、乞养子归宗另爨者，听异籍。惟军籍有清勾，虑其以异籍为规避，禁不听。凡科敷物料及差役，十年一事。男子年十六以上为成丁，丁当米一石事其身。贵者、老者、疲癃、残疾者，皆复之，不事。正德十四年，沈御史灼议酌民口赋，始行八分法。每一丁岁徵银八分，以充岁办等料。惟差役仍旧十年一事。嘉靖季年，倭夷入寇，兵火疠疫之余，户口十损六七，有例并户除丁，自是户丁虽稍得除减，而产以花分开折，反增于旧。隆、万而后，虽抱关无警，户口渐复，而明季兵燹流离，国初海氛播迁，亦大半减耗焉。康熙二十二年平台复界，迁民渐次归还，自是以后，升平休养，户口生息渐繁。五十二年癸巳钦奉恩诏，以五十年丁册定为常额，此后盛世滋生，永不加赋。雍正二年，复题准随田匀丁，民甚便之。今按：晋江县人户丁口，旧管四万三千七百二十七丁。内民户男子成丁一万四千二百四十九丁，共徵银四千八百七十五两七钱六分二厘六毫有奇。
　　盐户男子成丁一千四百五十九丁，共徵银二百二十七两九钱七分七厘七毫有奇。
　　食盐课并不成丁二万八千一十九丁口，每丁口徵银一分八厘七毫九丝八忽四微。共徵银五百二十六两七钱一分二厘三毫有奇。
　　以上人户丁口，通共徵银五千六百三十两四钱五分二厘七毫有奇。
　　内除乾隆二年缺额田粮徵输案内豁免匀徵丁口，无徵银二十两零六钱七分八厘二毫。
　　又除乾隆七年起盖西仓同知衙署，购买民田作地基，豁免匀徵丁口，无徵银一钱三分八厘二毫有奇。
　　又除乾隆九年缺额田粮案内，豁免匀徵丁口，无徵银五两七钱四分九厘三毫有奇。
　　又除乾隆十七年汇报晚禾被灾案内，豁免匀徵丁口，无徵银八钱八分三厘四毫有奇。
　　又乾隆三十年请申劝垦案内，豁免逃亡故绝、水冲坍陷匀徵户口，无徵粮银八十四两七钱六分三厘。
　　又嘉庆九年请申被水冲陷匀徵丁口，无徵粮银九钱零二厘。
　　实徵丁口银五千五百一十七两三钱四分有奇。
　　盛世滋生人户丁口共七千一百五十九丁口。
　　内民户男子成丁三千八百五十一丁，除补额二千八百七十三丁外，增益九百七十八丁。
　　盐户男子成丁六百四十九丁，除补额五百二十七丁外，增益一百二十二丁。
　　食盐课并不成丁二千六百五十九丁口，除补额七百七十一丁口外，增益一千八百八十一丁口。共补额四千一百七十一丁口，实增益二千九百八十一丁口，钦遵恩诏，永不加赋。
　　外，泉粮厅附徵泉州卫改归县徵，新增屯丁一百四十九丁，徵银五十二两四分一厘八毫有奇。
　　又永凝卫改归县徵，新增屯丁一百一十九丁，徵银四十一两五钱六分三厘六毫有奇。

　　●卷之七　田赋志

　　三代之时，选士于乡，寓兵于农。朝负耒，夕横经，士皆田中来也，出伍两，入比闾，农皆可为兵也。自秦开阡陌，民自报田，于是拨襫之夫独谓之农，而世家巨贾买田雇耕，当官输税。然而展转承接，或水漂沙压，田去产存，追呼莫措。故计口受田之制变，而因田出赋之实淆。虽然，地之有银，粟米之徵也；丁之有银，力役之徵也。康熙年间，滋生日久，永不加赋。雍正年间，地丁合一。圣恩浩荡，旷古希闻。故井田虽不可复，而赋敛悉从其轻。人于其间，丁粮有免则养士独优；秋粮有谷则养兵为重。盛平日久，教养日隆，洵熙皞之隆轨也。志田赋。

　　田

　　泉环山带海，海滨地瘠卤，所树艺，惟麰麦、黍稷、瓜蓏之属，绝少粳稻。山氓佃作，间有腴衍地，然多凌层阜，而理钱鏄耕获，所获大率以人力胜，其为上腴田土不多也。五代伪闽王延钧遣官弓量田土，定为三等。以膏腴者给僧道，中、下者给土著、流寓。由是膏腴田地尽入寺观，民间乃得其硗窄者。先后如王廷彬、陈洪进诸家，多舍田入寺，顾窃檀施之名，多推产米于寺而以轻产遗子孙，故寺田产米比民业独重焉。宋建隆初，命官分诣诸道均田，时陈洪进纳土，诏以田土高下第为五等。于山田又分三等。然承平既久，荒垦互易，而伪匿俵寄，蠹弊丛生。朱文公主簿同安，深知其弊；后守漳州，上言经界为民间莫大之利，绍兴中已推行各处，公私两便。独泉、漳、汀三州未行，宜择官吏委任，责成打量亩步，攒造图帐，费从官给，随产均税，庶宣上德而惠黔黎，请先行之漳州。明年春，诏漕臣协力共事，而贵家豪右侵渔贫弱者胥为异论挠之，前诏遂格。于是终宋之世，田土高下，变眩莫据。至元世益多欺隐。延祐中，用廷臣议，令民自实田，不实者罪之，没其田，亦不果行。明兴，诏天下田地、山林、池塘、海荡等，悉书其名数于籍。其田之等有二：曰官，曰民。若职田，若学田，若废寺，若没官，若官租，皆系之官。职田者，唐制职官所分之田也；学田者，府县以赡学校之田也；废寺田者，额废而入官者也；没官田者，籍没之家入官者也；又有原没、今没之别。官租田者，籍没之田而募人耕种者也。民田苦徭役重累，官田有折价而无徭役，故豪家操鬻田者之急，或强冒官产，或减亩合券，乃鬻田者亦久操之，悬产不推，迄于死徙，其子孙稚弱沦亡，竟无从究诘。间或有水漂沙压，田去产存，饔殓无资，而追呼日迫。凡此二者不得不号吁于官，官司怜之，浮粮之名，所由起矣。顾又有宿奸巨蠹、入钱里胥，飞诡旁射，以滨溪、滨海、崩陷为词，名曰“浮粮”，而皆实产也。其巧诈不可胜穷，讼端日繁。万历十年，下方田之令。晋江令彭国光，励精集事，履亩定则，分上中下派产，业户随坵段各授一纸，汇登簿籍。每亩派官米若干，民米若干，钞米若干。寺田之已经找买及现在寺者，一概丈量洒派。计溢额一千四百八十顷八十九亩有奇，而产米亦增五分之二。自是浮粮除免，疆理不淆，争讼为之稍息。而独寺僧之与民间相告讦也，则积岁不休云。先是，嘉靖中，有大工之役，费无所出，令民间找买寺田。迨季年闽中倭乱，兵饷匮乏，抚按复议寺在僧存者，内将四分给僧焚修，六分抽饷，行之已久。万历十九年，倭警复闻，先后巡抚复相继清查助饷，乃有司奉行太过，而奸僧寻端起衅，告讦不休。府详：请将库收官帖，尽行提查。捕系置对，蔓引株连，民甚病之。尚宝卿永春人李开藻贻书方伯范公涞。其书缕缕千余言，大略谓寺田奉旨变卖，业在嘉靖中年找买，后既经丈量，已摊入黄册，岁办粮差，与民业无异。七八十年间，时事迁移，其子孙不能守，鬻之他人，库收官帖历年既久，安得一一存留，而有司毛举数罟，展转追求，至比于民间贴契之说，猥鄙特甚。且令胥役居为奇货，黔黎日困陷阱，非仁人所忍闻也。范方伯以白抚院，其事乃寝，民得以少苏。顾寺田产米，比民田独重。其存在僧者，或寺废僧亡，寺饷无着而卸累售主。其卖在民者，或以寺作民，急卖辗转；而坐赔寺饷，百余年来告讦纷纷。雍正年间，晋江令、唐孝本悯念民艰，设局清查，以一田不堪两赋，详请题豁而部驳不行。

　　赋

