<!-- { "loadSidebar": true } -->
　　城守营参将署　在曾井铺花棚下。都司署，在晋江县安海汛。国朝雍正七年总督高其倬以安海近海要区，奏请添设守备一员。十年，乃以城守营都司驻防安海汛。演武场在署前，辖安东围三汛。守备署，在奉圣铺西门城街。本营军器库，在守备署左。本营演武场，与提标同，又一在参将署后。又驻防晋江安海汛。都司演武场，在北门埔，驻防南安县。千总演武场，在南门外。

　　仓厫

　　泉州府仓四所。　一广平仓，七座二十一间，在府治东北胜果铺。　一广惠仓，五座二十六间，在府署东。　一广裕仓，四座二十四间，在府署西。　一承天仓，二座二间，在承天寺。其海防同知仓，在厦门港。安海通判常平仓，一座二间，在府治东北隅胜果铺广平仓内。已上俱详府志。今就晋江仓厫所贮谷石，备详于左。
　　晋江县常平仓　在县治东承天寺。计二十三座，二十九间。内贮官捐谷除发糶解价充饷外，存谷二百八十二石二斗五升。民捐谷二千二百一十四石九斗九升。旧捐监谷九千八百零一石四斗四升。新捐监谷除糶价充饷赈恤灾民拨补失水外，实存二万六千六百九十一石。台仓监谷三千六百石。江西谷除粜价充饷赈恤灾民外，实存三千石。粤省潮谷七千石。共额谷五万二千五百八十九石六斗八升。
　　社仓　貯官民所捐社谷共一万二千七百一十二石有奇，因未建仓厫，附于常平仓存贮。乾隆十八年，奉文分发各都，举报社长经司出借。本县四十七都及附城四隅，先后议建三十七社。原择于甆竈，古陵、赖坑、前埔、安海、山顶肖、下石箘、深沪、永宁、蚶江、龟湖、塘市、行墩、青阳、陈埭、涵口、溜石、下浯、都陂、潘湖、法石、竿头、东门、西门、南门、北门、乌州、琦树、笋江、岭前、吴宅、溪头、坝头、濠市、马甲、荫林等处，因未择地起盖，将谷暂贮社长家。每岁春借秋还，于民为便。

　　附旧署文职署

　　唐
　　六曹新都堂署　即司功、司户、司仓、司法、司兵、司田六参军厅也。在旧州治前左右。〔欧阳詹记〕贞元八年，刺史安定席公为邦之二祀，冬造六曹之都堂。公表微而虑远也。天子建六官纲纪，天下分刺史、六司，用经纬封中，犹天之有四时，而人之有四肢。一时不若，则岁罔成功；一肢不和，则体莫全用。公以六司之椽如股肱，思安之与身之安也。火流定中，将坏城郭，亲览廨宇，首视斯署。既隤而隘，非凝神揆务之所。日抚人民，不则有国。营立宫室，是亦为政。乃量羡府以度指斯宇而命。《易》又曰，处湫居卑，非智也；烦人蠹财，非仁也。吾欲全仁而就智，蒇事者志之有司。于是审基址，程广袤。山节藻棁僭也削而不取；土阶茅欄逼也，革而是捐。非约非丰，允执厥中。然后，计具材，量日力。山木则训之如市，人功则税之若时。物乐民愿，未旬而毕。飞梁三道而通负，连楣六接以都豁。阳轩遐引，阴室旁启。挹以重屏，翼以回廊。晻黔黔以秘邃，屹崇崇而宏敞。夏处其逵，则炎天以凉；冬居其隩，则凄风以温。足以宁肌静心，厘厥职者也。夫哲人有作，不惟利身，在利人；不惟利今，在利后。相斯堂者，公侯卿士，礼隔殊品，公不之降也。斯不亦利人，不惟利于身欤？坚壮固护，存延千祀，人不之逮也。斯不亦利后，不惟利于今欤？覩斯堂，见公之意。时某某为司功、司户、司仓、司法、司兵、司田，皆外庄内融，怀财抱忠，无回邪以涖下，有蹇谔以承上，当时之彦也。请列于记左，庶后之君子，观名访德，知夫是堂有人焉。建堂之明年记。
　　宋
　　贡院　在府治西，肃清门内。宋自乾道以前，皆试士于■〈半頁〉宫。五年，郡守王十朋始以部使者馆为贡院，命节度推官陈孔光成屋百二十六区。〔王十朋四月八日贡院上樑诗〕广厦初成万柱标，修樑巍跨玉虹腰。况逢此日生千佛，定引群仙上九霄。下笔蚕声纷战势，出林莺友竞迁乔。清源人物从今盛，孝子忠臣满圣朝。〔又诸公和诗复用前韻〕修樑欲举彩先标，声撼春雷鼓百腰。溪蛰蛟龙欣得雨，桐栖鸾凤合冲霄。清源水接南溟阔，紫帽山齐泰岳乔。学不负人宜自勉，前贤勋业著三朝。〔又〕梁脊连年姓误标，两州骚客瘦吟腰。月河月满燕贺厦，佛国佛生虹挂霄。多士颜欢歌杜老，一输香满赋张乔。此途不止为科第，名节崔巍看立朝。〔又贡院垂成，双莲呈瑞，因成鄙语勉士子诗〕大厦垂垂就，嘉莲得得开。双双载千佛，两两应三台。欢意重重合，香风比比来。人人宜自勉，举举有廷魁。〔又贡院图诗〕陈君少年登甲科，红莲首泛清源波。清源贡宇高嵯峨，同僚宣力陈君多。鞭扑不施成不日，首夏上樑秋半毕。一点灵台轮奂飞，十幅生绢画图出。苍苍嘉木森千株，新堤步步穿芙蕖。移下蟾宫古丹桂，飞来海上真蓬壶。他年君来作地主，记得亲曾视斤斧。雁过山中寄我书，要知多少新龙虎。〔又元宵贡院张灯会客知宗即席赋诗次韻〕欲送群英入帝乡，预烧灯烛趣仙装。银花初合万枝火，金榜已含千佛光。出海灵鳌驾蓬岛，逐人明月散天香。笙歌鼎沸吟篇出，元白于诗媿未昌。嘉泰间郡守倪思，嘉定间郡守真德秀、太常宋钧皆尝增建。〔真德秀贡院举梁诗〕万间贡宇旧巍巍，更辟新楹广旧规。岂为儒生决科计，要培宗社太平基。〔又〕云斤初运日逢甲，虹影乍横星值奎。天相斯文兆先见，不须佳谶指金鸡。〔又〕棘围曾辟大江东，唤起秦淮两蛰龙。况是此邦饶俊彦，何愁盛事不重重。〔又〕明年丹诏下枫宸，定有英材起海滨。勉取梁公旧衣鉢，从今人说两庚辰。〔又〕梁脊伊谁姓氏题，梅溪去后有苕溪。自惭拙守何为者，强策驽骀继駃騠。〔又〕忆昔文闱创造初，挥毫纪实有鸿枢。乃今盛观重辉赫，试问他邦有此无？〔又〕簪橐辉联三大老，节旄相映四贤侯。作成后进须先进，引领时流作胜流。〔又〕策足巍科亦漫然，当知致远识为先。丁宁莫负梅溪祝，名节岧峣共勉旃。〔又〕〔贡闱庆成诗〕维南有州古佛国，选佛场开自畴昔。谁欤经始梅溪翁，万桂森森皆手植。文风日盛贤材多，粉袍立鹄肩相摩。万间庇士岂不欲，环视奈无余地何。那知吉壤在咫尺，鬼神为呵天所惜。一朝幻出青瑶宫，山灵献卜龙避席。昔虞局促今恢舒，乘黄骋足腾康衢。闢新葺旧两辉映，美哉轮奂雄规抚。岁值金虬大魁出，賸喜庆成逢此日。来春甲子又一週，天相吾泉真可必。蝉联四坐皆豪英，一樽敬为诸君倾。浮云富贵靡定態，要看名节留芬馨。我今归作渔樵侣，清梦犹驰筍江浒。凤鸣侧耳听朝阳，把酒空山为起舞。中有从事堂、校文舍、万桂堂、〔王十朋诗〕佛国新开选佛场，蟾宫分桂十千章。邦人种德家家熟，仙籍题名叶叶香。地占清光一轮满，门传盛事五枝芳。东堂万万高攀手，莫负君恩有义方。〔又临行至贡院观桂诗〕窃禄清源媿不才，贡闱临去尚徘徊。青青万木移薪桂，尽是梅仙手为栽。光华坊、嘉宾亭、弥封誊录所、状元井，元至正十七年，改为清源站。明洪武九年，改为晋安驿。
　　州治　在双门前正北。明为泉州卫，今为提督署。宋时有忠献堂，以韩魏公琦生此得名。后易以清暑。守王十朋仍旧名。又有中和堂、安静堂、志善亭、宣化堂、戒石亭，及守蔡襄、王十朋、提督张云翼等诗。〔乾隆郡志〕已详。按〔乾隆郡志〕又云：复有北楼，即唐欧阳詹所记。又王十朋有修楼记及诗。又云北楼上有二山亭及云榭，皆误以今之拱胜楼为北楼也，非是。详见古迹。
　　通判厅　名督粮馆，在旧州治，西通判厅政所也。旧有清白堂：在厅事西。天圣初，向综为别驾，范文正公送以诗，综摘诗中二字名堂。又有康海堂，在厅事东，嘉定十一年，通判施诚一建。
　　添差通判厅　在谯楼门内东。以官不常置，废为隙地。宝庆初，李端明韶即肃清门外行衙为治事所。行衙乃旧兵马都监廨舍。
　　节度推官厅　在州治。西有纳凉轩，在厅事西，下瞰莲塘。〔王十朋诗〕有客游莲幕，开轩更傍莲。披襟风未赋，遞啸句先联。境净凉偏足，心清暑自蠲。快哉谁与共，广厦集群仙。淳祐中，林希逸重建，额曰“水木清华堂”，曰“桐城道院”，面刺桐一株，林希逸更名“敬义堂”。厅西书院三间，林希逸额曰“即心”。元推官徐居正重修。后改为总镇抚所。
　　观察推官厅　在州治仪门西。绍兴间陈俊卿重建，龚茂良修。嘉定十二年，李方子辟堂之东偏，额曰“好仁”。明为道署。
　　佥事判官厅　绍兴二十六年，因架阁库旧地改建。淳祐间，董元龙修。
　　录事参军厅　在州治西。嘉定十五年，郡守宋钧重建。厅之东偏有斋。
　　司理参军院　即清源驿。太平兴国中改为院。旧在子城内，后徙肃清门外。
　　司户参军厅　在州治侧。
　　司法参军厅　在州治仪门侧。
　　主簿廨　在县治西。隆庆府志：绍定间，赵时■〈礻因〉建。西厅额曰：“览辉”。今废。
　　尉厅　在仁风门外三里尉史居方建。规模闳伟，过于县廨。绍兴十一年，又废。旧址创景福堂，筑冷然台，中门及阅武亭对艺四松。冷然台及门之内外，皆插刺桐。复蒔五榕于廨后，以培山脉。淳祐间，王洧新创东厅，匾曰“清风佐琴”。
　　南外宗正司　在肃清门外，本都监廨舍地，改为行衙。建炎中，又改为司。内有惩劝所、自新斋、芙蓉堂及池，及天宝池、忠厚坊诸胜。景炎间，蒲寿庚畔，降元，尽杀宋宗室，司遂废。
　　睦宗院　旧在府西南袭魁坊。建炎中，南外宗正司徙泉，因建于此。中有元祐堂，淳祐六年，知宗希袞建。嘉泰三年，郡守倪思以其狭隘，别创于府治西北居贤坊，是谓新睦宗院。
　　宗学　在旧睦宗院东。绍兴初建。中有宣圣庙，置堂曰彰化。斋有三：曰宗强，曰信厚，曰立爱。嘉定十三年，更堂曰崇教；增斋一，曰怀德；更信厚曰升贤。斋有长谕，皆以宗姓。讲书教谕，则以庶姓。又有清源书院，在睦宗院内，知宗希袞所建。堂曰习说。斋四：曰浚明、严尊、忠恕、爱敬。明时，其地入清果、菩提二寺。
　　教授厅　东有■〈言昷〉知室，西有儒隐堂。堂之前有万卷楼，下瞰泮池。淳熙中，萧鹗建。今废。
　　都税务　在镇雅坊街东。熙宁八年建。税之目有七：曰门税、市税、舶货税、彩帛税、猪羊税、浮桥税、外务税。　一在石笋桥，一在南门外辛公亭，其后废为左翼军舡场。嘉定十年，守真德秀移建于浯浦天妃宫前。元移建他所，改名晋江务。今废。
