<!-- { "loadSidebar": true } -->
　　武庙　在萼辉铺提署之左。前系提督东教场，康熙二十七年，提帅张云翼建，称武庙，朔望行香，春秋致祭，而秩祀之典，尚在涂门街庙。至嘉庆间提帅颜、城守英始移秩祀之祭于此庙。后中殿坏，嘉庆十八年，伯爵军门许文谟捐修，住持僧然中董其役。
　　社稷坛　在府治北朝天门外田庵乡《八闽通志》云：宋时社稷坛在府治西南净明坊内。元因之。明洪武二年，知府常性移建今所。晋江县宋、元时本有社稷坛在元妙观南。明时以县附郭，统祭于此，不别为坛。其制累石为坛，高三尺四寸，府志缺四寸二字，非。纵横各二丈五尺；以北为前，南为后，东、西、北出陛各三级。坛下前九丈，东、西、南各五丈，缭以垣。由北门入，立二石主于坛上，长二尺五寸，方一尺一寸，圆其顶，埋于坛土之正中近后，北向，上露圆尖，余瘗于下以依神。于平日别立二木主藏于城隍庙，祭日迎木主于坛。左稷右社，在二石主之前以依神。于祭时，坛旁设神库、神厨、宰牲所、洗牲池、斋房。国朝雍正九年，知县王之琦重修。乾隆二年，奉文再修。
　　风云雷雨境内山川城隍神坛　在府治西南临漳门外柳通铺。《八闽通志》云：宋初以风雨雷师附祭社稷坛，嘉定十四年，郡守宋均复别建于仁惠坊内东仓之隙地。元因之。明时故址并入府治，洪武二年，知府常性建今所。晋江县附郭，统祭于此，不别为坛。其制累石为之，南向，纵横各二丈五尺，高三尺四寸，缭以周垣。门、陛、厨、库等所，如社稷制。设神位三：中风云雷雨之神，左境内山川之神，右府县城隍之神。国朝雍正九年，知县王之琦重修。乾隆二年，奉文再修。
　　先农坛　在府治东仁风门外东禅乡耤田后。国朝雍正五年，奉文创建。其制累石为之，高二尺一寸，府志作二丈一尺，误。宽二丈五尺。坛之正北，中一室奉先农神牌，东房贮祭器、农具，西房收耤田米谷。东配房置祭器，西配房给看守农户居之。外缭以垣，门南向。耤田之制，四亩九分。
　　八蜡　附祭于先农，不别为坛。
　　常雩坛　亦在先农坛内。
　　文昌坛　在城内阳义铺玉犀巷内。原为镇雅宫，国朝嘉庆六年，守冯国柄、令徐汝澜奉文特设，以是宫近府县治，改立为坛。道光八年，令卢择元倡修。
　　天后庙　在府治南德济门内。宋庆元间建，明永乐十三年奉文修葺。嘉靖间郡人徐毓重修。〔顾珀记〕五泉有灵济天妃宫，创自宋庆元间。奠于郡城之南，浯江横其前，三台拥其后，左法石，右紫帽，亦郡中形胜地也。国朝永乐十三年，少监张谦使渤泥得番州，发自浯江，实仗神庥，归奏于朝，鼎新之。成化甲午，郡守徐侯源垦田地二十余亩，以供香火之费。历岁既久，寝以倾颓，有欲图形胜而庐其居者矣。进士徐君某、尊甫徐公毓，谓是宫实郡城诸水会归之处，盖堪舆家所谓水口，关系匪轻，遂捐己赀，协以众募，令子槩董其役。先修正殿五间，重建寝殿七间，凉亭四座，西廊三十间，东西轩及斋馆二十八楹，经始于嘉靖庚子夏四月，至甲辰季冬始落成焉。泉卫指挥使王君文璥，谓徐氏修废起坠之功不可无纪者也，征予文刻石，珀承之。太常时伏读成祖文皇帝御制碑文，若曰：仰惟皇考太祖高皇帝，肇域四海，际天所覆，极地所载，咸入版章。怀来神人，幽明循职，朕承鸿基，罔敢或怠。恒遣使敷宣教化于海外诸番国，尊以礼义，变其夷习。其初使者回奏，涉海浩渺，风雨晦明，洪涛巨波，惊心骇目，乃有神人飘飘云际，以妥以侑，旋有红光飞来舟中，巳而烟消霾霁，风恬浪息，张皇盪胪，倏忽千里，咸曰：此天妃之神也，显示灵应。朕嘉乃绩，特加封号，建庙龙江之上。《礼记》所谓有天下者，祭百神之意也。则今日神之祀不为谄，宫之修不为侈，文之刻不为诬。视彼欲图形胜而庐其居者，不亦惑乎！是为记。国朝乾隆元年，邑人捐修。神为莆田林氏女。宋宣和四年，赐额顺济。绍兴二十五年，封崇福夫人，二十六年封灵惠，二十七年封灵惠昭应。淳熙十年封灵惠昭应崇善福利夫人。绍熙元年封进爵灵惠妃。庆元四年封助顺，六年封护国庇民，追封一家。开熙元年封显卫。嘉定元年封助顺英烈妃。宝祐元年封嘉应英烈。协正三年封慈济，四年封善庆。开庆元年封显济妃。至元十八年封护国明著天妃，二十六年封显佑。大德三年封辅圣庇民。延祐元年封广济。天历二年以怒涛拯溺，加封灵感助顺福惠徽烈，赐额云慈，遣官致祭。明洪武五年封昭考纯正孚济感应圣妃，六年遣官致祭。文云：圣德秉坤极，闽南始发祥。飞升腾玉辇，变现蔼天香。海外风涛静，寰中麟凤翔。民生资保锡，帝室藉劻勷。万载歌清晏，昭格殊未央。永乐七年封护国庇民妙灵昭应宏仁普济天妃。隆庆府志：神居莆阳之湄洲屿，都巡检愿之季女也。生有祥光异香，资慧颖悟，能知休咎，长能乘席渡海，常乘云游于岛屿，人呼曰“神女”，又曰“龙女”，以其变化尤著于江海中也。宋太祖雍熙四年九月二十九日升化，是后常朱衣翩旋，飞行水上，累著灵验。宋庆元二年，泉州浯浦海潮庵僧觉全，梦神命作宫；乃推里人徐世昌倡建。实当笋江、巽水二流之汇，番舶客航聚集之地，时罗城尚在镇南桥内，而是宫适临浯浦之上。自是水旱盗贼，有祷辄应。历代遣官斋香诣庙致祭。明永乐五年，以出使西洋太监郑和奏令福建守镇官重新其庙。自是节遣内官及给事中行人等官，出使琉球、暹罗、爪哇、满剌加等国，率以祭告祈祷为常。国朝康熙十九年平定台湾，神涌潮济师，勅封护国庇民妙灵昭应宏仁普济天妃。二十三年封天后，五十九年始定春秋致祭。雍正元年，御书匾额曰“神昭海表”。乾隆间，御书匾额曰“恬澜昭贶”，于后殿祀后之父母。嘉庆二十一年，署郡守徐汝澜倡捐重修，撤庙口对面倚城小屋，即于其地立碑。〔汝澜自为记〕尝见通都大邑以至遐陬僻壤，莫不有英祠烈庙，赫声濯灵，表表在人公目间。然或保障一方，显应一时，世远年湮，同于陵谷沧桑者有之，同于郭公夏五者亦有之。求其効顺扬灵，泽被广远，怀桑昭报，久益钦崇，未有若天上圣母之神之最著也。神为莆田林氏女，生而神异，能知休咎，常以席渡海，或乘云游岛屿中。人咸以龙女目之。以宋雍熙四年三月重九日二十九岁升化，自是神光普照，灵迹昭垂，凡航海者但见彩霞飞至，无不化险为夷，历宋、元、明，载籍所记，笔不胜述。至国朝而灵响特著，帆樯所至，靡不家祀而尸祝焉。其尤为众人所传诵者，康熙年间平定台湾，神尝涌潮济师。乾隆中，荡平台匪，神又著助顺功，是以封号频加。特予春秋致祭。至于出使琉球等外国，夫士商之往来，其感应又不可指数。予前令晋江日，祇谒神宫，闻父老道其事甚悉。嗣予擢守台湾，海氛未靖，人皆以为忧，而予独荷神庥，克占利涉，至今钦感，不能去心。嘉庆乙亥秋日，予以代典郡事，再至泉州，祀事既修，敬伸瞻仰，而栋宇漶漫剥蚀，非复旧观，殊不足以妥神灵而彰祀典。于是乘岁功既成之后，亟谋所以新之。邦之人感念灵贶，喜予为之倡，亦竞于趋事赴功焉。乃相与鸠工庀材，朽者易之，缺者补之，自内至外，治以塈茨，饰以丹艧，而殿之大柱，并易以石，以期不朽，亦庶几轮焉奂焉，克符旧制矣。是役也，经始于乙亥杪冬，至丙子仲夏告竣，计糜制钱三百余万。落成之日，邦人相率请予文以纪之。予按郡志，泉郡神宫凡三处：一在南门外厂口；一在十五都围头。而在南门外，为嵗时致祭之地，尤为庶姓所瞻依者，即此是也。溯自宋庆元间，神示梦海潮庵僧，俾作宫于此，时罗城尚在镇南桥内，而是宫适临浯浦之上，海舶蚁聚，香花最盛。厥后代有修举，惟我朝嘉神之绩，典礼加隆焉。《祭法》所谓以劳定国则祀之，能御大灾，捍大患则祀之。则予之口口从事，其亦上遵国家报功之制，并以顺群黎敬事之诚欤？且知后之守斯土者，亦必同深感仰，以时修明之。从此庙貌常新，安澜永嘉，如江河之行地，经万古而不废，又岂保障一方，显应一时者所可同日语哉！故如所请，记其大略于石。又一在南门外厂口。乾隆九年，郡人施曜重修。一在十五都围头。将军施琅征海，师次于此，神有助顺功，康熙二十四年，遣礼部郎中雅虎致祭。〔文云〕国家茂膺景命，怀柔百神，祀典具陈，罔不祗肃。若乃天庥滋至，地纪为之効灵；国威用张，海若于焉助顺。属三军之奏凯，当重铎之安澜。神所凭依，礼宜昭报。惟神钟灵海表，绥奠闽疆，昔藉明威，克襄伟绩，业隆显号，禋享有加。比者虑穷岛之未平，命大师之致讨，时方忧旱，井泽为枯，神实降祥，泉源骤涌，因之军声雷动，直捣荒陬；舰阵风行，竟趋巨险。灵旗下飐，助成破竹之功；阴甲排空，遂壮横戈之势。至于中山殊域，册使遥临，伏波不兴，片帆飞渡，凡兹冥佑，岂曰人谋？是用遣官敬修祀事，溪毛可荐，黍稷惟馨。神其祐我家邦，永著朝宗之戴；眷兹亿兆，益宏利赖之功。惟神有灵，尚克鉴之。
