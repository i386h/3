<!-- { "loadSidebar": true } -->
　　湮浦埭　(此条须与上六里陂、六陡门、三陡门等参看。)《方舆纪要》在府东南二十里，最大，上承九十九溪之水。《闽书》：广袤五六十里，襟带南乡三十六埭，绵亘永靖、和风、永福、永禄、沙塘、聚仁六里，水源凡九十九所，县田三分之一仰溉于兹。〔隆庆府志〕昔有吴公筑浦为埭，以捍海潮，罄其资而功不就，饮恨溺水，乡人为之立庙。后人因而成之。其垾三万丈，陡门四间，皆因天然全石，与陈埭、西坂湄、上福湄、南陡门等陂，共为尾闾泄水。宋治平三年，洪水埭坏。熙宁初，邑人林知请于今危雍，重加修治，开凿诸淮。至建中靖国元年复坏，尉黄愿补其残缺，仍增开诸淮以通水利。靖康元年，坏如前，冲决益广，十年不修。绍兴六年，邑人李密、李国表，复请筑于令洪元英，仍以僧祖派、体柔领其事，凡三年而成。时刘子羽闻于朝，锡洪元英章服，祖派赐号“慈惠大师”。民为洪立祠，以祖派、体柔从祀。州人王瑀为记。有塘司陂长官为之严禁，复增二陡门为六。明宣德间，水源壅塞，里人丁仲孚请于巡按陈祚，复之。修撰刘俨为记。弘治、正德间，陡门崩坏，李源、李墀捐金百余两修筑。嘉靖十三年，洪水复坏，知县韩岳、簿郑琳、尉林才杰重修。国朝雍正四年，陡门两岸遭水冲陷，知县叶祖烈修筑。
　　湮浦下王大埭　长七十五丈，阔二十八丈，深三尺。
　　陈侍郎宅埭　长五十三丈，阔二十二丈，深一丈。
　　广福埭　长四十八丈，阔一十八丈，深一丈。
　　崇福埭　土名孤坑，长三十三丈，阔五丈，深九尺。亦受九溪之水灌田。已上俱在和风里。
　　纸幡埭　在二十七都、二十八都永福里。长二十三丈，阔一丈二尺，深九尺。盈塘分流。
　　林埭　长一十八丈，阔一丈，深八尺。盈塘分流。
　　颜埭　长九十三丈阔，十一丈，深八尺。
　　临禽埭　长九十三丈，阔三十丈，深一丈。自大沙塘分流。
　　蔡青埭　长八十四丈，阔三丈，深一丈。自大沙塘分流。
　　陈埭　陈洪进所筑，其埭最大。合南浦诸水，为陡门，通归于大海。南洋田多仰焉。互见山川。
　　练埭　长二十八丈九尺，阔一丈五尺，深九尺。
　　朱埭　长四十一丈，深一丈。已上俱永福里。
　　谢埭　与洑田相接。
　　吴埭　接小沙塘。二塘俱在二十五、六都聚仁里。
　　东安埭　在二十三都、二十四都江阴里。长一百二十六丈，阔四丈，深七尺。海水冲淹，田土多荒。
　　港据埭　在二十都至二十二都永宁里，坐二十都，土名“港据”。长五十四丈，阔二十丈，深一丈。其水从西南孤山塔、虎岫寺等山流下，东有陡门一间，通海流出。
　　吴盈埭　在十五都至十九都弦歌里。本埭在十七都、十八都吴盈村。长三十丈，深八尺，上接十三都横山山南之水，下通浔渼场，大海而出。今溪沙积压，为平埔矣。
　　瑶林头新埭　长三十丈五尺，深一丈。在弦歌里。
　　莲埭　在十三都、十四都劝善里，坐十四都横山外，即今莲塘。长十九丈，阔三丈。
　　章埭　坐横山左畔，即今坝边湖。周围二十八丈，阔七丈，深二丈。
　　■〈氵丙〉洲埭　长三十五丈，阔三丈，深一丈。
　　烽火埭　今呼蔡埭，长七十丈，阔七丈，深一丈五尺。
　　井尾埭　长四十八丈，阔五丈，深一丈五尺。
　　石父埭　长六十丈，阔三十丈，深一丈。
　　吴填埭
　　新埭　二埭今俱压沙。
　　曾埭　长二十丈，阔三丈，深一丈。已上俱劝善里。
　　崇福寺埭　在九都至十二都仁和里，方围三里，阔一里，深九尺。水自石佛坑而来，东北为九都，西北为八都，南为十都。
　　潘迳埭　坐十都潘迳村，长八十余丈，阔一十余丈，深五尺。水自十一都洪塘村而来，流向海出。东至十一都张厝村，西至十一都下庄村，南至海，北至山。
　　前李埭　坐十都小龟湖村，长三百余丈，阔八十余丈，深二丈。水自十都东拨岩山而来，流向海出。东至石佛山，西至坪坑村，南至海，北至山。有后李埭，长、阔、深，如前李埭。
　　麦园埭　坐十都麦园村，长九十余丈，阔三丈，深一丈。水自东拨岩山而来，流向戴厝坑出。东至潘迳埭，西至岑兜村，南至海，北至埔头村。
　　小吴锺埭　坐十都东埕村，长八十余丈，阔二丈，深五尺。水自十都吴云山来，流向海出。东至东拨岩山，西至东埕村界，南北俱至石佛山。
　　后颜埭　坐十都后颜村，长三百八十余丈，阔一十丈，深三丈。水自海云庵山而来，流向海出。东至本都松树村，西南至海，北至后湖村。有前颜埭，长、阔、深，如后颜埭。
　　吴锺埭　长七十丈，阔五丈，深五丈。
　　大吴锺埭　长六百余丈，阔十丈，深三尺。
　　祥安埭　坐十都上安村，长二百余丈。
　　梅林旧埭　坐十一都埭头，长一百六十丈，阔三十丈，深二尺。水自应岩山流下。
　　梅林新埭　坐十一都李厝村，长一百一十丈，阔六丈，深六尺。水自应岩山流下。
　　陈坑埭　坐十一都谢厝，长三百八十丈，阔七丈，深七尺。水自十四都东湖西埔流下。
　　涵港埭　坐十一都尧明庵兜。长六十三丈，阔四丈，深二丈。水自十二都观头溪流下。
　　华庆埭　坐十一都埕边，周围六百余丈，深六尺。水自柯仓、洪塘等溪流下。今陡门崩坏，海水入淹。
　　塘边埭　坐十一都欧厝边，周围二百余丈，深五尺。水自十二都大角山流下，今海水入淹。
　　■〈氵丙〉洲埭　坐十一都东仓港，周围一百丈，深六尺。水自十四都英林山流下。按此■〈氵丙〉洲埭，与上“■〈氵丙〉洲埭”异地同名。
　　沙尾埭　长一十一丈八尺，阔二丈，深五尺。
　　蔡坑埭　长五十丈，阔五尺，深一丈。
　　林坑埭　长七十六丈，阔一十二丈，深二丈。
　　西外坑埭　长七丈，阔三丈，深五尺。已上俱在仁和里。
　　东石埭　在三十一、二都，此埭县志无之。
　　安平东埭　在八都安海东桥北。元至正间，麦使堰海为埭，筑长堤以贰咸淡。周围五里，长阔不等，抵九都宋埭、蔡内，以至内市、庵前。内分二埭：一高处为内埭，依山隔卤为上田；低处为外埭，近斥卤，海涛淹没，遂废不修，为下田。源自古陵而下，旁及山溪坑涧之流，交会于古陵溪，西流洪塘溪，出水浸桥，流坩塘桥之坩坂溪，而入于埭。又自洪塘分小支，由西门坑■〈土甲〉〔五〕坩坂后小圳入于埭。灌田四百石。陡门二：一在九都宋埭宫口，一在九都庄田宫前，以泄水势。
　　安平西埭　在八都安海西桥右。宋御史白承休筑，谓之“白使埭”，后废。有姓曾者修之，谓之“曾埭”。绍兴间，洪水流溃，知县王悦同乡人曾、韦二家修筑，又名“曾韦埭”。北有庙，祀王悦。嗣知府马咸赖堰埭而田于两岸，是谓“西埭”。与曾韦埭合而为一。水自柏峯山发源而来，分为九派，名曰九溪。自九溪分支出黄口店，聚龙潭，达南瀛桥，分一小支流韦舍后圳，出横辰桥，至曾埭而入于西埭。灌晋江田，得水七分；灌南安田，得水三分。周围一千余丈，广三丈，深二丈。灌田六百石。陡门一，在西桥以泄水势。〔明黄凤翔、颜石亭贰守见招，同詹司寇泛舟西埭诗〕别浦风光海色连，菰蒲荡漾小春天。凿坏颜阖徧留客，垂钓詹何共泊船。堤涨潮痕新雨后，桥横塔影夕阳前。行吟不是湘潭侣，闻听渔歌一叩舷。嘉靖八年，知县钱立诚筑堤。后知县谭敬所、县丞张泉斗重修。国朝康熙甲子复界，提督蓝理占筑。雍正八年，清丈蓝业溢产，内埭共产七百五十八亩余。乾隆五十九年，山海交涨，埭遂废。
　　外围永丰埭　坐在八都安海乡，与西埭隔岸。国朝雍正元年，黄永丰建筑，丈产四百八十余亩。乾隆五十一年，先西埭被水冲塌，埭亦废。按：此永丰埭，与上“永丰埭”，异地同名。
　　许埭
　　宋埭　俱在八都修仁里。县志云，与石埭陂三处，宋淳熙时已废。

　　坝凡十有三

　　陈三坝　即留公陂，详见上。
　　蔡坑坝　在四都葛洲村，周围一十丈，深五尺。水自南安九溪分来，通三十都吟啸桥而出。
　　逃猴坝　在三都蔡田、柯前等处。水自罗裳高州而下流，从倒桥东畔出古陵桥。
　　建宁坝　在二都，水自南安福行坝流下，通市上桥磁灶溪。
　　浦口坝　在南门外三十四都。水自新桥而来，横冲南岸，湮没数乡。深五丈，广六七丈。里人黄际芳，于嘉庆丙寅年倡筑，众旨输助。同事者黄元贵、元新、逊诲、伯道，而际芳始终之。费白镪千余。
　　东壁坝　亦在南门外三十四都。
　　桥尾坝　亦在南门外三十四都。二坝均受新桥之水。黄际芳于道光壬午年舍田筑基，身任其劳，命其弟际洁、文顺、邦辰、仲玉同里人吴明观、傅应龙、郭缕观经理之，计店停租，因田出卖，又縻白镪二千余钣焉。
　　河坝
　　钟洋坝
　　官洋坝
　　康南坝　以上四坝，皆在四十四都。深广、丈尺未详。
　　光坝
　　杜坝　以上二坝，皆在四十六都。深广、丈尺亦未详。

　　坑五

　　紫帽坑　在三十四都兴贤里。发源山涧，由常春、东宅、安福、保福等处，经鼓雷山陡门，人于笋江。
　　石佛坑　在九都至十二都仁和里。阔一丈，深七尺，流通十都井林坑。
　　横山坑　在仁和里。坑西南为十二都，东至十四都，北至十三都，水流二十三都浮田塘。
　　南山坑　在仁和里。西北为十二都，东至十四都，南至十一都，水流至十一都通大海。
　　徐李坑　在七都修仁里。长二丈，阔五尺，深二尺。

　　港二

　　植璧港　汇横山以南诸涧之〔六〕入于海者。
　　陈坑港　沿植璧港而南，汇井尾埭、烽火埭、西湖诸水之趋于海者。
　　淮一
　　天水淮　在三十五都。三十七都交界登瀛里。《方舆纪要》：其地曰“南洋”，田滨海苦咸卤。唐太和三年，刺史赵棨凿清渠，作三十六涵，纳笋浯二水以灌田，凡百八十顷，取赵姓望，名曰天水。《闽书》今下围是也。方言谓淮为围。后陈洪进重兴之，改曰节度淮。〔隆庆府志〕宋景祐四年，守曹修睦再浚治，又以三十六涵细碎隐伏，无法以制水之赢缩，于是尽撤诸涵，别营三涵，视潮来去以为启闭。为大渠一，长二千九百丈，广一丈五尺。为小渠八，积长二千五十八丈，广五尺。按：隆、万二志，俱载在二十九都、三十都和风里，误。

　　浦一

　　玉兰浦　《闽书》：汇灵源山东南诸涧之流，趋于海。互见三川。按：此条县志无。

　　圳一

　　沟边河圳　在一都，发源于前坑。

