<!-- { "loadSidebar": true } -->
　　赵建郁　字本学，宋宗室裔，为蔡文庄高弟。所著有《周易学庸说》、《杜诗注》、《参同契释》，且谓升平日久，世罕知兵，因即《易》演为《阵法》，汇集《韬钤内外篇》凡七册，《解引孙子书》凡三册。稿就封识，以俟其人。俞大猷从受学焉。
　　李杜　字思质。从王慎中游，为文一禀矩矱。性复跌宕，喜谈兵，俞大猷器之。扬誉于司马谭纶礼为记室。尝为大猷作集序，称其“言学莫非兵，言兵莫非《易》”，人谓知言。
　　林云程　字登卿。嘉靖乙丑进士，自少留意词赋，既纡组绶，交游诸名公间，率以风雅让之，好蓄法书名画，俱能穷其源委，而笔翰大有名于人间。知通州，调宿州，雨迁南北曹郎，出为九州知府，转汝宁，以继母艰归，遂不复仕。家居厚德古意，为乡邦模楷者五十余年，寿九十六。著有《业兰馆史编抄》、《兰窗杂记》等书。
　　史继佃　字世稷。长于诗，沈英咀华，众体毕具。年五十四卒。著有绝句一卷、古风二卷、律诗三卷，并杂文。
　　王三阳　字著开。万历庚辰进士，授颍上令，擢工部都水司主事，以诖误谪灵川，后归里。为诗茹古醖今，著有《拟古闽声乐府》，《都水吟》等集。
　　郭隆詹　字廷任。十五岁为诸生，淹贯经史，才学颖赡，所著有《扪虱斋稿》。弟秉詹，字廷执，为郡诸生，以诗文名，尤工书法，真草篆隶皆精诣。登山泛水，较金石，刻古书，缮写注疏，临摹钩填，若将终身。著有《霞屿渔唱》、《郭氏说诗》等集。宪詹，字廷思，研穷书史，留意声律。蝇头小楷以及署书，俱臻其妙。著有《颠草诗集》。登詹，字廷先，性潇散，工诗善酒。好居茂林修竹间，为方外游。所至行歌独酌，洒如也。尝自赞其画像曰：“干名何懒耶？趣时何疏耶？茂林修竹何处非吾耶？吾何人也？”盖将以竹为君而臣之者。一门昆弟，文坛擅美，皆本隆詹之教云。
　　郭伟　字洙源，石湖人。髫岁以文学名，与李廷机诸人为紫宫会。年二十四，受聘于三山余泗泉。始纂《鳌头龙翔集注》等书共八种。继而流寓金陵，撰著《崇正录》诸集，凡三十七部，梓而行之，一时纸贵。其《四书金丹》，陈仁锡序之，最后成集注全书，太史项煜为之序。晚归家卒。年七十余，四方学徒会葬者数百人。
　　何乔迁　字齐孝，号屏台。工古文辞，矩矱欧、曾，万历丙子经魁，授建阳教谕。倡明理学，扁其堂曰“宗朱却贽赈贫”。著《潭阳文献》，梓于学斋，擢国子学正，司成委校二十一史，进大理寺评事，谳疑释寃，卒于京。甲寅祀乡贤。潭阳以公与邓以诰同祀，称二贤祠。康熙庚戌祀建阳名宦。
　　庄履丰　字中熙。万历丁丑进士，选庶常，授翰林编修。朱相国尚为诸生，邸舍相邻，见其文奇之，曰：“莹如秋月，清如寒潭，馆阁中人也。”遂与定交。越年癸未，朱殿试第一人，服其鑑。丙戌，分校礼闱，所取皆名士，同郡何乔远、黄汝良与焉。重修《会典》成，韩修撰，寻题注起居，充经筵官。丁外艰，卒。履丰天性至孝，才具敏赡，每有撰述，不劳草创，而隽气扬举，巧思勃发。既能敛才就格，又未尝以格掩才。著有《梅谷集》，黄汝良为之序。弟履朋亦有隽声。
　　温显　字公宣，号纯庵。万历庚辰进士，授户部主事。时肥乡张公霸州二公相继为大司农，以显才学，推为部本科，具国计疏，洒洒数千言，陈可否利害甚悉。迁员外署郎中，掌太仓库，出监江西漕兑。丁外艰，奔归，踰年卒，年四十八。显端严，寡言笑。读书过目成诵，每有撰著，穷极高渺，气格在秦汉间。著有文集，何乔远序之。
　　郑元麟　字翀极。少好学书，尤工诗。契先天太极宗旨，自择穴葬父，庐墓三年。尝游旰江，陟麻姑揽胜，益藩三世皆延为上客，强之仕，力辞旋里。晚年改卜父坟，仍庐其侧。闭户穷经，著有近体诗若干首。
　　何九转　字翁悌，乔远长子。十岁随父京师，父命七题，日未西已就。命之诗，应口而就。有“马蹴芦沟月，颿飞彭蠡云”之句。十九入邑庠。家藏书数千轴，尽读之。手撮其要，为《砭慵录》。气岸落落，不可一世。与人交，倾肺腑。至滑稽亦曲尽韵致。小楷精遒，学晋人草体，闲放淋漓，兼肖苏、米。三十而卒。其弟九云，搜其著作，刻之曰《绳庵遗稿》。
　　秦锺震　字伯起。万历甲辰联第进士。博极群书，工古文谪，清逸流丽，有才子之目。历官知府，以目疾归，歌咏自娱。性狷介，少而喜排谐讥讽，才藻横溢，闻者绝倒。卒年八十余。著有《樗吟》。亦多成于游戏。
　　黄居中　字明立，十岁能文。万历乙酉乡荐，授上海教谕，迁南京国子监丞，遂家金陵，后迁黄平知州。博通经籍，工书法，为诗秀骨玲珑，老气无敌。藏书至六万余卷“性耿介不苟。著有《千顷斋集》、《文庙礼乐》等志，积数十卷，学者称海鹤先生。子虞龙、虞稷。
　　黄志清　字以度。万历辛卯解元，乙未进士，选翰林庶吉士，授编修。沈酣经史，殚精《易》义，通天文、地舆、日历、术数等书，年三十六卒于京，遗书数箧而已。
　　谢励鄘　字念之，治《春秋》有声，以余力为诗文，放旷于诗酒间。其诗味腴穿芳，仰追古人。著有《霞语集诗草》。
　　韦际明　字圣俞。天启辛酉副榜，授钦州判，以失御史意挂冠。事白，升粤省布政司理问，竟弃归。唐王时，起中书科舍人，转户部主事，以病告归。著有《骈语燕游诗集》、《粤吟洞游记》等书。
　　郑之铉　字道圭。少奇颖，游何乔远门，见而器之曰：“一代美才也。”博学工文，与吴韩起齐名。天启壬戌进士，选庶常第一，检讨纂修《神宗实录》。时魏阉窃柄，之铉浩然而归。崇祯初起原官，擢右春坊右赞善，册封岷藩。事竣，尝以主试，出“女为君子儒”题，试士惎之者谓阴刺宜兴相周延儒，几罹大祸，中间多方以解，念母驰归，卒年六十八。著有《五云居四书翼解》、《易经翼解》等书。
　　黄景昉　字大穉。好古能文，七岁作顾鸿雁麋鹿，时艺即“博赡陆离”。天启乙丑进士，选庶常。时闹焰方炽，乃假归。戊辰授编修，纂《熹宗实录》，历官庶子，直日讲。崇祯十一年上御经筵，问用人之道，景昉言近日考选不公等事，寻进少詹事。十五年六月，由詹事舆蒋德璟、吴甡并相，明年并加太子少保、户部尚书、文渊阁大学士，未几引归。计在阁十阅月，以癸未九月出都，甲申都城陷。唐王时召入直，未几，复告归，家居十余年，以著述为事。有《馆阁旧事》、《读史唯疑》、《明史唯疑》、《宦梦录》、《经史要论》、《经史汇对》、《古今明堂记》等书。
　　周廷鑨　字元立。天启乙丑联第进士。年甫二十，初授镇江府推官，两校棘闱，署丹阳县事，以卓异擢吏部验封司主事，转考功稽勋二司员外，晋文选郎中。鑑空衡平，清慎如一。有陈启新者，以武举妄陈政务，骤膺帝眷，添注吏垣，议废科目，廷鑨疏驳其谬，事得寝，引疾乞归。唐王入闽起用，知时事不可为，仍告归。廷鑨工诗文，儒雅风流，菁华霞举。为诗殚美极妍，年六十六卒于家，著有《两都三余篇》诸书。
　　蒋熺　字晦之，相国德璟次子。生而颖异。三岁诵唐诗数十首，四岁遍读四书，以次读诗三百篇，六岁善属对，七岁仿《毛诗》作四言古，八岁能文，九岁作武王，周公诛纣诸论，多翻古案，欲自定一史。十岁从父北征，过景辄咏。至都，而神童之名满长安。十四岁入泮，益发愤搜研，手无停挥，殁年方十九。有遗集五卷，名《童真子集》。
　　郑字明　字寅台。立身为学，不乐仕进。著有《羲易说》等十余种行世。前辈叶文忠及林素庵皆重之。殁年八十四。
　　曾异撰　字弗人。母张氏，以遗腹生异撰，日夜纺绩，口授诗书大义。异撰家贫而性介甚，长吏知其贤，有欲为地者，不屑也。为诗有奇气，不步常迹，古文辞亦跌宕，制义不遵绳尺。浮沉诸生二十年。崇祯己卯，领乡蔫，出福州司理方士亮之门。癸未，再赴会试，还遂卒。著有《纺授室诗》,诗文集脍炙海内。李世熊序之。
　　杨元锡　字康侯。崇祯甲戌联第进士。年甫十六，授中书舍人。素工书法，凡制勅经其手，珍若拱璧。历官至文选郎中，五载铨衡，一尘不染，品望推重朝端。甲申之变，归，闭户养疴，足不踰户。年五十三卒。
　　吴韩起　字宣伯。为文古雅深隽，海内传诵，称青岳先生。崇祯庚辰进士，授当涂令，有惠政。擢礼部主事，卒于官。著有《四书易经说》。
　　何九云　字舅悌，乔远子。崇祯癸未进士，选庶常，授编修。未浃旬而甲申变作，以死自誓。侍者曰：“司空未葬，子道犹亏。”乃勉强南归，葬父毕，杜门不出，匾其轩曰“东湖闲史”，自附于龚生、范子之后。未几卒。著有《荷□存稿》。
　　陈锺琠　字石丈。善诗歌古文辞，工琴射画事。博览群书，凡律历、河漕、盐箧、兵屯靡不洞悉。尤潜心经学，好称说宋陈同甫及邓潜谷，郝仲舆二公。崇祯间拔贡，为学使者葛寅亮所知。琠游浙中，卒于其家。寅亮为经纪其丧，遣人护归。著有《密庵初集》、《定山集》、《霍圃集》、《紫墖诗》。
　　林如源　少孤力学。即所居马鞍山旁构别业，名曰“五因”，谓因山、因水、因树、因石、因先人游盘之地也。读书其中，自十三经、二十一史以迨诸子百家，博闻强记，老至不知。著有《五因闲钞纲目集》诸书，人称五因先生。何开规　字懋辙。工诗词古文，著有《东皋子诗文集》，门人庄延裕为之序。崇祯壬午副榜，艰于嗣息，以胞侄维登为子。尝云：“能读吾书者，是吾子也。”后维登与子思睿同领康熙癸酉乡荐，思睿成进士，皆其家学也。

　　国朝

　　何琪枝　字士豸，幼随父客三山，入福州府庠。值播迁，试不及除名。督学孔公临泉，琪枝以名附福泮籍，居晋江，投牒，许补试，爱其古藻缤纷，曰：“不如是，几失佳士。”琪枝为文镕经铸籍，尤长于诗。所著有《玉子集》。
　　诸葛倬　字士年。为诸生，笃学。取《左氏春秋》及汉、晋诸史，蝇头小楷，手自抄录，缀以论断，援据辨博。工行楷，八分，只字片纸，人争宝之。为诗成一家言。有集二十卷藏于家。子璐，著有《淮上诗集》；晃，亦能诗。
　　蔡嗣襄　字君亮。崇祯已卯举人。入清朝，授香山教谕，调澄迈，历罗田知县。工诗文，鄙六朝之缛丽，境以幽而愈曲，词以折而愈新。所著有《读易堂集》、《秋思集》、《南征草》、《汗漫篇》。
