<!-- { "loadSidebar": true } -->
　　黄凤翊　字于冈，性和易。继母病笃，念其羸弱，奉侍汤药不少懈。及殁，竟以哀劳致卒。年六十二。
　　杨道宽　字惟制。少孤，事母至孝，老而弥笃。事兄如父，抚兄遗孤如子。凡贫不能存、寃不能白者，救之若身受。族子弟有过失面析之。既贵盛，绝不恃势陵人。布衣自奉，敬惜字纸，其行谊自足为人去后思者。子锡璜。
　　邱良箴　字孔训。父喜交游，洁治盘餐不少懈。事继母如母。为人慷慨质直，树德倡义，里党有不平，得其一言而解之。年六十七卒。子然卿、应祷。
　　诸葛希孟　字毅之。少食贫，入府为掾。后弃掾治生，家计渐饶。奉母菽水尽欢，处从兄弟诸侄甘苦与共，有无相通。子应科。
　　陈足　字世裕。天性孝友，襄父母大事，独任劳勚。与四昆二弟处，推肥择瘠无间言。岁大祲，有槖金来籴者遗金，足俯视舍中有金，亟追还之。年四十九卒。曾孙应春。
　　颜猷　字道谋，幼丧父，哀毁如成人。既长，供母及诸昆。母兄继殁，皆身自支撑。课子儒业。里中缓急待济者，皆惬意而去。族人谋拓祠，碍其居而难于言，猷慨捐居室以成之。年七十六卒。
　　李暹祥　字崇卿。父熙卒于河源官署，擗踊赴之，舆榇归，三年哭泣如礼。检箧中遗金，悉与二弟，事母益谨。亲友告急，未尝以无为解。屡试不利，及入成均，父遗书及生平撰著藏之以遗子孙。诗酒自娱，年未及寿，而卒。
　　柯香　字孚兰，孝亲爱弟。闻人困乏，随力施与。抱璞守真，老而弥邵。年七十一卒。
　　黄维琼　字俞琼。祖及父客死于粤，间关扶柩归葬。养母抚弟，拮据辛励，割己田充曾祖祀事。与继曾母饔飱，又推以赡伯父及孤侄。素负干济才，修建城垣、镇馆、寺塔等，悉为经理。有缓急告者，未尝以事诿焉。
　　陈士钦　字敬甫。少习举业，及冠父殁，毁瘠几不自存。事母益谨，及殁，居丧如丧父。时当兵火，祠宇毁坏，鸠族拮据成之。生平处约守雌，应事无机心。卒年八十有一。
　　傅尔鳌　字孟骖。为诸生，课子维勤。及子成进士，乃谢青衿。受封时，父尚无恙，三世袍笏，焜耀一堂。勗子居官洁已爱民。卒年六十。子元初。
　　李仲春　字顺纪。事计筴以供双亲，父殁事母益谨。行朴而愿，口韧而钝，教子惟本祖训，接人常存坦白。槖无余金，时赴人急。后子孝妇节，皆仲春之遗教也。
　　留汝亮　字以均。少丧父母，岁序屡忆其音容。为诸生，俭约自持，下帷力学，课子尤勤。及子景星登贤书，卒于京，汝亮因痛成疾，遂以不起。太史郑之宏为铭其墓。
　　王墀京　字学陶。良柱孙，熊子。十岁能文，十二岁童子试时，丈量议起，吏胥上下其手，以所匿米归焉。墀京谒主者，因奇其文，为豁浮粮七十余亩。十七为诸生，旋饩于庠，诸督学试皆列高等，而棘闱不利。年三十六卒。子之骥。
　　黄怀　号东源。为诸生，下笔千言。性豁达，笃于义，孝养母氏，历世祖先各置祀田。少时同学而相好者，通有无，同欣感，白首如初。子文炳、文炤。
　　林宗濂　字静夫。身肩家政，饔飨丧葬不以问二昆。抚侄如子。遇人穷困，倾囊弗惜，人有不平，锐然赴之。卒年七十八。子庭云。
　　林豫宗　字和仲。父尝过督其长兄，豫宗善为劝解，俾息父怒。仲兄蚤逝，爱孤侄若已子。有妹适邓将军，殁于宦邸，恐母过恸，预迎诸姑归，使设说宽譬，以纡其痛。见先世祖墓废坠迷没者，必修治之。
　　王居毅　字近甫。少孤，受母荻教，以孝谨闻。居丧毁瘠深墨，感动路人。有负债不还者，取券焚之。遇父母忌日，唏嘘泣下如孺子。居家虽盛暑不脱冠帻。课子孙读书，手录口授不倦。孙命岳。
　　王承标　字世表。少孤，事继母尽孝。弱冠发愤力学，精治《易》经，旁及诸经、子、史，所著有《四书易经得》一集。子命岳。
　　黄逢春　字以仁。为诸生，有声黉序，事父母孝谨。手一编课孙子。衣食惟俭。郡邑延乡宾，辞不就。年九十有六卒。
　　陈正铉　字敦鼎，舌耕佐家。孝事父母，随力供养，迨执亲丧，随分尽礼。善事伯叔父，佐诸姑以妆具。与人交，肝胆尽披。卒，庄际昌为铭其墓。
　　庄天夔　字慄夫。孝养其父及继母卢氏，甘旨无缺。有女弟适林，蚤寡而贫，殁，为归其骨而嫁其孤女。先是倭乱，伯兄为流寇所掳，天夔直抵贼垒寻之，得归。子钦邻。
　　洪守愚　字尔睿。少孤，兄弟三人，守愚其仲也。习母训，每戴星归，以询慰慈颜。出则随兄课征输，入则篝灯问弟经史课程。庭除中，浑是一团和气。周流待人，绝去机心，人咸称为长者。
　　杜应硕　字宽甫。幼有至性，父陷贼垒，泣血数绝，吁天请代，因罄家资而出之。事母孝谨。岁时祀先，必致丰腆。以读书责二弟，皆克有成。年二十八卒，妻戴氏节守，抚子终身。弟应楚。
　　史继蕃　字世植。幼失双亲，依兄继茂为命，为诸生，数百十指不分爨，事继母恳挚。兄为上林丞，殁于官，数千里往迎丧归，抚其侄，殷勤顾复。田庐货贿，听侄自择。侄夭，为立后。丁巳岁大祲，发藏榖为糜，以食饿者。年六十八卒。
　　林光肇　字子开，父云龙，宦于外。光肇在家，代父供子职，侍奉祖父母尽孝，事母承颜色奉甘旨。亲殁，哀毁骨立，几以身殉。课子维严。及子通籍受封，益务俭约。郡邑未尝投一刺，见贤豪倒屣不遑。亲旧待举火者，昏暮叩门必应。先世遗产尽推以与弟。每戒僮仆勿生事。所汇有《四书人物考》等书。卒年五十六。子孕昌。
　　陈有斐　字尔仰。少失双亲，依兄佐读。仲兄卒，抚字遗孤，不翅毛里。见人急难，捐橐助之。教子义方，殷勤恳挚。年五十二卒。子龙可。
　　曾守吾　字以慎。轻财好义，急人困而不为德。敦尚孝友，兄殁子少，抚之若己子。延师课子，身虽服贾，而恒以诗书为惓惓焉。
　　杨士仁　字心夫。父母俱殒，事兄克尽弟道，值祖先讳日，择鲜毳馔。师修脯必极丰腆。闲家有矩，课子义方，处乡闾朴直笃信，慷慨昌言。殁，从侄景辰为铭其墓。
　　李正倍　字光孝。万历壬子举人，笃学不倦，介洁自守，八上公车，不利，卒于家。年五十。
　　曾可传　字仕倩。友爱二弟，老而不衰。抚育女弟，推及其甥，资之读书，克有成立。自待泊如。年七十六卒。
　　丁炜　字思晦。为诸生。性悫愿，事亲孝，待兄弟恭让。兄嫂继殒，遗孤患痘恶毒中髓，炜遂亲吮，盛脓满碗，卒以成立。复嫁其姑女三人，妆金数百不吝。为父卜兆域，并旁穿二圹，为兄嫂之藏。凡田产、垣舍、金帛、丝粟，皆分赢以授兄遗孤，而己取瘠焉。重义好施，专赴人急。寻炜卒，遗腹生男，其孤侄竭力抚之成立。
　　苏世谐　字孔赓。为邑诸生，苦学为文。事父母竭力承志，爱二弟怡怡无间。师事林心竹，奉之如父，负笈执爨，躬亲其役。与人交，披肝胆，重然诺；族戚乡闾，重其一言，比之季布。庄际昌其受业高弟也。
　　李正森　字光朱。为诸生。幼有至性，屡随父任，承欢无忤，友于兄弟，事师推解周至，且为图一枚之安。生平无疾言遽色。周急赈乏随意与之，无不感叹。年二十有九卒。
　　蔡仲实　字志郁。父为乡约长，倭寇攻安平城，推父守西门，仲实代之，当事者称为城西锁钥。为人倜傥有大略，擘画机宜，事后多验。急人之厄，无故不御酒肉，独延师课子无所吝。父殁，槨椁如礼。邑均田，请为正，所丈咸称平。邑令给冠带以旌之。郡守举乡饮大宾，辞不就，临殁，呼父母数声而逝焉。
　　余楠　字仕茂。事父母孝，处兄弟友。弟二人仕宦于外，教诸侄如己子，坦夷待人，不言人过。遇公正则发愤，邑绅土皆许为有古风云。
　　庄懋仪　字伯羽。性资醇朴，挹损自将，未尝以意气加人。往来父任，餽问悉谢绝。居家不问田产，日取经史翻阅，遇当意手自抄录。严课子孙，晚奉恩例，授光禄监事。
　　杨南宗　字师程。十三岁学作史论，师甚惊服。值倭乱，父母继殁，田庐尽芜，益下帷攻苦，能文章，尤长于经制。子景辰登第，馆选俭朴如故。笃爱幼弟，分产荡尽，复捐橐金予之，待人尤多古风。
　　庄原亭　纯白惇切，不欺不二。周舍赈济，竭尽心力而后止。乡人群颂于郡，太守特旌之，以风励焉。
　　黄尚絅　字廷美。幼丧父，哭踊如成人。事母色养，凡可娱亲者必曲致。弟为诸生卒，抚侄与子均视，幼课读，长授室。母八十余殁，哀泣如孺子，葬必亲筑其茔。祖先坟墓，皆身力殡。有族子欲渡海南，尚絅损赀赈之，令勿转徙，其仁心为质类如此。
　　黄维珪　字俞特。事父母及诸父俱得欢心。好义乐施，尤精于琴。因食指渐繁，代父贾吴越粤峤间，遍交名士。尝训诸子曰：“贾非吾志也。吾嗤世之贾竖，往往援攫溪藏，丧心昏智，故托于琴而涤荡之。”其志趣之超然绝俗，有如此者。
　　黄镬　字伯享。生有至性，少丧父，哀毁骨立。事母温清，备礼婚嫁弟妹以次，均橐装授之。遍求吉壤，以父母附葬于祖先之侧。年三十有四卒。
　　颜理学　字道儒。幼丧母，哀毁如礼。事继母尤谨。因贸易而得丰葬殡，婚嫁之礼已周，饮食服御必啬。待士即多与而不吝，恩被戚属。族有颜魁槐，孤而贫，自白衣为诸生以及计偕南官，一切经费胥为取办。卒后与魁槐并葬于洪岭山，左右分列焉。
　　黄宗任　字伯尹。治家严而有法，教子爱而能劳。与人交无城府。丐贷懿亲，不见德色，殆好义人也。
　　陈鸣周　字振甫，为邑诸生。事父母及祖父母维谨，笃爱二弟，终身无间。课诸侄无异己子，分产取其瘠者。有门户事独肩之，丁艰丧葬一秉于礼。建祠墓侧，命子侄肄业其中。年六十一卒。子景奎。
　　冯有翼　字仕材。博涉六籍，尤研治《毛诗》。贫而好义，亲友不能举婚丧，割脯金资之，遇祭祀必丰腆，惜未几而卒。
　　张贲恒　字警座。为诸生。事母尽孝。母病，废寝食，躬汤药；殁，尽哀尽礼。父赴广西副使任，殁于官，扶榇归里，哭泣仆地。为人诚朴，绝去机械。读书教子，郡有名士必折节致之。子汝湖。
　　蔡贤征　字哲卿。少孤，母胡氏苦节荻教，既壮，有声黉序。四十丧偶，不再娶。事母尽孝，事嫂如母，抚二侄如子，居乡恂讷若不胜衣。子为嘉善令，就养官署，日以忠勤为提命。年七十二卒，于署祀乡贤。子鹏霄。
　　刘廷焜　字子曦。酷嗜书史及圣贤学问经济、可以裨身心救世务者，组纂无虚日，以之训子。著有《闽浙宗传》行于世。子鳞长。
