<!-- { "loadSidebar": true } -->
　　杨兴　字升中。少习儒业，娴习礼节，读书教子而外，不干余事。尝谓其子曰：“吾不宜于时，若能力学振吾宗，是在吾子。”后子曜宗韩府左长史，孙舆。
　　林凯　坦夷庄恪，勇于为义。从兄迪为诸生领乡荐，费皆凯出。迪殁，又恤其孤孀。子潮，为御史，按江西，屡抗宁庶人，几为所厄。闻之喜曰：“吾儿能是，是其识也。”年八十卒。
　　朱璿　端恪诚实，事继母孝，闻父提督雁门关领兵拒敌，时璿披坚执锐，翼父于矢石之下。事定，以功赏，不受归家。丁丑岁凶，入粟赈饥，受正七品官承事郎。建祖祠、置祀田、构书院，延师教子孙。年七十九卒，蔡文庄铭其墓。
　　吴怀荆　性敦实孝友，母谢氏病盲，服事维谨。母没，丧葬如礼，割田充祀。弘治乙卯，海岸长桥崩，捐赀堤之，乙丑崩，复堤之，蔡清为之记。癸亥岁疫，施药施棺。以诗书督其子。卒年七十四。长子聪，次敏。
　　张良保　内行醇备，俭而有度，祖屋悉畀弟侄，季弟无嗣附蒸尝以祭。晚构萃乐亭，群子侄燕集其中。每见豪华辈，引戒儿孙曰：“是其涸也不朝夕，汝曹念之。”以子志选贵，封主事。卒年八十五。
　　李弼　重义轻财，悯人之急，济人之穷。室面学宫，每戒诸子曰：“宫墙在目，当知起敬也。”以子仁贵，赠惠州府推官。
　　洪贺　性质实，崇信义，重然诺。事亲甘毳毕致，丧葬凡百独肩。及子贵受封，淡约不改，郡太守屠东崖谓其含贞履素，任真不饰云。年八十四卒。子富。
　　蒋文枢　以入粟补散官，事继母尽孝。父逵罹重典，文枢求以身代，弗获，同知于公茂为白其寃，遂得释。教诸子有绳墨，友诸弟最笃。族中公事，竭力应之。临殁，犹以家庙墓祭二事，嘱其子偕侄成之。
　　顾原淑　司徒珀长子，生平孝友笃挚，恂恂若寒士，郡太守为延乡饮大宾。年九十三卒。
　　许统懋　兄弟四人合爨二十余年，毫无闲言。家法俭朴，其训子孙，多以古今为鑑，各务其业，无坠所事。处乡党未尝以失口取咎。年七十二卒，史于光为铭其墓。
　　谢瓒　明敏豁达，不拘小节，喜饮酒吟诗，酒酣歌吟皆醒世名言，触口而出，识趣高远。年三十二卒，陈琛为之铭。
　　邱绍宗　端直峭重有识度。事亲孝养备至，友爱其弟，同居共爨三十年如一日。恤二女弟及弱甥，皆极恩抚。子侄有堕业戾教者，谆谆戒训，俾革悟乃已。年七十二卒。
　　张基　幼孤，事母孝，与兄友爱特至，自少至老，肩衽相随。性坦夷，好施与，岁计所余延塾师、礼乡彦，所交多名公贵客，陈紫峰赠以诗，有“花发草生皆可乐，焚香扫地与谁同”之句。孙会宗。
　　杨敷　含淳树朴，以孝友睦婣为务。性好施，凡族党贫弗能自振者，有求辄予，予不责偿。课子孙惟以忠厚勤俭为谆谆焉。年七十余卒。曾孙景辰。
　　何聪　父病，朝夕扶持，问医求饵，尽耗其财。与人交尤敦谊。好清淡自居，乡子弟遨侈者，观之辄自饬焉。子琚。
　　陈乐　事亲尽孝，居丧号恸摧绝，吊客不忍闻其声。有姐妹二人丧其夫，代为殡葬如礼，并筑室居其孤甥。岁凶弛租，未殁前数月，尽焚箧中贷券，不复记姓名。子储秀。
　　郭枢　生而孝友，稍长，竭力经营，以养父母，资弟妹。弟楠为御史，建言被廷杖，下诏狱。枢万里奔驰赴之，既而得生，复慰勉之。及楠起昆山令、广信丞、南宁府，所在著贤声，皆枢勉助之力为多。别驾唐公延为乡饮正宾。年九十六。
　　郭恭　性至孝。六岁丧母，稍长，事父及继母，先意承志，竭力供养。后改葬母于四十一都南山镇，穴号螺蛳吐肉，是为北郭发祥祖地。子良璞。
　　张宪　少闻父与陈琛、王宣等讲《易》。即能辩难，琛等惊异之。父卒哀毁，孺慕事母，曲中欢心，拊爱弟侄、季弟。尝拾三十金于道，守而还焉，其人割数金谢，笑曰：“人遗之，人得之，何谢为？”却不受。家益贫，恬然自适。三致乡宾不就。年九十余卒。
　　张志腾　倜傥好施，三党有难，无不急赴。觅三世之荒丘，藏族属之遗骸。及长子为令，请御板舆，志腾曰：“善养在志，非徒口体，若为廉吏，吾为廉吏，父足矣。”慰谕有加。子守为，次燧。
　　张志立　父文郁，生五子，志立居长，弟四人俱殀。家徒四壁，乃舍儒就贾，拮据奉父。诸孱孤呱呱在疚，卵翼抚育，一如已子。所在解纷济急，勇往直前。后以孙维枢贵，赠工部左侍郎。
　　庄偁　幼丧父母，念逮养日浅，祭祀必丰，葬以礼。仲兄殁，伯兄继殁，力为安葬，抚侄如子。率族人鼎建宗祠。胸无城府，而矜重意气，言色不少假借，郡邑皆为推重。以子国祯贵，封按察司佥事。
　　陈普赐　性敏达，跌宕不羁，赴亲友急难，恤乡里饥寒，而先业日以坠落。通方脉，能取奇效，活人甚多。老益贫困，惟课子孙读书。子让，嘉靖壬辰进士，为御史。赠如其官。
　　黄继宗　幼习举业，父殁家贫，治生奉母有余，则以助族戚之贫困者。及子贵，就养京邸。归里衣布衣，一僮自随，与诸老为逸乐会。郡邑三延乡宾，仅一就。年六十七卒。子凤翔。
　　李旦　以才望被府檄掌六里陂，廉不谋利，恪不废事，疏沦惟时，启闭必慎，高下均沾，农民交颂。太守包公屡旌奖之。子士绚。
　　张峣　少聪敏，笃于伦纪，周恤同气，义方教子，用克有成。岁甲寅，邀游外省，一日心动，促装归里，适父病浃旬而殁，得以送终，人称孝感。子治具、治枢，孙国祥。
　　丁怿　敬事父母，先意承志，田屋听兄自择，鼎力建祖祠，复捐田数亩充祭业。外父患瘫，迎致于家，事之如父。乡族咸被其惠。年九十卒。子自申。
　　王瑞　父客死吴中，依嫡母生母为命，备尝艰厄。丧母尽哀，养嫡母不殊所生。事兄顺，奉寡姊有恩。贸易于外，倦游思还，抵家三月而卒。
　　李兴仁　任质好义，能推匮乏赴人缓急。乡闾有斗攘，谈笑解之，衅隙立消。出游京师、江淮、吴越间，卒于旅舍，年五十八。子缵，孙梦麟。
　　王升　少敏悟，泛览多识，讲礼修仪，矜庄整饬。太守屠倬褒奖之，以为质而近厚。
　　陈宽　少丧母，力贫奉父，抚爱幼弟，备尝艰辛。为里正赋集事办，嘉靖丙申、丁酉，连岁大饥，请县发赈，全活无数。卒年四十，乡人哀之。子选。
　　陈尚谦　事母孝，少从兄学，以父师事之，视侄如己子，爱姐妹如兄弟，家居无疾声，虽臧获不加呵谴。施惠不望其报，与人交久敬不衰。年六十一卒，王慎中铭其墓。
　　邱维材　三岁丧母，十五岁父殁姑苏训导官署。维材茕茕从两仆以丧归。孝慈恭让，恩礼周浃，宗族婀戚随分推情。好宾客，工诗赋，日与颜延矩、黄克晦、詹仰庇诸公结社酬唱。喜义乐施，有以急赴者，赒恤无吝。年四十一卒，临哭者数百人。
　　苏璟　恭谨质直。父病，不远数百里迎医购药，数载不懈。延师课子，子成进士，令吉水，勉以忠孝大事。为封翁，十八年俭素如昔。里中蔡虚斋地一区，有欲为规得者，作色曰：“名贤旧迹也，吾敢厕足乎？”力槟浮屠，曰：“作善降祥，作不善降殃，浮屠将以何为？”年七十九卒。子士润、士潜，孙茂相、茂杓。
　　黄颖　二岁而孤，母与兄翼之成立。事二母三兄孝友笃挚，执丧哀慕摧毁，先后如一。子锡。
　　张赐　家贫躬耕，继游城中，依中表肄业。中表爱其诚信，为娶妇，留家郡城。其后中表门祚衰，为持其家，不遗余力。善养二亲，友爱仲弟。好施与，欢结客，课子惟勤，克底成立。子问仁。
　　陈宾　性至孝，有文才。居父丧，哀毁骨立，三年不入内室。母殁，躬负坟土，攀树悲号。时倭寇，亲友负槖担箱寄其家，后被兵殁者，妻子兄弟不知，皆呼而还之。流离失所者，复赈其饥饿。及子为湖州守，以均田坐贬，贻书曰：“均田，惠政也，苟利小民，得罪何伤？”著有《纲目醉评》。子亮采。
　　陈谋　承父教，治葩经，得其旨。温柔敦厚，寡言慎动，旅党称其孝弟，弟让铭其墓。
　　李日新　嘉靖间诸生。倭乱被掳，日新倾家赎回，其余同被掳者数十人，皆自分待死，日新为具陈诸人穷苦状，至于涕泣，贼帅见其诚，悉放归。子寏、之佳。
　　杨希宪　孝事继母，笃爱异母弟。自奉甚约，资诸子游学交聘之费及宾客祭享之仪，未尝不丰。好义周急，绝无吝惜。年六十四卒，王慎中为之铭。
　　蔡应胄　幼失母，父继殁，与继母相依，曲当其欢。视异母弟妹如同胞。岁时享奠，爱悫交致。外祖父母、外父母俱乏嗣，设主祀之。与人交，坦直和易，奖善掩过，物论归焉。年八十八卒。子立爱、立敬。
　　张守则　少孤，与弟守化事母尽孝。为郡功曹，多为人排解忿争。事叔母若己母，抚堂弟若胞弟。辛酉倭寇，守则被掳索赎，守化赍金向赎得还。无何，复得羸疾，汤药皆守化亲调。易箦时握弟手，泣曰：“生不能报仲，誓报于九原。”次年，守化举次子维机，过继为后。
　　陈启文　知大义，自置祀田及塾田各若干亩，上以报祖宗功德之隆，下以开子孙诗书之泽。友二弟，始终无闲言。事二姊，老而弥笃。见乡人，恂恂惟谨，盖乡里之朴实善人云。
　　蒋继勳　十岁丧父，习计然，竭力以养祖父及母，笃爱其弟，抚诸从子若已子，推赈乡人待以举火者五百余家。接人无少长贵贱，必肃衣冠。遇构争，力为排解。王慎中击节称之。孙光彦、光源。
　　张守简　醇古朴直，不为机心，有犯弗较，惟以课子为兢兢。及子成进士，节啬如平时。往长沙署，戒子无滥鞭杖、谳狱须平反。子维峣晓。
　　李贞　主事仁弟，方学不售，随兄之官，兄卒于京，间关扶榇归里，抚其孤百十指同居共爨。接人质直慈祥。工尺牍，晚犹作蝇头小楷，笔力遒然。年八十九卒。子光绶。
　　庄一道　一俊兄。家贫，一俊出就学，家务一切倚办。性刚直，不能容人过，然卒无他肠，人咸谅之。里社有公举，辄推一道首事，曰：“君今之陈孺子也。”及弟为藩参。归辟馆延师督诸子力学。与弟相得甚欢，晚友爱益笃，及殁，一俊敛之如礼，为文痛哭，哀动路人焉。
　　庄望槐　一俊长子。为诸生。天性笃挚，居父母丧哀毁，与诸弟分箸，有推让之风。塾师赵光彦贫殁，为营窀穸，并葬其七丧。子履丰。
　　王赐良　在孕而父殁、母出，旋殁，依于三叔。既冠受室，克自奋励，改建祖居，代叔父肩任劳役。族党有忿争者，理解辄释。有乞贷者，量力与之。家益落。课诸子耕读不稍懈。葬父号痛哀毁。及子为令，迎养不就，仍勖以洁己爱民。子三赐，孙寅揆。
