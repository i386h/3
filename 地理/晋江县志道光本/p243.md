<!-- { "loadSidebar": true } -->
　　安福寺　在三十三都龙首山麓。唐垂拱《八闽通志》作“嗣圣”。三年建，名安福院。元至正间毁，僧智妙重建。明洪武二十四年，改为寺。正统天顺间相继修。后废。明朱鉴诗：肩舆乘兴到禅林，石磴崎岖柏树深。池养龙鱼时变化，庭栽凤竹半晴阴。常人不识三生话，老我空谈十载心。世事人情非往昔，扶筇回首觅知音。
　　保福寺　亦在龙首山麓。南唐保大七年《八闽通志》作漠干佑二年。僧雪证建，初名尊胜。宋建隆三年毁，元元统间，僧定山重建，改今名。寻复毁，明洪武二十四年，僧远山重建，成化十八年修。今废。
　　珠明院　亦在龙首山，内有四卿堂。今废。
　　观音大士亭　在三十四都临漳门外柳通铺，即今所谓接官亭观音也。〔明李光缙记〕笋江之浒，石梁连亘，故有亭供养观音大士菩萨。四方善男女皈依，受命如响，由来莫得而考。万历辛丑夏，江水泛涨，溢入大士亭，漂像以去。或云沿海归普陀落伽山故处，疑是也。里人张升伯偕仲季捐金募缘，取大旃檀依唐相阎立本画像作庄严妙相。像既成，手臂指目，具慈悲性。都人作礼，属光缙记之。谨按《楞严经》载：观世音菩萨从世尊座中起，顶礼白，佛座列于阿明律陁憍梵钵提普贤优波离大势至法王子五十二菩萨后，岂亦其世尊学弟子耶？但据其所白，于时有佛出现于世，名观世音，教我从闻思修入三摩地，则所师之佛亦名观音。疑今世之所尊奉大自在之身即此。其佛而未必其受记释迦与诸菩萨同时顶礼者，相传以为正法明如来，近是。或云如来分尊菩萨地近，如来欲广行其教，令众庶易以皈依，故近处菩萨权位。或云大士色身即女身。又或云非女身。佛有身、无身，法身是身，身即非身。观音亦如来，如来亦观音。同是佛性，在世，离世，性法空寂，是名如来。离世，救世，性法慈悲，是名观音。心无如来不灭，无观音不生。法生法灭，不生不灭。道有体用，权无尊卑，一一而已矣。今大士像于此，指语人为大士像，众皆然之。指语人为过去之大士像于此，众未之然也。夫恶知现在之像，非过去之像乎？今居大士像于此，指语人为大士像居，众皆然之。指语人为大士像埔陁之居，众未之然也。夫恶知埔陁之居，非徧微尘土之居乎？佛等佛性，不等佛号。五十二位是一位。三十二应元是一应，以观音见观音非观音，以如来见观音即是观音。本之世尊，亦复如是，是为偈。偈曰：观音如来身，真身本无二。何是振潮音，由入三摩地。潮音天籁响，有声无有意。万窍生万刼，世音言言殊。苦鞋遂音闻，忽然度一切。观音以观观，非目亦非耳。圣性本无通，实以闻中入。闻入流亡所，思修空觉灭。潮音应世音，所应无住心。心生念不生，观听满千方。臂手千万亿，亦以无身故。寂灭无灭灭，阎浮自消化。救世出世法，牟尼亦复是。会得慈悲性，乃证波罗密。如是闻法者，但愿降慈悲。心地即佛地，劫尽是须弥。庄严名佛像，大士原无相。南无有真言，摩呵唵修唎。按记集晋王羲之书刻石，好古者争搨焉。
　　崇先广教寺　在三十四都临漳门外五里。五代节度使留从効建，名上方广法。宋绍熙元年，改今名。明永乐间重修。今废。
　　浯渡宏济院。在三十五都。宋季建，明永乐间重修。今废。
　　圆通庵　在三十五都南门外车桥。干隆二十六年，里人重修。〔明黄克晦诗〕寺外青苔径，将行却自留。水风双树老，暮雨一峯愁。诗壁因名读，经蹄得旨休。僧言山翠色，更在向东楼。
　　宝海庵　在南门外厂口街后。
　　真武庙　在三十六都郡城东南石头山上。庙枕山漱海，人烟辏集其下。宋时建，为郡守望祭海神之所。
　　法石寺　在三十六都通淮门外万岁山。宋初节度使陈洪进葬妻及女于山之阿。建隆元年建寺，干德四年改为西方禅寺，元易今名。明永乐、景泰、天顺间相继修，后废。《方舆纪要》：宋蒲寿庚据郡降元，少主至泉城外不敢入，驻跸于此寺中。〔宋黄公度自法石早归诗〕避暑寓祗园，黎明度远村。桑麻迷杜曲，鸡犬散桃源。迳草细将合，溪流深不喧。幽怀未能惬，城廓已朝暾。〔王十朋出郊观农饭蔬于法石僧含时方闵雨，有无麦之忧，因成八绝〕清源太守鬓如蓬，未遂归农又观农。农事正兴天不雨，谁能唤起老黄龙。〔又〕二麦青黄雨失时，老农相顾但嗟咨。使君徒用虚文劝，稼穑艰难未必知。〔又〕我昔躬耕陇亩间，也知农事最艰难。才疏政拙心劳甚，无补于民合挂冠。〔又〕卖刀买犊慕龚遂，重糓务农思鲁僖。僚友共怀忧国愿，守臣非皱职田眉。〔又〕无术能销旱魃灾，吁嗟求雨只空回。鲰生岂是为霖手，明日真人出洞来。〔又〕万岁名山两度来，精庐潇洒绝尘埃。禅师妙得兵家策，杖屦飘然去不回。〔又〕荔子今亡法石白，江山长带佛头青。老僧能说陈王事，遗冢犹传女子灵。〔又〕一径通幽庭面墙，鸟啼林静木苍苍。碍人眼界宜斤斧，放出山光接海光。
　　三翁宫　在三十七都。旧创建莫考。祀神四：一衣青，一衣黄，一衣黑，傍一人衣红。相传宋末时有三老随少帝至此，少帝遇害，俱触石而死。里人拾其遗骸收葬之，其傍衣红者，里人也。今乡人以正月初八日卜何翁，应年丰歉。一翁应卜稍可；二翁多旱；三翁有秋；衣红者称圣王，应卜更妙。亦颇验云。〔方翀三翁歌〕其引云：出郡涂门有村曰围麓，间筑一土台，可三尺许，覆片瓦，祀三翁焉。翁乃一尺土偶，为像朴陋。每岁首春，土人以鼓乐牲酒娱神，掷茭问某翁出卜岁丰凶，颇有灵验。若一翁出，则水旱参半。二翁出，则旱。三翁出，则雨泽均。土人云：“一翁为商旅，二翁为盐户，三翁为耕夫，故以其所愿望昭明天道。”或曰：“三人皆宋亡时不知何人，同日于此遂志焉。”噫，是必然矣。盖生为忠义，斯没为明神，其有灵者自非无端，而翁以一出示前知，非人所能仇德也。因感而作《三翁歌》以晓夫土人之祷于三翁者，歌曰：“正岁嚣欢聚童叟，野人如骛羣奔走。香灯酒醴箫鼓扬，要卜丰凶求土偶。土台三尺神一尺，略具面目施颜色。细微庙祀今历年，多时位置殊逼仄。交云神光有灵验，此身一出标异迹。上天水旱此先知，比似着龟百无忒。由来闻语生疑团，乡邨陋说多浪传。治生猥薄岂尽信，何期客子能溯源。谓是赵家屋社日，三翁同日生事毕，虽然来历不可寻，史册无名皆正直。感斯陈说知其然，死作明神在衷赤。代天出纳之喉舌，常以前知宣秘密。三翁乃是三忠臣，文陆张余更有人。不死殿廷死荒野，孤行落落全吾真。吁嗟万年一屋宇，沧桑莫能易片土。崇宏堂阶瞬息墟，不若形庳蔽风雨，愚夫悦媪对三翁，翁不为言当日苦。”
　　瑞峰院　在三十七都。宋端拱间建，后废。
　　福远庙　在三十八都城东东湖。唐干符间建，宋绍兴八年修，十一年赐额“福远”。《闽书抄》：福远庙，龙神也。唐干符中，僧大员筑室东湖，时有白龙出没湖中，因立庙。宋绍兴中，郡守赵意诚傅公直祷雨有应。又承天寺内，亦有龙王庙。
　　祝圣禅院　在仁风门外东湖上。宋庆元间，郡守刘颖建。以湖为放生池，构亭其土，额曰“恩波”，今废。
　　定公万安桥寺　寺，府志作院。在三十八都洛阳岸南，旧名定光，在惠安县境。宋嘉熙间，郡守刘炜叔徙今所。后废。
　　忠显庙　在三十八都城东五里许。祀唐前锋将刘行全。淳佑志：行全，光州固始人，从王绪至泉；绪忌而杀之。后刺史王潮为建庙，并祀同死事者三人。宋宣和间，郡守陆藻修。初名保安，建炎间监察御史林之平奏易今额，后封灵佑侯。有黄圣公者，名世璁，以孝闻。殁，附祀于此。
　　回龙七里庵　在三十九都回龙岭下。元至元间建，明永乐宣德间重修。今废。
　　忠义庙　在府治东凤山麓。宋绍兴间。宗室赵汝锡建，旧祀汉关公羽、唐张公巡、许公远，后复增祀宋岳公飞、文公天祥、陆公秀夫、张公世杰、苏公缄、赵公昂发。
　　凤山寺　在三十九都东门外驿路铺。
　　镇国东禅寺　在仁风门外东湖畔。唐干符中，郡人郭皎、卓怿建，僧齐固者居之。广明元年赐今名。宋德佑、元至正县志作志元。两遭火，寻复建。明宣德十年重修。后废。僧人修其旧址十之一，兼祀知县彭庙光，以彭曾为僧复寺田也。〔明庄一俊诗〕谷口钟声已不闻，东禅草色碧絪缊。千家烟火随流水，几树荔阴覆古坟。山径牛羊间出牧，海门云树远将分。前村日暮横归笛，吹入荷花送客羣。〔丁启浚诗〕雪后寻春到翠峦，丛林新贮白云宽。业缘兴废须臾事，护法应知仗宰官。〔又〕闲步青林印碧苔，为瞻龙象礼香台。不须更遣蒲牢吼，自觉人天震动来。〔又〕东风相送出山门，极目郊原见远村。麦陇睛云过绣翼，□堧春水长新痕。〔又〕白阳深傍宝城栽，法雨松烟日夜培。便拟皈依耕谷口，日同驯鸽听经回。
　　龟山广利尊王庙　在三十九都清源山龟岩。神姓陶，唐时来自江介，行贾闽广间。值岁恒旸，一日蚤起，遇异头怪面二人，怪其不类，诘而问之，至于再三。二人云：“恭受帝命，兹土合菑，吾挈囊药分投众井，俾饮且食，咸毕其命。”陶大惊怖，曰：“郡人何罪，帝必不尔。”二人相顾微哂。陶复诘问：“何物疢毒，能毕众命？试解而装，俾我别识。”二人解示，陶奋袖夺噉，云：“我代此土生灵，若第休矣。”陶既立化。郡人争舁法身，供养于郡左粜籴宫。他日赛谢纸钱，扬灰香烟，所指直谐龟峯。夜有白毫，昭耀岩谷，樵牧惊骇。溯烟灰所由，知神意属此。郡人即岩创庙，舁法身祀焉。国朝雍正九年间，郡人曾邦庆等倡修。按《闽书》误以粜籴宫为广利尊王立，今改正。
　　福先招庆院　在三十九都北山梅岩。唐天佑中，刺史王延彬建。后废。〔唐欧阳詹过福先寺律院宣上人房诗〕律座下朝讲，画门为掩关。偶同静者来，正价高云闲。寂尔方丈内，莹然虚白间。千灯智能心，片玉清羸颜。松色落深井，竹阴寒小心。晤言流曦晚，惆怅归人寰。按欧阳詹寺，未有王延彬。隆庆府志以此院创于唐天佑中王延彬，恐误。
　　泰嘉寺　在北山之阿。宋绍兴中，僧灵源建庵于此。元至正间圮，明永乐间《八闽通志》作洪武二十四年。僧自得重建，改为寺。今废。
　　无尘庵　在府治北清源山舟峯下。宋时庆老禅师建，匾曰“无尘”。《阖书》云：庆老，本州人。能文而禅，与李文肃公邴为友，即匾庵，邴印之曰：尘尘刹刹，皆是道场，何用讳却？若易为石航，与舟峯相应矣。因赠之诗，落句云：“峯头大舸谁安楫，我欲看君使石航。”
