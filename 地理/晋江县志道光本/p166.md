<!-- { "loadSidebar": true } -->
　　王观光　字子开。天启乙丑进士，授舒城令，迁刑部主事，升常州知府。革去织造岁例八千金。又内官多驳缎绢，勒机户造换，破费不赀。通详奏准贴价，得免再造，四府机户皆援为例。郡有权相，观光不肯依附，引疾归。起补荆州知府，惠藩桐封在焉。藩府有紫金山，承奉怙势，拘士民数千人幽其中，下车愬者盈数箧。观光密缄送，承奉大惊愧，夜出数千人，府前后欢声如沸。沙市在城外十里许，冲要繁华，流寇垂涎，残破者屡。郡有商税，例归太守。以所得税银，建筑关城三十里，沙、草二市赖为屏藩。以疾乞休。荆人建祠塑像祀之。唐王时，起户部右侍郎兼吏、礼、兵部事。未几，归，年七十五卒。著有《紫云制义》。
　　陈洪谧　字龙甫。崇祯辛未进士，授南户部主事，迁员外郎，擢守苏州。尝阅旧牍，见倡毁九学书院为阉祠者拟戍，曰：“罪有大于此乎？”趣具狱论死。恒言天下乱，皆吏不恤民所致。故守苏九载，一以恕为政。扞灾患，勤抚绥，民称陈母，所在肖像祀之。迁登莱副使，晋太仆寺少卿，转升兵部右侍郎。唐王时，授兵部左侍郎，改礼部。与蒋德璟、黄景昉、黄道周，同召拜文渊阁大学士。以母老乞归。年六十九卒。子俞侯。孙元焻、元焱。
　　庄鳌献　字叔瞻。崇祯辛未联捷，授庶吉士，改兵部给事中，极论东厂之害，疏入，谪浙江布政司照磨，遂乞归。福王时，起故宫，未几卒。所著有《癸山文集》。
　　张潜夫　字为龙，瑞图子，崇祯庚辰进士。选庶常，授检讨，以父疾假归。丁二艰，服除，遂不仕。家居，以经史自娱。年七十五卒。所著有《尚书提旨》、《十七史撮要》诸书。

　　〔校注〕
　　〔一〕杭郡无“银山城门”，疑为“艮山城门”。
　　〔二〕应是“朝宾”。
　　〔三〕疑为“应天巡抚”。
　　〔四〕前一“言”字疑为“可”字。

　　●卷之三十九　人物志【名臣之三】

　　国朝
　　杨旬瑛　　林嗣环
　　黄熙缵　　王命岳
　　陈宝钥　　陈允锡
　　富鸿基　　陈迁鹤
　　施世纶　　黄志璋
　　陈万策　　蔡仕■〈丹山〉
　　陈大玠　　陈高翔

　　国朝

　　杨旬瑛　字维六。顺治己丑进士，选庶常。擢为御史，巡按广东，抑尚、耿二藩。再按两浙，风裁益峻厉。以终养乞归，卒。
　　林嗣环　字起八，由安溪徙晋江。顺治己丑进士，累官广东海南副使，驻琼州，有风裁。在任多惠政。以拒琼帅府执戮番舶之议，尚、耿二藩共嗾帅劾之。被逮问，慷慨力陈藩兵不法事，由是调耿藩于闽。嗣环落职，寓西湖，日徜徉湖山诗酒间。卒，琼人设主祀于包拯祠中。著有《铁崖文集》，《海渔篇》、《南纪略》等书。
　　黄熙缵　字俞惟。顺治甲午举人，授安庆推官署府篆，以剿海寇功，授三等阿达哈哈番，世袭。四次召为刑科给事中，转礼科。告养归。服除晋京，卒于邸，年四十三，得赐祭。熙缵博学工诗所著有《谏垣奏议》、《栖霞仙记》。
　　王命岳　字伯咨，号耻古。顺治乙未进士，选庶吉士，擢工科给事中。历户、兵二科，所条奏甚多，皆精详剀切，关军国大计。奉使粤东，却尚藩赠金，与之抗礼，还迁刑科给事中。生平负气节，师事黄道周，覃思易学，多所发明。卒于京，年五十九。著有《耻躬堂文集》。子锡卤。
　　陈宝钥　字大莱。以督师李公荐授佥事，备兵青齐，辑兵安民。除向民剧贼刘单刀、刘双刀，地方以靖。丁内艰，服阕，补扬州分守道兼榷钞关。嗣复主通省驿盐，兼榷龙江关税。抑豪横，雪冤狱，清强占，禁假银，诸弊杜绝，欢声雷动。秩满，擢贵州参议，督理粮储。苗夷散处岩谷，屡肆侵掠。宝钥单车入寨，谕以恩信，皆投戈弃弩，愿为良民。已乃退居家食，备列群书于草堂，口不绝吟，年七十四卒。著有《春秋导惧编》、《绿野堂论史》、《诗文集》。
　　陈允锡　字子师，父鸣銮。顺治间任海阳令，弱冠食饩。顺治乙未，定远大将军帅师入闽，荐举人才，允锡试一等。授德化教谕，改扶风县丞。丁内艰，起补掖县丞，摄胶州事，移进侯县丞，摄安仁万年县事。未几，擢布政都事，摄吉、赣、临、建同知通判事。久任闲曹，肆力经史诗文，以著述为己任。《史纬》一书为卷三百三十。康熙辛丑，大司寇励公廷仪上之，收藏秘府。书益盛行海内。迁平湖令。期年乞休归，杜门不出。子善，为上海令。年八十四卒。
　　富鸿基　字磐伯。顺治戊戌进士，选庶常，授编修，分校礼闱，升侍讲。丁外艰，服阕，升侍读学士、迁内阁学士兼礼部侍郎。甲寅，耿、郑之乱，窃踞闽中，相国李光地时为编修，家居，密疏置蜡丸中，陈贼可取状，遣家人间道微行，经年乃达京师。阁中以人自远来，虚实未知，虑有变，拒不纳。鸿基以全家百口保之，即日代奏，得施行。了巳，王师入闽地，将帅即先遣令旗护鸿基眷属，阖门安堵。是秋，进礼部右侍郎。己未壬戌，两知贡举。以病假归，家居十年，卒，年七十二。赐葬谕祭。所著有日讲四书十六卷。子中琰。
　　陈迁鹤　字声士，号介石，祖安溪籍，徙居晋江，洪图子。康熙庚申，由漳州学登贤书。乙丑会试第三，选庶吉士，历中允侍讲、侍读，至左庶子掌坊事。年七十归里，家居数载，惟取京邸所著改订，矻矻不休。卒年七十六。著有《论易》十五卷、《尚书私记》一卷、《毛诗国风绎》一卷、《春秋纪疑》一卷。迁鹤行谊敦厚，家庭无间言，尤有德于乡闾。子万策，孙亮世，曾孙科捷，并官翰林，历显仕。
　　施世纶　字文贤，琅仲子。以荫知泰州，擢扬州知府。值泰州饥，被檄往赈，力请兴役修范公堤，民藉力作以糊口，全活者众。调知江宁府。丁外艰归，土民吁留不得，人投一钱以赆，却之。乃建亭于署左，名曰：“一文亭”。服阕，授淮徐道，擢湖南布政使，升太仆寺卿，以诖误去。未两月，起顺天府尹，兼副都御史，升左副都御史，仍管府尹。进户部侍郎，督理钱法仓场。所至明察详慎，积弊一清。改兵部侍郎兼右都御史，巡抚云南。未行，擢漕运总督，漕政肃然，次第备举。视赈陕西，穷檐僻壤，泽无不遍。归日，西人攀送，道为之轵。至淮，值河决，朝夕相度，以劳瘁卒于官。年六十四，赐金葬祭。世纶性警敏，勤于莅事。自州牧荐，历大吏，清白自持，终始一节。江、泰、淮、扬并祀焉。著有《南堂集》八卷，奏疏、词赋、诗钞若干卷。
　　黄志璋　字眉仲，徽孕子。以荫授麻阳令。值残蹂后，徭役不均，设法调剂。招集抚摩，疮痍顿起。迁广西全州知州，改河池州。因劾营弁冒饷，词连督提，挂冠以去。越明年，巡抚彭鹏特疏荐，授正定知府，革陋规，年五万余金。调巩昌知府，升洮岷陇右道，治边陲，监市茶马，勒禁簿易，番人感德。年六十余，致政归。置义田，修宗谱，寿八十五卒。著有《璞园集》、《遁斋录》等书行世。
　　陈万策　字时对，号谦季，迁鹤三子。康熙戊戌进士，授编修，历中允，升詹事府詹事。甲辰典试湖南，丙午典试浙江，假归。越年，除司业，升侍讲学士，教习癸丑科庶吉士。年六十八，卒于官。万策天姿聪颖，家学渊源。凡五经子史，律历书算，靡不淹贯。分修《周易》，折中子，画启蒙诸图，又分修《性理精义》、《诗经汇纂》，后为国子师，教习庶常、体裁指要，具有成法。所著有《四书注义》二卷、《馆阁丝纶》二卷、《近道斋》诗文八卷。子冕世、冠世、旭世、名世。孙科捷、联捷。俱见选举志。
　　蔡仕■〈丹山〉　字诒霞，号藐邨，鹏霄孙，仕岳胞弟。登康熙癸酉贤书，授鱼台知县。邑故洿下，多潦患，力为疏浚，野无漫流。岁赋二万余，向多逋欠，为每两裁减火耗五分，民便之。治县八年，巨盗就法，逸囚自至。行取试刑部广西司主事，补户部河南司主事，兼理四川司。升监察御史，历巡三城，一切米厂食仪，番役门礼概革除。擢工部掌印给事中。甲辰，典湖北乡试，佳士林立，舆论翕然。出督浙江粮储道，奏减漕规旧例年二千九百余两。署按察司，奏免监候死囚，逐年解审。随以都察院佥都御史任浙江观风整俗使，署浙江巡抚，增筑海塘，通省利赖。以察书吏解组归。仕■〈丹山〉天性孝友，俸余分惠族戚。有姊为未亡人，终身事之如母。又好挈借单寒，接引后进，乡评重之。归时年六十一。藏书万卷，时手一编。越六年卒。著有《奏疏》及《藐村诗集》。
　　陈大玠　字元臣，号笋湄。雍正甲辰五经进士，授临漳知县，邑苦河患，浚百阳、万公、普济、福惠四渠，积水入河。修坛庙、桥梁、堤岸、道路，劝课农桑，振兴学校，加意恤民，造士惠政甚多。秩满，升内府中书科舍人，擢礼部仪制司主事。辛酉典试粤东。未出京，擢浙江道监察御史，升吏科给事中。在台垣前后二年余，所进《经史解》九篇，皆洞彻古今，发南书房选刻。其奏疏剀切详明，悉中髓要。泉州故无会馆，倡首捐资，并致书乡之外宦者，醵千余金，购孙公园屋为公车税驾地。又于晋江旧馆，买旷地一片，以佣添盖，乡人赖之。升太常寺少卿。丁内艰。行至东昌、临漳，里老越四百里拜送焉。年七十六卒。所著有《笋湄内篇》、《四书文初稿》、《文集》、《诗集》。子金涵、金骏、金凤、金宣。
　　陈高翔　字子搏，号巽园。雍正丁未进士，授工部营缮司主事，管制造库，督理五城街道，精勤敏练。历署上考，转兵部职方司主事兼管车驾司。书吏有舞弊者，向多因循，独执法杖之，一时肃然。大司马廉其才，京察列第一。旋保举，升授山东道御史。疏陈一切更革事宜，如请增丁忧起复月选之补班，条陈广督发帑，交商营运之弊害，皆有关政治，大著直声。外转江西驿盐道。却例金，平盐价，商民均便。晋山西按察使，调江苏按察。吴地繁剧甲直省，清理庶狱，不辞劳瘁。未几，调广东。海疆多重案，益矢精勤。有奸匪自首，议者欲概置重辟；高翔请诛其魁，而胁从者量与末减，言之至于涕泣。署抚军策，公叹为仁人君子云。以病归。建宗祠，置祀田，重修晋邑文庙。年七十五卒。

　　●卷之四十　人物志【宦绩之一】

　　论曰：多家修，则多廷献。晋邑弦诵遍闻，簪绂相望，其居官任职者既盛，则气节经济亦自不少。循绩仕迹之多，有由来矣。夫策名受糈，将为国家宣猷布化，岂徒以纡青拖紫为荣哉？必靖其尔位而后无玷官方，故所居民乐，所去民思，公道在人，不可诬也。后之君子览兹志乘，其亦知所效法，而思以自树也夫。

　　宋
　　段全　　蔡黄裳
