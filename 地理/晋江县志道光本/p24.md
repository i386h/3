<!-- { "loadSidebar": true } -->
　　东湖　在东关外三十七都鸾歌里及三十九都棠阴里。以万媪显灵于此，亦名万婆湖。又以后积七里墩，名七里湖。按：旧志作三十七至三十八都鸾歌里，误。盖湖在三十七、三十九两都，与三十八都无干。七与九连，非与八连也。而三十九都又为棠阴里，非鸾歌里。《闽书》：郡境诸湖，此为最大。唐贞元中，席相为守，置酒湖上宴游，举秀才欧阳詹为记。湖上复有二公亭，亦詹所记。此时湖面可四十顷云。按：府志载宴序及亭记，皆非言水利事。兹并王十朋、黄公度、黄凤翔、庄一俊四公诗移入古迹。〔隆庆府志〕宋庆元六年春，守刘颖以钱米畀十五禅寺，使募工开浚一万四千七百七十五丈，冬复开浚一万四千三百四十丈有奇。每丈各深四尺，积其土为四山。西南隅置陡门四。所以通潮，因以为放生池，作亭其上，曰恩波，为集拜之所。复徙宝胜废院额，创东湖放生祝圣宝胜禅院。合五院课入以益之，俾专主其事，且司湖之启闭。岁久浸废，豪民势家窥请为田。淳祐三年，守颜颐仲接故牍仍畀寺僧浚之，始于附郭，不足则均之旁近，以及□外。各视产高下，率以产几千，赋役七丈，使集佣夫，官售其直。凡浚五万五千余丈，又积其土为三山，中造二桥，复丰泽陡门，置水利局，僧司之。明初分为上下二塘，塘中有岸为界，在水漈、田庵之间。上塘属三十九(“九”，旧作“七”，非。)都，课米一十九石；下塘属三十七(“七”，旧作“八”，亦误。)都，课米一十四石。塘内仅出鱼荷，依界采捕输课，犹未免有赔貱之累。中有七里墩，即宋庆元所积四山、淳祐所积三山也。〔万历府志〕下(旧作“上”，非。)塘水由七里(“里”，乾隆府志作“星”，误。)坑来，俗呼“洗脚坑”是也。(“洗脚”，县志作“洗嘉”，误。)上(旧作“下”，非。)塘水由尚书塘来，二水俱从清源山诸坑而下。南有二陡门，左名龙须涵，右名郊水涵，俱通溪潮，遇旱则开陡门以放溪潮入塘。灌溉湖心，水漈(府县志皆作“钞溪”，误。)等洋田。此湖有灌田之利，有纳课之害，乃势家豪民忍于填垦，是诚何心！按：此条诸志之字多误。隆历府志“三十九”都作“三十七”，“三十七”都作“三十八”；万历府志“下塘”作“上塘”。“上塘”作“下塘”；乾隆府志“七里坑”作“七星坑”；县志“洗脚坑”作“洗嘉坑”又皆以“水漈”作“钞坑”。此等均涉影响，府志“七星坑”缘“七星墩”而误；实七里坑水下流，乃经七星墩也。县志“洗嘉”缘土音洗脚而误，俗腔脚近“嘉”，然实又是世家坑，所云洗脚已是世家之讹，更作洗嘉，直无谓矣。明天启五年，守沈翘楚重浚，何乔远为建“揽古亭”其上，并记云：泉之东湖在古最钜，其时人民错莫于武荣山之下，湖之延袤，北距北山，南距海，东距山，西距今郡城之行春门。《汉书》闽越王保泉山大泽中，是其处也。其后郡阁之、庐舍之、田畴之、坟墓之，历岁悬长。今之东湖，坳堂杯水而已，而庐舍之、坟墓之、田畴之，尚未有已也。北山之石■〈匚外垂內〉■〈匚外義內〉魏邕，湖水潢漾，以映以荡，则无有回禄祝融之虞；原田则水可车可戽，岁是以收。离坎之会，文明兴焉。设涵置闸，启闭通海，古之法也。猫人之眉目轩张，血脉流畅，则无札瘥疵疠，和阜嘉生，岂不美欤！宋四百年，泉州浚湖〔一〕，太守二人而已。其一曰，刘公颖；其一曰，颜公颐仲。二公浚湖，封泥〔二〕为山，凡七■〈山咅〉嵝。刘公四之，颜公三之，名七星矣。余未闻也。去今七百有余岁，乃有沈公。公始来泉，见湖之美，徙宾客庐宿候馆作新于湖上。自冬徂春，湖则大早，块不可破。公出私钱谓予曰：吾将遵海而南，放乎七星，用洒其厓，以滋灌溉。谁与我共此？予曰：古卿大夫与先生谋宾介〔三〕焉，至于息正息介，徵否惟所欲。夫子欲之，则远请从。于是为公大召役卒，一月而竣。举其阏土，联湖为堤，比于斗柄，毋置岸傍，生田畴心。堤下桥之，堤上亭之，亦拟溱洧，悦我士女。公不督鄙，谓可图事。余于是为公作亭记之。昔在唐贞元，邦牧席公、姜公来游斯湖，俯察遐观，欧阳四门名亭，载厥盛事。碑堙文存，为重刻之，以与记公之碑参伍并峙。予于是告于邦人曰：史白之渠，由来尚矣。召信臣汉家循吏，亦惟与水相出入。白井、苏堤，本以兴利，名胜随焉。白不云乎？如法蓄泄，濒湖千顷可无凶岁。苏不云乎？失今不治，葑无湖也。沈公浚湖，水气通矣，火患熄矣，原田每矣，文明兴矣，血脉畅矣，眉目轩矣。《书》载六府，水火居二。民于水火，恶其有余，又恶不足也。圣王治天下，能使菽粟如水火。公兹浚湖，水火菽粟哉！美哉禹功，江淮河汉而已乎？献浍沟洫，何巨何纤？然则有土地民社之君子，不在颛簿书徵发期会间明也。公为政大不胜书，在湖言湖。按：此条当与下尚书塘参看，然今日填垦更甚矣。
　　赤湖　在二十一都永宁里赤湖村。长三十八丈，阔三丈，深八尺。停蓄雨水，原无发源，其水流出古浮桥。
　　后湖　在后湖村。周围四十余丈，深如赤湖，亦无源，与赤湖俱流古浮桥。
　　乾湖　长阔同赤湖、后湖，俱在永宁里。旧志云：湖在二十二都。
　　虺湖　在十五都至十九都絃歌里。周围三十余里，积水三丈。《方舆纪要》：相接者曰龙湖，皆横山溪涧之水汇流。〔万历府志〕与十四都相连。
　　龙湖　周围二千余丈，积水三丈。〔隆庆府志〕周围二十余里，积水三丈。《八闽通志》：旁有龙湖亭。元至顺二年建。《闽书》：龙湖与虺湖相去仅咫。龙湖大而虺湖小；龙湖水绿，虺湖水赤；二湖若雌雄然。龙湖旧传与海通，涌沙界其中，或见龙出没焉；〔通志〕周十余里，旧系官湖。明初始徵鱼税，米四石二斗六升，折银一两五钱零，隶河泊所徵解，有渔户许、留、翁、林、吴五姓承纳。湖中产水藻，环湖田亩，资以灌溉。后为势宦占踞，凡乡民水面营生者，皆令受税。国初势家奄为已业，年收税银三十余两。雍正八年，总督刘世明檄巡道朱叔权勘定，湖归官。年额课米仍令许、留等输纳。署市政使潘体丰议，课米为数无多，留之仍启争端，请行一概捐免，量拨别项抵解，俾小民得以永远享利，勒石湖边，民咸称便。按：隆庆、万历二志载，二湖周围各二十里。《闽书》云：龙湖大而虺湖小。乃通志所载龙湖周只十余里，其说不同。岂非历年已久，渐次淤塞耶？〔明陈让导龙湖碑文〕华表山东行赴海，舍于十里之上为马坪山；二垅东下，盘舞如交龙。旁通而中深，洼然天陵。周四十里，水环洄渟滀，如金盘承露注膏，历千古不溷不涸。天将噫气沛泽，则湖光渰萋变动，彷佛神物飞腾，风雨奉之。居人以为候。中有汦，大可五六亩，藻离离，中方丈不交，探之无止。世传脉通东溟，名曰龙井。《山海经》言“应龙处南极”。湖临海而水深清，无轮蹄漉池波浪之扰，宜为神物主所居。上有龙宫，岁大旱，贤守令皆躬祷焉。焚牒水上，有鱼虾迎牒则雨立至，无则雨未可知也。环湖而居者三百余家。湖田可四百亩，高黍而下稻，衣食、丧祭、公输，皆仰于是。湖中鱼鼈，肉薄而味轻。惟冬至有鸟北来，避寒湖上，状如雌雉，黑羽、白冠、鸭掌，肉腻而味甘，登俎可当名品。南陇外捍以海上诸山，汇为虺湖。视龙湖差低，广袤田亩皆得龙湖三分之二，水常溷而亦鲜涸。昔人取清浊、高下之义以名二湖，因地设也。水东南合流，北放于海。海上风高，潮浪淘沙〔四〕。轻白如雪霰，随风力山势飞舞聚散，倏然成山，倏复移徙。湖口势略藏风，飞沙栖止如邱阜。丁未春，霖溢害稼，人力不能施，惟南陇之麓、赤墩之西，沙颇平下，有实土可施浚导，而虺湖豪姓不肯，两造久不断。邑侯宋公曰：吾当往视焉。侯览二湖形势，叹曰：我来其迟矣。漠漠平沙，非有冲齧田庐之患，二水合流顺下而东注，无有仇轧猛暴之声，何为有争？乃扇挥居民，于赤小墩之西，凿道以接古沟，顺导湖水。民荷锸成云，欢声动地，须臾水道通，田禾皆露青颖，民喜而侯亦喜。是岁禾熟，今岁二麦又大熟。惟侯明于地察，德达深渊，行禹稷之道，拯民溺而哺民饥。感侯之德，与湖并深，勒石龙王宫，以垂不朽，岁祀祝公，期于无歇。〔国朝施世騄龙湖祷雨颂德碑记〕桐城之南六十里有泽曰龙湖，古致雨处也。旁建庙祀神，遇旱潦，里中人祷此辄应。辛丑徙界，庙倾圮。甲子丑月过里门，谓是有裨民社者，爰涂塈而鼎建之。□戌春，连月不雨，观察佟公及提督梁公顾而悯之曰：噫！孰保障封疆，忍视吾苍生祸患，不亟为拯救？用祗慎斋祓，告诸神。三月朔已未，佟公则偕郡守时公、邑宰王公，露顶步烈日中，诣龙湖庙，拜取湖水数斗以归。遂与梁公设坛于社，文武宾僚俯首在位，相与沥诚祷告曰：惟天惟神，念兹亿万生民，粒食维艰，其亟降之雨，俾无失时耕播，用活尔黎元，以享乃升平。天若不我降鉴，罔曰厥灾我有位，其敢辞厥咎？是夕斋宿梵宫，越数夕祷益虔。吏以回署白，不听。用是精神上格，山川神祗响应效灵，丁卯雨，戊辰又雨，民以为未足，是夜复大雨连朝，遍四郊。由是高者其原，卑者其隰，罔不田亩浸淫，沟渠渟滀。农人皆沾体涂足，扶犁驱犊，乘时播百谷，举欣欣相告曰：时哉雨乎，向虑不耕收，今幸哉！庶几瓯篓满篝，汙邪满车，吾父兄子弟，得含哺鼓腹以乐康衢者，伊谁之赐？夫非我公之德洋恩深，直与郇黍、召棠并留惠爱于勿替哉！咸愿刻石庙左，以垂将来。余既为之纪，仍系以诗曰：御灾捍患，明神之职。布德施仁，有位之泽。尔耕尔忧，岂无田畴？时雨不降，嗷嗷其忧。我公莅止，神人胥喜。格彼丹诚，膏霖遍尔。蓄乃沟渠，爰菑爰畲。必有喜梦，占曰惟鱼。黄童白叟，欢呼叩缶；既歌且舞，相劳以酒。神明洋洋，湖水泱泱。我公之泽，万纪攸长。康熙四十五年五月立石。
　　沙湖　方五里，深一丈。
　　方湖　方二百八十丈，深四丈。
　　姚湖　方四十丈，深九尺。以上俱在弦歌里。
　　石乌湖　在四十都劝善里，长四十七丈，阔十六丈，深三丈。
　　水月庵前湖　在十二都仁和里。
　　锦安湖头湖　在一都前园。
　　潘湖　在三十五都，今浅淤。
　　段家湖　在义成门外二里许，今浅淤。
　　监湖　在二十七都湖中乡。

　　塘四十有七

