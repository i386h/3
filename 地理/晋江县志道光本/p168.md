<!-- { "loadSidebar": true } -->
　　黄夔　字一之。以荫补官，历知贵、郁、林、宜等七州。所至以廉惠称。宜溪蛮偕卒为暴，部刺史辟为守，至郡，歼其酋，诸峒争纳欵。事闻，迁三秩。
　　赵汝倣　字唐卿，太宗八世孙。绍熙初进士。判德庆府，筑堤以障晋康江，亘三十里。知宾州，凿七井，城中以免江汲，民便之。提举广东市舶常平茶盐。归，卒。
　　杨士豁　字伯达。绍熙四年进士。为宁德丞，廉勤有为，民怀其惠。迁知长溪县，以廉简称。晚知连州。未赴，卒。
　　吴囦　字子默。登庆元丙辰第。宰邑以最闻，主管临安府北厢。擢将作监丞，知泰州，提举淮东盐事，钩稽精密，岁课增羡。召还，以言者罢。寓居衢州，卒。
　　廖叔政　庆元二年武举。历上林兴宁令，剿琼管古县猺寇，上功，辟守吉阳，改高州，除邕管。逾岁，以祠归里。海寇告警，募民船掩获其酋。守真德秀荐守金州，命未下，卒。
　　傅烈　字承仲，以《易》学名家。庆元五年进士试中教官科，历南剑惠州教授，知保昌县，通判循州。悯盐钞抑配属邑之扰，招诱商筏平直售之，民怀其惠。知梅州，未下，卒。
　　留硕　字季膺。历全、广南、剑州通判，知南恩州。疏言广南州郡兵弱，乞刺填军额以备不虞。转知岳州，讲荒政，蠲租税，民便之。为大理寺丞，知会昌军。卒。
　　赵不慢　字子厪。授帅府帅。尝副诸葛廷瑞使金，争礼服不屈，还迁荣州刺史。嘉泰辛酉，京师火，灾逼其居不顾，亟与兄弟奔卫太庙。进眉州防御使。奉祠，卒。
　　曾治凤　字君仪。开禧元年进士，历官广东提刑，以将作监知袁州，复直焕章阁，帅广东。寇发，循、惠间谕降之。端平二年，进直徽猷阁，改知建宁。乞罢，奉祠数年，卒。
　　颜槦　字子养。开禧元年进士，教授藤州，擢会昌令，调南康，继调南海，擢循州通判，历知梅州。赣寇陈三枪万众逼城，槦激励将士，分隅拒守，布水阵，攒矢射之，贼遁去。
　　留元长　硕子。为人谨重，历会新、建、全三州。在全请于督府，免征费旁郡，民诵其德。擢大府丞，知抚州，改汀州。卒。
　　赵汝佟　字台卿。嘉定四年进士，知郁林州。陛对，乞谨德修政以弭灾。召和，改韶州，以平易为治。卒于官。
　　庄梦说　嘉定七年以迪功郎任仙游尉。下车究心职业，吏民畏服，田里帖然。历官大理寺。
　　董洪　字颖实。嘉定十三年进士。为太学博士，出判南剑，就知郡事，勤抚凋弊，更筑延平书院于邃坞，士民德之。
　　赵时焕　字元晦。嘉定十三年进士，授侯官尉，有能声。再调长溪，奸恶悉奔他境。辟湖湘帅幕官，累迁太常寺簿。轮对，首崇公道，次极君子小人之状。改澧部郎，疏攻史嵩之。淳祐八年，出知抚州。宝祐三年，提举江西常平茶盐司，奏减临川新增山税。除广东运判，革潮州重税。卒于官。
　　留元英　嘉定中进士。理宗朝，为监察御史。疏乞禁诸州僚属额外敷盐扰民，从之。迁工部侍郎，终宝章阁待制。
　　蔡次傅　字岩肖。宝庆中，任漳州司户参事。淳祐元年，以宣教郎知仙游县。兴学校，劝农桑，民深怀之。秩满，除登闻鼓院兼王宫教谕，寻除监察御史、太常少卿。
　　李茂先　绍定六年教授南恩州，真文忠为文送之，称其为人金玉，又言其父昉先亦教授南恩，皆为荒服所宗。
　　留丙　字南仲。历知宜、梅、潮三州。乞禁海买，勿通阇婆，以防泄镪。入为司农寺丞、仓部郎中，知常德府抚州。卒。
　　留■〈端〉　字端父，端厚有度。历知邵州。奏蠲和粜，入为司农寺丞。使金，察其势必亡。归陈备边五策，除度文郎，提点湖南、江西刑狱，移知广州。端平中，除直龙图阁。奉祠，卒。
　　曾用虎　字君遇。以兄荫知宁海县，改尤溪，判福州，历知兴化军。修太平废陂，民蒙其利，号曾公陂。升江西提刑，时叛兵甫平，支党反侧，悉力拊摩，江右遂安。累升吏部郎中，改工部华文阁，帅广西。至镇数月罢归，未几卒。
　　傅康　字仲孚，以父荫知古田县。吏事明敏，擢司农丞，知汀州，徙南剑。创祠祀周、程诸贤，籍废寺田入书院赡生徒，累迁司农少卿兼右司谏。晚知袁州，直徽猷阁，致仕。
　　王沂之　字春伯。以阁荫。历知新州，有惠政。帅琼、莞，却例钱，贷民租。卒于官。遗命子起震立义塾。捐田三百亩，为师束修，且馈其贫者。守真德秀表其闾曰“王氏义塾”云。
　　魏必昌　字世复。初尉怀安，移兴化录事。廉直自守，有新贵人挟中官势，罗织仇吏，嘱必昌狱毙之，竟不为动，吏得免。刘克庄赠以诗曰：“守法仁人勇，防身处女严。”
　　魏国梁　字君用，绍定二年进士。为广州推官，巨盗陈三枪寇河源，国梁奉帅檄挺身谕降之，还道毙。事闻，加赠，官其后一人。
　　王序　字伯礼。淳祐七年进士，授尤溪尉，历知长泰县。清修自励，方正不阿。后守惠州，濒江无城，海寇骚绎，序浚壕堑，团保伍，郡赖以宁。
　　留元亮　淳祐间以宣教郎知古田县。有仁政，尝祠先贤，创义冢，置贡士庄，士民德之。
　　留元圭　字粹中。以荫授承奉郎，知建安县。狱有重辟，久不决，一阅即得其情。均徭省讼，治绩为诸县最。卒于官。
　　邱双荐　景定中为古田令。公谨廉已，严于御吏。古田自留元亮置贡士庄，双荐复捐俸以益之。
　　陈景魏　知柔从孙。以郊恩补铅山簿，历监赣州、会昌令。石城寇窃发，景魏乘机掩捕，擒其酋，余党悉平。辟广州新会丞，改知潮阳，历知惠州。惠经兵毁，痛自撙节，起学宫官廨。岁饥，乞减惠民籴米三之一。改知韶州，卒于英德。
　　牟溁　字叔清。咸淳二年知潮州。除盗去奸，加意修学，士民交口诵德。
　　周锺　字君与。咸淳七年进士，授南剑州判官。安静为政，志存爱民，百姓赖之。卒于官。行道之人，皆为流涕。
　　林介卿　咸淳十年进士，尉漳浦，迁罗源令，有惠政，再调龙岩。时巨寇出没，介卿修西寨，募民储谷，时加训练，寇不敢犯。镂朱文公谕俗榜以教民，有古循吏风。卒于官。
　　刘叔智　咸淳十年进士，授金华尉，改广州录参。真德秀守泉，叔智白建翼城。后知闽县，判吉州。请祠，江万里力荐之，以主管官告院。轮对，言天下大势，与当时急务，词意鲠切。以不附权相郑清之，罢职，遂杜门不出。

　　●卷之四十一　人物志【宦绩之二】

　　元
　　赵甫■〈王雋〉　　王应祚
　　杨相孙　　陈希良

　　元

　　赵甫■〈王雋〉　字莹卿。领乡荐，除知宁远。爱民礼士，人称父母。改新城，以母老，改福州、闽清。后母丧，服阕，称疾不仕。
　　王应祚　字舜卿。泰定间知邵武县，继知旌德县。县岁输米万四千二百石有奇于郡，陟危降深，负携数百里，民有因是死亡者。应祚为请抚按，具题改折，民困以苏。
　　杨相孙　字敬在。任仙游教谕，复学田之侵牟者若干亩。转长泰教谕，谆谆讲明身心之学，迁莆田学正。以参政陈文龙死事，请旌于朝。教授漳州，当兵荒残破，力请大将移兵他所。补弊苴缺，礼乐祭器，得复旧规。卒于官。
　　陈希良　世袭泉州卫长，升漳州万户行省，以其明于政理，荐改漳守。邻境寇横，承命讨之，请曰：“横者一二耳，愿无多杀以祸非辜。”再临漳郡，恩信愈笃。科征调发，急应非常，赖维持得免病苦。及去，百姓遮道涕洟，若慕父母。

　　●卷之四十二　人物志【宦绩之三】

　　明
　　张昭　　留潜夫
　　张度　　黄维清
　　史福　　诸葛珤文附
　　黄永　　庄谦才
　　蔡惟溥　朱庚
　　杨端仪　胡守宗
　　陈安　　罗宽闰
　　王彦英　张宽
　　徐陟　　张忠
　　张惠　　赵应
　　陈初　　张宽
　　诸葛隆　陈雅
　　刘仲修　何祐
　　陈亮　　王昶
　　庄楷　　杨渤
　　陈暲　　郭濬
　　留芳　　林琚
　　朱轓　　庄概
　　黄鑅　　庄科
　　吴玺　　王鍭
　　洪聪　　陈宁
　　李贯　　庄琦
　　林潮　　黄绶
　　庄昌期　庄安期
　　张良宝　蔡瀚
　　庄希缵　杨孟洪
　　李墀　　项忠
　　陈奇　　蒋孔炀
　　吴希澄　庄荣
　　郭聪　　陈恒逊
　　张惟康　黄椿
　　邱祯　　曾仲魁
　　吴铨　　李仁
　　张文昭　陈储秀
　　柯实卿　郭立彦
　　郭智　　汪旦
　　庄思宽　洪庭桂
　　李士绚　林桂
　　周茂中　苏宗玺
　　王国相　黄廷楫
　　何琚　　苏民
　　田杨　　郭良璞
　　蔡民望　庄钦止
　　王宗会

　　明

　　张昭　洪武初，以监生知遂溪县。庶务修举，民物阜安。修学校，筑陂塘，教养兼举。既去，而民思之。
　　留潜夫　字文明。洪武庚戌举明经科。令揭阳，刬弊苏瘵，兴学课士，余俸以佐公费，不入私槖。丁艰归。士民思之。
　　张度　字孟钦。洪武中，以秀才荐读书国学，授锦衣卫都事。永乐初，升御史正色台端，巡历江左交南，肃寮贞度，人称其得宪体。再升江南按察使。未任，卒。
　　黄维清　字源洁。洪武甲子解元，乙丑进士，历职郎署。以才谞闻。升九江府，廉勤平恕，渐著治绩。卒于官，遂家焉。
　　史福　字德有。由乡贡历事刑部。有能名。授兵科给事中，擢四川按察使。以入觐迟延，降松阳令。召见父老，问政所急，有所罢行，民咸安之。政满，恳归养，起补河池县。前令催科急，民窜山谷间，以叛闻于藩阃，发兵捕之。福至，民来诉，驰告藩帅，遂命返兵。丁艰，服除赴补。卒于京。
　　诸葛珤　字楚贤，洪武十年宪檄，辟为从事，愤然曰：“安能居刀笔下？”托疾不就。杜门娱心经史。子文，字孟文，以税户人材，补太学生。历汾西、泗水、靖安、安福四县典史。勤恤民，隐安福。秩满，民遮留数千。事闻，擢御史，辞归不出。
　　黄永　由永春徙居晋江，为诸生。洪武中，以事被逮至京，发户部充吏，尚书试而奇之，荐授部主事，升员外，出守宁波。节冗清狱，锄盗安民。调湖州，复调广信。清操不渝。致仕归，仅营一宅。曾孙绶元。孙光升，裔孙乔栋琰。
　　庄谦才　字宗美。洪武了丑联捷进士，授行人，升刑部主事。历官山西参议，赈劳匮，理寃狱，黜冗秩，锄豪梗，作兴士类，晋人称为庄夫子。改湖广参议。洪熙初，以老告归。
　　蔡惟溥　永乐甲申联捷进士，授香山令，抚集流民，百废俱兴。邑有豪恶，号三虎，悉捕诛之。擢知钦州，兴教锄恶，勤于抚字，一州称治。
