<!-- { "loadSidebar": true } -->
　　曾仲魁　字思达。嘉靖癸未进士，授顺德令。邑负山阻海，宿偷蟠结。仲魁荡窟覆巢，民赖以安。擢礼科给事中，监京库局，剔刷蠹本，省贿万计。转刑科右给事，册封靖江。出知嘉兴府，复补池州，节啬厨传筐箧诸交际。以拒巡按索贿，被劾，报罢。年六十八卒。
　　吴铨　字秉衡，受学于蔡清。嘉靖初，以岁贡授博罗训导。擢阳春教谕。集士有美质者，使肄业学舍，授之《易》，亲为讲解。御史周煦廉其贤，特疏荐举。以疾归。士咸思慕之。
　　李仁　字静甫。嘉靖戊子举人，授惠州推官。锄暴剔奸，绳之以法，期于平允。博罗有良民数十，豪家诬为剽掠，坐大辟。仁白当道尽脱之。擢户部主事。值边警索刍粟转饷如流，委视京仓，廉慎强毅，力除侵牟。以疾卒。年五十。囊中仅书数十卷，衣数袭，授妻江氏曰：“以遗吾子，令读吾书时，设吾衣足矣。”其清白如此。子光缙。
　　张文昭　号西亭。嘉靖庚寅岁贡，授衢州训导。监司重其文行，亟嘉奖焉。迁宾州学正。秩满，擢高州教授，教如宾衢。郡守欧阳公称其古貌、古心、古学、古行。卒于官。
　　陈储秀　字舜弼。嘉靖壬辰联捷进士，授行人，擢云南道御史，清戎两粤，核实无滥，逮粤中交口颂之。署河南道御史，出为东粤巡按。会安南阻兵，宣示威德，夷酋欵关输贡。为严嵩所挤，迁河南副使。董河道，以忤直指，去官归。值兵燹告警，与庄用宾募乡兵御寇，乡人赖之。
　　柯实卿　字公仲。嘉靖壬辰进士，历官池州知府。执法不阿，以除豪恶徐政本太急，忤上官，调郧阳。有中官过郡，欲索千金，托言郧产铜，需用锣一千面。实卿上其事于朝，中官惧，自缢死。实卿因告归。安平屡遭寇，邑令卢中佃欲筑城，格于群议，实卿极力赞成，其功不可没云。
　　郭立彦　字如选。嘉靖甲午举人，授中书，擢工科给事中，转刑科左给事。坐累，降浙江按察知事，量移南昌府推官，累迁南尚宝卿。嘉靖之季，倭陷兴化城，莆御史林润上疏乞免兴化田租三年。立彦闻之，过润所，请为并蠲泉赋。于是润并为泉请，得免三年之半。里居凡乡民疾苦，皆为邑令力言之焉。
　　郭智　器度深沉，文学优赡。嘉靖甲午以贡士教渝余干，及门诸生多所造就。升徽州府教授、王府纪善。
　　汪旦　字仲昭。嘉靖乙未进士，任江西金溪令。县天竺寺有子孙堂，奸僧藉以欺淫求嗣妇女。旦廉其实，捕治具狱，废其寺，尽得子孙堂地道复壁及诸幽秘为奸状，窖金数万两，皆行剽鄱阳中，解京库帑也。事闻，调繁吴江，寻擢贵州道御史。后以言事忤权贵，归卒于家。
　　庄思宽　字君栗。嘉靖戊戌进士，授鄱阳令。重风化，勤训饬，时时以安分知几教其民。每出，民绕车前后，若依慈父母。迁南户部，擢刑部郎，出守建昌。书柳子《槖驼传》于壁，以示僚属，僚属相率为清静。卒于官，百姓痛惜之。
　　洪庭桂　字德馨，南安人，徙居晋江。嘉靖戊戌进士，授行人，以清介不锱著。擢御史，权贵勋戚为之避路。会当事者衔台臣抗疏激切，以事俱降出之。庭桂得江西按察司知事，擢德兴令。寻罢归，杜门不出。
　　李士绚　号后斋。嘉靖庚子举人，授博白令。修学宫，筑学舍于县治之东扁，曰“养正书院”。集邑士讲课，授以《易》学，抚按屡旌奖。卒于官，年甫六十。
　　林桂　字以奇。嘉靖庚子举人，授遂昌教谕，擢惠来令。巨谋纤计，必求以便民者而后著之令。改宁陵，戒徒舍郊，亲度顷亩清厘民屯二田，徭赋以均。丁艰归，遂不复出。
　　周茂中　字伯冕。嘉靖癸卯举人，授四会知县。定要束，先德化；计岁赋，省火耗。访豪恶害民者，捕置之法。以不能媚上官，罢归。
　　苏宗玺　字敦信。嘉靖癸卯举人，授保昌令。下车询疾苦，省繁费，均徭役。奉檄按肇庆帑储，有大吏子侵帑，彰其状，按之法。迁襄城令，擢瑞州通判。申明约束，境无萑苻。
　　王国相　嘉靖丙午举人，任庆元教谕。作易经讲意，以训诸生。考课严勤，士气振作。擢琼山知县。
　　黄廷楫　字才远。嘉靖丙午举人，授处州推官。值倭警，悉力保障，青田、遂昌间赖以无虞。丁艰起除建昌推官，署南城令。声迹蔚起。晋均州守，左迁贵州通判，擢云南提举。处脂不腻，甫及期，即挂冠归。年六十二卒。
　　何琚　字佩甫。嘉靖丁未进士，授刑部主事。职司提牢，哀矜切至。杨继盛以谏系狱，周旋慰藉，不顾祸福。迁员外郎，卒于京。
　　苏民　字利见。嘉靖已酉举人，授顺德教谕。丁艰，服除，补高明，迁长乐令。时剧贼据惠潮山谷间，数岁掠平民二千余人置贼垒。民至，先教化而后用法、讲武，百姓帖服。奉檄讨贼，单骑巡访，籍记其陷贼垒者姓名久近。及贼平，帅府与监司报俘获二千余。民力辩，尽赦之，止以所得贼魁上。监司不悦，民遂引去。
　　田杨　字廷叡。嘉靖庚戌进士，殿试进御已拟一甲，世宗阅其名，曰：“田中不得有木。”移置二甲第一。授礼部郎，终广东参议。奉命探珠，同事者分贡，上余珠可十六斛，杨取而投之井。
　　郭良璞　字卞玉。嘉靖庚戌进士，历官琼州知府。有惠政，部民有富寡遗腹一子，族人谋夺其嗣，赂金数千，峻却之，判令寡妇存抚其孤。谢事归，生子如楚。年八十有九卒。
　　蔡民望　嘉靖壬子举人，任赣州府推官。听断公平，庭中清肃，署篆各邑，榷税两关，俱一尘不染。终寻州、甸州太守。
　　庄钦止　字日知。嘉靖壬子岁贡，授江州训导，调德化，升湖口教谕，廉州教授。所至讲明经学，称庄夫子。又调南京武学教授。未之任，旋升虹县知县。冰蘖自持，不取民间一钱。以不能逢迎上官，拂衣告归。卒年九十七。
　　王宗会　字宾之。嘉靖癸丑进士，起家大理评事，转寺副、寺正。明恕详谳，每多平反。有权相欲罗致门下，宗会不就，邅迍冷署十余载，始转广东佥事。寻卒于官。

　　●卷之四十三　人物志【宦绩之四】

　　明
　　邱有嵓　　陈载熙
　　蔡存省　　杜业
　　庄望栋　　黄才敏
　　刘大遗　　洪有笫
　　林大祯　　王廷稷
　　张守为　　黄天申
　　张国谦　　郭立之
　　赖廷桧　　金志行
　　史宏琏　　黄物备
　　史继伦　　潘维岳
　　许知新　　朱昌竹
　　蔡思雍　　黄国彦
　　周日甲　　李道南
　　萧腾凤　　颜容舒
　　杨日采　　张云冲
　　庄应桢　　陈节
　　周良寅　　杨佩训
　　赵日新　　张会宗
　　谢有大　　王居瓒
　　谢廷训　　蒋廷坚
　　蔡如川　　辜志会
　　张而诇　　徐茂
　　杨廷相　　留震臣
　　林乔楠　　洪有声
　　陈宗尧　　朱于训
　　颜魁槐　　洪启采
　　赵日崇　　庄尚稷
　　张问仁　　陈鸣熙
　　王明嶅　　黄国贤
　　杨伟　　　陈锺瑁
　　张治枢　　谢吉卿
　　谢台卿　　朱天应
　　陈仕行　　张宪可
　　许国诚　　蔡应麟
　　庄履朋　　龚廷宾
　　林寅宾　　李光绶
　　黏锺嵓　　许凤宾
　　傅道统　　苏舜臣
　　郑得书　　林万祝
　　潘藻　　　林乔木

　　明

　　邱有嵓　字孔观。嘉靖癸丑进士，授南吏部主事，迁郎中。拟参浙藩，相国徐文贞阶雅重其贤，乃调考功郎，尝询南中人才，有嵓举姜凤阿等二十人以应，时并在下僚，后多为名臣。擢南光禄少卿，丁艰，起补北迁应天府丞，摄府事，以不媚高拱罢归。年五十八卒。
　　陈载熙　嘉靖乙卯举人，授潮阳知县。居官以清谨闻。
　　蔡存省　字宣懋。嘉靖戊午举人，授安乡教谕分校江西，迁永明知县。公暇郊行劝课，猺酋皆罗拜曰：“吾父母也。”调杭州府教授，教如安乡。督学为通行其教规于两浙，视海宁篆。及去，海宁人尸祝之。迁国子助教，出为临江通判。地多劫盗，为编保甲，严巡缉，禁窝藏，盗徙他界。
　　杜业　字道修。嘉靖戊午举人，授梧州推官，迁顺天司理，持三尺一如梧州。擢户部主事，出督淮庾，兼董榷舟，弊根刷除。竣事，迁郎中，旋擢广东副使，备兵琼州，兼督学政。时进诸生，课以《大学衍义补》，曰：“此而乡所标为先进者也。”远近响应景附。甫半载，坐前事报罢归。逾年而卒。
　　庄望栋　嘉靖戊午举人，授荆门知州。地当孔道，供亿络绎。值丈亩，民苦流困，厘剔冗费，与民更新。豪诡藉州印欲夺民田，廉其实，勒追还民，舆论称快，竟以是中蜚语，左迁淮府左史。假归，襄父葬事。改楚府长史，中途卒。
　　黄才敏　字尔懋。嘉靖戊午解元，乙丑会魁，授户部主事监德州仓。入为礼科给事中，论列数上；侍经筵勤慎，有衣馔之赐。居尝束修自将，不轻谒相臣门。坐左迁邑丞，量移县令，寻卒。
　　刘大遗　嘉靖己未联第进士，仕户部郎，改吏部，出为浙江按察副使。以清谨闻。
　　洪有第　字懋学，南安人，徙居晋江。嘉靖己未联捷进士，授祈城令。邑多贵人，持令长短，见有第莅事精详，皆敛辑不敢肆。岁饥，发庾给赈，全活甚众。调新会，父老攀辕泣别，竟以劳痒卒于官。
　　林大祯　字及甫。嘉靖辛酉举人，授平阳教谕。丁艰，起补乌程，擢宣化令，尽斥例金，正俸外一无所入。迁襄王府审理，数诵王半山咏贾长沙“古人处一职，岂敢苟然为”之语。凡十八年始晋秩左史，得正四品，萧然以归。
　　王廷稷　字民育。嘉靖辛酉举人，授万载教谕，擢四川营山令。东西林关外梵寺丛杂，僧藏匿妇女，廉其状，置之法。搜僧舍，得凶器，废寺为书院。召为南京御史，上大本大务凡六疏，俱报可。出为湖广佥事，镇蕲州，除巨姓窝盗者，一州称快。擢云南右参议，转四川左参议，致仕归。
　　张守为　号松陵。嘉靖辛酉举人，授博罗知县。民俗溷夷，首揭文公《家礼》绳之，弊俗一扫。兴文崇教，建文昌阁。筑随龙堤，民便之。未报政，卒于官。
　　黄天申　嘉靖中为辽东卫经历。尝救一万户侯死命，侯夜率妻孥携千金为寿，峻却之。迁宁州判，临行，辽人遮道留之。至官未久，归。
　　张国谦　字尔光。嘉靖壬戌联第进士，由户部郎擢守温州。加意民瘼，盗窃屏息，境内肃如。卒于官，民哀慕之。
