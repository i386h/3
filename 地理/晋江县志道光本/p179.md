<!-- { "loadSidebar": true } -->
　　苏茂杓　字宏斋，号霞水，茂相弟。万历戊午举人，授封邱令。甫下车，值邻治滑县盗起，进迫封城，炮毙其巨魁数人。三犯三却之。兰阳剧寇艾喜集党肆掠，茂杓乘雪夜直捣其巢，擒之，盗稍靖。委署杞县，闯贼攻汴，瞬息压杞，吏民惊惶欲溃，惮杓以请。杓厉声曰：“乃公闽中义气男子，岂避寇者？要与城共碎耳！”汴围解，擢开封府同知兼署府篆。崇祯十五年，寇复大举围汴。会汴河决，涨高溃城，寇乘筏蚁进。大吏暨诸守臣多逃遁，独茂杓与通判彭士奇抗，义不出，跃入水死。事闻，赠太仆寺少卿，建祠崇祀，予一子入监读书。茂杓有志节，淹贯经史，著有《遽庵问答》诸篇。又工诗赋及篆、隶、草书，人得其片纸，咸珍贵焉。
　　庄用晦　字君显，用宾弟。弱冠为诸生，好施济急。值倭乱焚掠南乡，用晦督练乡兵，屡击寇于万石岭、振南桥等处。寇乃劫其父尸要赎，用晦偕兄弟率家僮暨乡兵，往双溪口捣寇巢，部分三路奋击。倭溃，连破十三寨。用宾夺父骸先归。寇见前兵稍远，下山掩鬬。用晦奋身斩寇首三颗，力不支而毙，仆二人殉焉。郡旌之曰“孝比黄香，忠继许远”。万历间，予世袭一子百户。
　　苏梦仪　号羽若。天启壬戌武进士。初授浙江嘉兴守备，迁浙江温台游击。以诛乱首杨凤、金龙，擢湖广黎靖参将。又以平宣慰司彭象乾等功，擢湖广总兵官，晋后军都督同知，提督安庆。张献忠出没劫掠，梦仪子参将国玮备兵江口，大破之，人赖以安。癸未，闯寇东下，郡县望风披靡，梦仪曰：“吾世受国恩，敢不尽力？脱力不支，吾抱忠入地耳。”无何，寇帜四布。废将杜宏域、马进宝、杨振宗、谢宽开城应寇，梦仪巷战被执。百计陷诱，终不屈，遂遇害。事闻，帝辍朝谕祭，晋阶光禄大夫太子少保加后军府大都督。赐祭葬，谥武愍，荫一子绵衣卫将军正千户，世袭崇祀忠义祠。
　　苏国玮　字灿卿，梦仪长子。善弓马，能于马上手持双枪，刺人辄中。以军功授安庆抚标戎旗营参将。尝备兵江口，张献忠兵猝至，国玮率五百人抵御，自辰至酉，手提双枪，杀寇将三十三人，俘获无数，寇溃走，号为双枪将军。与父梦仪分守皖城，值闯逆东下，城陷。闻父被执，率余兵血战突围救父，部下皆创，国玮犹单骑死战。抵暮，力竭亦被执，不屈，与父梦仪同日殉节。赠副总兵，给祭葬，荫子外卫正百户，世袭。崇祀忠义祠，义仆应瑞附焉。
　　郭符甲　字辅伯。崇祯癸未进士，以户部四川司主事兼兵部职方司，督理江南。清饷核兵，擢礼户右给事中。以疾乞归。时闽地沧桑，符甲鸠义旅分守永春等县。见势不支，因冠带望南再拜，从容自缢。七日，颜色如生，蝇蚁不敢犯。特祀学宫，春秋配祭，永人亦列户祀之。著有《墨诀》、《易诀大小题笔要》行世。
　　蔡肱明　字子起。崇祯庚辰进士，擢兵部职方主事，历员外郎中，出为四川威茂道。甲申变作，众迫肱明解印纳款。肱明以头触柱，瞋目骂曰：“吾死则死耳，岂不义屈？”众惊愕解散。嗣张献忠据有全蜀，川陕总督樊一蘅击破之。献忠死，寇党复率残卒陷川南诸州，州将齿剑胁肱明从，肱明厉声曰：“汝亦反寇矣，我岂从汝！”遂与胞兄启明俱遇害。父国烒、妻庄氏并一家三十二人同日俱死。事闻，谧忠愍。
　　赵元有　天启丁卯举人，崇祯壬午令黄陂。癸未春，张献忠遣哨至城下索印，元有死守，援绝城陷，被执，羁之岐亭，欲授以伪职。元有曰：“吾世受国恩，肯作寇官耶？”拾土题诗壁上，已复骂贼，贼怒，支解以死。陂人拾残骸埋之。
　　周斌　字平寰。崇祯初以廪生累建奇功，官至光禄大夫上柱国前军都督府左都督，挂干城将军印，御赐“忠孝双成”匾，荣赠三世，荫其子文骥入监读书。闯贼陷京师，庄烈帝崩，斌奋力讨贼，移书所部。闻闯贼身死，遂慨然曰：“我之后死者以贼未讨，今贼已死，吾可下见先帝矣。”从容自刎，子文骥，官参议道。
　　王道成　白鸽寨把总。勇而能谋，沙头一战，所向披靡，合郡叹服。及倭抵雷城下，躬擐甲胄，昼夜防守，寇不敢犯。后奉调追寇于电白，阵亡，当路惜之，祀忠义祠。
　　蔡道宪　字元白，号江门。崇祯丁丑进士，授大理推官。丁父艰，服除补长沙推官。崇祯十六年五月，张献忠陷武昌，长沙大震，北巡抚王扬基率所部夜遁，南巡抚王聚奎徙长沙。八月，寇陷岳州，道宪帅所募壮丁五千，与广镇尹先民扼罗塘河，倡议文武出城，分扼要地拒寇。众然其议，聚奎不从。尹先民曰：“推官所言皆硕画也，先民愿决一死战。若同困孤城，悔之何及？”聚奎作色曰：“总兵欲反耶？”先民泣对曰：“先民不反，误家国事者真反耳。”及寇近城，聚奎诡出迎战，遽率所部遁，各镇兵亦散去，独先民所部五千兵不动。道宪乃尽以其众分置城上，躬亲调粥啜之，众皆泣下。八月二十二日贼薄城下，遶城呼曰：“军中久知蔡推官名，速降无自苦。”道宪顾先民射之，贼夜退营十里。道宪度贼远来未有备，趣先民选精兵二千人从间道出，砍杀千余级。献忠怒，日夜攻击二十四日。战士死伤过半，余亦力竭不支。乃与先民背城借一，以千人出北门擣贼垒，杀贼数千人。贼稍却，还至门，能从者四百骑耳。贼更合围四攻，明日穴道穿城入，城中乱。先民尚图巷战，道宪曰：“毋庸矣。”释戎服，整衣冠，北向再拜曰：“愿速见高皇。”遂被执。献忠下堂亲解其缚。道宪怒骂曰：“吾恨不磔汝万段也。”献忠曰：“蔡推官勿使气，富贵可共，何自苦？”道宪奋起捽寇，献忠令且引去，监之五道门，使其众百计说降，为其食及供帐皆不顾。明日，众拥先民来见道宪。先民曰：“吾岂负蔡公者，吾终必死，死当诉上帝，断误国者之头。”众复以道宪见献忠，道宪目眦俱裂，骂益甚。寇知终不可夺，令剐之。扬眉顾盼，笑语如常。贼环视万余人，泪淋淋下。献忠复下堂与语，谓公尚可活。道宪噗血叱之曰：“吾为厉鬼杀尔。”献忠怒，披所佩刀掷道宪，中其胸，血逆溅献忠之面，献忠昏仆。有顷苏，遂磔道宪。卒年二十九，时二十六日午刻也。健卒林国俊、李师孔、陈贤等九人随道宪不去。贼初令说道宪降，国俊曰：“如吾主可降，早去矣。”贼云：“不降，尔辈亦不得生。”国俊曰：“若吾辈愿生，亦去矣。”遂并杀之，自一至五，延颈受刃。尚四卒忽奋呼曰：“愿埋主尸而死。”寇许之。乃解衣裹道宪骸，点血在地皆拭之，瘗于南郊醴陵坡，遂自刎。寇并埋九人于坟侧。尹先民不食数日，与其三仆亦就戮死。越年，其从兄道宜往挈骸归，百姓犹依依不能舍。郡守堵邱锡、通判周二南重违其意，具衣冠葬于坟处。改醴陵为理陵，为铭志之。建祠立坊，置祀田以慰忠魂。请于朝，赠太仆寺少卿，荫一子。后又加赠太仆寺卿，谥忠毅，仍祀本里学宫。所著有《悔后诗集》。
　　郭承汾　字懋衮。崇祯癸未进士，授淮安府推官，入为浙江道御史。其后以御史巡按贵州，未几，晋太仆兼佥都巡抚黔南。逆寇孙可望乘隙入黔，劫承汾于酉阳界。执见时，众官皆跪，承汾独挺然不屈。乃令引出，羁民房中，饿九日不死。复饿五日死。移尸东郊，无敢收者。月余，颜色如旧。有总戎许尽忠阴令家僮识其处，黑夜瘗之。康熙九年，陈宝钥分藩贵州，征其遗迹，挈其骸以归。嗣子绍徽择地殡焉。
　　黏席珍　字子待，侍御灿次子。值倭乱，从征阵亡。事闻，追赠骠骑将军，以旌忠勇。
　　秦良弼　字景明。万历已未武进士。天启间选举忠义，膂力第一，授广西都司。崇祯四年，从总兵王承恩率兵破贼不沾泥。又与陕西都司曹变蛟追贼于毛山。四战俱捷，进参将。十年，从左良玉破贼于舒城、六安等处，连战三捷。十二年，大破西河贼飞虎刘国能于许州。十五年与刘良佐破张献忠于安庆，升直隶副总兵，转南京左都督。后殉国难，赐谥祭葬。

　　●卷之五十　人物志【孝友】

　　论曰：考古史策，至《晋书》始标《孝友传》。其序云：“孝之为德，道贯三灵，功苞万象。用之于国，动天地而降休祥；行之于家，感鬼神而昭景福。”又云：“因彼孝慈而生友悌，心暌则叶类荆枝，性合则华承棣蕚。”可见二者之无所不通也。晋邑士民，多敦孝弟，比户可封，兹所录者，仅百之一耳。草野好修，安能尽察？且彼亦无望于人知也。今惟以见诸府志者，重为扬徽，而真知确实者，略增一二，以昭人理，以兴世教而已。

　　唐
　　黄嘉猷
　　宋
　　曾孝纯　石晋老
　　李起　　徐浩
　　钱褒　　黄甫旦
　　周宗强　黄章刘祥　赵希琳　许康世　董之邵
　　林颐寿　陈继文
　　林彬　　王凯
　　元
　　黄道贤　陈成
　　吕祐　　柯公全
　　明
　　何安　　陈永
　　庄琛　　王熺
　　徐荣　　陈敦质
　　李伯遇　庄希范
　　富可济明新　郭尚谦
　　张守化　蔡一桂
　　陈会　　庄凤章
　　曾魁　　黄松青
　　郑承　　郭士豪
　　林特　　吴可久
　　王文升　何乔遴
　　秦廷帷　朱一泮
　　林一奇　朱则文
　　史惠　　黄廷榜
　　陈建沆　伍民宪
　　杨甫丽　吴乔柏
　　黄钺　　林太毓
　　林福　　黄礼
　　施长昆　潘宽
　　徐鸿仪　温成翁
　　张志越　诸葛麟
　　诸葛选　陈学源
　　黄深　　林肃
　　史朝定　周公锡公钺合传
　　钱应增　陈台
　　吴从宗　黄衷
　　韦起宗　朱鼎昌
　　丁光琛　柯日藻
　　国朝
　　蔡璿孕　王锡卣
　　翁华锺　郑朝遴
　　陈兆先　黄士珍
　　陈曙　　林鼎汉
　　蒋崇徽　郭岳
　　洪孔煃　林珣
　　朱兆纶　谢廷禄
　　郑魁万　林崧
　　秦师彭　杨应球
　　李云永　蔡文仁
　　陈元凤　李锺声
　　张登解雕　　孙景熙郭岱谢文锳

　　唐

　　黄嘉猷　事亲居丧，动著至行，乡里宗之。

　　宋

　　曾孝纯　字君施。父公亮卒，诏遗荫外推恩，纯为殿中丞，赐同进士出身。辞以所得官予族人未仕者，家无私蓄。
　　石晋老　字子明，政和进士倪之孙。晋老以先人赀产尽逊其兄傅康，称为笃行君子。
　　李起　字伯时。绍兴二十七年进士。家居奉亲至谨，郡守王十朋与同年，为赋诗曰：“主宾对面成三友，伯仲摩云共九重。”末云：“彩衣戏罢看山色，不似慈颜喜气浓。”
　　徐浩　字东之。开禧元年特奏名为汀州推官。善事继母，母寝疾累年，扶掖浣涤，皆出自己身。母子俱以高寿终。
