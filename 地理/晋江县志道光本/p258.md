<!-- { "loadSidebar": true } -->
　　二十九年六月六日大水，七月大水，自永春山中发溢入郡城。
　　三十一年十一月二十八日申时，有大星如球，自南有声。是年泉、漳人贩吕宋者数万，所杀无遗。
　　三十二年十一月初八日地震，初九夜大震，自东北向西南。是夜连震十余次，山石海水皆动，地裂数处，郡城尤甚。开元东镇国塔第一层尖石坠，第二、第三层扶阑因之并碎。城内外庐舍倾圮。覆舟甚多。万历志。
　　三十三年十二月，南街头火发，延烧百余家，南至奎璋巷口，东至四科亭，西至旌孝坊南，附近木石坊俱毁。
　　三十四年八月初七日，飓风异常，作一昼夜，城中石坊飘倒十余座，开元东镇国塔铜葫芦铁盖飘折崩坏。是年饥。《闽书》。
　　三十五年正月地震，门户摇动有声。八月二十八日飓风大作，府仪门、府学、棂星门颓，东岳帝殿坏，北门城楼半圮，城自东北抵西南雉堞窝铺倾圮殆尽，洛阳桥梁折，城中石坊飘倒六座。
　　三十七年五月初六日地震，门户屋瓦摇簸有声。
　　四十一年秋旱。《闽书》
　　四十二年夏，海水一日三潮。秋，大水平地数尺，田宅庐舍多坏。
　　四十四年大饥。《福建通志》是年鳌头乡神庙，忽有兽脊自海上飞至，轰然有声。《司空日记》。
　　四十五年大饥疫。《闽书》。
　　四十六年秋，有赤白云一片，长丈馀，似刀形，俱于夜分后见于东方，阅数月乃止。
　　崇祯四年十二月二十一日丑时地震。通志。
　　五年二月初二日地震。通志。
　　十年二月初二日，清源山异云涌起如沸，风雨大作，平地水深数尺，新桥淹没。《司空日记》。
　　十二年八月十七日大风。
　　十四年、十五年每日申未之交，西南方天色如血，未几诸邑遂有斗栳乱民之变。《司空日记》
　　十五年雨水如血。通志。
　　十六年郡城东塔，有海鸟二，色白，大如车轮，飞则腥秽远扬。《司空日记》
　　国朝顺治四年雨丝。通志。
　　五年八月清源山蜕岩顶石崩，是年饥。通志。
　　十一年七月十二日龙起雁兜乡，经过处有火光，坏民居无数，神庙中拽出泥像数躯。
　　十二年冬十月雨丝。通志。
　　十三年正月大雨雪，平地五尺许。十四年七月雨丝。通志。
　　十五年五月虎入北门水关。通志。
　　十六年九月大风灾。
　　十八年秋飓风大作画瞑。通志。
　　康熙元年海中有人面鱼竖起水面，见人笑而没。是年大饥。
　　二年春雨雹。
　　三年正月初九日，九虹并见。六月六日暴风雨，水骤涨，自辰至申，水高丈余，城巾市肆湮没，溺死甚众。三昼夜乃退。十月初旬，彗星躔翼宿，长丈余，西北直抵娄宿，历十有三舍，积月余乃消。
　　四年大旱，自十月不雨至五年三月。通志。
　　五年七月雷震，紫帽山顶凌霄塔崩。八月，郡东门外巨石夜裂。
　　六年大有年。通志。
　　七年府学榕树生玉芝三茎，八月大水坏民居禾稼。
　　八年秋大旱。通志。
　　九年四月，民献两穗麦。秋九月朔风雷暴发，大雨雹。通志。
　　十年十月地震。通志。
　　十二年三月十六日午时地震声如雷。通志。
　　十五年四月十六日大水，民畜溺死甚多。雍正志。
　　十七年城鸣声如微雷。通志。
　　十九年大饥，是年六月有星孛于西南，经月乃隐。八月大风拔木，空中火光如电，雨如注。通志。
　　二十一年二月，东门外民家豕生豚两头八足。是年七月中夜有大星十余，各曳长尾，其色惨淡，自西南入于箕尾分野。通志。
　　二十二年海不扬波，澄泓若镜。是年台湾平。雍正志。
　　二十三年五色云见。雍正志。
　　二十五年秋七月地震。雍正志。
　　二十六年五月大风，礼拜寺塔圮。雍正志。
　　二十九年大有年。雍正志。
　　三十年大风雨，海溢数丈。
　　三十四年四月二十日大雨。五月初六日辰时安平东塔倾圮。
　　三十九年地生毛，长者盈尺。雍正志。
　　四十二年春旱无禾。雍正志。
　　四十七年戊子大饥疫。雍正志。
　　四十八年己丑大饥疫，八月朔辰刻昏黑如夜。通志。
　　四十九年大水。雍正志。
　　五十年六月地震，七月又大震。通志。
　　五十二年二月地震。
　　五十六年冬，火燔丽正门楼。雍正志。
　　五十七年戊戌八月初二日大水，海涨入城高数尺，新桥石梁冲坏，人畜多溺死。通志。
　　六十一年正月石笋桥第三坎鸣有声，随折堕水。六月飓风害稼。雍正志。
　　雍正二年六月大水，府学文庙圮。
　　五年五月米贵，八月大雨溪涨。
　　六年秋旱。南安、同安同旱。
　　七年五月东门外嘉禾两穗。通志。
　　八年七月十六日大水涨入郡城。通志。
　　九年大有年。雍正志。
　　十年八月大水。
　　干隆六年七月十八日安平海水涨，高西桥五尺。
　　十七年大水，坏民居无数。
　　十八年夏大疫，至十九年秋乃止，死者无数。
　　二十二年旱饥。
　　二十三年旱饥。
　　二十四年双门前火，延及明蔡文庄、清理学名臣坊。
　　三十九年四月十一日雷大震一声，毙三人,相离甚远。一在巷口公，老妇人；一在西门外潘山；一在东门处洗嘉坑，系武生。
　　四十一年四月初十日，黑昏如夜，狂风大雨，虬龙疾扫，府学明伦堂全塌。有人盖在大钟裹，掀开人存。
　　四十五年蜕岩裴仙公头坠，是年旱。
　　四十七年六月初八日狂风暴雨，树屋倾倒甚多。开元寺东畔镇国塔葫芦飘倒，是年台湾、漳、泉人变。
　　五十年夏五月，东南方大星坠，声响如雷，光照如月。是年蜕岩裴仙公头坠，大旱。
　　五十一年元旦日食，四月裴仙公左肩坠。冬，林爽文乱。
　　五十二年二月初五日，大雨雪三日，众山满白，是岁饥。
　　五十三年春二月，雨雪下如跳珠，是年大疫，死者无数。
　　五十五年六月清源霞茂山崩。
　　五十六年春二月，地生毛，沿阶石罅长二寸许，似赤狗毛。三月地大震，濠市匪法苏叶结党，有司获斩之。
　　五十七年夏七月朔中午，日华现围广二丈余，五采鲜明。
　　五十九年春，蜕岩裴仙公肩坠。秋大水，坏民居者无数，安平西埭冲塌。
　　六十年自春至夏大饥，民多流殍，有司及绅衿赈济。
　　嘉庆五年八月初五日起，至十四日止，大雨淋漓，东北厝屋及大树倒坏无数。
　　七年南门桥十字街燔民居一百七十余橺。
　　八年夏大水，坏民居无数。
　　九年安平西桥五港水魔迷人，禳之乃止。
　　十年正月初三日大雪。
　　十三年六月十五夜，地大震，声大。
　　十四年夏秋两次大水。
　　二十年夏大旱三个月。秋，地震；冬，又震。
　　二十一年夏大饥，赈济。
　　二十二年春大疫。
　　道光元年大疫，死者无数。
　　七年八月，安平西塔雷震击塔，葫芦坏。
　　九年六月二十三日未时大雨雹。

　　人瑞

　　宋
　　刘媪　寿百有三岁。太守真德秀为建寿母坊。《闽书》。
　　明
　　尤景元　成化间石狮人，寿百有二岁。妻慈肃陈氏，寿九十九岁。
　　翰林院庶吉士郭宙妻李氏　寿百余岁。《郭氏家乘》。
　　参议朱安期妻李氏　寿百有一岁　《景壁集》。
　　徐寅第　字尔灿，寿九十一岁。子霞彩。康熙乙未进士。依旧志载。
　　蔡真生　品行端方，寿八十四岁。天顺间乡饮大宾，朱鉴题赞。子绅，孙曾以下佑克廉应麟一联，见选举。依旧志载。
　　柯元雍　封奉政大夫，寿九十三岁。见子乾敷服官赣州府同知，致仕归。养孙毓奇登科。依府志载。
　　周建子　邑庠生，寿八十三岁。依旧志载。
　　颜越　回春父，寿九十四岁，嘉靖间受恩锡。依旧志载。
　　胡贤祖　守宗胞兄，寿九十五岁。恩授正八品儒官，三领乡饮酒大宾。依旧志载。
　　国朝
　　黄缙绅即其。　寿百有四岁。相国李光地赠以匾，康熙年间赐金建坊。雍正志稿。
　　李文治　寿百有二岁。康熙四十九年蒙恩建升平人瑞坊。
　　颜元谦　寿八十七岁。康熙年间受恩锡。依旧志载。
　　洪应第　年八十八。好义乐施，康熙间恳宪题准设立花户缴纳，民免粮税累。以子范封一品，孙继龙、曾孙秉彝科甲。依旧志载。
　　颜钟琬　寿九十岁。干隆元年受恩锡。依旧志载。
　　蔡志重见封赠。府志记世重。　寿九十二岁，妻曾氏寿九十岁，齐眉偕老，眼见子澄服官泗水令。乡人称羡，卒赠文林郎。妻赠孺人。依旧志载。
　　蔡钟旻　寿九十二岁。雍正元年蒙恩赐修职郎。其长媳王氏，时春女，诸生师显母，现年八十三岁，双眼久晦重光。绅士作诗以赠之。依旧志载。
　　萧韶增　寿九十岁。蒙恩赏赍。着《酂侯师俭十二则家训》。孙邑诸生，大成，现年八十三岁。依旧志载。
　　黄承弼　孝友敦行，寿八十岁。受恩锡。孙谦万，举人。依旧志载。
　　庄宇静　寿八十六岁。尝逐虎救颜氏母，入贼寨出被虏乡民，人称义勇。依旧志载。
　　朱伯　邑诸生，乡饮介宾，现年八十岁。邑侯干赠以“耆德英才”匾。胞弟宸，字莲，俱举人。依旧志载。
　　何开业　年八十七。慷慨尚义。孙一贵，拔贡生。依旧志载。
　　庄延礽　年八十岁。有孝行，往广东，闻母讣，绝粒七日。乐善行恕：人皆重之。依旧志载。
　　林士騧　监生，乡饮宾，现年八十一岁。以子受封，妻王氏，亦现年八十余岁。人称未艾云。依府志载。
　　赖芳衍　长兄魁，因父病采药亡；次兄炳，痛父兄殁，亦卒。衍事母孝，每朔望，省父坟数十里往返。抚伯兄子贡生光远；次兄乏嗣，以次子珪继之。耄年建祠修谱，郡县延为乡宾。依旧志载。
　　知府邱锡母李氏　寿百有二岁。
　　陈兆蕃拔贡生妻苏氏　寿一百岁。
　　林焜府志记林焜长。妻吴氏　寿百有二岁。邑令黄昌遇给以“寿母”匾额。
　　颜廷椿妻邱氏　寿一百岁。以“百龄节孝”旌表建坊。
　　施世骝妻黄氏　以节旌，年至百岁。请建坊。
　　颜益仲妻曾氏　寿一百三岁。
　　赵若凤妻陶氏　寿百有四岁。迭受恩赏。
　　张锡圭　廪生，寿九十六岁，五代同堂。
　　吴志豪妻李氏　寿百有十岁。嘉庆元年题请建坊，复额外恩赐银币。
　　陈南飞妻叶氏　守节寿百有三岁。
　　何奎妻□氏　寿九十五岁，五代同堂。
　　高汉淑　寿百有三岁。嘉庆十四年恩赏银缎，建升平人瑞坊。
　　王敦悠儒士妻陈氏　寿百有一岁。嘉庆二十五年恩赏银缎。
