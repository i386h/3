<!-- { "loadSidebar": true } -->
　　窦子偁　字燕云，合肥人。万历壬辰进士，由户部郎出知泉州。才具敏毅，而持以凝重。至则咨询利害，悉意罢行之。约饬胥椽，舆台成相诫，不敢犯。有宿蠹，立按其罪。事关豪家，据法持衡，虽居间百方，弗为动。听讼期于得情，有遮呼自诉者，令毋壅遏。或剖断立遣，或应诘欵服，庭无留讼。岁旱，斋心虔祷，不踰晨夕辄应。修学宫，清射圃，拆节衿髦，时程艺而甲乙之，多士奋兴。又念后来修治计靡所出，诸生贫不能读书者由赈助。适同安废观有田五百二十五亩为豪民私占，命同安令洪世俊清其漏赋，闻藩伯，归之官。割其半，岁征银一百九十六两八钱七分五厘，贮府学以备修治庙廷、斋舍、祭器及赈助贫生婚丧之用。学官支给，必请于府而后行之。以其半，畀同安学，亦如泉。广文、袁士，楚揭、乔嵩、王玑、石维盘共请何乔远为文记之。卫卒粮饷，取给于郡。异时胥吏窟穴为奸，故缓其期，加以侵牟。子偁勅主吏按月呈牍，如期给之，寸镪粒米无扣减。卫卒感其德，请尚书黄凤翔为作泉州卫散饷记。安平有石井书院，祀朱韦斋及晦翁。诸生以时弦诵其中，岁久垣圮，为豪右牟敚。某子甲庀居室，削祠前地若干尺，又屋角冲射，为形家所忌。诸生与较，则被其黠奴凌侮莫堪。以闻于郡，会子偁行部，即单车谒二朱先生祠，勒反所侵地，而置奴于法。仍谕某子甲，嘉与更始，亟葺祠以赎愆。子偁复捐俸以佐工乏。士民勒碑纪其事。性高洁，竿牍苞苴不至其门。初至时，从二三庐儿，取足给烹爨而已。蔬粲常供，每浮直于市肆，郡斋扃鐍，阒如也。俸钱外，矢不入官。入觐戒发，行李萧然。擢副使，督学湖广。郡士民相率建祠生祀之，勒碑纪焉。通志，参《何镜山文集》、《田亭草》、《千顷斋文集》。
　　程达　号信吾，清江人。万历丁丑进士，二十九年任泉州知府。下车询民疾苦，时俗悍士骄，贵家侠侈，则下令曰：“稂莠不去，嘉禾不生。无轻犯三尺也。”闻者竦然顾化。间一弗率，必致刑。于是虎攫狼贪、狐媚兔狡之徒胥敛迹。谂石湖当海舶要冲，地旷不为堡，亟移屯兵戍之。又虞戍卒枵腹，核诸屯不使豪占亩，窾诸储不使黠匿赋。当受糈，辄躬为给，给必以时。于是饬学宫，新黉舍，正佾舞，崇梅溪之祀，表文庄之庐。士听既一，乃聚八序之俊，别而试之。已群而肄之，岁致饩，日受餐，不以暱〔五〕故弛督，其扞于纲，则夏楚不废也。秩满以最，升本省按察司副使，备兵上杭兼制粤中。泉人追思，构祠祀之。节《云台藏稿》，参《田亭草》。
　　张应泰　字大来，泾县人。万历壬辰进士，三十六年以南驾部升知泉州府。下车之初，惩民无良，严芟治之，邪蠹不能为害而善良恃以无恐。清洁自守，勅励功曹，莅任数月，士民畏而怀之。会以驾部任内罣议被谪，泉人持长旛书太守功状，阖郡所以当勉留意。垒石城门，城外之梁，尽断绝之。乃乘辎軿从间道微出，市童褰帷见之，大呼曰：“此吾张公也。”复群来拥，不得行者三日。两台使者因为请铨曹，得降秩治泉如故。铨曹竟以考功法持之，调大名通判。去，郡人为南国攀辕图，系以诗，史继偕序之。应泰政事之外，兼有文章。古文词赋，脍炙时流。禔身洁修，经德不回。既去之五年，泉人勒石纪之。节《何镜山集》，参《闽书》。
　　姜志礼　字立之，号同节，丹阳人。万历己丑进士，知泉州府，以正人心，厚风俗为务。重伦常，崇节义，尊高年，尚有德，引多士，恤无告，严包籴，禁投献，剔衙蠹，惩总牙，给隶糈，时兵饷。民有不率者，从容教之，教之不驯，乃绳以法。万历三十五年秋地震，洛阳桥倾圮，大梁折入于海，故址渐湮。志礼采石，从海底结址二十三，葺旧址三十五，整补扶栏五百，增两翼镇风塔各一，折架重易，关楼亭榭一新。其他城堞坛壝，以次缮治。郡绅士颂述其政，曰《实政录》，黄汝良为序。入觐，擢广东宪副。去，民思其德，为建生祠于洛江之上。邑人何乔远为文记之。节《何镜山集》。参《河干集》。
　　阳思谦　字生白，新化人。由进士万历三十九年自铜梁令擢知泉州府。躬操廉洁，为群吏先。规恢措注，硕画井然。郡猾胥窟穴，伊久灼其弊窦，从几席上迅扫之，莫敢有心招瞬语，旁寄耳目者。境多窃盗，甚且行劫，严行保甲，俾比闾相警察，虽豪家亦愿备干掫，自是胠箧发扃之徒，无复有鼠伏鹰攫者。俗多讦讼，片纸株连，构为陷阱，为理谕法剖，一分其直枉，辄遣去，政平讼理。尤注心风教，朔望集诸生，语以慎自爱重，毋负造士令典。杜媚奉之径，塞干谒之门，咸兢惕颅化。郡乘自隆庆二年修辑，已历四十五年，聘尚书黄凤翔等重修之，以备文献，是为万历壬子志。秩满入觐，迁擢去，士民德之。节《田亭草》。
　　蔡善继　字五岳，乌程人。万历四十三年，由进士知泉州府。悉心民瘼，布政清和，剔蠹节浮，缓刑去杀。属岁浸，疫疠大作，善继曰：“守为民司命，岁何能灾？”于是多方劝赈，施药施钱，全活甚众。复借帑金，差官远籴接济，米价以平。进诸生课试，第其甲乙，首拔前列尽知名。以其间饬黉宫，修废坠，郡中濠堑沟渠皆疏通。又以溜石居下流，建塔其地，与凌霄、宝盖鼎峙为三。是秋乙卯，泉士隽者半闽榜。越己未，庄际昌巍然会状。升本省副使。郡人思其功，建祠于蔡忠惠祠之后，曰“前蔡后蔡”，岁时祀焉。庄际昌为之记。通志，参《霞栖藏稿》、《河干集》。
　　赵士许　号靖庵，吴江进士。万历四十六年由延平守调泉州知府。政尚简静，辅法行宽。所条教，一以惠元元，兴教化为首务。廉弗伤矫，明不过察，不僭为威于法外，不昵为惠于法中。猾奸望而畏之，善良煦而就之。暇进诸生会课，雌黄甲乙，闲以纪律，镕以银致，文质彬彬。寇袁八阑入崇武，闻风远避。林君泽啸哄赤水，旋就扑灭。自是农勤于野，商贾安于市，士广厉于黉宫，民和年丰，物无疵疠。秩满入觐，庄际昌为序贺之。节《霞栖藏稿》，参《云台藏稿》。
　　沈翘楚　浙江人。由进士天启间任泉州知府。见东湖湮塞，出私钱，大召役夫浚之。举其阏土，联湖为堤，比于斗柄。堤下桥之，堤上亭之，一月而竣功。于是灌溉有资，流脉通贯。自宋太守刘公颖，颜公颐仲浚湖以后，历七百年始一见之。何乔远为作浚湖记。节《何镜山文集》。
　　王猷　字壮其，东莞人。万历丙辰进士，天启七年任泉州知府。时海上陆梁，议抚不决，猷乃画抚之利，担抚之局，散党措饷，上之台使，事始定。而锺斌、李魁奇等旋抚旋叛，崇祯己巳，郊外尽甲，中丞熊公移泉，乘城守。猷简械缮糈，循行四封。见鹧鸪口为郡东南门户，乃筑城台，高百尺，纵横二十四丈，中建房五，安九大炮，各重八千钧。旁为火房三，列百子，神飞各炮。凡縻白金四百有奇，皆出俸资，不征民间一钱。台募兵二百人，领兵哨官一员，监督把总官一员，月给之饩，自是阨塞要害。寇至港门，众炮齐发，一夫之守，雄于百人，贼不敢向迩焉。复分士绅守郡城，人数雉。侦得内应奸囮，悉磔诸市，城得无虞。其冬，以计授郑芝龙，使锺缚李；明年复使郑图锺，而柑橘洋之役，歼锺遂尽。擢兴泉道副使，文武通材，忠勤矢志，整顿风俗，丰稜益凛。劳卒于官，祀名宦。雍正志，参《云台藏稿》、《敬日草》。
　　樊维城　号紫盖，湖广人。崇祯间任泉州知府。廉明勤敏，下车询民疾苦，在于词讼多门，即奏记上官，立清夙弊。旬日间，衙斋幕悴，肃然袖手。军士苦给饷抽扣，躬诣卫所，手自给散。按月查册积，猾吏胥不得稽冒。兵有余粮，士呼宿饱。俗竞讼，延岁月不能决，维城手不停挥，案无留牍。遇山海之争，星言夙驾，近者数里，远者数十里，不惮跋涉，亲临躧勘，曲直立分。海寇窃发，叛服靡常，遇警报即驰至军前，冒矢石为将士先。贼相戒勿犯，环海安堵。他若勤考较，精赏拔，多士奋勉。拊穷民，祛役蠹，里巷讴歌。筑石湖之堡，建具瞻之堂，诸废俱兴。秩满迁擢去，士民思之。节《笋堤集》。
　　孙朝让　号九芝，苏州人。由进士崇祯间知泉州府，告养归。康熙间，再任泉州府，升兴泉道。市米买薪而外，惟啜清源一斛水。日与诸生谈经课艺，讲明程朱之学。公私无扰，镇静自持，与民休养，其为政不在多言，而郡人思其德。祀名宦。《葵山文集》，参雍正志稿。

　　国朝
　　知府
　　张仲举　海州人。由官监生康熙十六年守泉州。时海氛未除，军兴旁午，民赖以全。忽有白头贼，夜踰城西北以进，达旦而遁。越日，主兵者议剿，西北半城坐以通贼。仲举坚持不可。后又获贼部萧姓者，扳扯多人，悉置不论，止枭首恶。民得安堵。后升兴泉道。
　　高拱乾　号九临，陕西榆林卫人。由监生康熙二十九年知泉州府。郡南安平一带，自辛丑播迁后，田地多荒芜，按旧册征输，民苦粮累。拱干躬历田亩，逐一勘丈清查。其无着者，申请具题豁免，民累以苏。安平士民，建祠龙山寺前，与前邑令王承祖并祀焉。后升台湾道，历官布政。
　　常光裕　正黄旗监生。康熙三十四年知泉州府。为政安静，听断详明。晋江四十七都黄姓，系宦后故家，其同乡谢姓，世为婢仆。有谢拔因弟谢世为海上伪目，迫胁黄愿将六岁幼女爱娘许配其子谢储，欲藉以洗主仆之羞，黄愿畏祸忍从；继乃强命刘福为媒，亦无寸丝为定。及爱娘稍长，决意不嫁仆属辱身。谢拔即以悔婚叠控，邑令不顾名分，反代送币聘。爱娘当堂剪发，以死自誓。而问官复将爱娘之叔黄赓喜收禁，差白役施钦立押爱娘赴县成婚。爱娘情急，路经谢拔之门，遂登梯跳入，服毒而死。邑令验报，审详复以尸兄黄捷抄抢赖命拟流审解到府。时光裕新任，吊案亲讯，备悉谢家世为黄仆，黄爱娘原供有平时呼奴呼婢，一旦呼为翁夫妯娌，实属乱伦，不可玷辱之语。及谢拔胁婚，始无媒，继无聘，前后捏词混控各情节。将谢拔拟杖满百，枷号爱娘坟前。仍追给埋葬银两。谢储身充县役，立提责革。黄赓喜无辜开释。爱娘仍请旌奖。详蒙臬司抚院照详发落，阖郡称快，目为常青天。其他摘奸发伏，伸冤理枉，多类此。
　　李大章　丹徒人。由荫生康熙三十五年知泉州府。捐俸百五十金，重造郡南三陡门。委晋邑令李元霖督之，坚完异常。《水利功德录》。
