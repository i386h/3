<!-- { "loadSidebar": true } -->
　　陈知柔　字体仁，孝则弟，晋江人，移居永春，后徙建阳。登绍兴十二年进士，授台州判官、教授建州、漳州。两奉祠。起知循州，徙贺州。知柔与秦桧子熺同榜，正直不阿附，以故龃龉。盛年从仕，即动归兴。自号休斋居士。前后因奉祠，从学者众，四壁萧然。王十朋赠诗有曰：“胸中包古今，笔下真有神。”其卒也，朱文公为文祭之。所著有《易本旨》、《易大传》、《易图》、《春秋义例》、《古学并图》、《诗声谱》诸书。
　　曾恬　字天隐，公亮玄孙。少从杨龟山、谢上蔡、陈了翁、刘元城诸贤游，为存心养性之学。绍兴中，仕至大宗正丞。秦桧当国，恬自守不为诎，求外祠，得主管台州崇道观，寓常熟僧刹。有《上蔡语录》二卷。
　　梁克家　字叔子。绍兴三十年进士第一，授平江佥判。金主亮死，众皆言乘机进取。克家移书陈俊卿，谓敌虽遁，吾兵力未振，恐有后悔。俊归白相。陈康伯叹其远虑。孝宗即位，召为秘书省正字，迁著作佐郎。乾道三年，迁给事中，多执奏无隐。五年，拜端明殿学士，佥书枢密院事，遂参知政事，又兼知院事。在政府与虞允文可否相济，不为苟同。八年，拜右丞相兼枢密使。允文罢相，克家独秉政。张说入枢府，谋中伤士大夫不附己者，克家悉力调护。疏奏前除枢密院编修朱熹，屡召不起，宜加褒录，从之。俄议金使朝见授书仪，与张说议不合，遂求去，以观文殿大学士，知建宁府。丁内艰，归。有言其当轴除吏之戾者，落观文殿大学士，提举临安府洞霄宫。淳熙六年，起知福州。旧志：八年尝修《三山志》四十卷。九年，拜右丞相，封仪国公。十三年，晋封郑国公，命以内祠兼侍读，赐第存问。明年入谢，御制诗赐之，有真儒良臣之褒。寻卒，年六十一，赠少师，谥文靖。克家风度峻整，为文浑厚明白，自成一家。辞令尤温雅，多行于世。弟克明，子亿。
　　留正　字仲至，从効六世孙。少游惠州，徐敦实妻以女，因应惠州举。绍兴三十年第进士，授南恩州阳江尉。以清海军节度判官龚茂良荐赴都堂审察。宰相虞允文奇之，荐于上。正奏言承平日久，边不为备，今当改辙，使文武并用。又奏言靖康之乱，死难者少，今欲恢复。当崇尚名节。孝宗嘉叹。除军器监簿，历官考功郎，擢起居舍人，寻权中书舍人。光宗自东宫朝顾见正，谓左右曰：“修整如此，其人可知。”乃请于上，兼太子左谕德，权兵部侍郎、吏部尚书，进龙图阁大学士、四川制置使。平羌酋之乱。除端明殿学士，参知政事，同知枢密院事，寻拜右丞相。光宗受禅，主管左右春坊。姜特立以随龙恩擢知阖门，事势浸张。正列其招权预政状，乞斥逐。上意未决。会副参阙，特立谒正曰：“上以丞相在位久，欲迁左相。叶翥、张豹，当择一人执政，未知孰先？”正奏之，上大怒，诏特立提举兴国宫。孝宗闻之曰：“真宰相也。”绍熙元年，进左丞相。时嘉王感疾，正言：“陛下惟一子，隔宫墙外不便，宣蚤正元良之位，入居东宫。”疏甚恳，再月不报。上不豫，外议汹汹。正与同列间至福宁殿奏事，处分得宜，人情以安，晋封申国公。上疾浸平，正乞归政，不许。寿皇圣政成，进少保，封卫国公。李端友以椒房亲，手诏除郎，正缴还，上不纳。正乞归田里，不许。寿皇太后以冬至上尊号，册宝礼成，拜少傅，封鲁国公。正力辞。五年正月，孝宗疾革，正数请车驾过官。一日，上拂衣起，正引裾泣谏，随至福宁殿门，退上疏，言极激切。孝宗崩，光宗以疾未能执丧。正率同列屡奏，乞早正嘉王储位。忽手诏：“朕历事岁久，念欲退闲。”正得之骇恐，因朝，佯仆于庭，即出国门，上表请老。及嘉王即位，进少保，加少傅，屡辞不拜。韩侂胄浸谋预政，数诣都堂。正使省吏谕之曰：“此非知合日往来之地。”侂胄怒而退。会正以事失上意，诏正以少师观文殿大学士，判建康府。寻韩侂胄、张叔椿、刘德秀等论劾褫职，责授中大夫光禄卿，分司西京。嘉泰元年，进魏国公，复少师，观文殿大学士。开禧二年卒，年七十八。赠太师。宝庆三年，谥忠宣。所著有诗文、奏议、外制二十卷。子恭丙、■〈端〉硕。
　　傅伯成　字景初，自得子。少从朱熹学。隆兴元年，与兄伯寿同登第。历官连江尉、四明教授，改闽清县，丁外艰，起知连江县。东湖溉田二千顷，岁久堤坏，伯成即下流南港筑堤三百尺，民蒙其惠。庆元初，为大府寺丞，进言吕祖俭不当以上书贬朱熹，不当目以伪学。又言朋党之弊，起于人主好恶之偏。坐是不合，出知漳州。洁己爱民，推熹意而遵行之，累迁工部侍郎。时韩侂胄方议开边，语尚秘，伯成上言，毋欲侥幸开边衅，出为湖广总领。朝议欲纳金人之叛降者，伯成言不宜轻弃信誓，乞戒将帅，毋使生事。御史中丞邓友龙劾罢之。嘉定更化，召对面论，除户部侍郎左谏议大夫。在职五十余日，而抗疏十三，皆军国大议。迁权吏部侍郎，以集英殿修撰，知建昌府。诉蔡元定寃，俾得归葬。进宝谟阁待制，知镇江府。嘉定八年，召赴阙，以病乞休，除宝谟阁直学士，通奉大夫致仕。理宗即位，加宝文阁学士。虽引疾告老，而犹以国事为念。明年，加龙图阁学士，提举鸿庆宫，复辞。伯成性资纯实，表里洞达。每称人善，不啻己出，语及奸邪，则词色俱厉。卒年八十四。赠开封〔一〕府仪同三司，谥忠简。所著有《竹隐居士集》三十卷、《奏议》十卷、《耄志》六卷。子壅康。
　　黄宙　字由仲。乾道五年进士。居乡讲授，从游者多名士，石起宗其一也。著有《论孟解义》、《诗文杂著》，藏在家。
　　石起宗　字似之。乾道五年进士第二人。由敕局删定官召试馆职，除秘书省正字，再迁权仓部郎官，通判漳州。州人画像祀焉。知徽州，除提举浙西常平，入为尚书吏部员外郎。引对奏言：“德虽圣人所能躬修，治非圣人所能独致，愿诏人臣尽公任责，以破群臣狥私偷惰之习。”又奏，乞取仁宗《洪范政鑑》与《敬天图》列置座右。帝嘉叹久之，命秘书省缮录以进，后以考校类试。卒于院。起宗善字画，尤工诗赋。好学不倦，俸余悉市书。常言藏书数千卷，胜良田万顷云。所著《经史管窥》。
　　庄夏　字子礼，永春人，徙居晋江。淳熙八年进士，授兴国县。务本敦化，留心庠序。清赋税，剔蠹弊，善政不可枚举。庆元六年，大旱，诏求言。夏上封事，召为太常博士。开禧二年，迁国子博士。首陈边衅不可妄开。嘉定更化，岁洊饥，以著作佐郎提举，擢江东常平仓。发廪赈流民，多所全活。除转运判官，益讲荒政。逾年，入为尚书郎，出知漳州。请屯兵大池故寨，增小溪、南岭二寨，控抑汀、潮。造桥柳洋江，以救覆舟之险。除兵部侍郎，时宰相讳言边事，夏奏言忤柄国者意，累疏乞闲。以宝谟阁待制奉祠，进焕章阁待制。嘉定十二年，封永春县开国男。食邑三百户，所居在蓬莱山，宁宗赐第府城。卒赠太师。宁宗为之赞其像。所著有《礼记解》及《典故》诸书。葬鬼岫山，光为之改曰锦绣山。子梦阁，新城宰；梦序，进士，历太常簿朝议大夫。孙七人：弥邵车器监；弥坚登进士，为编修官；弥大刑部郎中；弥明，进士。
　　高禾　字永叔。伯父倬先第，父伉与叔似复联第。禾淳熙八年进士，历福清、仙游县。筑下顿桥，免病涉波。继知惠州，创杨梅、大奚二寨，命乡总联比保伍，以御盐客之暴。升提舶，改提举常平。召除将作监丞、大理寺正、兵部郎中，奉祠，卒。禾父倅临漳，朱文公时绾府符，禾执子侄门弟子礼，卑以恭，文公深器之。子溉，通判汀府。
　　李訦　字诚之，号曜庵，邴之孙。以荫补承务郎，监潭州南岳庙，调仙游丞，通判漳州。有治绩，擢知黄州。岁饥，以缗钱佣饥民，开河澳六百丈，贾行赖之。改知袁州，迁夔州路提点刑狱。未几，除转运判官，累迁大理卿，擢兵部侍郎。乞正邓友龙、苏师旦罪，以示天下，除集英殿修撰，知靖江府，除集英殿修撰，升宝谟阁待制。力求外出，改知建宁。旋奉祠归。卒年七十七。郡守真德秀为铭其墓。所著有《文稿》、《续通鑑长编分类》诸书。
　　蔡和　字廷杰，号白石。其学以朱考亭、陈北溪为宗。先是郡士专经，老泥章句，业文者竞浮华，析理者驾元虚。自文公导其源，白石、北溪浚其流，条理明备，讲论平实。自是闽、洛、考亭之书，家诵人习，理义之盛，号为紫阳别宗，师友渊源，盖有自也。所著有《易说》。
　　杨履正　字子顺。杨至，字至之。以文学名于世，均游朱子之门。朱子称其学问精细。杨至作《天道至德》、《圣人至教》二图，蔡元定奇之，以女妻焉。所记有《文公语录》二卷。
　　杨炳　字若晦，世永孙。淳熙二年进士，当道荐为国子监录，迁左司谏。尝曰：大臣不为私，则小臣不敢干以私；台谏不为私，而后可责人以私。权吏部尚书。时边衅复启，与邓友龙异议，遂乞外。开禧三年，除宝谟阁直学士，奉祠。卒年八十一。炳与傅伯成、李訦，号温陵三大老。为文浑厚简古，著有《易说》、《礼记解》诸书。自号鯈溪居士。子寅翁。
　　陈模　字中行。庆元二年进士，中教官科。宰执以学行，荐除国子正。开禧初，召试馆职。时方议开边，模对策，谓王恢首谋之戮，不足赎僵尸百万之寃。参政李壁读之叹曰：“真馆职也。”除秘书省正字校书郎，通判镇江府。平盐钞法，公私俱便。改知梅州，多惠政，民为立祠。改汀州，卒。著有《经史管窥》行于世。子晋接，绍定壬辰进士。
　　曾从龙　字君锡，公亮四世从孙。庆元五年进士第一，授佥书奉国军节度判官，累官起居舍人。开禧间，乞外，知信州。戍卒行掠境上，捕索得妇人衣，立命枭于市，闻者肃然。嘉定初，迁礼部侍郎。充金生辰使，执礼不挠，还为刑部尚书。七年，拜礼部尚书、知贡举。八年，除佥书枢密院事。十二年，参知政事。奏陈胡榘排阻正论之罪，榘嗾言者劾罢。既而，知建宁府。丁内艰，起除湖南安抚使，抚安峒獠，威恩并著，湘人勒石纪德。端平初，授资政殿大学士，进知枢密院兼知政事。明年冬，北兵窥襄淮，警报沓至，以枢密使督视江淮襄荆军马。疏请并建二闸，诏许专督江淮，以荆襄属魏了翁。疾卒。赠少师。从龙忠实有特操，当史弥远用事时，绝不附之，士论归焉。
　　苏思恭　字钦甫。嘉定戊辰礼部题名候廷对有期，丧亟归。辛未始赐第。尝从陈北溪、蔡廷杰游。笃志朱学，践履坚确。除兴化军教授，以理义之实，革词藻之华，士翕然丕变。调韶州教授，卒。所著有《省斋集》。
