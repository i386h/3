<!-- { "loadSidebar": true } -->
　　忠献堂　在旧州治内，即今提署。《闽书》以韩魏公琦生此得名，后易以清署，守王十朋仍旧名。〔作诗云〕九夏炎方气郁蒸，沈沈广厦有凉生。仁风未慰黎民意，何忍堂中暑独清。〔又复旧额诗〕相出相州生此州，巍巍勋业出伊周；后人莫要轻更改，别有堂名胜此不？〔又用前一绝分韻得相字诗〕天作元圣配，公非浅夫相，乘风来帝旁，捧日到天上。兵戎在呼吸，端委见力量。三朝社稷臣，勋业谁辈行。堂堂国伊周，勃辈安敢望！清源始生地，风土至今旺。释氏从何得？抱送真不妄。好事榜其堂，嘉名无以尚。何人辄更改，有识为悽怆。端同圣削迹，又类元覆酱。思贤旧观复，闻风懦夫壮。堂上生辉光，如公名始唱。奸骨死犹寒，如公昔为将。画像出貂蝉，疑公尚亡恙。平心蓼莪心，眷此应不忘。嗟予生太晚，不识天人状。版图犹未复，昼锦无由访。维杨金系腰，叹息为谁放。一麾忽南来，遗迹增慕向。当于异梦处，祠堂为公创。〔国朝张云翼清暑堂怀王忠文公诗〕泉南熏熇岁不寒，郁蒸时候火云攒。昔年文忠来作牧，酷吏齐驱暑气残。捐利与民使自槩，水中不见催租瘢。仁风既慰黎民意，闲堦应种青琅玕。鼠不生牙雀不角，清凉之域乐且宽。俸钱复割贡闱立，簪裾群彦登其坛。中和堂中还赋诗，彤霞碧浪涌毫端。文采久知拟晁董，风猷自许为范韩。青天白日照千古，磊磊落落人所难；此心原自如冰澈，宁向炎州作热宫。
　　中和堂　亦在旧州治内。初名爱松，宋时建。〔郡守蔡襄诗〕偏爱东堂砌下松，三年潇洒伴衰翁。寒声澹荡潮初上，疎影孤圆月正中。清彻纱帷延昼梦，绿涵金盏带春风。自缘多病饶归思，便觉山林野意通。〔王十朋诗〕堂前老树几经春，阅遍泉南旧老臣。尽向中和堂上坐，中和为治几何人？〔又爱松堂诗〕炎炎畏日爱浓阴，穆穆清风爱好音。不独爱松兼爱竹，此君亦有岁寒心。〔又纳凉诗〕钤斋苦热炎，松竹生晚凉。飒然清我襟，兀坐兴味长。我无桑下恋，爱此独不忘。愿言勿剪我，清阴常满堂。〔又诗〕官舍苦炎热，贡闱快虚敞。急呼玉友生，闲共同僚赏。堂成桂植万，堤就池分两。莲开花并蒂，荔擘珠在掌。诗句听细论，尘襟发清爽。行矣北归翁，山林起遥赏。
　　安静堂　亦在旧州治内。宋守蔡襄所建。襄于此书荔支谱。孙橚继守，重书额。〔蔡襄诗〕庭松永群啭春禽，天气初晴又半阴。惆怅此生多病恼，正堪行乐独伤心。〔王十朋复安静堂旧额诗〕端明之孙字子强，银钩铁画传遗芳。昔年作郡古平海，大笔亲书安静堂。自从宣和至乾道，字与输奂争光芒。一朝忽遭俗眼白，毁灭名姓深埋藏。我来搜访久乃获，老兵据为寝处妆。涤除五载尘土面，字向堂上争激昂。祖为第一孙是似，书有家法称莆阳。体具万安颇雄壮，榜与忠献同翱翔。因知文字乃至宝，一时之卮庸何伤？石鼓文有鬼神护，淮西碑并日月光。岂容泯灭暴秦火，谁肯脍炙段文昌？书生作郡太迂阔，理财听讼俱非长。吾君若问何以治，堂复韩蔡祠秦姜。今才五日京兆尔，眷此陈迹犹未忘。但愿兹堂日安静，名与国寿俱无疆。〔又安静堂诗〕前贤治迹尚堪寻，留得堂名直至今。若欲斯民尽安静，要须安静自家心。
　　志善亭　亦在旧州治内。宋守倪思建。
　　宣化堂　在旧州治后。
　　戒石亭　在旧州治前。〔宋守王十朋修亭诗〕君以民脂膏，禄泉大夫士。脂膏饱其腹，曾不念赤子，贪暴出自谋，诛求不知耻。指呼有鹰犬，嗜欲肆蛇豕。但言民至愚，孰谓天在迩。昭然甚可畏，殃必反乎尔。圣训十有六，简严具天理。大字刻山骨，朝夕临坐起。一句苟或违，方寸宁不媿？清源庭中石，整顿自今始。何敢警同僚？兢兢惟勅己！
　　威远楼　在双门前北，即州治之谯楼也。始建莫考。旧志谓：元至正九年监郡偰玉立建，郡守孙文英重修。然止两月间，只是同修，非一建一修也。观公署部元文职，旧署吴鑑记可见。又〔乾隆府志〕公署部明泉州卫指挥使司条，史继偕记：谯楼相传为唐末王审知所建，前辟双阙，下累石如城。稍北九个步为应门。应门者，第二门也，宋元因之，以谯楼为测漏所。至正年间，重新，陶人欵识，有至正元年字，则再建于是年无疑。我朝改郡为卫，正统年毁撤而更之。而移其址于第二门，则实由正统间始。按此则移今所者，始于正统也。府志又云，以开府治为王审知事，与诸说不同。至所云至正元年新楼，又与元吴鑑谯楼记年份未合。但陶器年久，“元”字或“九”字之漫。观此则移今所者，正统大新之者。元至正九年，即偰玉立、孙文英同修者。至其始建，想开府即有之。谓起于审知，未必然也。特相传之语耳。
　　天地春　即上条所云“双阙”也。东西两门，中累石如城，盖楼其上颜曰“天地春”。靖海侯施烺，因奉勅书楼中。提帅某以到此宜下马，移于宛斋施家书屋，即今清源书院内，遂撤去墙楼，故至今犹称双门。前而两边尚有石阙，二楼相对云。
　　八卦沟　见城池部叙池。
　　松湾　在崇福寺口，石刻“松湾古地”四字。有古松四株，相传东晋时物。旧志谓，在虎头山者，误。虎头山亦有四株，大略相等。然松湾字则在崇福寺口。
　　崇福寺石塔　世传是塔关城废兴。历宋元明变迁之时，辄欹侧若堕，平治则正。国初戊子、己丑，闽海波倾，洞塔颇倾斜。有士人避地江南者，遇异僧因谈及居里所在。僧问崇福寺塔犹存否？士人以颇倾斜对。僧曰：寺塔未圮，泉不应兵燹也，当速返居之。甲寅后，塔乃周正，复生朴树于基座。今根柢盘绕，再无倾侧之患。
　　梅石亭　在一峯书院西偏。郡城北有石，形似梅花。古谶有云：“梅石开，状元来。”明罗一峯被谪居此，建草堂讲学。后人即其近地建书院。代远人湮，书院变为佛寺，梅石压于民居。乾隆辛未，知县李允性捐俸购居民小屋，毁之，议建亭设栏，以护其石。值升任去。山长柯伟生，捐金倡修，诸生徒江以宁等成之。伟生为记。今损坏。
　　鹦鹉石　在城东鹦鹉山。石形似之，故名。王忠文诗云：泉南杰出一高峯，碣石浑如鹦鹉容。毛羽不生随地老，彩文难画等天章。
　　承天寺七佛石塔　宋景德中，祖珍禅师建。塔间榕树，彻石阑之。至今苍蝇止塔者，首悉下向。榕树栖禽，绝无矢污。榕根盘郁，无出阑砌外，尤胜迹之奇也。
　　魁星石　在承天寺内。长约四尺，阔尺余。石中墨色，隐然有塑像焉。
　　梅花石　在承天寺四天王殿前。砛踏石也。有墨色梅花一枝，未满二尺。枝榦、花蕾皆具。
　　宋贡院　详学校部。
　　宋先贤祠　原在府治东。其祠初祀四公：唐相国常公衮、四门欧阳公詹、宋龙图柯公述、宝学刘公子羽。后益以西塘介夫郑侠而五之。嘉定己卯，守真德秀以蔡忠惠公襄、王文忠公十朋、尚书程公大昌、颜公思鲁、秘书林公枅，有教士爱民之德，修旧起废之功；又中令韩公国华、驾部孙公逢吉、陈公偁、忠简赵公鼎皆以精忠厚德，先后作牧；相国姜公公辅，坐直谏谪，别驾御史游公酢、抱邃学，诎元僚；魏国韩忠献琦，国之元勋，诞育于此；忠肃陈公瓘，古之遗直，侍亲于此；鲁国曾宣靖公公亮、魏国苏公颂，则乡之硕望。凡二十人，咸绘像焉。位置既定，而祠宇未称。绍定改元，郑教授璜更立新祠，益以倪文节公思、枢密程公卓、少卿宋公钧，为二十三人。守游郎中九功，与先贤之子孙官于此者，咸致助焉。里人苏教授思恭为之记。后真文忠公卒，邦人复绘像焉。明成化十一年，守徐源迁于府学礼殿东明伦堂西。后嘉靖三年，守高越迁于育英门西之六贤守祠，以六贤守并祀其中。隆庆间，改建于明伦堂东尊经阁西，分名宦、乡贤为二云。
　　瑞莲堂　在州学讲堂之右，为梁克家肄业所。绍兴二十九年秋，堂下池产双莲，守辛次膺以诗纪瑞。是年，公首选。明年，廷策第一。不十年，至宰相。乾道七年，林教授岊建斯堂，额曰“瑞莲”。嘉定十六年，立文靖公祠其中，教授张叔椿为记。淳祐九年，陈教授伯圭重饰。今废。
　　魁瑞亭　在州学校偏旧晋江县学前。旧名“槐亭”。庆元四年，双莲产于亭下之池，时曹从龙为县学教谕，明年擢进士第一解教授。邦俊易今名。淳祐二年，程教授晖拓而大之，立曾公祠于其北。今废。按《八闽通志》：乾道四年，瑞莲生于贡院，石起宗登第二人。诸志不载。
　　万卷楼　宋教授厅，东有温知室，西有儒隐堂，堂之前有万卷楼，下瞰泮池。淳熙中，萧鄂建。今废。
　　清芬亭　在宋市舶司。〔傅伯成诗云〕岁晚松篁期苦节，春光桃李任多情。
　　留从効郡圃　〔五代詹敦仁有迁泉山城留侯招游郡圃诗云〕当年巧匠制茅亭，台馆翚飞匝郡城。万灶貔貅戈甲散，千家罗绮管弦鸣。柳腰舞罢香风度，花脸妆匀酒晕生。试问庭前花与柳，几番衰谢几番荣？今未详其处。
　　拱辰堂　在府治西北启荣坊。旧名朝天堂。宋天圣间建。元至正间重修，改今名。明永乐间重建。今废。
　　南外宗正司　在府治西南忠厚坊。宋崇宁三年置于南京。靖康后徙京口，建炎中自越移泉州。始至时，宗属三百四十有九人。中有芙蓉堂、天宝池，后俱入于水陆寺。明正统三年，知府尹宏以故址之半为织染局。今俱废。
　　旧睦宗院　在府治西南袭魁坊。清果、菩提二寺故址也。宋建炎中，移南外宗正司于泉，因建睦宗院于此。有元祐堂。淳祐六牢，知宗希衮建。又有王祠在旧院内，祀二十三王，今俱废。
　　放生池　唐天宝六年置。周回四里，在肃清门外西南。欧阳詹有记。贞元中，作水陆堂于池上。乾符六年，守林鄠广而为院，后以其地为都监廨舍，未几复割还之。池久湮塞，大半为民居。旧宗正司芙蓉堂、池之仅存者也。乾道六年，守王十朋语僚属曰，圣节放生，州郡令典，泉独无之。贡院南有池，嘉莲再生，实和气致祥之地。乃辟而广之，立木大书“放生池”字，仍纪以诗。淳熙间，郡以地狭，徙石笋桥北亭之上，去城差远。庆元五年，守刘颖濬东湖，始以湖为之，构亭其上曰“恩波”。作东湖放生祝圣宝胜禅院。后年久，茭葑壅塞，水涸。淳祐癸卯，守颜颐仲浚之，今废。
　　洗马池　在城西。《闽书》：五代节度使留从効洗马处。宋留忠宣正筑亭其上。
