<!-- { "loadSidebar": true } -->
　　紫帽山　在三十三都，距郡城西南五里。常有紫云覆顶，故名。此山自南安一片山、大乌石而来。《海录碎事》：泉案山也，与清源南北相峙。俗呼对山。按此是斜对，不是正对。清源之奇以石，紫帽之秀以峯。万历府志：自南安大乌石山婉蜒而来，巃嵸雄耸为十二峯。〔国朝张云翼记〕紫帽与清源对峙，其秀以峯胜。巃嵸雄耸，尤可观海。庚午之秋，择晴日以往。昧爽，出刺桐城，星疎月澹，江村在烟水中。遥看十二峯，犹螺黛浅画如初妆。然前行者燃炬陂塘间，与晓霞之光上下相接，独以冈阜四合，不即见日，心知阳乌已为羲和鞭出矣。至麓，减从散马于平林丰草之旁，拥肩舆自岭背凌仄磴而上，殊峻险。忽转一径，则诸峯朗豁，暄景满空。小憩梵殿，谓即金粟洞，洞不可见。所传宋宁宗书，亦磨灭莫辨。咏白玉蟾诗，颇忆郑文叔仙术既灵，何不使此方之粟常化精金，乃止以犒寓书羽流耶？傍岩而左，峯且屹屼，舆不可肩，偕游之客，惟李子标赤同陟其巅。是名凌霄，竦然独尊。俯见留麓之从，马寸、人豆，纷纷如蚁，居然两界。仰看苍穹，浑不难捧日月而拂星斗，因谓标赤曰：天听匪远，帝座所在，无不可通，惜君家青莲独未至此一问耳。峯尖旧有塔，亦缘峯名。有龙起其中，塔遂秃。余又曰：神物为霖，长遍天下，宜不恋此岩穴也。降而右，即紫帽峯，峯殊平，因敞幔亭与诸客踞坐。此时云物俱空，惟是日紫峯亦脱帽露顶，若示人以坦易。西北则大乌等山，蜿蜒而来，趋走惟谨，至此皆拱伏东南，则鳀壑鰌穴，明灭于沄洋之间。乾坤一气，万象空濛，又恨不乘长风即破巨浪其中。然天下有道，久晏海波，余无事为宗元干而守土此邦，惟游咏太平山水文章，喜诸客皆如枚叔。客亦曰：观止矣！于是举觞属饮，各赋近体诗数章而去。〔明傅錀诗〕三春欲尽百花飞，郡郭溪桥度晓晖。地绝路难人迹少，山深坐久鸟声稀。〔李源诗〕秀林深处八仙者，闲散春游出郊野。一个山僧两小童，提壶挈榼负衣从。游游直到古元隈，道人熟菜劝山杯。借问金粟路何向？道人遥指山崔嵬。不管崔嵬也要登，杖藜踏上几千层。山头绝顶舒望眼，万壑千邱一块青。行行向去是金粟，关门重闭山寂寞。小童攀过古墙端，直入洞中开锁钥。开洞无人只七仙，诙谐酌酒仙炉前。酒余行出洞门外，海风骤至生云烟。顷刻云烟四山起，晖晖沦沦太虚氟。振衣飞羽上凌霄，头上无天足无地。步云蔼蔼下山来，日出云中山径开。停行转看出花笑，樵歌牧唱自徘徊。尘埃世虑都消逐，赢得当年曾点乐。悠然归去秀林中，鹧鸪已奏暮山曲。〔周廷鑨诗〕元气浩无垠，流峙盈其幅。不拓万古胸，曷畅千里目？兹峯冠层霄，群岑失所族。壁立俯四虚，高深贡遐瞩。天海若交生，苍波吹平陆。烈风摇白日，百灵互奔属。云物避高秋，石林如始沭。窅然万虑空，但觉心魂肃。疲策谢丹邱，息机媿樵牧。彳亍逢山精，洞口拾金粟。天地尚风尘，猿鸟逝安宿。江村动如烟，使我乱心曲。旁有灵应岩，下为普照寺。详见《寺观》。上分二峯，在峯之阴。金粟洞，唐元德真人郑文叔居此。相传客过洛阳，遇羽衣寄书文叔，既归，授书遗粟半升，还家视之，金粟也。有石刻，宋宁宗书“金粟之洞”四字。后有去华亦居此，明何观仕归隐焉。〔五代徐寅诗〕一溪拖碧遶崔嵬，瓶钵偏宜向此隈。农罢树阴黄犊卧，斋时山下白衣来。松多往日门人种，路是前朝释子开。三卷贝多金粟语，可能心炼得成灰。〔宋白玉蟾诗〕白云乱山深复深，洞口枯树鸣幽禽。玉雪影梅春寂寞，琅风韵竹夜萧森。海流城外青萝带，岩耸天边碧玉簪。忆着仙人郑文叔，泪随夕照落平林。〔元龚丙诗〕紫帽崚嶒天与齐，诸山似揖向人低。千年世界藏金粟，半夜星辰绕玉梯。石鼓声沉苍藓合，丹炉火冷自云栖。雒中羽士无消息，十二峯前日又西。〔明朱安期诗〕深锁洞门去不逢，长空何处驾茅龙。斋前曲径青莎合，亭外穹碑碧藓封。仙殿无灯萤火代，客堂将爨鹊巢供。莫言道侣终稀少，老鹤声中一线通。〔黄河清诗〕披云迢递觅仙宫，老鹤声中一线通。文叔何心开罔象，去华有意续天工。辉煌碑刻千年字，幻化金成一粒功。就里寻真真末得，海天云树雨蒙蒙。〔何乔远诗〕鸿蒙不遥，天路非赊，俯睇飞云，仰飧明霞。链颜方疎，采芝人遐，何由吐纳？餐日月华。〔张瑞图同曾二云游诗〕浓着春山澹着官，笋兜轻度最高峦。三农似唤随车雨，豫洗山光一道看。〔又〕绝顶笙歌蹋白云，洞中鸡犬几曾闻。道人骑得千年鹤，舞向儿童礼使君。〔又〕衣参云霭树悬星，火树遥连塔月明。莫是山民灯代笔？千秋写出宰官清。〔国朝诸葛璐诗〕紫峯虚洞云影昏，石塔凌霄更出云。御书金粟字仍存，千载仙踪不复闻。天高地迥云根老，花落洞前潭不扫。夜深天宇绝纤埃，清风皓月披襟好。一枕洞中仙梦赊，洞天清晓鸦声早。文叔住山几多时？户外无人余芳草。神仙亦自有良朋，传说书来洛阳道。〔黄元骥诗〕凌霄直上倚天梯，俯瞰尘寰万象低。峯顶云开松柏翠，林间日暖鹧鸪啼。千村烟火连城郭，两岛桑麻靖鼓鼙。金粟仙迹何处觅？空余古洞草萋萋。〔黄朝阳诗〕索异为名山，山深云阗寂。石径险难寻，往往扪绝壁。入洞窥道心，不觉中心惕。仙人不可见，犹有古诗迹。日晚归来时，还思再登历。右峯绝顶，有凌霄塔，明知县钱楩造。西有石鼓、丹炉、试剑、棋局、仙迹、仙掌诸峯。北有天湖岩，南有古元室。明正统九年道人吴云静建。〔明陈琛诗〕抱素真人曾此留，排云扫榻助岩幽。也知有雪偏能暖，尤讶无风亦作秋。石涧潺潺惊水逝，尘缨滚滚叹人游。半年待我西铭子，红绿抽春定满邱。〔黄河清诗〕乐山随处为山留，白鸟青篁个个幽。醉里菊花应笑我，病余诗鬓却逢秋。百年难了江山债，终夜多为梦寐游。暂服刀圭飞来得，浮云犹隔小蓬邱。〔苏濬诗〕山中闲日月，顿觉世情疎。苔径连云白，松风入夜虚。飘摇中散卧，寂寞子云居。一径通幽处，天花任卷舒。〔黄克晦诗〕同是梦中世，虚庭自觉幽。谁拚终日坐？每苦一身留。过午山移影，微凉树欲秋。何当还望气，长跪向青牛。〔何乔远诗〕共作山中人，相看物外身。萧森经暮色，寥廓仰秋旻。历历星河夜，苍苍柏树春。狂歌非自恣，醉里见天真。〔又〕野色乱轻晖，幽山满蕨薇。偶游须尽兴，累日未应归。迷路防苍耳，投岩指翠微。秋泉余伏热，步履尚沾衣。又有盘古洞诸胜。古元室、盘古洞，地皆属南安。又上有小丹邱，云静建为修炼处，后陈琛及弟让读书其中。《紫峯年谱》：小丹邱在金粟洞下，古元室顶，小屋三间，先生顾而乐焉，因与弟让借为读书之所。又半山有亭。〔明庄一俊诗〕半山亭上鸟未啼，半山亭下花满蹊。春风刘郎不相间，六月看花醉似泥。芳草举杯常近鹤，小桥过客已鸣鸡。逢人若说亭中事，依旧烂柯送日西。山中有泉，味极甘冽。《方舆胜览》：山椒泉眼，相传有龙蟠其中，名曰龙池。宋淳祐志：甘泉在紫帽山龙潭之侧。意即此泉也。又有潮汐井。详见水利。
　　鼓雷山　距石塔山西南一里许，上有石如鼓，叩之声如雷。或云：天将雨则鸣如雷。旧有雩坛，为郡守祈雨之所，今废。《闽书》：上有陈君岩，乡人陈珏尝庐墓于此，因名。其岩旁有叠石，危峻如累卵，下有龙井。互见水利。遵井而东，放于溪，大阜之椒有石，宋庆历间有龙蟠焉，因名龙绕石。按鼓雷山有四：一在三十二都石旗村，中途跨亭，名曰回通；一在二都石龟铺之西，相传天将雨有雷隐隐呜石下，有岩名曰灵应，一在三十四都鼓雷村；一即此也。
　　石塔山　距石龟山西一里，在石笋桥南。其山从腰至麓有一大盘石，与江相接，长二百余丈，穿伏于水。俗名石皮。《闽书》：邱文庄濬尝问蔡文庄清：君郡有万家石，存否？即此石也。上有石塔院，及刘忠顺亭。〔宋王十朋出郊迓客至石塔院憩刘公亭诗〕春日西郊外，江亭眼界嘉。青桐映楼阁，紫帽抹烟霞。雨过牛耕野，潮回鹭立沙。河梁阻携手，空起逝川嗟！又有曾从龙别墅，今皆废。
　　石龟山　出临漳门外一里许，三峯高耸，其形如龟，山川坛在焉。《闽书》：山有石，卓立二丈许，名石笋，笋江以此得名。隆庆府志：宋郡守高惠连以私憾击断石笋，明成化间郡守张嵓补而属之，今岁久苔生，渐不见旧断之迹。〔元释大圭诗〕危石青入云，上有千岁木。我来卧其间，天风响岩谷。以上三山在紫帽山北向东而行。
　　小乌石山　在三十三都，距郡城南十里。山顶有海岸庵，山半有玉泉庵、蔡公泉。〔宋曾公济蔡公泉记略〕密学蔡公昔自史馆来漕，按部之暇，独得斯泉。既去，以书来，言郡南峤之西山麓有泓泉，其味甘美。予与僧洞源寻访，久之始获。好事者闻之，因疏源迅流凿池潴之，架亭庇之，郡民朝夕提汲，酌饮不绝，因名曰蔡公泉。时至和二年也。治平间，令王克俊刻“蔡公泉”三字于石上。
　　双凤山　一名补陀岩。〔国朝林之濬诗〕郊游直过笋江西，缓辔春风信马蹄。麦陇花黄香绕路，烟村草碧色连堤。僧怜废寺迟徊去，鸟啄空亭自在啼。最是幽岩留胜迹，佛灯零落意凄迷。上有观音阁，国朝乾隆间，邑人黄言元修。
　　洋屿　在三十三都，距郡城南六七里。平畴突起山中，时有蛎壳，岂古海洋之屿欤？上有栖霞洞，唐无了禅师居之。宋道人苏随亦隐此。今圮，石刻犹存。〔明黄景昉诗〕平畴特起锐如圭，高接峦峯紫帽齐。千载旧传堆蛎壳，昨朝新诧过斑蹄。洞开就琢洼樽几，崖削全凭栈道梯。树腹年年雷动处，莫应龙去避幽栖？〔又〕猿引蛇蹲逐径斜，桑麻下界几人家。酒行簌簌飘黄叶，香过团团隐绛纱。归路断虹横隔水，暮池余霭烂蒸霞。遥知伐木开山手，无复风流胜永嘉。〔又〕痼入泉烟药一圭，谁知峯顶水痕齐。穿田得路凭牛矢，避世全生信马蹄。驱课凿山劳削屐，指麾书榜费悬梯。解忧总得杜康酒，乌鹊南飞且任栖。〔周廷鑨诗〕松门深镇竹烟斜，旧是城南杜曲家。巧结蜗房盘石磴，高扪牛斗落窗纱。泽连麦浪翻朝旭，天入枫林隐暮霞。莫道泉明惟纵酒，题诗无复纪元嘉。〔国朝释如幻诗〕亭池错落互高深，怪石崚嶒洞壑阴。翠筱苍松重匮匝，天风迸作海潮音。以上三山在紫帽山东，向东而行。
