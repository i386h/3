<!-- { "loadSidebar": true } -->
　　张氏　诸生曾唯妻。宾槐女，曾异撰之母也。十七归唯，姑吴氏性严急，嫁五年，希得见唯面。及唯将卒，试以言，张引刀自刭，不死。更九月，生遗腹男，即异撰。氏时年二十一，披发寝苫，左牵男，右抚柩，足不踰阈。曾邻火延烧，以男授姑，促之逃，自抱柩哭。邻人马姓义之，为出柩，得免。素不得姑心，而事之极孝。姑之将殁，泣不能与张诀。诲异撰，手纺口授，无间晨昏。异撰之堂命名“纺授”以此。家极贫，常采薯叶为食。系麦秸代薪，而所以诏异撰者，持身以介，济世以仁，未尝稍有苟且。以故子为名流，身膺旌表，名誉之美，匹于孟、欧云。旌表在崇祯辛未年。
　　李氏　诸生曾泽妻，一作世惠。夫卒，年二十六，子一诚甫六岁。李欲以身殉，念遗孤在，矢志鞠之。一诚举嘉靖辛卯乡荐，越二年卒。子魁，甫二岁。一诚妻吴氏，年二十七，与李共抚而教之。姑妇相依以终。崇祯中皆旌表。魁孙化龙官至巡抚。
　　吴氏　诸生蒋际春妻。际春殁，氏年二十一，子甫三岁，事舅姑及祖姑皆尽孝。抚子成立。寿九十八。崇祯中以百岁纯节旌表。后以子光彦官副使，赠恭人。孙德璟，官大学士，赠太夫人。卒，漳浦黄道周为之志墓并书。
　　胡氏　诸生蔡云岳妻。年二十六，夫亡，敬事舅姑，抚幼孤成立。寿八十五。崇祯中旌表。子炫，征诸生，祀乡贤。孙鹏霄，进士，太仆卿。
　　郭氏　黄维■〈王莽〉璇妻。旌表年份无考。
　　□□　□□□□□尚书林欲楫侄女，年二十六，夫殁，诸□□□□□□□□之诗文，手自缮。辅夫兄太史潜□□□□□□□□□泌夫集卷未有咏竹诗曰，“四时□□□，□□□□□。”又咏梅诗曰：“银花舒积雪，铁骨门□□，□□□□□□夫”句，必其归也。使子延楷询之，果□□□□□□□□子殿传成学。寿六十三。国朝道(下缺)
　　□□　□□□□□□□化龙女，简讨张潜夫冢妇也。年□□□□□□□决意殉节，水浆不入□者旬有余，□□□□□□□□□之再三，始不得已强留残喘，孝□□□□□□□□□家训，抚嗣子克继书香。卒年六(下缺)
　　(上缺)皆已经旌表。
　　庄氏　陈思恭妻。生子宝。四月，思恭去入海，五年不还。人曰思恭死矣，诱庄嫁，不许。亡何，思恭归，悲喜交集。久之竟入海死。诱者曰：“夫君真死矣，可奈何？”庄曰：“宝在此。”宝长，作春草堂养母。宋濂、高启皆为之记。思恭尝娶妻于浙中，生子，贫寓外氏，庄遗钱使营生，且偿思恭之夙逋。
　　李氏　诸生庄能智妻，名妙音，治女。能智洪武年间以材力从戎，卒杭州。氏年二十三，孝养老姑，抚二子成立。或劝以他适，厉声曰：“节既亏，万事瓦裂，狗彘之行，吾岂为乎？”卒年四十七，计守节二十五年。进士柯季为之表墓。又能智弟能诚，永乐间亦以王事卒。江宁妻黄氏名端汝，德昭女，年二十四，与李氏守节。事姑，抚遗腹子成立。卒年七十九。莆田柯潜诗赞之。
　　邱氏　林惠生妻，均爵女，少知书。永乐间，夫以匠役死福州。氏青年守节，家贫，抚二孤，艰苦成立。后以寿终。孙曾多登第者。同邑少卿李源传纪其实。
　　谢氏　庄信妻，名端姿。年十九，生子甫三月，信卒。伯氏赂媪用针刺其孤，幸救活。嗟泣曰：“伯氏刺孤，利弟产耳。”出舍于外，尽以让之。抚孤成立。
　　赵氏　庄日三妻，名琬娘。年二十九，夫殁，无子，守志立嗣。卒年七十四。陈永为之志墓。
　　萧氏　何原清妻，名仙奴。幼通《孝经》。年二十六而寡，抚二子，曰通、曰安。安举于乡。氏叹曰：“天其毋俾吾儿为州县，恐其不通政事以病民，若学官可耳。”后安为教谕，迎养，不许，曰：“有汝家苹藻之礼在。”
　　何氏　林琇妻，琇年十七。夫殁，何年十六，孤隆遗腹方四月。何孝舅姑，百凡艰苦，抚孤成立。嘉靖间，琇死。孙士奇妻何氏，亦贞节。
　　陈氏　李邦幹妻，年少孀居。子松嵓，方二岁，百苦不移。罗文毅来泉，赋诗美之。邦幹能诗，孙汝嘉贵显。
　　李氏　林梅妻，名琬娘。二十寡，一子在抱。每祝天曰：“愿得孤儿成立，使妾得终为林氏母。”或强其再适，辄持刃欲自刎。后无敢言者。年五十八卒。
　　黄氏　潘逊妻，莆田人。从逊戍镇海，逾年，逊殁，氏年二十二，与姑吴氏携骸骨归葬，誓不再适，啮断右拇指以为信。年八十五卒。
　　翁氏　郭允朝妻，名顺正。归六载，夫殁。宗戚谕使再适，叹曰：“夫垂绝，嘱我老母，言在耳也。”遂断发为信。姑死，葬祭以礼。年七十五卒。
　　吴氏　蔡茂思妻，名洁姿。适六月而茂思卒，吴哀痛几绝。时乡人争求纳币，舅姑悯其年少无子，欲嫁之。吴泣告曰：“舅与吾父宦家也，某为宦家妇，夫死而背之他，可乎？”孀居二十六年，始终一节。年五十五卒。
　　王氏　州卫千户秦雄妻，字静能。夫卒，氏年二十一，子杰未晬，独与母何氏居。或劝其改志，辄号泣，累日不食，自是无敢言者。终始一节。年几八十卒。
　　周氏　永宁卫百户李蕃妻，名妙胜，襄阳人，年十四适蕃。蕃从征苗蛮阵亡，周号泣购尸以葬，矢志弗渝。训戒子敞，每以忠孝不堕门功为言。孀居时年二十四，茹素至老。卒年六十。后其子以功累升永宁卫指挥佥事。
　　施氏　州卫中所百户郭懋妻。懋早逝，氏奉姑立孤。懋弟瑄借职翼而抚之。正统乙丑，瑄捕贼德化，战殁，四子复幼。施同瑄妻张妇陈相与守志，儿无常母，产不自私，时称郭门三节。
　　洪氏　诸生郭椿妻。椿早卒，洪闭一室，非忌辰不登堂。孙子长成，恒揭《孝经》三言示之，曰：“天之经也，地之义也，民之行也，吾所闻于为女者也。”寿九十余卒。
　　赵氏　邱琳妻，名妙缘，年二十嫁。二年，琳卒。一子荣尚在襁褓，矢志不二。荣长，袭祖父官永事卫指挥佥事，娶王氏，生子升。亦早夭，王氏少孀居，贞洁自守，以奉其姑。人称为邱氏双节。后以寿终。
　　陈氏　永宁衙前所百户朱冕妻，名三娘。嘉靖间，值倭乱，冕血战阵亡。三娘年二十七，欲殉之，念姑在。四十年倭陷永宁城，扶姑逃难，被贼面砍一刀。姑病，孝养汤药。姑殁，称贷资葬。
　　王氏　张泽用(碑文阙)，氏年二十余，夫殁，事姑孝，抚子阳春成立。乡里奉为女师。嘉靖三十九年，氏年七十八，都人立碑青阳堡，氏从侄王春复撰文，至今远近称为碑妈，祈祷多验。
　　林氏　黄云瑞妻。年二十七，夫殁，孝事舅姑，抚二子成立。卒年四十五。
　　柯氏　万祁妻，祁一作保。年二十八，夫殁，抚孤成立。卒年八十一。曾孙会建，永新尉；国祚、孕昌，诸生，氏皆及见之。
　　黄氏　郡诸生陈历妻。年二十八，夫殁守志，抚子淑枢为诸生。卒，八十六岁。
　　洪氏　黄履祥妻。年二十六守节。值倭寇，负姑避难。并负两世木主，转徒七八年，颠沛中不失祭祀。姑与木主得全归，人称奇节。卒年八十。按氏姑卢氏，天授妻，当避难时，□□□□日，路旁蔬菜祭祀，后履祥卒，氏守节。
　　陈氏　黄椿妻，名环桂，南安宏器女。年二十四，夫客死，育孤平九与夫弟告成立。裳邑诸生鸣于邑，令钱楩祀安平九节嗣。
　　黄氏　吴聪妻，名玉真。适未三岁，夫殁，无子，断发示不二。父母欲夺其志，黄泣曰：“既适夫而怀二心，狗彘也，我宁死不从。”卒年七十二。
　　林氏　阮天从妻，名亥娘。生男智宗，三岁而夫殁。家贫，养姑处辛苦，人不能堪。姑卒，以礼终葬。教育智宗成立。年八十八卒。守节六十五年，知府包溥匾于旌善亭。
　　粱氏　蔡宽妻，名淑端。夫亡，子佑三岁，氏躃踊几绝。姑以年少子幼，将嫁之，欲自缢，乃止。自是备尝辛苦，孝养舅姑，抚孤慈而且严，后子佑发科，乡人羡之。
　　黄氏　柯瓒妻，名荷玉。嫁未几，舅姑相继殁，殡于浅土。既而夫亡，黄年二十二，家萧索，三丧未举，尽弃簪珥为葬具。其父怜其贫且无子，累欲夺其志，黄恚曰：“儿虽饿死，决不至以衣食累吾父。”自是弃梳栉，勤纺绩，三十年足迹不及父家。宗族兄弟绝无相接。卒年五十三，祀九节嗣。
　　刘氏　庄举妻，名淑真。生子麟方二岁，举卒。刘年二十，遗腹子凤未服阕。姑悯其少寡，谕使再适。刘曰：“吾庄家妇，将适何之？”自是操节愈励，以寿终。
　　徐氏　永宁卫百户梁福妻，名妙善。嫁未几，福以袭官卒于途。氏年二十一，家贫，断发誓不再醮。勤针纫以养祖姑王氏。王殁。殡葬如礼。守节五十年。
　　庄氏　蔡文馨妻，名四娘，早寡，孤长者四岁，幼才踰月，舅姑俱老，庄服勤为养抚二孤成立，年九十终。
　　蔡氏　王徽谟妻。王娶七日，出行贾，岁余卒。蔡守节，奉舅姑。贼入里门，家将避贼，蔡扃门号恸，曰：“幽婺不踰阈，宁死。”姑杨曰：“奈何以梁抱之行，累吾一门？”强舁行。贼退，室火，蔡还凭故寝不去。舅姑怜之，为再构。孀居五十余年。
　　吴氏　陈逊妻。逊卒，氏年十八，遗孤春五月，抚教成人。春娶妇许氏，事吴尽孝。后春子用宾贵显。吴卒，年八十三。许卒，九十二岁。并赠夫人，节孝姑妇，得大报云。
　　陈氏　林知言妻。夫殁，子乔木二岁，立志不二。孝事翁姑，独治饔飨，十余年不以委诸夫弟。课乔木登乡荐，官知县。氏年八十二卒。同邑侍郎王用汲、吴郡尚书王世贞皆为立传，省元李光缙书其传后。
　　杨氏　盖昊妻。早寡，抚二孤世英、世雄，备极贫苦。忽患足疮，出野拾薪，偶有蛇走是过，疮处凉气达心，脓血迸流，移时足愈，人谓节感。世英兄弟事氏甚孝，而世雄事世英亦悌。
　　陈氏　梁怀仁妻，惠安人，上石州守炜女。怀仁进士，选吏部郎、赐归娶，乃之官。阅八月卒。氏舆榇归，事王姑及姑孝，丧葬无缺礼。抚夫弟二人，为娶妇，皆无子，早殁，零丁孤苦，守节以终。先是，姑梁猷妻庄氏，又后氏女适庄凤瑞者皆寡，见旌表传。
　　李氏　王颙妻。颙殁，李矢节，置织具于寝室，足不逾户四十余年。
　　留氏　黄乔植妻。乔植以父肃恭光升荫入太学，举嘉靖甲子顺天乡试。留氏归乔植，未有子。置媵庄氏，生子琰，甫四岁，乔植卒，留、庄氏年各二十余，并守四十余年。琰成进士，以余姚令满，赠留氏、封庄氏，并为孺人。
　　秦氏　黄乔焜妻，一作蔡氏，焜殁，无子，妾柯氏生子爟，四岁。秦与柯守节，课子读书。其别妾施氏亦不嫁。三节相睦，白首无间。爟领万历戊子乡荐。
