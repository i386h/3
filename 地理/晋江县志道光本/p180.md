<!-- { "loadSidebar": true } -->
　　钱褒　性孝。母丧，负土成墓，结庐居山，荤腥不入口，形容毁瘠，终制方还。为州学正，士类推重。治平熙宁中，郡守两荐于朝，乞擢用以励风俗。尝著有《志孝》六篇，并进之。
　　黄甫　与弟旦俱右庠。敦友爱，终身弗渝，兄弟并登武举。
　　周宗强　承信郎。其母陈氏得疾危殆，宗强告于天，割股疗母瘳，郡守真德秀延至府堂，至礼焉。
　　黄章、刘祥、赵希琳、许康世、董之邵　俱割股养亲。
　　林颐寿　字表世。祖母杨尝苦背疡，溃烂数寸。颐寿俟其熟寝，潜舐去，敷药而愈。庐父墓，有芝产之瑞。事继母弥谨。郡守蔡廷珪请为乡老，月致牢醴，名其坊曰“孝友里”。
　　陈继文　累世同居。子嘉谟、嘉猷相继登第。守苏寿名其坊曰“孝弟”。
　　林彬　家世孝义。彬有文名，预荐当上春官，以母老不忍行。时杨寅翁累请祠侍父，守真德秀以“温陵二孝”目之。
　　王凯　字和中，有诗集。事父母笃孝，居丧庐于墓者三年，犹不忍去。与其弟友未尝一日离。

　　元

　　黄道贤　嫡母唐无子，生母苏以疾去。道贤既长，力请于父，复之。孝养二母，多得其欢。父疾笃，道贤祝天，愿减已寿以益父。父寻愈，比卒，庐墓终制。至元初旌其门。
　　陈成　字公美，敦行孝义，不慕利禄，家居课子孙读书。至正间，年九十余，监郡偰玉立重其四世同居，六叶相见，因表其门曰“高年耆德”。匾其居曰“衍庆”。
　　吕祐　至正末，郡城陷，有卒拔刃胁其母索财。祐奋前夺其刃，十指尽落，因眩仆地，良久而苏。开目视母，曰：“母无恙，儿不憾矣。”遂瞑目死。
　　柯公全　字德仁，父椿老，年七十未有嗣息。娶妾陈氏，始生公全。嫡母不慈，尝欲害之。比稍长，绝无介意。事之惟谨，始终如一，人称纯孝。念父春秋已高，家务竭力仔肩，历诸坎坷，奉养承志无不周悉。十六而孤，卜地葬父，谨奉嫡母合厝焉。而别营生母域兆以待。及生母殁，哀毁过恸而卒，年四十七。孙季。

　　明

　　何安　字叔恭。洪武丙子乡荐教谕开建。明初，邑学无士中选，被谪，改江山训导。奔母丧归，既除服，涕出若初丧。
　　陈永　字思远。弘治间以明经授应天府训导。乞终养，赐冠带归。居数年，父寝疾，母复盲，永服养惟勤。以外祖绝嗣，为建祠购田，命子孙世主其事，著为家令。父闻喜曰：“是能毕吾志者。”后人目为鲁旗陈氏。孙敦质。
　　庄琛　字廷玺。永乐间贯成均，擢广西按察佥事。矜恕廉谨，上下咸宜。乞归，卒。生平笃孝，遇二亲讳，洎己生辰，悲泣终日。或有珍味，潸然不御，曰：昔者吾亲未尝享此。”
　　王熺　字士显。幼孤，母李氏誓死育之。媵洪氏从李氏守节以老。熺事母至孝。父墓患水，熺哀哭几绝，改葬焉。追服斩衰，蔬粥庐墓。母好施，熺虽贫，每新谷升，必购致遗四邻。毁瘠治丧葬，复庐墓三年，终身不受生辰之祝。亲讳日，伏哭尽哀。正德十三年，以贡授陇水训导。教士以明伦经义。以病乞休。子文升亦有孝行，人称王氏二孝。子传别见后。
　　徐荣　字仁卿，幼笃孝，父先娶于吴，梗不宜家，又生子荡甚，父去吴返舍，别娶生荣。稍长，告以吴母状，荣即泣诉，请迎吴与其于归。后吴母殁，号哭服丧三年如制。嘉靖壬辰进士，由嘉善令累迁至赵府长史，卒。荣以《春秋》起家，三山王应锺、郡中王慎中皆事焉。子用宾，曾孙缙芳。
　　陈敦质　永孙。嘉靖壬子举人，任惠来、安东二令，调泰州判。凡三剖其俸资公诸兄弟，泉人称孝友先生。及卒，何乔远铭其墓。
　　李伯遇　嘉靖癸丑联捷进士，历官惠州知府。不营私蓄，俸余悉与其兄。
　　庄希范　字藻先，际昌子。崇祯丁卯恩贡。际昌忤阉，久废，后召还京，卒。希范伏阙请恤，扶榇南归。至黄河遭飓风，焚香拜祷，风息抵里。母王氏目翳，以舌舐之，数月而愈。母病，吁天祈益母寿，病瘳。值寇扰，周济族戚，乡里称之。
　　富可济　字尔心。性至孝，舌耕以资菽水。书馆暮归，风雨不离。父病累月，侍汤药，衣不解带。父殁，哀毁异常，贫不能葬。积馆金纳衣领中，岁荒，妻孥告饥，请暂以金易米。可济伏地大哭，里老闻之，率子弟助以襄事。年七十四卒。子明新，崇祯癸酉举人，授南靖教谕。奉父之官。诸生慕其父孝行而来求见者，为设席待之，侍坐终日无怠容。计偕归，途闻父讣。两昼夜徒跣三百余里奔丧，水浆不入口者累日。后历官吏部归，鼎革后隐居梅柄乡，足迹不入城市。康熙癸卯卒于家。子鸿基。
　　郭尚谦　字呜吾。为诸生。嘉靖季倭乱，贼艘数十至里，谦以麻绖自系柩侧。贼至，骇问，曰：“有父榇在。如有虞，愿以身代。”贼加刃，抚棺悲恸，贼感伤舍去。贼退，乃葬父而舁母于郡城。教授生徒供养，见甘膬辄不食。主人察其意，怜之，为母更置饩，乃举箸。后母没，哀毁逾礼。年二十九卒。以兄子望奎为后，人称为郭孝子。
　　张守化　字时化。少孤家贫，授书供母。嘉靖中倭乱，兄陷寇，化倾家赎回。又见邻家被寇焚杀之惨，以其束修贩米哺其饥者。子维枢，任工部侍郎，赠如其官。次子维机。
　　蔡一桂　字景培。兄弟二人，弟一槐蚤隽，累上春官。一桂身任家督，力穑奉亲。父母殁，挈家聚庐兆左，课儿讲业，率仆耕获。晚岁子贵，构宗祠、置祀田。年七十卒。子国炳。
　　陈会　字民聚。七岁父母相继殁。与兄选二人，兄读书，会务农。及兄进士为刑部，会犹然力作不改。值倭乱，贼发会亲之冢，要赎，会泣血誓天，倾囊募士，竟得负骸而归。贼平，乃杖策谒兄京邸。兄抱泣曰：“乱离隔绝，亲骸罹难，若非吾弟冒死以完遗魄，吾何面目立天地间乎！”已而，兄殁于京，会辅丧归。诸侄僝愗，抚养成人。晚益身力善行，睦族敦宗。尝言生平无过人者，但无一事欺人耳。子璜。
　　庄凤章　字诚夫，用宾子。明中叶倭乱，发其先冢，凤章叔用晦抵贼营夺骸斗死，凤章突阵负骸并叔尸归。后入国子监，伏阙上父叔功，得赠荫。晚有志斯道，游李见罗之门。客死武清，曾日唯为之殡殓，今配祀用宾崇贤祠。
　　曾魁　字道贯，举人，一诚子。二龄父殁。祖母李及母吴励节守之。长，冠童子试。家贫，奉二母，色养备致。祖母殁，哀恸异常。入舍问安见母不怿，辄长跪，俟意解乃起。母病剧，侍汤药不解衣者三月。每晨焚香百拜，吁天愿减龄以益母寿。母寻愈，以八十五终。魁先母卒，临殁惟从枕上数强起，宽母无恸。生平睦宗恤族，友于诸昆。孙化龙。
　　黄松青　字国石，为诸生，居安平。嘉靖戊午倭乱，松青偕弟柏青扶父逃难。适遇贼，相议走脱一人。兄弟互推者再。既而相持泣曰：“父苟不免，何忍独生；于是父子兄弟俱被害，相抱而死。
　　郑承　字宣载，五族同居向食无异财。岁饥倡赈，茕独受惠。抚族中孤幼，长为之婚，人称孝友。有家戒数十条，训迪子孙男女。登堂，谒寝、序立，及每食即席，必歌之。
　　郭士豪　字志迈，楠孙。为诸生。事亲孝。亲殁，哀毁如礼。祖母年高，痛父养弗终，晨昏滫瀡，益加爱谨。母丧未葬，遭火警，躬趋火中，翼棺上，痛哭欲与俱毁。众为感动，竞出棺于焰。念母殁莫遂孝养，岁输粟饩舅氏终其身。诸弟皆异母，无歧视。父分产时，议长子倍之，士豪力辞，与诸弟均。待人仁而信，宗党有争，力为和解。倭乱兵剧而馑困者周之，死者葬之，宗党颂义无穷。子继曾。
　　林特　字士奇。五岁丧父，而哀母病，吁北斗求代。兄聪被枉下狱，婉转周旋，得白其事。岁饥，煮粥活饿，乡人德之。
　　吴可久　字尔亲。为诸生。性孝友，殁时尽焚贷券。母殁，掇菽持素，骨为之立。与兄弟聚食，晚方分异，田宅让其美者。著《笋江录》。《思亲杂文遗稿》，皆有益于人伦日用云。
　　王文升　字子腾，熺季子，有至性。十三岁随父司铎于广。父患疾，祈以身代，躬汤药。归途疾转剧，值寇警，旅寓潮州郭外，又有水患，文升竭力护持。执亲丧毁瘠致哀如礼。嫡母陶、继母李，事之尽欢。生母郑疾思荔，非其时，取陈者渍而进。迨荔熟而母逝，自后每荐荔，对之流涕，终身弗食。中年纳一妾，既至，询已许人，盖儒生也，归之，不责原金。其重义如此。后以曾孙贵，赠安东伯。
　　何乔遴　字隆孝。八岁丧母，哀慕不忘。事继母至孝。母病，祷神愿以身代。隆庆壬申兵燹，有寄厚赀者，其人死于贼，遴查其妻子悉还。邻人盗己赀，获赃证甚真，隐而不言，使之自愧。崇祯问旌表，子梦骏。
　　秦廷帷　字玉吾。入郡庠。家贫，藉廪束以具滫瀡，曲当亲心。侍父疾，晨昏不懈。比殁，恸哭深墨，丧葬尽礼。奉母寡处，尤曲意承欢。有娣老而窦，推母之爱，时迎于家与母同养。从子舜德孤且幼，抚之如己子。疾革，以不获终养为憾，强起慰母，语终而瞑。子舜翰，孙锺震。
　　朱一泮　字达宗。少孤，事母尽孝。晚节母氏病疯，朝夕起居扶掖，志养无方。母殁，哀毁逾常，葬祭如礼，子弟遵化。　一泮少受经书，邃于《春秋》，旁通经史，设帐授徒，惟以穷经为程，学者称曰“敬所先生”云。
　　林一奇　兄弟三人，长为诸生，游学于外，次出贾四方。父殁，独一奇奉母致养，病请身代。母殁，竭力营葬。处族属亲朋，礼义谦爱，赈急周乏，盖闾巷中之笃于至性者。
　　朱则文　幼失怙恃，鞠于伯氏德春。元末，遇贼欲杀德春，则文抱持，号泣求以身代，贼感其义两释之。洪武间，梦神告曰：“赐汝金，助汝不给。”已而果获金数十锭。则文不营资产，悉易粟以济贫乏。子鑑。
　　史惠　字仕传，有至性。其父元吉久羸疾，惠侍汤药不解带，躬亲涤澣，居丧庐墓孺号，终三年衰麻疏食。时有白鸦巢楸，人以为异。上其事，成化七年诏旌表。
　　黄廷榜　机织为业，所嗣所生并隆。孝养一门三十口，合居共爨无间言，郡守令并致礼之。
　　陈建沆　字时沛，幼年丧父，迎归出母，孝养备至。时家犬乳猫、鸡雏互翼，人称为孝顺之感。卒后，太守王士俊铭其墓，缙绅名士为立传记，并赠以诗。子廷表。
　　伍民宪　安平镇人。嘉靖戊午倭至，扶父际会逃。反遇贼，民宪长跪曰：“勿惊吾父，余任君欲。”贼不听，刃其父，民宪挺身杀二贼，又伤数贼。后队至，落其右手。卧草中，犹一手荷戈，口喃呓呼父，三日乃绝。至今烟雨中见道有男子荷戈立者，人辄合掌呼伍孝子而过。
