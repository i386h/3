<!-- { "loadSidebar": true } -->
　　郑厚　字景韦，兴化故县人。举礼部奏赋第一，绍兴中任泉州观察推官。先以赵鼎荐，召对陈御将、固本揽权之方，高宗嘉纳。及至泉，适鼎为太守，大小政务尽委决焉。寻以郡吏决死狱，误以甲为乙，与守佐皆连坐，解去。历知湘乡县，卒于官。《闽书》。
　　李方子　字公晦，光泽人，朱文公高弟。嘉定七年廷对擢第三，调泉州观察推官，适真德秀守泉，以师友礼之。郡政大小，每以咨决，暇则与辨论经训，至夜分不倦。秩满迁园子录，祀名宦。旧志。
　　龚茂良　字实之，莆田人。绍兴八年进士，为南安簿，有政声，迁邵武司法，调泉州察推。以廉勤著，擢右正言，论列侃侃。历官礼部侍郎参知政事。高宗欲召用史浩，茂良疏诤，称疾求去。陈恢复六事，被劾落职，安置英州。卒谥庄敏。旧志，参南安志。

　　元
　　推官
　　乌古孙良桢　字干卿。至治中任泉州推官，多所平反。前为漳州推官时，尝上言律徒者不杖，今杖而又徒，非恤刑意，宜加徒减杖，遂著为令。及移泉州，益以能称。历福建廉访，终中书右丞。其自左曹登政府，多建白。罢福建、山东食盐，濒海被灾园田税，民皆德之。《闽书》。

　　明
　　推官
　　董敬　字主一，常州人。由进士正统间任泉州府推官。锄暴抑强，革弊剔蠹。凡军国庶政之杂，沓呻钱谷狱讼之繁冗，民情之愉悴，郎佐之淑慝，靡不雍容坐理，窾却无遗。吏畏其威，民怀其惠，豪猾敛迹，良善获安。秩满入京，都宪朱监两为序送之。节《愿学稿》。
　　吴镗　上高贡生，由法司历事成化间任泉州府推官。虚心听断，上无废事，下无寃民。郡守徐源稔其精审，凡有疑狱，必牒之。镗益必钦必慎，靡怠靡荒，所平反皆准情度理，人比之苏子容云。值瑞州饥馑、疾疫，妻卒于家，遂辞归。都宪朱监为文送之。节《愿学稿》。
　　柯汉　潮阳人。由进士成化间任泉州府推官。不为智取力制，惟务以德感人。秩满，将士民虑不得久沾其惠，相率诣当事者乞留。既格于例，则请诸缙绅为诗歌颂言以美之。蔡文庄清为之序。节《蔡文庄文集》。
　　万瓒　字廷锡，籍贯未详。由举人弘治十五年任泉州府推官。宅心仁慈，持躬廉洁，熟悉世故，精彻物理。明足以察，威足以断，虽穷乡妇人孺子皆得以达其情。旦坐堂皇，听理者雾滃云集，越数刻消释过半，且无后言。或骨肉相讼，故缓其考讯，曰：“尔曹曲直悉在我心，亦悉在尔心，其亟自省改，使好于而家也。”他讼牍务释其怨，未尝以刑罚佐私怒，未尝听谀词为私喜。屡摄守丞，及委办他郡事，政声益著。直指旌为异等，满考，迁擢去。节《蔡文庄文集》。
　　熊一中　丰城人。由举人正德九年任泉州府推官。谳狱精明，克殚其职。值山海交警，同安缺令，一中借视县篆，力图扫清，带卒穷征，一月三捷，上官奖劝稠叠，绘彩交映。晋江李源为作奖劝序。节《再征堂集》。
　　张心　号凤溪，余姚人。嘉靖三年任泉州府推官。公明勤慎，讼牍尽清。郡南自八里亭历土岸东山、棘巷、新亭、洋坂、涵江、陈埭，海岸龟湖、塘头，曲折四十里，非官府往来之冲，蓁塞泥滑，岸倾石坠，遇潦而舟无可渡，阴雨则马不敢行，人甚苦之，而难于修整，而海岸之整为尤难。郡人陈琛以诗白太守高越，适越将之京，而贰守李缉摄政兴化，心时掌府事，慨然以为已责。爰选召好义能事之民，喻之以善事好为，戒之以公事勿怠，趋事者必赏，梗事者有惩。随地起工，劝人助材，费材少而费工多，而海岸之费独繁。阅八月余竣功。崎岖泥泞之地，顿成康庄，行人欣便。贰守李公羡曰：“役民而民忘劳，且不自有其劳，而归劳于我，盛德君子也，不可无颂。”于是陈琛作歌曰：“百里崎岖困马蹄，担夫未暮问鸡栖。春江一笑路如砥，多少鹧鸪不敢啼。”又歌曰：“石岸迢迢入海低，东山棘巷草萋迷。砂平石稳江如练，应有行人说凤溪。”嗜古好学，手校《周礼》全书，刊以行世。后擢御史去。民勒碑纪之。节《陈紫峰文集》。参《再征堂集》。
　　谭铠　字崇德，号石川，桐乡人。嘉靖九年任泉州府推官。屏绝嗜欲，平易近民。坐讼堂，崖岸不峻，请谒不私，大研疑狱，若出神授。视晋江篆，简文寡费，浚须不益。公暇则理焦桐，汉史唐诗，落笔烟云，有名士风流之致。尝构亭于南台之南，未题匾而去。及为兴化同知，移书于顾珀，额曰“思乐”，为文记之。节《再征堂集》，参《顾新山文集》。
　　叶遇春　太仓州人。嘉靖九年以进士司理泉州。性介持，尚意气。所延接惟孝廉诸生，每持艺文质正者，至则欵洽。屏势家干谒，即上官授之意，无阿狥也。阅三载，升知州去。旧志。
　　郭嘉贺　号耻斋。潮阳举人。先授漳州推官，律己爱民，刑清讼理，以忧去。嘉靖二十四年，起补泉州府推官。谓主刑者民之司命，一成而不可变。当夫两造具备，操之以敬慎，察之以差辞，孚之以有众，加之以审克，爱憎不行，威富必讫，职业日修，自是声望焯起。凡他郡难决之狱，悉以委之，无不信服者。擢黄州通判去。节《顾新山文集》。
　　李焘　号斗野，河源人。由进士隆庆三年任泉州府推官。方严持重，临事善断，而操之以廉平。两造至前，片言剖之。吏胥抱牒受成，不敢摄一眦，掉一吻，为舞文计。即单辞摭说，为得情者，咸自谓不枉。而哀矜勿喜，仍恐于民有伤，义闻仁声溢于七邑。屡摄邑篆，凡闽中有大谳议，必檄焘主之。所至有于公张尉之颂。秩满，报最，入觐。郡人黄凤翔序以送之。节《三陵稿》，参《田亭草》。
　　罗文靖　南昌人。隆庆六年为泉州司理。廉谨平恕，恂恂儒者矩度。郡有大姓为不逞者以人命诬讼，文靖廉其枉，立剖白之。及迁秩行，大姓感其德，怀金馈赆，文靖峻却之。复随至境外，文靖曰：“理枉，吾职也，本不任受德，矧受馈耶？尔爱我厚，何待我薄也？”闻者叹服。旧志。
　　支大纶　嘉善人。万历甲戌进士，任泉州推官。同安人刑部侍郎洪朝选者，平生铮铮为气节，当张居正诬辽王反时，朝选被命往勘，稍保全之。朝选已家居久矣，居正衔未已，坐朝选淫色盗赇，嘱闽抚使饮章诬抵之。时来抚闽者为庞尚鹏，即以属大纶。大纶上尚鹏书曰：“蒙发洪某不道欵目，命职廉之。当职诹故老，质闬闾，无影响，而怨家姓氏，皆乌有子虚。过承重委，展转思维，弥日亘夜，请借箸前筹。彼献计者类云：分宜之贵也，竟以反坐，迄无后词，奚有于贰卿。夫分宜柄国乱政，中外侧目，仆御充多，资产狼籍，故喑死无词。今洪家不过中人，门可罗雀，性不近声色，左右图史，口谈性命，固世之矫矫著声者也。比淫于色，附盗以赇，爰书则然。乃倚政府，结台司，诪张变幻，炉锤所炼，摧方为窳，抵金为砾，坐反脣以大逆，目筦笑为谤讪，人命至重，鬼神难欺。昔武安侯以酒过杀灌夫，词连魏其，俄而武安病，呼服谢罪以死。车吕希时宰旨，诬其帅胡舜陟，死不数日，胡白昼报吕，杀之。罗汝楫附秦桧，诬武穆，未几楫遄死，其子愿亦击死于岳祠。王士骊希蔡京旨，杀一无辜妇，士骊陡死，而京及攸、修皆伏诛。载在汗竹，读之凛凛矣。即迩来路楷、赵文华阿党分宜，以白莲教杀沉链，以失律杀张经，以谤讪杀李默，时迁事改，身伏杀人之法，而分宜亦以叛诛，此耳目睹记，安可诬也？彼蚩蚩者又妄谓分宜事败乃尔，今兹且有无涯之望，不次之荣，奚呫呫于陈迹为？夫王如之隙于王敦也，敦欲杀之无名，以意阴授王稜；即稜酒中舞剑击如反命。其希荣匄遇，谓交手可得。敦乃阳惊曰：“如，吾懿戚也，而稜杀之。”因杀稜以谢。奸雄欺人，背面矛盾，彼二心者出死力为奸雄资，徒召祸败名耳。故守贞蹈义，志遂命立，即有不偶，天日可明。若前数子者，当其得志，含秽资噱，奄奄苟全，论定祸丛，百丑群凑，唁妻孥而拙词，对僮役而赧汗矣。彼其之子，面承风旨，力为从臾，盖其心不附仁义，目不知古今，逐金帛而魂迷，竞朱紫而神炫，且不识祸福，又安问名义？此宣尼所为叹鄙夫也。浮云易散，驹隙易驰。膏粱文绣，终餍蝼蚁，肌骨毛爪，卒归粪壤。独三寸简册，皎皎耳目，千古不磨，奈何污之？又闻诸司忿职倔强，议且移牒外郡，以竟斯狱，则又舛矣。祖宗设推官非若近日之巡承委黹也。念黎庶非法用文，故设法司以平刑天下，设臬司以平刑一省，设推官以平刑一郡。今之推官，溺其职矣。台司既视推官为私役而奔走之，推官亦以身为台司私人快其喜怒，罔敢牴牾，然非设官意也。身对大廷，啣皇命，持平一郡，辟之宥之，三尺是绳，即主上有令，义且以死争之，岂台司所能他委，外郡所敢擅行哉。天下方广，万世方远，天命民彝，终当显露。事系纪纲，不敢依违附和，以伤雅化。唯卒全之，勿致纷纷。”初大纶为郡，肮脏倔强，若远于人情然。大纶死，人得大纶书，乃知方正君子也。其时继尚鹏抚闽者为劳堪，不用察访，直上疏论朝选，逮系按察司狱。朝选不胜辱，自缢死二三日矣，尚不出其尸，曰：“洪尝宦蜀中，有回生药。”尸出，腐不可敛。于是闽人人恶堪，益思尚鹏，不知大纶实持之也。然大纶以不能俯仰，竟亦浮沉于下位。《闽书》。
　　习孔教　庐陵人。隆庆戊辰进士，官翰林院检讨。沉毅方正，为时相所挤。万历六年，谪泉州推官。孳孳民事不懈。岁饥有赈，蠲分有请。加意作人，兴贤劝孝旌烈，用表宅里，广厉世风。暇则考古问俗，搜迹征文，具摭闽乘。时郡中王恭质用汲以建言忤时相，削籍家居，相与往返，讲道论学，尤精藻鉴。所赏拔诸生史继偕，刘宏宝、潘洙、李开藻，常督课业，皆为名人。后时相败，召还，历官南京礼部侍郎。旧志，参《三陵稿》。
　　刘纯仁　字元之，武进人。万历壬辰进士，二十一年授泉州推官。纯仁于吴士中夙有文名，及莅郡，诸生多从问业，纯仁虚襟诲引不倦。其治狱小大以情，耻为深刻。当道甚器重焉。以疾卒于官。疾剧时，属邑致馈问，犹手答峻却，其励操如此。祀名宦祠。旧志。
