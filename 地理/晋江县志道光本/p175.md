<!-- { "loadSidebar": true } -->
　　吴愈圣　字用退。顺治壬辰进士，授户部主事，历员外郎中，擢户科给事中。疏言：“礼臣清察举人等欠粮，南省议黜，东省独免，轻重不均，乞一体免议，所全实多。”补礼垣，复奏恤盐丁、靖海疆、弭逃兵、豁荒丁四事，尤大有裨桑梓。出典浙江乡试，以病致仕。年六十五卒于官。
　　杨于先　字野若。顺治壬辰进士，授衡州推官，以诖误改补常德。有巨盗夤缘当道，狱久不决，于先据法力争，竟如所请，治之，群盗敛迹。后卒于官。
　　龚必第　字体升。顺治壬辰进士，选庶吉士，改授南昌府推官。谳狱平允，直道自守，不肯阿顺迎合，竟以此忤上官。归居家二十余年卒。
　　吴锡孕　字孕何。顺治壬辰岁贡，授鄠县令。听断明决，催科仁恕，革里胥摊派之累，除丈量伪增之害，民感其德。以不能取容被劾归，饯送遮道。年八十三卒。
　　颜凤姿　字启彰。顺治甲午举人，临洮府推官，改广宁县令。地僻民朴，率以镇静。邑少读书，加意振兴。构清风亭，邀士子讲学其中。月定两课，启迪详明，远近向风。
　　陈殿栊　字宅人。顺治甲午举人，授建阳教谕，升博野令。按额稽核，岁赋正供外，毫无所征。复勤听，断事无大小，尽一日判决，不令守候。拖累以疾，卒于官。年七十一。
　　郑朝清　顺治甲午举人，知万县，《四川通志》称其为政清严，士民怀畏。
　　郭世纯　号昆治。顺治乙未进士，由部郎出为池州知府。为政严明，奸吏惮之。
　　黄之騄　字御远。顺治丁酉举人，由内阁中书升刑部广西司主事。历员外郎中、三任刑曹，一以仁恕为本，多所矜全。出为大理知府，边地人不知学，之騄加意劝勉，文风渐起。居家孝友端方，有姊适柯，孀居抚孤，甥煌生，分租给宅，如同已子，教育周至。其他行事，皆可为人羽仪。卒年七十有七。
　　何芳腾　字德迈。顺治戊戌进士，授雷州府推官。广属死囚扳诬诈索无辜，累累入狱。芳腾翻阅旧牍，彻底清刷，严行饬禁，自是扳诬风息。罣误，降补宁波府经历。莅任数月，丁艰归。
　　郑长青　字震生。顺治戊戌进士，授保宁波府推官，多平反。秩满，升兖州府河防同知。履任未几，牛市屯河决，徒步堤上，相地宜，因水利，动帑修筑坚好。擢平乐知府，改授思恩。洁清自矢，以持大体，不更张，为安边善策。竟以勤劳王事卒于官。年六十八。
　　蔡时光　字君龙。顺治辛丑进士，授推官，奉裁改授长洲令。芟锄豪暴，狐鼠屏迹。以母老告归，养志承欢，不干外事，高风至今乡里传诵。
　　黄朱勖　字勉之。崇祯丙子举人，授桃源令，调西充。康熙二年，任永福令。地方初定，劳来安集，民渐复业。时剧贼莫扶豹等恃险劫掠，朱勖单骑至贼巢，开诚慰谕，贼党皆感泣解散，地方悉平。后告归，士民立石纪其德。
　　郭焻　字元生，如楚子。康熙初由明经授茂名知县。为政以廉平著闻，卒于官。
　　郭世绳　号木斋，如楚孙，炜子。康熙初由明经授湖广石门令。居官有廉能声，以疾告归。
　　朱昙嘉　字云若。康熙癸卯举人，授上杭教谕，升汀州府教授。课诸生敦名节，上官器之。昙嘉朴诚，自矢以忠厚积德训子孙。寿八十八。
　　黄士垐　字尔滋。康熙初，粤西军前効力。事平论功，授义宁令。莅任四载，百废俱兴。以才调灵川令。倾囊筑巨堰以资灌溉，民名之曰“黄公堰”。清白归里，年七十四卒。
　　洪承龙　字彦飞。康熙甲辰进士，授浦江令。访革龙江关落地税陋规之病商者，及里役杂徭之病民者。遭凶岁，煮粥赈救，多所全活。迁桂阳州牧，擢户部员外，迁工部郎中。洁己奉职。寻出为肃州参议。年七十请疾归，数年复以河工召，卒于乐城。
　　林逢泰　号汇庵。崇祯丙子举人，授陇西令。康熙间补陕西三水令。建公堂县署，筑城垣戍楼，浚文庙泮池，甃西溪便桥，修邑志，豁荒粮，改征折色，请免车辆夫驴，善政种种，小民怀之。
　　许谦吉　字二言。康熙己酉举人，将乐教谕，有贤声。迁江华令，将人士遮道拜泣。其治江华，教孝教忠，日以整饬风俗为务。性戆直，绝去逢迎。尝曰：“我为民牧，知有民耳。脂韦弥缝不为，亦不能也。”在位八月，以病告归，囊如洗。
　　李为观　字孺宾。康熙甲戌进士，授武陵令，爱民如子。供亿大兵，指画多中其要。上官推事卒以军需支吾不济，降调，士民争馈薪米至家。倡筑六里陂，利益桑梓。为观长于诗文，尤工书法，得其片纸，珍如拱壁云。
　　洪奕懿　字求仲。康熙壬子举人，福清教谕，迁汀州教授。丁艰，起补福州教授。升粤东会同令。恺悌和易，先教化而后刑狱，不以苛细为能。辛丑春，以最行取，病卒于官。
　　黄嘉爵　字勗斯。康熙癸丑以例贡与修《一统志》。繙绎议叙，授歙县丞。历署贵池、祁门两县篆。有群盗行劫，污辱妇人，事觉，百计夤缘，希冀免死，延数任不决。嘉爵严鞫得实，即按律立拟大辟，江北士民，无不称快。
　　黄明　字龙光。康熙十三年由海上归命，以武职改文职，授临安知府。禁派革耗，捐修文庙，设立义学。捐常平仓谷，劝垦荒田。时杨宗周窃据，明亲赴招抚。宗周投诚，升川东道，历平庆西安道。旋擢江西按察使，复升浙江布政使，卒。
　　陈俞侯　字扬卿。为诸生，康熙间以父洪谧荫授济东道。作贤孝之歌以化俗，察强梗之恶以安民。督赈高唐等处，分给有法。十五年间再摄藩篆，一摄臬篆，三摄道篆，咸称贤能。丁内艰，起补永昌道参议。附荐卓异，升四川副使，治如山左。以年老告休归，年七十六卒。
　　庄延裕　字素思。康熙己未进士，选翰林院庶吉士，纂修《十六国史》。壬戌以病假归，浚其祖所筑盈塘，恢扩水利，乡人德之。又倡修蔡文庄祠。假满赴京，道卒，年五十四。
　　黄式度　字奕坦。康熙庚申举人，授沙县教谕，调凤山学。与修《台湾志》。升临县令，尽革催科耗例，每受讼牒，多令里老和解之。以办理军饷劳瘁，卒于官，赐驿驰葬。
　　郑仲谋　字公翼。康熙辛酉举人，授长兴令。勤政恤民，革除漕耗。丁内艰，民号送数十里，勒石纪绩。起补湄潭，振兴学校，休养穷黎，苗酋土司亦歌颂不置。秩满，擢銮仪卫经历。踰年卒于官，年七十五，邀恤典驰驿归葬。
　　周文骥　字龙友。康熙时以员外随平广西，招服郭义等十万余众归诚，题授参议，道又招服黄明等大小眷口三万余归诚，粤西遂平。归里后，见围头沿海等澳网税杂派等项，民生日瘁，身赴部院金，请豁，民赖以安。
　　蔡协吉　字舜孺。康熙间与父呜雷、弟源由海上归命，呜雷授参议，源授西安府同知，协吉授按察司佥事。外巡九江，管理关务，遍询榷政利弊，力行兴革，政简刑清，税额亦足。为政崇大体，不尚苛细。民以事至庭，虽髦稚皆得达情。视事终日，不闻敲扑声。
　　周韶曾　字闻仲。康熙间由监生捐州同，授和州同知。清慎自矢，革陋弊、严稽察，奸宄潜踪。凡有裨士民者，力请州牧行之。升本州知州，和人爱戴。以勤卒于官。
　　蔡致远　字君博。康熙壬戌进士。未第时，受福宁学正，端士习，勤课艺。既登第，授井陉令。捐俸备贮，请帑赈饥；为文以除蝗虎，祷神以却疫疠，民称父母神君。擢吏部文选司主事，冰蘖自持。历员外郎中，以疾归，卒年七十一。
　　林逢济　字存定。康熙甲子举人，授怀远令。邑被水灾，发仓宽赋，鞫疑狱，励文风，多有善政。后归，未抵家卒。
　　陈善　字孙敬。康熙间以明经効力长沙军前，叙功授上海县。决疑雪寃，几数十案，有神君之号。邑赋重民困，寓抚字于催科，民赖以苏。以亲老终养，服阕补兴宁令。威惠兼施，民猺感服。告老归，年八十四卒。
　　纪宗瀚　字亨汝。康熙甲子举人。任闽县教谕，勉士以植品敦伦。连丁内外艰，起补崇安教谕，教如闽。乙酉偕弟宗汪上公车，道中得病归，至崇安卒。
　　黄裴　字岩伯。康熙甲子举人，侯官教谕。教士具有条理。丁艰，补长汀教谕。汀故朴地，士习颇浮。裴饮射读法外，未尝数谒令长。接生徒讲论，务尽其诚，有古师长风。
　　吴一豪　字贞甫。康熙丁卯举人，授瑞金令。革除火耗，民乐输将。勤理词讼。清盐政之包私，以便商民。开盘山之孔道，以利来往。署石城，政简刑清，治一如瑞。嗣因罣误罢归，年七十卒。
　　万际璋　字以昭。康熙间随父正色平两岛，论功授左部督，改除南汝佥事。有才名，旋署开归道，理河北漕，定斗式，平量法。建信阳奎星楼，以兴文运。四署臬篆，迁河东参议。着劳绩，升右江副使。有平獞功，迁荆南参政。未行，调两广盐道。复署东粤臬，定大狱四十案。以疾卒于官。

　　●卷之四十六　人物志【宦绩之七】

　　国朝

　　林洪烈　　陈元焱
　　江之炜　　黄天简
　　刘琦龄　　黄志弼
　　施奕簪　　陈元焕
　　陈元燠　　郭必绪
　　苏壎　　　蔡任鹄
　　陈正朔　　蔡继祖
　　蔡宸升　　丁文麟
　　纪宗汪　　黄为汉
　　王孔彰　　何秉忠
　　张云路　　林逢春
　　林逢都　　洪达遵
　　郭赐英　　朱九拔
　　王学懋　　陈士芝
　　丁莲　　　蔡元成
　　颜仪凤　　林中梅
　　黄廷昌　　施士岳
　　许元烜　　蔡宾兴
　　黄焕彰　　陈之缇
　　施廷瑞　　张廷煌
　　李倪昱　　陈熙塙
　　王世茂　　吕日登
　　谢重灿　　万承箕
　　王天庆　　朱泗宗
　　陈兴国　　吴九美
　　苏祉　　　陈冠世
　　杨应葵　　陈亮世
　　张有泌　　柯可栋
　　张文秸　　蔡焕章
　　曾天鑑　　林简士
　　罗岳珪　　蔡廷魁
　　郭赓武　　张方高

　　国朝

　　林洪烈　字孙肯，象祖子。康熙辛未进士，除沔阳令。值岁祲，开仓赈济，流亡悉复。文庙倾圮，重新修建。擢吏部文选司主事。首议铨法，举人单月兼选，奏行，仕路疏通。升稽动司员外，左迁大理评事，历寺副、寺正。执法如山，决狱平允，声称大著。迁鸿胪少卿，授太常寺少卿。丁酉，典湖广乡试。使还，卒于官。子为墉、为垣、为城。
　　陈元焱　字淡士。康熙丙子举人，授广宗令。识精才敏，济以仁慈，锄巨棍姜姓之害民，释无辜被诬之良善。修文庙、振学校，种种善政，邑以大治。后官部曹。告归终养，年六十四卒。
