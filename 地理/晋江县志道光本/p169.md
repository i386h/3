<!-- { "loadSidebar": true } -->
　　朱庚　永乐初贡生，历官户部员外郎。居官以清谨闻。
　　杨端仪　永乐乙酉解元，丙戌联捷进士。性聪慧，喜读书，精治《易经》，兼通六籍。砥躬砺行，克自振刷。既登第，授吏部考功司主事，以明敏称。会肇建宫阙，征郡邑材士梓人之属，工部恐后期，奏请于百司中择其可称者往督之，端仪与焉。既拜命，曰：“是不可缓也。”即戒行，舟次大胜，适飓风大作，舵师弗支，遂覆溺焉。闻者伤之。子瑨扶榇归葬，杨曜宗为之志。泉郡学《科目题名记》云：“朱鑑、杨智、蔡清、赵珤、杨端仪，皆由省元登仕版，学识渊源，行检醇正，有功来学。”其为当时推重如此。
　　胡守宗　字穆中。永乐壬辰进士，授中书舍人，预纂修大典，历吏部验封考功文选司员外郎。居官廉能知止，年六十五岁致仕。尝题联明志云：“有官居五品，无钞买三梭。”人服其清廉焉。
　　陈安　字克成。永乐乙未进士，授工部营缮司主事，升衡州知府。赈饥，除虎患，有治声。丁艰，服阕，改重庆。患足疾，民苦遮留，扶曳而治者几二载。以老疾辞归。卒年八十。孙初，玄孙诏。
　　罗宽闰　永乐乙未联第进士，擢监察御史。持公守法。荐升广东副使。卒于官。
　　王彦英　永乐戊戌联第进士，授行人，升吏部员外郎。持己端慎，能声著闻。迁山西布政参议。卒于官。
　　张宽　永乐中以贡士授上高典史。爱民切至，廉洁自誓，日惟蔬食布衣。尝董营造之役，虽百千夫无一敢后，邑人怀之。
　　徐陟　字升高。永乐庚子举人，授兴宁令。山邑剧陋，节省区画，洁己爱人。莅任四年，一钱不入官署。民有乐只之歌。以疾卒于官。
　　张忠　永乐二十年由太学生擢监察御史。有能声，升广东按察司佥事。累平贼寇，以靖地方。致仕。卒。
　　张惠　字克仁，度从子。宣德中岁贡生。正统间，授龙游令，为政平易，以兴学育材为首务。景泰初，处州寇逼境甚急，一时镇守者度力不能支，争去以避之，独惠有死守之志，曰：“寇至而去，寇退何面目还乎？”既而寇竟往他境，去而还者皆惭。子桐，岁贡。
　　赵应　字孟敭。宣德间授南昌典史，擢浮梁知县。拊教善良，痛惩狡猾。秩满解去，民列状乞留，从之。升秩六品，仍知县事。丁内艰，去，服除，致仕。
　　陈初　安孙，有学行，任清江、海丰教谕，学者称古直先生。
　　张宽　字洪肃。正统丁卯举人，授富阳训导，迁茌平教谕，应天教授。丁内艰，起补台州教授。四拥皋比，以醇诚为名。博士台使者署上考。而宦情甚淡，自陈乞休。有司表其坊曰“翀霄”。
　　诸葛隆　字思懋。正统十三年宾兴太学。天顺间，授宁海令。宽和简重，劳心抚字，民称慈父。以母老乞休。
　　陈雅　永乐间贡。正统中，任宣城丞，洁己爱民。摄县事，值大旱，引罪责躬，灵澍寻应，县界蒙泽，岁赖以稔。
　　刘冲修　正统间任崇明主簿。赋役高下，各得其平，民悦怀之，秩满去。仕至工部主事。
　　何祐　字天锡。正统间应贡入太学，授建阳卫经历，升儋州同知。廉谨夷旷，兴教事，除苛政。初儋人通猺蛮，数反复为盗，祐出榜文诱劝之，民皆化为善。久之，告休归。
　　陈亮　字孔明。景泰庚午举人，授罗源训导，升内黄教谕。秩满，乞终养不出。文学行谊，一时推重。太守高越，延修郡志。年八十三卒。
　　王昶　天顺四年任程乡知县时，贼魁罗宁等相继作乱，昶密计领兵剿杀之，民赖以安。
　　庄楷　字世范。天顺壬午岁贡试第一，卒业南雍。授德庆州判，加意学校，捐资鼎新大成殿云章阁。建先正祠，祀名宦人物。于小民尤加意抚字，刊冠昏丧祭图以范俗。重建孝通桥以免病涉。告归，杜门谢客二十年。
　　杨渤　字德濬。成化戊子举人，授宁波训导，迁南京国子监学录。拟除佥事，未下，卒。朝命以渤祖孙父子，皆文章显著，赐“奎章”二字，建坊于南街祠右。即今奎章里也。
　　陈暲　字景实。成化丁酉，与蔡清同举于乡。学行为清所重，授武康教谕，再补阳山。所至兴学课士，多士宗之。
　　郭濬　字本深，为罗一峰高弟。成化辛丑岁贡，任遂安训导，士多化之。秩满，归与蔡清、李聪相友善，二人皆兄事焉。亲赞其像，拟以古人，持身严峻，不轻取予。
　　留芳　字汝砺。成化癸卯举人，授南雄府通判。地当五岭咽喉，百货会通，暴客为患。芳振肃纲纪，侦捕靡遗，狐鼠寝伏，声誉焯起。丁内艰归。以父老，不复出。
　　林琚　字朝玉。成化癸卯举人，授建昌训导，迁宁海教谕。丁艰，起补嘉鱼，寻升建昌教授，益王府纪善。王雅重之，讲听多所师资。告归不出。
　　朱轓　字朝用。袭祖荫，入监读书。成化间，历任阳溪、昌化、铅山、从化各县令，皆有惠政。人称克绍其祖都宪家风。
　　庄概　号逊庵。成化间岁贡，知陆川。考绩，改信丰，有风概。蔡清尝受业焉。其令信丰，清为序送之，曰：“业师逐轩，家素贫，用素约。尹陆川六年，贫约如故。其所施为，不以官之崇卑，地之广狭限者。可知其人矣。”
　　黄鑅　字于宣。弘治癸丑进士，授南京户部主事，转礼部郎中。擢守思恩军民府。思恩故土官岑氏世袭，岑氏败，余孽犹时跳梁，鑅至，悉擒捕之。仍团保伍，均徭役，建学校，置驿道，由是夷氓帖服。移守桂林，丁艰归，卒。
　　庄科　字由炬。弘治乙卯举人，教谕长沙、平湖二学。正德间，擢知开建县。峒猺啸聚攻城，科整众登陴拒之。贼退，科曰：“御寇之道，安民为本。”乃询民利害，为之因革，民告便，而猺亦伏。改任顺德，历南京刑部郎中，终高州知府。
　　吴玺　字秉信。弘治乙卯举人，授余杭教谕，迁绍兴教授。所至条约严整，以正作人。擢贵县知县，教化大行，民夷戴德。有上官责望过峻，遂弃官归。
　　王鍭　字子锋，深沪人。弘治丙辰进士，授宜兴县。太湖盗发，剽劫焚惨，鍭聚众备御，立堡建楼，募丁壮守之，民以安堵。升南大理评事，转寺正，擢知惠州。未几，归。先是，深沪常患海寇，鍭倡议阅乡丁之壮者，编为队伍，授以战法，贼复来寇，众奋力擒之，自是贼不敢窥。卒年六十九。
　　洪聪　字谋甫。弘治壬戌进士。正德末，知南安府。值大驾南巡，藩司谕处上供费。聪以地僻民寡，力请减损，郡得无扰。邑佐有怙当道势虐民者，执之，民称快。
　　陈宁　字士泰。弘治壬戌进士。知东莞县，束书数箧赴治，未旬月，百务俱举。政暇，左经右史，尤邃于《易》。每召诸生课试，而因以授之乡社。穷乡遐里，皆知向学。
　　李贯　字志道。弘治壬戌进士，选翰林院庶常，授礼科给事中。奏勅清理两广边饷，事竣，归省，补兵科给事中。两在谏垣，所条陈皆明白慷慨。武宗登极，奉节册立占城，报命。未几，丁艰，服阕赴京，未补，卒。
　　庄琦　字元美。弘治甲子乡荐，授广州通判。语张岳曰：“吾书生初试吏部郎，以一州十二县财赋倚办于我，将何如使上不我疑，下不我欺，民于我无怨言，而事卒办？”岳应之曰：“公有此心，可无虑矣。”后竟以失直指，罢归。
　　林潮　字君信。弘治乙丑进士。乞归养。触权阉刘瑾怒，坐废。瑾败，起台州推官，擢御史。正德中，内侍骄佚，喜结言官，潮闭关扫轨，门外悄然。出按江西，宸濠数侵之不能夺，御史范辂为濠挤被逮，疏救之。后罢归。年八十有一卒。
　　黄绶　字元玺。弘治乙丑，以岁贡授肇庆训导，擢阳朔教谕。地僻俗陋，士风不振，户而约之，渐知自励。丁艰归，服除，补万载教谕。卒于京。子光升；孙乔栋。
　　庄昌期　号清慎。弘治间岁贡，授全州州判。救荒缓赋，宽逋息刑。时猺贼猖獗，州治戒严。昌期率众捍御，贼党尽平。竟卒于官，全州之民，罔不悲涕。
　　庄安期　字际休。以贡士授新会训导。整齐科条，敷扬经旨，善识士于未闻而时恤其私，邓公文宪尤其注意者。九年秩满，思归，投牒请老。孙，国祯。
　　张良宝　字廷际。以吏员授吴江县典史。敏慎仁恕，屡受台奖，满考。值次子志选，嘉靖已丑联捷进士。弃官归。志选内迁户部郎，出知常州府，政业卓异。皆宝之教。
　　蔡瀚　以吏员为景州州判。清苦爱民，上官刮目敬重，民称青天。
　　庄希缵　字邦孝。正德丁卯举人，授阳山令。平易近民，不务敲扑，尝修韩公台。既去，而民思之，勒石台畔，颂德焉。
　　杨孟洪　字裕卿。正德丁卯乡荐，授宁州学正。推虚斋师传以教，人无不信服。擢国子监助教，乞归。起补原官，升德府右长史。王听用之，转左长史。固辞归家。
　　李墀　字献忠。正德戊辰进士，官终佥事。王慎中为文祭之，极称其学而善其政。
　　项忠　字原孝。正德庚午举人，授武城县教谕。阐扬易学，为时彦所宗。穆元庵、孔晖深敬重之。
　　陈奇　字士特。正德癸酉举人，铨新泰教谕。两校乡闱，迁南国子助教，转河间府印马通判。印马御史欲抵人罪，奇以直上驳却者数，竞不改，被劾归。民曰：“菩萨去我。”
　　蒋孔炀　字君和。正德甲戌进士。初知通州，捐垦宣冢港废地，得良田二千亩，通人赖之。历南户部员外郎中，督赋浙江江西，蒐牍得干没巨赃及溢额积逋，反命，世宗褒美之，改刑部郎中，以才取忌，投檄归。卒年六十七。
　　吴希澄　字克静。正德丙子举人。知广东长乐县，劝农桑，广积储，虽旱不害。民以情诉者进见无时，虚心晓譬，曲直咸平。以忤监司意，归隐灵源山下。
　　庄荣　字本深。正德中任吉水训导，与诸生讲经，多从之者。升赣县教谕。
　　郭聪　字世达。授德庆州仓官。岁饥，请州牧发粟赈济，民德之。转龙州镇巡检。巡缉有方，盗贼屏息。以疾告归。
　　陈恒逊　号歉吾。以吏员授工部营缮司所副，却年规数百金，调山东朝城丞，旋致仕。脱家人簪珥，为仆舆资。及子敦质，嘉靖壬子举乡荐，人曰：“此清白吏之遗也。”
　　张惟康　以荐举，授建宁县教谕。训士有方。建宁志称其得师儒之体。
　　黄椿　字仁卿。由椽吏授阳春县乐安驿丞。以什伍之法结其民，使相亲睦。宿偷旧宄，皆改图从善。满三考，未尝蒙谴。所治事务，宽猛相济，期于平允。辞归，卒于家。
　　邱祯　字德亨。由椽吏满三考，授泰宁卫经历。迁信阳州判，以敏给佐长吏，政赖以济者什九。尤退自损抑，不居功。值岁荒，殍者相藉，分地赈给，人沾实惠，上官交重之。致仕归，卒。王慎中为铭其墓。
