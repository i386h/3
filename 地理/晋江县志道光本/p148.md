<!-- { "loadSidebar": true } -->
　　何舜龄　号兰池。浙江举人。天启间任泉州府同知。职司海防，筹兵足饷，修器械，造楼船，庶务毕举。红夷构难，焚舟堕城，卒还我内地，舜龄之功为多。渡彭之役，凌风涛，往来若履平地。凡置将设防，扼险措饷，诸善后筹画，皆所部署。上功为诸防海冠。署同安县篆，却苞苴，除陋例，不施鞭扑，课额自最。虚心听断，讼牒自清。民或悔祸，解纷者听。一质公庭，则情形如覩，曲直立分。意所不可，虽情干势格不能夺。尤加意兴学作人，士类感之。节《清白堂稿》。
　　通判
　　洪葆　字子厚，杭州人。洪武三十年通判泉州。居官廉勤，性尤谦退。善归长官，过则自引其咎。遇名儒贤士，必折节请益，讲论修己治人之道，终日忘倦。扶弱恤下，如恐不及。疾卒于官，父老为祠祀之。旧志。
　　郭■〈車堂〉　号裕庵，长洲人。由举人正德十二年任泉州府通判。利必要其所终，害必原其所始。革旧创新，忧深虑远，而未尝有苟且欲速之意。于署东构小轩数楹，为公退游息之所，名曰“一寄”。陈琛为文记之，李源为作《寄轩行》。节《陈紫峰文集》，参李竹坡《再征堂集》。
　　李仁　字一元，歙县人。领乡荐，除道州同知，正德间迁泉州府通判。阉瑾用事，赋役繁兴。仁曰：“残民奉上，不忍为也。”坐逋贷罚，泉民闻，争辇输焉。迁知州。《闽书》。
　　陈尧典　号少华，番禺人。由举人嘉靖二十年任泉州通判。用一缓二，征输敛散无后期。议祛赋弊，处分盐课，除盗息灾，平徭兴学。所至观风问俗，山海野泽间，与士民亲若子姓。贤声丕著，直指徐南湖公移檄旌奖之。时与太守俞咨伯改建资寿寺为城隍庙。相度经理，访知寺左旧有亭额曰“小山丛竹”，为朱夫子亲笔。历久亭废，字亡，杳不可追，亟谋兴复之。集材鸠工，重建斯亭，更名“过化”。又购朱子遗像镂于亭祀焉。广求朱子墨迹，年余集得“小山丛竹”四字，镌石揭诸亭前，以志不朽，自为文记之。嘉靖二十二年夏五月，盗犯深沪，其乡民相率纠义以御寇。尧典督捕至海上，檄而许之。民得命，益坚且奋，获其魁，歼其党，夺其舟，皆岛外诸蛮也。我民斗死者二人，伤者若干人。尧典亲为抚循劳定，振护赒给，民皆洗瘢刮瘃，迅踊而起，忘其创也。又哀死者之不幸，为赋“招魂”二章祭之，莫不感诵嗟叹。诸生陈邦奇摹赋刻石，请王慎中记其事。采《小山丛竹亭碑记》，参顾新山、王遵岩文集。
　　吴岳　号岱麓，武进人。嘉靖甲辰进士，由南京国子监丞，二十七年任泉州通判，越年署同安篆。诣学宫，引诸生考问得失，流观堂宇，展省器备，亟思振兴。值丁祭将届，乃命工造祭器，铸熏炉，易堂序之甓瓴，新塞门之棂槛。几席鲜明，櫩庑〔一〕斧藻。外而城垣侧陷，溪水纡流，亦皆缮治改正，顿改旧观。署任甫六月，而善政宜民不可枚举。邑人刘汝楠为作《修学记》。节《同安艺文志》。
　　陈嘉谟　号赤沙，湘乡人。嘉靖四十五年由举人任泉州府通判。职司粮税，明勾稽，慎出纳，克举其职。雅尚儒术，崇奖后进有加。尝一署郡事。三摄邑篆，校士者再，多所奖掖开发，人比之文翁。又以陈紫峰琛得虚斋嫡传，宜一体并祀，特创祠宇以洽仰止之。公奏记督学，部使者如其议。擢河东运副，丁自申为文送之。节《三陵稿》。
　　蔡悉　合肥人。由进士万历三年任泉州府通判。皦然清节，历官少卿，屡荐不起。《闽书》。
　　何克讚　龙游人。万历八年以恩贡卒泉州。历官四年，谦恭勤慎，不欲以功名才谞显。尝出行，遇中膳不备，忍饥而过。断狱多主平恕，不求深文。摄诸邑篆，皆以廉平称。政成事理，迁益藩审理以去，郡人惜之。旧志，参《梅谷集》。
　　归大宾　号台麓，长洲人。万历十五年以贡士通判泉州。严于御下，精于集事。居官秋毫无染。公羡赎锾，分给贫生。尤善进士子，谈文无俗吏态。读万善同归集，遂刻于郡邸，人谓其恬寂似之。历署晋江、南安、同安三剧县，均以廉慎著声。巡抚周公察举郡邑所属卒，独大宾一人署。考曰：“督赋纤尘不染，署篆一文无私。冰蘖绝伦，才器出众。”盖实录云。秩满擢济宁知州。旧志，参《梅谷集》。
　　陆南至　字阳复，仁和人。由举人万历二十二年任泉州府通判。沿洁革秽，右公左私。其驭胥吏，听两造，不事渊察，而炯若烛照。所司廪廥，慎出纳、稽乾没，仓储充裕。值岁浸，给赈鳏寡，民得不凋。太守程朝京每事必咨焉。上官交器重之。历署本郡，守僚县令皆准绳自律，丝毫不侵。所至临民如见肺肠，民仰之如承冰蘖。以摄太守上计京师，更奏累考，宦声大震。回郡未几，擢正定同知。去，民勒石纪之。节《何镜山文集》，参《田亭草》。
　　殷光彦　号元楷，歙县人。由荫生官南京刑部郎中，万历三十五年左迁为泉州府通判。值安平新设镇，移驻于斯。是时疆理方殷，庶务草创，光彦至，未数月，顾盼咄嗟，百务具举。镇去郡稍远，邪侠恶少博塞呼卢，探丸击剑，恣睢莫何。光彦摘其尤桀黠者重惩之，诸风渐息。镇素负殷富名，奸人虎视。始而鸡狗窃关，继且萑苻思逞。为慎管钥，严街鼓，明保伍，饬游徼。于是夜尨不吠，闾阎安堵。镇城数圮，外隍曾无衣带之限。创谋缮陴，塞港以壮金汤，我阿我池，言言仡仡。俗嚣讼难诘，光彦干局精敏，才谞练明，片言立折，两造输诚。钩金既省，桁杨罕用，惠同之民咸来质成。其他善政，难以枚举。郡人歌颂，万口一词云。节《河干集》。
　　陈宾　云南人。万历四十一年通判泉州。居官清慎，卒于任，囊橐萧然。《闽书》。
　　闻人宗望　字贰宗，余姚人。由举人万历四十八年任泉州府通判。有剸繁定倾之才。郡僚多阙，兼摄数篆。值直指督学輶车相踵，百凡蝟毛，周麾环应，若无事然。奸民狂谋相煽，几弄潢池。而红夷巨艘，跨据澎湖，郡邑戒严。时太守新任，宗望为决策曰：“夷患在外，民忧在内，外患缓而内忧急，急者解，则缓者自消。”于是饬保甲，谨城守，缮器械，缉奸宄，严海禁，丰积贮，皆不辞劳瘁，身任之。卒之狂谋解散，红夷扬帆而去，地方以宁。节《樗全集》。

　　国朝
　　同知
　　来承祉　号骈茀，高陵人。顺治辛卯恩拔贡生，十八年任泉州府同知。值海疆多故，飞鸿遍野。承祉沿海奔驰，极意轸恤，出橐金，给民牛种，垦荒田六千余顷。又输重资为筑堡盖屋，捐米施粥，全活万计。素丝自俭，一蔬一薪，毫不累民。课士听狱，刑清政简。除里弊，减夫役，善政种种。康熙元年，摄理安溪县篆。学宫当兵燹后，棂宇倾圮，捐俸率诸学长鸠工庀材，凡殿堂门庑甍垣次第缮葺，不动公帑，不伤民力。踰年，新令关宏异复理其未竟之绪，力赞厥成。邑人士请给谏粘本盛为文记之。节《安溪艺文志》。
　　王国泰　奉天盖平人。初为福州同知。逆藩蓄异谋，国泰每侦之以告总督范承谟。后佐郡泉州，康熙十六年迁福建盐驿道。会耿逆初平，海氛尚炽，国泰办应夫船，予直不以扰民。泉州告警，请破贼，募壮勇数千人，授衣粮甲仗，率先士卒，奋呼击贼。泉人素啣其恩，效命恐后。贼大溃，围解。叙功增秩。擢安徽按察使。《福建通志》。
　　黄焜　号旭庵，奉天人。镶黄旗贡生，康熙五十一年知泉州府海防同知，善政宜民，鹭岛颂之。鹭民妇刘黄氏偕孀女林刘氏养其夫侄林万之妹爱娘于家，既而刘黄氏立族人之子刘全为孙，议以此女为全妇。后以母女有闲言，林刘氏遽送爱娘还其兄林万，使别配。刘黄氏及全讼于官，焜讯明，庭断归刘。爱娘以六礼未备，执不从。焜亲谕以孝慈，节义至性，即捐俸为备礼、择吉，爱娘感动心服，当堂成礼，拜谢导迎以出。观者啧啧感叹，绅庶好义者亦间敛财帛赠焉。论者谓此举全黄氏母子之恩，成刘全夫妇之好，维婚姻之礼，起好义之思，大有裨于风化，争刊其谳牍以传。邑人林鹏扬为之序。节《同安艺文志》。
　　通判
　　徐之霖　镶蓝旗官学生，康熙三十三年任泉州府通判。郡北旧有“小山丛竹丛亭，明通判陈尧典重建，镂朱子像于亭祀之。兵燹之后，寸椽片砾，荡然无存。其地侵作民居，石额为营兵转售诸清溪湖中，像亦碎而为三，委置五贤祠壁隙。之霖锐志兴复，清其旧址，捐俸重建。亭既成，则移刻像，命匠补缀，仍祀于亭中。复辗转穷诘石额所■〈辶生〉，藏者知不能匿，乃归还故物，为循旧址而楹竖之。是秋己卯，泉士隽于乡者数倍往昔，咸谓其振兴文教之功。踰年，复于亭左营造讲堂，标曰“诚正堂”。亭之后构书舍，前后六间，为士子肄业之所，额曰“瞻紫堂”。右筑六角小亭，检焚残简，额曰“敬字亭”。前后植竹，滴翠盈阶。祠门之外，仍建坊表于通衢，标曰“朱子讲院”，俾人知所瞻仰。康熙四十一年告竣，自为文记之。晋邑令陈炎有跋，都人士复请侍讲陈迁鹤为文勒石纪功，今祀于瞻紫堂。
　　康兆元　奉天人。康熙四十三年任泉州督粮通判。自奉俭约。尝自言佐贰末职，无能展报国恩，惟随分自尽，以求无愧而已。征收仓粮，赢余不入，买米而炊。署邑事，革除耗羡，纤毫无染。谳鞫命盗大案，平情推讯，咸得真情。遇士不得已或至公庭者，不令屈膝，曰：“吾重士，士宁不自重耶？”属邑缺员，上官稔其廉能，往往借才署篆。卒以运解本色赔累，不能称偿，郁抑无聊，卒于邸舍。人咸惜之。
　　冀靖远　曲周进士，康熙五十三年由朔州牧降调泉州府通判。洁修操行，有古廉吏风。临事当机不炫，而挥霍绰有余刃。驭胥吏，听两造，不事钩索，洞若灼照。上官稔其贤，每僚令缺，多委署焉。所至治办有声。其摄海防同知厦门，兵民尤尸祝之。节《不自弃亭集》。
　　陈畴九　字汝雍，号禹图，陆丰人。康熙庚子举人，乾隆元年署安海通判。除奸暴，惠孤孱，剖决如流，案无留牍。斥赎锾以避嫌疑，表贞女以维风化。自正赋养廉外，一丝一粒，未尝有所取于民。稽海舶，安静无扰，征粮米，鸡犬不惊。季试生童，远近云集，评隲鼓励，士心竞奋。临发奏乐焚香，送者拥挤。至都城，绅士云集，争欲睹其一面为快。各赠以诗，曰“鳌海讴思”。

　　宋
　　推官
　　林希逸　字肃翁，号霱斋，福清人。淳熙五年为泉州推官，以清白称。著有《三子口义》。历司农少卿，终中书舍人。《闽书》。
