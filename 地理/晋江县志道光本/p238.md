<!-- { "loadSidebar": true } -->
　　户部主事史朝寀墓　在四十一都萃田乡。
　　赐谥义烈赠州同知祀忠义祠黄仰墓　在四都潘厝山。
　　乡进士监察御史薛应锺墓　在四十一都奇特岭。
　　乡进士临江府通判蔡存省墓　百啬子。在南门外后市乡宝盖山。
　　知县王应宾墓　在东岳山。土名岳手。坐北向南。
　　太仆少卿黄襄墓　南安人。葬本县二十三都石阖山。黄凤翔撰铭。
　　会魁侍郎祀乡贤庄国桢墓　在南安二都黄右头山。
　　庠生死难赠指挥佥事祀乡贤忠孝祠薛天申墓　在三十六都石门院。
　　赠光禄大夫同知祀乡贤黄宪清墓　在南安三十五都吴墓山。
　　御史苏士润墓　在一都仙岭山。
　　进士知府林云程墓　在四十一都。
　　教谕何炯墓　在三十二都竹簥山。
　　赠太子少保王用汲墓　在三十六都海印山。
　　授大中大夫两淮都运使兼都察院萧腾凤墓　在洛阳塘西院前乡。墓道碑近七里庵大路边。
　　赠通奉大夫广东左布政使祀乡贤薛时通墓　在三十六都英殿乡。俞大猷撰志。
　　知州祀乡贤陈惠墓　在三十七都半岭山。
　　高州府教授蔡克熙墓　在三十九都洋塘乡锦峰山。
　　累赠荣禄大夫林得所子林茂田墓　同葬三十六都小桃花山赤岭乡马宅。薛家山路头有碑。
　　同知乡贤林云龙墓　在南安三十四都竹洋乡石门山。蒋德璟撰志。
　　榜眼尚书黄凤翔墓　在田头亭。〔明李光缙传略〕先生年方踰六十，自营永宅，匾其棹楔曰：止庵。构山庐其麓，自为记之，称引原涉治父茔司空图引客坐圹中赋诗之事，所言皆达观，而逍遥自适过之。人或讶先生太早计，先生弗恤也。〔凤翔营冢诗〕侈哉司马为石椁，王孙羸坐亦太薄。我营坟冢东山阿，马鬣新封专半壑。生身叨列瀛洲仙，百岁应归华表鹤。肥牛亭部我何求，四贤画像终落漠。聊种白杨播繁阴，胜日招朋浮大酌。纵然世事改沧桑，樵儿牧竖任踯躅。
　　按察使张治具墓　在方广山。大学士叶向高撰铭。
　　进士云南按察副使张会宗墓　在东门外宝珠石前大路边龙寿山，石镌“龙寿”二字。
　　旌表孝子韦起宗墓　在桃花山。“黄凤翔记”郡东郊之桃花山有韦孝子茔，即孝子庐墓处也。孝子尝嘱其诸子曰：吾庐于是，窆于是，庶以从父母九京。诸子奉治命葬焉。今墓木拱矣。曩孝子将葬母，淫雨浃旬。孝子袒而哭，雨中天为霁。岁尝苦蝗，旁坟木尽槁，孝子抱树泣，蝗遂不入其界。一日暴雨，庐将坏，有白衣人呼之出，孝子应声出，而庐遽覆，得无恙。此与夏方之驯兽，刘殷之感神奚异？迄于今，田叟村稚犹侈为美谈。而顷岁里遭回禄，孝子故居暨两邻烬矣，独其节母被旌之坊表巍然如故。人谓孝感得天，即地下犹有灵如此，而咸以孝子不及旌为恨。万历已亥，邑庠文学暨里三老列上起宗笃学状，礼部下所司旌表，如例。前史臣黄子凤翔，孝子里中人也，闻而喜曰：“今日天定矣。”夫孝治之典，自昔隆之。汉晋时，令郡国举孝廉，故江革、盛彦诸人皆起侧陋，跻荣瞧。而晋许孜当元康之世，以至孝闻，跧伏堪严，终身巾褐。迄咸康中，郡守张虞疏请标其令迹，以畴既往，乃诏旌表门闾，蠲复子孙。夫惇伦砥行之士，名湮灭而弗章者，何可胜道哉？韦孝子令名在宗党郡国间凡五十余载，而天旌兹始及焉。论者咸以比晋孝子许孜，故曰：今日之天定也。孝子之子三，皆敦行世其家。诸孙曾多贤且才，有登乡荐，仕为循良守者。黉宫之彦代兴有日。天之报施，其未艾矣。凤翔不文，谨为勒词墓碣，以扬圣治，励世风，昭示后■〈礻冀〉，永永无极。
　　赠尚书祀乡贤林敦忠墓　在新门外乌石。
　　征广东殉难升袭指挥佥事赐祠王世实墓　在永宁北门外北山之阳。
　　貤赠承德郎南京户部主事蔡懋宗墓　在三十八都塘西，土名敕所墓。
　　封承德郎南京吏部文选司主事李宝南墓　在南安三十三都，土名莲塘院。
　　指挥使王庭槐墓　在永宁北门外丰山。
　　乡进士知县薛乔登墓　在三十六都桃花马宅山。
　　卫左所舍人王有麟墓　在东门象坑山。
　　户部侍郎郭惟贤墓　在四都驷行铺碧峯山。
　　通政使杨廷相墓　在一都对锦山碧湖口。
　　参政苏浚墓　在石菰山。
　　通判王明嶅墓　在南安二十二都陈塘乡。土名崎顶古今山。
　　州牧祀乡贤谢望俨墓　在三十七都。
　　五部尚书黄克缵墓　在南安二十三都深坑上坝山。
　　山人黄克晦墓　惠安人。葬本县三十九都凤凰山。
　　大学士李廷机墓　在新门外洋。
　　太常寺少卿蔡应麟墓　在四十一都白叶乡。杨铉锡志。
　　副使祀乡贤龚云致墓　在三十八都官头乡。
　　赠奉政大夫北京户部郎中尤应复墓　在新门外三十三都。上名龟石头。
　　进士户部浙江清吏司郎中祀名宦尤应鲁墓　在南安二十都。土名锦亭田头垅山。
　　参议吴龙征墓　在东湖山。
　　进士龚廷宾墓　在惠安洛阳屿店。
　　解元李光缙墓　在仙景山。〔光缙书藏序略〕仙景山者，余所自营菟裘之处也。余先是梦有神授“紫帽峯前落影中”之句，偶过而心动焉。因徘徊其下，俯仰四顾，见鸿渐山当前与高庵主宾，而远近诸峯环翠。大山在外，小山在内，夹脉中出为仙景山。如员金，如覆釜。登而履之，若平地。从下望之，则有肩突起，微茫之砂隐现，似勺字，数武之邱。凡郡中所称名山，如清源、狮岩、罗裳、华表、灵源与梅花、觉海、片瓦诸胜，远在数百里外，一举目，罗列可睹，郁苍佳丽，名以仙景，良不虚矣。余是以窀穸于是，为异日腐骨之藏，因思吾后来所藏者髑髅耳，委蜕耳，不足以敌此山之奇，且为之污，踌躇咨嗟者久之。大抵天地间惟阳为善藏，阴则不能。阴之所藏者形也，而阳之藏以气。故圣人于坤爻但曰含、曰括囊、曰闭，而于干初之勿用，则曰阳气潜藏，而以不易乎世，不成乎名者当之。夫气之所宣泄，莫若言。言之无文，行之不远。与其流落人间为酱瓿覆，则不如掩丑而藏之愈也。余是以抅小庐于丘之东麓，将昕夕其中，且尽梓三十年来所撰着鄙俚猥琐之语，杀青而藏之，与易藏并贮此中。余非敢自讬于名山之藏，第令吾子孙异时登斯陇，简斯集，亦知父若祖矻矻穷年白首不衰云耳。又《鲤窝自记》：此余身后菟裘也，余为先父母择窆，登斯窝而乐之，以谋诸仲，诸仲不可。父母而既穸矣，垅子窝之左麓，余乃时时升窝，偵然四眺，鸿渐为宾，紫帽石之金粟为翼，凤山左之城雉为襟，玉笋金鸡、大瀛海环之，郁郁苍苍，若远若近。反而北顾，岩石参错，直者似鲤。风雨之朝，晦冥之夕，从下望之，白云起窝中，与梅溪雾合，有鼓鬓暴腮乘云化螭之状。大抵龙行自清源，迤泰嘉、狮子而下凝结于是。故有若征。余异之，乃从圭测，虚中部，娄以俟他日。或曰：余选胜，而非也。石棺三年而不成，上乌鸢而下蝼蚁，濠上生安在哉！桓司马亦安在哉！余何以一抔之土为？或曰：余太早计，而非也。冥椿之零也，与枯菌奚以辨。彭祖之殂也，与殇子奚以辨。而何远乎！而何近乎！余不知所以悦生怖死而此拘拘也。或曰：余利据高，而非也。余所谓处后者也，若堂，若坊，若斧，累累而前者，吾父祖先之矣。以异日者，九原如可作，余瞠乎其后。瑕邱之升，牛山之涕，余窃笑之。臂可以为鸡，为弹。肘可以为柳，尻可以为轮，神可以为马。庄周之适也，栩栩然蝶矣。浸假而化余以为石，余因而鲤之。浸假而化余以为鲤，余蹄涔久也。因而扶云气，御风登天，游雾神游，宁有极哉？或曰：郡之城亦鲤也，君优俪佳城于是，有朋鲤之象焉。余思之良然，因题曰“朋鲤云窝”。
　　太傅尚书黄汝良墓　在六都竹兜乡。
　　少司空何乔远墓　在三十二都金地院。
　　赠通奉大夫祀忠孝富可济墓　在三十六都洪园乡富山。
　　海南卫经历祀乡贤金志行墓　在一都碧湖内步霞山。
　　龙岩卫録事参军林佛护墓　在南门外狮山头。妻张氏墓，在东门外七里庵。
　　按察副使祀名宦乡贤金时舒墓　在南安三十一都溪渼杏浦乡。
　　赠指挥祀忠孝乡贤祠林武苴墓　在五都王塘乡。
　　大学士史继偕墓　在四都驷行烛台山。
　　郎中李叔元墓　在三十都霞塘乡英屿山。
　　尚书林学曾墓　敦忠子。在一都前埔乡里头。旧志作在新门外，乃其父及子之墓。
　　乡进士知县苏懋祺墓　在三十六都。
　　赠尚书吴全墓　在三十一都双坑前店乡。全子尚书文度占籍江宁，竖坊墓所。
　　长史司事颜容彬墓　在六都白浦乡。
　　尚书林欲栋墓　在南安三十三都东眉山。
　　解元编修黄志清墓　在南安四十一都麒麟山。
　　都经历黄志源墓　在南安四十一都麒麟山。
　　进士授礼部员外郎祀乡贤李范亷墓　在南安三十三都，土名莲塘乡，有墓庐在右。
　　淮府左长史黄锡墓　在南安四十一都麒麟山。
　　参政王畿墓　在二十六都判山乡龚山原。
　　武进士北京神枢营游击尤应宪墓　在洋店。
　　冢宰庄钦邻墓　在四十一都鹤顶山。
　　赠吏部郎中林光肇墓　在南安三十四都，土名油柑山。
　　尚书林欲楫墓　在紫帽山。册作在三十二都旗牌山古桃园。
　　巡抚蔡侃墓　在三十三都花石坑。
　　知县祀乡贤苏茂祉墓　在三十六都。
　　督学巡按陈保泰墓　在三十二都张园乡，土名大帽山。
　　进士知兖州府祀乡贤周思兼墓　在十九都洋坑结草山。
　　封承德郎南京户部主事晋赠中宪大夫蔡芳琚墓　在三十八都塘西乡，土名荷叶翻水。
　　封承德郎刑部山东清吏司主事李■〈辶罒〉洲墓　在惠安虎窟山。
　　特祀乡贤黏洪箓墓　在南安三都厚卓岭山。
　　指挥佥事王严之墓　在永宁北门外。
　　会状庄际昌墓　在二十八都。
　　进士光禄寺卿黄廷师墓　在南门外三十二都小桥乡，土名橄榄产山，即佳鉴山。
　　进士山西户部主事祀乡贤李廷森墓　在惠安虎窟山。
　　赠御史祀乡贤蔡炫征墓　在二都耘边乡。黄景昉撰铭。
　　吏部郎中林孕昌墓　光肇子。在三十三都火烧宅。
　　进士知府祀乡贤李仕亨墓　安溪人。葬本县三十二都西坑乡。
　　赠大理寺右丞谥忠安黄庆星墓　在九都玉林山。
　　兵部主事黄庆贞墓　在金鸡山。
　　侍讲御史黄庆华墓　在南安三十四都竹洋乡。
　　御史郭必昌墓　在三十七都云谷山。
　　黄景明黄景昉墓　在一都铁灶山。
　　教授陈洪图墓　在三十六都坪上丘田乡府。县志列入国朝。
　　赠布政黄质中墓　在三十六都后坑乡。
