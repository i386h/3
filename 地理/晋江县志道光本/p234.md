<!-- { "loadSidebar": true } -->
　　蔡氏　名珠娘。十四岁许字群观。群贫外出营生，不能婚娶，珠娘与母洪氏十指度活。年二十九，夫殁于外。珠娘念母孑身无依，誓不再嫁。母族怜之，因以一子名扶继蔡家为珠娘弟，以一孙名贤宗嗣林家为珠娘子。迨母殁，珠娘年已五十。葬母后拮据，为弟扶娶妇庄氏，生男一。既而弟与妇俱殀，嗣子贤宗亦殀。现年七十，邻里皆言其女德过人，屋浅隘，未闻有声出户外。事父母以孝闻，娶弟妇和睦无间云。生员庄俊元报。
　　陈氏　名闲娘。七岁许字杨返生。未婚。返生外出经商，卒。翁姑使人到陈家传言，令其择配他姓。氏闻知愕然流涕曰：“儿虽未归杨门，然既受杨家之聘，岂可转移翻覆？”因指天自誓：“生不得为杨家妇，死终必为杨家鬼。”遂终身不嫁，勤苦女红以自给，朝夕持斋念佛，乡■〈尚阝〉称之。现年六十有九岁。生员苏云从举报。
　　以上采访贞女事实未经请旌。
　　王氏　儒士大生之女。幼许配孝廉潘式三之子。潘子未婚而癫，潘遣媒告王，欲听改配。女愁然曰：“一与之醮，终身不改，愿终事潘君。”亲党再三谕意，终不从。父母亦不夺其志。归潘时，潘子已病废，展转床褥数年，王氏服事无倦色。事舅姑尽妇道。迨潘子逝，氏哭泣过哀，亦相继殁。
　　杨氏　前店乡安廷顺未婚妻。许字而夫病殁，氏往夫家奔丧，执妇礼，抚族子泰为嗣，后游于庠。孙永逸亦入泮。至今前店人犹乐道杨氏不置云。
　　以上采节烈纪述编未经请旌。

　　●卷之六十六　列女志【烈女】

　　元
　　王氏女　名珠娘，省元胃孙女。年及笄，值寇至执之。珠娘恐被辱，行至大溪，投水死。处士林周员吊以诗。
　　明
　　林氏　余汝丽未婚妻，名大娘。汝丽商于外，舅姑预迎以归。夫亡于商，氏自缢死。嘉靖间旌表。
　　孙氏　吴廷桂未婚妻。细解经史。夫殁，徒步奔丧，以聘钗拜见舅姑，哭伏奠柩侧自订死期。有助舅资，使治美木。氏走视之，曰：“木以美逾吾夫，非礼矣。”以槥椟来，乃许之。越二旬，取魂帛悬而缢。衣带中书云：“男子勿近我身，女人勿启我衣。”万历间旌表。
　　陈氏　蔡遵课未婚妻，诚要女。遵课旅殁，氏闻讣，匍跣迎柩号哭。预制殓身之具，谢舅姑曰：“吾不能养矣。”蔡氏人多劝止之，曰：“吾若不死，不入此门矣。”绝粒而毙。万历间旌表。
　　陈氏　姚楷未婚妻。楷病故，氏擗踊奔丧，朝夕抚柩恸哭，坚饿而死。何乔远为作哀辞。万历间旌表。
　　陈氏　黄崇橚未婚妻。夫故，氏甫十六岁，奔讣自缢。万历间旌表。
　　以上烈女皆已经旌表。
　　蔡氏　魁乔女。未笄，正德间为广贼所掠，驱之不行，怒骂，被杀于安平桥。
　　无名氏女　嘉靖间，倭入安海，大掠男女。氏手牵一女，背负一儿，被获。贼迫之不从，吓以刃，亦不动也。贼怒斩之，引颈受刀，骂不绝口。
　　林氏　陈廷策未婚妻，名端娘。夫殁，氏请曰：“无殓也，将往死之。”父曰：“而虽许，未币也。”端娘曰：“币与许奚择？”父谨防之。氏曰：“女何往不得死？顾死陈韪耳。”父曰：“婿家贫，死孰周身？”曰：“身也乎哉！”父曰：“婿家贫，死孰标名？”曰：“名也乎哉？”遂奔丧哭哭奠，自订死期。及期，理帛自缢柩旁，三拱而绝。陈故家青阳山下。山下人言，妇赴烈时山鸣三昼夜。
　　蓝明娘　诸生黄祥獬未婚妻。黄卒，明娘闻讣即悲恸自经死。时有司设主入贞烈祠祀之。其家住南门桥，因名为蓝桥。
　　郭氏　曾氏子聘妻。年十九，未嫁夫亡，遂于是夜自缢。数日阴霾不雨。里人立石葬于其夫之侧，大雨乃降。
　　李氏　许适庆远同知杨维清孙某，未字以烈殉夫。
　　施氏　庄姓未婚妻，名来娘，赠荣禄刚甫女。闻夫有恶疾，父母舅姑皆议改适。氏闻之自缢，夫叔际昌诗以吊之。
　　以上烈女皆未经旌表。
　　国朝
　　黄氏　陈士蘅未婚妻。归有期，而士蘅病殁，氏遂自经。雍正二年旌表。
　　徐氏　永春黄成霖未婚妻，名懿娘，许配黄。黄客殁于泉。氏年二十，闻讣自经。兄元辅为殡殓合葬，自是累月不雨。知府刘侃致祭表庐乃雨。雍正五年旌表建坊崇祀。
　　胡氏　村家女。拾柴回家，途遇王路调戏，力拒脱归。路晚又潜入其室，氏呼，路逃。氏忿自缢。雍正十三年旌表。
　　徐氏　黄汝观未婚妻。夫死自经。雍正五年旌表祀节孝祠。以上俱府县旧志。
　　董氏　龚志诚未婚妻。年十八未归夫家，夫殁，闻讣扃户投缳殉夫。时嘉庆二十五年庚辰三月二十三日亥时也。道光元年请旌。
　　王氏　施国丁未婚妻。干隆庚寅八月十九日，夫以疾殁。氏闻讣，恸哭不食，于是日戌刻投缳殉夫，时年二十二。夫家迎其柩合葬焉。绅士赠以诗歌，名曰《奖烈吟》。道光五年请旌。以上俱县案。
　　以上烈女皆已经旌表。
　　郑氏　苏献巨未婚妻。夫殁，闻讣闭户饮泣。夜沐浴更衣，私嘱幼婢曰：“死必合葬于苏。”遂自经死，颜色如生。
　　郑氏　黄道扶未婚妻。道扶卒，讣至，氏即投缳。其母救苏，延至数月，竟缢死。死之日，大风撼里屋拔木。知府刘侃给匾旌之。南安黄永为之传。
　　庄氏　林仰烈未婚妻，名完娘，许配林。仰烈殁，女闻讣，号哭不食，从容自缢。舅家迎柩合葬。知府刘侃给匾旌之。
　　卓氏　黄德观未婚妻，名恬观，奕紫女。夫殁，年十七，闻讣密服投缳卒。黄家迎其柩合葬。有司给匾旌之。
　　李氏　林安郎未婚妻，名香娘。安郎殁，氏闻讣，常绝粒。父母再为择黄姓，纳采时，氏掷彩花于地，曰：“儿为林鬼，不为黄人。”至婚期，遂自缢。距安郎死，甫七月。氏年十八。
　　陈氏　姚思懿未婚妻，名攀娘，以婿贫悔婚，氏死之。通判陈畴九作诗以旌。
　　许氏　杨绸观未婚妻，名娥娘，恭观女。绸观往海外二十余载，断音耗。姑及父母遣嫁，皆不从。守贞至年四十一，绸观终不归，遂绝粒死。杨家义之，迎主祭祀，以绸观侄为嗣。
　　王氏　林汝楚未婚妻，裕曾女，名梓娘。汝楚殁，绝粒，一日闭户自经，年方十七。夫家迎柩合葬，择宗支为之嗣。
　　王氏　诸生施嘉惠未婚妻，同安诠奇女。嘉惠乡试，殁于福州，氏年十七。闻讣奔丧，接柩恸屡绝。孝事舅姑一年，至嘉惠小祥日，缢柩侧。家人合葬之，以夫侄为之嗣。
　　吴氏　黄斌美未婚妻，名惜娘。夫卒，氏奔丧，乞夫侄为嗣。事舅姑孝，后嗣子长娶妇，绅士请匾于有司旌之。遂投缳卒。
　　二陈氏　林如、林良未婚妻。如、良从兄弟也。二陈皆台湾贡生云从女。许如者，曰犹儿；许良者，曰准儿。云从之妻严氏，不欲其女之涉海行也，促为书悔婚。遗其稿，二女见，骇之。未久，林报书至，如已别婚。犹儿谓准儿曰：“我不死，媒其来矣。”作将嫁装，遂自缢。越明年，林书再至，良又别婚矣。准儿曰：“姊已先行，吾待此耳。”亦死如犹儿。犹儿死之日，林如在泉见之，癫。葬之日，有女嘲之，口眼歪斜，跪谢乃巳。云从之室，二女辄现，徙宅而空之。林家人闻而义焉，设主以祭，负其骸归。更葬之处，有老妇，夜见二女年可二十许，笑谓曰：“与若为邻矣。”忽不见，明朝视之，冢迩其居。
　　蒋氏　蔡宾实未婚妻。年十九，宾实卒。氏闻讣，尽出装资，分给亲戚，绝粒七日不死，遂自缢。知县黄给匾旌之。
　　吴氏　蔡元琮未婚妻。于夫忌日自缢以殉。
　　欧阳氏　谢宗源未婚妻。闻夫病亡，哀恸绝粒以殉。
　　以上俱见府县旧志。
　　以上烈女皆未经旌表。
　　柯氏　名贮娘，儒士庄陟冈来婚妻。年十九，夫殁。讣至，氏方澣濯衣捣砧，长叹数声，泪如雨下，誓以死殉，遂绝粒，水浆不入口。父母劝谕不听，姑姊妹行再三宽解，辄以病辞。家人知志不可夺，防护甚谨。至夫殁一七之期，强起部署衣服簪珥，洁素端详，谓其所亲女伴曰：“吾得死所矣。”遂潜入室，阖户端坐，瞑目而逝，颜色如生。使人告诸庄家，伯氏来视殓，如丧妇礼。卒哭，议嗣设主，舁榇归葬。里人进士知县林聪、功伯孝廉柯廷璟、夫兄孝廉庄拔英并为之傅叙。阖邑及两家绅士俱有诗章歌词以纪其事。举人庄可敬举报。
　　颜氏　名变娘，洪廷俊未婚妻。年十八，夫殁，氏哀恸不已，誓与夫俱亡。父母劝以他适，不从。嘱邻媪再三劝之，又不从，曰：“吾生为洪家妇，死当为洪家鬼。”遂不食死，后夫家迎其柩与夫合葬焉。生员洪恩举报。
　　王氏　名■〈礻粤〉娘，儒士黄培献未婚妻。年二十，夫殁。氏闻讣欲往奔丧，矢志守节。父母怜其年少，力阻之。屡欲自尽，以家中严防，不得遂志。越年，父母将为择配。氏侦知，晨起理妆，悬梁自缢，颜色如生。其夫兄以子为嗣。邑绅士义之，多为诗歌纪其事。生员王必昌报。
　　张氏　名引娘，吴柳观未婚妻。年十六，夫殁。氏闻讣，吞声饮泣，请于父母，欲往奔丧。即具素服，嘱族婶偕行。近夫乡数里，山下有一深潭，氏绐族婶先诣夫家传知，行未数武，回顾，引娘已投水死。夫家义之，具衣棺殓葬于山麓。至今乡人塑像以祀，颇着显应。廪生吴翘楼报。
　　王氏　监生王振铎女。夫荡检无行，穷迫悔婚。氏闻之投缳以殉，时年二十七。举人王文猷举报。
　　黄氏　周广良未婚妻。年近二十，夫外出，久无音问，父母议改配，氏闻知投缳缢死。举人柯琮璜举报。
　　郭氏　名戍娘，九都郭厝乡人。十岁许吴门，年二十未婚而夫殁。有议婚者，父母欲许之。女不可，竟闭户自缢死。进士王垣京传之。
　　萧氏　名□娘，十都潇湘乡人。五岁许王门，夫游粤多年，别娶生子。翁姑以其子不归，欲听氏父母改适他姓，求婚者踵至，女坚执不可，以死自誓。后竟赴水死，时年二十三。父母徧寻不得，翁姑至，尸自浮出。进士王垣京为诗纪其事。
　　洪氏　名凑娘，许尚论未婚妻。闻夫殁，屏去妆饰，身服缟素。有向氏父母议婚者，氏闻知，誓以死殉。遂自缢，时年十九。生员林清英举报。
　　施氏　陈神贯未婚妻。年十七，夫殁，氏闻讣悲泣，绝粒数日。其祖父锺爱于氏，劝慰多方。越十四日，竟自缢死。夫兄迎其柩归葬，以四子嗣之。
　　以上烈女采访事实皆未经旌表。
　　苏氏　张园乡苏回春女。年十八，乡里遭寇劫，亲邻咸逃走，女被执。绐贼曰：“藏有首饰器物在某处，请取以偕奔。”贼释手，女投井死。茂才杨龙见作诗吊之，为纪其事。采节烈纪述编。
