<!-- { "loadSidebar": true } -->
　　在兹山房　在新门外笋江。亦林孕昌筑。〔自序云〕笋江在兹山房，余小子所草构，耕隐而鸠子弟读书其中者。每慨绝俗虚名，焦心正学不讲，有问及身心性命之故者，辄指之为迂，诋之为伪，而后生新进，粗知章句，便脍炙李秃翁之书，间以翻案为奇，行以■〈斤〉■〈施，代方〉为高，致酿成轻薄，渐为世道之忧。思一起而维之，顾余非其人也。因忆何镜山先生倡学耻躬社，一时文风稍振。而家大司徒省庵先生，于不二精舍，谆谆讲解，环桥屦满。所刻小学一篇，尤为训蒙要领。近日黄季弢布衣结社升文，里仁为美。童冠与偕，一歌一咏，犹有先民之典型焉。余不敏，谬师其意，而述其言，庶几夙夜自警，并以教吾子弟。若夫道南一脉，羽翼圣教，则惴惴未遑也。请以俟之君子。
　　登瀛亭　在十九都。宋季建。
　　海岸亭　在二十六都。匾曰“海会堂”。俗呼海岸亭。岸有长桥七百七十余间，建置修葺，已详在桥梁志中。蔡清有记，见桥渡。嘉靖初年，海岸又坏，郡侯李缉、张心再修。〔陈琛为记并诗云〕海岸起自八里亭，历土岸、东山、棘巷、新亭、洋坂、涵江、陈埭海岸、龟湖、塘头，曲折四十余里。僻在海涯，非官府往来之冲，以故蓁塞泥滑，岸倾石坠，大潦而舟无可渡，阴雨而马不敢行。人甚苦之，而难于修整，而海岸之整为尤难。乙酉秋，余以诗白于太守高侯越曰：武侯治西蜀，道路皆整新。为政务精密，千载仰斯人。江路怨泥滑，山路苦荆蓁。咨诹劳太守，欢喜动泉民。高侯答曰：吾将之朿矣，二守李侯摄政于兴化，而节推张侯掌府事，当代吾劳。张侯慨然以为己责，选召好义能事之民，喻之以善事好为，戒之以公事勿怠，趋事者必赏，梗事者有惩。随地起工，劝人助财。其费财少，而费工多，而海岸之费则甚多。阅八月余而事毕，行人欣便。李侯羡曰：役民而民忘其劳，且不自有其劳而归劳于我，盛德君子也，何可以无颂？余于是喜而为之歌曰：百里崎岖困马蹄，担夫未暮问鸡栖；春江一笑路如砥，多少鹧鸪不敢啼。又歌曰：石岸迢迢入海低，东山棘巷草萋迷；砂平石稳江如练，应有行人说凤溪。李侯名缉，晚号春江，江西余干人。张侯名心，号凤溪，浙江余姚人。
　　牧马场　唐柳冕以闽为六朝牧马之地。宋天圣中，向纯尝提点福泉兴化，养放海屿马匹。乾隆府志《拾遗》云：柳冕河东人，贞元十三年为福建观察使。冕生长河东，徒见其地多马，谓闽中羊马不息，奏置牧区于东越，名万安监。又置五区，泉州悉索部内马、驴、牛、羊之数，合万余，游畜之。不经时，死耗略尽。复调充之，民间怨苦，坐无状，代还。
　　陈山人鸥池馆　在石笋南。明朱梧有诗云；于陵避世弃缨簪，百尺高楼石笋南。鸥鹭同群长不厌，金银无气又焉贪。一竿丝竹投青镜，半榻衣荷惹翠岚。独有违风东海鸟，时论秋水宿江潭。
　　龙湖亭　在十四都龙湖之旁。元至顺二年建。
　　濯缨亭　在沙塘。元季建。明洪武间重修。
　　十里湖光亭　在二十七八都盈塘。永乐间重修。
　　德星亭　元至顺二年建。
　　远观亭　洪武间重建。上二亭在三十五都。
　　迎恩亭　在永宁卫城西。永乐间，指挥沈谨建。又福全千户所城西亦有迎恩亭，成化十年千户蒋辅建。亭西有庵，为憩息之所。
　　归云亭　在府城西南三十三都。今废。
　　永嘉室　在金鞍山。金鞍俗谓之小辜。相传辜氏女显迹神异，故名。室可二丈许，有赵永嘉者隐焉。常唤虎守室。一日山下人送饷，永嘉酧以草叶一榼。山下人怪之，弃以饲牛，牛食叶，酣睡连日。就问，复采草叶为解，牛乃醒。或云，与朱文公同时，尝行山下，遇同人问之，知曾为同安簿厅卒，曰：致意朱公，吾赵永嘉也。文公就访之，相与游览山川之胜，曰：此地二百年后，当为车马之区。后，洪武中，置永宁卫，筑卫城。即其处也。
　　齐天岩石室　在十五都福全。为蒋八公读书处。题句云：元武大冈，俊秀由兹发迹；齐天石室，豪雄到此低头。
　　深滬　狮山地名也。上有石刻“深沪”二字。字画明晰不昧，与罗裳山画马石刻相似。世亦传为罗隐所书。
　　宝泉井　在十六都深沪。其深四五尺，底为石，泉自旁出。视之不过一勺，而可供千家之饮，日夜汲者无数。虽大旱不竭。
　　龙须泉　亦在深沪。海潮至，则为沙水淹没，潮退仍开泉口。其水清甘，可给万人。
　　祥芝大堡　在二十一都。邱钓矶设教其地。一日朱子过访，忽生芝草，香闻数里，因名祥芝。地多竹，因大书“小山丛竹”四字。题一诗云：林头枕是溪中石，井底泉通竹下池。宿客不怀过鸟语，独闻山雨对花时。
　　安平西塔　在八都。宋绍兴二十二年，曾生、李廿五娘造砖塔于西桥头，名曰瑞光塔。五层六角，旁各有门。高八丈，周围四丈八尺，径阔三丈余。明万历三十四年，太傅黄汝良重修，易名为文明塔。国朝康熙五十八年己亥重修。嘉庆十二年丁卯黄元礼、施继辉等重修。按《安平纪略》载：明嘉靖九年，岁次庚寅，里人就塔上燃灯，辛卯黄国宠、柯实卿、林大任中。壬辰，实卿联捷进士。万历十八年庚寅燃灯，辛卯黄志清登解，陈廷一同榜。国朝康熙四十九年庚寅燃灯，卒卯柯国乔、蔡增勤中。道光十年庚寅黄元礼、柯琮璜复燃灯。又自明迄今，每次重修，是科皆有登榜者。万历三十四年重修，是年李拯中。国朝康熙己亥重修，庚子黄元锺登武解。嘉庆丁卯重修，戊辰施继源中。斯塔也，不诚瑞光文明也哉！
　　安平东塔　在八都。宋绍兴二十四年，转运使高连惠以高仕舍地七亩，造砖塔于东洋桥头，名曰龙兴塔。明万历三十四年，黄陈二氏重修。国朝康熙三十四年五月初六日辰时大雨，塔坏。
　　关锁塔　在宝盖山上。《闽书》：登之可望海舶。俗呼“姑嫂塔”。塔中镌二女像，游人拾瓦掷之，中者生男，不中者生女。
　　双明亭　在府治东南石井镇。亭巍然临流，群峯秀丽，环拱其上。
　　迎春亭　在迎春门外。国朝康熙五十六年圮于水。后屡议建，未果。按：礼，岁迎春于东郊。后因亭圮，职司者始成礼于城楼上。此一时之权宜，非制也。今亭址没为民居，撤而复之，礼钜而费微，亦在位者所亟宜留意也。
　　君子亭　在三十都。
　　得月、清风二亭　在三十九都。
　　又：
　　尚友斋　陈彦违所居。郑侠为之记。
　　茅亭　阵洪进宴游之地。今废。〔宋郡守韩元吉诗云〕陈氏当年为胜概，吾徒今日作良游。时迁代谢皆如此，细雨灯花莫浪愁。
　　闻钟亭　洪武中，百户吴成重建。
　　广济院　《闽书》：五代时，留从効与朱文进鏖战于此，杀伤过当，坎地瘗之，号“千人冢”。后因建庙，以荐冥魂。以上四条不知何处，又县志有锦溪草堂，处士张巽藏修处。查张巽是惠安人，草堂不言何处，不定是在晋江也。

　　城中坊

　　宋坊
　　镇雅坊　旧名承宣。宋守萧国梁易今名。
　　忠节坊　为石城。教谕崔惠死节立。
　　儒林坊、泮宫坊　上四坊在谯门，南抵德济门直街之中。
　　远华坊　宋湖(府志作河)南宪石赛故居。
　　通籍坊　旧名阜财。因别驾陈详易今名。
　　登贤坊　旧名“佚老”。郡守叶廷珪为刘釜立，改今名。
　　郡庠坊　在府学南。
　　通远坊　上五坊在谯门，南抵德济门直街之左。
　　闤阓坊　在仕曹巷。宋时贾肆皆聚于此。
　　好义坊、好德坊、熙春坊、师模坊　守吕用中辟。郡人张过典教，因名。
　　育材坊　在府学前。上六坊在谯门，南抵德济门直街之右。
　　中和坊、状元坊　绍兴三十年，为梁克家立。
　　衮绣坊　守姚宪为梁克家立。
　　桂香坊　为给事江常立。
　　相门神童坊　为留正孙元治立。
　　清节坊　“节”，府志作“政”。为陈从易知广州，不蓄南物，立。上七坊在谯门，东抵仁风门直街。
　　南俊坊　郡人崔珙三世五登进士，时人以为南方之俊，其居在焉，因名。
　　鼎甲坊　为林洽、林瀛、罗知古相继登甲科立。
　　卿月坊　为朝议大夫陈京立。
　　论秀坊　为秘书郎温华立。
　　定居坊　为通判王维则立。上五坊在谯门，东抵仁风门直街之右。
　　帅节坊　在观下巷。为柯龙图述帅师于闽及广立。其居在焉。后改为公惠坊。乾隆府志讹脱，县志依旧志改正。
　　绣衣坊　为广东提刑杨注立。
　　耆德坊　郡守程卓为尚书杨炳立。上二坊在南俊坊转元妙观前街。
　　兴德坊　为别驾徐瞻立。
　　麟应坊　为知宗赵不■〈庴，思代日〉立。
　　三秀坊　郡守颜思鲁为赵善新、汝仿、汝偰父子同第进士立。
　　文昌坊　宋颜棫徙居于此，郡守王会龙为立坊。上四坊在桂香坊，北至朝天门街。
　　仙桂坊　为梁熙志兄弟同登进士立。
　　忠义坊　为苏缄立。
　　良弼坊　李邴居宅在，故名。
　　献规坊　郡守程卓为傅伯成立。
　　挺烈坊　为李邴孙户部侍郎訦立。上五坊在鼎甲坊，南抵通淮门街。
　　平易坊、省魁坊　嘉定间为省元王胄立。
　　棣华坊　为宋程、宋穆兄弟相继登科立。
　　会通坊、魁甲坊　淳熙十四年为吕中立。
　　博学宏词坊　嘉泰四年为留正孙元刚立。
　　亚魁坊　绍定间为进士陈晋接立。上七坊在谯门，西抵义成门直街。
　　高桂坊　郡守王十朋立。〔十朋诗〕书生未折桂，短檠事然膏。一朝桂入手，不记灯窗劳。回视纸上语，弃置等弁髦。曲学如公孙，高第何足褒。温陵号多士，呦呦食苹蒿。胪唱十年间，魁亚出二豪。向来此坊中，一门五梦刀。月中仙子归，天香满蓝袍。大对压鼂董，同登尽刘曹。嘉名换扁榜，铁画新挥毫。我欲成其美，远大期伊皋。桂高固可喜，更看名节高。
　　万石坊　郡人石选与四子俱出仕，时人号万石君，因名。
　　义泉坊　内有义泉井。
　　忠厚坊　旧名萃贤。赵希襄易今名。《八闽通志》：希襄，考之郡志无此名。惟宋南外宗正司知宗有曰赵希衮者，疑襄字即衮字之误。
　　昼锦坊　为谢仲规立。
　　宣明坊　为光禄寺卿林杞立。
　　绿埜坊　宋留正归休之所，因以名坊。上七坊在谯门，西抵义成门直街之左。
　　光华坊　为郑良弼立。
　　忠孝坊　宋太宗尝称，枢密刘昌言忠孝，里人因以名坊。上二坊在谯门，西抵义成门直街之右。
　　永盛坊、魁武坊　郡守汪大猷为林宗臣立。
　　彩华坊　郡守陆藻为提举张祐二亲具庆立。
