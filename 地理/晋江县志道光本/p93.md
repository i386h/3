<!-- { "loadSidebar": true } -->
　　文王之政，关市不徵，而《周礼》太宰所职，有关市之赋权，亦仁政所不废也。泉自台湾既入版图，海舶远通，而晋江南关外始设关税。盖国家柔远惠商，非若有明之时，中官四出，奸民夤缘，始以病民，继并病国也。夫货物之聚，经费爰资，而崇本抑末，谋猷亦寓。要在司其事者，无额外之科，无中饱之患，使惠泽得以旁流，而胥役亦无难于稽察也。志榷政。
　　国朝康熙二十二年，自台湾入版图后，靖海将军施琅请设海关。是年始设命户部司官一员，榷徵闽海关税，一年一更。至雍正七年，议归巡抚兼管泉州海关，越后巡抚转委道府权徵，今复归镇闽将军辖理。关设在南门外等处，凡商船越省贸易出入者，官司徵税。
　　南门外税口一所
　　法石税口一所
　　蚶江税口一所
　　马头山口一所
　　安海税口一所
　　臭泥哨一所
　　陈埭哨一所
　　通省税额徵银六万六千五百四十九两零，又铜觔水脚银七千两，共银七万三千五百四十九两零。现在此处各口徵税，只就船只出入多少徵收报解，原无定额。
　　又杂税各款
　　一车桥盐税一千五百九十两，原归场徵，就盐每担徵银一分，按月解府汇总，除正额外羡余银两按月造报解司。
　　一浔美场盐税一百六十两，附入车桥盐税并徵。
　　一浔、■〈氵丙〉二场坵船引税银三百四十七两零一分八厘四毫零。
　　一船网渔税银五百二十六两二钱八分四厘。
　　一府额县徵船引税银一百九十一两二钱一分六厘。
　　一牛税银三两。
　　各处货船到关，即令该商将货物舱口据实开单，投管关衙门过硃，立即查验，算明税课，令商亲填单簿，将红单给商，每日两次放关，随放随即验单截角，再于单尾用戳记将到关、放关日期填明，以便稽查。其有任胥吏勒索阻滞者，查出治罪。
　　厦门商运船只，不许越赴泉州府属之蚶江口渡儎。泉州府属之蚶江口商、鱼船只，往江、浙及福州省城、福宁、福安等处贸易，责令蚶江通判查察挂验放行，如有违例偷渡台湾、人照不符及夹带禁物等项，查拿究治。
　　福宁、兴化、泉州、漳州等府所属沿海小港，及台湾府属各处小港，均责成沿海各属及守口员弁实查禁。如有拿获无照船只私渡者，船户照越渡缘边关塞律治罪，船只入官。倘有夹带违禁货物出口者，各照本律分别治罪。有照商船因风漂泊收岸者，守口员弁验明牌照放行。
　　淡水内渡商民，免其给照，饬令取具行铺认保，开明姓名、年貌、籍贯，由船户持交管口员弁，验戳放行。
　　渡台商民不由行保人等查明出结，报明该管同知衙门给照挂验。私自偷渡者。照私渡关津律治罪。行保人等知情故纵者，一体坐罪。
　　闽广贩货进天津口，按原定章程减半纳税。如货物一百斤，只按五十斤收税。每银一百两，按七六折扣收银两，由本地赴奉天贩运米石进口之海船，每粮一百石。江、浙、乍浦、上海贩货进口之河船，每货物一百斤。均按七六折扣收税银。
　　客商漏税，照律治罪，货物一半入官。若所漏之税为数无多，分别议罚，免其究治。闽海关如所漏之税止数钱至一两者，倍罚其税。一两以上至三两者，三倍其税。三两至五两者，五倍其税。五两以上者，照律办理。
　　海船到岸，即将货物尽实报官抽分，若停歇不报，及虽报而不尽不实者，分别治罪，货物入官。
　　凡铁觔、铁货、废铁，令海关监督严禁出洋，其有变卖与商、渔船只潜出外洋者，照觔数多寡，分别治罪。
　　各处船只出口，准带煮食铁锅，其有额外多带铁锅出洋者，照废铁出洋例治罪。沿海樵采带船只，每船止准带铁锅一口，每人止准带斧斤一把，在船人数不得过十人，令地方官于照内注明，出入查验，若有夹带出口及进口缺少者，均严行究治。
　　直省徵收落地税银在府州县城内者，照例徵收，其在乡村者全行禁革。以上查则例载。)

　　●卷之二十五　蠲政志

　　民为邦本，食惟民天，易田畴，薄税敛，经邦之要。于是乎存复于其间，水旱凶荒，则有蠲政恤典，以庇穷黎。统观前古时沛恩施，而薄赋轻徭，本朝为最。又遇恩有赦，遇灾有恤，凡皆博施济众，使薄海之内，僻壤穷乡，无一夫之不被泽也。晋江弹丸之地，土瘠民贫，遇饥馑则不能自给，然天恩特下蠲赈，时闻浃髓沦肌，咏歌载道，斯海隅日出之乡所由共底于康阜也。志蠲政。

　　宋

　　太平兴国三年五月，赦免给复一年。《宋史》。
　　八年四月，帝览福建版籍，谓宰相曰：“陈洪进只以漳、泉二州赡数万众，无名科敛，民所不堪，比朝廷悉己蠲削，民皆感恩，朕亦不觉自喜。”续长编。
　　至道二年闰七月，诏福建民负人钱没入男女者，还其家，故匿者有罪。《八闽通志》。
　　四年，除民岁丁钱。《通志》。
　　大中祥符四年秋七月，除闽、浙、荆湖、广南输身丁钱四十五万四百贯。《宋史》。
　　皇祐三年十一月，减泉、漳、兴化军丁米。《八闽通志》。
　　建炎三年，诏减福建上供钱三之一。《八闽通志》。
　　绍兴二年四月，赐福建赏军钱十万缗。七月，悉蠲被兵之家田税，八月赈饥民。《八闽通志》。
　　五年，蠲福建诸州军借拨常平钱米。十二月，赈饥民，命监司帅臣分选僚属及提举常平官躬行检察。《八闽通志》。
　　十四年三月，蠲汀、漳、泉、建四州被贼残蹂民户赋役一年。《八闽通志》。
　　十六年，赈福建被水之民。《八闽通志》。
　　十九年，以汀、漳、泉三州民田被贼蹂践，蠲其二税。《八闽通志》。
　　淳熙十一年旱，赐福建米二十五万石，赈粜一万石，赈贫乏细民。《宋史》。
　　端平元年六月，诏蠲泉、漳、兴化三州丁米钱。《八闽通志》。
　　祥兴元年，诏两淮运粜五万石，赈泉州军民。《八闽通志》。

　　元

　　泰定元年十月大饥，赈济。《八闽通志》。
　　至元二十五年十二月，贼张治囝掠泉州，免泉州今岁田租。《八闽通志》。

　　明

　　洪武十三年，诏免田租。《八闽通志》。
　　二十六年，诏有司赈饥，毋俟报。《明鑑》。
　　三十一年惠帝立，赐明年田租之半。《明鑑》。
　　万历七年秋八月，减均徭加派。《明鑑》。

　　国朝

　　康熙十五年，康亲王疏免福建十六年分并以前钱粮。
　　二十五年九月，免福建本年未完钱粮并二十六年上半年、二十七年下半年钱粮。
　　四十九年十月，免福建四十八年以前积逋，仍免五十年全年钱粮。
　　雍正五年，郡城米价腾贵，有司发仓平粜。奉旨截漕赈济，民赖以苏。
　　雍正六年，晋江、南安、同安秋旱，十一月，钦奉恩诏闽省州县有数处微欠雨泽，将康熙五十五年起，至雍正四年止，带徵民欠地丁银三十三万八千三百余两，概予蠲免。
　　乾隆三年二月，奉部咨内阁抄出，奉上谕，闽省丁银匀入地亩已经多年，但剔出所匀丁银，未经裁免，仍属民累，著将应纳丁银悉行免徵，永著为例。八年，奉恩旨允闽浙督臣请将浙江尾帮漕米截留十万石，运赴闽省，以备缓急。
　　十一年，恩诏通免闽省钱粮。
　　十三年，晋江、南安、惠安、同安四县晚禾被旱被潮，奉上谕蠲免钱粮，并发项赈济。
　　十四年，恩旨轸念民艰，于蠲免之外，借给口粮。
　　十七年七月，泉属偶被风水大灾，奉上谕赈给口粮，并发库项散给修理房屋。十月，复奉恩旨加赈口粮一月。
　　十八年，因前风水偏灾，将蠲剩钱粮，奉上谕缓分三年带徵。
　　三十五年，奉恩旨蠲免额徵地丁钱粮。
　　四十二年，奉恩旨蠲免额徵地丁钱粮。
　　五十五年，奉恩旨蠲免额徵地丁钱粮。
　　六十年，大饥，至嘉庆元年止，时漳亦饥，米价每升百文，奉恩旨允闽浙督臣奏拨浙江、江西及本省运米二十万七千六百五十九石二斗零，平粜赈济。
　　嘉庆元年，奉恩旨轮免额徵地丁钱粮并缓徵带徵。
　　二十一年四月十八日平粜至六月十五日止，共平粜米六千六百石四斗八升。奉恩旨允督臣、抚臣奏拨延、建、邵三府米谷解运归补。
　　二十三年，奉恩旨赦免积年正耗钱粮及遇灾缓徵带徵银谷，自二年起至二十二年止，一十三万二千八百七十两零四分四厘。又豁免屯粮谷一万二千七百三十七石一斗三升九合四勺。

　　●卷之二十六　土贡志

　　《夏书》记九州之贡，《周礼》传九贡之名，土贡不自今防矣。惟辟玉食万方，故本朝节用薄敛，亦有输贡之条，但必视其地所产土物堪采作供者耳。晋江虽产荔支，未尝与南安同献，即清源产茶昔甚著名，今几无有。盖晋江物产只足给民间日用之需，非有珍奇之品宜于厥包，以进包匦加虔也。

　　●卷之二十七　蕃市志

　　晋江辖地虽滨海，不立蕃市，盖夷舶不到之区也。内惟蚶江、永宁、祥芝、深沪数处，或造小船，不过商渔贸易而已。其船上可通苏、浙，下可抵粤东。即台湾运载，亦用此船，未尝更造夷舶所售货物，台湾惟米、豆油、糖，运到蚶江，出入稽查系海防厅管理。苏、浙、粤东所载糖、物、棉花等货，往来皆由南门外海关查验，以防私贩私售，故未尝立蕃市之法云。

　　●卷之二十八　职官志【文秩】

　　封建废而郡县开，百里之寄，民人社稷，比诸三代侯伯之疆。自郡而上，至于督抚，皆受天子命，抚此土，治此民，故官无论崇卑，职无分文武，要以膺爵受禄，不负国而不负民，斯可以不负吾身也。闽自无诸建国，爰有长民之司，而设官分职，至唐略备，历代沿革不同。晋江一邑，以形胜人文争雄上国。生斯土者，叨朝廷之恩施，而良有司之鼓舞振兴，亦不可没也。若乃贻讥尸位，或并厉斯民，斯无足取。而我朝慎简官方，所由久安长治者也。志职官。

　　历代泉州府以下职官考

　　唐《文献通考》：武德元年改郡为州，改太守为刺史。天宝元年复改州为郡，改刺史为太守。
　　《唐书·地理志》：泉州上郡。《百官志》：上州刺史一人，掌宣德化，岁巡属县，观风俗，录囚，恤鳏寡。别驾武德元年改长史为别驾，主贰州事。长史司马各一人，录事参军事一人，录事二人，司功参军事一人，司仓参军事一人，司户参军事二人，司田参军事一人，司兵参军事一人，司法参军事二人，司士参军事一人，参军事四人，布令一人，市丞一人，文学一人，助教一人，医学博士一人，助教一人。
