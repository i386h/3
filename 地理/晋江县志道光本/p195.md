<!-- { "loadSidebar": true } -->
　　许鹤振　先世宋侍御璋由莆来晋，居蓬山溥济庵，其舍宅地也。家藏有豹山《孝经析义、训词》诸书。振幼孤，行佣养母身无完衣，而母极滋味。有兄仲友为诸生，早殁，嫂李氏自经以殉。振岁遇斯，日流涕呜咽。当海氛播迁，族居奔窜，独奉侍御及累世神主豹主遗书以遁。祀不斩而书存，此其以孝逸者也。太史龚必第为之传。
　　王传　不知何许人，康熙间僦居晋江黄氏宅。年老无妻子，卖草为食。人呼卖草翁。日从市归，便闭门焚香吟哦。时阮旻锡结泉山诗社，传窃其社题之作，锡见大惊，询其履历，终不肯言。后题诗南安不老亭和丁一中韵，邑令某继游诵诗，急使人物色之，传遂避去，不知所终。
　　黄增伟　以随征台湾授左都督。屏去不仕，遨游吴、越、豫、楚间。所至触景陶咏。中年归家，诗酒自娱，力行孝友。敦睦诸善事，著有《傲湖诗集》。

　　●卷之五十八　人物志【方伎】

　　明
　　余廷瑞　　张寿
　　郭锺　　　李锺衡
　　陈璜　　　陈于王
　　庄心贤　　郭汉
　　蒋际酉　　李阳
　　连希谷　　苏朝传
　　伍金祚　　李元达
　　陈从尧　　黄学洙
　　王弼　　　林锺
　　郑毓季　　王朝佐
　　国朝
　　陶碧　　　周之翰
　　谢珪　　　路鼎璋
　　黄良仪　　诸葛晃
　　万绍炳　　周晋玉
　　施光发　　庄克征
　　倪梅英　　郑纯一
　　林泉　　　陈岳
　　何天伯　　东皋屠者
　　蔡泗德　　颜僎
　　郭徽　　　潘灵芝
　　王蓼　　　朱天贤
　　丁燧　　　庄肇浤
　　颜世业　　黄大临
　　郭士昙　　黄秉衡
　　颜志高

　　明

　　余廷瑞　世业医，得张长沙五运六气之妙。洪武中，以荐授医学正科。闽郡郑定、庐陵胡广为赋《橘井秋香诗》。
　　张寿　字乐静，永宁卫人。工书法，善文词，今承天寺月台其手书也。孙宏纲，进士，五世孙勰美，举人。
　　郭锺　字允懋，究心岐黄，博览医学诸书，精其艺。子彬，世其业；孙楠。
　　李锺衡　工诗文。有画谱。作翎毛花石，生趣非一状，吕健称其神腕。同时有何龙，王建章、蔡应绵，皆以善写生称绝艺。
　　陈璜　为人磊落负奇气。画笔潇疎闲放，有米颠、倪迂遗法。
　　陈于王　工篆隶，善诗画，镌刻图章尤精雅绝伦。今开元寺粉树八分书紫云屏是其遗迹也。
　　庄心贤　写生活现，名著闽中，称为虎头后身。又有王兴，能画浮屠佛像及大士。
　　郭汉　善绘山水翎毛，点缀成象。喜草书，摹仿诸家，随时变易，人莫验其笔迹。尝题其壁曰：“安分身无辱，知机心自闲。”年五十一卒。
　　蒋际酉　精于医术。途遇舁新丧往葬者，木内滴出鲜血，惊问之，曰：“胎产不下，绝已终日。”际酉曰：“形僵气绝则血淤，血鲜来败则神存，速救无害。”主者启视之，果面颜不变。际酉曰：“心系甚微，此胎婴被触惊持母心，系急则气绝，系舒则复苏。”遂砭一针，婴痛释手，呱然下地，母子俱全。道路传为异闻。其他奇验，率多类此。卒后传有枳术丸等方行世。
　　李阳　初为儒，得异授岐黄术，活人无数。年八十四卒。
　　连希谷　得海上丹方，医有奇效。子孙皆以善医名。
　　苏朝传　善范铜器，凡彝鼎博山之属，一经铸作，无不精美，尤善为仙人海鹤之像，至有高丈余者。
　　伍金祚　素好临池，楷法能臻其妙。又精于行草，凡晋唐拓本，以及名公真迹，一临摹，辄得其神。游于粤而卒。
　　李元达　善写竹。
　　陈从尧　精于弈。同时有蔡学海者，亦以弈名。
　　黄学洙　善楷书。初学晋帖，从复益以欧、虞、颜、柳书法，著名当世。学使者爱之，拔置诸生。
　　王弼　小名盛世，工诗文，书画尤善。塑土、写真及诸仙佛像，独造其微。同时又有何朝宗者，寓郡城，善陶磁像，为僧伽大士，天下传宝之。
　　林锺　习岐伯术，解阴阳，第用以怡神自调摄，性不豪饮而喜佐饮酒中耳。语多针砭之谈，与之促膝半宵，胜服还元丹数倍云。
　　郑毓季　托于禄命之业，工于诗，盖贤而隐者也。著有郑毓季诗，何乔远为之传。
　　王朝佐　字邦翰，以诗鸣。善书画，工山水，学董北苑、米南宫，自成一家。画鸡尤工妙，每题咏挥洒，辄出人意表，得者咸藏珍以为荣。吴郡文征明尤推重之。

　　国朝

　　陶碧　字石公，顺治年间人。能诗，尤精篆印。时莆人吴晋技噪都下，周亮工著《闽小纪》，甲陶而乙吴，世以为允。且工小楷，人咸称其刀笔入妙，毛颖入能。著有《印镜》，邑绅丁■〈火阜〉、詹允捷为之序。
　　周之翰　字维侯。为诸生。草法自然，莫可名状。
　　谢珪　为诸生。清介绝俗，楷书师王宠，自矜贵，不肯寻常予人。
　　路鼎璋　太学生。小楷学郭鼎京。京，福清人，其字浑身筋骨，相传福州大路中有“绵亭”二字，即其书也。路力追之，亦不肯滥作，故留者甚少。
　　黄良仪　精星命，多善行。游粤，回经香山，有穷途投水者，救起，分金济之。
　　诸葛晃　善唐隶，未有嗣音。
　　万绍炳　号窳谷。遵例急公，授荆溪县。善摹名迹，尤醉心国朝王翚山水用大青绿。凡大青绿最难用，明惟征仲擅此技，而绍炳秀贴光彩，迥异时人。非大得意，亦不肯为也。
　　周晋玉　字连章。书法道劲，气骨仿古名家。尤工诗及古文词。性孝友，慎取与。康熙间以国学生与修明史。靖海侯施世范、参政郑缵祖极器重之。
　　施光发　善画小幅山水。片楮间具万里势，明媚秀劲，不施浅绛，步步生活。子元德，亦善翎毛，颇足掩近画家。
　　庄克征　儒童。善楷书，学王右军，极为邑侯胡格器重。妻吴氏，亦能文善书。子天泽，孝行，精医，书法亦工。
　　倪梅英　善花乌草虫，尺幅皆足宝贵。
　　郑纯一　字小霞。精易卜，善画，写猫儿及蟹尤工，诗文亦脱俗。
　　林泉　能诗，书、画、篆文无不考究。乡士大夫及四方游客多与往来酬赠。著有《墨林》、《印林》、《倦游草》、《霜鬓吟》。
　　陈岳　字降生。以画名，尤工毛羽，图形设色，一时莫及。性颇矜惜，虽权贵家，稍拂其意，即饵以重赀，不为下笔。
　　何天伯　以医名世。凡素、难、脉、诀、经、方、本草十三科之旨，皆洞极精微。晚更详究太素脉理。言人休咎，丝毫不爽。今城隍庙种德堂徐镜心万应神曲，名驰天下，其所授也。卒，葬于花园后城边之麓。
　　东阜屠者　不肯自言姓名，以屠为业，暇则闭户著书。土墙、茅屋、花竹幽清，入其中，不知其为屠者室也。善写芦雁，无款识，惟用一图章“东皋屠者”四字而已。著书甚多，曲江廖燕为之传。
　　蔡泗德　字邻卿，康熙年间人。幼慧，善弈。会国手吴瑞征来泉，尽得其传，一时无与敌。后游京师，有娄子恩者，绝艺无对，泗德与较，再弈再胜。
　　颜僎　仪凤子。精诗画，山水、菊花，芭蕉皆肖父入妙。尤笃伦纪，为时推重。
　　郭徽　书法摹仿右军。画则人物，山水、花鸟、禽鱼，曲尽妙境。尤工指头画及水墨牡丹。当道暨缙绅延致之者无虚日。当事礼请乡宾，辞不赴。郡守尹靖阿赠匾曰“名崇月旦”。年八十一卒。
　　潘灵芝　邑诸生。能诗，所画山水，卓然名家。
　　王蓼　字飞卿。善书画，其大字尤横绝一时。
　　朱天贤　少孤，事母孝。精医学。游外国，王病，亟投以良剂立愈，酬金币不受，请释内地死罪刑，全活二百余人。
　　丁燧　郡诸生。性直行方，精草书，彷佛怀素。文士造门求字者常数十人。后隐于笼头山，一室萧条，名花异草，法书古画，怡然自得。卒年七十五。
　　庄肇浤　家贫，事父母孝。以卜筮为业，占验辄奇中。与名流交游谈论，陶然自得，而世味澹如。著有《谦斋集》。
　　颜世业　工诗，精于琴理。为诸生，有名，著《屺园集》、《次瞻堂稿》。处伦纪，敦笃可风，而兼擅材艺云。
　　黄大临　乾隆甲子岁贡。为文深厚有力，琴棋诗词，皆造其妙。尤长于声歌，以词曲名家。
　　郭士昙　精画事，山水人物俱能传神。凡布景设色，舟车亭榭，川原树木，皆追忆其生平所经历之处而酷摹之。尤工毛羽，细腻分明，与陈岳手笔相彷佛。
　　黄秉衡　世传医业，复得异人指授。济世为怀，以疾相延者，每辍餐应赴，弗计申酬。所试辄效，人称名医。
　　颜志高　孝友，精医学，每岁施灵丹数百。有子孙延医祖父，概不受酬。郡守张延乡宾赠匾曰“至仁不伐”。

　　●卷之五十九　人物志【流寓】

　　论曰：贤哲之士，到处流芳。然足迹偶经，而百世犹低徊而凭吊之，非以人为足贵哉。晋邑滨海，而自典午南渡以来，避地来归者代不乏人。志乘所载，班班可考。或有迹非飘泊而寄托之，间有所表著以自显者，均足尚也？后之览者，能勿慕古而兴歌欤！

　　唐
　　李宽　　　罗隐
　　徐寅　　　杜袭礼
　　宋
　　李邴　　　赵思诚
　　王秬
　　元
　　陈旅　　　马速忽
　　王彙　　　王翰
　　方应元　　杨郎铁
　　明
　　顾黑子　　夏秦
　　陈文七　　路振飞
　　韩登相

　　唐

　　李宽　初名珏。尝随父贩粜，航海抵泉，平粜赈饥，泉人德之。后闻宽仙去，立庙于东街头祀焉。
　　罗隐　字昭谏，余杭人。工诗，长于咏物。自号江东生。尝游晋江罗裳山五髻石壁及惠安螺山，所至多灵异。光启中，归钱缪为从事，后表授给事中。年八十余卒。
　　徐寅　莆田人。乾宁中进士。王延彬刺泉州，寅每同游赏。及陈倓，倪曙等，赋诗酣酒为乐，凡十余年。
　　杜袭礼　昭宗时为水部员外郎。朱全忠篡唐，避乱来泉，依刺史王审邽。与常侍李洵、承旨韩偓诸公同宾礼于招贤院。

　　宋

　　李邴　钜野人。崇宁五年进士，累官参知政事，后除资政殿学士。寓泉州几二十年，遂家焉。与黄冠、张读等友善。好游山水，以诗自娱，著有《草堂前后集》一百卷。号云龛先生。累赠太师，谥文敏，改谥文肃。子缜维、纪纶，孙訦。
　　赵思诚　高密进士，崇宁中宰相挺之之子。建炎南渡，兄存诚帅广东，与思诚移家泉州。后思诚以宝文阁待制守泉，从弟濬、涣皆登进士。涣任御史，以亲党皆在泉，亦徙居焉。
　　王秬　父辟章，为泉太守。母丞相赵挺之孙女也。建炎南渡，秬从诸赵卜居晋江。少负才，以荫补官。稍迁枢密院编修，历刑部侍郎。在官抗疏，言论切直。后乞祠归泉南，寓僧寺，其诗有“投老归来乏一钱”之句。

