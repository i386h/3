<!-- { "loadSidebar": true } -->
　　曾慥　字端伯。初为尚书郎，直宝文阁，奉祠。博学能诗，间居银峰，集百家之说，类纂成书，可以资治体，助名教，供笑谈、广见闻者，凡六百二十余种。自号至游居士。
　　施实德　官佥判，有《瑶林闲居集》。
　　黄子中　少游场屋，不遂，归休林泉，自号南陂处士。工诗，有《南陂集》。乡先生刘天麟题其诗曰：“自叹苦吟诗不老，羡君词气凛横秋。争如兀坐茅檐下，得见淡云五凤楼。”
　　陈景温　字子实。淳熙问上庠。词赋擅名，弱冠入京，补试，以“大衍天地之枢”为题，多士愕眙。景温讲析四象要义甚详，应试者皆来授指，以内舍生卒。
　　李缜　字伯玉。少时赋《盆池诗》。有〔疑与月相吞”之句，故相何■〈卤上木下，仌代乂〉一见嗟赏。缜不忍离父母，求便养亲，丐宗院及奉祠馆，不复有仕进意，自号万如居士。常曰：“与其有求于世，曷若无欲于己；与其为人所贱，不若以贱自安。”通判福州，请奉祠归，三年卒。著有文集十卷，《梅花百咏》一篇。
　　陈机　字介行，学问该贯，尤工诗，写情咏物，往往出人意表，尝有读《易》诗云：“从此不除窗外草，要观天地发生心。”又曰：“须信生生是真《易》，疏篱依旧竹生孙。”其深到如此。
　　杨少阳　字七公。有诗文数百篇，为时名公称赏。如《崇福寺碑铭》、《二公亭记》，皆号奇绝。
　　陈权　字巽行，号朝阳居士。注老子《道德经》，编类《汉唐君臣图》，著有《朝阳诗集》。
　　陈宗衢　字伯可。嘉泰二年进士，历潮州教候官令、通判肇庆府、知新州。博学能诗，而疏吏道。闽帅胡榘尝以职事督过，因览和诗击节叹赏，遂加敬焉。
　　罗知古　字子隆，诗文有名乡校，开禧元年进士，知建安县通判兴化军。居官以廉平称。
　　杨寅翁　字仁叟，炳子。少颖慧，博闻强记，尤邃于《春秋》。为文慕曾南丰，诗慕黄山谷、陈后山，骈语则慕汪浮溪，未尝规规摹仿，而雄浑精拔，成一家言。登嘉定元年进士，尝举博学宏诃，授宜黄令。宝庆初，以大臣荐召，未行，卒于官。年四十八。赠加一秩。著有《书解春秋讲义》等书。
　　吕椿　字之寿。幼从邱葵学，过目成诵，词赋立就。著《春秋精义》、《诗书直解》、《礼记解》。所为诗，自成一家。
　　七才子　吴翊、黄为贵、黄蒨、陈水弼、柯昭梦、王文篆，石自勗，俱宋时晋江人，工诗，号七才子。惜其诗文不传，隆、万二志附于人物之后，今仍焉。
　　赵巩之　字子固。知闽清县，有善政，民德之。召为军器监丞，佥大理寺丞，知南外宗正事。所著有《寄庵集》。
　　杨中立　字南强。学问淹博，知龙岩县，有惠政。

　　元

　　傅定保　字季谟。宋咸淳中礼部奏赋第四，知贡举。方逢辰见之，惊喜曰：“佥阅试文意老于文场者，乃英妙若是。”时相贾似道沮抑新进，以乡试字迹微异难之，俾后六年始得廷对。定保归，益力学。大德初，提学吴涛荐授漳州路学正。首以《太极图》、《西铭》合讲之，听者悦服。改三山书院山长。阅三月，辞移授徒养母。至治中，以平江路儒学教授致仕。其讲解能守先儒成说，为文温润典裁。著有《四书讲稾》及诗文若干卷。
　　陈信惠　字孚中。以才应任师府，辟从平漳寇有功，授山魁、彭湖、卢溪三寨巡检，历官惠安令，多惠政。调顺昌，寻以老疾致仕。号退翁，有《中斋》等集。
　　孙彦方　生长贵胄，妙年恬养，川游岩观，风哦月谣，清新而壮亮，雅丽而韵度。古田张以宁游温陵，叹服其诗，刻之《桐华新稿》。
　　赵希直　宋宗室，里第藏书赢于巷市，悉丹铅点定遍读之。尤以善诗闻。张以宁称其短章清妍妥适，长篇滔滔汩汩，简断而思溢，人不足，己独多也。
　　蒲仲昭　祖心泉，故梅川太守，知宋祚将危，隐身读书，遗诗若干卷，刘克庄序之。仲昭世其业，而游居于泉。同时以诗鸣者陈衷仲、阮信道、王元翰。仲昭或师或友，皆熏所长。

　　●卷之五十六　人物志【文苑之二】

　　明
　　陈亦言　　杨曜宗
　　蔡元　　　龚炯
　　刘嵩　　　郭居贤宙
　　倪维哲　　朱铎
　　邱重　　　温良
　　林颇　　　蔡存远
　　梁怀仁　　庄一俊
　　陈良楚　　朱梧
　　陈鸥　　　江一鲤
　　于宗亮　　朱汶
　　赵建郁　　李杜
　　林云程　　史继佃
　　王三阳　　郭隆詹秉詹、宪詹、登詹
　　郭伟　　　何乔迁
　　庄履丰　　温显
　　郑元麟　　何九转
　　秦锺震　　黄居中
　　黄志清　　谢励鄘
　　韦际明　　郑之铉
　　黄景昉　　周廷鑨
　　蒋熺　　　郑字明
　　曾异撰　　杨元锡
　　吴韩起　　何九云
　　陈锺琠　　林如源
　　何开规
　　国朝
　　何琪枝　　诸葛倬
　　蔡嗣襄　　黄蔫
　　黄日祚　　陈常夏
　　许学衡　　何龙文
　　黄中球　　赵岱刘玺
　　黄志瑍　　黄虞稷
　　丁屺　　　蔡仕岳
　　周澎　　　吴方皋
　　蔡震升　　丁炜
　　郭之樭七人合传　　黄觐光
　　富中琰　　何琦
　　世拱显　　六才子合传
　　李丹桂　　万际昌
　　谢巩　　　杨廷勷
　　苏缵颋　　郭应元
　　富允谐　　陈石锺
　　潘鼎珪　　施世騋
　　陈绍芳　　黄朝阳
　　邓启元　　黄梦琳
　　陈一策　　王元芳
　　庄麟　　　方翀

　　明

　　陈亦言　字汝纳。刻苦力学，诗赋尤工。与萧子玉、赵应嘉、赵仕宽、邵石田辈相往还，讲论吟咏为乐。
　　杨曜宗　字世显，工书法，善诗歌古文。洪武丁卯以明经荐授晋江训导，升嘉鱼教谕。陈情养母，母没，服阕，擢韩府纪善，迁左右长史。辅献、恭二王，翼导匡沃逾三十年。以礼见重。年七十余致仕。曜宗文温润典则，诗清畅丽密，学者称复斋先生。著有《桐月山房稿》。子舆范。
　　蔡元　四岁称神童，通诵五经。元监郡偰玉立驿致京师，顺帝奇之，命侍皇太子读书，名动馆阁。时年方十三、四，授翰林院编修。明初给驿谐京对策称旨，仍旧官。居数岁，归省，寓居安溪。洪武十三年，安邑修建学宫，元为记。
　　龚炯　字延璋，刻志为学，诗文当时称尚。书翰遒劲端严，得欧阳率更笔意。洪武中。应荐，以亲老乞终养。
　　刘嵩　字子中，诗文清新奇古，不俟思索，人谓其有谪仙才。值元季不仕，以诗酒自娱，家无宿储，处之泰然。洪武初，以贤良方正荐授宾州判，卒于官。著有《中斋集》。
　　郭居贤　洪武丁卯乡荐，授淦川临武教谕。其诗平淡古雅，慷慨雄浑，南昌胡俨题其图，称为“胜国逸才，明朝奇士”。年三十二卒。有《淦川遗稿》。弟宙亦有文名，精楷书，贡春官，兴修《永乐大典》，钦赐翰杯庶吉士。元孙楠。
　　倪维哲　永乐癸未甲申联第进士，成祖命解缙选英敏者二十八人，为翰林院庶吉士，读书文渊阁，以应列宿，维哲与焉。维哲工书法，有文学，才猷敏练，散馆授刑部主事，寻升郎中，卒。
　　朱铎　字允学，十岁能诗，语皆超绝。永乐丙戌联第进士，授户部主事。简亢寡合，退而家居，以经史自娱。请文者户踵常接，郡中名迹石刻，多出其手。卒年九十。
　　邱重　字德厚。以文学被推，授礼部主事。从杨文敏荣纂修《永乐大典》。时称良史才，仕终南刑部郎中。
　　温良　字元善。学问该洽，书法尤精。正统丁卯经魁，读书国子监。土木之变，朝议南迁，良疏言直守北京，并陈攒运通州粮草入实京师等五事，不报。阁臣选文学士，累蔫为中书舍人，直文渊阁，典制诰、充经筵讲官，预修《宋元纲鑑》、《大明一统志》、《英宗实录》。奔父丧，归，卒。著有《敬斋集玉署稿》、《易经讲义》。弟恭，元孙显。
　　林颇　字思正。成化丙午举人，以母老授泷水教谕。九载，赴部试第一，推升岳州教授，纂修《湖广通志》、《武庙实录》。人谓有班、马遗音。莅任九载，四疏乞休，抵家年已古稀，犹集英俊子弟讲解经史，行谊皆为乡间所重。卒年八十七。著有《春秋节要》十二卷，《发蒙破意》二十卷。
　　蔡存远　字思毅，文庄第四子。嘉靖丙戌进士，历任吉安、松江二府推官，擢太仆寺丞。生平笔录有《宋鑑摘要》、《胡传摘文批》、《续程文批点论则》及《进呈易经蒙引表》。自著有《周易正说》
　　梁怀仁　字宅之，宋文靖克家裔孙。生抱异质，人称神童。周岁识字，三岁诵书，四岁善草书吟诗，经传子史无不能读。嘉靖乙酉，年十六，与乡试，己丑进士，奉命归娶。其文章翰墨，人视如玙璠结彩，片言只字，争取珍藏之。授南京验封主事。卒年二十三。著有《国朝功臣年表》等书。
　　庄一俊　字君斐。嘉靖已丑进士，授户部主事，调吏部，擢验封司员外。与唐荆川、任忠斋、王酉室诸君颉颃，文辞称同调，历官浙江参议，尝陟清源绝顶，酒剧兴发，睨青衣行酒者发鬒长可笔也，令背立，而捉发濡墨汁，大书“清源洞”三字。旁署曰“天台学道山人”，作龙攫螭走状，至今悬洞门。一俊文慕韩愈，诗好李、杜，其不挠不羁，斗酒百篇类李白，故人咸呼为谪仙，自号亦曰初仙。尝有诗曰：“一春中酒非关病，半日无诗便觉哀。”寄兴远矣。著有文集、诗集若干卷。子望槐、望栋，孙履丰、履朋。
　　陈良楚　工诗善画，尝游吴越，米万锺、锺惺皆招致入社，有诗集行世。
　　朱梧　字子琴。嘉靖丁酉乡荐。娴于文学，尤长于诗。就职博士，迁孝感令，罢归，寄居于祖都宪祠堂，结为诗社，啸咏往来，绝无穷愁抑塞之态。其诗舆山人陈鸥、江一鲤、于宗亮、朱汶诗汇刻，王参政慎中序之曰“五子诗集”。而黄尚书凤翔、詹侍郎仰庇与梧同社，尤推许焉。
　　陈鸥　号忘机，王慎中序其诗谓五子诗社者，鸥其一也。既无所用于时，而一力于此，叫呼唱和，以为极欢，旁观者皆笑为狂谬，甚或加指斥，五子独喜自得，不顾也。
　　江一鲤　号草塘，家本武胄，倜傥跌宕，豪气逼人，尽倾一座。既与朱汶、于宗亮等为诗社，格调清越，音节锵然，面无矫举匡拂之意。
　　于宗亮　跌宕自豪，嗜酒不羁，与江一鲤友善，工为诗，名与之埒。
　　朱汶　号碧潭。从父薄游，历览名胜，退学诗躭酒自放，屋壁户牖，题墨皆满，贫不自谋。一日，郡守出，教求所谓朱诗人碧潭者，以礼致之，造庐访之，泉人乃知有朱诗人。
