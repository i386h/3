<!-- { "loadSidebar": true } -->
　　万氏　魏芙蓉妻。年二十六，夫殁，无出，甘心守节，抚继嗣成立。现年五十岁。
　　蔡氏　张继皈妻。年二十八，夫殁，事舅姑孝，抚遗腹子成立。现年七十一。
　　曾氏　把总苏科明妻。年二十五，夫殁，孝事老姑，抚孤成立。现年六十六。
　　张氏　儒士毛学世妻。年二十六，夫殁，事姑孝，抚二子成立。现年七十四，四代一堂。
　　黄氏　营书王联高继妻。年二十八，夫殁于台。讣至，痛不欲生，念遗孤在腹，勉强自持，后生男抚养成立。现年五十五。
　　张氏　刘克选妻。年二十四，夫殁，孝事舅姑，抚儿成立。现年六十九岁。
　　朱氏　名情娘，千总苏明德妻。年十六，夫殁于台。讣至，痛不欲生，家人劝慰再三，以族侄应魁继嗣，受室后而夭，遗二孙，氏复抚养成立。现年六十四。
　　陈氏　儒士张心颜妻。年二十三，夫殁，孝事舅姑，送终尽礼，抚孤成立。现年六十七。
　　陈氏　儒士王声华妻。年二十七，夫殁，孝事舅姑，抚三子成立。现年七十一。
　　王氏　吴乘卿妻。年三十，夫殁，矢志守节，抚孤成立。现年八十二。孙奋，武生。
　　吴氏　名德娘，岁贡生吴道行胞妹，林澄波妻。年二十二，夫殁，遗一男一女，相继殒灭，痛不欲生。家贫如洗，以老姑在堂，勤女红以供甘旨。及姑殁，哀恸尽诚，贫无以葬，停柩在堂，晨昏涕泣。氏母陈氏，怜其孝义，以氏姊之第六子名高义，出继林姓为嗣，德娘抚养成立。现年五十有一。
　　吴氏　余士琛妻。年二十六，夫殁，矢志守节，抚孤成立。现年五十七。
　　曹氏　曾世恩妻。年三十而寡，矢志靡他，节凛冰霜。现年五十。
　　黄氏　儒士黏恬笃妻。年二十三，夫殁，誓志守节，抚孤成立。现年五十三。
　　李氏　庠生沈芬妻。年二十六，夫殁，氏痛不欲生，欲投井以殉，家人速救乃免。氏三日不食，姑以藐孤方在襁褓，泣劝之，乃转烈为节，抚育成立。现年六十五。
　　方氏　徐迎观妻。年二十八而寡，矢志守节，始终不二。现年五十七。
　　黄氏　武生蒋时珍妻。年二十一，夫殁，孝事舅姑，抚儿成立。现年五十一。
　　王氏　儒士刘梦花妻。年十九，夫殁，孝养翁姑，抚孤成立。现年五十有二岁。
　　吴氏　柯平观妻。年二十四，夫殁，家贫守节，抚养二子成立。现年五十四。
　　李氏　黏甲世妻。年二十七而寡，孝事翁姑，抚幼孤成立。现年八十三。
　　陈氏　吴元宝妻。年二十三而寡，孝顺老姑，抚养孤儿成立。现年六十有八。
　　魏氏　曾某妻。年二十一，夫殁，孝事翁姑，抚嗣子成立。现年五十有二。
　　郑氏　刘纯修妻。年二十五，夫殁，孝事舅姑，抚养孤兄。现年五十六岁。
　　周氏　举人陈瑶妾。年二十二，夫殁，孝事翁姑，嫡氏施多病，氏侍汤药，衣不解带。抚嗣子，教督成立。玥年六十四。子绍曾，诸生。
　　蒋氏　举人邓大本妻。年三十而寡，矢志柏舟，抚养孤儿成立。现年六十有二岁。
　　以上自行投报现存节孝未经出结，并载备考。

　　〔校注〕
　　〔一〕“志”疑当作“孝”。

　　●卷之六十四　列女志【节烈】

　　宋
　　许氏　林真妻。元兵入泉，林与许为兵所获。有友赎林归，氏行至洛阳江，誓不辱，遂赴水死。
　　明
　　汪氏　诸生杨希闵妻，字貌庄。幼聪慧，读《论语》、《孝经》、《列女传》，晓大义。归二年，希闵卒，无子。汪年二十三，欲自缢，家人防之，嚼舌出血，益防之；密煮茉莉汤，贮卧内。自作哀辞祭曰：“吾不死不了吾事。”服毒而死。正德间旌表。
　　孙氏　蔡任妻，行人振宗女弟。夫亡，年二十二。抚孤事姑，至二十七岁，孤夭，姑继殁，氏无依，遂自缢。嘉靖间旌表。
　　李氏　林泗妻，名纯香，安溪人。年十九，泗赘其家，甫五旬归省，病剧。闻报驰至夫家，泗殁矣。伏尸而哭，水浆不入口七日。既治丧，为夫立后，卒哭之日，袖夫嘱，自缢以殉。子孙世祀。忌前一日，室有异香。嘉靖间旌表。
　　陈氏　朱焯妻，都御史鉴孙妇。夫亡，年二十六，忍死抚遗孤；未几，孤又死，遂服毒毙。嘉靖间旌表。
　　吴氏　刑部员外郎何琚继妻，名扶阳，御史从宪女弟。知书通大义，寡时年二十二，无子。卒哭之日，立嘱置嗣，因自缢。其绝命词曰：“呜呼！吾夫之亡，妾上无舅姑可守以孝，下无弱息可守以慈，安得顾恋残生，不自引决？”参知王慎中为易其名曰“纯节善道吴氏烈女”。
　　黄氏　徐詧妻。归六月，詧病故，氏哀毁自誓，匝月自缢以殉。万历间旌表。
　　许氏　诸生林有栻妻，诸生乔植女。有栻馆于陈家，陈兄弟不睦，弟将毒兄，有栻误食之，死。嗣子亦遄殇。氏痛夫仇未复，届卒哭日，由乡居奔赴郡馆柩前，焚香自缢，曰：“报夫之仇，在此命矣。”时万历九年九月也。十年仇竟抵罪。知县彭国光表其墓。
　　蔡氏　李乔新妻。夫卒，遗二子俱幼。氏矢志育孤，蓬头垢面，纺织自存。嘉靖季年，遇贼潘若海等剽掠，焚其夫柩，次孤为僇。氏痛愤大恸，引刃自刎于焚柩烈焰中。贼相顾失色，释其长孤而去。万历间旌表。
　　权氏　邓炳妻。
　　俞氏　邓铨妻。
　　林氏　都司邓中溥妻。
　　蔡氏　邓华清妻。林、蔡氏均百户炳曾孙妇也，皆于夫亡匝月内绝粒死。一门四节，同时旌表。
　　吕氏　诸生蔡国襄妻。年一十七岁，夫殁。矢志身殉。敛其簪扇笔研纳夫怀袖，于三七期悬帛自缢。万历间旌表。
　　史氏　陈宗球妻。宗球死、史必殉之有期矣，尚为姑酿酒。姑曰：“妇几何日在人世，尚为我酿耶？”曰："政篇日短，故酿而奉姑。”将死。告舅曰：“毋髹妇木。”事闻，旌表。
　　周氏　王命赓妻，忠愍天佐公孙二骢女。年二十，夫殁，无子，将以身殉，恐为舅氏慽。既除服，舅万金之官，遂自截发，后数日投缳。崇祯间旌表建坊，邑人何乔远为之作颂。
　　叶氏　安庆参将苏国玮妻。随夫宦皖，国玮为张献忠所执，家属尽被囚掳系小舟江浒。叶嗣闻夫死，惧贼污迫，率孕妾皖梅婢仆应瑞等一十六人赴水死。士人捞尸，襟前着一小囊血书白绫二绝云：“腥风阵阵起江隈，百匝孤城作烬灰。死孝死忠曾不悔，成他节义愧奸回。”“敲断玉钗不裹头，潜扶双桨赴冲流。男儿事了奴何待？拚与湘妃结伴游。”怀宁令曾士懋殓葬，颜色如生，致祭而去。事闻，赠正二品夫人，旌表。
　　郭氏　诸生吴佳鼎妻，名四娘。归数日，夫卒，誓以殉。时姑疾笃，勉侍汤药。姑愈，遂登堂自经。崇祯中旌表。
　　杨氏　吴斯称妻。年二十二，夫殁。姑哭子病，氏忍死侍姑。姑殁葬毕，从容尽节。崇祯时旌表。
　　石氏　名坤义。
　　李氏　旌表。年分无考。
　　自杨希闵妻至此皆已经有旌表。
　　庄氏　李氏子妻，名尽娘。洪武元年，夫以事诣京师，偕行至昆山，夫病死。具衣衾殓葬毕，寓书归遗其亲，自溺而死。会稽胡温为赋哀之，曰：“众同舟兮孰无良，妾身茕茕兮良独亡。良既葬兮海之旁，妾化精卫兮与良翱翔。”
　　蔡氏　郡诸生林光妻，名瑞金。性严洁，既归尽妇道。成化壬寅大疫，舅殁，俗皆畏避不敢丧。蔡相光治棺殓缞绖，哭踊尽礼，洎卒哭，光亦卒。无子，蔡竭力殡殓哭奠，数日自缢而死。年二十二，祀九节祠。蔡清作传。
　　陈氏　王国助妻，名媚姜。生男四月，夫病亟，叹曰：“孤将谁讬？”陈曰：“吾决不异志，君无累心。”夫死，抚幼孤，躬织纴，为衣食。一日从母郭氏吊外祖丧，舟回江中，贼舟逼及之，陈度不免，赴水死。贼骇且悔，随旋舟遁去。越四日，尸浮，面色如生。时年甫十七。
　　吴氏　黄绶妻，南安人。夫死自缢。
　　陈氏　王爵妻，名妙姬。年十七适爵。踰年夫殁。陈以死自誓，念姑无侍，未忍。居一载，姑营冢葬爵。陈请于姑，预己圹为同穴计。姑曰：“是何容易言。”陈为姑不以节许之，即服毒。姑觉，请医为解。陈泣而言曰：“妇本欲代爵养姑，第姑莫信，不得已为是以自白尔。”遂闭口不受药，翌日卒。祀九节祠。
　　汪氏　郑联桂妻，名新娘。嫁未久，联桂客维扬溺死。讣至，汪抚胸大痛，曰：“丧夫之人，岂宜独生？”即投东廊井死，年二十三。祀九节祠。
　　柯氏　伍煓妻，名梅。年十八适煓，育一子始晬，煓殁。柯抱子凭棺哭，止曰：“儿羁我尔。”意欲从煓，而难其子。舅姑不悟，疑之。再阅月，儿殁。柯宁父母家，与父母语尽平生。既归，从容起居舅姑，盖与永诀也。遂沐浴更衣缢死，年二十三。祀九节祠。
　　庄氏　吴炜妻，名显贞。归未几，炜卒。庄翦发去牙，与夫永诀，誓以身殉。其父母知而谨防之。庄白祖母曰：“吾夫无与为三年服者，吾何忍死？”至大祥，母讽以他适，庄愤甚，其夜就寝自缢。王春复为之立传。
　　萧氏　举人苏忠妻。忠游安溪，归至双溪口，卒舟中。报至，恸哭殒地，检衣殓殡于溪浒。誓以死殉，还家不食。九日又偕其姑出临漳门，向柩所哭尽哀。归，入门悬帛自缢，帛断，侍婢悸颤伏号。麾婢出，掩扉缢死。
　　吴氏　黄莪妻。早寡无子，夫兄利其财迫嫁，氏死之。
　　陈氏　黄某妻，诸生元璧妹。夫死无子，纺织葬夫，葬毕，沐浴更衣自缢。
　　柯氏　蔡遵儒妻。夫死以礼自卫，有侍婢为强暴侮，氏以为辱己，遂自缢。有司给匾命祠之。
　　彭氏　漆匠许诸妻。家至贫，夫死，朝夕哭奠，不废礼。闻吴廷桂妻孙氏之克期死也，同日自缢。
　　黄氏　江甲耀妻，名四娘。甲耀久病，四娘脱簪珥衣服供药饵，经年无惰容。及卒，哭泣哀毁。殓夫毕，即沐浴自缢。御史方元彦给匾旌之。
　　黄氏　陈章宪妻。章宪死于吕宋，越年讣至，氏号恸几绝。自矢必死，其姑劝之，强为收泪。三旬奠夫毕，阖户自缢。
　　柯氏　龚达爱妻。年二十三，夫殁，以节自守。有夫从弟兽行，潜入其房，匿床下，氏入房忽心骇，呼婢取灯索得，大号，遍告族众曰：“狗彘辱吾甚矣。”遂自缢死。兽行者远逃溺于江。
　　颜氏　龚鸣琬妻。嫁二年，夫远出，七载不归。氏事姑孝，及夫死，讣闻，姑悲恸卒，氏经以殉。
　　颜氏　柯日蕃妻。日蕃死吕宋，氏号哭为死计。其父遗婢媪谨护之。比卒哭，拥以归。氏阳为不死状，食语如常。值日蕃小祥前期，语父曰：“女虽不死，可无归奠。”许之。荐俎后乘间自缢。众蹋户入，绝矣。
