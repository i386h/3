<!-- { "loadSidebar": true } -->
　　卜履吉　江宁人。由进士万历二十六年任泉州府推官。天性廉约，粝饭藜羹以为常。每奉檄之旁郡，减驺从，裁廪食，兢兢惟恐扰民。治狱不以钩距为明，不以棰扑为威，霁颜悦色导之使言，而倾耳受之。人感其矜恻，靡弗输情吐窾。奏牍上官，悉出手裁，舞文者摆指，干谒者屏迹。一署郡，一摄邑，俱以廉平仁恕称。建州狱起，当事者坐以大逆，所株连重辟甚多。履吉阴亹亹为之申雪，主者心动，卒差次轻比，多所全活。秩满，署上考，七邑口碑载道。节《田亭草》。
　　顾大章　常熟人。万历丁未进士，三十五年任泉州府推官。温厚明恕，好善如不及。居官直道为怀，刚方不挠，有异绩。擢台省去。天启中，为魏珰所坑，下狱死。人皆寃之。竟得赠祀，泉人祀之名宦。《闽书》，参雍正志稿。
　　伍维新　字自新，安庄人。万历甲午举人，三十七年任泉州府推官。至则署晋南二邑。簿领杂沓，条而精出之，二邑咸治。已复署南篆，最后署郡，士民戴之。居恒约己，劳民御物温而介。猝投之不动，能以闲析其窍系，卒底于衷。尝议一寃狱，已得情，臬司驳之。吏徬徨请更，维新曰：“吾惧之生而致死，岂其之死而不求生。”抱牍白寃状，卒如所谳。郡故有客兵，一日以饷噪郡庭。维新谕之曰：“府君素抚若有恩，饷给有期矣。蚁聚不散，按法诛毋赦。”众缩颈散。而郡守愤士卒骄横，投檄欲去，维新追传符藏之。更二日，语曰：“守郡，君命也。以卒行，毋乃不可乎？”徐出传符上之。守感悟曰，“微君几为■〈垂夬〉■〈垂夬〉小丈夫。”遂为莫逆交。为政务实，而行之以恕。杖笞之罪，决罚不过十五。擢西安府同知，郡民勒碑东门纪焉。节《云台藏稿》。
　　丁明登　字剑虹，号莲侣，江浦人。万历丙辰进士，任泉州府推官。仁心义质，听决惟允，未尝稍枉一法，轻狥一人。巨猾大奸，立核摧之，不少贷。吏惴惴奉法，豪右亦各敛迹。接缙绅温和可掬，而望之俨然不可于以私。忍嗜好生，怜惜物命。两署县篆，训诚殷勤，穷谷服化。暇课诸生，赈其贫乏，嘉与作兴。戊午分校棘闱，得士皆英俊。初下车时，刻其祖医方集，宜以广传士民，用以愈病者极多。泉俗久停丧，乃谕以至情，计葬三万一千一百八十三柩。升户部主事，出为衢州守。入觐，耻为珰屈，作珰焰歌致仕，著述颇多。《江浦县志》，参《霞栖藏稿》。
　　区联芳　号长泽，广东新会人。隆庆辛未进士，万历间任泉州府推官。持重寡言，嚬笑不假。治狱准情度理，多所平反，政简刑清。林孕昌谓其不轻入一钱，不轻做一事，不轻发一言，不轻拟一罪。分校闽闱，豫章得士多知名。倡募郡工，修葺紫云寺。去后，士民为建祠塑像于寺西生祀焉。《笋堤集》。
　　姜应龙　号青门，浙江余姚籍，直隶盐山人。万历丁丑进士，任泉州府推官。风规屹立，器体渊洪。治狱不厌详鞫，不务钩距。奉檄按旁郡稽比，皆平允。殚心四事，历署郡篆，摄邑事，励素丝之节，悬鱼在梁，馈谢影绝。遇童子试，则镜别胪分，单寒尽拔。己卯校闽闱，壬午应楚聘，精心简阅，入彀皆英俊。去之后，士民立祠塑像于紫云寺西生祀焉，与区联芳祠同时创建，穹然并列。
　　简钦文　号劬思。江西进士，天启间任泉州府推官。平反轻重，惟适所称。仁风远扇，惠露普沾。两署郡邑篆，冰蘖自持。拊泽雁，弭乱民，民阴受福。为台使耳目，不以钩距驽击博名，而豺狼虺蛇惴惴惕息。暇则训迪多士而品隲之，培植者众。甲子分校，冰镜朗彻，名贤入彀。三载，擢礼部主事，去薪槱之化，祝网之仁，久而口碑不衰云。节《霞栖藏稿》。
　　唐一澄　宁国人。由进士天启间任泉州府推官。平明廉恕。时民生日瘠，士习渐嚣，豪强吞并，奸猾掊克，亡赖少年，且相聚为盗。一澄嚼然冰凝，屹然山立。谳决精敏，剖析详慎，燃犀照胆，不爽秋毫。以刑期无刑之心，为辟以止辟之法，民风肃然丕变。刻有谳牍四部，林孕昌为序其端。尤以振起斯文为己任，申明礼教，造就殷勤。摄南安篆，见宫墙颓坏，圣像未易，亟捐俸命训导张仕达于衣冠之座前施坐幛，示不敢毁易主祀之。仍庀腐饬窳，缀以丹朱。自阙门以至斋厨，簠簋无不犁然更新。复即书籍库旧地为文昌祠祀焉。士子鼓舞奋兴，勒石以纪其事。节《克薪堂文集》，参《笋堤集》。

　　国朝
　　推官
　　金怀玉　江都人。由进士康熙元年任泉州府推官。时海氛未靖，方事招徕，归附者接踵，借民屋以处之。所部卒多狠戾未化，怀玉躬自巡行，遇生事扰民者惩治不稍贷。后卒有修旧怨者，怀玉语之曰：“尔辈荷洪恩，不追既往幸矣，尚不忘旧事乎？”皆愧谢。民乃获安。为政不事苛刻，以正风俗为先。公余与诸生讲课文章而品第之，士论咸归。寻以裁缺调补江右。

　　宋
　　参军
　　陈仁璧　莆田人。仕陈洪进为泉州通判，劝洪进纳土。太祖嘉之，授检校膳部员外郎，泉州录事参军。子靖，知泉州。《闽书》。
　　陈简能　字知柔，闽县人。大中祥符五年进士及第，为泉州录事参军。渊懿有士操，深古文辞，改建州参军。《闽书》。
　　叶任　字仲堪，仙游人。由父荫，天圣间任泉州司户参军。性介直孤行，莅众必先绳其尤强猾者，治民必先怜其尤贫弱者。上官以势夺弗为动，卒以见忤投牒归去，而民思之。节《蔡忠惠文集》。
　　李亢　字君超，南昌人。皇祐中为泉州司户参军。郡将贪墨，僚属皆曲媚厚献，亢与州帅曹某独无所私奉。将怒且憾。宪使罗承按部至郡，曰：“椽不从众，为人可知。”即拜荐之。《闽书》。
　　陈可大　字齐贤，仙游人。政和二年进士，调泉州工曹兼右推。时龙岩解死罪盗七人，可大明其无辜，得不死。时称神明。旧志。
　　杜纯　字孝锡，甄城人。元祐中任泉州司法参军。泉有番舶之饶，杂货山积。时官于州者私与为市，价十不偿一。惟知州关咏与纯无私买。后事败，狱治多牵系，惟关、杜无与。关犹以不察免，且檄参对。杜愤懑，陈书部使者为讼寃，关得不坐。旧志。

　　元
　　经历
　　林泉生　永福人。天历中进士，任泉州经历。民逋酒税，械系累年，至有死者。泉生以法谕舶商，使代偿之。历官翰林直学士，卒谥文敏。旧志。

　　明
　　经历
　　徐钰　字仲器，九江德化人。天顺间任泉州府经历。刚直廉恕，勤于其职。七邑士民喜其平易不苛，凡有休戚利病，必走告焉。节《愿学稿》。

　　宋
　　提举市舶司
　　赵崇度　嘉定间提举市舶。先是，海商货至，官竞刮取，命曰和买，实不给一钱。于是商舶滋少，供贡缺绝。崇度与郡守真德秀同心刬洗前弊，罢和买，禁重征。逾年，舶至三倍。故事，岁以土物送诸贵人不洎，曹吏皆餍满。崇度曰：“吾不能睃脂膏以市宠荣。”悉罢之。旧志。
　　林逵　莆田人。居官清白，司泉州市舶。尝受鲊十瓮，他日发之，金也。遽还之，叹曰：“昔畏四知，予畏一心。”《闽书》。

　　元
　　税课司副使
　　陈阳盈　字子谦，福宁人。至正间为泉州税课副使。十二年，寇攻州城，知州王伯颜檄阳盈率民兵拒敌。奋身陷阵，贼胁之降，阳盈执大义骂贼，遂与义士汤成顺同遇害。事闻，赠敦武校尉。《闽书》。
　　提举市舶司
　　项棣孙　字子华，丽水人。天历中进士，提举泉州市舶司。值岁荒，道殣相望，防御卒出掠乡落，或至杀人。棣孙亟白郡守偰玉立，捐俸倡大商入金易粟赈之，民以安堵。癸巳，上游福安、罗源、古田诸县奸民林君祥等啸众为变，招江西妖人数万，围福州。廉访使郭兴祖檄棣孙集泉州、兴化二郡义兵为援。棣孙部署有法，盗皆遁去。为政简易，一以爱民为本。至忠义大节，持之益力。节《闽书》。

　　明
　　知事
　　钱周　字济世，籍贯未详。由监生嘉靖间任泉州府知事。丰仪精爽，好接贤士大夫。凡上官所委任诸事无不治。台察令榷盐，奉法周旋贵家不屈，赂声不入于耳，人服其廉。三载考绩称最，李竹坡源序以送之。节《再征堂文集》。
　　司狱
　　颜贤　高安人。洪武初以秀才举授泉州府司狱。性温良果毅，郡人翁彦立系狱，通判胡钊以私憾授意囊沙压之。贤正色曰：“彼罪不至死，不敢闻命。”彦立获免。有兴化卓六秀者，与其党八人皆有罪，而狱未成。一夕狱舍邻火，郡守欲坐以因火反狱而尽杀之。贤力拒，曰：“囚非反狱，岂可厚诬？况狱犹未戍，奈何杀之？”守惭而止。囚狱贫饿者辄给以食，每重囚引决，必诣贤谢而后去。祀名宦。旧志。
　　提举市舶司
　　罗伦　字彝正，永丰人。成化丙戌进士第一人。授翰林院修撰。以疏阻大学士李贤夺情忤旨，谪提举泉州市舶司。与张净峰岳友善。伦自幼励志圣贤之学，及抗疏落职，直声震天下。至泉，有司率诸生从之。讲明正学。时时逃寂岩壑间，于南安片瓦岩特所心赏，徘徊赋咏，有“仙家白昼应无夜，玉树长春未觉秋”之句，人传诵焉。未几召还南京。寻乞归里，居数年卒。嘉靖中御史聂豹于城北建一峰先生书院以祀之。旧志。
　　舒芬　字国裳，进贤人。正德丁丑进士第一人。以翰撰直谏，谪福建市舶副提举，闽士一时向风。未几召还，复抗疏忤旨，廷杖放归，寻卒。芬有盛名，以直节自树，与罗伦等埒。隆庆间赠谕德，谥文节。闽人于一峰祠并祀，称两贤云。《闽大纪》

　　国朝
　　司狱司
　　熊有能　江西金溪人。康熙五十三年任泉州府司狱数年，秉心慈祥，捐汤水草荐以恤囚。囚有病死及贫民不能殓者，辄施给棺木，并为埋瘗。尤怜恤惸独，尝空囊赈之。二鬴不继，敝衣徒步，晏如也。以老病辞归，郡人至今追思之。

　　宋
　　泉州教授
　　刘康夫　字公南，闽县人。熙宁中尝举孝廉，坐后时罢。元丰间主泉州教授。规矩端恪，其训养豪隽，成就才哲，发于诚心，施于政事。为文下笔千百言，若不由思虑，而羽翼诗书，根柢仁义，虽夙构无以过之。泉人蔡彰尝录其温陵教授之功以传诸人。元祐间，以特奏名举，未唱名前二日卒。郑侠表其墓，谓其事亲、事长，恤穷、抚稚，教育人才，无一不可以勒金石，感鬼神云。《闽书》。
