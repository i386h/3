<!-- { "loadSidebar": true } -->
　　太积　　德萃
　　圆实　　宗标
　　明光　　元飞
　　海印

　　唐

　　匡护　开元寺世祖，律行良谨。
　　怀晖　元和三年至京师，启章敬寺，示寂谥大觉禅师。
　　令言　居开元寺，苦行，习内典，俗呼化身和尚。
　　文偁　募化造塔于开元寺东，凡工值使匠自取之，多取则迷方不知所如。六年塔成，赐名镇国。乾符三年化，年七十九。
　　无了　泉州沈氏子，龟洋峰旧翳。无了一日策杖披榛，遇六眸巨龟，斯须而失，因结庵龟洋。有虎逐鹿入庵，无了以杖格虎存鹿。其示化偈云：“八十年来辨西东，如今不要白头翁。非长非短非大小，还与诸人性相同。”告寂，谥真寂大师。
　　常笈　南安延福寺无等弟子。吴栻赠诗云：“炎蒸庭柏外，杖履雨花间；林鄂迎入郡城，以开元旧法华延笈主之。

　　五代

　　文矩　字湼槃。出言成谶，历历如券。尝诣西院法堂，轮竹杖而入。会有五百许僧染时疫，文矩以杖次第点之，各随点而起。王审知甚加礼重，创崇福寺于泉州以居之。号慧日禅师。
　　文超　策经为僧，博洽内外，学号宏教大师，擢僧正。唐天祐中，刺史王延彬以超能诗，构清吟院于开元殿东居之。寿七十九。
　　叔端　蚤颕敏，尝游钱塘苏台，参叩四方。乾符中以黄巢乱，归隐十年。州牧王延彬虔礼之，因置深凉精舍处端。号明教大师。
　　义英　出家开元浴宝院。闽王审知造金银二藏经，闻英善笔札，征之缮写，厚施以奖劳。英买田三十亩，归粥院。
　　行修　祝发瓦棺寺。同光二年，移锡湖西法相寺，依石为室，禅定其中，跏趺而化。寺僧为泥塑封之。宋咸宁三年，赐号慧大师。
　　神僧　不知其名氏。梁贞明元年，王审知梦坐厅事，有泉人告之曰，“闻王于大都督府造塔，乞移之镇泉。”怒斩之，首坠而身涌高数尺。及觉，骇之。使求之泉，云：“果有狂僧者，不见已久。”审知悟其为神僧也。遂以其材木浮江转海至泉，为无量寿塔。
　　知琀　梁贞明中为开元寺泗州院开山。预言休咎屡征，王延彬命署左街大德。年八十一卒。
　　文展　居开元寺法兴院。秉戒高洁，闭门而坐。日常枵腹，不就王延彬之招。
　　宏则　文偁弟子。简素不求赢余，稍食亡有，虽王公予膏腴却不纳。王延彬赠句有“莫怪我来偏礼足，萧宫无个似吾师”之语。
　　省权　年二十二，能讲律，延彬为创院开元寺，优礼之。
　　道昭　号惟识大师，居开元寺罗汉阁。南唐保大八年，诏征不赴。
　　从允　居开元寺，伪闽通文一年，取笔书伽陀，遂告寂。
　　省僜　仙游人，王延彬创千佛院于开元寺居之。十年足不逾闑后，留从効复延主承天寺，宋初赐号真觉禅师。
　　挺赞　居开元寺，王延彬为金身院奉之。陈洪进治州，益严其道，而赞高年矣。宋开宝五年寂。
　　栖霞禅师　同安人，居开元寺，以道自高。州牧王继勋将为广居植粮，辞不受。尝有客来止庵中，顾其寒色满屋，解囊金以施，霞置诸床下。七年，客复至，将更施，霞笑曰：“前惠尚存。”出视，尘封厚矣。客乃叹曰：“如此道人，谁能垢之？”俛取旧金而去。
　　朝悟大师　西域人，来居开元寺，数有异征。既去，寺僧刻木为像奉之，号木头陀，亦号挑灯道者。
　　守息　安禅晋江五台峰右。有驯虎之异，后因名虎岩。宋僧法超亦尝居于此。
　　知亮　南唐时居开元东律巷。恒袒一膊，行乞于市，祁寒雪霜中亦然。后移居德化戴云山，不火累一月。堆豗独坐，虎驯其侧。有诗曰：“戴云山顶白云齐，登顶方知世界低。异草奇花人不识，一池分作九条溪。“宋大中十二年逝。

　　宋

　　行通　博洽经论。州剠史陈洪进以旱请雨，通期三日，果如所言。洪进奏赐命服，名法慧大师。
　　道岑　齓年为开元药师僧，蕴藉能下人。宋建隆三年，归从效，以威明王庙改上生院居岑，为第一世。陈洪进继治，予岑僧统印，赐号法济大师。
　　清豁　居开元上方院，后居贵湖。刺史陈洪选奏赐紫方袍，号性空禅师。
　　元应　依兄从允为僧，后卜庵贵湖，与清豁邻居。开宝三年，漳刺史陈文灏创寺泉南曰■〈旬攵〉报，致应主之，奏赐紫衣，定号惠禅师。
　　谷泉　号大道禅师，为僧南岳芭焦庵。尝至湖湘，参慈明禅师，还而作偈曰：“相别而今又半年，不知谁共对谈禅。一般秀色湘山里，汝自匡扶我自眠。”
　　至聪　居开元寺，说经妙乎空有。
　　戒环禅师　居开元寺，空寂自怡，深造道妙。
　　禹昌　博闻强识，苦节自励，孑立寡与，后隐阳原山，赋山居十章，有“饥食无名草，寒烧落叶薪”之句。门人迎归，卒。
　　道善　祥符中居伏虎岩，与虎同寝，时抱虎子示人。元景泰〔一〕间，邑人连应元刻其事于岩石。
　　定诸　精心内典，兼通儒书，栖身岑寂。有客则啜茶清坐，去则面壁。尝造塔笋江石盘之上，因置院以石塔名。
　　法周　住开元寺，号慧大师。咸平中，郡守宿翰至寺访之，行殿墀，见其下数茎草，指问曰：“旧谓紫云盖地，凡草不生，因甚今却有此？”周应声曰：“地因培客土，凡草有时生。”翰深叹服。天圣元年，趺坐而化。
　　惟慎　戒行洁清。天圣中，游京师，归。会鲁公问曰：“阙下无禅侣，如何住得君？”惟慎应声曰：“敢言知己少，性本类孤云。”太守简以主西山广福辞归，居罗山禅院。
　　法超禅师　俗姓施，以亲老归养，建塔其乡，名镇海塔，且庵居之二十余年，朝夕亲侧，乡人化之，皆致孝其亲。乡有水为海支港，寒月潮汐，行人出没泥涂间。超悯之，募造石桥，长八百尺，凡一百三十间，中为亭，以休来往，名曰悲济桥，行人德之。
　　宗巳　智能过人，初主资圣。太守汤夏贻诗有“净瓶常带水，破衲任生尘”之句。及移主承天寺何退庵，资圣中，刘忠顺名其居曰“嘉遁”。
　　寿长　风度凝远，尝游京师，及还，郡守蔡襄选居僧正。熙宁中，少卿丁竦延之尊胜，未几去。年七十七终。
　　法辉　居广福院。禅余以诗自娱，尝寄吴山人诗曰：“夜召山翁酌，花间聊抚琴。酒香来竹外，古意入云深。月色临诸水，溪光射远岑。拟教尘土客，对此涤烦襟。”又题宪师壁：“远浸溪光碧，寒生松桧阴。渔舟惊暮雨，高唱入秋林。”
　　本观禅师　熙宁间，太守陈枢延主粥院，参政吕吉父复延主法华院。连奏赐锦衣及圆觉师号。后复连主大中、崇福水陆诸寺。他如尊胜阁像、石笋桥亭，皆观所造云。年六十二卒。
　　招庆禅师　少所弛任气，皇佑中入漳州开元寺祝发，舆孙觉、秦观、僧道潜相善。及殁，观为作塔铭。
　　可遵　胡髭碧眼，状如胡僧。居清源遵岩，得施利则镂金缮桥，构筑殿藏，建三石塔于岩之百丈坪。元丰间，太守王祖道延主开元尊胜。
　　庆老禅师　能文而禅，与李文肃邴结庵于舟峰之麓，匾曰“无尘”。文肃叩之，曰：“尘尘刹刹，皆是道场，何用讳却？若易为石航，与舟峰相应矣。”因赠之诗，落句云：“峰头大舸谁能楫，我欲看君使石航。”
　　子琦　讲贯群经，历居名山，皆成藂席。后居庐山，泉守陈偁延归，使主罗山。后主承天。崇宁中，以太守潘珏奏赐紫衣，号昭觉大师。
　　守卓禅师　开堂东京，宣和五年腊七示寂。
　　有朋禅师　元丰二年，泉守陈枢致朋主教开元寺。宣和六年甲辰九月，忽笔偈云：“张公喫酒李公醉，归去来兮何所泥。打破虚空笑一场，金刚脚拄帝释鼻。”跏趺坐化。
　　继松　出家开元寺天佑院，清修自厉，未尝惰容。夏则取水以饮行道，如是有年，时人名之曰“施水道者”。
　　祖珍　兴化林氏子，生有异相，后主承天寺。一日，谓漕使傅自得云：“近造七佛石塔于三门之外，今已竣工，法缘尽矣。”遂升堂别众去，居夹岭之白水岩。未几，索笔大书云：“生本无生，死本无死，生死二途，了无彼此。”趺坐而逝。
　　了性禅师　弟子守净。绍兴中，开元东西两塔灾，至淳熙而性两建之。绍熙间，净建资圣僧寺塔、嘉泰塔、继新塔、庙、岩、堂、庵、桥凡十有七；其与性之建弥陀殿，创安溪龙津桥、晋江安济桥，盖功力相等云。
　　道潜　南安黄氏子。参诸名山，适其兄教授饶州，奉母之官。潜至饶省侍，遇巨盗破城，潜负母逃归。游五峰龟岩，翦棘屏翳，十七年不出。老而退居承天，作放生池，大旱不涸。卒年八十。
　　宗达禅师　字无外，有诗名。居开元之普贤院。真德秀延以主崇福寺。
　　太初　严律行，兼能诗、古文。住开元尊胜。南剑守陈宓招主报恩寺。后真德秀延之大沩温寺。尝出《孟子夜气章》以授学者，名《牛山经》。作文简严有体，而雌黄蔡端明《洛阳桥记》多三字者，至今传言云。
　　守净　有道术，安平朝天门楼、兴化军安利桥，延平可渡桥、武荣金鸡桥，皆其所建。嘉定中又尝镌石佛于安平岱峰山，刻“泉南佛国”四大字于旁。
　　招庆　开元寺僧。僧众问：“如何是法意？”答曰：“扰扰匆匆，晨鸡暮钟。”又问：“如何是和尚家风？”答曰：“一瓶兼一钵，到处是生涯。”
　　雪径　居晋江承天寺，奉诏至京说法，称旨，有金襕袈裟御扇之赐。
　　史公祖师　经领荐，弃之，隐于德化九仙山，示寂。数日，其体如生，异香不散。里人塑像建岩祀之。凡逐疫驱蝗，受命如响。

　　元

　　如照　从开元袒膊院道符出家，尝典客雪峰，后出主泰山岩。大德八年，还领开元后堂，十年移前堂。朝命赐号“佛果宏觉大师”。
　　广漩　礼开元寺如照为师。尝咏鼠有“寻光来佛后，窃食犯僧残”之句。知寺藏钥，寻迁首众。一日，纵笔大书曰：“百年大醉，今日方醒。”遂隐几而化。
　　伯福　为僧于积善院，后居开元寺为知事。尝甃殿前大庭石井，泉之东西南北市凿井若干口，众人甘之。承天寺作龙藏及屋，皆求福为之，其后承天以堤董水田，福复助之金百。南安之蒙溪，其下可田，福垦筑之，田成，归之常住。
　　用平　有诗名，与陈旅、阮恂、王潜游，号行明道禅师。
　　大圭　廖姓，资性敏慧，博究群书，兼精青乌学，入开元寺为僧。尝赋诗曰：“不读东鲁书，不知西来意。”自号梦观。为文章简严高古，无山林枯槁气。所着有《梦观集》、《紫云开士传》。

　　明

　　清源上人　洪武间自南京天界寺归泉州省亲。学士宋濂送之文，称其历抵大方，期于深谐，虽尝绝学，不废明伦契经最神之训，如来孝亲之戒，服行不悖。
