<!-- { "loadSidebar": true } -->
　　梅石书院　在府治东北，明嘉靖八年，巡按御史聂豹、提学副使郭持平、知府顾可久、通判李文、推官徐炤改净真观地建一峰书院，祀市舶司提举罗文毅公伦。〔张岳记〕故翰林修撰一峰罗先生，初入仕，即上疏数千言。论大学士李公不当起复，落职提举泉南市舶司。未几，召回，守资南都，即浩然弃归。天下既闻其风而高之。比归，杜门讲学，不以世事屑意，而尤严其节于辞受取与之际，俊伟明白，必欲得其本心而后已。故久之而天下愈信服焉。嘉靖己丑春，按察副使万安郭公持平巡历至泉，以先生尝谪居于是地，而尸祝之典未举。维时郡守顾侯可久以入觐去，乃谋别驾李侯文、节推徐侯炤，得城北丛祠一区，请于巡按御史聂公豹，斥去昏淫之鬼，因旧材稍易蠹坏，悉以坚良，以三月朔日，率郡之人士奉先生神主而释奠焉。既又治其斋居讲堂，下及庖湢之属，凡为屋四十间有奇。择士之有志者居之，延乡进士王宣颛职其教。是夏，顾侯及晋江令钱君楩至自京师，则教士续食之法，讲求益备，而书院之传，可以久而不废矣。夫以先生风烈之盛，去之千百载，闻其风者，犹将低徊向慕不能自已，而况神灵精爽，睠临兹字，登降出入，如将见之，有不反身警协、求无愧于先生之心者乎？孟子曰：无为其所不为，无欲其所不欲，如此而已矣。而推其所为之类，至于穿窬同科，夫士者之不为穿窬必矣。孟子复云：尔者几微审察之间，一有未至，其陷溺必至是矣。是故人得其本心也，虽嘑尔蹴尔之不受。乞人行道之人之心，与不受千驷万钟者，无以异也。如其苟焉，以迁就于功利而已。则桓文之所以攘夷而伯，良平之所以挟术而谋，亦何异于穿窬者耶？此其得失，必有能辨之者。先生之所以宁约其身，困约而不肯少贬，以循流俗，其不以是欤？世或言起复之事，李公入疏辞者，十七八矣。最后乃属先生，先生辞不宛曲，若有负李公者，是不然。夫事之不得乎理而冒为之者，使出于庸人与小人，中材之下，皆得以指摘而议之。其不幸出于贤者，复有贤者为之讳其失而回护之，则是非反真，人心无所折衷，其流弊乌可言哉？呜呼！此先生之所深忧也，亦惟求得其本心而已矣。故详述之，以告吾后之学者。二十八年，同知胡文宗修。〔文宗自为记〕一峰罗公祠，统名书院，其本末石刻有考。计今才二十年耳，日倾月圮，余每讶之，弗有坏理若是者何哉？迺诹于众，具言所以。则闻有堪舆家指为吉壤，觊觎者众，倾圮因之，不忍具述。可叹也。用是□然者数日。已乃庀材计佣，捐俸而偿之直，一不以烦公帑劳民力，自堂序以达门墙治之则已。因念公于余为乡先达，祠若书院，始诸今。双江、浅斋二君子行部至郡，据礼协议，相与崇重，式成兹役，以风士类，实获我心。余忍坐视其然，亦司存之恥也。独惟公天人也，以直言落职是邦，其高风劲节，雄视一世，真与清源、紫帽诸山并峙，视天下事物无足以撄念虑者，又何事于斯？顾院额仍揭公号，庸人孺子饫闻而习知，则亦有谓欲使后人过者式焉，吊者兴焉，有司举故事加严焉。而今顾若此，非所知矣。余力不足而意有余，谓公真灵，终古长在。终时往来其间，宜与郡中西山、梅溪二祠，世世专祀，有永无斁，而未能逆睹，是可虑也。工既讫功，书此以告来者，嗣而葺之俾弗坏。〔陈琛谒祠诗〕牛山须禁放牛羊，藏久良弓要力张。远大也应甘澹泊，元微亦只在平常。悟来始信无名语，老去方知有故乡。敬起一峰吾敢问，定行白水答清浆。崇祯间，复以二云曾公樱配祀，名曰清源书院。〔蒋德璟记〕二云曾使君，镇泉之五年而移节，甫临发，与铨部林公为盘暨不佞璟，会士绅于一峰书院，证文成之学，而新使君陆公适至，又宫允黄公幼元亦自漳赴召过泉，因偕郡守孙侯、司理区侯、邑令戈侯再会，登歌《鹿鸣》、《南山》、《泮水》三章。宫允起拜曰：周行示我矣。铨部曰：基我邦家乐得贤，实繄今日。黄布衣曰：美哉，长道之顺也。小大从公匪怒伊教。于是璟飏言，以为雅言周行，鲁言长道，周礼尽在鲁矣。泉夙称海滨邹鲁，自紫阳倅同安，道始有闻，入明而吉水罗文毅，以抗疏左迁，复相与讲明正学。其后吾邑蔡文庄，陈紫峰诸乡衮，斌斌蔚起，而李文节、林司徒、何司空继之，泉学为盛。然文毅特市舶谪官耳，非有泮林鸾旗蹻马之华，足号召也。诸先辈虽为桑梓君宗，亦不闻有当道身为之倡，聚一堂而商，朱陆同异，为圣门究任仁指归者有之，自曾公始。公生文毅之乡，少游南皋邹公门，称入室。其学以良知为的，以宏毅任仁为家派。清真寡欲，万物不能移。出而为政，一意奉公，锄强植懦，心力同澈。属海寇刘香蔓毒三省，公独決荚遣将入粤，破歼之功第一。复密擒岭后山寇，弭患未然，为福于泉甚大。而公绝口不言也，曰：此小丑耳。王文成有言，除却良知，别无事功气节，矧区区哉。盖与余辈谈学而神王也。筍江、紫帽山水之外，独有性命相商，若不知酌水之为清，拔薤之为烈，荡山海氛祲之为奇者，即而眎之，一滩盐措大，绝无色味之醲，而其忧国相时，热肠激论，忠义之气，往往形于眉睫。嗟乎！此乃公所以为学也。今海内学人不少，然其行常不如其学，而不学者，其学又不足以为政，于是学与政分途，而三代上真儒之效，不复见于世，其流弊遂有不胜既者。圣主嘉意本教，近于小学社学，特谕申饬，而日御细旃与讲臣咨诹治理，德意甚盛。夫朝廷之有文华，即州闾之书院也。上日讲而下讳讲，何欤？独必如曾公，乃可讲耳。文毅在当时既不闻贤士夫与游者为谁，诸先辈贤矣，而又不遇知学之使君，则夫以余辈而遇两使君，与诸大夫扬扢于一堂之上，恐亦文成后所不能多观也。铨部雅言旦气，而宫允与予尝为榕坛问答，皆与公任仁旨互相发，乃余辈之所以重公者，又不独以其讲而已。《鹿鸣》、《南山》之诗，必遡德音，曰“孔昭”、曰“时茂”，而泮水直曰克广德心，至献馘献功，皆受成释奠于学，盖学之用大矣。公有德心广之，是在异日哉！书院在郡治北，以近清源，故名清源书院。旧祀一峰先生、即文毅公伦，成化二年进士第一人也。座为公讲学处，诸士民因筑堂奉公志不朽云。公讳缨，江西峡江人，万历丙辰进士。董其事者耆民吴养正，余梓等例得并书。国朝乾隆十五年，知县黄昌遇重建，改今名，延师集生徒肄业其中。〔巡抚潘思榘记〕余奉命抚闽，岁辛未，巡海至泉。泉旧有书院，一在城东，曰泉山，今改为邑黉。一在安平，曰石井，均紫阳朱氏夫子讲学处。而城北有一峰书院，为罗文毅公伦建也。公以翰林修撰，改泉市舶司提举，讲明正学以授生徒。未几，召还南京。嘉靖中，御史聂双江公建祠以祀先生，而待后学。督学朱镇山公复葺而新之，延华亭唐次梁公主教事。所著《浩然堂问答》，王遵岩先生为之序，于今又二百余载矣。晋令黄君以城北书院形势为郡城最，且阶前一石如梅花形，前代有“梅花开，状元来”之谶，开之者，罗公也，而应之者，羹若庄公也。今复开之，当必有接武而兴者。遂整其堂宇，修其廊庑，饰其庭院，峻其垣将，至于书舍斋厨，修脯膏火，罔不井井条理。聘名师以诲诸生，季有考、月有课，滨海远乡之士负笈来游者，难以屈指数。以故迩来泉之人士皆殚心力学，敦乎伦纪，励乎品谊，而经史性理诸子百家之书，皆研究而不遗余力。将来经明行修，必有仰承圣天子作人之雅化者，拔茅连茹以绍美庄公，如云之蒸，如霞之蔚也。欣然濡墨握管，以纪其事。〔黄昌遇记略〕泉之为州，其治晋江。旧有一峰书院，盖前明嘉靖年间翰撰一峰罗先生谪居之所。迨后巡按聂双江公豹、副宪郭茂斋公持平，高其风烈，即谪居之地，建祠以祀。复扩其前后地为书院四十间，延王一臞先生宣、张浮峰先生岳，先后掌教，泉之人文蔚起，争雄宇内。继则有学宪朱镇山先生，校士之暇，辄造书院，升堂讲学，以华亭唐次梁先生为之师。条教严密，著有《浩然堂问答》，王遵岩先生为之序，琅琅可诵也。余令晋邑，朔望瞻礼先贤，见一峰先生神祠仅存片屋，书院鞠为茂草，心焉伤之，亟图兴建。上报则格于成例，鸠众则迂缓难成。适本邑贡生庄嘉珍，因事乐输，出资修复。鸠工庀材，相度其地，东西得十一丈，南北得二十五丈，建筑三层，中为讲堂，后层以祀一峰先生，四旁每列斋庑以舍师生。庖湢库厩，无不备举，门庭邃密，涂迳平整，共得屋四十八间，黝垩丹漆俱善。以乾隆十五年三月初九日兴工，九月二十八日告竣，计费白镪六百五十余两，可以久矣。因纪所作，勒诸堂右。〔又昌遇建置书院膏火记〕郡北梅石书院，为先儒罗文毅公过化旧地，荒废已久。余履任后，设法捐建，延师讲学，悉遵鹅湖鹿洞遗规。经立石识其事，兹不复赘。但书院条规，当垂永久，年来会课师儒膏火费用银两，皆与学师莆阳陈君诚筹谋参酌。而事属创始，几费经营，尚未周备，恢宏式廓，端有望于后贤。所有现在事宜，开列于左：一设立书院，曾良相、曾华文两监生共捐银一千两，折番银一千二百大员，每百两每月行利一两五钱，每两钱价定制钱六百八十文，现交各当铺承领，行运生息，以充公用。一每年送掌教修金供膳共银一百两正，俟膏火扩充再议加增。一每月给在馆肄业各生童膏火银每名三钱，俟膏火扩充再酌增益。一开馆散馆，每次致送席仪二两。一端午、中秋、腊底三次节敬，随时酌送。一每月两课，每课诸生饭食银一两。一按月面课两次，请学师一位仝掌教，先生亲督，以拔真才。每次交看院人银三钱，备办蔬饭供给。一每课给赏优等生童花红纸笔，随时酌量多寡，每名一钱至三钱不等。一按月给看守书院工食钱四百文。一院内师生动用家伙杂物，一切齐备，另有印册流存交代。嘉庆十四年，邑令赵同岐复捐廉倡绅士鸠众重新修建。。〔周学曾记〕书院之设，所以懋人才，美风俗，与学校相表裹者也。我国家重熙累洽列圣相承，作人寿考，薄海内外，道一风同，薰蒸丕变，而直省各府、州、县、厅，莫不有书院之建。晋邑梅石书院，为明嘉靖八年巡按御史聂公豹，改城北净真观为一峰书院，祀罗一峰先生伦。先生江右名修撰，以言事谪泉州提举市舶司。过化名区，人思仰止。而院之东有石，隆然若梅者，旧有“梅石开，状元来”之谶。先生至，石適开，香闻数里，而本邑乡先正庄羹若际昌殿试第一应之。乾隆间，黄公昌遇重修，所为易今名也。历年寖久，不惟膏火经费，荡然无存，堂庑廊舍阶除，鞠为茂草，仅存一峰先生栗主于颓楹坏桷之中。官斯土者，时或考课，皆就别业，旧址几无复有过而问之者矣。嘉庆戊午，常熟赵公以明经出宰晋江，甫下车，思所以振兴文教者，则慨然曰：惟守令为亲民之官，惟师儒为植道之器，惟学校书院为裕桢干以致国家升平之基。芹藻鸾旂，斯乃鲁贤侯所以追踪丰镐也。经义治事，斯乃胡教授所以希轨洙泗也。乃首捐廉俸，延本地绅士举人罗源教谕粘克昌、举人工部郎中曾世炽、廩生夏忠、史嵩华、曾世谦、生员林锡珪、周大鹏与余共八人董其役。商诸邑中好义者，捐赀乐助。鸟革翚飞，焕然称盛。复迎魁星像祀于第四进，其外仍祀一峰先生，又外为讲堂，又外为大门，两旁学舍，共十有八间，主讲之堂宇，院丁之次舍，及堂除庖湢诸所，次第俱举。惟照墙及梅石亭未遑修葺，而公卒于官，所有捐助费用不及开列，诸同人先后凋散，惟余及周大鹏二人存。道光庚寅秋，当道者延余主讲，追念昔时随诸公后，共襄盛举，曾几何时，而阅二十四年矣。今与诸生聚首论文之区，固昔所朝出暮归殷勤督理者也。是役也，史君实总其成，乃向其世讲取当日登记之账，列其捐助费用勒诸石，亦谊不容诿者也。附载：嘉庆九年，邑令徐秉钤以梅石书院未经修理，鸠本邑绅士银一千六百员，买新梅书院于镇雅宫之旁，嗣梅石重修，新梅仅为官府往来传舍署。郡守徐汝澜出示招卖，以为膏火。二十四年，职员陈树滋用银八百员，在邑令魏学山任内买去，又经诸绅士题捐银一千一百员，共一千九百员，现在交县置业，未经取出。
