<!-- { "loadSidebar": true } -->
　　纯阳下洞，西南半里许为右峯。旧志作紫泽西南一里许，非。亦名西岩，与东岩对峙。元王翰镌“海天一色”四字于石。〔明蔡克廉诗〕二十年中念友生，重游此地不胜情。欲谈往事僧何在？犹听高山磬自鸣。晚径也应怜旧迹，春莺谁复听新声？纵然学道诸缘静，觉到西峯梦不成。迤逦南下，为南台。岩矗起三石，为三峯石。此是西向。高十余丈，嵌空壁立，以在上下洞之南，故曰南台，按此处府、县志云：三峯石稍上为西洞天，林孕昌构偕乐亭其下，乃为南台岩。而以孕昌自为《西洞天记》列此右峯，又误。盖偕乐亭，明在蜕岩之右不过数武，与南台相去甚远。惟初时孕昌于舟峯及南台有先筑四亭耳。详见中峯上洞，孕昌《西洞天记》，及此下所叙。唐蔡南玉祷雨之所。〔元〕天历间，僧白云居之。王子真为书“出岫无心，绝壁遏云”刻于石。明成化间，僧惠禧复凿山累石，建楼筑室。〔禅关开山记〕桐城北山南台，离城七里许，清源来脉，巨石高耸，溪光碧岫，绝顶幽清，四顾江山，一览昭然心目之间。元天历壬申。僧白云茅居修行。至明正统年间，僧明善、敏殷等继住，重盖隐室。久历风霜，屋宇朽坏。时有前任都纲迪庵禧徧历江湖，参方事毕，回此，见山窄狭难以安众，捐舍□钵，谨募缘众。成化十三年，岁丁酉，孟夏，于室顶西畔兴工，开基砌石，运工搬木，建禅关一座五间，小楼一所，以安僧众。期逾三载，无非收其放心，砍其自得一笑已矣。重修佛殿、僧堂，饭室、净所，奂然一新。仍造本行觉心塔一座，普同共仪。逮令工毕，福瑶请予记之。余愧才疏德薄，直述其言以为识。主缘僧行最，成化十五年勒石。其地倚石为墙，下临无地，俯望城郭，历历如画。嘉靖间，推官谭铠建凌虚亭、廓然楼、思乐亭。〔顾珀为记〕节推崇德谭侯莅郡三年，大率近民平易，刑清讼简，暇日寓乐于山水之间，往往著之声律、草书，以博其趣。泉之镇曰清源。清源之右曰南台，南台之南片石平砥，侯捐俸建亭于此，未题匾而去。比贰兴郡守，移书请予名而记之。新山子未知所以构亭之意，或曰，仕宦芳踪，或曰，宦隐也。吾意不然，侯非作无益者。或曰，翠微旷阙，病东南，侯堪舆，盖补之而时登之，似也。当时偕登不知几人，其登不知几至？方其登也，西望紫帽、青莲、罗裳，如拱如揖；东瞰大海，洲岛错落，如吞如吐，邦之形胜，诚可乐矣。不知有思，匹夫匹妇弗获自尽者乎？又如薰风南来，花鸟馨香，酣畅赋诗，投壶鼓琴，亭之会亦极乐矣。不知有思，陶唐蟋蟀之风，复有反而思其忧者乎？侯志亶若兹哉，则斯亭之作，庶几古人忧乐之遗，吾所谓先后之间者也。然则君之登斯亭也，谓之乐亦可，谓之忧亦可。奚所择乎？亦曰忧也者，所以为乐也。名之曰：思乐亭。隆庆元年，知府万庆于其最上处更镌“天子万年”“年”府县志作“寿”，未是。四大字。万历间，兵宪杨际会重建精庐。〔黄凤翔记〕郡城之北，清源雄峙焉。山有上、下二洞，稍折而西，循迳而南，有怪石峻嶒，下临无地者，为南台山。山故有精庐，沙门居之，岁久颓毁。骚人墨客携侣登临，则相与班荆藉草传觞。骋望白云青霭，飘拂衣裾，已而暝色逼人，栖憩无所，姑掉臂而去之。兵宪容县杨公观风政暇，尝一登眺徘徊，则慨然曰：兹胜境也，奈何委诸榛莽哉？遂创意重构之。赀皆己捐，不费公帑；役皆佣募，不烦民力。背石为屋，架层楼其上，左为梵宇，为亭。黄生闻兹台告成，扶杖陟翫，则辄有遐感焉。夫物有必至，事有固然，成之趋于毁也，兴之趋于废也，犹旦之有暮。彼金谷之园，没于豪贵，平泉之石，散于洛阳，其成毁兴废，关一家者，姑置勿论。即章华、柏梁诸钜丽，时更代易，倏已夷为邱墟，俾吊古踌躇者，欲寻其遗踪而不可睹。独岩泉天然之胜，托于亭台栋宇之观，虽不幸至陊颓，而一加修营，辄已依依如昨。故恬愉葆真之士，枕石潄流，终不肯以此易彼。今世仕者，匪牿于温饱私图，则缰于簿书鞅掌，尘怀俗虑，溢满眉睫，第令移杨公所捐之费，亦足供金谷平泉一木一石之需，乃所营者不在彼，而在此。兹其襟怀闳豁，岂俗吏所可几哉？余请告家居，坐卧一小轩，甚困。是日凭高遥瞩，岸帻引满，凉风被体，酷暑顿消。恨游兴未豪，不能偕友人作河朔饮。犹迟回弗忍去，顾薜扉之外，恐有却立旁睨，几其去而代之者。夫四时之序，岂直可以说应侯哉！即岩泉觞酌之乐亦尔。然使余获避喧逃虚，偷一日之适者，杨公德也。兴既阑，促蓝舆归，复坐小轩为之记。杨公名际会，万历丁丑进士。知府姜志礼又镌“水石名区”、“空中楼台”及“登春台”等字，又有镌“南山有台，如此江山”及“丸泉”二字者。又南台尽处，有舟峯。卧石去地千尺，悬崖若风帆，郡人呼曰舟峯。今称其近处为石船尾。上刻“清果分流之界”六字。下有报劬院、舟峯庵、无尘庵。详见《寺观》。〔宋刘子翚诗〕杖策到舟峯，开轩对缘丛。禅心清似水，客鬓乱如蓬。鼓角谯门日，莺花上已风。逢人相借问，何地隐庞翁？〔明周廷鑨诗〕胜览始兹峯，云山青万丛。金溪明翠浪，石径隐高蓬。櫂拨天河水，帆归岭树风。沧桑谁复问？江海一渔翁信。〔又〕自结旃林不闭关，轻将翠黛点烟鬟。云留封树便成麓，客到浮槎直上山。返景近催天镜出，落霞祗接海潮班。荔香一品新尝得，更采芳荪满袖还。崇祯四年，林孕昌筑二亭：曰纶恩，曰雷荐。六年，复筑二亭：曰襭云，曰访贤。即布衣黄季弢名文炤著书处。又有未亭、君子斋。今楼亭皆废。〔唐韩偓诗〕无奈离肠日九回，强摅怀抱立高台。中华地向城边尽，外国云从岛上来。四序有花长见雨，一冬无雪却闻雷。日宫紫气生冠冕，试望扶桑病眼开。〔朱衮诗〕栈云窈窕穿刚半，鸟羽离披奋已艰。气概不教容易领，穹台还费几回盘。剑雄石户遗金锁，鹤老禅关护日丹。力尽元虚身世小，无人肯着绿皮冠。〔程秀民诗〕方城绝壑时牵梦，百月相看始一登。古洞花明迷曲径，悬崖松老抱枯藤。鹤还丹谷空遗蜕，鸟宿尘龛独有僧。多少烟云添客思，几将感慨对高陵。〔又〕重上南台百尺楼，松花香细薜箩幽。钟鸣高塔僧初定，风落平林鸟未投。沧海遥看双树出，碧天斜倚片云浮。三山不是吴山迥，却为登临起暮愁。〔顾珀诗〕屹屹南台接碧天，禅关缥缈白云巅。峯连翠壁魁三象。日出红光散九埏。隔水苍松千树古，倚岩盘石万寻悬。闲来每发登临兴，曾借蒲团几醉眠。〔苏浚诗〕崇冈叠嶂倚崆峒，满径蓬蒿忆故宫。自是洞庭开宝籙，却看琼苑出遥空。三山影落壶天内，万井烟生夕照中。握手相看拚一醉，青山几得故人同！〔黄克晦诗〕苍崖千尺峭空虚，半挂璇天侧日车。看乌已知风在下，入岩初讶地无余。图中远岫含残雨，掌上平田绕绿渠。少小躭奇今白发，几回诗酒欲巢居。〔黄克缵诗〕嵯峨石壁倚晴空，楼阁新开面面风。东去江流长自绕，南来山势故争雄。林垂丹荔轻霞外，桥卧苍波落照中。拟向扶桑观日出，留连坐待海天红。〔又〕松径阴阴爽气新，仙家风景净无尘。洞中日月闲今古，座上峯峦共主宾。沧海潮来凉满袖，夕阳岚下湿沾巾。山公饶有高阳兴，相约重寻岘首春。〔黄景昉诗〕绝壁何缘玉一区，即教善画莫能图。为云合覆三千界，置邑将容十五都。日出金鸡啼破汉，风来黑鲤渴吞湖。诸公彩笔夸强健，最早诗成字字珠。〔林云程诗〕危楼高插碧霄端，凭槛凝眸境界宽。石窦虚涵云气湿，松涛响带瀑声寒。千峯崒嵂天边出，两塔微茫雾里看。四野晴开真旷绝，壶觞终日罄交欢。其东为巢云岩，岩石悬峭石罅中，常有云气往来。明詹仰庇谪归隐于此，郡守为建书室。邑令叶春及题其峯曰“高士峯”。黄光昇刻石曰“青天白日”。上有流觞、放鹤二亭，今皆废。〔明黄凤翔记〕出城北三里许，岩宇星列。而泉石称最胜者三：望之突然，梵宫阴蔚，外坦而中幽者，观音岩也；稍进而石门盘郁，佛龛邃靓，有古松蟠虬倒影者，弥陀岩也；又进而悬崖陡立，鸟道微茫，常有云气朝暮往返者，巢云岩也。二岩距巢云，若由踵至顶望之，不能寻丈。乃自嶔崟突兀，曲折迁旋，登者十休而上，五休而下，若蓬莱千仞之不可几。比一至其巅，则怪石崚嶒，擎空吐雾，流泉喷洒，瀑布飞珠，其奇胜甲于诸岩。而金溪之水朝于右，浯江之水汇于前，平畴绵亘，郡城在目。当其彤云四塞，烟雨沈冥，则岑寂孤高，恍在层霄之上。若夫霁旭初开，暮霞掩映，群山奔赴，环流浴日，又旷然备一郡之大观矣。先是，年远荒颓，鞠为茂草，虽故老莫知其处。隆庆乙巳，侍御詹君以言事忤上旨，谴归田里，常栖迟于弥陀、观音两岩之间。一日，偕朱徵君访寻故迹，援萝登憩，披榛而石出，卓杖而泉落，不觉相顾大喜，谓神人之挈而授之也。已乃庀材鸠工，即其旧址建之。中见书室，背北面南。左为流觞亭，傍注涧水，而蓄鱼其中。右为轩窗，俯瞰二岩胜概，其规画精雅，皆出君心构目营。而郡守朱侯、贰守丁侯、推官李侯，咸捐俸以翼厥费。兵宪乔公给岩僧若干亩。落成之日，余携尊酒诣之，相与扫石而坐，临流而饮，觉其幽奇万状，寥廓无涯，令入息心炫目而不能舍去。嗟乎！百余年榛莽之区，一为君所赏识，遂缘以改观增胜，即一草一木，殆若非人间所有。美哉，君之足以自娱，而兹岩之获自托于君也。然余观自古诤臣，以言获罪者，多称病谢客，塞户避谤，惴惴焉犹懼不测。君今枕石漱泉，陶然以琴书诗篇自适，既无怀沙赋鹏之怨，又无忧谗畏讥之虑，则其所遭之幸，盖什倍于古人，是皆一时胜事，不可以无纪者也。余于是乎援笔而为之记。君名仰庇，今为兹岩主人，乔公名懋敬，朱侯名炳如，丁侯名一中，李侯名焘，皆尚意气雅慕君者，而余为黄君凤翔也。〔何乔远碑〕居官任职之谓忠，委世韬身之谓光，显迹遂志之谓通，保终守固之谓贞。忠焉而不隐其愚，光焉而不任其晦，通焉而不变其塞，贞焉而不弛其毅，纯德君子也。维少司寇詹尔钦公，当嘉靖之季，宰邑南海，英概风举，殷守日晶。入为御史，不屑委顺朝旨，窥瞷时局，所昌言者宫闱琴瑟之和，所招尤者社城灌薰之衅。雷轰方掀，地狱可画；余生未残，主恩是恋。绝人同人，溷世出世，探怀乎诗书，寓情乎咏歌。公以居不深，迹不远，则行不遥。就北山之麓，结巢云书院而隐焉。身则辱于泥淤，气则畅夫轩渠，是公之光也。策足再起，掉头还归，■〈石甾〉磷不侵，声实并畅，天子不能舍公，召公再莅藩臬。九列迁于俄顷，八柱近在顾盼，而公必申其志，不枉所持。谁求台则甘从忤世，急遂初衣，问征前路，是公之通也。节守段干，义高颜阖，梦葵遗屦，饮水投钱，庇不止于葛藟，惠默沾乎蔀屋。汲行后进，如恐不及，归依帝释，不遗余功，是公之贞也。公用世先后积十余年，而隐于巢云书院者以三十余年，是岂特名德贞风与兹山俱崇，而精神之所萃聚，衣履之所振曳，其遗标余挥，未必不与诸山相栖迟也。槛外之云，是公心之变态也；门前之泉，是公心之浚发也。山中风雨，公之所以拘如晦也；山中竹树，公之所以展常春也。山中之土崇且削，公不以为无余地。山中之石磊且落，公不以为无余廉。公有兹山，兹山有公，交相重也。公殁有年，公子洪鼎奉公主其中，使千百世而后，颂公之有巢云也。东山之藉名谢客，香山之托灵白传也。某素辱公知，敬拜祠下，楷石为研，沃泉写记，深虑不足名公之秋毫而答洪鼎孝思之万一也。〔李光缙记〕巢云书院者，咫亭詹先生为侍御时退居所营也。先生当穆庙朝，以柱下惠文，抗疏论宫闱事，批鳞触忌，削籍放归，始构此山为终隐计。山故有巢云洞，久已荒芜，废为灌莽之区，无有存者。先生辟而治之，巢云之名始著，则山以先生重。先生直声震天下，既归隐此山，朝端之士，望先生如泰山乔岳，可仰而不可攀，惟恐其高卧而不复出，有以高士名峯者矣。则先生以山重己。今上起先生山中，将大用之。先生始出，不数月拜都御史大夫。二年晋司寇。于斯之时，先生身依日月，位望益尊，中外倚之，始不得栖烟霞而有此山，山亦不能为先生之有矣。及先生予告归休，再寻山盟，岩居川观，如是者二十余年。门雀张罗，有司莫见其面，羽仪荐绅，蓍蔡后学，道有于身，而行谊闻于乡人。高山仰止，景行行止，先生有焉。今先生殁矣，岁久寝坏，长公定卿乃葺而新之。扶其已颓，拓其未备，焕然一新，奉先生主祠于其中。嗟夫！先生盖至是有始得常有此山也。天地间谁为吾有？则非吾有者尚多；以为非吾有，则吾之所不有者乃真有也。自古贤人君子，皆以其蘧庐非有之地，常占为千古长享之物，韩退之有阳山，柳子厚有西山，欧阳永叔有滁山，苏子瞻有吴山、西湖、罗浮、赤壁。终数君子之身，何尝有之？百世而下，想其人而不得见，而本其山川以存之，则以为数君子之有之也。齐景有牛山而不能有，而徒托之一涕，惟其欲身享而自有之，是以终于不可有，晏子笑其不仁矣。先生在时，或出或处，时行时止，未尝匏系为凿垣逃穴之举，于此山何尝长据为有？但往来啸弄于其间耳。长公今始为先生有之，山固以先生重也。风朝月夕，先生或御云气而至未可知，乃先生神何往而不之也哉！〔仰庇自为诗〕荒岩栖息薜萝情，吾意云山足此生。曲涧泉添宵雨急，高峯石出晓天清。交加翠竹当窗发，自在黄鹂隔树鸣。会得群公多道气，故来空谷一班荆。〔黄克晦诗〕半岭嫌人迹，孤峯住水声。邻僧过寺别，长者出花迎。巢鹤非无托，归云似有情。自惭牵世务，强说得吾生。〔又〕飞泉悬磴接垂籐，猿挂猱缘共一登。落日荒堂空草莽，千年怪石尚崚嶒。为巢每近孤鸣鹤，结社应来不住僧。禁闼纵教容汲黯，可能忍别自云层？〔黄思近诗〕谁构禅居此一阿，逍遥从昔羡詹何？亭流曲水堪环座，石老盘松可倚歌。和郢客来芳草碧，闭关人定白云多。只于岩际寻真隐，何事沧洲制芰荷？〔何乔远诗〕入径人皆喜，坐空得水音。春泉应更大，夏树转多阴。云起浮生态，巢居哲士心。上头行欲去，日暮尚沉吟。〔于宗亮送派上人移栖巢云诗〕青嶂随栖息，白云时送迎。束经披石室，携钵入泉声。小径松筠长，新堂雪月明。禅心原不住，相对语无生。〔郑之铉诗〕砺齿分余石，披襟借远风。断碑磨雨碧，寒树带霜红。巢处云千笏，尊前玉几丛。招携还此夕，信宿仗天工。〔黄景昉诗〕能于青紫外，别作一枝栖。踏径输猿引，衔杯觉鸟啼。石痕甃绿玉，泉响骤青犀。慷慨风流事，前贤视屡齐。〔又〕落落嶔崎性，微云曷与居？磴拏春树细，溪咽暮钟虚。二史乘箕早，孤臣拜杖余。殷勤祝洞壑，长奉绿文书。〔周廷鑨诗〕行过三重水，还巢一片云。珠帘天外织，宝塔雾中分。凉月垂青幛，疎畦学绣文。夜深人未宿，熠耀自成群。〔国朝丁炜诗〕群峯相映抱，曲磴足遨游。芳藓沿崖碧，鸣禽隔树幽。云飞山欲动，花落水争流。何处追觞咏，苍烟起暮愁。又南为弥陀岩，左有飞瀑泉，大旱不竭。《闽书》：岩在擎珠峯之阳，悬泉从巢云下坠石壁间，冬夏琮琤，有竹箭之美。泉旁巨石刻“泉窟观瀑”等字。蹑磴而上，有石径，深邃可以饮。郡人庄一俊名其径曰“招饮”。折石径出，有平台，明詹仰庇刻“一啸台”。有石，元时琢弥陀佛，丈六金身，相特端妙。东有亭曰“对泉”，今废。国朝嘉庆八年，徐用逵再建。〔唐徐寅咏瀑布诗〕名齐火浣溢山椒，谁把惊虹挂一条？天外倚来秋水刃，海心飞上白龙绡。民田凿断云根引，僧圃穿通竹笕浇。喷石似烟轻漠漠，溅崖如雨冷潇潇。水中蚕绪缠苍壁，日里虹精挂绛霄。寒漱绿阴仙桂老，碎流红艳野桃夭。千寻练泻长年在，六出花开夏日消。急恐划分青嶂骨，久应绷裂翠微腰。濯缨便可讥渔父，洗耳还宜傲帝尧。林际猨猱偏得饮，岸边鸟鹊拟为桥。赤城来到诗先寄，庐阜曾游梦已遥。数夜积霖声更远，郡楼欹枕听良宵。〔宋邱葵诗〕弥陀岩下苍榕树，借我今年两度游。客思凄凉无奈老，水光潋滟最宜秋。便思乘兴归沧海，却恨知心远白鸥。日暮强随年少去，溪山好处尽成愁。〔元陈弦诗〕城南野寺远凄凄，老去登临兴不迷。黄菊有情留客醉，青猿何事向人啼？长江水落孤帆远，古道芜寒匹马嘶。愿得相从休物累，频来此地共幽栖。〔明朱梧诗〕石壁参差鸟道危，岫云点缀碧山亏。千里泉漱降龙窟，百尺松生放鹤枝。山客莫愁风景别，岩僧都忘岁时迟。台高径窄来人少，锦席添杯片月随。〔苏濬诗〕一径萧疎际，寻幽野兴偏。行看沧海近，坐对白云悬。雨急烟低树，风高鸟弄弦。芳兰堪共佩，到此总忘年。〔黄克晦诗〕十年何事别兹岩？一见飞泉祗自惭。声落苍崖多作雨，流穿急石不成潭。洒衣宁觉三铢湿，漱齿惟怜一掬甘。虹饮鲸吞应不惜，满前风雪破昏酣。〔黄凤翔诗〕梵殿清钟日暮时，寻幽一径转逶迤。屐随谷口泉声入，榻向岩头树影移。疎雨平原人去尽，高风绝顶鸟归迟。凭栏解得无生趣，莲社还应间远师。〔又〕杖凌危巘，双眸送落霞。天边分鸟道，树杪见人家。绝岛抱云起，出林带日斜。只令筋力健，短屐是生涯。〔蒋德璟瀑布诗〕原泉体本似天河，天半飞来透薛萝。虹雨千层吹不断，琉璃万斛涌还多。近朝沧海成高浪，分溉青郊饱远禾。五老九华飞练好，何如此处白龙梭！〔杨铉锡诗〕名蓝山北有弥陀，挈伴寻幽到薛萝。径里鸣泉听乍细，石间落子兴偏多。抱檐崖树堪知午，劝酒春禽自解歌。回首旧游今十载，劳生空悔逐流波。〔蒋熺诗〕莎庭藤嶂倚阑干，满意搜奇不说还。来往忙云闲处想，低昂怒瀑定中看。鸟因樵子重寻洞，泉为农人勇出山。薄暮与君谈胜事，意行又到太湖间。〔国朝丁炜诗〕齐云山半赏心多，曲径幽香雨曼陀。几杵疎钟僧自定，一湾流水鸟空歌。维摩法焰传灯火，谢傅清吟寄薛萝。倘得闲园分十笏，静看人世任风波。〔施世纶诗〕曾枕清泉漱石时，老僧还指壁间诗。江山无改旧游寺，十四年来鬓有丝。〔黄道泰诗〕十年不到此岩扉，寺废僧残事事非。碧瓦暗滋清草长，红泉时带白云飞。潮生海国鱼盐富，风过山楼橘柚稀。何日此身无星碍？醉吟佳句送斜晖。〔陈一策诗〕一啸高台上，岚光映翠微。石幽苍藓驳，树老绿萝衣。密竹多侵磴，残花乱扑扉。豪吟烟景暮，闲步夕阳归。国朝乾隆二十年，提督马负书建石亭山腰，复构亭于对泉旧处，书“清如许”、“天风海月”及大“佛”字，与知府怀荫布所书“寻佛径”等字，皆镌于石。〔负书自为记〕清源之弥陀岩高耸郡北。陟其巅，山海形势，雉堞田庐，毕罗眼底。余每按历憩此，惜名胜颓芜。乾隆乙亥九月，偕僚侪构椽泉畔，建山腰石亭，以宜远瞩停踪，且为同志者谒。〔又诗〕胜日登临玩物华，平畴万顷早禾嘉。山灵有意添春色，天半霏霏散雨花。〔又〕构得新亭山半腰，凭栏一望海天遥。游人到此须停憩，好振春衣步〔紫〕霄。〔又〕参差虬干势摩云，偃盖清森鹤作群。岁月承来多雨露，为梁为栋正需殷。〔又〕夹涧飞泉挂碧空，宛然云外落长虹。千支万派流膏远，会见天心溥化工。〔又〕山门巨石绕祥光，护法天生对峙昂。古佛由来无着相，何知不是两金刚？〔又〕巍峨古刹嵌山阿，石洞幽栖萃太和。分得西来莲一座，人人顶礼见弥陀。〔又〕抠衣盘步上山巅，石磴凌虚欲近天。俯视苍茫千嶂小，划然长啸斗牛边。〔又〕挥毫岩顶现全真，丈六凭空不坏身。却为巨灵开胜迹，昙光普照万家春。〔又〕衔杯相对语禅关，槛外游云自往还。得意当前皆胜概，何须蓬岛说三山。〔又〕一鞭斜照出山隈，不尽春光暮霭来。按辔回看登眺处，浮云送翠意悠哉。〔郡守怀荫布诗〕山自清源发，岩因古佛名。云栖谷室冷，雪点啸台清。霜叶流丹色，寒泉潄玉声。芬芳正应节，初建隼旟行。〔又〕风清铃阁静，政简簿书闲。喜见军民乐，好将岩壑攀。残苔斑石塔，竦木簇烟鬟。敢借游滁兴，登临共岘山。〔督学李友棠诗〕星轺往复偶停骖，闰节嘉招兴倍酣。安得参军仍落帽，将无弥勒是同龛。堦前众壑鸣秋叶，郭外千家映夕岚。行荚笑渠清似水，却逢名胜不妨贪。〔又〕石壁飞泉绕树隈，凭栏一望画图开。何人秉烛山间饮？有客浮槎海上回。太守摛毫继颜、谢，元戎缓带引邹、枚。异时按部还乘兴，重访题名拂翠苔。其下为木龙岩，相传有古木根蜿蜒如龙，唐欧阳秬得之，作赞。曰：三瀑亭下，乱薪堆中，顾是堮斵，分兹洼窿。质奇状古，腿蛇足虎。英士屡瞻，高人惊睹。光华密致，抚玩悦志。叶公画情，武侯卧意。天矫蜿蜒，势若胜天。疑将孕灵，神化倏然。欲脱尘俗，携之高骞。《八闽通志》：上有木龙室。明正统成化间两修之，今废。按《清源山志》谓：赞留名石壁，未刻。会昌四年四月，仁泽记。稍北另有同游题名刻石，其第一人曰球仁泽。〔淳祐志稿〕太守苏球作木龙赞。《刺史表》：苏球以会昌元年六月任，四年十月转温州。正与序中“木龙携归北，留赞于石上”二语符合。据此，则仁泽即球字。而作赞非秬明矣。又西为观音岩，亦名千手岩。〔明何乔远诗〕籐竹乱人行，徘徊得化城。地清真净土，相妙证无生。午日蒸花气，春风透鸟声。刺桐如斗干，几欲不知名。《闽书》：宋元祐间，民有夜见光相者，翼日相与琢像岩端。绍兴中复现梦于蔡氏，蔡氏新而金碧之。按赐恩岩亦有观音像，元祐间琢像，及蔡氏重新事，《清源山志》以为在赐恩，未知孰是。其下为羽仙岩，在罗、武二山之下，今名老君岩。石像天成，好事者为略施雕琢。〔明黄克晦诗〕壑舟无力谷神光，石像千年草树傍。匪虎不曾悲旷野，犹龙何事蜕高冈？雨深衣袂生秋藓，月晓须眉带石霜。谁谓西戎终不返，山中紫气夜何长！宋时罗山下有北斗殿，武山下有真君殿，朱子尝游于此。中有元元洞，明汪旦辟刻“元元洞天”四字。洞巅六石，季本名之曰“六老峯”，为诗刻石。〔季本诗〕六丁凿元窍，驱此行地龙。鳞角耸岩壑，外峭中以空。地灵尚爱宝，径荒云旦封。洞天三十六，日览能穷？搜奇造幽僻，偶与神室逢。旁有两孔穴，众妙由兹通。六子乾坤精，洞虚中可容。同游共宴坐，谈道各知雄。冥探谢侈哆，妙契以参同。出门未数武，翼然见新宫。内有老子像，炳焕生龙光。刻画渺难察，奇巧疑天工。吾闻太上教，当在关西东。如何闽海渺，亦留现世踪？武夷载秦祀，紫泽启汉疆。晋安尚清净，李唐美遡所宗。灵瑞磅以邈，兹山名益崇。悠悠千岁下，乃有频复翁。穴閟事幽栖，如室亦如墉。洞通何所极，峨眉与崆峒。游衍洞庭野，启闭自东方。左邻读书堂，高并隐君峯。洞门对金粟，紫气鸿蒙中。弱水向西注，蓬岛何渺茫。仙踪若可继，愿言永相从。〔詹仰庇诗〕元洞清虚物象新，瑶坛潇洒迥无尘。祗今万古三生石，谁是千年不老人？座外青山开玉障，松间紫气绕龙鳞。由来杯酒堪忘世，宠辱何须患有身。(郑之铉诗〕散吏莫相识，如今隐翠屏。老来传道德，坐去失丹青。风雨留余几，眉须度此亭。试看春色晚，紫气为谁停？又下为势至岩。《闽书》：岩有瀑布，一自泰嘉山来，一自紫泽山来。环岩左右，汇前为潭，名曰濯衣。今湮为田，惟石梁在焉。岩背有石可坐数人，下可以隐，刻曰“陶石”。石上留题皆阴刻，此独阳画，其旁为清泰岩。《闽书》：地与梅关绿潭诸胜相近，题刻为多。下有潭曰剑潭，相传有羽流铸剑于此，留型于石，长可十尺，深广三寸。岩为明丁衍夏隐处。旧有亭曰来鹤，曰云浮，曰瞻亭，皆废。有泉曰云英。有石刻曰“仙苑”，曰“饮水曲肱”。又有石曰金壁，曰化鹤邱，曰蟠桃坞，皆取其形似云。凡此皆右峯联缀之胜也。外有泰空室，讹为太空室，在中台峯左。《八闽通志》：清源东有太公室。宋季建，明成化修，改名元隐室。又有楞伽院，在翠屏峯东，皆废。《闽书》：宋时有楞伽、罗汉、悟空、弥陀四院，南大旗而北覆鼎，东皇绩而西翠屏。天成一窝，周数里许。双涧夹流，原田每每，缭曲盘旋，循山步冈，居民竹篱茅舍，瀹蔬种茶，有太上遗风。此又拱护清源之前后者也。
