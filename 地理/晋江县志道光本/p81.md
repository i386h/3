<!-- { "loadSidebar": true } -->
　　〔三〕“阶”下疑脱一“星”字。
　　〔四〕“同安”上疑脱一“俱”字。

　　●卷之十七　兵制志

　　兵可百年不用，不可一日无备。国家平定以来，山清海晏，固已熙皡成风，烽烟永息矣，而制置防守，备极周详。晋邑负郭，郭内周数十里，帅府在焉。中、左、右、前、后并城守，六营属焉。标分部领，专阃之寄，遥制之权，于是乎出。夫兵必有制，用法不善而民苦于养兵，立法不严而兵易于扰民。讲武无定期而弛其团练，荫差存虚额而疎于御防。稽之历代，龟鉴照然。司阃外之任者，宜何如留心焉。志兵制。

　　唐

　　隆庆府志：唐本州兵制无考。《唐书》：总章二年，归德将军陈政出镇绥安，奏置行台于漳、泉郡之四境，命将分戍其地，四时躬自巡逻。是时莆田、仙游俱隶泉州。于泉之迁游乡松州保，上游至苦草镇置行台。

　　宋

　　宋兵屡更而指挥、都监、都押统于郡太守。京师兵曰禁兵，戍州城曰厢兵。泉州有澄海军、宣毅军，有威果、全捷、广节、不教阅保节、壮城、牢城、宁节、剩员等指挥，诸名号营地各有屯驻，大约额军三千二百有奇，而壮城、牢城所统不与焉。额军之外，有诸寨土兵。晋江石湖、惠安小兜、南安石井潘山、德化云峰里，计戍兵一千五百有奇。又有诸县弓手，随产户雇募。宋初，以中等产户随县，分大小等第楝差，专一警捕，不应他役。熙宁初，许税户各出雇钱，选人材少壮者充之，免本身丁役。元祐元年，复行差法。绍圣以后，复行雇法。定各县额，并置营于各县，春秋二阅。惟晋江、南安、惠安赴州，余县自阅。晋江县，额管八十五名。嗣后海寇告警，始置水澳、水澳，元改名永宁。宝林、法石三寨，各有屯戍，以殿前司左翼帅领之。嘉定间，海寇犯围头，郡守真德秀增法石〔一〕，移宝林兵戍围头，立宝盖寨，建平、法石诸屯皆听节制。参《福建通志》、《续志》、《泉州府志》。
　　诸指挥营军
　　威果第二十六指挥，禁军也。隶侍卫步军司，营在城东北隅和风坊。庆历二年，诏置澄海军五百人，四年，又置宣毅军；后废澄海，并归宣毅。嘉祐四年，又诏置就粮禁军，改名威果。熙宁四年，废宣毅，以其兵隶威果。元丰四年，增兵至五百一十人。
　　全捷第十指挥，亦禁军。隶殿前司，营旧在希夷坊之东。大观二年为三十三指挥，三年改第十，隶东南十将。嘉定十四年，郡守宋钧，即地为较场，移营于西仓之右。淳祐间，额管五百一十人。
　　广节指挥，厢军也。后升隶步军司。二指挥营，在州东惠政坊；三指挥营，在城东北隅较场之侧。熙宁二年，料揀厢军团练教阅，驻州城以备盗贼，名教阅保节指挥；五年增管至五百人，六年改名广节。元丰三年，升下禁军；淳祐间，额管二百五十七人。
　　不教阅保节指挥，《文献通考》：泉州不教阅指挥有五，皆厢军。熙宁四年，诏改崇节指挥为不教阅保节指挥。例每指挥不得过五百人，本州得四千人以上，以福州数少，遂就本州充补。元丰四年裁减厢军，移福州保节第五指挥于本州。淳祐间，管有：五指挥营，在青春坊，额管五百四十六人；六指挥营，在州西绿野坊，额管四百四十三人，八指挥营，在龙友坊，额管五百四十六人；九指挥营，在州东北宝刹坊，额管四百四十八人。
　　壮城指挥，亦厢军也。营在华彩坊北。元丰二年置，专充修城，后裁。政和初复置，额管二百三人。诸营抽差四十二人，借提刑司，从福州招刺，衣粮本州给之。
　　牢城指挥，配军也。营在旧较场。旧有额，以召募充。后以处有罪配隶之人。
　　宁节指挥营，与牢城相近，以待养老军员。绍兴十一年创，乾道九年名。
　　剩员指挥，庆历五年著令，凡军士粮，年六十减半充剩员，七十放，停其出戍。有补授资职者，六十五减半充不管事剩员，在营养老。
　　诸寨土军
　　宋初寨一，曰福泉同巡检，在福州甘蔗村。地远不相及，后增置五寨。
　　小兜巡检寨，在惠安县守节里大岞北，为自海入州界首，专管晋、南、惠、同沿海地。元丰二年，海寇猖獗，拨禁军一百人置寨弹压，后抽还禁军，改招土军，增十人。乾道七年，增二百人。嘉定十二年，郡守真德秀造营房六十有二，额管三百一十人。
　　四县同巡检寨，在晋江永宁里石湖村。熙宁初置，专管晋、南、惠、同陆路地方。由海道而陆者，先小兜，次石湖，额管一百二十五人。乾道七年，增二百人。嘉定间，守真德秀造军房五十所，额管三百二十五人。
　　漳泉都巡检寨，在南安县招贤里潘山市。初置寨时，拨禁军驻西山佛迹院。绍兴六年，别招水军三百人，分隶福兴、泉漳两都巡检使，抽还禁军。量留五十人，其后额缺不补。乾道七年，增二百四十人，额管二百九十人。
　　殿前左翼军
　　殿前司左翼军，禁军也。绍兴十五年，命统制刘宝讨汀虔潮惠山寇，往来诸州，泉士民乞留宝收剿余党，于是诏本路帅司统领陈敏及汀、漳二州兵，合二千七百七十五人，充殿前司左翼军，听宝节制。宝回，敏代统其军，复选诸州兵少壮千五百人益之。后定驻于泉州，建寨于东禅等院隙地，仍拨将三员，各带兵五百戍汀、漳、建三州。又分福州延祥寨水军一百九十三人，令郑广将之来属。乾道八年，岛夷以海舟入寇，复增善水者合前水军为五百五十人，分六十人屯水澳寨以控海道。淳熙十三年，统制官韩俊复分水军各一百五十人屯法石、宝林二寨，免其调遣。嘉定十一年，海寇冲突围头，守真德秀请增法石兵至二百人。又于围头主宝盖寨，移宝林兵百二十人戍之。其正将衙立于法石，诸屯并听命焉。于是分地巡徼，自岱屿以北，以小兜、石湖土兵主之，至击蓼而止。自水澳以南，永宁、宝盖主之，至中栅而止。其岱屿之内外，法石主之，至永宁而止。十二年，真德秀复以殿司远在行都，戍将骄蹇掊克，郡弗能禁，乞以军隶本州节制；诏从之。端平二年，统制司移置建宁。淳祐六年，复驻泉州，与诸州共听安抚司节制。兵额总五千人，在泉一千八百八十二人，内马步一军一千三百三十一人，分四将二十二队。每将以副将、准备将各一员，每队训练官一员。水军五百五十一人，分屯四寨，将官各一员。廪给衣粮，掌于通判厅。每月支，计钱九千三百九十八贯，米二千七十石。春冬衣钱，岁计四万三百四十贯。马二百七十匹，分隶诸戍。其水军各寨战船，旧管甲乙丙三只，三年小修，五年大修。嘉定十二年，真德秀更造三只，拨钱生息以补修费，亦委通判主之。

　　元

　　至元十九年，调扬州合必军三千人，镇泉州戍列城。后设上、中、下三万户府，以蒙古、汉人新附诸军相参。又以湖州翼万户府来戍泉州；又建泉州左副翼万户府，以宋殿前司左翼军隶焉。复刷土军以益之，立营建署于州之后，其后万户赤干迁于泉山门外。
　　扬州合必军，客兵也。旧额三千人，后与蒙古、汉人附军参作三十七翼。上万户府七翼，中万户府八翼，下万户府二十二翼。
　　湖州翼万户府，亦客兵也。有达鲁花赤万户一员，副万户一员，及经历司，镇抚司，镇遏司，上、中、下千户所，上、下百户所等员。
　　左副翼万户府职员，与湖州翼万户府同。明洪武初，调隶山东宁海卫。

　　明

　　洪武元年，泉州置卫指挥使司，领左、右、中、前、后五千户所，隶福建都指挥使司。二十年，城水澳为永宁卫，亦领左、右、中、前、后五千户所，隶福建都指挥使。又复城小兜为崇武所，城厦门为中左所，城福全为福全所，城金门为金门所，城高浦为高浦所，别为守御千户所，亦隶福建都指挥使。二十一年，遣江夏侯周德兴于沿海要害处置巡检司十八，复于大担、南太武山外建浯屿，置水寨一。景泰三年，移厦门中左所。嘉靖末，倭奴为寇，在籍之兵徒有虚名，乃复练乡勇为土兵，召外营为客兵。
　　卫所军兵
　　《闽书》：朝廷置卫所于天下，以开国靖难之人为之，或简户丁，或调他省，或配有罪，籍为军，曰卫兵，亦宋人禁兵之意也。卫兵有三：曰往操军、曰屯旗军、曰屯种军。往操军，入则守城，以时训练，谓之见操军；出则守寨，按季践更，谓之出海军。屯旗军者，奉红牌及样田事例之屯军也。屯粮军者，屯田军也。洪武二十一年，江夏侯周德兴刺福、兴、泉、漳四郡民为兵，于是有沿海军卫；卫所初定，民未习水土，率潜离城戍。二十五年，互调其军于诸卫。隆庆府志：卫所军士，俱有定数。大率以五千六百名为卫，千一百二十名为千户所，一百一十名为百户所。每一百户内设总旗二名，小旗十名，大小相维，编成队伍。泉州卫，都指挥使司一员，领左、右、中、前、后五千户所。洪武元年，总兵官汤和擒陈有定，泉州平，改元总管府为卫，即宋州治也。操海屯种旗军，旧额六千一百四十七名，后以逃亡事故渐次裁减。万历时，存操海旗军余丁千二百三十六名，屯种军三百四十四名。营房沿郡城内外，今废。左千户所，营房六百三十间，在旧通淮门内，左右沿城。右千户所，营房七百一十间，在东门内，左右沿城。中千户所，营房七百一十二间，在南门外及水仙门，左右沿城。前千户所，营房六百九十间，在西门外及临漳门，左右沿城。后千户所。营房七百七十间，在北门，左右沿城。永宁卫，指挥使司一员，领左、右、中、前、后五千户所。操海屯种旗军，旧额六千九百三十五名，后以逃亡事故渐次裁减。万历时，存操海军千三百九十四名，屯种军七百八十三名。左千户所，营房八百五十间，在海宁门东街。万历时只存一百二间。右千户所，营房八百四十间，在水陆门西直街。万历时只存一百一十二间。中千户所，营房八百四十九间，在东瀛门东南街。万历时只存一百八间。前千户所，营房八百四十间，在金鳌门南街。万历时只存一百一十间。后千户所。营房八百四十九间，在玉泉门北街。万历时只存一百二十九间。
　　福全守御千户所，差操屯种旗军，旧额五百七十五名，万历时存操海军一百一十六名，屯种军一百一十七名。营房八百五十三间，在所城中。
　　中左守御千户所，操海旗军旧额一千二百四名，万历时存六百八十四名。营房九百八十七间，在所城中。
