<!-- { "loadSidebar": true } -->
　　隆庆府志：明初，泉永二卫尺籍，有归附军，有投充军，有犯该谪发军，有外卫改调军，共一万二千有奇。其训练之制，岁二月中旬至夏至止，七月中旬至冬至止。其出海备倭之制，以上、中、下班更迭之。月支粮于官，亦有定制，二斗为军总旗，八斗为差操正军，又加行粮四斗为出海备倭军，六斗为只身纪录军，二斗为老幼存恤军。其后，复分三分守城，七分屯种。粮出于所种田，而以余粮输官，为不支粮屯军。本府原派广平等七仓秋屯盐本折色九万四千有奇，亦定制也。是时，民出谷粟以养兵，兵荷干戈以卫民，兵食俱足，而民未尝重困也。太平日久，军政不修，逃坟日多，勾清无法，制额于是日减，所存仅五之一。屯已失额，操复缺伍，于是抽选于军户以备团练，谓之余丁军；招集于市井，谓之募兵，动调于各省，谓之客兵；调之于湖广等处者，谓之狼家兵。又增派兵户丁粮于旧制之外以为一乡防守，谓之民兵、乡兵。太平无事之时，兵额虽减而粮额犹有余；一旦有事，兵不足则增兵，兵久费多而食又不足则增饷，皆一时不得已之权，而非国家经常之规矣。
　　水寨军兵
　　明初旧制，水寨兵统以指挥一员，谓之把总，每五年考选推委。嘉靖四十二年，题请定例照都指挥体统行事，名为钦依把总，而各卫岁轮指挥一员，领卫所军往听节制，无额设。如南日寨控郡北境，则拨泉州卫兵三百三十五人，合兴化、平海二卫兵共一千五百人以戍之。浯屿寨控郡南境，则拨永宁卫并福全所兵二千二百四十二人，合漳州卫兵共二千八百九十八人以戍之。寨军分三班更迭，月粮之外加给行粮。上班今年二月上，明年二月下，下班替之。中班今年八月上，明年八月下，上班替之。下班明年二月上，后年二月下，中班替之。三番轮转，大约一年有半年休息。休息者，月办料银一钱以修战船。千户以下轮班如军士之法。卫总指挥各以八月更代，哨守皆卫所之军，有司无供亿之费。嘉靖间，五寨水军另募充数。隆庆四年，增设浯铜游兵，天启初又设一游击兼统之，于是卫与寨分，卫所军只拨贴水寨驾船耳。外此又有澎湖游兵，万历二十五年，因倭而设。此明水军之大概也。
　　浯屿寨钦依把总一员，旧额水军二千二百名，万历时存一千七百名。　粮每月九钱，布政司发给。又卫所贴驾军五百八十名。旧额兵船三十二只，后福、哨、冬、鸟等船，共增至四十八只。
　　浯铜游兵名色，把总一员，兵五百三十六名，粮亦布政司发给。驻中左所。又卫所贴驾军三百名，冬、鸟等船二十二只。泉南游击，统辖浯屿寨军、浯铜游兵。天启初设，以备红夷，兵三千人，寻裁。
　　澎湖游兵名色，把总一员，兵八百五十名，哨船二十只。春汛支粮于泉，冬汛支粮于漳。
　　水寨所辖汛地，隆庆府志载：旧岱屿以北接于兴化，南日水寨辖之，岱屿以南接于漳州，浯屿水寨辖之。嘉靖四十二年，军门议以本寨兵船一■〈舟宗〉，直至湄洲屯扎，一■〈舟宗〉直至料罗屯扎，而埈上一带量拨巡哨。寇至则以全力守湄洲，而于平海卫前与南日会哨。铜山又守旧浯屿，而于担屿与浯屿会哨。本寨汛地，北至南海，南至担屿。万历府志所载，浯屿寨兵，分四哨，出汛时，一屯料罗，一屯围头，　一屯崇武，一屯永宁。每汛舆铜山、南日两寨及浯铜游兵合哨，稽风传筹。浯铜游兵分二哨，出汛时一屯旧浯屿，　一屯担屿。每汛与浯屿寨兵合哨。惟澎湖游兵，专过澎湖防守。凡汛，春以清明前十日出，三个月收。冬以霜降前十日出，二个月收。收汛毕日，军士放班，其看船兵，拨汛地小防。
　　水寨战船，隆庆府志载：嘉靖以前，水寨战舰皆出之卫所，及后广募民舰，旋设舟师于五寨之外，分十有六澳，船不加多，力分势寡。嘉靖四十三年，复水寨之旧，每寨设兵船三十二只，用兵二千二百名；以把总领之，属总兵官统督，监军道监督。万历府志载，福船势力雄大，最便冲犁，所以扼贼船于外洋。次号哨船、冬船，以便窄港攻战。小号鸟船、快船，以便哨探或助力袭击。如福船出洋犁贼，贼船势将内逼，哨、冬船与鸟、快船急抢上风，又出贼船之内，向外逐打，务逼使出洋，内外夹击收功。
　　巡检弓兵
　　明初，沿海置巡检司兵，曰弓兵。隆庆府志：本府各县巡检司共一十九处，额编各司弓兵名数多寡不等，共一千六百五十名。每名工食银七两二钱。嘉靖三十九年，弓兵百名内裁减三十名，扣银解布政司充饷。四十二年，巡检司弓兵，只留一十二名以充哨探盘诘。后又有并司裁革者，其尚存巡司兵额稍有所增。万历时各司兵额多寡不同。
　　晋江县：围头巡检司、乌浔巡检司、祥芝巡检司、深沪巡检司。以上四司，旧设弓兵额各一百名，万历时各存一十八名。
　　隆庆府志载谭军门疏议云：洪武至正统年间，经略诸臣江夏侯、焦侍郎等官，自福宁州以达漳泉，置卫所共二十五，巡司四十有五，水寨五处。卫所、巡司以控贼于陆，水寨防之于海，则知巡司衙门虽小，而与水寨同时建设，所以联络声势，保障居民也。迩年兵饷缺乏，扣银解充，似亦一时不得已之权。今海防无儆，生齿日繁，彼处离城窎远，则流官弹压与弓兵防守，皆似难免者，况土民鱼盐为生，惯习风涛，尤堪水战，飞石放镖，乃其长技，近年屡与贼斗，贼亦畏之。若以弓兵工食，就彼招募土民，籍之于官，且耕且守，禁其尅削，作其锐气，即胜兵千余，不召而集，恐客兵不及也。
　　民兵有机兵、乡兵二种。
　　洪武初，立民兵万户府，简民间武勇，编成队伍，以时操练。有事用以征战，事平复还为民。有功者一体升赏。正统十四年，命本地官司率领操练。天顺元年，命鞍马器械悉从官给。弘治二年，选取民壮，州县七八百里者，里二名；五百里者，里三名；三百里者，里四名；一百里者，里五名。须年二十以上，五十以下精壮之人充数。每民工食银七两二钱。春夏秋月每二操，冬操三歇五，谓之机兵。明制，凡临敌失一军以上者，与失机同罪，故名。晋江县机兵，隆庆时额三百五十名，万历时存九十名。六年，严禁官司不得私役。嘉靖三十六年，都御史阮鹗抽拨与军余团练于府城大教场，唯安溪以防守县城不与，后以充饷递减，隆庆时存一千四百六十六名，万历时存七百三十名。又有乡兵者，嘉靖三十七年，都御史王询行令添设，专备城守。泉州共八百四十六名，亦除安溪防守县城，其余四县与机兵一体团练。四十五年，知府万庆以军余革归原卫，裁减乡兵额，后复奉文尽行裁革。晋江县乡兵，旧额二百名，隆庆时存一百五十名。万历志云：乡兵不支工食，养之无道，教之无素，易以滋扰。《闽书》云：嘉靖以倭故设土兵，招郡民，聚之教场，谓之土营。按：隆庆、万历二志皆不载土兵。《闽书》所谓土民〔二〕，即二志所谓乡兵也。
　　隆庆府志：正德间，名臣王琼题为计处民壮事，我朝旧制，自京师以及天下设置卫所，编充军伍几至百万。令州县百姓供给粮饷，计天下田租之入，大半供军。军以卫民，民以供军，未闻卫所之外复有兵民之设也。自正统十四年军伍消耗，边患警急，始议召集壮勇以自护卫。盖一时权宜之计，事宁之后即当罢革，以示休息，修明军政，以复旧规。合无本部通行各处抚按查勘，但系弘治七年给事中孙儒奏准，新设民壮通行革罢。其正统十四年以后，弘治七年以前，原设机兵民壮俱照旧存留，俱听本州县掌印官提督操演，缉捕盗贼。查正德末年，疏虽未行，嘉靖之初，竟蒙递减。本府见在机兵之数，或是弘治初额。今卫所军数既未卒复，机乡二兵难免添设。惟在严行挑选，禁革买闲，勤其操练，免其杂役，器械有给，教艺有师，犒赏以信，鼓舞有方，则土著莫非胜兵。先年知县柴镳钱之选，已行之而有成绩，如其不然，于事无益，于民有害，谋国之大臣，议论如出一口焉。
　　客兵
　　嘉靖间，都督戚继光以所练浙江义乌兵屡舆倭战有功，巡抚谭纶奏留其兵，设参将、游击等官带领，分戍八郡，来去不常。隆庆四年，院道议募浙兵一营，是为旧营。万历二十年，以海上有警，又议增募一营，是为新营。万历时，以饷绌裁减。
　　泉州旧营，浙兵也。名色：把总一员，哨官四员，初屯兵六百名。后兴新营，匀派实额五百七十五名，紥守府城，就东门外起营房百余间居之。万历三十三年，裁存四百五十名。春冬二汛，二哨守料罗，一哨守安海，一哨守围头兼顾福全，一哨守郡城。后议以安海为泉州门户，撤围头一哨，陆兵添守安海。
　　泉州新营亦浙兵也，把总一员，哨官四员，目兵五百七十五名。万历三十三年，裁存四百五十名。冬春二汛，二哨守崇武，一哨守永宁沙堤，一哨驻扎郡城。以上二营，裁后兵额皆并，官长等项，名员在内。把总日支银二钱。哨长日各支银七分。哨长高招一十七名，日各支银五分。队长、书记四十九名，日各支银四分。把总家丁二名，健步二名，四哨长家丁、健步各一名，兵夫杂流三百四十七名，日各支银三分三厘。每营每月约支粮银四百六十两有奇，俱派在本府属县征给。

　　国朝兵制

　　福建陆路提督军门驻郡城。《大清会典》：顺治三年，设提督军门，统辖全省水陆军务。康熙十七年，另设水师提督，本军门专管陆路标下中、左、右、前、后五营，统辖全省陆路镇营。兹录在郡境者，其余不载。每年俸银八十一两六钱九分四厘，养廉银二千两，薪银一百四十四两，蔬菜烛等银一百八十两，心红纸等银二百两，草干银二百四十两，赏号银五百两。系赏给阅操官兵。
　　中营中营防守府城并安溪县地方。东至罗渡，与城守营南安县汛分界；西至葫芦寨，与龙溪县漳州城守营华崶场前汛分界；
　　又西至石门隔，与漳平县漳州城守营牛港汛分界；南至东岭，与同安营大路尾汛分界；西南至董林隘，与长泰县漳州城守营严溪汛
　　分界；又西南至鹿跳石，与龙溪县华崶汛分界；北至牛尾岭，与永春州本标左营黄坂汛分界。
　　参将一员，驻防府城。每月俸薪银一十三两，养廉银四十一两六钱六分六厘六毫，心蔬等银七两。
　　守备一员，驻防府城。旧分防安溪县徐州汛，雍正八年改驻郡城。每月俸薪银八两二钱八分二厘八毫，养廉银二十一两六钱六分六厘六毫，心蔬等银三两五钱。
　　千总二员，　一驻府城，　一驻安溪长坑汛。内一员雍正六年以前裁，至十一年复设，各营同。每员每月俸薪银四两，养廉银一十两。
