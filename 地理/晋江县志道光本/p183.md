<!-- { "loadSidebar": true } -->
　　黄仰　字伯推。邑增广生，慷慨尚义。嘉靖戊午倭乱，仰奉太守熊汝达败贼于洛阳，还驻师安平镇。倭猝至，仰率亲党数十人据西桥头力拒，众寡不敌，遂与从弟廷英战死。胞侄以时入寇营负尸出。事闻，旌表赠州同，荫子。
　　薛天申　泉州卫把总。周岳镇，泉州卫百户。嘉靖四十一年，寇犯兴、泉，天申与岳镇随指挥欧阳深御之。陷伏中，俱死。事闻，赠天申、岳镇为指挥佥事，附祀乡贤。荫其子冠带总旗。天申、岳镇配享于熊太守卫民祠。
　　秦椿　字国植。世袭泉州卫指挥使、昭武将军、昭勇侯。嘉靖四十五年领兵守新桥。六月十三日，倭寇突至，势甚猖獗，奋然曰：“此地万一失守，城中亿万生灵皆为涂炭矣。”督兵长驱，躬与寇格鬬。寇用炮折其右手，身被重伤，血战益厉。寇退，城赖以完。至晚气绝。兴泉道万民英亲为主殓，颜色如生。事闻，授子一麒本卫所承袭，孙良弼。
　　王世实　宜兴人，其先世永乐中任永宁卫镇抚，遂籍晋江。隆庆元年，闽广会剿曾一本，世实以骁勇为前锋，屡战皆捷，得寇首百余级，中鸟铳阵亡。事闻，赐祠升袭指挥佥事。
　　陈正中　字田卿。淹博群书，通大义。崇祯丙子举人，授古田教谕兼摄罗源。值鼎革，自缢于罗源学署。漳浦蔡祚周继为学博，瞻其遗像，拜而赞之。
　　洪淯鳌　字六生，赞宇子。崇祯已卯拔贯生，授衡州迩判，改道州刺史，擢都宪诸镇兵。督师何腾蛟败于武冈山，被执不食死，其后淯鳌亦被执，不屈而死。

　　国朝

　　林维造　字用章，学曾子。顺治初以荫补陕西巩昌知府，寻擢西宁副使。五年，叛镇为乱，逼降，不从被杀。西宁人士立祠祀之，赠光禄寺卿，荫一子知州。
　　施世泽、施明良　授随征副将出师海澄。城陷，二人阴图据厦门擒郑锦，机事不密，为吕运所泄。郑锦将世泽、明良磔杀，并明良子施馨、施伟等七十三口沉于海，无脱者。督抚具题请恤，赠怀远将军。世泽子致远，海安营游击。

　　●卷之五十二　人物志【笃行之一】

　　论曰：三物六行，《周礼》用以宾兴，厚故笃亲，圣门用以风世。生三代下，而古处是敦，岂不诚足尚哉！晋僻处海滨，而礼义相先，比于邹鲁。士君子修德于家，和平恺悌，睦婣任恤，而恩意流溢者，踵相接也。即闾巷匹夫，素未读书，而慕义敦厚，代不乏人。当其初，积德行善，未尝有所为而为之。而其后子孙发达显荣，蕃衍炽昌，天道报应若有操券而获者。披读之下，可不勉追古人，而革薄从忠也欤？

　　唐
　　郑晚
　　五代
　　蔡俨
　　宋
　　陈龙辅　　陈详
　　蔡霆发
　　明
　　曾训　　吴龙
　　郭同　　黄贤
　　郭滨　　何大荣
　　柯应寿　温天德
　　蔡润　　黄恭
　　林荣　　张天眷
　　丁德　　蔡观慧
　　林昱　　黏细
　　顾美　　留昆
　　唐童　　张旺
　　谢洞　　张宗应
　　伍元旭　庄积坪
　　郭濙　　林茂森
　　杨兴　　林凯
　　朱璿　　吴怀荆
　　张良保　李弼
　　洪贺　　蒋文枢
　　顾原淑　许统懋
　　谢瓒　　邱绍宗
　　张基　　杨敷
　　何聪　　陈乐
　　郭枢　　郭恭
　　张宪　　张志腾
　　张志立　庄偁
　　陈普赐　黄继宗
　　李旦　　张峣
　　丁怿　　王瑞
　　李兴仁　王升
　　陈宽　　陈尚谦
　　邱维材　苏璟
　　黄颖　　张赐
　　陈宾　　陈谋
　　李日新　杨希宪
　　蔡应胄　张守则
　　陈启文　蒋继勳
　　张守简　李贞
　　庄一道一俊合傅　庄望槐
　　王赐良　庄廷琏
　　徐以严　邱维栻
　　李宗禹　张守质
　　杨敦默　洪庭芳
　　郑东阳　丁炳
　　苏士潜　洪有临
　　庄龙光　林尚新
　　林益萌　洪庭秀
　　杨宗叙　杨乔
　　柯奇卿　黄回青
　　杜思夔　丁建全
　　易钦　　黄堪
　　何浚　　丁日造
　　张文　　黄时清
　　傅宏钜　陈舜道
　　邱尧熙　黄澄
　　何居宪　庄淦
　　刘篪　　黄潮
　　陈洁　　陈彻
　　许于国　郑士新
　　郑邦佳　潘维城
　　史继倬　杨阳春
　　涂俊　　李廷柱
　　柯毓高　黄凤翊
　　杨道宽　邱良箴
　　诸葛希孟　陈足
　　颜猷　　李暹祥
　　柯香　　黄维琼
　　陈士钦　傅尔鳌
　　李仲春　留汝亮
　　王墀京　黄怀
　　林宗濂　林豫宗
　　王居毅　王承标
　　黄逢春　陈正铉
　　庄天夔　洪守愚
　　杜应硕　史继蕃
　　林光肇　陈有斐
　　曾守吾　杨士仁
　　李正倍　曾可传
　　丁炜　　苏世谐
　　李正森　蔡仲实
　　余楠　　庄懋仪
　　杨南宗　庄原亭
　　黄尚纲　黄维珪
　　黄镬　　颜理学
　　黄宗任　陈呜周
　　冯有翼　张贲恒
　　蔡贤征　刘廷焜
　　何乔选　刘天植
　　何著先　刘世旒
　　王元卿　李宗熹
　　林宗彦　丁怀可
　　谢聘　　史延晑
　　林期昌　郑邦偕
　　陈履贞　丁梡

　　唐

　　郑晚　幼明敏贞亮。既冠，孝弟惠和，人望无间，时誉皆归。欧阳詹之妹嫁焉。及卒，詹为铭其墓，称曰君子。

　　五代

　　蔡俨　为人节俭好施，王审知辟为户部郎中。

　　宋

　　陈龙辅　嘉祐二年进士，知建昌军，秩满弃去。集古今忠孝德义为子孙法，子孝友、孝恭、孝威，俱第进士。
　　陈详　绍圣四年进士，为南剑州推官。尚书黄裳妻以女，未几，女亡。裳故挈其装归，以观其趣。详不为意。乃反之，仍归以娣。终通判濠州。
　　蔡霆发　学行纯笃，躬负薪以养母。淳熙十一年进士，以邑最召入朝，主管官告院。卒于官所。著有《家训集鉴》。

　　明

　　曾训　赋性质直，言必由衷，持身谨饬，课子义方。又捐赀修葺祠宇，以奉先祀。年五十六卒。子济。
　　吴龙　生元季，事亲孝，丧葬尽礼。待族戚有恩。乡邻有争者，听其直，不愿赴有司。课子力学，不稍姑息。子应宗。
　　郭同　精通壁经，兼涉诸子。性情敦厚，言温气和，不为矫饰之行。居乡乐善息争，不以功名系其心。是为郡东郭氏一世祖。年七十二卒。子居贤。
　　黄贤　生五龄母殁，鞠于继母孙氏。天资纯夷，孝养逾于所生。乐施予周急，里闲人多德之。长子应，次惠。
　　郭滨　字本渊。兄弟七人，滨最少。父殁，哀毁异常。家徒四壁，素精岐黄之术，救人而不邀其利。乡人有构难者，开诚恳解，必求其释而后已。晚筑舍东郊，莳花种木以自娱。年六十一卒，人称长者，闻之莫不坠泪。子楠。
　　何大荣　以孝义称。明初，郡学其所修建。
　　柯应寿　少失怙恃，事兄如父，凡百劳勚以身肩之。洪武间，初设粮长，兄应祖在籍中。应寿以道里修阻，兄年高弗任驰驱，请代兄北上领部符归，至闽清，以疾卒。子季。
　　温天德　字伯乾。生而敏慧，长而诚笃，养亲愉婉，克尽孝敬。律身谦约节俭，酷爱《周子通书》“道充为贵，身安为富”之语。颜读书之室曰“充安精舍”。子良恭。
　　蔡润　幼丧父，事母尽孝，抚诸弟妹为婚娶。长厚质直，恬于荣利。杜门家居三十年，教子孙读书。郡守沈海列其名于旌善亭。年七十七卒。孙清。
　　黄恭　景泰丙子举人，授韶州通判。恭少侍父贵在饶阳学署，励志攻书。及父殁母老，家故贫乏，以次婚嫁弟妹。信、敏二弟早卒，抚诸侄成立，无歧视。次弟宽以成化壬辰进士任浙江佥事，皆受其教。既告归，优游田里二十余载。卒年七十六。蔡清为铭其墓。
　　林荣　孝友淳朴，体父志，建居室，葺家塾，同祖皆得安居，子弟莫不隶业。待族戚里党一以信义刚正处之。晚以齿德俱尊，得受章服。子同。
　　张天眷　孝友笃挚，分产推赢取瘠，丧葬必致哀恪。捐建肃清楼，督造临漳门、马头坛。守令题赞称曰“太古之民”。
　　丁德　旷达冲夷，安详有度，焚香披卷，陶然自得，祀事惟谨，治器皿、澣衣服、斋沐三日乃与神交。郡邑廉其行谊，荣以冠带。年八十七卒。孙自申。
　　蔡观慧　字允元，清之父。既受封，与乡里耆旧为逸乐会，词曰：“朋友五伦之一，百行道义之根，凡我在会之人，善相劝，过相规，有疑相质，有忧患相与为力。”时传诵之。
　　林昱　孝友仁厚而果于义，二姊一亡一寡，维持其家，抚诸甥长之、立之。与人交淡而信，临事矩度整如，郡守礼请乡宾。年六十四卒。子珹。
　　黏细　豪爽好施，亲旧贫困者抚之，虽多费，无吝色。子灿。
　　顾美　明白坦夷，才具优赡，亲故匮乏者，周之。贷而不能偿者，毁其券。癸丑山东饥，奉诏入粟赈饥，得赐冠带，称义民。晚与蔡观慧等十四人为逸乐会。卒年六十五。子珀，孙原淑。
　　留昆　少通经史，善《戴礼》。痛父不逮养丰馔之味，力自裁省。道路见昆虫蠕动，引足避之，不忍践也。嘉靖初以高年行谊予冠服。年九十一卒。子芳，孙志淑。
　　唐童　事亲孝，与人交始终无二。好施与，周急若弗及。成化丙申岁荒，人多莩死，童出粟二百石济之。又尝输粟实边，得受冠带。
　　张旺　成化癸卯举人。少有才学，食贫，授徒养母，事寡嫂如母，抚孤侄如子，居丧毁瘠异常。文行著声黉序，蔡文庄清为志其墓。子先玺，孙冕。
　　谢洞　成化癸卯举人。少游乡校，聘定其室，既而女氏目疾丧明，岳父母不敢遣归，曰：“毋溷少年生也。”洞咨于母，竟成伉俪。学行介特，世有六美之称。升府同知。
　　张宗应　质性澹雅，孝父母，建具庆堂娱亲，周泰初为之记。内行醇整，然诺不苟。临终戒勿用浮屠，勿请铭。子宽。
　　伍元旭　字伯阳。父客死于淮，扶榇归。抚幼弟，友爱终身。雅好士类，每叹读书为第一等。凡名公札奏，缮录成箧，闲居展玩不置。子铠。
　　庄积坪　九岁丧父，事母尽孝，兄尝病疫，躬自扶持，朝夕祈祷。待族党故旧，未尝以乾餱获愆。见诸子读书，喜而励之曰：“读好书，为好人，勿汲汲焉专慕为好官也。”子科。
　　郭濙　毅然特立，方员时出，人莫能欺。施贫如饥寒切身，下士如好爵自縻。其卒也，秋江林峣挽以联，谓其才能济世，智足卫身云。
　　林茂森　年二十八丧妻，母氏抚孙哭曰：“哀哉！幼丧母，异时继母苦汝矣。”茂森感言，终身不再娶。生平庄严和易，里有是非，悉往质平。葬之日，环其居数百家皆悲哀出涕。子元，孙甫任。
