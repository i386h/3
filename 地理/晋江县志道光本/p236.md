<!-- { "loadSidebar": true } -->
　　吴氏　名青莲，陈成观婢也。成观殁，妻王氏遗腹生一男，甫周岁，舅年六十，夫弟九龄。王氏将死，嘱之青莲。青莲时年十七，励志守贞，终身不嫁。复立继嗣，以辅王遗男。仰事俯育，无缺于礼。青莲现年六十二。王氏之舅寿终，已葬。夫弟、遗子、嗣子皆底成立。都邑称之。
　　丁按察炜女　名报珠，字含章。娴吟咏，未嫁而卒。
　　吴氏　名班，号仙侪鸿博，贡生陈一策妻，威略将军英女孙，督粮道应麟女。嫁于陈，与夫子闺中唱和，多有杰句，惜不永年，逝后，一策刻而传之。及葬，侯官张甄陶略摘佳语志于墓，且以表于士人。一策自内子殀殁，终身不再娶，伤嗣徽之难也。着有《绮窗遗吟》，洗去脂粉之习。
　　陈雪榭　宝钥女，传为霖儿■〈勑上玉下〉之妇。为霖于海上谋归本朝，事泄，全家俱死，独二子曰銮、曰■〈勑上玉下〉，先质于姚制军启圣，得不与。雪榭善吟咏，诗品明秀，有屠赤水、黄蔡阳家风。晚景中，诸缙绅多延为女师。其诗至今传颂于人，足生敬畏。
　　施氏　名朝凤，世騋转女，贡生陈日蓁妻。幼解悟四声。于归，孝事姑，与日蓁唱和，诗成焚稿，谓闺中篇什不宜闻于外人。其诗清新妥贴，今梓行，仅焚余集数篇。以上府县旧志。
　　陈氏　名京娘，邱懋送妻。年二十于归，事姑孝，能得其欢心。姑性严，家人触其怒，辄卧不起。氏长跪姑前，久之，俟姑回嗔，命之起，然后敢起，卒以为常。年七十一卒。生员林毓英举报。
　　吴氏　张光载妇，元听之妻。事舅姑以孝闻。舅病痿，氏昼夜扶持，侍汤药不离侧，床褥便秽，必亲为涤净，历久不倦。年三十五卒。族叔诸生万青为纪其事。生贝张贵遇举报。
　　王氏　陈元崇妻。崇以生计外出，父年老多病。氏竭力奉养，每药剂必尝而后进。朝夕膳羞，敬视罔懈，如是者有年。翁嘉其孝，宗族翕然称之。比翁殁，丧葬事，氏恪襄之。卒年六十有七。举人陈鸿柄报。
　　吴氏　名劝娘，李秀良妻。秀以贫故，外出佣工。家有八十老姑，氏代夫奉养。日采薪，夜纺织，虽艰难万状，而甘旨无缺。姑殁，丧葬尽哀尽礼。以所粒积微赀，抱一子为夫嗣，并为子养一童媳。后秀客死于外，子贫穷，流离不知所之。氏年五十四卒。生员叶垂青举报。
　　郭姑娘　四十一都洪后乡人。父殁，遗一男一女，母不安其室，改适他姓，于腊终仝媒往。女与弟涕泣力劝不从，牵裾随之行里许，母竟飘然登舆，不顾而去。女伫立哭，望母不见，遂投入潭中。其弟奔告族人往救，姑娘死矣。尝显灵潭上，乡人旦暮见之，为筑宫塑像以祀。今宫圮未修。生员张鸣凤举报。
　　施氏　名亥姑，施阳初女。阳初生一男，名乘侯，年十三，得奇疾，医者皆云难治。亥姑时年十八，将于归，念父母仅生吾弟一人，今病且死，后嗣绝矣。因朝夕焚香祷天，愿以身代。已而弟病寻愈，亥姑无疾而逝。人称孝女，至今施氏子孙世祀之。生员施世范举报。
　　刘氏　桥南乡刘愧儒女，邦夸女兄，幼许字郭姓。年及笄，父母俱殁，时弟夸尚幼，无从父可寄讬。女誓志留养，不嫁，夫家不敢强。迨夸长成婚娶，女遂尽节而终。年三十有二卒。族中称之为奇男子。生员刘时言举报。
　　施氏　名则姑，施宣悌女。幼许字杨姓。年十七，值其弟化广病笃，私泣曰：“吾父只留此一线，倘弟有不虞，存一女身何用？”遂默祷愿以身代。后弟果痊，则姑旋殁。生员施大焞举报。
　　女史何佳宝　字韫山，黄奕振妻。能诗。早卒。着有《镜玉楼遗稿》一卷。三山林云铭为之序。
　　纪氏　幼许徐守石为妻。年二十，徐贫无以娶。其父召媒议别婚，择期将纳吉。氏闻知自经，家人以救，免。氏乃夜呼所亲，与诀曰：“儿生受徐家聘，死当为徐家鬼，终不愿以盛衰易志。”因偕邻媪乘竹兜子抵徐家。时徐方断烟竟日，母子相对欷歔，氏见其姑且拜且泣，详言所之故。姑为感泣而纳之。入门脱美衣奉姑，而自服绽补者。寒夜拥火，力作女红，为终日充腹计。鹑衣菜色，意恬如也。归徐二载，竟以穷苦卒。无子，里■〈尚阝〉悯之。
　　以上名媛采访事实。

　　●卷之六十八　冢墓志

　　墓者，慕也。孝子思慕圣父之坟，以崇后人思慕。柳下之垄禁采，乃以贤哲栖魂官爵埋骨之区，而比邻侵之，近辖侮之，地师谋之，豪姓欺之，斩脉断砂，坠碑毁界。理学如蔡虚斋，非徐令究心密查，捷定五日之谳，张绅捐资助费，弗吝二千之镪，半百载之陈案谁紫，联数世之荒邱奚安？他可知矣！甚至挖灭迁移，控则贿嘱延搁，死者抱痛，生者含冤，伤何如之？若夫义冢浅埋薄葬，而樵苏锄掘，马牛践履，以至饮露凄风，见者心恻。所恃良有司加意矜恤，严行其禁，速讯其狱，则幽明均感矣。志冢墓。

　　唐
　　郑晚墓　在郡城东偏闻儒里常熟湖之北。欧阳詹为记，称曰“君子”。
　　四门助教欧阳詹墓　在莆田县城南，广化寺浮屠之阴。后为林氏所侵。干隆十六年，詹裔孙芳馨讼于官，为清复其地。
　　节度使王審邽墓　在城东凤山。徐寅撰神道碑。
　　孝子义阙前祀乡贤林攒墓　莆田人，今不祀。葬本县三十九都。
　　后五代
　　观察使留从効墓　在三十八都青阳山。
　　掌四门学驸马都尉尤宗墓　在南安二十四、五都金田南厅乡。与留从効为襟兄弟，皆王审知女婿。
　　观察使陈洪进夫人及女墓　在万岁山。
　　殉难文忠高■〈號上土下〉墓　在一都陶冶山。
　　宋
　　封沂国公王曾墓　在二十九都太和山。
　　典郡曾会墓　在南安三十五都白石翻天马蹄穴之右。旧志作在城东北三十八都者，误。
　　赠魏国公曾穆墓　在三十四都青芒乡，荷叶摆水。
　　进士县尉林伋墓　在新门外鸟石。系兴化进士，任晋江县尉，后家于本县笋江。
　　进士宣明殿学士林杞墓　在东门外笏石。旧志作林九牧墓。注云：“万历志不详，其名在仁风门外东湖之东即此。”府志作南安人，误。盖自笋江移居郡城五塔巷，以公故，称宜明里。后以李廷机亦移居此巷，改贤相里。
　　邕州殉难苏缄墓　在南安董埔。按干隆府志选举系宝元元年进士，注“同安人”。县志选举无之。府志忠义传：“赐都城甲第，赐额怀忠。”县志云：“赐第郡城东忠义境。”则后裔为晋江人。故县选举虽无名，而本学忠孝祠祀之。坊部载怀忠坊。此部载其墓也。
　　龙图阁学士柯述墓　在永春九十都卓口山潘家村后。
　　直讲张读墓　在四都上坊山。
　　进士知州林景渊墓　在南门外双坑。
　　进士知海康县林元定墓　景渊子。在青蒙。今改葬柯内。
　　丞相梁克家墓　在城东三十七都，新铺大路有墓道。
　　少卿谥忠肃祀乡贤傅察墓　在三十三都。
　　傅自强墓　在城南磁灶村。
　　特进太尉董兴暨孙宗辅墓　在三十二都茂厝乡。
　　尚书吏部员外郎石起宗墓　在东门外蔡山员乐乡。
　　门国男赠少师庄夏墓　在南安县学后。
　　知抚州傅壅墓　在城南磁灶村。
　　钦赐祭葬董道董宗嗣墓　在三十二都铁井山。
　　宣教郎光禄大夫董景山墓　在三十二都茂趣山。
　　进士知全州庄弥明墓　在三十八都塘西院前车垾头。
　　处士林知墓　在灵源山。〔宋刘涛诗〕处士坟三尺，吴山松万株。空余着书业，不见炼丹炉。道古言难合，年高势最孤。盛朝礼乐备，无处用真儒。
　　知州留元刚墓　在福全山下。
　　榜眼董洪暨弟进士董振墓　在三十二都茂趣山。
　　直宝谟阁学士祀名宦蔡次传墓　在南安三十二都金坑乡。
　　进士司户参军柯云从墓　在二都悟道岩。
　　建州司理府推官林克名墓　在金田。
　　崇正府郡马林造墓　在青蒙。
　　知县林道墓　在赐恩山脚龟山后茂乡尾。
　　解元祀忠孝陈舆桂墓　在惠安鹤岫刘井山。
　　元
　　授武略将军汀州路总管吴英墓　在南安一都西山乡奎峯山修文里。
　　本县丞祀名宦龚名安墓　在十九都牛眠山。
　　明
　　乡榜开科礼部主事陈章应墓　在三十二都石埠盘。
　　赠副都御史孝感朱则文墓　在二都。
　　同知董仪墓　在凤山岳祠东。〔万历府志〕洪武中，同知董仪卒于官，贫不能归榇，士民以礼葬于岳祠东。
　　处士天顺间诏举乡饮大宾蔡真生墓　在三十九都田边乡棠阴里石鸠山。进士叶琼撰铭。
　　勅赠承德郎薛元美墓　在二十五都后曾乡。
　　亚魁通判薛克铭墓　在三十八都万安山。吏部杨端仪志。
　　钦赠祭葬都宪朱鉴墓　在城西南三十二都亭店庆云山之原。
　　赠奉直大夫柯松斋墓　在七都陈埯坑。
　　授奉直大夫永宁间助军饷八十万同知柯淑荣墓　在七都曲厝山。
　　广州府照磨蔡绅墓　在三十七都紫峰山。通判黄宁撰铭。
　　赠户部左侍郎蔡宽墓　与妻烈妇梁氏同葬三十八都塘西乡车坑，土名猫儿洗。李孝贯志。
　　进士尚宝司少卿祀乡贤李源墓　在东门外三十八都栖福乡。
　　封征仕郎尤朴斋墓　在东门外三十九都岳口世家坑山。俗称洗脚坑山。土音洗近世，脚近家。
　　泉州太守熊尚初墓　在三都杏田山。太守死邓茂七之难，详见宦迹。
　　侍郎杨舆墓　在石井乡。御史朱鉴撰铭。
　　参政祀乡贤李汝嘉墓　在三十五都柴塔山。
　　户部员外郎包文墓　在三十九都马家山。
