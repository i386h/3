<!-- { "loadSidebar": true } -->
　　刘昌言，泉州人，极有才思，当下第作诗，落句云：“唯有夜来蝴蝶梦，翩翩飞入刺桐花。”后为商州记室，王禹偁赠诗曰：“年来复有事堪嗟，载笔商州鬓欲华。酒好未陪红杏宴，诗狂多忆刺桐花。”盖为是也。刺桐花深红，每一枝数十蓓蕾，而叶颇大类桐，故谓之刺桐，唯闽中有之。《青箱杂记》。
　　陈舍人从易，当时文方盛之际，独以醇儒古〔一〕学见称，其诗多类白乐天。盖自杨、刘唱和《西昆集》行，后进学者争效之，风雅一变，谓西昆体，由是唐贤诸诗集几废而不行。陈公时偶得杜集旧本，文多脱误，至《送蔡都尉诗》云：“身轻一鸟”，其下脱一字。陈公因与数客各用一字补之。或云“疾”，或云“落”，或云“起”,或云“下”，莫能定。其后得一善本，乃是“身轻一鸟过”。陈公叹服，以为虽一字，诸〔二〕君亦不能到也。《六一诗话》。
　　王文穆罢相知杭州，朝士送之诗，惟陈从易学士云：“千重浪里平安过，百尺竿头稳下来。”冀公爱之。《侯鲭录》。
　　江西俚俗骂人有曰“客作儿”。按陈从易《寄荔枝与盛参政》诗云：“樱桃真小子，龙眼是凡姿。橄榄为下辈，枇杷客作儿。”盛问其说，曰：“樱桃味酸，小子也；龙眼无文采，凡姿也；橄榄初涩后甘，下辈也；枇杷核大肉小，客作儿也。”凡言客作儿者，佣夫也。《能改斋漫录》。
　　晋江曾鲁公公亮，楚公会子也。初草堂僧戒行高洁，楚公遇之甚厚。僧曰：“愿后身为公子报公。”时楚国夫人方娠，一夕，梦僧来访问讯。遽寤，子公亮生，则僧已示寂矣。《闽书抄》。
　　曾鲁公公亮自嘉佑秉政，至熙宁中尚在中书。年虽高而精力不衰，故台谏无非之者。惟李复圭以为不可，作诗曰：“老凤池边蹲不去，饥乌台上噤无声。”公亦去。《名臣言行录》。
　　曾鲁公庆历间道杭州，至天竺瞻礼，中途兄衣素妇人，谓同行僧元达曰：“上座同曾舍人来耶？舍人五十七入中书。”语讫不见，已而如其言，实观世音灵现也。既而蔡端明襄出守杭州，曾公以钱十万为匾。求蔡公书“灵感观音院”。咸淳《临安志》。
　　黄龙山产蔬菜特美，故曾鲁公有“饭思白石红桃米，菜忆黄龙紫芥心”之句。《诗话总龟》。
　　泉州城，五代时留从効重加版筑。傍植刺桐，岁久繁密，其木高大，枝叶蔚茂。初夏时开花鲜红，叶先萌芽而花后发，则年谷丰熟。廉访丁谓至此赋诗，后郡守王十朋续之。二诗皆详见《物产注》、《闽省通志》，参《梅溪文集》。
　　韩魏公生州治，陈了翁两随侍来守郡,二名贤生寄于此,皆郡人所喜谈者。《方舆胜览》。
　　王沂公曾，字孝先，晋江人，武肃王审邽六世孙。少随父兄官于益都。父卒，贫不能归，因家焉。咸平中，甫冠，联捷三元，历官左仆射大学士，称社稷臣，相业具国史本传。宝元初冬，有大星坠其寝，左右惊告，曾曰：“后一月当知之。”如期而薨。年六十一。赠侍中，谧文正。嗣曾孙判贺州，晔回居泉州。《闽书抄》。
　　本朝翰林苏公绅尝题润州金山寺云：“僧依玉鉴光中住，人踏金鳌背上行。”时公方举大科，识者以人踏金鳌背上行，乃荣入玉堂之兆，已而果然。公位止于内相，岂亦诗之谶耶！《青箱杂记》。
　　苏子容爱元、白、刘宾客辈诗，如“汝洛唱和”，皆往往成诵，苦不爱太白辈诗。曾诵《汝洛集九日送人》云：“清秋方落帽，子夏正离群。”以为假对工夫，无及此联。又举刘梦得《送李文饶再镇浙西诗》，以为最着题。《诗话总龟》。
　　魏收有“庸峭难为”之语，人多不知其义。文潞公以问苏子容，子容曰：向闻之宋元宪云，事见本经。盖梁上小柱，取其有曲折峻峭之势耳，言人之仪矩可喜者曰庯峭。就乃用此事作诗为谢曰：“高宴初陪听鼓鼙，清谈仍许奏挥犀。自知伯起难庯峭，不及淳于善滑稽。舞奏未终花十八，酒行先困玉东西。荷公德量容狂简，故敢忘怀去町畦。”《宋稗类抄》。
　　刘丞相莘老殿试时，苏丞相子容为详定官。子容后尹南京，莘老复佥判在幕中，相与欢甚。元佑初，莘老自中司入为左丞，子容犹为翰林学士承旨，及莘老迁黄门，子容始为左丞。莘老宿东省，尝以诗寄子容云：“膺门早岁预登龙，佥幕中间托下风。敢谓弹冠烦贡禹，每思移疾避胡公。”盖记前事。而子容答之，有“末路自惊黄发老，平时曾识黑头公”之句，当时以为盛事。又三年，莘老既相而罢，子容始践其位云。《石林诗话》。
　　柯述赈饥，有异鹊来巢，苏轼以诗纪焉。其诗曰：“昔我先君子，仁孝行于家。家有五亩园，幺凤集桐花。是时乌与鹊，巢鷇可俯拏。忆我与诸儿，饲食观群呀。里人惊异瑞，野夫笑而嗟。云此方乳哺，其畏鸢与蛇。手足之所及，一物不敢加。主人若可信，众鸟不我遐。故知中孚化，可及鱼与豭。柯侯故循吏，悃愊真无华。临漳所全活，数等江干沙。仁心格异族，双鸟栖其衙。但恨不得言，相对空楂楂。善恶以类应，古语良非夸。君看彼酷吏，所至号鬼车。”《闽书》。
　　兴化别称莆阳，又曰莆中，原属泉州，自古未有为本郡太守者。陈仆射靖始以兵部郎中知泉州，有诗云：“分符出守同吾祖，衣锦还乡自我身。”后方慎言、蔡襄、方谷，陈觉民、苏晔、林伯显、蔡橚、林之平、林大鼐、林枅、傅淇、方铨相继为泉州守，然已别置兴化军矣。《仙游县志》。
　　闽人有谢伯初者，字景山，当天圣景佑之间，以诗知名。予谪夷陵时，景山方为许州法曹，以长韵见寄，颇多佳句，有云：“长官衫色江波绿，学士文华蜀锦张。”予答云：“参军春思乱如云，白发题诗愁送春。”盖景山诗有“多情未老已白发，野思到春如乱云”之句，故予以此戏之也。景山诗颇多，如“自种黄花添野兴，旋移高竹听秋声”。“园林换叶梅初熟，池馆无人燕学飞”之类，皆无愧于唐诸贤，而仕宦不偶，终以困穷而卒。其诗今已不见于世，其家亦流落不知所在。其寄予诗，逮今三十五年矣，予犹能诵之。盖其人不幸既可哀;其诗沦弃亦可惜，因录于此。诗曰:“江流无〔三〕险似瞿塘，满峡猿声断旅肠。万里可堪人谪宦？经年应合鬓成霜。长官衫色江波绿，学士文华蜀锦张。异域化为儒雅俗，远民争识校雠郎。才如梦得多为累，情似安仁久悼亡。下国难留金马客，新诗传与竹枝娘。典辞悬待修青史，谏草当来集阜囊。莫谓明时暂迁谪，便将缨足濯沧浪。”《六一诗话》。
　　天圣七年，予始游京师，得吾友谢景山。景山少以进士中甲科，以善歌诗知名，其后又得今舍人宋公为景山母夫人之墓铭，言夫人好学通经，自教其子。乃知景山出于瓯闽数千里之外，负其艺于大众之中，一贾而售，遂以名知于人者，繄其母之贤也。今年，予自夷陵归许昌，景山出其女弟希孟所为诗百余篇，然后又知景山之母不独成其子之名，而又以其余遗其女也。景山学杜甫、杜牧之，文以雄健高逸自喜。希孟之言，尤隐约深厚，守礼而不自放，有古幽娴淑女之风，非特妇人之能言者也。然景山尝从今世贤豪者游，故得闻于当时，而希孟不幸为女子，莫自章显于世。昔卫庄姜、许穆夫人录于仲尼而列之国风；今有杰然巨人，能轻重时人而取信后世者，一为希孟重之，其不泯没矣。予固力不足者，复何为哉？复何为哉？希孟嫁进士陈安国，卒时年二十四。《六一居士集》。
　　蔡君谟守泉，诣飞阳庙祷雨，岁以大稔。题诗庙中曰：“年年乞雨问山神，羞见耕耘陇上人。太守自知才德薄，彼苍何事罪斯民？”王龟龄题其后云：“贤侯去久迹犹遗，乞雨诗奇字更奇。世俗妄论公政猛，爱民心有彼苍知。”《闽书》。
　　泉州壁记：蔡襄、陈觉民、傅淇守泉日，母夫人年俱九十，邦人异之。人第知蔡母之贤且寿，不知陈、傅之母亦复如是。且子先后皆守泉，尤为奇事。《仙游县志》。
　　吕洞宾入峨眉山采药，着诗云：“太乙宫前是我家，诗书万卷作生涯。春风醉酒不归去，落尽碧桃无限花。”五百年后当遭雷厄，洞宾化青蛇，隐于泉州蔡襄炉内。襄熔炉读书，一夕雷震，判官云：“雷部速退，无惊学士。”天乃开霁。洞宾出揖曰：“蒙君福荫。”谢以笔墨。后登科，仁宗朝为学士，出守泉州，造洛阳桥。以洞宾笔墨为檄，使隶之海若而告之。隶叹曰：“茫茫远海，何以投檄？”买酒酣饮，醉卧海岸，潮落而醒，则檄已易封矣。襄启阅之，惟一“醋”字。襄曰：“神示我矣。廿一日酉时兴工乎？”至期，潮水果三昼夜不进。桥成，时人以诗颂之曰：“迭石为桥与路长，惠安之北晋江东。几时募化千家宝，一旦缘成万载功。五尺栏杆遮巨浪，两头华表镇危峯。往来无限行人口，日月齐休颂蔡公。”《坚瓠集》。
　　万安桥未建，旧设海渡渡人。每岁遇飓风大作，或水怪为祟，沉舟而死者无算。宋大中间，某年月日，济渡者满载，至中流风作，舟将覆。忽闻空中有声云：“蔡学士在，宜急拯之。”已而风浪少息，舟人皆免于溺。既渡，以姓细问同渡者，止有一妇之夫乃蔡姓也。时妇方娠，已数月矣。舟人心异之，蔡姓妇亦以为异，即祷愿于天，曰：“吾今怀娠，若生子官果至大学士，必造舆梁，以免病渡之苦也。”后生子，即忠惠公襄，以状元及第。后出守泉州，太夫人追忆前事，促公创桥，至于再三。私计海之深极千丈，若欲筑址累石，将从何处着力？违命者踰年。太夫人复督责不已，一日，忽命工房吏写文一通，申报海神。公亦勉承母命，自以为迂诞而不经也。乃命皂隶投文海滨。隶畏溺死，无一肯从命者。有一风皂隶出而倡言曰：“吾愿斋文以往。”既至，即就酒肆痛饮，饮毕，酣睡于海厓，潮至有死而已。睡及半日而始醒，醒后退潮，起视之，则文书已易封矣。封上无他书，止封一字，乃返而呈于公。拆而阅之，内一“醋”字在焉，翰墨如新，举郡莫之识也。公夜卧转展思之，方悟其意曰：“醋”字以酉配昔，神其令我廿一日酉时兴工乎？至期，潮果退舍，沙泥壅积者丈余。潮之不至者联以八日，遂创建此桥。又时有谶云：“若要此桥成，除是状元生。”则公之默承天佑感通神明者，盖有自也。《名山记》。
