<!-- { "loadSidebar": true } -->
　　位次陈设祀事仪节：
　　正殿至圣先师孔子神位，正中南向。四配十哲殿，两旁东西向。先贤先儒共一百二十位，列于东西两庑。按泉州府学圣贤旧皆塑像。至明嘉靖年间，乃撤像悉用神牌，惟县学尚存。
　　孔子称号始于汉平帝时，封为褒成宣尼公。唐高宗赠为太师。玄宗封为文宣王。宋太祖诏庙门立戟十六。真宗加为元圣文宣王。寻以犯太祖讳，改元圣为至圣。徽宗加冕十二旒、服九章，庙门用戟二十四。元成宗又加为大成至圣文宣。明洪武三年，诏孔子封爵如旧。嘉靖九年，易封号曰至圣先师孔子。改大成殿为先师庙，戟门曰庙门。国朝顺治二年，定文庙谥号称为大成至圣文宣先师孔子。十四年议改为至圣先师孔子，通行直省。康熙二十三年，御书“万世师表”匾额，恭悬大成殿。雍正五年，谕每岁恭值八月二十七日诞辰，致斋一日，不理刑名，禁止屠宰，永著为令。是年，御书“生民未有”匾额，恭悬正殿。乾隆三年，御书“舆天地参”匾额。嘉庆九年，御书“圣集大成”匾额。二十五年十二月，御书“圣协时中”匾额，俱恭悬正殿。
　　祭祀之礼，自汉高祖始，以太牢祀孔子于阙里。魏正始间，始祀孔子于辟雍。隋命州县学皆以春秋仲月释奠。至唐高祖，始诏立庙。唐太宗始命守令主祭，后遂因之。宋仁宗始诏天下，以春秋仲月上丁释奠，后因之。晋江县学先从祭府学，然后赴县学行礼。国朝顺治二年，定致祭分献仪礼，通行天下各儒学。
　　从祀之祭，自汉安帝时，始祀七十二弟子于阙里，犹未祀之于学。唐太宗时，始以孔子为先圣，颜子为先师配之。贞观二十一年，始以左丘明、卜子夏、公羊高、谷梁赤、伏胜、高堂生、戴圣、毛苌、孔安国，刘向、郑众、杜子春、马融、卢植、郑康成、服虔、何休、王肃、王弼、杜预、范宁、贾逵二十二人配享。高宗总章间，始赠颜子为太子少师，曾子为太子少保，并配享。至玄宗开元间，用李瓘言，始以颜渊、闵子骞、冉伯牛、仲弓、宰我、子贡、冉有、季路、子游、子夏为十哲，而以曾子居十哲之次，各为坐像，余弟子悉从祀于庑。开元二十七年，又赠颜子为袞国公，闵子骞等九人为侯，曾子等为伯。宋真宗又以闵子骞而下皆为公，曾子而下皆为侯，左丘明而下皆为伯。神宗元丰间，始以孟子同颜子配食，荀况、扬雄、韩愈并从祀。徽宗大观间，始以子思从祀。理宗淳祐间，加周惇颐、张载、程颢、程颐、朱熹公爵，并从祀。景定间，又加张栻、吕祖谦伯爵，从祀。度宗咸淳间，始以颜子、曾子、子思、孟子并配孔子，而升颛孙师于十哲，以邵雍、司马光从祀。元皇庆间，以许衡从祀。至顺间加封颜子为袞国复圣公，曾子为郕国宗圣公，子思为沂国述圣公，孟子为邹国亚圣公。明洪武初，诏孔子封爵仍旧。十五年诏天下儒学皆祀孔子。二十九年罢扬雄从祀，进董仲舒。永乐八年，正文庙圣贤绘塑衣冠，令合右制。正统间，以胡安国、蔡沈、真德秀、吴澄从祀。弘治九年，以杨时从祀。嘉靖九年，诏屏塑像，始为木主，题曰至圣先师孔子神位。改大成殿曰先师庙，殿门曰庙门，四配曰复圣颜子、宗圣曾子、述圣子思子、亚圣孟子。十哲以下，凡及门弟子，皆称先贤某子，左丘明以下皆称先儒某子，不复称公侯伯。十哲则闵子骞、冉子伯牛、冉子仲弓、宰子子我、端木子子贡、冉子子有，仲子子路、言子子游、卜子子夏、颛孙子子张。两庑列诸弟子位：东庑澹台减明、原宪、南宫适、商瞿、漆雕开、司马耕、有若、巫马施、颜辛、曹恤、公孙龙、秦商、颜高、壤驷赤、石作蜀、公夏首、后处、奚容蒧、颜祖、句井疆、秦祖、县威、公祖句兹、燕汲、乐欬、狄黑、孔弗、公西蒧、颜之仆、施之常、秦非、申枨、颜哙；西庑宓不齐、公冶长、公皙哀、高柴、樊须、公西赤、梁鳣、冉孺、伯虔、冉季、漆雕徒父、漆雕侈、商泽、任子齐、公良孺、公肩定、鄡单、牢父黑、荣旂、左人郢、郑国、原忼、廉洁、叔仲哙、公西舆如、邽巽、陈亢、琴张、步叔乘〔二〕及春秋以来诸儒凡二十九人：左丘明、公羊高、谷梁赤、高堂生、毛苌、伏胜、孔安国、董仲舒、后苍、王通、杜子春、韩愈、胡瑗、周惇颐、程颢、程颐、邵雍、张载、司马光、欧阳修、杨时、朱熹、吕祖谦、胡安国、张栻、蔡沈、真德秀、陆九渊、许衡。改祀于乡者七人：林放、以《家语》、《史记》俱不载弟子列故。蘧瑗、以夫子友不当在弟子列故。郑鋐、郑众、卢植、服虔、范宁。五人以造诣未纯故。罢祀者十三人：公伯寮、秦冉、颜何、荀况、戴胜、刘向、贾逵、马融、何休、王肃、王弼、杜预、吴澄，其后苍、王通，欧阳修、胡瑗、陆九渊，皆增入者也。隆庆间，以薛瑄从祀。万历中，以罗从彦、李侗从祀。十二年，以王守仁、陈献章、胡居仁从祀。国朝康熙五十一年，升朱子于大成殿十哲之次。五十四年，增祀范仲淹。雍正二年，议复祀林放、蘧瑗、秦冉、颜何、郑康成、范宁六人，增祀孔子弟子县亶牧皮、孟子弟子乐正子、公都子、万章、公孙丑、汉诸葛亮、宋尹焞、魏了翁、黄幹、陈淳、何基、王栢、赵复元、金履祥、许谦、陈澔明、罗钦顺、蔡清、国朝陆陇其二十人。乾隆三年，进有子于大成殿十哲之次，复祀吴澄于两庑，俱称先贤某子、先儒某子。道光二年，以刘宗周从祀。三年，以汤斌从祀。五年，以黄道周从祀。六年以吕坤从祀，又以陆贽从祀。八年，以孙奇逢从祀。
　　崇圣王祠其封号始于宋真宗，封圣父为齐国公，元加封为启圣王。嘉靖九年，改为启圣公，命各学校建启圣祠为祀。以颜子父路、曾子父哲、子思子父伯鱼、孟子父激公宜配从祀四人：周子父辅成、程子父珦、朱子父松、蔡子父元，定祀先师则先行事于此，祭品视十哲。雍正元年，易启圣祠为崇圣祠，五代俱追封王爵。木金父公为肇圣王，祈父公为裕圣王，防叔公为贻圣王，伯夏公为昌圣王，叔梁公为启圣王。二年，诏增张载父迪从祀。凡祭用帛二、豕二、羊二、各爵一、铏簠簋一、笾豆各四，略如祭先师仪。崇圣祠祭文曰：维王奕奕钟祥，光开圣绪，盛德之后，积久弥昌。凡声教所覃敷，率循源而溯本，宜肃明禋之典，用申守土之忱，兹届仲春、秋，聿修祀事，配以先贤，尚飨。
　　先师之祭，自洪武三年更定礼物，正位犊一、羊一、豕一、笾豆各十、登一、铏一、簠簋各二、酒尊三、爵三。嘉靖九年，定每祭用帛一、羊一、豕一、爵三、登一、铏二、簠二、簋二、笾八、豆八。四配共用羊一、豕一、各帛一、爵三、登一、铏二、簠一、簋一、笾豆各六。十哲共用帛二、豕二、各爵一、铏一、簠一、簋一、笾豆各四，每庑共用帛一、豕一，每四坛共用爵四、簠一、簋一、笾豆各四，外用勺以挹酒，云雷罇二以盛初献酒，象罇一以盛亚献酒，牺罇以盛终献酒。泉州府学祭器用甆，晋江县学皆以铜锡为之。
　　凡祭前三日，司乐者集明伦堂查点，乐舞生演乐三日。临祭时，乐舞生首领执麾幡列于两阶听唱，乐舞生就位，各依次立于殿庭奏乐之所。大合乐大鼓一、应鼓一、麾一、柷一、敔一、琴二、瑟二、编钟十六、编磬十二、埙二、篪二、箫六、凤箫二、笙八、笛六、搏拊鼓二、旌二、籥三十六，翟亦如之。乐生三十六人，歌六人，舞生三十六人。
　　迎神奏咸平之曲，词曰：大哉孔子，先觉先知，与天地参，万世之师。祥征麟绂，韵答金丝，日月既揭，乾坤清夷。有乐无舞。
　　初献奏宁平之曲，词曰：予怀明德，玉振金声。生民未有，展也大成。俎豆千古，春秋上丁。清酒既载，其香始升。有乐有舞。
　　亚献奏安平之曲，词曰：式礼莫愆，升堂再献，响协鼓镛，诚孚罍甗。肃肃雍雍，誉髦斯彦，礼陶乐淑，相观而善。有乐有舞。
　　终献奏景平之曲，词曰：自古在昔，先民有作，皮弁祭菜，于论思乐。惟天牖民，惟圣时若，彝伦攸叙，至今木铎。有乐有舞。
　　徹馔奏咸平之曲，词曰：先师有言，祭则受福。四海黉宫，畴敢不肃。礼成告彻，毋疏毋凟！乐所自生，中原有菽。乐作舞止。
　　送神奏咸平之曲，词曰：凫绎峨峨，洙泗洋洋，景行行止，流泽无疆。聿昭祀事，祀事孔明，化我蒸民，育我膠庠。乐作舞止。望瘗之曲与送神同。有乐无舞。嘉庆丁卯后，诸生许宗鹤制乐器，习音律，延黏德舆教乐舞。道元已丑，永宁陈拱辰捐银六百余新乐器及笾豆。
