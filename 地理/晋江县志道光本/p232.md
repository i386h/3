<!-- { "loadSidebar": true } -->
　　陈氏　高维新妻。顺治间遭兵乱，赴三官庙边，投潭而死。
　　林氏　永宁卫欧阳八哥妻。八哥以医游四方，林纺纴自给。顺治丁亥，山贼至，恐为所污，偕女子二人，投于刘衙前之池，里人葬之。时林之母、家嫂、妹三人，一经于卧内，二赴水死。盖同日有六烈云。
　　林氏　永宁卫欧阳琰妻。顺治丁亥土贼入据卫城，林率二女赴水死。里中女从死者十数人。数日尸浮者相抱持，纠结不可解。
　　扈氏　邓某妾，北平人。年十七，嫡奇妒，闭之幽室数年。邓殁乃得出。哭奠柩前，遂自经。死衣带中有诗二绝云：“征尘万里伴夫君，冷落深闺哭不闻。薄命蛾眉终见妒，一缣断送到燕云。”“飞燕伯劳今日分，断肠无计暗消魂。愿从野蝶依青草，携手双双到鬼门。”
　　欧阳氏　林子聘妻，名肃娘。林病迎归，未婚林殁，女誓不更适，迁居母家。未几，二亲殒。弟幼，女勤苦抚教。林家欲议立嗣，请女归。女曰：“吾生死皆林，固当往。但幼弟未有托。迟之”。无何，寇警，欲掠其弟，女抱持哀号，楚挞不舍，贼帅义而释之。时已委顿，抵气绝。其姊端娘嫁庄某，数载庄殁，一恸而死。有欧阳姊妹贞烈之称。
　　曾氏　陈保素妻。夫殁，以夫弟幼，忍死抚之。至成立，乃告庙曰：“叔已受室，陈氏之鬼不馁矣。未亡人今得死所。”遂绝粒七日死。
　　黄氏　欧阳复妻，名月娘。夫疾，祷天愿以身代。及死，绝水浆六日。沐浴毕，拜辞舅姑就缳。死年二十五。
　　许氏　陈元超妻，名吉娘。元超商于粤，卒。氏闻讣哀恸欲殉，念舅老无依乃止。既而舅殁，鬻衣殓毕，遂白缢。
　　吴氏　翁嗣光妻。夫卒，越七日，拜辞舅姑从容就缳。
　　黄氏　欧阳却郎妻。年二十四，夫殁，绝粒数日自缢。
　　蔡氏　吴瓜生妻。瓜生殁，蔡日夜哀号，水浆不入口，十余日，复自缢。
　　杨氏　监生陈丰哲妻。康熙丁巳，泉城遭兵，氏年二十四，义不受辱，怀孕投井死。
　　陈氏　王材妻。归未几，材殁。及葬，舅又殁。越四日缢死。乡人鸠钱以殓，与材合葬，竖节烈碑以表之。
　　陈氏　庄允谦妻，名开琰。夫病始婚，入门侍汤药，病笃，吁天请代。明年夫死，毁簪珥治丧毕，从容自缢。其时里麦方秀忽枯。督学史及郡县有司以匾旌之。
　　李氏　陈允壮妻，归九载无子。允壮殁，誓不独生。族戚议立嗣子。后遂自经死，年二十六。
　　谢氏　吴宝廷妻，名劝娘。事姑至孝。时寇发，宝廷为乡哨长。及寇围城，尽迁乡哨妻子入海。至厦门，旋命发配。劝娘夜整衣北拜姑，引帛自缢。
　　陈氏　叶维椿继妻，名居娘。年二十六，夫死，哭奠毕，梳洗自缢，颜色如生。
　　王氏　林兰世妻，东成女。年十九归。更六月，夫殁。丧葬毕，遂自缢，神色如生。
　　许氏　王垂裔妻。年二十四，夫殁于海，无子。氏招魂哭奠毕，整衣自缢，颜色如生。南安黄永为传。
　　王氏　陈国枢妻，名贵娘，勋女。年十九，夫殁，绝粒十日不死，自缢。知县某旌以匾。
　　陈氏　杨缉妻，名衎娘。家宝盖山前。缉贾于外，两子一女皆幼。有强暴入其室欲污之，氏力拒被殴死。知府刘侃题匾旌之，翰林陈万策为作传。
　　陈氏　曾伍兴妻。康熙戊午间，海寇犯乡，氏被掳，至吟啸浦第四桥，度不免，乘间跃下，死时六月二十有某日也。次日尸浮，颜如生，衣裳不解。乡人异之。相传此处每二年必有溺死者，自陈氏死后遂绝。乡人感其神异，每岁是日备香楮牲醴桥上祭之，至今犹然。
　　王氏　施世仪妻，商伯女。嫁六年，夫殁，绝粒七日，梳洗缢柩侧。知县张召华题匾旌之。
　　王氏　施士魁妻。年二十五，夫殁，无子，不食七日，自经死。知县张召华题匾旌之。
　　王氏　曾国翰妻。归四月，国翰殁，越三日自缢以殉。知县黄锡策题匾旌之。
　　林氏　李璇观妻，名信娘。夫死，无子，投缳死。知县黄锡策以匾旌之。
　　陈氏　刘士哲妻，名连观。年十九归，不数月夫殁，哀号设祭，祭毕入室自缢。知县叶祖烈躬诣相视，颜色如生，礼而殓之。
　　蔡氏　曾兆伟妻，名招娘，忠烈道宪公侄女。年二十四，夫殁。甫脱服，绝粒七日，投缳卒。雍正八年知县王之琦给匾旌之。
　　某氏　陈禄妻。夫殁，子幼，舅姑欲夺其志，入室自缢。
　　陈氏　郡诸生黄宪文妻。夫殁三旬，讬孤寡嫂，自缢。道宪王、府宪张、县令李皆给匾旌之。
　　许氏　蔡迪愚妻，名慈娘。事舅姑至孝，年二十二，夫殁临窆，氏欲生从。父母舅姑禁之，恸屡绝，以死自誓。三旬奠毕，键户自经，适父外出，俟其归乃殓。经暑五日，颜色如生。
　　黄氏　赖天玺妻，增称女。事姑孝谨。年二十三。夫殁，绝粒三日。送葬归，哭献毕，拜父及姑入室自缢。
　　黄氏　陈天鸣妻，孕桂女。年二十八，夫殁，事舅孝。更二十三年，男女婚嫁毕，呼告之曰：“吾所以不死，为汝曹也，今可报尔父地下矣。”遂自尽。
　　陈氏　杨博观妻。年二十四，夫殁，无子，绝粒七日不死。祭奠毕，遂自经。
　　李氏　朱拱宸妻，士斌女。年二十四，夫殁，殡殓毕一恸而绝。
　　吴氏　黄庆良妻，名邀娘，荣淑女。夫殁，大祥哭奠毕，沐浴自缢，时年二十五。知县胡格给匾旌之。
　　陈氏　周日升妻。年二十一，夫殁，绝粒三日梳洗自缢，颜色如生。知县程运青旌之以匾，家人为合葬小喜鹊坪。
　　杨氏　谢锺显妻，诸生国俊女。年二十二，夫殁，一子继殇，送绝粒卒。教谕黄、训导卢皆挽以诗。
　　蔡氏　庄文观妻，夫殁七日，自缢以殉。
　　邱氏　曾必秀妻，名丑娘，第观妻。年二十五，夫殁。卒哭，拜辞舅姑，自缢，颜色如生。
　　李氏　吴化育妻。化育七岁，父殁，养于节母傅氏。及傅卒，哀过恸，越十三日继亡，无子。李氏殡葬毕曰：“吾其偕夫侍舅姑矣。”遂栉沐投水死。
　　叶氏　黄泰观妻，名勉娘，齐淑女。年十九，夫溺海死。讣至，招魂哭奠三日，辞父自缢。殡时颜色如生。
　　蔡氏　丁镇观妻，名千娘，举人锺琏女。年二十七，夫殁，鬻簪珥殡葬，营双圹，预同穴，遂自缢死。
　　蔡氏　林梦观妻，名谨娘，以樽女。年十七，夫殁。孤幼，鞠养成立，于夫忌日，会戚族出产业契券，嘱曰：“氏夫死，命以孤延。今孤成立，氏可见夫矣。”遂沐浴自经死。
　　许氏　曾荣■〈目夸〉妻。夫殁，小祥归。与母诀，还夫家。越数日，晨起梳洗，服嫁时衣，以带系颈于床而逝。年二十四。汀漳龙道单德谟赠匾曰“不愧所天”。
　　王氏　黄澄瑞妻。年十九，夫殁，无子。夫小祥日，夙兴献茶荐馐器奠，从容投缳而死。
　　蔡氏　陈思淑妻。年二十六，夫殁，自经以殉。
　　张氏　夏辉远妻。精音律。夫亡三月，作七言绝以自诀，遂殉焉。
　　蔡氏　锺文定妻。年十八归，孝舅姑，未有生育。夫殁，自缢以殉。
　　苏氏　李和良妻。家贫，事孀姑王氏尽孝。和良殁，水浆不入□，越七日，沐浴更衣，自缢以殉。幼子七岁，名炎英。氏卒年二十岁。以上府县旧志。
　　以上节烈皆未经旌表。
　　蔡氏　薛养妻。顺治年间，养偕功兄坤往省扶榇，途至兴化病殁。氏时年二十一，招魂哭奠三日，从容投缳死。教职薛庆镛举报。
　　陈氏　吴宗云妻，顺治年间人。时朝命迁沿海居民于内界，氏偕翁夫同行，中途遇寇劫掠。翁夫窜伏，氏被掳，百计诱之，坚拒不从。继胁以兵，氏度不免，见道旁有一井，遂投水死。举人黏金榜举报。
　　王氏　名瑾娘，儒士黄澄瑞妻。年十九于归。甫三月，夫病殁，无子。氏恸哭绝粒，誓以死殉。小祥日，夙兴哭奠毕，从容投缳死。夫族叔举人知县黄奎光为之传悯之。训导黄清和报。
　　庄氏　张楦妻。年二十五，夫殁，昼夜呼哭，誓死以殉。家人防之。为夫治丧葬毕，越半载自经。生员张贵遇举报。
　　萧氏　林志礼妻。年二十一于归，事舅姑维谨。夫身弱多病，氏侍汤药不倦。年二十七，夫殁，痛哭哀号，数欲捐生。念夫有兄弟可奉翁姑，有犹子可继后嗣，越夫死十七日，殡葬才毕，闭户自经。邑绅士嘉其节烈，各为诗传歌词悯之。举人林杏举报。
　　吴氏　名隔娘，郭克敬妻。年二十二，夫殁，矢志不二。父母欲嫁之，遂自缢死。生员郭光华举报。
　　陈氏　名异娘，黄继良妻。年十八于归，未旬日而夫渡台。氏孝事翁姑，善处妯娌。迨夫抱病回，氏奉汤药罔懈。夫殁，氏时年二十岁，誓死以殉。既葬，饮食自若，似无戚容，其嫂疑而问之，答曰：“死者已不可复生，吾何戚戚为？但吾必有以报亡人于地下耳。”越二日自经死。举人周学曾举报。
　　陈氏　名爱娘，王响观妻。年二十一，夫死七日妆饰盛服，投缳死。生员王日升举报。
　　张氏　名旭娘，林励世妻，孝廉知县有泌从孙女。未及笄，入林门。姑早殁，氏纺织佐夫，孝事祖姑及舅。年十九，婚礼未成，夫以病卒。氏矢不他。外家父母趣之嫁，以卒哭辞。卒哭矣，请待小祥。小祥矣，请待终丧，终无去志。以其十指所得持家计。父母强迎归，已为改婚别姓，以告氏，氏默然徐谓母日：“儿既为林家妇，不可不一别亡人。”母不疑，听其归。入门大恸，阖扉自缢，面如生。先是凡两缢，以救不死，至是家人不及防，故得成其初志云。恩学使给予“潜德幽光”匾额，里人进士蔡鸿捷、诸生黄拱宸并为之传。教职杨庆修举报。
　　李氏　庠生蔡英妻。年三十，夫殁，痛不欲生。于夫丧撤灵之日，投环而死。生员苏云从举报。
　　颜氏　名畏娘，朱义观妻。年十六于归。二十八岁，夫殁，无子，氏誓死以殉。水浆不入口，绝粒八日而亡。县学训导施赠匾曰“贞烈性成”。举人柯亭举报。
　　林氏　名灿娘，邱时祥妻。年三十，夫殁未殓。氏哀痛呼号，奔走投井，举家救止，乃免，而菽水终不入口。翌日既殡，哭奠毕，讬词沐浴，入房自缢。生员陈廷扬报。
　　黄氏　郑锺捷妻。年二十九，夫殁。生一子，殇，以夫弟次子为嗣。越年，夫娩辰之日，哭奠毕，自缢尽节。生员黄以成举报。
　　陈氏　儒士苏有勋妻。年十七，归有勋，事舅姑能先意承志。十九岁，夫殁。氏数欲捐生，惟以三载夫妻之谊，欲尽三年哭泣之哀，又以未有嗣息，欲抱养以承宗祀，勉强支持。越二年，外家父母趣归宁，欲夺其志，氏指天涕泣，誓以死殉。归，为夫置嗣，遂自缢。时年二十一。生员苏云炳举报。
