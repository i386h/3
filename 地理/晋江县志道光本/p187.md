<!-- { "loadSidebar": true } -->
　　何乔选　字华先。三岁丧母，兄乔遴事继母林氏。林善恚，兄跪与跪，兄泣与泣。乔遴多病，每鸡鸣辄试汤药。卒，从侄九云为之志。
　　刘天植　字可立。有至性，持父母丧，哀毁中礼。内外宗戚丧不能葬者，多为经纪。尝贷金六百于安溪铚蔗者，岁祲，贷者不偿，天植即对众燔所贷券，时称长者。
　　何著先　后更名逑，字诚孝。县附学生。天性至孝。壬戌，海寇作乱，道无行人。逑航海，从无诸徒步省亲靖江。太夫人癣笃，逑治汤药，达旦不寐，如是疾瘳。年三十有九卒。
　　刘世旒　字瓒卿。父宪浙，卒于官，扶榇归。为诸生，事母至孝。兄弟四人，翕合无间。戚属称贷，不以无为解。待人驭仆，动遵先训，不以夏楚取威。卒年四十有六。
　　王元卿　字应元。为郡诸生，有文名，尤长于诗。事父承志。丙午夏，有给事行人册封琉球，聘元卿偕行。舟旋，海风大作，二使震惧，元卿谈笑自如，出诏书向船头宣读，风遂息，其镇定如此。子士彦。
　　李宗熹　万历戊子举人。事父母孝，处兄弟友，与朋友交，忍忍可托。高谊笃行，啧啧乡闾。七上公车，殁于京。
　　林宗彦　字尔藩。为诸生。孝事父母，奉伯叔父克尽其道。从兄为新城令，艰于嗣，以己次子甲春继之。家故饶，俭朴不异寒素。至赈人缓急，则倾赀赴之，人高其行谊。
　　丁怀可　字与德。家贫，业贾以养父，父爱少子，先意曲庇之。有伯父老而贫，仅一孙，复少失怙恃，怀可体父意抚育如子。貌悦色恭，和煦袭人。课子读书，为亢宗计。未几卒。方伯林象川为词以輓之。
　　谢聘　字尔尹。父置侧室，与母不相得。聘常几谏，父怒逐之出，从其母居。后里中有梃伤其母者，聘弟与之閧，其人中途服药死，以命控，聘以身承之，絷圜土者三十余年，卒得释。其两遭厄穷，孝弟蔼如。何乔远为之传。
　　史延晑　字夫东，继偕第六子。幼聪颖，为诸生，有文声，兼工诗，草书遒劲，倾绝一时。性疎于财，被服儒素，澧贤士，敦戚族，岁给粟有常数。天启丁酉，以父恩入监读书，甲子将试秋闱，道病归。越四年卒于家，年三十五。有遗诗百十余首。
　　林期昌　字泰曾。崇祯丁丑进士，授南京户部虞衡司主事，勤于其职。性至孝，念母蚤逝，事父倍谨。待诸弟笃爱，尤恤穷交。友人季子贤殁，为抚其孤。捍外侮。年四十卒。
　　郑邦偕　字士缵，二岁而孤。奉母至谨，母疾笃，旦夕医视，密祷身代。及殁，哀痛殡殓如礼。生平言无溢口，行无轶履。终岁杜门，守先业不失尺寸以卒。侄之鋐。
　　陈履贞　字乔岳。崇祯癸未进士，授行人，迁户部主事，擢吏科右给事中。立朝侃侃有古直臣风。壮年尝游武夷山，修朱子祠宇，在安平复修朱子书院。生平孝友，贫不自赡者咸衣食之。诸同谱有称贷者无少吝。晚年食贫自怡，著书课子而外，无他涉焉。
　　丁梡　字幼荐，为诸生，补饩奋励，恬淡无纨袴习。孝事父母，友于兄弟，无分嫡庶。父殁，擗踊尽哀，丧葬尽礼。父遗书不下万卷，与二三兄共相抽探，学益宏邃。年二十三卒。子炜。

　　●卷之五十三　人物志【笃行之二】

　　国朝
　　陈有年　　吴鹏锡
　　潘见龙　　施志尚
　　许联光　　蔡韫辉
　　谢元瑺　　苏国珍
　　黄中祉　　柯得昌
　　陈颙奎　　黄端赓黄庄赓
　　杨维　　　蔡良栋
　　黄其仪　　郭璘圭
　　陈明升　　黄志长
　　何维岳　　李基丰
　　曾廷标　　余应光
　　蔡志重　　黄育茹
　　陈觉世　　龚时璜
　　陈茂焕王宏基　陈大田
　　陈世垌　　庄咸泽
　　薛石山　　苏必昌
　　蔡必菼　　施楠
　　周铨升枢合传　何鼎鋐
　　杜士显　　李象云
　　黄文标　　黄士锦
　　洪士辅　　曾良弼

　　国朝

　　陈有年　明季举人，海澄公延为上宾，在幕多年。刘豹等多谋不靖，有年部兵杀豹。又竭力匡佐海澄公子，人服其义。子方升。
　　吴鹏锡　七岁丧父，育于兵部郎中噶尼布。比长，噶及夫人卒，丧葬尽礼，抚噶三子，忠勤终身，三子赖其力俱为名臣。子世久、常德。临川李绂为之立传。
　　潘见龙　诸生，幼孤，事母有至性。海寇逼城，从间道负母先出，趋阆湖，寄食戚家，次及寡嫂诸孤，后始挈其妻。崎岖兵火间，凡十余往返，卒全骨肉。又常入贼垒，恸哭旬日，脱其从兄以归。既平定，葺祖茔，修宗谱。年八十有三卒。
　　施志尚　孝友尚义。丁巳之变，父兄避难南安山中，志尚自郡负米以供，往返艰险无间。与友联财，甲寅兵寇大掠，谨匿其藏，事平尽出与友分之，友感泣。戊午，寇围城，志尚积谷数十斛，不吝分给，全活甚众。子奕簪，为内黄令。偶过其境，大水淹没民舍，志尚倾囊金五百两分赈，人讴思之。卒年八十七。
　　许联光　惠安人，徙居晋江。郡诸生。有文名，高明之家争延西席。经指授者，学行交修。事父母孝养备至，修脯所入供甘旨。父染目疾，延医调治不稍懈。抚弟遗孤，恩踰所生。与人交，温柔和易，久而益挚。年五十六卒。子学衡。
　　蔡韫辉　幼有至性，居丧哀毁，营葬地时，术者欲私利之，峻拒不纳。贫交有急，典鬻以济寅卯。山海交讧，有席氛肆虐者，乱平后不自安，介所亲以重赀请却之，而终无报意。年七十一卒。子仕岳，仕■〈丹山〉。
　　谢元瑺　幼孤，赖母吴氏鞠育。稍长，为郡诸生。抚其二侄，养育冠婚，悉罄家财，通族推其孝友。修先代良二千石坊，葺蔡虚斋祠。还金于方伯黄志遴，不以生死背负。收族恤故，乐善急难。相国李光地为之志。
　　苏国珍　天性孝友。初为贵州敷勇卫诸生，以父功授锦衣卫将军正千户。癸未，父兄殉安庆之难。时中原汹汹，音问隔绝，蓬跣千里，舁榇归。念兄国阑清宦，割腴遗之。痛父兄惨节，退隐霞庄不仕。乡人屡遭寇毒扰，国珍出己资捍御之，远近五百余口受其庇。又浚大陂渠溉洋田千余顷，乡人德之。著有《樵寄垂后录》。年八十一卒。
　　黄中祉　安溪人。入晋庠，年十三失怙辍业，至二十七奋志下帷。顺治辛卯举人。为人寡言笑，无亵容。置祀田，好施与。未官而卒。著有《四书集信诸艺》。
　　柯得昌　为诸生。少孤，依从兄赓昌教育，孝友纯笃，追随赓昌，脊令急难。国初，滨海苦烽火，得吕请邑令沉朝聘，督筑沿海七寨以防海寇，民以安堵。辛丑，播迁侨寓南塘者，仳■〈亻离〉万状，得昌留意安插，资其饥寒，恤其征役，全活千余人。生平救灾恤患，为德于乡甚多。晚岁生季子继美，孝友积德，能世其家。继美长子伟生，三子可栋皆成进士，人以为世德之报云。
　　陈颙奎　事父母孝，处兄弟雍睦，抚侄如子。母殁，襄丧事尽哀尽礼。后因赴长沙，病卒，年三十九。弟硕奎质直耿介，父宦粤东，适遭郑鸿逵之变，间道航海，拮据图赎。及父抵家卒，哀毁成疾，逾岁亦卒，年方二十有四。
　　黄端赓、黄庄赓　奉母往粤，治生孝养，母殁，还榇营葬。祖先诸坟，俱营葬焉。修历世祠宇，置祀田。族中丧葬婚嫁，竭力应之；贫而能学者，延师课督；农贾者，资其财；外戚故旧，多所周恤。兄弟同心，绝无闲言云。
　　杨维　性孝友，恤族好义，婚娶弟侄之无力者。子延勷。
　　蔡良栋　母遘奇疾，侍奉汤药，衣带不解者阅月，殁，尽哀尽礼。女弟贫，恤之甚至。内外亲族以贫苦告者，虽囊空必鬻借应之。与人交，不渝然诺，遇不平事，侃词峻色。年四十八卒。子萃吉、次郁。
　　黄其仪　性好施与，数赈恤流亡，瘗埋胔骼。两弟早丧，抚慰遗孤寡妇，未尝异视。时年七十一卒。子寅亮。
　　郭璘圭　伯父先未子，以璘圭为继。后生子，仍命归宗。事继父母及父母俱得欢心。族戚有急难，锐身赴之。有友高姓应聘邻省，托其母以代养，璘迎至家，饮食起居，莫不周至，友为感泣。抚弟璘壁甚厚。年五十四卒。子世兴、孙赓武。
　　陈明升　父早逝，母翁氏遗腹生。明升稍长事母，母疾，号天请代，殁，痛哭涙尽成血。建祖庙，置祀田。辛丑迁移海疆，居民入郡，明升竭力维持，费至万金。族中贫者，为之婚娶，秀者教而育之。有鬻于营伍，备价赎之。待师母如其母。举火待食者千百家。死则为治丧，贾洪尾埔、后林埔旷地为义冢，以听贫者之葬。殁后，郡太守叶树德、里人苏勳俱为之传。
　　黄志长　康熙乙酉举人。生平明大义，不苟言笑，友于兄弟。生母沈系浙人，每以不得音信为恨。志长间关跋涉至浙，其生母之母犹在，乃携其表弟至家，越数载复整行装送回，亲颜大喜。改铨教职，未就而卒。
　　何维岳　康熙戊子举人，上春官，逾年卒。维岳事父母至孝，父殁官舍，匍匐扶榇而归。母病，请祷愿减己算以益母。中年丧偶不再娶。贫难自存，而见义必为。校辑《鳌峰书院记》。出其手所著有《任斋诗文集》。卒，子应旗襄葬三世之棺，人谓承父志。孙增元。
　　李基丰　少孤，母林氏鞠之。十五为诸生，事母至孝。问视维勤，殡殓尽礼。曾祖观察公坟被林德恃势横葬，控诸当事，卒以盗葬律起迁。本户米累据情泣诉，推收殆尽。性豪爽轻财重义，以明经终，年六十八。子升元。
　　曾廷标　岁贡，色养二人，父患血疾，衣不解带数月，复祷天求以身代。友爱二弟，即从兄弟亦为均食授室。祖伯叔悬榇，悉为营葬。处里党雍睦，常解纷济急，捐西坤产地数顷以为义冢，乡人赖之。
　　余应光　为诸生补饩，勤于诲人。事父母孝，友爱其弟。亲病，侍奉汤药，夜睫不交；亲殁，哀毁逾常。生平言端行方。编辑家乘，改营祖坟。年七十一卒。子汉章、孙克家。
　　蔡志重　字山若，幼聪敏，攻《易》学，十岁能文。十一岁遭海氛，被寇掳去，流落六年还。幼学遂荒，犹发愤励志，自匾“一经堂”于厅上。与儿辈读《易》曰：“不朽事业在此而已。”后值家落，业尽产存，赔累二百余亩。吏役追呼，族众苦之，志重慨然曰：“祖宗坟庐在此，义无所逃。”设法赔补不足，以舌耕助之。自是族人安堵。诵读无扰，顾儿曰：“微一经之业不救此。”及儿澄登贤书，曰：“祖业不负矣。”生平守拙而见义勇为。不媚富，却怜贫，不祷鬼，但尽人。家中绝僧尼女媪来往。夫妇相庄，享年九十余卒，赠文林郎。
　　黄育茹　康熙庚子举人，精书画篆刻。笃于至性，尝遇举家病疫，手治汤药，日夜目不交睫。季弟出为人后，不忍分析，肱被无间。郡中董修文庙，公而能察。方膺荐拔，忽赍志以殁，士论惜之。
