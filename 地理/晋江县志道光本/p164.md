<!-- { "loadSidebar": true } -->
　　李光缙　字宗谦，户部主事仁之子。师事苏濬，濬深器之，谓：异日必成大儒。万历乙酉乡荐第一。日研经史，潜心大业，取四书易传玩索讨论而手笔之。座师黄懋忠之子开府闽中，足未尝至其门。征修郡志，同事欲立其父传，固辞曰：“班、马著书，谈、彪止附自序；淳父载笔，景仁留待后时。先人诚令德，无以小子故，使人猜有阿私。”众服其卓识。著作甚多，尤喜序述忠义节烈事。其文悉呕心而出，不轻下一语。卒年七十有五。学者称为衷一先生，郡人请祀于学宫。所著《景壁集》、《四书要旨》诸书数十卷。
　　洪澄源　字子定，参政富孙。万历丙戌进士，授户部主事，历郎中，榷崇文门税，督通州仓，监江西漕，皆冰蘖自持。出为桂林府，擢贵州按察副使，备兵毕节。杨应龙为变，朝命委澄源监宣慰土司安彊臣军讨之。应龙授首，赐金帛。擢贵州按察使，转云南右布政，寻转左，而澄源已卒。兵部叙川贵功，晋秩京卿。
　　黄汝良　字名起，廉州司马宪清子。万历丙戌会试第二人，授翰林编修。壬辰分校，取士得人。甲午典试江右，转南司业，升谕德。典试应天，擢东官讲官，升北祭酒。甲辰，以少詹事知贡举，充读卷官。乙巳，升礼部右侍郎教习庶吉士。丁未，会试总裁，乞归养，丁艰归，杜门十七年。大臣交荐，起吏部侍郎，纂修实录。出南礼部尚书，掌詹事府。三案之狱，力保善类，为魏珰所衔。乞骸归。珰败，加太子太保，起用陛见。即陈时务八要，归重于恤民惩墨，节财练兵。召对文华殿，又言加派叠征，民命不堪等事，上皆领纳。崇祯八年，疏乞休命，驰驿归。十五年，特敕遣官赍彩币羊酒至家存间。汝良历仕几五十年，职列清班。凡关宗社大计，知无不言，忠君爱国之诚，始终不替。年九十三卒。所著《河干文集》诸书。
　　杨道宾　字惟彦，道会从弟。万历丙戌进士及第第二人，授翰林院编修，累官礼部左侍郎。充经筵日讲《起居注》。累疏乞归，不许。奉命有事斋宫，礼未成，以疾掖还，卒。道宾自为祭酒，历礼部尚书。所陈时事，疏皆剀切。壬辰分校春闱，丁酉、庚子两主浙江顺天乡试，丁未主会试，所得皆名士。居家孝友尽诚，与人煦温，引已反躬，靡有系吝。殁卒五十八，朝士大夫多惜之。赠礼部尚书，谥文恪。遣使营丧护葬。叶向高铭其墓。著有《文恪集》。
　　何乔远　字樨孝，炯仲子，自少奇伟不凡。万历丙戌进士，选授刑部云南司主事，擢礼部精膳司员外、仪制司郎中。倭攻朝鲜，上言兵部失策。再上王锡爵书，谓不当狥私人，请封贡。其后东事数年始解，人愈服其胆识。以宗室册封本尾误遗衔名事，谪广西布政司经历。假归几三十年。日与缙绅游士倡酬论学，讲德考业，求书问字，益屦满。魏珰煽焰，屡欲起之以收人心，不赴。名德硕望，与邹南皐、冯仲好、赵侪鹤，海内并称为四君子。光宗登极，起光禄少卿，晋光禄卿。以疾归。怀宗即位。以南户部右侍郎召，忌者侧目，即沥辞。未踰年卒，年七十四。赠工部尚书，予祭葬。巡抚请特祠于学宫。生平著述不可殚举，其最著者《名山藏》、《闽书》二集，足资后来修史考订，学者称为镜山先生。子九云。
　　刘宏宝　字公可。万历丙戌联捷进士，选翰林院庶吉士，授户科给事中。疏言中贵某恣横状，不宜置左右；抗章忤旨得罪诸臣，宜亟收录，以振士大夫敢言之气。进工科给事中，出为浙江参政。会河水被淮泗祖陵，上切责治河大臣。部覆波及议河者，坐谪潮阳典史。未几卒。赠太常少卿。宏宝性清介仁厚，矩范端严。所著有《尚书说》、《谏垣遗稿》诸书。孙鳞长。
　　林欲厦　字从奂，云程从侄。万历丙戌进士，由户部郎出知饶州，擢江西兵备副使，迁参政。调河南，晋按察使。擢广西左布政使。以太宰郑继之荐举，升巡抚广西副都御史。疏减殿工木价，请蠲全省矿税，复议防交夷黎、莫二酋善后之策，多得施行。抚粤三年，遴才振懦，察吏安民，不遗余力。以协剿黔苗，有银币之赐。秩满，疏乞老，加工部侍郎予归。欲厦善文章，尤精书法。少矜名行，刻苦励官，其和平诚恳，边徼夷酋，咸信奉焉。卒年七十九。
　　史继偕　字世程，朝宜子。万历壬辰进士殿试第二人，授编修。戊戌会试同考官，升侍读，转中允。丁内艰，服阕，升谕德兼侍读，擢南祭酒。旋推南吏部侍郎，摄尚书事，署户、礼、工三部。以户部主事贺世寿风闻指摘，乞致仕。有旨称其学行，慰留之。会廷推阁员，忌者恐资次及继偕，故先发阻之。虽奉旨慰留，不获安其位，再疏乞归。抵家，再乞辞，并请罢斥。时廷推继偕吏部右侍郎兼翰林院侍读学士，三辞，不允，始至京视事。命主会试，取庄际昌等三百人。七月，辽阳告急。神宗方深居禁中，一切命将请兵，疏皆不报。继偕累次连月会九卿科道跪请御殿，召廷臣图方略，均不得旨。再疏乞休，移近郊寺，拜疏辞朝，即日南发至浙。邸报升东阁大学士，时神宗已升遐矣。至家疏辞。天启元年六月，差官促就道至京，加太子太保兼文渊阁大学士。而阮大铖、侯震赐等攻击愈力。乞归，至第十八疏乃允其请。加少保，荫子中书舍人。差行人护送驰驿。崇祯二年，年七十五卒。谥文简，赐祭葬，又追赠左柱国太师兼太子太师，特晋光禄大夫、礼部尚书文渊阁大学士。
　　林学曾　字志唯。万历壬辰进士，授南康府推官，擢吏部考功司郎中。周历四司，疏陈东南水患，乞遇灾思儆，简贤才，济时艰。寻引疾归。郡守延与黄凤翔等纂修府志。甲寅，起太常少卿。天启中，累官户部尚书，致仕归，问业屡满。学曾孝友天植，髫龄时，已具有道气象。历官所任，皆以赵清献像自随。年踰八十，犹讲论不辍，学者宗之。所著有《史评警语》诸书。卒年八十有八。
　　丁启濬　字亨文。万历壬辰进士，历宝庆、杭州二府推官，莅事精详。入为户部主事，转吏部文选，迁考功员外。门绝苞苴，澄叙无爽。假归省母。起文选司郎中，未行。丁内艰，服除，补原官，擢翰林院，提督四译馆太常少卿，调南太仆少卿。未几，告归。崇祯初，为太仆正卿，晋刑部右侍郎，转左。时刑部、都察院二正卿俱缺，兼理二篆。有礼部尚书温体仁，挟私憾讦奏浙闱事。朝命鞫治，御史郎署无敢作爰书者，启濬抉摘其原，凛如秋霜，体仁无以难也。时方治魏、崔党，启濬劾织造太监李实，以一疏杀周起元、周顺昌等十三人，宜拟大辟。适温体仁入相，遂谢病归。年六十八卒。赠刑部尚书，赐祭葬荫子，所著有《平圃文集、诗集》行于世。
　　李叔元　字端和，聪玄孙。万历壬辰进士，授刑部主事，雪崇信伯寃狱，平反独多。转礼部郎中，疏陈建储国本，校正潢牒婚丧典礼，出督山东学政，迁浙江温处道粮漕参政，擢江西按察司。所至政绩丕著，人称神明。升湖广左布政。值滇、蜀、黔三饷转运络绎，人心骚动，亟商抚院疏豁之。时邓推阿直指，罗织无辜三十人，叔元毅然力争，挂冠归。崇祯初，起光禄寺卿兼太仆衔旋归。卒年七十四，赠刑部侍郎。所著《四书说》、《春秋传稿》诸书。子正培、正高。
　　洪启睿　字尔介，有第子，祖南安，徙居晋江。万历壬辰进士，授礼部主事。首发沉惟敬之奸，疏大司马石星误国，经略宋应昌等扶同欺蔽。复上册立东宫，救于孔谦、陈泰来、顾允成。擢仪制司郎中，督学两浙，转金、衢守道。升按察使，治兵海上，功绩懋著。四明人建生祠尸祝之。转右布政，寻转左。属浙东饥，浙西涝，殚力周恤，请蠲请折请赈，疏皆报可。乞休归。作还山十誓，戒子弟，禁仆隶，约里戚。奉法惟谨，孝友性直，老而弥笃。寿六十一终。子承绂。
　　苏茂相　字宏家。万历壬辰联捷进士，授户部主事，首上疏请朝讲。出为彰德守。举卓异，迁河南副使，寻督学江西。不狥权相关节，遂挂冠归。郡守请与黄凤翔等同修府志，居家十载。晋南尚宝少卿，升太仆寺卿，擢佥都御史，巡抚浙江。疏请停差织监，减免织造，及加派灾籍税。时边事孔急，调发浙兵，悍弁惊卒，鼓噪倡乱，茂相斩枭首犯，人心以定。海寇啸聚剽掠，茂相督剿，招降贼首王锺等，海氛以靖。擢两淮漕抚，晋总督仓场户部尚书，改刑部尚书。以老病乞归，帝颜其堂曰“赐美”。崇祯三年春卒赐葬，祀乡贤。茂相恬雅谨凛，其抚浙时，阴全数百万躯命。又诸褒赠方孝孺，录其子孙。请恤知府吴宝秀并妻陈氏，皆足维持名教。所著有《皇明宝善类编》等书藏于家。
　　林欲栋　字世隆，武苴子。万历乙未联捷进士，授南户部主事。丁内外艰，服除，补户部河南司主事，司榷吴会，罢额外递加，通便民之桥，商民颂德。转广东司员外，湖广司郎中。属当公主婚期，大内索珠宝甚急。大司农希上意，欲以珠宝价进，欲栋执不可，拂其意，遂假归。越二年，补浙江司郎中，擢四川参政。以卓异，荐迁湖广按察使，擢江西右布政，转左。定宗室限禄之制，准差绢差苦乐相兼之法，转南京光禄正卿，晋工部尚书。以疾乞休。至家，周族戚，抚幼孤，买田浚渠，引潮水入新淮，以通灌溉。年九十卒。子期昌，崇祯丁丑进士。
　　黄国鼎　字敦柱。万历戊戌进士，选庶常，授编修，同修国史。丁未，分校礼闱。己酉典试浙闱。庚戌，殿试，充受卷官，管诰勅。告归，授左春坊左中允，擢左谕德，兼翰林院侍读，辞不赴。国鼎孝友恭让，廉洁慈祥，而峻特凛冽之操，屹然山立。在京蒿目忧时，有关政要，皆拟疏议布诸公，间以备言官采择。生平毫无忮求。至大义所系，则殚力为之。如大司马张经、都督俞大猷、福山令韦公、寻旬守蔡公、直指张公之寃抑，皆周旋救免，无所畏避。居家潜心克己。著有《四书质问》诸书。
　　王畿　字翼邑，号慕蓼。万历甲午乡荐第一，戊戌进士，授余干令，改绍兴教授。与诸生讲易，屡恒满。云南聘充同考官，迁国子监博士，讲德问业者益众，转户部主事。丙午典乡试四川，授杭州知府，浚南湖湮塞数十处以资灌溉。计吏者以天下治行第一，用异等，锡光禄宴。命督学浙江，首拔施邦曜，后登第殉节，世益服其知人。擢江西参政，晋观察，升山西右布政，转浙江左布政。廉饬自持，不能结长安贵人欢，引疾乞归，给覃恩三世。抵家益肆志易学。卒年八十有二。特祠祀于学宫，江浙亦举名宦。所著《四书易经解樗全集》。门人施邦曜、孙宗敏梓行世。
