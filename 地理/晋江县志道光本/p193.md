<!-- { "loadSidebar": true } -->
　　黄荐　字愈适。工诗文，为曾异撰所推许，尝游京师吴越，诸名公缙绅俱相推重。顺治三年，以人材荐辟，授广东乐昌教谕。著有《南皋文集》、诗集《越吟》、《吴游纪行草诗可》诸书。子锡度。
　　黄日祚　字世隆。顺治己丑进士，授兵部主事，转督补员外郎，督学河南，挂议归。年八十五卒。日祚博学警敏，时文之外，尤长于诗古文辞。书法宗文征明、赵孟頫。所著诗有《北游吟》，《豫游吟》，备载其《迩园集》中。
　　陈常夏　号江园，本姓郜，福全人。家贫笃学。顺治辛丑会元，出为米脂令。辞归，侨居漳之龙溪。萧然一室，左经右史，怡然自得，负笈从游者如云。卒，学者称为“铁山先生”。著有《课儿家乘》、《江园诗文集》。
　　许学衡　字征若。十岁能文。顺治间副榜。少力学制义。宗震川、荆川诗歌、古文，矫然在三唐以前。赴京就试，挟所著《朽者集》呈相国李光地，叹曰：“是非时贤所及。”总宪魏环溪序之云：“忠孝之性，形于笔墨，一唱三叹，真文也。”尝仿庾信《哀江南赋》作《哀闽赋》，悲歌沉痛，曲尽形容之笔。
　　何龙文　字信周。康熙己酉解元，戊辰会魁，选庶吉士。未第时，耿逆倡乱，罗致数次，不少屈。逐迹荒山，贫苦自励。事平，乞就教职，授长泰教谕，升汀州教授。修《汀郡志》，详析条贯。既馆选，拟假归营葬，旋膺剧疾，伏枕作诗二绝，以君恩未报，双亲未葬为恨。卒年五十。龙文为文雄浑博大，悉归于经史大家，即论诗余一道，亦谓苏子瞻胜柳乔柳卿也。工颜柳书，点画不苟。著有《春星草堂集》。
　　黄中球　字子宝。康熙辛亥岁贡，授延平训导，与修闽省《通志》。督学赵雷文索其近所著述，以诗说进，击节曰：“风雅之道，不在兹乎？”序而传之。丁内艰，起补上杭教谕，致仕归，囊无余赀，年八十五卒于家。著有《藏山待》诸书。
　　赵岱、刘玺　工诗能文，与陈允锡相友善。
　　黄志瑍　字曾祖，凤翔曾孙，袠孕子。康熙癸丑进土。综览群经，尤工书法，补内阁选文中书舍人。推升典籍，以疾假归，不复出。著有《留耕堂文集》、《得闲堂诗草》。子道泰。
　　黄虞稷　字俞邰。七岁能诗，有神童之称。稍长，工帖括，才思飚发，原本经术。十六，入江宁庠，父居中购书八万余卷，虞稷与同志校刻诸书，汲汲表章父兄之遗文，广搜博览，探精抉要。康熙十七年，举博学鸿词，罗继峯荐至京。丁内艰，未及与试。嗣充《一统志》纂修官。告竣。辛未七月买舟归江宁，四日卒，于家。虞稷天性孝友，持已矜廉而勇于义。著有《我贵轩朝爽阁蝉窠集》、《楷园杂志》诸集。
　　丁屺　字季常，家贫好学，惰性傲兀。为诗节促音悲，经营数日乃就，要以不类时手为期。生平服膺《陈白云集》，故其所作亦多相近。
　　蔡仕岳　字论畴。康熙庚申举人，任龙溪、清流教谕，以卓异荐升赣榆知县，寻罢官。仕岳少负奇姿，书过目成诵，以故沉酣群籍，淹贯百家。著《古文直道编》、《灰余稿》，辨论经史，上及天文、历象，皆得共精奥，孙子未勷为之序。
　　周澎　字文涛。博学工古文诗赋。靖海将军施琅延之幕中，刻不能离，翰墨尽出其手。著有《移亭集》。
　　吴方皋　字鱼男。幼有殊慧，博学论文，交游皆知名士。以贡游京师，过吴门，遍览名胜而返。好著述，文辞甚富，画笔洒落，时爱重之。授松溪教谕。孙名带。
　　蔡震升　字诒青。康熙庚午举人。少负奇姿，为诗文有六朝及中晚唐致。尝学诗于新城王阮亭，王亟称之，曰：“此君具有天才。”关中张云翼为泉帅，及同里施侯琅，皆延之为上客。震升脱略自喜，人比之杜少陵。著有《梦白斋草》、《杯余集》。
　　丁炜　字澹汝，号雁水。以人才举授淳平教谕，改鲁山丞，迁献令。献地僻事简，得肆力于诗歌古文词。擢户部主事，历员外郎中，出为赣南道，升湖广按察使，因得目疾归，越七年卒。炜诗力追唐宋诸家，济南王阮亭亟称之，与同时海内十子齐名。著有《紫云词》、《涉江间山诗文集》。
　　郭之樭　为诸生。工诗，寓潮州。著《旅吟》，谢宸思为之序。当时诸生黄开泰、贡生林逢震、诸生黄知白，陈晖、蔡远、丁■〈火阜〉，皆以能诗著，田运遇、董俞等甚称异之。
　　黄觐光　字涵伯，克缵曾孙。康熙辛未进士，授中部令□县，有惠政。觐光才学淹博，著有《桥山诗文集》。
　　富中琰　字韬上，鸿基长子。自幼力学，凡山川舆图诸书，靡不淹贯。年二十为诸生，旋食饩。奉母抵京，入成均教习，三年期满，以亲老不就职。居京六载，名籍一时。如黄栎园、翁铁庵、韩慕庐、陈说岩、吴铜川诸公，皆以古人相推许。丁艰，服除，谒铨得大姚令。报最，擢辽阳州牧。以病告归。著有《枭羹集》、《燕游草》等编。晚年又著韵书，析四声于毫杪，辨五音之精微，识者赏之。子允让，著有《理气漫言》、《事行卑论》二书。孙介祺、世标、介龄。
　　何琦　字礼康。少读书，搜奇探奥，有不可一世之概。既长，随族兄秉忠仕四川昭化令，纵观三峡，胸臆开拓。为诗力追靖节，文词光怪陆离。每游名山大川，辄有题咏。足迹所经，公卿大夫争器重之。
　　世拱显　康熙癸巳科举人。安溪李公坡纂辑《十三经注疏》，多与拱显互相参订。自诸生及举于乡，文名日噪。生平言方行矩，足未尝履公庭。观风整俗使刘公师恕赠以“积学砥行”之额，授永定教谕，以老辞归，寿八十三。著有《四书管窥》、《诗经辑要》及诗文集。
　　六才子　郑希文，字子俊，拔贡生；黄俊，字子千，惠安诸生；李某，字子寿，林某，字子政，宋泽溥，字子泉，俱邑诸生；黄道泰，字子寅，阳山令。六子俱以才学名。
　　李丹桂　字月阶。康熙戊子举人，授建阳教谕，继补浦城，以老告归，年七十九卒。丹桂学问宏博，文词警拔，巡抚张伯行延主鳌峰书院教席，参校二程理学诸书，赠以“琢月仙才”之额。
　　万际昌　字尔登。例贡生，提督正色次子。夙慧过人，七岁时，父偶试之对，曰：“塞外无雁影”，即应声答曰：“关中有凤鸣”。父奇之，延名贵宿学咸聚于水菉。遍读群书，尤长于诗歌。著有《澜亭集》、《紫映楼诗草》。子希韩。
　　谢巩　字尔固。康熙庚子拔贡。俶傥自喜，博极群书。诗赋古文皆工妙，尤精于临池书法，秀逸遒劲。画事纵横变化，苍峭之中众山欲响，诸水可波。著有诗文集若干卷。
　　杨廷勷　原名廷选，字青仲。康熙甲午解元，辛丑进士，选庶常，授编修，充四朝国史馆纂修官。监督直隶赈济，分修八旗志书。廷勷雅好经籍，披吟不辍。既假归，未几卒。所作诗赋遗稿，超然挺拔。子应葵。
　　苏缵颋　字元容。居贫著书，尤留心郡中典故。有《晚香堂诗稿》、《尺牍合璧》、《历史世系编年》诸书。
　　郭应元　字景仁。康熙辛丑进士，授邵武教授。以先坟未葬，乞归，未几卒，年六十六。应元自为诸生，腹中积书能举其词者，尚数千卷。以时文教人，必原本先辈，故游其门皆有轨范。尝选评黄景昉、吴青岳，郑太白三先生制义，指点亲切，如开生面。与江左储六雅、江右冯夔扬交尤笃。张同江尝云：“郭君古文超迈李习之，诗则大历以上。”所著有《四书解》、《诗文集》及《杜律解》。
　　富允谐　字信和。贡生。少好学，遐搜博览，靡不综贯。专肆力于古文饲出入韩、柳诸大家。尤工于诗，早岁学西昆体，思致精丽，上掩温、李。三十以后，则气格高古，一空作者。书法祖述二王，规抚锺、卫，结构精绝，彷佛陈奕禧手笔。年七十一卒。所著有《投知草》诸集。
　　陈石锺　字非蕴。康熙癸酉副榜，铨闽清教谕。石锺操行狷介，学师古人，矫矫然厌薄俗士。年七十八告归，卒，所著诗文集十余本。子知濬。
　　潘鼎珪　字子登。天才明敏，下笔千言。尝游交趾，著《安南纪游》，石门吴青坛见而重之，为梓入《说铃》前集。岭南三大家，其中陈元孝尤号知交，托鼎珪为序其文集。所著诗文二十余卷，卒年八十。
　　施世騋　字文迦，琅第五子。少有才思，能为诗歌。尝捐千金修晋江文庙，士林称之，立祠学旁。著有《东园诗集》。
　　陈绍芳　字德侯。雍正甲辰进士，授肥乡令。勤慎奉职，以不能脂韦罢官。其帖括试草，自成名家，不落窠臼。尤工诗、词、古文、颜柳书法。旁及岐黄青囊之学，靡不该贯。
　　黄朝阳　字景梧，雍正癸卯举人、授长寿令，旋假归，不复出。朝阳于经籍史传，靡不洞穿奥蕴。精古文辞，其所作古诗置之陶集。若出一手。丁圯孤介鲜合，独朝阳与善，颇有王、裴联吟气味。
　　邓启元　字幼季，御史孕槐侄，以父炽赘居安溪，遂家焉。幼聪颖，博通经学，人称神童。十三岁以背诵十三经入德化庠。壬寅拔贡赴京，京师缙绅咸知其名。雍正甲辰顺天举人，丁未会魁殿试，榜眼及第。授编修，尝与阁部方苞纂修三礼。壬子典试湖北，回京卒，年三十四。
　　黄梦琳　字球卿，徽孕孙，裴子。与人交至诚。少得吴乔诗法，著有《雪舟诗集》及《诗学正宗》二本。
　　陈一策　字尔忱，少聪敏。为诸生，寻入成均，种学绩文吴士玉，制艺透辟精纯。诗歌、古文词博赡渊雅，根柢宏深，具有法度。后荐举博学鸿词，年七十六卒。著有《翠屏山人诗文全集》。
　　王元芳　字鼎汝，兵科命岳曾孙。为诸生，肆力经史子集，古文诗赋卓然名家。乾隆丙辰，督学周学健荐举博学鸿词，惜不遇而归。竟卒。
　　庄麟　善草书，工诗，尤讲究等韵之学。析六书之毫芒，正闽音之讹舛，学者宗焉。著有《非园诗集》。
　　方翀　字羽公。以优贡荐举博学鸿词，乾隆甲子举人。家酷贫，清介自守。屡膺肺病，病中手不停披，口不绝吟。经史诸子，靡所不窥。长于诗歌古文词，书法尤苍古秀逸。教授生徒多知名士。与修县志，未竣事而殁。临殁，犹题句于几曰：“无聊药帐曾评字，省事余钞且闭缄。”计作诗万余首，所著《四书考》、《谈经拾瀋》、《说梦行秘集》、《不已言集》百余本藏于家，卒年六十九。

　　●卷之五十七　人物志【隐逸】

　　论曰：终南捷径，古人所讥。彼盖以隐为市，非真隐也。晋邑枕山襟海，怀奇不仕之英，往往而有。或时事所激，有托而逃，或遭逢不偶，甘心自晦。夫岂尽泉石膏肓，烟霞痼疾而逃之深山穷谷哉？即结庐人境而萧然自得者，亦无非隐逸也。清风峻节，千载而下，犹令人慨想之，安得以仕隐分途而忽诸？

