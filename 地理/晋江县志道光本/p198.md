<!-- { "loadSidebar": true } -->
　　正映　幼入三峰寺为僧。洪武中，选泉州开元寺住持。到寺，监法堂，建甘露戒坛，不二年，百废俱修。
　　本源　幼不茹腥荤。尝游漳浦，坐道旁大石上，后石辄放光。漳人异之，为立灵岭岩以居。还主开元。永乐间，敕征入京，奏对称旨，屡受奖赍。
　　本然　居金粟洞。夜梦一羽衣訴厄，晨经妙峰，乃弥陀像几废，隐隐如梦中所见。随白卫帅王某，令吴渊复兴之。
　　法果　居东禅寺，遇清明，率其徒沿途拾露骸葬漏泽园。年九十后坐化。郡守熊尚初匾曰“义僧”。
　　真空禅师　六岁出家，后入罗浮永福寺寄食。或趺坐弥日，人莫知也。时归善叶尚书梦熊读书寺中，大加敬礼。真空知梦熊非常人，令自识念显晦休咎，且曰：“数十年后当验。”其后果如所言。
　　正森　苦行勤修，颇通诗书。住法石、泰嘉、狮岩、乐山、清源、南台、承天诸寺，所至躬治场圃，不畜徒属。一钵一衲，久辄徙去。曰：“身非吾有，又何为之罣碍？”年八十余，一日遽然坐化。詹仰庇为作“一如和尚传”。
　　正派　住东塔院，有诗名。司寇詹仰庇以言事谪归，绪屋北山巢云岩，延派居之。每有题咏，脍炙人口。尝题东塔殿柱云：“最上一层，也要诸人共造；现前五级，还从平地增修。”临终示偈曰：“勿毁勿赞，本无涯畔。云渡长空，月浮碧汉。”寿七十九。
　　广轮　为僧开元寺羼提庵，尝董建开元大殿廊无露台。三至江南，拜请藏经数万本贮之。戒坛寺有藏经由此始也。闭关三年。寿五十九卒。

　　国朝

　　德林　剃发于德化戴云山寺。又入黄檗为记室，历居安溪太山吾岩。风度端凝，言笑终日，而体貌不失。有雄略，知兵法。顺治间，大寇林某动劫李文贞光地家，林画策，使其徒晦潭为响导，出之。耿、郑之乱，料成败多奇中。生平茶弈燕谈，微文隐要，语有前知。年八十五，端坐而化。
　　机锐　开元寺出家。鼓山道霈和尚登戒坛，出拂子付嘱。旋开山崇福。既而琼人延主圆通院。越岁归崇福，建万佛道场。满期，沐浴结伽，登座留偈，掷笔而逝。
　　太积　落发紫云寺。会鼓山道霈和尚来寺说法，即从禀戒。霈归，随往参叩。数载归，建一叶庵以居，二十余年逝。
　　德萃　为僧开元寺。康熙壬申，鼓山道霈和尚来寺开堂结制，众推德萃入堂。逾年，从霈登鼓山，住八载。庚戌，至赣州崆峒山。癸丑春，至云间青龙寺。丁巳，游浙江诸丛林。戊午回闽，后仍归开元寺，主戒坛。
　　圆实　幼不茹荤，年十五投毫光岩为僧，石山和尚以岩事委之，云游江湘。属香灯不继，实躬自负薪，鬻于大盈，市油供佛。有黄氏在广得，观音像高尺余，其妻梦大士说偈曰：“问我是谁？妙名无迹，久厌尘中，愿归圆实。”遍访得之，遂送其像。年五十五坐化。
　　宗标　年十七入开元寺为僧。往福清黄檗寺，受戒于广超禅师，归隐本寺之清居寮。康熙戊子，再往福清继檗山。祖席期满。吿归，年八十三入寂。
　　明光　为僧开元寺涌幢庵，勤于参究，为诗清灵幽静，迷离俗尘。尤工草书，求者无虚日。时有同寺僧如寿，精于楷书，舆光齐名，时人称曰：“明光草，如寿真。”
　　元飞　字石龙，十四入资福寺为僧，师事哲老和尚。一日闻霹雳声，信口诵云：“个事不从字与文，归何处说纷纷？而今劈破虚空后，卸却肩挑二百斤。”哲老奇之，授拂焉。辛巳，威略将军吴英迎住同安虎溪岩。时岩中仅敝屋三间，元飞竭力募建，不三十年次第成巨观。山下暴榇累累，元飞劝葬于其子孙，而代葬其无主者。后建报恩堂于南偏，迎母就养，奉父主祀焉。母殁，与父合葬寺侧。干隆壬戌圆寂，年七十一，是为虎溪寺开山祖云。
　　海印　开元寺为僧，受戒于鼓山道霈和尚。雪峰照拙和尚病笃，趣到山，俾主法席。改六和楼为库堡，募修大楼，下层筑堂基，改山楼，易门径，盖方丈，塑佛像，百凡更新。修葺性天寺，改造虎头岩。年八十一坐化。

　　尼僧
　　宋
　　洪氏女　　无着

　　宋
　　洪氏女　名圣保，居将军岩岩。年五十，于惠安龙泉出家，布衣，一食或绝粒。逾年，皇佑间，乡人夜闻音乐声，次早结发更衣而卒。
　　无着　丞相苏颂女，居平江府资寿寺，即今苏州。苏颂寓居平江，其女乃闽产也。年三十许，厌世浮嚣，脱去缘饰，号妙聪禅师。

　　〔校注〕
　　〔一〕景泰为明代宗年号。

　　●卷之六十一　列女志【节孝之一】

　　论曰：妇人从一而终，柏舟靡慝，富贵之家固难，贫贱之家正复不易。乍丧所天，杀身以殉，伟乎烈妇人哉！间有矢志存孤，子孙贵显，论者谓天鑑昭彰。抑有困苦终身，向后绝望，旁观者方为叹息悲伤，而贞妇之心常安然而不悔焉。求仁得仁，又何怨？若夫安常处顺，卓然女宗，因才考德，有关名教，亦足见闺门贤淑，无非邹鲁遗风云。

　　杨氏　蔡若讷妻，廉州守友女，通《诗》、《书》、《语》、《孟》。年二十二守节。书“乞为寒水玉，愿作冷秋菰”二句于壁以自励。
　　杨氏　黄公宪妻，尚书炳女弟。夫殁，姑者病，侍奉不离侧。更持二丧，尽心合礼。口授二子《孝经》、《论语》，后皆知名。安溪令陈宓尝其基碑“节妇杨氏之墓”。
　　黄氏　留洙妻，忠宣正公孙妇。归时，忠宣公无恙。黄侍重闱恭谨。年二十三寡。抚育子女，禁其骄惰浮靡。子继殀，子妇娇梁氏亦卒。独守一孙，形影相吊，教之成立，及见其贵显。寿八十四。
　　留氏　永春洪晚成妻，丞相正六世孙女。年十六适洪君，数岁，洪当远戌，瞩留曰：“我归期未可必，汝肯事吾母乎？”应曰：“诺。”逾年，夫死，留年二十四，勤俭育子，极甘旨养。姑寝疾，累岁奉汤药，无少懈。及卒，鬻室庐以供丧事。年四十六卒。乡以节孝称之。
　　吕娘子　仲沫女。父疾笃，娘子祝天，求以身代。刃股为粥以进。翌日，父瘳。郡守真德秀记其事，表所居曰“懿孝”。
　　龚氏　又一名益，柯允中妻。一名嫄，行中书省理问张仁妻。一名婉，刘允正妻，俱上犹尉龚名安女也。寡时，益年二十五，嫄年二十二，婉年十九。舅姑皆先卒，无依。及终夫丧，咸寡，依父守节。陈方山称其姐妹三人同心、同气、同德贞节，古今未有也。
　　谢氏　陈思名妻。谢氏字妙静，安溪典史均安女。夫早丧，矢志不渝，勤女工养姑。姑殁，葬祭以礼。男女俱幼，二男早夭，一幼女茕茕相依，备尝辛苦，始终如一，不变其志。卒年七十六。
　　林氏　黄妈助妻。夫殁，矢志抚遗孤，为诸生，至今蕃衍。乡里人人谓贞节所贻。
　　王氏女　名珠娘，省元胄孙女。及笄，值寇至，执之。珠娘恐被辱，行至大溪投水死。处士周员吊以诗。
　　曾氏　庄允祥妻，名选玉。允祥早卒，家贫，曾罄奁资营葬。勤劳养舅姑，诲诸子成立。卒年八十三。旌表。
　　朱氏　卫指挥佥事张盛美妻。氏字贞玉，归一年，盛卒。朱年十七，遣腹六月，生子昱。时盛母与祖母无恙，又有祖姑贫老依盛家。朱勤俭以养，洽三丧，抚夫三弟。家益落，抱子昱依外祖母，矢志不改。后昱长，袭祖官。旌表。
　　李氏　尤惠妻，字妙严。其姑虐甚，李孝顺，竟为所爱。惠早殁，男女均幼，李经营家计，矢心不二。诸孤成立，有司奏旌表其居曰“李节孝”。卒年九十八。
　　李氏　训导萧山徐黼继室。黼卒于官，父母诱妇欲嫁之，遂图自尽，于是听其还。萧葬毕，毁容自守，抚前妻子若己出。前妻死，抚其孙。孙死，抚其曾。勤劳白首，不怠惰，嘉靖间旌门。
　　陈氏　谢文瓒妻。年十六归谢，二十四而夫卒。抚遗孤，复殀。居宅兵焚，哀苦万状。竟矢志立嗣，嘉靖元年旌表。
　　林氏　洪庭振妻。夫亡，氏年十九，抚孤守志五十六年。嘉靖间旌表。
　　童氏　世华妻。年二十五，夫殁，无子。妾周氏遗腹生男，五月而妾亡。童氏抚育成立。寿七十六卒。嘉靖间旌表。
　　庄氏　诸生梁黼妻。年二十五寡，抚遗孤怀仁，少科第，为名士。庄寿八十余。嘉靖中旌表。
　　唐氏　江中标妻，蜀相时兴妹也。标卒,儿殇，矢必死。姑勉以立孤长熺；艰难拮据四十余年。嘉靖间旌表。
　　蔡氏　韦元妻。夫亡时年二十六。事舅姑孝谨，病侍汤药，易燥湿。舅姑继殁，殡葬如礼。抚遗孤起宗长成，事母以孝闻。有司名里曰“节孝”。嘉靖间旌表。
　　王氏　泉州卫千户舍人张淮妻。夫亡时二十岁，寡守四十七年。抚遗腹孤克椿，袭祖官。嘉靖间旌表。
　　童氏　赠吏部主事刘万妻。二十九寡。家贫，遗腹子名大遗。忍饥寒奉姑，抚大遗成进士，以学行称。嘉靖间旌表。
　　李氏　诸生王恒妻，名玉真，安溪巡检森女。恒卒，二子燫、熺尚幼。未几燫殇，母家讽之改志，玉真以刀自刎，其媵女洪氏趋前救免，遂从玉真守节抚孤。又恒曾孙辅妇黄氏，南安人，年二十岁，辅卒，事姑孝，教子一，守李氏遗法。寿八十有四。一门三节，俱于万历间旌表。
　　权氏　泉州卫百户邓炳妻。炳故，遗孤城，甫三岁。家徒壁立，氏茹荼抚教，城奋迹武科，历官副总兵。氏年七十余岁。又炳孙铨妇俞氏，守节不二。同时旌表。
　　蔡氏　诸生谢暲继妻。归未几，暲故，氏无出，抚前子继宗入泮。未几，继宗亦故，遗孤九思五岁，氏复抚养成人。九思后以子贵封。蔡氏年六十七卒。万历间旌。
　　李氏　举人邱应宾妻，安溪人，守节旌表。应宾事父母孝，亦得旌。子梦周，万历丁酉举人。
　　黄氏　徐詧妻。归六月，詧病故，氏哀毁自誓，匝月自缢以殉。万历间旌表。
　　蔡氏　邓华清妻。林、蔡氏均百户炳曾孙妇也。皆于夫亡匝月内绝粒死。一门四节，同时旌表。
　　吕氏　诸生蔡国襄妻。年一十七岁，夫殁，矢志身殉。敛其簪扇笔砚，纳夫怀袖，于三十七期悬吊自缢。万历旌表。
　　陈氏　姚楷未婚妻。夫故，氏甫十六岁，奔讣自缢。万历旌表。
　　陈氏　黄宗肃妻。肃病故，氏躄踊奔丧，朝夕抚柩恸哭，坚饿而死。何乔远为作哀辞。万历间旌表。
　　郭氏　袭指挥杨拱文妻。少寡，抚幼子洪震袭祖父职。旌表。
　　梁氏　郡诸生庄凤瑞妻，铨部怀仁女。夫卒，屡欲死，以舅姑命，抚四岁孤成立。后病却药饵谷食，卒。孙际昌状元。天启间旌表。
　　陈氏　史继佑妻，进士选文。守寡，事舅姑孝，抚遗腹男为诸生，复卒。乃取夫侄为嗣。天启间旌表。
