<!-- { "loadSidebar": true } -->
　　陈曙　字树初，事亲至孝。十三岁，父母患疫，祷天愿以身代。比长，值母病痢，奉汤药涤厕牏必躬亲。母眼久昏，以舌舐得明。友爱于弟，分田资其生，置妾广其嗣。岁饥，倾积赈济郡邑，桥梁捐金修之。顺治丁亥戊子，充向导官引大兵抚泉有功，旋卒。乾隆六年，旌表建坊。孙大玠。
　　林鼎汉　字禹成，居安平。寇掠其乡，母龚氏投井死，鼎汉哀慕终身。后随父贾外洋，父病死，海艘忌停尸，遇死者辄投之海。秘不发丧，朝夕进粥入舱中，皆密藏之。夜与尸卧，经十余日，尸乱秽而舟人不闻也。既抵岸，始放声哭，觅棺殡殓。后请旌表，建坊立祠。子逢春、逢都。
　　蒋崇徽　字慎卿，邑诸生。有学行，孝事双亲，推产让弟，族党称之。著有《庖萍稿诗文集》。
　　郭岳　字彦甫。少能文，父贫弟穉，乃习会计。商人聘司出纳，以其获供菽水养弟昆。中遭父丧，尽哀尽礼，襄父及祖父母葬事。又为诸弟毕婚。性嗜书，工笔札，文词清丽。事母郑氏，先意承志。母舅贫老无子，祖母舅遭水漂屋，皆周恤终身。尝夜深课子，检文券十数纸焚之，曰：“此贫不能偿者，留之，恐汝生希冀也。”寻卒，亲疎悲悼。子赓武。
　　洪孔煃　字景宿，钱屿人。髫年孝友，婉曲承欢。父殁，哀毁骨立。卜葬父及祖母，昼夜瞻拜。会王师征泉，大将军未至，人民散乱。伯兄被拘勒赎。孔煃度兄不免，竟代其死。死后，家人驰哭之，两袖稜然有物，按视之，则考妣二木主也，闻者陨涕。是岁冬至，族高其谊，迎入祖庙血祀焉。
　　林珣　九岁丧母，居丧尽哀，感动路人。事继母杨氏如母。十三岁，值大疫，父及伯叔兄弟相继殁。珣拮据经理，日负贩以供继母，菽水尽欢。既娶妻生子，孝养益挚。继母多病，侍膝下，汤药必尝，夜睫不交。及继母殁，哀戚逾常，水浆不入口者数日。顺治间督学旌奖，荣以冠服。
　　朱兆纶　字亮卿。事父母色养备至。时倭寇劫掠锦田里，父病笃，兆纶侍父，不忍遽别，被倭掳去。迹经莲叶池，跳入水中，倭以刃砍之，因伏水底得免。倭去，仍归奉汤药，父病以瘳。伯仲二兄早逝，敬寡嫂如母，抚孤侄如子，有门户事一身独肩。迨父母殁，丧葬尽哀尽礼，教子义方，卜居郡城，为燕翼计。生平然诺不苟，外事不干，邑侯佟公飨以宾筵，为乡间钦式。年六十四卒。子泗宗、孙升元，俱登贤书，貤赠文林郎，洵孝友之报也。
　　谢廷禄　字亶文。十岁而孤，事母尽孝。与弟鞠于伯父元瑺，稍长，从伯父贾于苏。甲寅之变，吴闽隔绝，奸人以元瑺闽人，诬与贼通，祸且不测。廷禄慷慨赴狱，乞代其死。会耿精忠降，制军武定李公白其无辜，赦还，寿终。
　　郑魁万　字廷材，天性孝友。康熙戊午间，泉郡兵火，阻隔江外。比平定归乡，即买地奉其祖母及父兄，合葬于赐恩岩之下。讫工后，借寓僧舍，昼夜赴墓所焚香礼拜，风雨无间，凡三年不忍归家。当道闻其事，题匾旌之。
　　林崧　字肇笏。父为桓，被仇家害。崧年十七，露宿风餐，间道侦之，阅八十余日，悬主恶之首，剖胸出肺肝献父灵前。复求手刃父者，卒遇诸山间，撞其胸仆之，不数日死，遂陷囹圄。久之，海氛炽，得脱归，率众捍卫乡里，夺还男女被掠者，护以归故乡。绅李梦祥子孙衰替，榇暴道旁，急访其族人资之营葬。卒年七十五。子延翀。
　　秦师彭　字周叟，良牧孙。父鸿理早逝，母郑氏守节，师彭事之至孝。遭兵失父坟，日夜号哭。有牧夫指示穴所，得骸归。友于诸弟，家事悉肩其任。岁荒，仲弟负屯米被系，师彭走请身代，兄弟争就法。当道嘉其孝友，两释而代完之。子允升，举人。
　　杨应球　父必正，任贵县令，再补华亭，挂冠归，两袖清风，但憾先人未厝。有贵县门生邮请必正至其地，欲助葬费，必正得书即行，未至浔，应球忽夜梦白舆抵里，度是父凶兆，即挈族侄炎往，寻觅无迹。返至老龙，为舟楫通津，日至江边探望，夜归旅寓，啼泪出血，两目俱矇，旋殒命。临终嘱侄曰：“殡我蓬头跣足，手持纸笔砚，吾将诉之天，寻父同归。”从之，藁葬于老龙里。人哀之，为镌晋江杨孝子墓碑。后应球兄访知必正殁于桂林，寄厝楞严寺，往寻无踪。夜梦应球告曰：“七星岩下荆棘中可得也。”如言斩荆棘，果得一碑，镌晋江杨大尹墓，拾藏之。复至老龙拾应球骸，果应所嘱。时大夫啧啧称赞，为作传记。
　　李云永　字世瞻，安溪人，居晋江，傅节妇之子。六岁失怙，其母病数月，昼夜不离。母殁后，结庐墓侧，夙夜哀号。惠邑令题其庐曰“慕楼”。雍正四年旌表。
　　蔡文仁　字则元。居父丧，哀毁骨立。事母林氏尽孝。弟文信，患虚症，卧病连年，谨视医药不稍离。及殁，抚侄如己子，乡族称之。
　　陈元凤　字呜长，侍奉二亲，先意承志，竭力供甘旨得其欢心。迨父母俱逾八十，问寝视膳，扶持抑搔，犹依依作孺子慕。事兄爱敬备至。兄尝以非辜被逮，元凤挺身代兄系于官。时有郭恺者，亦代兄受系，太守刘公侃为凄然下泪，立破械释之，后享寿八十有八卒。
　　李锺声　字彦伯。郡诸生，学问淹博，多著书。父寅德早殁，母吴氏育之。先是，父未举锺声时，以族人子为子，庸弱。锺声成人，体父志分产与均。事母孝，出入必告。母病侍汤药不去侧者弥年，废食寝几骨立。晚奉母入城，与妻陈氏朝夕致膳。其送终也哀戚备至。兄产荡耗，割己业济之。祖祠回禄，输金重建，广置祀田，为永久计。修族中无嗣坟数十。旧里有事，不以徙居惜财力。郡兴作如先贤祠及文庙、暨河渠、桥梁，俱捐修董成。壬子省试，以葬期迫促，归遇大水，桥梁倾圮，濒死者屡，若有神扶者，人谓孝思所感。其子壁，有孝行，以事实陈于潘中丞，锡“惟善降祥”匾额表其闾，里人陈高翔、尤垂青各为立传。
　　张登解　字尔元。张雕，字尔远，同胞兄弟。性友爱，幼值海氛，治田经商，或早出晚归，或过都越省，兄弟相依十余年。及寇平，登解谋续书香，乃独肩家计治生，命雕奋志下帷，习举业。诲子侄读书，谓雕曰：“吾任养，弟任教，各努力，毋贻父母忧。”其后雕以府试冠军入庠，子侄多以文见称。一门食指数百，五世同居，不忍离异。登解举僎宾，雕举优行，督学周学健赠匾曰“彩映花萼”。雕子道南。
　　孙景熙、郭岱　事亲以持血盆斋闻。谢文锳，以割股闻。

　　●卷之五十一　人物志【义行】

　　论曰：君臣分谊，无所逃于天地之间。食人之禄者，忠人之事。疾风知劲草，能是者，十或仅一二耳。其在读书缙绅，往往自谓顺时明哲，视死如归，固已难矣，下及朴鲁壮夫，克将真挚也。欧阳公叙五代王彦章，述其言曰：“人死留名，豹死留皮。”其于忠义，盖天性也。怀报国而捐躯命，岂少其人？俯仰凭吊死事之士，盖未尝不流连而感慨焉。

　　五代
　　董思安
　　宋
　　苏缄　　杨世永
　　明
　　王铨　　李思邹
　　詹寅　　陈一道
　　童乾震　黄仰以时附
　　薛天申周岳镇合传　秦椿
　　王世实　陈正中
　　洪淯鳌
　　国朝
　　林维造　施世泽明良附

　　五代

　　董思安　其先固始人，从王氏入闽，遂籍晋江。天福七年，朱文进弑王延曦自立，思安与留从効、王忠顺复王氏。及南唐围建州久，或谓思安盍蚤择去就，思安曰：“吾世事王氏，危而叛之，天下其谁容我？”众感其言，遂无叛者。

　　宋

　　苏缄　字宜甫。宝元元年进士，初授南海簿，累迁秘书丞，知英州。侬智高围广州，缄募士数千赴难。广人有黄师宓者，为贼谋主，缄擒斩其父，复捕杀不逞者六十余人，招胁从六千余人，贼势沮，将解去，缄分兵破之。奏至，仁宗大悦，授广南西路兵马都监。熙宁初，刺史邕州，交寇陷钦廉，乘势逼邕。阅郡得羸卒二千余，分城拒守。而治兵使者拥锐卒不救，被围四旬，城陷。缄犹领伤卒厉战而力不敌，乃曰：“吾义不死敌手。”亟还州治，遣长子元归家守先祧，自杀诸子子明、子正及其家三十六人，纵火自焚。邕人感公义，无一从贼者。神宗闻之，嗟悼至晡方进膳。赠奉国军节度使，谥忠勇，赐第郡城东忠义境上腴田十顷，授子元为殿中丞，通判邕州。子孙与缄同死者，皆褒赠。后交人寇桂州，忽见大兵从北来，呼曰：“苏城隍领兵报怨！”惧而引归。邕人祐之，元祐中赐额“怀忠”。
　　杨世永　绍兴五年，以特奏名为端溪尉。寇骆科犯郡境，世永贯楮铠、佩两刃，跨羸马独出。伍长抶其徒曰：“汝辈不可负官人。”相率以从，行二舍许，遇贼战死。兵皆号哭，战死无生还者。诏褒其义勇，加承务郎，官其一子。真德秀书“义烈”二字表其墓。

　　明

　　王铨　字考衡，原庐州六安人。洪武间随父玺征讨，多立战功，除建宁左卫指挥佥事，寻擢参将，升金吾卫指挥。建文初，调福州左卫，靖难兵起，铨议率卫军勤王，为都指挥所阻，惟督饷北供至沧州。李景隆败遁，成祖遣使谕降不从，仰药卒。年五十。事闻，惠宗设坛遥祭，赠昭勇将军，赐祭葬，子孙世袭泉州卫指挥。
　　李思邹　有勇力，少读书，知大义。正统十四年，沙尤贼邓茂七作乱，以义倡乡里人立栅御贼。贼袭栅，众仓卒奔溃，思邹独率六七人当栅门，力战死。及殓，颜色如生。
　　詹寅　字敬之。由进士授行人。武宗巡幸无度，权宦江彬、钱宁等所过荼毒。时将南巡，戒行有日，诸部司及翰林具疏列名诣阙下，伏留甚恳。武宗怒，罚跪门三日。已而大理寺行人司继疏入谏，诏尽褫其衣冠，梏械手足，杖之狱中。越五日，又杖之阙下，死者七人，寅与焉。同志助赙归葬。嘉靖改元，录赠言事诸臣，赠寅光禄寺卿，荫一子入监。
　　陈一道　字邦绪。嘉靖三十一年为芜湖丞。三十四年，江南倭自浙流流劫至南陵，一道率芜湖骁健麾众独进，歼贼无数。以势孤为贼所杀，其仆子义亦死之。事闻，赠一道应天府通判，子义府经历，荫其子宗尧入太学。芜湖人立祠县治东祀之。
　　童乾震　含山人，先世以军功历升泉州卫指挥佥事，遂籍晋江。嘉靖中，任铜山寨把总。乙卯，倭入寇，由海口登岸，犯福清，势且南下。当道檄乾震与兵三百进剿，而令指挥刘玠帅兵援之。震率其子童养锐、千户白仁、义士陈学书等与贼战于东岳，自辰至申，擒斩十一人，杀伤三十余人。援兵不至，乾震身被二创，遂与陈学书、白仁死之。事闻，刘玠抵罪，乾震褒赠立祠，子孙升袭。
