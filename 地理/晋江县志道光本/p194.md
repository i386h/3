<!-- { "loadSidebar": true } -->
　　宋
　　崔唐臣　　黄登
　　苏随　　　林知
　　陈好　　　赵庚
　　刘志学　　赵必晔
　　赵文孙　　郑曾子
　　陈与桂　　庄弥邵
　　庄思齐
　　元
　　庄圭复　　庄逢辰
　　赵士亨
　　明
　　蔡惠　　　郭彦贵
　　陈瓛　　　赵复
　　郭环进　　吴权
　　欧阳秋　　陈洪璧
　　丁衍夏　　王万
　　高宁　　　洪天馨
　　苏文昌　　诸葛昺
　　王恒京　　林高骏
　　黄贤京　　黄道昶
　　杨必祐　　陈显谟
　　国朝
　　洪承畯　　许鹤振
　　王传　　　黄增伟

　　宋

　　崔唐臣　与苏颂、吕濬同家交好，苏、吕登第，崔怃然罢举。其后，苏、吕入三馆，乘马偕出，循汴岸见一士舣舟坐蓬窗下，盖崔也。亟就谒之，问其别后况味。苏、吕邀其归，不可。明日再访舟次，则莫可踪迹矣。归家视崔所，置留刺，末有细字绝句云：“集仙仙客问生涯，买得渔舟度岁华。案有黄庭樽有酒，少风波处便为家。”
　　黄登　由南安徙晋江。少游上庠，与陈觉民有研席之好且三十年。及陈守泉，涉两岁，登未尝干以私。既卒。陈以文诔之，谓：“其穷经耻受命，学道深造大方。蔬茹如享太牢，燕处若奉五戒。”张读不苟许可，亦以隐君子目之。
　　苏随　嘉佑二年进士，任博罗令，弃官归。号紫云先生，隐洋屿栖霞洞，葆神炼气，不与俗接。一夕梦游异境，觉而赋诗曰：“梦乘鸾凤到仙家，侍女风流魏月华。琥珀盏斟千岁酒，琉璃瓶种四时花。金函藏录文刊玉，石壁题名篆点砂。一枕北窗初睡觉，日移门外柳阴斜。”后数年，端坐而逝。
　　林知　隐居笃学，有志尚。筑室灵源山之巅，人鲜见之。熙宁间，尝谐阙上书论时政，久不报。惠安簿林迥访其书室，题壁间曰：“先生平昔命何非，黄卷诗书一布衣，回首长安成底事，吴山苍翠几时归？”知遂归隐不出。县南有烟浦埭，冲决久废，知修以利民。里人德之，为立祠。孙外。
　　陈好　本名豪，曾受学于杨时。后在太学，与陈东上书留李纲。及东被诛，遂变名游琼州，因家于苍原，子孙繁衍。
　　赵庚　淳熙八年进士，历广西常平干官，久不调。相臣将荐之，韩侂胄用事，庚引疾力辞，亲旧交劝不答。帅蔡戡除次对，庚以诗贺之，曰：“腰金不足为公事，怀宝无瑕乃席珍。”戡感其言，乞祠归。后客五羊，廖槎溪为帅，尤加敬焉。及卒，贫甚，门人黄以宁裒金葬之。
　　刘志学。字师孔。咸淳七年进士，教授台州，以亲老归省。元兵灭宋，杜门不仕。蒲寿庚欲罗致门下，固避之。设帷讲诵，从学如云，或纵饮剧谈，以泄幽愤。种菊数十本，号秋圃，以陶潜、韩偓自方。
　　赵必晔　字伯暐，太宗十世孙。补承务郎，从益王至永嘉，转承议郎，贰赵吉甫南外宗正。益王即位福州，泉蒲寿庚叛，与州司马田真子谋降元。必晔逃磁灶村，真子遣兵勒还草降表。必哗持匕首自刺，吉甫抱哭曰：“我愧死，万万不能复见子矣。”张世杰回兵围城，寿庚尽杀宗室，将斩必晔，参军吴伯厚计出之。后隐居泉之东陵，日与渔樵方外士班荆燕坐，不复问人间事。诸生请讲解经传，亹亹不倦，尤长于典礼，以寿卒。有《茹芝东陵集》传世。
　　赵文孙　初名必■〈音夅〉。宗室商王九世孙。自绍兴移跸，属籍南外宗正寺，遂为晋江人。咸淳三年丁卯，以登极恩赐出身，除福州长乐主簿。宋亡，遂不出仕，专以训诲讲解为事。同县有赵伯暐，亦宗室，与傅定保为友，其文章议论，渊懿浩博，为闽南硕儒。
　　郑曾子　咸淳十年游太学。景炎丙子，以迪功郎为潮州司法。未行，蒲寿庚以泉州降元，荐授梅州路治中不受，闲居终身。平生倜傥急义，是非曲直、正言无讳。郡县大夫有疑难事，必造庐咨焉。
　　陈与桂　年少博学，咸淳中领乡荐第一，入元不仕，隐于安溪水竹村，足迹不复及城府。文行高古，后学矜式，号水竹先生。
　　庄弥邵　夏孙。以荫补承务郎，监福州水口镇，擢临安通判。讨平天目寇，以功权知安吉州。除军器监丞。立朝多所论谏，与弟刑部郎中弥大咸有声。宋亡，弃官归里。时蒲寿庚附元为中书左丞，辟宋故臣之在泉者，复其官，弥邵改肇庆路治中，弥大改广州路治中，并不赴。
　　庄思齐　与弟公茂，俱祐孙之子。祐孙家青阳。有子五人，宋幼主南奔，五人者与潮州司户参军蔡若济倡义迎幼主驾。语张世杰，欲効铅刀一割之用。张壮之。会蒲寿庚闭城拒驾，遂不果。后三人惧寿庚之杀，散处四方，独思齐、公茂归隐青阳故山以奉父老，终身不出。子圭复。

　　元

　　庄圭复　青阳人。笃志励行，以文学名，少从游于丘葵。值宋季流乱，手未尝释卷，诚信孝友，建祠宇，立祭田。入元，隐于青阳，吟咏自如。至顺间，闽海道知事清江范椁以圭复学行闻于朝，诏书累下，终不起。年九十一卒于家。
　　庄逢辰　元季躬勤种艺养母，手不释卷。母卒，丧葬一据朱子《家礼》。洪武初，或劝其仕，笑不答。日惟教子读书，后进多师事之，号静斋先生。子琛。
　　赵士亨　元季杜门读书，隐于九峯山。父丧明，母患瘫，奉养周至，汤药必亲，累岁不少懈。父母相继殁，居丧尽礼，庐于墓，终丧乃归，教授于乡。时山寇吕光甫剽掠焚毁，独戒勿犯赵先生阁舍。洪武初，由人材荐授繁昌县仲窪河泊官，强赴焉，寻引疾告归。

　　明

　　蔡惠　虚斋先生祖父。性沉静，好读书，有高行。尤精地理之学，自择地于桃花山。晚岁委家于子，游神物外，穷年山居，不问世事。没后，进士周太初輓以诗曰：“处士素乐善，晚年长蔬食，大儿能克家，小儿乡进士。”次子辉，举人。元孙清，理学名臣，从祀文庙。
　　郭彦贵　潜心为学，手不释卷。郡守欲授以冠带，谢以诗曰：“纵然轩冕终身乐，怎似琴书一日闲？”构圃筑小屋其中，置琴书，集徒谈史。题其门曰：“门无车马迹，座有琴书声。”生平孝亲敬兄，笃有至性。年六十一卒。门人哭之曰：“不贪轩冕卧烟霞，争奈西风促岁华。半世琴书空伫恨，一生孝友竟成嗟。月明满院无过客，雨暗空庭有落花。最是脊令心独悴，几回涕泣洒天涯。”
　　陈瓛　字微仲，性孝友，不求闻达，工诗词。宣德间，累召不起，号为征君。
　　赵复　隐于邑之孤山。博通经史，不求仕进。冠婚丧葬以古礼为泉俗倡，人多化之。卒年九十五。门人私谥曰“庄节先生”。
　　郭环进　彦贵次子，少聪敏，经书一览，终身不忘。性躭林泉，不乐仕进。正统间，郡守欲授以冠带，上书辞免，其略云：“山野之性，布衣之行，守拙自晦，与物无竞。有时笋江之滨，有时紫帽之径。我樵我渔，我觞我咏。天岂绝人？我遗我性。”隐于泉山之云台室，沐其教者多从之。
　　吴权　正德癸酉副榜。隐居不求仕进，筑室行春门外丸石之右，读书讲学以终身。太守周道光题其石曰“碧玉毯”，为文记之。
　　欧阳秋　隐居南安天丰山独善山房，读书以终身。蔡文庄清为记，称其孝友善教，推余赈乏，大为士论所归。
　　陈洪璧　隐居涵江之滨。刻苦学《易》，而于《太极图》、《参同契》钻研入奥。所为诗文多以理胜。族中游庠者于茧丝牛毛未易解悟之处，必进质诸洪璧，为之条分缕析，退各充然有得，学者称曰“微庵先生”。
　　丁衍夏　万历间人，始居城西隅，已迁于北，名其所居曰“泰清隐君云庐”。晚益落寞，纵心浩然。预为诔，若铭，时歌以自适。其言横放超轶，盖达人之观，方外之士也。
　　王万　为学先务志行。万历癸酉举人。居龙塘之岸，有石如镜，天然钩矶，时游息其间，遂取以自号，终身不仕。
　　高宁　博稽典籍，潜心精研，足迹不下楼者三年。俯诵仰思有所得，即志于壁。著有《止定录》若干卷，多发前人所未发。尝诣阙陈时事，时珰炎方炽，泉绅惧其以言贾祸，乃群恳夺而焚，劝其归。自是杜门不出，老于牖下。
　　洪天馨　稍长受《易》，攻举业，旁及群书，靡不洞彻。为诗出以夷易，尘视缘垢。每春旭秋月，行阡陌，自吟自和。灵源草庵、金粟、清源、天心、梅山诸景，踏咏殆尽。入钱塘、登吴山，访紫阳洞、上下天竺、六桥，历金陵报恩寺，灰心世路，游情方外。年六十二卒。
　　苏文昌　茂相长子。崇祯壬午举人。甲申后无意当世，徜徉江淮间十余年。归家，息机空门，飘然世外。时有著作，儒生家不能道一字。笃友于，好施济。配潘氏，方伯潘洙女，号冰壶，著有《玉兰馆诗草》行世。
　　诸葛昺　长史应科子。应科磊落嗜酒，喜与客吟咏，赋罢必尽醉。昺竭力顺适其意。人谓父有点之狂，而子有参之养，父病膈噎，八阅月乃殆。昺侍疾床头，诸事必躬必亲，蓬垢累月，居丧毁瘠。崇祯戊辰，以子义封户部主事。甲申之变，入海居岛上。年八十四卒。著有《后雕赋》、《大武山赋》，诗文累篇。
　　王恒京　崇祯丁丑进士，由南城令迁至广西按察使。归家，题斋壁，有“诗书债重售仍负，藜藿情多去复来”之句。三子俱诸生，偕隐躬耕，人莫知其为总宪之子也。
　　林高骏　崇祯乙卯举人。学以沈潜为宗，人莫测其涯际。胸中岸异，不可一世，峭性孤衷。萧然四壁，图书之外无长物，卒守穷巷以死。
　　黄贤京　崇祯壬午举人，与同年沉佺期相契好，结为婚姻，隐处海滨，终身不仕。
　　黄道昶　崇祯壬午癸未联捷进士。甲申闯贼陷京师，归隐南城不仕。慕田子真之为人，尝引锥自刺。又尝自投于百源川池，行道人救之，得不死。年七十九卒。
　　杨必祐　为诸生，有声，立品端庄。绝意进取，以诗文自娱，时或愤郁不平。偶为友人招游伊洛，因得遍观古迹名胜，题咏写怀。
　　陈显谟　字龙见。为诸生，慷慨负气节。甲申，闻李自成陷京师，思以身殉，具衣冠谒文庙，解所系绦自缢于府学明伦堂钟架，郡学博急解其绦，移时息始续。裂眦言曰：“吾之为此者以大义，莫可逃于天地间耳。今救某，是不欲成某之志也。”遂杜门不出，终其身。

　　国朝

　　洪承畯　字彦灏，南安人，移居晋江，大学士承畴之弟。为诸生，工诗文，尤善行草书，婉蜒遒纵如龙蛇。康熙初年，屡征固辞，承畴方贵盛，畯独偃蹇岩壑，夷然物外，自号业农山人，以书翰篇什为娱，其兄不能强焉。
