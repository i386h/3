<!-- { "loadSidebar": true } -->
　　〔一〕疑为“雷作电闪”

　　●卷之三十七　人物志【名臣之一】

　　士之足重当时而传后世者，处则圣道干城，出则苍生霖雨，实有不朽于天地之间，一方秀杰，皆间气所锺焉。以故忠孝林立，文武兼资，政绩媲美乎循良，文章力追夫正始，岂不盛欤！而洁清笃厚之化，率多积行爱名，享遐龄而膺荣宠。即至山林隐逐，抱璞自芳，君子至斯，亦从而物色之。若乃闰中女士，义无攸遂，而遭变守贞，若出于烈丈夫所为者，是皆教化渐摩之端，而此都典型之所暨及也。山川灵秀，今古如一，人材蔚生，为我国家桢干，知必有在矣。

　　唐
　　欧阳詹　　李稠
　　宋
　　曾会　　　陈从易
　　曾公亮　　苏颂
　　曾孝宽　　柯述
　　曾孝蕴　　韩谨
　　曾怀　　　傅自得
　　张读　　　陈知柔
　　曾恬　　　梁克家
　　留正　　　傅伯成
　　黄宙　　　石起宗
　　庄夏　　　高禾
　　李訦　　　蔡和
　　杨履正杨至　　杨炳
　　陈模　　　曾从龙
　　苏思恭　　黄必昌
　　洪天锡　　徐明叔
　　吕中

　　唐
　　欧阳詹　字行周，潘湖人。父温州长史。兄謩，安固丞；巩，潮州司库。詹幼即颖悟，喜吟啸，操笔属文，率人所未到。常衮观察闽中，奇之，特加推拔。贞元八年，陆贽知贡举，詹登第二，与韩愈、李观、李绛、崔群、王涯、冯宿、庾承宣，皆入选，人号龙虎榜。詹授四门助教，时韩愈为徐州从事，詹将伏阙，举愈为博士，又昌言何蕃为仁勇。论者谓唐助教善举其职者无逾于詹。未几卒，年四十余。詹平生孝行信义。其卒也，崔群哭之甚哀，韩愈为哀词，李翱为传。有文集十卷，刻在郡斋，李贻孙序之。初，徐晦举进士，不中，詹数称之；明年高第，仕为福建观察使。语及詹，必流涕。子价，居南安。从子秬，有文名，开成三年进士。
　　李稠　开成三年进士，为御史，以直忤时相李德裕，贬汀州司户。后历官工部尚书，鄜坊、灵武、易定兰镇节度使。

　　宋
　　曾会　字宗元。端拱二年进士第二人。廷试，日未昃卷上奏御。时蜀人陈尧叟亦有俊誉，上览二人文藻敏给相侔，释褐并授光禄寺丞，直史馆。以亲老愿补郡，迁殿中丞，知宣州。祥符末，由三司判官出为两浙转运使。丁谓建钱塘捍江之役，以发运使领其事。要珰莅之，发卒万余，斩木伐石，倾荡山谷，中外无敢言，会已解漕职，奏罢其事。历真宗、仁宗世，凡四十五年。典七郡，迁刑部郎中，集贤殿修撰，知明州。卒赠楚国公。子公度、公亮。
　　陈从易　字简夫。端拱二年进士，为岚州团练推官，调彭州。王均盗据成都，连陷绵、汉诸郡，彭人谋应之。从易擒斩首谋，饬严守城，贼闻有备，去。召为著作郎，迁太常博士，出知邵武军，改监察御史。召对便殿，命赋瑞雪，援笔立就。真宗嘉奖，改直史馆，知虔州。历湖南转运使，徙知荆南，擢太常少卿，直昭文馆，知广州。远俗安靖，玺书褒美，加三品服。自广州北还，不蓄南物。仁宗闻，飞白“清”字赐之。擢左司郎中兼史馆，迁左谏议大夫，进龙图阁学士，知杭州，卒。从易为人，激直少容，初以忤宰相寇准，除吉州。及寇准贬道州，丁谓曰：“庐陵之事可释憾矣。”对曰：“当以故相礼待之。”谓有愧色。其志行多类此。元丰中，帝问苏颂：“卿母谁氏？”颂以从易女对。帝曰：“天圣间学士耶？清节过马援矣。”著有《泉山集》、《中书制稿》、《西清奏议》。
　　曾公亮　字明仲。天圣二年进士，知会稽县，民田每患湖溢，立堤泄水入曹娥江，田以获利。入知制诰，兼史馆修撰，为翰林学士，判三班院，掇前后章程，视以从事，吏无所容奸。以端明殿学士，知郑州，境内无盗。复入为翰林学士，擢给事中、参知政事，除枢密使。嘉祐六年，拜吏部侍郎同中书门下平章事、集贤殿大学士。首相韩琦每咨访焉，仁宗末年与琦共定建储之议。英宗即位，加中书侍郎兼礼部尚书，寻知户部尚书。神宗即位，加门下侍郎兼吏部尚书。熙宁二年，进昭文馆大学士，累封鲁国公，以老避位。三年九月，拜司空兼侍中，河阳节度使，集禧观使。明年，起判永兴军。时陕西警备，举措张皇，公亮以静镇之。虽闻飞语，从容自在，卒无他变。居一岁，旋京，以太保致仕。元丰元年卒，年八十。上临哭，辍朝三日。赠太师中书令，溢宣靖，配享英宗庙。及葬，御篆碑首曰“两朝顾命，定策亚勋”。子孝宽、孝纯，玄孙恬、慥、怀。从子孝广、孝蕴、孝序。从孙诞注。四世孙从龙、用虎、治凤。
　　苏颂　字子容，绅子，缄侄。自同安徙居县治。庆历二年，第进士，知江宁建业。定户籍丁产，民皆悦服，诸令视以为法。调南京留守。欧阳修委以政，曰：“子容处事精审，一经阅览，吾可无省矣。”皇祐五年，召试馆阁校勘，同知太常礼院。议郭皇后宜拊于后庙，曾公亮深叹服之。迁集贤校理。富弼与韩琦为相，同表其廉退，历擢知制诰，判审刑院，进银台司，知审刑院。以不阿王安石意，出知婺州。泝桐庐江水暴迅，母在舟中，几溺。颂哀吁天，舟忽自正。母甫及岸，舟覆矣。人谓纯孝所感。徙亳州，加集贤学士，知应天府。吕惠卿尝语人曰：“子容吾乡先进，苟一诣我，执政可得也。”颂闻，微哂而已。修仁宗、英宗两朝正史，转右谏议大夫。元丰初，权知开封府。未几，知河阳，改知沧州，召判尚书吏部兼详定官制。元祐初，迁至吏部尚书兼侍读，又迁翰林学士承旨。五年，擢尚书左丞。七年，拜右仆射兼中书门下侍郎。绍圣四年，拜太子少师致仕。徽宗立，进太子太保，累爵赵郡公。卒年八十二。诏辍朝二日，赠司空。理宗朝，赐谥正简。颂贯穿经史，诸子百家，律吕星算，无所不通。又工笔札，朝廷制作，必取正焉，苏辙尝谓曰：“子容博学强识，其讲说放失旧闻，多得详实。”尝议学校及贡举，皆先行实后文艺，论者韪之。
　　曾孝宽　字孟绰，公亮子。以荫知桐城县，迁咸平县，除秘阁修撰、提点开封府。界镇保甲法行，民相惊，言且籍为兵。知府韩维上言，乞候农隙行之。孝宽揭赏捕煽惑者，民兵不敢诉，维言不行，入判刑部。熙宁五年，擢拜枢密院。其后，以端明殿学士知河阳，徙郓。郓有孟子庙，孝宽请于朝，封邹国公，配享孔子。连徙镇，以吏部尚书召。道卒，赠光禄大夫。宽执政时，公亮尚无恙。西府迎养，时人荣之。
　　柯述　字仲常。父庆文，第进士。述与弟逑、迪尝袖文见蔡襄，襄异之。未几，相继登第。述皇祐中尝为泉州教授。嘉祐四年，成进士。初尉赣县，升知归安县，修水田蓄泄之利。移知襄邑，盗悉奔他境。神宗闻之，召对便殿，书其姓字于屏，擢知怀州。元祐、元符两知福州。州学久为试院，释奠亦需他移。述择地为院，构室百二十区，士人便之。历福建提刑、湖南转运使，奉祠，终朝议大夫、直龙图阁学士。述贯通百家，诗史尤精。于《易》著否泰十八卦，以明进退君子小人之义。初倅漳日、赈饥，有惠政，感瑞鹊巢于厅事，苏东坡为诗以纪。晚狥邦人之志，还州庠于旧址，士类德之，祠于学宫。子阳，福建漕使。
　　曾孝蕴　字处善，公亮从子。绍圣中，管干发运司籴粜事，建言扬之瓜州、润之京口、常之犇牛易堰为闸。既成，公私便之。历迁起居舍人。京邑有盗，奏言缉盗之法，急则远遁，少缓自出。从之，果得盗。崇宁中，以集贤殿修撰出知襄州，徙江浙、荆淮发运汝州，议开直河。孝蕴曰：“淮汴相接，徒费力耳。”既而工役集成，叙功第赏，辞不受。未几，河果复塞。召为户部员外郎，徙工部。以显谟阁待制知杭州。宣和二年，以天章阁待制知歙州，进显谟阁直学士加龙图阁学士。卒赠通议大夫。
　　韩谨　字去华，《通志》作韩惇。崇宁二年进士，调南海尉。以捕盗功，改宣议，除处州教授。著《诗书礼义解》。上之辟雍，召为国子博士，改除广南东路提学事。自巡尉未再期拥使节一方，前未有也。罢归。以所著《仪礼》数篇见当路，时朝廷大开礼制，即日除编类御笔所编类官，兼礼制检讨官。一日抗章谢事，同僚奏留，诏还旧职。未就，卒。
　　曾怀　字钦道，孝宽曾孙。宣和初，以父任为金坛簿。南渡后，知江州，改知真州。训习民兵，有纪律，张魏公浚督师，大奇之。除度支员外郎，以丰裕闻。乾道初，擢户部侍郎。奏言以天下财足天下用。孝宗悦，晋权尚书除龙图阁。未几，赐同进士出身，参知政事，代梁克家为相，封鲁国公。淳熙元年，除观文殿大学士，复拜右丞相兼枢密使。台官詹元宗、季裳因言事中怀，怀遂求退，以观文殿大学士奉祠。未几，复相，以疾罢。卒年六十九。赠少保。著有文集三卷。
　　傅自得　字安道。其先济源人。父察，第进士，官吏部员外。宣和七年，金将入寇，不屈死。自得随母赵氏避地居晋江。以父死国，得补承务郎、福建路提点刑狱司、通判泉州，知兴化军。时秦桧鹰犬肆残，韩仲通嗾汪召锡告前知泉州赵令衿诽谤，语及丞相事下廷尉。桧因以上旨命自得体究，自得力图宽解。及桧死，仲通恐祸及己，反以体究事，劾自得以盖其辜，遂罢自得郡事。孝宗登极，开复故官，除知漳州，再除兴化军。丁母忧服阕，再除知漳州。奏事称旨，留为吏部郎中。力乞外除福建路转运副使，改授两浙西路提点刑狱公事。寻罢归。自得性至孝，以奉母故仕宦未出闽中。性高简，不妄交人。居泉五十年，读书奉亲外，杜门而已。所著有《至乐斋文集》三十二卷。弟自修。子伯寿、伯成。
　　张读　字圣行，安溪人，徙居晋江。绍圣四年，以上舍生擢第，调颍州府法曹参军，除编修《国朝会要》。以父年九十，求便省亲，通判本州，后除诸王府直讲。未几，请郡自效，知兴化军。靖康初年，士卒骄恣，一日讙趋庭下，乞额外给赐。读正色比之，谕以祸福，诸卒感服，反输其渠魁，枭首于市，一郡肃然。建炎初，被召，以疾辞，奉祠家居，杜门却扫，里人矜式焉。性至孝，庐墓蔬食终制。所交皆天下士，与李邴过从尤厚。善属文，闽中碑碣，多出其手。赀入即分亲故之贫者，家无赢余。年八十，卒。
