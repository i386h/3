<!-- { "loadSidebar": true } -->
　　郑侠　字介夫，福清人。治平中选士。元丰间监安上门，以发递上流民图忤王安石、吕惠卿，编管英州。元祐初，苏轼、孙觉荐之，起为泉州教授。泉士为所造就，多以节义相尚。丁艰，起补泉州录事参军。元符间再送英州编管。徽宗即位，广州守朱师表荐，复起泉州教授。士沐旧雨，益切奋励。后罢归，箧惟一拂，世称为一拂先生。祀名宦。旧志，参《闽书》。
　　蒋雝　字元肃，仙游人。绍兴二十一年进士，乾道间教授泉州。守王十朋见其文，大加赏识。雝因作《梦仙赋》以献十朋，曰：“长卿大人，太白大鹏之比也。”又撰《时政十议》。十朋叹曰：“此经世之文矣。”后知江阴军，再知通州。节《闽书》。
　　陈谠　字正仲，仙游人。隆兴元年进士，淳熙中任泉州教授。该贯群集，赋诗属文，雅有典则。尤工书法，逎劲不减蔡襄。自少至老，士林推重。历殿中侍御史，兵部侍郎，知宁国府，封清源郡侯。年八十二卒。《闽书》。
　　陈觉伯　字宗尹，长乐人。咸淳七年进士，教授泉州，以古道迪士。幼主航海次泉州港，觉伯率同列表起居。寻命摄州倅，扈从入广。拜福建提刑，数日罢归。闻厓山师溃，愤惋不食，且卒，命其子曰：“吾宋臣也，题吾墓则系于宋。《闽书》。
　　林德阳　字景熙，平阳人。以上舍释褐，历泉州教授，礼部架阁。宋亡，诸陵被发，德阳痛愤不已，与同舍生郑朴翁等行拾而收之。又闻理宗颅骨被投湖水，出钱购渔人求之，一网遂得，盛以二函，葬于越山，植冬青树识之。为诗凄怆，闻者悲焉。《闽书》。

　　元
　　泉州教授
　　闻人梦吉　金华人。泰定中乡贡，任泉州教授。究心经传，悉通奥旨，学者争趋之。《闽书》。
　　陈天锡　字载之，福宁人，至正间任泉州教授。造大成乐，铸礼器，率以法度。迁知建阳，历福清。所着有《鸣琴集》。《闽书》。

　　明
　　泉州教授
　　欧阳初　字遂初，潮阳人。洪武中泉州教授。其教先德行而后文艺，大振颓风，一时仕而出其门者多矜名节。尝葺礼殿朱文公祠。学之废坠，次第修举。满考，改柳州。卒，祀名宦。旧志。
　　黄结　字资友，东莞人。由举人景泰间教授泉州。雅意作人，科条整肃。泉士旧不习《春秋》，结至，始以是经授徒，多得隽。两预考官，权贵以厚资为子弟关节，且许荐为御史，结斥绝之。九载赴铨曹考，天下教授学行第一，擢辽府右长史，丁内艰，复除岷府。卒，祀名宦。旧志。
　　林珪　字耀昆，莆田人。正统甲子举人，天顺四年任泉州训导，旋升教授。淹贯经史，规行步矩，有古君子风。教士重廉让，而黜浮华。政事惟勤，讲学不倦，八庠均沐化雨。家本素封，捐资二百金修葺文庙及两庑。凡在学肄业，贫乏者助其膏火。诸生有艰于乡试者，出俸赠之。尝作对联悬于庠云：“道统历千年，一脉传心，尧舜禹汤文孔孟；英才来七邑，四门升俊，晋南惠溪德同春。”成化元年卒于学署。绅士呈请祀入名宦。所著有《圣学指归》、《五经要典》二集行世。子子全入泉庠，遂家于泉。
　　潘援　字匡善，号东厓，景宁人。由举人正德五年教授泉州。性洁而介，有文誉，教诸生随材成就，濯新振发，直欲趋乎道而后巳。历升国子监丞，为祭酒所重。升中书舍人，以老致仕。祀名宦。旧志，参《王一臞文集》。
　　胡崇易　字道明，号时轩，垫江人，以易学有名蜀中。由举人正德间任泉州府学教授。学政修明峻整，为多士敷讲易义，与虚斋互相发明，听者充然有得。文庙圮毁，奉檄葺治。崇易精心研核，集材鸠工，不数月，庙貌倚空，金辉耀日，上官交奖其能。陈琛称其“有政事之才，用之以司风宪，或钱谷甲兵，必更有作为可观”。所著有《时轩文集》。节《陈紫峰文集》，参《再征堂集》。
　　黎献　号心泉，顺德人。由进士嘉靖间任泉州府教授。布袍嬴然，辞贽甘贫，若将终身。待士文而有礼，宽而能肃。教行道尊，蔚然师表。沐甄陶者，迭解联魁，蛟腾凤起，为天下先。复捐俸廪以抚弃孩，公赈济以活沟瘠，不特士荷造就，民亦赖其帡幪。上官屡檄旌奖，交章荐之。节《顾新山文集》。
　　纪曰举　号瑶山，永丰人。由选贡升太学。嘉靖间选授满城令，辞焉，改授泉州府教授。日与诸生讲论经典，剖析义利。以躬行心得之懿，开导亹亹，士沐其化者自以为得师。太守俞咨伯、程秀民咸器异之，巡按何古林、赵和庵俱称为学职第一人。会安溪缺令，委曰举署篆。辞曰：“学，吾官也，教，吾事也，他非所知。”诸生亦不忍暂违讲席，相率陈请于程太守。太守曰：“以子之才，安溪可卧治也。且理民行政，庸非儒者事乎？”乃不得已而行。莅县五阅月，推其善教，施于有政，待物以诚，制事以简，节用爱人，士民交庆。先时有杀越人于悬崖间而掠其财者，久莫能辨，曰举一讯即得真情。又有夺遗孤之产于数年前者，立折其奸，而归之田。豪家巨族，摇手相戒无犯。而曰举志在泉士，辞益力，上官谅之，获还命。安溪士民，去后益思之不置。上官荐剡无虚岁，迁靖江王府教授，告休归。曰举工诗，所著有《观光初稿》、《温陵义聚篇》、《愧静轩集》、《三逸会集》，泉人丁自申为之序。节《顾新山文集》，参《三陵稿》。
　　唐尧宾　华亭人。嘉靖间教授泉州。博学好礼，善与诸生讲论。周视礼器及庙堂门途以次修治。高泮水之梁，表门外之屏，设几案以资课试，碣王文忠夫子泉诗以存先迹，诸费不资，皆出已俸。督学朱衡命主一峰书院教事。所著有《浩然堂问答》，郡人王参政慎中为序而行之。秩满，擢上犹知县。旧志，参《闽书》。
　　吴以谦　号泗桥，惠来人。隆庆间由郁林学正迁泉州府教授。郡守朱炳如前为御史时尝按粤，稔其学行，偕以一意风厉人材，以谦亦殚懋职业，以报知己。其精神鼓舞乎多士，而意气轶追于前哲。一时政教，焯乎改观，士心喁喁。未几，以前职注老谢归。上官及绅士咸骇异，谓气方壮于今，而年遽老于昔，何先后舛谬也。丁自申作序以别之。节《三陵稿》。
　　甘继宾　巴县人。万历七年任泉州教授。重其道不辱其身，共其职不卑其位。课诸生，进其良，纠共弗良者。简其修，率其不修者。于贽馈无所问，而时出俸钱以劝肄业。教成行尊，群然顾化，上官异之。檄署安溪、永春令，约束胥吏，拊摩黎民，邑以大治。上官益心异之，以最荐，擢陕西成邑令。士喜而思之。节《梅谷集》。
　　王仕龙　字友夔，东莞人。由电白训导万历十七年擢泉州府教授。隽爽介特，学无不窥，文词精赡，政术旁通。训诲多士，翕然顾化。历署安溪、同安邑篆，所至治办，士民宜之。迁松潘卫教授，去。节《梅谷集》。
　　林子勉　字行甫，号石溪，福清人。由恩贡授长泰训导，万历间升泉州府教授。却贽茹淡，教士以实行为先。更端，请益者无虚日。廉其贫者，随力周之。相国李廷机常称之曰：“金玉君子也。”以年老乞休，主者屡慰留。会迁益王府纪善，归至家，遂杜门不出。年七十八卒。子应典，亦以贡授云和训导。

　　国朝
　　泉州府教授
　　蒋垣　字用崇，侯官人。由举人康熙二十五年任泉州府教授。训士以躬行实践为先，垣尝刺血为母写像，庐墓三年，群鸟飞集。当甲寅之变，耿逆迫以伪职，不受，逃至江西橘园洲，舌耕糊口。督课之暇，搜讨宋、元以来理学诸儒，纂辑成篇，名曰《八闽理学源流》。及教授于泉，抄呈督学。赵公暨泉诸缙绅咸相奖许，梓而行之。迁盐亭知县，乞休，卒雍正二年，祀福州忠孝祠。
　　杨振纲　字明宪，闽县人。康熙壬午举人，雍正间任泉州府教授。以敦品修行励诸生。先为诏安教谕，时曾葺文庙崇圣祠明伦堂。邑庠有兄弟争产者呼噪于县庭，令延振纲至欲责之。为从容晓譬，各感泣让产。诏人为竖德教碑。著有《半圃诗文集》、《芥庵笔记》、《读史管窥》。
　　李镐　字卜京，号坦斋，汀州归化人。雍正癸卯举人，干隆丁巳进士，十六年任泉州府教授。革除陋例，淡泊自甘。按月备盘飱，集士会课，当堂甲乙，仍谆谆勉以践履笃实工夫。悬挂学舍诸对联，言言箴砭。凡上宪颁行学政，遵奉维谨。簿书手自经理，不假胥吏。二丁届期，堂庑器物逐加点检，以示恪恭。越二年，卒于官。萧然敝箧，绅士争赙焉。镐博学多识，廉隅自砥。宁化雷鋐屡保送国子监学录、学正，未用归，邑令延为峨嵋书院山长。论文外日录格言一条以教士，名《日勗记》冢宰孙嘉淦序之，称其有关世道人心。秉铎于泉，士心归附。卒后，沐化雨者久弥思之。所着有《四书订补》，《五经易解》、《史韵便读》、《古文存腋》、《诗柄汇记》、《药性歌》、《心会录》、《庄子解蒙》、《分类增广贤文》，及自作《四书文稿》、《南归里言》。
　　唐山　号乐壶，莆田人。乾隆壬戌进士，十八年任泉州府教授。慨然有振学兴文之志，刻蔡虚斋密箴以示学者。虚斋特祠在黉宫，颓圮数十年，闾里屠贩，多杂据其中。山请于府，一为廓清，仍率蔡族及诸绅士重兴。凡木石工役，皆手自经理，庙貌焕然。常与诸生论文，多所往复，不执己见。至于忠孝节义之事，尤乐为奖劝。事上官亦能持大体，不肯过屈。调台湾教授，出郭送者数百人。

　　明
　　泉州府训导
　　徐黼　号恕轩，钱塘人。弘治间任泉州府训导。能诗而不专工，能文而不刻琢。淳谨和易，渊静简默。怯于近利而廉于取名。器宇威仪，俨然近古君子。诸生倚为仪式，多有化者。擢从化教谕，陈琛序以赠之。节《紫峰文集》。
　　章源　籍贯无考。正德间任泉州府训导。性敦孝友，博学洽闻，为多士模楷。祀名宦。《闽书》。
　　裴应祥　号质斋，保昌人。嘉靖间任泉州府训导。天性孝友，问学渊源，已足为士表率，复申以叙伦崇质之训。日与同僚诸公雍容议论，志追古人。及门多彬彬雅饬之士。在任几六载，擢平和教谕去。节《顾新山文集》。
　　胡兆　号北邱，安福人。嘉靖二十二年任泉州训导。得其先世诸父之传，以《易》学名家。至官，与诸生讲论，粹然与蔡清之《易》相表里。诸生获闻其说，退然知不足。得其一义一训，怀以相宝。盖合并通彻，不徒深领旧传，而特有以发其新知，一时翕然宗之。升德化教谕，王慎中为文送其行。节《王遵岩文集》。
