<!-- { "loadSidebar": true } -->
　　蔡文庄祠　在府治学宫西。明隆庆四年，知府朱炳如建，祀明先儒侍郎清，岁以春秋二仲月上丁致祭。〔附李熙请祀疏略〕臣谨按南京国子监祭酒蔡清，心术光明，操履端正。志存用世，匪汩溺于词章；学务成身，已会通夫性命。效元晦之穷理，必欲精察以力行；契子厚之疾书，岂徒苦心而力索。一洗俗学之蒙弊，复揭圣经于昭明。至于抗强藩而不屈，有逆折奸萌之风；罢学政以乞归，有明炳几先之哲。即其气节之俊伟，益见涵养之醇深，诚可谓昭代之名儒，来学之先觉矣。虽曩尝同祀于泉州乡贤祠，迩者守臣亦以春秋往奠于家庙，固足以见公论之不泯。然祠宇之锡，未蒙夫特恩，而俎豆之荣，祗混于常典，似于褒表往哲，风化将来，犹有未备者。伏望皇上勅下礼部查议，如果臣言不谬，将先臣庙额祭文颁祀，咸如故事，俾臣乡里后生，一旦覩天恩之宠被，莫不懽忻鼓舞，动色相庆，谓圣天子之注意理学，崇重儒臣，不以海滨遥僻而有遗，不以后世幽潜而或忽也。则所以濯磨砥淬，趾美前修，以蒙应我皇上日新不显之纯者，其机能自己。再照儒先之列于祀典有二，曰专祀，曰从祀。专祀者，谓表其一乡一国之善士云耳。至于从祀，则直以其为天下之善士，而又能进诸古人，故举而配食于孔庙，典诚隆矣。然而今之论者，则又拒从祀为太严，臣窃惑焉。夫所从祀者，非吾夫子乎？昔夫子教于洙泗之间，其道尊而进人则甚恕，其徒虽众而成材亦难以多得，今之所称十哲而祀于殿堂之上者，固昭然表著矣。而当时盖已分而为四科，四科之中，惟德行足称兼材，余皆仅得其一体者。以仅得一体之士，而即已列于十哲，成其为卓然表著之材，虽七十子不得与焉，岂非所甚难哉？惟其成之难，故夫子之进之也恶得而不恕？夫享祀之礼，没如生，亡如存者也。使夫子而在今日，其苦于成材之难，而恕以进之之心，犹夫昔也。祀夫子而不体其心，臣未见其善祀矣。故臣之心，窃以为如蔡清者，其于德行、言语、政事、文学，未敢必其能兼与否，然尝考于论世之余，盖亦有足称焉。而不止为一乡一国之善士者，虽以称从祀可也。且不特清也，如吴与弼、陈献章、胡居仁、陈真晟、章懋及今近日所举王守仁数子，虽未能粹然于德行之科，而详稽其所得，未必多让于游夏之徒，纵使仅成乎一科，犹当不失为十哲，而况其不止于是乎！假令数子生于春秋而躬进，吾夫子不惟不麾诸门墙之外，或者雨化冰释，尚有越游夏而称贤焉，未可知也。夫其贤可肩诸十哲，而一日之祀，乃不得侧乎七十子之末。是以夫子为将麾之乎？抑将进之乎？此臣之所以不能无疑也。或者谓彼亲受业，而彼则闻风兴起者也，故当有辨。果尔，则是以吾夫子视后世之儒，不如其及门之士，若隔藩墙而分尔我然者，岂圣人大公乐与人善之意也。由前而言，则非恕，由后而言，则非公，此臣之所以不能无疑也。然特臣之愚见如此耳。国家莫大典礼，岂一人所敢私者。尤望皇上勅下礼部，历查我朝理学诸儒，会集公议，择其最著而足为天下之善士者，通行从祀。惟其公不惟其私，惟其当不拘其数，以体夫子乐育英才之心，以彰国家理学大明之盛，以鼓来学景行私淑之机。一表扬而旷典具举，所补于风化者，岂其微哉！臣曷胜惓切祈恳之至。国朝康熙年间，李光地、庄延裕复募众修建。〔光地修建引〕昔明之中叶，士大夫讲学论道之盛，比于宋南渡时。维时北方之倡者，莫著于河津，而日川泾野之徒，前后相望焉。南徼学者，则康斋发其端，其徒余于白沙相与张而大之。然二子者，同游康斋之门，而所学迥然，绝无毫发肖似，其后遂有姚江王氏，标新立异，一时靡然宗之。其声华游从之盛，又非从前诸子之所及也。吾闽僻在天末，然自朱子以来，道学之正，为海内宗。至于明兴科名，兴吴越争雄焉。暨成、弘间，虚斋先生崛起，温陵首以穷经析理为事。非孔孟之书不读，非程朱之说不讲，其于传注也，句谈而字议，务得朱子当日所以发明之精意。盖有勉斋、北溪诸君子得之口授而讹误者，而先是评是订，故前辈遵岩王氏，谓自明兴以来，尽心于朱子之学者，虚斋先生一人而已。自时厥后，紫峰陈先生、次厓林先生，皆以里开后进，受业私淑，泉州经学，遂蔚然成一家言。时则姚江之学大行于东南，而闽士莫之遵，其挂阳明弟子之录者，闽无一焉。此以知吾闽学者守师说，践规矩，而非虚声浮焰之所能夺。然非虚斋先生其孰能开之哉？今经学久晦，士大夫好尚趋向，庞而不纯，浮华之徒，转相夸毗，独至蒙引存疑、浅说通典诸书，则行于海内，家习而人诵之，翕如也。故尝以为吾闽之学。独得汉儒遗意。明章句，谨训诂，专门受业，终身不背其师言者，汉儒之学也。师心任智、灭裂卤莽者，近代之学也。是二者，孰今孰古？孰淳孰薄？后之君子，必有辨之者。自鼎革至今，吾闽苦于兵乱，学士吚唔，仅以应举，先正渊源之学荒焉。地窃不自量，方将以山林余暇，与同志之士诵乡先生之遗书，蹈前修之典型，庶几那与卒章之志。同官庄子素思适以书来，厚相谆勗，嘿有感于予心，三复之余，忾然永叹。其后以蔡祠见毁告，且曰：愿与子倡而新之，子宜弁数言以质士友。余惟斯文之运，无往不复，吾乡积乱之后，必将复有嗣音者焉。绍续正学，如宋炎、兴，明成、弘时，然则表彰先烈，使来者有所观瞻其事，诚不可已。愿与诸友勉之。〔庄延裕募修引〕适泰华者必资于车，济沧海者必资于舟，微二者之为功，蔑克至矣。虽然，能为车而不能为辔，能为舟而不能为楫，犹无当也。圣人之道，譬泰华之与沧海，弥高弥广矣。千百年来闻人达士，莫能得其梯航，家自为说，人自为意。迨乎吾闽朱夫子出，因周程之微言，绎先圣之遗绪，折衷群说，究其指归，车而为之辔，舟而为之楫，后数百年，而文庄蔡先生复起于温陵，作为蒙引，以阐朱子之秘，是攒其辔而操其楫者也。垂之百百余年，而天下翕然从之，家诵户说，莫之能踰。岂非此心同、此理同，而东西南北之士，适得其所同，由之而不自知其然也乎？间窃怪夫世之学者，掇拾绪余，互相诋毁，铺扬糟粕，简弃精微，先生独嘿无所刺讥，湛思毕虑，鉤深索远，以成一书，使吾书行而异学自靖，则因先生以知朱子，因朱子以知圣道，若登泰华，涉沧海而无虑遗夫辔楫也。功顾不伟欤！先生文章气节迥绝，先正李文节、詹咫亭请谧赠之，疏言之详矣，愚独论其守先待后之功如此。泉郡学之西南陬，有先生祠，建于万历中，距今且百年矣。子孙贫困，庙貌颓废，祠之房屋称贷他氏，而不能有也。门以外悉瓦砾场，近者居人失火，延及堂东偏，距龛而止，几筵幸无恙。愚始闻其火而懼，往观之而又喜也。夫以先生之功如此其大，而灾延其室，卒能反风灭火，庇一席之安，则闽学之将兴，而斯文之未坠也。新其堂宇，赎房屋、蠲瓦砾而经理之，实赖贤大夫之仕于是邦者。偕邦之绅士，饬材庀事，庶几不日之成。若夫轮奂既饬，笾豆斯陈，群登先生之堂，而发其箧，考其钟鼓，则依然邹鲁之风也。是不能无望于同人云。国朝乾隆十八年，教授唐山倡修。〔山自为记〕明大儒蔡虚斋先生，諡文庄，理学集朱子之成，隆庆四年，勅建是祠，我世宗宪皇帝特旨从祀夫子庙庭，崇理学也。祠附学宫，岁久不修且圮，迴廊小屋，概为私据。山董温陵郡庠，请于郡侯，与同学纪君维柟、张君道南、吴君汝楫辈议重新之，苗裔之贤，后学之好义者，咸量力捐赀。爰赎侵屋，撤颓垣，鸠工庀材，经始于癸酉嘉平之四日，越明年阳月竣。因其地而高之，扩其址而大之。深之为寝室，广之为厢房。有觉其楹，斯翼如跂，黝垩丹漆，门墙阶除，焕然一新。山喜先儒有堂構，即理学有薪传，洵盛事也，是为记。一在曾井铺大寺后，本清家庙，明嘉靖己未，泉郡守熊汝达始因为祠。
　　陈紫峰祠　在府学东，育英门左。明万历五年，知府姚光泮、晋江知县曾士楚等建，祀明提学佥事陈琛。〔黄凤翔记〕国之大事在祀，盖自古记之。而黉宫之祀典，主于表章贤哲，以扬励世风，尤莫有严焉者矣。殷设学曰瞽宗，使有道德者师焉，没而祭之，以为乐祖。周设三老五更于太学，其礼教隆然粲矣。而又祀先贤于西祀之庠，盖孔氏所谓天下之大教也。夫春、夏、秋、冬，弦诵诗书之备法，笾豆、簠簋、钟鼓、管磬之备物，步趋周折，登降揖让之备文，其为教也，人人之所共知。乃独谓既没之祀，为足以教天下也。兹其故岂易言哉？人情激于有所触，而怠于无所劝。彼其旌别于宫墙俎豆之间，能使闻且见者艳羡而兴起焉，是激劝人心之大权，而殷周之典所以为备也。我国家稽古定制，庙学中设乡贤祠，将择其德业学问卓为仪表者而祀之，即古瞽宗西庠之遗规。顾甄檄甚严，法私相袭，既非所以明祀典之重，矧有旷世贤哲翘然挺生于兹世，上之有功于圣经，而下之有关于风教者，讵可概以常典施之哉？某自少时辄闻吾邑有陈紫峰先生者，今世名贤也。先生潜心理学，博综经传，而尤邃于《易》。尝从虚斋蔡先生问业，蔡先生特所奖许。每剖析疑义，冥探奥窃，必于先生焉证之，若程门之杨中立，朱门之蔡元定也。诸所著述，咸足羽翼传注，而发其所未发。至于弃官顾养，再征不出，飘然逍遥于物外，而不知有可慕之禄爵，尤为足以立懦而廉顽。知先生者谓其有避世之深心，而非玩世，无道学之门户而有实学，此百世定论也。先生之殁，有司既采舆议，列祀之黉宫矣，然景行私淑之士，犹谓不满崇尚之意，始议特祠如蔡虚斋先生例。而学有隙地一区，堪卜建如式，殆若天造地设，以遗之今日者。始议于郡守朱公炳如，邑令黄侯金色，成于按院刘公良弼、督学宋公豫卿、郡守姚公光泮，而邑令曾侯士楚实助锾金，以襄厥事。二百年来未有之旷典，于今始备，荧荧奕奕，即黉序亦为之生色矣。
