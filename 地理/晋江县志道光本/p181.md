<!-- { "loadSidebar": true } -->
　　杨甫丽　襁褓丧母，事二继母无违。继母急之，甫丽愈以顺。折券绝甘，乡族诵义。
　　吴乔柏　字子秀，家贫纯孝。父母相继殁，毁瘠骨立。葬城东门外，庐墓十年乃归。兄殁，哭之哀，襄事如礼。尝过南安锦亭，获遗镪二百，坐俟失金者，至还之，不受其谢。中丞孙直指表其行于旌善亭，李廷机为作传。子龙征。
　　黄钺　字钦让。少孤，孝友仁让。及壮，好观史书，寓目辄晓，每按事躬践之。奉寡母孝敬备至。母疾，日夜拥侍，衣带不解。母卒，擗踊哀号，几于无生。兄家病疫，逐日省视床榻，疫卒不侵。豪邻盖屋夺其基，让不与竞。辑洽闾里，善处人父母兄弟间。子德洋。
　　林太毓　字希甫。太平守钺遗腹庶出子也。性至孝，嫡母徐垂挞，以笑受，急则匿户后，未尝有怨声。嘉靖季，里中倭发人冢求赎，有奸人鬻其父冢于寇。太毓募壮士舁父柩出。母徐殁，启父窆合葬。年四十四卒。一子奇棻。
　　林福　号坦吾，六岁而孤，旋遭倭难。及长，不知父墓所在，但记在笋江祖庐之后。移居城西，朝暮至笋江号哭而还。一夕，梦老人告之曰：“汝欲寻父墓耶？吾结草为记在此。”旦走视之，宛然梦中草记也。遂发视，得圹志，因仍葬焉。人谓孝感所致，为立孝感碑。子云龙，曾孙孕昌。
　　黄礼　字廷文。少孤，随母携弟依外氏，未几，母殁。父权厝于东郊，礼年幼弗知，遍处访求弗获。吁天祈神，忽有庞眉老叟指示其处，遂奉与母会窆。性友爱，经营所得，悉与弟均。尝训子曰：“饱食须念枵腹，暖衣须念悬鹑，惟谨厚可远怨，惟质实可动人。”人以为名言。孙凤翔。
　　施长昆　字元成。嘉靖间倭乱，扶母蔡氏避难永宁，与母相失，长昆旋被倭掳至日本，日夜思亲哭泣，欲归无计。至五十二岁，始匿渡而归，乡人莫识。其胞姊适许氏，谓弟胁下有疤痣，验实，相持泣。告以父葬处，谓母当时已死于兵。长昆哀号悲怆，每晨必登东山拜哭。临终，嘱其子葬东山，以望永宁，毋忘母子相离处。孙尚瑗。
　　潘宽　父泗，尝赴徽贾金。宽世其业，以孝友闻。兄实为诸生，宽入学舍省之，见与友弈，佛然推枰曰：“父母望兄何事，乃作此戏？”人有诬讼其兄者，奋身代白，得免。后实病笃，宽调汤药，不効，卒。又以其子岳为兄嗣。兄妾有子，鞠之如己子。既长，婚娶多分赀与之。李廷机为之立传。
　　徐鸿仪　字采伯，用宾子。有姊适姚，贫病几殆，迎归，亲视药汤。殁，自经纪其丧。随父为无锡县丞，父因赈饥致劳卒。鸿仪昼夜号哭，扶榇归家。先是，季弟以姻累，为学使所捕，鸿仪挺身受罪，系累匝月，创甚无悔。及子侍御缙芳贵，俸入买田，悉均昆季。谓诸子曰：“而有兄在，当不贻尔贫，吾兄弟未有与也，故先之耳。”
　　温成翁　少孤，事母孝。十一岁，焚香吁天割股疗母疾。善为诗，号梅窗，有《梅窗隽永集》。孙良。
　　张志越　事父母曲为承欢。父丧明，手足痿痹，志越坐卧不离侧，奉侍床蓐，十年无倦。母病瘤五载，旦夕吁天，祈以身代。居丧毁瘠。既卒服，每值陈乐讌会，怆然避席，盖有终身之慕者。郡守屡表其门，两台列名通衢，匾之“孝义坊”，巡按孙公仍刻名实于旌善亭。
　　诸葛麟　持身孝义。父隆为宁海令，将之官，以大母为嘱。麟左右无方，一日病笃，每夜拜祷北辰。时隆亦即致政归养，人称父子双孝。麟终祖母之世未尝外出，及父殁，哀毁如礼。郡县为立旌善亭，与朱则文并列。弟骏。
　　诸葛选　叔纳夫，司训永嘉，无子，立选为后。叔殁，选以其遗产与兄弟共，曰：“吾嗣叔氏，岂利叔业哉！”岁时祭祀极丰腆，处乡族谦和恳恻。孙昺行亦笃。父应科拓落嗜酒，昺极尽孝养，何乔远谓父有点之狂，而子有参之养云。
　　陈学源　字尔澜。兄弟五人，学源庶出，居季。家资掌于嫡母，兄弟无间。安溪有田值千金，资兄鬻以游成均。三祖坟被贼发取骸去，自度不能夺，时欧阳深方拥兵杀贼，请从焉。锐身与麾下入贼垒，舁骸归。临殁，戒勿厚殓。
　　黄深　事父母孝敬。兄润，参政也。父母岁生日，深与润吏迭寿。母曰：“兄贵也，可独当。汝宁须此？”深曰：“此各尽子职也。”父殁，既葬，值嘉靖季，贼发人坟，深直往欲启父坟出榇。人曰：“毋虑寇获耶？”深曰：“获请为质，寇不过欲人金耳。”竟往，正值寇饥顿采食，未遑发坟。深伏身灌莽中，夜取榇出。忽天骤雷雨，寇解散，得榇归。
　　林肃　年十六，时有铺里之役，顶兄名代任苦。善居积致羡，建宗祠，恤穷族。嘉靖季，年大饥，顾司徒珀鸠大家施粥，肃率先为倡，乡人德之，称为长者。剧寇起，发坟质骸，肃母及兄骸在质中，莫知其处。忽有樵夫引告，得骸归。年八十余卒。子孙皆以文武科第显。
　　史朝定　有孝敬之行，载入《闽书》。
　　周公锡、公钺　同怀兄弟。母早卒，继母生季弟公钊。父殁时，锡、钺俱幼，家政秉于继母。锡与钺朝夕问膳，孝养无失，继母亦厚视之。会锡当里正，戴星出入，钺朝夕迎送郊外，率以为常。钺患病，锡不解衣不即箪者数月。后继母及季弟相继殁，殡葬如礼。未几，锡殁，钺哀毁几不欲生。抚三侄如已出，子侄遵遗命与锡合窆于保福山焉。
　　钱应增　号思桥。十一岁丧父，姊未笄，三妹俱少。伯兄继殁，嫂徐氏守遗孤在襁。母程氏哺一男四女，时时泣下。应增见母泣，苦心焦劳，克至成立，竭力奉母。母病笃，问医视药，祈神祷天，而母得愈。越四年，母殁，悲号擗踊，处柩侧三年不入内。葬母于父墓之右。时称为钱孝子。
　　陈台　字舒华。兄弟五人亲甘旨，有不逮者皆身任之。母李氏殁，哀慕独深。父为李择地得吉，独于台不利，嗟呀良久。台闻白于父曰：“得安吾母，而利兄弟，儿利多矣。”遂出赀以资售地及葬费。未几台逝，父哀之，令附葬山右。以少子壁之长子廉继焉。曾侄大玠奉其主，祔祀祖祠。
　　吴从宗　字我宗，居灵源。值倭乱，扶掖父母避郡城，拮据供亲。倭平，复故里，甘旨之奉未尝缺。亲殁，殡殓必慊于心，躬负畚锸襄葬事。祭祀思其所嗜，竭力致之。祖妣、父母二坟俱在灵源山上，巉岩难登，日持壶酒抵坟，瞻拜若依膝下。垂殁之岁，七十有七，除夕犹扶筇从圹归焉。
　　黄衷　少孤，母邱氏苦节抚之。垂髫为诸生，既而慨然曰：“使吾劳于王事，安得常奉母也？”遂弃去，竭力养母。母稍不恰，即长跪，不命起，不敢起。母生酉岁，属鸡，衷与妻庄氏终不食鸡。母病，夫妻减餐，祈益母寿。及母殁，泣血三年，结庐坟侧，人称其孝。
　　韦起宗　字宏继。三岁丧父，见母蔡氏怀毒欲殉，跬步不离。稍长，哀毁思父，竭力事母。母病，吁天祈代。母年六十，遇缙绅先生辄长跪求文旌母节，为忌者所阻，不果，悲悒丧明。郡有司为闻于朝，乃获旌。母殁，恸几绝。及葬，庐坟六年，晨昏哭奠。岁旱，松虫大生，坟旁楸槚被食殆尽，起宗抱树而泣，虫悉去。　一日暴雨，有白衣呼之出。起宗出，庐遂坏，六载始易麻旋居。即庐掘己坟，嘱子孙曰：“死葬此，勿易他处。”卒年七十六。临终无他语，但呼曰：“天旌至矣！”其终身慕如此，人称之曰“韦孝子”。其里为节孝铺。
　　朱鼎昌　字元调。天启丁卯举人，教谕黔阳。学行兼优，多士化之。尤注意水源木本，建祖祠，充祀业，刻祖则文《孝感传》以垂训，乡评重焉。
　　丁光琛　字腾岸。事父母服劳奉养，先意承志。母郭氏患虚症，光琛朝夕侍汤药，逾月罔懈，母病愈。寿至八十。
　　柯日藻　字懋文。祖毓仁以孝友传家，尝倾赀建祖祠，让产孤侄，父宗仑，文学宿望，吴载鳌其门士也。日藻兄弟三人，长日蕃，有声文坛而蚤世。仲日芬，当兄病时，祝天愿代。及仲殁，日蕃继殁，父祖皆已年高，日藻以一身竭力养志，送终营葬，拮据劳瘁。抚侄赓昌、赓熙以至成立贵显。崇祯庚辰，吴载鳌榷淮关，延赓昌署中教子。日藻偕客造视，未至淮，客毙舟中，日藻恐舟人弃其尸，秘之寝处，与偕至淮，出己财以殡。时天暑舟小，客非亲故，死丧之威，人情所同，日藻独不以生死易心。吴载鳌为之叹服立传，而日藻亦以是染病殁淮署。赓昌扶榇旋归，其子得昌，年才十一，赓昌极力教育之。后赓昌子继甫、赓熙子竺亦为得昌教育，名登贤书，人推世代孝友焉。

　　国朝

　　蔡璿孕　字彦政。顺治戊子贡授中行司理职。以亲老，屡征不起，家居养志承欢。庶弟未得遗业，以父赡田给二弟，自割己田百石充父祀。尽葬族中百余年停棺。年八十，犹闭户攻苦，著《五经摘要》诸书。子时升，孙锺琏。
　　王锡卣　字文人。性孝友，母病，尝粪而甘，恨不得身代。母殁，尽哀尽礼，事继母尤谨。父殁，尽以产业让二弟。康熙间拔贡，历建宁府教授。
　　翁华锺　字世岳。父病蛊，吁天请祷益父寿。娶妻林氏，生二子，因失母欢，令出之，华锺不敢违。妻归母家，日久，始意不回，贫难自给，改适莆阳，华锺历三十年不再娶。子道光，母出时甫三岁，稍长，历兵燹水旱，跋涉觅母三十年，得之莆阳，相持大恸，迎归终养。人谓父子世孝。
　　郑朝遴　缵绪子。兄修典袭爵在京。母留泉州数十年，朝遴修甘脆际寝膳，不问户外事。逮亲殁，孺慕终身。先是，弟妇陈孀居无子，欲取遴子为继。遴曰：“伯氏有侄，吾岂利资越次哉。”为综理财产，召兄子于京而授之。复推财伯氏，自取埆瘠田亩，曰：“是足吾衣食矣。”年五十八卒。
　　陈兆先　字涵初，迁鹤仲子。幼聪慧。甲寅海氛，迁鹤避地诗山，兆先从钓弋、樵苏以供炊馔。闻兄病，一夕走百里，亲视汤药，衣不解带。年三十余，以诸生终。子亮世。
　　黄士珍　字邦祉，自惠安徙居晋江。父怀佳，值寇乱，以资赎掠民。士珍少孤露，父母葬海滨。先是海氛，令下弃边地。士珍值父病不能去，求存片瓦，数日哭泣以告，逻卒怜而待之。父子相依，旬余，父卒，只身无资，就房中以扉翼而盖之，手掬土而埋焉。痛哭不忍离，逻卒促之行，曰：“迟者无赦。”于是逃入界，饥苦无以为生。越十年，潜以瓦棺拾亲骸归。遇逻卒执之，泣告得免。贫乏无力购地，惟将二甓藏石罅中，时哭泣于其旁，有好义者感而舍地焉。生平好学，著《读史一得录》藏于家。安溪李锺侨、永定廖鸿章皆为立传。次子朝阳举人，长寿知县。长子志文，三子朝章，皆急公封儒林郎。
