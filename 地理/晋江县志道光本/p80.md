<!-- { "loadSidebar": true } -->
　　东岳行宫　在府治仁风门外凤山之阳。宋绍兴二十二年尚书张汝锡建。明万历三十五年，副使姚尚德、知府姜志礼重建。〔李光缙记〕天下五方之山，以泰岱为东岳。《虞书》云：“舜东巡狩，至于岱宗”是也。太史公云：作事者，始于东南；收功实者，常于西北。故古者天子法之。新春始事，必居青阳，左个车旂服玉，色尚青苍，以东方为万物发生之地也。后世东岳之建，始于唐高宗乾封元年，封泰山以其神，周流天下，无所不至。勅郡国所在东岳行宫，以祀青帝，而从泰岱之称，命曰东岳。吾郡行宫，在仁风门外第一山之阳。志不载其构于何代何年，但云建置修葺不一，至宋绍兴，规制益宏，则其由来久矣。今上即位久，道化成，天地太和，山川鬼神应之。三十五年秋，地大震，飓风淫雨交作，青帝宫尽圮，帝像坏。郡士民徬徨，兵备使者姚公、太守姜公、邑令李公谋兴复。礼请文学詹君仰宪董其事，詹君自捐金百余为经始费，收旧木贮之，诹吉鸠工，盘土辟基，按旧更新，于焉始事矣。已，姚公、姜公、李公先后捐金，外邑令亦有佐者。匠石杂作，土木并兴，向殿柱用木，今石之；向无层檐，今重之；向一殿，今列而三之。殿后开轩窓受明，左右直以两巷，垣屋翼其外。中为正殿，祀青帝像，傍塑女史、女侍御，六甲、八谷在帝左，尚书、大理在帝右。左右二执法在端门，东为宏文府，祀内阶帝君；西为阴隲司，祀阴德君。闢通天露台，著尊崇之象，以严祝厘之所，巍巍煌煌，视昔加廓矣。詹君属某记之。夫青帝者何神也？余考天官，紫薇、勾陈，大帝居焉。五帝座内辅太薇，外垣亦如之，有四方诸侯王之象。东方曰青帝，灵威仰之神；南方曰赤帝，赤熛怒之神；西方曰白帝，白招拒之神；北方曰黑帝，叶光纪之神；中央曰黄帝，含枢纽之神。位各有所居，职各有所掌，以顺大帝之序，而总其权于青帝。故六甲授时为木正，八谷司耕为火正，大理平刑为金正，尚书纳言为水正，并隶于东垣之属星。今夫天地间精华美丽之象，莫耀于文章，而其充积盈溢之盛，莫微于德行。一为亨府，内阶星主之；一为利府，阴德星主之。内阶〔三〕籍南垣而躔文昌星之东北，阴德星籍西垣而躔尚书星之右。东，木火相交，金木相裁，此乾始而亨，而美利，利天下之道也。大抵东方有帝，为乾之元，于四德为仁，于四时为春，于五行为木。仁无所不该，春无所不至，木无所不生，则元无所不统。文章者，木生之英也；阴德者，木性之仁也。谓帝居岱，可；谓东、西、南、北岳皆帝居，可。谓帝行春，可；谓春、夏、秋、冬令皆帝行，可。谓帝旺木，可；谓木、火、土、金、水皆帝旺，可。此之谓统天。孔子《说卦》，于后天之位曰“帝出乎震”。震，东方也。而齐之、见之，以至于战而劳，而归其成于东北之艮。震、艮终始不离一，东帝之道甚大而甚妙，万物者，亦甚神矣。然则行宫之成，上应天道，下通地理，中植人纪，一郡之精神命脉系焉，安可一日废乎？吾亦知帝尊居绀宇星宫，何必人世？然郡人所以致陟降临汝之意者，舍是其奚以图之？是役也，詹君劳肩于身，役持于久，卒底有成，神人赖之，厥功懋矣。国朝康熙三十年，提督张云翼祷雨于此。〔云翼自为记〕康熙三十年夏四月，泉州不雨，民肩水以溉。来年溪井皆涸，稻田既如石，且不可秧。泉之监司、守牧与令，皆忧之。各为祈湫，民亦鳜于群神。白衣巾，幼者跪行于前，十步一起止；壮者、老者爇香于后而舁神其中，鸣金鼓以导神，亦素冠缟衣，持柳枝如行雨状。号呼之声，自昼入夜。余闻而悲，谋所祷之。或曰，泉滨海，宜告龙之宫；或曰，泉有山，蔡忠惠祷于金鸡，真文忠祷于紫泽。余思上帝赐康，必专岳臣。维岳兴霖，先出云雨。岱峙于东，亲为天孙，所以始成万物，通元化气，主乎生而尤传肤寸之灵，独能不崇朝速遍天下？泉之东郊，既有岳祠，不独配位子鲁，而许分禋祀于极南。瀛濡之间，知以生生之气无远弗届，有其感之，当无不立应。乃建坛于祠，蔬食致斋，为文以告之。云殊有渰，雨犹细，未至优渥。余自署门复屏舆焉，徒步以致诚。是夕雷大作，云既同，祁祁如注，倏倒石吞江，不止若倾盆，继以霡霂者数日。平海一路，诸邑皆足。于是泉之民，争来颂予。夫雨阳时若，百室盈宁，守土者之所大庆也。圣天子化洽南服，神威所震，鲸鲵且久遁，区区旱魃，自不能肆乃虐，而含泽布气，如乔岳者，亦莫不乐效其灵。余何敢贪天功，忘帝德，不思所以答神贶哉！艺稻既毕，晴日丽郊，乃率众民报赛之，并题词额曰“霖沾肤寸”云。乾隆间，门内及两廊悉坏。　二十五年，雒阳司林懋懿捐银二百五十余两，请之府县，倡诸僚属、绅士捐助修建。嘉庆年间，守徐汝澜修青帝行宫前进。道光三年，邑人陈维逵、林振美、邱克捷修两廊及后殿，以北三宫妆饰八十六位诸神像。林嘉猷独修殿内女官像。萧汉杰记。其后殿及檀越，则近年安溪湖李自修。
　　风神庙　在府治东北虎头山。嘉庆二十四年，守徐汝澜建。
　　龙神庙　在府治东登贤铺承天寺内。乾隆间，奉文崇祀。
　　昭忠祠　附祀惠义铺涂门街三义庙。因乾隆间征台匪，文武官员、乡勇、兵丁死难，于嘉庆二十年奉文建祠，择地未定，暂附此庙。文武官员在庙后左右二龛，乡勇、兵丁在庙前东西二龛。嘉庆十三年，增设浙江提督李长庚牌位，计祀文武官员六位，乡勇二位，兵丁一百五十九位：
　　皇清赐侍卫出身，提督浙江全省水陆军务等处地方总兵官，兼署福建水师军务、统辖澎、台水师总兵官，在粤洋追逆，被破伤亡，追封三等壮烈伯，爵承袭十六次，候袭次完时，给予恩骑尉，世袭罔替，赐谧忠毅李讳长庚神牌。
　　福建闽安协溺故副将庄锡舍。
　　原任湖北来凤县阵亡知县庄仍兰。
　　台湾镇标右营被害守备林国升。
　　福建烽火门溺故把总张瑞章。
　　福建海坛镇标右营溺故外委林允得。
　　拏获洋盗张阿四等审拟治罪，烽火营伤故乡勇二名：庄唱、晋江人。庄卓。惠安獭窟乡御盗被害。义勇。
　　缉捕洋盗拒捕淹毙、海坛右营守兵一名：许世明。晋江人。
　　台湾镇标右营步战兵一人：钟正魁。晋江人。
　　攻捕艇匪溺毙官兵谢得明案内，烽火营步战兵一人：蔡入。晋江人。
　　出洋缉匪，船只失火落水淹毙，烽火营步战兵一人：陈荣华。晋江人。
　　浙江剿捕船匪，坏船淹毙，金门左营步战兵一人：吴汉。晋江人。
　　台匪陈锡宗案内，北路左营步战兵三人：丁得龙、黄士升、郑有高。俱晋江人。
　　守兵一人：蔡日升。晋江人。
　　出洋捕盗，中炮着火，船只沉溺，水师提标左营步战兵一人：陈瑞金。南安人。
　　出洋追捕艇匪，被盗冲破船只，台湾左营守兵一人：林廷贵。南安人。
　　台匪陈周全滋事案内，阵亡台湾水师协标左营守兵一人：蓝光建。同安人。
　　出洋捕盗，中炮着火，船只沉溺，水师提标左营额外外委一名：洪廷魁。同安人。
　　步战兵十八人：黄天佑、杨禄、谢国荣、郑顺光、蔡捷生、尤得春、陈再兴、柯贵凤、施朝生、蔡捷、程国彩、曾光辉、朱成、施日生、张钦逢、叶连生、洪水生、庄日生。俱同安人。
　　守兵九人：鲍春凤、孙宗贤、许得福、吴进成、任国安、王得荣、庄世生、邱一生、施振胜。俱同安人。
　　水师提标前营步战兵二人：陈九老、杨捷顺。俱同安人。
　　守兵三人：黄进生、曾得贵、张飞凤。俱同安人。
　　台湾班兵内渡在洋遇匪围却案内，水师提标右营被害步战兵二人：洪逸、林勇老。俱同安人。
　　守兵十二人：王国忠、王得春、李再福、吴捷成、钟元宝、林再兴、庄天凤、赵孟辉、黄水生、陈来成、陈得春、尤泗满。俱同安人。
　　追捕盗匪抵御不住跳海淹毙，台湾水师协标左营步战兵一人：吴福生。同安人。
　　缉捕洋盗吴兴信等被害案内，水师提标右营步战兵一人：许和光。同安人。
　　擒拿洋匪徐数等落海淹毙，水师提标中营步战兵一人：纪金凤。同安人。
　　缉捕台匪廖挂案内，台湾北路左营步战兵一人，孙元章。同安人。
　　缉捕洋盗林乌案内，金门左营守兵一人：许玉。同安人。
　　出洋缉匪遭风淹毙案内，海坛镇标右营步战兵一人：吴岱升。同安人。
　　拏获洋盗张阿四等审拟治罪案内，金门镇标右营步战兵三人：王升、陈元、方得。俱同安人。
　　守兵二人：蔡连桂、曾坚。俱同安人。
　　拏获盗匪被炮伤毙案内，金门左营步战兵一人：张河清。同安人。
　　水师提标右营步战兵二人：王捷生、孙海。俱同安人。
　　水师提标前营步战兵一人：许和成。同安人。
　　出洋缉匪，船只失火落水淹毙案内，闽县左营步战兵一人：李虎。同安人。
　　闽安右营步战兵一人：陈得成。同安人。
　　浙洋追捕艇匪，坏船淹毙案内，金门左营步战兵十四人：郑国祥、江注老、李中和、黄海生、吴永禄、王得胜、黄光生、杨国静、杨国、曾国兴、陈元、林清良、杨志良、许春光。俱同安人。
　　守兵二十八人：杨云静、欧荣、钱国宝、林长春、杨楚生、张元意、王志福、翁玉成、黄元成、洪得辉、郑得泰、许清辉、郭朝宗、林国和、董元荣、叶志德、吴得成、刘金春、金志威、张荣得、李日生、刘法生、林廷英、卢得生、卢登魁、翁江水、许得安、蔡保生。〔四〕同安人。
　　金门右营步战兵一人：黄镇生。同安人。
　　守兵五人：黄兴旺、纪鹏飞、庄成、黄禄、徐金春。俱同安人。
　　缉捕洋盗黄胜长案内，金门左营步战兵二人：许兴、林廷金。俱同安人。
　　出洋追捕船匪被盗冲破船只案内，台湾澎湖水师恊标右营步战兵十九人：陈有才、蔡攀、陈东来、林妈生、陈得良、董志诚、卓天赐、辜志得、林成章、郭大江、林吉、施启、林飞虎、王国彩、洪聪、林光彩、周全彬、张奇生、黄岩山。俱同安人。
　　擒捕盗匪陈标等案内，金门右营落水淹毙守兵一人：郑成宗。同安人。
　　台湾北路淡水营阵亡守兵一人：王恩。晋江人。
　　旗纛庙　旧在卫后，今废。移祭于南较场演武厅前。
　　厉坛　旧在城北七里许。明洪武二年，知府常性建。嘉靖间，徙建城北泉山铺赐恩山下。国朝因之。晋江县附郭统祭于此，不别为坛。今废，故址尚存。嘉庆间，徙在东门外驿路铺李公名宦祠外亭。

　　〔校注〕
　　〔一〕“帝”疑当作“侯”。
　　〔二〕“今”下疑脱“上即”二字。
