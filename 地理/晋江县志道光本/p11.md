<!-- { "loadSidebar": true } -->
　　以下乃城中及左右砂前案水口之山。
　　虎头山　在城东北，一名松湾，旧有古松四株，东晋时物也。按“松湾”字镌石在崇福寺口，去此山尚远。虽此山亦有四古松，不必名松湾也。
　　云山　在郡治北，居虎头稍南。宋时州治在此，即韩魏公生时榕树开花处。《闽书》：开花如红木棉。明崇祯时榕树尚存。《泉南杂志》：“树在治西，干如间屋，高参天，荫二十余丈。魏公诞日，未吐烟霭。今为提督署。前有生韩古庙。”
　　鹦鹉山　在郡治东，俗名鹦哥山。宋大观时泉佛教盛行，是山之顶，日有云气覆之。《闽书》：山有巨石，卓立如鹦鹉，故名。〔宋王十朋诗〕泉南杰出一高峯，碣石浑如鹦鹉容。毛羽不生随地老，彩文难画等天终。承天寺在其下。详见寺观。
　　升文山　在郡治西南。《海录碎事》：汉末，王朗为会稽太守，破虏将军孙策逐之，浮海至东冶。策又追击之闽越，朗欲走交州，为兵所逼，诣军降，保于泉山。时登城南升山游览，后人名其山曰朗山。《闽书》：今郡志不收，为建宁志窃去。不知建宁在闽越上游，朗本会稽太守，为策所败，浮海入交、广，不应反走上游也。山多奇石，有类幞头者、砚台者，皆宋状元曾从龙家故物。明陈章应居之。章应，洪武初以科第特起泉中，裔孙按察瑛豎坊曰龙头里。今山亦名龙头山，上有铁炉庙龙山寺。详见寺观。
　　莪山　在升文山南。《闽书》：山有莪泉。今废为民居。以上城中之山。
　　凤山　北接大旗，由北山迤逦而来，势如飞凤，故名。旧志以为即黄积山，误。宋名飞落山，中有东岳行宫。详见《祠庙》。明洪武间，同知董仪葬于此。上有环翠亭，永乐间建，今废。下有皇绩七里亭，又下二百余步有龙窟泉。《闽书》：宋绍兴末，尚书张汝锡捐赀开山，几落成而殁。女嫁为颍川韩元吉妻，闻父殁，悲恸不禁。元吉乃持案金来讫功，而汝锡子渤仕银青光禄大夫，复买田为供灯费。〔宋朱子诗〕门前寒水青铜阙，林外晴峯紫帽孤。记得南垞通柳浪，依稀全是辋川图。
　　万安山　在三十八都洛阳江南岸，距郡城东北二十里。《闽书》：唐观察使柳冕置万安监，牧马于此，故名。万安桥在其下，桥未兴时，曰万安渡。又宋淳祐志云：万安渡因山得名。按此说自妥。旧志又云：考是江南北无万安山，柳冕置监乃在烈屿浯洲。《耆旧传》：是江险多覆舟，被以美名，盖取安济之义。二说不同，姑两存之，则非矣。盖是山阴在桥南，何得言无考者？未详也。
　　瞻迹岭　俗呼般若岭，又称袍卸岭。在清源山后三十八都，距郡城东北十五里。一名覆鼎峯。明《一统志》：“一名斟酌，五代留从効尝于此斟酌军事云。”
　　黄积山　以黄石堆积而名。一名皇绩山，以王审邽葬此而名。按徐寅作审邽墓碑，有“皇者天皇，续者勋绩”之语，因取以名山，似夸。其向东一面，即梁相山，宋梁克家墓在焉。按梁相山东南里余有覆船山。《闽书》于覆船山称在梁相山东南十里许，则“十”字误也。府、县志不知其错，遂牵于惠安之覆船山，则非矣。而所注亦欠分明。
　　瑞峯岭　不甚高，而为左砂诸山分支之处。
　　黎山　在三十七都距郡城东南十五里。《方舆胜览》：黎山为郡胜概。
　　灵山　乡名圣墓。在三十七都，下瞰东湖，明尤烈隐处。〔都御史汪道昆行部造谒赠诗〕尔从彭泽上书还，独向只园借榻安。留客聊供法喜食，逢人不著惠文冠。《名胜志》：山门之左，盘石可觞，坐百人，中一巨石兀然动摇，明知府周道光名曰“碧玉毬”，石刻三大字。〔周道光记〕泉州郡城之东为仁风门，门之外半里许，稍折而东南，遵湖冈行望之，垒状郁肰，祥光瑞霭，隐隐呈露其中，若有真藏焉者。问之土人，曰：此灵山圣墓也。考之郡乘不载，见于山叙者曰：北山，府城之主山也。其东支为石壁、石头圣姑、红虾诸山，疑圣姑之名即此。盖自异域之教流入中土，有回回教者，其始祖不知何代姓氏，乐此邱而藏焉。余心异之，别驾关朱明公先期集同志者五六人偕余往焉。入门，迳路甚湫隘；登其堂，境界觉别，陟其巅，中有鬣封者三，即圣墓也。墓之前右有小阁，为礼拜所。左有疎轩可憩，面西而南，户可以远眺，望霓源、宝盖，隐约横亘。蚶江、法石，周遭环抱，不暇悉数，而东南之胜概，一览在目。门之东有比邱尼庐，后为浮屠藏蜕之地。门之左有石一区，旷而夷，上可坐百人，中有卷石，其形似丸，而下不属，势重万钧。然以一夫撼之，则兀兀然动摇，亦奇观也。或曰此山之形类狮，而是石则类球。再考之郡志，府城之南十里有狮山，则此特以意象言之，而非其名之正也。余以此石类毬，而其色苍然，沈碧似玉，因名之为碧玉球。吾闻大道无名，元始无形，太极一丸也。两仪肇判，天地卵丸也。二曜成魄，日月跳丸也。须弥为芥子，泰华为稊米，动静互根，名实奚辨？矧山之名曰鼓、曰帆、曰旗、曰炉、曰笔、曰帽，似兹者不可殚述，皆得象斯得名者也，又何独于球焉疑之！佥曰：大哉言欤！名称之矣。〔朱梧诗〕湖边球石碧琅玕，太守题名拥紫坛。涌月寒开云母殿，流星秋泻赤瑛盘。动时锦水将轮学，圆处巴山作镜看。几度鹤笙天外过，仙姝闲驻弄珊珊。
　　云谷山　亦名太平山，在灵山左，有塔院，名云谷室。宋季建，明正统间重建。山上有“云谷”二字，僧应勒镌。景泰三年，知府胡志和祷雨于此。今废。《闽书》：明蔡文庄清尝读书其上，其作《独善山房记》中云：予尝一栖云谷，亡何而归，时时以望东山之隈。旧日竹松杳霭，犹依依有迎人意。〔蔡清诗〕山矗矗，水簇簇，白云一片卧空谷。卧空谷兮浑无声，乘风起兮应为霖。〔黄克晦诗〕寺外欲归日已醺，躭幽翻不惜离群。西风双树别孤月，中夜千山共一云。鹿女自行花下见，谷神相语定时闻。明朝总向人间住，寂寞空门暂解纷。
　　石头山　在万岁山之左前，与赤城山相连。今人误以此为法石山。《闽书》：山尽处有三山杰出。山阴叠石数笋，危如欲坠，目为天石。上有真武殿，宋时望祭海神之所。
　　宝觉山　在法石东，距郡城东南十里许。上有海印室。旧有“天风海涛楼”，为宋朱子书，今废。旁有朱子祠。通志载：楼为蒲寿庚建，以望海舶。非是。
　　石鸡山　其上最高处，一石如鸡。
　　赤城山　在三十六都，距郡城东南十里许，土色纯赤。《闽书》：相传晨昏间有赤马出食人禾，追之则入山中，故又名赤马山。
　　桃花山　在三十七都，距郡城东南二十里。山土色似桃花，故名。明蔡文庄公祖葬于此。文庄将卒，遗命附葬其下。
　　万岁山　“岁”，府志作“遂”，误。一名法石山。在三十六都，距郡城东南十里许。下有法石寺。五代陈洪进尝筑坛于此，以效嵩呼，后人因名其地为“万岁坡”，石碑尚存。详见《寺观》。后洪进妻及女葬焉。是山产荔极佳，宋蔡襄《荔枝谱》有“法石白”。上有石刻“极目”二大字，又有诗。曰：青霞道士老无齿。松下煎茶手自分。话到夜阑山月落，又归白鹿入深云。盖其处旧有白鹿洞云。又诗曰：源山多意气，松柏高姿凌。曳杖渺云涛，天风吹冷冷。二诗字迹遒古，皆失名氏。《闽书》：宋有碧桃道人隐此，既殁，南外宗正赵必晔作诗怀之。《见清源文献》。中有句曰，“精蓝有西意，遗构空山隅。层巅极目字，绪画清可模”。全诗见方外。
　　圣姑山　在三十六都。《闽书》：地产大菇，里人异之，即地建祠，讹为圣姑。〔周道光碧玉球记》：疑灵山为圣姑，非是。按产菇何以建祠？殊属无谓。今人称其地为鹧鸪也。
　　回龙山　去石头十里。山势自北山分支，尽于海，有回顾州治之状。
　　乌屿　在三十八都，距郡城东二十里许。四面皆水屿，上多居民，中有凤屿盘光桥。详见桥渡。以上左砂之山。
　　葵山、吴明山、潘山　三山皆南安山，为郡城之右腋。以上右砂之山。
　　一片山　即五峰山。大乌石山　二山亦南安山，为郡城前案之发源。
