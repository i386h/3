<!-- { "loadSidebar": true } -->
　　水亭山　去狮山三里，朝揖郡城。
　　碧峯山　府志无注。
　　崎山　在二十八都。府志只注此句。
　　双石山　《闽书》：家山下，子多双诞。
　　石城山　《闽书》：山势连缀如城，旁有四峯，顶有石洞。相传昔有僧居是洞，能伏虎。
　　岱峯山　在郡东南。《闽书》：中有石佛岩。相传未岩时，石露夜光三道。宋嘉定中，僧守净镌弥陀、观音、势至三尊，旁刻“泉南佛国”四大字，宋王十朋书，字高六尺许。〔明黄凤翔诗〕百年胜迹已蒿莱，此日莲宫法象开。宝佛遥从葱岭下，山僧夜梦宰官来。厨邻香积分斋供，步到丹梯俯化台。欲问禅房何处所？夕阳空促笋舆回。〔黄伯善诗〕步出津亭一水东，闲云断处见孤峯。白苹红蓼江天净，曲径丛林野寺通。海气侵阶晴亦雨，潮声著树晚多风。游人不是悲秋客，万里关河眺望中。〔又〕冷落龙山负胜游，酒狂诗圣两休休。浮生此会犹难偶，世事何人得自由？有恨黄花空对雨，无情白发易惊秋。我来独领西风坐，昨夜江灵为破愁。〔又〕一年佳节又重阳，深约黄花共举觞。只好登山寻野寺，不妨冒雨过江乡。禅心鸟性忘机久，茗椀蒲团引话长。载酒自来还自去，无端秋思太轻狂。〔又〕崚嶒梵刹自天来，六祖传灯旧法台。古石无光缠紫蔓，残碑半灭卧苍苔。僧归海月迟迟上，客坐山花故故开。篱外白衣还送酒，渊明、支遁两徘徊。国朝康熙间，邑人吴英建寺。近地为青石山，上有塔。淳祐府志：青石山，巨石峙平野，广袤数里，高十数丈。民遇亢旱，即其顶祷雨。
　　横山　在十四都，距郡城七十里。山长数里，横郡治。南下有许家巷、画船浦，萧妃村。俱详见《古迹》。
　　画角山　在郡城东南。独石耸立，其状如角，巅可望海。《闽书》：“南乡诸山，惟孤、吴、横、角四山知名。”孤为宝盖，吴谓灵源，横谓横山，角即画角也。
　　仙人山　在永宁卫。巨石盘绕，上有仙人迹。出卫城半里许，石临海侧，崎嵌堆崎，如篆如椔，木如假山，奇莫名状。
　　象山　在永宁卫。形如伏象，故名。
　　金钗山　在二十二都，距郡城东南三十里。以地名石湖，又名石湖山。旧志谓金钗山，下有石湖山，误。隆庆府志：两峯延袤数百丈，若钗股然，上有六胜塔。《泉南杂志》：宋政和初，僧祖慧、宗什等以其地类明州育王山，募缘为石塔，状丽几拟开元镇国、仁寿二塔。《闽书·元释大圭募修塔疏》有云：山势抱金钗，耸一柱擎天之雄观，地灵侔玉几，睹六龙回日之高标。旁有魁星堂，宋梁克家读书处。久废。明寨帅臧京构新之，复废。其左卓立一峯，曰石镜。西有小岩，曰石狮岩。《闽书》：岩前凿泗洲像，又名泗洲岩。东有沈公堤，明寨帅沈有容筑，以障沙护民田也。
　　杨原山　在郡东南，宋僧禹昌栖处。详见《仙释》。
　　又安海一地，自成结构。系安平绅士纂辑成篇，并言水道，即录于此，不用分叙。
　　安平镇山川在县治西南八都，上接温陵，下达漳、粤，西拒九溪、黄冈之险，南通金、厦、台、澎之舶。其地势则自三峯毫光转东十里许，为六都熊山。迤逦至七都桐林、钱埔、曹店直至龙山寺，分为三支：东则由坑岬而贯于东洋，西则由型厝而达于西畴，中乃龙山，为安平入脉之脑。由龙山南行，至北门埔，仍三分其派：东由后库而至海，以护于左；西由鳌头而之下坂坑，以护于右；中则自拱北亭突起永高山，转南而鳌美塔、世德里，以跨于海。此安平内局之形势也。以外局言之，自曹店而东曰坩坂庵，前接以浦边，障安平之左臂。而由浦边南行，则有庄头萧，下至东石，以距海门之东。自曹店而西，曰古田、后萧，接以曾埭，障安平之右臂。而由曾埭南行，则有朴兜、江崎至石井，以距海门之西。其水道东则自古陵趋东南隅，入于海。西则由南安九溪达大瀛，入曾埭，而注于海，与东之水汇于石井江。此安平外局之形势也。采柯希九《安平纪略》。

　　叙川上篇此篇总叙。

　　晋邑之山，以白虹为主；晋邑之水，以大海为归。而洛阳江绕其左，笋江、浯江、溜江均为晋江者环其前。二江皆趋于海。自城以北，惟白虹漈水近脑，后者经白叶、钟石二山之北，流入仙游，与晋邑无干。其余凡在白虹正脉之左者，皆注于洛阳之江以入海。在白虹正脉之右者，则由南安合永春、安溪之水，同注于城南之晋江以入海。其自城南晋江以前之水有注于晋江以入海者，有不注于晋江而自入海者。总之山无不宗白虹，水无不流大海，此全邑巨川之大势也。

　　叙川下篇此篇逐条分叙。

　　洛阳江　府志：在县东北，距城二十里。晋、惠二邑界江也。合晋江东北诸山康溪，长溪、留公陂陡门，东入于海。江上有桥，名万安桥。详见《桥渡》。《广兴记》：唐宣宗微行，览山川之胜，叹曰：大类吾洛阳。《闽书》宋淳祐志引沈存中《笔谈》云：水以漳、洛名，甚众。洛，落也。水落于下，谓之洛，旧号洛洋。《九域志》作“乐洋”。以落为乐，误矣。后又以洛阳名之。以好事者云唐宣宗出家时至此，谓风景类西洛，则不根为甚。按宣宗尝至同安夕阳寺，西洛之说似非无据。古谶“洛阳沙平，泉南公卿”。〔明郑之铉诗〕一望双桥出，洛江到眼明。蛎房潮始壮，鼠麯地深生。打网劳防水，呼鱼点作兵。海氛殊警急，并里不胜情。〔国朝陈万策诗〕潮信通泉涧，清澜到海流。衣冠来晋室，景物似中州。两岸村烟接，长虹架水浮。涛翻风入夜，浪静月当秋。车马尘踪满，壶尊雅客游。渔歌连日动，一叶櫂轻舟。
　　康溪　府志：在郡城东北，上自北髻山(即小髻、双髻)。与乾元、院山二水(不止二山之水)合流，至林田桥，过龙济、永安二桥，流为濠市溪。溪中巨石峻激。石狮山、白水岩、香岭山三水与施陂之水皆来会，至留公陡门，入于洛阳江。按此即小髻、双髻、新庵、鸡笼诸山之水，留公陂入洛江者。
　　长溪　府志：在郡北，溪受大帽(此晋江之大帽)诸山凡九水合流汇此，下达留公陂；又有白洋，白石埭诸水，至留公陂陡门，入于洛阳江。按此即正干之湾。坵花山、玉叶、笔架、建兴、玉锦、护庵及护脉之小鸠、大鸠五洋，以至水□之大帽山诸水，经留公陂入洛江者。府志有“及覆船等山八水来会”句，误。盖覆船是惠安山，其水自入洛江，不必来会。县志先言覆船等山八水，乃别言与惠安沙溪诸水云云，更误。〔宋王十朋诗〕老矣倦游宦，入闽知此川。三山疑隔海，九岭类攒天。插稻到山顶，栽松侵日边，长溪水无限，前更有清泉。按二溪之外，尚有大阳、小阳、朋山、岭后两条水同经留公陂以入洛江。以上二条所谓凡在白虹正脉之左，皆注洛江以入海也。
　　凌斜溪　府志：在郡西北。源发自休田山，西南流会花山饮坑之水。县志：西流五里，至南安涧埕渡，合永春之水出双溪口；又有石壁陂水白花溪林来，大房陂水自圆觉墌来，观音陂水自建兴山来(当在山后)，会为大埔陂，达于韩陂。至南安牛角潭，合永春、安溪之水出金鸡(“鸡”，原作“溪”，非。此盖去金溪远矣)。桥曰黄龙渡。东流至石塔山，入于笋江。江畔有石笋，江以此得名。按此即白虹正干，以西凡尖峯、隔支、九投及花山右之大坪、进屏、八尖、建兴，后之龙兴、香炉、东庵以及大阳、小阳、朋岭、将军诸山之水，皆注于笋江者。此条所谓在白虹正干之右，由南安合永春、安溪水同注城南之晋江以入海也。
