<!-- { "loadSidebar": true } -->
　　乔维岳　字伯周。太平兴国三年，以通判知军州事。时盗起仙游，众十余万攻郡城。郡中兵仅三千，势甚危急。监军何承矩欲尽屠其民，焚府库以遁。维岳抗议坚守。既而转运使杨克让率兵破贼，围始解。事闻，下诏褒之。旧志。
　　知州事
　　孙逢吉　太平兴国七年知泉州，以精忠厚德见称。真德秀守泉时，举与程大昌、颜师鲁、林枅、韩国华、陈偁、赵鼎并祀《闽书》。
　　韩国华　字光弼，安阳人。太平兴国二年进士。景德中，以太常少卿出知泉州。质性纯直，治有时誉。子琦，郡舍所生也。后人溯所自出，石刻国华及琦像祀府中，而名府治之堂曰“忠献”。旧志，参《闽书》。
　　陈靖　莆田人。太宗、真宗朝屡议均田，三司使阻之，不果行。大中祥符、天禧间累官知泉州，重农爱民，郡人德之。旧志。
　　方慎言　字应之，莆田人。天圣元年知泉州。会岁饥，大发官廪赈贷，尤恤鳏寡孤独。生子有以“方”为名者。旧志。
　　叶宾　仙游人，景德二年进士。天圣六年知泉州，治理甚明。尝临印南安县，有盗截牛舌者，其主以闻，阳为叱去，阴令屠之，即有告屠牛者，宾谓曰：“截牛舌者汝也。”讯之，果服。旧志。
　　曹修睦　字公臣，建安人。景祐间知泉州。滨海有天水淮，迎潮水溉浸旁田数十里。自渠水湮塞，田芜租逋，修睦为疏凿之，渠通而田复，流民还业，赋额复旧，利及百世。长于文学，范仲淹尝赠以诗曰：“泉南曹使君，诗源万里长。复我百余言，疑登孔子堂。闻之金石音，纯纯自宫商。”节《闽书》，参《蔡忠惠集》。
　　沈周　字望之，钱塘人。康定元年守泉州。为治简易，讼有可已者，辄使归思之，狱以故少。泉旧多盗，日暮市门辄闭，禁民勿往来。及周至，除其禁而盗亦止。旧志。
　　蔡襄　字君谟，仙游人。至和、嘉祐间两知泉州，威惠兼行，民畏而爱之。州之东有万安渡，涉海而济，往来畏其险。襄立石为梁，长三百六十丈，种蛎于础为固，又植松七百里以庇道路。泉人刻碑记德，立祠祀焉。祠在桥南，今犹存。旧志。
　　关詠　籍贯阙。嘉佑八年自太常少卿知泉州，改光禄卿秘书监。泉有番舶之饶，官州者多市取其货，十不偿一。惟詠与参军杜纯无私买，竟以不察举他官坐免。《闽书》。
　　晁宗恪　字世恭，祥符人。熙宁间，自朝散大夫守光禄卿知泉州。修废弛，督奸强，威信盛行，盗不敢发。狱无系囚，人安其政，去而思之。《闽书》。
　　陈偁　字君举，沙县人。通判蔡州，尝以疾，在告力争枉狱，免死者五人。熙宁八年，召知开封府，属新法行，请外知泉州，以治行闻。召见，改惠州。元丰五年，复知泉州。旧法番商至，必使诣广东；否则，没其货。偁请立市舶司于泉，诏从其议。以朝议大夫致仕，赠特进。旧志。
　　陈枢　字慎之，湖州长兴人。熙宁间自宣德郎守尚书屯田员外郎知泉州。去觚角，绌雕琢，敦朴平易，刑宁失罪，惟恐伤人。赋役度所不可蠲除者，然后调发。与民为期会，未尝取疾争先。泉岁凶，枢筑室止穷民，饥者给食，病者给医。使者搜兵于闽，益广西戍。枢言：“兵当搜者，父母老或疾，至无他子，皆可听免。”诏为令。元丰元年，曾巩为福州充福建路兵马钤辖，奏疏曰：“臣所领内，知泉州事尚书屯田员外郎陈枢，质性纯笃，治民为循吏，积十有五年不上课，故为郎久不迁。方朝廷抑浮竞、尚廉素之时，宜蒙特诏有司，奏枢课优，进其官以奖恬退。”于是特迁枢尚书都官员外郎，诰曰：“吾笼枢也，以戒奔竞。”《闽书》。
　　黄伸　邵武人。嘉祐六年进士，元丰中知泉州，建学校，芝生于梁。改建州，历官司农卿。旧志。
　　陈觉民　仙游人。熙宁初登第，元祐中知漳州、建州、福州，所至有治行。崇宁五年，改知泉州。时有司建言，欲榷六郡酤。觉民陈五不可，且移书约他郡同请，其事遂寝。迁本路提刑。风采严峻，未尝与僚属妄交一谈，人甚惮之。旧志。
　　陆藻　侯官人。宣和中为泉州郡守，招致郡中谢事五老，赋诗赠之曰：“五老三百五十七，俱生仁祖承平时。名齐庐阜久传世，身异商山深采芝。”兄蕴，同时为建宁守，俱有名。旧志。
　　张阐　字大猷，永嘉人。绍兴中通判泉州军州事，靖康中知泉州，有治声。累官工部尚书，赠端明殿学士，谥忠简。《闽书》。
　　梁岩老　永福人。政和中，金再犯阙，奉使敌军中，被幽荒寺。日给以饮食，食余辄私晒之。复阴渍其壁，既而壁坏。挟余粮夜遁昼伏，竟全节归。高宗嘉叹。建炎元年，除直秘阁，知泉州，方欲大用之，未几卒。士大夫惜焉。旧志。
　　刘子羽　字彦修，崇安人。宣和间与父韐守真定，金不能拔而去，由是显名。绍兴六年知泉州，在郡二年，政多泽民，民爱之如父母。旧志。
　　赵鼎　字元镇，闻喜人。崇宁五年进士，历迁司勋郎官。尝上言罢王安石配飨。后以忤旨出奉祠，历知洪州，召拜参知政事，为给事中勾涛所诋，出知绍兴。秦桧往饯，鼎不为礼，桧憾之。有旨召鼎，鼎至越匄祠，桧恶其逼己。绍兴九年，徙知泉州年余，安抚泉民。桧又讽御史中丞王次翁论鼎治郡废弛，命提举洞霄宫。鼎自泉归，复上书言时政，桧忌其复用，讽次翁又论其乾没府钱十七万缗，安置潮州。孝宗即位，谥忠简，赠太傅，追封丰国公。旧志，参《闽书》。
　　陈彦才　字用中，平阳人。宣和进士。秦桧寓永嘉，彦才居与邻，未尝谒之。彦才与桧生辰偶同，戏作诗曰：“命贱安能比巨公，偶然生月与相同。只为日上差些子，甘向连江作钓翁。”后历徙知泉州。朱文公跋其述怀诗，称其廉静自守，不肯屈意权门，有省身知足之叹。雍正志稿。
　　汪藻　字彦章，德兴人。父谷，丞晋江，生藻丞舍。绍兴间，藻来守郡，年六十余矣。其谢表云：“访六十年之父老，恍若前生；佩二千石之印符，敢期今日。”陈俊卿为观察推官，与藻同时。郡中失火，藻急往视，诸椽属方出饮，俊卿虽不同饮，顾其与卒，实假之行。既与诸僚属皆以后至被诘，俊卿同诸椽属唯谢而已。后藻知俊卿服勤职事，居恒不赴宴会，怪而问故。俊卿曰：“某不能止僚友之行，忍自解以重其罪乎？”藻深叹服，谓不可及。藻博闻强识，寤寐千载，心摹手追，穿贯罗网，推原天人道德之旨，古今兴坏之迹。金华劝讲，石室紬书。典册施之朝廷，乐歌荐之祀庙。硕学鸿文，暴曜一世。《闽书》。
　　陈康伯　字长卿，弋阳人。绍兴十六年知泉州。时海寇间作，朝廷遣刘宝、成闵逐捕。康伯以上意招怀之，盗多出降，籍为兵。久之，不逞者阴倡乱，康伯讯得实，论杀之，州以无事。历官尚书右仆射，同中书门下平章事，高宗谓其“静重明敏真宰相”，孝宗称其“器量从容，可比谢安”。旧志。
　　叶廷珪　字嗣忠，瓯宁人。绍兴十八年以兵部郎中出知泉州，为政清静简易。时通淮河塞，廷珪疏引入城，语州之士曰：“通此巽水，十年当出大魁。”至期梁克家应之。尤工诗，与傅自得一见如平生，会即谈诗。一日出所作《郡斋罗汉室》示自得，末云：“几多雁骛行间吏，衙退频来礼释迦。”自得曰：“泉故剧，郡公使吏辈优游如此，可以观政。”廷珪以为会心之友。喜编纂，有《海録杂事、碎事》传于世。去后，郡人祠于清源下洞。旧志，参《闽书》。
　　赵令衿　宋宗室也。绍兴二十一年知泉州。博学能文，在郡留意教养。建堂祀姜公辅、秦系于九日山下，民感其化。官至明州观察使。旧志。
　　辛次膺　莱州人。第进士，为吏部郎时，以劾秦桧妻兄王仲嶷等不法，求去，除直秘阁湖南提刑。未几罢，奉祠阅十六年，甘贫无求。桧死，起知泉州，为政清静，务先德化，人安其不烦。移福建帅，丁母忧，乞纳禄。为人孝友清介，立朝謇夸谔，仕宦五十年，无丝毫挂吏议云。旧志。
　　范如圭　字伯逵，建阳人。登进士第，历校书郎兼史馆校勘。尝以书责秦桧曲学背师、忘仇辱国之罪。谒告去，杜门十余年。绍兴二十九年，起知泉州。时南外宗正官寄治郡中，挟势为暴，占役禁兵以百数。如圭裁之以法，宗室大沮恨，密谮之，遂以中旨罢领祠。旧志。
　　刘珙　字共父，崇安人。绍兴十二年举进士，隆兴间知泉州，委事僚属，一无所问。人意其不谙或不屑为，既乃取而自为之，辨察精明，区处的当，士民悦服。历观文殿学士，卒赠光禄大夫，谥恭肃。《闽书》。
　　陈俊卿　字应求，兴化人。隆兴二年以宝文阁待制知泉州。初俊卿为州观察推官，服勤职业，同僚宴集，恒谢不往，民受实惠。秦桧恶其不附己，改南外睦宗院教授。后累迁参知政事。平生孝友忠敬，清严好礼。在朝正色危论，侃侃无所避焉。旧志。
　　赵子潚　宋宗室。乾道二年知泉州。吏有掠民女为妾者，其妻妬悍，磔之贮以缶，抵其兄兴化椽廨中。妾父诣郡诉吏，不能决。子潚廉知，密令人往兴化掩取之。果得缶，遂成狱，其精明多类此。旧志。
　　王十朋　字龟龄，乐清人。由太学试策，高宗廷擢第一，历官吏部侍郎，力辞出知饶州，移夔州，继知湖州。户部责虚逋三十四万，命吏持券往取，不听，即请祠去。乾道四年，起知泉州，下车会七邑令饮，作一绝云：“九重天子爱民深，令尹宜怀侧隐心。今日黄堂一杯酒，使君端为庶民斟。”于是割俸钱，创贡闱，布上恩，恤民隐，士之贤者，诣门以礼致之。朔望会诸生学宫讲经。修姜公辅之墓，立秦系之祠，复韩琦“忠献”、蔡襄“安静”二堂。僚属间有不善，反复告戒，使之自新。民输租，俾自概量。谕至，温词晓以理义，多退听者。去之日，老稚攀留，越境以送，思之如父母焉。后以龙图阁直学士致仕，州人建梅溪祠祀之。朱熹称十朋“疎畅洞达，如青天白日，磊落君子也”。旧志，参《闽书》。
　　汪大猷　字仲嘉，鄞县人。干道七年以敷文阁待制知泉州。时昆舍邪尝掠海滨。岁遣戍防之，劳费不资。大猷作屋二百区，遣将留屯，寇不复犯。久之，戍兵以真腊大贾为昆舍邪执之，大猷曰：“昆舍邪面黑如漆，语言不通，此非也。”遂遣之。故事番商与人争斗，非折伤罪，皆以牛赎。大猷曰：“安有中国用外岛夷俗者？既在吾境，当用吾法。”三佛齐请铸铜瓦三万，诏泉、广二州督造。大猷奏：“法，铜不下海。中国方禁销铜，奈何为其所役？”卒不与。进敷文阁直学土，留知泉州。旧志。
　　姚宪　淳熙中知泉州。易学宫庙门，修文昌阁及诸斋。《闽书》。
