<!-- { "loadSidebar": true } -->
　　钦定四库全书　　　　　史部十一
　　北河纪　　　　　　　　地理类四【河渠之属】提要
　　【臣】等谨案北河纪八卷纪余四卷明谢肇淛撰肇淛有史觹已著录此书乃其以工部郎中视河张秋时作明史艺文志著录卷数与此本同前列河道诸图次分河程河源河工河防河臣河政河议河灵八纪详疏北河源委及厯代治河利病捜采颇备条画亦颇详明至山川古迹及古今题咏之属则别为四卷附后名曰纪余葢河道之书以河为主与州郡舆图体例各不侔也
　　国朝顺治中管河主事阎廷谟益以新制作北河续纪四卷虽形势变迁小有同异要其大致仍皆以是书为蓝本葢其发凡起例具有条理故续修者莫能易焉肇淛著作甚伙而明史于文苑传中独载此书称其具载河流原委及厯代治河利病其必有以取之矣乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　北河纪序
　　国家漕东南以输天府浮防通河画地而分三都水郎以时饬其隄防近稍増置厥员乃其遡鱼防而亘天津旁瀹乎汶泗洸沂济漯淇卫漳洺滹沱诸水而悉节制之以为吾用则北河之履延袤特逺奉玺书以提衡诸路盖其任若斯之重也頼天子神圣河伯効灵使者按故牍以时疏壅塞决而无复事矣去黄稍逺不借其利亦不食其害乃盱衡而寻故辙则亦有夺张秋蚀谷亭漶南阳负薪沈璧之不暇者嵗时小梗箸尤厪借非涉厯深攷究覈胸中具有全河庸讵捐金钱而役徒漫以填阳矦之壑为吾譬之人身凡河渠之支诸经络也河使引鍼石治者也已事其医案也二百年来病不一症治不一方案脉理而检禁方而汤液灼熨之用吾可以无它求矣防河之南北酾也岂其眀德必禹之功戊巳筑而张秋奠夏村濬而新河通蛊而后有事焉行乎其不得不行犹之乎行所无事也蛇已成赘足焉薪不从烂额焉不事事与太多事两者皆讥已执其咎而复贻囏于后之人是经络方术之未谙而徒以人费者也谢君在杭夙负通才华实兼茂阅厯既深成绩可纪分曹北河幸平成之多暇访古河渠沟洫之志而更充拓之厘为八纪信而可徴详而有体绳绳乎有用之文也嗣斯职者展卷而周防蓄泄之术禁圉调集之规方程稍食之覈局以内思过半哉神而眀之即漕河全局犹是矣或曰古今无同局奈何曰治水犹治厯也天官者流虽有定度必时而测之禹躬胼胝岂无父书程于旧章而周爰荒度以勤于其官又余所伫望时贤而共期圭之锡者





　　北河纪序
　　北河纪者谢大夫在杭治北河之所着也其称北河者国家转漕之路自维扬至天津画而为三而此直其北也三河皆治以部使者而北河所辖千余里于赐履最广其治所在张秋即宋景徳镇眀兴河屡决其地徐武功刘忠宣先后奉命筑塞费金钱无算易镇名安平葢其重也自忠宣而后稍有宁宇然而汶济之间南北建瓴漕艘徃来倚诸泉为命涓滴供之尾闾泄之土脉一枯泉源立涸故河之患患在水少清源以北漳卫合流注以滹沱灌以瀛海□然巨浸淫雨一零千丈立溃故河之患患在水多以嵗之而列之曰河程河源河工河防河臣河政河议河灵事详而不枝记繁而不滥曰吾在河言河耳河之外非吾职也在昔为河书者始于禹贡禹贡所叙次首九河次济漯孟氏谓防之防之以为禹功者大较皆大夫部内九河故道虽乆已湮没而总之倂入于卫河今不用防而用隄济水自任城漯水自东郡皆达河入海今皆逆而为漕用泗上诸泉不见于禹贡亦济漯之支也今虽用防而兼用积其治法与禹不尽同孟氏称禹行所无事无事云者顺水之性为之先驱以聼其所徃耳非能有损益于水也今水少者欲使多水多者欲使少禹以人为水用今以水为人用防但人苦即水亦甚苦之由兹以谈有事耶无事耶使禹生于今日将安施耶禹之史臣而纪今日之河事其能无意于兹编耶要于率用旧章因势顺流毋隳已成之绩毋徼难冀之功无事有事有事无事使河与人两相习而不相害则大夫之志也大夫自为诸生即工古文辞所为声诗靓深婉丽近世罕见其伦居官所至惟好读书顷在都门日从余借秘阁书本抄録讐校穷日夜不休此其人宜置石渠天禄间乃通籍二十余年更两郡厯两都皆举其职而尚淹郎曹杜陵以工部称何逊以水部着造物者殆以此官重大夫著述甚多皆必传于世在河言河亦掌故家所不能废者属余谢事道安平大夫出以相示使效一言余不习河事何以复大夫然尝往来河上有槩于衷故臆而论之如此亦谈河渠者之一吷也













　　北河纪目録
　　卷首
　　北河全图
　　安平镇图
　　卷一
　　河程纪
　　卷二
　　河源纪
　　卷三
　　河工纪
　　卷四
　　河防纪
　　卷五
　　河臣纪
　　卷六
　　河政纪
　　卷七
　　河议纪
　　卷八
　　河灵纪
　　是纪也无所取裁大率以河事为主而文附焉其它山川往迹以及古今志咏别为四卷命曰纪余附于其后葢欲徴文以取信或未免挂一而漏万也润色损益以俟后之君子晋安谢肇淛识








　　北河全图















<史部,地理类,河渠之属,北河纪,北河全图>
<史部,地理类,河渠之属,北河纪,北河全图>
<史部,地理类,河渠之属,北河纪,北河全图>
<史部,地理类,河渠之属,北河纪,北河全图>
<史部,地理类,河渠之属,北河纪,北河全图>
<史部,地理类,河渠之属,北河纪,北河全图>
<史部,地理类,河渠之属,北河纪,北河全图>
<史部,地理类,河渠之属,北河纪,北河全图>
<史部,地理类,河渠之属,北河纪,北河全图>
<史部,地理类,河渠之属,北河纪,北河全图>
<史部,地理类,河渠之属,北河纪,北河全图>
<史部,地理类,河渠之属,北河纪,北河全图>
<史部,地理类,河渠之属,北河纪,北河全图>
<史部,地理类,河渠之属,北河纪,北河全图>
　　钦定四库全书
　　北河纪卷一
　　明　谢肇淛　撰
　　总叙
　　国家定鼎燕山一切军国之储取诸七大藩舳舻衔尾而入五千里不絶而江南十七焉江南之漕广陵当其咽喉上江来者至自仪真下江来者至自洲镇由广陵而逹淮安为南河由黄河而逹丰沛为中河由山东而逹天津爲北河由天津而逹张家湾为通惠河之四河者天子使部院大臣总其政而分部以四尚书郎赐之玺书令得便宜行事惟是不腆之治南至鱼台北至天津统辖千有余里任綦重治綦囏治而不知其政当尸官知其非所治者当侵官作北河纪禹画既界都邑错壤衣带盈盈蜿蜒朝宗各有赐履无相轶也纪河程第一昆仑建瓴四渎防定汶泗如线旁及蹄涔聚毛为裘蕲于济耳纪河源第二阳侯旱魃相递为灾畚锸嵗兴民不堪命非常之原众所惧焉纪河工第三乘天之符相地之行无实实无虚虚因而操之乃听节制纪河防第四命吏棋置臂指相帅省试之以时黜陟之以嵗嵗事不脩繇官邪也纪河臣第五官常既胪庶绩乃熈上行令下行意期无反汗而后即安纪河政第六跣者鹿而舄者肉聚讼棼如古人所叹择其可见诸行者纪河议第七百神受职允犹翕河笾豆之事有司存矣故纪河灵第八终焉谢肇淛曰吾今而后知河之难也善人谋者未必具地利有地利矣未必得天时三者既备有其举之而物力绌焉任使之弗臧无论吏操三尺以从即旋举旋踬空糜金钱国家亦何利赖之有鲧以圮族殛而禹以行无事成知鲧禹成败之故者知河事矣
　　河程纪
　　元世祖既定江南漕转之路自浙西入江淮由黄河逆流至于中滦登陆以至淇门复由御河登舟以逹燕京至元二十年以江淮水运不通乃命兵部尚书李奥鲁赤等自今济宁州开河逹于今东平州之安民山凡百五十里北自奉符为一牐以导汶水入洸东北自兖州为一牐以遏泗沂二水亦会于洸以出济宁之防源牐分流南北其西北流者至安民山以入清济故渎经东阿县至利津河入于海其后海口沙壅又从东阿陆转二百里抵临清州以下御河二十六年以夀张县尹韩仲晖言复自安民山之西南开河由寿张西北至临清径逹于御漳凡二百五十里是名防通河防源以南为逆以北为顺南接丰沛北迄天津凡一千五百余里而推挽之劳不事焉今列其程于左
　　沛县泗亭驿北九十里至鱼台县之河桥驿【原有沙河鲁桥二驿后并为一】
　　九十里至济宁州之南城驿【在城南】
　　一百里至汶上县之开河驿【在县西南三十里】
　　七十里至东平州之安山驿【在州西南十五里】
　　七十里至阳谷县之荆门驿【在县东四十里安平镇之西岸】
　　九十里至东昌府聊城县之崇武驿【在城东】
　　七十里至清平县之清阳驿【在县西南三十里】
　　六十里至临清州之清源驿【在新城内西北隅】
　　七十里至临清州之渡口驿
　　七十里至武城县之甲马营驿【在县北三十里】
　　一百一十五里至徳州之梁家庒驿【在州南七十里】
　　七十里至徳州之安徳驿【在城西北】
　　七十里至徳州之良店驿
　　七十里至吴桥县之连窝驿【在县东五十里】
　　七十里至交河县之新桥驿【在县东五十里俗名泊头驿】
　　七十里至沧州之砖河驿【在城西南】
　　七十里至兴济县之干宁驿【在城西】
　　七十里至清县之流河驿【在县北四十里】
　　七十里至静海县之奉新驿【在城西】
　　一百里至武清县之杨青驿是为天津入于海自此而北复为逆河矣















　　北河纪卷一
　　钦定四库全书
　　北河纪卷二
　　明　谢肇淛　撰
　　河源纪
　　元初漕路自中滦登陆其后自任城开渠以通漕任城者今之济宁州也则济宁之南即中滦矣按元史滦河源出金莲川由松亭北经迁安东平州盖自徐沛而北河流渐防故滦河虽通东平州而力不任漕及开防通河以至临清则自临清而北衞水之流盛而漕复可以飞杭而济矣此防通河者衞水不南河水不北独赖汶泗沂洸诸泉以济其流者也
