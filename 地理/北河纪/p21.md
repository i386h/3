<!-- { "loadSidebar": true } -->
　　鸿嘉四年渤海清河信都河水湓溢灌县邑三十一败官亭民舎四万余所河隄都尉许商与丞相史孙禁共行视图方略禁以为今河溢之害数倍于前决平原金隄间开大通河令入故笃马河至海五百余里水道浚利又干三郡水地得美田且二十余万顷足以偿所开伤民田庐处又省吏卒治隄救水歳三万人以上许商以为古说九河之名有徒骇胡苏鬲津今见在成平东光鬲界中自鬲以北至徒骇间相去二百余里今河虽数移徙不离此域孙禁所欲开者在九河南笃马河失水之迹处势平夷旱则淤絶水则为败不可许公皆从商言先是谷永以为河中国之经渎圣王兴则出图书王道废则竭絶今溃溢横流漂没陵阜异之大者也脩政以应之灾变自除是时李寻解光亦言隂气盛则水为之长故一日之间昼减夜増江河满溢所谓水不润下虽常于卑下之地犹日月变见于朔望明天道有因而作也众庶见王延世重赏竞言便巧不可用议者常欲求索九河故迹而穿之今因其自决河且勿塞以观水势河欲居之当稍自成川挑出沙土然后顺天心而图之必有成功而用财力寡于是遂止不塞满昌师丹等数言百姓可哀上数遣使者处业赈赡之哀帝初平当议奏言九河今皆寘灭按经义治水有决河深川而无隄防壅塞之文河从汲郡以东北多溢决水迹难以分明四海之众不可诬宜博求能浚川防河者下丞相孔光大司空何武奏请部刺史三河农太守举吏民能者莫有应待诏贾让言治河上中下防古者立国居民疆理土地必遗川泽之分度水势所不及大川无防小水得入陂障卑下以为污泽使秋水得有所休息左右游波寛缓而不迫夫土之有川犹人之有口也治土而防其川犹止儿啼而塞其口岂不遽止然其死可立而待也故曰善为川者决之使道善为民者宣之使言盖隄防之作近起战国壅防百川各以自利齐与赵魏以河为境赵魏濒山齐地卑下作隄去河二十五里河水东抵齐隄则西而泛赵魏赵魏亦为隄去河二十五里虽非其正水尚有所游荡时至而去则填淤肥美民耕田之或久无害稍筑室宅遂成聚落大水时至漂没则更起隄防以自救稍去其城郭排水泽而居之湛溺固其宜也今隄防陿者去水数百歩逺者数里近黎阳南故大金隄从河西西北行至西山南头乃折东与山相属民居金隄东为庐舍住十余歳更起隄从东山南头直南与故大隄防又内黄界中有泽方数十里环之有隄住十歳太守以赋民民今起庐舍其中此臣亲所见者也东郡白马故大隄亦复数重民皆居其间从黎阳北尽魏界故大隄去河逺者数十里内亦数重此皆前世所排也河从内黄北至黎阳为石隄激使东抵东郡平冈又为石隄使西北扺黎阳观下又为石隄使东北扺东郡津北又为石隄扺使西北扺魏郡昭阳又为石隄激使东北百余里间河再西三东迫阨如此不得安息今行上防徙冀州之民当水冲者决黎阳遮害亭放河使北入海河西薄大山东薄金隄势不能逺泛滥期月自定难者将曰若如此败壊城郭田庐塜墓以万数百姓怨恨昔大禹治水山陵当路者毁之故凿龙门辟伊阙拆砥柱破碣石堕断天地之性此乃人功所造何足言也今濒河十郡治隄岁费且万万及其大决所残无数如出数年治河之费以业所徙之民遵古圣之法定山川之位使神人各处其所而不相奸且以大汉方制万里岂其与水争咫尺之地哉此功一立河定民安千载无患故谓之上策其次多穿漕渠臣窃按视遮害亭西十八里至淇水口乃有金隄髙一丈是自东地稍下隄髙至遮害亭髙四五丈徃五六岁河水大盛增丈七尺壊黎阳南郭门入隄下水未逾隄二尺所从隄上北望河髙出门百姓皆走上山水流十三日隄溃吏民塞之臣循隄上行视水势南七十余里至淇口水适至隄半计出地上五尺所今可从淇口以东为石隄多张水门初元中遮害亭下河去东足数十歩至今四十余岁适至隄足由是言之其地坚矣恐议者疑河大川难禁制荥阳漕渠足以止之其水门但用木与土耳今据坚地作石隄势必完安冀州渠者尽当仰此水门治渠非穿地也但为东方一隄北行三百余里入漳水其西因山足地高诸渠皆往往股引取之旱则开东方下水门漑冀州水则开西方高门分河流通渠有三利不通有三害民常罢于救水半失作业此一害也水行地上凑润上彻民则病湿气木皆立枯卤不生谷此二害也决溢有败为鱼鳖食此三害也若有渠漑则盐卤下湿填淤加肥此一利也故种禾麦更为秔稻高田五倍下田十倍此二利也转漕舟船之便此三利也今濒河隄吏卒郡数千人伐买薪石之费歳数千万足以通渠成水门又民利其灌漑相率治渠虽劳不罢民田适治河隄亦成此诚冨国安民兴利除害支数百歳故谓之中防若缮完故隄増卑倍薄而劳费无已数逢其害此最下防也【丘濬曰古今言治河者未有出此三策者也】
