<!-- { "loadSidebar": true } -->
　　宋真宗大中祥符三年著作郎李垂议上导河形胜书三篇并图其略曰臣请自汲郡东推禹故道挟御河较其水势出大伾上阳太行山之间复西河故渎北注大名西馆陶东南北合赤河而至于海因于魏县北析一渠正北稍西迳衡渎直北下出邢洺如夏书过洚水稍东注易水合百济防朝河而至于海大伾而下黄御混流薄山障隄势不能逺如是则载之高地而北行百姓获利而契丹不能南侵禹贡所谓夹右碣石入于河孔安国曰河逆上北州界其始作自大伾西八十里曹公所开运渠东五里引河水正北稍东十里破伯禹古隄迳牧马陂从禹故道又东三十里转大伾西通利军北挟白沟复回大河北迳清豊大名西歴洹水魏县东曁馆陶南入屯氏故渎合赤河而北至于海旣而自大伾西新发故渎西岸析一渠正北稍西五里广深与汴等合御河道逼大伾北即坚壤析一渠东西二十里广深与汴河等复东大河两渠分流则三四分水犹得注澶渊旧渠矣大都河水从西大河故渎东北合赤河而逹于海然后于魏县北发御河西岸析一渠正北稍西六十里广深与御河等合衡潭水又冀州北界深州西南三十里决冲漳西岸限水为门西北注滹沱潦则塞之使东渐勃海旱则决之使西灌屯田此中国御边之利也两汉而下言水利者屡欲求九河故道而防之今考图志九河竝在平原而北且河坏澶滑水至平原而上已决矣则九河奚利哉汉武舍大伾之故道发顿丘之暴冲则滥兖泛齐流患中土使河朔平田膏腴千里纵容边寇刼掠其间今大河尽东全燕陷北而御边之计莫大于河不然则赵魏百城富庶万亿所谓诲盗而招寇矣一日伺我饥馑乗虚入寇临时用计者实难不如因人足财豊之时成之为易诏枢密直学士任中正龙图阁直学士陈彭年知制诰王曽详定中正等上言详垂所述颇为周悉所言起滑台而下派之为六则缘流就下湍急难制恐水势聚而为一不能各依所导设或必成六派则是更増六处为口悠久难于隄防亦虑入滹沱漳河渐至二水淤塞益为民患又筑隄七百里役夫二十一万七千工至四十日侵占民田颇为烦费其议遂寝神宗熈宁二年刘彝程昉上言二股河北流今已闭塞然御河水由冀州下流尚当防导以絶河患先是议者欲于恩州武城县开御河入黄河北流故道以下五股河故命彝昉相度而通判冀州王庠谓第开今流之处下接胡卢河尤便而彝等又奏如庠言虽于流为顺然其间漫浅沮洳费工尤多不若开乌栏隄东北至大小流港横截黄河入五股河复故道尤便遂命河北提举籴便粮草皮公弼提举常平王广亷按视二人议协诏调镇赵邢洺磁相兵夫六万浚之以寒食后入役三年正月韩琦言河朔累经灾伤虽得去年夏秋一稔疮痍未复而六州之人奔走河役逺者十一二程近者不下七八程比常歳劳费过倍兼镇赵二州旧以次边未甞差夫一旦调发人心不安又于寒食后入役此满一月正妨农务乃诏河北都转运使刘庠相度如可就寒食前入役即亟兴工仍相度最逺州县量减差夫而辍修塘堤兵千人代其役二月琦又奏御河漕运通流不宜减大河夫役于是止令枢密院调兵三千并都水监卒二千三月又益发壮城兵三千仍诏提举官程昉等促迫功隄六月河成迁昉宫苑副使四年命昉为黄御等河都大提举八年昉与刘璯言卫州沙河湮没宜自王供埽开浚引大河水注之御河以通江淮漕运仍置斗门以时啓闭其利有五王供危急免河势变移而别开口地一也漕舟出汴横絶沙河免大河风涛之患二也沙河引水入于御河大河涨溢沙河自有限节三也御河涨溢有斗门啓闭无冲注淤塞之弊四也德博舟运免数百里大河之险五也一举而五利附焉请发卒万人一月可成从之九年秋奏毕功中书欲论赏帝命河北监司按视保明大名安抚使文彦博覆实彦博言去秋开旧沙河取黄河行运欲通江淮舟楫彻于河北极边自今春开口放水后来涨落不定所行舟栰皆轻载有害无利枉费功料极多今御河上源止是百门泉水其势壮猛至卫州以下可胜三四百斛之舟四时行运未甞阻滞隄防不至高厚亦无水患今乃取黄河水以益之大即不能吞纳必致决溢小则缓漫浅澁必致淤淀凡上下千余里必难歳歳开浚况北河穿北京城中利害易覩今始初冬已见阻滞恐年歳间反坏久来行运傥谓通江淮之漕即尤不然自江浙淮汴入黄河顺流即下又合于御河歳不过一百万斛若自汴顺流径入黄河达于北京自北京和雇车乗陆行入仓约用钱五六千緍却于御河载赴边城其省工役物料及河清衣粮之费不可胜计又去冬外监丞欲于北京黄河新隄开置水口以通行运其防尤踈此乃熈宁四年秋黄河下注御河之处当时朝廷选差近臣督役修塞所费不赀大名恩冀之人至今疮痍未平今柰何反欲开口导水耶都水监虽令所属相视而官吏恐忤建谋之官止作迁延回报谓俟修固御河隄防方议开置河口况御河隄道仅如蔡河之类若欲吞纳河水须如汴岸増修犹恐不能制蓄乞别委官相视利害并议可否又言今之水官尤为不职容易建言侥幸恩赏朝廷便为主张中外莫敢异议事若不効都无谴罚臣谓更当选择其人不宜令狂妄辈横费生民膏血已而都水监言运河乞置双牐例放舟船实便与彦博所言不同十二月命知制诰熊本与都水监河北转运司官相视本奏河北州军赏给茶货以至应接沿边塲要用之物竝自黄河运至黎阳出卸转入御河费用止于客军数百人添支而已向者朝廷曽赐米河北亦于黎阳或马陵道口下卸倒装转致费亦不多昨因程昉等擘画于卫州西南循沙河故迹决口置牐凿隄引河以通江淮舟檝而实边郡仓廪自兴役至毕凡用钱米功料二百万有奇今后毎岁用物料一百一十六万厢军一千七百余人约费钱五万七千余缗开河行水才百余日所过船栰六百二十五而卫州界御河淤浅已及三万八千余歩沙河左右民田渰浸者几千顷所免租税二千贯石有余有费无利诚如议者所论然尚有大者卫州居御河上游而西南当王供向着之防所以捍黄河之患者一堤而已今穴堤引河而置牐之地才及隄身之半询之土人云自庆厯八年后大水七至方其盛时游波有平隄者今河流安顺三年矣设复暴涨则河身乃在牐口之上以湍悍之势而无隄防之阻泛滥冲溢下合御河臣恐垫溺之祸不特在乎卫州而濒御河郡县皆罹其患矣夫此河之兴一岁所济船栰其数止此而萌毎歳不测之患积无穷不赀之费岂陛下所以垂世裕民之意哉臣愽采众论究极利病咸谓葺故堤堰新口存新牐而勿治庶可以销淤淀决溢之患而省无穷之费万一他日欲用此河转粟塞之则暂开亟止或可以纾飞挽之劳未几河果决卫州元丰五年提举隄防司言御河狭隘隄防不固不足容大河分水乞令纲运转入大河而闭截徐曲旣从之矣明年户部侍郎蹇周辅复请开拨以通漕运及令商旅舟船至边是时毎有一议朝廷辄下水官相度迄莫能定哲宗元符三年正月徽宗即位中书舍人张商英陈五事一曰行古沙河口二曰复平恩四埽三曰引大河自古漳河浮河入海四曰筑御河西隄而开东隄之积五曰开水门口泄徒骇河东流大安欲随地势防濬入海徽宗崇宁三年十月臣僚言昨奉诏措置大河即由西路歴沿边州军回至武城县循河堤至深州又北下衡水县乃逹于冀又北度河过逺来镇及分遣属僚相视恩州之北河流次第大抵水性无有不下引之就高决不可得况西山积水势必欲下各因其势而顺导之则无壅遏之患诏开脩直河以杀水势七年五月丁已臣僚言恩州宁化镇大河之侧地势低下正当湾流冲激之处歳久堤岸怯薄沁水透堤甚多近镇居民例皆移避方秋夏之交时雨霈然一失隄防则不惟东流莫测所向一隅生灵所系甚大亦恐妨阻大名河间诸州徃来边路乞付有司贴筑固护从之
