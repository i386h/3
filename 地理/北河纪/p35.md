<!-- { "loadSidebar": true } -->
　　居共泊恰与月相期梦忆仙舟防情忘客路悲论诗意无极一饮亦吾师　于玭夜泊流河驿诗流河滩头夜不寐海风江雾旅魂惊洪涛漭沆鱼龙影野戍荒凉豺虎声客路此生浑未了乡关愁绪逈难平可怜萝月还相照明发前洲问水程
　　海在静海县东二百里禹贡同为逆河入于海即此古谓之渤海以其在齐之东亦谓之东海又谓之北海楚子语齐师君处北海洪景卢曰北至于清沧故曰北海以其地连沧州亦谓之沧海金封王褔沧海公是也而河间谓之瀛海者以其地居水中若道家蓬莱三岛然故名
　　天津在静海县北九十里其地居白河之西卫河之南二水至此合流同入于海有三卫鎭城大直沽小直沽海口鱼盐商贾百货毕集　元寜直沽诗野泺天低水人家时两三鴈声连漠北鱼味胜江南雪拥茅痕短寒禁柳眼缄持竿吾欲往拙宦百何堪　王懋徳诗极目沧溟浸碧天蓬莱楼阁逺相连东吴转饷输秔稻一夕潮来集万船　明瞿佑过天津诗官河通海道军府壮京畿赴北千艘集投南一客归潮声添水势霞彩弄晴晖对酒畱连乆人情莫敢违又次直沽诗长川波浪去漫漫直指东南送客还潮水四时来海上天河一派落人间挂帆商舶秋风顺晒网渔翁夕照闲蹔倚船遥望处青螺数见前山　曾棨过直沽诗近海严烽戍孤城雉堞雄河流千里合舟楫万方通岛屿鲸波外楼台蜃气中春来何似景烟緑晓霞红　又再过天津诗潞河南下接流河飞入天津涨海波独坐船清夜寂月明何处扣舷歌　黄淮直沽诗孤城近海晓光迟遥认归程望不迷潮水分流波上下人家相对岸东西市声喧杂商人集野色荒凉鴈影低犹记前年畱饮处菊花挿帽赋新题　宋讷诗旅思揺揺嗜昼眠舟人报是直沽前夕阳野饭烹鱼釜秋水蒲帆卖蟹船诗有白鸥沙上兴书无青鸟海东传老为声利闲驱遣少读南华四五篇　又夜泊直沽诗海舰河帆到此分直沽多旧逺方闻十年水路风尘隔两岸人家渔火焚鸥鹭河边船泊月鱼虾乡里饭抄云却思昔日曾经过红酒青歌醉夕曛　无锡邵寳泊天津舟中观水诗河水东注海海流亦复东人言如沃焦毕竟谁能穷蓬莱不可渡万里悲天风北斗掲西柄影落清波中耿耿欲回澜荡漾涵虚空昔闻有碣石助禹成神功我将往求之道险多蛟龙静观叹逝者缅怀川上翁　程信天津诗天津桥上水云横红蓼滩头蹔驻旌行尽人家无犬吠却从海上看潮生　王洪过直沽诗水出渔阳郡山横蓟北天髙楼瞰海日逺屿入江烟市集诸畨舶军屯列阵田风髙悲鼓角雾重失旌旃匪独关河壮由来节制全精兵亘云朔劲骑出幽燕大漠黄尘外三韩落照前将持定逺防不用绕朝鞭　信阳何景明送杭宪副备兵天津诗天津桥北望京楼金鼓东行节使舟日月昼悬沧海树龙蛇春压九河流百年贡篚通南极万里旌旄属上游莫笑谈兵尊俎上书生原不为封侯　程敏政天津题刘宪副拱北楼诗危楼突兀中天起雄峙髙城压诸垒登楼北望渺茫间正距皇都三百里直沽东去当海门九河下泻鲸涛奔一道科徴比州县十里虎豹分营屯天子端居不忘武敕遣提刑此开府眼中壮观忽岿然缓带时来阅干橹四方玉帛趋神京千车万舶无畱行题品休歌太行路丽谯却数天津城忆昔文皇曾驻跸父老相传至今日宪臣初下新条章宿将谁谙旧军律城头大斾翻晴虹城边细柳揺春风我来徙倚不能去宸居宛在红云中畵角悠扬鼓声壮雉堞嵯峨日初上掀髯聴讲隂符篇谁道儒生不堪将槛外滔滔河水流酒酣击节歌新楼盛年相与赤心在范公敢谢苍生忧　薛瑄早过天津诗烟收泽国晓天晴日出扶桑万里明二水交流东海濶一城雄鎭朔方清连云风送孤帆逺夹岸潮随大舶平借问关门来往客不知谁是弃繻生　　眞州蒋山卿宿天津诗津口波涛曲抱逥孤城正逐海门开冻埋泽窟鱼龙卧霜满关河鼓角哀一夜朔风吹地转五更寒月涌潮来自怜水宿平生事肠断今宵亦屡回村李东阳舟次直沽与谢太守诗二水斜通海孤村合抱城夜明月过春浦暗潮生忧国身将逺还家梦不惊畱欢有亲旧羇旅见眞情　又过天津诗玉帛都来万国朝梯航南去接天遥千家市逺晨分集两岸河平夜退潮贡赋旧通沧海运星辰还象洛阳桥河山四塞襟喉地重鎭还须拥使轺　厯下边贡直沽城楼诗宦游数览东南胜西北乾坤见此楼冠冕八方通驿道河山千里控神州风连碣石云秋黯日倒扶桑海夕流老病独悬戎马泪俯身疑入洞庭舟　樊深舟次天津诗逺别长安日未曦野花春树两相随攀鳞玉佩闻青鎻化鹤仙台见紫芝晴景半含云径阁惊湍曲抱海门祠风尘驿路行应逺囘首苍茫动旅思　谢省直沽次韵诗喧寂初收市河流暗入城蒲深春水长沙起晚风生隔浦渔犹唱浮波鸟不惊孤舟老江海到处识人情　长洲皇甫汸天津荅少兄诗别家五月渡江水棹拂炎云入淮泛行残六月臻卫流凉飇一夕秋声起眼中金阙防在望手持玉杯喜相向闻道长安有狭邪明朝走马踏晴沙莫将潞水桥边柳看作都观里花　武进薛应旂过天津谢敖宪副诗海上风髙游子哀梦同沙鹤夜飞逥孤城畵角寒声急荒寺踈钟曙色催麟阁云霄谁荐士豸冠江汉独怜才片帆已出黄河口便向吴门望越台　锡山顾彦夫泊天津稍直口诗名津稍直一舟横野旷谁知夜几更山月徘徊人独立海天寥落鴈孤鸣河流东下烟波逺风阵西来草木惊有酒欲斟斟不得边防民瘼正关情　华容孙宜天津南舟行诗凌波舟楫惊风定傍海帆樯落照斜三岛树深逥鹳鹤九河氷泮压龙蛇南来贡篚通王服北望楼台近帝家莫道壮游非此日会将词赋逹京华　陇西金鸾泊天津诗月明天际酒初酣直北云深海气涵一夜潮声来枕上梦中犹似在江南徐中行夜泊天津与黎惟敬对酌诗张翰秋风去不疑桂丛犹带故人期平芜落日千帆宿大漠天髙片月垂潮起鱼龙吟北海露寒乌鹊绕南枝长安多少衣冠地此日谁论楚客悲　于愼行天津月夜诗放舟乘晚浪伐鼓注归流明月千帆夜长风万里秋篙师探渡口津吏指潮头浩荡烟波里应怜估客游又天津诗白浪浮空拍海门天津城下万艘屯吹箫伐鼓中流渡卖酒烹鱼何处村黯黮平林含雨气迷茫逺岸吐潮痕江淮百亿输王府岁岁梯航奉至尊邹人潘榛天津诗极目望天津髙秋彻原野苍茫
　　云雾生水色同潇洒地势缺东南河流日夜下沧溟指顾中千里惊一泻长风促急流迅速过于马防兵亿万多鼓角声哑哑舳舻望如云旌旗赫渥赭转饷日不给诛求及鳏寡独抱忧世心涕泪忽盈把浮海欲避之孤舟无从者安得楼船将为报倭平也杨柳青在静海县北五十里　明瞿佑杨柳青謡昔闻杨柳青今见杨柳黄三秋既迫暮午夜仍飞霜黄叶辞旧枝青眼存生意稍待春阳囘又看柔荑翠荣枯互乘除气运长相参在物尙如此在人何以堪乔林蔽日昏古树停云密为作短歌行聊备乐府什宋讷过杨柳青诗杨柳青枯异昔年人家犹有在河边缚芦厚覆低低屋把竹轻撑小小船半刈霜禾喧鸟雀轻挠烟柳立鹅鸢眼前莫究兴亡事万里华夷自一天　程敏政杨柳青见桃李诗春隂淡淡緑杨津两岸风来不动尘一日船见桃李始惊身是卧游人　于愼行杨柳青望天津海口诗夕泊大隄口雨气侵肌骨舟子不得停鸣浆中夜发闻道海门近惊栗不敢越渔灯隐遥浦箫鼓声未歇人语烟中村舟横沙上月岸接逺流平树入囘波没不覩潮涨竒安知溟渤濶喔喔天鸡鸣东望苍烟裂霞生赤城峤日出扶桑窟胧胧五云里欲吐金银阙钟鼓罗宫廷百辟修朝谒整衣顾我仆神情坐超忽　又杨栁青道中诗鸣榔凌海月捩舵破江烟杨栁青垂驿蘼芜緑刺船笛声邀落日席影挂长天望望沧州路从兹遂渺然　南海卢云龙杨青驿诗漂泊风尘怅逺游杨青亭下暂维舟故乡门巷经梅雨客路山川到麦秋潦倒诗篇时自适飘零杯酒暮堪愁几宵尚忆长安道北斗遥瞻接鳯楼杨村在天津城北三十里有驿　　明李时勉过杨村驿诗小驿临河口萋萋草上堂门边一枯井堦下几垂杨寂寂尘生榻喧喧鸟过墙逢迎惟驿吏木偶被衣裳　李东阳杨村阻风诗春风荡漾河水浑惊沙走石天地昬舟人喧呼怒涛涌海若战鬪羣虎奔前船咫尺不得上去路仓皇安可论床欹几侧坐未穏乘月夜过蒲沟村　王问杨村与朱司空言怀诗北路饶长风方舟成淹泊迟迟通潞亭弥弥沽水曲辛勤洲渚间委心在行役俱抱虚旷怀防志在空谷羲和无停轨世事如转瞩长庐犹为谬而况杞人哭嘉徳为我邻良晤行可续勿忘秉烛言皓首以自朂　程敏政杨村驿逆风通夕诗忽忽无言里悠悠不寐中短檠畱白蜡隂牖落青虫人幸窥蓬月天悭上水风白河三百里覊思浩无穷　又杨村道中诗几处炊烟认水村数声山犬吠篱门寒天日落明鸦背荒岁田空剩草墩垂涧石如牛马饮排山云似节旄屯眼中无限诗情在欲对沙鸥了一尊　武进徐问杨村大风诗仲冬天气肃疋马向河干林撼风声厉沙昬日色寒驱驰竟何意漂泊自无欢天地无情者谁怜游子难
　　盘古沟在青县南十五里相传盘古之墓在水中有石棺鐡鎻繋之或隐或见沟北岸有盘古庙　明庐陵邹徳溥诗萧萧遗庙夕阳天野殿峥嵘曲涧边万古乾坤心上辟于今日月掌中悬有无石匣沧波隐彷佛仙衣碧草传我亦离形游太始停舟问讯思逌然
　　神堤在兴济县漕河堤上有柳数百株永乐间知县王彬以河决未及筑堤民居尽没痛不能救投水而死尸直漂入县堂之上人民怜之置祠祀焉名曰神堤　明乐素老人诗河防未就竟沉渊谁识当年令尹贤惟有春风祠下柳翠眉长为鎻寒烟
　　鳯皇台在静海县西五里相传有鳯皇集此遗址尙存






　　北河纪余卷四
