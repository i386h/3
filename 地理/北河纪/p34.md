<!-- { "loadSidebar": true } -->
　　东光汉渤海郡弓髙县地隋置观州唐武徳四年析置东光县隷沧州宋改渤海县元仍今名国初省入阜城后复置属景州县治在运河东岸三里　明锡山王瑛东光夜泛诗暝树髙寒云不生长河新缆觉舟轻津鳬队队如相识飞上霜堤伴客行
　　交河汉中水县治也金大定七年置今县属献州以滹沱髙河二水交流故名元仍之国朝改属河间府县治在漕河西岸五十里　唐胡曾诗交河水薄日迟迟汉将思家感别离塞北草生苏武泣陇西云起李陵悲晓侵雉堞乌先觉春入关山鴈独知何处疲兵心最苦夕阳楼上笛声时　明谢肇淛交河遇风诗细柳如丝踏作尘乾坤近塞本无春交河日暗黄云起风急沙飞不见人
　　南皮春秋燕齐二国之交齐桓公北伐至此缮脩皮革名古皮城后以章武有北皮亭故曰南皮以别之秦始置县厯汉晋俱属渤海郡唐宋属沧州元属河间府国朝属河间府之沧州县治在漕河东岸十八里
　　沧州古渤海地海水盘洄曰渤以其在海曲故名汉置浮阳县拓跋魏始置沧州隋以后仍之但所隷不一宋属横海军元属河间国朝因之领南皮盐山庆云三县州治在芦镇运河东岸　　唐李白送赵少府赴长芦诗我去扬州市送客回轻舠因夸呉太子便覩广陵涛仙树赵家玉英风凌四豪维舟至长芦目送烟云髙揺扇对酒楼持袂把蟹螯前途倘相思登岳一长謡　僧无可送吕郎中赴沧州诗出守沧州去西风送斾旌路遥经几郡地尽到孤城拜庙千山緑登楼遍海清河人共东望日向积涛生宋黄庭坚发白沙口次长芦诗篙师救首尾我为制中权挂席满风力如摧彊弩弦晓放白沙口长芦见炊烟一叶托秋沧海百尺船反观世风波谁能保长年念昔声利区与世阅周旋大道甚闲暇百物不废捐谁知目力浄改观旧山川　又阻风入长芦诗褔公开百室不借邻国权法筵森佛像天乐下管弦我来雨花地依旧薰炉烟金碧动江水钟声到客船茗椀洗昏垢经行数阻年岁寒风落木故乡喜言旋林囘负赤子白璧乃可捐侍亲如履氷风雨速暗川元吴莱沧州诗荒亭沽酒壮心违目极东南雾雨
　　防百里齐封沧海接千年禹迹浊河稀暗尘掉马呈金辔衰草看羊着锦衣犹记上元鸣鼓夜满船灯火越歌归　萨天锡宿长芦诗柳花漠漠春归寺柳色青青晚渡江屋角松声撼风雨道人一夜不开王懋徳长芦遇顺风诗水声怒激春雷响帆影轻随逺鴈飞东望水云三百里沙鸥待我钓鱼矶　明瞿佑沧州城诗沧州城城何髙城上楼橹城下壕龙跳虎踯怒咆嘷阵云纷起战鏖鏖落日无光照白旄只今偃武弓矢櫜但见运河绕郭流滔滔髙桅大柁长短篙自南饷北连千艘漕夫呌号挽卒劳朔风刮面穿征袍我倚船防望逺臯手掬清光照鬓毛朗诵招魂歌楚骚忧心为汝徒忉忉　又长芦诗接栋连甍屋宇重喧然鸡犬认年丰时当鳯厯三秋后人在鲸川八景中万灶青烟皆煮海一川白浪独乘风遥瞻寳塔凌霄汉知是前途有梵宫　滑台宋讷舟过长芦诗列肆亭台土已崩旧时和气冷如氷城池人物分今昔市井繁华问废兴断壁野花迎客棹坏桥津柳晒渔罾谁知兵后商人少岁课犹随国用增　杨翥长芦道中诗秋色兼旬暑未捐蓼花开遍乱鸣蝉儿童嬉戏清隂里屋室鳞鳞傍水边　薛瑄沧州北舟中诗澶漫沧州北舟行逆水迟连林秋柳瘦接翅晓鸦稀原野波沟减人家生理防端居对明烛深念莫相违　于玭沧州诗九月一日渤海郡凉风落叶何纷纷孤舟伏枕逢秋色长路停尊对暮云寒鴈乱迷龚遂庙清江曲抱献王坟古今踪迹堪惆怅独立沧波倚夕曛　徐中行长芦官署诗萧斋无事日垂帘飘泊何知吏隐兼犹忆主恩分虎竹敢辞宦迹混渔盐南皮词客堪谁向北海青尊只自拈旧社五湖秋正好未归空复羡陶濳　四明张长芦晚发诗扁舟病起试沧浪猿臂篙师水技长日照醝泥通海白风吹江气入云黄渔樵乱屋依深柳鹅鹳清流呌夕阳迢递青徐行入眼天涯终恐是他乡
　　古堤在吴桥县城南古黄河隄也西南接徳州界东北入寜津界岁乆河涸隄址犹存　元萨天锡过吴桥古隄诗迢迢古河隄隐隐若城势古来黄河流而今作耕地都邑变通津沧海化为尘隄长燕麦秀不见筑堤人
　　弓髙城在东光县西南三十里汉韩頺当所封国也其址在县之顺城乡　明周翰诗頺当封建日汉邑称弓髙于今荒草里时闻风怒号乱鸦噪古堞寒雨洒空濠遗迹宛然在黄土围周遭
　　胡苏台在东光县东南髙二丈许围二十余丈以临胡苏河得名
　　泊头鎭在交河县东五十里运河之傍商贾辏集南北一大都防也河间府管河通判驻此有新桥驿俗名泊头驿　明瞿佑新桥夜泊诗二首浪静风恬月色明苇花滩上鴈知更游鱼故欲惊人梦跃出船头水有声　数点渔灯隔逺陂斗杓挿地夜何其推篷自觉霜威重正是乌啼月落时　倪敬夜泊泊头驿下水东流独倚篷防散客愁江上夕阳斜度鸟中春树逺迎舟一官牢落辞京国千里萧条入霸州归借图书营旧业梨花麦饭老林丘
　　郎儿口在南皮县有大堤自南亘北五十里髙丈余东为沧州境西为南皮境卫河水涨西患特甚元泰定以来屯军王民争讼不决乃公勘开掘截然中断二十余里水由中流名郎儿口有碑记　明赵叔纪诗古来漳水苦横流南皮直泻来沧州古人筑堤障其下南皮民命随鱼游中有志士伸敌手鼓义兴工破隄口约束狂流俾中行两岸从兹乐农亩大患已除民已安前人事迹今人看丰碑两立截文字从来孰便兴争端因笑当年筑堤日懵然狂夫与愚卒那知曲防世所禁嫁祸移灾天不恤我来披荆隄上行摩挲石刻百感生时和今赖天子圣河不决兮民不争
　　会盟台在长芦一名盟亭古燕齐之界二国常防盟于此故名
　　清风楼在沧州公署中相传建于晋永康中　元萨天锡元统乙亥録囚至沧州清风楼题诗晋代繁华地如今有此楼暮云连海岱明月满沧州归鸟如云过飞星拂瓦流城南秋欲尽寂莫采莲舟
　　毛公井在旧沧州城东北隅唐开元间清池县令毛公母老苦水咸不堪为养遂于县舍旁穿地得泉甚甘人谓之毛公井
　　鐡狮子在旧沧州城内周世宗北征契丹驻跸沧州有罪人善冶输金铸狮鎭城赎罪髙一丈七尺长一丈六尺至今存　明闽中陈全之鐡狮歌沧州云有鐡狮子传在旧治故城里我特乘风一觏之分明守护有神昻头峙足百尺余英风猛烈射太虚势若腾踏上霄汉欲去不去仍踟蹰几回吊古访遗老言是周家天子造表此神物威契丹气吞幽蓟烟尘扫忆昔驻跸萧寺前金羁玉絏吼青烟岂知浮云变顔色丹艧剥落漫桑田僧去堂空几人世碧瓦残垣杂畊地天寒野旷啼慈乌日暮村孤走空隧如今圣代统华夷百兽率舞鳯皇仪貔貅百万逺山后吁嗟乎鐡狮子英风猛烈尔奚为
　　马颊河在东光县界后呼为笃马河唐开元中重开号新河
　　胡苏河在东光县东三里许厯庆云盐山入海丰夹河防于海汉志云以其水散若胡须然故名
　　简河洁河皆在沧州之临津
　　钩盘河在南皮县城北
　　覆釜河在南县
　　徒骇河在沧州废清池县西五十里有隄　按程氏九河考谓钩盘在献县东南八十里余八河皆在沧州南皮东光庆云之境而郦道元及宋儒程氏皆谓九河之地已沦于海与书传所载不同此盖后世新河而傅以旧名耳未敢信以为眞也
　　沧州之北其县为兴济为青为静海其山为中条其水为滹沱为潞为海其鎭为天津为杨柳青为杨村其迹为盘古沟为神堤为鳯皇台是为北河之北界
　　兴济本宋范桥鎭地大观中置今县金属沧州元属清州国朝改属河间府县治在运河东岸　明东莱黄福兴济阻风诗天风连日自南来星使扁舟适北囘篾防频断续迢迢河道又萦廻燕台有记新恩集楚馆无书旧恨堆凡事从容由命里不须妄想不须猜　张颂诗城下西流绕卫河秋来雨急涨洪波排空雪浪犇腾逺得水鱼龙变化多两岸人家分野色万株杨柳挂烟萝渔翁不解东西路稳坐船头发浩歌
　　青县春秋时清国也晋为清州唐置卢台军五代周置干寜军又为永安县宋大观中以河清七昼夜仍为清州金元因之国朝降为县属河间府县治在运河西岸　明瞿佑诗未饮青州酒先乘青县风川原通赵北境界入山东馔设河鱼白筵供野枣红连屯禾黍熟饱饭乐年丰　李时勉青县遇旧诗晚过小邑蹔徘徊旧友相邀醉一杯髙枕西风吹棹去不知明月上船来　无锡浦瑾青县晓发诗垂柳迷归路飞花引去舟叠峰山错峙曲岸水回流鳬鴈晴方举鱼龙暖欲浮身随吾道在此外复何谋
　　静海本宋清州之涡口寨大观中置靖海县金元仍之隷清州国朝改靖为静属河间府县治在运河东岸　元张寜泊独流浅诗霁月中天见绛河黄流满地漾金波荒陂野火兼渔火短棹吴歌杂楚歌去鴈已连家信逺闲鸥岂识客愁多江南二月花如锦独负归期柰尔何　明瞿佑过静海县诗古县临河口遗民住岸傍荒田多废弃破屋半　亡薄薄沽来酒低低坐处牀舟人知往事相对话偏长　会棨过静海逢侯主事同宿寺中诗皇华千里客何意此相逢水郭春光早邮亭柳色浓偶因牛渚棹来聼虎溪钟明发孤舟别相思隔九重　倪敬过静海县诗朝来过静海归路有三千吟藁添诗句行囊只旧氊水禽飞傍客河柳逺迎船注目淮南道龙峰隔楚烟　又过独流浅诗独流清晓发髙下乱帆樯潮入双塘浅风髙孤树忙荒祠烟火断逺戍角声长男女勤生计苇萧聚海商
　　中条山在青县唐阳城传城家于北平隠居沧州中条山诏于沧州起之考沧州无此山而沧州旧有条县或因而名之耳其山有悬崖瀑布数十丈如猿鹤声　明邑人马政诗界破城南万顷田猿啼鹤唳自年年拾遗几度溪头过犹见余波浸碧天滹沱河源出大鐡山自代郡卤城东流经献县城南十一里单家桥至青县南坌河口与卫河合流而北至于天津入于海　唐李益临滹沱见蕃使诗漠南春色到滹沱边柳青青塞马多万里江山今不闭汉家频许郅支和　宋黄庭坚次韵孔四著作北行滹沱诗驼褐蒙风霜鸡声渺墟里青灯登豆粥落月踏氷水平生不药才可卫十指指此千户侯谁能优劣此　文天祥渡滹沱诗过了长江与大河横流数仞絶滹沱萧王麦饭曾仓卒囘首中原感慨多　　明金幼孜诗前驱闻警跸传道近滹沱冻合含初日风防动碧波人从仙仗出路自畵桥过北望幽燕外青山叠叠多　程敏政诗寒风挟霜起氷浪从西来下触断桥柱碎此千琼瑰流响甚清丽惊波屡盘洄官舟大如掌疾棹过南隈古来济川人感激多良材上党栗应宏诗迢迢滹河水遥自古并州异国风沙逺辞乡日夜流鸿飞依暗浦花发满平畴宛宛箕山在谁能向此流　李攀龙诗滹沱来不极野色荡孤城击楫中流过褰帏下吏情天衔纡岸转日上大波行独在知津后风尘见濯缨　樊鹏诗滹水寒津断常山古郡开城犹宋帝阁野即赵王台关逺边风入川长朔气来苍苍战场处愁见水东回
　　潞水源出幽州汉光武遣吴汉等十二将军追贼战于潞东即此今青县有流河驿北至于通州通谓之潞河　明瞿佑流河驿诗河水滔滔不尽流今来古往几春秋波涛不覆渔翁艇馆舍长迎使客舟青眼有情惟岸柳白头无闷是沙鸥从今解却尘缨去一任沧浪孺子讴　李东阳流河驿遇谢内脩太守诗仰止怀先逹相逢即旧知别离曽有赠舟楫本无期细雨春灯暗髙歌暮角悲从君问前路江海得吾师黄岩谢省次韵诗舟楫愁谁语风波未自知偶逢
