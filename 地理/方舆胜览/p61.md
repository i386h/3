<!-- { "loadSidebar": true } -->
　　四六【乃眷舂陵　潇湘名邦　虽云地僻　　山近九水实邻炎峤　濓溪遗俗　尤幸民淳　　俗同五岭乃眷苍梧之野　　吊灵均于湘水　　民贫而土地希入爰分左竹之符　　呌虞舜于苍梧　　俗悍而蛮獠杂居阳誎议字民之政此意可稽　　　郡临潇水居多蛮徼之民周濂溪毓秀之乡斯文有赖　　　地近岭隅渐有炎荒之象抚字心劳宁愧当时之阳子　　　岂特矮民犹诵阳公之徳品题句妙重逢今代之漫郎　　　抑令黎庶能知元子之忧】















　　方舆胜览卷二十四
<史部,地理类,总志之属,方舆胜览>
　　钦定四库全书
　　方舆胜览卷二十五　　　　宋　祝穆　撰
　　郴州【郴县　桂阳　宜章永兴　资兴　桂东】
　　建置沿革【禹贡荆州之域翼轸之分野春秋战国属楚秦属长沙郡项羽徙义帝于长沙都郴即此地也汉髙祖属荆州三国呉属分荆州以湘水为界长沙江夏桂阳以东属呉晋属江州又属湘州隋废桂阳立郴州因汉县名也唐改桂阳郡复为郴州国朝因之中兴领县四寕宗朝以溪峒扰攘创资兴桂东两县今领县六治郴县】
　　事要郡名郴阳【见沿革注】郴江风俗清淑之气蜿蟺扶舆【韩愈送廖道士序五岳于中州衡山最逺南方之山巍然髙而大者以百数独衡山为宗最逺而独为宗其神必灵衡之南八九百里地益髙山益峻水清而益驶其最髙而横絶南北者岭郴之为州在岭之上测其髙下得三之二焉中州清淑之气于是焉穷气之所穷盛而不过必蜿蟺扶舆磅礴而鬰积衡山之神既灵而郴之为州又当中州清淑之气蜿蟺扶舆磅礴而鬰积其水土之所生神气之所感白金水银丹砂石英钟乳橘柚之包竹箭之美千寻之名材不能独当竒也意必有魁竒忠信材德之民生其间而吾又未见也其母乃迷惑溺没于老佛之学而不出耶廖师郴民而学于衡山气专而容寂多艺而善游岂吾所谓魁竒而迷溺者耶廖师善知人若不在其身必在其所与游访之而不吾告何也于其别申以问之】必有才德生其间【见上】民俗愿朴而劲【朱作潜社坛记】风俗脆薄【许荆传郡濵南州云云】人才之盛【李若谷郴江后序悼楚怀之徙嘉唐相之节叙三贤之政绩纪三仙之功行○呉仲权吊古赋蜡屐东山诵刘公之忠击楫北湖味韩子之穷】形胜古桂阳郡【张浮休百咏诗序云云在湘之东南五六百里其地皆山谷实岭之北麓也当五岭未开之时郴为南方极逺之地今南有广西有桂广桂犹善部则郴可知】西接九疑【图经云楚汉上游南接五岭云云东南距湖北距衡山】控扼交广【阮阅休防云云襟带湖湘】为湘楚上防【郡守凌伯裕作郴江集序郴云云】在海峤之北【练亨甫灵寿山记云郴环山而州云云衡湘之南】州在百重山之内【张浮休南迁録】实岭麓斗僻之地【呉仲雍记郴古郡也而云云】南直五岭之冲【陈纯夫州学记北瞻衡岳之秀云云】钩扶景象【郴江续集序若昔社草堂韩昌黎笔端有神云云而郴江殆无遗赏】自唐以山水名天下【郴江前集序云云】山川马岭山【在郴县东北七里旧名牛皮山又名苏仙山舆地志昔有仙人苏耽入山学道其母徃闯之见其乘白马飘然故又谓之白马岭其上有坛】黄岑山【在郴县南三十六里即五岭之一或云即其田岭】五盖山【在郴县东西六十里湘中记山有五峯如盖乡人每嵗占雪占丰年云五盖雪普米贱如土雪若不均米贵如银】万寿山【在郴县南郡国志山有灵寿杖汉平帝赐孔光灵寿杖出于此又有冷暖二泉】黄相山【在郴县东南九里○阎孝忠诗东带连山接五羊西分郴水下三湘路人到此休南去岭外千峯尽瘴乡】耒山【在桂阳县南十里四面孤絶】兠率山【在郴县资兴寨旁有石像如僧十八】北湖【在县西北隅城门外灌田项余韩愈云航北湖之空明即此】程乡溪【舆地广记在郴县之程乡首置官醖于山下名曰程酒同酃酒焉】陷池【在郴县北二十里又名陷浦相传昔有万氏居此一旦雷全家皆陷故以为名】郴水【过郡城一里始胜舟又北行四十五里至鲤园歩江口合东江始为大郴江入米水方有水程】桂水【在郴县西南○杜甫诗飘飘桂水游】井泉橘井【在苏仙故宅即今开利寺传云仙君将去世谓母潘曰明年郡有灾民大疫母取橘叶井水饮之如期疫果作郡人忆前言竞诣饮饮下咽而愈日起百余人以故争持钱敬谢潘○元结诗灵橘无根井有泉世间如梦又千年乡关不见重归鹤姓字今为第几仙风冷露坛人悄悄地闲荒径草绵绵如何蹑得苏君迹白日霓旌拥上天○沈彬诗眼穿林罅见彬州井里相逢侧局楸味道不来闲处坐劳生更欲几时休苏仙宅古烟霞老义帝坟荒草木愁千古是非无处问夕阳西下水东流】潮井【在黄岑山上一日三涌】三翁井【郴县土富山有银井人凿之转深忽见三老翁授之以杖悉是银故名】圆泉【郡志在州南二十里张浮休永庆寺记云世传陆羽着茶经定水品张又新益水品为二十而丨丨第十八然永庆寺今易为州学在城内不能半里或以为即防胜寺】劔泉【在城内康防坊石罅间泉跃而出世传项将英布卓劔处因成泉】燕泉【在城西燕来时泉生去时泉涸折彦质居郴时剪茅为亭今废牛彘防饮其中】热泉【在桂阳东百里其沸如汤】堂阁清淑堂【在州宅○阮美成诗三仙一相有遗风清淑谁言到此穷寄语郴阳忠信士得名端合谢韩公】览秀阁【在倅防】道观苏仙观【在郡子城东门外即汉苏耽故宅绍兴封冲素普应真人观名集灵】成仙观【在郡子城外北后汉有成武丁者尸假而卒武丁冈今以其居为成仙观】露仙观【在子城外南王真人讳锡为郡衙校唐咸通间甘露防于所居竹木叶上真人食之遂仙】古迹义帝都【按史记义帝乃楚怀王孙心项羽阳尊为义帝后项羽徙义帝于长沙都郴有陵在城内明伦坊】窊尊石【在江畔张浮休有刻铭】石羊【在城南五里巨冡峣然前有石如羊】名宦杨璆【前汉时人筑州城】卫飒【后汉循吏传序举天下郡国歴三百余年才得十二人桂阳幸有其三河内丨丨南阳茨充防稽许荆皆以桂阳政得名】茨充【代飒为桂阳教民种植桑柘蔴纻】许荆【为设防纪婚姻制度】李郴州【韩愈有李郴州祈诗云乞雨女郎魂炰羞洁且繁庙开鼯鼠呌神防越巫言旱气期销荡阴官想骏奔行防五马入萧飒已随轩】皇朝周頥【为郴令移桂阳令】唐介【以言事谪监酒】张舜民【自号浮休谪监酒税】人物孟琯【韩愈序云今年秋见孟氏子琯于郴手其文一编甚钜】名贤陈瓘【谪居】秦观【以党籍安置】陈师【以言事谪】题咏郴州颇凉冷【杜甫送舅氏诗云云橘井尚凄清】风起三湘浪【桞宗元和杨尚书郴州登楼诗游鳞出陷浦唳鹤绕仙岑云云云生万里隂】石路九疑深【戴叔伦过郴州诗云地尽江南戍山分桂北林火云三月合云云暗谷随风过危桥共鸟寻羇魂愁似絶不复待猿吟】城头鹤立处【桞宗元和杨侍郎郴州纪事诗旌节下朝台分圭从此回云云苏耽传耽化为鹤立城东北隅驿树鳯栖来图经有□鳯防于庭隅】莎城百粤北【张籍送严大夫之郴诗旌斾过湘潭幽竒得徧探云云行路九疑南有地多生桂无时不养蚕听歌难辨曲风俗自相谙】山作劔攅江防镜【韩愈郴江诗云云扁舟斗转疾于飞回头笑向张公子终日思归今日归】千峯险似三川峡【阮美成诗云云一水声如八月潮】
　　四六【惟郴古郡　眷惟楚望　乃眷郴江　眷惟斗□号楚上游　孰若郴邦　实居岭麓　颇带烟岚惟郴江之名郡　橘暗苏仙之井　郴素称于姱俗实湘楚之上防　苔荒义帝之碑　地新控于贼巢序考韩公钟扶舆清淑之气　桂林池近虽当五岭之冲诗形杜老有凄清凉冷之风　橘井凄清幸据三湘之上来绾县章勉继周濓溪之政卑栖酒正永怀唐御史之风】
　　永州【零陵　祈阳东安】
　　建置沿革【禹贡荆州之域楚地翼轸之分野春秋战国属楚秦属长沙郡汉武分置零陵郡属荆州蜀先主既得益州乃分荆州之湘水为界长沙江夏桂阳以东属呉南郡零陵武陵以西属蜀及闗羽败零陵属呉孙皓分零陵南部为始安郡分北部为邵陵郡晋穆帝分零陵立营阳郡南齐为零陵郡隋置永州唐复为永州五季后周时我艺祖皇帝以胜敌隽功加永州防御使开祉发祥实由此邦有若汉之沛唐之晋阳也今领县三治零陵】
