<!-- { "loadSidebar": true } -->
　　事要郡名零陵　二水【桞宗元湘口馆记潇湘二水所防也州因二水而名永】三吾【浯溪唐亭峿台皆元结命名】风俗参百粤之俗【桞集潇湘云云又谢表地极三湘俗参百粤左衽居椎髻之半可恳乃石田之余】其人鬼且禨【桞宗元息壤记居楚越间云云又曰惟是南楚风浮俗鬼】举棹则有些声【栁拱辰风土记云云如楚词之些助语也】歌则有欸乃声【同上云云欸乃郎所以发歌桞宗元西岩诗亦用之今樵夫野老之歌犹有此声】游观之佳丽【见后桞宗元所作南池记】形胜北接衡岳【旧经南接九疑云云】面傃潇湘【周中行撰元结祠堂记背负九疑云云】古泉陵一县地【零陵志隋置永州之后割营道永阳置道州冯乘为贺州又析湘源灌阳二县为全州存者惟零陵祈阳尔本朝虽析零陵増置东安为三县然大要不过云云】九疑之麓【桞宗元新堂记永州实云云】山水竒秀【倪均题浯溪序云云】土产异蛇【桞宗元捕蛇説永州之野产丨丨黒质白章触草木尽死以囓人无御之者然得之以为饵可以已大风其始太医以王命聚之岁赋其二募有能捕之者当其租入有蒋氏者专其利三世矣问之则曰吾祖死于是吾父死于是今吾嗣为之几死者屡矣余悲之曰若毒之乎余将告于莅事者更若役复若赋则何如蒋氏大戚汪然出涕曰君将哀而生之乎则吾斯役之不幸未若复吾赋不幸之甚也又安敢毒耶余闻而愈悲孔子曰苛政猛于虎也孰知赋敛之毒有甚于是蛇者乎故为之説以俟观人风者得焉】香茅【山川记永之野有丨丨芬馥数里贡以缩酒盖禹贡荆州所贡而楚苞茅不入即此】零香【生湘源】石磬【产零陵】石屏【出祁阳】山川永山【在零陵县南九十里州因山以名】西山【在州西潇江之外桞宗元爱其胜槩有西山宴游记云攀援而登箕距而遨则凡数州之土壤皆在祍席之下○桞子诗云渔翁夜傍西岩宿晓汲清湘燃楚竹烟销日黯不见人欸乃一声山水緑】九疑山【零陵郡之望山元结云方二千里四州各近一隅】小石山【桞记有积石无土壤而生嘉树美箭】香陵山【在零陵县东数里】石角山【在州东北十里○桞诗石角恣出歩长鸟遂遐征磴回茂树断景晏寒川明】洞庭山【谢元晖送零陵内史范云诗洞庭张乐地潇湘帝子防】石鷰山【唐仰雍湘中记零陵有石燕得风雨则飞翔风雨止则还为石】朝阳岩【在零陵南二里下临潇湘旧经道州刺史元结曽维舟山下以地髙而东向遂名朝阳有记犹存○元结诗丨丨丨下湘水深朝阳洞口寒泉清零陵徒有先贤传水石为娱安可羡○桞宗元诗髙岩瞰清江幽窟潜神蛟开旷延阳景回薄攅林稍○黄鲁直游朝阳洞云徘水濵乆之有白云出洞中散漫洞口咫尺不相见诗云嵌窦响笙磬洞中出寒泉同游四五客拂石弄潺湲俄顷生白云似欲驾我仙○又作欸乃曲云千里枫林烟深无朝无暮有猿吟停桡静得曲中意好是云山韶濩音○张魏公德逺诗路幽迟晚日岩古挹流湘○杜陵有歌云朝阳岩下潇水深朝阳洞中寒泉清零陵城郭夹潇岸岩洞幽竒当郡城荒芜自古人不见零陵徒有先贤传水石为娯安可忘长歌一曲留相劝】澹岩【在零陵南二十五里岩有二门中有澹山寺楼殿屋室隐隙鏬中虽风雨不能及四顾石壁削成万仭傍有石窍古今莫测其逺近目下者有长徃之意○大中张颢记云出乎天巧盘伏于两江之间其形如其势如龙周回二里中有岩窦可容万夫古有老人处其下以澹氏称因为此山之名秦有周君贞寔避焚坑之祸隐于此石床石井犹存唐兴有僧到岩下坐盘石敷演法华真常妙理见二蠎各长数十尺盘于前师曰若受吾训当释汝形顷化双狐能飞鸣名曰训狐师居岩中凡五十年○黄鲁直诗去城二十五里近与天隔尽俗子尘春鼃秋蝇不到耳夏凉冬暖总宜人岩中清磬僧定起洞口緑树仙家春惜哉次山世味显不得雄文镵翠珉又诗云澹山澹氏人安在徴君避秦亦不归石门竹径几时有翠防琼室至今疑洞中明洁坐十客亦可呼乐舞翠衣阆州城南果何似永州城南天下稀】桞岩【在潇水西五里零陵宰主淮记零陵人世传有岩在愚溪之右桞司马尝游焉既而失所在今乃得于荒谷中】东岩【在州治东子城外旧有湍流相传牧守流觞此水】华严岩【在城南唐为石门精空防法华寺南隅崖下○桞宗元诗稍疑地脉断倐若天梯往】火星岩【在州西江外巨竹髙脩古木樛曲地胜景清为零陵最竒絶处】暗岩【去澹岩三里必秉烛乃可入其间广袤可容数万人】丹崖【在州南百里零陵陇下石色如丹唐永防中有陇水令唐莭去官家于崖下自称丹崖翁元结刺道州路出崖下见节甚重之因为作宅刻铭曰磳磳丹崖其下谁家门前断舟篱上钓车不知几峯为其西墉竹出石磴泉飞户中】石镜【在中兴崖石之侧有刘愿石镜序曰以水泽之其光灿然江山之盘纡草木之荣悴皆不可得而遁也】息壤【在零陵县南故龙宫寺中状若鸱吻色若青石自地出尺余寺之初兴夷之益髙人不敢犯子厚以为息壤所以堙洪水事非经见因为记以辨之】浯溪【在祁阳县南五里流入湘江水清石峻唐上元中容管经畧使元结家焉结作大唐中兴颂顔真卿大书刻于此崖结又为峿防唐亭石室诸铭○陈衍题浯溪图云元氏始命之意因水以为浯溪因山以为吾山作屋以为吾亭三吾之称我所自也制字从水从山与广我所命也三者之自皆自吾焉我所擅而有也○元结大唐中兴颂并序天寳十四年安禄山陷洛阳明年陷长安天子幸蜀太子即位于灵武明年皇帝移军鳯翔其年复两京上皇还京师于戯前代帝王有盛德大业者必见于歌颂若令歌颂大业刻之金石非老于文学其谁宜为颂曰噫嘻前朝孽臣奸骄为昏为妖邉将骋兵毒乱国经羣生失寕大驾南巡百僚窜身奉贼称臣天将昌唐繄睨我皇匹马北方独立一呼千麾万旟戎卒前駈我师其东储皇抚戎荡攘羣凶克复指期曽不逾时有国无之事有至难宗庙再安二圣重欢地辟天开蠲除妖炎瑞庆大来凶徒逆俦防濡天休死生堪羞功劳位尊忠烈名存泽流子孙盛德之兴山髙日升万福是膺能令大君声容沄沄不在斯文湘江东西中直浯溪石崖大齐可磨可镌刋此颂焉何千万年○黄鲁直读中兴颂诗春风吹船着浯溪扶藜上读中兴碑平生半世防墨本摩挲石刻鬓成丝明皇不作苞桑计颠倒四海由禄儿九庙不守乘舆西万官奔窜鸟择栖南内凄凉几茍活髙将军去事尤危臣结春秋二三防臣甫杜防再拜诗安和忠臣痛至骨世上但赏琼琚词同来野僧六七軰亦有文士相追随断崖苍藓对立乆冻雨为洗前朝悲○张文潜诗玉环妖血无人埽渔阳马厌长安草潼闗战骨髙于山万里君王蜀中老金戈鉄马从西来郭公凛凛英雄才举旗为风偃为雨洒埽九庙无尘埃元功髙名谁与纪风雅不继骚人死水部胷中星斗文太师笔下蛟龙字天遣二子传将来髙山百丈磨苍崖谁持此碑入我室使我一见昏眸开百年兴废増叹慨当时数子今焉在君不见荒凉浯水弃不収时有游人打碑卖○米元章诗胡羯自千纪唐纲竟不维可怜德业浅有愧此碑辞○张安国诗綉绷儿啼思塞酥重床燎香駈羣胡黄裙锦袜无寻处一夜惊眠摇帐柱朔方天子神为谋三郎归来长庆楼楼前拜舞作竒祟中兴之功不赎罪日光玉洁十丈碑蛟龙盘拏与天齐北望神京泪双落只今何人老文学○潘大临诗公泛浯溪春水船系船啼鸟青崖邉次山作颂今几年当时治乱春风前明皇聪明真晚谬乾坤付与歌奴手骨肉何伤九庙焚蜀山骑骡不囬首天下寕知再有唐皇帝紫袍迎上皇神器仓皇吾敢惜儿不终孝听五郎父子几何不豺虎君臣寕能责胡虏南内凄凉谁得知人间称家作端午平生不识顔真卿去年不答髙将军老来读碑泪沾臆公诗与碑当并行不赏邉功寕有许不杀奏章犹未语雨淋日炙字未讹千秋万岁所鉴多○王叔瞻诗蜀日既衰洛日亾前星灵武腾光芒元功百战两京复万里呵瞒归故乡干戈纷纷徧四海浯碑已立湘江旁太师艰难喜粗定作此大字龙鸾翔纸摹缣塌四百载家家传寳逾琳琅唐文中世未变古燕许偶俪为班扬次山之文可也简此颂未追周鲁商禄山滔天等穷浇春秋之法诛无将骋兵二字斥邉将此语岂足惩奸强末篇三章颇辞费笔力不复能铿锵磨崖勒铭亦何有反复自賛乃尔详向来各人过许与举世附和无雌黄淮西仆碑无墨客惜哉不得逢钟王○范至能云颂者美盛德之形容以其成功告于神明者也商周鲁之遗篇可以槩见今次山乃以鲁史笔法婉辞含讥盖之而彰后来词人复发明呈露则磨崖之碑乃一罪案何颂之有窃以为未安题五十六字刻之石傍与来者共商畧之云三颂遗音和者希丰容寕有刺讥辞絶怜元子春秋法却寓唐家清庙诗歌咏当谐琴抟拊防书自管壁瑕疵纷纷健笔刚题破从此磨崖不是碑○赵汝铛诗苍崖挿浯溪清涨湿元颂费墨今屋髙千年此安用鲸翻天寳末云滃朔方众还都寕上皇呜咽抱余痛两宫重宴乐万国尽朝贡当时纪成功小雅见微讽顔公发劲画金玉相错综我于碑刻间众羽得孤鳯艰危人物难忠烈鬼神重摹取挂野堂英风凛生栋】愚溪【在州西一里○桞宗元丨丨诗序灌水之阳有溪焉东流入于潇水或曰冉氏尝居也故姓是溪为冉溪或曰可以染也名之以其能故谓之染溪余以愚触罪谪潇水上爱是溪入二三里得其尤絶者家焉古有愚公谷今余家是溪而名莫能定土之居者犹断断然不可以不更也故更之为愚溪愚溪之上买小丘为愚丘自愚丘东北行六十歩得泉焉又买居之为愚泉愚泉凡六穴皆出山下平地盖上出也合流屈曲而南为愚沟遂负土累石塞其隘为愚池愚池之东为愚堂其南为愚亭池之中为愚岛嘉木异石错置皆山水之竒者以余故咸以愚辱焉夫水智者乐也今是溪独见辱于愚何哉盖其流甚下不可以溉灌又峻急多坻石大舟不可入也幽邃浅狭蛟龙不屑不能兴云无以利世而适类于余然则虽辱而愚之可也武子邦无道则愚智而为愚者也顔子终日不违如愚睿而为愚者也皆不得为真愚今余遭有道而违于理悖于事故凡为愚莫我若也夫然则天下莫能争是溪于得专而名焉溪虽莫利于世而善鉴万类清莹秀澈锵鸣金石能使愚者喜笑眷慕乐而不能去也余虽不合于俗亦颇以文墨自慰潄涤万物牢笼百态而无所避之以愚辞歌愚溪则茫然而不违昏然而同归超鸿蒙混希夷寂寥而莫我知也于是作八愚诗纪于溪石上】髙溪【在州北九十里有唐叟者世居溪上干德中忽厌喧杂谓诸子曰吾船居矣生涯潇然徃来垂钓伏腊暂归受子孙谒见如此累年】黄溪【在州北九十里桞子厚记有云环永之治其间多名山水而丨丨最善】南池【在子城外○桞宗元陪崔使君燕丨丨序零陵城南环以羣山延以林麓其崖谷之委防则然为池湾然为溪其上多枫柟竹箭哀鸣之禽其下多芡芰蒲蕖腾波之鱼韬防太虚澹灔里闾诚防观之佳丽者已崔公既来其政寛以肆其风和以亷既乐其人又乐其身于暮之春徴贤合姻登舟于兹水之濵连山倒垂万象在下浮空泛景荡若为外横碧落以中贯陵太虚而径度羽觞飞翔匏竹激越熈然而歌婆然而舞持頥而笑瞪目而倨不知日之将暮则于向之物者可谓无负矣昔之人知乐之不可常防之不可必也当欢而悲者有之况公之理行宜去受厚锡而席之贤者率皆在官泽方将脱鳞介生羽翮夫岂趦趄湘中为顦顇客耶余既萎废于世常得与是山水为伍而悼兹防之不可再也故志之】潇水【去零陵县三十歩源出九疑山至永与湘水合】湘水【在零陵北十五里其源自全来永与潇水合】堂馆新堂【旧在九疑山之麓今在郡治唐太守韦宙立○桞宗元记公之蠲浊而流清岂不欲废贪而立亷公之居髙而望逺岂不欲家抚而户晓然则韦公之立是堂岂独草木土石水泉之适山原林麓之观欤】康功堂【在倅防○胡明仲诗政拙催科永陵守寔頼贤僚相可否邦人复嗣海沂歌仓廪虽空闾里有又酒阑四壁读前碑吏隐犹胜五马随千古濓溪周别驾一篇清献锦江诗】临潇馆【在州西江山竒秀浮梁直其下渔村萧寺上下映带唐韦宙以碧湘名之】美蕖馆【在东湖之上即南池唐刺史李衢建今为馆范忠宣尝家于此其旁有思范堂张敬夫书】亭轩万石亭【在子城北○栁宗元记御史中丞清河崔公来莅永州间日登城北墉临于荒野藂翳之隙见恠石特出度其下必有殊胜歩自西门以求其墟伐竹披奥欹侧以入绵谷跨溪皆大石林立涣若奔云错若置棊怒者虎闘企者鸟厉抉其穴则鼻口相呀捜其根则蹄股交峙环行愕目疑若抟噬于是刳辟朽壤剪焚榛薉决沟浍导伏流散为踈林洄为清池寥豁渟若造物者始判清浊效竒于兹地非人力也乃立游亭以宅厥中直亭之西石若掖分可以眺望其上青壁斗絶沉于渊潭莫究其极自下而望则合为千纉峦与山无穷明日州邑耋老杂然而至曰吾侪生是州艺是野眉厐齿鲵未尝知此岂天坠地出设兹神物以彰我公之德欤既贺而请名公曰是石之不可知也以其多而命之曰丨丨丨耋老又言曰懿夫公之名号也岂专状物而已哉公尝六为二千石既盈其然而有道之士咸恨公之嘉绩未洽于人敢颂休声祝公于明神汉之三公秩号万石我公之德宜受兹锡汉有礼臣惟万石君我公之化始于闺门道合于古祐之自天野夫献辞公寿万年宗元尝以牋奏尚书敢专笔削以附零陵故事】三亭【桞宗元记河东薛存义来莅零陵宿蠧藏奸披露首服然未尝以剧自桡山水鱼鸟之乐澹然自若也县东有山麓泉出石中乃作丨丨陟防晦明髙者冠山巅下者俯清池游息具于是】西亭【在零陵县东山法华寺栁宗元有留题】双鳯亭【郡守彭合建学有异石伏壤间其上成文涤视之若羽而骈飞者盖鳯之形记云鳯文物也永之士将以文鸣欤】玩鸥亭【在州西汪彦章谪居日建自为记曰客有过而问焉者曰子之鸥信可玩乎余曰我与物同见于天地之间者以形而我之知物物之知我者以心使吾心有以胜物则李广之石可使为虎使吾为物所胜则乐令之弓亦能为蛇是二者无情之木石也徒以人心之故使之若出于有情如此茍吾心反如木石而无所示焉则鸥莫得而闗矣何为而不可玩哉】西轩【在龙兴寺桞宗元辟下瞰大江】花月楼【在州前雄冠一州】古迹秦驰道【在零陵东八十里阔五丈余类今之河道两岸如削夷险一致始皇命天下修道以备游幸即此也】怀素堂【在州东五里相传唐僧怀素尝于此草书有墨池笔塜在其侧】漫郎宅【在浯溪上○曹辅诗峿台倚溪云唐亭枕溪石水石竞竒丽中有丨丨丨】毕方之恠【桞宗元逐毕方文云永州元和七年夏多火炎人无安处老弱燔死晨不防暝不烛皆列坐屋上左右视盖类物之为者讹言相惊云有恠鸟莫实其状山海经云章义之山有鸟如鹤一足赤文白喙其名曰毕方见则其邑有譌火若今火者其可谓譌欤而人有以鸟传其毕方欤遂命邑中状而图之禳而磔之为之文而逐之云鬱収孽暴　兮混合恢台民气不舒兮僵路颠頺又云祝融悔祸兮回禄屏气太阴弛威兮冥行事】螭室【桞宗元云零陵城西有蛟室于江法曺史唐登浴其涯螭牵以入作愬螭文投之江】名宦召信臣【为守】龙述【字伯髙马援戒其兄子曰龙伯髙端厚周谨愿汝曹效之后为零陵太守】桞宗元【河东人正元间为监察御史里行王叔文韦执谊得政引与计事擢礼部员外郎叔文败贬永州司马】薛存义【为守】韦宙【为刺史州负岭转饷艰险每饥人辄莩死宙始筑常平仓収籴羡余以济】皇朝周頥【治平为倅尝着拙赋今倅防有拙堂取此以名南轩作州学祠记曰本朝文忠宣公范内翰公邹侍郎公皆建祠于学宫矣惟先生尝倅此州遂即殿宇东偏辟祠】胡安国【绍兴间知永州】胡寅【绍兴八年以徽制知十年再知】杨万里【为零陵城建诚斋绍熈赐宸翰】人物蒋琬【零陵湘乡人为蜀丞相】黄盖【零陵泉陵人也仕蜀赤壁之役建防火攻领武陵太守】元结【后魏常山王十五代孙少居商余山称元子避时入猗浪洞称猗琅子后居瀼滨自称浪士天寳十二载举进士第礼部侍郎杨浚见其文曰一第溷子耳有司得子是頼时人谓浪者亦漫为官遂呼漫郎及家樊上漫遂显广德元年拜道州刺史喜浯溪因家焉】名贤皇朝苏轼【自昌化徙永州】苏辙【自雷循徙永州】黄庭坚【谪宜州道过永州留连月】邢恕【谪永州丞相刘莘老有答恕书云永州佳处第徃以俟休复】张浚【谪居】方畴【字耕道以上书得罪谪居永州作困斋张南轩记】题咏寓居湘岸四无邻【桞宗元诗云云世网难婴毎日珍】青玻璃盆挿千岑【黄鲁直慈氏阁诗云云湘水水清无古今何处拭目穷表里太平飞阁暂登临】
