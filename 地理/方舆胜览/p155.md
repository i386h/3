<!-- { "loadSidebar": true } -->
　　事要郡名汉中　天汉【萧何谏髙祖曰丨丨其称甚美○刘禹锡防壁记丨丨之邦实居右部】南郑　褒中　褒阳风俗其气彊梁【东汉志西方之气丨丨故曰梁州】其民质直【华阳志云云好义土风朴厚有先民之风】多事畋渔【隋志汉中之人朴质无文不甚趋利性嗜口腹丨丨丨丨虽柴门蓬室食必兼味】秦资其富【华阳国志序云云用兼天下】汉用以兴【同上汉祖用之奄有四海又以帝业所兴不封藩王】形胜南接广汉【华阳国志东接南郡云云西接垅西隂平北接秦川厥壤沃美贡赋所出畧似三蜀】前瞰三秦【绍兴孙道夫秦汉中云云后蔽四川黄权以为蜀之股肱杨洪以为蜀之咽喉故诸葛亮蒋琬费袆之徒皆驻兵于此】前控六路之师【张魏公德逺奏汉中形势之地云云后据两蜀之粟左通荆襄之财右出秦陇之马】为巴蜀捍蔽【元和志汉中云云故蜀先主待汉中曰曹公虽来亦无能为也是以公孙述刘备李雄据蜀汉中皆防】蜀之股臂【按三国蜀志黄权传曰今若失汉中则三巴不振此为刮蜀之股臂也】成都之喉嗌【隋书南郑要险云云】秦蜀出入之冲【太守文同奏云云诚山西浩瀼之奥区】地形险固【曹洪曰汉中云云四岳三涂皆不及也】连髙夹深【欧阳詹秦之坤蜀之艮云云九州之险也隂谿穷谷万仞直下犇崖峭壁千里无土】为威御之镇【寰宇记氐羌接畛云云】山川中梁山【去南郑县十三里南方之美者有梁山之犀象焉州因山名镇梁州之中故以为之号】汉山【山在南郑县西南二十里四峯八面其南接巴山山有池水】天台山【在南郑县非四十里山顶平坦如台兴元坐其冈脉石有金星可作砚】金华山【在南郑县西南七十里峭峯特起】青锉山【在南郑县西南五十里山顶一石如锉】梁州山【在南郑县东南百八十里与孤云两角相接大山四围其中三十里许甚平或云古丨丨治也】孤云山【在帘水县东南百八十里】两角山【与孤云山相连○玉堂闲话云兴元之南有太行路通于巴州其路险峻三日而逹于山顶其絶髙处谓之孤云两角去天一握淮隂庙在焉】仙台山【在帘水县道经云仙人玉女所居之地有韩信庙云萧何追信至此】斗山【在城固县道经云山有五穴一通昆仑一通陇山一通武光一通青城一通长安】三嵎山【在城固县西北四十里三峯鼎立万仞】箕山【在褒县北十五里郑子真隐于此山诸葛亮尝遣赵云邓芝等据箕谷】卓笔山【去西县二十里一峯峭出如笔】定军山【在县西南十里北临沔水三国志建安三十二年刘备营于丨丨丨夏侯渊引兵争之即此有武侯墓】嶓冡山【在故金牛县东二十八里汉水所出】石臼岭【欧阳詹诗鸟企蛇盘地半天下窥千仞到浮烟因髙囬望沾恩处认得梁州落日邉】褒谷【在褒城县北郡国志谓北口曰斜南口曰褒长四百七十里同为一谷两谷髙峻中间谷道褒水所流乃张良送髙祖至褒中説烧栈道曹操出斜谷遮要以临汉平诸葛亮由斜谷取郿皆此道也】斜谷【在府西北入丨丨路至鳯州界百五十里有栈阁二千九百八十九间板阁二千八百九十二间士人云其间有一溪可行舟○孙资曰昔武帝征南郑取张鲁阳平之役危而后济又自徃拔出夏侯渊军言南郑直为天岳中斜谷其道为五百石穴言其深险喜防出渊军之辞也】骆谷【崔觐诗髙峯堰蹇云崔嵬层崖巨壑长峡开龙蛇縦横虎豹乱石栈朽防埋深苔】子午谷【详见洋州】武乡谷【诸葛亮封武乡侯即此】百牢关【在西县三十里元和志隋置白马关后以黎阳有白马关故更此名○李义山送叔梓州诗莫万重山君还我未还武关犹在望何况丨丨丨】石顶关【在西县东南三十里今置关最为险要】七盘路【在褒城北二十里元稹有诗见题咏门】石门【在褒城县西北○元稹诗东凌丨丨险西表金华瑞○韦苏州有怀谷口诗云念昔白衣士结庐在丨丨盖石门即谷口郑子真所居也】街亭【三国志魏张郃与蜀将马谡战于此】华阳水【在褒城县西北十五里】黑水【在城固县西北太白山南流入汉禹贡华阳丨丨惟梁州诸葛亮笺云朝发南郑暮宿丨丨】亷水【出大巴山北宻谷中详见范栢年注】逊水【其源起于亷水溉田之余东南流至古亷水城之侧】文水【在城固县北】褒水【出太白山下褒中即山河堰也或云本萧何堰讹为山河】丙水【源出褒城县西北牛头山有丙穴出嘉鱼】堂楼桂石堂【在府园○文与可诗尝间阳朔山万尺从地起孤峯立亭下此石无乃似】天汉楼【在府治子城上山川环绕为一郡登览之胜处】亭榭四照亭【在府园○文与可诗云蛮岭附梁山汀洲随汉水秋容上屏障左右三百里此景谁能论残霞独凭几】盘云坞【在府园○文与可诗几曲上层城盘盘次文石】馆驿褒城驿【孙樵记丨丨丨天下第一及得寓目视其沼则浅混而茅视其舟则离败而胶庭除甚芜堂庑甚残乌覩其所谓宏丽者讯于驿吏则曰忠穆公尝牧梁州以褒城控二节度治所龙节虎旗驰驲奔轺以去以来毂交蹄劘由是崇侈其驿以示雄大盖当时视他驿为壮且一嵗賔至者不下数百辈茍夕得其庇饥得其饱皆暮至朝去者宁有顾惜心耶至如掉舟则必折篙破舷碎鹢而后止鱼钓则必枯泉汨泥尽鱼而后止至有饲马于轩宿隼于堂凡所以污败室庐糜毁器用官小者其下虽气猛可制官大者其下益暴横难禁由是日益破碎不与曩类某曹八九辈虽以供馈之隟一二力治之其能补数百人残暴乎语未既有老甿笑于旁且曰举今州县皆驿也吾闻开元中天下富蕃号为理平踵千里者不裹粮长子孙者不知名今者天下无金革之声而户口日益破疆场无侵削之虞而垦田者益寡生民日益困财力日益竭其故何哉凡与天子共治天下者刺史县令而已以耳目接于民而政令速于行也今朝廷命官既已轻任刺史县令而又促数于变易且刺史县令逺者三嵗一更近者一二嵗再更故州县之政茍有不利于民可以出意革去者其在刺史县令则曰我即去何用如此当愁醉醲当饥饱鲜囊帛匮金笑与秩终呜呼州县者真驿耶矧更代之隙黠吏因縁恣为奸欺以卖州县者乎如此而欲望生民不困财力不竭户口不破垦田不寡难哉予直揖退老甿条其言书于褒城驿壁】古迹妫墟【世本云在城固县西北舜之居也刘禹锡驿路记云镇于丨丨】褒城【胡曽诗恃宠骄多得自由骊山举火戏诸侯秪知一笑倾人国不觉胡人满玉楼】八阵图【在西县定军山下郡志毎隂曀则有□鼓之声】名宦田叔【华阳国志萧何守关中以田叔为汉中守叔既馈以军饟又致名材帝嘉之】魏延【蜀先主迁治成都当得重臣以镇汉中众论必在张飞飞亦以心自许先主乃拔延为督汉中】范柏年【宋人为州将刘亮使至京师谘事明帝言及广州贪泉因问柏年卿州亦有此水否荅曰梁州惟有文川武乡亷泉逊水又问卿宅在何处荅曰臣所居在亷逊之间帝美其对】温造【以兴元军乱杀李绛众谓造可夷其乱乃授节度使】李德裕【以李训用事为节度使】元结【少遇乱浮沉人间苏元明荐结于肃宗上时议三篇上恱擢山南西道节度使】元稹【为刺史】孟郊【兴元节度使郑余庆奏为叅谋】皇朝许逊【祥符间为守府有堰溉田万顷世传萧何所为乃躬治木石修之堰成嵗大丰欧公为记其事】鲁宗道【祥符中以秘丞知城固县】张浚【宣和中为士曹言行録谓调褒城令】刘子羽【绍兴四年为守初宣司移军阆中公留关外防军明年呉玠戍河池王彦戍金州二镇大饥兴元帅闭关塞褒斜二镇病之张公浚乃承制拜公知兴元至之日尽弛其禁通商输粟二镇乃安】人物邓先【城固人多竒计呉楚反帝诛错先为校尉击呉楚还上问曰七国闻诛错兵罢否曰七国为谋反数嵗发怒削地非为错也帝曰公言善】张骞【城固人建元中使月氏开西南夷封愽望侯】郑子真【褒中人成帝时王鳯备礼聘之不应家于谷口】杨王孙【城固人治黄老家累千金厚自奉养临终告其子曰我死祼葬以复吾真】李郃【南郑人通五经善河洛风星知有二使者入益部详见成都】李固【南郑人为太尉以欲立清河王蒜为梁冀所害】皇朝杨冲逺【魏公张德逺试吏兴元理椽往别乡先生杨用中曰公尝往来梁洋其人士有与子游者乎杨曰兴元杨仲逺可以为师洋州雍退翁可以为友公至兴元遂与为友雍讳冲退翁其字也方元祐大臣变更政事冲居大学士上书数其罪诛之有防移兴元府自讼斋】许尹【绍圣中知兴元召对言今日莫若重蜀重蜀以兴元为本髙宗嘉　纳其説】安守忠【长编王师克兴元上召安守忠谓曰逺俗困于苛虐南郑走集之地为抚和之遣知兴元府】题咏梁惟西南屏【韩献郑相公云云山厉水刻窟禀生肖勦刚难谐在民物荣公鼎轴老烹斡力健倔帝咨女子往牙纛前坌坲威风挟惠气葢壌两劘拂】緑树满褒斜【刘禹锡送赵中丞参山南幕府诗云云西南蜀道賖驿门临白草栈道过黄花】栈道与云齐【赵氏杂言寄杜羔诗梁州秦岭西云云】栈想武侯征【元徼之褒城赠黄明府诗序元稹为刺史奉使东川至褒城驿有黄明府见迎舣舟同载因徧问其褒阳山水则褒姒所奔之城在其左诸葛亮所征之路次其右作赠黄明府诗迤逦七盘路坡陁丈城花疑褒女笑云云】后骑踏桥声【刘禹锡送令狐相公镇梁州诗云树褒中路风烟汉上城前旌转谷去云云】诗书理汉中【姚合送郑尚书赴兴元儒有登坛贵何人得此功红旗烧宻雪白马踏长风斧钺来天上云云方知百胜畧应不在弯弓】孤鹜入洋州【崔觐城楼诗断烟横沔水云云】一身骑马县官迎【元稹诗今日清明江上去云云】忽惊身在古梁州【元稹诗云驿吏呼人排马去云云】计程今日到梁州【白居易寄元稹诗花时同醉破春愁醉折花枝作酒筹忽忆古人天际去云云】听唱梁州防管篴【李聪西城听唱梁州词行人夜上西城宿云云此时秋月满关中何处关山无此曲】万转江山通蜀国【罗隐送人赴任褒中诗云云两行珠翠见褒人海棠花谢东风老应念京都共苦辛】戮尽鲸鲵汉水清【刘禹锡送温尚书出镇兴元诗旌旗入境太无声云云从此世人开耳目始知名将出书生】栈底江含雪水寒【刘禹锡送令狐楚诗山中花带烟岚晚云云】汉中沃野如关中【黄冕仲言和籴之病作罢籴行云云四五百里烟防蒙黄云连天夏麦熟水稻漠漠吹秋风七月八月防防红一家往往収千钟】云栈屏山月月游【陆务观汉中诗云云马蹄初喜踏梁州地连秦雍川原壮水下荆扬日夜流】外邑月明西县驿南楼【元稹汉江闻笛诗小年为冩游梁赋最説汉中闻笛愁今夜听时在何处云云】
　　四六【出纶天上　眷西陲之要地　褒姒所奔之城趣镇汉中　有南郑之名邦　诸葛出征之路昔炎图之肇造由此而兴　青天上蜀道乆严分阖之权今全蜀之欲安頼兹以守　黑水惟梁州允頼安邉之杰宣化承流分五马防旌之寄　张留侯栈道之絶陈迹可寻跻危歴险在孤云两角之邉　郑子真谷口之耕清风犹凛谷号褒斜汉功臣之所保　出镇梁州歴旌谷骑桥之险水名亷逊宋名士之攸居　大书褒驿严匮金囊帛之词】
　　利州【绵谷　葭萌昭化　嘉川】
