<!-- { "loadSidebar": true } -->
　　事要郡名长沙【郡以丨丨星得名寰宇记引阚骃十三州记云西自湘江至东莱万里故曰丨丨】夀沙【晋隋天文志长沙明则主夀】星沙【见上】熊湘【昔熊绎始封于此故名】三湘【寰宇记湘潭湘乡湘源】风俗有舜遗风【湘中记其俗丨丨之丨丨人多纯朴今犹好弹五琴及为渔父吟】颇杂越风【湖南风土记茅庐为室云云】长沙卑湿【同上云云俗信鬼好淫祀○汉书长沙定王景帝二年立以母防无宠故王丨丨贫国应劭注时诸王来朝有诏更前称夀歌舞定王但张防小擧手左右笑其拙恠问之对曰臣国小而地狭不足以囘旋帝乃以武陵零陵桂阳属之焉】其人劲悍决烈【隋书云云颇同扬州】潇湘为洙泗【王黄州碑云云荆湖为邹鲁】形胜云阳之墟【遁甲经长沙福地云云可以避难可以隐居云阳氏古仙人也】列山氏之故墟【图经云云】三苗国之南境【同上云云】南以五岭为限【元和郡县志云云北以洞庭为界】右吞夏汭【唐飞文应诏曰云云左控荆门】邑连溪洞【帅董华表】唇齿荆雍【晋谯王承为湘州刺史元帝谓曰湘州控上流之形势据三江之防云云】依负乔岳【长沙志云云襟带重湖】居三江五湖之中【大观陞州为帅府诏云云地大物众】山川秀丽称衡湘【见后欧公送廖倚序】潇湘八景【湘山野録本朝宋迪度支工画有平沙鴈落逺浦帆归山市晴岚江天暮雪洞庭秋月潇湘夜雨烟寺晚钟渔村落照谓之八景云】土产鵩鸟【土风碑有云巴蛇食象空见于图书丨丨似鸮但闻于词赋厥草惟□兰孙杜若荃衡留夷防车出焉】兰荪【见上注】山川麓山【盛之荆州记长沙西岸有丨丨盖衡山之足又名灵峯乃岳山七十二峯之数自湘西古渡登岸夹径乔松泉涧盘绕诸峯叠秀下瞰湘江岳麓寺道林寺岳麓书院皆在此焉】湘山【在益阳洞庭之中即熊耳山相君所游处亦曰君山秦皇至丨丨祠大风不得度遂赭其山○山海经洞庭之山浮于水上下有金石丝竹之声楚怀王以四仲游山举四仲之气以为乐章○任鹄君山诗波涛四面白云木一堆青】昭山【元和志在长沙南七十里临湘水下有凝潭曰昭潭州之得名因此寰宇记昔昭王南征而不返没于此潭故曰昭潭】玉笥山【甄烈湘中记屈潭之左有丨丨丨屈平之放栖于此山而作九歌焉○舆地广记在湘阴隋于此置玉州】云阳山【在攸县即云阳之坛】云母山【在湘潭北九里列女传长沙云母服之不朽】小庐山【在益阳似九江庐山故曰丨丨丨晏类要即浮丘公上升之所上有消修寺○张敬夫诗峯势香炉直溪添峡水潺居然一兰若唤作丨丨丨】尖山【在长沙西一名土峯防云丨丨青宰相生】南岳【一名衡山在衡山县西三十里晋因山以名郡○湘中记度应斗衡位直离宫故曰丨丨又名霍山尔雅疏防与岱衡与霍皆一山有二名○南岳记衡山者朱陵之灵台太虚之寳洞上承翼轸钤縂万物故名衡山下踞离宫统摄火师故号南岳赤帝馆其岭祝融宅其阳逮于轩辕以霍二山副焉○长沙志轩翔耸防九千余丈尊卑差次七十二峯岩洞溪涧泉石之声交错于中又有数十洞十五岩三十八泉二十五溪九池九潭六源八桥九井三穿三漏此最著者七十二峯最大者五祝融紫盖云宻石廪天柱而祝融为最髙○杜甫望岳诗南岳配朱鸟秩礼自古王歘汲顿地灵鸿洞半炎方邦家用祀典在徳非馨香巡守何寂寥有虞今则亡洎吾隘世纲行迈越潇湘渴日絶壁出漾舟清光旁祝融五峰尊峯峯次低昻紫盖独不朝争长邺相望恭闻魏夫人羣仙夹翺翔有时五峯气散风如飞霜牵迫限修途未暇杖崇冈归来觊命驾沐浴休玉堂三叹问府主曷以賛我皇牲壁忍衰俗神其思降祥○刘禹锡诗东南倚葢卑维岳资柱石前当祝融居上拂朱鸟翮青结精气磅礴宣地脉还闻肤寸阴能致弥天泽○李白诗衡山苍苍入紫防下防南极老人星囘飚吹散五峯雪往往飞花落洞庭○卢肇登南岳兰若诗祝融絶顶万余层防杖攀萝步步登行到月宫霞外寺白云相伴两三僧】祝融峯【位直离宫○卢载诗五千里地望皆见七十二峯中最髙○朱元晦自上封登祝融絶顶次南轩韵衡岳千仞起祝融一峯髙羣山畏突兀犇走如曹逃我来雪月中歴览快所遭扪天滑青壁俯崩银涛所恨无十犗一掣了六鳌遄归青运宫坐对白玉毫重阁一倚徙霜风利如刀平生山水心真作货食饕明朝更清澈再往岂惮劳中宵抚世故剧如千猬毛嬉游亦何益嵗月今滔滔起望东北云茫然首空搔○又下祝融峯我来万里驾长风絶壑层云许荡胸浊酒三杯豪气朗吟飞下祝融峯】圣灯岩【在衡山之青玉坛○张敬夫诗阴壑传闻烱夜灯几人髙阁费追寻山间光景秪常事堪笑尘寰万种心○朱元晦诗神灯游夜唯闻説皓月当空不用寻个里忘言真得所便应从此正人心】金牛岗【在长沙湘中记载赤牛渡江粪金于沙中舟人迹逐至山不见乃掘地求之掘处尚存谓之丨丨丨今在城中之严福寺有裴休书堂在焉】清风峡【在岳麓寺下泉石清徼南轩有诗】朱陵洞【在衡山南岳记名大虚小有之天三十六洞天中第三】灵洞【在安化东南四十里上有石屋水防洞前三十丈前后赋诗者甚众】湘江【在长沙○罗含湘中记湘水至清深五六丈下见底了了石子如樗蒲白沙如雪霜赤岸若朝霞○长沙志涉湘千里闻渔父吟中流相和其声绵逺可听所谓汲清湘燃楚竹款乃一声山水动色此岂俗渔境界耶】洞庭湖【长沙志洞庭之水潴为七百里日月出入其中○史记黄帝南至于江登熊湘作咸池张乐于洞庭之野或题诗云湖光秋月两相和潭面无风镜未磨遥望洞庭水水翠白云槃里一青螺】青草湖【志南曰青草北曰洞庭所谓重湖○黄鲁直诗乙丑越洞庭丙寅渡青草】东湖【在长沙○戴叔伦诗偶囘丨丨东复东数声鸡唱翠防中遥知杨桞是门处似觉芙蓉无路通】湘漓【一水而背流丨犹相也丨犹离也以言湘水有所合而漓则违湘而南也湖岭之间湘水贯之无出湘之右者凢水皆会焉但以潇水合则曰潇湘以蒸水合则曰蒸湘以沅水合则曰沅湘耳】昭潭【在昭山下】屈潭【在湘阴县六十里○郦道元水经云汨水西经玉笥山又西为屈潭即罗潭也○屈原渔父篇原既放游于江潭行吟泽畔顔色憔悴曰宁赴湘流彛于江鱼腹中乃作怀沙之赋自投汨罗而死○图经今有屈原冢在江侧或谓楚人招魂葬焉又有屈大夫碑而字灭无迹矣贾谊渡湘为赋以吊原史迁亦尝经此水○荆楚嵗时记屈原以五月五日投汨罗水楚人哀之至此曰輙以竹筒贮米祭之人或梦原曰多为蛟龙所食愿以防索系角黍以投庻免此患今俗因此○韩昌黎诗猿愁鱼跃水翻波自古流传是汨罗苹藻满盘无处奠空闻渔父扣弦歌】舜溪【在衡山安上峯相传舜因陟方过此】禹溪【在云宻峯○郡守石才诗须知此溪水名著百王前】青枫浦【在浏阳县○杜子美诗辍棹丨丨丨双枫旧已摧】雷池【在祝融峯侧○刘莘老诗九千丈外云间寺一万年余石上松引手莫髙疑触斗临池母久恐兴龙○张栻丨丨观日诗云朝曦何处升彷佛认防红金钲忽涌出滉荡浮双曈乾坤豁呈露羣物光芒中谁知雷池景乃与日观同】铜官渚【在宁乡县界三十里旧志楚铸钱处杜子美有丨丨丨阻风诗】橘洲【类要在长沙西南四十里湘江中泗洲曰丨丨曰直洲曰誓洲曰白小洲江中水泛惟此不没上多美橘故名○晋永兴生此洲谚曰昭潭无底丨丨浮】骆驼觜【在浏口谚云丨丨丨圆出状元】井泉碧泉【在湘潭西南七十里澄碧如染溉田五千亩南入湘胡安国朱晦庵曾游有诗五峯胡宏创亭曰有本】学校岳麓书院【南轩张敬夫记云湘西故有藏室背陵向壑木茂而泉洁为士子肄业之地始开寳中郡守朱洞百度基创宇以待四方学者李允则来为州请于朝乞以书藏方是时山长周式以行义着祥符八年召见便殿拜国子学主簿使归教授诏以丨丨丨丨名璔赐中秘书绍兴辛亥更兵革灰烬乾道改元建安刘侯珙下车既敭蠧夷奸民俗安静郡人合辞以书院请侯竦然曰是固章圣皇帝加惠一方以风厉天下者而可废乎来半嵗而屋成某从多士往观焉曰侯之为是举也岂特使子羣居侯谈但为决科利禄计乎亦岂使子习为言语文辞之工而已乎盖欲成就人才以传道而济斯民也其传果何欤曰仁也仁人心也率性立命知天地而宰万物者也孟子曰恻隐之心仁之端也于此焉求之则不差矣尝试察吾事亲从兄应物处事是端也茍能充而达之则仁之大体岂不可得乎及其至也与天地合徳鬼神同用悠久无疆变化莫测而其则初不逺也是虽约居屏处庸何损得时行道事业满天下而亦何加于我遂书斯言以厉同志俾无忘侯之徳】文定公书院【胡公安国渡江而休于衡岳买地结庐名曰书堂十五年不出】五峯书堂【胡宏所筑在宁乡县之灵峯】城南书院【在临湘门街乃南轩先生讲学之地题扁笔势豪劲张紫防平生得意书也其间凿池以汇息泽之水本属纳氏故名纳湖○张敬夫诗积雨欣始霁清和在此时林叶既敷荣禽声亦融怡鸣泉来不穷湖风起沦漪西山卷余云逾觉秀色滋层层丛录间爱彼松栢姿青青初不改似与幽人期坐久还起来堤边足逶迤游鱼傍我行野鹤向我飞敢忘昔贤志亦复咏而归寄言山中友和我和平诗○朱元晦防云久闻敬夫城南景物之胜常恨未得往游其间今读此诗便觉风篁水月去人不逺然敬夫道学之懿为世醇儒今乃欲以笔札之工追踪前作岂其戏耶不然则敬夫之豪放奔逸与西台之温厚靓深必有能辨之者○诗云诗筒连画卷坐防复行吟想象南湖水秋来几许深】堂观敬简堂【在府治张紫防建以为燕室两壁书中庸大学中屛书顔渊问仁一章皆张自笔侍讲张栻记云盖心宰万物而敬者心之道所以生也生则万理森然而万事之纲总摄于此凢至乎吾前者吾则因其然而酬酢之也故动虽防而吾固经纬乎趋吉之先事虽大而吾处之若饮食之常此所谓居敬而行简者欤故先觉君子谓饰私智以为竒非敬也简细故而自崇非敬也非敬则是心不存而万事乖析矣可不畏欤虽然若何而能敬克其所以害敬者则敬立矣害敬莫甚于人欲自容貌辞气之间而察之天理人欲丝毫之分则敬在其中引而达之则将有常而日新日新而无穷矣○朱元晦敬简堂诗煌煌定方中农隙孟冬月君侯敞斋扉华榜新未揭我来适兹时亦有大夫苃清湘不留行晤语得超越更看雷雨势翻动龙蛇窟襟怀顿能输肝胆亦已竭老仙来何方湖海气硉矹君侯敛袂起颠越承屦袜坐人惊创见引去殊卒卒伊余不忍逝顿首愿有谒人生均秉彛天造岂停歇云何利害判所较无一髪兹焉辨不早大本恐将蹷吾言实自箴君听未宜忽○后林栗易以静香堂】湘山观【在漕防东张安国书】防阁定王台【俗传定王载米愽长安土筑台于此以望其母唐姫墓张安国名曰定王台自为书扁○朱元晦诗寂寞畨君后光华帝子来千年余故国万事只空台日月东西见湖山表里囘定知爽鸠乐莫作雍门哀】楚楼【在郡城上】清风阁【在湘潭县】归鸿阁【在浏阳县杨中立建后为祠张敬夫记】亭舘望湘亭【郑谷诗湘水似伊水湘人非故人登临独无语风桞自摇春】湘江亭【孟宾于有丨丨丨诗云独宿大中年里寺樊笼得出事无心寒山梦觉一声磬霜叶满林秋正深】风雩亭【张敬夫序云岳麓书院之南有曾丘焉于登览为旷建安刘公作亭其上以为青衿游息之地广汉张敬夫名以风雩】碧湘门【冷斋夜话黄鲁直南迁与予防于长沙留丨丨丨者一月○陶弼诗城中烟树緑波漫几万楼台树影间天濶鸟行疑没草地卑江势欲沉山】长沙驿【桞宗元有诗】三元坊【淳熈乙巳上舍释褐魁易祓丁未省元汤涛状元王容皆邦人】佛寺道林寺【在岳麓山下距善化县八里寺有四絶堂保大中马氏建谓沈师裴休笔札宋之间杜甫篇章治平间蒋永叔作记曰彼以杜诗沈书为絶吾岂敢议若夫遗欧阳询书二也杜诗三也韩诗四也此之谓四絶○杜甫岳麓山道林二寺诗玉泉之南麓山殊道林林壑争盘纡寺门髙开洞庭野殿脚挿入赤沙湖五月寒风冷佛骨六时天乐朝香炉地灵步步雪山草僧寳人人沧海珠塔刼宫墙壮丽敌香厨松道清凉俱莲花交响共命鸟金榜双逥三足乌方丈涉海费时节圃寻河知有无暮年且喜经行近春日兼防暄暖扶飘然斑白身奚适旁此烟霞茅可诛桃源人家易制度橘洲田土仍膏腴潭府邑中甚淳古太守庭内不喧呼昔遭衰世皆晦迹今幸乐国养防躯依止老宿亦未晚富贵功名焉足图乆为野客寻幽惯细学何颙免兴孤一重一掩吾肺腑山鸟山花吾友于宋公放逐曾题壁物色分留与老夫○韩愈陪杜侍御游湘西寺诗长沙千里平胜地犹在险况当江濶处斗起势匪渐深林髙玲珑青山上琬琰路穷台殿辟佛事焕且俨剖竹走源泉开廊架崖广又云客堂喜空凉华榻有清簟涧蔬煑蒿芹水果剥菱芡又云小楼黒无月渔火灿星防夜风一何喧杉桧屡磨飐犹疑在波涛怵惕梦成魇静思屈原沈逺忆贾谊贬椒兰争妬忌綘灌其防謟谁令悲生膓坐使泪盈脸翻飞乏羽翼指摘困瑕玷珥貂藩维重政化类分陜礼贤道何优奉己事苦俭大厦栋方隆巨川楫行剡经营诚少暇游宴固已歉旅程愧淹留徂嵗嗟荏苒平生每多感柔翰遇频染展转岭猿鸣曙烟青焰焰○崔班诗临湘之滨麓之隅西有松寺东岸无松风十里摆不断竹泉防入于僧厨宏梁大栋何足贵山寺难有山泉俱四时唯夏不敢入烛龙安敢停斯须逺公池上种何物碧罗扇底红鳞鱼香阁朝鸣大法鼓天宫夜转三乗书野花市井裁不着山鸡饮啄声相呼金鉴僧回步步影石盆水溅聫聫珠北临髙处日正午举手欲摸黄金乌遥江大船小于叶逺村杂树齐如蔬潭州城郭在何处东边一片青模糊今来古往人满地劳生未了归丘墟长乡之门久寂寞五言七字夸规模我吟杜诗清入骨灌顶何必须醍醐白日不照来阳县皇天厄死饥寒躯明珠大贝采欲尽蚌蛤空满赤沙湖今我题诗亦无味怀贤览古城长吁不如兴罢过江去已有好月明归途○韦蟾诗石门逈接苍梧野愁色阴深二妃寡广殿崔嵬万壑间长廊诘曲千岩下静听林飞念佛鸟细看壁画防经马暖日斜明防蝀梁湿烟散羃鸳鸯瓦北方部落檀香塑西园文书贝叶写壤栏迸竹醉好题窄路垂防困堪把沈裴笔力鬭雄壮宋杜词源两风雅他方居士来施齐彼岸上人投结夏悲我未离扰扰徒劝我休学悠悠者何时得与刘遗民同入东林逺公社○裴説诗独立凭危栏髙低落照间寺分一派水僧鎻半房山对面浮生隔垂到老闻烟云与尘土寸步不相闗】岳麓寺【在山上百余级乃至今名惠光寺下有李邕麓山寺碑晋杉庵世传晋太尉陶防手植今存者七八株其围三丈中空空如庵絶顶有道乡台昔邹道乡谪新州道过潭潭守温益下逐客之令逆旅之人不敢舍夜渡湘江湘西琳禅师公乡人以火迎之公赠诗八年之中三往囘道人一意金石开非闗桑梓有分好自是针水无嫌猜焚香説了四句偈把手直上千尺台洞庭青草不我隔东呉可归归去来浩字志完为右正言因论元符事贬○沈传师诗承明年老輙自论乞得湘守东南奔为问富国富山水青嶂逦迤僧家园含香珥笔皆眷旧谦挹自忘台省尊不令执简亭馆直许携手游山樊忽惊列岫晚来逼朔雪洗尽烟岚昏碧波逥屿三山转丹槛缭郭千艘屯华镳蹀徇□步大斾防错辉松门樛枝竞鸷龙蛇势折干不灭风霆防相重古殿倚岩腹别引新径萦云根目伤平楚虞帝魂情多思逺聊开樽危弦细管逐歌飏画鼓绣靴随节翻锵金七言陵老杜入木八法蟠髙轩嗟余潦倒久不利忍复感激论元元○罗隐春日湘中题僧院蟾宫虎穴两皆休来凭危栏送逺愁多事林莺迁谩语薄情边鴈不逥头春融只恐乾坤醉水濶深知世界浮欲共髙僧话心迹野花荒草奈相尤○刘长卿自道林寺西入石路至麓山寺过法崇禅师故居诗山僧侯谷口石路扫莓苔深入泉源去遥从树杪囘香随青霭散钟过白云来野雪空斋掩岚风古殿开桂寒知自松老问谁栽惆怅湘江上何人更渡杯】大潙寺【在宁乡西百五十里唐元和中司马头陁开山】上封寺【在祝融之絶顶早秋已氷夏亦夹衣木之髙大者不过七八尺谓之矮松上有雷池题咏甚多】祠庙文帝庙【在湘西汉景帝三年置】定王庙【在长沙东北一里】南岳庙【在衡山西三十里南岳记南宫四面险絶无得至者汉武帝移于霍山隋文帝移于今所○韩愈谒衡岳庙遂宿南岳寺题门楼诗五岳登秩皆三公四方环镇嵩居中火维地荒足妖怪天假神物专其雄喷云泄雾藏半腹虽有絶顶谁能穷我来正逢秋雨节阴气晦昧无清风潜心黙祷若有应岂非正直能感通湏臾静扫众峯出仰见突兀撑青空紫盖连延接天柱石廪腾掷堆祝融森然魄动下马拜松栢一径趍灵宫粉墙丹桂动光彩鬼物图画填青红升堦伛偻荐脯酒欲以菲薄明其衷庙令老人识神意盱睢侦伺能鞠躬手持杯珓导我掷云此最吉余难同窜遂蛮荒幸不死衣食才足甘长终侯王将相望久絶神纵欲福难为功夜投佛寺上髙阁星月掩映云瞳胧猿鸣钟动不知曙杲杲寒日生于东○范至能骖鸾记衡山县西望岳山岧嵬半空湘中山既皆冈阜迤逦至岳山乃独雄尊特起若众山逊其髙寒者八日入南岳半道憇食望云亭夹路古松三十里至岳市宿衡岳寺岳市者环庙皆市区江浙川广众货之所聚生人所须无不有既憧憧往来则汚秽喧杂盗贼亡命多隐其间或期防约结于此官置巡检司焉南岳庙四河各有角楼两庑士偶仗卫皆取则帝所正殿独一神座监庙与礼直官日上香火后殿乃与后并处湖南马氏所植古松满庭殿后东西北三廊壁画后宫武洞清所作绍兴二十五年火殿上乃焼后廊壁本不圮官不时覆防渐为风雨所坏帅司亟遣众工摸搨新庙成用摸本更画虽不复武氏笔法然位置意象十存七八自宴乐优戯琴博图书弋钓纫织下至捣练汲井凢宫中四时行乐作务粲然毕陈良工运思苦心有如此者朶殿父画嫔御上直奁香篝衣之事尤为精研庙吏常鐍后宫门非命官盛服毋得擅入】黄陵庙【在湘阴北八十里韩愈作庙碑云湘旁有庙曰黄陵自前古立以祠尧之二女舜二妃者庭有古碑乃晋太康九年其额曰虞帝二妃之碑○李白诗洞庭西望楚江分水尽天南不见云日落长沙秋色逺不知何处吊湘君○许浑诗九疑望断几千载班竹泪防今更多】三闾大夫庙【在湘阴之罗洲名忠防侯○戴叔伦诗沅湘流不尽屈子怨何深日暮秋风起萧萧枫树林】贾谊庙【在长沙南六里即谊故宅有井上圆下方有局脚石床犹存】古迹邺侯书堂【唐李泌当肃宗时崔圆李辅国疾之泌畏祸愿隠衡山有诏赐隠士服为治室庐】戴氏堂【桞宗元记云农公刺潭三年因东泉为池环之九里丘陵林麓距其涯坻岛洲渚交其中其岸之突而出者水萦之苦玦焉池之胜于是为最公曰是非离世乐道者不宜有此卒授宾客之选者谯国戴氏曰简为堂而令居之堂成而胜益竒望之若连舻縻舰与波上下就之颠倒万物辽濶眇忽树之松栢杉槠被之菱芡芙蕖鬰然而阴粲然而荣凢观望浮游之美专于戴氏矣戴氏以文行累为连率所实礼贡之泽宫而志不愿仕与人交取其退逊受诸侯之宠不以自大其离世欤好孔氏书旁及庄文莫不縂统以至虚为极得受益之道其乐道欤贤者之举也必以类当农之选而专兹地之胜岂易得哉地虽胜得人焉而居之则山若増而髙水若辟而广堂不待饰而已奂矣戴氏以泉池为宅居以云物为朋从摅幽粹日与之娱则行宜益髙文宜益峻以道宜懋交相賛者也既硕其内又扬于时吾惧其离世之志不果矣君子谓农公刺潭得其政为东池得其胜授之得其人岂非动而时中者欤于戴氏堂也见公之徳故不可以不记】文昭园【在济川门外兴国间何承矩守园吏云昔属马家今归赵氏因闻提壶有感作诗云马家公子好楼台凿破青山碧沼开啼鸟不知人事变数声犹傍水边来】长沙土风碑【张谓铭并序天文长沙一星在轸四星之侧上为辰象下为郡县遁甲所谓沙土之地云阳之墟可以长往可以隠居者焉其山麓山其水湘水其畜宜鸟兽其谷宜秔稻厥草惟繇杜若荃蘅留荑防车出焉厥木惟乔椅桐桂柽贞松文梓生焉篠簜婵娟于原野碔砆昭曜于崖谷昔熊绎始在此地番君因之而后定王国至汉道陵迟董卓狼顾文台以三湘之众绩着勤王梁朝覆没侯景虎视僧辨以一州之人勲成定国桓文之举亦何加焉至于致礼旧君请尸归葬桓氏之子可谓忠也殒身强冦有死无辱尹氏之女可谓贞也轼蔡邓之宅足以厚儒风表古初之坟足以敦素行齐鲁之俗其何逺哉巨唐八叶元圣六载正言待罪湘东郡临江湖大抵卑湿修短疵疠未违天常而云家有重膇之人乡无班白之老谈者之过也此边岭瘴大抵炎热寒暑晦明未愆时序而云秋有赫曦之日冬无凛冽之气传之者差也巴蛇食象空见于图书鵩鸟似鸮但闻于词赋则知前古之善恶凡今之毁誉焉可为信哉因徴故老之言用纪仙山之石辞曰舜去黄屋于焉巡游逢逢夷于焉滞留五岭南指三湘北流隣聨沧浪边遥岣嵝湘山之下青青众草有蕙有兰在江之岛烟雨防波澜浩浩不采不撷弃捐逺道湘山之上青青众木有栝有松在岩之麓风霜凄凄柯叶沃沃不攘不栋老朽空谷陆有玉璞水有珠胎隋侯云卞卞氏不来湘云莽苍湘月徘徊贞石纪事层城之隈】名宦贾谊【汉文帝时谪为长沙王太傅谊在长沙三年有鵩飞入谊舍谊以长沙卑湿自恐寿命不永作赋以自广】谢朓【齐武帝时有忝役湘州与吏民别诗】禇遂良【唐髙宗时以争立后迁潭州都督】杨凭【韩愈作荆潭裴垍杨凭倡和序从事有云愈以荆潭酬唱诗者愈既受以卒业因仰而言曰夫和平之音淡薄而愁思之声要妙讙愉之辞难工而穷苦之言易好也是故文章之作常于羇旅草野至若王公贵人气满志得非性能好之则不暇以为今公开镇蛮荆统郡惟九常侍杨公领湖南之壌地二千里徳刑之政益勤爵禄之报两崇乃能崇志乎诗书寓辞乎咏歌往复循环有唱斯和搜竒抉怪雕镂文字与违布里闾憔悴专一之士较其毫厘分寸铿锵金石幽感鬼神信所谓材全而能钜者也两府之从事与部属之外属而和之茍在编者咸可观也宜乎施之乐章纪诸册书从事曰所言是矣告于公书以为荆潭唱和序】沈传师【自中舍除刺史】杨仪之　　　【杨仪之支使归湖南序今中丞之在朝愈日侍于门下其来镇兹土也有问湖南之宾客者愈曰知其客可以知其主者宣州也知其主可以信其客者湖南也去年冬奉诏为邑于阳山然后得谒湖南之宾客于幙下于是知前之信之也不失矣及仪之之来也闻其言而见其行则向之所谓羣与博者于吾何先后焉仪之智足以造谋材足以立事忠足以勤上惠足以存下而又侈之以诗书六艺之学充圣人之徳音以成其文而辅其质宜乎从事于是府而流声实于天朝也夫乐道人之善以勤其归者乃吾之心也谓我为邑长于斯而媚夫人云者不知言者也工乎诗者歌以系之】皇朝冦凖【以工侍知】张咏【知益阳县】唐介【湘山野录潭州籍一巨贾皆明珠太守而下悉轻其估以自售时介为倅偶分珠狱奏方入　仁宗谓近臣曰唐介必不肯买果然】赵抃【为武安节度推官有伪造印者以疑谳之得免死】赵宏【曽子固送行序云荆民与蛮合为冦潭傍数州被其害天子宰相以潭重镇守臣不胜任为改用人又不胜复改之守至上书乞益兵诏与抚兵三百天水赵君希道寔防以往希道雅与予接间过予道潭之事予曰潭山川甲兵如何食几何贼众寡强弱如何予不能知能知者书书之载若潭之事多或合数道之兵以数万卒絶山谷而进其势非不众且健也然而卒殱焉者多矣或单车独行防可以无事龚遂张纲祝良之类是也义信不足以致之虽合数道之兵以卒数万卒殱焉适重冦耳致平耶杨旻裴行立之类是也则兵不能致平致平者在太守身耳明也前之守也果能此天子宰相乌用易之必易之为前之守者不能此也今往者复曰请益兵何其与书之云云者异耶予忧潭民之重困也冦之益张也往时潭吏与旁近郡靳力胜贼者暴骸者戮降者有之今之往者将特不为是而已耶抑犹不免乎为是也天子宰相任之之意其然耶潭守近侍臣使抚觇潭者吏御史博士相望为我谂其贤者曰今之言古书往往曰迃然书之事乃已试者也师已试而施诸治与时人之自用孰为得失耶愚言傥可以平潭之患今虽细然大中祥符之间南方之忧常剧矣夫岂阶于大哉为近臣郎吏御史博士者独得而不思也耶希道固喜事者因其行遂次第其语以送之】杨时【张敬夫归鸿阁记云浏阳实潭之属邑公尝辱为之宰嵗饥廪以振民而部使者以催科不给罪公公之徳于民多矣】刘珙【知潭州一新岳麓书院】张孝祥【以集撰知】周必大【以少保判】朱熹【以秘撰知】人物屈平【字原○楚词云屈原既放游于江潭行吟泽畔顔色憔悴形容枯槁渔父见而问之曰子非三闾大夫欤何故至于斯屈原曰世人皆浊我独清众人皆醉我独醒是以见放渔父曰圣人不凝滞于物而能与世推移举世皆浊何不滑其泥而扬其波众人皆醉何不餔其糟而歠其醨何故深思髙举自令放为屈原曰吾闻新沐者必弹冠新浴者必振衣安能以身之察察受物之汶汶者乎宁赴湘流葬于江鱼腹中安能以浩浩之白防世俗之尘埃乎渔父莞尔而笑鼓枻而去乃歌曰沧浪之水清兮可以濯我缨沧浪之水浊兮可以濯我足遂去不复与言○贾谊吊屈原赋恭承嘉惠兮竢罪长沙仄闻屈原兮自湛汨罗造托湘流兮敬吊先生遭世罔极兮乃殒厥身乌虖哀哉兮逢时不祥鸾鳯伏窜兮鸱鸮翺翔阘茸尊显兮谗谀得志贤圣逆曵兮方正倒植谓随夷溷兮谓跖蹻廉莫邪为钝兮铭刀为铦于嗟黙黙生之无故兮干弃周鼎寳康瓠兮腾驾罢牛骖蹇驴兮骥垂两耳服盐车兮章甫荐屦渐不可乆兮嗟若先生独罹此咎兮谇曰已矣国其莫吾知兮子独抑欝其谁语鳯飘飘其髙逝兮夫固自引而逺去袭九渊之神龙兮沕渊潜以自珍偭枭獭以隠处兮夫岂从虾与蛭螾所贵圣之神徳兮逺浊世以自藏使麒麟可系而羁兮岂云异夫犬羊般纷纷其离此邮兮亦夫子之故也歴九州而相其君兮何必怀此都也鳯凰翔于千仞兮览徳辉而下之见细徳之险防兮遥矰击而去之彼寻常之汚渎兮岂容吞舟之鱼横江湖之鳣鲸兮固将制于蝼螘○朱元晦楚词序原之为人其志行虽或过于中庸而不可以为法然皆出于忠君爱国之诚心原之为书其辞防虽或流于跌宕怪神怨怼激而不可以为训然皆生于缱绻恻怛不能自已之至意虽其不知学于北方以求周公仲尼之道而独驰骋于变风变雅之末流以故醇儒庄士或羞称之然使世之放臣屏子怨妻去妇抆泪讴吟于下而所天者幸而听之则于彼此之间天理民彛之善岂不足以交有所而増夫三纲五常之重此予所以每有味于其言而不敢直以词人之赋视之也】蒋琬【湘乡人为广都长诸葛亮常曰琬社稷之器非百里才】欧阳询【临湘人为太子率更令子通夏官尚书父子俱善书号大小欧阳体】皇朝廖倚【欧阳永叔送廖倚归衡山序元气之融结为山川山川之秀丽称衡湘其蒸为云霓其生为梓人居其间得之为俊杰秀才生于衡山之阳而秀丽之精英者得之尤多故其文则云霓其材则梓始以进士举于有司不中遂游公卿间所至皆虚舘设席争以礼下之今永兴太原公雅识沉正器君尤深其初镇秦川也请君与俱行遂趍凾闗以览秦都则西方士君子得以承望乎风采矣凢居秦几嵗而东将过京师以归予尝以上计吏客中都识君于文逵辱之以益友当君之西也获饯于国门及夫斯来又相见于洛道语故旧数日乃行夫山川固能产异物而不能畜之者诚有利其用者尔今君之行也余疑夫不能久蓄于衡山之阿也】胡安国【建人寓居南岳之下着春秋传有子曰寅曰宏曰宁】胡寅【尝着读史管见号致堂先生】胡宏【尝见杨中立于京师又从侯师圣于荆门居五峯之下余二十年】张浚【字徳逺广汉人寓世长沙封魏公号紫岩○朱元晦拜墓下有诗云衡山何巍巍湘流方汤汤我公独何往劒履在此堂念昔中兴初孽竪倒冠裳公时首建议自此扶三纲精忠贯宸极孤坟磨穹苍元戎二十万一旦先啓行西征奠梁益南辕抚江湘上心既豫附国威亦张皇缟素哭新宫哀声连万方强敌闻裭魄经营乆彷徨玉帛骤往来士马且伏藏公谋适不用拱手迁南荒白首复来归髪短丹心长拳拳冀感格汲汲勤修攘天命竟难谌人事亦靡常悠然谢台鼎骑龙白云乡坐令此空山名与日月彰】张栻【浚之子号南轩先生○朱元晦尝为之賛曰广仁义之端至于可以弥六合谨义利之辨至于可以折秋毫拳拳乎其致主之勤汲汲乎其干父之劳仡仡乎其信道之笃卓卓乎其立心之髙知之者识其春风沂水之乐不知者以为湖海一世之豪彼其休山立之姿既与其不可传者死矣观于此者尚有以卜其见伊吕而失萧曹耶】题咏夜醉长沙酒【唐杜甫诗云云晓行湘水春岸花飞送客樯燕语留人】风壤带三苗【杜甫诗云山兼五岭云云】秋晚岳増翠【杜甫诗曰云云风髙湖卷波】衡霍生春草【杜甫诗云云潭湘共海浮】两边枫作岸【张九龄诗征鞍穷郢路归棹入湘流云云处橘为洲】楚岫干峰碧【韦昭寄杜甫诗云云湘潭一叶黄】洞庭值秋晚【韩愈送李正字归湖南诗长沙入楚深云云人随鸿鴈少江共蒹葭逺】云水洞庭寛【张祐送韦整尉长沙诗逺逺长沙去怜君利一官风防彭蠡疾云云木客提蔬束江乌接饭凡莫言卑湿地未必乏新欢】水溢洞庭湖【贾至送王员外赴长沙诗携手登临处巴陵天一隅春生云梦泽云云共叹虞翻枉同悲阮籍途长沙旧卑湿今占不应殊】云日楚天暮【贾至送长沙韦明府之任诗秋入长沙县萧条旅宦心烟波连桂水官舍映枫林云云沙汀白露深遥知讼庭里佳政在鸣琴】江烟作夕岚【戎昱送张秀才之长沙诗君向长沙去长沙仆旧谙虽云桂岭北终是洞庭南山霭生朝云云松醪能醉客慎勿滞湘潭】潭府邑中甚淳古【杜甫诗云云】便领吴王第一州【郭獬送吴中复诗初登西汉文章府云云绕郭白云衡岳近满帆明月洞庭秋】
