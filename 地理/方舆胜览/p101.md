<!-- { "loadSidebar": true } -->
　　事要郡名临贺【舆地广记云临水西流右合贺水县对二水之防故以临贺为名】风俗俗重鸡卜【寰宇记俗重鬼尝以鸡骨卜】架木为巢【同上俗多云云以避瘴气所居谓之栅】好吹匏笙【同上莭防则鸣铜鼔云云俚人则筋竹为箭以叶羽之名曰圭黎】民少瘴疠【圗经气候稍近湖外山清水秀云云】民不饥寒【同上云州二十里深山大泽间多猺人所居丨俗耕种虽无资积亦丨丨丨】士知为学【同上贺之为州云云民知力田虽溪洞蛮猺亦皆委顺服従无剽敓之患】鴈塔有人【同上自咸平三年欧阳陟登科之后题名雁塔时有其人】形胜崇山峻岭【裴氏记自九疑之南云云髙排霄汉绵亘数百里皆贺之境也】山清水秀【见上】山川甑山【在州西五里旧名幽山唐李郃出守山有新烟覆其上因名】橘山【在临贺东二十里其山七十一峯多橘株】秦山【在冨川县西百八十里北连道州荆州记昔孙权时此山夜雷暴震开为六洞○陈去非有逰秦山诗】桂山【在徃岭县东北十三里山多桂竹东接连北接道】白云山【去冨川县五十里乃丹霞福地】银殿山【去富川县百五十里旧冯乗县山上常有白云故名】萌渚峤【元和志在冯乗县北一百三十里即五岭之第四也按今州与道州华县分界于此峤之上】临水【源出旧冯乗县西北灵山下南流至县界】贺水【源出冨川县地名石龙亘郡城合桂岭水至三江口谓贺江梧江封江也】橘水【出橘山合贺江】桂水【顺流至州城东南合于贺江】富江【在冨川县西四十里南入昭州】灶溪水【在冨川西五十里相传天师炼丹取此水故名】亭阁荔枝亭【在郡治谭良佐建】清音阁【在城西五里佛寺之西有瀑布岩故名】名宦李郃【唐文宗时举贤良刘蕡对防极言宦官考官不敢取郃曰刘蕡不第我軰登科能无厚顔乃上防言臣所对不及蕡逺甚内懐愧耻乞囬所授以旌蕡直帝不纳中人深疾蕡诬贬彬州司尹郃遂出知贺州为政有声闻见李时亮古碑摠录】皇朝岳飞【神武军副都统绍兴初曹成再入贺州飞引兵击成大破之】名贤范祖禹【绍兴初言者论所修寔录诬诋又论乳媪事以为离间两宫贬贺州移賔州再移化州卒】吕居仁【避地于此】陈与义【避地于此】题咏罅开蛮俗合【陶弼桂岭诗云舍辔歴天险身疑出鸟羣云云脊尽瘴江分】贺州城西丹甑山【郭功父诗云云一亭遥挿紫云间龙墀譲防名犹在鹤驭凌风去不还善政再来应瑞物胜逰安得伴酡顔元戎词翰镌金玉千古长如碧涧潺】
　　四六【明峤遐陬　　兹剖竹符贺江古郡　　乃依桂岭】
　　【龙墀逊第未闻贤守之髙风　甑山盛事偹陈郭功父之诗虎帐论功尚想元戎之妙畧　秦洞胜逰尚访陈简斋之迹】
　　化州【石龙　吴川石城】
　　建置沿革【禹贡职方所不载五岭之外古越地牵牛婺女之分野秦属象郡汉为合浦郡髙凉县之地髙凉县在今髙州界吴孙权立髙凉郡又立髙兴郡梁因之仍置罗州唐以髙州之石龙吴川二县置罗州又于石龙县置南石州寻改南石州为辩州改罗州曰招义郡辩州曰陵水郡皇朝废罗州入辩州又改辩州曰化州中兴复置石城今领县三治石龙】
　　事要郡名陵水罗川风俗其俗信鬼【圗经云云好滛祠】无复文身防髪【同上夷俗悉是左袵今士民被礼逊之教颇衣冠相尚虽贱亦襟袵云云之旧】形胜大海环其南【同上】三江绕其东北【同上云云濵海数郡惟此地炎风不蒸三水绕城以泄岚瘴民少痁疫】境多土山【同上云云无甚峻岭】山川东山【起髙凉拱于州治之左】南山【起雷阳拱于州治之右有龙母庙】丽山【在古干水县东北二十里】帽子山【山在石龙县之南五里】大海【东去吴川县四里】陵水【寰宇记在石龙县源出容州界防罗水合流】罗水【在废陵罗县西北五里自覊縻禺州罗辩县界南流下合陵水州治在陵罗二水之间隂阳家谓其得浮龟之形】零烈水【在废县南三十里源出亷江入大江】堂亭清心堂【在治州】归鸿亭【在龙母山之巅淳熈辛丑冦平取归民安集之义】名宦皇朝李丹【绍兴初为守有甃城之绩】廖颙【为守麦鈇之扰有招谕之功】人物杨思勉【石城人唐元宪朝尝平诸蛮见唐本传】名贤范祖禹【绍圣初言者论祖禹朋附司马光永州安置再贬贺州移賔州又移化州卒窆之南山后归焉】沈长卿【先是绍兴戊午李光自洪州召归长卿以启贺之云缙绅兢守和亲甘出娄钦之下防夷狄难以信结孰虞吐蕃之刼盟与其竭四海以奉豺狼之欢何至辱万乗而下穹庐之拜至绍兴甲戌通判常州以吟诗谪化州】莫伋【湖州人自号月湖绍兴间谪居于此】题咏罗川帯郭古南州【郡守诗云云陵水环城小庾楼云淡青林无过雁雨涵丹荔集鸣鸠叨荣铜竹三经夏劝课农桑屡有秋好趂湍流下吴防章防无栁系归舟】
　　四六【防恩黼扆　　农桑粗足　　越居五岭之外分牧罗川　　狱讼亦稀　　近临二水之间自唐丗人才已盛偹见平蛮　虽周职方之不载越在炎陬至皇朝郡县更新足知向化　然唐郡治之屡迁颇称善地】











　　方舆胜覧卷四十一
　　钦定四库全书
　　方舆胜覧卷四十二　　　　宋　祝穆　撰
　　髙州【电白　信宜茂名】
　　建置沿革【古越地牵牛婺女之分野星纪之次秦属南海郡汉武帝平南越置合浦郡今州即汉合浦郡之髙凉县地吴孙权立髙凉郡又立髙兴郡梁讨平俚洞置髙州隋为髙凉郡唐复置髙州移州治于旧州南三十里电白县界置皇朝废髙州入窦州寻复置髙州今领县三治电白】
　　事要郡名髙凉【投荒録土厚而山环绕髙而稍凉因以名焉○旧经有云一日常具四时天气至三伏间反无畏暑命名似不茍然郡境自有髙凉山昔人名郡或取诸此】风俗民尚简俭【圗经云云易于取足】祭鬼祈福【元城先生曰此间饮食粗足絶无医药土人遇疾惟祭鬼以祈福】多燠少寒【圗经郡防丛山之中去海百里四时之候云云春冬遇雨差冻顷刻日出复如四五月】号为瘴乡【同上五岭之南云云谚曰髙窦雷化説着也怕】椎髻跣足【寰宇记云谷熟时里闬同取戌日为腊男女盛服椎髻跣足聚防作歌悉以髙栏为居号曰干防三日一市】形胜依山为郡【旧经郡不濵海云云】去海百里【同上】土产树石屏【洪景严记云祁阳石借人力磨治此即混然天成畧无斧凿一迹】山川寳山【在州治之后去城二里创登髙亭于上为一郡登临胜处】髙凉山【在郡西四十里羣山森然盛夏如秋因名】铜鱼山【与郡治对頼仙翁风土歌一条丁水铜鱼塞三十年来旧相识】龙湫山【在电白县东二十里一泉出岩石之下四时常涌有坎甚深相传有龙伏其间名曰龙湫井每遇嵗旱乡民相率祭于井上因以竹木刺之则雷雨立至因以立庙以为祈祷之地】大海【在平定县界东百里】髙源水【在信宜县西北源出髙源岭入茂名县界】名宦冯盎【祖冯业燕人浮海奔宋居新防自业至孙融丗为罗州刺史融子寳为髙凉太守聘蛮酋洗氏之女为妇李迁仕反洗氏击定之孙盎隋仁夀初为宋唐今潮成等五州獠叛诏盎击平之后以地降髙祖授以髙州总管洗氏封谯国夫人又封灵顺诚敬夫人有庙】皇朝杜介之【琼州人为髙州司法李光有诗赠曰南极当老人及见九代孙君生古崖州气质清且温今年八十二颇觉行步奔白髪映红顔疑是羲皇人】名贤刘安世【号元城先生安置英州移髙凉】题咏岭外向潘州【唐诗纪事李眀逺谪为潘州司马潘州今属髙州诗云北鸟飞不到南人谁去逰天涯浮瘴水云云】
　　四六【地髙而凉　　在天一涯　　虽居炎瘴之乡民朴而俭　　去海百里　　乃是髙凉之境冯将军之故封是为古郡　　考禹贡之分疆固非侯服刘元城之寓处宜有秀民　　稽唐诗之纪事是谓潘州】
　　容州【普宁　北流陆川】
　　建置沿革【古越州其次星纪其星牵牛秦开五岭置南海桂林象郡汉置合浦郡属交趾今州即合浦县地宋立南流郡属越州隋为合浦永平二郡地唐于今州理北置铜州即合浦之北流县永平之普寕县也又改铜州为容州以州西帯铜山囙以为名改普寕郡置容州管内安抚使初唐岭南旧五管广桂邕容安南皆岭南节度自蔡京制置岭南始奏以广州为东道邕州为西道又割容管藤严二州邕管又置寕逺军于容州国朝因之初王拱辰请放唐制益以东路之潮西路之邕容各为总制与桂广为五管不果行中兴以来陞寕逺军今领县三治普寕县】
