<!-- { "loadSidebar": true } -->
　　事要郡名呉兴　苕溪【在乌程县南五十歩两岸多生芦苇故曰丨丨】霅川【九域志霅溪四水合为一溪自清源门入曰苕溪其溪浊自定安门入曰霅溪其流清余不溪出天目山前溪出铜岘山旧经谓霅者四水激射之声其説误矣】笠泽【在州东二十二里又名具区薮】风俗人性敏柔而惠【三朝国史志云云尚浮屠之教】奢靡而亡积聚【同上云云急于图利竒巧之技出焉】寡求而不争【苏子瞻墨妙亭记呉兴自东晋为善地号为山水清逺其民足于鱼稻蒲莲之利云云賔客非特有事于其地者不至焉故凢守郡者率以风流啸咏投壶饮酒为事】形胜江表大郡【顾况壁记云云呉兴为一夏属扬州秦属防稽汉属呉郡呉为呉兴郡其野星纪其薮具区其贡橘抽纎缟茶纻其英灵所诞山泽所通舟车所防物土所产雄于楚越虽临淄之富不若也其冠簮之盛汉晋以来敌天下三分之一】山水清逺【见上注】土沃候清【李方直白苹堂记呉江之南震泽之隂曰湖州幅员千里棊布九邑弁山屈盘而为之镇五溪丛流以导其气其土沃其清其人夀其风信实】土产太湖石【白居易太湖石记古之逹人皆有所嗜晏先生嗜书嵇中散嗜琴靖节先生嗜酒今丞相竒章公嗜石石无文无声无臭无味与三物不同而公嗜之何也众皆恠之走独知之昔故友李生名约有云茍适吾意其用则多诚哉是言适意而已公之所嗜可知之矣公以司徒保厘河雒治家无珍产奉身无长物惟东城置一第南郭营一墅精葺宫宇慎择賔客性不茍合居常寡徒游息之时与石为伍石有族聚太湖为甲罗浮天竺之徒次焉今公之所嗜者甲也先是公之僚吏多镇守江湖知公之心惟石是好乃钩深致逺献瑰纳竒四五年间累累而至公于此物独不亷让东第南墅列而置之富哉石乎厥状非一有盘坳秀出如灵邱鲜云者有端俨挺立如真官神人者有缜润削成如珪瓉者有亷棱鋭刿如剑防者又有如虬如鳯若跧若动将翔将踊如鬼如兽若行若骤将竦将闘风烈晦之夕洞穴开皑若欱云歕雷嶷嶷然有可望而畏之者烟霁景丽之旦岩防霮防若拂岚扑黛霭霭然有可狎而翫之者昬晓之交名状不可撮要而言则三山五岳百洞千壑覼缕簇缩尽在其中百仞一拳千里一瞬坐而得之此所以为公适意之用也与公廹观熟察相顾而言岂造物者有意于其间乎将胚腪凝结偶然成功乎然而自一成不变已来不知几千万年或委海隅或沦湖底髙者仅数仞重者殆千钧一旦不鞭而来无胫而至争竒骋恠为公眼中之物公又待之如賔友亲之如贤哲重之如寳玉爱之如儿孙不知精意有所召耶将尤物有所归耶孰不为而来耶必有以也石有大小其数四等以甲乙丙丁品之每品有上中下各刻于石隂曰牛氏石甲之上丙之中乙之下噫是石也百千载后散在天壤之内转徙隐见谁复知之欲使将来与我同好者覩斯石览斯文知公之嗜石之自】紫笋茶【见顾渚注】金虀玉脍【苏子瞻尝云呉兴庖人斫松江鲈鲙土人谓之丨丨丨丨○司马君实送张伯镇知湖州诗江外饶佳郡呉兴天下稀莼羮紫丝滑鲈鲙雪花肥】乌程美酒【呉兴新録秦时程林乌巾二家以酿美酒因得其名】山川何山【在乌程县亦曰金盖山○苏子美游霅上何山诗今古丨丨是胜游乱峯萦转绕沧洲烟含老树明还防石碍飞泉咽复流徧岭烟霞迷俗客一溪风雨送归舟自嗟尘土先衰老底事孤僧亦白头】卞山【亦曰弁山上有龙池○苏子瞻和章湖州霅水未浑缨可濯弁峯初见眼应明】杼峯【在乌程南三十里昔夏后杼南游之所顔真卿于此起三癸亭陆羽释皎然皆有诗】毗山【在乌程县东北九里○梁呉均和桞恽丨丨亭诗平湖旷复逺髙树峻而危】升山【王逸少为太守尝升此山顾谓賔客曰百年之后谁知王逸少与诸卿游此乎】岘山【在州南五里唐李相适之为别驾有石酒罇在焉○葛立之诗话云羊叔子镇襄阳尝与从事邹湛登丨丨慨然有泯没无闻之叹丨丨亦因是以传古今名贤赋咏多矣呉兴丨丨去城三里有李适之洼樽在焉苏子瞻守呉兴日尝登此山有诗云苕水如汉水鳞鳞鸭头青呉兴胜襄阳万瓦浮青冥我非羊叔子愧此丨丨亭悲伤意此同岁月如流星湛辈何足道当以德自铭东阳岘山去东阳县亦三里旧名三邱山宋殷仲文素有时望自谓必登台辅忽除东阳太守意甚不乐尝登此山怅然流涕郡人爱之如襄阳之于叔子因名丨丨二峯相峙有东峙西岘唐寳歴中县令于兴宗结亭其下名曰涵碧刘禹锡有诗云新开潭洞疑仙府逺防丹青到雍州即其所也】三山【在归安县西南八十三里呉兴记在太湖中白波四合三防黛色○陆士龙诗我家五湖隂君住三山阳】天目山【在安吉南七十五里上有两池故名遯斋闲览云昔有登此山者遇暑雨见云雾皆在山腰雷似婴儿声】西塞山【即慈湖镇道山矶详见张志和注】茶山【在长兴县西产紫笋茶○杜牧茶山诗山实东呉秀茶称瑞草魁剖符虽俗吏脩贡亦仙才溪尽停蛮棹旗张卓翠苔重游难自尅俛首入尘埃】五湖【在乌程县详见平江】太湖【在长兴东占湖常宣苏四州之境】白苹洲【在霅溪东梁桞恽诗汀州采白苹日暮江南春】顾渚【在长兴西北即水口镇唐置贡茶院于此张元之铭云昔呉夫差顾其渚次平衍可为都邑故名】箬水【在呉兴县南有上箬下箬惟下丨丨酿酒醇美○刘禹锡诗骆驼桥上春风起鹦鹉杯中丨丨香】前溪【在武康县西唐于兢云即南朝习乐之所○崔颢诗舞爱丨丨妙歌怜子夜长】罨画溪【在武康县西八里花时游人常竞集于此溪半有丨丨亭在焉唐郑谷有诗见后】霅溪【杨廷秀过霅川大溪诗菰蒲际天青无邉只堪莲荡不堪田中有一溪元不逺折作三百六十湾政如緑锦地衣上玉龙盘屈于其间前船未转后船隔前湾望得到不得及至前湾到得时只与后湾才咫尺朝来已渡数百荣问知德清犹半程老夫乍喜櫂夫闷管有到时君莫问】井泉金沙泉【在长兴县啄木岭即每年造茶之所也湖常二郡接界于此上有境会亭每茶节二牧毕至祈泉处沙中居常无水将造茶太守具牺牲祭泉乆之发源清溢造御茶毕水则微减供堂者毕水已半矣太守造茶毕即涸矣】楼阁消暑楼【在谯门东○杜牧题呉兴丨丨丨诗晴日登攀好危楼物色饶一溪通四境万岫绕层霄鸟翼舒华屋鱼鳞棹短桡浪花机作织云叶匠新雕台榭罗嘉卉城池敞丽谯蟾蜍来作鉴防蝀引成桥燕任随秋叶人空集早朝楚鸿行尽直沙鹭立偏翘暮角凄游旅清歌惨泬寥景牵游目困愁托酒肠消逺吹流松韵残阳渡桞桥时陪庾公赏还悟脱烦嚣○滕宗谅上范希文诗序曰观名与天壤齐者有若豫章之滕阁九江之庾楼呉兴之消暑宣城之叠嶂此外不过更二三所而已】明月楼【在子城西○苕溪诗话刺史杨杰次公诗曰江南地暖少严风九月炎凉正得中溪上玉楼楼上月清光合作水晶宫呉兴因此谓之水晶宫】亭榭碧澜堂【杜牧建○陈希元诗苕溪清浅霅溪斜碧玉寒光照万家谁向月明终夜听洞庭渔笛隔芦花】五亭【白居易记湖州城东南二百歩抵霅溪溪连汀洲洲一名白苹梁呉兴守桞恽于此赋诗云汀洲采白苹因以名为也前不知几千万年后又数百载有名无亭鞠为荒泽至大厯十一年顔鲁公真卿为刺史始剪榛导流作八角亭以游息焉旋属灾潦荐至沼堙台圮后又数十载委无隙地至开成三年农杨君为刺史乃防四渠濬二池树三圉构五亭卉木荷竹舟桥廊室洎游宴息宿之具靡不备焉观其架大溪跨长汀者谓之白苹亭介二园阅百卉者谓之集芳亭面广池目列岫者谓之山光亭翫神曦者谓之朝霞亭狎清涟者谓之碧波亭五亭间开万象迭入向背俯仰胜无遁形每至汀风春溪月秋花繁鸟啼之旦莲开水香之夕宾友集歌吹作舟棹徐动觞咏半酣飘然怳然游者相顾咸曰此不知方外也人间也又不知蓬瀛昆阆复如何哉时予守官在洛阳杨君缄书赍图请予为记予按图握笔心存目想覼缕梗槩十不得其二三大凡地有胜境得人而后发人有心匠得物而后开境心相遇固有时耶盖是境也实桞守滥觞之顔公推轮之杨君缋素之三贤始终能事毕矣杨君前牧舒舒人治今牧湖湖人康康之曲革弊兴利若改茶法变税书之类是也利兴故府有羡财政成故居多暇日繇是以余力济髙情成胜槩三者旋相为用岂偶然哉昔谢栁为郡乐山水多髙情不闻善政龚黄为郡忧黎庶有善政不闻胜槩兼而有者其吾友杨君乎君名汉公字用义恐年祀寖乆来者不知故名而字之时开成四年十月十五日记】西亭【在城西门外临溪唐太守桞恽建有诗见白苹洲注○张籍霅溪西亭晚望霅水碧悠悠西亭桞岸头夕阳生逺岫斜照逐廻流此地动归思逢人方倦游呉兴耆旧尽空见白苹洲】六客亭【在郡圃中○元祐中守张复作后序曰昔李公择为此郡张子野刘孝叔在焉而杨元素苏子瞻陈令举过之防于碧澜堂子野作六客词传于四方今仆守是邦子瞻与曹子方刘景文苏伯固张秉道来过与仆为六而向之六客独子瞻在复继前作子野为前六客词而子瞻为后六客词】墨妙亭【孙觉建苏子瞻记自莘老之至嵗适大饥莘老振廪劝分及朝廷更化当日夜治文书期防而莘老以其余暇网罗前人赋咏数百篇为呉兴新集其刻画尚存而僵仆断缺于荒陂野草之闲者又皆集于此亭】水亭【在定安门外旧尉治○元丰中守苏子瞻尝赋诗云两尉鬱相望东南百歩挿旗蒲桞市伐鼓水云乡巳作观鱼槛仍开射鸭堂全家依画舫极目乱红妆防防波头细踈踈脚长我来闲濯足溪涨欲浮床泽国山围里孤城水影旁欲知归路处苇外听风樯】霅溪馆【杜牧得替后移居此馆诗万家相庆喜秋成处处楼台歌板声千嵗鹤归犹有恨一年人住岂无情夜凉丨丨留僧语风定苏潭看月生景物登临闲始见愿为闲客此闲行】佛寺何山寺【汪彦章何氏书堂记云呉兴环城皆水独西南岗岭相属十余里而得浮屠氏之居二焉东曰道西曰何山何山立于宋元嘉中道近出于唐末五季之初然道踵相蹑得人法席雄盛钟鱼殷殷声闻东南何山败屋数椽残僧数辈望之萧然游者弗顾也绍兴初余守呉兴得二禅老曰慧琳曰慧居使分居二山慧居何山数年剪薙榛芜易其圯腐而一新之于是游道者如入王侯之家其隆栋杰阁足以纳光景而吞江湖已而过何山则树葱茏轩窓窈窕经行之地皆雅洁幽深如造髙人隐士之庐至者忘归不胜雄盛移而为清盛也】万寿院【在道山详见上注○苏子瞻游二山诗道山顶何山麓上彻云峯下幽谷我从山水窟中来尚爱此山看不足陂湖行尽白漫漫青山忽作龙蛇蟠山髙无风松自响误认石齿号惊湍山僧不放山泉出屋底清池照瑶席堦前合抱香入云月里仙人亲手植出山回望翠云鬟碧瓦朱栏缥缈间白水田头问行路小溪深处是何山髙人读书夜逹旦至今山鹤鸣夜半我今废学不归山山中对酒空三叹】东林寺【王防回仙碑熈寕间湖州归安县之东林有隐君子沈思字持正隐于东林因以东老名焉能酿十八仙白酒一日有客自称回道人长揖曰知君白酒新熟愿求一醉东老与之语无不通究知非尘埃中人也因坐与饮自日中至暮饮斗殊无酒色回曰乆不游浙中今为子有阴德留诗赠子乃擘席上石榴皮题诗于壁曰西邻已富忧不足东老虽贫乐冇余白酒酿来因好客黄金散尽为収书既别莫知所徃后苏子瞻和其诗三首其一曰凄凉露三年后彷佛尘埃字余至用榴皮縁底事中书君岂不中书沈氏舍宅为寺即今之东林寺是也】古迹尧市【在长兴县尧时洪水于此山作市○唐僧皎然曰尧市人稀紫笋多皮日休诗闲寻尧市山】苏公潭【唐苏瓌为乌程尉堕此潭闻人语云扶出后为相有记见存】相国池【乌程令李晤生相国绅于县廨学弄之嵗误堕此因名见李蟾修廨记】何氏书堂【在何山寺汪彦章记圗记相承以何氏为晋何楷尝读书此山后为呉兴太守以其居为寺而名其山顔鲁公书杼山碑亦曰寺西南有何楷钓台则楷尝居此山无疑然于晋史无所考见惟宋书及唐林寳姓纂云楷为晋侍中】名宦陆抗【唐顾况湖州太守防壁记鸿名大德在晋则丨丨陆纳谢安谢万王羲之坦之献之在宋则谢庄禇彦回在齐则王僧防在陈则呉明彻在唐则顔真卿袁髙于頔】谢安【为守在官无当时誉去后为人所思】桞恽【为守】顔真卿【在郡与李蕚陆羽等讨论韵海鉴源乌程县西南寳积院寺碑载之甚详】杜牧【为刺史建碧波堂先是牧佐宣城幕闻湖州多竒丽徃游焉刺史崔君张水嬉牧见一女妓期之曰吾不十年来守此郡不来从所适洎牧守是州女巳从人三载矣牧因赋诗曰自是寻春去较迟不须惆怅怨芳时】于頔【为刺史修陂塘溉田】皇朝胡宿【为守大兴学校学者盛于东南自湖学始】胡翼之【寳元间守滕宗谅请建学延安定胡翼之主学四方之士云集受业有经义斋有治道斋是年京师建太学请下湖学取为太学法○欧阳永叔诗呉兴先生富道德诜诜子弟皆贤才先収先生作栋梁以次拾桷与榱】苏轼【自徐徙湖言者指轼谢表语以为怨谤坐贬黄州团练副使】陈瓘【为湖州掌书记召为太学博士】陈与义【为守有简斋诗】文同【字与可为守】人物呉均【注范晔后汉书】沈约【着晋宋梁书】沈传师【德清人】陆羽【隐于苕溪自称桑苎翁着茶经】孟郊【字东野武康人有诗名】张志和【郡人自称烟波钓徒又号元真子有渔父词云西塞山邉白鹭飞桃花流水鳜鱼肥青篛笠緑簑衣斜风细雨不须归】皇朝沈括【郡人】徐处仁【为相】张子野【词语清丽号张三影】题咏霅溪殊冷僻【白居易寄钱湖州李苏州俱来沧海郡半作白头翁谩道风烟接何曽笑语同云云茂宛太繁雄惟此钱塘郡闲忙恰得中】全在水云中【郑谷寄湖州从叔员外顾渚山邉郡溪将罨畵通逺看城郭里云云西阁归何晚东呉兴未穷茶香紫笋露洲逈白苹风歌缓眉低翠杯明蜡剪红政成寻徃事辍棹问渔翁】夜栅集茶樯【杜牧出守呉兴诗縁水棹云月洞庭归路长春桥垂酒幔云云箬影沉溪暖苹花绕郭香】呉兴水晶宫【欧阳永叔送胡学士知湖州武平天下才四十滞铅椠忽乘使君舟傍楫不可防都门春渐动桞色緑将暗挂帆千里风水阔江灔灔云云楼阁在寒鉴橘柚秋苞繁乌程春瓮酽淸谈越客醉屡舞呉娘艳寄诗毋惮烦以慰离居念】环城三十里【苏子瞻荷花诗云云处处皆竒絶蒲莲浩如海时见舟一叶】緑水乌程地【王介甫诗云云青山顾渚濒酒醪犹美好茶舞正芳新聚泛尊前月分班焙上春仁风已及俗乐事始闗身橘柚供南贡枫槐望北宸知君白羽扇归日未生尘】鲈鲙雪花肥【司马君实送章伯镇知湖州江外饶佳郡呉兴天下稀莼羮紫丝滑云云星斗寒相照烟波碧四围桞侯还作牧草树转清辉】诗好何妨恋白苹【罗隐贵提金印出咸秦潇洒江城两度春一水清疑见胆数重山翠欲留人望崇早合归黄阁云云自是受恩心未足却垂双翅羡呉均】万家笑语荷花里【林子中诗绕郭芙蕖拍岸平花深荡浆不闻声云云知是人间极乐城】侧闻呉兴更清絶【苏子瞻将之湖州戏赠孙莘老诗余杭自是山水窟云云湖中橘林新着霜溪上苕花正浮雪顾渚茶牙白于齿梅溪木红胜颊呉儿脍缕薄欲飞未去先説馋涎埀亦知谢公到郡乆应恠杜牧寻春迟鬓丝只好对禅榻不用湖亭张水嬉】
