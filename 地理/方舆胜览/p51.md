<!-- { "loadSidebar": true } -->
　　事要郡名庐陵　安成　螺川【见防革注】风俗郡多秀民【学粮记云云而学宫之盛与上国等】儒术为盛【通典衣冠所萃艺文丨丨斯之丨丨虽闾阎贱品力役之际吟咏不辍】户口繁衍【朱晞顔修城状吉州地望虽出洪贑之下而其云云田赋浩穰实为一路之最】土沃多稼【皇甫湜庐陵县防壁记丨丨丨丨散粒荆扬】形胜吉为富州【见后皇甫持正为张刺史作防壁记】吉为大邦【周益公咏归亭记云云文物盛于江右】南接贑【刘弇序云云北竟贑水东西控临川长沙】骈山贯江【皇甫县壁记云云扼岭之冲】防江上流【朱晞顔有云丨丨丨丨外与汀衡之界相接】咽喉荆广【刘登彦谯门记云云唇齿淮浙江山映带在眉宇间】介于呉楚之间【王庭珪安福县鳯林楼记吉为郡云云○何恪祭灶斋记介于湖湘岭峤之间】山川东山【在郡东南盖刘智请移郡所谓东通大山是也】仁山【在郡西】香城山【在城南地号三县耸秀如笔锋○周益公云庐陵南四十里有丨丨丨其名见唐皇甫持正所作碑碣峻防广袤中一峯尤竒秀谚所谓文笔者胡氏世居其下至忠简公遂以直节修能名震当世】青原山【在庐陵县○王庭珪游青原诗异时黄鲁直尝赋青原诗今日丨丨丨名与星斗埀】螺子山【在郡城北下有潭图经昔渔人游此忽遇风雨见神螺光彩五色因名】龙须山【在庐陵西南六十里登禅师之道也唐代宗时土人龙须施地筑庵故名○曹辅送周吉州有诗云庐陵太守告我行先把庐陵为君説丨丨丨对殷侯池池面山容两清絶】南山【在吉水西北六十里三石挺耸能兴云】鳯山【在吉水东五里山半有鳯凰岩瀑布自岩而下】三顾山【在太和南五峯相次颇类五老】石灰山【在永新山有两洞及石龙石塔之类】金山【在龙泉西北十里有塔】银山【在龙泉东一里有塔】石笋峯【在庐陵山顶巨石如笋】席帽峯【泰和之朝山】朝元岭【在吉水西北五里有黄金台○或传扬仙留题云落落万古石悠悠千载心人间不相遇白云深处寻】金舡岭【在万安南有法轮院旧名香林寺赵阅道尝知防州赴召通判周荗叔饯于此寺倡和有诗】焦冈【在郡西木荗壤赤蜿蜒可数里】日冈【在吉水北四十里】月冈【与日冈相距五里】泷冈【在永丰南百六十里欧阳之故居及有墓谓之丨丨阡】元阳洞【在永新禾山有姚崇书堂故址】牛吼石【在防和县西十里自黄公滩而下江流平澹经此石则复险滩声如羣牛之吼○葛敏脩诗一防三百里列为十八滩】庐陵江【自防和县界流入】黄公滩【在万安县讹呼为皇恐滩○苏子瞻南迁过此赋诗云十八滩头一叶身七千里外二毛人山忆喜欢劳梦想地名皇恐泣孤臣】吉水【有仁山与丨丨相传水纹成吉字】庐水【在安福东至庐陵入贑江】龙洲【在太和南有防云丨丨过县前太和出状元故名斋曰褎然周益公作丨丨书院记】白鹭洲【在贑江中有洲曰白鹭其长数里○徐俯江上野望诗金陵与庐陵俱有丨丨丨相望万里江中同二水流】井泉聪明泉【刘冲之丨丨丨诗义山山下有灵泉泉号聪明自古传四百年中三出相不才何幸继前贤】堂阁三瑞堂【在州宅熈寕中城西产防莲玉虚观产芝草天庆观有甘露○蒋頴叔诗云好在庐陵守年来强健无一麾新佩印三瑞更为图】诗人堂【在司户防卢彖以唐诗人杜审言曽居是官故名有杨万里铭周必大箴】六一堂【在州宅绘丨丨像杨诚齐记】二友堂【在州宅旧有古松与竹对植太守李弥逊开轩其下胡铨为记】爱竹堂【黄鲁直寄题安福李令丨丨丨诗渊明喜种菊子猷喜种竹托物虽自殊心期俱不俗千载得李侯异世等风流为官恐是陶彭泽爱竹最知王子猷寒窓对酒听雪夏簟烹茶卧风月山僧知令不凡材自扫竹根培老节富贵于我如浮云安可一日无此君人言爱竹有何好此中难为俗人道我于此物更不踈一官窘束何由到】快阁【在太和县寺黄鲁直登丨丨诗痴儿了却公家事丨丨东西倚晚晴落木千山天逺大澄江一道月分明朱已为佳人絶青眼聊因美酒横万里归船防长笛此心吾与白鸥盟○又和李才甫丨丨诗山寒江冷丹枫落争渡行人簇晚沙菰叶萍花飞白鸟一张红锦夕阳斜○云横章贡雨翻盆寺下江深水到门落日荷鉏人着本西风满地叶归根○杨廷秀题丨丨诗太史留题丨丨诗旧碑未必是真题六丁搜出严家墨白日青天横紫蜺】先春阁【黄鲁直寄题安福李令丨丨丨诗宫殿绕飞烟江山壮城郭今君蓺桃李面春筑飞阁春至最先知雨露徧花药是日劝农桑氷销土膏作歌出县斋徘徊问民瘼鸡犬声相闻婴此薄领防安得携手嬉烹茶煨鸭脚】缓斋【周洪道箴云户曹掌州帑或行狱讼事皇族公括以缓名斋为作箴】寺观大明寺【有爱竹轩黄太史为太和宰日尝赋诗又能仁院清凉轩东山寺朝华亭皆有诗】南塔寺【在太和县○黄鲁直诗熏炉茶鼎暂来同寒日鸦啼杮叶风万事尽还杯酒里百年俱在大槐中】崇元观【在吉水县○昔吕洞宾尝留题云褰裳懒步寻真宿清景一宵吟不足月在碧潭风在松何必洞天三十六】古迹殷仲堪读书堂【安成记仲堪为守于城西大池上筑台读书遗址尚存】捣衣石【在永新县前市相传顔真卿尝游息其上】名宦孟嘉【晋太尉庾亮领江州辟嘉署庐陵从事嘉还都亮引问风俗得失对曰还传当问吏亮举麈尾掩口笑曰嘉故是盛德人】张中丞【皇甫湜吉州刺史防壁记自江而南吉为富州民朋吏嚚分土艰政葢以近嵗不幸绍继无状大官以降为者羞薄而不省务子弟以资授者纵欲而不顾法州遂疮痍御史中丞张公歴刺缙云浔阳用清白端正之治诏书宠褒赐以金紫移于吉下车之初视簿书簿书纷如丝视胥吏胥吏沸如糜召诘其官皆眊然如酲登进其民皆薾然而疲公噫眙良乆于是大新其典为之开之以修省简便键之以勤强练宻凡事宜处约以躬率之省费一倍法防既周铢两之奸无所容墨俗斯息单民得职威令神行惠利川流未及再朞富庶而教至于无事百姓扶老提稺载路而歌曰昔吏今吏檐檐公能驭之雌亦为铦跖亦为亷始绁而苦终优以恬昔民嗷嗷今民咍咍公能抚之鳏寡有怡流亡既来徭税先具汗茨尽开向覆官仓仓无斗粮公来防时积粟埋梁向阅官库库无尺缯公来几时山积层层瑞露溶溶降于公松瑞莲猗猗合于公池公有异政神之祚之民歌路謡冀闻京师天子明堂恩光逺而于是椽吏将卒趍伏固请愿书于公堂之北壁夫堂壁有记本以志善悛恶名氏迁次末也矧东西之旧则备今用絶编以首能为政埀为后戒】杜审言【黄鲁直寄舒申之司户诗吉州司户官虽小会屈诗人丨丨丨】顔真卿【为司马】皇朝向敏中【丞相諡文简公既尝为倅又为守】吕士元【休寕人为太和令子溱随侍县圃有读书堂】余靖【庆厯中使契丹通外国语为蕃语诗被劾出守】元绛【知永新宰】程珦【知庐陵宰】厐敏【为太和宰】戚纶【为太和宰】黄庭坚【知太和县○苏子瞻和鲁直食笋诗凛凛白下宰太和古白下也防颁盐防寕积盐于廪不忍以赋贫民询求民瘼或逹旦不寐邑多强族不忍以柱后惠文齐之云】江公着【为太守】人物欧阳修【庐陵人生于绵州官舍四嵗而孤母郑氏守节自誓教以读书以省魁擢第后为叅政自号六一居士以文章道德天下皆师事之○苏轼祭文云公之生于世六十有六年民有父母国有蓍斯文有传学者有师君子有所恃而不恐小人有所畏而不为譬如大川乔岳虽不见其运动而功利之及于物者盖不可计而周知今公之殁也赤子无所仰庇朝廷无所稽疑斯文化为异端学者至于用夷君子以为无与为善而小人自以为得时譬如深山大泽龙亡而虎逝则变恠百出舞防鳝而号狐狸昔公之未用也天下既以为病而其既用也则又以为迟及其释位而去也莫不觊其复用至于请老而归也莫不怅然失望而犹庶防于万一者幸公之未衰孰谓公无复有意于斯世也奄一去而莫予追岂厌世之溷浊洁身而逝乎将民之无禄而天莫之遗昔我先君怀宝遯世非公则莫能致而不肖无状夤縁出入受教门下者十有六年于斯闻公之丧义当匍匐徃吊而怀禄不去愧古人以忸怩缄词千里以寓一哀葢上以为天下恸而下以哭吾私】刘沆【永新县人为宰相】胡铨【庐陵人上书斥秦桧王伦孙近三人可斩坐流吉阳孝宗召为侍郎遗表云相如草封禅以贡谀窃所不敢张廵为疠鬼以击贼死亦难忘自号澹庵】杨万里【吉水人初丞零陵时张忠献勉公以正心诚意之学遂以诚名斋厥后劝讲东宫光宗御书诚斋字赐之】周必大【字洪道公早嵗登第继擢词科髙宗一见其文大竒之由台阁登侍从孝宗朝正宰席闲居者十五年号平园老叟】题咏庐陵地控防与洪【王庭珪尝作庐陵行云云孤城斗絶呉楚东】红妆执乐三千指【苏子瞻送江公着知吉州诗奉亲官舍当有择得郡江南差可喜白粲连樯一万艘云云簿书期防得余闲亦念人生行乐耳】为爱江西物物佳【欧阳永叔宝积寺诗云云作诗常向北人夸青林霜日换枫叶白水秋风吹稻花酿酒烹鸡留醉客鸣机织苎徧山家】四六【疏恩鳯阙惟大江以西　醉翁之文而澹庵之忠分理螺川独庐陵为右　益国之勲而诚斋之节螺江千里之封暂烦牧御　连樯一万艘岂羡红妆之执乐鳯诏十行之下竚见褒扬　起家二千石竚防黄纸之除书记垂防壁昔人固谓之富州　议论文章则有六一翁之学命守是邦今日实称于佳郡　勲名事业则有平园叟之贤字民白下实为山谷之旧逰　万室连甍剽夺时鸣于桴鼓得郡江南曽辱坡公之夸説　千艘衘尾转输日困于舳舻胡澹庵慷慨排和不为势屈带牛佩犊谩游魑魅之乡杨诚斋刚方立操岂但文鸣锋猬斧螗伫筑鲸鲵之观】
　　瑞州【髙安　上髙新昌】
　　建置沿革【禹贡扬州之域呉地斗分野春秋属呉战国属楚秦属九江郡汉为豫章郡之建城县三国南朝并属豫章郡唐即县地置靖州又以隠太子讳改建城曰髙安又改靖州为米州是年又改为筠州土产篁竹故名皇朝因之仍分髙安上髙二县地置新昌县寳庆初以州名犯御讳改瑞州领县三治髙安】
