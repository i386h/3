<!-- { "loadSidebar": true } -->
　　事要郡名金城　昭化　安康风俗深有楚风【寰宇记汉髙祖发巴蜀伐三秦迁巴中渠帅七姓居商洛其俗多猎山伐木云云】词讼絶少【陈彭年奏劄本州诸县率皆人戸萧踈路岐荒僻云云租赋甚微】俗重寒食【郡志每嵗是日倾家上冡相馈相饮其俗大类汉中游人相逄先浅慢数拜后急深六七拜如是者三次乃止则又类洋州是即皇祐间洋守王冲诗所谓鸣佩相逄拜不休是也】形胜东接襄沔【安康郡志云云南通巴逹西连梁洋北控商虢】北阻方山【元和志云南临汉水】秦头楚尾【图经自渡江以后舟车辐辏商贾接踵遂为云云一大都会】金多平旷【同上自汉中而东则谓金多山岭由均房而西则谓云云】山川西城山【在州北五里】魏山【在城西南九里其山东西南三面险絶不通昔晋吉挹为梁州督防苻坚使韦钟伐之挹于急口岐山为垒固守钟三年不能下即此山也】牛山【在城北五里为金州羣山之冠上有泉祷雨輙应】鳯凰山【去汉隂县百五十里山有十二层悬竦万仞】天柱山【在上津县悬崖壁立有洞】饶风岭【乃洋州来路极险要绍兴二年萨里罕与四太子尽发签军声言东归太原反自于商出汉阴梁洋金州失守呉玠率兵径趋金洋与敌大战饶风岭上敌败衂萨里罕潜军间道逾蝉汉岭出官军断公归路公按兵径趋西县扼其吭敌便旋中梁山浃月一夕潜遁】鹘岭【在上津县防遏商州来路地极险要】安康石【图经嵗饥则见嵗丰则没于沙碛之下】汉水【元和志去城百歩书云嶓导漾东流为汉歴洋州萦纡数千百里而后至金之境】井泉金泉井【在子城东取金生水之义】亭榭忘归亭【陈师道亭记云废邱故宫頺城败塜逹于四境狐鸣鸟声日夜间作】翠光亭【杨徽之诗云钓舟浮浅瀬冈舍俛重林云放千峯出花藏一径深】古迹伎陵城【晏类要在洵阳县庾雍汉水记即木兰寨蜀军救孟逹之所】牛山黄兽【王明清挥麈録黄巢凌刼州县唐中和三年有太白山人谒金州刺史崔尧封云请奏掘破牛山则贼自败尧封遂发义丁万人掘之有一石桶桶中有黄腰兽其上有一剑兽见剑自扑而死黄巢至秋果衰是嵗中原尅平】名宦吉挹【通鉴晋太元四年秦兵拔魏兴太守吉挹不食而死诏赠益州刺史】姚合【为守】姜公辅【为金州刺史置石泉县】李翺【为郡刺史】皇朝陈彭年【为守】鲁有开【为守】人物汉隂丈人【荘子云子过汉阴遇一丈人方为圃畦凿隧而入抱瓮而出子贡曰有机于此日浸百畦挈水若抽名曰桔橰丈人曰有机心吾不为也】锡光【汉西城县人为交趾太守王莾簒位防郡不附世祖嘉其忠遂拜为大将军】题咏帆入汉隂山【方千金州客舍卷箔云峯暮萧条未掩関江流嶓雨云云落叶欹眠后孤砧倚望间此情偏耐醉难遣酒罍闲】山程践白云【贾岛赠李金州诗云绮里祠前后云云】山缺通巴峡【马戴寄金州姚使君老怀清浄化乞去守洵阳废井人应满空山虎自藏迸泉疎石窦残雨发椒香云云江流带楚樯劝农生野思祷庙结云装覆局松移影听琴月堕光鸟鸣开郡印僧去置禅床贡罢金休凿凌寒笋更长退公捜鹤氅髙士隔鹓行相见朱门内麾幢拂曙霜】刺郡辍仙曺【李洞送李郎中赴金州诗云明漆岭髙云云危栈窥猿顶公庭扫鹤毛】簿书岚气里【姚合金州书事诗云云鼓角水声中井邑神州接帆樯海路通】衙庭防鹤多【项斯赠金州姚合郎中诗为郎名更重领郡是蹉跎官壁题诗尽云云城池连草堑篱落带椒坡未觉旗旛贵闲行触处过】树势连巴没【方干送姚合员外赴金州受诏从华省开旗发帝州野烟新驿曙残照古山秋云云江声入楚流惟应化行后吟句上闲楼】数里时逄一两花【方干路入金州絶句棹寻椒岸萦廽去云云知是从来贵金处江邉牧防亦披沙】
　　四六【被命玉除　地分南楚　冈连子午　城连于汉水出临金管　邑号西城　路接褒斜　境接于秦川寄重一麾竚课藩宣之最　刺郡辍仙曹又屈粉闱之贵名同五管有隆弹压之权　题诗尽官壁当知铃阁之清楚尾秦头是亦舟车之会　数路风寒方重邉垒凭熊之寄召父杜母已旌骑之临　列营霜肃难希衙庭防鹤之娱】
　　洋州【兴道　西乡真符】
　　建置沿革【禹贡梁州之域益州分野参实临之周雍州春秋战国为楚地秦置汉中郡城固县地汉益州郡蜀分城固县立南乡县晋改为西乡县魏废县仍于丰寕戌置丰寕县废帝于此置洋州又立洋州傥城二郡隋置洋州镇属汉中郡唐复于西乡立洋州改洋州郡自西乡县移理兴道即今州理是也复为洋州又置武定军节度孟蜀避孟知祥讳改名源州皇朝平蜀地归版图复为洋州利州东路改武康军节度领县三治兴道】
　　事要郡名武康　洋川风俗好气勇闘【郡志云云如燕赵】信鬼不信医【同上云云如荆楚】健讼少文艺【郡志云云】孟春觧缴【孟春四日居人防江上遇藤葛纒缴草木者觧之取解殃缴咎之意因而有会谓之解缴】繋石宜蚕【孟春中澣防人集于江上求石之穿者以丝繋归谓之宜蚕】祝佛送耗【孟春中澣后一日州人将五攅于寺观中因而丨丨以祛禳虚耗谓之丨丨】午节踏石【五月五日太守率僚属观竞渡谓之踏石】臈日掲蒲【冬月成蒲藻盖鵞公潭上寒鱼皆徃依之丨丨太守率僚属泛舟张乐掲取之防人縦观谓之丨丨】形胜东连襄汉【洋州志序云云西接秦鳯】南蔽巴蜀【同上云云北直长安】境临秦雍【吕彦珂怀昌堰云云地接金商】上通荆楚【文同乞脩城状云云旁出雍竒贸易毕至之地衣被秦蜀有足仰者】楚之北境【蔡交脩学记云云】居华山阳【郡志云云】要地有三【曰褒谷曰骆谷曰子午谷而骆谷子午谷在洋国家于骆谷口置石佛堡子午谷置阳岭寨西城路置渭门寨分水寨皆备御之要也】置闗有八【白椒关水碓関桐木関蒻岭関三岭関重阳関华阳関以上并搃于青座寨】山川兴势山【蜀先主遣诸葛亮出骆谷戍丨丨丨指掌图以为在兴元寰宇记云在兴道县北四十三里今郡城所枕形如一盆外险而内有大谷为盘道上数里方及四门因名】太白山【去真符县四百五十里山面鳯翔府山背属真符县天寳中于山崖下得玉册遂改为真符县○韩愈南山诗西南雄太白突起莫间簉】念佛岩【在兴道县下有潭】黄金谷【在兴道县海録碎事杨难当令魏兴太守薛健防金戍姜寳防鐡戍即此谷也○郡县志黄金水出县西百畆山丨丨丨南流经县西去其谷水陆艰险魏遣曹爽由骆谷伐蜀蜀将王平拒之于兴势张旗至黄金谷】子午谷【在州东百六十里又见兴元郡县志旧子午道在金州安康县界梁将军王神念以縁山避水桥梁百数多有毁坏乃别开干路更名子午道即此路是也魏延请直从褒中出循秦岭而东当子午而北不十日可至长安又张郃由子午攻汉中晋桓温命梁州刺史司马勲出子午道州东二十里曰龙亭此出入子午谷之路至谷六百六十里○洋州志杨妃嗜生荔支诏驿自涪陵由逹州取西乡入子午谷至长安才三日香色俱未变杜甫诗百马死山谷至今耆旧悲】骆谷【在真符县又见兴元屈囬八十里凡八十四盘蜀姜维出丨丨魏曹爽自丨丨入汉中魏钟会由斜谷丨丨伐蜀晋司马勲出丨丨并古之出入丨丨者也】赤坂【在州东二十里龙亭山色頳蜀建兴八年魏司马懿伐蜀丞相亮待之于城固丨丨】清凉川【寰宇记在西乡县北唐德宗幸梁洋中书舍人齐映从驾至此见旌旗蔽野上心骇谓泚之兵追路至此见梁帅严震具军容拜马前上喜令震登马与朕作主人映叱严震与至尊导马顷之上次洋州行宫召映责以儒生不逹机权映曰山南士庶只知有严震不知有陛下今令蜀士民知天子之尊上于是嗟叹乆之】洋水【出废洋川县巴岭郡因此水得名】汉水【在兴势县南入金州界】骆水【在兴势县西一里】壻水【在兴道县因神仙唐公昉尽室升天其壻不得偕升遂以名水及镇】小龙溪【在兴道县东北三十余里大石上有赤书字曰展溪张鲁女因卧石上便孕后生二龙即此也】鵞公潭【去兴道县十三里汉江之南有石鵞一对】堂轩袭美堂【在州宅韩忠宪公亿与子缜尝守是邦郡人以其父参大政子居鼎席故名】书轩【在州宅颍濵诗緑竹覆清渠尘心日日疎使君遗癖在依旧读文书】楼阁望云楼【在郡圃○文与可诗巴山楼之东秦岭楼之北楼上帘时满楼云一色】秦云阁【在兴道县治北望秦山云物变态皆几案间物也】天汉台【文与可诗漾水东流见旧经银河左界上通灵此防试向天文覔阁道中间第几星】亭榭披锦亭【苏子瞻诗烟红露緑晓风香燕舞莺啼春日长谁道使君贫且老绣屏锦帐咽笙簧】拥翠亭【在倅防眺望丛山为一竒观】二乐榭【在郡圃北望秦岭一目数万里○刘光祖诗同登丨丨丨拟续四贤诗】郡圃【文同诗湖上防禽泛泛桥邉细桞埀埀日永庭中无事使君来此吟诗○鲜于子骏诗朝阳动湖水春色入名园邑人千万户日日望朱轓】筼筜谷【守文与可作○苏子瞻记予诗云汉州脩竹贱如蓬斤斧何曽赦箨龙料得清贫馋太守渭濵千畆在胷中是日与可同妻防谷中烧笋晚食发函得诗失笑喷饭满案】馆驿望云驿【元稹丨丨丨诗云骆驼山下斧刅堆望秦岭下堆头石五六百里真符县四十八盘青山驿】寺院醴泉院【在兴道院又名开化院和凝防丨丨丨诗万山岚霭覆洋城数处禅齐尽有名古柏八株堆翠色灵泉一液逗寒声】名宦班超【后汉人封为定逺侯有故城在今汉中西乡县南】蔡伦【桂阳人后汉元初二年邓太后封为龙亭侯龙亭即今之洋州兴道县东龙亭之人至今造纸者特盛】齐映【见前清凉川注】于兴宗【尝为洋州节度有政绩】和凝【天成中以检校工员来为掌书记】皇朝韩亿【东轩笔录祥符二年韩忠宪公知洋州日有李申以财豪于乡里诬其兄子以为他姓公察其寃一日尽召其党立庭下出乳医示之皆伏罪子母复如初】韩缜【忠宪之子嘉祐五年为守后相秦陵】韩琦【皇祐间拜武康军节度使】文同【熈寕为守开元院有古柏八株根节礧砢公有留题笔势飞动】人物李固【城固县人有墓在南郑今之洋即古之城固】张猛【汉元帝时骞之孙也】皇朝雍退翁【洋州人见兴元人物注】题咏清凉是德隣【刘禹锡和令狐相公寄洋州崔侍御诗云金牛蜀路逺玉树帝城春来徃皆囬首云
　　云】武定新雄阙【蔡交诗云云丰寕旧粤墟　　　　美川会汉洋舒干酒香村落　　　　生金富里闾陆会寻穿石江遨掲聚鱼缴将藤解拆耗用谷驱除】知在青山緑水邉【和凝诗云华夷图上见洋川云云官闲最好防僧舍江近应湏买钓舡】骆谷转山围境内【韩宗魏诗云云汉江奔浪绕城邉又南浦掲蒲当凛冽西溪踏石正暄妍又杨桞影中沽酒市芰荷香里钓鱼舡戚姬庙宇青芜没和相诗碑绿藓防三县俗淳宜静理两衙公退称闲眠】
　　四六【虎符地重　惟洋虽曰小州　况武康之为镇骆谷山髙　在蜀最为善地　防全蜀之上游粤从南渡以来　封疆宻接于长安　盛时常均逸于公卿今号西陲之极　风物不同于他郡　佳境亦寄情于名胜桐木韩家之父子袭美麾符和相曽临于莲幕六字题诗眉山苏氏之兄弟留题亭榭文侯亦剖于竹符篇纪咏弓刀万骑蔼壮士之云屯钟鼓三更带江城之月色】
　　大安军【三泉】
