<!-- { "loadSidebar": true } -->
　　事要郡名舂陵【长沙定王封中子买为丨丨侯有故城在宁逺县】风俗俗尚韶歌【晏类要云云因舜二妃泣望于潇湘号曰相君湘夫人遂作此歌其来乆矣】岛夷卉服【同上引风俗记云别有山徭白蛮倮人三种书所谓云云是也】形胜僻在岭隅【元结曰臣州云云其实边裔】有九疑山【山海经注云苍梧之川云云在零陵界】与五岭接【寰宇记云云有炎热而无瘴气】南控百粤之徼【掌禹锡壁记云云北凑三湘之域】土产州产侏儒【阳城传城为道州刺史云云谓之矮奴城奏州民尽短自是罢贡州人感之以阳名子○白居昜矮奴诗道州之民多侏儒长者不过三尺余市作矮奴年进送号为道州任土贡一自阳城来守郡不进矮奴频诏问城云臣按六典书任土贡有不贡无道州水土所生者只有矮民无矮奴吾君感悟玺书下嵗贡矮奴宜悉罢道州民欲説使君先下泪仍恐儿孙防使君生男多以阳为字】山川营道山【在丨丨县西四十五里其始名曰营阳又曰南营又曰洪道】潇山【在营道县西】九疑山【在寕逺县南六十里亦君苍梧山九峯相似望而疑之谓之丨丨丨有九峯峯各有一水四水流灌于南海五水北注合为洞庭其一曰朱明峯其下湘水源二曰石城峯其下沲水源女冠鲁妙典所居三曰石楼峯其下巢水源四曰娥皇峯其下池水源五曰舜源峯其下瀑水源亦曰华盖此峯最髙六曰女英峯其下砅水源七曰萧韶峯其下渀水源八曰桂林峯其下洑水源九曰梓林峯其下湎水源旧录所载不同与九峯不相涉○苍梧九疑之辨檀弓云舜于苍梧之野晋习凿齿云虞舜零陵元和郡县志亦云九疑舜之也按太史公曰舜南狩行死于苍梧之野归于江南之九疑是为零陵则是舜死于苍梧之野归于零陵之九疑山海经云舜之所在今道州零陵县界苍梧九疑当是两处后人误引舜死之地以为舜之所耳太史遍歴天下名山大川必有所防当从史记及山海经】舂陵山【在营道县北七十五里五山相接山势峭秀舂陵水所出即汉舂陵】含晖岩【在营道县南五里唐刘梦得记云薛君景晦为道州得异境有石室穹然如夏屋因名其地曰丨丨丨】斜岩【在县南二百余步古木苍烟石田棊布岩窦可二丈其中深不可极或云通天执炬而入但见峻岩峭壁寒泉冷风滴乳如佛像如车盖如花菓如器皿如飞走唐薛伯髙命名至道初太守张观名曰紫虚洞有冦莱公题名在焉】玉琯岩【在古舜祠之侧汉哀帝时零陵郡文学奚景得玉琯十二于此今舜祠后石室是也前有天皇元年舜碑尚焉】月陂岩【在田村梁武帝时有双师自南岳来止于黄庭观居白马岩一日临溪浴既隠去留所衣丨丨在杉林间数百年不坏岩中坐席旧迹宛然】髙士岩【在舜祠西二里间旧名野猪岩丘顺甫钦若改曰丨丨丨昔有猎者见羣豕逐入岩不见因得乐器一部无为观道士以献之朝时见唐王维贺表】龙岩【在丹桂乡耽坡墟之侧濒江湘传若闻岩有龙吟之声即其乡有登科级者】阳华岩【在营道县东南七里山下有大岩向东元次山名之作铭命邑大夫瞿令问以二体篆书刻之崖石元次山招陶别驾家阳华诗云海内厌兵革騒騒二十年阳华洞中人似不知乱焉】班竹岩【在营道县南五十里多小班竹相传云舜葬九疑二妃寻湘水以乎拭泪把竹遂成班色也○刘长卿诗梧桐在何处班竹自成林防防流残涙枝枝寄在心】白茫岭【在江华县西亦名甿渚五岭之一世説五岭一大庾二永明三白茫四腊岭五临源白茫岭在江华杜甫云五岭皆炎热此居其一】永明岭【在永明盖五岭之一也】暖谷【在寒亭傍治平四年邑尉李伯英得之邑大夫蒋褀名之蒋頴叔作记谓方盛寒入此谷中其气温然虽挟纩炽炭不若也】碧虚洞【水流通碧桥南注舜溪亦名嘉鱼洞其寔碧虚池也元次山名曰无为洞篆刻在焉洞在永福寺东十步上有正元间李峤篆刻行五里间有南北二径一径适舜峯一径通紫虚洞行二十里有石穴上通于天有元次山永泰年题名自天圣中寺僧云亮于洞前百步筑堤为塘潴水溉田洞遂为池】左湖【在州东】濓溪【在营道县西二十里】洄溪【在江华县三十里四山之间乳窦松膏之所渍泉甘宜稻饮之者夀元次山宿洄溪翁宅诗序云翁代宗时人姓黄】舂溪【在故大歴县即都溪也】右溪【在城西水流石间元次山名之有游右溪劝学者诗薛伯髙即其旁建学溪在学之东○元次山诗吾爱石鱼湖石鱼在湖里鱼皆有酒尊绕鱼是湖水儿童作小舫载酒胜一杯且欲坐湖畔石鱼长相对】二十四滩【亦能病舟】潇水【在营道县西北南流一百里至州城东南与沲水合】营水【在营道西一里】井泉七泉【元结铭序云道州东郭有泉七穴命其五曰潓涍汸淔欲饮者有所感一曰漫泉自旌漫浪一出山东命曰东泉垂流特异】楼阁莱公楼【在州治之西公贬道州司马既去人为之建楼以莱公名之初尞王安中书额】鼓角楼【天圣间司理掌禹锡记云皷角之制有自来矣肇帝鸿之御宇战蚩尤于野克壮乎虎旅取象乎龙吟尔后始皇备于卤簿稷嗣定于雅乐前征乌于之国遂寝乎兠勒之曲后分熊轼之寄乃限乎天骄之奏故有屹壤湖之峻雌敞云构之飞谯三吹之调弥切七萃之师咸肃丕显乎威武底宁乎边鄙则知圣人备物致用其利博哉】亭榭粲粲亭【在州治后盖取杜诗丨丨元道州之句】欣欣亭【同上取道州民歌老者幼者何丨丨之句】振振亭【同上取桞子厚文宣王庙碑丨丨薛公之意】肃肃亭【同上取杜甫饯裴道州诗丨丨秩初筵之意】欵乃亭【元结有诗云下泷船似入深渊上泷船似欲升天泷南欲到九疑郡应絶髙人乘兴船】白云亭【元结诗有云出门见南山喜逐松径行穷髙欲极逺始到丨丨丨】潓泉亭【在惠泉北○元结诗云问吾常燕息泉上何处好独有丨丨丨令人可终老天寒宜泉温泉寒宜大暑谁到丨丨丨其心肯辞去】寒亭【在江华县隔江唐瞿令问栈险道入洞穴因作亭于石上元结大暑登之疑天时将寒故名】菊圃【在州治元结有诗】古迹舜陵【或云在女英峯之下寰宇记云名永陵自古禁樵采置守陵六戸】有庳国【舜封象于有庳后世以道州为有庳之国国始封今失其地唐通典为有鼻桞宗元记薛伯髙刺道州斥鼻亭神事亦有庳为有鼻云】麓状三级【在舜庙前萧韶峯之东北无为观后相去十余里古有道之士作之以栖息】修真四坛【第一坛乃第一麓林上有茜草长丈余如虎须古人链丹之地铁臼铛釡犹存第二坛乃第二麓状有清池东流上有铁臼铁磬观其文云齐永明五年四月五日国主为一切舎识造鉄磬十二枚第三坛上有石状筀竹围大者几二尺第四坛有石盆水流不竭】九井【在九疑山世传何侯采药九疑山錬丹于此汲一井而八井皆动】窊樽【在城中报防寺之西元结集云道州城外左湖东二十步有小石山山巅有窊穴可以为樽乃为亭樽上○元结诗巉巉小山石峯载窊亭窊石堪为樽状类不可名】五如石【在下津门之外江之北左如旋龙右如惊鸿前如饮虎后如怒坐于石巅如乗灵槎亦元结名之】初尞石【在州子城西开圥寺前江中王安中谪居每乗舟往坐其上有刻字】祠庙舜祠【在舜峯下】濓溪祠【魏华父记营道之西十八里为濓之源又东流二十里为濓溪保左曰龙山右曰豸则故居之寔也】名宦裴虬【为刺史欧阳永叔集古录怡亭防尾称虬为道州刺史盖亭铭裴虬所撰】徐履道【元结道州刺史记天下太平方千里之内生植齿类刺史能存亾休戚之天下丘兴方千里之内能得黎庶能援患难在刺史耳凢刺史若无文武才略若不清亷肃下若不明惠公直则一州生类皆受其害于戯自至此州见井邑丘墟生民几尽试问其故不觉涕下前政刺史或有贪猥惛弱不分是非但以衣服饮食为事数年之间苍生防以私欲侵夺兼之公家驰迫非奸恶彊富殆无存者问之耆老前后刺史能恤养贫弱専守法令有徐公履道李公廙而已徧问诸公善或不及徐李二公恶有不堪説者故为此记与刺史作戒自置州已来诸公改授迁绌年月则旧记存焉】李廙【详见上徐履道注】元结【本传结为刺史搜搅山水佳处被之诗歌由是此邦山水甲天下又奏免百姓所负租税十三万八千余緍○容斋三笔元结为刺史作舂陵行又作贼退示官吏一篇杜甫览结二诗亦志之曰今盗贼未息知民疾苦得结軰十数公落落然参错天下为邦伯万物吐气天下少安可待矣】阳城【城至道州治民如治家不以簿书介意课当上考功成自书曰抚字心劳摧科政拙考下下】薛伯髙【唐元和七年由刑部郎为州刺史迁州学于城西桞宗元为记】皇朝冦凖【景徳间与毕士安同相以谋废丁谓事泄出知州未几贬道州司马公之谪此也百姓兢荷土木为廨舍守土者以闻遂有海康之行】人物李郃【太和元年擢进士第一崔郾为坐主或谓即与刘蕡同应贤良方正科者】何坚【韩愈送何坚序何与韩同姓为近坚以进士举于吾为同业其在太学也吾为博士坚为生生与博士为同道其识坚也十年为故人同姓而近也同业也同道也故人也于其志不得愿而归其可以无言耶坚道州人道之守阳公也道于湖南为属州阳公贤也坚为民坚又贤也湖南得道为属道得坚为民坚归倡其州之父老子弟服阳公之令道亦倡其县与其比州服阳公之令吾闻鸟有鳯者常出于有道之国当汉时黄霸为頴川守是鸟实集而鸣焉若史可信坚归吾将贺其见鳯而闻其鸣也已】皇朝周頥【始名惇实改避旧讳年十五偕母往京师依舅家居用舅氏向思补将作监簿调洪州分宁县主簿南安军司理郴州郴县令桂阳令又知洪州南昌县合州判官防州通判永州通判迁驾部郎受广东运判就转虞部郎提刑以疾求南康上印分司南京卜居九江庐山名曰濓溪书堂江州先生初往京师不知其师谁也年未不惑已为二程师先生有通书四十章旧无太极图程氏本有之在通书之后或曰传于穆脩修先天图于种放放传于希夷先生陈抟此殆其学之一师也通书有章其篇目则后人为之五峯胡公宏为序焉】题咏粲粲元道州【杜甫和元使君舂陵行云遭乱髪尽白转衰病相婴沉绵盗贼际狼狈江汉行叹时药力薄为客羸瘵成吾人诗家秀采世上名云云前圣畏后生观乎舂陵作歘见俊哲情复览贼退篇结也实国桢贾谊昔流恸匡衡尝引经道州忧黎庶词气浩纵横两章对秋月一字偕华星致君唐虞际纯朴忆大庭何时降玺书用尔为丹青狱讼乆衰息岂惟偃甲兵凄恻念诛求薄敛近休明乃知正人意不茍飞长缨凉颷振南岳之子宠若惊色沮金印大兴含沧溟清我多长卿病日夕思朝廷肺枯渴太甚漂泊公孙城呼儿具纸笔隐几临轩楹作诗呻吟内墨淡字欹倾感彼危苦词庶几知者听】肃肃秩初筵【杜甫湘江饯裴道州诗白日照舟师朱旂散广川羣公饯南伯云云】朝飡是草根【元结舂陵行诗舟小经乱亡遗人实困疲大乡无十家大族今单羸云云暮食乃木皮】隼旟辞潇水【刘禹锡送李防一麾出营阳惠彼蚩蚩民云云居者皆涕零】路入画屏中【吕温道州途中诗秋桂佳山水营阳旧日同经途防不暇遇境説难穷叠嶂青时合澄湘漫处空舟移明镜里云云岩壑千家接松萝一径通渔灯生漂渺犬吠隔珑戯鸟留余翠幽花恡晚红光翻沙瀬日香散橘园风信美非吾土分忧属贱躬守愚资地僻防隠望年丰且保心能静那求政必工课始如免戾归养洛城东】余昔轫于苍梧【屈原离骚经曰云云歴沅湘以南征兮就重华而陈词】登九疑兮望青川【李白悲清秋赋云云见三湘之潺湲】
