<!-- { "loadSidebar": true } -->
　　夫人必先有以遂其生，而后可以用其力，古今之通义也。脱令寒莫为衣，饥莫为食，冻馁迫身，欲从而驱策之，彼能乐为我用否也？吾知其势固有不能。尝考设屯之初，彰化额设屯兵千把总一，外委三，给予埔地饷银有差。其埔则千总十甲，把总五甲，外委三甲，屯丁一甲。其饷则千总百圆，把总八十，外委六十，屯丁八圆。其初官为经理，乾隆五十七年，改令屯弁自收发给。嘉庆十九年，仍归官收发给。相沿至今，几于有名无实；而屯政日就废弛。予尝深维其故，而知其弊所由生矣。番性愚鲁，衣食可度，即不忍轻去其乡，虽老死不出社可也。乃今则俯仰无资，纷纷散走，向时之村社，经再过焉，而已为墟矣。屯丁尚阙其人，屯政安有实效？则以埔与饷之，徒具虚名也。不然，屯丁一名，给以埔地一甲，使垦而耕焉，数口之家，亦可无饥矣。无如所给之埔，皆远其所居之社，势难往耕，不得不给佃开垦，而岁收其租税。于是鳄弁盗为给贌者有之；虎佃抗其租榖者有之；蠹胥潜为埋没者有之：此埔地之无实也。屯饷虽有八圆而官设佃首征收，非诿之佃人之抗欠，即推之官司之挪移。而又屯书发串，以刁难而勒索；屯弁冒领，捏假名以报销。散给之盘剥已甚，藉端之短折尤多：此屯饷之无实也。是故埔分一甲，终无尺地可耕；饷定八圆，无过数百可领。既不能自食其力，又不得仰食于官，无怪其饥迫切，而轻去其乡也。然则屯政之废弛，皆由积弊之难除，贤司牧实心实政，诚知琴瑟之不调，不可不改弦而更张之也。
　　若夫彰化之设隘，又与屯相表、里者也。而其弊亦相因。何则？屯租与隘租，皆取诸界外之埔地，而奸佃辗转为奸：屯丁欲向征收，则曰：此纳隘也；隘丁欲向征收，则曰：此纳屯也。蒙混已久，厘正为难。屯、隘相因，无从究诘。昔日之土牛红线，至今已无遗蹟。界外之荒埔，俱为民间之乐土，而其详不可得闻矣。微特兵革屡经，案卷莫考；奸民蠹吏，朋比为奸；激之既虑其酿祸，纵之莫得而清厘。盖亦积渐使然耳。且夫山之有隘，犹海之有防也，隘防生番之出没，海虏洋盗之去来，其事殊，其理一也。彰化隘寮原设一十六处，守之以隘丁，统之于隘首，给之以隘租，厅县皆存册籍，以时为稽察。而不知名则犹是隘也，而实已无存矣。凡隘丁首额缺，由番汉业户举充。被豪强之辈，其不惜多赀以充此役者，非能督责隘丁以守隘口也。不过欲收隘租以鲍欲腹耳。隘之无益于民，犹屯之无益于兵也。然则欲除其积弊，而有志廓清者，尤恐措理未洽，徒形滋扰，则不如奉行故事之得以相安无事也。盖屯隘之租，多在界外，官非不欲为定界，以杜私越之渐；而无如利之所在，民争趋之。彼越垦之人，虽性命尚不自惜，又何畏乎犯法哉？窃谓除弊不如兴利，凡界外可垦之地，官为经理而垦开之，做蛤仔难之旧法，于以开旷土而生游民，则大利既兴，而诸弊可革。良有司得无有意乎？

