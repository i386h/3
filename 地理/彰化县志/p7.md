<!-- { "loadSidebar": true } -->
　　龙目井：在邑治北十七里。其泉涌起数尺，如喷玉花。山下田数百亩，皆资此泉灌溉。色清味甘，里人多汲焉。旁有两石，状若龙目，故名。
　　国姓井：在邑治东北六七里柴坑仔庄后。其水清澄，视之深仅尺许，白沙明净。里人以绳缚石坠之，则深靡所底，绳尽少顷，石自涌出。以足探之没胫，则似有从中挽下者。故老相传：昔有两牛相触，一牛误陷井中，俄顷沉没，终无浮出。
　　柴头井：在县治南二十四里。泉清而洁，可造红曲。近庄曲窑十余，皆资此泉制造（枋桥头街天后宫内有碑纪其事）。
　　潭
　　水里社潭：一名日月潭，在水沙连内。潭中水色，两边不同；中突一屿，曰珠仔山。潭长八、九里，阔三、四里，深二十余丈。潭底有大茄苳树一株，水清可见。故老相传：雍正间，巡道吴冒祚讨生番骨宗，屡围莫获，吴乃相地势，砍茄苳，骨宗始就擒。或曰：骨宗即茄苳树精。「诸志」称此潭为海外别一洞天，有：「沙连浮屿」说及诗，见艺文。
　　月眉潭：在县北十里和美线庄畔，形似月眉。水色澄鲜，印以皎月，上下天光，一碧万顷，秋景尤佳，故为邑治八景之一：「眉潭秋月」是也。今潭水久涸，已填为埔矣。
　　水涟潭：方广三丈余，形若井，崇山环列。天将风雨，则水涨发声如潮，番民以占阴晴。
　　鬼面潭：在半线社东山内，水泉停瀦为潭。夏、秋则溢，春、冬则涸（或云鬼面即
　　水涟，音相近而误也）。
　　大窟潭：在火焰山半壁。水只微出，大旱不涸，潭底龟鱼甚多，相传内有文龟。
　　石螺潭：源从乌溪流入，形如石螺，故名。
　　马鸣潭：在猫雾拺内，详见水利。
　　泉
　　半壁泉：在内木栅庄畔。峭壁削立几十丈，其泉从半壁飞下，恍如瀑布一样。泉清味甘，里人多汲焉。余泉灌田数千亩。
　　寓鳌头泉：在寓鳌头山下。泉从石隙流出，清甘绝伦，里人多汲焉。山下田数千亩，皆藉灌溉，大旱不涸。
　　出水庄泉：在大武郡保出水庄后坑内流出，清洁可爱，里人多汲焉。余泉灌田数千亩。每泉大涌，则时事有变。泉若骤枯，则榖价高昂，历验不爽。
　　形胜
　　邑治居全台之中，山川秀丽，广袤蜿蜓，内控十三保半之民番，外扼一百余里之要领。揖鲸海而枕狮山，东西壮其流峙；左鳌头而右虎尾，南北扃乎户庭。山以珠而着，潭以宝而传。水沙浮屿，辟异境而拟瀛洲；蒲里开洋，垦平畴而分绣壤。足征气象之峥嵘，标土田之沃衍已。乃若烟火万家，鹿水为财帛之聚；飞泉半壁，乌溪擅邱壑之奇。碧山曙色，恍图画之天开；清水春光，疑净罗之入梦。洵为海外雄图矣。
　　邑中八景：丰亭坐月、定寨望洋、虎岩听竹、龙井观泉、碧山曙色、清水春光、珠潭浮屿、鹿港飞帆。
　　丰亭，县署后丰乐亭也。前嘉庆三年，邑令胡应魁，以邑之主山名八卦山，乃于署后建太极亭，取太极生两仪、四象生八卦之义。亭为重楼，上有护栏，复道相通，可以眺远；户牖轩豁，具有雅致。十六年，邑令杨桂森重修，改太极亭为丰乐亭。是年三月，榖价高腾，四月，早禾大熟，乃改是亭以志喜。即年丰民乐之意也。
　　定寨，定军山上砖寨也。定军山即八卦山，雍正间，巡道倪象恺平大甲西社番林武力等之乱，乃建亭山上，名山曰定军，名亭曰镇番，纪武功也。乾隆六十年三月，陈周全滋扰，亭毁于火，遗址无存。嘉庆十六年，邑令杨桂森倡建县城。又于定军山上造砖寨，曰定寨。门楼高敞，登临一望，远瞩全邑之形胜，近瞰一城之人烟，甚壮观也。而大海茫茫，飞帆在目，则又得一胜概矣。故以「丰亭坐月」、「定寨望洋」，冠乎八景之上，所以尊县治也。
　　虎岩曰沙坑内虎山岩也。乾隆十二年，里人赖光高募建。岩左右依山环抱，茂林修竹，翠巘丹崖，游览之胜，与碧山岩等。每当春、夏之交，禽声上下，竹影参差，清风徐来，绿阴满地，置身其间，彷佛神仙境界。
　　龙井，蛇仔仑庄北龙目井也。其泉清而味甘，涌起尺许，如喷玉花。井旁有二石，状似龙目，故名。里人环井而居，竹篱茅舍，亦饶幽致。
　　碧山岩，在北投庄西山上。乾隆十七年住僧募建。岩有树木、溪流环其前，林泉幽寂，颇饶游观之趣。清晨四望，崇山峻岭，罗列寺前。焰峰九十九尖，状似玉笋排空，参差无际，洵属奇观。
　　清水岩，在许厝寮山麓，乾隆初寺僧募建。嘉庆二十四年重修。岩左右青嶂环遶，树木阴翳，曲迳通幽，邱壑之胜，恍似画图。春和景明，野花浓发，士女到岩游览，俨入香国中矣。
　　珠潭，沙连日月潭也。四周大山，山外溪流包络。自山口入潭，广八、九里，屈曲如环。水深多鱼，中浮一屿，曰珠仔山。番欲诣屿，划蟒甲以渡。屿员净开爽，青嶂白波，云水飞动，海外别一洞天也。
　　鹿仔港，烟火万家，舟车辐辏，为北路一大市镇。西望重洋，风帆争飞，万幅在目，波澜壮阔，接天无际，真巨观也。
　　海道
　　环台皆海也，自邑治计之，南至郡城，旱程二百里；又至凤山之沙马矶头，旱程四百九十六里。水程视风信为远近，风利则船捷，易到而近；不利，则船缓，难到而远，故不能定程也。北至淡水厅，旱程一百四十里；又至鸡笼鼻头，旱程四百三十里。水程亦以风信为迟速。西至鹿仔港，旱程二十里。由鹿港至泉之蚶江水程九更，泉之獭窟八更。以东北、东南风为顺，西风为逆。由鹿港至厦门十二更，以东北风为顺。
　　彰邑与泉州府遥对。鹿港为泉、厦二郊商船贸易要地。内地来鹿者，厦门以南风为顺，磁头深沪次之。崇武以北风为顺，獭窟次之。故北风时，厦船来鹿，必至崇武、獭窟方放洋。南风时，蚶江、獭窟船来鹿，必至磁头、深沪方放洋。
　　澎湖与笨港相对，故澎船往返，洋中可双见山。其来鹿港，以西南风为顺；回以东北风为顺。若冬天北风盛发，则不便来鹿。
　　凡北船来鹿，至四、五月便回。南船来鹿，至七、八月便回。顺风故也。
　　凡船自内地来台者，皆横流而渡，故曰横洋。
　　黑水沟有二：大沟阔而浅，小沟狭而深，故又曰重洋。
　　舟人捩舵扬帆出海曰放洋。舵工定针路而视所向用字也。
　　凡舟行务依上风。夏令多南风，放洋必从南。冬令多北风，放洋必从北。若误居下风，则针路便失，故舟人争上风，犹作文之力争上流也。
　　自鹿港出洋，水色皆白；间有赤涂色水者，则溪流所注也。回顾台山，罗列如画，苍翠在目；已而渐远，水色青蓝；远山一角，犹隐约波间。旋见青变为黑，则小洋之黑水沟也。过沟，水色稍淡，未几深黑如墨，横流迅驶，即大洋之黑水沟也。险急既过，依然清水，转瞬而泉郡之山影在水面，若一抹痕。俄而水渐碧色，碧转为白，则泉之大队山在目前矣。
　　黑水小沟仍属台湾。黑水大沟则台湾与内地分界处也。阔约七、八十里，视之水黑如墨。以桶汲起，汲清水也。小沟深险绝伦，船难寄椗。大沟水亦如墨，深约四、五十丈。南流急时，风静波恬，犹堪寄椗。其流湍急，冠绝诸海。船利乘风疾行，乱流而渡；迟则波涛冲击，恐失针路。大沟既过，再行二更，则令亚班登桅遥望，以认内地山影，方知船之高低。在上风曰高，在下风曰低。上风则入澳较速，下风则入澳较迟。船已见山，如日色过晚，料难入澳者，夜间便须寄椗，不敢迫山。待至黎明，方好驾驶入澳。近澳处每有渔人布网，恐船碍网杙，或牵网索，便费力也。
　　泛海不见飞鸟，则渐至大洋。盖水禽陆栖也。若近岛屿，先见白鸟飞翔（本「府志」）。
　　海波夜动，焰如流火。天黑弥漫，船在洋中，可击水以视物。一击而水光飞溅，如明珠十斛，倾撤水面，晶光莹然，良久始灭（本「府志」）。
　　鹿港向无北郊，船户贩糖者，仅到宁波、上海；其到天津尚少。道光五年，天津岁歉，督抚令台湾船户运米北上。是时鹿港、泉、厦郊商船，赴天津甚伙，叨蒙皇上天恩，赏赉有差。近年四、五月时，船之北上天津及锦盖诸州者渐多。
　　鹿港、泉、厦郊船户欲上北者，虽由鹿港聚载，必仍回内地各本澳，然后沿海而上。由崇武至莆田，湄洲至平海，可泊百船。其北即南日小澳，仅容数船，是福清、莆田交界处。从内港行经门扇，后草屿，至海坛宫仔前，有盐屿，即福清港内。过古屿门，为长乐县界。复沿海行，经东西洛滋澳，再过为白亩关潼，可泊数百船，乃福省半港处；入内即五虎门。由关潼一潮水至定海可泊数百船。复经大埕、黄岐至北交，为连江县界；再过罗湖、大金，抵三沙烽火门。由三沙沿山戗驶一潮水过东壁大小目、火焰山、马屿进松山港即福宁府。由烽火门过大小仑山■〈山上秦下〉屿水澳，至南镇沙埕，直抵南、北二关，闽、浙交界。由北关北上至金香大澳，东有南纪屿，可泊千艘。其北为凤凰澳，系瑞安县港口。又北为梅花屿，即温州港口。过巃内三盘，伪郑尝屯札于此。再过王大澳、玉盘山坎门、大鹿山，至石塘，内为双门卫。复经鲎壳澳、深门花澳、马蹄澳、双头通至川礁，为黄岩港口。从牛头门、柴盘，抵石浦门，由龙门港崎头，至丁厝澳，澳东大山叠出，为舟山地。赴宁波、上海，在此分■〈舟宗〉。从西由定海关进港数里即宁波。从北过岑港、黄埔至沈加门，东出即普陀山。北上为尽山、花鸟屿。尽山西南有板椒山，属苏州府界。又有羊山，龙神甚灵。凡船到此，须稍寂而过。放大洋抵吴淞，进港数里即上海。再由舟山、丁厝澳西北放小洋，四更至乍埔。海边俱石岸，北风可泊于洋山屿。向北过崇明外五条沙，转西三十四更，入胶州口。过崇明外五条沙对北三十二更至成山头，向东北放洋，十一更至旅顺口。由山边至童子沟岛，向东沿山，七更至盖州，向北放洋，七更至锦州府（本「台邑志」）。
　　鹿港，泉、厦商船向止运载米、糖、■〈米凡〉油、杂子，到蚶江、厦门而已。近有深沪、獭窟小船来鹿者，即就鹿港贩买米、麦、牛骨等物，载往广东、澳门、蔗林等处。回时采买广东杂货、鲢、草鱼苗来鹿者，名曰南船。
　　彰化港口，以鹿港为正口，然沙汕时常淤塞，深则大船可入，浅惟小船得到。如王宫番仔挖，迁徙无常。近日草港、大肚尾、五■〈氵义〉港等澳小船，遇风亦尝寄泊；惟配运大船，则不能入耳。沧桑之变，类如斯夫。
　　潮汐
