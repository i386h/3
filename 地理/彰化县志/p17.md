<!-- { "loadSidebar": true } -->
　　俞峻，号□□，浙江临安人，举人。乾隆五十一年十月初旬，任彰化县事。时有匪徒严烟者，渡台倡天地会，结盟劫掠，大为民害。彰化以林爽文为首，刘陞、王芬、何有志等，皆其党，盘踞大里杙，恃险藏奸，吏不能问。峻初下车，即谓此辈宜急治，不可姑息养奸，恐滋蔓难图也。严饬访拿，捕获即毙杖下。十一月初旬，贼遽竖旗。理番同知长庚，力请柴镇军驻彰弹压，不许，旋郡。委游击耿世文带兵，同知府孙景燧，来彰捕治。于是委峻随北路副将赫生额，率兵役五百余人，往捕爽文。官军不敢径入大里杙，先驻营于十里外之大墩，谕村民擒献，否则将毁其村，先焚数小村怵之。被焚者实无辜也。爽文因民之怨，遂煽各村，声言官军若来，此间无孑遗矣。村民被胁，一时骚动，贼遂聚众茭荖山谋乱。是夜暂拥刘陞为首，率众攻陷大墩，文武官军并皆覆没。事闻，予恤赐祭袭职，祀昭忠祠。
　　冯启宗，浙江山阴人，吏员。乾隆五十一年，任鹿仔港巡检，兼彰化县典史。值林爽文之乱，彰化城陷。启宗闻变，仓卒回署，着衣冠守监门。时监犯有杨牛者，素凶勇，闻贼入城，即率各犯破监而出。启宗死守监门，力竭被害。事闻，予恤袭职，祀昭忠祠。
　　费增运，江苏震泽县人，监生。乾隆五十五年十月，任彰化县典史。六十年逸匪陈周全之乱，署北路副将张无咎、署知县朱澜等，俱驻八卦山，兵败自焚死。增运闻变曰：「吾职在司狱，惟有死守监门而已」。即具衣冠，望北谢恩毕，仗剑守狱门。贼入城破监，增运被杀于狱口。事闻，予恤廕袭，祀昭忠祠。人谓增运死得其所，与前典史冯启宗后先辉映云。
　　渠永湜，□□县人，任斗六巡检，调署猫雾拺巡检。乾隆五十一年十一月二十七夜，贼目刘陞攻陷大墩，官军尽殁。越早，贼众欲随林爽文来攻县治，路经司署，遂执永湜。永湜被执，骂贼不屈死。事闻，予恤廕袭，祀昭忠祠。
　　周大纶，□□县人，乾隆五十一年任南投县丞。十一月间，林爽文攻陷彰化，官军遇害。南投距县治五十里，闻城陷，弓役民壮俱散走。大纶以南投故无城池可守，遂往诸罗，与县令董启挺协守县城。十二月初六日，林逆乘雾掘城，攻陷诸罗。大纶素有膂力，提枪跃马，与贼巷战，身中数枪，伤重坠马遇害。事闻，予恤荫袭，祀昭忠祠。
　　寿同春，□□县人，为护淡水同知之台湾县令程峻幕友。峻知同春素有干材，宾主相待得甚欢。林爽文陷彰化县，越日又陷淡水厅。程峻及竹堑巡检张芝馨死之，同春亦被贼掳。贼闻同春名，优礼劝降，愿受计策，同春佯许之，欲相机而动，以图复仇也。贼陷堑城后，分众五千屯后陇，为犄角之势。同春窥贼啸聚竹堑、后陇两处，虽以万计，然皆乌合之众，毫无纪律，已料其势可图矣。乃遣心腹数人，到处扬言，内地大兵已到，诸贼闻风，大半疑散。同春度其隙有可乘，遂阴约原任竹堑巡检李生椿，明志书院掌教原任榆陵、县知县孙让，纠合义勇一万三千人，于十二月三日，并起杀贼，克复堑城，生擒贼目王作、许律、陈觉、郑加等；磔斩示众。乃上书督抚申其事。先是五十一年十二月初六日。内地得警报，知彰邑已陷，巡抚徐嗣曾奏，调闽安副将徐鼎士，领兵由五虎门赴淡水，以风信不顺，久泊海口，月余始到淡水艋舺。鼎士遂驻军于此，与同春等协守艋舺。时诸贼煽动，人心疑虑，同春开诚劝谕，闽、粤各庄，始得安辑。嗣又同新任淡水同知徐梦麟、副将徐鼎士、都司朱龙章，抵白石湖山下，安抚居民。初，淡水自同春克复之后，民心颇定。惟大甲溪一带迫近贼巢，尚怀疑惧。同春率领义勇赴鹿仔港，谒提督任承恩，意图合攻贼巢。旋以兵少辞归，而白石湖、金包里等处闽、粤各庄，互杀漳人，半屯白石湖山上。梦麟驰檄晓谕，就抚者仅数十。同春将人挈回安置。越五日再，众皆就抚，淡属悉安。贼有奸细布言，林爽文不日来攻，淡水军民戒严。五十二年十月初十日，同春率义民剿贼，注乌牛栏，抵三十张犁，遇贼与战。同春首先冲锋，贼皆披靡；适以为蹶，为贼所掳。同春义愤激烈，厉声骂贼。贼怒，寸磔之。同春骂不绝口而死。事闻，赐同春知县衔，予恤其家，廕一子以知县用，祀昭忠祠。
　　胡远山，浙江人，岁贡生。乾隆五十一年彰化县知县张贞生，聘主白沙书院讲席。适林爽文攻陷县城，远山因言语不同，贼疑为有司官也，并执之。骂贼不屈死，附祀忠烈祠。
　　范琪辉，会嵇人，素精申、韩之学。乾隆五十一年，新任彰化县俞峻，延主刑名。林爽文陷县城，琪辉被执，厉声骂贼。越日，贼缚琪辉至演武厅，贼目喝令跪下，琪辉挺立不屈，骂贼益厉。贼怒，斩之。琪辉受害，神色不变，有慷慨赴死之风焉。今附祀忠烈祠。
　　王先生（失名），浙江人，林爽文乱，先生为新任彰化县俞峻幕友，城陷被执，骂贼不屈死。今附祀忠烈祠。
　　俞先生（失名），浙江人，为彰化县俞峻延主钱榖，因宾主而兼宗亲，相得甚欢。适林爽文攻陷大墩，先生闻变，即与诸幕友同议守城破贼之策；众皆默然。先生知事不可为，县城旦夕必破。翼日城陷，先生沐浴更衣冠，望北再拜，退入卧房，雉经而死。今附祀忠烈祠。
　　●彰化县志卷四
　　学校志
　　学宫崇祀祭礼泮额书籍书院（社学附）
　　自古兴贤育才，教学为先。学者也，所以明人伦也。「人伦明于上，小民亲于下」。尧舜之所以治，孔孟之所以教，不外乎此。使徒以掇巍科，登显宦，而曰吾深于学者也，抑末矣。彰化之建学，始于雍正甲辰，距今甫百年，人文蒸蒸日盛，捷南宫，登词林者，踵相接；而崇实学，敦实行，亦不乏人。立学虽后他邑，文风则甲一郡。岂非圣天子声教覃敷，不疾而速者欤。官斯士者，躬行倡率，以明伦为先。驯至家弦户诵，仁让风行，比隆于海滨邹鲁何难哉。志学校。
　　学宫
　　崇祀
　　祭礼
　　泮额
　　书籍
　　书院（社学附）
　　学宫
　　彰化县儒学在县治东门内，南向。雍正四年知县张镐建。中为大成殿，东西两庑，前为甬道、为戟门，东为义路，西为礼门。又前为棂星门，后为崇圣祠，右为明伦堂，堂后为学廨。乾隆十六年知县程运青捐修，旋以他故中辍。十八年，同知署县事王鹗续成之；因费不足，及棂星门而止。二十四年，知县张世珍重修，砌甬道以砖，移礼门、义路于棂星门外，凿泮池，外为照墙，护以短垣。明伦堂仍故址，增高二尺余。堂右建白沙书院。其后训导署，后左教谕署，悉更新焉（记见艺文）。二十七年，知县胡邦翰续修。五十一年，明伦堂、学署毁于乱。嘉庆二年岁贡郑士模修葺圣庙，工未及竣；而明伦堂、学署仍缺。十六年，知县杨桂森治涂丹雘露台，护以石栏。自东西庑至棂星门，增筑短垣，以为联络。造登瀛桥于泮池上，改建明伦堂于庙左（记见艺文），制礼乐器、招佾生，教之歌舞之节。自是春秋丁祭，礼乐盖彬彬焉（记见艺文）。十七年，职员王松修泮池。二十一年，署县吴性诚即明伦堂旧址，兴建文昌祠（祠后旧有井，道光十一年修圣庙遂掩盖）。更新白沙书院。院后建教谕署（县训导嘉庆十一年移驻竹堑，其学署遂废，知县吴性诚议即其地建奎光阁，因费用不足而止之）。道光四年，教谕蔡克全刻卧碑石，署明伦堂之左；又建福德祠于明伦堂大门内左侧。十年，知县托克通阿、李廷璧，率诸绅士捐修，增高正殿旧址二尺二寸，殿高原制二尺七寸。殿前改用石龙柱二枝，石柱凡二十枝。露台增高二尺二寸，护以石栏，增高崇圣祠旧址二尺二寸，祠高原制一尺五寸。东西庑增高原制八寸，址高二尺二寸。其余门墙，以次增高。崇圣祠畔，左建名宦祠，右建乡贤祠。又掖以厢房，左为礼器库，右为乐器库，庙周围筑垣墙，以为联络；自北而南，长三十九丈二尺；自东而西，广一十五丈，悉仍旧界，朴斫丹雘，巍然焕然，彰化学宫，于是聿观厥成焉。
　　崇祀
　　圣庙历代崇祀
　　鲁哀公十六年，孔子卒，公为立庙旧宅，置卒守焉。周衰秦兴，儒道灰槁。至汉高祖十三年过鲁，以太牢祀。此祀孔子之始也。至孝武帝表章六经，后世乃知尊吾孔子。元帝诏太师褒成君霸，以所食邑八百户祀孔子，赐霸爵关内侯，孔子之后封侯，自元帝始也。平帝始谥为褒成宣尼公。光武破董宪还，亦使大司空以太牢祀；并祀七十子于孔庙。此祀孔子弟子之始也。明、章二帝东巡，皆诣孔子宅致祀，而章帝尤殷虔云。元和二年过鲁，亲祀孔子及七十二贤，作六代乐，御讲堂，命皇太子诸王说经。帝陞庙西面立，群臣中庭北面，皆再拜。帝进爵而后坐，大会孔氏男子，赐男女钱帛，拜孔僖郎中，诏僖从还京师。而七十子之得从祀，亦自章帝始。安帝过鲁，率循元和之轨。虽以桓灵昏主，犹诏置孔子庙，置百户卒史掌礼器，春秋享礼。出王家钱给大酒直，河南尹给牛羊豕各一，大司农给米。灵帝元光元年，始置鸿都门学，画先圣及七十二子像，画像以祀，自灵帝始。魏文、黄初，诏超旧庙，设守卒如前。魏芳正始七年，令太常释奠，以太牢祀孔子于辟雍，以颜渊配，释奠之礼始此。前此祀孔子皆于阙里，至是始行于太学。晋武泰康二年，诏鲁国四时以三牲祀，释奠于中堂，以颜子配。七年，皇太子亲释奠于太学，太子释奠，则始于此也。东晋、元、明成穆皆释奠。宋高帝永初诏鲁郡修葺坟庙。元嘉二十二年，裴松之议，太子释奠，应舞八佾，设轩悬之乐，释奠用轩悬之乐，自是始也。北魏道武南代至邹山，亦以太牢祀。孝文、太和间，亲修孔子谒拜礼，改谥文圣尼父，封其后为崇圣侯，拜孔氏四人、颜氏二人官，复给邑百户。文成间，诏宣尼庙，别敕有司，行荐享之礼，有司之行荐享，则始于此也。前此释奠，未尝言庙，至是始有宣尼庙之文。北齐天保间制，春秋二仲，释奠于先圣先师，以时修葺祠庙。每月朔制祭酒饮博士以下及国子诸生以上，大学四门博士陞堂，助教以下太学诸生，皆下拜，后世朔日行礼，则始于此也。梁元帝承圣初，于荆州创宣圣庙，自图画圣像为之赞书之，时谓三绝。南北五代之际多故矣，而崇祀不废。及隋文开皇中，赠孔子为先师尼父，以周公为先圣南面，孔子东面，命国子学每岁四仲月上丁释奠先圣先师；州县学则春秋仲月释奠。元魏虽命有司荐享，未有定时，未名释奠，后世州县学，以春秋二仲释奠，则始此也。
