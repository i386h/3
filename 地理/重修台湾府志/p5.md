<!-- { "loadSidebar": true } -->
　　一曰山叠溪源流有三：南从鹿子埔之北流过西北，与中流会；中从斗六门山之南流过西南，与南流合；遂西过覆鼎山北，又北折过打猫社，至石龟之南，复与北流会，同为山叠溪。至笨港，入于海。其北流，则又从斗六门山西出者也；经柴里社、猴闷社、他里雾社，而与南流、中流合。
　　一曰吼尾溪自斗六门西，过柴里社，南折至猴闷社之北，又折过他里雾北，受麻芝干社细流。至南社而西，入于海。
　　一曰东螺溪自斗六门与吼尾溪同流，西至东螺之眉里社分支北流，西过西螺社，又西过麻芝干社，为北社溪。西入于海。
　　一曰大武郡溪自斗六门与吼尾、东螺二溪合流，西过大武郡，经柴里社之西支分，北流过东螺社、大突社，从二林社之北，同三林港入于海。
　　一曰大肚溪从投拺社之东南内山，北过投拺社西，为投州溪；又北过柴硿仔社，至水里社之南折而西，经大肚社，为大肚溪。南受半线、阿束二社细流，而西归于海。
　　一曰大甲溪出猫雾、龟仑二山之间，西过牛骂社转而西南，至大甲社；又西南至于崩山之房里、茅于、宛里、吞韶四小社，西入于海。
　　一曰后笼溪社西过新港仔之南，入于海。
　　一曰中港潮至中港社分派，从社南东过合欢山，受南日山、武劳澳二流，西归于海。
　　一曰竹堑港潮过竹堑社，受眩眩山一水；又东过查内社，受查内山一水，西归于海。
　　一曰南嵌港潮过小凤山之北，南受眩眩山一流；入东北至南嵌社，南受查内山一流、东受干豆门一流，而西归于海。
　　一曰淡水港从西北大潮过淡水城，入干豆门，转而东南，受合欢山滩流；又东过外八投，南受里末社一水；又东过麻里则孝社，东南受龟仑山滩、东北受鸡笼头山滩，从西北会归于海。
　　一曰鸡笼港其港三面皆山，独北面瀚海。然西北有鸡笼头线，东北有鸡笼鼻山，港口又有鸡笼屿、桶盘屿，周围甚密，内可泊巨艘。
　　附海道
　　茫茫大海，何处问其道途？然往来有远近、有平险，不可不知也。台湾为闽省外障，其山皆向内地；所谓障百川而回狂澜者也。北路之后壠港，与兴化南日对峙；后壠而上，有竹堑社与海坛对峙；竹堑而上，有南嵌社与福州闽安镇关潼对峙；自南嵌至上淡水，与北茭相照；淡水至鸡笼城，与沙埕烽火门相照。是以开拓时，诸当道有北路添兵，以通北方海道之详议也。今之往来船只，必以澎湖为关津。从西屿头入，或寄泊峙内、或妈宫（二者北风寄泊最稳处）、或八罩、或镇海屿（二者南风寄泊最稳处），然后渡东吉洋（即甘吉），凡四更，船至台湾，入鹿耳门。则澎湖乃台湾之门户，而鹿耳门又台湾之咽喉也。行舟者，皆以北极星为准。黑夜无星可凭，则以指南车按定子午，是以天门测海道也。倘或子午稍错，南犯吕宋、或暹罗、或交趾，北则飘荡无复人境，甚至无力水而莫知所之。此入台者平险、远近之海道也。
　　至若台湾郡治之海道，自鹿耳门北至鸡笼，十九更船；自鹿耳门南至沙马矶头，十一更船。苟遇飓风，北则坠于南风气（气者，海若呼吸之气），一去不可复返；南则入于万水朝东，皆险也。此又居台者之不可不知也。
　　总论
　　郡有四封，所以域民也。然诗曰：『无此疆尔界』；传曰：『域民，不以封疆之界』；又何以称焉？盖诗所言，颁一统也；传所言，重得道也。台湾未入版图，星野、山川，虽在天覆之内；而因革、措置，终属化外之区。今者，遵道、遵路，即有分疆画界；而率海之滨，莫非王臣！猗欤休哉！
　　然则敷政优优，使众志成城，无庸以封疆域民者，是谁之责哉？
　　（附）形势总论宋永清（凤山令）
　　台湾，荒裔区也。二十余年沐圣天子深仁厚泽，置郡县、定营制、启文明，士读农耕、商怀工集，毂击、肩摩之盛，有礼陶乐淑之风；大纲小纪，治具毕张。猗欤休哉！凡庙谟宪虑，真无远弗届矣。予莅凤七载，土俗人情，窃为谘察于形势之中，而得其大要焉。
　　盖台以府治为准，附郭之地，曰中路者，东至保大里大脚山五十里，则台湾县之疆界也，而澎湖附焉。自郭而南曰南路者，直抵沙马矶头六百三十里，悉为凤山疆界，而安平镇附焉。中路汉人居之，南路则民番杂处。沃壤虽广，渐且治辟。外此生番聚族，其延袤广狭莫可测识。迤■〈辶里〉而北曰北路者，至鸡笼山二千三百一十五里，尽为诸罗疆界。民番富庶，过于台、凤。而山后辽阔，亘北迤南，生番出没，更为人迹不到之处矣。
　　综而约之，三县鼎峙之中，水陆安置，碁布星罗。郡内，驻镇标三营；于水师，则有澎、台之五营；于陆路，则有南、北之二营。大镇驻劄府城，统十营而总辖之。铺有塘、里有汛，周遭防卫，巩固金汤；允称尽善。然北路一隅，尤为全台至要。余前署诸篆，躬履村落，备观形势，内而控四里、四社之番民，外而制八庄、众社之扼要；则罗山其天险也。旧制营县设佳里兴，至是奉文改移。凡设县安营，业于罗山雄其壁垒。居民错杂接踵三百余里，抵半线焉。自半线以外，茫然千里，靡有穷极；无稠密之人居、有生番之异类。径道蜿蜒，必至穷月之力，始通于鸡笼、淡水；稀疏人迹，势将藏垢长奸。是罗山为全台锁钥，而半线又为罗山之锁钥也。向来千总轮防，亦颇严其稽察。惟是官微兵少，匪类窃发，诚恐拒绝无由；是非五百之众，断不足以资弹压。欲分内里社之汛兵以为加防之计，则沿途汛守已有专司，一转移间，未免此盈彼缩；莫若撤下茄冬之汛与半线合而为一，得兵二百名，再于额外加增三百，凑足五百之数，移驻守备，以专保障。盖旧营佳里兴距下茄冬颇为辽远；若罗山咫尺，此汛实为赘疣。惟于半线谨其盘诘，严以哨巡，则此外无藏奸之虞；全台之区，绝欃枪之患矣。至夫水师之军，与陆路自不相侔。盖以陆路之兵，披坚执锐，自有一定之技，一经操练，到处可以驰驱；三年换班，此其宜也。若夫台地孤悬，周围环海，兼以港道纡回，多产铁板沙线，舟航触之，未有不立见其碎；稍有生疏，安能撑驾无虞？是以内地水师换至台湾，必藉本营将弁多方操演，使其孰嫺港道，然后随手扬帆，无往不利。乃及一年、二年颇为精熟，而换班之期，又将复届；循环往复，究于水师无补。何若免其更戍，使水师之众永驻台湾，不必有调换轮班之举；而素练精熟者，悉鼓勇于楼船之上，平日资哨逻之勤，临事策前驱之力。则解缆扬帆，一如挥鞭按辔。水师既为得力，边海之地可以帖然，奠南天而雄东顾矣。
　　夫自开拓以来，成例已周；迂拙如永清，敢复谬为蠡测？然仰体圣天子安不忘危之意，亦未始非刍荛一得也。忆康熙四十四年，前大中丞长白李公以利弊下询，业为陈其梗概；谬叨采择，行司议详。惜未核题，而中丞遽捐宾客。为事虽寝，然案牒具存也。敢悉颠末，附于编终，以俟后之君子。
　　●台湾府志卷二
　　规制志
　　城池衙署学校社学书院学田仓廒坊里保甲坛庙祠宇桥梁津渡水利坊表市镇邮传厄塞恤政
　　车书一统矣！提封何啻万里，海外亦壮金汤。自是而出政有所、育才有地、积贮有备、祈报有时，封洫错于涂，井庐秩于伍，旌节交于衢路，帆樯来于远近，以至废疾得遂养，泽骨有深仁。视诸中土郡邑大政，无不具举而罔遗也。则规维其新，制隆于古。作规制志。
　　城池
　　衙署（附公馆）
　　学校
　　社学
　　书院
　　学田
　　仓廒
　　坊里
　　保甲
　　坛庙
　　祠宇
　　桥梁
　　津渡
　　水利
　　坊表
　　市镇
　　邮传
　　厄塞
　　恤政
　　城池
　　府城卜在永康里。未筑。附郭：台湾县。
　　凤山县城卜在兴隆庄。未筑。
　　诸罗县城卜在诸罗山。未筑。
　　安平镇城在凤山县辖安平镇一崑身之上。系红彝归一王所筑。用大砖、桐油、灰共捣而成。城基入地丈余，城墙各垛俱用铁钉钉之。周围广二百二十七丈六尺、高三丈余；城内屈曲如楼台。辛丑年，郑成功率舟师下之，即其城而居焉。今尚存。
　　赤嵌城在府治西北隅。周围广四十五丈三尺、高约三丈六尺余。无雉堞之设，名虽为城，其实楼台而已；故又名红毛楼。红毛酋长居之。郑氏因以贮火药军械。今仍之。
　　淡水城在上淡水港口。属奇独龟仑社。今已坏。
　　鸡笼城在诸罗县鸡笼山。红毛所筑。今圯。
　　澎湖暗澳城明嘉靖年间，都督俞大猷追流寇林道干至此，因筑焉。今颓圯，故址尚存。
　　澎湖瓦硐港铳城系红毛所筑。明时，金门哨兵尝驻扎于此。今坏。
　　衙署（附公馆）
　　台厦道署，在府治西定坊，西向。由大门而仪门、而厅事，扁曰「敬事堂」。堂之右，为斋阁、为驻宅。其前，为校士文场。堂左，则掾吏案牍处；其中慎出入，加扃钥焉。堂下左右廨舍，舆隶居之。庭前植榕树四株，皆移根会城；今扶疏盈丈，葱郁可观矣。大门之外，左为文职厅、右为武职厅；其为照墙、为鼓亭、为辕门，悉如制。照墙外，为巡捕厅。辕门之左有屋三楹，则为府、县属僚诣谒停骖之所。
　　府治在东安坊，南向（台地东负山而西面海，故官阁民居，率多西向；独此向离而治）。知府蒋毓英扁其堂曰：「开疆立本」，志新造也。其为土地祠、为廨舍，规模略备。迤西北，为驻宅；知府吴国柱构草亭、莳花草其中，政尚宽简，士民高其清致。
　　海防厅署在西定坊，西向。
　　经历司署在府治东南，南向。
　　台湾县治在东安坊，西向。
　　县丞署在东安坊，南向。
　　典史署在东安坊，西向。
　　新港巡检司署在武定里。去县十里余。
　　澎湖巡检司署在大山屿。隔洋，计水程四更。
　　凤山县署（附学署及各属署）
　　县治在兴隆庄（以城郭未建，仍旧名。县署系四十三年知县宋永清建。另有记）。
　　学署在兴隆庄学宫内。廨舍未建。
　　典史署在县治之西。
　　巡检司署在下淡水里东港（水土毒恶，历任皆卒于官；甚至阖署无一生还。后官于此者，暂驻兴隆庄；遂因之）。
　　诸罗县署（附学署及各属署）
　　县治在诸罗山（原在佳里兴。四十三年，奉文移归；四十五年，署县海防孙元衡建署。另有记）。
　　学署在诸罗山。未建。
　　典史署在善化里之目加溜湾街。去县治二十里。
　　巡检司署在诸罗山。
　　镇属衙署
　　总镇署在府治镇北坊。
　　水师协镇署在凤山县之安平镇。
　　澎湖水师协镇署在澎湖之大山屿妈宫澳。
　　南路营参将署在凤山县兴隆庄。
