<!-- { "loadSidebar": true } -->
　　日积月累，草册渐盈。丁亥初冬，家孟溘焉而逝。回溯少日钓游之地，倏少人烟；老成通德之门，已无哭处。沧桑俄顷，遑论古初?齿发寝衰，惮于纂述。寿松后人康侯文学，勤于著述，雅有同心，因举丛编郑重付托。康侯气锐神王，寒暑载更，排比图经，勿使遗漏；泛滥说部，增益新奇。如遄行而不废半途，如掘井而不止九仞。编缀将完，顿慰迟暮。惜次瑶君久籍忠义，竹舟兄亦归道山，无以相为印证也!
　　记九溪十八涧  林  纾
　　过龙井山数里，溪色澄然迎面，九溪之北流也。溪发源于杨梅坞。余之溯溪则自龙井始，溪流道万山中，山不峭而堑，踵趾错互，苍碧莫辨途径，沿溪取道，东瞥西匿，前若有阻，而旋得路。水之未入溪，皆号曰涧。涧以十八数，倍于九也。余遇涧即止，过涧之水，必有大石亘其流，小石冲激，蒲藻交舞。溪身广四五尺，浅者沮洳，由草中行，其稍深者，虽渟蓄犹见沙石。其山多茶树、多枫叶、多松。过小石桥向理安寺，路石尤诡异，春箨始解，攒动岩顶，如老人唏发，怪石折叠，隐起山腹，若橱、若几、若函书状，即林表望之，滃然带云气。杜鹃作花，点缀山路，岩日翳吐，出山已亭午矣。时光绪己亥三月六日，同游者达县吴小村，长乐高凤歧，钱塘邵伯絅。
　　游西溪记  林  纾
　　西溪之胜，水行沿秦亭山十余里，至留下光景始异。溪上之山多幽茜，而秦亭特高峙，为西溪之镇山，溪行数转，转犹见秦亭也。溪水漻然而清深，窄者不能容舟，野柳无次被丽，上或突起溪心，停篙攀条，船侧转乃过，石桥十数，柿叶蓊薆，秋气洒然，桥门印水，幻圆影如月，舟行入月中矣。交芦庵绝胜，近庵里许，回望溪路，为野竹所合，截然如断，隐隐见水阁飞檐，斜出梅林之表，其下砌石可八九级，老柳垂条，拂扫水石，为缚帚焉。大石桥北趣，人乌桕中，渐见红叶。登阁拜厉太鸿栗主，饭于僧房。易小艭，绕出庵后，一色秋林，水净如拭，西风排竹，人家隐约可辨，溪身渐广，弥望一白，近涡水矣。涡水一名南漳湖，苇荡也。荡析水为九道，芦花间之，隔芦望邻船人，但见半身，带以下芦花也。溪色愈明净，老桧成行，可万株，秋山亭亭出其上，尽桧乃趣余杭道，遂棹船归。不半里，复见芦庵，来时遵他道纡归，以捷径耳。是行访高江村竹窗故址，舟人莫识。同游者为林迪臣先生、高啸桐、陈吉人父子、郭海容及余也。己亥九月。
　　记花坞  林  纾
　　行西溪未半，至吴家湖头，登陆可三里所，入花坞矣。坞以多花名，余来初不见花，一径绝窄，出万竹中，幽邈无穷。崖下多沃壤，尽以莳竹。小溪宛宛如绳，盘出竹外，溪次有微径两三道，咸阴沉，上沮白石，细草翠润，香气蓊葧。稍南，多杉，霜皮半作深紫之色，杂立竹中，紫翠荡漾，如垂香帘。路断，辄支石梁，潭水出其下，为小石所沮，淙然作声，潭中生石菖蒲，小鱼出没蒲根，涵虚若空游，或联队行，或否。藕香桥，景愈幽丽，路右趣至潭而毕。过桥乃得路，深绿间出红叶，人声阒然，画眉之声始纵。茅庵十九处，不相袭，各自为构，或砌小石级，状若修蚓入云，莫穷其端；或疏篱当竹，梵唱琅然，或银墙沿竹，墙尽不见门宇。柴关，乃背溪上，步武错迕，窱然而深，廓然而容，皆因竹为曲折也。白云堆陡绝，左倚深丛，右临枯潭，樵步出没，瞥如猿猱。小庵当群松而门，庵后四山合沓，时出云气，弥望皆竹，风过籁发，萧然不类人境。僧言花坞路止此矣。同游者十人，杨宝臣先生，年七十，最健，约余为后游，余许以明春来看新竹，因借笔记之僧壁。己亥九月十日。

　　●诗词曲

　　○春秋 
　　越群臣祝
　　越王句践五年，与大夫文种、范蠡入臣于吴，群臣送之浙江之上，临水阻道，军陈固陵。大夫前为祝词：
　　皇天佑助，前沉后扬。
　　祸为德根，忧为福堂。
　　威人者灭，服从者昌。
　　王离牵致，其后无殃。
　　君臣生离，感动上皇。
　　众天哀悲，莫不感伤。
　　臣请荐脯，行酒二觞。
　　○晋 
　　问来使
　　陶  潜　
　　尔从山中来，早晚发天目。
　　我从南山下，今生几丛菊。
　　蔷薇叶已抽，秋兰气犹馥。
　　归去来山中，山中酒应熟。
　　○南北朝 
　　七里濑
　　谢灵运
　　羁心积秋晨，晨积展远眺。
　　孤客伤逝湍，徒旅苦奔峭。
　　石浅水潺湲，日落山照曜。
　　荒林纷沃若，哀禽相叫啸。
　　遭物悼迁斥，存期得要妙。
　　既秉上皇心，岂屑末代诮。
　　目睹严子濑，想属任公钓。
　　谁谓古今殊，异代可同调。 
　　西陵遇风献康乐
　　谢惠连
　　我行指孟春，春仲尚未发。
　　趋途远有期，念离情无歇。
　　成装候良辰，漾舟陶嘉月。
　　瞻涂意少悰，还顾情多阙。       
　　哲兄感仳别，相送越坰林。
　　饮饯野亭馆，分袂澄湖阻。
　　凄凄留子言，眷眷浮客心。
　　回塘隐舻枻，远望绝形音。
　　靡靡即长路，戚戚抱遥悲。
　　悲遥但自弭，路长当语谁。
　　行行道转远，去去行弥迟。
　　昨发浦阳汭，今宿浙江湄。
　　屯云蔽曾岭，惊风涌飞流。
　　零雨润坟泽，落雪洒林丘。
　　浮氛晦崖巘，积素成原畴。
　　曲汜薄停旅，通川绝行舟。
　　临津不得济，伫楫阻风波。
　　萧条洲渚际，气色少谐和。
　　西瞻兴游叹，东睇起凄歌。
　　积愤成疢痗，无萱将如何。
　　赠郭桐庐出溪口见候余既未至郭仍进村维舟久之郭生乃至
　　任  昉
　　朝发富春渚，蓄意忍相思。
　　涿令行春返，冠盖溢川坻。
　　望久方未萃，悲欢不自持。
　　沧江路穷此，湍险方自兹。
　　叠嶂易成响，重以夜猿悲。
　　客心幸自弭，中道遇心期。
　　新好自斯绝，孤游从此辞。
　　旦发渔浦潭
　　丘  迟
　　渔潭雾未开，赤亭风已扬。
　　棹歌发中流，鸣鼙响沓嶂。
　　村童忽相聚，野老时一望。
　　诡怪石异象，崭绝峰殊状。
　　森森荒树齐，析析寒沙涨。
　　藤垂岛易陟，崖倾屿难傍。
　　信是永幽栖，岂徒暂清旷。
　　坐啸昔有委，卧治今可尚。
　　新安江至清浅深见底贻京邑游好
　　沈  约
　　眷言访舟客：兹川信可珍。
　　洞彻随清浅，皎镜无冬春。
　　千仞写乔树，百丈见游鳞。
　　沧浪有时浊，清济固无津。
　　岂若乘斯去，俯映石磷磷。
　　纷吾隔嚣滓，宁假濯衣巾。
　　愿以潺湲水，沾君缨上尘。
　　出富春浦口
　　何  逊
　　客民愁日暮，徙倚空望归。
　　山烟敛树色，江水映霞辉。
　　独鹤凌空逝，双凫出浪飞。
　　故乡千余里，兹夕寒无衣。
　　登天目山赋示云麾弟
　　萧  统
　　白云飞兮江上阻，北流芬兮山风举。
　　山万仞兮多高峰，流九派兮饶江渚。
　　山岩峣兮乃逼天，云微蒙兮后兴雨。
　　实览历兮此名地，故遨游兮兹胜所。
　　予登陟兮一长望，徒踟蹰兮增延伫。
　　游天目山
　　庾  信
　　聊登元圃殿，更上增城山。
　　不知高几里，低头看世间。
　　唱歌云欲聚，弹琴鹤欲舞。
　　涧底百重花，山根一片雨。
　　婉婉藤倒垂，亭亭松直竖。
　　○唐 
　　灵隐寺
　　宋之问
　　鹫岭郁岧蛲，龙宫锁寂寥。
　　楼观沧海日，门对浙江潮。
　　桂子月中落，天香云外飘。
　　扪萝登塔远，刳木取泉遥。
　　霜薄花更发，冰轻叶未凋。
　　夙龄尚遐异，搜对涤烦嚣。
　　待人天台路，看余度石桥。
　　登越王台
　　宋之问
　　江上越王台，登高望几回。
　　南溟天外合，北户日边开。
　　地湿烟尝起，山晴雨半来。
　　冬花采庐橘，夏果摘杨梅。
　　迹类虞翻狂，人非贾谊才。
　　归心不可度，白发重相催。
　　回乡偶书　选一
　　贺知章
　　少小离乡老大回，乡音难改鬓毛衰。
　　儿童相见不相识，笑问客从何处来?
　　樟亭观涛
　　宋  昱
　　涛来势转雄，猎猎驾长风。
　　雷震云霓里，山飞霜雪中。
　　激流起平地，吹涝上侵空。
　　翕辟乾坤异，盈虚日月同。
　　艅艎从陆地，洲浦隔阡通。
　　跳沫喷岩翠，翻波带景红。
　　怒湍初抵北，却浪复归东。
　　寂听堪增勇，晴看自发蒙。
　　伍生传或谬，枚叟说难穷。
　　来信应无已，申威亦匪躬。
　　冲腾如决胜，回合似相攻。
　　委质任平视，谁能涯始终。
　　游天竺寺
　　崔  颢
　　晨登天竺山，山殿朝阳晓。
　　崖泉争喷薄，江岫相萦绕。
　　直上孤顶高，平看众峰小。
　　南州十二月，地暖冰雪少。
　　青翠满寒山，藤萝覆冬沼。
　　花龛瀑布侧，青壁石林杪。
　　鸣钟集人天，施饭聚猿鸟。
　　洗意归清净，澄心悟空了。
　　始知世人上，万物一何扰。
　　宿天竺寺
　　陶  翰
　　松柏乱岩口，山西微径通。
　　天开一峰见，宫阙生虚空。
　　正殿倚霞壁，千楼标石丛。
　　夜来猿鸟静，钟梵响云中。
　　岑翠映湖月，泉声乱溪风。
　　心超诸境外，了与悬解同。
　　明发惟改视，朝日长崖东。
　　湖色浓荡漾，海光渐曈曚。
　　葛仙迹尚在，许氏道犹崇。
　　独往古今事，幽怀期二公。
　　新安江上寄处士
　　孟云卿
　　深潭与浅滩，万转出新安。
　　人静禽鸟静，山空水木寒。
　　啸起青苹末，吟瞩白云端。
　　即事遂幽赏，何必挂儒冠。
　　经七里滩
　　孟浩然
　　予奉垂堂戒，千金非所轻。
　　为多山水乐，频作泛舟行。
　　五岳追向子，三湘吊屈平。
　　湖经洞庭阔，江入新安清。
　　复闻严陵滩，乃在兹湍路。
　　叠嶂数百里，沿洄非一趣。
　　彩翠相氛氲，别流乱奔注。
　　钓矶平可坐，苔磴滑难步。
　　猿饮石下潭，鸟还日边树。
　　观奇恨来晚，倚棹惜将暮。
　　挥手弄潺湲，从兹洗尘虑。
　　宿建德江
　　孟浩然
　　移舟泊烟渚，日暮客愁新。
　　野旷天低树，江清月近人。
　　渡浙江问舟中人
　　孟浩然
　　潮落江平未有风，扁舟共济与君同。
　　时时引领望天末，何处青山是越中?
　　宿桐庐江寄广陵旧游
　　孟浩然
　　山暝听猿愁，沧江急夜流。
　　风鸣两岸叶，月照一孤舟。
　　建德非吾土，维扬忆旧游。
　　还将两行泪，遥寄海西头。
