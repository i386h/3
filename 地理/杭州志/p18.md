<!-- { "loadSidebar": true } -->
　　夫昔时丝价每两仅值三分，至明季盈六七分，时小民赔累，已有卖孥倾家不能完纳者。今则丝价腾涌，至每两一钱五六分矣，视昔何啻数倍?昔时米价每斗数分，今则每斗三钱有奇。则织工之费，又何止数倍?且兵革之后，桑树伐而女工荒；机户乘利，价必十倍。即如严州一府，原额定绢四万七千匹，应征银四万余两。今机户腾价，每匹值四两六钱五分，则应征银二十一万四千余两，除原征额外，加派一十七万余两矣。分而计之，则每亩加派至二三钱也。民力久尽，其何以堪!况如严属六县，条绢等项不过八万有零。今绢价一项，顿增至一十七万，是糊窗赏赉之派，反数倍于惟正之供。合郡闻之，即极控抚按，蒙有万难加派，即赐具题之批。因奉旨改折一半定价，每匹一两一钱三分征银，官织官解，残黎渐有生色矣!然一半本色之价，藩司行文，仍每匹拟价四两二钱。较之原额，则加派五倍有余矣!至其解京也，则押解有费，脚力有费。其到京也，则歇家有费，铺垫有费，万一驳退，则前此之费，等之逝波，而后日卖孥倾家之事又起。是徒坏小民之身家，无益朝廷之实用。优恳俯念孑遗，具题永折。
　　至于牛角一差，即明之引箭弦条也。弓箭已难全征牛角，况非土产。今民间所蓄黄犊耕牛，角甚短小。如求合式，必远采之闽广数千里外。承此役者，变产携资，十无一返。不但家破人亡，而岁课终无完日。蒙按院杜于九年内，具疏题允。以前所欠牛角，每副折价四两。惟九年以后，仍征本色，俟后酌议。窃思牛角若系浙产，则九年以前，亦不敢妄缴幸折；若非浙产，则九年以后，角复出于何所?即前后疏内云，此军中必用之物。则出角之地，  自当入贡；无角之地，何由上供?若必游移酌议，则百姓之脂膏已尽，而朝廷额赋终虚。并祈具题改折，着为定例，上裨岁仂，下免追呼，立解倒悬，恩垂不朽!
　　杭大宗逸事状  龚自珍
　　一、乾隆癸未岁，杭州杭大宗以翰林保举御史，例试保和殿。大宗下笔为五千言。其一条云：我朝一统久矣，朝廷用人，宜泯满、汉之见。是日旨交刑部，部议拟死。上博询廷臣，侍郎观保奏曰：是狂生，当其为诸生时，放言高论久矣。上意解，赦归里。
　　一、大宗原疏留禁中，当日不发抄，又不自存集中，今世无见者。越七十年，大宗外孙之孙丁大，抱大宗手墨三十余纸，鬻于京师市，有茧纸淡墨一纸半，乃此疏也。大略引孟轲、齐宣王问答语，用己意反复说之。此稿流落琉璃厂肆间。
　　一、乙酉岁，纯皇帝南巡，大宗迎驾，召见，问汝何以为活?对曰：臣世骏开旧货摊。上曰：何谓开旧货摊?对曰：买破铜烂铁，陈于地卖之。上大笑，手书：“买卖破铜烂铁”六大字赐之。
　　一、癸巳岁，纯皇帝南巡，大宗迎驾。名上，上顾左右曰：杭世骏尚未死么?大宗返舍，是夕卒。
　　一、大宗自丙戌迄庚寅，主讲扬州安定书院，课诸生肄四《通》。杜氏《通典》、马氏《文献通考》、郑氏《通志》，世称“三通”，大宗加司马光《通鉴》云。
　　一、大宗著《道古堂集》，海内学士见之矣，世无知其善画者。龚自珍得其墨画十五叶，雍正乙卯岁，  自杭州如福州记程之所为也。叶系以诗，或记程，记月日琐语，语汗漫而瑰丽，画萧寥而粗辣，诗平淡而屈强。同里后学龚自珍谨状。
　　同里张熷南漪、王曾祥麟徵，皆为杭大宗状。此第三状。详略互有出入。自记。
　　病梅馆记  龚自珍
　　江宁之龙蟠，苏州之邓尉，杭州之西溪，皆产梅。
　　或曰：梅以曲为美，直则无姿；以欹为美，正则无景；以疏为美，密则无态，固也。此文人画士，心知其意，未可明诏大号，以绳天下之梅也。又不可以使天下之民，斫直、删密、锄正，以夭梅、病梅为业以求钱也。梅之欹、之疏、之曲，又非蠢蠢求钱之民，能以其智力为也。有以文人画士孤癖之隐，明告鬻梅者：斫其正，养其旁条；删其密，夭其稚枝；锄其直，遏其生气，以求重价，而江、浙之梅皆病。文人画士之祸之烈至此哉!
　　予购三百盆，皆病者，无一完者。既泣之三日，乃誓疗之，纵之，顺之。毁其盆，悉埋于地，解其棕缚。以五年为期，必复之全之。予本非文人画士，甘受诟厉，辟病梅之馆以贮之。呜呼!安得使予多暇日，又多闲田，以广贮江宁、杭州、苏州之病梅，穷予生之光阴以疗梅也哉!
　　龙灯开光  范祖述
　　吴山者俗称城隍山，城隍庙居山之中。其左右约里许，各神庙咸备焉。对岸系民房，开设茶店甚多。有放怀楼、景江楼、见沧楼、望江楼、阑馨馆、映山居、紫云轩等名。其室金碧交辉，雕梁画栋。匾额对联、单条屏幅，悉臻幽雅。悬挂各色灯景，玻璃窗槛。即瓷器均皆精致，并有定烧店号。桌凳亦极光鲜，茶则本山为最；饼则蓑衣著名。此外瓜子、花生、酸梅干、风腐干而已。其他韭菜饼、鸡头等类，及时添售。其余之店，糖色、面馆、酒肆。惟刻图书、卖字画，算命相馆为多。又有以火漆加染五色，捏造人物、鸟兽、虫蚳、果品、花草等类，无不确肖，此亦仅见之一技也。至于各式摊场、洋镜洋画之类，时聚时散，大约逢年过节无不毕集者也。其各庙道士，各有房头，系其私室。此中讲究，诚有天仙画阁之喻，不与道士交好者，不得其门而入焉。有元庆房、永固房、保定房、淳素房等名目，不下数十处。此则吴山之大略也。山右有龙神庙，俗称龙王潭。灯节，城厢内外所行龙灯，于十二日到庙，点睛参谒挂红，名曰龙灯开光。斯为新年之一大阵场也。选录《杭俗遗风》
　　西湖探梅  范祖述
　　西湖见方，均有十里之广。出凤山门，过万松岭，由长桥为湖南，有南屏山大丛林净慈寺在焉。凡大地有志者，予均不赘记，惟存其名而已。山门对面为南屏晚钟、雷峰夕照二景。由寺过西半里许，有小天有园、南泠庙，则有堤直达北山岳王坟，其景曰苏堤春晓，盖苏东坡所建也。堤上造桥六条，即俗所云西湖景致六条桥是也。第二桥西，为花港观鱼一景。第五桥西，有横堤。过玉带桥，为金沙港，对港为花神庙。湖边有曲院风荷一景，已在岳王庙前矣。过北一二里，为紫云洞。庙旁即岳王坟，有铁铸赤身秦桧等四人跪地。由庙过东，则崇文书院、仰山楼、凤林寺。沿湖过西泠桥，桥边有苏小小墓。再沿湖则六一泉、五柳居、庐舍庵、中泠财神庙、朱公祠、行宫、圣因寺、望湖楼、诂经精舍、照瞻台、莲池庵、陆宣公祠、苏公祠。临湖为平湖秋月一景。过东则又分为里外湖矣。有白堤一道，堤上为断桥残雪一景，直达钱塘门，盖白乐天所建也。平湖秋月过北，为孤山放鹤亭。断桥里湖，有闲地庵、葛岭、保叔塔、大佛头、昭庆寺、响水坝。过北，则为松木场，又通河道矣。是河港汊分歧，四通八达，无路不可到者。钱塘门过南，为涌金门。是系西湖大码头，船只多聚于此。有藕香居茶室、听水亭、子路夫人祠、三义阁、白祖坛、钱王祠。有柳浪闻莺一景。再过，则为清波门。沿湖达长桥，仍为南山矣。湖中有湖心亭，稍南为三潭印月一景，潭内有放生池，此则西湖之大略也。春正二月，梅花大放。城中士女坐船游赏。其船有兰言舫、半湖春等各名目。长可四五丈，内有三舱。有玻璃屏坑，两边玻璃，和合窗栏，大红小呢门帘。其中铺设华丽，点缀精工。身入其境，直似天上仙宫。船中更包酒菜，另有伙食船只，随旁而行。烹调之美，不可方物。此等船中，亦有吹弹歌唱者，亦有挟妓饮酒者。梅花之盛，莫过孤山、金沙港二处。孤山为宋处士林和靖先生隐居之所，其墓在也。有巢居阁一所，放鹤亭一座，白鹤一双，梅花三百六十株。回栏曲槛，高下栽植。道光间，福建林少穆先生，任杭嘉湖道事，大加修葺。故每逢花开，有本道衙门禁止攀折告示，每树悬牌一块。其上为西泠财神庙，有剧分作会祀神饮福者，亦复不少。金沙港正殿供关圣帝君，其后殿、静室、水阁等处，前后回廊、天井，共栽有百十余株。其余虽有，不及二处之多。但西湖中最大之船，不过三四十号，其余之船，名撑摇儿。每船可容坐四五十人，此为搭船。自涌金门搭至圣因寺前，往回均钱五文。小划船容坐四五人，船价亦然。若乘舆骑马，出清波、凤山门，走苏堤，由南至北；出钱塘门，走白堤，由东至西，无不面面皆通。湖上馆店有五柳居，入南宋志书者。陆有闲福居、间乐居四处肴馔酒果，珍馐咸备。惟醋泖鱼一种，西湖独擅其长。吃茶，则庐舍庵，兼售西湖白莲藕粉。馒头，则岳坟面馆，盐甜均美。其余各式摊场，无所不有。而圣因寺前，则更热闹。放风筝，则行宫门口；看碑帖，则岳王庙中。西湖尤有土产一样，名曰刺菱儿，童子以划船采取，剥而卖之。形同菱角，大如蚕豆，其味鲜美，此亦世所仅有之物也。附记西湖十景：南屏晚钟、雷峰夕照、花港观鱼、苏堤春晓、曲院风荷、平湖秋月、断桥残雪、柳浪闻莺、三潭印月、双峰插云。选录《杭俗遗风》
　　天竺香市  范祖述
　　天竺在西湖之西北，去岳坟尚有七八里。稍南有港，曰茅家埠。上山近里许，茅家埠旱路，由花港观鱼，立着韦驮，其路较便。二月十九，观音圣诞。大士最著灵验，凡祈晴祷雨，无不感应，虽小儿亦知敬奉。十八日，文武百官自抚台以下，亲往拈香，一切执事，城门口即便打落，不敢开锣喝道，其敬畏有如此者。百姓有忏会者，均于十八晚间出城。所以自茅家埠起，一路夜灯，至庙不绝。当日去者，自城门至山门，十五里中，挨肩擦背，何止万万行人，坐轿者不必言矣。天竺有三寺，上天竺名法喜寺，中天竺名法镜寺，下天竺名法净寺。去灵隐已不远。灵隐者，名云林，亦四大丛林之一也。四大丛林者：圣因、净慈、云林、昭庆。僧众各有五六百人。灵隐山门外，有冷泉亭、瀑来亭、回龙桥、飞来峰、一线天、呼猿洞各奇景。冷泉亭上，有梁山舟先生书对一联云：“泉自几时冷起?峰从何处飞来?”山门内右首，有径达韬光寺。是日热闹，亦不下天竺。选录《杭俗遗风》
　　龙舟竞渡  范祖述
