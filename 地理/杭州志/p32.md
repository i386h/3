<!-- { "loadSidebar": true } -->
　　恨铁不铸矛，以刺贼臣头。
　　恨铁不铸钟，以铭将军功。
　　痛饮黄龙府，铁不铸樽俎。
　　招魂五国城，铁不铸打檠。
　　而独铸胚胎，屈铁铁跪阶。
　　伤心南渡事，一十二金牌!
　　杭州关纪事
　　舒  位
　　杭州关吏如乞儿，昔闻斯语今见之。
　　果然我船来泊时，开箱倒箧靡不为。
　　与吏言，呼吏坐。
　　所欲吾肯从，幸勿太琐琐。
　　吏言君果然，青铜白银无不可。
　　又言君不然，青山白水应笑我。
　　我转向吏白，百货我无一。
　　即有八斗才，量之不能盈一石。
　　但有万斛愁，卖之未尝逢一客。
　　其余零星诸服物，例所不征君其勿。
　　却有一串飞青蚨，赠君小饮黄公垆。
　　吏睨视钱摇手呼，手招楼上之豪奴。
　　奴年约有三十余，庸恶陋劣兼有须。
　　不作南语作北语，所语与吏无差殊。
　　我且语奴休怒瞋，我非胡椒八百元宰
　　相，亦非牛皮十二郑商人。
　　且非贩茶去浮梁，更非大贾来瞿塘。
　　况不比西域之胡，珊瑚木难璀璨生辉光。
　　问我来何国?但作宾客，不作盗贼，
　　身行万里半天下，不记东西与南北。
　　问我何所有?笛一枝，剑一口，帖十
　　三行诗万首，尔之仇敌我之友。
　　我闻榷酒税，不闻搜诗囊。
　　又闻报船料，不闻开客箱。
　　请将班超所投笔，写具陆贾归时装。
　　看尔意气颇自豪，九牛何惜亡一毛!
　　尔家主人官不小，岂肯悉索容汝曹!
　　况今尺一除矿税，捐弃黄标复紫标。
　　监察御史开口椒，尔何青天白日鹿覆蕉!
　　奴闻我言惨不骄，吏取我钱缠在腰。
　　斯时吏去奴欲去，槟榔满口声哜嘈。
　　彼哜嘈，我欸乃，见奴见吏如见鬼。
　　作歌当经自忏悔，輶轩使者采不采?
　　虞美人　四首
　　俞  樾
　　杭谚云：晴湖不如雨湖，雨湖不如月湖，月湖不如雪湖。余比年主讲西湖诂经精舍，晴雨月雪随时领略，各赋小词记之。 
　　晓烟乍破青山醒，镜里明妆靓。迷离金碧滉楼台，不信人间此外有蓬莱。    画船箫鼓时来往，绿水春摇荡。迟迟听彻凤林钟，要看斜阳一抹上雷峰。［晴湖］
　　乱珠点点抛来疾，山气浓于墨。眼前何处认南屏，但见空濛远水接天青。    兰桡整日堤边歇，谁更携游屐?烟蓑雨笠坐孤篷，只好红衣画个老渔翁。  ［雨湖］
　　一轮乍透疏林缺，洗尽人间热。湖心亭上倚阑干，便觉琼楼玉宇在人寰。    树阴满地流苹藻，夜静光逾皎。天心水面两相摩，时有银刀拨刺跃金波。［月湖］
　　青山一夜头都白，大地琼瑶积。玉龙百万戏长空，只剩红墙半角是行宫。    何人载酒来相就，要与严寒斗。堤边几树老槎桠，误认疏疏落落尽梅花。［雪湖］
　　游西湖初雨后晴
　　[日]竹添井井
　　苏小墓前春欲空，流莺啼破一林红。
　　细沾山翠霏霏雨，远送衣香习习风。
　　古寺幡幢烟柳外，美人笑语画船中。
　　移篙又向三潭去，仿佛瀛洲有路通。
　　夜泛西湖
　　沈金生
　　飞飞小艇欲凌空，花港西头柳浪东。
　　消受水晶宫世界，三更明月五更风。
　　忆西湖俞　四首
　　绣孙
　　肠断江南二月天，波光如镜草如烟。
　　而今迢递三千里，梦里犹闻唤渡船。  
　　最好湖山第一楼，宜晴宜雨水悠悠。
　　渔歌声里归鸦急，卧看雷峰夕照留。  
　　早春天气踏青时，折尽花枝与柳枝。
　　总为风流苏小小，西泠桥畔每归迟。  
　　芳草如茵衬夕阳，东风无力柳丝长。
　　年年天竺归来路，拜罢空王拜岳王。
　　○近、现代
　　题钓台
　　康有为
　　富春山水泻青绿，七里滩前石簌簌。
　　钓竿江畔丝纶垂，钓台天半东面矗。
　　奇石巉岩路荦确，异卉窒径草芬馥。
　　高人岂知天子贵，鼾睡足可加帝腹。
　　怀仁抱义天下悦，片言为政固已足。
　　大泽羊裘去不还，千年游客庶高躅。
　　老夫三征亦不起，叹吾故人莽操属。
　　庶有面目见先生，拜翱墓前且痛哭。
　　划然大声震大地，西台铁笛裂山竹。
　　丁未二月四日偕寄尘泛舟西湖复登凤凰山绝顶望江相传此山南宋嫔妃葬地也口占志感
　　秋  瑾
　　怀古伤今一黯然，东南天险好山川。
　　武陵城郭围山势，罗刹湖声咽暮烟。
　　啸傲不妨容我辈，相看何处有林泉。
　　白杨荒冢同凭吊，儿女英雄尽可怜。
　　登吴山
　　秋  瑾
　　老树扶疏夕照红，石台高耸近天风。
　　茫茫灏气连江海，一半青山是越中。
　　住西湖白云禅院
　　苏曼殊
　　白云深处拥雷峰，几树寒梅带雪红。
　　斋罢垂垂浑入定，庵前潭影落疏钟。
　　本事诗 选一
　　苏曼殊
　　春雨楼头尺八箫，何时归看浙江潮?
　　芒鞋破钵无人识，踏过樱花第几桥!
　　岳坟
　　黄  节
　　中原十载拜祠堂，不及西湖山更苍。
　　大汉天声垂断绝，万方兵气此潜藏。
　　双坟晚蟀鸣乌石，一市秋茶说岳王。
　　独有匹夫凭吊去，从来忠愤使人伤!
　　旅杭杂诗
　　刘季平
　　无那回舟学士桥，晚风吹送雨萧萧。
　　赏心乐事谁家院，花发灯明何处箫。
　　自迫残冬伤道茀，颇传连夕压天骄。
　　钱江喷薄今犹昔，讵抵归心日夜潮。
　　题《雷峰塔华严经残石真形》
　　吴昌硕
　　黄妃千年一朝仆，雷峰之名等烟雾。
　　华严佛说难劫逃，片石流传禅一悟。
　　自杭归棹舟中作
　　周振玉
　　一过钱塘渡，西兴再放舟。
　　帆低村外树，灯近水边楼。
　　山谷风鸣夜，江湖月朗秋。
　　今宵何处宿，归梦逐轻舟。
　　西湖杂诗词 选一 
　　沈曾植
　　湖上波光罨雪光，张祠清绝胜刘庄。
　　仙人自爱楼居好，六面山屏晓镜妆。
　　自桐江赴睦州舟中感怀兼呈胥庵
　　朱  鹏
　　登舟迤逦别桐庐，叠嶂层峦画不如。
　　木落天空山有骨，潭深镜净人无鱼。
　　自恋老废甘牛后，敢说功名属狗屠。
　　只恐前溪危石乱，同舟邪许上滩初。
　　西  湖
　　李叔同
　　看明湖一碧，六桥锁烟水。
　　塔影参差，画船自来去。
　　垂杨柳两行，绿染长堤。
　　扬晴风，又笛韵悠扬起。
　　看青山四围，高峰南北齐。
　　山色自空濛，有竹木媚幽姿。
　　探古洞烟霞，翠扑须眉。
　　霅暮雨，又钟声林外起。   
　　大好湖山如此，独擅天然美。
　　明湖碧，又青山绿作堆。
　　漾晴光潋滟，带雨色幽奇。
　　靓妆比西子，尽浓淡总相宜。
　　重九日携酒率子侄登灵峰绝顶
　　夏震武
　　一峰直上势崔嵬，极目苍茫暮色催。
　　天地左浮江海出，江流东走大荒来。
　　九州民物胸前列，万里风云足底回。
　　醉插黄花宴重九，高歌绝顶共衔杯。
　　东梓关
　　郁  华
　　西下严陵濑，东流第一关。
　　江荒焦古树，岸蹙接穷山。
　　水碓千村急，春耕六博闲。
　　市墟鱼米贱，小隐亦非艰。
　　暑假省归题春江第一楼壁
　　郁  华
　　醉放狂怀入太虚，别开云路走雷车。
　　雨中井灶鸡鸣外，江上楼台雁到初。
　　赤土磨无理狱剑，黄金买尽压装书。
　　斓衫徒博群儿笑，转悔归来计太疏。
　　东渡留别同人春江第一楼上作
　　郁达夫
　　骊唱几声浅，扬鞭泪暗弹。
　　非关行役苦，总觉别君难。
　　云树他年梦，悲欢此夕餐。
　　且将杯酒尽，明日路漫漫。
　　夜泊西兴
　　郁达夫
　　罗刹江边水拍天，山阴道上树含烟。
　　西兴两岸沙如雪，明月依依夜泊船。
　　立秋后一夜富春江畔与浩兄联句
　　郁达夫
　　秋月横江白，渔歌逼岸青。
　　众星摇不定，一雁去无声。
　　山远烟波淡，潮来岛屿平。
　　三更群动息，好梦满重城。
　　车过临平
　　郁达夫
　　清溪波动菱花乱，黄叶林疏鸟梦轻。
　　又是一年秋气味，稻香风里过临平。
　　西天目妙高峰积雪未消因两宿禅源寺
　　郁达夫
　　二月春寒雪满山，高峰遥望皖东关。
　　西来两宿禅源寺，为恋林间水一湾。
　　登东天目绝顶大仙峰望钱塘江
　　郁达夫
　　仙峰绝顶望钱塘，凤舞龙飞两乳长。
　　好是夕阳金粉里，众山浓紫大江黄。
　　沪杭车窗即事
　　郁达夫
　　男种秧田女摘茶，乡村五月苦生涯。
　　先从水旱愁天意，更怕秋来赋再加。
　　偶过西台有感
　　郁达夫
　　三分天下两分亡，四海何人吊国殇。
　　偶向西台台畔过，苔痕犹似泪淋浪。
　　乙亥夏日楼外楼坐雨
　　郁达夫
　　楼外楼头雨如酥，淡妆西子比西湖。
　　江山也要文人捧，堤柳于今尚姓苏。
　　杭州勇士
　　冯玉祥
　　敌军陷杭州，于今已四周。
　　触目皆焦土，尸骨成山丘。
　　烧杀与淫掠，日日无止休。
　　恶毒逞凶残，行为如禽兽。
　　地方老百姓，目睹身遭受。
　　中有大勇者，拼死一报仇。
　　炸弹携一包，守候丰乐桥。
　　正好寇军过，对准向敌抛。
　　一声如雷响，不啻开花炮。
　　宪兵司令官，炸成一团糟。
　　另有三宪兵，同样命难逃。
　　此是大快事，作者乃英豪。
　　四万五千万，人人怒难熬。
　　视我如鸡犬，活着有何好?
　　纵然要苟活，性命终不保。
　　惟有拼死命，到处将敌扰。
　　炸弹随地起，看他何处跑!
　　吊鉴湖秋女士 四首选一 
　　柳亚子
　　漫说天飞六月霜，珠沉玉碎不须伤。
　　已拼侠骨成孤注，赢得英名震万方。
　　碧血摧残酬祖国，怒潮呜咽怨钱塘。
　　于祠岳庙中间路，留取荒坟葬女郎。
　　观湖中诸山放云
　　柳亚子
　　宿露未干人初起，芒鞋稳踏晓烟里。
　　湖光约略迎面来，微风吹衣凉似水。
　　举头不见湖山青，蓊然但觉云冥冥。
　　满湖都是浓烟隔，是山是云谁能分；
　　烟云复杂山更杳，何处疏钟声缥缈。
　　山吐云耶云含山，苍茫无际失飞鸟。
　　云山重隔两不平，云烟合并气氤氲。
　　云中之山尚难辨，何况欲辨烟中云。
　　我观此景真奇幻，伫立徘徊独凝盼。
　　日出烟消云亦散，须臾复见青山面。
　　程白葭兄移精忠柏断节子西湖岳坟属为赋之
　　于右任
　　破碎精忠柏，参天气不灵。
　　在人为武穆，于树配冬青。
　　有节皆如石，无香亦自馨。
