<!-- { "loadSidebar": true } -->
　　延祐三年四月十有九日，三藏法师般刺那室利言：“臣僧往年游江南，历禅刹多矣；独天目山大觉正等寺为高峰妙禅师道场，地势清高，人力壮伟，实杭州一大伽蓝。而高峰之道，远续诸祖，座下僧常数十百人，皆清斋禅定，有古丛林之风。高峰既寂，其教至于今不少衰，触寺未有记载之文。臣僧请下文学之臣文之，以刻诸石，诚圣世一盛事也。”于是诏臣孟頫：“汝为文以记之。”臣谨按，天目山在杭州於潜县，为浙右群山之宗。 《图经》云，广八百里，高三万余尺，界乎杭、湖、宣城之间，穷岩幽壑，雪古云深，仙人神龙之所窟宅。大觉正等禅寺，居山之莲花峰。高峰禅师名原妙，吴郡吴江人，早得法于雪岩钦公，临济十七世孙，尽得瞿昙氏灵明真觉之要，行业孤峻，机用险绝，影不出山者三十年，道风日驰远方。学徒如西域、南诏，不远数万里，云臻水赴，师悉拒不纳，至栖岩席草以依师。至元辛卯，故两浙运使臣瞿霆发，向师道望，谒师于狮子岩之死关，仰扣玄音，心领神悟，恍若宿契，叹禅衲之至无所於容，慨然有建寺之志。乃割臣庄，先后凡二百顷有畸，及买山田若干，指其岁人，首创梵宇。命嗣法沙门祖雍洎久参上首，弟子等各尽才能以董其役。当是时，山灵地媪见闻惊异，大奋神功，搜奇材，揭巨石，不容有所藏而献之。阅五年，则厨库、大殿，轮奂参差，宛如天降。师知时至，嘱祖雍摄住持而告寂焉。众心悲感，檀户益张，走斧飞斤，鼓舞群力，千楹万础，海涌云腾，与夫雕锼髹饰，陶冶丹雘，百尔咸臻。大德庚子，成宗皇帝首降玉音，作大护持。至大戊申，缔构之功，充扩大备，高阁周建，长廊四起，飞楼涌殿之雄丽，广堂邃宇之靓深，像设鼓钟之伟奇，金绳宝铎之严整，凡庖湢寮舍、床榻器用，所求皆足。是岁开堂，臣霆发大营斋馔，烟包云衲，遐迩奔凑，会者数万指。坐立围绕，禅影山齐，梵音雷动，人天交赞，得未曾有。臣闻觉树垂阴，昙华现瑞，以甘蔗种哀悯群迷，乘积生大愿轮，不起寂场，遍入尘刹，未摇舌本，大阐玄音。其声光震耀，虽日丽霆轰，不可为比。道场塔庙，曾不期建立，而二千余年，后先出兴。凡大林深薮，睹史夜摩，忽从地涌。惟罔知所自者，既疑且骇，异议纷然。殊不知大愿轮中真实种子，时缘既偶，如春发荣，万卉千葩，不知其萌而萌矣!尝考竺坟，觉之为义，有始有本，有顿有圆。惟破有法王坐灵鹫山，坚秉化权，目之为大觉。已而饮光传之，曹溪唱之，临济握金刚王剑以振之。高峰得此而迹愈晦，声愈彰，能大其家世。臣霆发慕此，而割膏腴，树禅宫，曲尽施心，了无难色，信大觉之念如此。以之寿国脉，祝圣算，隆佛运，利含识，不亦宜乎!或谓：“翠竹黄花尽真如体，白云青嶂咸大觉场，生佛未具已前，不曾欠少，岂待梯空架险、破山压石而为之耶?”对曰：“道场之兴，觉其所以迷也。迷之不反，安知尘沙法界为大觉场?其或徇缘而趋胜，逐境以滋尘，既昧觉因，转增迷倒，佛化岂若是哉！”遂并书之以为记。
　　浙江潮候  陶宗仪
　　浙江，一名钱唐江，一名罗刹江。所谓罗刹者，江心有石，即秦望山脚，横截波涛中，商旅船到此，多值风涛所困而倾覆，遂呼云。此事见吴越时僧《赞宁传》载中。其昼夜二潮甚信，上人以诗括之曰：“午未未未申，申卯卯辰辰，巳巳巳午午，朔望一般轮。”此昼候也。初一日午未，初二日未初，十五日如初一，夜候则六时对冲，子午丑未之类。汉东宣伯褧先生昭尝作《浙江潮候图说》云：“大江而东，凡水之入于海者，无不通潮，而浙江之潮独为天下奇观，地势然也。浙江之口，有两山焉，其南曰龛山，其北曰赭山，并峙于江海之会，谓之海门。下有沙潭，跨江西东三百余里，若伏槛然。潮之入于浙江也，发乎浩渺之区，而顿就敛束，逼碍沙潭，回薄激射。折而趋于两山之间，拗怒不泄，则奋而上隮，如素蜺横空，奔雷殷地，观者胆掉，涉者心悸，故为东南之至险，非它江之可同也。原其消长之故者，曰天河激涌，曰地机翕张。揆其晨夕之候者，曰依阴而附阳，曰随日而应月。地志涛经，言殊旨异，胡可得而一哉?盖圆则之运，大气举之，方仪之静，大水承之，气有升降，地有浮沉，而潮汐生焉。月有盈虚，潮有起伏，故盈于朔望，虚于两弦，息于朓朒肭，消于朏魄，而大小准焉。月为阴精，水之所在，日为阳宗，阴之所从。故昼潮之期，日常加子，夜潮之候，月必在午，而晷刻定焉。卯酉之日，阴阳之交，故潮大于余月。大梁析木，河汉之津也。朔望之后，天地之变，故潮大于余日。寒暑之大，建丑未也。一晦一明，再潮再汐，一朔一望，再虚再盈，天一地二之道也。月经于上，水纬于下，进退消长，相为生成，历数可推，毫厘不爽，斯天地之至信，幽赞于神明，而古今不易者也。杭之为郡，枕带江海，远引瓯闽，近控吴越，商贾之所辐凑，舟航之所骈集，则浙江为要津焉。而其行止之淹速，无不毕听于潮汐者。或违其大小之信，爽其缓急之宜，则必至于倾垫底滞，故不可以不之谨也。某承乏兹郡，属兵革未弭之秋，信使之往来，师旅之进退，虽期会纷纭，边陲警急，必告之曰：‘谨候潮汐，毋躁进以自危。’然而迹累肩摩，晨驰夕骛，有不能人喻而户说之者。考之郡志，得《四时潮候图》，简明可信，故为之说，而刻石于浙江亭之壁间，使凡行李之过此者，皆得而观之，以毋蹈夫触险躁进之害，亦庶乎思患而预防之之意云。”此说博极群书，辞理超诣，而古今之论潮候者，盖莫能过之矣。因并录之。
　　钓台记  方  回
　　朋友之益，莫大于道德之泽无穷。先生以足加帝腹，时年六十余，光武年三十五，盖年长以倍之老友，非耿邓少年时相遇也。能取友然后知讲学，知讲学然后大明理，大明理然后善处士。驱云台之彦膺赤伏之符，博约丽习，有自来矣。然天地之间海田陵谷，汉之为汉，今复安在?建武以来，寝庙宫府为烟为埃，岂复有过而问之者?先生钓游故处，更几兵火，巍然如昨岁，正如兆困敦。东平府严公忠杰提师次于桐濑，自以为先生之裔孙，输钱粟饰祠像而一新之。予谓先生之生也，以薰陶之余力，能使潜龙故人起布衣，有天下；其没也，一渔翁之居常存，虽万乘帝王弗逮。故歌《伐木》之章，则知牧野之出师不如磻溪之问道；赋《黍离》之什，则知宗庙之盛业不如首阳之清风。朋友之有益于人，而道之不泯于后世如此哉!
　　○明
　　夕佳楼记  徐一夔
　　夕佳楼，在杭之南山演福教寺。寺有明净塔院，盖佛海大师之徒窆其师爪发之所。院有东、西二楼，夕佳盖西楼也。其地右瞰澄湖，左挹高峰；二麦岭在其前。每日轮西下，余光返照，徘徊于林岫之间，烟霏霞气，乍浓乍淡，五色相鲜，虽精绘事者不能貌——是所谓“夕佳”者也。
　　昔在至正中，佛海之大弟子海慧法师，继公以硕德重望，唱道大方而归，遂居兹楼，与黄文献公溍、张外史雨为方外友。二老既至，海慧辄相携登楼，揽观景物，鬻茶赋诗，久之而去。其后，欧阳文公玄持节过杭，亦造兹楼访海慧，见景物如前所云，为书“夕佳”二字，而夕佳之名始著。
　　洪武初元，今具庵法师圮公来主演福。时寺已毁，惟夕佳独存。其徒请曰：“吾师为佛海之孙，海慧之嗣，寓席兹楼，以淑吾徒为宜。”法师从其请。方袍之士来传天台之学者踵至。余尝过之，法师肃余至楼上，见山中景物，固不殊昔，而摩抚前人之遗墨，而想其风流来往之迹不可复得，盖尝为之赋之而感慨系之矣。
　　居无几何，今天子大建法会于蒋山，召起江南高僧说法示众。法师被召，敷扬教典三昼夜，竣事而还，仍寓夕佳。十年冬，上以天下之为浮屠者多昧佛理，将注释《心经》、《金刚般若》、《楞伽》三经使习之。时季潭泐公主天界之席，以法师荐，遣使即夕佳，起法师赴阙。上问三经大意，奏对称旨，诏与泐公共领注释之事。阅七月书成，进经御览，奖谕谆至，遂命刊行。上初留法师咨问法要，既又不欲违其山林之志，召至便殿赐馔，有旨命还山。寻敕有司给舟，且出内库钞十五贯为道里费，送至山中。一时林岫改观，山童谷叟，莫不指为宠光所及。
　　其徒以法师光膺帝眷，恢宏佛祖之道，召命荐至，皆起自夕佳，期亦兹楼之有遇也，不可无述，以示将来。有如上人者，谒余，具道所以，请著楼记。余也汩没世俗，莫知所以记。间者入山，尝从法师问佛法大意。法师以谓：“吾宗大旨，期于去昏即明，去散即静。故修证之法，指日为观。送想于落日之表，所以臻实际也。”吾尝念法师之所以语我者，则所谓夕佳之旨，其在兹乎!以此观之，法师殆将尽空世相，不有其有。若夫兹楼之遇与否，岂其志之所存?而吾世谛文字，亦何足以溷之也。虽然，上人之意，不可以虚辱也，乃为之记。
　　吴公堤记  陈  观
　　吴公堤，古春江堤也。不言春江而言今名，县令吴侯所筑，民为是名，示不忘也。按志，富春居杭上游，背山面江，下通钱塘。潮汐往来，上接衢、婺、睦、歙，诸水会流，每天风撼涛，奔溃激射，号为险绝。矧自观山起，至苋浦桥止，东西三百余丈，适当邑城之南，其捍潮御浪，惟筑堤为可备。前代兴废，未暇究论。
　　自唐万岁登封元年，县令李浚所筑者，去旧城一百步许，迄今数百余年，而雨洗风淘，堤因以坏，渐逼城居，为患不小，民日以忧。前为县者，多后其事。宣德乙卯，侯始来治兹邑，抚字之暇，顾慈颓地，慨然兴怀。因与僚佐议政治所先，莫此为最，当亟修举。乃具词上闻，得允所言。会岁歉，未遑也。正统四年，秋谷既登，方将鸠工督匠，值所司别筑钱塘江岸，征役徒，伐巨石，动以千计，几寝是事。独富春以侯请得免，遂专力修筑，民在欢悦。经始于是年十月八日，乃率父老遍历江浒，验里分肥瘠，限以丈尺多寡，使得人平力均。于是，夫匠云集，桩石山积。复新授方略，定立三级，下承以桩，上叠以石。布置得宜，事易工省，不再阅月，厥工告成，上坚下固，俨若天造。
　　竣事之日，里父老子弟相与语曰：“昔为狂澜百尺之冲，今遂安居乐土之愿。伊谁之力欤?我侯之力也!”语竟，因以侯姓易堤之名。余曰：“宜然。”复征余文，以记其兴筑颠末。
