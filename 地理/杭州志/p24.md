<!-- { "loadSidebar": true } -->
　　楼下谁家烧夜香，玉笙哀怨弄初凉。
　　临风有客吟秋扇，拜月无人见晚妆。
　　沙河灯火照山红，歌鼓喧呼笑语中。
　　为问少年心在否?角巾欹侧鬓如蓬。
　　开运盐河是日宿水陆寺寄北山僧清顺    
　　苏  轼
　　草没河堤雨暗村，寺藏修竹不知门。
　　拾薪煮药怜僧病，扫地焚香净客魂。
　　农事未休侵小雪，佛灯初上报黄昏。
　　年来渐识幽居味，思与高人对榻论。
　　饮湖上初晴后雨　二首 
　　苏  轼
　　朝曦迎客艳重冈，晚雨留人入醉乡。
　　此意自佳君不会，一杯当属水仙王。
　　水光潋滟晴方好，山色空濛雨亦奇。
　　欲把西湖比西子，淡妆浓抹总相宜。
　　风水洞二首和李节推  
　　苏  轼
　　风转鸣空穴，泉幽泻石门。
　　虚心闻地籁，妄意觅桃源。
　　过客诗难好，居僧语不繁。
　　归瓶得冰雪，清冷慰文园。
　　山前乳水隔尘凡，山上仙风舞桧杉。
　　细细龙鳞生乱石，团团羊角转空岩。
　　冯夷窟宅非梁栋，御寇车舆谢辔衔。
　　世事渐艰吾欲去，永随二子脱讥谗。
　　新城道中　二首
　　苏  轼
　　东风知我欲山行，吹断檐间积雨声。
　　岭上晴云披絮帽，树头初日挂铜钲。
　　野桃含笑竹篱短，溪柳自摇沙水清。
　　西崦人家应最乐，煮芹烧笋饷春耕。
　　身世悠悠我此行，溪边委辔听溪声。
　　散材畏见搜林斧，疲马思闻卷旆钲。
　　细雨足时茶户喜，乱山深处长官清。
　　人间歧路知多少，试向桑田问耦耕。
　　孤山二咏  
　　苏  轼
　　孤山有陈时柏二株，其一为人所薪。僧志诠作堂其侧，  曰柏堂，与白公居易竹阁相连，属余作二诗    
　　柏  堂
　　道人手种几生前，鹤骨龙姿尚宛然。
　　双干一先神物化，九朝三见太平年。
　　忽惊华构依岩出，乞与佳名到处传。
　　此柏未枯君记取，灰心聊伴小乘禅。   
　　竹  阁
　　海山兜率两茫然，古寺无人竹满轩。
　　白鹤不留归后语，苍龙犹是种时孙。
　　两丛恰似萧郎笔，千亩空怀渭上春。
　　欲把新诗问遗像，病维摩诘更无言。
　　有美堂暴雨  
　　苏  轼
　　游人脚底一声雷，满座顽云拨不开。
　　天外海风吹海立，浙东飞雨过江来。
　　十分潋滟金尊凸，千杖敲铿羯鼓催。
　　唤起谪仙泉洒面，倒倾鲛室泻琼瑰。
　　八月十五日看潮　五绝(选一首)  
　　苏  轼
　　万人鼓噪慑吴侬，犹似浮江老阿童。
　　欲识潮头高几许，越山浑在浪花中。
　　怀西湖寄晁美叔同年  
　　苏  轼
　　西湖天下景，游者无愚贤。
　　深浅随所得，谁能识其全。
　　嗟我本狂直，早为世所捐。
　　独专山水乐，付与宁非天!
　　三百六十寺，幽寻遂穷年。
　　所至得其妙，心知口难传。
　　至今清夜梦，耳目余芳鲜。
　　君持使者节，风采烁云烟。
　　清流与碧巘，安肯为君妍。
　　胡不屏骑从，暂借僧榻眠。
　　读我壁间诗，清凉洗烦煎。
　　策杖无道路，直造意所便。
　　应逢古渔父，苇间自夤缘。
　　问道若有得，买鱼勿论钱!
　　熙宁中通守此郡除夜直都厅囚系皆满日暮不得返舍因题一诗于壁
　　今二十年矣衰病之余复忝寄再经除夜庭事萧然三圄皆空盖同僚之力非拙朽所致因和前篇呈公济子侔二通守
　　苏  轼
　　前  诗
　　除日当早归，官事乃见留。
　　执笔对之泣，哀此系中囚。
　　小人营糇粮，堕网不知羞。
　　我亦恋薄禄，因循失归休。
　　不须论贤愚，均是为食谋。
　　谁能暂纵遣，闵默愧前修。
　　今  诗
　　山川不改旧，岁月逝肯留。
　　百年一俯仰，五胜更王囚。
　　同僚比岑范，德业前人羞。
　　坐令老钝守，啸诺获少休。
　　却思二十年，出处非人谋。
　　齿发付天公，缺坏不可修。
　　予去杭十六年而复来留二年而去平日自觉出处老少粗似乐天虽才名相远而安分寡求亦庶几焉
　　三月六日来别南山诸道人而下天竺惠净师以丑石赠行作三绝句    
　　苏  轼
　　当年衫鬓两青青，强说重临慰别情。
　　衰发只今无可白，故应相对话来生。
　　出处依稀似乐天，敢将衰朽较前贤。
　　便从洛社休官去，犹有闲居二十年。
　　在郡依前六百日，山中不记几回来。
　　还将天竺二峰去，欲把云根到处栽。
　　虞美人　有美堂赠述古  
　　苏  轼
　　湖山信是东南美，一望弥千里。使君能得几回来，便使尊前醉倒更徘徊。    
　　沙河塘里灯初上，水调谁家唱?夜阑风静欲归时，惟有一江明月碧琉璃。
　　八声甘州　寄参寥子 
　　苏  轼
　　有情风、万里卷潮来，无情送潮归。问钱塘江上，西兴浦口，几度斜晖?不用思量今古，俯仰昔人非。谁似东坡老，白首忘机。    记取西湖西畔，正暮山好处，空翠烟霏。算诗人相得，如我与君稀。约他年、东还海道，愿谢公，雅志莫相违。西州路不应回首，为我沾衣。
　　南乡子　送述古  
　　苏  轼
　　回首乱山横。不见居人只见城。谁似临平山上塔，亭亭。迎客西来送客行。    归路晚风清。一枕初寒梦不成。今夜残灯斜照处，荧荧。秋雨晴时泪不晴。
　　江神子　江景
　　苏  轼
　　凤凰山下雨初晴。水风清，晚霞明。一朵芙蕖，开过尚盈盈。何处飞来双白鹭，如有意，慕娉婷。    忽闻江上弄哀筝。苦含情，遗谁听?烟敛云收，依约是湘灵。欲待曲终寻问取，人不见，数峰青。
　　行香子　过七里滩
　　苏  轼
　　一叶舟轻，双桨鸿惊。水天清，影湛波平。鱼翻藻鉴，鹭点烟汀。过沙溪急，玎溪冷，月溪明。    重重如画，曲曲如屏。算当年，空老严陵。君臣一梦，今古虚名。但远山长，云山乱，晓山青。
　　寒食西湖  
　　蔡  襄
　　山前雨气晓才收，水际风光翠欲流。
　　尽日旌旗停曲岸，满潭钲鼓竞飞舟。
　　浮来烟岛疑相就，引去山禽好自由。
　　归骑不令歌吹歇，万枝灯烛度花楼。
　　至睦州
　　蔡  襄
　　一带沧波两面山，扁舟中去几时还。
　　浮生多半在离别，此意明知未肯闲。
　　过临平
　　释道潜
　　风蒲猎猎弄轻柔，欲立蜻蜓不自由。
　　五月临平山下路，藕花无数满汀洲。
　　游径山
　　苏  辙
　　去年渡江爱吴山，忽忘蜀道轻秦川。
　　钱塘后到山最胜，下枕湖水相萦旋。
　　坐疑吴会无复有，扁舟屡到凌深渊。
　　今秋复到径山寺，势压众岭皆迷颠。
　　连拳沓峰不知数，重重相抱如青莲。
　　散为云雾翳星斗，聚作潭井藏蜿蜒。
　　钦公未到人绝迹，千里受记来安禅。
　　荒村草野置茅舍，坐令海贾投金钱。
　　至今传法破烦恼，饱食过寮宜安眠。
　　解装投锡不复去，纷纷四合投乌鸢。
　　或言此处犹未远，海上人少无烦煎。
　　天台雁荡最深处，水香石瘦犹清便。
　　青山独往无不可，论说好丑徒纷然。
　　终当直去无远近，藤鞋竹杖聊穷年。
　　雨中过临平湖 
　　沈  括
　　绿蒲浅水清回环，浪头雨急声珊珊。
　　画桡惊起远近雁，宿霭欲乱高低山。
　　败蓬半漏野更好，短缆数断迟转闲。
　　溪翁此日乘浩渺，搔首坐哨烟云间。
　　过桐庐
　　胡  宿
　　两岸山花中有溪，山花红白遍高低。
　　灵源忽若乘槎到，仙洞还同采药迷。
　　二月辛夷犹未落，五更鸦臼最先啼。
　　茶烟渔火遥堪画，一片人家在水西。
　　十七日观潮
　　陈师道
　　漫漫平沙走白虹，瑶台失手玉杯空。
　　晴天摇动清江底，晚日浮沉急浪中。
　　冷  泉  
　　林  稹
　　一泓清泉沁诗脾，冷暖年来只自知。
　　流向西湖载歌舞，回头不似在山时。
　　飞来峰
　　郭祥正
　　谁从天竺国，分得一峰来?
　　占尽湖山秀，最宜烟雨开。
　　题蓬莱阁 
　　秦  观
　　林声槭槭动秋风，先蹑丹梯上卧龙。
　　路隔西兴二三水，门临南镇一千峰。
　　湖谷碧落诗争发，塔涌青冥画几重。
　　非是登高能赋客，可怜猿鹤自相容。
　　马  塍  
　　朱淑真
　　一塍芳草碧芊芊，活水穿花暗护田。
　　蚕事正忙农事急，不知春色为谁妍。
　　蝶恋花　送春
　　朱淑真
　　楼外垂杨千万缕。欲系青春，少住春还去。犹自风前飘柳絮。随春且看归何处。绿满山川闻杜宇。便作无情，莫也愁人苦。把酒问春春不语。黄昏却下潇潇雨。
　　生查子　元夕 
　　朱淑真
　　去年元夜时，花市灯如昼。月上柳梢头，人约黄昏后。今年元夜时，月与灯依旧。不见去年人，泪湿春衫袖。
　　清平乐　夏日游湖
　　朱淑真
　　恼烟撩露，留我须臾住。携手藕花湖上路，一霎黄梅细雨。娇痴不怕人猜，随群暂遣愁怀。最是分携时候，归来懒傍妆台。
　　苏武慢 
　　朱敦儒
　　枕海山横，陵江潮去，雉堞秋风残照。闲寻桂子，试听菱歌，湖上晚来凉好。几处兰舟，采莲游女，归去隔花相恼。奈长安不见，刘郎已老，暗伤怀抱。  谁信得旧日风流，如今憔悴，换却五陵年少。逢花倒垛，遇酒坚辞，常是懒歌慵笑。除奉天威，扫平狂虏，整顿乾坤都了。共赤松携手，重骑明月游蓬岛。
　　送人游杭  
　　石延年
　　激激霜风吹黑貂，男儿醉别气飘飘。
　　五湖载酒期吴客，六代成诗倍梦桥。
　　水树渐青含晚意，江云初白向春娇。
　　前秋亦拟钱塘去，共看龙山八月潮。
　　惜分飞　富阳僧舍作别语赠妓琼芳 
　　毛  滂
　　泪湿阑干花著露，愁到眉峰碧聚。此恨平分取，更无言语相觑。断雨残云无意绪，寂寞朝朝暮暮。今夜山深处，断魂分付潮回去。
　　送客西陵  
　　吴处厚
　　若耶溪上醉秋风，猎猎船旗照水红。
　　后夜钱塘酒楼上，梦魂应绕浙江东。
　　千秋岭上  
　　晁补之
　　永日倦高跻，盘回四望迷。
　　松根危抱石，岭路曲随溪。
　　绝顶飞云薄，山腰过雨低。
　　阴崖不可度，谁此构长梯。
　　白石村  
　　晁补之
　　吴蚕饱食就三眠，隔水东风度柳绵。
　　斜日青牛山下路，茅檐细细出茶烟。
　　送人游江南  
　　晁冲之
　　涌金门外断红尘，衣锦城边着白苹。
　　不到西湖看山色，定应未可作诗人。
