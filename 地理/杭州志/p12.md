<!-- { "loadSidebar": true } -->
　　《政事录》序  海  瑞
　　君子何为而仕于人哉?天生一物，即所以生万物之理；故一人之身，万物之理无不备焉。万物之理备于一人，举凡天下之人，见天下之有饥寒疾苦者，必哀之；见天下之有冤抑沉郁不得其平者，必为忿之。哀之，忿之，情不能已，仕之所由来也。然君子居穷，应一身一家，其事易。及应举人官，事为胶葛，人为奸欺，日临于前，而不能操吾明且刚者以应之，谓能应事之善焉不可也。且身当利害得丧之冲，始于执义，终于舍义。随俗宾客之怂恿，室人之交谪，始于为人，终于舍人为己。初仕，良心扩充之，未能私心牿丧；而可哀可忿之在民者，与我不相关矣，吁，仕云乎哉!
　　瑞自海滨入中州之淳安县事，初阅册籍，民之逃亡者过半。问之，则曰疲困不能堪赋役，朴直不能胜奸强使之。而予之心恻然痛矣!剥人以媚人，多科而厚费使之，可为民忿，可为民慨之事，日临于目，日闻于耳。而吾不平之气，愤然生矣!问识者以所处方，则曰，在今日不可能也，在今日又不可为也；宁可刻民，不可取怒于上；宁薄下，不可不厚于过往。彼自为一说，而不能当于予心也。
　　尝欲自为一编，以记钱粮，以节财费，以酌事，使节文，昭国制日月之明，扩吾心体备万物之理，使淳得户晓焉。吏不能缘为奸弊，民得安其业，乐其生。予亦得以常目在之，俨有师法。而又念秀才发轫仕途，知识有几，将笔复辍，迟疑三年有奇矣!壬戌入觐归，缘道服思，恍如有得。因取故籍，参考博访，以订所思。自信或可以究竟利弊，粹乎圣贤中正之道，公己公人之理。我祖宗朝颁行画一之制，一毫世俗之论不与焉。民风士习，借此发明，回心而易向，或有在也夫。彼上司，彼过客，万物之理，赋予于造化，犹之我也，独无为民哀忿之心哉!时乎为己，见己不见人；一觉悟焉，而同归于道矣。
　　政之大者曰政，政之小者曰事；是帙淳之利弊，兼有巨细，因撮其要，名曰淳安政事录。予曩家贫，著严师教戒，以警昏怠。今政事有记，亦严师教戒意也!谆谆然，欲吾民去其竞利争胜，私己罔上之故，而以善新焉。是亦与吾民为严师教戒也。益己益人，举于是册，赖之其可得而已乎!用是梓之，复为序，以告吾民，使知是编之意。
　　《青溪诗集》序  徐  楚
　　青溪者，本歙县东乡永平新定里地，淳安之旧名也。建安之世，吴将贺齐，平定山越，乃置始新之县，隶郡新都。暨晋平吴，郡改新安，而县仍旧治。隋开皇间，郡废，而县以新安名。仁寿三年，郡称睦州。大业之初，改邑雉山之下。唐武德后，郡复为睦。文明元年，州号新安。厥后州治徙于建德，县名还淳，或名青溪，或名淳化，而后改为淳安矣。
　　盖歙睦二州，昔尝并建，既乃歙属徽州，并于直隶。而睦更为严，淳属如故。虽建置沿革时代不同，然江山人物见于名贤赋咏。如刘长卿之为司马，杜牧之为刺史，罗江东之登县楼，邢歙州之寄长卿，皆睦州新安，而实淳安之故地。第文翰事类志多阔略，观者不察，徒知今之歙郡为新安，而不知睦州之在新定，青溪一带之为新安江也。夫淳西界街口，遂名黄江，直达青溪，接桐庐，皆所谓新安江。李白诗称“青溪胜桐庐”者，是已。
　　窃观淳志凡例，谓诗文不关于淳者，一切削去。然沈约渡新安江诗，一统志载在淳安之下，县志果何所据，而竟削之?昔《程篁墩志新安文献》，恐未免有彼此牵制处。今姑以今昔名贤篇什，及其人其事，凡有关于淳者，则采录类分，以记其实；其志中不可存者，亦稍删之。闻有所得，敢窃附于诸篇之末，用志遗忘，以备采择。集名青溪，存旧史也。於乎!孔子观夏商之礼，而叹杞宋之无征，以文献不足故尔。愚生文献之邦，而不能存十一于千百，可不为深惧乎?尚冀我同志精择而嗣葺之，庶前辈流风余韵，为不泯也!
　　海刚峰先生去思碑记  徐廷绶
　　遗爱之思，昉于召南棠茇。迨汉史称何武，所居无赫赫名，去后常见思。维不徇名，所以思弗谖。君子于武，可以观政矣!今郡邑以去思碑者林立，求无愧于碑文所载者几何人?若我海侯，殆古之遗爱欤!其永孚民心去思有以也。侯讳瑞，号刚峰，南粤琼人。易直子谅，所志皆古圣贤德业。以名魁署教南平，丕著师范。戊午夏来令我淳，清修劲节，与民更始，移风易俗，厘弊肃纪。民初焉疑，既而翕然信；期年政通人和，颂声洋溢。至是移判嘉兴府，诸士民攀辕卧毂，垂泣拥留，而侯之驾不可延矣。佥谋锓石，备悉德政，以志无穷之思。
　　适余奉简书，便道归省，乡大夫士暨耆老辈，属余记之。余雅辱侯教泽，又淳民中被德尤深者，曷敢以不文辞。按余严所辖为邑六，淳据上游，为里八十有四，计境内山陵川谷居其半，为田者又十之三，有司百凡支应，取给于里甲。迩今倭变，差役派敛较昔数倍，小民每充役，至有倾产者。侯始至，愀然曰：“东南民力竭矣。盍苏诸!”嘉意经理，斟酌区画，皆有成法：谓使客络绎，冲疲不堪也，损夫役，节馈赠，以省送迎之烦。谓科课征人，吏私羡赢也，革分例，禁加耗，以杜侵渔之弊。谓催科严迫，困穷靡给也，舒期限，缓督责，以免称贷之累。岁节贺庆，用侈繁仪，于是严交际之防，却馈遗，遏苞苴，而请托无所乘。播越流离，民罔攸底，于是溥怀徕之惠，蠲负逋，申播告，而逃亡有所定。告讦纷争，民罹刑宪，于是宏钦恤之仁，轻箠扑，减纸赎，而冤蠢有所控。文献自昔，科第蝉联，时丁靡敝，是以有振作之典，精课试，优激赏，而士儒为之竞劝。棂星创始，兑面允宜，南易否乘，是以有修复之举，崇规制，设宫墙，而文运为之挽回。教场亭榭，湫隘倾颓，武备就弛，是以有创筑之工，辟区宇，时练训，而缓急为之有备。至于建社学以教子弟，浚濠渠以通水利，编保甲以备不虞，罢访察以安良善，发廪储以赈饥乏。凡设施措置，如《政事录》所志，更仆不能悉记。
　　若夫时之弗便，有志而未行，势之所拘，将为而见挠者，则当于侯之心求之。盖侯以仁爱忠诚之心，而励清介节省之行，布平易岂弟之政，舒徐优裕，若慈父母之育赤子焉，煦煦然不忍伤。故民于侯之未去也，若赤子之慕慈父母焉，依依然不能舍；既去也，若赤子之远慈父母焉，皇皇然无所归。学者思其作养，赋者思其均平，役者思其简便，讼狱者思其矜恕，困乏者思其缓抚，流移者思其安集。利有当兴，害有当除者，思其干济之才；困于奸宄，屈于豪武者，思其御辑之威。君子曰，于海侯可以观政矣!
　　虽然，侯之政在吾淳者，百代而为范；侯之泽在吾民者，百年而未艾。侯之心在民所未尽谅、众所不及知者，足以表天日，质鬼神而无愧。是故有孚惠德，有孚惠心，不市名而名垂不朽。百姓永受其福，而绎思勿谖。甘棠所说，何武有光哉。佥曰，然!遂命剞劂，以昭令德，以风有位。
　　春游西湖  袁宏道
　　西湖最盛，为春为月。一日之盛，为朝烟，为夕岚。今岁春雪甚盛，梅花为寒所勒，与杏、桃相次开发，尤为奇观。石篑数为余言：“傅金吾园中梅，张功甫家中故物也。急往观之!”余时为桃花所恋，竟不忍去湖上。由断桥至苏堤一带，绿烟红雾，弥漫二十余里。歌吹为风，粉汗为雨，罗纨之盛多于堤畔之草，艳冶极矣!
　　然杭人游湖止午、未、申三时，其实湖光染翠之工，山岚设色之妙，皆在朝日始出、夕舂未下，始极其浓媚；月景尤不可言，花态柳情，山容水意，别是一种趣味。此乐留与山僧游客受用，安可为俗士道哉!
　　湘湖  袁宏道
　　萧山樱桃、鸷鸟、莼莱皆知名，而莼尤美。莼采自西湖，浸湘湖一宿然后佳。若浸他湖便无味。浸处亦无多地，方圆仅得数十丈许。其根如荇，其叶微类初出水荷钱，其枝丫如珊瑚，而细又如鹿角菜。其冻如冰，如白胶，附枝叶间，清液泠泠欲滴。其味香粹滑柔，略如鱼髓蟹脂，而清轻远胜。半日而味变，一日而味尽，比之荔枝，尤觉娇脆矣。其品可以宠莲嬖藕，无得当者，惟花中之兰，果中之杨梅，可异类作配耳。惜乎此物东不逾绍，西不过钱塘江，不能远去，以故世无知者。余往仕吴，问吴人：“张翰莼作何状?”吴人无以对。果若尔，季鹰弃官，不为折本矣。然莼以春暮生，人夏数日而尽，秋风鲈鱼将无非是，抑千里湖中别有一种莼耶?
　　湘湖在萧山城外，四匝皆山。余游时；正值湖水为渔者所盗，湖面甚狭，行数里，即返舟。同行陶公望、王静虚，旧向余夸湘湖者，皆大惭失望。选录《越中杂记》
　　西湖游记  尹  伸
　　西湖之胜，旷者水也，秀者山也，幽者林径，奥者岩洞溪壑也。有告我游者曰：“湖游可一日尽，湖上诸山，浃旬不能殚也。”嗟乎，游人之觌面失此湖也，久矣。今夫山，骨于石，缛于林，灵于水。林之变，仅在四时，而石无变也。耳浮于目，目浮于足，山始擅其奥，身之所到，而山无奥矣。大凡峰翠岩光，目入常有余，身入常不足，登南峰但知北峰之美，登北峰亦然；然则山可三数日尽也。物之善变者，莫如水，云烟所生，峰壑取姿焉。故朝暮之变，晴雨之变，四时之变，人之所善于湖者同，而朝朝暮暮、晴晴雨雨、春春夏夏、秋秋冬冬之各有变，恐非箫鼓楼船者所易会也。由此言之，湖虽累月弥稔不能殚，而云尽之一日乎?
