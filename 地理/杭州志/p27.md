<!-- { "loadSidebar": true } -->
　　铁马蒙毡，银花洒泪，春人愁城。笛里番腔，街头戏鼓，不是歌声。     那堪独坐青灯，想故国高台月明。辇下风光，山中岁月，海上心情。
　　江城子　西湖感怀
　　刘辰翁
　　涌金门外上船场，湖山堂，众贤堂。到处凄凉，城角夜吹霜。谁识两峰相对语，天惨惨，水茫茫。    月移疏影傍人墙，怕昏黄，又昏黄。旧日朱门，四圣暗飘香。驿使不来春又老，南北共，断人肠。
　　白塔桥　题壁    
　　无名氏
　　白塔桥边卖地经，长亭短驿甚分明。
　　如何只说临安路，不较中原有几程?
　　兵后登大内芙蓉阁宫人梳妆处   
　　汪元量
　　粲粲芙蓉阁，我登双眼明。手拊沈香阑，美人已东征。美人未去时，朝理绿云鬟，暮吹紫鸾笙。美人既去时，阁下麋鹿走，阁上鸱枭鸣。江山咫尺生烟雾，万年枝上悲风生。空有遗钿碎珥狼藉堆玉案，空有金莲  宝炬错落悬珠楹。杨柳兮青青，芙蓉兮冥冥，美人不见  空泪零。锦梁双燕来又去，夜夜蟾蜍窥玉屏。
　　废苑见牡丹黄色者  
　　汪元量
　　西园兵后草茫茫，亭北犹存御爱黄。
　　晴日暖风生百媚，不知作意为谁香。
　　西湖旧梦　十首
　　汪元量
　　南高峰对北高峰，十里荷花九里松。
　　烟雨楼台僧占了，西湖风月属吾侬。
　　如此湖山正好嬉，游人船上醉如泥。
　　黄莺不入垂杨柳，却立海棠花上啼。
　　红桡绿舫荡清波，露脚斜飞湿芰荷。
　　回首涌金门外望，里河犹自沸笙歌。
　　嵯峨云鬟簇金钿，血色罗裙湿晓烟。
　　陌上相逢通一笑，第三桥下是奴船。
　　溶溶漾漾碧粼粼，船去船来不碍人。
　　日午中官传上旨，内家宣赐玉堂春。
　　月香水影逋梅白，雨色晴光坡柳青。
　　一个销金锅子里，舞裙歌扇不曾停。
　　帝城官妓出湖边，尽作军装斗画船。
　　夺得锦标权遗喜，金银关会赏婵娟。
　　王孙挟弹打鸳鸯，红藕花前世界凉。
　　揭起蓬窗弄湖水，潜螭双眼射金光。
　　芙蓉照水桂香飘，车马纷纷渡六桥。
　　锦幔笼船人似玉，隔花相对学吹箫。
　　六花飞舞似鹅毛，丞相身穿御赐袍。
　　不念长安有贫者，下湖打鼓饮羊羔。
　　浙江亭别客  
　　汪元量
　　诸公来此欲凭阑，秃树黏云湿不干。
　　小燕正嫌三月雨，老莺又受一春寒。
　　楼头呼酒尽情饮，江上遇花随意看。
　　莫怨人生有离别，人生到此别离难。
　　传言玉女　钱塘元夕 
　　汪元量
　　一片风流，今夕与谁同乐。月台花馆，慨尘埃漠漠。豪华荡尽，只有青山如洛。钱塘依旧，潮生潮落。万点灯光，羞照舞钿歌箔。玉梅消瘦，恨东皇命薄。昭君泪流，手捻琵琶弦索。离愁聊寄，画楼哀角。
　　好事近　浙江楼闻笛 
　　汪元量
　　独倚浙江楼，满耳怨笳哀笛。犹有梨园声在，念那人天北。    海棠憔悴怯春寒，风雨怎禁得。回首华清池畔，涉露芜烟荻。
　　水龙吟 　西湖怀古
　　陈德武
　　东南一名州，西湖自古多佳丽。临堤台榭，画船楼阁，游人歌吹。十里荷花，三秋桂子，四山晴翠。使百年南渡，一时豪杰，都忘却，平生志。可惜天旋时异。藉何人，雪当年耻?登临形胜，感伤今古，发挥英气。力士推山，天吴移水，作农桑地。借钱塘潮汐，为君洗尽，岳将军泪。
　　高阳台　西湖春感 
　　张  炎
　　接叶巢莺，平波卷絮，断桥斜日归船。能几番游?看花又是明年。东风且伴蔷薇住，到蔷薇，春已堪怜。更凄然，万绿西泠，一抹荒烟。      当年燕子知何处?但苔深韦曲，草暗斜川。见说新愁，如今也到鸥边。无心再续笙歌梦，掩重门、浅醉闲眠。莫开帘，怕见飞花，怕听啼鹃。
　　长桥晚步  
　　董嗣杲
　　南港虚名架石梁，寺楼钟鼓几斜阳。
　　相传亭跨危基壮，谁见桥横古道长。
　　澄水闸荒沙草碧，清波门近市尘黄。
　　凤凰山在阑干外，玉抹烟屏鹭一行。
　　西兴道中　二首选一 
　　董嗣杲
　　无马可租冲晓去，有筇堪策趁晴行。
　　初程便是萧山县，喷火榴花两岸明。
　　南柯子  
　　僧  挥
　　十里青山远，潮平路带沙，数声啼鸟怨年华。又是凄凉时候在天涯。白露收残暑，清风散晓霞，绿杨堤畔闹荷花。记得提时沽酒那人家。
　　长相思  
　　袁正真
　　南高峰，北高峰。南北高峰云淡浓，湖山图画中。    采芙蓉，赏芙蓉。小小红船西复东，相思无路通。
　　友人自杭回建寄别　选一 
　　谢  翱
　　水到衢城尽，梅花上岭生。
　　不如寄明月，步步送君行。
　　○元
　　南山老松
　　郑思肖
　　凌空独立挺精神，节操森森骨不尘。
　　半夜波涛惊鹤梦，几番风雨护龙身。
　　心贞宁受岁寒变，气老常涵古意新。
　　终见取为梁栋去，紫烟空锁碧磷礀。
　　岳鄂王墓
　　赵孟頫
　　鄂王坟上草离离，秋日荒凉石兽危。
　　南渡君臣轻社稷，中原父老望旌旗。
　　英雄已死嗟何及，天下中分遂不支。
　　莫向西湖歌此曲，水光山色不胜悲。
　　钱塘怀古
　　赵孟頫
　　东南都会帝王州，三月莺花非旧游。
　　故国金人泣辞汉，当年玉马去朝周。
　　湖山靡靡今犹在，江水悠悠史自流。
　　千古兴亡尽如此，春风麦秀使人愁。
　　虞美人浙江舟中作
　　赵孟頫
　　潮生潮落何时了，断送行人老。消沉万古意无穷，尽在长空，淡淡鸟飞中。    海门几点青山小，望极烟波渺。何当驾我以长风，便欲乘桴，浮到日华东。
　　凤凰山
　　黄  溍
　　沧海桑田事渺茫，行逢遗老色凄凉。
　　为言故国游麋鹿，漫指空山号凤凰。
　　春尽绿莎迷辇道，雨多苍荠上宫墙。
　　遥知汴水东流畔，更有平芜与夕阳。
　　渔  浦 
　　王  冕
　　十八里河船不行，江头日日问潮生。
　　未同待诏于金马，却异看花生锦城。
　　万里春风归思好，四更寒雨一灯明。
　　故人湖海襟怀古，能话旧时鸥鹭盟。
　　[南吕]一枝花　杭州景
　　关汉卿
　　普天下锦绣乡，寰海内风流地。大元朝新附国，亡宋家旧华夷。水秀山奇，一到处堪游戏。这答忒富贵，满城中绣幕风帘，一哄地人烟凑集。[梁州]百十里街衢整齐，万余家楼阁参差，并无半答儿闲田地。松轩竹径， 药圃花蹊，茶园稻陌，竹坞梅溪。一陀儿一句诗题，一步儿一扇屏帏。西盐场便似一带琼瑶，吴山色千叠翡翠，兀良望钱塘江万顷玻璃。更有清溪、绿水，画船儿来往闲游戏。浙江亭紧相对，相对着险岭高峰长怪石，堪羡堪题。[尾]家家掩映渠流水，楼阁峥嵘出翠微。遥望西湖暮山势，看了这壁，觑了那壁，纵有丹青下不得笔!
　　杭州即事
　　郑元祐
　　瓦砾堆堆塞路坳，胜游巷陌尽蓬蒿。
　　祠宫地卧驼鸣喝，秘殿春扃马矢臊。
　　山色无如今度惨，潮头可似昔时高?
　　王师贵在能安集，岂必兵行血渍刀!
　　竹枝词二首  
　　郑元祐
　　岳王坟西是妾家，望郎不见见栖鸦。
　　孤山若有奢华日，不种梅花种杏花。
　　青青两点海门山，郎去贩鲜何日还。
　　潮水便如郎信息，江花恰是妾容颜。
　　过贾似道废宅
　　萨都剌
　　贾生亦何者?此地起楼台。
　　社稷无人物，湖山养祸胎。
　　前朝亡国恨，遗迹后人哀。
　　落日空江上，王宫亦草莱。
　　题紫阳洞
　　萨都剌
　　天风吹我登驼峰，大山小山石玲珑。
　　赤霞日射紫玛瑙，白露夜滴青芙蓉。
　　飘飘云气穿石屋，石上凉风吹紫竹。
　　挂冠何日赋归来，煮石篝灯洞中宿。
　　航坞山
　　萨都剌
　　拂衣登绝顶，石磴积苔纹。
　　鸟道悬青壁，龙池浸白云。
　　树深猿抱子，花暖鹿成群。
　　更爱禅房宿，泉声彻夜闻。
　　送朱子昭赴都  
　　高则诚
　　西陵潮落船初发，念子辞家去觅官。
　　直欲持书上光苑，不妨卖药过邯郸。
　　黄河雪消水乱走，紫禁花浓春尚寒。
　　如此江山足行乐，莫将尘土污儒冠。
　　水乐洞
　　杨  载
　　石林求路转聱牙，来访香岩大士家。
　　雨过门前生薤菜，风行陇上落松花。
　　悬崖滴水鸣金磬，激涧流泉走玉砂。
　　欲适山林去城市，久知寂寞胜纷华。
　　涌金门城望　三首
　　方  回
　　萧条垂柳映枯荷，金碧楼空水鸟过。
　　略剩繁华犹好在，细看冷淡奈愁何。
　　遥知堤上游人少，渐觉城中空地多。
　　回首太平三百载，钱王纳土免干戈。
　　天回地转事云轮，湖葑山榛色渐沉。
　　坠珥遗钿如隔世，欹楼倾榭最愁人。
　　一钱物变千钱值，十户民惊九户贫。
　　犹有沙河塘上路，卖花声作旧时春。
　　风人松词万口传，翻成余恨寄湖烟。
　　难寻旧梦花阴地，剩放新愁雪意天。
　　战罢闲堤眠老马，宴稀荒港泊空船。
　　此心拟欲为僧去，政恐袈裟未惯穿。
　　三天竺道中
　　方  回
　　三天竺路渐平登，高似雷峰塔几层。
　　山到无人行处好，松阴万树立孤僧。
　　忆钱塘
　　张  翥
　　平湖十里碧漪风，歌舫渔舟远近同。
　　天竺雨余山扑翠，海门潮上日蒸红。
　　伤心花月随年换，回首闾阎委地空。
　　白发故人零落尽，浮生怅望梦魂中。
　　临平泊舟
　　黄  庚
　　客舟系缆柳阴旁，湖影侵篷夜气凉。
　　万顷波光摇月碎，一天风露藕花香。
　　东  塘
　　陈  基
　　轻舟下溪口，却转东塘路。
　　鸡犬近相闻，渔樵远城戍。
　　虽经丧乱后，渐有承平趣。
　　处处白苹花，家家红槿树。
　　保俶塔  
　　钱惟善
　　金刹天开画，铁檐风语铃。
　　野云秋共白，江树晚逾青。
　　凿屋岩藏雨，黏崖石坠星。
　　下看湖上客，歌吹正沉冥。
　　雨后登吴山过城隍庙眺望  
　　钱惟善
　　偶向吴山高处望，凄凉犹自觉繁华。
　　百年香火祠神宇，二月笙歌卖酒家。
　　渺渺风帆来海岛，冥冥江树接烟沙。
　　倚阑贪看西湖上，古木荒城日又斜。
　　涌金门见柳  
　　贡性之
　　涌金门外柳如金，三日不来成绿阴。
　　折取一枝入城去，教人知道已春深。
　　钓台　并序 
　　贡师泰
　　严陵钓台诗，古今作者甚多。或高其隐，或议其果，二者皆不为无见，余故并存焉。观者应为一莞也。    
