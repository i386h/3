<!-- { "loadSidebar": true } -->
　　即宋藉田，在天龙寺下。  《游览志》：中阜规圆，环以沟塍，作八卦状，俗称九宫八卦田。至今不紊。  《钱塘县志》：万历间，钱塘令聂心汤建太极亭于中。 
　　南朝何处遗民在，山下犹存八卦田。
　　记取杏花开落候，青坛曾是插秧天。
　　云栖寺
　　许承祖
　　夹径萧萧竹万枝，云深岩壑媚幽姿。
　　一天翠霭含山寺，春昼阴晴人不知。
　　自钱塘至桐庐舟中杂诗
　　刘嗣绾
　　一折青山一扇屏，一湾碧水一条琴。
　　无声诗与有声画，须在桐庐江上寻。
　　钱塘观潮
　　施闰章
　　海色雨中开，飞涛江上台。
　　声驱千骑疾，气卷万山来。
　　绝岸愁倾覆，轻舟故溯洄。
　　鸱夷有遗恨，终古使人哀。
　　行宫雨中望吴山
　　爱新觉罗 玄烨(康熙)
　　槛外青山纵目收，繁花初落叶新稠。
　　更教点染烟云色，添得窗前翠欲流。
　　渡钱塘
　　朱彝尊
　　渡口乘潮漾北风，轻舟如马溯江东。
　　明朝又是山阴道，身在千岩万壑中。
　　沙塞子
　　朱彝尊
　　回头无赖到西泠。浮小艇，爱问南屏。依旧是，风荷十里，浴鸟沙汀。    酒徒一半已凋零。重过处，酒幔犹青。有多少，酒垆旧事，诉与谁听?
　　桐庐雨泊
　　朱彝尊
　　桐江生薄寒，急雨晚淋漉。
　　炊烟起山家，化作云覆屋。
　　居人寂无喧，一气沉岭腹。
　　白鹭忽飞翻，邻我沙际宿。
　　由牛滑岭至龙门坑
　　厉  鹗
　　山腰多农家，茅茨映山色。
　　暝烟归樵人，溪光带禅客。
　　树遗鹤毳鲜，泉泻龙漦白。
　　爱此欲移居，惆怅振轻策。
　　舟泊西林桥同吴尺凫作
　　厉  鹗
　　里湖凉思不胜飘，路转青林接野桥。
　　游女能来秋照影，篙师解事小停桡。
　　风过残苇疏还响，云衬晴峰淡欲消。
　　却为流连忘日暮，醉中翻觉水天遥。
　　灵隐寺月夜
　　厉  鹗
　　袒寒香界白，涧曲寺门通。
　　月在众峰顶，泉流乱叶中。
　　一灯群动息，孤磬四天空。
　　归路畏逢虎，况闻岩下风。
　　念奴娇
　　厉  鹗
　　甲辰六月八日予将北游东扶圣几饯予湖上泊舟柳影荷香中日落而归殊觉黄尘席帽难为怀抱矣因用白石道人韵歌以志别     
　　孤舟入画，怪人间谁写，渔朋鸥侣。起坐不离云鸟外，倒影山无重数。柳寺移阴，葑田拖碧，花气凉于雨。诗成犹未，远蝉吟破秋句。    忽记身是行人，劳君把酒，暂揖湖光去。共惜风亭今夜笛，月逗离声前浦。千里幽襟，一堤野思，终拟将家住。甚时携手?水葓摇曳新路。
　　渡钱塘
　　尤  侗
　　不嫌子夜雨，来趁午时潮。
　　风急水如立，帆飞山欲摇。
　　鸣榔闻隔岸，射弩说前朝。
　　已入西兴路，南屏青不消。
　　雪夜再宿湖中
　　吕留良
　　二月西湖雪，谁能秉烛游?
　　白铺山作骨，青破树为头。
　　海内凝无地，空中别有楼。
　　莫愁波浪阔，万古剩虚舟。
　　十七夜会城观灯
　　查慎行
　　委巷争徐道，残灯未拆棚。
　　所难惟物力，最动是民情。
　　白屋寒堆雪，红楼夜放晴。
　　俗贫官不谅，箫鼓遍春城。
　　富春至严陵山水甚佳三首
　　纪  昀
　　沿江无数好山行，才出杭州眼便明。
　　两岸蒙蒙空翠合，琉璃镜里一帆行。
　　浓似春云淡似烟，参差绿到大江边。
　　斜阳流水推篷坐，翠色随人欲上船。
　　烟水萧疏总画图，若非米老定倪迂。
　　何须更说江山好，破屋荒林亦自殊。
　　游紫云金鼓诸洞
　　袁  枚
　　看山持一筇，有境我必到。
　　垂老戒在得，山灵莫相笑。
　　初寻紫云幽，再探金鼓奥。
　　涔涔石乳滴，蹀蹀仙鼠跳。
　　古藤高拿空，丹崖低设灶。
　　穴深不可测，诱我往前导。
　　忽然一梁横，故意将人拗。
　　喜无玄霜侵，永辞白日炤。
　　伟哉真宰心，戛戛喜独造。
　　斗险乃出奇，因空始见妙。
　　寄语世间人，顽石犹有窍。
　　谒岳王墓作十五绝句 选一
　　袁  枚
　　江山也要伟人扶，神化丹青即画图。
　　赖有岳于双少保，人间始觉重西湖。
　　过桐江四首 选一
　　袁  枚
　　七里泷边水竹虚，烟村约略有人居。
　　鸬鹚到此多清绝，不去衔鱼看钓鱼。
　　城隍山
　　姚  鼐
　　秋风吹荡乱云开，晓踏吴山顶上来。
　　左右江湖遥会合，东南天地此徘徊。
　　宋宫衰草烟中白，沧海惊雷热尽回。
　　都邑且夸今日胜，趾前城郭抱楼台。
　　壶源山题壁
　　董邦达
　　闲庭春鸟数相呼，又见先生教旧徒。
　　白酒只堪浇块垒，青巾终不老头颅。
　　欣看空际云飞去，笑问穷途梦觉无?
　　坐对好山为写照，雨中试学米於菟。
　　观潮行
　　郑  燮
　　银龙翻江截江人，万水争飞一江急。
　　云雷风霆为先驱，潮头耸并青山立。
　　百里之外光荧荧，若断若续最有情。
　　崩轰喧豗倏已过，万马飞渡萧山城。
　　钱塘岸高石五丈，古松大栎盘森爽。
　　翠楼朱槛冲波翻，羽旗金甲去涛上。
　　伍胥文种两将军，指挥鲲鳄鲸鼍蟒。
　　杭州小民不敢射，荡猪击彘来相享。
　　我辈平生多郁塞，豪情逸气新搔痒。
　　风定月高潮渐平，老鱼夜哭蛟宫荡。
　　观采茶作歌  
　　爱新觉罗 弘历(乾隆)
　　火前嫩，火后老，惟有骑火品最好。
　　西湖龙井旧擅名，适来试一观其道。
　　村男接踵下层椒，倾筐雀舌还鹰爪。
　　地炉文火续续添，乾釜柔风旋旋炒。
　　慢炒细焙有次第，辛苦工夫殊不少!
　　王肃酪奴惜不知，陆羽茶经太精讨。
　　我虽贡茗未求佳，防微犹恐开奇巧。
　　防微犹恐开奇巧，采茶朅览民艰晓。
　　水调歌头 双塔凌云
　　宋维藩
　　不见西湖上，峰塔尽摧残。空余一镜明净，荡漾碧波澜。怎似严陵滩上，雁刹盘空矗秀，突兀碧云间。百尺楼头上，香雾锁栏干。    跻塔顶，瞻秀岭，面青山。钟鱼响答声声，铃铎语林端。俯视雕甍朱栱，依旧沙清水白，雉堞绕晴川。极目鸟飞外，遥数九州烟。
　　吴山眺望
　　方象瑛
　　览胜同过伍相台，青槐小阁暂停杯。
　　云多越峤千峰山，树簇江城万井开。
　　对酒喜看耆旧在，怀人便觉旅愁来。
　　故园反望归无计，落日城楼画角哀。
　　咏  怀
　　[朝鲜]崔斗灿
　　万里三韩远，苍茫问室家。
　　乾坤原逆旅，漂泊等泡花。
　　忆弟心难握，思亲发易华。
　　临安居自好，中夜起长嗟。
　　嘉庆三年西湖始建苏公祠志事
　　阮  元
　　苏公一生凡九迁，笠屐两到西湖前。
　　十六年中梦游遍，况今寥落七百年。
　　西湖之景甲天下，惟公能识西湖全。
　　公才若用及四海，德寿不驻湖山边。
　　区区明圣一掌耳，易补缺陷开淤填。
　　长堤十里老葑卷，北峰顿与南峰连。
　　雨云雪月人吟袖，装抹浓淡皆鲜妍。
　　水枕竞与山俯仰，百吏散后登风船。
　　可怜纱縠去不得，欲归阳羡愁无田。
　　江头斑白说学士，碑在口上无劳镌。
　　三百六十寺兴废，竟无一屋祠公焉!
　　前年我来拜公像，聊从山水娱四贤。
　　柏堂竹阁今尚在，一祠毕竟公当专。
　　淮海秦公世交后，办此醵出清俸钱。
　　岁寒岩下百弓地，宅有花树池多莲。
　　读书堂字公手迹，一匾横占屋十椽。
　　吁嗟乎!
　　公神之来如水仙，灵风拂拂云娟娟。
　　楼台明灭意蹁跹，万珠跳雨生白烟。
　　琉璃十顷清光圆，水乐惊起鱼龙眠。
　　我歌公诗冰丝弦，荐秋菊与孤山泉。
　　神归来兮心超然，望湖楼下湖连天。  
　　半山桃花十余里春仲偕人两次来游元和蒋山徵蔚武进陆祁生继辂陆绍闻耀遹皆有图咏纪事因题册中
　　阮  元  
　　皋亭山下多春风，千树万树桃花红。
　　江城愁雨二十日，破晴小舸来花中。
　　三篙新涨红到底，一片绛云飞不起。
　　仙子霞帐住赤城，丽人靓服临春水。
　　兰桨摇摇行复回，横塘香雾转轻雷。
　　薄寒小雨燕支湿，留住浓酣缓缓开。
　　两年我为行春去，每到花时不相遇。
　　崔护重来似去年，刘郎又到成前度。
　　诗里情怀画里身，坐中惨绿尽词人。
　　若非才子樽前笔，孤负临平二月春。
　　己亥杂诗　选一
　　龚自珍
　　浙东虽秀太清孱，北地雄奇或犷顽。
　　踏遍中华窥两界，无双毕竟是家山!
　　凤山南宋故内
　　黄景仁
　　废苑年年长绿芜，小朝廷此忍须臾。
　　久将去路归苍海，尚可勾人是圣湖。
　　家法请成援越绝，心传行乐拟吴趋。
　　是曾阅得兴亡处，错认江山作霸图。
　　后观潮行
　　黄景仁
　　海风卷尽江头叶，沙岸千人万人立。
　　怪底山川忽变容，又报天边海潮人。
　　鸥飞艇乱行云停，江亦作势如相迎。
　　鹅毛一白尚天际，倾耳已是风霆声。
　　江流不合几回折，欲折涛头如折铁。
　　一折平添百丈飞，浩浩长空舞晴雪。
　　星驰电激望已遥，江塘十里随低高。
　　此时万户同屏息，想见窗棂齐动摇。
　　潮头障天天亦暮，苍茫却望潮来处。
　　前阵才平罗刹矶，后来又没西兴树。
　　独客吊影行自愁，大地与身同一浮。
　　乘槎未许到星阙，采药何年傍祖洲。
　　赋罢观潮长太息，我尚输潮归即得。
　　回首重城鼓角哀，半空纯作鱼龙色。
　　登六和塔
　　林则徐
　　浮屠矗立俯江流，暮色苍茫四望收。
　　落日背人沉野树，晚潮催月上沙洲。
　　千家烟火城南寺，数点帆归海外舟。
　　莫讶山僧苦留客，有情江水也回头。
　　采茶歌
　　陈  章
　　风篁岭头春露香，青裙女儿指爪长。
　　度涧穿云采茶去，日午归来不满筐。
　　催贡文移下官府，那管山寒芽未吐。
　　焙成粒粒比莲心，谁知侬比莲心苦!
　　铁  人
　　舒  位
　　撼山难撼岳，铸铁莫铸错。
　　坏汝万里城，构此三字狱。
　　尔不如金人，排立秦咸阳。
　　亦不如铜人，双擢汉建章。
　　且不如石人，青山望故乡。
　　又何似泥人，黄土抟鸿荒。
　　尔既非木人，刻划孝子伤。
　　大有似草人，缚射酒徒狂。
　　左曰奸相桧，比肩妻氏王。
　　右为万俟禼，屈膝俊也张。
　　鬼神无所祷，夫妇粲成行。
　　谁作跽而请，直欲走且僵。
