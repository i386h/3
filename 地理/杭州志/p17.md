<!-- { "loadSidebar": true } -->
　　今钧于二公，驽劣无能为役，伏遇圣天子在上，浚川距浍，迈舜、禹之鸿绩，举久坠无穷之利而施于民，不待倡议于有司，且闵微劳，加以四级。若抚宪傅公，下情既不壅于上闻；今制府李公，督率有司，以观成功，然则钧之才虽不如苏、杨，而钧之遭逢极盛，宁非二公所深愿不得者哉?事既竣，余银五千两，买田若干亩，使籍田户之租，视葑稍生，即募人铲尽，岁以为常。继是毋废坠，毋侵冒，不必设开湖之司，立撩湖之军，所以为此邦生齿计久远者，在是矣。
　　爰记颠末，以谂来者。
　　塘栖乾隆御碑碑文  爱新觉罗 弘历
　　钦奉上谕：朕巡幸江浙，问俗省方，广沛恩膏，聿昭庆典。更念东南贡赋，甲于他省，其历年积欠钱粮，虽屡准地方大吏所请，分别缓带，以纾民力。而每年新旧并征，小民终未免拮据。朕宵旰勤劳，如伤在抱。兹当翠华亲莅，倍深轸切，用普均沾之泽，以慰望幸之忱。著将乾隆元年至乾隆十三年，江苏积欠地丁二百二十八万余两、安徽积欠地丁三十万五千余两悉行蠲免，俾吏无挂误，民鲜追呼，共享升平之福。夫任土作贡，岁有常经，自应年清年款。江苏积欠乃至二百二十余万之多，催科不力，有司实不能辞其咎；而疲玩成习，岂民间风俗之浇漓，尚有未尽革欤?朕以初次南巡，故特加恩格外。嗣后，该地方官务宜谆切劝谕，加意整顿。其在小民，亦当湔除旧习，勉效输将，勿谓旷典可希冀屡邀，而维正之供任其逋负也!其浙江一省，虽额赋略少于江苏，而积年以来，并无积欠，岂犬牙交错之地，不齐乃至是欤!此具见浙省官民敬事急公之义，而江苏官民所宜怀惭而效法者也!朕甚嘉焉。着将本年应征地丁钱粮，蠲免三十万两，以示鼓励。各该督抚，其仰体朕惠爱黎元之意，严饬所属，实力奉行，使闾阎咸沾实惠。倘有不肖官吏，以还作欠，希图侵蚀，察出即行纠参，从重治罪。并将此通行晓谕知之。钦此。
　　杭州灵隐书藏记  阮  元
　　《周官》诸府掌官以治藏，《史记》老子为周守藏室之史。藏书曰“藏”，古矣!古人韵缓，不烦改字，“收藏”之与“藏室”，无二音也。汉经后曰“观”，曰“阁”，曰“库”，而不名“藏”，隋、唐释典大备，乃有《开元释藏》之目。释道之名“藏”，盖亦摭儒家之古名也。明侯官曹学佺谓释道有藏，儒何独无?欲聚书鼎立。其意甚善，而数典未详。
　　嘉庆十四年，杭州刻朱文正公、翁覃溪先生、法时帆先生诸集将成，覃溪先生寓书于紫阳院长石琢堂状元曰：“《复初斋集》刻成，为我置一部于灵隐。”仲春十九日，元与顾星桥、陈桂堂两院长，暨琢堂状元，郭频伽、何梦华上舍，刘春桥、顾简塘、赵晋斋文学，同过灵隐食蔬笋，语及藏《复初斋集》事，诸君子复申其议曰：“史迁之书，藏之名山，副在京帅；白少傅分藏其集于东林诸寺；孙洙得《古文苑》于佛龛；皆因宽闲远僻之地可传久也。今《复初斋》一集尚未成箱箧，盍使凡愿以其所著所刊所写所藏之书藏灵隐者，皆裒之，其为藏也大矣!”元曰：“诺。”
　　乃于大悲阁后造木厨，以唐人“鹫、岭、郁、岧峣、山尧 ”诗字编为号，选云林寺玉峰、偶然二僧簿录管钥之。别订条例，使可永守；复刻一铜章，遍印其书，而大书其阁曰“灵隐书藏”。盖缘始于《复初》诸集，而成诸君子立藏之议也。遂记之。
　　重修表忠观记  阮  元
　　钱塘表忠观，宋熙宁十年赵清献公请于朝，始建于龙山吴越文穆、忠献两王墓侧，使钱氏之孙为道士曰“自然”者居此，以修护之。
　　理宗时，官给田三百亩，以旌旧功。元至元初，遇兵燹，观、墓俱毁。明正德间，遂为江尚书兆域。嘉靖三十九年，总督、都御史胡宗宪，巡按御史周斯盛，布政使胡尧臣，按察使胡松，提学使范惟一以灵芝废寺故址迁建新观，即吴越时故苑在涌金门外，今重修之地也。当时有武肃十九世孙德洪自余姚来守此观。饬俎豆，辑谱牒，湖山灵爽，神实凭依，春秋佾蚃，为最盛焉。
　　崇祯中，都御史熊飞复修辑之。国朝康熙四十四年，圣祖仁皇帝南巡，赐“保障江山”额。雍正四年，世宗宪皇帝敕加封为“诚应武肃王”。今皇帝六次南巡，屡驻跸，凡五赐宸章，褒功述事，且命有司以时致祭。盖自忠懿宋初纳土以来，未有食报增荣如今日者也。
　　今武肃裔孙璋、氵+虢等以庙宇少颓，呈请有司修茸。于是巡抚吉公庆、布政使张公朝缙、盐运使阿公林保各出俸钱，命杭州府李公亨董修之，增建碑亭左右六间，画廊三十间；正殿基培高三尺，易塈垣以砖石，重肖五王像设，计费白金三千四百两有奇，又增给银六百两置盐运司库发商榷子母，为岁修之费。蒇事于乾隆六十年。
　　元以是年冬，奉命督学浙江，入观展拜，乐观厥成。爰以重修落成，命十一府士子赋诗纪事，凡得诗千有余篇，极一时之盛。择其佳者，付武肃裔孙泳录之。泳从金匮来寓此，庀材树石，实始终其事，即为元述此大略，属为记，且自以隶古书丹刻石者也。
　　嘉庆九年重浚杭城水利记  阮  元
　　杭州水利，自古重之。今之省城，南北十里，东西五里，为长方形，西湖居其西，湖水入城有三路：
　　一涌金水门居正西；一涌金旱门环带沟居西少南；一清波门底流福沟居西南。流福沟自清波门外学士港导水入流福寺，沟入城由街底伏流，出府西青龙庵，经府南面；自东折而北，过府学、运司，东至杜于桥，环带沟水西来会之。东过红门局、三桥址，折而北，至定安桥，涌金水门之水西来会之。入满营城、八字桥，分为二；一东出满营，过众安桥入小河，至中河；一西过龙翔宫至丁家桥，折而北，出满营城，过臬司，西至回龙桥，折而东，由观桥入小河，过金箔桥入中河。
　　中河汇各水，南行至新宫桥，其金箔桥之下有藩司、东行宫前之太平沟水来会之。太平沟水亦自三桥址分流而南者也。中河过新宫桥，又至抚院西，分为二：一出凤山水门，东行城外，北折至候潮门外之永昌坝；一由通江、过军二桥，出候潮水门至永昌坝入城。河又至会安坝达东新关，至海宁州。
　　是水凡三折，贯通城内外数十里，南至闸口，北至武林门外，汲濯舟楫皆赖 之，乃数十年来未加浚治，惟涌金水门尚通湖水，其环带沟微通涓滴，流福沟塞久矣。且运司河、三桥址数里高淤，满营河亦浅阻，每遇大雨水，城内泛滥，司府县署刺舟而入，居民多卧水中，府县狱以桔槔出水，狱多瘐囚，下河、中河反致浅浊无来源。水利若此，当治乎?不当治乎?
　　甲子春，予首捐廉俸，官士商亦各出资，计银四千八百余两，计开广学士港十五丈六尺，  自学士港、流福沟至三桥址，掘土四千七百九十四方；自三桥址北至满城，南过藩司、东行宫前之太平沟、金箔桥、通江桥、过军桥、庆丰关等处，掘土四千六百五十一方。由是，清波门首受湖水，清清泠泠入流福沟，过军司前，会环带沟，至三桥址，会涌金水门水入满营城，畅通无泛滥之苦。藩司前诸山水亦入太平沟畅流无阻。其西之涌金，西南之清波，正南之兴隆，西北之圣塘涧水，石函六闸，设金木水火土五闸板，视西湖水盛衰增减启闭，委其事于杭州水利通判专掌之，两县主簿、运司经历分司之，院、司、府、县督察之，别具文案以备考。自兹以后，每岁十一月浚治一次，毋减工，毋累民。
　　是役也，杭州人侯铨同知邱基知水之理，身任其事，经营十阅月，工乃毕。刻碑记之，并刻图于记文之后，且载捐银人名于碑阴，置碑于吴山海会寺。是寺也，乃祈谢晴雨长官共集之地，庶几共览而知，勿久而废塞焉。
　　嘉庆十年上元日记。
　　淳祐临安志六卷提要  阮  元
　　宋施谔撰。按两浙古志，《北宋图经》久已无考，至南宋建为行都，其志乘传于今者，则有周淙《乾道志》、潜说友《咸淳志》二种，已经《四库全书》采录。此志从宋刻残本影写，仅存五卷至十卷，无序目可稽，观书中叙录，皆至淳祐间府尹赵与CHOU（“筹”的古字）而止，其为施谔所撰《淳祐志》无疑。所存惟城府、山川二门，前有总论一篇，异于他志。其叙城府一：首城社、次官宇、次旧治古迹、次今治续建，为第五卷；城府二：首学校、次楼观、次园馆、次厢隅、次军营，为第六卷；城府三：首坊巷、次界分、次桥梁、次仓场库务、次馆驿，为第七卷；叙山川一：首城内诸山、次城南诸山、次城西诸山、次亭馆、次古迹，为第八卷；山川二：首城东诸山、次城内外诸岭、次诸洞、次诸石、次诸坞、次峪同关，为第九卷；山川三：首江、次湖、次河渠、次水闸，为第十卷。诸门皆为《咸淳志》所本，而各条下引载前贤题咏诗文，则互有详略。此与乾道、咸淳二志，备载南宋数朝掌故，藉补史传之遗，皆未可以残缺废也。选录《四库未收书目提要》
　　春江水灯记  王义祖
　　富春四围俱山，而一江介乎其中。其民和气安乐，岁时往往用故事弗替。洵太平风俗也!七月之晦，天光向暮，明星莹莹，江无刚风，水波澄澈。有小灯若紫金盏者百余，从苋浦出，浮于江。顷之，鹿山之湾，光熊熊然，蜿蜒而来者，其势若游龙。又顷之，而上下水门，红焰一派，竟出至江心，回环映射，无虑百千万万。沿沙岸，列洲溆，光照数十里，明如昼焉。邑之人扶老携幼，相聚而观之，乐何如乎?而不但此也，其时，江气沸腾，人声甚嚣，舴艋驰逐如飞，率以绛灯标于桅以为识，有护灯者，有吹画角巡逻者，有爆竹助喧者，有束蒿草而焚之者，有奏箫管、击钲铙者，有燃灯如球自能矗霄汉而起者，有结灯棚为塔而涌出江上者，有以小筏叠九叶莲灯百十架往来其中者，忽离忽合，忽东忽西，终宵未已。是胡为者?邑之人曰：“是为水灯，春江故事也。”呜呼，盛哉!
　　邑有良吏，民皆长寿；时和岁美，年丰谷多。而能乐其乐以垂久远，使世世子孙习焉而弗替，谓非太平风俗也耶?
　　上司农陈公司空刘公请改折京绢牛角书  方  犹
　　浙之有黄白生绢也，原以备糊窗赏赉之用。明时丝熟米贱，女桑尚勤，人易为办。然至额定价每匹八钱，垫费每匹一钱二分，价廉而绢粗，如是以止。其后丝价腾涌，米麦倍常，法久弊生，吏胥出入其手，民遂不堪命矣!幸兴朝鼎革，百度维新，一切不便民事，许请上闻，于顺治三年，蒙督抚按洞悉民苦，具题折解，并归工部织造。民乐更生之德，官免催征之累。乃九年三月，内复奉有征解本色部文，市野惊惶，哀吁无路。
