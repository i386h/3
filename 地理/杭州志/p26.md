<!-- { "loadSidebar": true } -->
　　残寒正欺病酒，掩沈香绣户。燕来晚，飞入西城，似说春事迟暮。画船载、清明过却，晴烟冉冉吴宫树。念羁情游荡，随风化为轻絮。    十载西湖，傍柳系马，趁娇尘软雾。溯红渐招入仙溪，锦儿偷寄幽素。倚银屏、春宽梦窄，断红湿、歌纨金缕。暝堤空，轻把斜阳，总还鸥鹭。     幽兰渐老，杜若还生，水乡尚寄旅。别后访六桥无信，事往花委，瘗玉埋香，几番风雨。长波妒盼，遥山羞黛，渔灯分影春江宿。记当时、短楫桃根渡，青楼仿佛。临分败壁题诗，泪墨惨淡尘土。    危亭望极，草色天涯，叹鬓侵半苎。暗点检，离恨欢唾，尚染鲛绡。享+单凤迷归，破鸾慵舞。殷勤待写，书中长恨，蓝霞辽海沉过雁。漫相思、弹人哀筝柱。伤心千里江南，怨曲重招，断魂在否?
　　题临安邸  
　　林  升
　　山外青山楼外楼，西湖歌舞几时休。
　　暖风熏得游人醉，直把杭州作汴州。
　　岳武穆王墓 
　　叶绍翁
　　万古知心只老天，英雄堪恨复堪怜。
　　如公稍缓须臾死，此虏安能八十年。
　　漠漠凝尘空偃月，堂堂遗像在凌烟。
　　早知埋骨西湖路，悔不鸱夷理钓船。
　　大涤山  
　　叶绍翁
　　大涤通华阳，仙家碧云上。
　　飞泉舞苍蛟，绝壁浮翠浪。
　　泉石有声诗，云烟无尽藏。
　　落日青山外，临风一长望。
　　湖  上  
　　徐元杰
　　花开红树乱莺啼，草长平湖白鹭飞。
　　风日晴和人意好，夕阳箫鼓几船归。
　　夜过西湖  
　　陈  起
　　鹊巢犹挂三更月，渔板惊回一片鸥。
　　吟得诗成无笔写，蘸他春水画船头。
　　苏堤清明即事  
　　吴惟信
　　梨花风起正清明，游子寻春半出城。
　　日暮笙歌收拾去，万株杨柳属流莺。
　　平湖秋月  
　　孙  锐
　　月冷寒泉凝不流，棹歌何处泛归舟?
　　白苹红蓼西风里，一色湖光万顷秋。
　　苏堤春晓  
　　王  洧
　　孤山落月趁疏钟，画舫参差柳岸风。
　　莺梦初醒人未起，金鸦飞上五云东。
　　花港观鱼  
　　王  洧
　　断汊惟余旧姓传，倚阑投饵说当年。
　　沙鸥曾见人兴废，近日游人又玉泉。
　　沁园春  
　　刘  过
　　斗酒彘肩，风雨渡江，岂不快哉?被香山居士，约林和靖，与东坡老，驾勒吾回。坡谓：“西湖正如西子，浓抹淡妆临镜台。”二公者，皆掉头不顾，只管衔杯。    白云：“天竺去来，图画里峥嵘楼观开。爱东西双涧，纵横水绕；两峰南北，高下云堆。”逋曰：“不然。暗香浮动，争似孤山先探梅。须晴去，访稼轩未晚，且此徘徊。”
　　六洲歌头　题岳鄂王庙
　　刘  过
　　中兴诸将，谁是万人英?身草莽，人虽死，气填膺，尚如生。年少起河朔，弓两石，剑三尺，定襄汉，开虢洛，洗洞庭。北望帝京，狡兔依然在，良犬先烹。过旧时营垒，荆鄂有遗民。忆故将军，泪如倾!    说当年事，知恨苦，不奉诏，伪耶真?臣有罪，陛下圣，可鉴临，一片心。万古分茅土，终不到，旧奸臣!人世夜，白日照，忽开明。衮佩冕圭百拜，九泉下，荣感君恩。看年年三月，满地野花春，卤薄迎神。
　　湖上寓居杂咏　选一
　　姜  夔
　　苑墙曲曲柳冥冥，人静山空见一灯。
　　荷叶似云香不断，小船摇曳人西泠。
　　阮郎归　为张平甫寿是日同宿湖西定香寺
　　姜  夔
　　红云低压碧玻璃，惺惚花上啼。静看楼角拂长枝，朝寒吹翠眉。       休涉笔，且裁诗，年年风絮时。绣衣夜半草符移，月中双桨归。
　　卜算子  
　　姜  夔
　　月上海云沉，鸥去吴波迥。行过西泠有一枝，竹暗人家静。    又见水沈亭，举目悲风景。花下铺毡把一杯，缓饮春风影。
　　法曲献仙音　张彦功官舍在铁冶岭上，即昔之教坊使宅。高斋下瞰湖山，光景奇绝。予数过之，为赋此。
　　姜  夔
　　虚阁笼寒，小帘通月，暮色偏怜高处。树隔离宫，水平驰道，湖山尽入樽俎。奈楚客淹留久，砧声带愁去。屡回顾，过秋风，未成归计。    谁念我，重见冷枫红舞。唤起淡妆人，问逋仙，今在何许?象笔鸾笺，甚而今，不道秀句。怕平生幽恨，化作沙边烟雨。
　　青玉案　西湖路 
　　韩  淲
　　苏公堤上西湖路。柳外跃，青骢去。多少韶华惊暗度。南山游遍，北山归后，总是题诗处。    如今老矣伤春暮。泽畔行吟漫寻句，落拓情怀空自许。小园芳草，短篱修竹，点点飞花雨。
　　贺新郎　 寄丰宅之
　　戴复古
　　忆把金罍酒，叹别来、光阴荏苒，江湖旧友。世事不堪频着眼，赢得两眉长皱。但东望故人翘首。木落山空天远大，送飞鸿北去伤怀久。天下事，公知否?    钱塘风月西湖柳，渡江来、百年机会，从前未有。唤起东山丘壑梦，莫惜风霜老手。要整顿封疆如旧，早晚枢庭开幕府，是英雄尽为公奔走。看金印，大如斗。
　　临江仙　西湖
　　孙居敬
　　触事老来情绪懒，西湖债未曾还。试呼小艇访孤山。昔年鸥鹤侣，况笑鬓斓斑。    仙去坡翁山耐久，烟霏空翠凭阑。日斜尚觉酒肠宽。水云天空色，欸乃一声间。
　　长相思　西湖夜醉 
　　刘学琪
　　湖山横，湖水平，买个湖船一叶轻。傍湖随柳行。    秋风清，秋月明，谁捣秋砧烟外声?悲秋无尽情。
　　沁园春　丁未春补游西湖
　　陈  著
　　出禁城西，湖光自别，唤醒两瞳。有画桥几处，通人南北；绿堤十里，分水西东。问柳旗亭，簇山梵所，空翠烟飞半淡浓。偏奇处，看笙歌千舫，泛绮罗宫。    从容，莫问城中。是则是繁华九市通。奈一番雨过，沾衣泥黑；三竿日上，扑面尘红。那壁喧嚣，这边清丽，咫尺中间迥不同。休归去，便舣舟荷外，梦月眠风。
　　探  春　苏堤春晓 　  　
　　陈允平
　　上苑乌啼，中洲鹭起，疏钟才度云窈。篆冷香篝，灯微尘幌，残梦犹吟芳草。搔首卷帘看，认何处，六桥烟柳。翠桡才舣西泠，趁取过湖人少。掠水风花缭绕。还暗忆年时，旗亭歌酒。隐约春声，钿车宝勒，次第凤城开了。惟有踏青心，纵早起，不嫌寒峭。画阑闲立，东风旧红谁扫。
　　八声甘州　曲院风荷 
　　陈允平
　　放船杨柳下，听鸣蝉、薰风小新堤。正烟葓露蓼，飞尘酿玉，第五桥西。遥认青罗盖底，宫女夜游池，谁在鸳鸯浦，独棹玻璃。    一片天机云锦，见凌波碧翠，照日胭脂。是西湖西子，晴抹雨妆时。便相将无情秋思，向菰蒲深处落红衣。醺醺里，半篙香梦，月转星移。
　　齐天乐　南屏晚钟
　　陈允平
　　赤阑桥畔斜阳外，临江暮山凝紫。戏鼓才停，渔榔乍歇，一片芙蓉秋水。余霞散绮，正银钥停关，画船催舣。鱼板敲残，数声初人万松里。    坡翁诗梦未老，翠微楼上月，曾共谁倚?御苑烟花，宫斜露草，几度西风弹指。黄昏尽也，有眠月闲僧，醉香游子，鹫岭啼猿，唤人吟思起。
　　扫花游　雷峰落照
　　陈允平
　　数峰醮碧，记载酒甘园，柳塘花坞。最堪避暑，爱莲香送晚，翠娇红妩。欸乃菱歌乍起，兰桡竞举。日斜处，望孤鹜断霞，初下芳杜。    遥想山寺古，看倒影金轮，溯光朱户。暝烟带树，有投林鹭宿，凭楼僧语。可惜流年，付与朝钟暮鼓。漫凝伫，步长桥，月明归去。
　　应天长　柳浪闻莺 
　　张  矩
　　翠迷倦舞，红驻老妆，流莺怕与春别。过了禁烟寒食，东风颤鐶 铁。游人恨，柔带结。更唤醒，羽喉宫舌。画桥远，不认绵蛮，晚棹空歇。       争似涌金楼，燕燕归来，钩转暮帘揭。对语画梁消息，香泥砌花屑。昆明事，休更说。费梦绕，建章宫阙。晓啼处，稳系金狨，双灯笼月。
　　前  调　两峰插云
　　张  矩
　　暮屏翠冷，秋树赭疏，双峰对起南北。好与霁天相接，浮图现西极。岧峣处，云共碧。漫费尽，少年游屐。故乡近，一望空遥，水断烟隔 。      闲凭涌金楼，潋滟波心，如洗梦淹笔。唤醒睡龙苍角，盘空壮商翼。西湖路，成倦客。待倩写，素缣千尺。便归去，酒底花边，犹自看得。
　　前  调　三潭印月 
　　张  矩
　　桂轮逼采，菱沼漾金，潜虬暗动蛟室。水路乍疑霜雪，明眸洗春色。年时事，还记忆。对万顷，葑痕龟坼。旧游处，不认三潭，此际曾识。      今度涌金楼，素练萦窗，频照庾侯席。自与影娥人约，移舟弄空碧。宵风悄，签漏滴。早未许，睡魂相觅。有时恨，月被云妨，天也拼得。
　　木兰花慢　花港观鱼 
　　周  密
　　六桥春浪暖，涨桃雨，鳜初肥。正短棹轻蓑，牵筒荇带，萦网莼丝。依稀，岸红溯远，漾仙舟，误入武陵溪。何处金刀脍玉，画船傍柳频催。芳堤。渐满斜晖，舟叶乱，浪花飞。听暮榔声合，鸥沉暗渚，鹭起烟矶。忘机，夜深浪静，任烟寒，自载月明归。三十六鳞过却，素笺不寄相思。
　　前  调 　平湖秋月
　　周  密
　　碧霄澄暮霭，引琼驾，碾秋光。看翠阙风高，珠楼夜午，谁捣玄霜。沧茫，玉田万顷，趁仙查，咫尺接天潢。仿佛凌波步影，露浓佩冷衣凉。明珰。净洗新妆，随皓彩、过西厢。正雾衣香润，云鬟绀湿，私语相将。鸳鸯，误惊梦晓，掠芙蓉，度影入银塘。十二阑干伫立，风箫怨彻清商。
　　前  调　断桥残雪 
　　周  密
　　觅梅花信息，拥吟袖，暮鞭寒。自放鹤人归，月香水影，诗冷孤山。等闲，泮寒睍暖，看融城，御水到人间。瓦陇竹根更好，柳边小驻游鞍。琅玕。半倚云湾。孤棹晚，载诗还。是醉魂醒处，画桥第二，奁月初三。东关，有人步玉，怪冰泥，沁湿锦鹓斑。还见晴波涨绿，谢池梦草相关。
　　闻鹊喜 　吴山观涛
　　周  密
　　天水碧，染就一江秋色。鳌戴雪山龙起蛰，快风吹海立。    数点烟鬟青滴，一杼霞绡红湿。白鸟明边帆影直，隔江闻夜笛。
　　贺新郎　游西湖有感
　　文及翁
　　一勺西湖水，渡江来百年歌舞，百年酣醉。回首洛阳花石尽，烟渺黍离之地，更不复新亭堕泪。簇乐红妆摇画舫，问中流击楫何人是。千古恨，几时洗?    余生自负澄清志，更有谁磻溪未遇，傅岩未起?国事如今谁倚仗?衣带一江而已。便都道江神堪恃。借问孤山林处士，但掉头笑指梅花蕊。天下事，可知矣!
　　柳梢青　春感 
　　刘辰翁
