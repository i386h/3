<!-- { "loadSidebar": true } -->
　　底处凭栏思渺然?  孤山塔后阁西偏。
　　阴沉画轴林间寺，零落棋枰葑上田。
　　秋景有时飞独鸟，夕阳无事起寒烟。
　　迟留更爱吾庐近，只待重来看雪天。
　　自作寿堂因书一绝以志之
　　林  逋
　　湖上青山对结庐，坟前修竹亦萧疏。
　　茂陵他日求遗稿，犹喜曾无封禅书。
　　西湖泛舟入灵隐寺
　　林  逋
　　水天相映淡浟溶，隔水青山无数重。
　　白鸟背人秋自远，苍烟和树晚来浓。
　　桐庐道次七里濑，彭蠡湖间五老峰。
　　辍棹迟回比未得，上方精舍动疏钟。
　　秋日西湖闲泛
　　林  逋
　　水气并山影，苍茫已作秋。
　　林深喜见寺，岸静惜移舟。
　　疏苇先寒折，残虹带夕收。
　　吾庐在何处，归兴起渔讴。
　　洞霄宫
　　林  逋
　　大涤山相向，华阳路暗通。
　　风霜唐碣人，草木汉祠空。
　　剑石苔花碧，丹池水气红。
　　幽人天柱侧，茅屋洒松风。
　　怀杭州西湖
　　陈尧佐
　　桥影飞虹跨碧潭，熙熙亭畔柳毵毵。
　　扁舟载酒渔翁唱，记得闲过处士庵。
　　林处士水亭
　　陈尧佐
　　城外逋翁宅，开亭野水寒。
　　冷光浮荇叶，静影浸鱼竿。
　　吠犬时迎客，饥禽忽上阑。
　　疏篱僧舍近，嘉树鹤亭宽。
　　拂砌烟丝袅，侵窗笋戟攒。
　　小桥横落日，幽径转层峦。
　　好景吟何极，清欢尽亦难。
　　怜君留我意，重叠取琴弹。
　　咏钱塘
　　丘  浚
　　南屏高瞰府城西，画舸千艘共醉迷。
　　四处台边烟是幕，百花桥畔葑连堤。
　　龙檀咽路迎舆隼，绮绣登山污粉题。
　　暮色沉沉郛郭闭，宝灯辉映梵天低。
　　送崔主簿赴睦州青溪
　　梅尧臣
　　舟轻不畏险，逆上子陵滩。
　　七里峡天翠，千里云木寒。
　　古祠鸣野鸟，乱石激春湍。
　　正与高怀惬，宁歌行路难。
　　送余少卿知睦州
　　梅尧臣
　　青山峡里桐庐郡，七里滩头太守船。
　　云雾未开藏宿鸟，坡原将近见烧田。
　　养茶摘蕊新春后，种橘收包小雪前。
　　民事萧条官政简，家书时问霅溪边。
　　望海潮
　　柳  永
　　东南形胜，三吴都会，钱塘自古繁华。烟柳画桥，风帘翠幕，参差十万人家。云树绕堤沙，怒涛卷霜雪，天堑无涯。市列珠玑，户盈罗绮，竞豪奢。重湖叠巘清佳，有三秋桂子，十里荷花。羌管弄晴，菱歌泛夜，嬉嬉钓叟莲娃。千骑拥高牙，乘醉听箫鼓，吟赏烟霞。异日图将好景，归去凤池夸。
　　满江红
　　柳  永
　　暮雨初收，长川静，征帆夜落。临岛屿，蓼烟疏淡，苇风萧索。几许渔人飞短艇，尽载灯火归村落。遣行客，当此念回程，伤漂泊。桐江好，烟漠漠。波似染，山如削。绕严陵滩畔，鹭飞鱼跃。游宦区区成底事，平生况有云泉约。归去来，一曲仲宣吟，从军乐。
　　赐梅挚知杭州
　　赵祯(宋仁宗)
　　地有湖山美，东南第一州。
　　剖符宣政化，持橐辍才流。
　　暂出论思列，遥分旰昃忧。
　　循良勤抚俗，来暮听歌讴。
　　破阵乐　钱塘
　　张  先
　　四堂互映，双门并丽，龙阁开府。郡美东南第一，望故苑、楼台霏雾。垂柳池塘，流泉巷陌，吴歌处处。近黄昏，渐更宜良夜，簇簇繁星灯烛，长衢如昼，暝色韶光，几许粉面，飞甍朱户。和煦。雁齿桥红，裙腰草绿，云际寺、林下路。酒熟梨花宾客醉，但觉满山箫鼓。尽朋游、同民乐，芳菲有主。自此归从泥诏，去指沙堤，南屏水石，西湖风月，好作千骑行春，画图写取。
　　忆杭州西湖
　　范仲淹
　　长忆西湖胜鉴湖，春波千顷绿如铺。
　　吾皇不让明皇美，可赐疏狂贺老无。
　　寄林处士
　　范仲淹
　　片心高与月徘徊，岂为千钟下钓台。
　　犹笑白云多事在，等闲为雨出山来。
　　钓台诗
　　范仲淹
　　汉包六合网英豪，一个冥鸿惜羽毛。
　　世祖功臣三十六，云台争似钓台高。
　　题小隐书室
　　范仲淹
　　小径小桃深，红光隐翠阴。
　　是非不到耳，名利本无心。
　　笋进饶当户，去归半在林。
　　何须听丝竹，山水有清音。
　　双松亭
　　谢  绛
　　筑室喜物外，披径穷本末。
　　层阜绕襟带，澄江见毫发。
　　芬芬山蜜熟，寂寂孤兴发。
　　何必较万殊，吾自师吾达。
　　寄杭州西湖昭庆寺华严社主省常上人
　　王禹
　　梦幻吾身是偶然，劳生四十又三年。
　　任夸西掖吟红药，何似东邻种白莲。
　　入定雪龛灯焰直，讲经霜殿磬声圆。
　　谪官不得余杭郡，空寄高僧结社篇。
　　桐江晓望
　　赵  湘
　　叠浪浸天青，离愁望处生。
　　雨余孤鸟暝，花落一船横。
　　岸远红兰湿，鱼狂白鸟惊。
　　无人问行客，山寺莫钟声。
　　题严子陵祠堂
　　胡  则
　　占断烟波七里滩，渔蓑轻拂汉衣冠。
　　高踪磨出云崖碧，清节照开秋水寒。
　　泽国几家供庙食，客星千载落云墩。
　　我来亦有沙洲兴，愿借先生旧钓竿。
　　寄睦州苏七使君 
　　张伯玉
　　阔步曾飞到广寒，一麾聊顿野云间。
　　虬蟠涧底未失水，鹤在笼中且看山。
　　旧日笑谈犹壮否，近来书信亦稀还。
　　严滩桐岭宜秋醉，却恐才高不奈闲。
　　西  湖 
　　司马光
　　佳丽三吴国，湖光荡日华。
　　鱼惊动苹叶，燕喜掠杨花。
　　云过山腰黑，风驱雨脚斜。
　　烟波遥尽处，仿佛见渔家。
　　潮  水　二首
　　司马光
　　平江欲上潮，古木自萧萧。
　　两岸饶葭苇，寒波浸寂寥。   
　　淋淋出海门，百里雪花喷。
　　坐看东归去，平江空有痕。
　　徐太元  
　　文  同
　　彼徐太元者，杭州之参军。
　　同僚曰张惠，犯赃抵深文。
　　徐哀其母老，诣狱辄自陈。
　　谓惠所受赃，太元本同分。
　　今倘独坐惠，此狱无乃冤。
　　均之不满法，惠遂减死论。
　　太元亦坐免，不调十余年。
　　西台李侍郎，典选世所贤。
　　闻徐之所为，特以不次迁。
　　擢授郑司功，太元名始传。
　　后为申王师，德行人推先。
　　嗟哉后世人，恩义日不完。
　　初既同职事，言色殊相欢。
　　谄酒与佞食，旦夕同杯盘。
　　一有不得意，艰险立万端。
　　推之入网罗，又以毒箭攒!
　　昂然了自得，衒露其术全。
　　此等虽曰人，犬彘曾岂然!
　　眼见与耳闻，天下何可言。
　　我今作此诗，中有二义存：
　　欲使在位者，此风幸相敦。
　　勿令有识人，命尔为蛇蚖 。
　　又欲彼正士，为国掌三铨。
　　须察此恶子，废斥此浮薄，
　　不长其奸根。
　　览者请味之，勿罪其言烦。
　　慈云岭  
　　杨  蟠
　　落日愁飞雨，云中一线明。
　　西湖将尽处，忽见大江横。
　　杭州呈胜之  
　　王安石
　　游观须知此地佳，纷纷人物敌京华。
　　林峦腊雪千家水，城郭春风二月花。
　　彩舫笙箫吹落日，画楼灯烛映残霞。
　　如君援笔宜摹写，寄与尘埃北客夸。
　　游杭州圣果寺  
　　王安石
　　登高见山水，身在水中央。
　　下视楼台处，空多树木苍。
　　浮云连海气，落日动湖光。
　　偶坐吹横笛，残声人富阳。
　　登飞来峰  
　　王安石
　　飞来山上千寻塔，闻说鸡鸣见日升。
　　不畏浮云遮望眼，自缘身在最高层。
　　西湖春日  
　　王安国
　　争得才如杜牧之，试来湖上辄题诗。
　　春烟寺院敲茶鼓，夕照楼台卓酒旗。
　　浓吐杂芳熏巘崿，湿飞双翠破涟漪。
　　人间幸有蓑兼笠，且上渔舟作钓师。
　　杭州上元观灯　二首  
　　赵  抃
　　元夕观灯把酒杯，宾朋不倦醉中陪。
　　一轮丹桂当天满，千顷红莲匝地开。
　　烟火楼台高复下，笙歌巷陌去还来。
　　因民共作连宵乐，直待东方明始回。
　　初逢稔岁改初元，元夜从游驾两幡。
　　寺曲水灯多巧怪，河塘歌吹竞喧繁。
　　安排百戏无虚巷，开辟重关不锁门。
　　愿以民心祝尧寿，众星高拱北辰尊。
　　重游龙井  赵  抃
　　予元丰己未仲春甲寅以守杭得请归田，出游南山，宿龙井佛祠。今岁甲子六月朔旦复来，六年于兹矣。老僧辨才登龙泓亭烹小龙茶以迓予，因作四句云。
　　湖山深处梵王家，半纪重来两鬓华。
　　珍重老师迎意厚，龙泓亭上点龙茶。
　　腊日游孤山访惠勤惠思二僧  
　　苏  轼
　　天欲雪，云满湖，楼台明灭山有无。
　　水清石出鱼可数，林深无人鸟相呼。
　　腊月不归对妻孥，名寻道人实自娱。
　　道人之居在何许?宝云山前路盘纡。
　　孤山孤绝谁肯庐?道人有道山不孤。
　　纸窗竹屋深自暖，拥褐坐睡依团蒲。
　　天寒路远愁仆夫，整驾催归及示晡。
　　出山回望云木合，但见野鹤盘浮屠。
　　兹游淡薄欢有余，到家恍如梦蘧蘧。
　　作诗火急迫亡逋，清景一失后难摹。
　　六月二十七日望湖楼醉书　五首
　　苏  轼
　　黑云翻墨未遮山，白雨跳珠乱入船。
　　卷地风来忽吹散，望湖楼下水如天。
　　放生鱼鳖逐人来，无主荷花到处开。
　　水枕能令山俯仰，风船解与月徘徊。
　　乌菱白芡不论钱，乱系青菰裹绿盘。
　　忽忆尝新会灵观，滞留江海得加餐。
　　献花游女木兰桡，细雨斜风湿翠翘。
　　无限芳洲生杜若，吴儿不识楚辞招。
　　未成小隐聊中隐，可得长闲胜暂闲。
　　我本无家更安往，故乡无此好湖山。
　　夜泛西湖五绝  
　　苏  轼
　　新月生魄迹未安，才破五六渐盘桓。
　　今夜吐艳如半璧，游人得向三更看。
　　三更向阑月渐垂，欲落未落景特奇。
　　明朝人事谁料得，看到苍龙西没时。
　　苍龙已没牛斗横，东方芒角升长庚。
　　渔人收筒未及晓，船过惟有菰蒲声。
　　菰蒲无边水茫茫，荷花夜开风露香。
　　渐见灯明出远寺，更待月黑看湖光。
　　湖光非鬼亦非仙，风恬浪静光满川。
　　须臾两两入寺去，就视不见空茫然。
　　望海楼晚景五绝  
　　苏  轼
　　海上涛头一线来，楼前指顾雪成堆。
　　从今潮上君须上，更看银山二十回。
　　横风吹雨入楼斜，壮观应须好句夸。
　　雨过潮平江海碧，电光时掣紫金蛇。
　　青山断处塔层层，隔岸人家唤欲应。
　　江上秋风晚来急，为传钟鼓到西兴。
