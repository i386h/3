<!-- { "loadSidebar": true } -->
　　亭成来问记，夫使君前语，已尽之矣。第忆希文氏语曰：“先生之风，山高水长。”使君劲节正气，照曜寰中，顾肯嘉惠此一亭，令山水间永披徵仲清风，亦何减富春垂钓时耶?客有举曹溪偈相难者云：“菩提无树，明镜非台。使君作此有漏因，尚是人天小果。”“是又不然。夫无树，则西竺莲邦，何处化生七宝庄严?非台，何得诸天围绕?且明镜不安台，遂作简文帝诗谶，则此镜此台，正为飞来小灵鹫写照。徵仲篇什，含吐齐梁，今日拂拭湖光，一洗千年坌浊，即湖为不动尊，亭为不坏身可也。”徵仲笑而颔之，命勒之珉。
　　法相寺山亭图  李流芳
　　去年在法相，有送友人诗云：“十年法相松间寺，此日淹留却共君。忽忽送君无长物，半间亭子一溪云。”时与方回、梦阳避暑竹阁，连夜风雨，泉声轰轰不绝，又有题扇头小景一诗云：“夜半溪阁响，不知风雨歇。起视杳霭间，悠然见微月。”一时会心，都不知作何语。今日展此，亦自可思也。壬子十月，大佛寺倚醉楼灯下题。选录《西湖卧游图题跋》
　　胜果寺月岩图  李流芳
　　胜果岩石奇秀，甲于两山，而月岩尤为奇胜。不知何人树一绰楔以障之，又于岩上凿字作道学语，可笑。石丈无灵，见污伧夫。余此画虽不能传神，亦足为洗垢矣。壬子腊月十三日书于金阊舟中，时孟阳以送余北上，携此册至，同观者为方孟旋、徐元晦、金尔珍、翁子远、郑子野、张伯美、舍弟无垢、从子缁仲。选录《西湖卧游图题跋》
　　断桥春望图  李流芳
　　往时至湖上，从断桥一望，便魂销欲绝。还谓所知，湖之潋滟熹微，大约如晨光之着树，明月之入庐。盖山水相映发，他处即有澄波巨浸，不及也。壬子正月，以访旧重至湖上，辄独往断桥，徘徊终日。翌日，为杨谶西题扇云：“十里西湖意，都来在断桥。寒生梅萼小，春入柳丝娇。乍见应疑梦，从来不待招。故人知我否，吟望正萧条。”又明日，作此图。小春四日，同子阳、子舆夜话偶题。选录《西湖卧游图题跋》
　　雷峰暝色图  李流芳
　　吾友子将尝言：“湖上两浮屠，雷峰如老衲，宝石如美人。”予极赏之。辛亥在小筑，与方回池上看荷花，辄作一诗，中有云“雷峰倚天如醉翁”，印持见之，跃然曰：“子将‘老衲’，不如子‘醉翁’尤得其情态也。”盖余在湖上山楼，朝夕与雷峰相对，而暮山紫气，此翁颓然其间，尤为醉心。然余诗落句云：“此翁情淡如烟水。”则未尝不以子将“老衲”之言为宗耳。癸丑十月醉后题。选录《西湖卧游图题跋》
　　江干积雪图  李流芳
　　余春夏秋常在西湖，但未见寒山而归。甲辰同二王参云栖，时已二月，大雪盈尺。出赤山步，一路琼林玉干，披拂照耀。望江南诸山，皑皑云端，尤可爱也。庚戌秋，与白民看月两堤，余既归，白民独留。迟雪至腊尽，是岁竟无雪，怏怏而返。世间事各有缘，固不可以意求也。癸丑阳月题。
　　甲寅腊月，自新安还，孟阳觞余湖上，大雪襆被。与李大白、孟阳、方回宿舟中。时已迫岁，子将强挽，余欲脱不能。晨起，潜呼一小舠而遁。雪已霁，白云出山，与雪一色，上下光耀，应接不暇。拟作一诗以归，思卒卒不果，终是一欠事也。己未夏日，虎丘精舍重题。选录《西湖卧游图题跋》
　　西湖香市  张  岱
　　西湖香市，起于花朝，尽于端午。山东进香普陀者日至，嘉湖进香天竺者日至。至，则与湖之人市焉，故曰“香市”。
　　然进香之人市于三天竺，市于岳王坟，市于湖心亭，市于陆宣公祠，无不市，而独凑集于昭庆寺，昭庆两廊故无日不市者。三代八朝之骨董，蛮夷闽貊之珍异，皆集焉。至香市，则殿中边甬道上下，池左右，山门内外，有屋则摊，无屋则厂；厂外又棚，棚外又摊。节节寸寸，凡胭脂簪珥，牙尺剪刀，以至经典木鱼，伢儿嬉具之类，无不集。
　　此时春暖，桃柳明媚，鼓吹清和。岸无留船，寓无留客，肆无留酿。袁石公所谓“山色如娥，花光如颊，波纹如绫，温风如酒”，已画出西湖三月。
　　而此以香客杂来，光景又别。士女闲都，不胜其村妆野妇之乔画；芳兰芗泽，不胜其合香元荽之熏蒸；丝竹管弦，不胜其摇鼓喝笙之聒帐；鼎彝光怪，不胜其泥人竹马之行情；宋元名画，不胜其湖景佛图之纸贵。如逃如逐，如奔如追；撩扑不开，牵挽不住。数百十万男男女女老老少少，日簇拥于寺之前后左右者，凡四阅月方罢。恐大江以东，断无此二地矣!
　　崇祯庚辰三月，昭庆寺火。是岁及辛巳、壬午洊饥，民强半饿死。壬午虏鲠山东，香客断绝，无有至者，市遂废。
　　辛巳夏，余在西湖，但见城中饿殍舁出，扛挽相属。时杭州刘太守梦谦，汴梁人，乡里抽丰者，多寓西湖，  日以民词馈送。有轻薄子改古诗诮之曰：“山不青山楼不楼，西湖歌舞一时休。暖风吹得死人臭，还把杭州送汴州。”可作西湖实录。选录《陶庵梦忆》
　　西湖七月半  张  岱
　　西湖七月半，一无可看，止可看看七月半之人。看七月半之人，以五类看之。其一，楼船箫鼓，峨冠盛筵，灯火优傒 ，声光相乱，名为看月而实不见月者，看之；其一，亦船亦楼，名娃闺秀，携及童娈，笑啼杂之，环坐露台，左右盼望，身在月下而实不看月者，看之；其一，亦船亦声歌，名妓闲僧，浅斟低唱，弱管轻丝，竹肉相发，亦在月下，亦看月而欲人看其看月者，看之；其一，不舟不车，不衫不帻，酒醉饭饱，呼群三五，跻入人丛，昭庆、断桥，嚣呼嘈杂，装假醉，唱无腔曲，月亦看，看月者亦看，不看月者亦看，而实无一看者，看之；其一，小船轻幌，净几暖炉，茶铛旋煮，素瓷静递，好友佳人，邀月同坐，其或匿影树下，或逃嚣里湖，看月而人不见其看月之态，亦不作意看月者，看之。
　　杭人游湖，巳出酉归，避月如仇。是夕好名，逐队争出，多犒门军酒钱，轿夫擎燎，列俟岸上。一入舟，速舟子急放断桥，赶入胜会。以故二鼓以前，人声鼓吹，如沸如撼，如魇如呓，如聋如哑，大船小船，一齐凑岸，一无所见，止见篙击篙，舟触舟，肩摩肩，面看面而已。少刻兴尽，官府席散，皂隶喝道去。轿夫叫，船上人怖以关门，灯笼火把如列星，一一簇拥而去。岸上人亦逐队赶门，渐稀渐薄，顷刻散尽矣。
　　吾辈始舣舟近岸。断桥石磴始凉，席其上，呼客纵饮。此时月如镜新磨，山复整妆，湖复頮面。向之浅斟低唱者出，匿影树下者亦出。吾辈往通声气，拉与同坐。韵友来，名妓至，杯箸安，竹肉发。月色苍凉，东方将白，客方散去。吾辈纵舟酣睡于十里荷花之中，香气拘人，清梦甚惬。选录《西湖梦寻》
　　湖心亭看雪  张  岱
　　崇祯五年十二月，余往西湖。大雪三日，湖中人鸟声俱绝。是日，更定矣，余拿一小舟，拥毳衣炉火，独往湖心亭看雪。雾淞沆砀，天与云、与山、与水，上下一白。湖上影子，惟长堤一痕，湖心亭一点，与余舟一芥，舟中人两三粒而已。到亭上，有两人铺毡对坐，一童子烧酒，炉正沸。见余大喜，曰：“湖中焉得更有此人?”拉余同饮。余强饮三大白而别。问其姓氏，是金陵人客此。及下船，舟子喃喃曰：“莫说相公痴，更有痴似相公者。”
　　选录《西湖梦寻》
　　游杭州诸胜记  王思任
　　吴山顶绝胜。予尝居三茅宫，往眺之，有古松老桧数十章，前瞰海门，后临明圣，大可生事。山主索高价，登水不力，又大盗时至，姑已之。
　　紫阳宫，石峭斗壁，苍苔绿藓，雨后游之，令我眉飞肉舞。右洞下野鹤蜕存，可以修真，亦可以饮酒。
　　凤山福院上，石笋如排衙，望大江入海晃晃然，天峰秀拔。其月岩一石圈镜，寺僧言中秋时，月嵌于此，不爽锱铢。
　　西湖之妙，山光水影，明媚相涵，图画天开，镜花自照，四时皆宜也。然涌金门苦于官皂，钱塘门苦僧，苦客，清波门苦鬼。胜在岳坟，最胜在孤山与断桥。吾极不乐豪家徽贾，重楼架舫，优喧粉笑，势利传杯，留门趋人。所喜者野航两棹，坐恰两三，随处夷犹，侣同鸥鹭。或柳堤鱼酒，或僧屋饭蔬，可住可宿，不过一二金而轻移曲探，可尽两湖之致。
　　昭庆一市闻耳，净寺幽云肥绿可爱，佛宫峻壮，入其中似我身小。东北僧舍皆竹建，寺前莲沼，香红万点；白鸥沙鸟，往来飞啄。酒家鱼藕甚贱，颇适游人。黄贞父寓园在右肩，有石可剔，而无泉可淙，终不若寺门境界之豁爽可坐也。
　　飞来灵鹫峰，窦剔洞通，宋之问所云龙宫锁寂，庶几形至。然读其全首，兼语灵隐，不独“楼观沧海日，门对浙江潮”也。其幽斗处曰韬光，在巢沟坞内。其叠翠处曰西清，曰岣嵝，家家以竹笕邮泉，倒行而激取之。可爱在分支擘脉，老树万千，老竹争蔽，戏犭+畾腾猿时或一见。我心所悦者，润道石桥上，听水看山实为撮要。若雪霁后着一红衲袄，持天台寿藤，步过僧舍，亦画中一快仙矣。
　　九里松，夹灵隐路植，有六朝者，有南宋者，有国初所补者，龙敬虬舞，不与六桥桃柳争媚。
　　观大士道场，水则南海，而山则上天竺，在北高峰麓，风气团结，龙虎会合，宜其香灯之盛也。所可撼者，夹道残人叫号乏败。
　　中天竺在稽留峰北，共一佛也，过之无问者。下天竺在飞来峰下，岩洞嵌空，寺后有三生石，圆泽托生王氏事也。其磊魂堆垛者以千万计。有一聚气之所，庵之可以得道，内湖外江，予特访之，留待缘人。
　　玉泉寺方池二亩，蓄鱼五色者百头，游人拍手呼之，啖以饼，辄出应供。坐眠云堂，吸龙井茶一瓯，绿风生于两腋。
　　石屋、烟霞二洞，皆琢佛累累，醉游者各书姓字，与酒气肉风共留。洞亦何奇，仅可一时逃雨。其下有水乐洞，泉响似金石，可探而有之。
　　过惠因涧，取支径上风篁岭，而至辨才寿圣院。有亭曰龙井，水出龙口，流流然。寺僧饭我于潮音堂。绿云翠雨，衣骨皆寒。试其茶，与泉争白，自秦少游、参寥访后，予与褚生元师、犹子缄三共之。
　　保俶塔有天然图画阁，胜绝。左江右湖，烟岚万千。至于返照蒸霞，其锦明玉采之奇，映发杯底。不知雪后更当何如?可以呼鹰落雁矣。
　　法相寺有长耳佛，云定光者是。吴妇祈嗣者踵接，而媚僧者亦摩肩矣。以故徒蓄妖淫，斋供甚侈。然老竹古杉，森立可仪。
