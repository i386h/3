<!-- { "loadSidebar": true } -->
　　先生之典西湖，较二公之时与势，其难岂啻十倍。二公当治平之日，莅民有暇，得以啸咏湖山，宜也。是造物之于人，非不窘其才，而且纵之使出，以天、地、人之三才合而为一，点缀升平，其为诗文，何难之有?冶湄先生到未期年，即值邻封有事，师旅往来，以此为牧马屯兵之地，遂致淡妆浓抹之西湖，沦为蓬首垢面之西湖。他人处此，必坐视凋残而莫能救。当斯时也，虽有苏、白之才，向何地施其啸咏乎?先生之处盘错如摧枯拉朽，游刃之下恢乎有余。安危定乱之功，与峰峦比峙；歌功颂德之口，与禽鸟争喧。不转睫而蓬首垢面之西湖现出本来眉目，其为淡妆浓抹如初矣。是不窘造物之才而且能纵之使出者，冶湄先生是也。迹此观之，贤于古人远矣!
　　谢子文侯，章子素臣，绘事中两名手也，一为肖像，一为布景，不止绘西湖一隅，竭先生所辖之地诸名胜而合为一图，洋洋乎大观哉!图成而索赞于余，余谓寥寥数言，不足以书先生保障西湖之梗概，因先述其才之充裕若此，而后为之赞曰：
　　咄哉西湖，寰中怪事。胡以神奇，遂能若是。竭后土之精灵，萃造物之才智。高仅取其插汉而无事干天；深不期于学海而还其为地。少虎狼之害，多禽兽之娱；无波涛之险，有舟楫之利。近城郭而便嬉游，远市廛而绝腾沸。诚哉山水之菁华，允矣清幽之极至。主其地者为何人?称斯土者为良吏。
　　前有苏、白，后有梁公。政能驱鳄，才善雕龙。清若鉴眉之碧水，明如照胆之青铜。烽火未宁而尚勤吐握，诗书不辍而仍理兵戎。保三竺于灰烬之末，出两湖于粪壤之丛。西子之面容未改，赵公之琴鹤犹从。时乘一叶，任水西东。不冠不履，如叟如童。其所钓者，不在鱼而在满船明月；其所利者，不在物而在两袖清风。披斯图也，尽宦游之胜概，识吏隐之高踪。千百年后，欲访甘棠遗迹者，不在松涛柳浪之下，即在清溪碧涧之中。
　　游钓台记  郑日奎
　　今浙江桐庐县西富春山，一名严陵山。前临大江，汉严子陵钓处，人号严陵濑。有东西二钓台，各高数百丈。
　　钓台在浙，东汉严先生隐处也。先生风节，辉映千古，予夙慕之。因忆富春桐江诸山水，得藉先生以传，心奇甚，思得一游为快。顾是役也，奉檄北上，草草行道中耳，非游也。然以为游，则亦游矣。
　　舟发自常山，由衢抵严，凡三百余里，山水皆有可观。第目之所及，未暇问名，颔之而已。惟诫舟子以过七里滩，必予告。越日，舟行万山中，忽睹云际双峰，崭然秀峙，觉有异，急呼舟子曰：“若非钓台耶?”曰：“然矣!”舟稍近，迫视之，所云两台，实两峰也。台称之者，后人为之也。台东西峙，相距可数百步。石铁色，陡起江干，数百仞不肯止。巉岩傲睨，如高士并立，风致岸然。崖际草木，亦作严冷状。树多松，疏疏罗植，偃仰离奇各有态；倒影水中，又有如游龙百余，水流波动，势欲飞起。峰之下，先生祠堂在焉。意当日垂纶，应在是地，固无登峰求鱼之理也。故曰：峰也，而台称之者，后人为之也。
　　山既奇秀，境复幽茜，欲舣舟一登，而舟子固持不可。不能强，因致礼焉，遂行。于是足不及游，而目游之。俯仰间，清风徐来，无名之香，四山飓至，则鼻游之。舟子谓滩水佳甚，试之良然，盖是即陆羽所品十九泉也，则舌游之。顷之，帆行峰转，瞻望弗及矣。返坐舟中，细绎其峰峦起止、径路出没之态，惝恍间如舍舟登陆，如披草寻磴，如振衣最高处，下瞰群山趋列，或秀静如文，或雄拔如武，大似云台诸将相，非不杰然卓立，觉视先生，悉在下风，盖神游之矣。思稍倦，隐几卧，而空濛滴沥之状，竟与魂魄往来，于是乎并以梦游。觉而日之夕矣，舟泊前渚。人稍定，呼舟子劳以酒，细询之曰：“若尝登钓台乎?山之中景何若?其上更有异否?四际云物何如奇也?”舟子具能答之，于是乎并以耳游。噫嘻，快矣哉，是游乎!
　　客或笑谓：“郑子足未出舟中一步，游于何有?”嗟乎，客不闻乎?昔宗少文卧游五岳，孙兴公遥赋天台，皆未尝身历其地。余今所得，较诸二子不多乎哉?故曰以为游则亦游矣。客曰：“微子言，不及此。虽然，少文之画，兴公之文，盍处一焉以谢山灵?”余窃愧未之逮也，遂为之记。
　　《湖船录》序  全祖望
　　雍正己酉，吾友厉二太鸿，相遇于扬，以所辑《湖船录》示予，且令弁一言于其首。是年予入京师，东临碣石，以观沧澥。辛亥南下，太鸿方卧病，不得一握手。明年，予复北辕，转盼五载。偶过唐丈南轩座上，则太鸿之书在焉。不禁枨触于平山之诺，因辄濡笔为文以寄之。
　　西湖为唐宋以来帝王都邑，一举目皆古迹。太鸿搜金石之遗文，足以证史传；访池台亭榭之旧事，足以补志乘；而独拳拳于兰桨桂棹之间，繁举而屑数之，说者以为是骚人之结习，学士之闲情也。
　　虽然，太鸿之志则固有不尽于此者。江南佳丽，西湖实出广陵、平江之上。至若高吕妖乱，法云、山光诸寺为墟；淮张割据，虎丘亦遭城筑。独西湖自开辟以来，并无血瀑魂风之惊，画舫笙歌，不震不动，是固浮家泛宅之徒所不能不视为福地者。
　　然而时值雍平，人民丰乐，相与征歌选舞，穷极胜情。泛桃花者除不祥，投楝叶者观竞渡。妖姬操橹，歌儿荡楫，唱河女，和竹枝。当斯时也，鹿头燕尾，亦共匆忙，而舟子身价，俱为雄长。若其运会稍涉陵夷，则冶游渐复阑散；败艘萧寥，聊备不时之需。即有行吟之客，憔悴来过，落日荒江，不觉减色。是以李文叔记洛阳名园，以验中州之盛衰；而魏鹤山谓花竹和气，足征民生安乐者，其即太鸿之志也夫!
　　嗟夫!太鸿以掞天之才，十载不上计车；荷衣槲笠，流连于摇碧之斋、不系之园。而予历陆风尘，未有宁晷。太鸿睹兹文也，其能弗动劳人之念哉!
　　《南宋院画录》序  厉  鹗
　　宋中兴时，思陵几务之暇，癖耽艺学，命毕长史开榷场，收北来散佚书画，而院人粉绘，往往并洒宸翰以宠异之。故百余年间，待诏、祗候，能手辈出，亦宣、政遗风也。
　　顾李唐以下，如《晋文公复国图》、《观潮图》之类，托意规讽，不一而足，庶几合于古画史之遗，不得与一切应奉玩好等。
　　予家古杭，第乐稽诸人名迹，考《梦粱录》、《武林旧事》等书，姓氏存者寥寥，岂以其院画少之欤?暇日，因据《图绘宝鉴》、《画史会要》二书，得如干人，遍搜名贤题咏、题跋与夫收藏赏鉴语，荟萃成帙，名曰《南宋院画录》。自愧家乏秘册，见闻狭陋，凡有阙略，幸好古君子之助我焉。
　　清绕桥新建春淙亭记  厉  鹗
　　清绕桥当鹫峰之阴，跨北涧之上，对理公岩之口。桥旧无亭，乾隆癸亥，巨公重新云林寺，饬余财剩甓成之。登斯亭者，仰挹山翠，俯听泉响，炎曦阴霖有所芘，而物色之奔赴，若天造而神输也。
　　巨公问名于予，予以合涧桥旧有春淙亭，盖取苏文忠“两涧春淙一灵鹫”之句，见贝廷臣《清江文集》中。今亭废久矣，宜移其名于此。
　　巨公曰：“昔亭之涧合，而今亭之涧分；昔亭废而名存，今亭新而名旧。天下推、移、起、灭之幻，有如是乎!然其为‘春淙’则同也。当夫天根见，秋潦缩，斯涧也，若断若续，涓流如线，其声滴沥幽咽，或有时而涸，四顾林谷，万籁悄然，此非君子之潜德未施，而吾宗之憩寂入定时耶?若夫土膏脉动，山泽乃通，斯涧也，如风雨交作，震动岩岫；又如奏洞庭之乐，五音繁会，瑽流激荡，自近而远；此非君子之乘时利见，而吾宗之当机介导时耶?以是名斯亭也，意深矣。”
　　遂书以为记。
　　开浚西湖碑记(代王都运作)  厉  鹗
　　皇帝御极之二年，化浃恩沛，川渎贡珍，育物之仁，与天无极。特轸东南民力，将兴水利，乃博采群议，以杭州西湖可溉上塘田千顷，近渐湮塞，诏浙省臣工，亟谋开疏之宜。
　　事下前督抚，议支藩库以役民夫，未蒇事去。钧奉命运鹾是邦，谬荷重寄，于恤亭户、苏罢商外，思所以报效万一。
　　窃闻古转运之职，在汉治粟内史有斡官，如淳谓主均输之事，谓管盐铁而榷酒酤也。唐置重臣为诸道转运盐铁使，而引水入田之法，见于白公《钱塘湖石记》。宋至道三年，分天下为十五路，两浙合为一，并置转运使、副。熙宁七年，始于杭州置司，漕挽刍粟，一以归之。其时能于官者，往往以酾析河渠著声。沿及元明，运使始专理鹾政，则运盐诸河尤当兴复。转运之兼水利，由来久矣。因愿捐己资，如前所议之数，毕力挑浚。
　　微臣涓埃之忱，得达宸听，旋蒙俞旨俯允。钧闻命之下，忻忭踊跃。循视湖堤，审其淤塞之状，则里湖自孤山路迤西，向为有力者占种菱荷，渐次沮沼十之二三焉；外湖自柳洲迤南过湖心寺，纵横十余里，葑老根深，云横阵布，奸民将觊为稻畦十之七八焉。
　　于是简委贤员，召夫以万指计，畚锸云集，晴霁而作，霖潦而止，葑者褊之，浅者疏之。始雍正二年十一月初十，讫雍正四年十月二十日，凡阔以丈计者若干，深以尺计者若干。若赤山埠、金沙港诸处，自明杨公孟瑛开浚后，侵为田庐冢墓者，年几湮壅，遽商掘废，恐致公私惊扰，欲复如唐、宋时环湖三十里际山为岸之旧，诚未易言。惟是湖面澄泓，练如镜如，群峰鳞鳞，倒影在下，渔舠莼艇，纵恣所如，郡人来游者，咸快旧观之顿还，旱干之有赖也。
　　钦惟我圣祖仁皇帝省方南幸，浙中西湖，驻跸凡五。今奉上谕，于行殿供佛，为报本严先之地，天章奎画，照映湖山，鱼鸟翔泳，久久被泽。恭以余财，葺栋宇，洁圬塓，青红楹槛，焕然浮动于水云光影中。苏公堤，向为水啮，基址日削，则将所浚葑泥，加庳为崇凡三尺，增隘就广凡尺许，而城内中河、西小河之与湖流交通者，亦浚之以利舟楫。东河受蔡河桥外沙河之水，为盐艘运道，除污展清，所以尽厥职也。总会计之，实费银三万七千七百两，而开湖之役始告备。
　　夫经理西湖，自李邺侯、白太傅以来，莫如苏子瞻、杨温甫。子瞻既疏利害于朝，复具申三省，筹划明悉，无可摘索。而御史贾易已劾其科骚部内，以事游逐。虽废格不行，宰臣未免有两罢之请。温甫力排群议，锐意行事，终以清理包占地荡，为豪右所忌。二公虽功在后世，所遭逢何其难也!
