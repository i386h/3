<!-- { "loadSidebar": true } -->
　　芙蓉映水菊花黄，满目秋光。枯荷叶底鹭鸶藏，金风荡，飘动桂枝香。[幺]雷峰塔畔登高望，见钱塘一派长江。湖水清，江潮漾。天边斜日，新雁两三行。
　　[双调]天香引　西湖感旧
　　汤  式
　　问西湖昔日如何?朝也笙歌，暮也笙歌。问西湖今如何?朝也干戈，暮也干戈。昔日也三十里沽酒楼香风绮罗，今日个两三个打鱼船落日沧波。光景蹉跎，人物消磨。昔日西湖，今日南柯!
　　初春即事  
　　马  臻
　　东风又到武林城，静里看春各有情。
　　怕说利名多昼睡，爱寻山水每闲行。
　　傍人冷笑营巢燕，求友翻怜出谷莺。
　　世事不穷时易失，翠微深处夕阳明。
　　秋日闲咏  
　　马  臻
　　西湖晴雨画图间，坐倚阑干自解颜。
　　无酒可供千日醉，有钱难买一生闲。
　　草衰春色来时路，鹤宿秋声起处山。
　　横笛吹残天又晚，钓舟灯火人芦湾。
　　湘  湖  
　　镏  涣
　　湘湖莼菜大于钱，千顷鸥波可放船。
　　一曲竹枝歌未了，水禽飞散夕阳天。
　　径山夜坐闻钟  
　　厉  英
　　凉气生毛骨，天高露满空。
　　二三十年事，一百八声钟。
　　绝顶人不到，此心谁与同?
　　凭阑发孤啸，宿鸟起长松。
　　木兰花慢　西湖送春
　　梁  曾
　　问花花不语，为谁落，为谁开?算春色三分，半随流水，半人尘埃。人生能几欢笑?但相逢尊酒莫相推。千古席天幕地，一春翠绕珠围。      彩云回首暗高台。烟树渺今怀。拼一醉留春，留春不住，醉里春归。西楼半帘斜日，怪衔春燕子却飞来。一枕青楼好梦，又教风雨惊回。
　　忆秦娥    杨山居湖舫新成，载酒落之，赋秦楼月二首，书于船窗。
　　张  雨
　　兰舟小，一篷也便容身了。容身了，几番烟雨，几番昏晓。    出桥三面青山绕，入城一向红尘扰。红尘扰，绿蓑青箬，让渠多少。    
　　兰舟小，沿堤傍著裙腰草。裙腰草，年年青翠，几曾枯槁。    渔歌一曲随颠倒，酒壶早是容情了。容情了，肯来清坐，吃茶须好。
　　风流子　泛湖
　　罗志仁
　　歌咽翠眉低，湖船客，尊酒谩重携。正断续斋钟，高峰南北；飘零野褐，太乙东西。凄凉处，翠连松九里，曾骊溅障泥。葛岭楼台，梦随烟散；吴山宫阙，恨与云齐!    灵峰飞来久，飞不去，有落日断猿啼。无限风荷废港，露柳荒畦。叹岳公英骨，麒麟旧冢；坡仙吟魄，莺燕长堤。欲吊梅花无句，素壁慵题。
　　[越调]寨儿令　汉子陵
　　鲜于必仁
　　汉子陵，晋渊明，二人到今香汗青。钓叟谁称?农父谁名?去就一般轻。五柳庄月朗风清，七里滩浪稳潮平。折腰时心已愧，伸脚处梦先惊。听，千万古圣贤平。
　　居白龟池上  
　　仇  远
　　一琴一鹤小生涯，陋巷深居几岁华。
　　为爱西湖未卜隐，却怜东野又移家。
　　荒城雨滑难骑马，小市天明又卖花。
　　阿母抱孙间指点，疏林尽处是烟霞。
　　昌化道中  
　　王  微
　　照返烟溪树影斜，千山含翠暮云遮。
　　年来已自多愁绪，古道无人更落花。
　　登天目山  
　　张  羽
　　东西峰对峙，麋鹿日成群。
　　四月犹飞雪，半山长是云。
　　洞香仙药遍，天黑圣灯分。
　　千古钱塘胜，登临惬素闻。
　　送云闲师游浙  
　　傅若金
　　杖锡违萧水，风帆向武林。
　　海红秋树远，江黑暮钟声。
　　云起通香气，潮来合梵音。
　　亦知无住著，随处得安心。
　　钱塘湖上
　　杨维桢
　　西子湖头春色浓，望湖楼下水连空。
　　柳条千树僧眼碧，桃花一株人面红。
　　天气浑如曲江节，野客正是杜陵翁。
　　得钱沽酒勿复较，如此好怀谁与同!
　　小隐书室
　　杨维桢
　　小隐山中结草堂，道人真与世相忘。
　　掩关默坐蒲龛小，留客清谈麈尾长。
　　蕉叶半窗人影乱，松花满地石泉香。
　　多惭汩没驱驰者，尽日红尘逐得忙。
　　西湖竹枝词　选二首
　　杨维桢
　　湖口楼船湖日阴，湖中断桥湖水深。
　　楼船无柁是郎意，断桥无柱是侬心。
　　劝郎莫上南高峰，劝侬莫上北高峰。
　　南高峰云北高雨，云雨相催愁杀侬。
　　西湖渔者  
　　凌云翰
　　家住钱唐西子湖，钓竿几度拂珊瑚。
　　扁舟载月归来晚，不觉全身入画图。
　　江  月
　　[日僧]寂室元光
　　渺茫楚水拍空流，潮撼钱塘夜不收。
　　玉鉴光寒万波底，依前天上一轮秋。
　　送僧之江南
　　[日僧]别源圆旨
　　闻兄昨日江南来，珣弟今朝江南去。
　　故人又是江南多，况我曾在江南住。
　　江南一别已三年，相忆江南在寐寤。
　　十里湖边苏公堤，翠柳青烟杂细雨。
　　高峰南北法王家，朱楼白塔出云雾。
　　雪屋银山钱塘潮，百万人家回首顾。
　　南音北语惊叹奇，吴越帆飞西兴渡。
　　我欲重游是何年?送人只得空追忆。
　　莲
　　[日僧]性海灵见
　　亭亭抽水清于碧，片片泛波轻似舟。
　　十里西湖风景好，六桥烟雨忆曾游。
　　净  慈
　　[日僧]古剑妙快
　　十里湖山锦作堆，花红柳绿步瑶台。
　　六桥春水天开镜，不着人间半点埃。
　　子陵钓台
　　[日僧]释义堂
　　汉家诸将各论功，谁访羊裘独钓翁?
　　强被刘郎寻旧约，一丝吹断暮江风。
　　○明
　　湖  上
　　宋  濂
　　为爱湖光好，一步一长吟。
　　黄莺见人至，飞起度湖阴。
　　钱塘怀古得吴字
　　刘  基
　　泽国繁华地，前朝旧此都。
　　青山弥百粤，白水人三吴。
　　艮岳销王气，坤灵肇帝图。
　　两宫千里恨，九子一身孤。
　　设险凭天堑，偷安负海隅。
　　云霞行殿起，荆棘寝园芜。
　　币帛敦和议，弓刀抑武夫。
　　但闻当宝奏，不见立庭呼。
　　鬼蜮照华衮，忠良赐属镂。
　　何劳问社稷，且自作欢娱。
　　粳稻来吴会，鱼鼋出具区。
　　至尊巍北阙，多士乐西湖。
　　鷁首驰文舫，龙鳞舞绣襦。
　　暖波摇襞积，凉月浸氍毹。
　　紫桂秋风老，红莲晓露濡。
　　巨螯擎拥剑，香饭漉雕胡。
　　蜗角乾坤大，鳌头气势殊。
　　秦庭迷指鹿，周室叹瞻乌。
　　玉马违京辇，铜驼掷路衢。
　　含容天地广，养育羽毛俱。
　　橘柚驰包贡，涂泥赋上腴。
　　断犀埋越棘，照乘走隋珠。
　　吊古江山在，怀今岁月逾。
　　鲸鲵空渤澥，歌咏已唐虞。
　　鸱革愁何极，羊裘钓不迂。
　　征鸿暮南去，回首忆莼鲈。
　　晨诣祥符寺
　　刘  基
　　上马鸡始鸣，人寺钟未歇。
　　草际起微风，林端淡斜月。
　　僧房湛幽寂，假寐待明发。
　　松径断无人，经声在林樾。
　　谒伍相祠
　　高  启
　　地老天荒伯业空，曾于青史见遗功。
　　鞭尸楚墓生前孝，抉目吴门死后忠。
　　魂压怒涛翻白浪，剑埋冤血起腥风。
　　我来无限伤心事，尽在越山烟雨中。
　　岳王墓
　　高  启
　　大树无枝向北风，千年遗恨泣英雄。
　　班师诏已来三殿，射虏书犹说两宫。
　　每忆上方谁请剑，空嗟高庙自藏弓。
　　栖霞岭上今回首，不见诸陵白露中。
　　石灰吟
　　于  谦
　　千锤万击出深山，烈火焚烧若等闲。
　　粉骨碎身全不怕，要留青白在人间。
　　夏日忆西湖
　　于  谦
　　涌金门外柳如烟，西子湖头水拍天。
　　玉腕罗裙双荡桨，鸳鸯飞近采莲船。
　　越水图
　　沈  周
　　记别钱塘二十年，夕阳山色晓湖边。
　　隔江千里美人远，梦落西兴旧渡船。
　　题《西湖钓艇图》
　　唐  寅
　　三十年来一钓竿，几曾叉手揖高官?
　　茅柴白酒芦花被，明月西湖何处滩。
　　满江红
　　文征明
　　拂拭残碑，敕飞字依稀堪读。慨当初倚飞何重，后来何酷!果是功成身合死，可怜事去言难赎。最无辜，堪恨复堪怜，风波狱。    岂不念，中原蹙?岂不惜，徽、钦辱?但徽、钦既返，此身何属?千古休夸南渡错，当时自怕中原复。笑区区一桧亦何能，逢其欲!
　　咏龙山石泉
　　祝允明
　　万仞高岗一脉涵，奔腾日夜自无厌。
　　萦回涧壑流偏冷，灌溉松苓味更甜。
　　两峡乱鸣苍玉佩，晴峦忽下水晶帘。
　　主人自是山溪逸，时听涓涓足养恬。
　　和友人招游西湖
　　钟  僖
　　万顷西湖水贴天，芙蓉杨柳乱秋烟。
　　湖边为问山多少，每个峰头住一年。
　　饮龙井
　　孙一元
　　眼底闲云乱不开，偶随麋鹿入云来。
　　平生于物元无取，消受山中水一杯。
　　西湖闻笛
　　徐  后
　　月白霜寒客梦醒，笛声迥出柳洲亭。
　　莫教吹过孤山去，风里梅花不耐听。
　　三潭印月
　　张  宁
　　片月生沧海，三潭处处明。
　　夜船歌舞处，人在镜中行。
　　曲院风荷
　　张  宁
　　凉气度芳洲，香来水正流。
　　时闻采莲曲，不见采莲舟。
　　飞来峰
　　张  宁
　　舞袖翔峦势接天，巉岩曲壑欲飞悬。
　　诗穷翰墨题难就，画尽丹青意不传。
　　浪说此山曾见佛，却疑深处可通仙。
　　冷泉亭下西风起，搅乱枯藤石上眠。
　　蝶恋花　平湖秋月
　　莫   璠
　　璧月呈辉湖渌靓，一色琉璃，倒浸山河影。花外琼宫明愈莹，人间无此清凉境。    笑撷芙蓉乘舴艋，醉掬文漪，摇动金千顷。欲唤坡仙同赋咏，桂花露湿衣襟冷。
　　蝶恋花　三潭印月
　　莫  璠
　　秋净寒潭澄见底，五色蟾蜍，飞入清冷水。睡熟骊龙呼不起，颔珠光照冰壶里。    宴赏此时能有几?还忆同欢，今夜人千里。试问龙渊深几许?骑鲸欲共姮娥语。
　　蝶恋花　南屏晚钟 
　　莫  璠
　　翠巘深深深几许?佛阁华钟，鲸吼西风里。回首南庄行乐地，暝烟隔断青莲宇。    宴饮芳园人散去，金钥严城，次第催相闭。一望长桥烟火起，绛纱影里联归骑。
　　和靖祠前晚坐
　　吴鼎芳
　　山翠出林杪，祠前芳杜洲。
　　孤烟生后暝，双鸟去边秋。
　　灯影参差水，歌声远近舟。
　　梅花无复主，曾有暗香浮。
　　断桥残雪
　　杨  周
　　澄湖晓日下晴湍，梅际冰花半已阑。
　　独有断桥荒藓路，尚余残雪酿春寒。
　　孤山霁雪
　　高德旸
