<!-- { "loadSidebar": true } -->
　　西陵下，风吹雨。
　　游钱塘青山李隐居西斋
　　许  浑
　　小隐西亭为客开，翠萝深处遍苍苔。
　　林间扫石安棋局，岩下分泉递酒杯。
　　兰叶露光秋月上，芦花风起夜潮来。
　　云山绕屋犹嫌浅，欲棹渔舟近钓台。
　　晚泊七里滩
　　许  浑
　　天晚日沉沉，归舟系柳阴。
　　江村平见寺，山郭远闻砧。
　　树密猿声响，波澄雁影深。
　　荣华暂时事，谁识子陵心。
　　越州赠别
　　张  乔
　　东越相逢几醉眠，满楼明月镜湖边。
　　别离吟断西陵渡，杨柳秋风两岸蝉。
　　新安故关
　　易  重
　　汉帝英雄重武材，崇山险处凿门开。
　　如今更有将军否，移取潼关向北来。
　　送姚杭州
　　贾  岛
　　白云峰下城，日夕白云生。
　　人老江波钓，田侵海树耕。
　　吴山钟入越，莲叶吹摇旌。
　　诗异石门思，涛来向越迎。
　　早秋寄题天竺灵隐寺
　　贾  岛
　　峰前峰后寺新秋，绝顶高窗见沃洲。
　　人在定中闻蟋蟀，鹤从栖处挂猕猴。
　　山钟夜渡空江山，汀月寒生古石楼。
　　心忆悬帆身未遂，谢公此地昔年游。
　　题萧山庙
　　温庭筠
　　故道木阴浓，荒祠山影东。
　　杉松一庭雨，幡盖满堂风。
　　客奠晓莎湿，马嘶秋庙空。
　　夜深池上歇，龙人古潭中。
　　钓台怀古
　　刘  驾
　　澄流可濯缨，严子但垂纶。
　　孤坐九层石，远笑清渭滨。
　　潜龙飞上天，四海岂无云。
　　清气不零雨，安使洗尘氛。
　　我来吟高风，仿佛见斯人。
　　江月尚皎皎，江石亦磷磷。
　　如何台下路，明日又迷津。
　　浙江晚渡怀古
　　刘  驾
　　蝉噪秋风满古堤，荻花寒渡思凄凄。
　　潮声归海鸟初下，草色连江人自迷。
　　碧落晴分平楚外，青山晚出穆陵西。
　　此来一见垂纶者，却忆旧居明月溪。
　　题灵隐寺山顶禅院
　　綦毋潜
　　招提此山顶，下界不相闻。
　　塔影挂清汉，钟声和白云。
　　观空静室掩，行道众香焚。
　　且驻西来驾，人天日未曛。
　　杭州北郭戴氏荷池送侯愉 
　　崔国辅
　　秋近万物肃，况当临水时。
　　折花赠归客，离绪断荷丝。
　　谁谓江国永?  故人感在兹。
　　道存过北郭，清极望东菑。
　　乔木故国意，鸣蝉穷巷悲。
　　扁舟竟何待?中路每迟迟。
　　桐庐厅睹论事叟
　　施肩吾
　　扰扰厅前走羸瘵，中有老人扶杖拜。
　　天公霹雳耳不闻，犹为子孙争地界。
　　钱江渡口
　　施肩吾
　　天堑茫茫连沃焦，秦皇何事不安桥?
　　钱塘渡口无钱纳，已失西兴两信潮。
　　及第后归 
　　李  频
　　家临浙水傍，岸对买臣乡。
　　纵棹随归鸟，乘潮向夕阳。
　　苦吟身得雪，甘意鬓成霜。
　　况此年犹少，酬知足自强。
　　游灵栖洞 
　　李  频
　　一径入双崖，初疑有几家。
　　行穷人不见，坐久日空斜。
　　石上生灵笋，池中落异花。
　　终须结茅屋，到此学餐霞。
　　游天柱观
　　李  郢
　　听钟到灵观，仙子喜相寻。
　　茅洞几千载，水声寒至今。
　　读碑丹井上，坐石涧亭阴。
　　清兴未云尽，烟霞生夕林。
　　新安江行
　　李  郢
　　江源南去永，野渡暂维梢。
　　古戍悬鱼网，空林露鸟巢。
　　雪晴山脊见，沙浅浪痕交。
　　自笑无媒者，逢人作解嘲。
　　旅次钱塘
　　方  干
　　此地似乡国，堪为朝夕吟。
　　云藏吴相庙，树引越山禽。
　　潮落海人散，钟迟秋寺深。
　　我来无旧识，谁见寂寥心。
　　假日登灵隐寺后峰
　　方  干
　　绝顶无烦暑，登临三伏中。
　　深萝难透日，春木更含风。
　　山叠云崖际，川倾世界东。
　　那知兹夕兴，不与古人同。
　　怀桐江旧居 
　　方  干
　　长向新邻话故园，四时清峭似山源。
　　春潮撼动莺花郭，秋雨闲藏砧杵村。
　　市井多通诸国货，乡音自是一方言。
　　此中别有无归计，惟把归心付酒尊。
　　送僧归日本
　　方  干
　　四极虽云共二仪，晦明前后即难知。
　　西方尚在星辰下，东域已过寅卯时。
　　大海浪中分国界，扶桑树底是天涯。
　　满帆若有归风便，到岸犹须隔岁期。
　　天竺寺八月十五夜桂子
　　皮日休
　　玉颗珊珊下月轮，殿前拾得露华深。
　　至今不会天中事，应是嫦娥掷与人。
　　登杭州城
　　郑  谷
　　漠漠江天外，登临返照间。
　　潮来无别浦，木落见他山。
　　沙鸟晴飞远，渔人夜唱闲。
　　岁穷归未得，心逐片帆还。
　　新安道中玩流水
　　吴  融
　　一渠春碧弄潺潺，密竹繁花掩映间。
　　看处便须终日住，算来争得此身闲。
　　萦纡似接迷春洞，清冷应连有雪山。
　　上却征车再回首，了然尘土不相关。
　　富  春
　　吴  融
　　天下有水亦有山，富春山水非人寰。
　　长川不是春来绿，千峰倒影落其间。
　　西陵夜居
　　吴  融
　　寒潮落远汀，暝色人柴扃。
　　漏永沈沈静，灯孤的的清。
　　林风移宿鸟，池雨定流萤。
　　尽夜成愁绝，啼蛩莫近庭。
　　描天目
　　陆  羽
　　悬崖有轴长生画，瀑响无弦成古乐。
　　风摇竹影有声图，雪打梅花无字书。
　　送陆鸿渐天目采茶回
　　皇甫曾
　　千峰待逋客，香茗复丛生。
　　采摘知深处，烟霞羡独行。
　　幽期山寺远，野饭石泉清。
　　寂寂燃灯火，相思一磬声。
　　临平道中赠同舟人
　　皇甫冉
　　远山谁辨江南北，长路空随树浅深。
　　流荡飘摇此何极，惟应行客共知心。
　　天目山 
　　杜光庭
　　盘空蹑翠到山巅，竹殿云楼势逼天。
　　古洞草深微有露，旧碑文灭不知年。
　　一州风物分檐外，万里云霞在目前。
　　自是人间轻举地，何须蓬岛访真仙。
　　题樟亭驿楼
　　喻坦之
　　危槛倚山城，风帆槛外行。
　　日生沧海赤，潮落浙江清。
　　秋晚遥峰出，沙干细草平。
　　西陵烟树色，长见伍员情。
　　钱塘别罗隐
　　杜荀鹤
　　故国看看远，前程计在谁?
　　五更听角后，一叶渡江时。
　　吾道天宁丧，人情日可疑。
　　西陵向西望，双泪为君垂。
　　献钱尚父 
　　贯  休
　　贵逼人来不自由，龙骧凤翥势难收。
　　满堂花醉三千客，一剑霜寒十四州。
　　鼓角揭天嘉气冷，风涛动地海山秋。
　　东南永作金天柱，谁羡当时万户侯。
　　游严陵钓台
　　贯  休
　　雪浪皑皑万古情，岸边台占子陵名。
　　一进大器天将与，数尺渔竿谁不擎!
　　危榭高碑镌籀字，沧洲老鹤识先生。
　　游人到此慵归去，庭树孤猿有好声。
　　南游富春江  
　　韦  庄
　　南去又南去，此行非自期。
　　一帆云作伴，千里月相随。
　　浪花近应笑，衰容镜每知。
　　乡园不可问，禾黍正离离。
　　天目山签
　　无名氏
　　天日山垂两乳长，龙飞凤舞到钱塘。
　　海门一点巽山小，五百年间出帝王。
　　○吴越
　　筑  塘
　　钱  鏐
　　天分浙水应东溟，日夜波涛不暂停。
　　千尺巨堤冲欲裂，万人力御势须平。
　　吴都地窄兵师广，罗刹名高海众狞。
　　传语龙神并水府，钱塘借与筑铁城。
　　题罗隐壁
　　钱  鏐
　　特到儒门谒老莱，老莱相见意徘徊。
　　黄河信有澄清日，后代应难继此才。
　　巡衣锦军制还乡歌
　　钱  鏐
　　三节还乡兮挂锦衣，碧天朗朗兮爱日晖。
　　功成道上兮列旌旗，父老远来兮相追随。
　　家山乡眷兮会时稀，今朝设宴兮觥散飞。
　　丰牛无孛兮民无欺，吴越一王兮驷马归。
　　钱塘江潮
　　罗  隐
　　怒声汹汹势悠悠，罗刹江边地欲浮。
　　漫道往来存大信，也知反复向平流。
　　狂抛巨浸疑无底，猛过西陵似有头。
　　至竟朝昏谁主掌?  好骑赪鲤问阳侯。
　　题圣果寺
　　释处默
　　路自中峰上，盘回出薜萝。
　　到江吴地尽，隔岸越山多。
　　古人丛青霭，遥天浸白波。
　　下方城郭近，钟声接笙歌。
　　○北宋
　　钱塘晚归
　　潘  阆
　　久客见华发，孤棹桐庐归。
　　新月无私照，落日有余辉。
　　渔浦风水急，龙山烟火微。
　　时闻沙上雁，一一背人飞。
　　酒泉子　十首
　　潘  阆
　　长忆钱塘，不是人寰是天上。万家掩映翠微间，处处水潺潺。异花四季当窗放，出入分明在屏障。别来垂柳几经秋，何日得重游。   
　　长忆钱塘，临水傍山三百寺。僧房携杖遍曾游，闲话觉忘忧。梅檀楼阁云霞畔，钟梵清宵彻天汉。别来遥祀只焚香，便恐是西方。
　　长忆西湖，湖上春来无限景。吴姬个个是神仙，竞泛木兰船。楼台簇簇疑蓬岛，野人只合其中老。别来已是二十年，东望眼将穿。   
　　长忆西湖，尽日凭阑楼上望。三三两两钓鱼舟，岛屿正清秋。笛声依约芦花里，白鸟成行忽惊起。别来闲整钓鱼竿，思入水云寒。    
　　长忆孤山，山在湖心如黛簇。僧房四面向湖开，轻棹去还来。芰荷香喷连云阁，阁上清声檐下铎。别来尘土污人衣，空役梦魂飞。    
　　长忆西山，灵隐寺前三竺后。冷泉亭上旧曾游，三伏似清秋。白猿时见攀高树，长啸一声何处去。别来几向画阑看，终是欠峰峦。    
　　长忆高峰，峰上塔高尘世外。昔年独上最高层，月出见弧棱。举头咫尺疑天汉，星斗分明在身畔。别来无翼可飞腾，何日得重登。    
　　长忆吴山，山上森森吴相庙。庙前江水怒为涛，千古恨犹高。寒鸦日暮鸣还聚，时有阴云笼殿宇。别来有负谒灵祠，遥奠酒盈卮。    
　　长忆龙山，  日月宫中谁得到。宫中旦暮怕潮声，台殿竹风清。门前岁岁生灵草，人采食之多不老。别来已白数茎头，早晚却重游。    
　　长忆观潮，满郭人争江上望。来疑沧海尽成空，万面鼓声中。弄潮儿向涛头立，手把红旗旗不湿。别来几向梦中看，梦觉尚心寒。
　　山园小梅
　　林  逋
　　众芳摇落独喧妍，占尽风情向小园。
　　疏影横斜水清浅，暗香浮动月黄昏。
　　霜禽欲下先偷眼，粉蝶如知合断魂。
　　幸有微吟可相狎，不须檀板共金尊。
　　孤山寺端上人房写望
　　林  逋
