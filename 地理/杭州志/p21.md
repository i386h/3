<!-- { "loadSidebar": true } -->
　　与颜钱塘登樟楼望潮作
　　孟浩然
　　百里闻雷震，鸣弦暂辍弹。
　　府中连骑出，江上待潮观。
　　照日秋去迥，浮天渤澥宽。
　　惊涛来似雪，一座凌生寒。
　　与从侄杭州刺史良游天竺寺
　　李  白
　　挂席凌蓬丘，观涛憩樟楼。
　　三山动逸兴，五马同遨游。
　　天竺森在眼，松风飒惊秋。
　　览云测变化，弄水穷清幽。
　　叠嶂隔遥海，当轩写归流。
　　诗成傲云月，佳趣满吴洲。
　　送温处士
　　李  白
　　伊昔升绝顶，下窥天目松。
　　仙人炼玉处，羽化留余踪。
　　古  风　选一
　　李  白
　　松柏本孤直，难为桃李颜。
　　昭昭严子陵，垂钓沧波间。
　　身将客星隐，心与浮云闲。
　　长揖万乘君，还归富春山。
　　清风洒六合，邈然不可攀。
　　使我长叹息，冥栖岩石间。
　　潮  诗
　　李  白
　　海神来过恶风回，浪打天门石壁开。
　　浙江八月何如此，涛似连山喷雪来。
　　解  闷　选一
　　杜  甫
　　商胡离别下扬州，忆上西陵古驿楼。
　　为问淮南米贵贱，老夫乘兴欲东游。
　　九日登高
　　司空曙
　　诗家九日怜芳菊，逐客登高瞰浙江。
　　渔浦浪花摇素壁，西陵树色人秋窗。
　　木奴向熟悬金实，桑落新开泻玉缸。
　　四子醉时争讲德，笑论黄霸屈子邦。
　　入睦州分水路忆刘长卿 
　　李嘉祐
　　北阙忤明主，南方随白云。
　　沿洄滩草色，应接海鸥群。
　　建德潮已尽，新安江又分。
　　回看严子濑，朗咏谢安文。
　　雨过暮山碧，猿吟秋日曛。
　　吴洲不可到，刷鬓为思君。
　　至七里滩作
　　李嘉祐
　　迁客投於越，临江泪满衣。
　　独随流水去，转觉故人稀。
　　万木迎秋序，千峰驻晚晖。
　　行舟犹未已，惆怅暮潮归。
　　送王少府归杭州
　　韩  翃
　　归舟一路转青苹，更欲随潮向富春。
　　吴郡陆机称地主，钱塘苏小是乡亲。
　　葛花满把能消酒，栀子同心好赠人。
　　早晚重过鱼浦宿，遥怜佳句箧中新。
　　题严陵钓台
　　张  继
　　旧隐人如在，清风亦似秋。
　　客星沉夜壑，钓石俯春流。
　　鸟向高台聚，鱼依浅濑游。
　　古来芳饵下，谁是不吞钩?
　　发桐庐寄刘员外
　　严  维
　　处处云山无尽时，桐庐南望转参差。
　　舟人莫道新安近，欲上潺湲行自迟。
　　临平湖
　　顾  况
　　采藕平湖上，藕泥封藕节。
　　船影人荷香，莫冲莲柄折。
　　萧山祇园寺
　　丘  丹
　　东晋许征君，西方彦上人。
　　生时犹定见，悟后了前因。
　　灵塔多年古，高僧苦行频。
　　碑存才记日，藤老岂知春。
　　车骑归萧詧，云林识许询。
　　千秋不相见，悟定是吾身。
　　晓发桐庐
　　权德舆
　　客路去漫漫，桐溪上水滩。
　　扣船乘晓月，欹枕听回澜。
　　烟重江枫湿，沙平宿鹭寒。
　　闲吟试一望，疑在画屏看。
　　富阳道中
　　权德舆
　　又入乱峰去，远程殊未归。
　　烟萝迷客路，山果落征衣。
　　欹石临清浅，晴云出翠微。
　　渔潭明夜泊，心忆谢玄晖。
　　碧沼寺
　　牛仙客
　　步步穿篱入境幽，松高柏老几人游。
　　花开花落非僧事，自有清风对碧流。
　　过分水岭
　　孟  郊
　　山壮马力短，马行石齿中。
　　十步九举辔，回环失西东。
　　溪水变为雨，悬崖阴濛濛。
　　客衣飘摇秋，葛花零落风。
　　白日舍我没，征途忽然穷。
　　余杭形胜
　　白居易
　　余杭形胜四方无，州傍青山县枕湖。
　　绕郭荷花三十里，拂城松树一千株。
　　梦儿亭古传名谢，教妓楼新道姓苏。
　　独有使君年太老，风光不称白髭须。
　　钱塘湖春行
　　白居易
　　孤山寺北贾亭西，水面初平云脚低。
　　几处早莺争暖树，谁家新燕啄春泥。
　　乱花渐欲迷人眼，浅草才能没马蹄。
　　最爱湖东行不足，绿杨阴里白沙堤。
　　春题湖上
　　白居易
　　湖上春来似画图，乱峰围绕水平铺。
　　松排山面千重翠，月点波心一颗珠。
　　碧毯线头抽早稻，青罗裙带展新蒲。
　　未能抛得杭州去，一半勾留是此湖。
　　湖上夜归
　　白居易
　　半醉闲行湖岸东，马鞭敲镫辔珑璁。
　　万株松树青山上，十里沙堤明月中。
　　楼角渐移当路影，潮头欲过满江风。
　　归来未放笙歌散，画戟门开蜡烛红。
　　答微之见寄
　　白居易
　　可怜风景浙东西，先数余杭次会稽。
　　禹庙未胜天竺寺，钱湖不羡若耶溪。
　　摆尘野鹤春毛暖，拍水沙鸥湿翅低。
　　更对雪楼君爱否，红阑碧甃点银泥。
　　杭州春望
　　白居易
　　望海楼明照曙霞，护江堤白踏晴沙。
　　涛声夜入伍员庙，柳色春藏苏小家。
　　红袖织绫夸柿蒂，青旗沽酒趁梨花。
　　谁开湖寺西南路，草绿裙腰一道斜。
　　西湖晚归回望孤山寺赠诸客
　　白居易
　　柳湖松岛莲花寺，晚动归桡出道场。
　　卢橘子低山雨重，拼榈叶战水风凉。
　　烟波淡荡摇空碧，楼殿参差倚夕阳。
　　到岸请君回首望：蓬莱宫在水中央。
　　西湖留别
　　白居易
　　征途行色惨风烟，祖帐离声咽管弦。
　　翠黛不须留五马，皇恩只许住三年。
　　绿藤荫下铺歌席，红藕花中泊妓船。
　　处处回头尽堪恋，就中难别是湖边。
　　别州民
　　白居易
　　耆老遮归路，壶浆满别筵。
　　甘棠无一树，那得泪潸然?
　　税重多贫户，农饥足旱田。
　　惟留一湖水，与汝救凶年。
　　杭州回舫
　　白居易
　　自别钱塘山水后，不多饮酒懒吟诗。
　　欲将此意凭回棹，报与西湖风月知。
　　寄韬光禅师
　　白居易
　　一山门作两山门，两寺原从一寺分。
　　东涧水流西涧水，南山云起北山云。
　　前台花发后台见，上界钟声下界闻。
　　遥想吾师行道处，天香桂子落纷纷。
　　桐庐馆同崔存度醉后作
　　白居易
　　江海漂泊共旅游，一樽相劝解穷愁。
　　夜深醒后愁还在，雨滴梧桐山馆秋。
　　忆江南　选二首  
　　白居易
　　江南好，风景旧曾谙。日出江花红胜火，春来江水绿如蓝，能不忆江南?
　　江南忆，最忆是杭州。山寺月中寻桂子，郡亭枕上看潮头，何日更重游?
　　别后西陵远眺
　　元  稹
　　晚日未抛诗笔砚，夕阳空望郡楼台。
　　与君后会知何日，不似潮头暮却回。
　　天柱隐所答韦应物
　　吴  筠
　　寂寞一长望，秋山风景清。
　　此中惟草色，翻忆见人行。
　　荒径饶松子，深萝绝鸟声。
　　阳崖全带日，宽嶂偶通耕。
　　拙昧难容世，贫困别有情。
　　烦君琼玖赠，幽懒百无成。
　　秋风清
　　刘长卿
　　新安路，人来去。
　　早潮复晚潮，明日知何处?
　　潮水无情亦解归，自怜长在新安住。
　　却归睦州至七里滩下作
　　刘长卿
　　南归犹谪宦，独上子陵滩。
　　江树临州晚，沙禽对水寒。
　　山开斜照在，石浅乱流难。
　　惆怅莓花发，年年此地看。
　　观浙江涛
　　徐  凝
　　浙江悠悠海西绿，惊涛日夜两翻覆。
　　钱塘郭里看潮人，直至白头看不足。
　　苏小小墓
　　徐  凝
　　古木寒鸦噪夕阳，六朝遗恨草茫茫。
　　水如香篆船如叶，咫尺西陵不见郎。
　　杭州观潮
　　姚  合
　　楼有樟亭号，涛来自古今。
　　势连沧海阔，色比白云深。
　　怒雪驱寒气，狂雷散大音。
　　浪高风更起，波急石难沈。
　　鸟惧多遥过，龙惊不敢吟。
　　坳如开玉穴，危似走琼岑。
　　但褫千人魄，那知伍相心。
　　岸摧连古道，洲涨踣丛林。
　　跳沫山皆湿，当江日半阴。
　　天然与禹凿，此理遣谁寻。
　　大涤洞
　　白元鉴
　　名山閟灵府，隐土此寻真。
　　仙去空遗鼓，云扃不见人。
　　川源世上异，日月洞中春。
　　欲出虚无境，应修有待身。
　　见杭州鸟窠和尚后作
　　白行简
　　白头居士对禅师，正是楞严三昧时。
　　一物也无百味足，恒沙能有几人知?
　　经杭州
　　顾非熊
　　郡郭绕江濆，人家近白云。
　　晚涛临槛看，夜橹隔城闻。
　　浦转山初尽，虹斜雨未分。
　　有谁知我意，心绪逐鸥群。
　　忆钱塘
　　李  廓
　　往岁东游鬓未凋，渡江曾驻木兰桡。
　　一千里色中秋月，十万军声半夜潮。
　　桂倚玉儿吟处雪，蓬遗苏丞舞时腰。
　　仍闻江上春来柳，依旧参差拂寺桥。
　　题杭州孤山寺
　　张  祜
　　楼台耸碧岑，一径入湖心。
　　不雨山长润，无云水自阴。
　　断桥荒藓涩，空院落花深。
　　犹忆西窗月，钟声在北林。
　　题杭州灵隐寺
　　张  祜
　　峰峦开一掌，朱槛几环延。
　　佛地花分界，僧房竹引泉。
　　五更楼下月，十里郭中烟。
　　后塔耸亭后，前山横阁前。
　　溪沙涵水静，涧石点苔鲜。
　　好是呼猿久，西岩深响连。
　　题杭州天竺寺
　　张  祜
　　西南山最胜，一界是诸天。
　　上路穿岩竹，分流入寺泉。
　　蹑云丹井畔，望月石桥边。
　　洞壑江声远，楼台海气连。
　　塔明春岭雪，钟散暮松烟。
　　何处去犹恨，更看峰顶莲。
　　寓居临平山下
　　张  祜
　　三月平湖浪欲齐，绿杨分映入长堤。
　　田家起处乌龙静，酒客醒时谢豹啼。
　　溪槛正当莲叶渚，水泾新麦稻苗畦。
　　人间漫说多歧路，咫尺神仙洞却迷。
　　观  涛
　　朱庆馀
　　木落霜飞天地清，空江百里见潮生。
　　鲜飙出海鱼龙气，晴雪喷山雷鼓声。
　　云日半阴川渐满，客帆皆过浪难平。
　　高楼晓望无穷意，丹叶黄花绕郡城。
　　浪淘沙　八月涛声　
　　刘禹锡
　　八月涛声吼地来，头高数丈触山回。
　　须臾却入海门去，卷起沙堆似雪堆。
　　睦州四韵
　　杜  牧
　　州在钓台边，溪山实可怜。
　　有家皆掩映，无处不潺湲。
　　好树鸣幽鸟，晴楼入野烟。
　　残春杜陵客，中酒落花前。
　　苏小小墓
　　李  贺
　　幽兰露，如啼眼。
　　无物结同心，烟花不堪剪。
　　草如茵，松如盖。
　　风为裳，水为珮   。
　　油壁车，夕相待。
　　冷翠烛，劳光彩。
