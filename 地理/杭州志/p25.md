<!-- { "loadSidebar": true } -->
　　春游湖  
　　徐  俯
　　双飞燕子几时回，平岸桃花蘸水开。
　　春雨断桥人不渡，小舟撑出柳阴来。
　　南歌子  
　　仲  殊
　　十里青山远，潮平路带沙。数声啼鸟怨年华。又是凄凉时候，在天涯。白露收残暑，清风衬晚霞。绿杨堤畔闹荷花。记得年时沽酒，那人家。
　　○南宋
　　夜泛严滩  
　　李清照
　　巨舰只缘因利往，扁舟亦是为名来。
　　往来有愧先生德，特地通宵过钓台。
　　酌龙井泉书聪师房　二首选一
　　周紫芝
　　十里泉声咽断岩，绣衣玄衮闭朱龛。
　　老翁不要千山雨，只乞龙君一酌甘。
　　湖上戏题  
　　周紫芝
　　一湖春水绿漪漪，卧水桃花红满枝。
　　去住云情浑不定，阴晴天色故相欺。
　　风前柳作小垂手，雨后山成双画眉。
　　何必娉娉仍袅袅，西湖应便是西施。
　　梦行西湖梅花下　二首
　　周紫芝
　　久把西湖作故乡，至今清梦到湖旁。
　　分明昨夜行经处，一色梅花十里香。
　　春云收尽忽斜阳，梦里梅花带雨香。
　　却上小舟谁是伴，回头只有棹船郎。
　　朝中措　登西湖北高峰作　
　　周紫芝
　　西湖烟尽水溶溶。一笑与谁同。多谢湖边霜菊，伴人三见秋风。两高南北，天教看尽，吴越西东。趁取老来犹健，登临莫放杯空。
　　忆秦娥  
　　曾  觌
　　晴空碧，吴山染尽丹青色。丹青色，西风摇落，可堪凄侧。    世情冷暖君应识，鬓边各自侵寻白。侵寻白，江南江北，几时归得。
　　菩萨蛮　江干
　　王  炎
　　远风江急潮来晚，晚来潮急江风远。横岸断山青，青山断岸横。     寄书无雁系，系雁无书寄。归梦只江西，西江只梦归。
　　临安春雨初霁  
　　陆  游
　　世味年来薄似纱，谁令骑马客京华。
　　小楼一夜听春雨，深巷明朝卖杏花。
　　矮纸斜行闲作草，晴窗细乳戏分茶。
　　素衣莫起风尘叹，犹及清明可到家。
　　武  林  
　　陆  游
　　皇舆久驻武林宫，汴洛当时未易同。
　　广陌有尘风不起，长河无冻水长通。
　　楼台飞舞祥烟外，鼓笛喧呼明月中。
　　六十年间几来往，都人谁解忆衰翁?
　　萧  山  
　　陆  游
　　素衣已免染京尘，一笑江边整幅巾。
　　入港绿潮深蘸岸，披云白塔远招人。
　　功名姑付未来劫，诗酒何孤见在身。
　　会向桐江谋小筑，浮家从此往来频。
　　泛富春江  
　　陆  游
　　双橹摇江叠鼓催，伯符故国喜重来。
　　秋山断处望渔浦，晓日升时离钓台。
　　官路已悲捐岁月，客衣仍悔犯风埃。
　　还家正值鸡豚社，剩伴邻翁笑口开。
　　鹊桥仙　钓台
　　陆  游
　　一竿风月，一蓑烟雨，家在钓台西住。卖鱼生怕近城门，况肯到红尘深处。    潮生理棹，潮平系缆，潮落浩歌归去。时人错把比严光，我自是无名渔父。
　　长相思  
　　陆  游
　　暮山青，暮霞明，梦笔桥头艇子横，苹风吹酒醒。看潮胜，看潮平，小住西陵莫较程，莼丝初可烹。
　　秋  山  
　　杨万里
　　梧叶新黄柿叶红，更兼乌桕与丹枫。
　　只言山色秋萧索，绣出西湖三四峰。
　　晓出净慈寺送林子方  
　　杨万里
　　毕竟西湖六月中，风光不与四时同。
　　接天莲叶无穷碧，映日荷花别样红。
　　甲午出知漳州晚发龙山暮宿桐庐   
　　杨万里
　　一席清风万壑云，送将华发得归身。
　　海潮也怯桐江净，不遣涛头过富春。
　　昭君怨　咏荷上雨
　　杨万里
　　午梦扁舟花底，香满西湖烟水。急雨打篷声，梦初惊。    却是池荷跳雨，散了珍珠还聚。聚作水银窝，泻清波。
　　泊桐庐分水港  
　　王十朋
　　何处系归舟，桐庐旧日游。
　　港从分水出，亭瞰合江流。
　　叠嶂云披絮，遥天月吐钩。
　　纷纷钓鱼者，无复见羊裘。
　　宿富阳舟中　戊子自湖州得请归
　　王十朋
　　苦雨怜朱夏，小舟眠富春。
　　余生今可乐，归作太平人。
　　夜泊萧山酒醒梦觉月色满船  
　　王十朋
　　侯庙心虚午夜凉，更堪停棹水中央。
　　短篷破处漏明月，归梦断时思故乡。
　　客里未忘诗酒趣，老来厌逐利名场。
　　明朝又向钱塘去，十里西风桂枝香。
　　花心动　偶居杭州七宝山国清寺冬夜作
　　赵  鼎
　　江月初升，听悲风，萧瑟满山零叶。夜久酒阑，火冷灯青，奈此愁怀千结。绿琴三叹朱弦绝，与谁唱阳春白雪?但遐想，穷年坐对，断编遗册。西北欃枪未灭，千万乡关，梦遥吴越。慨念少年，横槊风流，醉胆海涵天阔。老来身世疏篷底，忍憔悴，看人颜色。更何似归欤，枕流漱石。
　　忆江梅  
　　洪  皓
　　去年湖上雪欺梅，片云开，月飞来，雪月光中无处认楼台。今岁梅开依旧雪，人如月，对花笑，还有谁?一枝两枝三四蕊。    想西湖今帝里，彩笺烂绮，孤山外，目断云飞。坐久花寒，香露湿人衣。谁作叫云横短玉?三弄彻，对东风和泪吹。
　　风入松  
　　俞国宝
　　一春长费买花钱，日日醉湖边。玉骢惯识西湖路，骄嘶过、沽酒楼前。红杏香中箫鼓，绿杨影里秋千。   暖风十里丽人天，花压鬓云偏。画船载取春归去，余情付、湖水湖烟。明日重扶残醉，来寻陌上花钿。
　　小重山  
　　沈  晦
　　湖上秋来莲荡空。年华都付与，木芙蓉。采菱舟子两相逢，双媚靥，一笑与谁浓。    斜日落溟濛。鸳鸯飞起处，水无踪。望湖楼上两三峰。人不见，林外数声钟。
　　钓  台  
　　范成大
　　山村朝市两尘埃，邂逅人生有往来。
　　各问此心安处住，钓台无意压云台。
　　下口渡 
　　范成大
　　不到江湖恰五年，歙山青绕屋头边。
　　富春渡口闲舒目，落日孤舟浪拍天。
　　满江红　雨后携家游西湖荷花盛开
　　范成大
　　柳外轻雷，催几阵，雨丝飞急。雷雨过，半川荷气，粉融香浥。弄蕊攀条春一笑，从教水溅罗衣湿。打梁州箫鼓浪花中，跳鱼立。    山倒影，云千叠。横浩荡，舟如叶。有采菱清些，桃根双檝。忘却天涯漂泊地，尊前不放闲愁人。任碧筒十丈卷金波，长鲸吸。
　　浣溪纱　雨后携家游西湖荷花盛开  
　　范成大
　　送尽残春更出游，风前踪迹似沙鸥。浅斟低唱小淹留。    月见西楼清夜醉，雨添南浦绿波愁。有人无计恋行舟。
　　点绛唇　钓台
　　方有开
　　七里滩边，江光漠漠山如戟。渔舟一叶，径人寒烟碧。    笑我尘劳，羞对双台石。身如织，年年行役，鱼鸟浑相识。
　　富阳舟中夜雨  
　　吕祖谦
　　万顷烟波一叶舟，已将心事付闲鸥。
　　篷笼夜半潇潇雨，探借幽人八月秋。
　　浣溪纱　忆西湖
　　林  淳
　　却忆西湖烂漫游，水涵山影翠光浮。轻舟短棹不惊鸥。    带露精神花妩媚，依风情态柳温柔。莺歌燕语巧相留。
　　八声甘州　西湖有感寄刘睎颜   
　　张元幹
　　记当年共饮，醉画船，摇碧罥花钗。问苍头华发，烟蓑雨笠，何事重来。看尽人情物态，冷眼只堪咳。赖有西湖在，洗我尘埃。    夜久波光山色，间淡妆浓抹，冰鉴云开。更潮头千丈，江海两崔嵬。晓凉生，荷香扑面，洒天边，风露逼襟怀。谁同赏，通宵无寐，斜月低回。
　　柳梢青　西湖　
　　赵汝愚
　　水月光中，烟霞影里，涌出楼台。空外笙箫，云间笑语，人在蓬莱。  天香暗逐风回。正十里，荷花盛开。买个扁舟，山南游遍，山北归来。
　　好事近  
　　辛弃疾
　　日日过西湖，冷浸一天寒玉。山色虽言如画，想画时难邈。    前弦后管夹歌钟，才断又重续。相次藕花开也，几兰舟飞逐。
　　摸鱼儿　观潮上叶丞相
　　辛弃疾
　　望飞来，半空鸥鹭。须臾动地鼙鼓。截江组练驱山去，鏖战未收貔虎。朝又暮，诮惯得，吴儿不怕蛟龙怒，风波平步。看红旆惊飞，跳鱼直上，蹙踏浪花舞。凭谁问，万里长鲸吞吐。人间儿戏千驽。滔天力倦知何事，白马素车东去。堪恨处，人道是，子胥冤愤终千古。功名自误。谩教得陶朱，五湖西子，一舸弄烟雨。
　　满江红　题冷泉亭
　　辛弃疾
　　直节堂堂，看夹道，冠缨拱立。渐翠谷，群仙东下，珮环声急。闻道天峰飞动地，傍湖千丈开青壁。是当年、玉斧削方壶，无人识。    山木润，琅玕湿。秋露下，琼珠滴。向危亭横跨，玉渊澄碧。醉舞且摇鸾凤影，浩歌莫遣鱼龙泣。恨此中，风月本吾家，今为客。
　　念奴娇　西湖和人韵
　　辛弃疾
　　晚风吹雨，战新荷，声乱明珠苍璧。谁把香奁收宝镜，云锦红涵湖碧。飞鸟翻空，游鱼吹浪，惯趁笙歌席。坐中豪气，看公一饮千石。    遥想处士风流，鹤随人去，老作飞仙伯。茅舍疏篱今在否，松竹已非畴昔。欲说当年，望湖楼下，水与云宽窄。醉中休问，断肠桃叶消息。
　　念奴娇　游西湖 
　　黄人杰
　　西湖胜绝，有栖云楼观，蟠空丘壑。玉鉴光中天不老，人在蓬壶行乐。画舫藏春，垂杨系马，幽处笙箫作。京华狂客，也忘身世飘泊。    行待载酒寻芳，湖湾堤曲，放浪红尘脚。借景留欢排日醉，不负莺花盟约。忍缓东风，耐烦迟日，休恁忽忽著。温存桃李，莫教一顿开却。
　　渡江云三犯　西湖清明
　　吴文英
　　羞红颦浅恨，晚风未落，片绣点重茵。旧堤分燕尾，桂棹轻鸥，宝勒倚残云。千丝怨碧，渐路入，仙坞迷津。肠漫回，隔花时见，背面楚腰身。逡巡。题门惆怅，堕履牵萦，数幽期难准。还始觉，留情缘眼，宽带因春。明朝事与孤烟冷，做满湖，风雨愁人。山黛暝，尘波澹绿无痕。
　　莺啼序　春晚感怀 
　　吴文英
