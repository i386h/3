<!-- { "loadSidebar": true } -->
　　西湖有龙舟四五只，其船长约四五丈，头尾均高，彩画如龙形。中舱上下两层，首有龙头太子及秋千架，均以小孩装扮，太子立而不动，秋千上下推移。旁列十八般武艺，各式旗帜，门列各枪，中央高低五色彩伞，尾有蜈蚣旗。中舱下层敲打锣鼓，旁坐水手划船。若做胜会，大看船停泊湖中，龙舟四围圈转，鱼贯而行。如抛物件，各龙舟水手下水争抢。最难者，莫如钱、鸭二物。钱则入水即沉，鸭则下水游去。各舟争逐，大有可观。游船之中，或有打十番锣鼓者，亦有吹弹歌唱者。城里河中，亦有从艮山门水门来者。游人坐船敲打锣鼓，名曰游短景儿。约五月初一起，至初十为竟渡时焉。选录《杭俗遗风》
　　吴山赏雪  范祖述
　　吴山茶室正对钱江各庙房头，后临湖水，仰观俯察，胜景无穷。下雪初晴之候，或品茗于茶室之内，或饮酒于房头之中，不啻置身琉璃世界矣。道光间，有一年雪高数丈，瓦上扒雪堆地，对街房屋几不相见。选录《杭俗遗风》
　　富阳画山水者记  周  凯
　　富阳以黄子久隐居筲箕泉，有《富春山居图》、《大岭图》传画法。今画不可多见，而士人往往以意作山水，殆钟秀于山川使然也。然足迹不出于一邑，故名多淹没。明季章竹叶蝶，盛称于时，忘其名。画山水者：国朝董文恪、文恭二公最著。文恪自入都后，画益进，所观览者多，故用笔用墨皆臻古法，得唐宋元明诸大家意；文恭山水多作于翰林时，虽苍劲不及文恪，而福泽所钟，有正笏垂绅之度，小幅亦深厚峻逸，赵荣禄、高尚书流亚也。晚年参赞枢密，经进图画，或自勾轮廓，或布置景物，属门下宾客成之，再加点改，与黄尚书钺供奉书画。睿皇帝知事繁幅大，尝奉旨不必亲作，小册、便面，时奉命为之，凯所亲睹也。龙门孙克恭老诸生，画师大痴，即文恪所资以作画者，用墨太重，微嫌板滞。陆介眉，新城诸生，馆于富阳，山水法文待诏。陈旵湖，名浩，城西布衣。伛偻曲背，人呼陈驼子。九岁坐几上，唱《大江东去》，坠而驼。山水初师王孟端，后及诸家，渲染工致，皆造其能，惜用笔未能圆浑自重，其画非多金不与。性放诞滑稽，善骂，又往往没人金不时与，人以此厌苦之。晚年尝自作画，不署款，易人升斗米，曰：“便宜尔。”凯于其族人处见十二龄所作画。太仓李晓桐称为大家，谓绝胜李长蘅。没二十余载，见于乩附人述生平，口角惟肖，时於乩上作泼墨画。程雨湖，徽人，人富阳学籍，画学查二瞻，师云林，多秋林疏柳，平远溪山，秀润可爱，游大江南北知名，为钱塘奚冈所许。谭礼，号东川，其先山阴人，迁富阳为诸生，画师昌湖，墨兰多逸趣，顾照、陈嘉言其徒也。顾画以细笔点成；陈九岁能围棋，与富阳国手何顺元对弈，亦能作山水小幅。三人者，不以画重也。余师高秋水先生，讳傅占，淹通经史，工诗古文词，见重常州恽子居、张皋文两先生。未尝作画，醉后点染便面数叶，金陵姚虎臣叹绝，然每画不过数十笔，平沙乱点，荒寒清旷之状不可言。龙门孙锦，与凯兄弟同岁入学籍，忽仿蓝田叔为山水，树木坡石，俱有逸气，几可夺席，后不竟作。华浚，亦诸生，清池塘人，初为米家山，寻及各家，俱秀发，惜早卒。从弟恒，与凯生同岁，九岁能画。叔父延李晓桐作山水，恒丫髻，首才出几上，旁观之，会饭于他室，乘间加树石，叔父见而叱之，晓桐曰：“此画人也。”因点改成之。教之画，出笔秀润，宛似董香光，十二岁以画名。县丞柯君廷楠，济南大家，有戚过富阳，见恒画，欲以女妻之。携有黄子久大册页，长二尺许，曰：“至宝也，当以赠嫁。”恒得纵观之，画益进，后以已聘辞。年十五为弟子员，仪征阮宫保为学使，试诸生画及印刻各艺，恒一日成三幅，甲乙居第三。凯年十九，始从恒学为山水。后人文恭公第，得观前人名迹；又得李晓桐、袁少迂二君讨论，知各家法，方能为崇山峻岭，而秀润远不如恒也。恒今为广文，曾寄近作，益苍润。长兄之孙经，甥王銮、罗耀从余学为山水兼花鸟、人物，年少未知其所诣。唐士焕，长兄妻父也。能小劈斧山水。其子凤林，能为大松，惜俱以癫死。王徵君义祖，余妹之翁也，喜为大米泼墨，并能诗。又楼旭之画烟竹，杨廷松画人物，亦皆有可观。长夜闲坐，偶与经辈论，遂记之。道光十五年六月
　　杭州重建庆春桥记  俞  樾
　　庆春桥，古菜市桥也，辟始之年盖不可考。然《咸淳临安志》已载有菜市桥，桥亦古矣。宋谚云：“东门菜，西门水，南门柴，北门米。”是桥也，宋时盖在东青门之外，皆莱圃也，故东青门亦名菜市门，而桥亦以是名。
　　元至正十九年，张士诚据两浙，改筑杭城，自艮山门至清泰门以东，彍而大之，络市河于内。于是菜市之桥亦络于城内。明太祖命曹国公朱文忠取杭州，以为省城，易东青门曰庆春门，桥从门名，是为庆春桥，然杭人犹呼曰菜市桥，从其朔也。自明代以至于国朝，相仍不改。历年滋久，势将倾圮，及今弗图，将有埙坠之患。
　　于是城中缙绅先生请于方伯，方伯请于大中丞李公，于厘捐局发钱三千贯，又由本地公捐钱八千余贯，为修葺之资，即经始于同治八年某月某日，至是年某月某日而毕工。都凡用钱一万一千贯有奇，高卑广狭仍其旧贯，庀材量功，有加于昔；栏楯完固，柣砌平夷；舟楫通于下，舆马交于上；洞如坦如，罔不率由；佥曰：斯桥亘于庆春门之内，由其名思其义，方仿圣人在御，薄海内外，咸煦育之。当春始和，布德行惠，有司百执事敬迓于东邻。天地温厚之气，朝廷宽大之德，是承是迎，于是乎人。又况其外，则郊坛存焉。牲牷玉帛，有事灵场，罔不经由乎是。用能承天之庥，以造福于杭民。民气和乐，年谷顺成，疾疠不作，闾阎殷富允若兹。兹桥之成，岂细故欤?乃刊贞石，记成功，为休颂，垂无穷。辞日：
　　古菜市桥，今曰庆春。岁久不葺，行者孔艰。乃鸠厥工，厥工云屯。
　　乃庀厥材，厥材轮囷。厥功既成，砥平规圆。我车我梮。我舲我船。
　　熙熙有众，罔不率循。温温春气，入自郊闉，福我黎庶，于是乎先。
　　于万斯年，尚无有迁。
　　裁严郡九姓渔课并令改贱为良碑记  戴  槃
　　严郡建德县之渔课，始自明洪武年间。九姓则陈、钱、林、李、袁、孙、叶、许、何。相传陈友谅明初抗师，子孙九族家属贬入舟居，使之身为贱业，几无异于校坊之设也。由明至今数百年来，渔课照完，舟中所居之妇女，名为眷属，实则官妓。迄今日久年深，九姓之姓常存，九姓之名已难遍考。近数十年来，船只名为“江山”，各县购买妇女作为眷属，以此营生。船以奉官为名，官吏既征钱粮，即有不能禁止之势。渔课虽征银无多，而胥役之在外浮收需索，曾不知加增几倍?今欲禁江山船之妇女，则必裁建德县之渔课。查建德县船庄册载：原额征丁口银二百十八两零，雍正年间已摊入田地山塘均匀带征，无庸议裁。渔课一项，仍照旧征收，共银九十四两五钱五分八厘，除解藩司衙门，无闰之年一十七两八钱一分，有闰之年一十九两六钱七分一厘，照例另行筹解外，余系府衙门修仓充饷之用，皆属可裁之款。余乃为之请于督抚诸宪，将九姓渔户课钞永远裁革。于国课无损，于人心有益，并准九姓改贱为良。查乾隆年间议准山西、陕西之乐户，浙江之丐户，虽编籍由来无可确据，而其相仍托业定属卑污。雍正年间因御史年熙蔼尔太先后条奏，准令除籍改业，得为良民，正所以杜其邪僻之路，非即许其厕身衣冠之林也。嗣后因酌定限制，以清冒滥，如削籍之乐户改业为良，报官存案，祓濯旧污，阅时久远，为里党所共知者，自不便阻其向上之路，应以报官改业之人为始，下逮四世，本族亲支，皆系清白自守，方准报捐应试，浙江九姓渔户悉令地方官照此办理，乃因渔课未裁，百数十年各户仍习贱业而未改。今九姓之课既准裁免，九姓之人可以改业矣!惟改业之户不准遽行报捐应试，自报官之人为始，下逮四世，方准照办，至于耕读工贾，业已为良，应悉从其便。如有势豪土棍，藉端欺压讹诈者，严行查禁惩治，以儆刁风。我国家之立法，至周且备，是在地方官遵而行之。从此渔课裁，而九姓之民人可以渐入士林，所以清其源也。今本府咨部裁革，诸宪亦出示严禁，庶数百年民患可除，而积习为之一变，其所以维持风化者匪浅鲜也!是为记。
　　同治五年十二月□日立
　　《武林坊巷志》序  丁  丙
　　先父母迎陈舅祖母于家，丙尝受抚抱之慈。陈固姚春漪丈之姑也。下学之次，时为道里中故家遗事，谨识之不敢忘。稍长，即好掌故诸书，偶订小册，录其闻见，如《武林旧事》、《梦粱录》、《辍耕录》、《西湖游览志》，皆类而采之。咸丰辛酉，再遭兵火，新旧图籍，荡为烟云矣。
　　同治甲子，杭既收复，搜得胡君次瑶旧绘《省城坊巷图》。其时满城榛莽，途路湮迷，访胡君手辑《坊巷志稿》，不能得。胡君之志，原于朱先生朗斋，先生固书农学士之师也。学士长君琅圃比部《听香斋集》中，有《答金亚伯大理借（坊巷志)》云：“此是先生未定书，寥寥数页竟无余。茨山七述如重补，拟向君家借五车”诗可证也。    
　　先次瑶君而采辑录者，则有张东榑旸之《武林志余》，施庭午朝干之《约略说》，皆分坊条缀，杂载事实。虽得残帙，不足续补也。
　　庚午冬，见王松溪乡试行卷，履历之下继以著作，有《杭城里巷考》、《湖墅旧闻》，急索其稿，松溪笑曰：“吾姑列其目，实未有书耳!”于是归寻胡绘旧图，按图排目，若街、若坊、若巷、若弄，都八百余条，稽之图志，证之史传，下至稗官小说，古今文集，靡不罗载，间有涉湖墅者，则抄寄松溪于江右。
　　或有规余曰：“著书远且广，要宜上下五千年，纵横数万里。子之为书，天水迄今，岁未及千；区区方隅，里尽周十。何自近自狭乃尔?”
　　余谓：“十室之邑，必有忠信；惟桑与梓，必恭敬止。生本不贤，甘于识小；道听途说，虽弃不恤。”
