<!-- { "loadSidebar": true } -->
　　再入深山中，人状如猿猱，长不满三尺，见人则升树杪。人欲擒之，则张弩相向，缘树远遁。亦有凿穴而居，类太古之民者。性好杀人，取其头，剔骨饰金悬于家，以示英雄。又有一种，见生父年老，将父悬于树，听其杀去；获之者，系一豕以易之。

　　土官有正、有副，大社至五、六人，小社亦三、四人。随其支派，各分公廨。有事咸集于廨以听议；小者皆宿外供役。

　　有能书红毛字者，谓之「教册」；凡出入之数，皆经其手。削鹅毛管濡墨横书，自左至右，非直行也。今向化者设塾师，令番子弟从学，渐沐于诗书、礼义之教云。

　　气候

　　台壤僻在东南隅，地势最下，去中州最远。故气候，与漳、泉已不相同。大约暑多于寒，恒十之七。锺鼎之家，兽炭、貂裘无所用之；细民无衣、无褐，亦可卒岁。花卉则不时常开，木叶则历年未落；瓜蒲、蔬茹之类，虽穷冬华秀。此寒暑之气候不同也。

　　春频旱，秋频潦。东南云蒸则滂沱，西北密云鲜润泽；所以云行雨施，必在南风盛发之时。而田榖之登，岁不能再熟。此雨旸之气候不同也。

　　四时之风，南飓居多；七、八月间，因风击浪，楫为摧、樯为倾，其涛沙之声远闻数百里外。晓东、暮西，风之所自；与中土又大异矣。此风颷之气候不同也。

　　自府治至凤山，气候与台邑等。凤山以南至下淡水等处，蚤夜东风盛发，及晡郁热，入夜寒凉，冷热失宜。又水土多瘴，人民易染疾病。自府治直抵诸罗之半线，气候亦与台邑等。半线以北，山愈深、土愈燥，烟瘴愈厉，人民鲜至。鸡笼地方孤悬海口，地高风烈；冬春之际，时有霜雪。此南北之气候不同也。

　　岁时（汉人用此礼，土番无也）

　　元日蚤起，少长咸集，礼神、祭先、羹饭后，诣所亲及朋友故旧贺岁；主人出辛盘相款洽，俗谓之「贺正」。过此日为常。是时屠苏为政，醉人酣剧，相望于道，至五日乃止；谓之「假开」。

　　元旦起至元宵止，好事少年装束仙鹤、狮马之类，踵门呼舞，以博赏赉，金鼓喧天；谓之「闹厅」。

　　立春前一日，有司迎春东郊，备仪仗、彩棚、优伶前导。看春士女，蜂出云集，填塞市中，多市春花、春饼之属，以供娱乐。

　　元夕，初十放灯，逾十五夜乃止，门外各悬花灯。别有闲身行乐善歌曲者数辈为伍，制灯如飞盖状，一人持之前导遨游，丝竹肉以次杂奏；谓之「闹伞」。更有装束昭君、婆姐、龙马之属，向人家有吉祥事作歌庆之歌，悉里语俚词，非故乐曲；主人多厚为赏赉。神祠，俱延僧道设醮祈安；醮毕，迎神。迎毕，置酒庙中，社众集饮；谓之「食供」。大抵数日之间，烟花火树之属，在在映带。又有一种豪门，挟鼠炮以角胜负，延烧衣履；人亦顾而乐之。

　　二月二日，各街社里逐户敛钱宰牲演戏，赛当境土神；名曰「春祈福」。

　　三月三日，采鼠曲草合粉为粿；荐祀之余，以相赠遗。

　　清明日，人家展谒坟墓；舆步壶浆，络绎郊原。祭毕，藉草衔杯，递为酬劝；薄暮乃归。

　　四月八日，僧童舁佛作歌，沿门索施；俗谓之「洗佛」。

　　端午日，昔人取艾悬户，采蒲泛酒；今合艾蒲共悬之，谓蒲似剑也。以五色长命缕系儿童臂上，复以茧作虎子帖额上；至午时，脱而投之。所在竞渡，虽云吊屈，亦以辟邪；无贵贱，咸买舟出游。中流箫鼓，歌舞凌波；游人置竿船头，挂以锦绮，捷者夺标而去。人家递为角黍食之；按「风土记」，取阴阳包裹未分之义也。

　　六月一日，各家以米粉涂红为丸供神，俗呼为「半年丸」；亦颂祷团圆之意。

　　七月七日，是夕人家女儿罗瓜果、线针于中庭，为乞巧会。

　　中元，人家各祀其先；以楮作五色绮绣之状焚之，云为泉下作衣裳。所在为盂兰盆会，每会一老僧主之；黄昏后登坛说法，撒物食羹饭，谓之「普施」。

　　中秋，祀当境土神。盖古者祭祀之礼，与二月二日同；春祈而秋报也。是夜，士子递为燕饮赏月；制大面饼，名为「中秋饼」，以红朱书一「元」字，用骰子掷四红以夺之，取「秋闱夺元」之义。山桥野店，歌吹相闻；谓之「社戏」。

　　重九，士大夫载酒为登高之会。菊樽萸佩，竞为潦倒。台地菊花早开，至此鬻得一、二本，价可数倍。

　　冬至，人家作米丸祀众神及祖先，举家孪陛而食之，谓之「添岁」；即古所谓「亚岁」也。门扉器物各粘一丸其上，谓之「饷耗」。是日，长幼祀祖、贺节，略如元旦。

　　腊月二十四日，各家拂尘。俗传百神将以是夕上阊阖谒帝，凡神庙及人家各备仪供养，并印幡幢、舆马仪从于楮上焚而送之，谓之「送神」。至来岁孟陬四日，具仪如故；谓之「迎神」。

　　岁除，前数日亲友各以牲羞相饷，谓之「馈岁」。是夕，祀先、礼神，爆竹之声不绝，谓之「辞岁」。焚香张灯，老少围炉坐以待曙，谓之「守岁」。

　　凡此岁时所载，多漳、泉之人流寓于台者，故所尚，亦大概相似云。

　　风信

　　清明以后，地气自南而北，则以南风为常风；霜降以后，地气自北而南，则以北风为常风。若反其常，则台飓将作，不可行舟。

　　南风壮而顺，北风烈而严。南风多间，北风罕断。南风驾船，非台飓之时，常患风不胜帆，故商贾以舟小为速；北风驾船，虽非台飓之时，亦患帆不胜风，故商贾以舟大为稳。

　　风大而烈者为飓，又甚者为台。飓常骤发，台则有渐。飓或瞬发倏止，台则常连日夜，或数日而止。大约正、二、三、四月发者为飓，五、六、七、八月发者为台。九月，则北风初烈，或至连月，俗称为「九降风」；间或有台，则骤至如春飓。船在洋中，遇飓犹可为；遇台，不可当矣。

　　过洋，以四月、七月、十月为稳。盖四月少飓日、七月寒暑初交、十月小阳春候，天气多晴顺也。最忌六月、九月，以六月多台、九月多「九降」也。

　　十月以后，北风常作。然台飓无定期，舟人视风隙以来往。五、六、七、八月应属南风；台将发，则北风先至，转而东南，又转而南，又转而西南，始至。台飓俱多带雨，「九降」则无雨而风。

　　五、六、七月间，风雨俱至，即俗所谓「西北雨」、「风时雨」也。舟人视天色有点黑，则收帆严舵以待之；瞬息之间，风雨骤至，随刻即止。若预待少迟，则收帆不及，而或至覆舟焉。

　　天边有断虹，亦台将至。止现一片如船帆者，曰「破帆」；稍及半天如鲎尾者，曰「屈鲎」。出于北方，又甚于他方也。海水骤变，水面多秽如米糠及有海蛇浮游于水面，亦台将至。

　　十二月二十一日起，一日有风，应明年正月有大风；二日应二月，三月以至九月俱按日相应。或一日之间风作二次，则来年所应之月台风亦二次焉；多次，则亦皆如之。记而验之，无不应者。

　　土番识风草。此草生无节，则周年俱无台；一节，即台一次；二节，二次；多节，则多次者。今人亦多识此草。

　　凡滨山寻澳泊船之处，南风则以南负山而北面海者为澳；北风，则以北负山而南面海者为澳。南风则寻南风澳，北风则寻北风澳；此其常也。独五、六月应属南风，而遇北风之时，不可泊北风澳；盖以北风转南之时，呼吸变更，台雨严厉，以北风而受南风，驾避不及，随刻粉碎矣。

　　一年之月，各有飓日；验之多应，舟人以为戒避不敢行。正月初四日，名为接神飓。初九日，名为玉皇飓。此日有飓，各飓皆验；此日若无飓，则各飓亦多有不验者。十三日，名为关帝飓。二十九日，名为乌狗飓。二月初二日，名为白发飓。三月初三日，名为上帝飓。十五日，名为真人飓。二十三日，名为妈祖飓。真人飓多风，妈祖飓多雨。以上三仙月共三十六飓，此其大者。四月初八日，名为佛子飓。五月初五日，系大飓旬，名为屈原飓。十三日，名为关帝飓。六月十二日，名为彭祖飓。十八日，名为彭祖婆飓。二十四日，名为洗炊笼飓。自十二日起至二十四日止，皆系大飓旬。七月十五日，名为鬼飓。八月初一日，名为灶君飓。初五日，系大飓旬。十五日，名为魁星飓。九月十六日，名为张良飓。十九日，名为观音飓。十月初十日，名为水仙王飓。二十六日，名为翁爹飓。十一月二十七日，名为普庵飓。十二月二十四日，名为送神飓。二十九日，名为火盆飓。自二十四日至年终，每遇大风，名为「送年风」。

　　潮汐

　　古今论潮备矣；长为潮、退为汐，匪朝至、夕至之谓。或以为海鳅出入，或神龙变化，或日出于海，或天河激涌，皆居中土不习见潮者之论。夫天地间一气耳；海潮者，地之喘息耳。「记」云：『卯、酉之月，气以交而盛；朔、望之日，气以变而盛；故潮独大』。此以余月、余日论也。周翠渠云：『海居地上，地有俯仰，潮因有往来。气升于北，则北盈而南虚，地必南俯，故潮皆南趋；气升于南，则南盈而北虚，地必北俯，故潮皆北趋』。此以地乘气、潮因地论也。惟俯仰之形与喘息之义，略有异矣。月临于卯、酉，则潮涨乎东西；月临于子、午，则潮平乎南北。此以太阴之天盘论也。自朔至望，常缓一夜潮；自望至晦，复缓一昼潮。此太阴西没之期，常缓于太阳故也。海之极远者，其得气尤专，故潮因之。东海、南海，其候各有远近之殊，岂非风之不同而气有独盛与？若昼潮大于春、夏，夜潮大于秋、冬；潮之极涨常在春、夏之中，涛之极大常在朔、望之后。此则天地之常数，通四海皆然；然亦止于封域九州岛之内。若夫南望北斗，与蒸一羊脾熟而天复明之外，及今红毛所言，彼地有夏秋概昼、春冬永夜之处。又洋船为飓风所飘，尝至万水朝东，水皆东流而强急，无复潮汐；南北流愈甚，则水泥而沸，非东风大作不可挽回。若此之处，理之所穷，又非人之所可测矣。故「方舆胜览」有『钦、廉、琼海之潮，大小随长短星，不系月之盛衰』之说。此虽未可尽信，亦未可概非。四域之外，耳目所不经见之事，荒唐尽有；姑存之绪论，以备参考。

