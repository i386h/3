<!-- { "loadSidebar": true } -->
　　红毛番，自称和兰国，与佛郎机邻壤；自古不通中华。其人深目长鼻，毛发皆赤，故呼红毛番云（颜师古曰：西域诸戎，其形最异。今胡人青眼、赤须，状类狝猴者，其种也）。一名米粟果。佛郎机据吕宋而市香山，和兰心慕之；因驾巨舰，横行爪哇、大泥之间，筑土库为屯聚处所。竟以中国险远，垂涎近地。尝抵吕宋，吕宋拒不纳。又之香山，为澳夷所阻，归而恨，十累年矣（「广东通志」曰：红毛鬼，不知何国；万历二十九年冬，大舶顿至濠镜。其人衣红，眉发连须皆赤；足踵及趾长尺二寸，壮大倍常。澳夷数诘问，辄译言不敢为寇，通贡而已；当道谓不宜开端。李榷使召其酋入见，游处会城一月始还。诸夷在澳者，寻其守之，不许登陆，始去）。

　　澄人李锦者，久驻大泥，与和兰相习；而猾商潘秀、郭震亦在大泥，与和兰贸易往还。忽一日，与酋韦郎谈中华事。锦曰：若欲肥而橐，无以易漳者。漳故有彭湖屿，在海外可营而守也。酋曰：倘守臣不允，奈何？锦曰：釆珰在闽负金钱癖，若第善事之，珰特疏以闻，无不得请者；守臣敢抗明诏哉？酋曰：善。乃为大泥国王移书闽当事，一移中贵人、一备兵观察，一防海大夫，锦所起草也；俾潘秀、郭震赍之以归。防海大夫陶拱圣闻之，大骇白当道，系秀于狱。震续至，遂匿移文不投。初，秀与夷约，入闽有成议，遣舟相迎。然夷食指既动，不可耐，旋驾二巨舰及二中舟尾之而至。亡何，已次第抵彭湖；时万历三十二年七月也。是时汛兵俱撤，如登无人之墟。夷遂伐木驾厂，自以鳞介得窥衣裳矣。李锦徐挐得一渔舟，附之入漳侦探，诡云为夷所虏逃还。当事者已廉知其踪，并系之。嗣议使锦、秀谕令夷人还国，许以自赎，并拘郭震与俱。锦等既与夷首谋，不欲自言其不售，第云我国尚在依违而已。材官詹献忠捧檄往，乃多携币帛瓜酒，觊其厚偿。海滨人又有潜装华货往市者，夷益观望不肯去。屡遣官谕之，比见夷，语辄不扬，夷视之如发蒙振落也。而釆珰者，已遣亲信周之范驰诣海上，与夷订盟；以三万金为中贵人寿，贵人从中持之。盟已就，会南路总兵施德政遣材官沈有容将兵往谕。沈多才略，论说锋起，从容谓夷曰：中国断不容远人，实逼处此；有诳汝逗留者，即是愚尔。四海大矣，何处不可生活？嗣又闻珰使在此，更曰：堂堂中国，岂乏金钱巨万万；尔为鼠辈所诳，钱既不返、市又不成，悔之何及！麻郎见沈豪情爽气，叹曰：从来不闻此言。旁众露刃相语曰：中国兵船到此，想似要与我等相杀，就与相杀何如？沈厉声曰：中国甚惯杀贼，第尔等既说为商，故尔优容；尔何言战斗，想是元怀作反之意。尔未睹天朝兵威耶？夷语塞。又心悔恐为之范所卖，乃呼之范，索所饷金钱归，只以哆啰嗹、玻瓈器及夷刀、夷酒遗珰，将乞市夷文代奏。而都御史若御史（？）各上疏请剿，于是德政严守要害，厉兵拭甲，候旨调遣。兵民从海外入者，一钱不得着身；挟钱者治如法。盖接济之路遂穷，又声言预作火攻之策。夷度兹事必无济理，又且坐困，乃以十月二十五日挂帆还。锦、秀、震、献忠等论死及戍有差。嗣奉旨使殷商至大泥，移檄和兰，毋更为细人所误云。

　　或谓和兰长技，惟舟与铳耳。舟长三十丈，横广五、六丈；板厚二尺余，鳞次相衔。树五桅舶上，以铁为网，外漆打马油，光莹可鉴。舟设三层，傍凿小窗，各置铜铳其中。每铳张机，临放推由窗门以出；放毕自退，不假人力。桅之下置大铳，长二丈余，中虚如四尺车轮。云发此可洞裂石城，震数十里；敌迫我时，烈此自沉，不能为虏也。其役使名乌鬼，尝居高自投于海，徐出行涛中，如御平原。舵后铜盘，大径数尺，译言照海镜；识此，可海上不迷。奉天甚谨，祀所谓天主者于中。其酋所居及卧内，俱哆啰嗹蒙其四壁。每华商诣酋，守门者撞钟为报，侍者二人出传语；值酋卧或别冗，则坐外间以俟，传见乃进。或为设食，以一大片置盘中，人分一刀，切而食之。与华人语，数侵华人；若华人与他夷人争斗，则为华人左袒。尝谓华人曰：此身浮泊世间，须有鳞甲爪牙，令可畏；若辈牝鸡耳。讥其不善斗，未尝以狸膏蒙其头也（万历四十五年在吕宋港口迎击华商，大肆劫掠，舶主苦之）。

　　物产：金、银钱、琥珀、玛瑙、玻瓈、天鹅绒、琐服、哆啰嗹、刀。

　　交易：商舶未有抵其地者；特暹罗、爪哇、渤泥之间，与相互市。彼国既富■〈马上衣下〉蹄，华人货有当意者，辄厚偿之，不甚较值。故货为红夷所售，则价骤涌。

　　论曰：譬天下之大，其犹上林乎！珍禽异羽，竞响齐骞；即孤屿剩巢、殊方片翮，分之固颈长、颈短，合之皆腹毳、背毛。独倭犹枭也，不能革子之鸣，东行能无恶子之声哉？和兰继至，蜂目已露、象齿终焚；绝之，此为时矣。
