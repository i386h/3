<!-- { "loadSidebar": true } -->
　　又，特赐该国王龙缎四疋，妆缎、花缎、线缎各八疋，百花妆缎十二疋，绫、纺丝各二十二疋，罗十三疋，杭绸七疋，册页一付，玛瑙玉器六件，珐琅器二种，漆器十九种，磁器三十三种，及紫檀木器、画绢、香袋、香饼、纸墨扇、茶。又，加赏正使画绢、纸墨扇、茶及文绮。又，随敕书赐国王龙缎、片金缎各二疋，蟒缎、倭缎各三疋，妆缎七疋，花缎六疋，闪缎、花缎、青花缎、蓝缎、青缎、帽缎、线缎各四疋，绫、纺织各二十二疋，罗十三疋，绢七疋。又因端阳节，加赏国王纱四十疋，葛百疋，香囊、香串、宫扇、药锭等物，并正、副使纱、葛、香囊、香串、药锭等物。盖念其远道涉险而来，故锡予优厚如此。
　　●卷五·英吉利国一
　　谨案：英吉利本国在佛兰西之北，博尔都噶尔雅之东北，为荷兰属国。服饰相似。国颇富。男子多著哆绒，喜饮酒。妇人未嫁时束腰，欲其纤细，披发垂肩，短衣重裙，出行则加大衣，以金缕盒贮鼻烟以自随。《海国闻见录》：“英机黎一国，悬三岛于吝因、黄祁、荷兰、佛兰西四国之间。大西洋尊天主者，惟干丝蜡、是班牙、葡萄牙、黄祁为最，而辟之者，惟英机黎一国。今亦奉教惟谨。产生银、哆呢、羽毛缎、哔吱、玻璃等类。”又《舟车闻见录》云：“《明史》之丁机宜，《职方外纪》之谙厄利，《海国闻见录》之英机黎，以舆图核之，即英吉利。”盖对音翻译，无一定之字也。其国本在欧罗巴之西，初属荷兰，后渐逞强，与荷兰构兵，遂为敌国。复据北亚未利加之地，称加那大英吉利，称欧罗巴国为本国。其地产麦。所贸易属地称港脚，用其旗号，来舶甚多，距广东界程五万余里。国中土地平衍，宜麦、禾、果、豆。有一山名闲允，产黑铅，民为开采，输税入官。国人出入处，左有那屯，右有加厘皮申村，皆设立炮台，二村中皆有大海驾船往来。海边多产火石。王所居名兰仑，有城，距村各百余里。北亚墨利加（即亚未利加。）地，明成、弘间，意达里亚人首先开辟，佛兰西、荷兰继之，英吉利人又继之。盖万历年中事也。未几，英吉利人至益多，乃逐诸国之先至者而尽有之，开地十有三区，设官以治，使遥奉王命。本朝乾隆四十一年，以王改茶税于买者，于是，十三处人并力拒之，自立为合省国，即今来市之米利坚也。英吉利自创设公司，使专贸易之事，凡海洋要道，辄据而守之，如孟阿腊、孟买、新埠之属，皆以次据焉。然相隔每万里至数万里，合算之，虽辽广而不能联属也。其本国，自汉以来，屡易其姓，并居兰墩城，（即兰仑。）可考者自加力牛拉始，既而腓士蔽灭于罗马。（即哪玛。）历四百年，而西耳得乃以撒孙兵破而有之。历五百二十八年，而加怒地以吝因兵破而有之。又历二十四年，而撒孙故王子拥立于国人，遂复为撒孙有。又历二十七年，而未廉以哪耳慢兵破而有之。大率始汉明迄明嘉靖间也。其王近者为弗氏京也治，传子昔斤京也治，又传子非立京也治。（其名姓往往有重同者，如嘉庆九年表文，国王自名雅治，即也治之译音也。）逮国朝康熙间，始来通市，后数年不复来。至雍正七年以后，则互市不绝。其时碣石镇总兵官陈昂奏称：“臣遍观海外诸国，皆奉正朔，惟红毛一种莫测，其中有英圭黎诸国，种类虽分，声气则一，请饬督、抚诸臣防范。”则当时已出没海上矣。
　　乾隆七年十一月，英吉利巡船遭风，飘至澳门海面，遣夷目至省城求济。两广总督策楞，令地方官优给赀粮，修整船只，俟风便归国。先是，其互市处所，或于广，或于浙。二十二年，部议英吉利不准赴浙贸易，于是皆收泊广东。每夏、秋交，由虎门入口。其土产则有大小绒、哔叽、羽纱、紫檀、火石，及所制时辰钟表等物，精巧绝伦。二十四年，方严丝斤出洋之禁。两广总督李侍尧奏言：“近年英吉利夷商屡违禁令，潜赴宁波。今丝斤禁止出洋，可抑外夷骄纵之气。惟本年丝斤已收，请仍准运还。”奏入，报可。
　　是年，英吉利夷商洪任辉，妄控粤海关陋弊。讯有徽商汪圣仪者，与任辉交结，擅领其国大班银一万三百八十两，按交结外国，互相买卖，借货财物例治罪。
　　二十七年，奉上谕：“据奏：‘英吉利夷商波兰，以丝斤禁止出洋，夷货难于成造，吁恳代奏，酌量准其配买，情词迫切’一折。前因出洋丝斤过多，内地市值翔踊，是以申明限制，俾裕官民织衽。然自禁止出洋以来，并未见丝斤价平。亦犹朕施恩特免米豆税，而米豆仍然价踊也。此盖由于生齿日繁，物价不得不贵。有司恪守成规，不敢通融调剂，致远夷生计无资，亦堪轸念。著照该督等所请，循照东洋办铜商船配搭绸缎之例，每船准其配买土丝五千斤，二蚕湖丝三千斤，以示加惠外洋至意。其头蚕湖丝及绸、绫、缎疋，仍禁止如旧。钦此。”
　　谨案：此次因该国夷商白兰等求，仍照前通市。两广总督苏昌请照东洋铜商搭配绸缎之例，酌量配买。得旨：“每船准买土丝五千斤，二蚕湖丝三千斤。其头蚕湖丝及绸、绫、缎疋，仍如旧禁止，不得影射取戾。”自是，英吉利来广互市，每船如额配买，岁以为常。其明年，并准带绸缎成疋者二千斤。
　　五十七年九月初七日，署总督郭世勋会奏：“本年九月初三日，有英吉利国夷人啵啷哑哩免质臣等来广，臣等会同传见。据呈该国字禀二纸，随令通事译出。称系该国王因前年大皇帝八旬万寿，未及叩祝，今遣使臣吗嘎尔呢进贡，由天津赴京。恳求先为奏明等语。臣伏思前年恭遇皇上八旬万寿，中外胪欢。凡边塞夷王酋长，骈集都下。今英吉利国王涉历重洋，远道祝嘏，具见凡有血气，莫不尊亲。惟是外夷各国，凡遇进贡，俱由例准进口省分，先将副表贡单呈明督、抚，奏奉允准之后，委员伴送使臣，赍带贡物，赴京呈进。而英吉利国历来在粤东通商，今欲赴天津进口。该国王又无副表贡单照会到臣所递禀札，仅据该国管理买卖头目佛兰西氏百灵差遣赍投。据称：‘该夷人起程之时，贡船尚未开行，约于八月自本国起程，明年二、三月可到天津。至贡物尚在备办，伊等不知是何名目。又贡品繁重，由广东水陆路程到京纡远，恐有损坏，此时已由洋海径赴天津，夷人等无从查探’各等语。臣等思夷船进口，向例定有停泊省分。若任由择地收泊，于事非宜。现在若再照会该国王，令其至粤候旨遵行，则洋海辽阔，往返无时。该国王既称感戴悃忱，理合据实具奏。并将译出底稿，一并送呈御览。如蒙圣恩，准其在天津进口，则所历闽、浙各省海道，诚恐有风帆收泊各口岸之事，请敕下浙、闽及直隶省各督、抚，饬令所属，查验放行，由天津进京。是否如斯，伏候皇上圣明训示。谨奏。”
　　△附两夷禀
　　英吉利国总头目官管理贸易事百灵谨呈天朝大人，恭请钧安。我本国国王，管有呀兰地嘧吨、佛兰西、嗳仑等三处地方，发船来广贸易。闻得天朝大皇帝八旬大万寿，本国未曾着人进京叩祝万寿，我国王心中十分不安。我国王说称：“恳想求天朝大皇帝施恩通好。凡有我本国的人来广，与天朝的人贸易，均各相好，但望生理愈大，饷货丰盈。”今本国王命本国官员公辅国大臣吗嘎尔呢，差往天津。倘邀天朝大皇帝赏见此人，我国王即十分欢喜，包管英吉利国人与天朝国人永远相好。此人即日扬帆前往天津，带有进贡贵重物件，内有大件品物，恐路上难行，由水路到京，不致损坏，并冀早日到京。另有差船护送同行。总求大人先代我国王奏明天朝大皇帝施恩，准此船到天津，或就近地方湾泊。我惟有虔叩天地保佑天朝大人福寿绵长。
　　又，禀请天朝大人钧安。敬禀者：我国王自管三处地方，向有夷商来广贸易，素沐皇仁。今闻天朝大皇帝八旬万寿，未能遣使进京叩祝，我国王心中惶恐不安。今我国王命亲信大臣公选妥干贡使吗嘎尔呢前来，带有贵重贡物，进呈天朝大皇帝，以表其恭顺之心。惟愿大皇帝恩施远夷，准其永远通好，俾中国百姓与外国远夷同沾乐利，物产丰盈，我国王感激不尽。现在，吗嘎尔呢即自本国起身，因贡物极大极好，恐由广东进京，水陆路途遥远，致有损坏，令其往赴天津，免得路远难带。为此具禀，求代奏大皇帝，恳祈由天津海口，或附近地方进此贡物。想来必蒙大皇帝恩准。谨禀。
　　十月二十日，奉上谕：“郭世勋等奏：‘英吉利国夷人啵啷哑哩免质臣等来广禀称：该国王因前年大皇帝八旬万寿，未及叩祝，今遣使臣吗嘎尔呢进贡，由海至天津赴京’等语。并译出原禀进呈。阅其情词极为恭顺恳挚，自应允其所请，以遂其航海向化之诚，即在天津进口赴京。但海洋风帆无定，或于浙、闽、江苏、山东等处近海口岸收泊，亦未可知。该督、抚等如遇该国贡船到口，即将该贡使及贡物等项，派委妥员迅速护送进京，毋得稍有迟误。至该国贡船，虽据该夷人禀称，约于明年二、三月可到天津。但洋船行走，风信靡常，或迟到数月，或早到数月，难以预定。该督、抚等，应饬属随时禀报，遵照妥办。再，该贡船到天津时，若大船难于进口，着穆腾额预备小船，即将贡物拨送起岸，派员同贡使先行进京。不可因大船难以进口，守候需时，致有耽延也。将此传论各督、抚等知之。钦此。”
