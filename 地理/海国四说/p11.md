<!-- { "loadSidebar": true } -->
　　先是，普鲁西国（按：即单鹰国，与双鹰为兄弟，患难相恤。海舶来粤，以白旗画鹰，粤人即所画之双、单分别呼之。）人名个班慝固者，居恒善思索，谓地形既同圆球，意极东极西两地之间，其中当别有国土人民，何以仅有亚细亚、欧罗巴、利未亚三洲？是必得一不惮远者，鼓勇穷涉其境，证以所见，而后斯疑可释。此言出，递相传述，近地诸国，皆习闻其说矣。有意大理国民哥伦布者（《西洋记事录》名“个伦”。而《蒙求》云：“阁龙，西国大臣。”传闻异也。）亟欲亲往验之，乞船国主不得，则转诣葡萄牙国，见酋请之，亦勿许也。最后积八年之久，展转费尽心力，乃得请于西班雅酋。酋既深然其说，遽给大舶一、小舟三，皆百有馀人，咸转与俱。于弘治五年八月初三日望西发，（按：西洋诸国，并以汉哀帝元寿二年庚申，教主耶稣始生于如德亚国之岁，为其国纪年之首。凡奉天主教者，无论其国创始何年，总由是顺推，以纪年数。盖西洋不设年号，代立者无纪元。积数相承，故诸国勤称千有馀年，非其国历年果如此也。弘治五年，为西洋诸国一千四百九十二年，亦犹回人以唐高祖武德六年癸未，派噶未巴尔始生之岁为初元，推至国朝嘉庆二十四年，为回人千二百三十三年。《明史》载：“耶稣生元寿二年庚申。”阅一千五百八十一年，至万历九年，利玛窦抵广州。今由万历九年辛巳逆推至汉孝平帝元始元年辛酉，已符千五百八十一年之数。而乾隆五十九年，荷兰国入贡表文末云一千七百九十四年七月二十六日，又六十年英吉利贡表云一千七百九十五年六月二十日，嘉庆九年，再贡表云一千八百四年五月二十二日。以两国三次表文计之，并逆推至元始辛酉，即为第一年，与《明史》所称生庚申不合。然其来自数万里，所备表文例先入贡一年，是乾隆五十九年之表备于五十八年，六十年之表备于五十九年，嘉庆九年表备于八年。各除一年，则数适符合。知《明史》所云阅若干年云者，从耶稣生后一年起算也。又西洋诸国，俗以冬至后三日为冬节，冬至后十日为岁首。见《寄味山房杂记》。今澳门及西洋诸商之市于广州者皆然。按：弘治五年八月，即中国之六月。而乾隆五十八年之先一年冬至在十一月初八日，则是月十八日为岁首，表称七月二十六日者，即中土之六月十四日也。五十九年之先一年冬至在十一月十九日，则是月二十九日为岁首，表称六月二十日者，即中土之五月十九日也。嘉庆八年之先一年冬至在十一月二十八日，则是年十二月初八日为岁首，表称五月二十二日者，即中土四月三十日也。又《香山县志》载：“乾隆十二年，澳门唐人寺查封。澳夷每年清明前十日，各持斋四十九日，名曰封斋。是年二月二十日封斋期满。其俗，开斋前二日，不鸣钟放炮，谓耶稣死而复生之日”云云。按：是年二月二十六日清明，则封斋期满，当在二月之十六日，开斋前二日，当为是月十四日。今云二十日，与所引夷俗语不合。且耶稣如果死后复生，宜有一定月日，今但云清明前十日封斋期满，前二日为复生日，是每岁清明节既无定日，则耶稣复生亦因之无定日矣。《志》当有误。九十日（《志略》云：“二十一日。”按：其国去新地八十度，自当以《纪事录》之说为长。）绝无畔岸。同舟人惧水食不继，咸怨之弗恤。同舟相与密约，将缚沉于海，转舵而还。哥纶布知之，曲为解喻，疑信半焉。又前，忽见空际鸟飞，远岸渐滋青草，喜极，遂泊舟有人烟处。（即今米利坚所居亚墨利格洲地。）居五阅月，次年正月，乃还西班雅。以告所近诸国，传为异闻。
　　又五年，为弘治十年，（西洋诸国一千四百九十七年。）其国亚墨理哥者，再督舶循故道往，留居最久。地荒陋，乏土名无以举述，因即以亚墨理哥名其地。谓从西方新觅而得也，别名之曰新地，亦曰西方。而总指亚细亚、欧罗巴、亚非利驾三洲并为旧地，统号东方云。（按：《志略》云：“地球之证，有欧罗巴人于明正德间西行，由新地经中国、印度还国。亦有东行先过印度、中国而后至新地，由新地返国者。计行八、九月，周行全地。”）
　　既而，葡萄牙国主亦用其国人巴其兰请，令驾五大舶往探焉。未至新地，当界小吕宋之南，不悉其名者，为其土番所拒，与其人斗死，不得还。乃别选船督曰嘉奴者，使继往，并令圜周大地细察之，必得其详而后返。返则具以所历告酋。酋喜，命铸银为地球形，刻字其上曰：“始圜地而旋者，其嘉奴乎”语赐焉。尽欲旌其能，且记所缘起。后百年，而英吉利乃继得之。（按：高厚《蒙求》云：“亚墨利加分南北，其地平分天下之半。土人不知航海，亦不知海外有人。初，西土仅知亚细亚、欧罗巴、利未亚三大洲，于大地全体，止得十之三，馀十之七悉云是海。至西国有大臣名阁龙者，素深格物穷理之学，虑海外有国不通，于是行游西海，嗅海中气味，忽有省悟，谓此非海水之气，乃土之气也。自此以西，必有人烟国土。因闻诸国王，资以舟航、粮糗、器具、货财，且与将卒以防寇盗，珍宝以备交易。阁龙遂率众出海，展转数月，茫茫无得。路既危险，复生疾病，从人咸怨，欲还。阁龙志坚决，促令前行。忽一日，舶上望楼中大声言：“有地矣！”众共欢喜，亟取道前行，果至一地。初时未敢登岸，因土人未尝航海，亦但知有本处，不知海外复有人物。且彼国舟向不用帆，乍见海舶，既大又驾风迅疾，发大炮如雷，咸相讶异，皆警窜莫敢前。舟人无计与通，偶见一女子，遂遗之美物、锦衣、金宝、装饰及玩好器具而纵之归。明日其父母同众来观，又与之宝货。土人大悦，遂款留西客，与地作屋，以便往来。阁龙命来人一半留彼，一半还报国王，致其物产。其明年，国王又命载百谷、百果之种，并携农师、巧匠往教。其地人情益喜。居数年，颇得曲折，然犹滞于一隅。其后又有亚墨利哥者，复至欧罗巴西南海，寻得赤道以南之大地，即以其名名之，故曰亚墨利加。数年，又有哥尔德斯者，国王仍赐海舶，命往西北寻访，复得大地，在赤道以北，即北亚墨利加。其地从来无马，土人莫识其状。适舟人乘马登岸，彼人见之大惊，以为人马合为一体，急告本处官长，以达国王。遣人来视，亦错愕不辨为人。但赍两种物来：一是鸡豚食物等，云尔若人类则享此；一是香花鸟羽等，云尔若天神则享此。既而尝其食物，方明是人。从此往来不绝。”据此则亚墨利哥所先往者，地在今亚墨利加洲之南；哥尔德斯继往者，地在今亚墨利加洲之北，即合省国所有之地也。而阁龙之行，但云循海而西，不知所至为洲之南北。徐氏固未能考据，亦不知阁龙为何国人，不如《志略》以本国人述本国事尤为亲切，然《志略》固不言哥尔德斯继往事。今但依其曲折以润饰之而已。其称马其兰，即《蒙求》所称墨瓦兰，寻得第五洲者。《纪事录》作呀咪，其云英吉利以泰昌间往，则后百年矣。）
