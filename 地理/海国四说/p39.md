<!-- { "loadSidebar": true } -->
　　谨案：西洋在西南海，去中国极远，于古无可称。明初，使中官郑和远使西洋。其时，始知有西洋各国而未尽详。至万历九年，西洋有利玛窦者，至广州之香山澳。二十九年，以其方物进献。其徒继来者益众，士庶多与游者。崇祯初，历法疏舛，礼部尚书徐光启，请令西洋人罗雅谷、汤若望等，以其国新法相参校，开局纂修。书成未上，旋遭鼎革。本朝建元，采用其说，命若望等理钦天监事。医学亦间用之。据利玛窦及南怀仁等称：所经欧罗巴洲地七十馀国。其大者曰以西把尼亚，拂郎察，意大里亚，热尔玛尼亚，拂兰地亚，波罗泥亚，翁加里亚，大泥亚，厄勒察亚，莫斯哥未。风俗尚天主教，通历数，善制造。欧罗巴洲大、小诸国，皆奉行其教。其婚娶，男子三十，女子二十。通国之中，一夫一妇居室，无买妾生子者。产五谷，以麦为重。出五金，以金、银、铜铸钱为币。衣服：蚕丝者有天鹅绒、织金缎之属。羊绒有毯、锁哈刺之属。又有苎麻之类名利诺乾，为布绝细而坚，轻而滑，敝则捣为纸，极坚韧。相见以免冠为礼。概衣青色，兵士勿论。女人以金宝为饰服，御罗绮佩带诸香。酒以葡萄酿成，可积至数十年。膏油之类，味美者阿利袜，是树豆果，熟后即全为油，其生最繁，以法制之最饶风味，其核又可为炭，滓可为硷，叶可食牛羊。饮食用金、银、玻璃及磁器。天下万国坐皆席地，惟欧罗巴诸国用椅桌。其屋三等，最上纯以石砌，其次砖为墙，其下土为墙。石屋、砖屋筑基最深，上可累六、七层，高至十余丈。地中亦有一层，既可容藏，亦可除湿。瓦或用铅、或石板、或陶瓦。凡砖、石壁皆千年不坏。墙厚而实，外气难通，冬不寒而夏不溽。其工作如木工、石工、画工、塑工、绣工之类，皆知度数之学，制造精巧。其驾车，国王八马，大臣六马，其次四马，或二马。乘载骡马互用，战马皆用牡，骟过则弱不堪战矣。良马止饲大麦及秆，不杂他草及豆，食豆足重不可行。此欧罗巴饮食宫室之大略也。诸国皆尚文学，广设学校，分为四科：一曰道科，主兴教化。一曰教科，主守教法。一曰治科，主习政事。一曰医科，主疗疾病。官禄皆厚。在处皆有贫院，养鳏寡孤独，又有幼院以育小儿，有病院养疾病。各城邑遇丰年多积米麦，饥岁以常价粜之。又小西洋，去中土万里，属于大西洋。遣夷目守之，衣冠状貌与大西洋略同。夷妇青帕蒙首，著长衣，围锦幅于前，折袖、革履，习针黹。
　　又案：西洋诸国，前有治世王，有教化王，诸小国皆听命焉。就中尤重教化。凡贸迁者，皆治世类也。康熙间来贡，尚称教化王。
　　康熙六年，广东巡抚奏称：“西洋国遣官入贡，正贡船一只，护贡船三只。”
　　又，议准：“西洋贡道由广东。”
　　七年，题准：“西洋进贡，以后船不许过三只，每船不许过百人。”
　　八年，题准：“令正、副使及从人二十二名来京。其留边人役，该地方官给与食物，仍加防守。”
　　九年六月，西洋国王阿丰肃，遣陪臣奉表入贡方物：国王画像、金刚石、饰金剑、金珀画箱、珊瑚树、珊瑚珠、琥珀珠、伽楠香、哆绒、象牙、犀角、乳香、苏合油、丁香、金银乳香、花露、花幔、花毡、大玻璃镜等物。奉旨：“西洋地居极边，初次进贡，具见慕义之诚。可从优赏赉。钦此。”
　　又，西洋国贡使吗诺吻萨咧哒惹到京具表进贡。赏赐筵宴毕，差司宾序班一员，伴送至广东，交该督差官护送出境。赐国王大蟒缎、妆缎、倭缎各三，闪缎五，片金缎一，花缎十，帽缎、蓝缎、青缎各五，绫、纺丝各十有四，罗十，绢二，银三百两；使臣大蟒缎一，妆缎一、倭缎二，帽缎一、花缎六、蓝缎二，绫、纺丝各四，绢二，银百两；护贡官、从人缎、绸、绫、绢、银各有差。
　　又，贡使吗诺吻萨喇哒惹行至江南山阳地方病故。礼部题准：“内院撰祭文，所在布政司备祭品，遣本司堂官致祭一次。仍置地茔葬，立石封识。若同来使臣愿带回骸骨，听从其便。”
　　十七年八月，西洋国王阿丰肃遣陪臣本多白垒拉，奉表贡狮子，并奏言：“凡在所属，瞻仰巍巍。大清国咸怀尊敬，愿率诸国永远沾恩，等日月之无穷”云云。圣祖仁皇帝召见于太和殿，宴赉遣归。
　　御前贡物：国王像一幅，金刚石饰金剑一柄，金珀书箱一座，珊瑚树一枝，琥珀珠六串，伽楠香二段、哆绒三疋，象牙一枝，犀角四只，乳香六桶，苏合油一桶，丁香一笼，金银乳香二笼，花露一箱，花幔四端，花毡一铺。皇后前贡物：大玻璃镜一面，珊瑚珠一串，琥珀珠十串，花露一笼，丁香一笼，金银乳香一笼，花幔四端，花毡一铺。
　　又，西洋国入贡，赏例照九年，外加赐国王大蟒缎、妆缎、倭缎、片金缎、闪缎、帽缎、蓝缎、青缎各一，花缎二，绫、纺丝各四，绸二，共百；加赏贡使绫、纺丝、罗各二，绢一，共三十；护送官、从人各加赏有差。
　　又，西洋国贡使回国，兵部给口粮、驿递夫船，部仍差官伴送至广东，交该督、抚差官护送出境。
　　二十四年，监督宜尔格图奏言：“粤东向有东、西二洋诸国来往交易，系市舶提举司征收货税。明隆庆五年，以夷人报货奸欺，难于查验，改定丈抽之例，按船大小以为额税，西洋船定为九等。后因夷人屡请，量减抽三分，东洋船定为四等。国朝未禁海以前，洋船诣澳，照例丈抽。但往日多载珍奇，今系杂货，今昔殊异，十船不及一船。请于议减之外，再减二分。东洋亦照例行。”奉旨俞允。
　　谨案：海禁之开，在是年之前一年。沿海民人，得以五百石以下船出洋贸易。其海口内桥津舟车等物，停止征收。据此，则是旧例丈抽已行议减，是年，因再酌减也。
　　五十九年，西洋国王遣陪臣斐拉里奉表来贡。是日，设表案于畅春园九经三事殿皆下正中，圣祖仁皇帝御殿升座，礼部、鸿胪寺官，引贡使奉表陈案上，退行三跪九叩礼。仍诣案前奉表进殿左门，升左陛，膝行至宝座旁恭进。圣祖仁皇帝受表，转授接表大臣。贡使兴，仍由左陛降，出左门，于阶下复行三跪九叩礼。入殿，赐坐、赐茶毕，谢恩退。
　　乾隆十八年，西洋国王遣陪臣巴哲格等，奉表来京。令来使候于后左门，恭候高宗纯皇帝御乾清宫，升宝座，礼部堂官一人，率领在京居住西洋人一人，引来使进见。进表仪同雍正五年。是日，会集之大臣咸补服，议政大臣入内大臣班，不赐茶，豹尾班侍卫照常随进，扈卫如仪。
　　谨案：雍正五年，西洋意达里亚、博尔都噶尔雅两国并入贡，分载于后。
　　赐国王及正使，均照雍正五年例。其副使总理官，每人蟒缎、帽缎各一，妆缎、采缎、蓝花缎、青花缎、蓝缎各二，绫、纺丝各四，绢二；护送官，每人潞绸、纺丝各四，绢二，银五十两；从人每名潞绸、纺丝、绢各二，银五十两。又，加赐国王龙缎四，妆缎十二，妆花缎、线缎各八，绫、纺丝各二十二，罗十三，绢七，册页一，玛瑙玉器六件，珐琅器二种十二件，漆器十九种四十八件，瓷器三十三种共一百八十八件，及紫檀木器、画绢、香袋、香饼、纸墨扇、茶等物；正使妆缎二、花缎、线缎四，玉器二，珐琅器二，漆器三种五件，瓷器八种共三十三件，及画绢、纸墨扇、茶等物。又，随敕书赐国王龙缎、片金缎各二，蟒缎、倭缎各三，妆缎七，花缎六，闪缎、花缎、蓝花缎、青花缎、蓝缎、青缎、帽缎、线缎各四，绫、纺丝各二十二，罗十有三，绢七。又五月初一日，于圆明园，赐国王纱四十、葛百，及香囊、香串、宫扇、药锭等物；正使纱三十、葛四十；副使、总理官纱十有二、葛十，及香囊、香串、宫扇、药锭等物各有差；从人纱五十、葛百。
　　三十一年，覆准：“嗣后西洋人来广，遇有原进土物及习天文、医科、丹青、钟表等技，情愿赴京效力者，在澳门令告知夷目，呈明海防同知，在省令告知行商，呈明南海县，随时详报总督具奏请旨，护送进京。仅带书信物件，由海防同知、南海县交提塘转递。”
　　△意大里亚国（即意达里亚）
　　谨案：即《会典》所称之意达里亚。东与哪吗接壤，地在博尔都噶尔雅之南稍西，佛兰西之东，荷兰之东南，并居大西洋中。《明史》云：“自古不通中国。万历时，其国人利玛窦言：欧罗巴诸国，历奉天主耶稣教。而耶稣生于如德亚，其国在亚细亚洲之中，西行教于欧罗巴。其始生在汉哀帝元寿二年庚申，阅一千五百八十一年，始泛海抵广州之香山澳。至二十九年入京师，中官马堂以其方物进献，自称大西洋人。礼部言：“《会典》止有西洋琐里国，无大西洋，其真伪不可知。又寄居二十年，方行进贡，则与远方慕义特来献琛者不同。且其所贡《天主》及《天主母图》，既属不经，而所携又有神仙骨诸物。夫既称神仙，自能飞升，安得有骨。况此等方物，未经臣部译验，径行进献，则内臣混进之非，与臣等溺职之罪，俱有不容辞者。及奉旨送部，乃不赴部审译，而私寓僧舍，臣等不知其何意。但诸番朝贡，例有回赐，其使臣必有宴赏，乞给赐冠带还国，勿令潜居两京，与中人交往，别生事端。”不报。帝嘉其远来，假馆授粲，给赐优厚。公卿以下重其人，咸与晋接。玛窦安之，遂留不去，以三十八年四月卒于京。赐葬西郭外。其年十一月朔，日食。历官推算多谬，朝议将修改。明年，五官正周子愚言：“大西洋归化人庞迪我、熊三拔等，深明历法。其所携历书，有中国载籍所未及者。当令译上，以资采择。”礼部侍郎翁正春等，因请仿洪武初设回回历科之例，令迪莪等同测验。从之。
