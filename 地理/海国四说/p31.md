<!-- { "loadSidebar": true } -->
　　●粤道贡国说
　　○卷一·暹罗国一
　　谨案：我朝威德覃敷，远无弗届。朝鲜一国率先效顺，厥后琉球、越南、日本相继叩关，咸称属国，同奉正朔，久列藩封，方物贡期，胥归定则。此外，则西海穷陬，从古未通之国，靡不向化输诚，梯赆航琛，来庭恐后。入贡道路，例按海洋远近，分隶沿边各省，宗伯掌之。由广东入贡者，惟暹罗、荷兰、西洋所属意大里亚、博尔都噶尔雅，以逮英咭利诸国。每届使舟至境，大吏以闻，辄奉俞旨，燕劳有典，伴送有官，厚往薄来，恩施优渥。臣海邦生长，耳濡目染，继牒难书。然往籍可徵，即方隅典故，已足觇一统无外之规，圣德怀柔之远，与前代遣使招致者回殊。彼世沐皇仁，所为感激欢欣，当不知如何鼓舞。其有吐蚩尤之雾而煽鲸鲵之波者，使天良未泯，静念将何以为心？是用溯考旧章，就诸国贡道之例出广东者，各举其入贡之期，奉贡之物，敕词之褒奖，赐予之便蕃，悉著于篇，俾共知昭代同文之盛。至若越南，接壤廉、琼，依光更近，民夷牙错，咨会为多。顾其贡道自出粤西，两不相越，今不载焉。
　　△入贡通例
　　顺治元年定，外国朝贡，以表文、方物为凭。该督、抚查照的实，方准具题入贡。
　　又定，凡外国人送该督、抚礼物，永行禁止。
　　又定，贡使到京，所贡方物，会同馆呈报礼部，提督该馆司官，赴馆查验，分拨员役管领，该部奏闻。贡物交进内务府，象交銮仪卫，马交上驷院，腰刀、鹿皮、青黍皮等物，交武备院。凡进硫黄者，留交该督、抚收贮。
　　又定，外国贡使在途病故，礼部具题，令内院撰祭文，所在布政司备祭品，遣堂官致祭一次，仍置地茔，立石封识。若同来使臣自愿带回骸骨者听。若到京病故，给棺木红缎，遣祠祭司官谕祭，兵部应付车辆人夫。其应赏衣服、缎疋等物，仍付同来使臣领回颁给。若进贡从人在京病故者，给棺木红绸；在途病故者，听其自行埋葬。
　　凡进贡员役，顺治元年定，每次不得过百人，入京员役止许二十人，余皆留边听赏。其进贡船，不得过三只。每船不得过百人。
　　又定，凡外国进贡，除定例船只外，其接贡、探贡等船，一概阻回，不许放入。
　　顺治八年，题准：“凡外国进贡正、副使及定额从人来京，沿途口粮、驿递夫马、船车，该督、抚照例给发，差官伴送，及兵丁护送到京。其贡使回国，沿途口粮、驿递夫船，兵部给与勘合。其留边人役，该地方官照例给与食物，严加防守，侯贡使回国时，同送出境。”
　　康熙五年，题准：“凡外国奏疏，不得交付遣往使臣带来，合专差官交该督、抚转奏。”
　　六年定，外国投文到该督、抚，该督、抚即开阅原文议题。
　　又，题准：“凡督、抚、提、镇等官，不许擅自移文外国。”
　　乾隆三十六年六月，礼部奏：“奉圣谕：‘据诺穆亲奏：南掌国遣使贡象到滇，即照向例派员伴送起程。复检查乾隆三十五年部议，嗣后外国入贡，俱令按省派员伴送，更换交代，毋许一人长送。乃并未详查新例，仍照上届办理，实属错误，请交部严加议处等语。已批该部议奏矣。此事礼部新定之例，未为妥协。该即因福建伴送琉球贡使到京逾期，议令派出伴送之员，按省更替，毋许一人长送，意在防其沿途稽滞，而未能切当事情。福建之于琉球，云南之于南掌，贡使初至，该省皆有应行照料事宜，既派有承办伴送之员，即当终始其事。而派员与贡使伴行日久，一切与之相习，途中屡易生手，亦觉非宜。若虑派员在路托故迁延，止须于经过各省，添派妥员护送趱行，自不虞其任意迟缓。若以此而论，议停长送专员，何异因噎废食。所有外国贡使来京，及由京归国，派员伴送及各省添员护送之例，着该部另行定议具奏。诺穆亲虽未照礼部新例，而所办未为错误，毋庸交部议处。钦此。’臣等伏查乾隆三十五年 月，臣部因琉球贡使自福建起身，行走四月有余，直至正月二十一日始行到京，有误元旦朝贺。当查福建抚臣所委伴送官，仅一试用举人王绍曾，即不足以资弹压，任意稽延，经过地方官，又不为趱送，以至沿途逗遛濡滞。是以奏请，嗣后贡使到省，该抚于同知、通判中遴委一员伴送，一面知照前途，亦按省派委同知等官一员，更换交代，毋须一人长送，以免隔省呼应不灵之弊。并请嗣后各省凡有外国入贡者，俱照此画一办理。奉旨允准通行在案。兹因南掌遣使庆贺万寿，贡象到滇，该署抚诺穆亲业已派员伴送起行，旋以未照新例办理，请旨交部严加议处。奉朱批：“该部议奏。钦此。”复奉谕旨：“礼部新定之例，未为妥协，着另行定议具奏。诺穆亲所办未为错误，毋庸交部议处。钦此。”臣等伏读圣谕，谆详开示。仰见我皇上加惠远人，办理周密之至意。
　　伏思长途伴送夷使，原须彼此相习。若屡经更换，诚觉非宜。从前所定之例未为详尽，臣等酌议：嗣后各省贡使到境，该抚即于同知、通判中遴委一员，应用武弁者，并酌派守备一员，伴行长送至京，俾沿途足资照料弹压。并一面知照经过各省，预定添派妥员护送趱行，按省更替，庶不致委员逾省呼应不灵。其回国时，仍令原派委员长送，经过各省，亦仍遴委妥员护送出境。如此，则既有长伴熟习之人照看经理，复有沿途添派之员护送趱行，自不至稽延贻误，而于柔远之道，益昭周密矣。至琉球、苏禄、安南等贡使回国，向例臣部拣选司员引见，派出伴送。嗣后应请停止，以归画一。”奉旨：“依议。钦此。”
　　五十六年，奉旨：“嗣后外藩各国赍表来京，贡献方物，所有安南、缅甸、暹逻、南掌等国，来京使臣，及随从人等，应行照料事宜，俱著内务府经理。仍著礼部派委司官二员帮同照应。钦此。”
　　△暹罗国一
　　谨按：《明史》及《东西洋考》并云：暹罗，即古赤土国。后分为罗斛、暹二国。罗斛为暹所并，明赐以暹罗国王印，始称暹罗。地在越南之西，缅甸之南，占城之西北。其西即榜噶喇海也。
　　据《隋书》云：“赤土国，扶南别种，在南海中，水行百余日而达所都。土色赤，因以为号。其王姓瞿昙氏，名利富多塞，不知有国远近。称其父释王位出家，传位于利富多塞。其俗敬佛。炀帝即位，募能通绝域者。大业三年，屯田主事常骏、虞部主事王君政等请使赤土。赍物五千段，赐赤土王。其年十月，骏等自南海郡乘舟，昼夜二旬，至蕉石山而过，东南泊陵伽钵拔多洲，西与林邑相对。又行二三日，西望见狼牙修之山，于是南达鸡笼岛，至赤土界。其王遣婆罗门鸠摩罗以舶三十艘来迎，进金锁以缆骏船。月余，至其都，王遣其子那邪迦请与骏等礼见。先遣人送金盘，贮香花并镜镊；金合二枚，贮香油；金瓶八枚，贮香水；白叠布四条，以供使者盥洗。其日，那邪迦又将象二头，持孔雀盖以迎使人，并致金花、金盘，以藉诏函。男女百人奏蠡鼓，婆罗门二人导路，至王宫。骏等宣诏讫，奏天竺乐。事毕，还馆。又遣婆罗门就馆送食，以草叶为盘，其大方丈。因谓骏曰：“今是大国中人，非复赤土国矣。饮食疏薄，愿为大国意而食之。”后数日，请骏等入宴。王前设两床，床上并设草叶盘，有黄、白、紫、赤四色之饼，牛、羊、玳瑁之肉百余品。延骏升床，从者坐于地席，各以金钟置酒，女乐迭奏，礼遗甚厚。寻遣那邪迦随骏贡方物，并献金芙蓉冠、龙脑香。以铸金为多罗叶，隐起成文以为表，金函封之，令婆罗门以香花奏蠡鼓而送之。既入海，见绿鱼群飞水上。浮海十余日，至林邑东南，并山而行。其海水阔千余步，色黄气腥，舟行一日不绝，云是大鱼粪也。骏以六年春与那邪迦于弘农谒帝，帝大悦，赏各有差。”
　　又《元史》云：“成宗元贞元年，进金字表，欲朝廷遣使至其国。比其表至，已先遣使，盖彼未之知也。赐来使素金符佩之，使急追诏使同往。以暹人与麻里予儿旧相仇杀，至是皆归。有旨谕暹人“勿伤麻里予儿”。大德三年，其国主上言，其父在位时，朝廷尝赐鞍辔、白马及金缕衣，乞循旧例以赐。帝以丞相完泽答剌罕言：“彼小国而赐以马，恐其邻忻都辈讥议朝廷。”仍赐金缕衣，不赐以马。”
