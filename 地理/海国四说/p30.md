<!-- { "loadSidebar": true } -->
　　以五金为币，铸银为钱。衣有出蚕丝者，有出羊绒者，布有麻、有棉。麻布敝则捣以为纸。男子冠三角，短衣，色尚青。自无棉、夹、裘。大衣则贵者长其后幅，愈贵愈长，有至丈余者，以数人在后提挈之。富者以金缘帽及领袖。女则珠玉锦绣。其人咸白肌，睛如猫，而高鼻，发卷，微红，与荷兰、佛兰西同，故并称红毛。黑者不贵也。不，不束，不辫，剪之使留寸许。女在闺，则束发左右作小辫而挽之，惟妇女长发。僧则缁衣大袖，而无发。女多艳色，尚细腰，必以带固束之。衣长袍而腰衤颉百结，臂如之。衣长及地，上窄下宽，肩络花绣，以红、绿、白为吉。武弁必红衣。相见免冠为礼，无跪拜仪。驾车马王八，臣六，次四，次二。王出，或乘大马平鞍，旁翼扶栏，后有倚背。民遇王于道，则免冠拔额毛投地示敬。王临朝执象杖，以辫金镶之。宗室贵臣，则并坐而议国事。群臣入见，则屈一膝，执王手嗅之。女王出，必冠金丝冠，四缀以珠，衣红长袍，以多罗昵或羽为之，胸系金珠为饰。在孟阿腊理粮饷称辣者，视他官尊。出以六骑，前四骑，后则左右人各一，皆衣红衣从。坐用棹椅，同天朝。他洲所未有也。
　　民居有赋，以架为额，而高叠则非所计。有累六、七层，高十余丈者。盖地促则贵，而赋重也。室以白石为墙，次砖，次土，皆白灰垩之。其赋一归王；一设巡，守界段；一养瞽目废疾。治兵时乃再赋之。
　　英吉利自开国时，已有五等之爵职。最尊与王共治国事，统称之曰国政公会。兵役、税饷必集民识之，而以五爵为首，由来已久，（例自宋代始。）民俗安之。凡封爵有世禄土地者，传诸长子。荒土听告官往垦，三十年则还于官，复召投，以价多者得之，故无地税。工艺分木、石、塑、画，能造奇物者，得专利三十年。募兵必于亚勒马呢国，以忠实可用也。若用于印度各国，则募满剌加人。其法亦五人为伍，伍有长。四伍为队。令严，少退者，给饷重，（详已见前。）故兵能用命。日食：早曰饮茶，所食惟乾糇。午曰小食。晚曰大餐，禽畜、烧烤皆备。饭以面饱，后乃饮酒消之。
　　各国土语外，别有官语，可行于一洲。乡国各设天主堂，各有教主，尊如长官。七日一礼拜，男女并唱诗，称颂。
　　刑法：轻者，镣铐手足，置暗室，礼拜下期即释之。富者，赎。重者，窜荒地，驱令开垦。死罪而后吊颈毙之。大逆则制物如鼓，内藏锋刃，纳以置通衢，过者蹴而滚之。官孟阿腊者，居常服八卦衣，听讼则易黑，召客长十人同听焉。禁令严，虽水亦纳税，无盗取者。
　　国多娼妓，虽奸生者，必育之。五爵各有猎场。严冬以火烘其室，则百花尽放。富贵家竞尚苑囿，遇良晨、礼拜日，游者纷至。夜演杂剧为乐，昼则禁。有盛宴则令女子歌舞，富贵家亦幼而习之。凡传召以竹竿为符节，至即随行。有怨不释者，各延证人，背放鸟枪互击，不中即解。
　　凡士农工商，咸世守其业。农首谷，次粱，次牧畜。设学选师，教国人子弟。师之贵等于五爵，必通数国语，精历法，明测验者，始以充选。乡有小学，所学曰文科。一古贤名训，二各国史书，三各种诗文，四文章议论。自七岁至十七、八学成，本学师试其优者，进于国之中学，所学曰理科。初年，辨是非，察性理。二年，察性理以上之学。学成则又试之。优者进于大学。所学亦四科，听人之自择。曰医科，主疗疾病。凡病死医不得其故者，则剖其骸，以验其病端所在，著书示人。曰治科，主习吏事。曰教科，主守教法。曰道科，主兴教化。学成又各严考之。每试，则师聚于上，生徒北面，一师问难毕，又轮一师，能对答如流，然后取中，即许任事。学道者，专务化民，不与国事。治民者，秩满后，王遣官察核，定其功罪而迁罢之。又有度数之学，数立算法家，度立量法家。数在音，相济为和，立律吕家；度在天，迭运为时，立历法家。皆设学立师，而不以取士。作画亦用度数，故远近分明，但求其似，不尚笔意，绘容尤为逼真。自女王伊来西麻戒除烘托黑影法又一变。所设教读之舍，兰仑之漏斯贺，（今贮书十二万卷。）感弥利赤斯葛兰之邻麻社，爱伦之腊墨领（各贮书十万卷。）各一。博物馆惟兰仑有之。别于新埠设英华书院。商人子女，咸习书算，出必载笔，异闻则记之。约事拉手即定，即记于簿。日出新闻纸，事无大小，悉载之。
　　例禁绉纱与佛兰西小带烟叶，及国中所造之比酒、仁酒、墨兰地酒。（一为薏仁所作，一为额立所作，皆害人恶物。）令民间饮葡萄酒、白酒，然不能禁绝。始以斯葛兰、以耳兰并喜饮浓酒，乃重其税，以杜贫者。而私贩愈多，徒漏税而无益于禁令。渣治时，（即也治，其名同，遂以第一、二别之。）止许给牌零卖，不能设铺。凡杯酒税未足者，罚银百棒，赏报者，于是浓酒悉归，无业游民，共起而逐报者，犯禁日众。（两年间，犯禁万有二千人。）缘是，灭税而开其禁。守口官闻佛兰西出使者在其近哆洼地携有小带，怒其违禁，拘诸炮台，缴出而后释之。
　　以火蒸水，作舟车轮转机动，行驶如风。舟日火轮船，初但以邮递书件，后则随兵舶为惊人开路之用。然火热，不便设炮。火蒸车用以运载货物，不假人马之力而驰行特速，可省运费，然必夷平险路，凡山石碍轮之物不得少留。又铸铁为辙迹，按运道之远近，而铁迹随之，工费甚巨。（自兰仑至海港九十里，费至四百万，虽运费省八十余万，而修理之费不赀。）其地不能行车者，亦作铁槽以省马力。他如纺车、织具，并以水、火力代之，机动而布自成，故成制多而用力省。（按：凡沽热气，其物必稍涨大，而水气尤捷。大抵水一分煮至熟滚，则其气须千八百分之地始足容之。试以罐载水，满封其盖，使气不能出，及滚，其罐必迸烂，则水之涨布可知。今造舟车者，以蒸水热气感到机关，即其理也。西人以甲乙注为图说。甲为大铁罐，满贮以水。乙在下为炉，炽火极旺。水滚则变气而横注于丙筒。气过筒，再分上下歧作二筒，而达诸直竖之大丁筒。丁筒上下并塞，帷恃一癸之小筒，使水气由下进至于壬。壬为大盘，至此而气已复冷，还为水。而出其丙筒歧处，即为子。由此分上下而二，之上筒为巳，气从此入丁筒之上层，下筒为庚，从此入丁筒之下层。而子之当中歧处，又有小扇作门，可转移于巳与庚两小筒之间。此开则彼闭，故此气通，则彼气塞。其大丁筒内，别藏有片铜为戊者，密合于筒，使水由丙至子之小门以上巳筒，而入丁筒，则戊之铜片迫下。子之小门既封塞巳筒，则水气由庚筒下而入丁筒。戊之铜片复激上，至子之小门则封塞。庚筒铜片不时上下，则气不复由巳、庚二筒出，而必由庚后之癸筒至壬，而复成水矣。丁筒内所藏戊之铜片，既受水气蒸激，激上则迫下，其动其速。再于辛号立条铁，使与戊之铜片相为联合。上出丁大筒之外，机关凑合。于是辛条所触，即即能动舟车所设之机，牵机则轮转，轮转则驶行，皆水气之受蒸为之也。）
　　医用草木十之一二，不诊脉。（与中国及回回二十四脉异。）凡事不择日，舟行择星日，定罗经，量刻漏，对洋图。地产牙硝、倭磺，以沙藤灰和而为药，力甚烈。每战，佛兰西以飞炮胜英军，故英人亦仿为之。（即天炮，用弹不过十二、三棒。棒十二两。藏药两棒半于内，近声少而远声大。）
　　航海舟，以铁力木为之底，厚尺许，包以铜，凡二重，谓之夹板。有长三十余丈，宽六、七丈者。（入水出水均二丈。）桅名三节，有横出者而帆因之。帆以布，上宽下仄。逆风则风自前帆间入，触后帆则折而顺。初航海舟辄千人，后以道熟递减至三、四百。
　　量地，大者以方里计，小者以忽计。（八寸为忽。）千六百八十斤为趸。尺曰码。（中国之二尺五寸。）银以先士、鲁碑，计五十五先士值一鲁碑，两鲁碑值一员。交易用大吕宋达刺洋钱。
　　俗喜施予，无鬻子女为奴婢者。所在有济贫、恤孤寡、治疾病之地，优其资给。合其赀曰仁会，王与大家合力成之，月以一贵人领其事。死时每预籍其资财施仁会，或亲友子女无争者。海舶遇人溺者必救，而济以赀，否则国有罚。凶丧尚黑服，三日而除。死日即殡，所亲送者掩土而散。丧家则闭户泣七日，不火食，皆受馈于人。是又皆英吉利之风俗，亦西洋诸国之大较也。
　　所产呀米、金、银、铜、锡、铜、铁、白铁、藤、哆绒、哔叽、羽纱、制钟表、玻璃器。无虎、豹、麋鹿。余与诸国同。
　　按：英吉利国在欧罗巴洲，三岛孤悬大西洋中，迤东两岛相连，南为英伦，北曰斯葛兰。南北约二千余里，东西阔者五、六，狭者三、四百里。西别一岛为以耳兰，南北约七、八百里，东西五、六百里。英伦南与荷兰、佛兰西近，距佛最近之港止六、七十里，皆本国也。其属地皆分居数千万里外。明万历中，所得北亚墨利加地，已为合省国所据，仅存北境六部。本朝乾隆初，得五印度。由印度海东岸，拓而南，在缅甸之西，有阿喀喇等埠。迤南为麻六甲。又东南为息力。又缅西北有阿萨部。南洋极东南，有澳大利亚岛，有搦日伦敦岛。其在亚非利加西有狮山、南亚墨利加有特墨拉拉等埠。余小岛不可胜计。虽去本国远，而其人长于舟楫，视为闼外也。本国则由汉迄今，并居兰仑城。自腓士蔽灭于罗马，历四百年而西耳得乃以撒孙兵破据之，遂为西撒孙有。历五百二十有八年，而加怒地以吝因兵破据之。历二十有四年，而旧撒孙王子为国人拥立，遂复为撒孙有。历二十有七年，而未廉以哪耳慢兵破据之。又六十九年，而士地便以甥代之，哪王女之子又代之，凡四百余年。至依里萨陌，皆哪耳慢有。依里卒，而热给斯、以哥斯西亚人入继之。而后康熙中，未廉以荷兰人据之，雅治以日耳慢人又据之，驯至于今。大率始汉明间千余年来，可按年而数也。今断自加力牛拉始，加力牛拉至尼波，相去计四百年。今但各举其在位之年，故统四十八王。在位年数计之，仅二百有九年。其中废旷之年已不可考。又自几阿巴勒得位之末年，逆推至加力牛拉始立之年，凡三百三十有四年。以隋末逆推之，不过在晋泰始之初，去汉明帝尚二百年。当撒孙并立后，传代无多，年分似可递接。即其初与国人拒守久而后定之十九年亦可联接而计。愈知废旷空缺者，在罗马据立时也。其由明中叶至今，年代虽近，而其历传之名氏、世次，及其间争据开垦之事，则犹得以荟萃诸书所纪述者，而悉其起讫也。



《海国四说》 （下） 清·梁廷楠
