<!-- { "loadSidebar": true } -->
　　北地亦十有馀国，南为墨是哥，极北则分属加那英吉利、鄂罗斯。而米利坚一国，则在英吉利之北。（按：《粤海关志》：“米利坚与加那英吉利接壤，英吉利之南为米利坚。米利坚之西，亦蛮人所居。”惟《寄味山房杂记》云：“米利坚在英吉利之西。”是东与接壤，非北界相属矣。说似误。）粤人呼为花旗者，以其入市船旗必绘彩花其上，俗遂指是名之。（按：来市诸国，其船必入泊番禺县之黄埔。至即于桅上高竖一旗，以自识别。其商居广东省城西门外之十三行后楼，楼外立高杆，亦各横一旗，故见其旗即知何国货至。及开行返国时，即卷除之。杆无横旗，即知某国商已回帆矣。）其自称则为合省国，复先系以亚墨理格洲，谓必如此乃为正名。尽亚墨理格即船主亚墨利哥之转音。其曰亚麦利加者，加格为四声之通，亚麦即亚墨，利即理译语对音，本无定字也。曰米利坚者，米即亚墨合呼，而急读之，则为米，坚、加，又复以转而误也。近年粤商久于海外操西洋土音，别呼之曰美哩千。美与米无异声，而与亚墨同为开口之音，亦缘急呼致省，其曰哩千，则明为利坚之转矣。（按：音通字异，如《诸蕃志》宾瞳，史作宾同之类。译求声不求字也。同音而字数异者，如《汉书》乌孙昆莫猎骄靡合呼昆弥，呼有重轻，故字有多寡也。又按：粤人呼曰米利坚，是误以洲名其国矣。核其来市在合省为国之先一年，时洲名久定，意其人初来自述，止举洲名，而未及细晰，粤人因以呼之，相沿不改耳。）曰合省国者，知中国分省以治，故亦自称其国内所分之地为省。前分后合，从质即以合省名。
　　欧罗巴洲人之至是地也，实始于有明之百二十五年。（按：“自弘治五年，至万历四十三年，凡百二十四年。其明年，即国朝之天命元年矣。由是年而推至乾隆四十一年，合省立国凡百五十一年。自得地至立国，中间相去二百七十五年矣。）其后逐渐开辟，大率皆英吉利、法兰西、荷兰三国人，而英吉利为最多。他如意大理、西班雅、瑞典诸国，则时来时去，不常厥居也。
　　诸国人初至时，其地已先有土著如中国之苗者十数万人，今且三倍之矣。不能自言先代所从来历，世聚居其地，无外出者，惟俟市船来，出土物相易，以资其用。（语详后。）各国商者，始不过以贸易至，货尽即行，继侦知其力弱谋拙，无能为，又人少土旷，谓可夺而有之。会岁荒，其人方他出就食，留者饿莩相属于道。各国遂先后劫以兵而分裂其地，土番莫可如何，则俯听其逼处，披荆斩棘，各成聚落，不复与争。
　　至万历中，（年不可考。英吉利方以女酋主国，颇慈和，会有请挈其徒侣出新地居者，女酋欣然许之。至则自辟一境，曰费治弥亚，即华言贞节女地，自庆乐土首迁，不忘故主，爰以名其地者颂之。然地故与国隔海，教令所不及。沿至占士王用其臣言，即所辟地为省，筑城卫居者，选设七人治之，一正六副，所属员弁并听辟举，而称其城曰占士城，亦意在归美其酋也。（按：欧罗巴人凡铸银，并肖其生王貌为文，似即此意。）
　　自耶稣创教后，其徒尊之曰天主，死后遍欧罗巴人皆习之，（语详后。）争为堂奉祀。泰昌中，英吉利国酋令民奉教者必归画一，不得以私意别立堂户，违者刑之。令下，而徙居来者数百人，谓居远禁弛，得随己意虔设堂祀也。时方严寒，土番适患痘疹，多不救，数百人者至，为如法治之立起。缘是与其土头目马沙雪相得欢甚，建拜堂，设官如占士。群以长辞故土，念启缆日自其国之比理某埠下舟以行，故名所居曰比理某，系别思焉。其后分省，乃更其名曰马沙诸些，实马沙雪之转，并溯所由也。由泰昌初元（西洋诸国一千六百二十年。）迄天启九年，凡十年间，至者已积有三千馀人。人既稠众，复分而迁于新韩赛，于底岛，于缅。虽地名以数易杂出，然犹通谓之新英吉利。
　　前此，万历间甫有费治弥亚时，荷兰国人亦踵至，居新英吉利之南，曰新荷兰，人少于英吉利，然犹两不相害也。崇祯初，有瑞典国人来，止于新荷兰之南曰鸟遮些。（即新遮些。）鸟遮些之南曰底拉华，并与新荷兰近，已而尽并于荷兰。崇祯五年，（西洋诸国千六百三十二年。）英吉利国人有探悉新地之极南，暖燠可生聚者，试请于其酋，酋竟听之。定居后，名其地曰马理兰，番言马理者后也。谓后之地，示不敢私也。国朝顺治五年，（西洋诸国千六百四十八年。）英吉利国人继觅一地曰驾连，在费治弥亚之南疆，里稍广，复自分南北二区，由是所在多英吉利人。康熙三年，（西洋诸国千六百六十四年。）新荷兰为英吉利败逐，旋据之，更其地名曰乌约基，（即新约基。）遂并其先后所得于瑞典者亦有之。初，英吉利有臣曰卫廉边，其父先督水兵至是，论获盗功，赐之金不受。二十年，（西洋诸国千六百八十一年。）请得新地，酋乃给印，使往自择以居，是为边西耳文。边为卫廉姓，西耳文者，番言野地，尽赐地专属之，而仍系以其姓也。其后，雍正十年，（西洋诸国千七百三十二年。）复拓地名磋治亚。
　　自万历至此，百有馀年，凡得地十有三，并称曰省：一曰费治弥亚，二曰马沙诸些，三曰罗底岛，四曰新韩赛，五曰千尼底吉，六曰新约基，七曰新遮些，八曰底拉华，九曰边西耳文，十曰马理兰，十一曰北驾罗连，十二曰南驾罗连，十三曰磋治亚。凡系名者十有三省。省各有城，人近百万。分设总制官曰督，曰抚，皆派于英吉利酋，各给印命之，俾得以国法治其众。
　　时各开各地，省自为风气，常以小故互起争端，而附近诸国，闻辄垂涎而不可得。惟法兰西国人，竟以众来居新地稍北，自名所居曰新法兰西，旋更其名曰干拿大。渐迤而南，筑室居民，使将军瞒鉴主其事。终虑英吉利人觊觎，且自计众寡势将不敌，乃就要隘创设炮台。英吉利虽省设总制，但止令各制其省。见法兰西人设台置炮，意不慊其所为，然尚怀观望。制费治者，自以最初辟处，责无旁贷，急使其属华盛顿赍书抵瞒鉴，谓炮台多设，则彼此疑忌，两邦必从此失和，请止勿终作。不听，具以闻于其酋，且遍告十二省之官总制者，使咸自设备。此康熙二十年事也。酋遣其臣吴里富，督水兵数千，船十，逾年至费治弥亚，与总制合议，主争战。新法兰西亦严兵自守。前后战于贵壁，迭有胜负，相持不决者，又三年，瞒鉴、吴里富并为炮伤死，而英吉利卒以势盛胜之，毁炮台而逐夺其地。二十五年，（西洋诸国千六百八十六年。）始引兵还国。（按：佛兰西与英吉利世为仇敌。据乾隆六十年，英吉利入贡表文，其王呀治具衔自称：“管佛兰西并嗳喻等处地方。”而嘉庆九年表衔，则已除去管拂兰西字矣。表内自述：“与佛兰西前已修和，今伊国强横凌辱，不能忍，又于海口设兵，显有歹意，我国已用兵船围住，伊不能出，佛兰西国内已乱了十三年，老国王竟被国人弑害”云云。又二十一年，英吉利由天津入贡，其国夷官咖啦威喻先来粤，赍其国相部京喊寄呈总督禀件云：“我老国王年老有病，交长太子掌管。自摄政以来，一向与佛兰西战争，今将佛兰西假王般哪哗地捉获，另立旧王亲人做真王。是以来入贡。”此两国不知争战所由也。）自是得相安无事。阅七八十年，生齿繁息，辟地辽阔，市易诸货，亦渐饶裕，税课因以充刃。爰是有易税、加征、用兵、禁遏，激动省众之事。
　　●卷二
　　初，英吉利酋出赀，合其国之富有力者，取所产货贩于他国，又转易他国所产货而归，许专其税三十年，谓之公司。而国人之自为船客曰散商者不与焉。设二十四头人领其事，名所居曰公班衙，所市国亦设官曰大班者司之。由来旧矣。自雍正间，通市中国，岁载所属孟阿腊、孟买、东印度之物，合以土产，市于粤，易茶还，则转鬻于所近诸国之不能通市者。当亚墨利加新地未设船入市之先，所需茶亦与转买。旧例征其货于船，卖者之所输也，税规之重，略与茶价等。乾隆四十一年，（西洋诸国千七百七十六年。）酋以国所征税出于公司，是无异自输而自征之，非计也。爰下令茶至新地，尽改旧制，使买者随货输其税数，而永除按征卖者之例。土番及新英吉利人皆待茶而食，价已不赀，又苦于输税，亟请照故例行。酋执不可。适公司茶船分泊马沙诸些省之波士顿、新约基省之新约基、边西耳文之费拉地费、驾罗连南省之查士顿。其费拉地费与新约基两处茶船，同时并逐于土番，不令入口。别船甫抵波士顿，居民易装服，蒙假脸具，一拥登其船，掷茶水中。惟查士顿船泊久无过问者，不得已权寄于栈舍待售。积二三岁，所寄茶色枯味淡，尽倾弃之，耗公司赀无算。当时，省相传约，有不改复旧规，仍征税买者，则此地永戒茶食之语。国酋闻之，怒其挟制，欲惩以威力，遣兵船至，更次第升征他物税，众愈哗然。酋以民不遵约，迁怒总制，遽欲收前所给印，所命官亦解体。
　　新地旧俗，凡出自省学馆（士子有进士、举人，皆称曰衿。语详后。）及老者，沿中国故事，合称衿耆，有事则先集其人于公使会议而官定之。当乾隆三十九年，（西洋诸国千七百七十四年。）诸省各以其衿耆咸集费拉地费，会商止兵策。佥以事宜婉求，毋遽肇衅乖好，相与合词请酋撒“撤”兵，而仍执旧制为言。复致书国人，谓本同一国，不可称戈自残，嘱诣酋前，善为劝止。并徇于省众，使各安业无动，勿以阻兵故忧疑，别滋事端。酋既积怒，猝不可解，得词反增遣弁兵巨艘，掠货船，毁城壁。衿耆知势难遽已，姑再求罢，而阴自为计。
　　时华盛顿在费治弥亚，方得众心，他省亦闻而悦之。请罢之词甫发，即共推华盛顿为兵首，备粮置艘自卫。（按：西洋如米利坚等国，例有军事始治兵，皆出如募，立国后，乃定设水陆兵额耳。）计始事至此，已首尾三越年所。盖乾隆四十有一年也。（西洋诸国千七百七十六年）。
　　七月初四日，（按：即中国之五月也。）华盛顿乃榜晓居民曰：“凡不遵王法而自创邦国者，叛逆所为，岂欲冒此不韪名哉？奈王加征，又非法苦我。始设新政，自守疆域，非得已也。”随详举其再三请命不得，非复可忍，今议立首领，永不受英吉利节制之故，分诉远近诸国，使知其万不得已。所列款状，大率以其酋近所改例、选官、增禄、调兵、加饷皆不令议于衿耆，又武员权过重，纵兵侵住民舍，勒民盗劫别艘，及唆省众与土人相争害，而禁遏新来求寓者，凡十有八条。自是，合诸省为国，其自称曰合省国。
