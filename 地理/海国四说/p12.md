<!-- { "loadSidebar": true } -->
　　地南北广长相等，中幅较狭，形如吕字，名巴那吗。南北两亚墨利加合为一洲，各有所属诸国。其南亚墨利加之国，曰索露，在南亚墨利加之西，广袤万馀里，中间平壤沃野，亦万馀里。（按：《蒙求》云：“地肥硗不一，肥者不烦耕治，布子自能生长，谷果皆上品，鸟兽之多，羽毛之丽，声音之美，天下第一。地出金矿，国王宫殿，皆以黄金为板饰之。不产铁，兵器用烧大石。今通贸易，铁尚至贵，馀物皆金银铜为之。有数国从来无雨，地中自湿。有树生脂膏，极香烈，名拔尔撒摩，传诸伤，一昼夜复合，涂痘不瘢，涂尸千年不朽。有异羊，可当骡马，倒卧，虽鞭至死不起，以好言慰之即起，肝生一物如卵，可疗诸病，海国甚贵之。天鹅、鹦鹉甚多。有鸟名厄马，最大，长胫高足，翼颔极美丽，通身无毛，不能飞，足若牛蹄，善走，马不能及，卵可作杯，即今番舶所市龙卵也。产棉花甚多，织为布，专易大西洋布帛及利诺布，或剪马毛织为服。江河极大，有泉如脂膏，人取燃灯，或涂舟，砌墙。又有泉出石罅，离数十步即变为石。有土可当炭用。多地震，一郡一邑常沉垫无遗，或平地出山阜，或移山别地。故宫室上尽薄板，以备震压。无文字，结绳为识，或以五色状物形以当字，算用小石子。其饰以金玉嵌面，金银为环，穿唇鼻，臂腿或系金铃。国都万里，凿山为坦途。传命则数里一更，三日夜可达二千里。人似淳古之风，因金银任意可取，故无窃盗、贪吝。不自知其富，或反作细微无益之事以当业。向时，杀人祭魔，驱人殉葬，今不复然。亦有恶地产薄，人拾虫蚁为粮，以纲挂树而卧，因地湿有毒蛇，恐触之也。土音各不同，有正音可通万里外，惟中国与孛露而已。”（按：国都万馀里之说，恐传闻之误。又按：陆次云《八译史》：“翁加里亚有水喷地中，凝为石。”与此同。）曰亚老歌，在南亚墨利加，西与孛露相近。（按：《蒙求》云：“人强毅果敢，善用弓矢及铁杵，不立文字，一切政教号令皆口传说。辨论极精。出兵，大将戒谕不过数言，无不感激流涕愿效死者。”他谈论皆如此。）曰伯西尔，在南亚墨利加之东，以多苏木，亦称苏木国。有山界孛露。（按：《蒙求》云：“地融和，人寿长，无疾病，他方病不疗者至此即疗。肥硗，多奇异鸟兽。江河为天下最大，有山产白糖、嘉木。有兽名懒面，爪如人，鬃如马，腹着地，一月不逾百步，喜食叶，缘树取之，亦须两日。又有兽，前狸后狐，人足枭耳，腹下有房纳子其中，乳方出之。虎饿时百夫莫当，饱后二人可制。人善射，前矢中的，后矢即破前，连发数矢如贯。俗多裸体，妇人以发蔽前后，凿颐及下唇，以猫睛夜光嵌入，生子即起作务，其夫坐蓐调养。不产米麦，不酿酒，草根磨面，作饼当饭。能居水中一二时，捉大鱼名都白狼，骑之以铁钩鱼目曳之，转捕他鱼。无君长、书籍，喜啖人肉。西土常言其地缺三字，王、法、文也。南有银河，尝涌溢平地，水退，地皆银沙银粒，河身入海处，数百里尚为银泉，不入卤味。北有大河名阿勒恋，亦名马良温，曲折三万里。两河俱天下第一。有山甚高，可见天体。）曰智加，在南亚墨利加之南，即长人国。（按：《蒙求》云：“地方颇冷，人长丈许，遍体皆毛。曾掘地得人齿，阔三指，长四指馀。好弓矢，矢长六尺，每握矢插口，至没羽以示勇。男女以五色画面为文饰。”）曰金加西蜡，在南亚墨利加之北。（按：《蒙求》云：“其地出金银，天下称首。矿有四坑，深者二百丈，以牛皮软梯下之，役常三万人。王十取其一，日约课三万两。山麓有银城，百物俱贵，独银至贱。贸易银钱五等，大者八钱，小者五分。金钱四等，大者十两，小者一两。欧罗巴自通道交易，获金银甚多，故西土金银渐贱，而米谷用物渐贵。又按：西人《东西洋每月统记传》云：“大西洋古者银难得，当下洋船未到南方，未赴中国。明朝成化间，西班牙船寻五印度水路，扬帆偏西，不上一月，到亚墨利加，后查见居民许多金银，攻土番，服之银山地方。北有默是科国，南有白露国，西班牙人勒土番掘厂，官员理其事。自弘治至嘉庆八年，西班牙王收金银四千八百五十一兆二十万圆，葡萄牙王收八百五十五兆五十五万圆，英吉利、荷兰兼列国商贾，到西班牙、葡萄牙埠头贸易、载出其财、令两国缺帑空民贫，外国积财叠宝。道光年间，亚墨利加属国南北弄权，逐西班牙人，默是科、百路等百姓任意与外国贸易，本船载银赴中国。”据此，则西班雅、葡萄牙两国所至尽即此地。其云默是科即墨是哥，白路即孛露，而白百又同音也。本船者，英吉利人自谓也。以此知《统记传》之撰于英吉利人矣。）隶于南亚墨利加者凡五国。
　　其北亚墨利加之国曰墨是哥，在北亚墨利加之南。（按：蒙求》云：“境内有大湖，甘咸各一，不通海。咸者消长若潮，以熬盐，甘者多鳞介。四面环山，多积雪，山下旧都城容三十万家。他国兵来战者十馀万，其国守城亦三十万人。今建都城周四十八里，坚木密植湖中，上加板承城廓、宫室，木名独鹿，入水千年不朽。王宝藏极多，重金银，鸟羽奇彩者以供神，或辑为画，光彩生动。国内今已能读书，有鬻书者。其业务农工，面目秀美。自言有四绝：一马，二屋，三街衢，四相貌也。昔杀人祭魔，多至二万。魔多手多头，祭，以绿石为山，置人背于上，持石刀剖人心，以掷魔面，肢体则分食之。人皆取于邻国，故战斗不休。今不复祭魔食人矣。其中有大山，野人一可当百，善走，马不能及，又善射，人一彼三，百发百中。啖人肉，凿脑骨为饰。今亦渐习于善，商客予以一衣，则一岁力为防守。”）曰墨古亚刚，在墨是哥迤北，地不过千里。（按：《蒙求》云：“地极丰饶，人强力，多寿，有谷，一岁三熟，牛羊、骆驼、糖蜜、丝布之属尤多。”）曰古古里亚加纳，（按：《蒙求》云：“地极陋，人皆露卧，以渔猎为生。”）曰寡斯大，并在墨古亚刚之北。（按：《蒙求》云：“人性善良，亦以渔为业。山出二泉，一红一白，稠腻如脂膏。”）曰花地，（按：《蒙求》云：“地富，好战，不尚文事，裸体，以木叶兽皮蔽前后，间饰以金银缨络，牧鹿若羊，饮其乳。”）曰新拂郎察，（按：《蒙求》云：“地旷而险峻，稍生五谷，土瘠民贫，嗜食人肉。”）曰拔革者，（按：《蒙求》云：“一作瓦革了。本鱼名，因海产此鱼甚多，贩他国恒数千艘，故以名。其地土瘠人愚，纯沙，不生五谷，造鱼腊时，取鱼头数万布沙中，头种谷二三粒，鱼腐地肥，谷生畅茂，收倍于常土。”）曰农地，（按：《蒙求》云：“山出异兽，人强力果敢搏战，取皮为裘，为屋。以金银为环，钳项穿耳。近海有大河，阔五百里，穷四千里不得其源，如中土之黄河。”）曰加那英吉利，（按：《寄味山房杂记》：“即红毛，在中国西北百馀度，东西马行约三日，南北六日馀。地散处各洲岛屿，与邻国分治，相距有万里者，悉航海以通。荷兰在其东，佛兰西在其东南，俄罗斯在其东北，瑞国及米利坚在其西，大西洋即葡萄牙在其西南。初甚微，至明始昌大。其王所居城名兰墩，跨海造桥，上行车马，下过帆航。其回夷贸易中国者曰港脚，用英吉利旗，驾舶亦用其测度。”）并在北亚墨利加之西南。曰既未蜡，曰新亚比俺，曰加里伏尔尼亚，三国地势联属，并在北亚墨利加之西。（按：《蒙求》云：“风俗略同，衣羽毛、虎豹熊罴裘，以金银饰。地多大山，最大者高六七十里，广八百里，长二四千里，山下极热，山半温和，山巅极冷，雪盛深六七尺，出泉极大，汇为大江数处。松实径数寸，松腐者蜂就作房，蜜白味美。独少盐，得之如至宝。狮、象、虎、豹成群，皮甚贱。雉大者十五六斤。地多雷电，有小鸟于枯树作小孔千数，每孔藏一粟，为冬月之储。”）
　　南北两地附近各有海岛，岛各有民居。其大者曰小以西把尼亚，曰古巴，曰牙卖加，（按：《蒙求》云：“气候多热，草木终岁花实不断。有草食之杀人，去其汁甚美，可为粮。有毒水，人过其影、持其枝叶即死，中毒者沉水中可免。有鸟夜张翼发光自照。人善走，能负重，足力竭，针刺股出黑血，则如初。取黄金，岁定限几日。有一岛，女人善射，生数岁即割右乳，以便弓矢。又一岛，泉水甚异，日未出时，取以洗面，百遍老复如少。”）曰百而谟达，（按：《蒙求》云：“魔丛其上，近海无风，恒起大浪，舟至此甚险。一海舶遇彼，有魔蓦登其舟，舵师诘问何物？魔言：“舟中有工作，当代汝。”舵师指授所为，魔辄相反，因颠倒命之，海道三百里，三日而至。”）曰无福岛，（按：《蒙求》云：“墨瓦兰过此不见人物，因名此。”又按：墨瓦兰者，以西把厄亚臣也。阁龙既觅得亚墨利加洲，后以西把尼亚王复念地既为圜体，徂西自可达东，向至亚墨利加而海道遂止，必有西行入海之处。于是治舶、裹粮、备金宝、缮甲兵，命一强有力之臣，载而往访，即墨瓦兰也。遂沿亚墨利加之东偏，迂回数万里，展转经年，忽得海峡，亘千馀里，海南大地又恍一乾坤。率众间关而进，只见平原无际，夜则烬火星流，弥漫山谷，因命为火地。或名之曰鹦鹉地者，则以地产鹦鹉故也。既俞峡，遂入太平大海，自西复东，知大地已周其半，竟直抵亚细亚洲之马路古界，度小西洋，越利未亚洲之大浪山而北折，遵海以还报本国。遍绕大地一周，四过赤道之下，历地三十万馀里，以墨瓦兰实访得此地，因以其名名之曰墨瓦蜡尼加，为第五大洲。亚墨利加之无福岛，则奉王命过此时，名之者也。”）曰珊瑚岛，以多生珊瑚得名。曰新为匿岛，亦名入岛，其西北土番不知其种所自，无城廓君长，事皆决于头目，分排而居，自成聚落者甚众。（语详后。）
