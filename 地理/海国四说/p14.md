<!-- { "loadSidebar": true } -->
　　英吉利酋愤其自专也，则严促兵战。华盛顿率众力拒之。合省人虑祸深，一败必人皆得罪，用是人有固志，相持益力。（兵饷月约二十圆，故使战甚得力。）虽英吉利不时增以兵，终岁未能决胜败。平时垦地多而人食少，岁以所馀谷分济近国，值且贱。自军事起，征赋于田亩，谷遂翔贵。诸国之旧受接济者病之，法兰西亦缘是不直英吉利酋。因出兵数十艘来助，三国兵合计数十万，拒战至六七年，阵亡将士指不胜屈。
　　英吉利酋恐终不得志，而军费又将无所底止，且合省方禁粜，民食亦骤困，势不可更争也。以四十九年（西洋诸国千七百八十四年。）使其臣来议和。会合省人亦厌苦兵革，请先撤兵舶，与英吉利使臣盟于费拉地费。谢遣法兰西兵。（按：嘉庆十三年，两广总督秦称：“英吉利夷兵擅入澳门，迁延不去。适东莞县营盘获夷人威啉部啷、威啉吐蔑二名，据供：‘系米利坚国人，从小法兰西贩货来粤，泊伶仃洋面，驾三板，上岸汲淡水，见英吉利战船三双驶来，恐被抢夺，凫水逃避，小艇捞载登岸，不识路途，随意行走被获。米利坚原系英吉利管辖，后来小法兰西叫我国人不服英吉利，经管二十多年。我船货系向小法兰西买来，是以英吉利见我船即便抢夺。英吉利与大西洋系属姻亲，缘法兰西现占夺西洋地方，国王走向英吉利躲避，英吉利将其送至罢啦哂喱地方居住，仍发兵在彼防守’。”云云。据此，则乾隆四十一年，米利坚之拒绝英吉利，本听法兰西所使。所云已二十馀年者，自乾隆四十一年推至嘉庆十三年，适三十年。年事并符，故是役法兰西竟肯出兵相助，后复与和议，使其自开一国，劝英吉利罢兵，则法兰西始终一意同谋。《志略》特不载其事耳。）华盛顿随解兵柄归里。
　　其时战尘甫息，国事尚散无统纪。旋于五十三年，（西洋诸国千七百八十八年。）自春迄首夏，（按：即中国之十一月至十二月也。）集各省衿耆会议于费拉地费。先起华盛顿随宜权理，相与议定立国规条，行于国者，曰国例，行于诸省者日省例，曰府例，曰州县例，曰司例。议讫，仍各还告其省，使无有参差。明年再集，而后常例，至此乃永定焉。
　　通国设一统领，又设一副统领为之佐，使总理各省之事，周四年则别举以代之，是为一次（正、副同。）其为众所悦服，不欲别议者，得再留四年。虽贤，不能逾八年两次以外。就以华盛顿即真为初次统领，购费治弥亚与马理兰两省适中界河，距河口百有馀里之颇多麦地，筑为国城，（按：米利坚地皆辟于荒旷，今筑京城，而地转出价买者，意先有土番居此也。）周围三十馀里，使偕其副及诸有职于国者居之。凡水陆武弁得节制，文员亦禀命焉。自交际邻国，接待客使，及岁所议定一切事，皆由总领示谕而后行。故年非三十五以上，或非生长其地者，不与选。副领事无专掌，而名位稍尊，每于议事时推为议首。其下则为议事阁官，省各二人。又下为选议处官，省各数人。岁以十二月第一次礼拜（按：欧罗巴人奉耶稣教曰天主教，七日一礼拜，语详后。）日，咸集之公所，凡国内农桑、工艺、兵粮、市易、赏罚、刑法及宾客往来、修筑基桥诸务，悉于是日议之。议虽定，虑猝有更正，故与议官有即返其省者，有留数月者。次年复以期至，率以为常。
　　议事阁官计五十有二人，（按：初合国时尚止十三省，省各二人，计不过二十有六人而已。其后渐次开辟，至道光十六年后，始合成二十六省，故有五十二人之数。今就其现例言之。其二十六省名次详后。）分三等，每等阅六年为一任，以二年轮退其三之一，退则补新者，再二年，旧者亦还补，至六年，乃全退，先后不得不略有参错。选议处则多至二百四十有三人。（按：此亦就现例言之，初设时无此数也。）凡统领未及四年，或死，或缘事自退，不复集议，即以副统领代。副统领辞，则推议事阁之首者。辞，则以选议之首者。亦辞，乃再议选举。
　　次为六部，部各有首：曰吏部首，其下数人佐之，遇统领缺出，先由部首书致各省首领，遍示召民间衿耆议择焉。曰户部首，佐者以数十人。曰兵部首，佐者直多至数百人，大小有差。曰水师兵部首，止专理兵船、弁丁、粮食、炮械事宜，亦以数十人为佐。曰礼部首，事最简，佐者不过数人。别有邮驿一部，总理发收书札，设驿于各省冲途，以远近别程赀丰啬，岁之四季，封给驿夫，部首主之。
　　又有主访察违犯审理讼狱者，曰察院。国、省皆有之。在国曰京察院，凡七人，一人为正，而六人副之。以岁之正月，纠察民间不遵法者，集而讯之，讯毕，留一、二月乃各还其家。或因事、因病不能至，则集必四人，乃得会审其国员。而设于省者，曰巡按察院，亦凡七人，分地设院：一，察缅及新韩赛、马沙诸些、底岛，计四省合一人；二，察干尼底吉及华满、新约基之南，计二省有半合一人；三，察新遮些及边西耳文之东，计一省有半合一人；四，察马理兰及底拉华，计二省合一人；五，察驾连北及费治弥亚之东，计一省有半合一人；六，察驾连南及磋治亚，计二省合一人；七，察建大基及典尼西、呵嘻呵，计三省合一人。凡七人，各自察其所属之省。（按：巡按察院七人，其分属之地，止十有八省。他如亚喇罢麻、累斯安、美士细比、美苏理、伊理奈、引底安、美是千、新约基之北、边西耳文之西、费治弥亚之西等地，则以地浮于人，其事甚简，可以巡抚察院兼理之，不复隶于七人也。又按：二十六省中，惟驾连分南北省，今所称新约基南北者，就其地之偏界言，非别为省也，馀可类推。）又分置巡抚察院者署三十有三所，所设一人，凡三十三人。巡按、巡抚听断不公，许民诣京察院、巡按察院再控而审正之。京察院不公，则统领可正定之。巡按察院每听狱，必以一京察院为之监督，否则不成信谳。事稍重大，则监以京察二人。巡按察院一岁集审二次，巡抚则岁审四次。（按：《志略》称：“巡按七人，每年会审四次。”又云：“二次审判。”语自相矛盾，今更正。）猝遇要务，仍集，无定期。如巡按所属犯法，得随时自理之，不俟会集也。察官专司案牍，按制谳断。既事归审理，则不令与议国事；而会议国事者，亦不复能出兼审诘也。
　　又设律例院，无职官，惟延师教习律条，听民间子弟入院习读，期限三年，责以全通，过此则不复留，合国省凡数十所。（按：此国内通融之数，故不能以地定数也。）此国城自统领而下分设官师之大略也。
　　诸省亦各设首领一，副领一。其下会同议事者，曰议拟，无定员。又下，则择民有识者使与议，曰民选。或十馀人，或数十人，亦无定人。省设公堂，为首、副领及议拟、民选议事所。次为省察院，即京察院所分，得自谳其所分省之狱者。省所属为府，府有府主。府所属为州、为县，州有州主，县有县主。县所属为司，司有司官。各得自理其府，若州、县，若司之事。司之属有乡。府、州、县亦各设察院。在府者曰府察院，在州、县者曰州、县察院，并给以书役，其听断同省察院。如两造中有愚民不谙诉语，则以一识例文、通言语者代，自具词迄堂质，均许旁为剖诉，不以事非切己为嫌，惟讼者戚属避之，馀听自择。每届审期，必择其地衿耆先未知有此事者二十四人或半之，（多不越二十五人，少亦必得十一人。）就所见，以例权其曲直，所见合，则笔于爰书，呈察院，令先散出，而后察院采以定断焉。事小未控理者，则别设若干人，使预为随事处息，如中国之保甲然。
　　一县所设，自县官外，如掌收岁课者，必并责以周知其县一岁中生齿户口丁数，及田宅买卖。其总理数款者，将县内岁所出纳，旁及所议、所行事，详书册档。此外，复有分理借欠、窃盗、济贫等件者。省、府官各司其事，非所司者，亦必令知之，不为越俎。
　　济贫院之设，取民不能存活，又难藉助于宗亲戚故，与无招留工作者，则收养之，分以事业，以所得值入官，所遗子女亦延师教之。自省而府、州、县咸设焉。或捐于富者，或公为建置，皆董于官。
　　律例院无定数，省、府、州、县并如国城。其立学，广教法，由乡以达于国，各异其等差。乡设学一所，岁聘男妇之有学者为之师。其经费捐自富室。乡无富者，乃假于所隶省之官助之。无论男女，三、四岁胥令就学，分教以书算、地理、经史，女师则并教刺绣。惟县学馆延师经费，多资于学童所致束修。其建设，则或捐自官，或由衿耆得请而建，无定章也。省学馆，则或捐，或建以会项（设会而以其赀息建之）。而助成。于公馆设司事者数人，使定其条约，告同学者守之。别有大学馆，所业三：曰圣文，（圣文说详后）。曰医治，曰律例规条。计省学不下八、九十所，学延师五人，多者三十人。（按：折中计之，每省一、二所，三、四所不等，所延师，每所约略十人，受业者约二、三百人。今曰五人、三十人，举至少至多者言也。）复有圣文大学馆，合各省计三、四十所，馆延教圣文师四人。（受业者约七八十人。）又医治大学馆，所数略比圣文馆，师七人。（徒约数十人。）医馆师徒人数，与律例馆略相等。
　　监狱，省、府并设，各专官掌之。其狱中教囚徒者曰牧师。
　　大凡事必分隶于官，官必实任其事。非任事官，虽贤能众著，富有赀财者，概不得假以虚衔封赠。此省、府、州、县、司、乡额设官师之大略也。
