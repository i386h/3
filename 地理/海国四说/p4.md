<!-- { "loadSidebar": true } -->
　　琐罗门（一云拿单。）出于大辟继妻本鸟嘿亚之妇者，为三十五世。生罗被暗，（一云马大太。）为三十六世。罗被暗生亚庇亚，（一云买南。）为三十七世。亚庇亚生亚撒，（一云米利亚。）为三十八世。亚撒生耶河沙法，（一云以利亚金。）为三十九世。耶河沙法生约兰，（一云约南。）为四十世。约兰生鸟西亚，（一云约色弗。西国往往祖孙父子同名者，必有一号别之。耶稣父约色弗，固与祖同，即母马利亚，当其时亦多同之者。）为四十一世。鸟西亚生约淡。（一云犹大。）为四十二世。约淡生亚哈斯，（一云西面。）为四十三世。亚哈斯生希洗家，（一云利未。）为四十四世。希洗家生马拿西，（一云马达。）为四十五世。马拿西生哑们，（一云约琳。）为四十六世。哑们生约西亚，（一云以利以设。）为四十七世。约西亚生耶哥尼亚，（一云约西。）为四十八世，迁居巴别伦地。耶哥尼亚生撒拉帖，（一云耳。）为四十九世。撒拉帖生琐罗巴别，（一云耳摩但。）为五十世。琐罗巴别生亚庇欲，（一云歌三。）为五十一世。亚庇欲生以利亚金，（一云亚底。）为五十二世。以利亚金生亚槊，（一云麦基。）为五十三世。亚槊生撒督，一云尼哩。为五十四世。撒督生亚金，（一云撒拉帖。）为五十五世。亚金生以律，（一云琐罗巴别。）为五十六世。以律生以利亚萨，（一云哩撤。）为五十七世。以利亚萨生马但，（一云约亚拿。）为五十八世。马但生耶哥伯，（一云犹大。）为五十九世。耶哥伯生约色弗，（耶稣祖父名并与以撒之子及孙两世重同，不可解。约色弗一云若翰，一作若瑟。）是为六十世。
　　约色弗生耶稣，盖始生人类者亚坍之六十一世孙也。《路加福音》：（“约色弗后尚有西米，至约色弗凡十六世。”以《行论要略》传证之云：“自亚伯拉罕至耶稣四十二代。”则路加所增者无著矣。今据《马太福音。》）
　　自亚伯拉罕历十四世，为如大国之大辟王，在周武王时。（一云大辟王以周康王三年嗣位，由武王代纣之年，至康王三年，已阅四十八年矣。今姑各按各书叙之。此据《行论要略》。）又历十四世至耶哥尼亚，在周简王时。再历十四世而至耶稣，则为亚伯拉罕之四十二世孙也。（按《行论要略》称：“亚伯拉罕在夏芒王在位之年。”今由夏后芒元岁，推至周康王三年，已阅九百四十九年，即至武王十三年代商，亦九百又六年。而自康王三年，推至简王元年，止四百九十二年。是亚伯拉罕至大辟之十四世，其年几倍于大辟后至耶哥尼亚之十四世矣，即自周简王至汉哀帝二年耶稣生，中阅七百八十五年，是耶稣以上之十四世，亦视亚伯拉罕以下之十四世，长短相悬，动以数百年，情事亦不可解。）
　　（此言彼教之始。摩西、若翰实先之。）帝之爱亚伯拉罕也，实以诺厄裔久忘帝恩，而奉事菩萨，缘是择而取之与结约，（如大俗，每立契约奉事，从摩西者为《旧约》，耶稣者为《新约》，载之者，名其器曰约箱。）设为割损之礼，是为夏后芒在位之年。以地中海东隅距中国西向万有余里，后称如大，今为以至比多国者，赐亚氏后使居之，正当商汤祷旱时也。（按：自夏后芒元岁，推至商王汤二十有八祀以大旱祷桑林之年，相去凡二百五十四年，去亚伯拉罕之受天眷乃远甚。）
　　既而以至比多王虐遇其民，下令民弃所生男。有摩西者，亦亚氏裔，生有神容，三日弃诸河滨。一贵人见之，抚以为子。及长，每念其宗族既苦王虐，辄为兄弟手刃怨家，又以劝止争斗故，为斗者所斥辱，于是率民出其国。时亚氏子孙已六十万人矣。
　　摩西既出，则为旅于米田之地，生二子，居于旷野，凡四十年。商祖辛之十有四祀，（按《纪事录》云：“自开天地，至天与摩西在西乃山谕世《十诚》，时二千五百十四年。自摩西后至今三千三百三十五年。”书作于道光甲辰，逆推即祖辛时矣。）摩西在西乃山上，见雷电霹雳，烟焰满山，天神圣每瑟以帝命（诸书竟有云上帝亲临者。）谕以《十诫》，书于山後两石。其前四诫属天事者，为一石：一曰惟事天不可祀别神。二曰凡日、月、星及人、兽、昆虫、鳞介之像，皆不可造而拜之。三曰不可用真神圣名。四曰安息日以圣洁守之。前六日，真神造化天地海山，凡在其日内者可劳力工艺。惟第七日真神安息，不可作工。后六诫属人事者。别为一石：一曰孝敬父母。二曰毋杀人。三曰毋犯奸。四曰毋偷窃。五曰毋妄证。六曰毋贪想他人财物、妻子、屋宇、仆婢、牲口。
　　摩西既得此《十诫》，又自为《圣书》，以劝其国人。人皆守而信之，谓之“神天律例”，创造殿堂以祀上帝。堂有主其祀事者，前堂曰圣所，祭司守之；后堂曰至圣所，惟祭主乃得入。其下有书士，有长老。七日一聚拜，拜日即不事工作。取牛羊血调水，以红棉及牛藤草洒而书之，以示清净，谓之契约之血，（契约即亚伯拉罕所结之约以奉事者。）谓洒血则罪得赦也。又设教师，以所传天律教民。初入堂祀，必以水洁其额，曰领洗。其以油传胸者，曰基督，译言受圣油，惟立王与此用之。
　　民既咸信摩西，于是，逐去土番，设官如中国按察司者治其地，即后所名如大者是也。未几，民复事偶像，天乃罚之，逐有异族侵服其国。民惧而悔罪，自是复渐强盛。
　　迨周室初兴时，其王自背天律，招民怨，国遂乱，历三纪而后分国为二：曰以色耳以勒，曰如大，如大之名始此。两国人时自争战。简王时，为蛮族所胜，如大旧民移于外邦七十年，始复还故国。师士又得天预示：“救世主降生于亚氏。”时方与诸邻战。自周灵王迄汉元帝年，然后如大之王曰希罗得者，为罗马国所服属之。至哀帝元寿二年庚申而耶稣生。（按：诸书称哀帝二年，生耶稣于如德亚国。惟钱氏《景教考》云：“生当隋开皇之世。”与西人所撰《行论要略》云：“生汉孝成帝年”并异。此据《明史》。）
　　如大即耶稣时之犹太国也，亦谓之如德亚。耶稣生后数百年，并于亚拉比亚国，后西域土番据之，名土尔其，今则为以至比多国所据矣。地在亚细亚洲之西，亚非利加洲陆地之东北，长六百余里，广二百五十里，北极出地三十一度至三十三度半，东界亚拉比亚国，西濒地中海，南界以土买，北至王嫩山。中分三部：西曰加利利，所属有拿撒勒；北曰非尼基，所属有撒马利亚；南曰如氏亚城，曰耶路撒冷，大辟王所居也，所属有伯利恒。其东有约耳但河，入死海，北有加利利湖。耶稣所生，则伯利恒地也。
　　时《圣书》已盛行，而守《圣书》者复各以己意发挥为《圣录》，大抵言亚氏后必有受圣油为基督者。历时既久，传习遂分两教：一曰法利西教，一曰撒吐西教。于时，群喙杂起，论愈离奇。故自汉建始元年以来，如大人自以亚氏就衰，日延颈企足以望其族属之后，创祖业起而得受圣油，逐去敌人而兴其本国。盖《圣书》故预言，将有救世基督者出也。华言救者希比利，俗谓之耶稣，亦谓之基利斯督，或从省曰基督，即所云受油者。《圣经》特借此名救世者，谓如王之得位救民而解者相传，遂沿是而误，迨若翰生，而后知救世者在传教，不在得位也。
　　（此下自耶稣始生至死后诸迹，皆彼教语。）飒加利亚为若翰之父，娶以利撒革，（一云名意撒约尔。）司教殿堂，始终不倦。偶于拜日，天神伽伯烈示现，谓尔当生子为救世者之先驱，为之开路而确证焉。以利撒革闻即，不能与人语，未几，果生子，受割损礼后，始复能言。名其子曰若翰，译言有福宠仁慈也。耶稣之母曰马利亚，若亚敬之女也。娶妇曰亚纳，居拿撒勒，属加利利部。无子。止马利亚在室，许字五得王裔（即大辟王。）约色弗，待年未嫁。（一云天神默示许配若瑟。今据《行论要略》及马太等《福音》。又一作若色弗。）若翰母以利撒革，即马利亚侄女，（一云若翰母为马利亚中表姊。今据《行论要略》。）年长先嫁，孕若翰时年垂老矣。而马利亚方年十四，有天神嘉俾厄尔者报之：谓天主费略选尔为母，将以童身不感而孕。又告以以利撒革亦老得异妊，将来为尔子证明救世之迹。故马利亚闻，亟至飒加利亚家访之，会以利撒革孕若翰已六阅月，口不能言其故。其腹中儿则已知马利亚至，从胎跃动，声出自腹，言马利亚今已受胎，所产为救世天主，言已复向称贺。马利亚闻益自喜，留居三月，至若翰生乃还所居，从此渐觉怀有胎娠。
　　约色弗以聘妻未嫁而孕也，欲休之，旋梦如大神言，即娶马利亚以归。如大时已臣属罗马国，罗马王曰奥古士都，（一云奥斯多。）令所属国民，无论男女老幼，有侨寓别地者，皆还诣其本籍报名。约色弗本大辟王族，久迁加利利部，（一云尼亚利利。）拿撒勒地，至是偕其妇马利亚归耶路撒冷城，寓于旅邸，夜生耶稣。以客次无隙地，裹以常衣，置之马槽而乳之。生时众星交光，天神环卫，空中闻乐音，故夫妇亦伏而拜之。有牧童方守夜，见异光群起，遇天神示以故，相与迹至儿所，拜儿于槽，出语人以所见，于是喧传一境。如大王希罗得，（一云黑落得，译音异也。）性极猜忌。适有坚士三人至自东方，见王问曰：“闻有生为犹大国王者安在？吾等于东识其星应，今愿得一见也。”希罗得遽召耶路撒冷祭司与书士议，佥言《圣录》预载其事。复召三人询以星应期日，亟令往伯利恒验之。时生已八日，约色弗已偕妇子归行古割礼矣。生十有三日，三人以王命至，无导者，随星光遽止所居。入见儿，遽俯伏行礼，出所携黄金、乳香、弥腊（即没药也。一云苏今。）三品献之。（《四字经》云：“有三王来朝。”盖谓邻国酋长也。今据《马太福音》。）其夕，三人同梦神诫，使勿复返见希罗得，三人遂从他道去。
　　如大俗，自摩西后，凡初生男者献于天，以双鸽代之。生四十日，马利亚抱之入殿堂祭献。有耆年日西默及节妇曰亚纳者，为国人所敬礼，见耶稣至，触《古经》语，为赞颂不已。举国遂多传述其事者。
　　希罗得既怒三人之不返，又惧《古经》将验，谋杀之以绝其祸。天神以告马利亚，使避于厄日多国，（即麦西，亦称以至比多。）乃偕约色弗挈子出走。希罗得大索伯利恒，凡婴孩生二年者悉歼焉，而终不得耶稣所在。
　　厄日多旧俗惟事魔像。先是，有神曰日勒弥亚者，为谣语其众曰：“童女抱子，忽来至此。千万魔像，尽成粉齑。”及耶稣随父母至，众忆神谣，悉毁所奉魔像，而别画母抱子图供礼焉。
