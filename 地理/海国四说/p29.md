<!-- { "loadSidebar": true } -->
　　自毕波销行日广，他国并受其害，而英国遂独专其利焉。实则兰仑本不产是物也。波毕者，即罂粟花中卉本也，俗谓之鸦片，以吸烟于火曰鸦片烟。上者麻哈默哪，次麻尔洼、孟买、加尔吉达，皆东印度地所产。以官地听民栽种，而按征其地税，既而花开时征之，取液再征之，及制成、出口，又征之。凡四次征收，而地税较重。近岁旺者可四百万，花液逮出口可五百万员。（孟阿腊岁税九百六十八万四千余员，孟买百余万员，除留充经费外，归本国者三百万。北亚墨利加所属七部罗阿加那达，岁税八十万员，经费五十万。阿巴加那达，以修路、浚河故，亏至三、四百万。那洼士葛底阿，收四十七万，费五十三万四千三百有奇。组墨兰士埝，收三十四万，费十九万五千。纽方兰岛，收八万，费十三万五千。勃林士遏岛，收三万八千四百，费六万八千七百有奇。道光十四年，津贴两加那达文事费三万，武事百二十万六千。各部合计，文事费十万，武事七十万。按：合印度税已足千万。而孟阿腊仅居印度之一隅，乃云九百六十余万，其数见《澳门月报》，未免矛盾可疑矣。今以道光十九年出纳之数计之：所入共四千八百十二万八千棒，所出还欠及杂费四千九百九十八万八千，计是年实欠一万二千棒无着。二十年，所入四千七百八十四万二千棒，所出还揭二千九百四十三万九千，又杂费二百四十一万，官俸等千七百四十五万一千，合计所出凡四千九百三十万。除揭入文学馆用者百万，爱伦和尚用者二十六万，并已归入还揭项内，是年实欠十九万八千棒。二十一年，计还欠并利息三千一百八十七万七千棒，兵船军库一千六百八十八万，兵费十万，海上设官费七万五千，加那达地公费三十五万，又兵费用一十五万，所出计四千九百四十三万以上。据兰仑新闻纸云：二十年，甘文好司派员甘密底清查国库，其中虽多悬拟之费，然大要彼国入不少，而出尤多。以前后三年计之，皆入不敷出也。又与佛兰西争战，欠商民银四十二万四千百有四十一万有奇，息银万有六千九百二十七万，由兰仑银号给票按年支取。）每载以恪粒巴船箱二满，满六十七棒，棒十有二两，价自千三百鲁碑至五百。每船三百趸。始至尚少，天朝以为药材，与他物同征其税。后积渐而多，则售于澳门。迨奉禁约，澳夷之索费者奢，遂迁泊伶仃洋。趸船逐渐入内地，源源衔尾而至。船甫空而随实之。伶仃地届重洋，在老万山外，或夹杂于米石，或与他货并载，至必先运诸趸，而后诣守口台汛，验无禁物，给引水以入虎门如例，自道光二年始也。中国例，入市但许易货而出，其易银者禁。而波毕不入税课，于是私买者以纹银，岁出不赀。（闻壬寅前，计来者已三十三万余箱，箱五百圆，为数已多矣。）廷议禁之。饮差大臣驻粤，令私贩呈缴，颁新例以绝来源。以领事不能具结，则罢其市易。诸国闻罢市，大黄、茶叶不肯售，值大起。而所缴烟价及关税各有亏缺。缴烟事起，义律还报其国，未至而兰仑已先知之。甘文司官众皆惊动，银号息骤长，（长至六分。）贷于佛兰西银号者四百万棒，合省国银号以十万棒，支发茶值亦骤加。（按：茶自内地正税、洋行抽费、及沿海各税外，合以兰仑自税，已倍于买价，而运费在外。今再加二分，则翔贵甚矣。）继闻市易禁止，且闻有兵事，值复再长。积不肯售，黑绿者值如上茶。（是岁十一月，贩回兰仑者七万包，先售五万八千，存者万二千。）湖丝、大黄诸物，无不昂贵。而鸦片、棉花之存孟买者，计亏银六百万棒。盖与内地互市，岁得税不下千五百万，国用有资，故当公司未散，大班亦常虑及停市，辄积茶为两年之备。迨局散不复议及，而散商意主营运侔利，但求速售，无存蓄者。民俗嗜茶，而土不宜种植，惟印度阿山颇有出产。其臣尝请免试种之税，（道光十九年事。）所出少，而制法未善。（其年得茶百九十箱，所种者白毫五种，小种三种。其国茶师谓此茶中有烟气，味苦，有伤茶性，每株止值六、七先士而已。故欲得中国人往种之。近又欲于模定地试种。）大黄尤印度旦夕所必需，味一时周章。至是，乃募孟阿腊人为兵，仓皇至粤，入扰内河，求香港为市地。当事令给还夷欠。又去而分扰江、浙，奏奉恩旨：许以广州、福州、厦门、宁波、上海五口为市，而核裁从前关口陋规之不在则例者，遂就款。
　　闻时廓尔喀使请于驻藏大臣，自谓与里底所属地邻近受侮，今里底与京属构兵，愿率所部攻其属地。所称里底即英吉利，京属即广东，里底属地即指印度。驻藏大臣未之知也，爰以蛮触相争，天朝向不过问却之。而当时复有传闻。鄂罗斯遣其陪臣来天朝，请出兵由缅甸夹攻印度。使臣已自其国东藩属之比革尔地起程，由鞑鞑里入都者。后虽不果，而英吉利人已闻而畏之。盖廓尔喀介西藏、鄂罗斯之间，世与英吉利为仇，故乘其不能兼顾，欲以兵袭其印度。而鄂罗斯则更不能一日忘印度。先既连年血战，后又伺隙而谋之，皆将欲一伸其夙怨也。
　　所都兰墩城，在古之但西河畔。相传汉明帝时，海贼入河上，纵横劫掠，故择地建城，居而控制之，至今不改。王宫二，并在城外，谓环以城，则畏人示弱也。旧者在山后，方四里，朝贺于此。新者在山前，面河，方二里，则游幸处也。筑炮台山上，城在宫左，逾河距宫十五里外为医院。（官数十，就医日千计。）作运渠，（横六丈。）以为牵舟，自城以达于海。（岁修费征诸行旅。）居民富庶，每苦疠疫。元顺帝十五年，疫作，死至五万人。未几，国有党叛，其臣有袭封爵者，备兵出战，遂殉国难。明成化十九年，疫又作。逾三十年，再疫，死三万余人。天朝康熙三年，王以好色死，民随染疫死者数至十万。明年，遭火，焚毁民居万余间。道光二年，又灾。不数年，已建复如旧观。其富贵人家，皆起园囿，听民游玩，夜则道尽悬灯。王所居，亦听民及他国人随时入观无禁。穴墙为筒，以火贯之，使夜光如昼。皆兰墩城事也。城长三十里，围三之。土地平衍，宜麦、禾、果、豆之属。有山名间允，产黑铅最盛。听民自开采，而征其税。距近之地，左有那屯，右有加厘皮申村，并设炮台。二村皆滨海，以舟往来，盖要区也，兰墩去两村各百余里。由海口入百余里，为国中市镇，守以官者，曰论伦，匹于国城。有三桥曰三花，为轮激水，以次三日，遍于民居，无出汲者。
　　凡农器进口，免其税。其民能栽种可为靛料者，及开垦荒地者并奖之。种架非树者，亦按数奖励。（合两家种至六万株者，赏银八千员。四万五千株者，六千员。三万株者，四千员。出口时并免其税。）桂、茶、桑同例。椰视架非等有加。（每等加赏二千。）玉桂、丁香倍之。仍各听其就地开场。斗鸡不征税，种蔗同。
　　地狭，生齿繁孳，故务农少而经商多。所至如故乡，有终身不返者。每得荒壤，轧相率挈其妻孥而往，或由王指派移民以实其中。所得必力为开垦，用能渐次生聚。无论去国近远，虽万里不惮险阻。如亚非利加之大浪山，（即峡兀贺。说详前。彼以兵得力，此则徙民而开垦其空旷也。）所称狮虎丛生，土番蛮野者，亦以市船入中土、印度所必经，率其民人披荆斩棘，历千辛万苦，而辟其硗壤，肇端于道光初元，（先有令青城、灭价二人者，挈众初抵其地，为开垦之始。）今已积成村落矣。他如澳大利亚洲，（即西人所称天下第五洲者。）即墨瓦蜡尼加洲，自古不通人迹之处，兽蹄鸟爪，地野人稀，无君长、城郭、宫室、伦理者，亦听民驾舶徙家于洲之东、南、西三方。凡愿迁者，官资其费，而经其界焉。
　　先是国中诸河不能直达海港，后疏浚厄兰特冷河九十里，历士河百二十里，又浚依尔力斯靡耶河、厄兰精河、厄兰王尼河，于是货运始便。所属斯葛兰五河：曰大腊，出边罗冕山，迳付利刺阿港入海。曰海坷来底，曰度稔，并出揽绯里斯社，一迳腊纳社，一迳麻邑入海。曰底，出和化，至拔社入海。其支曰泗比，分于拔社，绕曼付社入海。爱伦三河：曰麻罗，出领塞，迳瓦达贺港入海。曰杉冷，出阿兰山。曰摩目，受湖水来汇，迳利墨里港入海。北亚墨利加河凡十有七：曰鲜罗伦士，曰荷多洼，并长千有余里。曰萨归尼，曰额列，曰先毛里斯，曰马挞瓦斯，曰特连，曰玷士、曰敖西，曰里治流，曰佛兰西士，曰特召里，曰先闰里士底，曰俄支，曰比地千底阿，曰苏比耶加底，曰洼里步尔。此凡十五河者，各有所注，而均不逮鲜、荷两河源流之远。湖七，界合省国者曰苏比里阿，周三万五千丈。曰伊里，曰休伦。在七部内者曰安达厘荷，曰召特里，曰深戈，曰额兰。印度三河：曰安治士，（即恒河。）出谦麻那压山。曰希腊特河，出阿山，并迳孟阿腊入海。曰兴都士，（即新地河。）出西藏，迳数千里至达岱入海。温都斯坦之西有巨泽，围数千里，泽中有山曰索各里麻腊达喇斯，高入云际。
　　欧罗巴洲诸国，大率世为姻好，能各通其有无。男三十，女二十，临时议婚，不预聘。届期于教主庙，会亲族、僧各与，以二烛使男女互易而熄之，听经毕而归。居恒男受女制。生子甫成立，即分以家业，使自治生。故配合多以财产较，析产必均于女。嫁则婿受其赀。止夫妇居室，无妾媵，违者流之。女恒赘男，亡则他赘。宫女得子亦归诸其郡，而不得称嫔，御子亦不得有庶母。无奴婢。十五以上，则供役于王，六十乃止。男妇各雇一人司爨，多者及雇他国者赋之。盖守耶稣教，妇女皆与人往还如朋友。
　　诸国并以耶稣汉哀帝庚申始生之年为其国之始年，计越千八百有余年矣。自耶稣始知以三百五十五日为年，不知闰，故不以月系年。岁以冬至后三日为冬节，后十日为岁首。月有三十一日。
