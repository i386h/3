<!-- { "loadSidebar": true } -->
　　当乾隆、嘉庆间，佛兰西自恃强力，欲服诸国，而英吉利屡与抗衡。时英吉利王已老病，将使其长子代理国事。先是，佛兰西故王以兵取弥尔尼壬，（与荷兰同地异国者。）遂侵及荷兰，据其好司阿兰治地。英吉利与俄罗斯合兵谋复之，不胜。时佛兰西内乱已十有馀年矣。军帅那波利稔（《图志》作那玻里云，同是一人而译殊也。）者，善用兵，尝攻服以比多国，又攻印度，颇得部下心。以功为故王所忌，惧祸及，领所部航海至以比多旷野，（即麦西今伊楫国。）将图开垦，土人拒败之。英吉利出兵船十四艘，使尼理逊将以助之，沿地中海遇于以比多之泥禄河滨，轮船拒战，士多受伤，尼理逊亦中于炮，伤颇甚。医者遽舍所治兵亟来视之。尼理逊令以次受治，军心益踊跃。适佛兰西船自失火毁药，战暂止，以小舟渡救之。已复合战，佛兰西败，死伤五千馀人，英军死者五之一。那波利稔旋为其党拥戴，杀故王而自立。邻近诸国声罪讨之。那波利稔出奇兵，绕山道袭其后，咸惊溃。旋以重兵握港口，禁绝商旅出入，以困英人。英人虑其乘势来逼，亦以兵船困诸海口。再三合战，焚其军舰，佛兰西惧，遂结俄罗斯，募兵号五十万，万给饷六万，聚攻英军，卒议和而散。佛兰西再结吕宋舟师至，亦为英人拒败。时吕宋王子悖逆不道，那波利稔召其父子，因遂执之而自立其弟。吕宋不附，招英吉利人戍其疆，英商之聚岩士达揽者，（佛市埠。）为其守港兵所拒不得入市。盖嘉庆初事也。
　　既而佛兰西以兵力降吕宋，复乘胜侵耶马尼、（即阿里曼，今分廿四国。）鄂罗斯诸国。十八年，诸国合兵逐那波利稔于小屿，别立故王亲支而去。那波利稔乘兵退，骤以残旅返国，逐诸国所立王。英吉利闻，复与普鲁社（即破路斯国。）连兵击走之，禁诸荒僻。故王子之妻，又招国人助己而自主国事，未几旋亦被获。乱数月，卒如和议。（按：嘉庆元年，英吉利国贡表称：“与佛兰西前已修和。因和之后伊国强横，今复与战争，于海口设立重兵，显有歹意。恐被伊国占夺，无奈亦设兵防守，围住伊不能出口。该国内已乱了十三年，老王为人甚好，竟被伊国人弑害。今伊国有一人做了国长，存心无道。”云云。又，二十一年入贡前，夷官先至粤呈其国相禀件称：“国王年老，事务交长太子掌管。一向与佛兰西战争，无时止息。今因将佛兰西假王般哪哔地捉获，另立旧王亲人，各国俱安静无事。”云云。时督部询据夷官覆称：“该国太子摄政已有四年”，则雅治退位当在嘉庆十七、八年间。而佛兰西内乱，当在乾隆之四十六、七年间矣。贡表所云篡国者，虽未明指其名字，而以夷禀按之，当是般哪哔地矣。然《图志》称为那波利稔。而《统纪传》又以为那波里云。两书情事既小异大同，而译音尤为相近，为人同名异无疑。即夷禀所云捉获另立事亦相符，仍为一人可知矣。）
　　久之，欧塞特厘乃取荷、弥二国合而为一，更其名曰弥达兰。道光十年（西国千八百三十年。）两地自生战衅，邻国并起而和之，仍令按分为二。推斯哥麦王子名厘阿波尔者，为弥尔尼王国主，英吉利实与议焉。嘉庆二年，（西国千七百九十八年。）领墨虑英吉利见侵，先以舟师聚泊所都港内，英军亦乘船炮击之，领墨力战，会英船柁坏，遽退。七年，佛兰西密结领墨合攻英地，英人夺其巡船，沿领墨围其都，王子驱其舟二十有三出，议和而罢。十二年，（西国千八百有七年。）佛兰西王曰摩那巴底者，与布路亚（即西洋，今澳门之祖家。）有隙，使其臣禹诺领兵袭之。布路亚猝不及防，弃所都义斯门，走保于摩那洛尔。英国闻之，出兵拒退佛兰西，复所失故都，别立其王子，于所保部落留兵帅，助其训练。自是，荷兰诸国畏其强悍，推为盟主，以时通聘问，数年一至其国，以申盟约，辄宴饮累月而后散。惟米利坚不相下。
　　英吉利亦自以为势在诸国上，凡他国有故者，必出兵助之。吕宋内乱，无子，宜立女。故王之妇以女幼代权之。国人不与，弟遂乘间起兵争，民被祸甚惨。英吉利助拒之，终不能胜。道光十三年，土耳叽国为以比多攻败，求救于鄂罗斯。鄂罗斯欲遂乘胜逐土耳叽，英吉利与佛兰西不许。鄂罗斯乃以兵卫土耳叽国城，拒以比多。于是，英吉利、佛兰西两国相约，各以战舰巡地中海为之声援。（土尔叽，即都鲁机，南北二国，皆滨临地中海。）且以兵胁以比多，使连和。未几，英吉利以事至土耳叽，使臣之属官为经历者，方挟前功为土耳叽权臣所辱，遽囚之。英吉利人商是地者，归请雪其耻。会土耳叽王亦畏悔，自黜其臣以谢，事遂已。荷兰与帕理治国互相仇杀，即和而彼此含恨不释。英吉利与佛兰西力禁之，使终守和约，不得再起争衅。两国畏而听之。
　　方英吉利之窥印度也，实虑鄂罗斯强而逼，必与之争。然是时，鄂罗斯方构兵于西北之普鲁社，未暇南顾也。当大兵底定西域，温都斯坦尚与巴达克山互相攻拒，旋并于爱乌罕。而鄂罗斯兵力自黄海攻服黑海各部，复沿加士比俺海（即里海，亦名死海。）日事南侵。故英吉利得并力吞温都斯坦，复溯印度而北。自是，凡夹印度河及南洋之城廓回国，半属于英吉利，凡近里海之游牧回部号鞑鞑里者，皆属于鄂罗斯矣。两国新界既近，而中隔回国尚数百里，彼此犹未得联接也。道光十八年，温都斯坦之北，有阿付颜尼部与沙苏野部战。沙苏野败，求援于英吉利。始英吉利既得印度，即驻兵防守，遂于明年七月，使副兵头曰沙机尼者，悉起孟阿腊、孟买、温都斯坦三部兵，将之以出。沙苏野酋亦自率所部兵为向导。时阿付颜尼酋自居加模尔城，别使其子以兵三千五百守牙尼士城。城坚而险，外复增设濠墙，严守御。又使其长子以兵数千守加布尔城。英吉利军先阵于近郊诱战，不肯出，乃分三路进逼之。一炮以马背负者曰马炮军，二以驼背负者曰骆驼炮军，三以人运者曰步炮军，迫城而营，而以仰发飞堕之炮曰天炮者，坠弹城中如雨。又分军扼加布尔援兵来路。阿付颜尼酋长子领千五百骑、步兵三千，由所守加布尔城赴援，夹攻后路，寻被沙苏野兵击却。次日，乃会众各营，专力攻城，更番而进。守者亦婴城鏖战，卒破于天炮，相率溃遁。历两日夜，城始拔，获其次子。仍两路并进攻加布尔城。阿付颜尼酋同长子率其众万三千人，退保格麻关。军士怯敌，无斗志，遂弃国走保麻缅。英吉利因得尽据二城。令沙苏野酋自返其国，议留本国兵及温都斯坦旧防兵，同新得阿付颜尼降卒协守之。阿付颜尼酋既遁麻缅，亟使人乞救于鄂罗斯。鄂罗斯兵官之守鞑鞑里者，久垂涎南印度富腴，苦为回部所隔，不得逞。使至，知各部内乱，顿触所欲，乃定谋从巴社入。已至其东部落希腊地，与巴社人立约，欲恢复阿付颜尼旧部，以直取印度。巴社者，回回之祖家，粤人称之曰白头番，亦即入市天朝之港脚也，船用英吉利旗号，称属地，故告急于英吉利。时兵头为律屋兰，出兵助之，且拒且守。鄂罗斯诈为查收逃奴，袭破游牧回之近阿付颜尼曰机洼、曰大哈腊二部，进据沙苏野所属衮都斯、麻尔格、模特散三部落之在兴都哥士山北者，兵力锐甚。英吉利将曰沙阿力山，偕马约里治据险力拒，乃驻兵荷萨士河与英吉利中印度接界。由是二国边境，仅中隔兴都哥士山、阿沙两部，皆在山南，机木两部在山北。境界愈逼，仇衅愈深，战争无有止息。而鄂罗斯人复日习印度中之文字、语言，又多购木哈腊人，与立约，备向导，欲随时取阿付颜尼，以窥伺印度。故英吉利常屯兵阿付颜尼界备之。议还阿酋于所居加模尔城故地，以消外衅，且藉为前蔽。又议乘势逼兴都哥士山，取沙苏野所失之三部落。盖英吉利得印度后，与鄂罗斯交恶构兵，未尝少息如此。
　　●卷四
　　英国税皆资于市，货多故税亦日蕃，国用咸出于是。初，但以土产之物售于印度，还至天朝而已。近年则自西海达于南海，凡他国市舶经行之地，必设市埠，易出天朝茶叶、丝斤、大黄，辄转贩诸埠。埠各征税，出入均有例额。航舶四出，懋迁流徙，岁羡悉归公，而支发亦因以浩繁。
