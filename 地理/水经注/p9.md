<!-- { "loadSidebar": true } -->
域谷水东启荒原，西历长溪，西南入于河。河水又南，合孔溪口，水出孔山南，历溪西流注于河。孔山之上，有穴如车轮，三所。东西相当，相去各二丈许，南北直通，故谓之孔山也。山在蒲城西南三十余里。河水又右会区水。《山海经?西次四经》之首曰阴山。西北二百七十里曰申山。其上多谷柞，其下多杻橿，其阳多金玉。区水出焉，而东流注于河。世谓之清水。东流入上郡长城，迳老人山下，又东北流，至老人谷，傍水北出，极溪便得水源。清水又东，得龙尾水口。水出北地，神泉鄣北山龙尾溪，东北流，注清水。又东，会三湖水，水出南山三湖谷，东北流入清水。清水又东，迳高奴县，合丰林水，《地理志》谓之洧水也。故言：高奴县有洧水，肥可{难灬}。水上有肥，可接取用之。《博物志》称酒泉延寿县南山出泉水，大如筥，注地为沟，水有肥如肉汁，取著器中，始黄后黑，如不凝膏，然之极明，与膏无异。膏车及水碓釭，甚佳，彼方人谓之石漆。水肥亦所在有之，非止高奴县洧水也。项羽以封董翳为翟王，居之，三秦，此其一也。汉高祖破以县之，王莽之利平矣，民俗语讹，谓之高楼城也。丰林川长津泻注，北流会清水。清水又南，奚谷水注之。水西出奚川，东南流入清水，又东，注于河。河水又南，蒲川水出石楼山，南迳蒲城东，即重耳所奔之处也。
又南历蒲子县故城西。今大魏之汾州治。徐广《晋纪》称：刘渊自离石，南移蒲子者也。阚骃曰：蒲城在西北，汉武帝置。其水南出，得黄卢水口，东出，历蒲子城南，东北入谷，极溪便水之源也。又南，合紫川水，水出东北紫川谷。西南合江水，江水出江谷，西北入紫水。紫水又西北，入蒲水，蒲水又西南，入于河。
河水又南，黑水水出定阳县西山，二源奇发，同泻一壑。东南流，迳其县北，又东南流，右合定水，俗谓之白水也。水西出其县南山定水谷，东迳定阳县故城南，应劭曰：县在定水之阳也。定水又东，注于黑水，乱流东南，入于河。
卷四
○河水四
△又南，过河东北屈县西。
河水南迳北屈县故城西。北十里有风山，上有穴如轮，风气萧瑟，习常不止。
当其冲飘也，而略无生草，盖常不定，众风之门故也。风山西四十里，河水南出，孟门山与龙门山相对。《山海经》曰：孟门之山，其上多苍玉、多金。其下多黄垩、涅石。《尸子》曰：龙门未辟，吕梁未凿，河出孟门之上，大溢逆流，无有邱陵高阜灭之，名曰洪水。大禹疏通，谓之孟门。故《穆天子传》曰：北登盟门，九河之隥。孟门即龙门之上口也。实为河之巨阸，兼孟门津之名矣。此石经始禹凿，河中漱广，夹岸崇深，倾崖返捍，巨石临危，若坠复倚。古之人有言，水非石凿而能入石，信哉！其中水流交冲，素气云浮，往来遥观者，常若雾露沾人，窥深悸魄。其水尚崩浪万寻，悬流千丈，浑洪赑怒，鼓若山腾，濬波颓叠，迄于下口。方知《慎子》，下龙门，流浮竹，非驷马之追也。又有燕完水注之，异源合舍，西流注河。河水又南得鲤鱼涧，历涧东入，穷溪首便其源也。《尔雅》曰：鳣，鲔也。出巩穴，三月则上渡龙门，得渡为龙矣，否则点额而还。非夫往还之会，何能便有兹称乎？河水又南，羊求水入焉。水东出羊求川，西迳北屈县故城南，城即夷吾所奔邑也。王莽之朕北也。《汲郡古文》曰：翟章救郑，次于南屈。应劭曰：有南故加北。《国语》：二五言于献公曰，蒲与二屈，君之疆也。
其水西流注于河。河水又南为采桑津。《春秋?僖公八年》：晋里克败狄于采桑，是也。赤水出西北罢谷，东流谓之赤石川，东入于河。河水又南合蒲水，西则两源并发，俱导一山，出西河阴山县，王莽之山宁也。阴山东麓南水，东北与长松水合，水出西丹阳山东，东北流左入蒲水。蒲水又东北与北溪会，同为一川，东北注河。河水又南，丹水西南出丹阳山。东北迳冶官东，俗谓之丹阳城，城之左右犹有遗铜矣。其水东北会白水口，水出丹山东而西北注之。丹水又东北入河。
河水又南，黑水西出丹山东，而东北入于河。河水又南至崿谷，傍谷东北穷涧，水源所导也。西南流注于河。河水又南，洛水自猎山枝分东派，东南注于河。昔魏文侯筑馆洛阴，指谓是水也。

△又南过皮氏县西。
皮氏县，王莽之延平也。故城在龙门东南，不得延迳皮氏，方届龙门也。

△又南出龙门口，汾水从东来注之。
昔者，大禹导河积石，疏决梁山，谓斯处也，即《经》所谓龙门矣。《魏土地记》曰：梁山北有龙门山，大禹所凿，通孟津河口，广八十步。岩际镌迹，遗功尚存。岸上并有庙祠，祠前有石碑三所：二碑文字紊灭，不可复识，一碑是太和中立。《竹书纪年》：晋昭公元年，河赤于龙门三里。梁惠成王四年，河水赤于龙门三日。京房《易妖占》曰：河水赤，下民恨。河水又南右合畅谷水。水自溪东南流，迳夏阳县西北，东南注于河。河水又南迳梁山原东。原自山东南出至河，晋之望也。在冯翊夏阳县之西，临于河上。山崩壅河，三日不流。晋侯以问伯宗，即是处也。《春秋谷梁传》曰：成公五年，梁山崩，遏河水三日不流。召伯尊。遇辇者，不避，使车右鞭之。辇者曰：所以鞭我者，其取道远矣。伯尊因问之。辇者曰：君亲素缟，率群臣哭之，斯流矣。如其言而河流。河水又南，崌谷水注之。水出县西北梁山，东南流，横溪水注之。水出三累山，其山层密三成，故俗以三累名山。按《尔雅》，山三成为昆仑邱，斯山岂亦昆仑邱乎？山下水际有二石室，盖隐者之故居矣。细水东流，注于崌谷。侧溪山南有石室，西面有两石室，北面有二石室，皆因阿结牖，连扃接闼，所谓石室相距也。东厢石上，犹传杵臼之迹。庭中亦有旧宇处，尚仿佛前基。北坎室上有微涓石溜，丰周瓢饮，似是栖游隐学之所。昔子夏教授西河，疑即此也，而无以辨之。溪水又东南，迳夏阳县故城北，故少梁也，秦惠文王十一年，更从今名矣。王莽之冀亭也。其水东南流注于河。昔韩信之袭魏王豹也，以木罂自此渡。河水又南，右合陶渠水。水出西北梁山，东南流，迳汉阳太守殷济精庐南。俗谓之子夏庙。陶水又南迳高门南，盖层阜堕缺，故流高门之称矣。又东南迳华池南，池方三百六十步，在夏阳城西北四里许。故《司马迁碑》文云：高门华池，在兹夏阳。今高门东去华池三里。溪水又东南迳夏阳县故城南。服虔曰：夏阳，虢邑也，在大阳东三十里。又历高阳宫北。又东南迳司马子长墓北。墓前有庙，庙前有碑。永嘉四年，汉阳太守殷济瞻仰遗文，大其功德，遂建石室，立碑树桓。《太史公自叙》曰：迁生于龙门，是其坟墟所在矣。溪水东南流入河。昔魏武侯与吴起浮河而下，美河山之固，即于此也。河水又南，徐水注之。水出西北梁山，东南流迳汉武帝登仙宫东。东南流绝疆梁原，迳刘仲城北。是汉祖兄刘仲之封邑也，故徐广《史记音义》曰：郃阳，国名也。高祖八年，侯刘仲是也。其水东南迳子夏陵北，东入河。河水又南，迳子夏石室东。南北有二石室，临侧河崖，即子夏庙室也。

△又南过汾阴县西。
河水东际汾阴脽，县古城在脽侧。汉高帝六年，封周昌为侯国。《魏土地记》曰：河东郡北八十里有汾阴城，北去汾水三里。城西北隅曰脽邱，上有后土祠。《封禅书》曰：元鼎四年，始立后土祠于汾阴脽邱是也。又有万岁宫，汉宣帝神爵元年，幸万岁宫，东济大河，而神鱼舞河矣。昔赵简子沈栾激于此，曰：吾好声色，而是子致之；吾好士，六年不进一人；是长吾过而绌吾善。君子以为能谴矣。河水又迳郃阳城东，周威烈王之十八年，魏文侯伐秦，至郑，还筑雒阴、郃阳，即此城也。故有莘邑矣，为太姒之国。《诗》云：在郃之阳，在渭之涘。又曰：缵女维莘，长子维行。谓此也。城北有瀵水，南去二水各数里。其水东迳其城内，东入于河。又于城内侧中，有瀵水，东南出城，注于河。城南又有瀵水，东流注于河，水南犹有文母庙，庙前有碑，去城一十五里，水即郃水也。
县取名焉。故应劭曰：在郃水之阳也。河水又南，瀵水入焉。水出汾阴县南四十里，西去河三里。平地开源，濆泉上涌，大几如轮，深则不测，俗呼之为瀵魁。
古人壅其流以为陂水，种稻，东西二百步，南北一百余步，与郃阳瀵水夹河。河中渚上，又有一瀵水，皆潜相通，故吕忱曰：《尔雅》，异出同流为瀵水。其水西南流历蒲坂西，西流注于河。河水又南迳陶城西。舜陶河滨。皇甫士安以为定陶，不在此也。然陶城在蒲坂城北，城即舜所都也，南去历山不远，或耕或陶，所在则可，何必定陶方得为陶也？舜之陶也，斯或一焉。孟津有陶河之称，盖从此始之。南对蒲津关。汲冢《竹书纪年》：魏襄王七年，秦王来见于薄坂关。四月，越王使公师隅来献乘舟始罔及舟三百、箭五百万，犀角、象齿焉。

△又南过蒲坂县西。
《地理志》曰：县故蒲也。王莽更名蒲城。应劭曰：秦始皇东巡，见有长坂，故加坂也。孟康曰：晋文公以赂秦，秦人还蒲于魏，魏人喜曰：蒲反矣，故曰蒲反也。薛瓒注《汉书》曰：《秦世家》以垣为蒲反，然则本非蒲也。皇甫谧曰：舜所都也。或言蒲坂，或言平阳，及潘者也。今城中有舜庙。魏秦州刺史治，太和迁都，罢州，置河东郡。郡多流杂，谓之徙民。民有姓刘名堕者，宿擅工酿，采挹河流，酝成芳酎，悬食同枯枝之年，排于桑落之辰，故酒得其名矣。然香醑之色，清白若滫浆焉。别调氛氲，不与佗同。蘭薰麝越，自成馨逸。方土之贡选，最佳酌矣。自王公庶友，牵拂相招者，每云：索郎有顾，思同旅语。索郎，反语为桑落也。更为籍徵之隽句，中书之英谈。郡南有历山，谓之历观，舜所耕处也。有舜井。妫、汭二水出焉。南曰妫水，北曰汭水。西迳历山下，上有舜庙。
周处《风土记》曰：旧说，舜葬上虞。又记云：耕于历山，而始宁、剡二县界上，舜所耕田于山下，多柞树，吴越之间名柞为枥，故曰历山。余案：周处此《志》为不近情，传疑则可，证实非矣。安可假木异名，附山殊称，强引大舜，即比宁壤。更为失志记之本体，差实录之常经矣。历山妫汭言是，则安于彼乖矣。《尚书》所谓釐降二女于妫汭也。孔安国曰：居妫水之内。王肃曰：妫汭，虞地名。
