<!-- { "loadSidebar": true } -->
阆水出阆阳县，而东迳其县南，又东注汉水。昔刘璋之攻霍峻于葭萌也，自此水上。张达、范强害张飞于此县。汉水又东南，得东水口，水出巴岭，南历獠中，谓之东游水。李寿之时，獠自牂柯北入，所在诸郡，布满山谷。其水西南，迳宋熙郡东，又东南迳平城东，又东南，迳巴西郡东，又东入汉水。汉水又东，与濩溪水合，水出獠中，世亦谓之为清水也。东南流，注汉水。汉水又东南，迳宕渠县西，又东南，合宕渠水，水西北出南郑县巴岭，与盘余水同源派注，南流，谓之北水，东南流，与难水合，水出东北小巴山，西南注之。又东南流，迳宕渠县，谓之宕渠水，又东南，入于汉。

△又东南过江州县东，南入于江。
涪水注之。庚仲雍所谓涪内水者也。

△丹水出京兆上洛县西北冢领山，一名高猪山也。丹水东南流，与清池水合，水源东北出清池山，西南流，入于丹水。

△东南过其县南。
县故属京兆，晋分为郡。《地道记》曰：郡在洛上，故以为名。《竹书纪年》，晋烈公三年，楚人伐我南鄙，至于上洛。楚水注之，水源出上洛县西南楚山，昔四皓隐于楚山，即此山也。其水两源，合舍于四皓庙东，又东迳高车领南，翼带众流，北转入丹水，领上有四皓庙。丹水自苍野，又东历兔和山，即春秋所谓左师军于兔和，右师军于苍野者也。

△又东南过商县南，又东南至于丹水县，入于均。
契始封商。《鲁连子》曰：在太华之阳。皇甫谧、阚骃并以为上洛商县也。
殷商之名，起于此矣。丹水自商县东南流注，历少习，出武关。应劭曰：秦之南关也，通南阳郡。《春秋左传?哀公四年》，楚左司马使谓阴地之命大夫士蔑曰：晋、楚之盟，好恶同之，不然，将通于少习以听命者也。京相璠曰：楚通上洛阨道也。汉祖下析、郦，攻武关。文颖曰：武关在析县西一百七十里，宏农界也。丹水又东南流入臼口，历其戍下。又东南，析水出析县西北，宏农卢氏县大蒿山。南流迳修阳县故城北，县即析之北乡也。又东入析县，流结成潭，谓之龙渊，清深神异。耆旧传云：汉祖入关，迳观是潭，其下若有府舍焉。事既非恒，难以详矣。其水又东迳其县故城北，盖《春秋》之白羽也。《左传?昭公十八年》，楚使王子胜迁许于析，是也。郭仲产云：相承言此城汉高所筑，非也。馀按《史记》楚襄王元年，秦出武关，斩众五万，取析一十五城。汉祖入关，亦言下析、郦，非无城之言，修之则可矣。析水又历其县东，王莽更名县为古亭也。而南流入丹水县，注于丹水，故丹水会均，有析口之称。丹水又东南，迳一故城南，名曰三户城。昔汉祖入关，王陵起兵丹水，以归汉祖，此城，疑陵所筑也。丹水又迳丹水县故城西南，县有密阳乡，古商密之地，昔楚申息之师所戍也，《春秋》之三户矣。杜预曰：县北有三户亭。《竹书纪年》曰：壬寅，孙何侵楚入三户郛者是也。水出丹鱼，先夏至十日夜，伺之，鱼浮水侧，赤光上照如火，纲而取之，割其血以涂足，可以步行水上，长居渊中。丹水东南流，至其县南。黄水北出予山黄谷，南迳丹水县，南注于丹水。黄水北有墨山，山石悉黑，缋彩奋发，黝焉若墨，故谓之墨山。今河南新安县有石墨山，斯其类也。丹水南有丹崖山，山悉赪壁霞举，若红云秀天，二岫更为殊观矣。丹水又南，迳南乡县故城东北。汉建安中，割南阳右壤为南乡郡。逮晋封宣帝孙畅为顺阳王，因立为顺阳郡。而南乡为县，旧治酂城。永嘉中，丹水浸没，至永和中，徙治南乡故城。城南门外，旧有郡社柏树，大三十围。萧欣为郡，伐之，言有大蛇从树腹中坠下，大数围，长三丈，群小蛇数十，随入南山，声如风雨。伐树之前，见梦于欣，欣不以厝意，及伐之，更少日，果死。丹水又东，迳南乡县北。兴宁末，太守王靡之改筑今城。
城北半据在水中，左右夹涧深长。及春夏水涨，望若孤洲矣。城前有晋顺阳太守丁穆碑，郡民范甯立之。丹水迳流两县之间，历於中之北，所谓商於者也。故张仪说楚绝齐，许以商於之地六百里。谓以此矣。《吕氏春秋》曰：尧有丹水之战，以服南蛮。即此水也。又南合均水，谓之析口。
卷二十一
○汝水
△汝水出河南梁县勉乡西天息山。
《地理志》曰：出高陵山，即猛山也。亦言出南阳鲁阳县之大盂山，又言：出弘农卢氏县还归山，《博物志》曰：汝出燕泉山，并异名也。余以永平中，蒙除鲁阳太守，会上台下，列山川图，以方志参差，遂令寻其源流。此等既非学徒，难以取悉，既在迳见，不容不述。今汝水西出鲁阳县之大盂山黄柏谷，严鄣深高，山岫邃密，石径崎岖，人迹裁交，西即卢氏界也。其水东北流，迳太和城西，又东流迳其城北。左右深松列植，筠柏交荫，尹公度之所栖神处也。又东届尧山西领下，水流两分，一水东迳尧山南，为滍水也，即《经》所言滍水出尧山矣。一水东北出为汝水，历蒙柏谷，左右岫壑争深，山阜竞高，夹水层松茂柏，倾山荫渚，故世人以名也。津流不已，北历长白沙口，狐白溪水注之。夹岸沙涨若雪，因以取名。其水南出狐白川，北流注汝水，又东北趣狼皋山者也。

△东南过其县北。
汝水自狼皋山东出峡，谓之汝厄也。东历麻解城北，故鄤乡城也，谓之蛮中。《左传》所谓单浮馀围蛮氏，蛮氏溃者也。杜预曰：城在河南新城县之东南，伊洛之戎，陆浑蛮氏城也。俗以为麻解城，非也，盖蛮、麻读声近故也。
汝水又迳周平城南。京相璠曰：霍阳山在周平城东南者也。
汝水又东，与三屯谷水合，水出南山，北流，迳石碣东。柱侧刊云河南界。
又有一碣，题言洛阳南界。碑柱相对，既无年月，竟不知何代所表也。其水又北流，注于汝水。
汝水又东与广成泽水合，水出狼皋山北泽中。安帝永初元年，以广成游猎地假与贫民。元初二年，邓太后临朝，邓骘兄弟辅政。世士以为文德可兴，武功宜废，寝蒐狩之礼，息战阵之法。于时，马融以文武之道，圣贤不坠，五材之用，无或可废，作《广成颂》云：大汉之初基也，揆厥灵囿，营于南郊。右矕三涂，左枕嵩狱，面据衡阴，背箕王屋，浸以波、溠，演以荥、洛。金山、石林，殷起乎其中。神泉侧出，丹水、涅池。怪石浮磬，燿焜于其陂。桓帝延熹元年，校猎广成，遂幸函谷关。其水自泽东南流，迳温泉南，与温泉水合。温水数源，扬波于川左，泉上，华宇连荫，茨甍交拒，方塘石沼，错落其间，颐道者多归之。
其水东南流，注广成泽水。泽水又东南入于汝水。汝水又东，得鲁水口。水上承阳人城东鲁公陂。城，古梁之阳人聚也，秦灭东周，徒其君于此。陂水东南流，合于涧水，水出北山，南流注之，又乱流，注于汝水。汝水之右，有霍阳聚。汝水迳其北，东合霍阳山水，水出南山，杜预曰：河南梁县有霍山者也。其水东北流，迳霍阳聚东，世谓之华浮城，非也。《春秋左传?哀公四年》，楚侵梁及霍。
服虔曰：梁、霍，周南鄙也。建武二年，世祖遣征虏将军祭遵攻蛮中山贼张满，时，厌新、柏华馀贼合，攻得霍阳聚，即此。水又迳梁城西。按《春秋》，周小邑也，于战国为南梁矣。故《经》云，汝水迳其县北，俗谓之治城，非也，以北有注城故也。今置治城县，治霍阳山。水又东北流，注于汝水。
汝水又左合三里水，水北出梁县西北，而东南流，迳其县故城西，故{单心}狐聚也。《地理志》云：秦灭西周，徙其君于此，因乃县之。杜预曰：河南县西南有梁城，即是县也。水又东南，迳注城南。司马彪曰：河南梁县有注城。《史记》魏文侯三十二年，败秦于注者也。又与一水合，水发注城东坂下，东南流注三里水。三里水又乱流入于汝。
汝水又东迳成安县故城北。按《地理志》，颍川郡有成安县，侯国也。《史记?建元以来功臣侯者年表》曰：汉武帝元鼎五年，校尉韩千秋击南越，死，封其子韩延年为成安侯。即此邑矣。世谓之白泉城，非也，俗谬耳。
汝水又东，为周公渡，藉承休之徽号，而有周公之嘉称也。
汝水又东，黄水注之。水出梁山，东南迳周承休县故城东，为承休水。县，故子南国也。汉武帝元鼎四年，幸洛阳，巡省豫州，观於周室，邈而无祀。询问耆老，乃得孽子嘉，封为周子南君，以奉周祀。按《汲冢古文》谓卫将军文子为子南弥牟，其后有子南劲。《纪年》，劲朝于魏。后惠成王如卫，命子南为侯。
秦并六国，魏最后灭。疑嘉是卫后，故氏子南而称君也。初元五年，为周承休邑。
《地理志》：侯国也，元帝置。元始二年，更曰郑公。王莽之嘉美也。故汝渡有周公之名，盖藉邑以纳称，世谓之黄城，水曰黄水，皆非也。其水又东南，迳白茅台东，又南迳梁瞿乡西，世谓之期城，非也。按《后汉书》世祖自颍川往梁瞿乡，冯鲂先诣行所，即是邑也。水积为陂，世谓之黄陂。东转，迳其城南，东流，右合汝水。

△又东南过颍川郏县南。
汝水又东与张磨泉合，水发北阜，春夏水盛，则南注汝水。汝水又东，分为西长湖，湖水南北五十馀步，东西三百步。汝水又东，扈涧水北出大刘山，南迳木蓼堆东、郏城西，南流入于汝。
汝水又右，迤为湖。湖水南北八九十步，东西四五百步，俗谓之东长湖，湖水下入汝，古养水也，水出鲁阳县北将孤山北长冈下。数泉俱发，东历永仁三堆南。又东迳沙川，世谓之沙水，历山符垒北，又东迳沙亭南，故养阴里也。司马彪《郡国志》曰：襄城有养阴里。京相璠曰：在襄城郏县西南。养，水名也，俗以是水为沙水，故亦名之为沙城，非也。又城处水之阳，而以阴为称，更用惑焉。
但流杂间居，裂溉互移，致令川渠异容，津途改状，故物望疑焉。又右会堇沟水，水出沛公垒西六十许步。盖汉祖入关，往征是由，故地擅斯目矣。其水东北注养，乱流注汝水也。汝水又迳郏县故城南，━━《春秋?昭公十九年》，楚令尹子瑕之所城也。━━滶水注之。水出鲁阳县之将孤山，东南。流许慎云：水出南阳鲁阳，入父城，从水，敖声。吕忱《字林》亦言在鲁阳。滶水东入父城县，与桓水会。水出鲁阳北山，水有二源奇导于贾复城，合为一渎。迳贾复城北，复南击郾所筑也。俗语讹谬，谓之寡妇城，水曰寡妇水。此渎水有穷通，故有枯渠之称焉。其水东北流至父城县北，右注滶水，乱流又东北至郏，入汝。
