<!-- { "loadSidebar": true } -->
亦云，涿水枝分入匈奴者，谓之涿邪水。地理潜显，难以究昭，非所知也。漯水又东南，左会清夷水，亦谓之沧河也。水出长亭南，西迳北城村故城北，又西北，平乡川水注之。水出平乡亭西，西北流注清夷水。清夷水又西北，迳阴莫亭，在居庸县南十里。清夷水又西会牧牛山水。《魏土地记》曰：沮阳城东八十里，有牧牛山，下有九十九泉，即沧河之上源也。山在县东北三十里，山上有道武皇帝庙。耆旧云，山下本有百泉竞发，有一神牛驳身，自山而降，下饮泉竭，故山得其名。今山下导九十九泉，积以成川，西南流，谷水与浮图沟水注之。水出夷舆县故城西南，王莽以为朔调亭也。其水俱西南流，注于沧水。又西南，右合地裂沟，古老云，昔时地裂，分此界间成沟壑。有小水，俗谓之分界水，南流入沧河，又西迳居庸县故城南，魏上谷郡治。昔刘虞攻公孙瓒不克，北保此城，为瓒所擒。
有粟水入焉。水出县下，城西枕水，又屈迳其县南，南注沧河。又西右与阳沟水合。水出县东北，西南流，迳居庸县城北。西迳大翮、小翮山南，高峦截云，层陵断雾，双阜共秀，竞举群峰之上。郡人王次仲，少有异志，年及弱冠，变苍颉旧文为今隶书。秦始皇时，官务烦多，以次仲所易文简，便于事要，奇而召之，三征而辄不至。次仲履真怀道，穷数术之美。始皇怒其不恭，令槛车送之，次仲首发于道，化为大鸟，出在车外，翻飞而去。落二翮于斯山，故其峰峦有大翮、小翮之名矣。《魏土地记》曰：沮阳城东北六十里有大翮、小翮山。山上神名大翮神，山，屋东有温汤水口。其山在县西北二十里，峰举四十里，上庙则次仲庙也。右出温汤，疗治万病。泉所发之麓，俗谓之土亭山。此水炎热，倍甚诸汤，下足便烂人体，疗疾者，要须别引，消息用之耳，不得言大翮山东。其水东南流，左会阳沟水，乱流南注沧河。沧河又左，得清夷水口。《魏土地记》曰，牧牛泉西流与清夷水合者也。自下二水互受通称矣。清夷水又西，灵亭水注之。水出马兰西泽中，众泉泻溜，归于泽，泽水所钟，以成沟渎。渎水又左，与马兰溪水会，水导源马兰城，城北负山势，因阿仍溪，居民所给，惟仗此水。水南流出城，东南入泽水。泽水又南，迳灵亭北，又屈迳灵亭东，次仲落鸟翮于此，故是亭有灵亭之称矣。其水又南流，注于清夷水，又西，与泉沟水会。水导源川南平地，北注清夷水。清夷水又西南，得桓公泉。盖齐桓公霸世，北伐山戎，过孤竹西征，束马县车，上卑耳之西极，故水受斯名也。水源出沮阳县东，而西北流入清夷水，清夷水又西，迳沮阳县故城北，秦始皇上谷郡治此。王莽改郡曰朔调，县曰沮阴。
阚骃曰：涿鹿东北至上谷城六十里。《魏土地记》曰：城北有清夷水西流也。其水又屈迳其城西南流，注於漯水。漯水南至马陉山，谓之落马河。

△又东南出山。
漯水又南入山，瀑布飞梁，县河注壑，漰湍十馀丈，谓之落马洪，抑亦孟门之流也。漯水自南出山，谓之清泉河，俗亦谓之曰千泉，非也。漯水又东南，迳良乡县之北界，历梁山南，高梁水出焉。

△过广阳蓟县北。
漯水又东，迳广阳县故城北。谢承《后汉书》曰：世祖与铫期出蓟，至广阳，欲南行，即此城也。谓之小广阳。漯水又东北，迳蓟县故城南。《魏土地记》曰：蓟城南七里有清泉河，而不迳其北，盖《经》误证矣。昔周武王封尧后于蓟，今城内西北隅有蓟邱，因邱以名邑也，犹鲁之曲阜，齐之营邱矣。武王封召公之故国也。秦始皇二十一年灭燕，以为广阳郡。汉高帝以封卢绾为燕王，更名燕国。
王莽改曰广公，县曰代成。城有万载宫、光明殿，东掖门下，旧慕容俊立铜马像处。昔慕容廆有骏马，赭白，有奇相逸力。至俊光寿元年，齿四十九矣，而骏逸不亏，俊奇之，比鲍氏骢，命铸铜以图其像，亲为铭赞，镌颂其旁，像成而马死矣。大城东门内道左，有魏征北将军建城乡景侯刘靖碑。晋司隶校尉王密表靖功加于民，宜在祀典，以元康四年九月二十日刊石建碑，扬于后叶矣。漯水又东，与洗马沟水合，水上承蓟城西之大湖，湖有二源，水俱出县西北平地导泉。流结西湖，湖东西二里，南北三里，盖燕之旧池也。绿水澄澹，川亭望远，亦为游瞩之胜所也。湖水东流为洗马沟，侧城南门东注，昔铫期奋战处也。其水又东入漯水。漯水又东迳燕王陵南。陵有伏道，西北出蓟城中。景明中，造浮图建刹，穷泉掘得此道，王府所禁，莫有寻者。通城西北大陵而是二坟，基址磐固，犹自高壮，竟不知何王陵也？漯水又东南，高梁之水注焉。水出蓟城西北平地泉，东注，迳燕王陵北。又东迳蓟城北，又东南流。《魏土地记》曰：蓟东一十里，有高梁之水者也。其水又东南入漯水。

△又东至渔阳雍奴县西入笥沟。
汉光武建武二年，封颍川太守寇恂为雍奴侯。魏遣张郃、乐进围雍奴，即此城矣。笥沟，潞水之别名也。《魏土地记》曰：清泉河上承桑乾河，东流与潞河合。漯水东入渔阳，所在枝分，故俗谚云，高梁无上源，清泉无下尾。盖以高梁微涓浅薄，裁足津通，凭藉涓流，方成川畎。清泉至潞，所在枝分，更为微津，散漫难寻故也。
卷十四
○漯馀水
△漯馀水出上谷居庸关东。
关在沮阳城东南六十里居庸界，故关名矣。更始使者入上谷，耿况迎之于居庸关，即是关也。其水导源关山，南流历故关下，溪之东岸，有石台三层，其户牖扇扉悉石也，盖古关之候台矣。南则绝谷，累石为关垣，崇墉峻壁，非轻功可举。山岫层深，侧道褊狭，林鄣邃险，路才容轨。晓禽暮兽，寒鸣相和，羁官游子，聆之者莫不伤思矣。其水历山南，迳军都县界，又谓之军都关。《续汉书》曰：尚书卢植隐上谷军都山，是也。其水南流出关，谓之下口，水流潜伏十许里也。

△东流过军都县南，又东流过蓟县北。
漯馀水故渎东迳军都县故城南，又东，重源潜发，积而为潭，谓之漯馀潭。
又东流，易荆水注之，其水导源西北千蓼泉，亦曰丁蓼水。东南流迳郁山西，谓之易荆水。公孙瓒之败于鲍邱也，走保易荆，疑阻此水也。易荆水又东左合虎眼泉，水出平川，东南流入易荆水，又东南与孤山之水合。水发川左，导源孤山，东南流入易荆水，谓之塔界水。又东迳蓟城，又东迳昌平县故城南，又谓之昌平水。《魏土地记》曰：蓟城东北一百四十里有昌平城，城西有昌平河。又东北注漯馀水。漯馀水又东南流，左合芹城水。水出北山，南迳芹城，又东南流注漯馀水。漯馀水又东南流，迳安乐县故城西，更始使谒者韩鸿北徇，承制拜吴汉为安乐令，即此城也。

△又北屈，东南至狐奴县，西南，入于沽河。
昔彭宠使狐奴令王梁，南助光武起兵，自是县矣。漯馀水於县西南，东入沽河。故《地理志》曰：漯馀水自军都县东，至潞，南入沽，是也。
○沽河
△沽河从塞外来。
沽河出御夷镇西北九十里，丹花岭下。东南流，大谷水注之。水发镇北大谷溪，西南流，迳独石北界。石孤生，不因阿而自峙。又南，九源水注之。水导北川，左右翼注，八川共成一水，故有九源之称。其水南流至独石，注大谷水。大谷水又南迳独石西，又南迳御夷镇城西。魏太和中置，以捍北狄也。又东南，尖谷水注之。水源出镇城东北尖溪，西南流，迳镇城东，西南流，注大谷水，乱流南注沽水。又南出峡，夹岸有二城，世谓之独固门，以其藉险凭固，易为依据。
岩壁升耸疏通若门，故得是名也。沽水又南，左合乾溪水，引北川西南，迳一故亭东，又西南注沽水。沽水又西南，迳赤城东。赵建武年，并州刺史王霸，为燕所败，退保此城。城在山阜之上，下枕深隍，溪水之名，藉以变称，故河有赤城之号矣。沽水又东南与鹊谷水合。水有二源，南即阳乐水也。出且居县，《地理志》曰：水出县东。北流，迳大翮山、小翮山北，历女祁县故城南。《地理志》曰：东部都尉治。王莽之祁县也。世谓之横水，又谓之阳田河。又东南迳一故亭，又东，左与候卤水合。水出西北山，东南流迳候卤城北，城在居庸县西北二百里，故名云候卤，太和中更名御夷镇。又东南流注阳乐水。阳乐水又东南傍狼山南，山石白色特上，亭亭孤立，超出群山之表。又东南迳温泉东，泉在山曲之中。又迳赤城西，屈迳其城南。东南入赤城河。河水又东南，左合高峰水，水出高峰戍东南，城在山上。其水西南流，又屈而东南，入沽水。沽水又西南流出山，迳渔阳县故城西，而南合七度水。水出北山黄颁谷，故亦谓之黄颁水，东南流注於沽水。沽水又南，渔水注之。北出县东南平地，泉流西迳渔阳县故城南。应劭曰：在渔水之阳也。考诸地说则无闻，脉水寻川则有自。今城在斯水之阳，有符应说，渔阳之名当属此。秦发闾左戍渔阳，即是城也。渔水又西南，入沽水。又南与螺山之水合，水出渔阳城南小山。《魏土地记》曰：城南五里有螺山，其水西南入沽水。沽水又南迳安乐县故城东。《晋书地道记》曰：晋封刘禅为公国。俗谓之西潞水也。

△南过渔阳狐奴县北，西南与漯馀水合为潞河。
沽水西南流，迳狐奴山西，又南迳狐奴县故城西，渔阳太守张堪于县开稻田，教民种殖，百姓得以殷富。童谣歌曰：桑无附枝，麦秀两岐。张君为政，乐不可支。视事八年，匈奴不敢犯塞。沽水又南，阳重沟水注之，水出狐奴山，南转迳狐奴城西，王莽之所谓举符也。侧城南注，右会沽水。沽水又南，漯馀水注之。
沽水又南，左会鲍邱水，世所谓东潞也。沽水又南迳潞县。为潞河，《魏土地记》曰：城西三十里有潞河，是也。

△又东南至雍奴县西，为笥沟。
漯水入焉，俗谓之合口也。又东，鲍邱水于县西北而东出焉，
△又东南至泉州县，与清河合，东入于海。清河者，派河尾也。
沽河又东南迳泉州县故城东，王莽之泉调也。沽水又东南合清河也，今无水。
清、淇，漳、洹、滱、易、涞、濡、沽、虖池，同归于海，故《经》曰派河尾也。
○鲍邱水
△鲍邱水从塞外来，南过渔阳县东。
