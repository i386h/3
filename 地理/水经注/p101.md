<!-- { "loadSidebar": true } -->
河水又与长泉水合，水出姑臧东揟次县王莽之播德也。西北历黄沙阜，而东北流注马城河，又东北迳宣威县故城南，又东北迳平泽、晏然二亭东，又东北迳武威县故城东。汉武帝太初四年，匈奴浑邪王杀休屠王，以其众置武威县，武威郡治。王莽更名张掖。《地理志》曰：谷水出姑臧南山，北至武威入海，屈此水流两分，一水北入休屠泽，俗谓之为西海；一水又东迳一百五十里入猪野。世谓之东海，通谓之都野矣。

△合离山在酒泉会水县东北。
合黎山也。

△流沙地在张掖居延县东北。
居延泽在其县故城东北。《尚书》所谓流沙者也。形如月生五日也。弱水入流沙，流沙，沙与水流行也。亦言出钟山，西行极崦嵫之山，在西海郡北。山有石赤、白色，以两石相打，则水润。打之不已，润尽则火出，山石皆然，炎起数丈，迳日不灭。有大黑风，自流沙出奄之，乃灭，其石如初。言动火之事，发疾经年，故不敢轻近耳。流沙又迳浮渚，历壑市之国，又迳于鸟山之东，朝云国，西历昆山，西南出于过瀛之山。《大荒西经》云：西南海之外，流沙出焉，迳夏后开之东开上三嫔于天，得《九辩》与《九歌》焉。又历员丘不死山之西，入于南海。

△三危山在敦煌县南。
《山海经》曰：三危之山，三青鸟居之。是山也，广圆百里。在鸟鼠山西，即《尚书》所谓窜三苗于三危也。《春秋传》曰：允姓之奸，居于瓜州。瓜州，地名也。杜林曰：敦煌，古瓜州也。州之贡物，地出好瓜，民因氏之。瓜州之戎并于月氏者也。汉武帝后元年，分酒泉置，南七里有鸣沙山，故亦曰沙州也。

△朱圉山在天水北，冀城南。
即冀县，山有石鼓，《开山图》谓之天鼓山。九州害起则鸣，有常应。又云：石鼓山有石鼓，于星为河鼓，星动则石鼓鸣，石鼓鸣则秦土有殃。鸣浅殃万物，鸣深则殃君王矣。

△岷山在蜀郡湔氐道西。
《汉书》以为渎山者也。

△熊耳山，在弘农卢氏县东。
是山也。谷水出其北林也。

△荆山在南郡临沮县东北。
东条山也。
卞和得玉璞于是山，楚王不理，怀璧哭于其下，王后使玉人理之，所谓和氏之玉焉。

△内方山在江夏竟陵县东北。
《禹贡》注章山也。

△大别山在庐江安丰县西南。

△外方山，嵩高是也。

△桐柏山在南阳平氏县东南。

△陪尾山在江夏安陆县东北。

△衡山在长沙湘南县南。
禹治洪水，血马祭衡山，于是得金简玉字之书。按省玉字。得通水理也。

△九江地在长沙下巂，县西北。

△云梦泽在南郡华容县之东。

△东陵地在庐江金兰县西北。

△敷浅原地在豫章历陵县西。

△彭蠡泽在豫章彭泽县西北。
《尚书》所谓彭蠡既猪，阳鸟攸居也。

△中江在丹阳芜湖县西南，东至会稽阳羡县，入于海。

△震泽在吴县南五十里。

△北江在毗陵北界，东入于海。

△峄阳山在下邳县之西。

△羽山在东海祝其县南也。
县即王莽之犹亭也。《尚书》殛鲧于羽山，谓是山也。山西有羽渊，禹父之所化，其神为黄能以入渊矣。故《山海经》曰：洪水滔天，鲧窃帝之息壤以堙水，不待帝命。帝令祝融杀鲧羽郊者也。

△陶丘在济阴定陶县之西南。
陶丘，丘再成也。

△菏泽在定陶县东。

△雷泽在济阴成阳县西北。

△菏水在山阳湖陆县南。

△蒙山在太山蒙阴县西南。

△大野泽在山阳钜野县东北。

△大邳地在河南成皋县北。
《尔雅》曰：山一成谓之邳，然则大邳山名，非地之名也。

△明都泽在梁郡睢阳县东北。

△益州沱水在蜀郡汶江县西南。其一在郫县西南，皆还入江。

△荆州沱水在南郡枝江县。

△三澨池在南郡邔县之北，《尚书》曰：导汉水过三澨。《地说》曰：沔水东行过三澨，合流触大别山陂，故马融、郑玄、王萧、孔安国等，咸以为三澨，水名也。许慎言：澨者，埤增水边土，人所止也。按《春秋左传》曰：文公十有六年，楚军次于句澨，以伐诸庸。宣公四年，楚令尹子越师于漳澨。定公四年，左司马戍败吴师于雍澨。昭公二十三年，司马薳越缢於蓬澨。服虔或谓之邑，又谓之地。京相璠杜预亦云：水际及边地名也。今南阳、淯阳二县之间，淯水之滨，有南澨、北澨矣。而诸儒之论，水陆相半，又无山源出处之所，津途关路，惟郑玄及刘澄之言在竟陵县界。《经》云邔县北沱，然沱流多矣，论者疑焉，而不能辨其所在。

△右《禹贡山水泽地所在》凡六十。

