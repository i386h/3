<!-- { "loadSidebar": true } -->
昔南阳文叔良以建安中为甘陵丞，夜宿水侧，赵人兰襄梦求改葬。叔良明循水求棺，果于水侧得棺，半许落水。叔良顾亲旧曰，若闻人传此，吾必以为不然，遂为移殡，醊而去之。大河故渎又东，迳艾亭城南，又东，迳平晋城南。今城中有浮图五层，上有金露盘，题云：赵建武八年，比释道龙和上竺浮图澄，树德劝化，兴立神庙。浮图以坏，露盘尚存，炜炜有光明。大河故渎又东北，迳灵县故城南，王莽之播亭也。河水于县，别出为鸣犊河。河水故渎又东，迳鄃县故城东。吕后四年，以父婴功，封子佗为侯国，王莽更名之曰善陆。大河故渎又东，迳平原县故城西，而北绝屯氏三渎。北迳绎幕县故城东北，西流迳平原鬲县故城西。《地理志》曰：鬲津也，王莽名之曰河平亭，故有穷后羿国也。应劭曰：鬲，偃姓，咎繇后。光武建武十三年，封建义将军朱祜为侯国。大河故渎又北，迳修县故城东，又北，迳安陵县西，本修之安陵乡也。《地理风俗记》曰：修县东四十里有安陵乡，故县也。又东北，至东光县故城西，而北与漳水合。一水分大河故渎北出，为屯氏河，迳馆陶县东，东北出。《汉书?沟洫志》曰：自塞宣防，河复北决于馆陶县，分为屯氏河，广深与大河等。成帝之世，河决馆陶及东郡金堤，上使河堤使者王延世塞之，三十六日，堤成。诏以建始五年为河平元年，以延世为光禄大夫。是水亦断。屯氏故渎水之又东北，屯氏别河出焉。屯氏别河故渎，又东北迳信城县，张甲河出焉。《地理志》曰：张甲河首受屯氏别河于信成县者也。张甲河故渎，北绝清河于广宗县，分为二渎。左渎迳广宗县故城西，又北迳建始县故城东。田融云：赵武帝十二年立建兴郡，治广宗，置建始、兴德五县隶焉。左渎又北，迳经城东，缭城西，又迳南宫县西，北注绛渎。右渎东北，迳广宗县故城南，又东北，迳界城亭北，又东北，迳长乐郡枣强县故城东。长乐，故信都也。晋太康五年，改从今名。又东北，迳广川县，与绛渎水故道合。又东北，迳广川县故城西，又东，迳棘津亭南。徐广曰：棘津在广川。司马彪曰：县有棘津城。吕尚卖食之困，疑在此也。刘澄之云：谯郡酂县东北有棘津亭，故邑也，吕尚所困处也。余按《春秋左传》：伐巢，克棘，入州来。无津字，杜预《春秋释地》又言棘亭在酂县东北，亦不云有津字矣，而竟不知澄之于何而得是说。然天下以棘为名者多，未可咸谓之棘津也。又《春秋?昭公十七年》，晋侯使荀吴帅帅，涉自棘津，用牲于洛，遂灭陆浑。杜预《释地》，阙而不书。服虔曰：棘津，犹孟津也。徐广《晋纪》又言：石勒自葛陂寇河北，袭汲人向冰于枋头，济自棘。棘津在东郡、河内之间，田融以为即石济南津也。虽千古茫昧，理世玄远，遗文逸句，容或可寻，沿途隐显，方土可验。司马迁云：吕望，东海上人也，老而无遇，以钓干周文王。韩婴云：吕望行年五十，卖食棘津，七十则屠牛朝歌，行年九十，食为帝师。皇甫士安云：欲隐东海之滨，闻文王善养老，故入钓于周。今汲县城亦言有吕望隐居处。起自东海，迄于酆雍，缘其迳趣，赵、魏为密。厝之谯、宋，事为疏矣。张甲故渎又东北，至修县，东会清河。《十三州志》曰：张甲河东北至修县，入清漳者也。屯氏别河又东，枝津出焉。东迳信城县故城南，又东，迳清阳县故城南，清河郡北，魏自清阳徙置也。又东北，迳陵乡南，又东北，迳东武城县故城南，又东北，迳东阳县故城南。《地理志》曰：王莽更之曰胥陵矣。俗人谓之高黎郭，非也。应劭曰：东武城东北三十里有阳乡，故县也。又东，散绝无复津迳。屯氏别河又东北，迳清河郡南，又东北迳清河故城西。汉高帝六年，封王吸为侯国。《地理风俗记》曰：甘陵郡东南十七里，有清河故城者，世谓之鹊城也。又东北，迳绎幕县南，分为二渎。屯氏别河北渎，东迳绎幕县故城南，东绝大河故渎，又东北，迳平原县，枝津北出，至安陵县遂绝。屯氏别河北渎，又东北，迳重平县故城南。应劭曰：重合县西南八十里有重平乡，故县也。又东北迳重合县故城南，又东北，迳定县故城南。汉武帝元朔四年，封齐孝王子刘越为侯国。《地理风俗记》曰：饶安县东南三十里有定乡城，故县也。屯氏别河北渎又东，入阳信县，今无水。又东为咸河，东北流，迳阳信县故城北。《地理志》，渤海之属县也。东注于海。屯氏别河南渎，自平原东绝大河故渎，又迳平原县故城北，枝津右出，东北至安德县界，东会商河。屯氏别河南渎又东北，于平原界，又有枝渠右出，至安德县遂绝。屯氏别河南渎，自平原城北，首受大河故渎东出，亦通谓之笃马河，即《地理志》所谓平原县有笃马河，东北入海，行五百六十里者也。东北，迳安德县故城西，又东北，迳临齐城南，始东齐未宾，大魏筑城以临之，故城得其名也。又屈迳其城东故渎，广四十步，又东北，迳重丘县故城西。《春秋?襄公二十五年》：秋，同盟于重丘，齐成故也。应劭曰：安德县北五十里有重丘乡，故县也。又东北，迳西平昌县故城北。北海有平昌县，故加西。汉宣帝元康元年，封王长君为侯国。故渠川派，东入般县，为般河，盖亦九河之一道也。《后汉书》称公孙瓒破黄巾于般河，即此渎也。又东为白鹿渊水，南北三百步，东西千余步，深三丈余。其水冬清而夏浊，渟而不流。若夏水洪泛，水深五丈，方乃通注般渎。又迳般县故城北，王莽更之曰分明也。东迳乐陵县故城北，《地理志》曰：故都尉治。伏琛、晏谟言：平原邑，今分为郡。又东北，迳阳信县故城南，东北入海。屯氏河故渎，自别河东迳甘陵之信乡县故城南。《地理志》曰：顺帝更名安平。应劭曰：甘陵西北十七里有信乡，故县也。屯氏故渎又东，迳甘陵县故城北，又东，迳灵县北。又东北，迳鄃县。与鸣犊河故渎合，上承大河故渎于灵县南。《地理志》曰：河水自灵县别出为鸣犊河者也。东北迳灵县东，东入鄃县，而北合屯氏渎，屯氏渎兼鸣渎之称也。又东，迳鄃县故城北，东北合大河故渎，谓之鸣犊口。《十三州志》曰：鸣犊河，东北至修，入屯氏，考渎则不至也。

△又东北过卫国县南，又东北过濮县北，瓠子河出焉。
河水东迳铁丘南。《春秋左氏传?哀公二年》：郑罕达帅师，邮无恤御简子，卫太子为右，登铁上，望见郑师，卫太子自投车下，即此处也。京相璠曰：铁，丘名也。杜预曰：在戚南。河之北岸有古城，戚邑也。东城有子路冢。河之西岸有竿城。《郡国志》曰：卫县有竿城者也。河南有龙渊宫。盖武帝起宫于决河之傍，龙渊之侧，故曰龙渊宫也。武帝元光中，河决濮阳，汜郡十六，发卒十万人塞决河，起龙渊宫。河水东北流而迳濮阳县，北为濮阳津，故城在南，与卫县分水。城北十里，有瓠河口，有金堤，宣房堰。粤在汉世，河决金堤，涿郡王尊自徐州刺史迁东郡太守，河水盛溢，泛浸瓠子，金堤决坏。尊躬率民吏投沈白马祈水神河伯，亲执圭璧，请身填堤，庐居其上。吏民皆走，尊立不动，而水波齐足而止，公私庄其勇节。河水又东北，迳卫国县南，东为郭口津。河水又东，迳鄄城县北，故城在河南一十八里，王莽之鄄良也。沇州旧治，魏武创业，始自于此。河上之邑，最为峻固。《晋八王故事》曰：东海王越治鄄城。城无故自坏七十余丈，越恶之，移治濮阳。城南有魏使持节征西将军太尉方城侯邓艾庙，庙南有艾碑，秦建元十二年，广武将军沇州刺史关内侯安定彭超立。河之南岸有新城，宋宁朔将军王玄谟前锋入河所筑也。北岸有新台，鸿墓层广高数丈，卫宣公所筑新台矣。《诗》齐姜所赋也。为卢关津，台东有小城，崎岖颓侧，台址枕河，俗谓之邸阁城，疑故关津都尉治也，所未详矣。河水又东北，迳范县之秦亭西，《春秋经》书：筑台于秦者也。河水又东北，迳委粟津，大河之北，即东武阳县也。左会浮水故渎。故渎上承大河于顿邱县而北出，东迳繁阳县故城南。应劭曰：县在繁水之阳。张晏曰：县有繁渊。《春秋?襄公二十年经》书：公与晋侯、齐侯盟于澶渊。杜预曰：在顿邱县南，今名繁渊。澶渊即黎渊也，亦谓之浮水焉，昔魏徙大梁，赵以中牟易魏，故《地理志》曰：赵南至浮水繁阳，即是渎也。故渎东绝大河故渎，东迳五鹿之野。晋文公受块于野人，即此处矣。京相璠曰：今卫国县西北三十里有五鹿城，今属顿丘县。浮水故渎又东南，迳卫国邑城北。故卫公国也，汉光武以封周后也。又东，迳卫国县故城南，古斟观。应劭曰：夏有观扈，即此城也。《竹书纪年》梁惠成王二年，齐田寿率师伐我，围观，观降。
浮水故渎又东，迳河牧城而东北出。《郡国志》曰：卫本观故国，姚姓，有河牧城。又东北，入东武阳县，东入河，又有漯水出焉，戴延之谓之武水也。河水又东，迳武阳县东，范县西，而东北流也。

△又东北过东阿县北。
河水于范县东北流，为仓亭津。《述征记》曰：仓亭津在范县界，去东阿六十里。《魏土地记》曰：津在武阳县东北七十里，津，河济名也。河水右历柯泽。
《春秋左传?襄公十四年》，卫孙文子败公徒于阿泽者也。又东北，迳东阿县故城西，而东北出，流注河水，枝津东出，谓之邓里渠也。

△又东北过茌平县西。
