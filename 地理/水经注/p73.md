<!-- { "loadSidebar": true } -->
△又东过襄阳县北，沔水又东迳万山北，山上有《邹恢碑》，鲁宗之所立也。山下潭中有《杜元凯碑》，元凯好尚后名，作两碑，并述己功，一碑沈之岘山水中，一碑下之于此潭，曰：百年之后，何知不深谷为陵也？山下水曲之隈，云汉女昔游处也。故张衡《南都赋》曰：游女弄珠于汉皋之曲。汉皋，即万山之异名也。沔水又东合檀溪水，水出县西柳子山下。东为鸭湖，湖在马鞍山东北，武陵王爱其峰秀，改曰望楚山。溪水自湖两分，北渠即溪水所导也。北径汉阴台西，临流望远，按眺农圃，情邈灌蔬，意寄汉阴，故因名台矣。又北迳檀溪谓之檀溪水，水侧有沙门释道安寺，即溪之名以表寺目也。溪之阳有徐元直、崔州平故宅。悉人居。故习凿齿《与谢安书》云：每省家舅，纵目檀溪，念崔徐之友，未尝不抚膺踌躇，惆怅终日矣。溪水傍城北注，昔刘备为景升所谋，乘的颅马西走，坠于斯溪。西去城里馀，北流注于沔。一水东南出。应劭曰：城在襄水之阳，故曰襄阳。是水当即襄水也。城北枕沔水，即襄阳县之故城也。王莽之相阳矣。楚之北津戍也，今大城西垒是也。其土，古鄢、鄀、卢、罗之地。秦灭楚，置南郡，号此为北部焉。
建安十三年，魏武平荆州分南郡，立为襄阳郡。荆州刺史治，邑居隐赈，冠盖相望，一都之会也。城南门道东有三碑：一碑是《晋太传羊祜碑》，一碑是《镇南将军杜预碑》，一碑是《安南将军刘俨碑》，并是学生所立。城东门外二百步刘表墓，太康中，为人所发，见表夫妻，其尸俨然，颜色不异，犹如平生。墓中香气，远闻三四里中，经月不歇。今坟冢及祠堂，犹高显整顿。城北枕沔水，水中常苦蛟害。襄阳太守邓遐，负其气果，拔剑入水，蛟绕其足，遐挥剑斩蛟，流血丹水，自后患除，无复蛟难矣。昔张公遇害，亦亡剑于是水。后雷氏为建安从事，迳践濑溪，所留之剑，忽于其怀跃出落水，初犹是剑，后变为龙。故吴均《剑骑诗》云：剑是两蛟龙，张华之言不孤为验矣。沔水又迳平鲁城南。城，鲁宗之所筑也。故城得厥名矣。东对樊城，仲山甫所封也。《汉晋春秋》称：桓帝幸樊城，百姓莫不观。有一老父，独耕不辍。议郎张温使问焉。父啸而不答。温因与之言，问其姓名，不告而去。城周四里，南半沦水。建安中，关羽围于禁于此城，会沔水泛溢三丈有馀，城陷，禁降。庞德奋剑乘舟，投命于东冈。魏武曰：吾知于禁三十馀载，至临危受命，更不如庞德矣。城西南有《曹仁记水碑》，杜元凯重刊其后，书伐吴之事也。

△又从县东屈西南，淯水从北来注之。
襄阳城东有东白沙，白沙北有三洲，东北有宛口，即淯水所入也。沔水中有鱼梁洲，庞德公所居。士元居汉之阴，在南白沙世故谓是地为白沙曲矣。司马德操宅洲之阳，望衡对宇，欢情自接，泛舟褰裳，率尔休畅。岂待还桂柁于千里，贡深心于永思哉。水南有鹰台，号曰景升台。盖刘表治襄阳之所筑也。言表盛游于此常所止憩。表性好鹰，尝登此台，歌《野鹰来曲》。其声韵似孟达《上堵吟》矣。沔水又径桃林亭东，又迳岘山东，山上有桓宣所筑城，孙坚死于此。又有《桓宣碑》。羊祜之镇襄阳也，与邹润甫尝登之。及祜薨，后人立碑于故处，望者悲感。杜元凯谓之《堕泪碑》。山上又有《征南将军胡罢碑》，又有《征西将军周访碑》，山下水中，杜元凯沈碑处。沔水又东南径蔡洲，汉长水校尉蔡瑁居之，故名蔡洲。洲大岸西有洄湖，停水数十畮，长数里，广减百步，水色常绿。
杨仪居上洄，杨颙居下洄，与蔡洲相对，在岘山南广昌里。又与襄阳湖水合，水上承鸭湖，东南流迳岘山西，又东南流注白马陂水。又东入侍中襄阳侯习郁鱼池。
郁依范蠡养鱼法作大陂，陂长六十步，广四十步，池中起钓台。池北亭，郁墓所在也。列植松篁于池侧沔水上，郁所居也。又作石洑逗，引大池水于宅北，作小鱼池，池长七十步，广二十步。西枕大道，东北二边，限以高堤，楸竹夹植，莲芡覆水是游宴之名处也。山季伦之镇襄阳，每临此池，未尝不大醉而还，恒言此是我高阳池。故时人为之歌曰：山公出何去，往至高阳池，日暮倒载归，酩酊无所知。其水下入沔。沔水西又有孝子墓。河南秦氏，性至孝，事亲，无倦。亲没之后，负土成坟，常泣血墓侧。人有咏蓼莪者，氏为泣涕，悲不自胜。于墓所得病，不能食，虎常乳之，百馀日，卒。今林木幽茂，号曰孝子墓也。其南有蔡瑁冢，冢前刻石为大鹿，状甚大，头高九尺，制作甚工。
沔水又东南迳邑城北，习郁襄阳侯之封邑也，故曰邑城矣。沔水又东合洞口，水出安昌县故城东北大父山，西南流，谓之白水。又南迳安昌故城东，屈迳其县南，县故蔡阳之白水乡也。汉元帝以长沙卑湿，分白水、上唐二乡为舂陵县。光武即帝位，改为章陵县，置园庙焉。魏黄初二年，更从今名，故义阳郡治也。白水又西南流，而左会昆水。水导源城东南小山，西流迳金山北，又西南流迳县南，西流注于白水。水北有白水陂，其阳有汉光武故宅，基址存焉，所谓白水乡也。
苏伯阿望气处也。光武之征秦丰，幸旧邑，置酒极欢。张平子以为真人南巡，观旧里焉。《东观汉记》曰：明帝幸南阳，祀旧宅，召校官子弟作雅乐，奏《鹿鸣》，上自御埙篪和之，以娱宾客，又于此宅矣。白水又西合浕水，水出于襄乡县东北阳中山，西迳襄乡县之故城北。按《郡国志》，是南阳之属县也。浕水又西迳蔡阳县故城东，西南流注于白水，又西迳其城南。建武十三年，世祖封城阳王祉世子本为侯国。应劭曰：蔡水出蔡阳，东入淮。今于此城南，更无别水，惟是水可以当之。川流西注，苦其不东，且淮源阻碍，山河无相入之理，盖应氏之误耳。洞水又西南流注于沔水。

△又东过中庐县东，淮水自房陵县淮山东流注之。
县即《春秋》庐戎之国也。县故城南，有水出西山。山有石穴出马，谓之马穴山。汉时有数百匹马出其中，马形小似巴滇马。三国时，陆逊攻襄阳，于此穴又得马数十匹，送建业。蜀使至，有家在滇池者，识其马毛色，云：其父所乘马，对之流涕。其水东流一百四十里，迳城南，名曰浴马港。言初得此马，洗之于此，因以名之。亦云：乘出沔次浴之，又曰洗马既，渡沔宿处，名之曰骑亭？然候水诸蛮北遏是水，南壅淮川以周田溉，下流入沔。沔水又东南流，迳黎丘故城西，其城下对缮洲，秦丰居之，故更名秦洲。王莽之败也。秦丰阻兵于黎丘。黎丘城在观城西二里。建武三年，光武遣征南岑彭击丰四年，朱祐自观城擒丰于黎丘是也。沔水又南与疏水合，水出中庐县西南，东流至邔县北界，东入沔水，谓之疏口也。水中有物，如三四岁小儿，鳞甲如鲮鲤，射之不可入。七八月中，好在碛上自曝。厀头似虎掌爪，常没水中，出厀头，小儿不知，欲取弄戏，便杀人。
或曰：人有生得者，摘其皋厌，可小小使，名为水虎者也。

△又南过巳阝县东北。
沔水之左有骑城，周回二里馀，高一丈六尺，即骑亭也。县故楚邑也。秦以为县。汉高帝十二年，封黄极忠为侯国。县南有黄家墓，墓前有双石阙，雕制甚工，俗谓之黄公阙。黄公名尚，为汉司徒。沔水又东迳猪兰桥。桥本名木兰桥，桥之左右，丰蒿荻，于桥东刘季和大养猪。襄阳太守曰：此中作猪屎臭，可易名猪兰桥，百姓遂以为名矣。桥北有习郁宅，宅侧有鱼池，池不假功，自然通洫，长六七十步，广十丈，常出名鱼。沔水又南，得木里水会，楚时，于宜城东穿渠上口，去城三里。汉南郡太守王宠又凿之，引蛮水灌田，谓之木里沟，迳宜城东而东北入于沔，谓之木里水口也。

△又南过宜城县东，夷水出自房陵县，东流注之。
夷水，蛮水也，桓温父名夷，改曰蛮水。夷水导源中庐县界康狼山，山与荆山相邻。其水东南流，历宜城西山，谓之夷溪。又东南迳罗川城，故罗国也。又谓之鄢水《春秋》所谓楚人伐罗，渡鄢者也。夷水又东南流，与零水合。零水即沶水也。上通梁州没阳县之默城山，司马懿出沮之所由。其水东迳新城郡之沶乡县，县分房陵立，谓之沶水。又东历軨乡，谓之軨水。晋武帝平吴，割临沮之北乡，中庐之南乡，立上黄县。治軨乡。沶水又东历宜城西山，谓之沶溪。东流合于夷水，谓之沶口也。与夷水乱流东出，谓之淇水，迳蛮城南，城在宜城南三十里，《春秋》莫敖自罗败退，及鄢，乱次以济，淇水，是也。
夷水又东注于沔，昔白起攻楚，引西山长谷水，即是水也。旧堨去城一百许里，水从城西，灌城东入，注为渊，今熨斗陂是也。水溃城东北角，百姓随水流死于城东者，数十万，城东皆臭，因名其陂为臭池。后人因其渠流，以结陂田。城西陂谓之新陂，覆地数十顷。西北又为土门陂，从平路渠以北，木兰桥以南，西极土门山，东跨大道，水流周通。其水自新陂东入城。城故鄢郢之旧都，秦以为县，汉惠帝三年，改曰宜城。其水历大城中，迳汉南阳太守秦颉墓北，墓前有二碑。
