<!-- { "loadSidebar": true } -->
《洛阳故宫名》有朱雀阙、白虎阙、苍龙阙、北阙，南宫阙也。《东观汉记》曰：更始发洛阳，李松奉引，车马奔，触北阙铁柱门，三马皆死，即斯阙也。《白虎通》曰：门必有阙者何？阙者，所以餙门，别尊卑也。今阊阖门外，夹建巨阙，以应天宿，虽不如礼，犹象而魏之上加复思，以易观矣。《广雅》曰：复思谓之屏。《释名》曰：屏，自障屏也。罦思在门外，罦，复也。臣将入请事，于此复重思之也。汉末兵起，坏园陵罦思，曰：无使民复思汉也。故《盐铁论》曰：垣阙罦思，言树屏隅角所架也。颖容又曰：阙者，上有所失，下得书之于阙，所以求论誉于人，故谓之阙矣。今阙前水南道右，置登闻鼓以纳谏也。昔黄帝立明堂之议，尧有行衢室之问，舜有告善之旌，禹有立鼓之讯，汤有总街之诽，武王有灵台之复，皆所以广设过误之备也。渠水又枝分，夹路南出，迳太尉、司徒两坊间，谓之铜驼街。旧魏旧帝置铜驼诸兽于阊阖南街。陆机云：驼高九尺，脊出太尉坊者也。水西有永宁寺，熙平中始创也。作九层浮图，浮图下基，方一十四丈，自金露柈下至地四十九丈，取法代都七级而又高广之，虽二京之盛，五都之富，利刹灵图，未有若斯之构。按《释法显行传》，西域有爵离浮图，其高与此相状。
东都、西域，俱为庄妙矣。其地是曹爽故宅。经始之日，于寺院西南隅，得爽窟室，下入地可丈许。地壁悉累方石砌之，石作细密，都无所毁，其石悉入法用。
自非曹爽，庸匠亦难复制。此桓氏有言：曹子丹先此豚犊，信矣。渠左是魏、晋故庙地，今悉民居，无复遗墉也。渠水又西历庙社之间，南注南渠。庙色各以物色辨方。《周礼》：庙及路寝皆如明堂，而有燕寝焉。惟祧庙则无。后代通为一庙，列正室于下，无复燕寝之制。《礼》：天子建国，左庙右社，以石为主，祭则希冕。今多王公摄事，王者不亲拜焉。咸宁元年，洛阳大风，帝社树折，青气属天，元王东渡，魏社代昌矣。渠水自铜驼街东，迳司马门南。魏明帝始筑阙，崩，压杀数百人，遂不复筑。故无阙。门南屏中旧有置铜翁仲处，金狄既沦，故处亦褫，惟坏石存焉。自此南直宣阳门，经纬通达，皆列驰道，往来之禁，一同两汉。曹子建尝行御街，犯门禁，以此见薄。渠水又东，迳杜元凯所谓翟泉北，今无水。坎主九丈六尺，深二丈馀，似是人功，而不类于泉陂，是验非之一证也。
又皇甫谧《帝王世纪》云：王室定，遂徙居成周，城小不受王都，故坏翟泉而广之。泉源既塞，明无故处，是验非之二证也。杜预言翟泉在太仓西南，既言西南，于雒阳不得为东北，是验非之三证也。稽之地说，事几明矣，不得为翟泉也。渠水历司空府前，迳太仓，南出东阳门石桥下，注阳渠。
谷水自阊阖门而南，迳土山东。水西三里有坂，坂上有土山，汉大将军梁冀所成，筑土为山，植林成苑。张璠《汉记》曰：山多峭坂，以象二崤。积金玉。
采捕禽兽，以充其中。有人杀苑兔者，迭相寻逐，死者十三人。南出迳西阳门，旧汉氏之西明门也，亦曰雍门矣。旧门在南，太和中以故门邪出，故徙是门，东对东阳门。
谷水又南，迳白马寺东。昔汉明帝梦见大人，金色，项佩白光，以问群臣。
或对曰：西方有神，名曰佛，形如陛下所梦，得无是乎？于是发使天竺，写致经像。始以榆欓盛经，白马负图，表之中夏，故以白马为寺名。此榆欓后移在城内愍怀太子浮图中，近世复迁此寺。然金光流照，法轮东转，创自此矣。谷水又南，迳平乐观东。李尤《平乐观赋》曰：乃设平乐之显观，章秘伟之奇珍。华峤《后汉书》曰：灵帝于平乐观下起大坛，上建十二重五采华盖，高十丈。坛东北为小坛，复建九重华盖，高九丈。列奇兵骑士数万人，天子住大盖下。礼毕，天子躬擐甲胄，称无上将军，行阵三匝而还，设秘戏以示远人。故《东京赋》曰：其西则有平乐都场，示远之观，龙雀蟠蜿，天马半汉。应劭曰：飞廉神禽，能致风气，古人以良金铸其象。明帝永平五年，长安迎取飞廉并铜马，置上西门外平乐观。今于上西门外，无他基观，惟西明门外，独有此台，巍然广秀，疑即平乐观也。又言皇女雅殇，埋于台侧，故复名之曰皇女台。晋灼曰：飞廉，鹿身，头如雀，有角，而蛇尾、豹文。董卓销为金用，铜马徙于建始殿东阶下。昔洛水泛泆，漂害者众。津阳城门校尉，将筑以遏水。谏议大夫陈宣止之曰：王尊，臣也，水绝其足。朝廷中兴，必不入矣。水乃造门而退。
谷水又东，迳宣阳门南，故小苑门也。皇都迁洛，移置于此，对阊阖门，南直洛水浮桁。故《东京赋》曰：溯洛背河，左伊右瀍者也。夫洛阳考之中土，卜惟洛食，实为神都也。门左即洛阳池处也，池东，旧平城门所在矣。今塞，北对洛阳南宫，故蔡邕曰：平城门，正阳之门，与宫连属，郊祀法驾所由从出，门之最尊者。《洛阳诸宫名》曰：南宫有謻台，临照台。《东京赋》曰；其南则有謻门曲榭，邪阻城洫。《注》云：謻门，冰室门也；阻，依也；洫，城下池也；皆屈曲邪行，依城池为道。故《说文》曰：隍，城池也，有水曰池，无水曰隍矣。謻门即宣阳门也，门内有宣阳水室。《周礼》有冰人。日在北陆而藏之，西陆，朝觌而出之。水室旧在宣阳门内，故得是名，门既拥塞，冰室又罢。
谷水又迳灵台北，望云物也。汉光武所筑，高六丈，方二十步。世祖尝宴于此台，得鼮鼠于台上。亦谏议大夫第五子陵之所居，伦少子也，以清正称。
洛阳无主人，乡里无田宅，寄止灵台，或十日不炊。司隶校尉南阳左雄、太史令张衡、尚书庐江朱建、孟兴等，故颉所举孝廉、功曹，各致礼饷，并辞不受。永建中，卒。
谷水又东，迳平昌门南，故平门也。又迳明堂北，汉光武中元元年立。寻其基构，上圆下方，九室，重隅，十二堂，蔡邕《月令章句》同之。故引水於其下为辟雍也。
谷水又东，迳开阳门南。《晋宫阁名》曰：故建阳门也。《汉官》曰：开阳门始成，未有名，宿昔有一柱来在楼上。琅琊开阳县上言，南城门一柱飞去。光武皇帝使来识视，良是，遂坚缚之，因刻记年月日以名焉。何汤，字仲弓，尝为门候。上微行，夜还，汤闭门不内，朝廷嘉之。又东迳国子太学石经北。《周礼》有国学教成均之法。《学记》曰：古者，家有塾，党有庠，遂有序，国有学。亦有虞氏之上庠、下庠，夏后氏之东序、西序，殷人之右学、左学，周人之东胶、虞庠。《王制》云：养国老于上庠，养庶老于下庠，故有太学、小学，教国之子弟焉，谓之国子。汉、魏以来，置太学于国子堂东。汉灵帝光和六年刻石镂碑，载五经，立于太学讲堂前，悉在东侧。蔡邕以熹平四年，与五官中郎将棠溪典、光禄大夫杨赐、谏议大夫马日磾、议郎张驯、韩说、太史令单飏等，奏求正定六经文字，灵帝许之。邕乃自书丹于碑，使工镌刻，立于太学门外。于是后儒晚学，咸取正焉。及碑始立，其观视及笔写者，车乘日千馀两，填塞街陌矣。今碑上悉铭刻蔡邕等名。魏正始中又立古、篆、隶《三字石经》。古文出於黄帝之世，仓颉本鸟迹为字，取其孳乳相生，故文字有六义焉。自秦用篆书，焚烧先典，古文绝矣。鲁恭王得孔子宅书，不知有古文，谓之科斗书，盖因科斗之名，遂效其形耳。言大篆出于周宣之时，史籀创著。平王东迁，文字乖错。秦之李斯及胡母敬又改籀书，谓之小篆，故有大篆、小篆焉。然许氏字说，专释于篆，而不本古文。
言古隶之书，起于秦代，而篆字文繁，无会剧务，故用隶人之省，谓之隶书。或云，即程邈于云阳增损者，是言隶者篆捷也。孙畅之尝见青州刺史傅宏仁说临淄人发古冢，得铜棺，前和外隐起为隶字，言齐太公六世孙胡公之棺也。惟三字是古，馀同今书。证知隶自出古，非始于秦。魏初，传古文出邯郸淳，石经古文，转失淳法。树之于堂西，石长八尺，广四尺，列石于其下。碑石四十八枚，广三十丈。魏明帝又刊《典论》六碑附于其次。陆机言：《太学赞》别一碑，在讲堂西。下列石龟，碑载蔡邕、韩说、堂谿典等名。《太学弟子赞》复一碑，在外门中。今二碑并无。石经东有一碑，是汉顺帝阳嘉元年立。碑文云：建武二十七年造太学，年积毁坏。永建六年九月，诏书修太学。刻石记年，用作工徒十一万二千人，阳嘉元年八月作毕。碑南面刻颂，表里镂字，犹存不破。汉石经北，有《晋辟雝行礼碑》，是太始二年立，其碑中折。但世代不同，物不停故，石经沦缺，存半毁几；驾言永久，谅用怃焉。考古有三雝之文，今灵台、太学，并无辟雝处。晋永嘉中，王弥、刘曜入洛，焚毁二学，尚仿佛前基矣。
谷水于城东南隅，枝分北注，迳青阳门东，故清明门也，亦曰税门，亦曰芒门。又北迳东阳门东，故中东门也。又北迳故太仓西。《洛阳地记》曰：大城东有太仓，仓下运船常有千计，即是处也。又北入洛阳沟。谷水又东，左迤为池。
又东，右出为方湖，东西一百九十步，南北七十步，故水衡署之所在也。谷水又东，南转，屈而东注，谓之阮曲，云阮嗣宗之故居也。
谷水又东，注鸿池陂。《百官志》曰：鸿池，池名也，在洛阳东二十里。丞一人，二百石。池东西千步，南北千一百步，四周有塘，池中又有东西横塘，水溜迳通。故李尤《鸿池陂铭》曰：鸿泽之陂，圣王所规，开源东注，出自城池也。
