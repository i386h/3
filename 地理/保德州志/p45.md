<!-- { "loadSidebar": true } -->
　　本州逼河而城，一河之外，即府谷县地。而东西南三面则山高涧深，距城动称一日、两日，一旦有警，非可望城蚁附者。九寨之设，良为保民安疆至计。乃百余年未尝一修，互市后尤未尝挂于口而经于心。倾圯颓废，殊不足恃。年来又日不暇给，虽晨昔忧思，竟无所措。盖以九寨原系官为修筑者，每寨可容三五百人，非一二家一二村可专者。大墙、女墙、寨门、墙基，为工颇大，非数十人数十日可毕者。将责之民与，则办粮办草已无宁日，乃并其农工癕妨之乎。且蠢蠢原无远虑，孱孱又无余力，一旦迫令修寨，必将鸟惊而兽骇矣。将责之官欤，则民壮已解赴修边，所军已供修城及军火器械等役，乃能空手课成功乎？况州有州务，所有所务，无一不藉人力，诚有难为那移别用者。遵照明文计议，请详乞酌行。或以修堡胜于修边也，而量拨修边军壮，计日责成。此一策也；或以本州人宜修本州寨堡也，而止将本州修边民壮拨回本州，领其应得工食供役，即有不足，容本州再为权宜请命，又一策也；或准令量工估计，俟来年留所军及民壮兴修，又一策也。第闻边寇储豆养马，似有他志，倘今冬冰合，入犯各乡，生灵必难免于锋镝之惨矣。不弃险弃民乎。抱阴雨之思，切绸缪之计，诚不敢袭故套，耽岁月，姑徐徐议之，以幸一朝谢去，致坐失天时，以误国家保民安疆至计也。
　　
　　加添养廉仓本谷议
　　
　　本州生员百十余人，本银止四十一两一钱六分。每年加二行息，得利无几。值年丰银贵，积银固便；岁荒谷贵，则积谷又便。养廉仓止于积银，在丰年固利矣。倘遇荒岁，彼无营，书生安所得谷而买之？即分有利银，亦将贱掷富室，以救旦夕之急耳。为此，将三年内积有余谷五十石，拟合具申添入养廉仓内，与前银相兼出放，以本年春为始，俟秋成亦加二交还。下年春亦银谷兼放，秋亦银谷兼收。银则库吏经手，谷则仓斗经手，而总其事于礼房。每年终，亦奉学道行文本府查明，转报本院。遇荒亦候本府申详，学道转详本院，批行给散庶士子。利于丰年，亦利于荒岁。添之今日者，亦不至废之他日矣。
　　
　　创设学田议
　　
　　学田之设，无处无之。独本州设在荒边，从来未有学田。诚缺典也。时当丰稔，青衿岂鲜饥寒，岁值风荒；黉序尤多啼号。周贫盛事，有司或苦频烦，告赈俗情，学规又难逾越。居恒坐视，分已不安。谷贵傍观，心尤不忍。为此，除助婚、助丧、助贫不时举行外，仍创置学田二区：一则买陈乾、陈自登、王旌，济道沟地也。共价银三十四两七钱。每年除完粮外，共得租谷九石八斗。一则买贾名都贾名布、贾名司、贾名正，西庄地也。共价银二十三两三钱。每年除完粮外，共得租谷六石。又查出空闲官地二块，佃与民王之俊、郭化民耕种，每年得租谷四斗。四起每年共得租谷一十六石二斗。业已给帖，召佃见之施行。但恐日久湮没，恳乞俯赐转达，垂为永久之规，庶豪强者，不得兼并，即不肖者，亦不得侵牟矣。
　　
　　请设义勇官兵议
　　
　　州城设在河滨，隔河即府谷县。奸民易为逃匿。且东南抵岢岚州一百八十里，西南抵兴县一百八十里，东北抵河曲县六十里。路在山涧，人烟稀少，巡辑为难。加以饥谨相仍，盗贼大炽，远者姑无论，目近九月十八日，宋同知发家眷行至保德、河曲交界猪槽 ，被贼二十余人各执刀箭打动行李。又被贼将库内官银三百余两盗出，无人知觉。至龚同知与宋同知交代间，始知库银被盗。宋同知当赔银三百两九钱。库吏赔银四十两。至十一月初九日，本州知州胡知州赴任，将至官地坪，随有人报：榆次布客九人回家，见被十贼围射打动行李。胡知州闻知，即率皂快向前到彼，见群贼已登高麓、天晚追之不及，遂逸入岢岚山去讫。胡知州到任后，细询士民，咸谓盗贼横行、不止官地坪、猪槽两路为然也。城关游手甚多，每每失事。本州往兴县一路、系商贾通行大道，今盗贼为梗，非三五十人不敢行。则衙中、城中、境中，盖无处无盗也。除行文保德所，拣练壮军听候操演外，拟将岢岚、河曲二路，各设义勇官一员，各以勇士二十人属之；往兴县一路，设义勇官三员，各与勇士二十人。令其各备器械，各巡一路，但有盗贼，许彼辑送到官。如畏缩坐视，或生事害人，则置之于法不贷。义勇官择有身家、有德行者为之。仍与所选勇士一体给帖免差，有功之日，申给冠带迎赏，以示旌异。胡知州亲诣各路审择，人皆乐从。如此则各有信地，责既难诿。而以本路人巡辑本路盗贼，又无烦向导，无烦调拨。且止于免其本身差役，不须议兵议饷。况人习为战，久之，可以壮国威而寒虏胆计，无便于此者。
　　
　　为恳移兵将以救残黎以存重地事
　　
　　王邵
　　
　　本州设在荒徼，地狭丁稀。东西逼临卤穴，骤马可至。与府谷、河曲接壤，酷遭七载焚杀，田野为墟。见丁二千，皆以兵火余身。办输积逋，惟望外贩粟米敬延喘息。去秋今夏，卤骑至境，城危累卵。见今寇孽数枝，据山阻路，粮粒绝梗。城中食尽，人心汹汹。若不亟图长计，孤城旦夕阽危。当此四尽之时，委乏万全之画，惟见岢岚州设腹里，除卫所守御额兵外，复新添游击一员，健兵千人，以资战守，绰乎有余。此外尚有守备一员，额兵七百，在岢岚骈枝无用，在保德邻照莫分，但一转移，事便功巨。其买马公署等项，不免另议取资。则有本州每冬拨来防河军代州、八角利民七百余名，每年支行粮七百余两，虚靡无益。主兵既设，防军可裁。即以行粮克公费，足壮腾骧。官不加廪，兵不议饷，酌衷益于一时，获变通之永利。两地均安，全省屏翰。端惟此举，是凭某等身罹汤火，命等蜉蝣，聚族攒睿，计无出此。为此匍匐吁恳大恩老公祖，轸念一州孤悬，全晋安危系大，特允详查，题请改设，庶孓遗可存，岩疆可守，靖乱敉民，均有厚幸。
　　
　　条陈平籴救荒议
　　
　　（雁平道）张
　　
　　切照晋省大同三关太原西七处州县，地瘠民贫，向来年丰谷贱，尚多冬月无衣，朝不谋夕之家，其所赖以存活者，良以斗米七八十文，以市斗计之，一口只须三四合，价不过二三文，便足一人一日之需矣。今值夏旱秋灾，络绎控告，幸蒙宪台倡率赈济，题疏请蠲，俾阖属垂毙之民沾恩，有赖暂免流亡。然捐赈之举，岂能常继，即所领捐赈银，亦旋即用去，又岂能常给口食哉。现今各州邑市中，斗米贵至三百或三百二三十文不等，自四月尽至七月终，为始不过百日，市价顿长至此。从此八月以往，屈指来岁夏熟时，尚有十余月之久，其珠桂之状，更不知又何若也。本道于仁州一郡，六月尽间即行平籴之法，因此米价不致大升，但本道区区，非奉宪行，仅能行于一区，不能行之于各属。为此冒昧备将管见开列于左，沥恳宪台裁酌去取：
　　
　　一、牙行碾贩之宜禁饬也。牙行碾贩，所买之米，俱系富户去岁堆积之谷。去岁至腊月，每米一石，价值不过六七钱、八九钱不等，若辈因偶逢夏秋两灾之时，故意窖积不卖，高抬时值，希图射利，以遂贪心。如不力行惩儆，则富者益富饥者亦饥矣。故须严行禁饬牙贩，限以每石二两，在积粟之家计其原值，业已子母三倍，似非强其所难。若此则市价不敢私增，贫民不至重困矣。一官买官卖可力行也。州、县、卫、所等官，须访有米之家，亲诣其门，婉谕以大义，限以二两之值，买其十分之三，即刻遴选公平耆老、清慎能员，择一公所，照依原值官卖。家有三四口者，卖以市升一升，十数口者，卖以市升二升，定以三升五升为止。勿令多买，恐小贩之徒，有收买之弊耳。如富户之米不可多得，则并买新谷以济之，倘能各属皆然，米不能远去，其价自平矣。若本道现今所行，则系二两收籴，一两八钱出粜。州县等官，穷苦无力，断难执此为例，但须实心力行，不过借凑百金，即将今日所得之值，旋发明日买米之资，周转不已，为费无多。足令资斧销烁之穷民糊口度日，此真不费之惠也。亟宜饬行。一仓储陈粟之可借卖也。凡各州、县、卫、所仓内，查有有余之粟，比照市值少减一二钱，该管官暂借出粜，报明卖米若干，得银若干，至来岁夏秋成熟，收买还仓。若值丰稔之年，粟价必贱，以凶岁所卖之银，买将来有秋之米，定有盈余，其多余粮石至期报数贮仓，为冬月赈粥之需，更为利便。即或稍有不足，谅亦无多，临时捐补，亦易易耳。一、米价之不拘执也。将来九月间，新谷既升，至期价值稍平亦未可知，倘市价与官价相等，则官价又宜照市价略减一二钱，递减至每石一两三四钱，则平籴之法可止也。抑本道更有不请者，赈粥之行，向虽奉有宪檄，然州、县、卫、所各官，遵奉实行者，固有其人，而虚应故事者，亦复不少。当此民命堪忧之际，急宜严行申饬：凡有地方之责者，倡先捐资易米，再行婉词劝募。无论乡绅士，情愿义助者，给以旌奖。多方设处，实心举行。定于九月十五日为始，在于本处或城内或厢坊，置立粥厂。量其地方之大小，人民之多寡，或癗癕三处五处，务须遴选勤慎人役，经理其事。或本官或佐二衙官，不时巡视。务令饥民尽沾实惠，勿使一人向隅。至来岁三月中，天暖农忙之时，方可停止。如此数月之久，始能保全饥民，皆有存活之望。若旋赈旋止，终不免于沟壑，犹之乎未赈也。如果刍言可采，伏乞宪台通行，颁令报荒。州、县、卫、所，目下宜急行平籴之法，一至秋冬之妄，即早为赈粥之举。庶几寒者可望生全，流亡者可免他徒。将见数百万生灵，台宪赖俱仁慈起白骨而肉之矣。
　　
　　条陈塘站议
　　
　　王克昌
　　
