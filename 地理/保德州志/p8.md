<!-- { "loadSidebar": true } -->
　　祭器 旧储帐幔五副。铜爵一百四十九只。铜香炉一座。铁香炉大小七八座。铁花瓶三对。磁香炉大小三十二座。烛架六副。年久敝损，所存无几。明万历三十九年，知州胡楠各制新幛旧规，凡笾豆簋之属，每祭迫令磁户办送。胡公令生员耿毓英往五寨如式制木器大者四十八件，小者一百五十四件。立案发学给祭图一轴。令为式止留磁台一座，磁型三座，永除磁户苦累。又查出祭器虚冒价银。增入祭烛内大烛四枝，枝五斤。中烛六十枝，枝四两。小烛一百二十枝，枝二两。祭毕验跋。后木器复废无存，仍用磁器。崇祯八年，学正利万钟铸大鼎一座。国朝顺治间，添造帐幔五副，铜爵四十七件，铁香炉一十七座。——今存康熙七年，知州张光岳虔设祭品，督诸生肃将祗事，时称盛典。三十四年，学正刘瀚正殿内增制新帐十副。生员张溥、阎泰、佾礼生白庆，制铁灯台二座，铁火盆二座。——今存附康熙三十八年，礼部复准每学设乐舞生六十四名，歌章四人，乐生二十二人，执麾一人，引节一人，舞生三十六人。（今俱全设）
　　
　　明伦堂三间 明弘治间，知州刘渊重建。东“进德”、“修业”两斋，西“成贤斋”祭器库。东“治化本源”，西“文章渊薮”二栅，俱弘治间知州周山建。万历间，知州王甲将“明伦堂”增筑台基重修。又撤去“成贤斋”、祭器库，改为东西两斋各五间。东曰“进德”，西曰“修业”。又改东西二栅曰“礼门”、“义路”。顺治间，知州杨士、学正刘衍民修补。康熙十二年，学正张凤羽、二十七年学正卫大衡俱重修。四十二年，学正刘瀚，东栅建“元魁坊”。中道建“治化本源”、“文章渊薮”坊一座。两边砖砌小墙，留小侧门。
　　
　　儒学门三间 在文庙东。前有“青云得路坊”，“化龙坊”树其左。万历间，知州胡楠石水道，改而新之。国朝顺治六年，寇毁。十年，学正刘衍民修葺门楼。康熙十二年，学正张凤羽门内增甬道。三十三年，学正刘瀚增建屏墙。四十二年，又建宫墙，大门一座。
　　
　　龙鳞石 （州东卧龙沟石）初置州宅，万历二十四年，知州朱黄裳移置明伦堂左侧。建蛟龙云雨碑一通。二十八年，知州韩朝贡移置礼门外。康熙四十一年，学正刘瀚竖于蛟龙云雨璧前。
　　
　　儒官门 在棂星门之西。——久废
　　
　　学正宅 旧在文庙西，儒官门里，训导宅之中，久废不修，官止赁居。明万历间，知州胡楠创建于明伦堂后，尊经阁两傍。天启间，乡官（王所用、陈嘉荩）生员（王邵、马上行）复建文庙西。（有碑记）后毁，今仍赁居民房。
　　
　　训导宅 在文庙西，学正宅之两傍。（后训导裁久废）
　　
　　号房 旧在先师殿两傍，知州昝凤翔改建于明伦堂两傍。——久废
　　
　　射圃 在明伦堂号房之西。长二十五丈，阔四丈。内有“观德亭”三间。明知州周山建。后知州李春芳废，给乡民之愿入城者。知州高冈凤又移州治后，乐籍居之。殊属非体。
　　
　　典籍 前代颁《尚书》、《毛诗》、《礼记注疏》、《礼乐书》、《贞观政要》、《朱子语录》、《真西山读书录》、《刑统》、《列女传》；——久缺明颁《四书大全》、《书诗礼记》、《春秋大全》、《性理大全》、《为善》、《阴骘》、《孝顺事实》、《劝善书》、《五伦书》、《冠服图》、《正祀通考》、《通鉴摘题》、《圣门人物志》；万历四十年知州胡楠续添《四书主意二三场》、《程墨翰苑》。内《春秋传大全》知州刘希皋携去。余俱散失，今止存《制诰》、《为善》、《阴骘》，共三册。又《乡饮读律》二本，《乡饮图》一轴。
　　
　　石碑 旧存殿前四通。敬一亭内九通。戟门内外十二通。明伦堂内五通。尊经阁下御制训饬士子碑文一通。魁阁后檐前底一通。文昌祠门外一通。学门外一通。
　　
　　树 柏十九株。榆、柳四十余株。牛逆砍伐殆尽，后学正张凤羽、刘瀚多栽植。今止存柏树十株。榆树三株。青杨树二株。桃树一株。杏树一株。柳树二十余株。
　　
　　学田 明万历四十二年，知州胡楠用价二十三两二钱，买西庄贾名都等神堂峁、烟墩梁、上下梁家、窑峁、车道坪、陈家塔、嫂嫂峁、小塔子、小黄石峁、王书儿峁、榆林坪，共地一十二段。载粮四斗九升五勺。每年除完粮外，纳租谷六石。又用价银二十四两三钱，买陈乾济道沟上葫芦旦、井峁后截、李家坪上下截、李家坪桥头梁、斜岭子、秦地曲、陈家舍窠。又用银三两五钱，买王旌下葫芦旦。又用银一两，麦三斗，谷二石，买陈自登舍窠相连地，并桃树，共地一十二段，载粮七斗四升九合。后清出余粮抵除外，实粮二斗八升三合七勺九抄五撮。每年除完粮外，纳租谷一十二石六斗六升三合。载在石碑。今地荒，学户赔粮。
　　
　　附 廪粮存裁数目
　　
　　本州廪生三十名。旧每名支饩粮、膳夫银十两八钱。顺治十五年，奉文裁三分之二。康熙元年尽裁。止存膳夫银四钱二分。二十四年，饩粮、膳夫复支三分之一。在州领一半，在兴县领一半。
　　
　　学仓 在明伦堂西。明弘治十年，知州昝凤翔更建号房。十七年，知州周山建于训导宅后。——久废又万历庚戍，学道王公行，令动学仓支剩银，买谷一百五石二斗。令减价而粜，增价而籴。为诸生荒年之需，名常平仓。——今废
　　
　　养廉仓 明万历辛丑，按院赵公发银三十两，令春放秋收，加二行息。利给诸生，本仍收放。三十二年，署篆忻州同知常自修，增卖养济院空地，银一两一钱六分。三十八年，按院刘增银十两。四十二年知州胡南增谷五十石，亦加二取息给诸生。（今俱废）
　　
　　社学 一在太平巷。（见通志久废）一在教养巷。——久废明嘉靖间，知州高冈凤于城中、乡外，遍建社学。立章程、撰诗歌，躬为督率。在城者，一在西门内，匾曰“育才”。（即今土地庙）一在宝积寺东，匾曰“化龙”。（后改为赵公韩公祠）一在城隍庙西，匾曰“启蒙”。万历间独此尚存。知州胡楠延师教课。（后亦寻废）后改为固山刑部生祠。（今祠亦废）顺治间，署州事学正刘衍民，以药王庙前街房，申请为社学。康熙六年，知州张光岳、十七年，许国柱俱延师教课。二十七年，知州高起凤改芦公生祠为义学，在大寺胡同口北。后三十三年，知州唐文德、四十五年，今知州王克昌俱延师设教。
　　
　　胡洵阳曰：庙以妥圣贤，学以储英俊也。姑无论宋室右文加意修茸，而金元高、王、张、许四公亦皆声施于今。乃本朝二百年，自任公泰、陆公镛、骞公璇、周公山、王公甲而外，未见其人焉。殿庑倾圯，学博赁任民间，敝之极矣。今申请上台，一大治之。后之君子垂念本源，而增修未备，则斯文之幸也。
　　
　　王瑞庭曰：士者，凡民之俊秀也。保德自古风气淳朴，人文迭兴。上以名节为雅化，士亦以名节自砥砺。历稽往牒，若子玉之豪侠，东山之刚正，伯顺之蔚为儒宗，凛凛高风，光照史册。岂非士林之翘楚而后进之法程乎。不然丧心秽行，总掇巍登，犹之凡民焉耳。奚俊之有然，则士贵自勖哉。
　　
　　高鹏南曰：保德缙绅尽出，坊市村疃寥寥，盖由社学久废，村疃子弟不知读书，是以每试童不满百，颇知行文者才一二十人而已。嗟夫，薪之源不广，又何望科目多得人哉。野处者不昵秀，岂村疃无美质耶。诚酌地远近，延师教训，我郡人才庶几乎斌斌矣！
　　
　　张绛州曰：学宫设有专官，则署之不可缺也。必矣。乃数年来莅是任者，僦居民屋，朔望瞻拜，奔走道路，宫墙门户，阒其无人。呜呼!州虽小，岂力独啬于学校乎，当事者若肯加意于斯，岂惟青毡享安宅之乐，其有裨于圣庙岂浅鲜哉。
　　
　　附 书院
　　
　　见龙书院 明万历四十年，知州胡楠为诸生雷起蛟因按察司旧址，建文昌祠三间，后书房十间，前书房四间，——今废中门一间，前门一间，俱入关帝庙。
　　
　　白眉精舍 明万历四十年，知州胡楠为诸生马上觐建于关帝庙后。前后两院共九间。——今存
　　
　　文庙 年久未修，乾隆八年，学正梁溥，捐俸修补尊经阁。九年，知州邵其德，重修棂星门。十九年，学正白浚修补正殿院、明堂、泮池，及周围墙垣，焕然一新。
　　
　　州南城上文星阁，乾隆二十二年，知州言如泗，偕本州绅士创建。四十七年，署知州严庆云，偕绅士移建于城北城隍庙后。
　　
　　州东门外坡间文昌洞阁，乾隆二十二年，知州言如泗建。贡生徐安现、生员闫介和、王以震、白乡约陈朝干等督修。
　　
　　节孝祠，旧在城隍庙西，乾隆二十三年，知州言如泗改建于文庙之省牲所遗址。为养局。
　　
　　学正宅，乾隆十九年，学正白浚增修东书房五间。仪门一间。
　　
　　现藏典籍：《廿一史》一部。《十三经》一部。《康熙字典》一部。《四书讲义》一部。《朱子全书》一部。《书经传说》一部。《诗经传说》二部。《春秋传说》二部。《性理》二部。《周易折中》二部。《明史》一部。〈驳吕诸义》二部。《周易述义》一部。《诗义折中》一部。《春秋直解》一部。《斯文精萃》一部。《纲目三编》一部。《圣谕广训》二本。《宪皇帝上谕》二十四本。《御制文初集》一部。《诗初集》一部。《诗二部》一部。《钦定四书文》一部。
　　
　　○街巷
　　
　　中街 自州治抵南门。
　　
　　东街 自州治抵东门。
　　
　　西街 自州治抵儒学门。
　　
　　新街 南口通东街，折而西通州治后，抵北门。在州治后者，旧名弦歌街，为乐籍所居。明嘉靖间，知州高冈凤移于通和、亲贤等街。此为民居，因包城退后，街道甚隘。
　　
　　长春巷 在儒学西北。在西者，旧亲贤街；在北者，旧通和街。嘉靖间移乐籍居此，改今名。
　　
　　辛家胡同 旧名教养巷。西口通中街，东抵草厂沟。
　　
　　草厂胡同 旧名吉士巷。西口通中街，东抵草厂沟。
　　
　　张家胡同 西口通中街。东抵承天寺后台。
　　
　　钟楼巷 旧钟楼在此，故名。西口通中街。东抵乔家坝。中有一小巷，至承天寺前。
　　
　　东营 西口通中街，东抵三清观。
　　
　　所营 中巷通东营，西抵所治左，东抵掬圪沱。
　　
　　戴家台 旧名铁山，在草厂之南，西通钟楼巷。
　　
　　大寺胡同 旧名里仁巷。东口通中街，西抵西页巷。
　　
