<!-- { "loadSidebar": true } -->
　　朝散大夫知保德军事上骑都尉一员。 大中大夫同知保德军事轻骑都尉一员。 承信校尉充保德军事判官飞骑尉一员。 武德将军司狱骁骑尉一员。 显武将军都巡检骑都尉一员。 承宣军使一员。 将仕郎都孔目一员。 登仕郎知法一员。 敦信校尉充司候一员。 监造孔目官一员。 各寨寨官一员。 税课司大使一员。 儒学主学一员。 庆历中，郡县置学，以郡官提学事。 崇宁中设学长谕、直斋长谕各一人。小学教谕一人。小长一人。
　　
　　金
　　
　　以刺史主州事。皆授大夫。或朝散、或少中、或奉议，兼都尉。或轻车、或上骑。封爵皆五等，或伯，或子，食邑五百户。赐紫金鱼袋。宗室则授大将军，食邑七百户。兼设同知、判官、尉、孔目等官，略仿宋制。
　　
　　元
　　
　　设知州一员，以汉人为之。授奉训大夫，或奉政大夫，或奉议大夫，兼管都军奥鲁劝农事。承事郎达鲁花赤二员，以蒙古、色目人为之。亦兼管诸军奥鲁劝农事。 同知一员，以蒙古、色目人为之。授忠翊校尉，或授承事郎。 判官一员，授敦武校尉，或修武校尉。 吏目一员。 儒学学正一员。 至元二十年，置经赋、学正各一员。大德四年裁减。 税课司大使一员。 芭州镇巡检司巡检一员。
　　
　　明
　　
　　设知州一员。初授奉训大夫，升授奉直大夫。 同知一员。万历以后裁。 判官一员。永乐十八年裁。 吏目一员。 学正一员。 训导三员。嘉靖间裁。 巡检一员。正德间裁。 仓大使、副使各三员，副使万历后裁。 医学典科一员。 阴阳典术一员。 僧正司僧正一员。 六房司吏六名。 典吏十三名。永乐间裁减，止设司吏二名，典吏六名。 铺长司吏一名。 承发典吏一名。 架阁典吏一名。 儒学司吏一名。 巡检司司吏一名。 保德、恒羡、广积三仓各攒典一名。
　　
　　国朝
　　
　　仍明制。设知州一员。 吏目一员。 学正一员。 无同知、判官、巡检、训导。裁减司吏。初，仓大使三员。康熙年间并裁保德仓、广积仓两大使。
　　
　　保德旧隶太原府属。雍正二年，改升直隶州知州。
　　
　　○名宦
　　
　　宋
　　
　　高 涣 广陵人。熙宁间，授朝散大夫知保德军，创建文庙于南坡。——旧从祀
　　
　　金
　　
　　高怀贞 广陵人。大定元年，授朝散大夫知保德军，上骑都尉。开国子食邑五百户。赐紫金鱼袋。改建文庙于城内西北隅。（旧从祀）
　　
　　李 晏 陇西进士。大定二十一年，授少中大夫，知保德军轻车都尉。开国子食邑五百户。赐紫金鱼袋。先是军城西南临沟，辄修辄圮。公相视得木瓜崖，退数武，裁削壁立，筑城一百七十步有奇。城中苦无水，于石渠之上累甓为洞，以便汲者。创开西门。有记。军治北旧有拟江楼，岁久倾圮，改而新之，名曰“安西”。亦有记。政平讼理，盗贼屏息，人以古治渤海目之。（旧从祀）
　　
　　王嘉言 明昌间，授少中大夫知保德军。甲寅，建讲堂于文庙之后。斋舍俱备。——旧从祀
　　
　　张令臣 博平人。太和元年，授奉议大夫知保德军提督常平仓事，上骑都尉，开国子食邑五百户。赐紫金鱼袋。重修文庙殿宇、两庑、垣墉、补缺像，正直次起讲堂、斋舍、庖厨等类。有碑记——旧从祀
　　
　　元
　　
　　许仲杰 字汉臣，长清人。至正十三年，由毗陵推官，以廉能升知保德州。捐俸修州治、公廨，兼置供奉上司器具，及砌儒学垣基。有碑记。——旧从祀
　　
　　袁 公 光州人。先是至正十三年，府谷官军越境作乱，公从辽阳中书参知政事，洎公枢密院判，奉武州公枢密院吴公命，来抚御之。生者归，死者葬。定羌之民，始有宁宇。越明年，枢府推授知州。凡有粮储、科役、造作重者，必躬诣枢府，请省减。才略明敏，有担当。耆士为建坊竖碑，以记之——旧从祀
　　
　　明
　　
　　宋 镇 永乐元年知州事，修州治及各廨舍。刊《太宗文皇帝敕谕》，揭州所——旧从祀
　　
　　任 泰 陕西咸宁举人，宣德初年知州事。廉直无私，遇事立决。后人推公而敏者，必以公为首称。——旧从祀
　　
　　陆 镛 字时鸣，直隶昆山进士。天顺四年知州事。雅尚德化，不恃刑威。民俗丕变，岁旱虔祷，大雨随足。升工部郎中。民心感戴，思之不忘。——旧从祀
　　
　　骞 璇 字廷五，陕西永寿举人。成化十七年由静乐知县升知州。重修文庙及州衙，三载以才，更知代州，考满升平阳同知——旧从祀
　　
　　周 山 字静之，淅江嵊县举人。先知山东德州，丁内艰。弘治十五年知本州。立心正大，处事公勤。治官事如家事，以民心为已心。建社训蒙，登堂讲学，出郊劝农，设法备赈，修理城池、仓场，起建谯楼及各公廨神宇，禁止邪术、佛事，并赌博、盗贼等类。立集、修志。本州监生霍升等，具呈通政司，乞加衔复任。（万历三十年入祀）
　　
　　王 琼 字廷宝，四川成都举人。正德九年知州事。律已以廉，宅心以爱，吏民因责有感悟涕泣者，甫四月丁外艰，士民不忍别。
　　
　　李 泽 字天仁，山东历城举人。由陕西沔县知忻州，正德十年更本州。兴利除害，修废举坠，政教并行，宽猛兼施，民心感戴不忍欺。正德十三年驾幸山西，粮饷多不给，部院会举公于唐家会，召买旬日，得草十万束。米三百石，不扰民而公用足。十五年因疾三疏解组，巡按张公怜而嘉之，送者遮道垂涕。（万历三十年入祀）
　　
　　蓝 云 字子雨，锦衣卫举人。嘉靖三十一年知州事。长材博学、绩蕴宏施。三沟水渠颓塌，几败大城，公伐石砌。有碑记。升本府同知。
　　
　　高冈凤 字鸣治，湖广邵阳举人。嘉靖三十八年，自济南府判知本州。心地慈祥。政事整肃。地乡遍立社学，每朔望必躬为考校，厚赏俊秀。作“劝民歌”、“迎春歌”，人咸歌咏之。兴贤育材，民称真父母。时值凶岁，开仓赈贷，民得生活。里甲费烦，每至倾产，公积银于柜，而量其出入，尽革宿弊。有事于官者，惟令自拘，至即问理。狱无冤滞。四十年，以前任督粮不及数谢职。得报，即深衣大带，北面稽首，飘然而归。州人泣不忍别，有去思碑。（万历三十年入祀）
　　
　　李春芳 号西屏，直隶井陉岁贡。嘉靖四十二年，自大同东路通判升知州事。下车值寇警，肃队戒行，北阅城，慨然曰：孤县边城，倾圮如是乎!相度加帮西南受敌之处，更以砖石，建楼于上，以备不虞。关外置暗窖，乡村修堡寨。愿入城而无房基者，给空闲官地以处之。又出守城议授之。挺身临城，寇不敢近。且饬泮宫、均田租、讯疑狱、抑强横，善政种种。隆庆元年，升州府同知。督抚保留本府同知。仍管州事。后以石州之变，调公安抚，士民不忍相别。（万历三十年入祀）
　　
　　刘希皋 陕西保安举人。万历七年以大同府判升知州事，刑清政简，盗息民安。五载，升顺庆府同知。民思之。
　　
　　王 甲 号剑塘，山东利津举人。萧山名宦，进士聘之子。万厉十六年，自大同府判升知州事。以官久代庖，事皆颓废，极力振刷。遇士大夫，必以礼待。修水道以全民居。起高明伦堂基以兴人文。士民诵之。及宁夏刘孛之变，大兵经过，人心惶惶，草束不敷，罔知所措，力为维持，草以麦青抵偿，民赖以安。至操履清洁，冰蘖可餐，饮食衣服，岁久如故。尝云：“已往之日长，将来之日短。长已能甘，短岂难受。”识者以为名言云。前志称其“实心爱民，明决理事，一尘不染。”百姓安堵又诗曰：“林涛百姓笑颜开，接得重生父母来。重沐一天新雨露，扫除千里旧尘埃。明如秋夜当空月，响似春天震地雷。只恐小民留不住，飞黄腾踏上京台。”皆实录也。五载升夔州府同知。去之日，行李一驼，送者涕泗叹服。（万历三十年入祀）
　　
　　高三聘 字希尹，山东海宁选贡。万历二十六年，由陕西凤翔府判升知州事。文学博洽，政事精勤，招拟一挥立就，卧治二载，有古长者风，院道屡旌。以亲老告归，河曲苗都谏赋诗赠行，士民诵而慕之。
　　
　　韩朝贡 字邦献，陕西肤施举人。万历二十八年，自祁县令升知州事。挥霍长材，直心，朴貌如清。销绝军二百三十二名。蠲河粮八十余石。州粮改折色，径征本色。砖包城垣一千一百丈。大有功于州人。四载，构疾告归，州人为立生祠。四十年，知州胡楠悬扁旌之。
　　
　　胡 楠 字楝隆，陕西洵阳选贡。万历三十八年，自夏县令升知州事。仁爱出于至诚，为善惟日不足。除革农民集税、房夫、乡夫、军夫、菜户、炭户、磁户、地方柴帚木炭、排年迎接彩旗、铺行铺垫、里老毡条、放粮酒席。请捐所徭折马价、减盐税、免耗粮、免灾粮。麦改徵米，酌定仓豆出孔。设城乡常平社仓，清蠲社仓利谷，增养廉仓谷本。募义勇，修九寨，立粮册，给由帖，修学宫，置学田，造祭器，请社师。明经讲学，劝课生童，设处贡生班银，举名宦、乡贤、节妇，争议渡船，整理军器，给囚粮库役、仓役、各役纸张工食，议里书、赤历纸张等费，复令收头应骡夫，以均甘苦。美政约四十六款。请上竖碑，永为定式。后为知州戴元毁之。然盛德至善，人不能忘。四十四年升湖广洵阳同知，合州老幼焚香泣送百里，城乡士民共建生祠四十余处，公请入祀。
　　
　　王国 福建闽县举人。知本州事，善政颇多。崇祯三年，边盗王喜胤倡乱，河曲、府谷俱陷。屡寇城下，公率士民坚守，忠肝义胆，寝食城头，大声誓于神前曰：“国弃父母于万里之遥，捐妻子于锋刃之下，宁与城俱碎，不与贼共生。”调兵凑饷，赏罚严明，州人不遭茶毒。晋省得固篱藩者，公之力也。劳瘁身殁，柩归，士民哭送百里，至今思之。——明从祀
　　
　　阴鹤鸣 陕西耀州举人。崇祯末年知本州事。闯贼陷陕西府谷县，公率阖学生员，日夜城头，誓众坚守，身带银锭，奖赏壮士。时有谋劫印陷城者，公大骂，以折其气，诛其羽翼数人。具文请兵，会太原等处俱陷，力不能支，南面再拜，焚衣冠而去。
　　
　　国朝
　　
