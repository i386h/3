<!-- { "loadSidebar": true } -->
　　人情莫不欲安然而常危，莫不欲盛然而常衰。即太公周公之报政者验之。齐期年而报政。周公曰：“何速也。其后必有篡弑之臣。”鲁三年而报正。太公曰：“何迟也。后必弱。”后日之齐、鲁，果如二公言。而夫子曰：“齐一变，至於鲁，鲁一弘至于道是合而较其得失焉。余观天道之进退，人事之短长，大约俱准诸此。急功利，喜夸诈。”太公之兴，适以促之。为之臣者，只知以功利夸诈为事，若不剥上将焉取之。鲁则力不敌一小国宋，偃暴兴，败楚、败齐，当时谓之桀。宋而鲁则四分公室，三家秉政。厌厌殆尽，终后列国而始亡。此敦礼教、重信义之效也。是以君子去彼而取此。
　　
　　○诗
　　
　　吊古示州中学者
　　
　　（元肃政廉访司佥事）李述祖
　　
　　我行河之浒，我陟山之巅。跋涉岂殊途，无劳怨独贤。懔懔踏崩崖，惴惴临深渊。安危系马足，戈矛兴目前。投浆日之夕，散怀咏凉天。居人俯黄流，高城生暮烟。此邦实巨镇，势与西羌连。绕庭读残碑，繁华忆当年。楼倾有遗址，兔爰经壤阡。访古念今昔，永歌黍篱篇。
　　
　　李氏三教图
　　
　　（见乡贤）李谦（字受益）
　　
　　名理与空寂，所趋各殊途。判然若冰炭，讵可同器居。胡为生同胞，异彼冠巾裾。九原不可作，存此三笑图。
　　
　　保德述怀
　　
　　（见名宦）周山
　　
　　生长四山里，出仕山东西。命名与仕所，山字不曾离。德州与保德，予仕可不比。天意固有在，造化亦如斯。食禄自有方，顺受夫奚疑。仕所繁与简，随治予皆宜。德州当冲要，迎送无定期。礼或一有失，蜂起谤与讥。上人颇见爱，下民无忍欺。莅官几三载，守制还剡溪。服（阕）上神京，选法铨部司。复除到保德，正近陕西陲。境土临边地，风俗尤染彝。户编止五里，地瘠民更稀。人多不识字，五礼懵无知。婚娶惟论财，准折骡马犁。顾兹风景陋，言及与嗟咨。于焉用夏变，欲与邹鲁差。遵制兴社学，童子才从师。教之以小学，朝夕学幼仪。庠生游予门，讲论书与诗。俱知含漱趣，丽泽互相资。明年当大比，月桂秋香时。伫看奇男子，攀折最高枝。是否知礼节，恭敬恒自持。耆老悉淳笃，宾介穿深衣。颇有儒者风，日渐去浇漓。为之及三年，保德其庶几。惟愿边烽熄，晏安常忘危。允乐唐虞世，民物咸熙熙。
　　
　　黄河环带
　　
　　（明榆林副总兵）曹雄（字定远）
　　
　　河源发昆仑，奔注流渐洪大。几折经林胡，环（绕）似襟带。滔滔无依波，奇观此其最。仙槎沓何许，事谬心可会。维冀瞻一清，润及九州外。
　　
　　雪浪鸣雷
　　
　　前人
　　
　　云涛触崩崖，雷霆终日震。浩浩复荡荡，如鸟争奋迅。银山涌中流，玉垒翻冰阵。溅沫龙喷珠，飞花目几瞬。伟哉壮雄观，丽景冠三晋。（以上五言古）
　　
　　登保德城用蔡太常（名韵）
　　
　　（元河东道肃政兼访使）王思诚
　　
　　天桥峡口喷黄流，惊涛南绕安西楼。城坏楼倾昔人去，龙争虎战经几秋。圣朝疆城际天末，万国风尘清六合。太平民物百无虞，但恨年年困寇虐。我来按郡岁时更，千岩万壑残雪明。定知来岁是丰稔，雨时若条分清。谷麦盈蚕满箔，乡杜笙簧动村落。我时闻之亦欣然，愿与斯民同此乐。
　　
　　赠保德州守王公
　　
　　殷梦高（字新又）
　　
　　今之州牧古邦伯，保厘元元翼天室。定羌壤绣错秦晋，拥卫名藩控沙碛。帝曰畴咨若予州，特简先生来柱石。先生北海之俊英，家学青箱世无匹。八龙三凤皆雁行，先生卓荦眉偏白。夜朗筮仕列上考，宣力岩疆更超轶。莲山耸翠见风裁，带水汪洋知泽。劳心抚字六七年，茹蘖饮冰同一日。政成乐只亦遍歌，（公令永从时民间刻有乐只歌）民有襦裤吏不墨。谁能枉道事上官，独坐声名过郭眕。西神有客汗漫游，（余乡惠山别名西神）辇下饱听循吏绩。一朝铩羽出春明，得附龙门许通籍。君家庭砌多芝兰，吟灯寒映月光碧。相从剪烛话生平，益闻布政多奇绩。伫看丹诏重下征，遍为霖雨苏苍赤。龚黄丙魏合一人，愿借长风振六翮（以上七言古）
　　
　　按事达保德偶成
　　
　　（元宪府照磨）李进文（字君美）
　　
　　地势连立阜，何流壮郡城。坡田多歇种，民粒少聊生。抚字心仍重，宣明政 已清。名堂书牧爱，正要赞升平。
　　
　　登水寨
　　
　　王纬（大梁人）
　　
　　走上观音寺，黄河山下分。秦川人厄寇，晋地稻连云。螭首双碑古，蝉声两岸闻。乘风襟抱爽，绝胜酒酣浓。
　　
　　保德山
　　
　　（见前）周山
　　
　　昔作林涛寨，今为保德城。定羌定亡宋号，附廓大金名。后瞰黄河近，前临翠岭平。笼葱蔼佳气，万古属皇明。
　　
　　禹庙
　　
　　（见前）马上锦
　　
　　禹庙空山里，黄河绕故宫。墙凋余古绘，庭阒满秋逢。粮石清华老，龙门道路通。至今横作堑，犹藉控羌戎。
　　
　　族人被掠逃归
　　
　　（见前）王所用
　　
　　日高知寇警，城北望秦川。匹马临河侧，驱羊入汉边。荒村人影乱，远陌剑氛鲜。弱族偏罹患，归来泪若泉。
　　
　　左师（为副将孙弘谟作）
　　
　　前人
　　
　　邻境严烽堠，笳声彻夜闻。风旗翻雀影，荒草杂龙文。白铠摇如月，青鍪断若云。可怜忠将殒，谁复树奇勋。
　　
　　使旋及河
　　
　　（见前）王邵
　　
　　咸云天设险，遂足限华彝。有楫谁为击，亡维孰与?。庙遗嗟禹迹，泽竭痛周黎。独有中流石，千秋屹不移。
　　
　　转壑飞流
　　
　　（见职名）苏东柱
　　
　　一湾流水活，飞雨溅青天。白练光如绽，琼珠碎复联。云回迷断屿，涧折散空烟。不意风尘日，还来洗玉泉。
　　
　　署中杂咏
　　
　　前人
　　
　　绝塞长河出，孤城落日悬。云崩寒立户，雾破气交天。鬼火阴山外，蒿林猎鼓边。残疆余对垒，岁月草芊芊。
　　
　　其二
　　
　　日对烟黄岫，横流不计年。笳声悲碛月，草色溅浇田。报种无安土，弹弓尽大边。春犁蒿目恨，空忆费刀篇。
　　
　　其三
　　
　　烟气交如雾，河声葬大渊。独怜戎马后，偏到雨花前。户窗悬山藿，踌躇买酒钱。唐风原俭约，岂为俗缠绵。
　　
　　其四
　　
　　莫说从前事，须眉尚是吾。数年知梦幻，中夜岂模糊。独抱乾坤老，谁怜意气孤。河声推落雨，双泪满林胡。
　　
　　过石梯抵十方院
　　
　　（见前）姜宗吕
　　
　　险峻行行尽，修途入望平。荇田连水阔，茅屋带沙明。野渡荒烟合，山城黛色横。劳尘知暂息，榄辔有余情。
　　
　　钓台漫兴
　　
　　（见前）陈大德
　　
　　问隐来矶畔，新诗吐翠峦。白云飞涧户，红蓼点沙滩。径滑因朝雨，衣单觉暮寒。山居非无个事，垂钓学偷安。
　　
　　其二
　　
　　斗室依青嶂，堪居寄傲身。云归山作主，月上水为邻。命酒酬诗债，求鱼佐食贫。莫悲生计短，高卧乐天真。
　　
　　其三
　　
　　杰阁倚峦额，清幽远俗尘。医悉诗是药，伴醉草为茵。忽（嚼）烟雾霞味，方知山水亲。食鲜常不钓，隔岸问渔人。
　　
　　其四
　　
　　幽奇收不尽，剔烛尚题诗。日出鱼争跃，云归鸟自随。行杯求熟睡，问年解攒眉。剩得闲中趣，更深许梦知。
　　
　　避暑十方院
　　
　　（见前）姜肃
　　
　　炎热难过午，萧然胜地存。危峰压古寺，远水抱荒村。院静东风细，鸟喧野树繁。坐深幽愫惬，，恣意向平原。
　　
　　立秋前一日登高地山值雨
　　
　　前人
　　
　　渐觉秋期至，登高兴已萌。千山藏曲折，一水绕孤城。寒雨村村急，金风隐隐生。长途潦倒客，回首不胜情。
　　
　　挽王节孝
　　
　　（博学宏词特授翰林）尤侗（字展成苏州人）
　　
　　尝观列女传，节孝最为难。已历冰霜苦，还承菽水欢。持家看鹿挽，教子问熊丸。应树鸟头阙，泉台楹柏寒。（以上五言律诗）
　　
　　黄河天桥
　　
　　（金河东北路按察转运使）萧贡（咸阳人
　　
　　郁郁风云入壮怀，天潢飞下碧崔嵬。两岸逼侧无十步，万顷逡巡纳一杯。溅沫纷纷跳乱雹，怒涛隐隐转晴雷。曾闻电火烧鱼尾，会迹桃花涨水来。
　　
　　和中山王扩充之韵（元韵有碑在堂右壁间）
　　
　　孙胤期
　　
　　林野霜寒 秋色鲜，西风行旆忽飘然。休声竟播河东郡，宽德应同塞北川。冤讼已知消旧日，宿囚又喜得残年。秦书指日朝天阙，不次登庸拜宠宣。
　　
　　勉赓严韵题安西楼
　　
　　李堂（燕山人）
　　
　　山岚过雨一番鲜，何事登临倍黯然。俯视禹门深峡水，遥看修辨后桥川。（俗云后河川，《欧阳文忠公集》作后桥川）
　　
　　可人风月怜今夕，好客樽忆昔年。西夏已安无个事，边堠伫待紫泥宣。
　　
　　和元质安西楼群韵
　　
　　（本州知州）王嘉言
　　
　　署 气低回野色鲜，凌空栏槛迥超然。东南形势隆中土，西北风沙接巨川。千里不惊银夏俗，一麾来自甲寅年。升平无用明边策，正要吾君德化宣。
　　
　　大德六年春来保德赠太守王公
　　
　　（元宪府吏）武（字叔安）
　　
　　峻岭重冈最尽头，孤城绝险枕黄流。东遮全晋山如戟，西接诸羌地似秋。俗本尚纯民少讼，田因歇种籽多收。六年太守人难学，废事重新一一修。
　　
　　自兴县适保德道中
　　
　　（明刑部员外朗）顾天锡
　　
　　道径险阻欲消魂，满眼风惨昼昏。兀突几多黄土岭，萧条三两白沙村。危矶乱石悉罢马，老树枯藤挂饿猿。表里山河虽胜地，万年宏业仰天门。
　　
　　前题和韵
　　
　　（明巡按御史）李让
　　
　　危坡陡涧吓人魂，又况河边日已昏。负月征人来野戍，凌云宿鸟下荒村。秋乘峻岭冰朝马，忆听深山雪夜猿。大禹神功何处是，天桥南去有龙门。
　　
　　前题和韵
　　
　　（明按察司佥事）边镛
　　
　　漠漠风沙欲断魂，边庭白昼类黄昏。人家寥落依荒土，军户凋零戍远村。几洞花残闲白鹿，千峰月冷啸元猿。登高翘首遥瞻望，五色云中是禁门。
　　
　　其二
　　
　　前人
　　
　　马蹄踏雪暗消魂，旅食荒凉日又昏，古树重重盘曲径，黄沙漠漠绕孤村。朔风塞外惊飞雁，独月檐前惨素猿。试问黄河何处去，韩城城下过龙门。
　　
　　其三
