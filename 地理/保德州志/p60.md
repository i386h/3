<!-- { "loadSidebar": true } -->
　　皇帝四年，余以简命采三晋之风，时晋阳之保德州，陈烈女未嫁夫死，此古今奇节，所关于风纪至大也。州守戴君牍其事，属以封旌表，余不敢忽诸用是，檄本郡之父老周询之，廉得其实。我心侧然，有泪如雨。盖此童然者处子也，此膏梁家之珠玉也，此烈丈夫之所为也，若者其甘心焉。其父兄礼义之所薰陶；与其师保之朝夕与，其天性烈与。夫从来俎豆于士史者，代不乏人，至以闺阁之媛，下于田，其能盞冀缺之耕，举伯鸾之案，抱少君之瓮，而挽鹿车以相存者几何哉？此犹曰以贤配贤也。乃郭之不伦如此，亦人情之所不堪也。矧伊女子能达观于贫富之先贤不肖之外乎！即从来之死贞死烈者，亦代不乏人。然或嫁娶以后，甘苦共焉，故死生永托焉。乃礼未成于合卺，戒未醮于结缡，其生其死犹之乎不相属也。矧伊女子能贞信明义，而舍命之不渝乎！且死生亦大矣，举世皆夫妇也，平生有爱，晚尚难持。乃一面未识之夫，绝无顾恋者也。矧伊女子能不忘其艰难孤苦，以死相殉，委青春之不惜乎！且属毛离里者，尽人子也。垂绅笏者，尽人臣也。动负肮葬，则曰：死忠、死孝，猝当大故，鼠首百端，以图苟免不暇。矧伊女子，无君之宠，无亲之恩也。能视死如归，抗节云霄之上乎！境遇不以塞其盟，存亡不以易其志，父母兄弟之亲，不能缓留于旦夕。天地之大，万物之变，不能震撼其精诚。贞烈得其死矣，夫妻之道尽矣，无遗、憾矣，此可以师百世矣。噫孤芳奇节，司世道者所撼乎！余初下车，方欲悉其状，以闻之。今天子彼时前任徐公，曾提请其事，未几建坊之。明旨下部矣，虽然旌表一时，固以瞑死节之目。祀百世，尤以慰慕义之心。况一十六岁，始孩之女，视死如归，神魂飘泊，何所栖依。余复与郡大夫谋之，协神祠而奠焉。祠有田有租，春秋有祭品，簿正有主香火者，皆大夫之所综理也。额其祠曰：“陈贞烈庙”，示不朽也。事竣为之记，以志不忘。
　　
　　河变记
　　
　　（见拔贡）王所用
　　
　　州城上据山巅，下临黄河。濒河滩地，颇称饶腴。以故民居甚众，丛水茂林，景象可观。二百年来，民资河利，河无损民。间有泛涨，不过浸汗黍禾，计寻丈而已。万历戊戍六月念四日，天偶暴雨，转忽转徐，延三日夜。浸塌民舍官署甚多，城垣亦倾圯百余丈。桥头村通行大桥亦被冲去。及二十七日，连雨不止，东西滩畦园瓜蔬尽为淤泥所没。至二十八日夜，天地晦瞑，风雨雷电交作，达旦，河水弥岸，晡而骤溢，漭漾澎湃，盡雾吞云。遥望水头，不啻自天而下，南抵龟栈，北抵府谷崖路。高涌数十丈，屋浮水上如舟，器具、牲畜，逐浪随波，漂没殆尽。居民昏暗仓卒，趋避不及，爬越石岩，堕落山谷，一时悲号流离之状，真不忍言。上至铁匠铺，下至冯家川，延袤百里，冲去村疃三十四处，官民船二十一艘。四望茫茫一片水光，民居高阜间有存者，余皆为沙泥淤压，反见屋檐。及至水落，则满目荒沙，无复昔时景象矣。呜呼！保德水患，从古以来未有泛滥如是之甚者。古云沧海桑田，或者此适当其变云。予目击恫悼，不能效郑监门绘图上闻，谨援笔直书，俟观风者采焉。
　　
　　钓鱼台记
　　
　　（庠生）陈大德（州人）
　　
　　钓鱼台者余祖乙酉岁所购也。处保郡西，在古城村下，距城廿五里而遥。地临黄河，波流恬息，经风雨始作涛声，鱼多汇聚于此，以故秦晋网者，竟趋钓台云。初祖以闯寇乱，求避兵处无可者。乙酉夏，避署园中，时有自古城村来者，以钓台对，遂欣然偕往。见其水石清幽，隔绝城市，轻鲦出水，白鸥矫翼，钓艇往来碧波间、景色殊胜。鸠葺之念，遂不容己。历三稔始落成焉。由古城村坡下，转而东，踏小径甚蜿蜒，约五十步，至洞门，门额镌“天险雄 ”四字。从夙志也。门上以石，洞外三其窗，以备观望。洞之上叠以短垣，设石桌凳于上。登之襟飘飘然，如在云霄中。与洞门相接，朱碧辉煌者，吕洞仙祠也。塑纯阳像于内，旁二僮，谨若不敢肆者。两楹。下设钟鼓、朝夕一击之，山鸣谷应，堪涤人尘想。左则河伯、山神、土地祠，塑像各一，右立禅室，欲延羽客主之。由城下行数武，峭壁崔嵬，石洞悬空，入洞冷沁人骨，斧凿痕俱在，留石本来面目耳。有警登之，堪以御寇。下洞三五步，有屋六七间，诸仆环处，旦夕供薪水。及为守御计，旁树小门，入门复为院，院内可容人十数辈。构以三楹，专待不速之客。题门楣曰“钓鱼台”，不没其故也。从东而下，地势稍低，接以石级，级北则为馆。逼近河滨，无宾客往来之扰。卜室读书，幽静尤佳。级尽处则为断桥，以木障之，如得渡。旁凿小洞，以为贮粟所，盐米区釜，咸取诸此。与桥相对而幽深者，第二关也。入关仰视，高楹插汉，白云冉冉，盘旋石上。却从洞入，始得到。洞修三丈，广四丈，顶盖以木壁，围以砖，四壁悬图画，笑傲其间，浑忘其为山居也。有阁外出，阁之楹凭空，绕以朱栏。一望数十里，峦层岫复，历历可睹。壁峻甚，下视渔人如尺。盖即前所见插汉者。每至山空人静，月冷风清，倚栏独坐，万虑皆空，殊慊鄙怀。壁西穿一洞，虽无阁致，亦如之。下则庖屋在焉，外屋二间，以藏食物，庖畔有井，初欲引河水于内，喜水自石出，不复借诸河。取以炊，甚甘冽。井旁一门，别为洞与前洞昆季相倚，东西建二台，状如雉堞，即取洞中所遗碎石葺而成。土翼两阁，甚险秀。余祖题曰：“黄河以为池，勿用凿也，青山以为城，勿用筑也。”余悦其与钓台之景适相肖，登台辄诵，眷兹钓台，可以全性命，可以颐神情。余祖家务之暇，常留居数日，恨不能遂处于此，卒罹于网也。纯阳乩云：“自此江山乱，纷纷世故来。任他风摆浪，稳坐钓鱼台。”祠成复云：“餐青饮绿原无事，深感君为山水居，钟鼓告成才命驾，侣朋环绕又询余。”己丑春，避乱钓告，乃援笔而为之记。
　　
　　流泉井记
　　
　　（州牧）王秉韬
　　
　　天下事特患不为耳。无患其不成。为之而成。固已。为之不成，亦云为所当为而已。事未曾为，先藉口于未必成，是以终无一成，不尽失其所当为不止。保德踞山枕河，城中旧有井三，前后废者百余年。南门外井一，西门外一井盢。岩曲折，登降为难。其余则东取水于河，往返约三里，而高下数百丈。一遇雨石滑，趾难错也。且黄河水一泥沙及半焉。取重用轻，日多糜费。余于乙巳三月望抵任，初不知城中无井也。城守都阃萨公，与余同里，询及武修，都阃曰：“器械具技艺娴，火药铅子可供五年差操用。惟城中苦无水。”曩者，甘省逆回作乱，沿边知警，尝谓使贼猝至，城一闭，则人马俱渴，维时官民哗然，咸以不早掘并为恨。逾月事平，迄于今人无一语及井者。余重慨其言，检《州志》，择所营旧址，命匠掘复之。会五月，委署宁武守，虽去而工不辍，秋七月回，始知兴工月余，买撤民屋三楹，掘至三十余丈，土坍，压三匠人几毙。都阃亟救之，始苏。计费钱三十千而事不成。于是问之恨掘井不早者，又哗然，以为其事断不可为矣。余少间复集前匠询之，曰：“旧难循，曷图诸新？”于是察山形，审泉脉，择西门内北偏开浚。工未及旬，穿五丈余而得泉。余偕都阃至井，所尝其水而甘，问其泉，曰：流泉。因名曰：“流泉井”。盖取泉流不息之义。时又奉差，且天寒，议明岁更成一二井，则可全济。余于是并为之而成，而色喜抑。于是井几不为而不成，而滋惧矣。爰志始末，告来兹。
　　
　　定限鱼数碑记
　　
　　（州牧）王秉韬
　　
　　州境产石花鱼克。
　　
　　天贡。每岁冬至前三日，进九十尾。
　　
　　年贡，恭进九十尾而已。嗣因副贡馈赠之类，以其为物甚微也，遂日增一日。向设官渔船十二只半，渔户多至疲毙不可解。今酌定每年十月内，每船一只，交样鱼六十尾，随鱼一百四十尾，计共得鱼二千五百尾。另以河曲帮鱼五百。足敷一年之用。此外，倘再有需用者，每鱼一尾，官发价银一钱。仍拨渔船一半给与知照，先期移知萨拉齐、清水河、托克托城三处，准官渔户，境外取湟。以资接济。如此庶公事无误，鱼户得苏，似亦推广
　　
　　皇仁
　　
　　宪德之一端云。乾隆五十年冬月既望立。
　　
　　创建风神庙记
　　
　　（福建人）黄步蟾
　　
　　天地之气，嘘而为风。所以鼓荡万物，畅育群生者也。四时之风与八方之风不同要，有风风者职其司，故能合乎时，合乎方。惟所风而风之焉。于是乎，杳冥之中，奉之曰神。癸未夏予三到定羌。适当夏麦吐秀、秋禾播种之时，雨泽后而狂飙日起，予心忧，而乃亲率士民虔祷于神。夫而后风霾息，甘霖降。秀者得以结实，槁者得以勃然兴焉。神固未尝无灵也。因思风伯、雨师，并在祀典。州境地近边陲，朔风最多，向无风神之庙以栖妥之，宜其终风且暴也。爰与在籍绅士朱世熙等，议建庙于城之东北艮方。捐微俸以为之倡，诸绅士亦皆响义乐输。鸠工□旋不崇朝，而轮换照昊，美丽庙貌。肃其观瞻，尸祝千年，香火不绝。神而有灵，仁惠其将普被乎!夫风得其所则祥和，恬言失其所，则飞扬□烈兹建庙于艮方，所以止其无为之飞。而安其巽，柔之哉。从此，五日一风，十日一雨，□□□□□□升平之福。予之幸而亦士民之幸也。若□□□□□□美于下俾斯州口民化朴质之风。而崇文学武刚劲之风。而知礼义，是又不敢尽责于神。而惟予与诸绅士等，所当殷化导者也。工既咸，命镌贞珉而为之记。
　　
　　道光三年，岁□□□□□
　　
　　创建山神庙碑记
　　
　　黄步蟾
　　
