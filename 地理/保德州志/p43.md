<!-- { "loadSidebar": true } -->
　　窃照本州征谷之间有其人，虽存而回面鹘形，难以追比者。有其人已故，而追及其妻子、弟、侄者；有一家或亡、或逃，而追及其户人者；有一户尽亡、尽逃，而追及其姻邻暨排年者。有其名在领状，而谷未见升合者；有领谷寄人，而被其花费无存者；有领谷转放，而或存或故，莫可对质者。盖烦然淆乱，甚难措手也。且万不可己之边储积之三四年未完；万不可已之盐税缺官及易换仓麦亦积之这二三年未完。一时并追，诸艰辐凑，官纵秦越其民，动辄绳以三尺。然膏血已尽，皮骨仅存，民有死与逃已耳。朝廷牧民之意，谓何而坐视其困，不为计乎？且转眼新春，凡义兵银、修边银，又急于星火，难借口于青黄之不接矣。缘是与百姓名曰：“社仓谷姑许先完本谷，其利谷俟本谷完日，请命于上，再为定夺”。以是，民皆翕然应命，即有不足者，亦皆借贷办纳，幸已称完矣。此时虽欲复征利谷，而言犹在耳，遽难自食。为此，将本谷设处征完，利谷冒罪请贷。诚以社仓之设，原以为民，追谷于一年之中则易，追谷于三年之后则难；加利于无事之日则易，加利于多事之日则难。以民之谷，积之于官，固足待民不时之需，以民之利，蠲之于民，亦足救民一时之急，未尝非设官本意也。况本谷不亏，利可再图，病加小愈，势将益危。则官虽有粟，其谁与食。且每年利谷不过二升，在贫民得谷二升，即感恩无已，阴骘无穷矣。又况以前前件尽皆勾销，则以后钱粮不患难办。又官民两便之道也。
　　
　　又
　　
　　本州于三十八年十一月到任，见自三十七以年后各项钱粮俱未完纳，其中不容拖欠者，俱多方催征。惟是三十七年借与贫民社仓本利谷，因年荒瘟甚，死亡过半，又中间错杂万端，茫无措手处，不得已与民约：“完本谷，许将利谷为请命于上”。至三十九年，将各项钱粮，俱幸苟完，即社仓本谷，亦勉强追足，是民已不失信于官矣。不意请命于上，未见俞从，官遂失信于民，已难施颜于其上。然犹曰，倘遇有年，完此亦易易耳。又不意四十年，夏独遭旱，几无孓遗，至秋复间有遭雨雹，寸草不留者。本州曲为存恤，幸免逃移。即正项边粮至今尚难告竣，又敢谭及社仓利谷，以速之死亡乎。今蒙守催此谷，作何计应。前追本谷时，已有追之亲邻，追之族属，追之排年户头者，今有何面目再作此不才事也。不得已焚香吁天，再为请命于上，或仍准蠲免，或待下年追征。庶灾民不致重困，官亦少得安其位矣。
　　
　　窃照本州
　　
　　又此一利谷议，不啻悉矣，今复何言哉？如准下年追征，则有本道之成命在，民蒙缓征而谷亦不失子母之息，吏感宽限，而官亦不涉姑息之嫌，无烦更议也。第小民难完之苦终在，有司难完之苦终在也。如准悉为蠲除，则有三州之三次申文在，不能别为更端也。盖冯暖为其主市义，殆本利尽绌矣，而此特其利耳。汲黯冒罪发仓，乃以与为与也，而此特以不取为与耳。况钱粮之欠，处处有之，而以一年完三四年钱粮，则本州所独也。蠲免之请，人人言之，而各项钱粮毫无拖欠，即社仓本谷亦皆足数，则本州所独也。追征之难，在在苦之。而八年无一正官，今岁旱、雹相仍，则本州所独也。他处乌得而效尤也。遇灾则免利谷，如无灾亦乌得而起市心也。又况社仓之设，原为赈计，当此重灾之后，即以所借之利为赈，正所为不费之惠，宜若可为也。
　　
　　入卫兵马渡船议
　　
　　本州合用渡船三只，岢岚、静乐、兴县三处，分任补造。万历二十六年，静乐县申请，将该造船银两解送本州代为营造。本州知州高三聘以前例不合，详府不允。至三十五年，静乐复申请前抚院批允该县赉银到州，本州知州赵继清将银牒回。本府西路同知议增银二十两，呈详各宪院批允行，赵知州因是被斥。前官之甘以去留争之者，非独计费，亦非尽为左右所荧惑也。诚虑停泊保德者，岢岚、静乐、兴县三船也。若静乐之船一改本州替造，则岢岚、兴县亦将比例于本州，是本州既供粮、草、夫、马、廪给等项，又一时并造三船。，则国家大事尽归保德，而三州县寂然无事也。孰非臣子、孰非赤子，奈何甘苦迥殊若此耶，恐非四里半百姓所堪也。是以不得已为逆鳞之举，甘于一去也。岂意五六年后，兴县遂有此议也。前官之言不幸而中矣。帖行到州，士民惶惶莫知所措。本州惧为前官之续，谕以五年补修，事不甚累，十年打造，为期尚远，姑俟之，而未敢擅议之也。及岢岚、兴县各愿自行补修，始知岢岚产木，原无扳人代造之意，兴县额设银两足用，亦无卸肩于人之心，特县官一时推诿之计耳。不然何详已允，事已定，而兴县与岢岚各愿自行补修，若合符节也。且兵马万余，经过弹丸之州，又在本州住歇三日，姑无论支领粮草，百般刁难，势大人众，州官每仰将官之鼻息，亦幸无事。即宦门书舍，亦不敢闭户以谢，婺妇孤儿，亦群然避去以待。当此境界，苦心欲呕，尚使本州代它处打造船只耶，又尚使代三州县打造船只耶。则岢岚、兴县之自行补船，盖亦知势必难行，徒烦告扰也。则曷行令兴县征银，比照静乐县事例造船、比照岢岚州事例五年之补修。既皆无改于旧规，十年之打造，何必再创夫新法。至静乐之解银代造，则以相距颇遥，覆车甚惨，无复敢经以身名尝试矣。
　　
　　轸恤荒边议
　　
　　一为耗粮累民，恳恩免作正粮事：照得粮之鼠耗，古今通例也。变、麦、豆、尤易蠹朽，不独鼠能耗之耳。各营堡召买，仅足一年之用，多亦不过三五年，是以不言鼠耗。本州仓粮，止于保德所及入卫支用，陈陈相因，多就红腐，其耗不知凡几矣。乃耗粮犹作正数，毫不宽假，赎徒追补，即鬻妻子、荡庐产莫控也。始也，已加耗粮于正粮之外，既也，又赔耗粮于正粮之中。小民之正贡，适启仓役之厉阶，广大之天下，宁爱升斗之余粒，似宜递减于岁君，或尽蠲于夜鼠也。恳将本州耗粮免作正数，凡支领查盘，止以正数造册，则不效尤聚剑上臣之许谋也。不秦越苍赤仁人之一体也。姑不置耗损于罔见罔闻哲人之神识也。姑无论阴骘为何如矣。
　　
　　一为麦粮累民，恳恩改令征米事：照得本州每年征麦二百六十石零，其来旧矣。乃米、豆俱有支领、麦独无之有积。至十余年不一出仓者。自非三十八、九年本州出陈易新，三十九、四十年申蒙户部分司，将麦与本州保德所准抵折色，则麦有化为尘土，民有罪累无已耳。有用之物，不令佐国缓急，则禁锢可惜。设入财之孔不开，出财之孔则经制未备，即准本所折色，亦户部分司一时权宜之计，非朝廷百年长久之规，恐未几寝而不行，则麦仍积于无用也。恳将本州本色麦，改征本色米，与旧米一体支放。况本州每年止征米五百九十石零，而本所每年支米六百余石，入卫兵马每年支米二百余石。一年之入，不敷一年之用。今计仓米不出，二年可令立尽，将复烦召买矣。曷若乘此有米之日，将麦改米，免致他日捉襟露肘之虞，且足备曩年米贵之患也。至仓中麦尚一千三百余石，非保德所一二年折色可支尽者，更乞立为定限，将保德所上半年折色，俟本仓旧麦支尽，方准给与折色银两。则当此折色不敷，征解不前之日，亦未必无小补矣。
　　
　　一为灾免未尽，恳赐查豁事：本州河滨地，被万历二十六年河水冲没六十八顷六十八亩。乞今为水所占，遗粮八十一石有奇。该本色麦、米、豆五十二石一斗八升五合零。该折色银三十三两八分九厘零。该站银六两二钱一分五厘。该折色草银十两二钱四分七厘。其本色麦、米、豆及折色银，已蒙宪批行司议，将本色免征，将折色于本州儒学仓折色支剩银内抵解矣。惟是折色草银十两三钱四分七厘，站银六两四钱一分五厘，则本州未经义，上司未及免，诚缺典也。每年向水冲人户追纳，下之苦累，除而未尽除，上之恩施，沛而未全沛，催征每费督责册籍，每多参错有碍。画一之规，亦非长久之策也。且查学仓银两，以人少缺多，每年支领不尽。如三十九年蒙提学道解往孟县五十两，抵克常平谷价，今尚余银一百两零。与其解而之他，曷若用以豁民赔累；与其积为朽蠹，曷若用以克国储蓄。为此恳将本州学仓支剩银两，抵解未免草站之数。庶小民不纳无地之草站，而十余年未竟之局，一朝尽结。讵非不朽之功哉！
　　
　　一学宫久坏，恳赐查修事：照得本州学宫敝也极矣。盖敬其父则子悦，祀孔父于明伦堂，右腋何亵也。尊其教则化行，贮圣箴于明伦堂，左腋何慢也。姑无论湫底狭陋，倾圯摧败云云也。产于兹、宦于兹者，得厕迹于门墙之内，幸矣。乃南面而血食可乎？献于斯享于斯者，悉斋宿于殿庑之侧，礼也。乃无所以致斋可乎，体制多胜国之旧，陋俗尚存，因循昧昭代之规，皇风未畅。且万历二十九，年包城以士薮为工厂，宁，但不议修复，速之坏焉。视文囿若仇家，非惟不加意，复作之崇焉。藉口乏财，数百载无先庚先甲之策，驾言仍旧，数十年无一木一石之加。青毡布于闾阎，若归田，又若市隐，青衿揖于，若遇巷，又若造庐。地在中华，尚当兴学以善俗，郡邻边塞，岂不用夏以变夷。自三十九年以来，虽春秋颇有骏奔之地，朔望颇有升画之区。然大坏者，尚未之理，极敝者，尚未之更也。功纵不敢辍于中道，用实未免苦于不足。为此，恳乞另建启圣祠，使吾夫子脉脉，先灵得所依栖而来格。别创敬一亭，使大圣人煌煌懿训，有所昭揭而日新。从而增修斋舍，使久无者，不至于终无。从而改正妍谬，使久误者不至于终误。是在一举笔间耳。倘垂念，特为修举，则独创千载之奇，何楼烦之不为邹鲁，一新百年之旧，何功德之不等河洛哉！
　　
　　设四乡常平仓议
　　
