<!-- { "loadSidebar": true } -->
　　常平之制，经社仓尤善。近蒙布政使议发籴本银三百两，于本州建设常平仓以利民，甚盛典也。第查原议设于城中，止附近居民获享其利耳。若欲蒙施及五七十里外，则有不至者矣，欲施及百十里外，则尤有不至者矣。盖荒边僻路，高山深涧，搬运不易。且茕茕小民，挟赀几何，乃为升斗之微，往返百十余里哉。缘是，思以通其意而广其制，欲于四乡人烟辏集、有、铺或有寺去处，量地远近，酌立常平仓四座。每座贮本州数年内籴积余谷九十五石，四仓共谷三百八十石。每年佥有德行、有身家一人为常平老人，共老人四名，免其本身差徭，令每春谷贵时禀官照时估减一分粜出，粜完则交其银于官；入秋谷贱时领看守与粜出，则旧老人司之。领银照时估增一分籴入，籴完则报其数於官。银与籴，则新老人司之。立案造册，则仓房书识司之。稽出稽入，则掌印官司之。与布政司所设城中常平仓一体申报本院，登入循环，以防侵牟。亦载入考成，以防废坠。虽为谷无几，后或有相继而增者。况积之数年，日有长进，则今日之数，特其发端也。但籴谷不许多至五斗、七斗，盖有力者不难籴自城中也。籴价不许增至二分、三分，盖有谷者已省其运至城中也。虽然尤有说焉，春粜秋籴，固一定之制，因时宜民，贵有变通之法。若当春谷贱人无籴者，亦将督令粜乎，或质之籴本有亏，则株守旧谷，可不宜多一番劳扰也。若当秋谷贵人无粜者，遂将不令籴乎，即质之，粜谷反少，必博求新谷，可不得少一番调度也。如此则深山穷谷，皆得享夫常平之利，免于饥荒之患矣。
　　
　　请立各乡社仓议
　　
　　本州城内。社仓谷，已经申蒙允放矣。乃距城远者，俱不愿领。问之则曰，山高涧深，搬运不易，一领一纳，得不偿失。各乡虽胡知州设有常平仓，无奈原议止许咸一分出粜，贫民无银，何从沾恩。当青黄不接之时，只是向富家称贷，即加三加五，斗小谷秕，亦甘受之矣。果如所言，是社仓之为法也。旧谷既没，则民可不用银而得谷，而力田有赖新谷既升，则民可不出家而完谷。而近取有余，最便于贫民之无银者。第距城远，则不得其赐矣。故古人设社仓于各乡，良有深心。今欲使各乡贫民与近城贫民一体得济，则莫如仿古法，于四乡大村量设社仓之为便也。为此于本年春，将籴积余谷，给领于铁匠铺、张家、郭家二滩，共谷五十三石，立社仓一座。于花园、会里、山头等村，共谷五十石，立社仓一座。于尚家、韩家、寺合等塔，共谷五十石，立社仓一座。即于本村各佥坐老人一名，司放司收，免其见年力差。自本年春季为始，秋成亦照例加二交还，贮本村老人窖内，登入城中社仓循环簿，一体例换，以防侵废。其纸张造写等项，俱责之户房管仓书识，不许累及乡民。其城中社仓，仍许各村每年与别村一体均领，不得以另有社仓靳之。庶深山穷黎，亦得享夫社仓之利，不至受勒富家矣。
　　
　　设立粮册议
　　
　　本州地粮，原有州总、都总、甲总、户总，难以意增，亦难以意减者，惟是粮无定册，册无定在，虽黄册赤历，造送不缺，然皆虚捏冒开。概写一户粮若干，并不细开某某粮若干，加以私收暗过，无一字到官。且每年临仓，俱落收头手中，再无片纸只字，可为定案。豪恶藉以漏网，奸猾缘以诡计，蠢蠢小民，安从与辩哉。自本州履任后，将地粮逐名细开，仍每名给由贴一张，务与临仓相合，小民始晓然知粮多寡。有地已卖而粮未过者，有虽过而不尽过者，有此户粮已收而彼户未开者，有彼户粮已开而此户未收癓者，有开已明而飞洒无踪者，有收已明而诡寄傍人者，逐一查出，但不乘此时定规，日后必将复蹈前辙。本州讵肯营之数年，未几废之，因督令各都书手领纸印册，将清过粮册，一样造二本，架阁收一本，堂右厨贮一本。务使户人粮与户总相合，各户粮与甲总相合，各甲粮与都总相合。设架阁书办，司开收管册厨，而握其厨钥于官，令下年开者收者，皆以此册为根本，凡赤历黄册，俱与此册无异，十年一换，仍贮厨中，虽敝难尽绝，而大甚或可支矣。
　　
　　请免增盐税议
　　
　　大水口盐票壅积，日久有亏国课，频切当事之忧，一朝带散各处，则众擎易举，诚可谓通变良法矣。顾本州民止五里，房无一吏，两寇环伺，一城孤立，特有州之名耳。原设有盐票四百张，每年纳税二十四两。万历二十八年增票二百张，增税一十二两。三十年又增盐票二百张，又增税银一十二两。黄台之瓜，再摘三摘矣。若复加票，有抱蔓兴嗟焉耳。况稽之盐法，本州亦有宜悯而不宜增者。盖号曰盐商，必家有余资者也，尚每苦于还场银于发运，尚每廑上人之轸恤，荒边穷民，有何资本乃使领票贩盐，卖盐纳税与商人之还场等也。本州距山阴往返十二三日，经由边外，须求大水口挂号，而后抵州，与商人之发运等也。凡商人之所不能兼者，穷民乃饶为之耶。平潞之民，止于贩盐缴票，并不纳分毫税银，太汾之民，止于卖盐纳税，未尝远赴盐池。本州远赴山阴，如平潞之民，止于缴票可也。以山阴非无票无税之盐也，奈何又令如太汾之民，照票纳税也。腹里之所不能兼者，边民乃饶为之耶。此犹就西路概言之也。若与中路各处较，亦有宜悯而不宜增者。远如忻州，姑无论至静乐县，原未设有盐票，亦未增有盐票，止于阳防等口领票贩盐，缴票纳税，不知何如省便，又无他患害焉。西路视之，奚如天上人间，而奈何不以待静乐者待之也。中路营堡棋列星布，民人蜂屯蚁聚，亦不知设有盐票否？亦不知盐票有一增再培否？如西路各营堡，每年设有场城堡厅收贮盐票若干，又设有红门市口、关河口盐税若干，近亦有壅积不行者，亦曾请散之中路各州县否？止借口鲁盐，便欲加以无干之盐票一千五百张，夫三尺森严，谁敢屑越。试观私贩屡报，捕役频究，毫不假借，则鲁盐岂公行而无忌者。又试观山阴县驼盐，大水口挂号，络绎不绝，则官盐岂有壅而不行者。不知河南邻淮盐、汉中邻川盐、平凰邻花马池盐，亦止严为之禁耶。亦即从而增票增税耶。方今天下一家，共守一法。似不宜有异同也。即大水口积票，关系国课，亦止宜散于未有盐票之营堡，不宜加于已有盐票之州县。盖各营堡耕耘遍野，商贾弥市，岂皆列行伍者，乃许皆食无票无税之盐也。彼派出天潢者，尚请盐而食，何中路各营堡，独为不然也。亦止宜增于民多票少之州县，不宜增于民少票多之州县。止宜增于未经增票之州县，不宜增于已增再增之州县。盖河曲县管七里，止额设盐票四百张。兴县管九里，止额设盐票五百五十张。以视五里之保德，每年领票八百张，果谁多谁少，谁宜增，谁不宜增也？至岢岚及岚县，则又大于河曲、兴县者，又何不谈及也？且官有文武也，人有军民也。昔年盐票之设，原有本旨，未可弛担于已，嫁祸于于人也。民有众寡也，票有增减也，今日盐票之散宜有征，权未可彼则漏网，此则层累也。恳乞垂怜穷徼弹丸，俯赐斟酌，或将大水口积票，量中路各营堡大小而轻重布之。窃恐数年积票，尚未足用也。或量西路五州县大小而多寡给之。于已增再增者，时从宽贷，则事体平而人心服，票不壅而课不亏。宁独穷民世世戴德，不至逃移，即待罪地方者，亦获逭于罪矣。舍此不务而概焉。取诸彼，以与此，则偏，一甘一苦，如仁人之一体何。至挂号之勒索，系西路公患，山阴县盐价之腾踊，因年来雨多。以视一处欲加票一千五百张，其害犹小，姑不敢置喙也。
　　
　　请蠲所徭多编银两议
　　
　　保德所，原额正千户二员，副千户二员，百户十员，镇抚二员，其舍余颇众。原额旗军共一千一百九十一名，其军余亦自不少，合舍余、军余共额定徭银二百八十五两三钱，每年辨纳，亦不称累。嗣后，正千户钱浩则改老营所矣，副千户戴冕则改陕西镇羌矣，百户孙吴则改老营矣，万宁则改偏头矣，石琰、周弼则故绝矣。其舍余亦随而减，徭额则未赏因而少减也。布种屯军逃回原籍一百四名，不可复请，改拨偏头，一百五十四名，改拔龙门，二十六名，改拨宁武一名，故绝五百五十五名。止存见在旗军三百一十六名。其军余能有几，乃能纳辨原数徭银哉？且屯地设在忻州，往返千余里，保德并无寸产，有何生计可以存活。是以河西各堡、三关各城、皆其逃生之处、谁为辨此惟正之供。间有一二在所者，垂髫已皆登籍，垂白不得息肩。虽呕心控斥，谁与信之。承委审编者，又拘于旧额，不敢少蠲毫毛，以紊成规，所人之逃亡日众，正坐是也。且可苦以不用之银，困以无益之额乎。如每年总府纸价银六两，遇闰加银五钱，副府纸价银八两七钱五分五厘二毫，遇闰加银一两四钱二分，都司心红银一两八分八毫，遇闰加银九分一厘二毫，本所吏目柴薪银二十四两，遇润加银二两，皆定额也。乃无闰之年亦征。以上闰银共四两七钱四分八毫，何为乎？岁贡每名盘费银二十两，此定额也。乃无贡之年亦征、银何为乎？所中并无一囚。自来不造审录文册，额设每年造囚册银七钱，何为乎？霜降祭旗，一猪一羊，烛四枝，纸马一分，费银二两足矣，每年额设银五两，何为乎？虽余银贮库，固非可私可侵之物，而额设不经如最苦最困之所人，何倘交将无闰及多设之数共银二十八两三钱二分九厘六毫免征，定为成规。庶宽一分，所人受一分之赐，况与有用定额实分毫无损，则更张亦不害其为因仍也。
　　
　　请设囚粮议
　　
　　强盗动财，本王法所不容者，然狱议缓死，则法中有仁寓焉。囚粮之设，正为缓死计也。有一囚即与一粮，不问其为人命、为强盗，亦不问其有供给、无供给，一概不与，又疑于太刻。知其必死而坐视其死，此心所不忍也。是以将本州登报赎谷，分别待第给之，如系人命，每月给谷三斗。系强盗，别州县人则给谷二斗；系本州人，则给谷一斗五升。盖终归于死，一成之案，不可易也。不至遽死，法中之仁，不敢必也。倘俯赐允行，则罪在不赦者，安心圜土，坐待天命之自尽。稍有供给者，安享所有不虞。邻囚之分争，庶几其缓死遗意哉。至虽系山西，人而有妻有子，及本州人之有供给者，俱不敢妄为干泽也。
　　
　　修九寨议
　　
