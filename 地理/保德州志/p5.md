<!-- { "loadSidebar": true } -->
　　昴宿占 井十一度。下为日月中道天之耳目也。昴第七星为旄头，主北敌。大而尽动若跳跃者，敌兵大起；一星独跳，余不动者，敌欲犯边也；荧惑守其北，燕赵兵起；太白守之，敌兵动。天阿一星在胃东。月一星在昴东。天阴五星在毕柄西。天苑十六星在昴毕南。刍藁六星在苑西。卷舌六星在昴北。天谗一星在卷舌中。砺石四星在五车北。（诸星各有所主，各有占验。其灾祥与保无关系者不载。下二宿仿此）
　　
　　毕宿占 毕七度主边兵戈猎。其大星曰天高，一曰边井，主四彝之尉也。明大则远方来贡；失色则边兵乱；动摇边兵起；木犯有军功。昴毕间二星曰天街，主国界。金火守之，彝兵起。附耳一星在毕下，主听得失。星盛则中国微有盗贼，边堠警动。移则谗佞行，兵大起，边尤甚。天节八星在毕南。诸王六星在五车南，天汉中。天高四星在参旗西北近毕。五车五星、三柱九星，共十四星，在毕东北。天潢五星在五车中。咸池三星在天潢南。天关一星在五车南，毕西北，亦曰天门，主边事。参旗九星在参西五车之间。天旗也，明而希，则边警不动。流星入，北地兵起。九九星在玉井西南，主边军进退。金火守之，兵乱起。天园十三星在天苑南。
　　
　　胃星占 胃十五度，天之储藏百谷之仓也。明则四时和平，天下晏然，仓禀实；小则谷少，有输边事；就聚则谷贵人流；暗则凶荒。天廪四星在昴南。天囷十三星在胃南。明而黄则岁丰。大陵八星在胃北。中有一星曰积尸。不见而暗则吉。天船九星在大陵北，一曰舟星，中一星曰积水。主候水灾。
　　
　　胡洵阳曰：自星经散佚，黄帝巫咸之书不可得闻。即古昔贤哲亦多附会穿凿之弊矣。况星丽于天，靡野不烛，野奠于地，靡星不临。东西南北固有定位，而天左旋地右旋则星与野恒不相值矣。天运疾，地运缓。则星与野恒不相待矣。且历数岁差不能尽合分疆，建号不能尽同，必谓某野属某星，几十几度而无分抄之误，必不得之理也。惟谓星与人事各有所主，能令人动致祥消祲之想。庶几春秋书星变，汉儒言事应遗意焉。守土者尚竞竞乎修德修救，毋谓渺渺一夫，无关列宿，区区撮土，无当分野。遂无灾而戏渝有变，而推诿则地方之福也。
　　
　　○疆域
　　
　　保德在太原府西北隅。东西广一百一十里。南北长一百二十里。周围三百四十里。正东河曲县界。东南正南俱岢岚州界。西南兴县界。正西、正北、东北、西北俱陕西府谷县界。
　　
　　东由天桥铺至河曲县界三十里。至城六十里。由念村至河曲县交界高地山五十里。至山岔堡一百四十里。从此过雁门关，由紫荆至京师一千四百里。过神池堡，由居庸至京师一千五百里。
　　
　　东南由胡家庄至岢岚州界七十里。由王家寨至河曲界六十里。又五十里至牛栏村，村系保德地。
　　
　　南由大塔铺至岢岚州界七十里。过水峪观由三道梁至州城西门一百七十里。由头道梁至北门一百八十里。从此至太原府五百里。由太原至京师一千七百里。自州治至科举村八十里。岢岚州界至苍水山一百一十里。地杂岢岚州界。
　　
　　西南由土门铺至兴县界九十里。至城一百八十里。稍西由冯家川至兴县界九十里。至城一百六十里。河由府谷小木山至神木县一百六十里。
　　
　　西至韩家川河畔四十里。河由府谷大堡村至永兴堡一百二十里。至窟笼一百里兴县界。
　　
　　西北至柴家河畔三十里。河由府谷熟芝坪至镇羌堡八十里。
　　
　　北至河畔一里。河至府谷县城三里。至孤山堡四十里。明时榆林兵马入卫，从此渡河至州。
　　
　　东北至铁匠铺河畔十五里。河由府谷至木瓜园堡四十里。至清水营七十里。至黄甫川八十里。
　　
　　旧《志》论曰： 保德逼河而城， 东北至正西皆河也。 河外俱陕西府谷地界， 上下六堡（孤山、木瓜园、清水营、黄甫川、镇羌、永兴）皆兵戈之区，昔日多被侵掠。今内外一家，可幸戢宁无事矣。西南至正南，皆与兴县接壤。身居兴地者遗庸遗调，地为兴产者遗草遗粮。昔日屡烦关督，今徭粮早完。可幸招有法矣。正南至东南，皆与岢岚州接壤。如三道梁诸处，昔日每为盗薮，今道路肃清，可幸防御有人矣。东南至正东皆与河曲县接壤。天桥鱼矶，昔日屡次争夺，今树碑垒石，则经界又大正矣。惟是四顾我疆，皆沙梁陡坡，羊肠鱼脊之形。两边崖岸旱则易干，涝则易溃。旧有河滩数处，久被冲没。故计道路则动称百里，而石渠水沟居其过半。行人盘曲山涧，足不得伸，耕夫上下陵，犁不易插。况地僻而商不通，民朴而仅株守。财无所生，将何所倚以为命也。抚有疆域者，披图警心，悯其苦而恤其生。庶者乃可存活耳。
　　
　　附 州境内水陆大小路程驿站
　　
　　正东大路有驿。自州城东关沙河口过河，往北水路三里许至陕西府谷县。自沙河口起，一直往东铁匠铺，陆路十里。自铁匠铺至年延（旧名碾村），陆路二十里。拨设驿站马三十匹。自年延村至高地山，陆路二十里。拨设驿站马二十匹，有营房一座，界牌一座，系河曲西南交界。自铁匠铺分路，从东北小路石梯子至天桥村二十里。有石桥一座，亦系河曲西南交界。自铁匠铺分路，从东南小路梁家圪坨至南峁村二十里。自南峁村转东仍出大路至高地山二十里。
　　
　　正南大路无驿。自州城南关起，至下流碛，陆路二十里。下流碛至桥头村陆路十里，有资佛寺一座。桥头村至大塔铺，陆路三十里。大塔铺至界牌村，陆路十里，系岢岚州正北交界。
　　
　　正西小路自州城西滩起，至杨家湾村，陆路二十里。杨家湾村至柴家村，陆路二十里。柴家村至下川坪村，陆路三十里。下川坪村至冯家川村，陆路二十里。冯家川村至窟笼村，陆路二十里。有界牌一座，系兴县东交界。
　　
　　东北西北过黄河俱陕西府谷县界。
　　
　　西南小路，自州下流碛起，至石堂村，陆路二十里。石堂村至土门村，陆路二十里。土门村至南河沟村，陆路二十里。南河沟村至刘家村，陆路十里。有界牌一座，系兴县东北界。
　　
　　○城垣
　　
　　保德城系宋淳化间因林涛寨旧垣拓而南者，随山削险，颇坚固。独西南临沟，随修随圮。金大定二十一年，知州李晏，退西南城，筑木瓜崖。广五步，袤一百七十步。因宋熙宁间凿井皆淤塞，创开西门（在孙家沟稍北今西门之南五十步），以便民汲（有碑记）。元至正间，署州学正刘章甫重修。明永乐十一年，州同尹惟志重修。宣德八年，知州任泰重修。周围七里二百五十步，高一丈八尺。南大北小，形如葫芦。西南各一门，东北、西北各一角门，各建楼于其上。窝铺六十四座。后西南渐为水啮，弘治十五年奉文调岢岚、兴县、静乐、岚县等夫修之。明年秋，为雨所坏。又明年，知州周山改筑三沟城于堰口，下用石之，分城中水为四渠（一在金沟，水出城西沟；一在铁沟；一在新美街，水俱出火石沟；一在学门东，水出厉坛下沟。）悬扁城楼，东曰“望东”，西曰“安西”，南曰“治内”，北曰“来远”。城制视旧遂不同。嘉靖三十年，东北溃决百丈余，知州兰云鸠工伐石，东北角作一渠，长三十丈，阔二丈，深一丈，水东流。（即今草厂沟）西北角作一渠，长二十余丈，阔深如前，水正北流。（即今厉坛下沟） 正西作二渠， 各长十余丈， 阔深如前，水由西沟曲流。（即今苦水、孙家二沟）门垣女墙，无不完葺。（有碑记）嘉靖四十二年，知洲李春芳砖包南门，移迁西门。（有碑记）万历二十年，巡抚吕阅边至州，勘得本州土城不足恃，拨军壮五千余名，砖包。适遇宁夏兵变，不果。万历二十九年，兵宪赵至州，慨议砖包，委知州韩朝贡估议，应用匠役四千七百二十名，俱于四路原额修工军壮内派拨。应支廪给食米、盐、菜、木植、铁料银八千六十六两二钱，俱支用在官。杂项银两，不费民间一钱一力。转详巡抚白，允拨太、汾、平、潞等州县军壮包完。高三丈五尺，长一千九十三丈六尺，四门各建一楼，东曰“迎恩”，西曰“阜成”，南曰“南薰”，北曰“镇朔”。（有碑记）城外遗土岗四处，势甚凌逼。万历四十年，知州胡楠削平之。又四十一二年，雨溃水道两处，城圮四十余丈。申允留本州军壮修理，于孙家沟、草厂沟各开一水道，建小楼于上，以凭高御敌，且补风气。国朝顺治六年，牛逆窃据，大兵致讨，炮击坏西南城八十余丈。越岁，知州安世鼎修理。（有碑记）后历年东、北、西三面塌毁六处，城楼俱圮。狼夜入城。康熙六年，知州张光岳修完三处，城约数十丈。南楼一座，窝铺四座，门房二座。余三处未修去任。二十四年，知州高起凤奉文修城，改东北角。退故城基数武。修完前坏处各十余丈，塞故水道。于草厂沟、州治衙，各凿池贮水，每雨甚水溢，辄从横流。二十八、九年，东、北城基各坏数十丈，修筑未完升去。三十七年六月，大雨，城圮六七十丈，东门外冲成溪壑，行人阻绝。知州唐文德设处修筑，而城尚未修，日久益坏。四十六年，今知州王克昌鸠工修筑北城，自四月起工，至九月止，约长三十六丈，高三丈六尺。又四十九年五月，内修筑东城一丈五尺，重建东城门楼，补修南城门楼，俱焕然一新。
　　
　　护城楼 一在东门坡下——今存，一在南门外演武场——兵毁，一在西门外和尚围——兵毁，一在北城下——今废。
　　
　　南关土城 周围里许。明崇祯间，乡官王邵请上创筑，今坏。城中井旧有四：一在西门内，一在大寺内，一在所衙前，一在西营后。西营井废，复凿孙家沟一井，草厂沟四井。水俱苦，不可饮。（今俱废）
　　
　　军火器械 明旧设枪、刀、钩、鞭、盔甲、弓矢、铳炮、炸炮、铅子之属，共五万一千四百二十件。万历四十年，知州胡楠置弓二十张，箭二百枝，盔甲四十四副，火药一百三十斤。寇乱之余，荡然无存。今俱久废。（井及军火器械城守必资故附于末）
　　
　　胡洵阳曰：城南北故长四里有奇，后裁去南城里许，今文昌阁前尚存故址。演武场即昔之儒学也。（见通志）旧城虽土筑，然沿险临深，形如壶字，殊不受敌。自改三沟，城于堰口下，舍高就卑，遂失古人据险意也。砖包非不巍然金汤。乃分理苟且塞责，西、北两面了草尤甚，而城下地邻日肆蚕食，致城基渐颓，蠹城之禁，在寄专城者，特加之意耳。
　　
