<!-- { "loadSidebar": true } -->
　　裁定知州王秉韬
　　
　　参订候铨知县姜廷铭
　　
　　采访贡生赵迎恩 袁学典
　　
　　生员鲁腾蛟 高天纬 阎熙和
　　
　　姜  王 乙 张德成
　　
　　○保德州疆域图
　　
　　正东至三岔一百四十里。东北至河曲六十里。北至府谷三里。至孤山堡四十里。北东至木瓜园六十里。清水营七十里。黄甫川八十里。西北至镇羌八十里。至永兴一百二十里。西至神木一百六十里。西南至黑峪口一百六十里。至兴县亦一百六十里。南至苍水山一百一十里。东南至牛栏山一百一十里。至岢岚州城北门一百八十里。
　　
　　东西广一百一十里。南北长一百二十里。
　　
　　周围共三百四十里。
　　
　　○序
　　
　　再修志序
　　
　　河东王
　　
　　圣朝尝命儒臣纂修《大明一统志》，盖即《周礼》大司徒掌建邦之职，而稽人民之数，与夫大训、小训、小吏、外吏之制，而定今制也。猗欤盛哉！自蕃司郡州若邑，其地理图志皆无阙废焉，何则？河山、城池、人物、风俗、公署、学校、坛、土产、贡赋、兵屯之属，吏斯土者所宜加省也。保德守周君有见于斯，为州以来，即以纂修为己任，俾监生张安、杜景林、生员张共博访旁搜，得成化间提学宪胡君廷慎所撰《山西通志》，及考诸碑记，询之故老，第涉州政者悉录之，手自删订为十二卷，辑成三帙，与吏目陈直，各捐俸，锲梓以传价。训导贾允恪以其副。启乞序之，予尝识周君，儒者也，今观其各事之右，所著之故实来自，皆出入经史，辩博条畅，诚非有学者不能，惟勤政事知先务乃克尔也，其于治道岂曰小补哉？义可书也。君名山，字静之，浙之嵊县乡贡进士，知德州，丁忧，改今职，所至爱民敏政，声称籍然，将来峻擢，而骎骎显融，可拭目期待云。
　　
　　三修志序
　　
　　苗朝阳
　　
　　往余从事礼垣，翻阅国家典制。英庙正统五年，命儒臣纂修《一统志》，载在秘府。嗣诸守臣，编诸边及各郡邑自为一志，烟火万里，远近分合，犁然如指诸掌。顾先朝吏治举、士风正、民生安，二百余年设官取士如故，议者每言今不逮昔，则分授分野考质在志，而经纶治理在人可知矣。保德韩大夫以祁循令，擢守是郡，师古循良，施于有政，诸凡浚治源、宗教本、刷蠹弊、涤烦苛，为德人翅首足，所愿罢行者，率次第见之行事，四封之内不期蒸蒸然登于理信哉！政治之存乎人也。乃以郡志绝笔多年，散逸敝陋，至不可读，爰谋修葺，闻之兵宪赵公曰：“可”。遂慨然以身总其事。简乡士之博而雅、醇而文者，若孝廉崔子士成、李子晋元、国学士马子上锦、王子所用、陈子嘉荩，属以编摩。本之周守之旧乘，参以晋省之《通志》，而酌衷于此心之权衡，复者删之，赝者之，阙者补之，沉湮脱漏者表而续之。绘图分卷，以提其纲；汇欠胪列，以悉其目。诸官师、民物、习俗、遗编靡弗志，志靡弗详且确也。今而后德中典故灿然具备，文献其足征乎！夫《州志》自浙嵊周守后百余年来，所称孳孳治理者，匪无其人，然卒事期会而遗文献，而必待今韩大夫成之，则政治之存乎人也，不益信哉！顾志以事成，事以文考，前者创，后者则，稽郡名宦、乡贤，志多前代，而挽近寥寥，倘从此按籍论世，感发兴起，功德声施，彪炳于官业乡邦，而尸祝樽俎，济济接踵，则亦存乎人之自树耳。斯韩大夫修志意乎？
　　
　　四修志序
　　
　　苗朝阳
　　
　　保德故有《志》，创刊于郡守浙嵊周公，继刊于陕右肤施韩公。第草创者一时搜罗，不无遗漏，嗣修者补遗葺漏，未暇精详，亦其势然也。迨今时异势殊，人物几变，其所宜为修葺者未可数数计。万历庚戍胡公来守兹土，入境之初，即询《郡志》。深为治体所关，曲刑攸寓，爰谋所以修之。会久乏长吏，文牒猬集，其他废坠，如：学宫之歌，而官师露处；城垣之倾，而守御乏资；粮里混淆，盗贼充斥；及旅馆、牍舍、仓储、训练之所，至有不能一朝支者，乃极力振刷。重巨者，具牍以请，细可专者，次第聿兴，拮据三载，始就理。复念《志》终缺典，竟厥初志，延二三绅佩熟掌故者，相与载笔其间，公则总其大而折衷之。几年余，始竣事，介以问序于余。余惟概今寓内，无论通国大都，即谦谦小邑，犹然以《志》争鸣，盖纪山川人物阶之为史。惟传舍其官者驰骛，纷嚣耳槐，棘目案牍，仅以支岁月，觊一日迁去，间一二垂情故典中，或避喙而休，倦勤而废；又标略术艺名者，以蔓语支辞，不俟岁，已庸庸焉，腐唇陈齿。今大方宗匠得起而芟刈其间，何幸公垂注治教，聿成一方文献，为保德树不朽之业乎？缔观厥志，首建置，终艺文；中间山川、城郭、兵赋、畜产之类，靡所不备；至其贤宦、孝弟、节烈，详述行实，可信今而传后；又财用登耗，民俗淳漓，军国利病，尤必搜其所从起，究其所终极，竟必何若，乃能无弊；且即其己试之法，附诸纪载，以寄其惠于无穷。公之用心，良远且邃哉！嗣是有《志》，治理者一展卷，凿凿皆有依据。宁惟舆地、形胜，得保障封守之要。乃财用所为樽节爱养，俗习所为转移化导，军国所为变通兴革者靡不有要可寻，有法可守，诚当世典则，千载龟鉴，文献足而穆叔不朽之业，信在兹矣！昔《周官》职方氏掌天下之图，辨其邦国、人民、财用、谷畜之数，要以周知其利害，非徒为观美具也。今之《志》，其国史之遗乎？追踪周典，轶芳史氏，《保德志》其庶几哉！肇始于甲寅春，卒业于己卯夏。大率皆藉资乡官令尹王君之家乘，其孝廉陈生奇瑜、明经高生腾、康生亶、任高、生自知，亦多与有力焉，法得并书云。
　　
　　五修未刻志序
　　
　　张光岳
　　
　　郡邑之有《志》，亦古一国之史也。尝考《尚书·禹贡》、《周礼》职方，如晋《乘》、《越绝》诸书，汉、晋以来地理志，皆史之流也。外乘虽属一隅，而山川形胜之所在，兴革厘剔之递更，无俟遍历广轮；一展卷而了然于指掌间，不可谓《志》之匪重也。保德旧《志》成于故明万历甲寅，已阅六十春秋，无论鲁鱼亥豕，词不足以行远，其间风俗屡易，改迁叠见，保残守缺之虑，匪伊朝夕矣。方今圣明在御，百度维新，薄海内外，咸喁喁向风、以观至治。近因礼臣之请，复命纂修外《志》，将欲采风谣，辨土物，登之天府，以彰车书一统之盛都哉，诚巨典也。余因思《志》之重也埒于史，而《志》之难也亦同于史。昔班孟坚谓司马子长曰：“其文直，其事核，不虚美，不隐情，故谓之信史”。况一乡编摩，求其文直事核，不虚不隐，以能免于顾忌惜已之诮，盖已难矣。余又思之，三代直道，自在人心，假徒贲饰，以侈后观，安保数百年披阅之下，不指数而诋，曰此某氏以掣董狐之笔者，不尤甚于毁之耶？且不观于古人乎？范晔之《汉书》、陈寿之《三国》列传倒置，以私掩公，千载而后，畴不啧啧其言之哉？于是仰遵宪命，以学博张公总其事，其诸汇分各有所司，始建置，终艺文，补缺订讹，期于不蔓不溢而止。正不必规规，古史抵掌孙叔敖衣冠，乃为考疑示信矣。抑闻之，九州之“志”谓之九丘丘聚也。言九州所有，土地所生、风气所以皆聚此书也。若兹之类以次分、事以类著，义例井然，一展卷而山川形胜之所在、兴除厘剔之递更，已了然于指掌间，不亦追武信史，为保人士垂永哉？是役也，虽不敢谓征文考献，有光昭代之典章，而捃摭遗文，不致湮没无传，即观风采异者，亦将流览以惠此一方孑遗云。
　　
　　六修未刻志序
　　
　　白君琳
　　
　　国朝兴垂六十载，而《保志》之缺且八十年。先是上俞礼臣修《天下郡国志》，檄下，郡侯张公曰：“纂修编帙，庠事也”。檄之学，学博张公曰：唯唯。乃选士之有才望者，以杨汗青、王艮思董其事。而命之曰：“宁省缩，无累刻工；宁早竣，无耗岁月。取应宪檄而已”。帙成，上之会功，令例修《郡志》，州、县《志》附焉，节其帙入《通志》中，遂弗梓。艮思乃蕴其稿于椟，迄今二十有五年矣，取而读之，见其条分缕晰，有良史才，独惜成于仓卒奉命之余，而有所未备也。余唯郡邑之有《志》，犹古列国之史《春秋》，所由以作者，讵细事欤！顾欲如史传之体，彰善瘅恶，以资法戒，无论动触忌讳，自成戈矛，而《志》之与史，体裁不同，义例各别，是又未可一致也，虽然亦贵有其意而已矣。今夫山川、土物之在宇宙间者，志之不加多，不志不加少，徒资耳目，无当激劝，而臧否之鉴则法戒，攸昭典至巨也。顾反详彼略此，何与？余愧乏三长，家居无事，取旧牍而删润之，极知僭越无所逃罪然。要使读之者油油然，有为善之思；而惕惕然，有不善之惧。则于劝惩不无少补也。昔司马温公《谏院题名记》曰：某也，贤某也，佞可不慎与。若夫山川、土物之迹，则亦不惮搜罗，以无俾缺失云。
　　
　　○跋
　　
　　再修志跋
　　
　　会 诚
　　
　　保德守周君静之，既纂修《保德志》成帙，晋河东王为序其首，而周君复以末简属予，予辞不得，勉以酬之。夫保德，古岚州也。北极戎羌，间阻黄河，盖我中夏边陲之地。然观其志，民情俗尚、地产贡赋，皆无异国中。唐、宋、元来人物，若狄子玉氏父子兄弟，皆任至卿相，忠孝相传；翰林大学士李克逊、吏部尚书王永渊，政事文学，至今诵之。迨我朝尤盛焉，若刘宗商、高良贵、刘文振、赵世通、阎伯淳辈，皆以抗直为侍御，凛凛有声。至如部郎王起东、高登云者尚多也。呜呼！王化何磅礴哉！州之人才若是其盛，顾自今及古，曾无“州志”，诸公英名伟绩湮灭无传，得非缺典耶？周君志之，亦山川灵秀将有待焉。抑保德一志，不独见周君之政，抑又见周君之文。昔李栖筠为常州，起学校堂，书孝友传，诸生皆知劝，栖筠以治行著。尹思贞刺洛州，契丹震惊朔方，思贞抚安，境内无扰，而获褒慰。保德尝为边患，闻周君至，五载黄河不澌，远遏戎羌。为政之暇，志书又成，俾保德山川灵秀，人物风化，垂名千古，其贤能岂下于尹、李者哉？志书，美事也，故乐道之如此。若夫周君发身科第，为时伟人，具在首简，子兹不及。
　　
　　三修州志跋
　　
　　韩朝贡
　　
