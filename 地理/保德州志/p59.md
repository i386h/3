<!-- { "loadSidebar": true } -->
　　《记》云：唐改郡为州。其方镇有军额，及郡尺籍莫不隶之。若其名则各著郡版，以令赋役因循变易，成兵民异业者，其流及于今也。今之名制，复变于唐。若关刺民事，而以军额代州名也。又其边要守捉防奸，外寇可有云某军者，非州非邑，军旅之所聚也。其出于累生四郊，军不彻儆，遂以为定制乎。国朝因唐之制，间有使名，其直达于京师者。政刑?戟，悉同下州。保德亦其一也。兴国中，六师平晋，置定羌军。景德中，稍增大之，易以今名。编户数百，驻兵三旅，而库全庾，粟颇为丰积。盖以馈输河外，控制津要，非守土之用。宝元之后，宿兵固圉，始以著作佐郎吴中，通理军事。地狭人寡，制度卑陋，居是任者，资格与出宰等。故履历深厚之士，闻唱不顾。惟久在县邑，不被荐擢之人，乃承命有喜色。是以更十三政而鲜有闻人。温其亦一也。熙宁八年二月暨望，始承职事，因讨吴君，而下官称名氏，纪于左方。
　　
　　同知覃公续高祖题名世系记
　　
　　（见学正）武成功
　　
　　州覃公，高祖讳宣，金末为定羌军刺史。兵革间殁于王事。壁间题名虽记，风雨剥落其文，高祖名讳仅存。州中士夫李时中等，请文于石，以传不朽。况忝同里开颇知公之家世大略。公之先德兴，怀来人也。高祖讳宣，金加封爵号，具于石刻。曾祖讳资荣，授兵马都元帅，钦授太祖圣旨，便宜行事。愚师漆墨轩先生状其实，翰林李静斋先生碣其文。祖父讳澄，字彦清，袭父职，入待世祖，授嘉议大夫，出为怀孟河南平滦大尹。寻迁司农少卿，京兆尹四川道提刑按察使，成都省签省，罗罗斯副都元帅，同知宣慰事。翰林姚牧庵先生序铭其神道碑。父讳克修，字崇敬，宿卫裕宗，擢为侍史二十余年，授通议大夫，出为江南湖北道、河北河南道、陕西汉中道提刑按察使。州覃公，讳中，字禹卿，初宿卫太皇太后辇下，掌典帑藏。适丁父艰，荫授西华梁县南乐尹。寻迁是州。公之弟质，先除是州判官，复改授淮西道肃政廉访司照磨。官余族命爵授官者，肩背相视。稽考高祖，自贞佑间，加龙虎卫二将军。历承安、泰和、崇庆、天兴，归附圣朝，已迄于今，垂二百四十余年。由高祖至公，凡五世，累世显宦，皆至虎符金紫，五世之泽，绵远而不绝，岂非祖宗积德之厚以至于兹乎。（以上宦迹）
　　
　　保德守御钱侯再战捷图记
　　
　　（明进士翰林院侍讲）张潮（内江人）
　　
　　皇明正德八年癸酉，保德守御钱侯，从大旅败狄于乃河堡。越三岁丙子，复败狄于山庄坪。夫兹两战耳，曷庸纪纪？盖已垂后观也。后面奈何？胤或惟其续也，贵或惟其劳也，逸或惟其难也。观斯感，感斯奋，奋斯昌矣。图曷庸纪？析厥义也，旌功疑伐难，武疑玩，志疑迩，气疑盈，微记则后观之义。其曷彰焉！按状：侯名山，字静之，世家卢州合肥。自大父隶尺籍于山西，以功授百户。再传及侯。曰：“吾世起戎行，吾宁习纨绮，罔思效尺寸以陨吾家声耶。”乃习五兵，读司马穰苴及孙吴战阵法，期自树立，以丕振前人之休。会虏寇偏头关，我旅御焉。侯奋呼疾战，虏败，执俘馘而还。再举亦如之。凡两奏功，累转千户正。侯曰：“席门宠者，忘世勋，读父书者，易兵事，溺豢爱者，失义方。不有仪像，后嗣何观”。乃召绘史，命之形势，曰：某也山，某也谷，某也障塞。又命之书曰：智者阵若斯，战若斯，俘且凯若斯。岁时飨宴，则悬诸庭，以令其子暨孙俾世传而观焉。若乃子孙抑，岂不曰，惟我祖若父，出死力躬，冒刃矢底兹成绩，以祚荫我后人，我宁不惟缵服淬砺，乃或淫沃骄妄以坠，厥绪无亦懋建勋，庸图像台阁尚铭诸旗，常鼎彝希踪往哲，表观百代，斯候之大愿乎！吁！言称先职不背本也。虏在目中不忘战也。式谷似之善诒谋也。不背本者仁，不忘战者勇，善诒谋者智。仁以孝亲，勇以忠君，智以裕后。一物而众善具斯，亦可称也已。仕斯郡及邻邑者，有曰：朱国信上张宗善，民咸乐道人之善，将勒之石以传，余知朱君，因其请，乃为之记。
　　
　　表忠记
　　
　　卢宜
　　
　　开封三被闯围，左良玉军溃于朱仙镇，诸路授师从之。惟总兵官姜名武，与贼相持，而甘以身殉，是诚得其所以，可谓忠矣。名武字我扬，保德州人。韬钤骑射，皆冠其侪偶。举天启二年武进士。授大同威远守备，崇祯初，迁大水峪游击。当是时，东事方亟，辽藩相继失守，山海外卫单疏经略，议筑城杏山，以遏其冲，虑为必争之地。诸将观望不前。名武概然请行，曰：“城北亦不难，惟出于不意。猝然而往，百堵并作，以一月讫工。比其来争，而崇墉?然，可无患矣。”如期功果竣。遂藩屏山海，称雄镇制。府上其功，升宣府西城参将。边方旱蝗相继，群盗蜂起，盗魁王科尤杰骜，名武击斩之，地方以宁。移守宣府右卫。张家口开互市，名武勒兵巡辑，皆慑其威名，无敢哗者。蒙古部落款塞乞抚，监视中官将杀之以邀功，名武坚持不可，曰：“祸莫大于杀降，纵不为身后计，若使边关从此多事，咎将谁归？”中官怒，反捏词劾之。总督杨嗣昌力白其诬，获免。后蒙古卒就抚，闻名武曾以此被劾，望阙搏颡曰：“姜公实生我，世世子孙敢忘德耶！”寻擢通州副总兵。值边警，崇祯起督师孙承宗于家，赴通堵御。承宗以昌平陵寝为重，亟议加防。且曰：“吾知诸军中，惟姜名武可当一面耳。”专檄守昌平。解严后论功晋秩。杨文岳任保定总督，求典督标中军者，四顾难其人。名武方领忠勇营团练，适入谒，见之大喜，曰：“非子莫与我共功名者。”即日题授总兵官，管督标中军事。时标将如林，而名武忽以偏将得之，咸太惊，既而知其才略又大服焉。十五年，闯贼围开封甚急，严旨促将救汴。文岳令名武督标下兵先驰赴开封，壁朱仙镇。当是时，诸军壁镇上者，毋虑十数万。左良玉最强，诸军方仰其旗鼓为进止。而良玉心畏自成，名虽救汴，实?不敢前，见严旨累促之，一夕其军大哗，内哭诸营，乘乱掠其马骡去。诸营随良玉悉奔。独名武一军，坚壁不动，或语名武曰：“贼锋锐矣。左镇兵最多，亦最强，且有诸营张其左右翼，犹胆落霄奔。公以嬴卒数千当数十万，方张之寇，是驱群羊而御猛虎也。愿公熟思之。”名武曰：“吾固知之。然此君命也，亦将令也。战固死于贼，退亦死于法，与其退而死，何如战而死之为愈乎。”侵晨贼大至，率亲侄姜业隆、麾下耿道明等，大呼陷阵，格杀数十百人。名武身被十余创，至柳树坡被执，与业隆等皆脔碟而死。无一降贼者，亦无一逃去者。文岳闻名武死，著其所遗故衣，痛哭累日，夜特题优恤。名武子宗吕，刺血为书，两疏陈情云：“臣父廿载从军，捐躯报国，卒使有魂难招，无尸可裹。”语甚哀切，乃再议，加赠：“特进光禄大夫左都督世荫锦衣卫百户。疏上候俞旨而京师陷矣。其后，宗吕中本朝顺治己亥进士。选授潍县知县。未仕而卒。孙中康熙乙丑进士。累有政绩，士林仰之。
　　
　　卢宜曰：延安逆孽饥驱起，饥民趋赴团蝼蚁。名城破陷荆棘高，渺渺愁予诸帝子。帝子惟解惜金钱，谨录钥牡而已矣。独推周邸号贤王，东书堂开文物侈。精环宝埒官家，贼所艳心恒在此。三筑长围肆力攻，矢集其目犹未已。天子南顾念懿亲，羽书旁午疾于驶。屈指授兵左最强，解甲逍遥舞傀儡。一朝抱头学鼠走，刁斗盙寂鼓声死。狂奔惟恨趾莫前，尘迷白日魂都褫。当时只有姜将军，坚壁挥戈旗不靡。战酣热血满腔凝，骂贼捐躯亦何悔。军中流涕感公诚，竟逐孤忠填故垒。朱仙镇上望英灵，犹若乘箕绕汴水。
　　
　　保德营创建三庙并较武场碑记
　　
　　姜宗吕
　　
　　皇清师武臣，力以马上一区宇，王造盚盚，声灵赫濯，是以今上特右鹰扬选，凡糈廪体制，威优以异数宜乎。赳赳桓桓者辈，出于以慰当宇，拊髀思顾疆者，任粗暴气犷弗可驯，懦则嗫嚅自甘，觊庸福，一切成败付之膜外。疆场事率不可问，类坐此。若京周王将军之守保德营也。则有异营，肇于明末，清因之。旧有衙宇，有较场，俱建之南效。闯逆发难，尽烬于兵燹。署移之城中，较武场则鞠为茂草者有年矣。夫场以较武。场之弗存，武可知也。京周以己亥秋，捧檄来此，当简阅军容时，将若士胥露处，旌旗甲杖与瓦砾为伍，坐作击刺，率踯躅于荒蓁败棘中，不胜蒿目侗膺，思有以新之。乃首捐资百金为众倡，鸠工材，蠲期戒事。于场之旧地，创厅三间，将台一座，观瞻肃矣。复于场之左隙，立关帝、火神、马王三庙，为类盜祈报地。又贮军器火药库一所，所以严蓄积而备不虞。噫！京周可谓区划有方，不负厥职者矣。盖闻将骄卒惰，则国不可为理。若前此之颓圯湮废，兵气亦为之不扬。今皆焕然改观，宁减临淮当年哉。况兹场固，将与士之所为，朝焉夕焉于斯者矣。诚使为将者，娴韬略，足智勇，抚循以收士心，激劝以鼓士气。则莅兹场也，吾知有毅然不辱之色矣。为士者，明纪律，守节制，能亲上而死，长亦有勇而知方。则隶斯场也，吾知其有屹然难夺之势矣。若止因循苟且，委顿不振，或偃蹇苛暴，嚣杂弗戢，不惟睹兹场而赭颊，将无对神威而自慑耶。京周，山左名阀，少任侠负气，不可一世。长乃折节服古，倜傥有大志。乙未应武举异等，殿试廷选授斯职。环姿伟概，亦复敦说称良。守兹将三载，凡勤训练，讨军实，严防守，戢骄悍，一方屹保障焉。兹役特其综理微密之一端焉。尔后之继起而守兹土者，知骄惰之不可为，毋没削以自封，毋驰怠以助于败，毋厚树威罔恤乎士隐，毋偏执好上而忘和衷之至谊。庶几入此场也，可与治军旅，可与格神明，壁垒俎豆，传之永祀焉可矣。
　　
　　陈烈女碑记
　　
　　（明山西巡安御史）刘四端
　　
