<!-- { "loadSidebar": true } -->
　　附 经略陈公诸妾传
　　
　　白君琳
　　
　　经略公贵，多姬侍。既罢归，会国变，伪闯迁大族实咸阳，公当迁。而贼将郝安才者据府谷，与公仆谋，诱致公止之。姬张氏名耐者，郡民一考女也。见公不反，惧辱身，饮毒死。后经略嗾唐通杀安才，而取仆首以祭姬，塑其象于烈女祠中。公死后，又有郭氏名宗正、王氏名缀者，亦死焉。先是宗正性烈而婉，善事张夫人，至是，其父欲嫁之，速之讼。宗正让父曰：“我宁死不再事人”。遂与王氏谋，诣张夫人操栉毕，即自澡，盛饰纫其衣，既毒而覆衾以卧，久之呼不应，发衾视之，两人死如寐者。张夫人甚悼之。其后二十载张夫人卒。先二载，有杨氏者，故经略所宠宠莫京卒。其无宠者东氏，以郁病乳死。又有陈氏、秦氏者，两人相依，足不窥户。后十五载而陈死。秦本姓张，避夫人氏，氏外氏，最后死。死时康熙乙亥四月也。距经略公即公即世四十有八载矣。盖皆有烈女之风焉。葬不成礼，闻者哀之。
　　
　　艰贞叟传
　　
　　（会元编修）戴名世（江南桐城）
　　
　　艰贞叟者，姓白氏，讳眉，字静远。太原保德州人也。少为诸生，负气节。尝出游，得遗金于逆旅，叟匿床下，候至日中，遗金者还，悉以予之。其人欲分其半以予叟，叟不可。盖其廉洁自持以正，大抵如此。顺治戊子贡于京师。嗣后一为州幕，一为丞，一为府同知，再署县，其治绩皆多可纪云。其为沂幕也，携僮奴一人抵任。沂故荒残，而叟至不能给癤粥，叟怡然自得也。居三年而迁去。其丞无锡也，无锡大县，赋繁役重，其白粮皆解京师，官吏缘以为奸，额外苛敛，民不堪。叟请于上官，一切革去，无锡人德之。纪其事曰《留棠集》云。其同知彰德也，抵任未久，即署武邑，又署安阳。其署武邑也，多惠政。武邑人件系其事，播之风谣，往往传歌之。其署安阳也，一如其治武邑。已而安阳新令来，髦且昏。适有盗案，叟故所笞，胥吏怨叟，因嫁祸于叟，遂罢官去，居家读书自适，施德于人不求报。人有以横逆至者，叟受之无怨言。乡党中皆称为长者。年六十九卒。晚自号曰“艰贞叟云”。
　　
　　赞曰：自吏道衰，而大吏以至小官，转而相食，以故民愈困。民愈困而官愈贪，盖相习不以为非久矣。余读白先生之事，非今之所常有也。未竟其用而罢，惜哉！先生之子曰君琳者，不远数千里而求余文，以彰先生之德。余故为书其梗概如此。
　　
　　琅屿姜公传
　　
　　（会魁）方苞（桐城人）
　　
　　公讳宗吕，太原保德人。赠特进荣录大夫右都督讳名武之子也。都督以武功显于边疆。而使公治文术，颖悟绝人，受书一见，辄了大意。沉毅有干略。自都督及旅属、乡人、宾客，见者皆谓于世将有大造也。方是时，贼势益张，内外以文法相遁，而武臣拥劲兵者，多放骜持两端。都督平居，慨慷誓，致死礼以报国。公常泣谏，以谓一人致死，不足以支国势之倾坏。而诸季方稚弱，世乱将何依。都督曰：“吾自计已审，且汝在，吾何忧”。崇祯十五年春，保定总督杨公文岳，部诸将会援开封。朝命尚书侯恂驻河上，以致左良玉诸镇兵皆壁朱仙镇。良玉夜半放兵大嗓，诸营皆溃。都督血战力尽以死。时公年二十有二。闻变，独身前求父尸。既至，无息耗，遂诣阙上书请恤。或自贼中来言，都督被执，骂贼不屈，至柳树坡脔磔以死。公闻复往。先是贼决河，水灌开封，城尽没，白骨被野，聚落无鸡鸣。而公往返数四无所怖。公干躯伟杰，膂力过人，善骑射，督帅杨公奇焉。欲疏请以公续父职，公以母老弟弱力辞不就。于杨公所得都督故衣，招魂以还。而前上书，所得恤典不应法，复诣阙上书以讼，未得命。闻贼警，遽归视母。弟甫至家，而太原等郡邑已陷矣。逾月国变。公家居诵书史，课群季。戊子举于乡，而其冬姜襄反大同，州守备牛化麟杀守，据城以应之。与官兵相持逾年。而公在危城中，贼以公为州人之望，屡为卑礼甘辞，以致公，公不为动。久之贼怒，一日坐泽宫，陈剑铍阶除下，迫公与孝廉陈大谟、诸生王宗本、张射斗至，盛怒，将加害。公前诘之，气扬扬如平常。贼忽阻丧，手足动摇，口嗫嚅不能出声。久之曰：“无他事，军无粮，欲与诸君共计之耳”。公遽率众以退。越日，贼独召张，杀之。贼校有妖言以媚贼者曰：“吾梦神人告我，城中有三直臣，得之大事可济”。贼曰：“必某也。”因就公强受职。公曰：“神有命，宜卜于神。”使贼遍书邑中士人名数十告于神，而筮取之，所得乃庸妄。贼遂止。及兵渡河，城破论罪，凡受伪职及乡兵从吏令者，皆坐诛。而公与陈、王诸族，独得免。陈、王每语人曰：“方陷贼中，吾曹实不知所为？恃姜君多智略，与为向背，今得全宗党，皆姜君力也”。或问：“何恃不恐”？公曰：“吾料避就皆死，义不可昧，而贼无定情，悦以赂遗，御以术数，或可于死中得生故也”。由是，征西大帅无不啧奇公才。州人与守丞皆重焉。每编审及州郡有大事，必咨于公。公开陈悉得其条理。以己亥成进士，丙午当选期，丁母忧。己酉授潍县令，未之官，竟卒。公爱诸弟，同居食，食口数十人。幸卯岁大寝，戚属贫无依者，皆待公举火。先业荡尽，是后常客游，或贷于州人以治饔。及公之殁，遗负数千金，而家居与诸弟未尝有一食之离也。公未举进士时，就教石楼邑子弟，经公指画，文章皆有法度。诸弟及子未尝有师承公之学，皆以文艺知名于时。公为文淳古朴厚，得汉人气体。其请都督恤典前后二疏，皆卓然可传久远。有《癢癢斋文集》十卷藏于家。
　　
　　赞曰：百年之木，必于牺。尊天能生材，而不能用之使不枉，岂非理之不可诘诸者欤！观公之蒙难艰贞，履虎尾而不，以当天下国家之变，其功谋可胜道哉。然竟不得效于一官以死，惜也。古人有言，颜子终日不违如愚人。未尝施于事，多见于言辞，而自古以为不可及。然则公之逾远而存者，何必以功名显哉。
　　
　　还金传
　　
　　白君琳
　　
　　郝生有玉者，河曲人也。籍陕府谷，庠为诸生。先是其父某与某甲合赀贸易，甲病笃，念孤弱无可嘱，以金若干付生父藏之，且曰：“俟儿立，始可畀，勿令荡废。”人莫知者。盖已稔其为信义人也。顷之甲卒。居无何，而生父亦病且死。呼生语甲，语指示藏金处。生唯唯。历若干年而甲子长，生度能立，曰：“是可以金还矣》！呼而语之，子惊愕。为启藏，无有，更其地，不得。生癥癦不得。白人曰：《若欲匿，则勿言。今言之，是义也。何疑》？令复索，得百金畀焉。康熙间河曲县尹田思孔旌其门。
　　
　　白君琳曰：还金事易耳。在古人有之，近世少矣。乃生之还金，更有异焉，全父信，终友义，不苟取，一举而三善备。非笃义乌能然乎？某甲之托友，生父之嘱生，如人则哲，教子义方，皆可书者，惜不得姓名。
　　
　　姑妇双节传
　　
　　王所用
　　
　　夫禀卓概谈贞烈，弹冠上相，偶一得之，未易为施衿结者道也。矧羸姑少妇相继居霜，家无担石，并持特操，难甚！难甚！余里杨氏，少适宣化张公茂德。公见背遗氏廿六岁，及孤方就口食。氏哭殒数四，以孤在不死。抚育稍长，名应?。已而就学，性聪颖，善属文，补庠增广生。为娶翟耆宾科之女，未几亦赉志没。遗翟民，芳龄如姑。二子俱襁褓。妇与姑哭绝而苏者，不知几矣。乃妇则以姑老有妇道在，子幼有母道在，倘死节一身，而令姑无以终余年，子无以承宗祀，胡以谢亡夫于地下？故亦嗣徽音祗垂白之婺慈，鞠未龆之二卵，备尝艰苦，即天地为悉，鬼神为泣焉。夫柏舟矢信之死，靡他读书，未尝不叹曰：此乾坤正气讵意，有姑妇双节铮铮于一门者哉！有司闻之，台省诸司、业以母子孀节颜其额，予亦述其大端，以俟观风者采焉。
　　
　　述庵刘先生传
　　
　　殷梦高
　　
