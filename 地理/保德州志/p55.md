<!-- { "loadSidebar": true } -->
　　国家不患用之不足，而患其不适于用。盖用不足为竭泽，犹可以生之而无害也。惟是可用而不适于用，将朽蠹之害有不可胜言者。自非掌邦计者。酌盈济虚，以为久计。民之瘳也，其何日之有。保德逼临套寇，边储之所系綦重。顾频年来仓米有不足之患，麦豆有有余之患。烂耗蠹之祸，至令数十年经收之人犹有荡家析骸之苦，流毒甚矣。如本邑麦每年实征二百六十八石五斗有奇，至积千有余石。盖旧麦无出孔而新麦无论已。如黑豆每年实征五百九十七石有奇，除入卫兵马岁支，尚余一百九十七石。虽先任户部邵公、沈公、节次允州守胡公之请，悉坐放河保营，然尚未有成命永遵也。是皆有余之患也。又如本邑米每年实征六百八石有奇。保德所军上半年应支米六百四十余石，入卫兵应支二百余石，计实少米二百五十余石。是则不足之患也。夫不足之患病在国，有余之患病在民。是胡可无经久计乎！州守胡公殷殷虑之，酌议以请，户部陈公，灼见其害，慨然允行。以保德所上半年本邑给三个月米，外给三个月麦。则麦不至有余，而米不至不足矣。以节年余豆准放河保营。四十三年春季三个月，而又每坐放州仓一个月。则旧豆不至朴满，而新豆不至积薪矣。所谓可用而适于用，用所以无不足也。以上佐国家之急为忠计，下以苏闾阎之苦为福民。近以纾士大夫之忧为讦谋，远以贻亿万载之规为永利。宜士民勒石以纪之也。顾公节镇三关，在在士饱马腾，行且秉钺登枢。措九边万国于衽席。宁惟是一郡仓庾仰荷剔刷已耳。皚不伏处河滨，快睹良法，谨次其颠末如此云。公讳升，号抑吾，辛丑进士，河南夏邑人也。
　　
　　永革里老仓级记
　　
　　（国朝进士府谷知县）龚荣遇（监利人）
　　
　　均徭起而库收兴，粒米征而仓收设。虽地方有大小，钱粮有多寡，必设收银收粮两役。今昔同然也。保德孤立边陬，坡地穷民，四里有半。兵荒逃亡以来，仅十存一二。丁日减而徭日增。脂膏已竭，田日荒而赋日益，骨髓随枯，犹曰正差、正粮，势不容己也。至里老收银，仓级收粮，两役日久滋弊，耗费繁殷，小民因应役帮贴而散亡者不可胜计。郡候孟公甫下车而心伤之，一切私费，以及吏胥科索积弊，清除殆尽。犹恐未足垂久，幸直指白公，请旨严禁民害八款，而签民解银居其一。适合公意，遂集耆老绅衿告之曰：“民解止为里老一害，千疮百孔，谁其长叫九阍，今钦遵圣意而广之，拔本塞源，革此两大害，以与民休息于有永。”夫州之门差粮折，仅四千两有奇，募两人收之，工食各十二两。一年一换，起解在官，支收在吏库，收不与焉。人何惮于收银。本邑仓粮仅二千石有奇，募四人收之，工食各六两，亦一年一换，季报在官，支放在吏仓，收不与焉。人何惮于收粮。其他一切解报注销。往来收关所出，量设公费以贮之，权宜转重，差遣得人，既无不资之费，又塞侵欺之孔，此诚官民两便，经久不易之道也。议定行之，涂歌巷舞，举欣欣然，仰观德政，而公适迁汀守，攀辕无从焉。茕?小民，惊美政未久，疑后废堪虞，相与聚而谋，贞珉于直指白公之石右，向予索记以垂后。予慨然曰：居官未有不爱百姓者，独事关重大，始虞纳履之召嫌，终幸脱肩有地。安有视民如子，知罪听人。如公之实心实政，可法可传者。予司牧邻邑，知公素悉，且欢然于保良之生全有日，敢忘固陋直书，以答州人之请，使后之守是州者，无能废公良法云。公讳熊臣，字辅昌，由荫生知是州，今升福建汀州府知府。
　　
　　仓记
　　
　　（见裁官）姚沂
　　
　　州治之西，儒学之旁，有曰保德仓者，乃州治储粮以供军饷之所也。先是苟简，东西各一廒，中一廒，东南一廒。北与西皆瓦砾地。周垣卑矮，廒皆土壁，为盗窥窃。弘治壬戍冬，浙之嵊邑周公来守是郡。下车即以兴废举坠为己责。首州治，次学校，次坛皛，凡百修举。每月诣州仓，放千户所官军俸粮，见其势将倾圯，鼠雀穿壁，敝不胜言。于是相工计材，先后申请都宪魏公、何公，允支公帑，措置规划，命张廷祯等董其成焉。廒有六，以礼、乐、射、御、书、数，颜之每廒。树楹二十有四。材木惟良，瓦甓惟坚。内构木板，外砌砖石。下亦以木板垫之，使鸟鼠之患去，狗盗之萌消。外缭崇垣七十六丈，俱覆以瓦。中为司赋厅，厅前为大门，门前树以绰屑，扁曰“国计”。肇事于甲子三月，毕工于乙丑五月，虽逾期年，而民罔告劳。落成，吏目古曹陈君希正，率吏耆张义等，请勒珉传远。予维国计末重于饷，而。饷非仓廒莫贮。仓廒之修，良不可苟也。周公之守是州，凡所施，皆自其所蕴发之。以故将三载而百废俱举。文教以兴，田野以治，讼狱以清，为之记。余惟田赋一疏，上足以昭我国朝纳言之美，下足以昭我张子敢言之节，诚盛德事也。虽拙于文，义不容己乎！稽之唐虞三代，自列士以至百工、庶人，皆有谏，所以彻弊政求民瘼也。汉唐而下，此意微矣。太祖高皇帝之有天下，他务未遑，首下求言之诏，故唐仲实以韦布之士而访及民事，张贞以行伍之卒而论及边情。百有余年，圣子神孙，克守家法而益大之。张子上田赋之疏，不惟不以出位为罪，而且下其疏于郡县，使遵行焉。夫岂汉唐恶听人言之主，能彷 其万一哉。此尤可书者也。夫倥偬艰难之时，纪纲虽设而未备，进言者恃之以无恐，至于重熙累洽，则大小之事各有攸司治理，已精且备。虽欲求民隐而开不讳之门，草茅却顾者，亦岂肯越职抗疏以有言也。仲实辈言于创业之初，张子言于守成之后。余以张子为难能也，张子诚勿足乎所能，而渐进其所未能。叔孙豹所论不朽者。庶几可冀此石不足以限也。否则不待石之僵什断缺而德泯矣。可畏哉！张子名绶，字朝仪，常以孝行著于乡里，盖善人也。惟善人能受尽言，故重之以规。
　　
　　议减屯赋记
　　
　　（廪生）庄邦彦（郡人）
　　
　　国朝宣德间，设所于州。东控三关，西御河湟，当晋西北之冲。议者谓宜仿古屯田制，然州地陵壑阻隘，无闲旷可屯。虽然墉垣坚矣，得无有堕廉隅之饬，怀穿窬之心者乎？鼠害杜矣，得无有稔计于贪饕伏奸鼠窃者乎？故或浮入以抽羡盈，或悭出以私余剩，或贿卖而指虚作实，或挪移而?有为无。种种蠹弊，有甚于垣颓鼠害者多矣。国与民又奚赖焉。凡我同计，尚其戒哉。
　　
　　严革斗库记
　　
　　（见进士）姜肃
　　
　　国家创制立法，准人情，因风俗，固亦甚便于民，百世无弊也。而奉行不善，势必藉法容奸，而积重难返,以至上下交困。则有如保郡所设公费一项者。保郡地瘠民贫，土地广袤不过百里，而深沟大壑居其半，人民五都十百户，门则不过四千，而俱属下下。总地丁合计岁入不过五千有奇。牧是邑者,即止饮黄河一杯水，而钱粮起解，事上接下，费不能支取之额外，固仁人之所隐痛,而莫可如何者也。前令张公集绅衿士民,而几经筹划，酌令每都十甲，甲各一年，年各百两，听民公议贫富,以定上下。名曰“斗库公费”，而俗呼曰“富民差”。十百户所入亦准是焉。一时官民两便。迨因循既久，侵渔者有之，那移者有之，虚縻中饱者有之。甚且顽梗之民，反得脱漏，而柔懦者，乃益加重。种种弊生，官冒虚名，民受实祸。贫者愈贫，而富者亦贫，背乡井而散四方，踵相接也。不有仁人，将何以善其后。宛陵唐父母来莅兹土，仁厚为心，公正为质，厘奸摘弊，时频蹙曰：“民不堪命，一至此乎”。亟思痛革，与民更始。适值西陲多事，军兴旁午，加以塘路供应日不暇给，迁延数年，是盖有大不得已于中，而非其心之果恝然也。近幸朝廷无事，海内又安，各上宪廉法淬励，彻底冰清。公毅然曰：“吾意中有欲行而不得行者，此其时也。”去年春，取十百户公费已尽革去，既立石焉。今岁仲夏，复将里甲斗库，晓谕永革，且集绅衿士民而示之曰：“此余莅任来所不能恝然者，今始得遂吾愿也。”民困既苏，舆情大快，咸欣欣然，喜相告曰：“我公诚仁人也。是不可以不镌之石，以垂永久。”于是乎记。
　　
　　蠲所公费记
　　
　　姜肃
　　
　　民力之匮，至保而极，保力之疲，于所为甚。虽然取所人而赋之，国之定制也。取所人以佐常赋之，不足所之往例也。尽所人赋之所不足，而深悉其弊，而存恤焉。其恩莫大也。仁人曰：“所吾瘠子，吾所慈父。”欲概减于例之中，如貊之取势，既有所不能，欲取盈于例之内，为秦之视心，实有所不忍。于是踌度焉，审虑焉，焦其心，劳其思。宽夫一，使民受一之赐。缓其二，使不至如三之离。爰进所人而噢咻之曰：“视尔籍而厘然，核尔口而枵然。”物故逋亡，额不得缩，而存者偿之。尔之困几。又州多下门，而所有上户非所富，而州贫。盖丁寡而徭重。尔之困几。且向者田设于忻，因而人处于外，征徭往返，动以千里，皆尔寥寥残丁当之，尔之困又几。不能请命而稍减于额外，忍因循而尽诿之例。自兹以往，公家之诛求于尔乎。报罢，宁捉襟而露肘，宁左支而右诎，宁那移而假贷，不于尔所重困也。于是所人欢腾踊跃，如出于汤火，如登之衽席。拟为登堂之酌兕，拟为华封之祝尧。仁人曰：无庸而所人且愁然有后虑也。曰仁人恤吾，莅吾土且数季知吾，故恤吾。后有仁人新莅吾土，未必即知吾，安得遂恤吾也。盖为文以告之后之仁人，皆仁人之赐。仁人曰俞仁人。则郡候宣城唐公，讳文德，字敬亭也。（以上田赋仓储等）
　　
　　重修城隍庙记
　　
　　（见学正）阿思兰
　　
　　公而无私者，神也。生而有欲者，人也。神非人无以彰其灵，人非神无以表其诚。寂然不动之中，有感而遂通之理。矧城隍者，尤国家之正神，主万民之祸福者也。虽曰吉凶在人，灾祥在德。而所感在此，所应在彼。孰谓上下左右而无之云乎哉。州判张公敏睹庙貌圯坏，不敝风雨，恻然有易故从新之念。异日会同僚知州林，奉训等，允协其论，各输表以成其事。于是乎经营谋度，梁皊有朽者易之，垣墉有缺者筑之。金碧丹，日星炳耀。梓匠绳墨之巧，柱础瓦甓之功。盖有不期然而自至者。苟非一念之诚，有以感动人心，畴克臻兹。由是使后之祀之者歆然肃，凛然畏，俨然而起敬矣。落成之日，郡士大夫请余之说，辞不获，故直书其事云。
　　
　　重修城隍庙记
　　
　　（见前）贾允恪
　　
