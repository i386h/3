<!-- { "loadSidebar": true } -->
　　保德文庙，建于莲峦右麓。北依城隈，南临深涧，东障州治，西瞰黄河。比岁鼎新，焕乎改观。独西墙倾圯，多为缺陷。而南墙立于高之上，颓墙辄与俱曩。一使君移墙涧外，师生沦胥墙复初制乃得晏然。盖堪舆说应如响云，而憾未有为经久计不拔者。乙丑春，郡守戴公始其事，以徒役重烦，请得本所军丁百六十名，廉户候杨君世卿督之，西墙旬日告竣，南则至深沟，以及高，约二十余丈，上筑屹然，砖为水道，以防蚁穴。凡五阅月落成。是役也，基固而墙固，墙固而庙学永固。并比岁鼎新之功，籍以不朽。游其中者，联袂云程，实始基之。公讳元，字起贞，汝南乡进士。
　　
　　观德亭记
　　
　　周山
　　
　　洪武八年，奉诏建儒学，迨今百余年，而射圃尚未有也。予自弘治壬戍岁来守是州。相学旁隙地，立为射圃。率诸士子学射于中。适朝廷例下立射圃，令儒生俱习射，欲得文武全才以效用。予维射之为艺久矣，自轩后作弧矢始，其后因之，遂有五射之制。盖因是以观其德也。《射义》曰：“射者，周旋必中礼。内志正，外体直，然后持弓矢审固。”诸士子，苟能正其志，直其体，持弓矢审固进退，周旋中礼，则知所谨而德于此乎在矣。
　　
　　创建学宫文昌祠记
　　
　　（见学官）张凤羽
　　
　　天下学宫，皆设文昌帝君祠。盖以帝君职司文衡，察士林之善恶，掌官司之录秩，有功于斯文者匪浅鲜也。羽庚戍春受事兹庠，见文昌位于启圣公几案，疑而异之，询其故，佥曰：神无正祠久矣。噫嘻！神无正祠，其何以展敬乎，亟集缙绅士子共谋之，醵金三十有奇，选材鸠工，于明伦堂左隙地，建正殿三楹。东南隅厩厦一间。越明年癸丑，治龛塑像，侍从御卫，两列东西。加以绘饰焕然，有金碧之辉。夫而后春秋享祀，瞻庙貌而得以展敬矣。诸生曰：学宫有文昌祠，常制耳。第祠之建于今日，则创举也。似不可无以记之。羽因援笔而述其事。督工庠生徐发，廪生王治，勤劳有功。
　　
　　创建文庙魁星阁记
　　
　　（见学官）刘瀚
　　
　　按《志》州治魁阁有二：一在“青云坊”东南。一在大殿东隅。在东南者，刺史胡公加意修葺。在殿隅者，规制低隘，南为庑墙所掩，暗焉无光，春秋祀事，瞻拜无地。已卯春，诸同人课业伦堂，请建魁楼。于尊经阁后，外竖两楹，迤为悬阁，塑像其中，迎河澜之纡折，舒文脉之光华。舆论谓于学校大有裨益。乃为时迫，未及鸠工，先请木主阁上，以供香火。节年岁歉，厥工未兴。壬午仲夏，诸同人奋然曰：可。捐俸首倡，一时诸同人翕然量力乐输有差。旬月之间，工始告竣。先是阁久倾圯，登者股粟，板易以厚，墙砌以砖，坚久永固，未必于根本之地无小补也。行看科第联辉，五星聚焉，文明之兆在此矣。余不文，为志其始未年月如左。
　　
　　社学记
　　
　　（见栽官）贾允恪
　　
　　古者家有塾，党有庠，术有序，国有学，养人才以端化本，厥制甚广，所以治隆俗美，非后世所能及。自塾庠序学之制废，秦汉而下，未之能复。迨我太祖龙飞，扫近代之陋习，挽上世之淳风，诏天下府、州、县，立儒学、社学，迄今百有余岁。而保德社学未举，有司之罪也。弘治壬戍冬，周公来守是州。下车即以学校为重，临讲堂，与诸生讲论经史。既又曰：教人莫先于养蒙，蒙养弗端，长益浮靡，社学之所系也大矣。及询故址，佥曰：无有。爰假馆设教，以十二生训童蒙。明年学宪王公按临教读，率童蒙生约三百余，迎道旁环列。王公谓然叹曰：人物俊秀可嘉也。遴选其尤者得四十人，进入学补弟子员。未入学者，亦翕然知所向。每朔望，随班谒庙，观少长之序、习揖逊之容。诣讲堂环听毕，各还社学读书。周公集先正格言一帙，名曰《训蒙集要》梓行，与之书读。刊《朱子》、《韩子》、《劝学文》为字格，使之摹仿，可谓以善养人者矣。又相草场隙地，建城东社学。革去淫祠，建城西社学于太平巷。堂宇一新，观者起敬。佥谓周公此举，上有以副国家化民成俗之意，下有以举有司废坠因循之典。文教振于一方，歌作于千里。诚盛事也。教读李等请记以垂不朽。予维社学，即塾序之遗意，所谓小学也。小学所以立大学之基。苟能自兹而进于明德、新民之实，学则庶乎其不差矣。尔童蒙尚其念之哉。公讳山，号安斋，浙江嵊县人。（以上学校）
　　
　　田赋记
　　
　　（见举人）杨应辰（郡人）
　　
　　州僻在西北，距京师千余里。人多以边陲易之，然其本，根葛皘犹有待于枝叶，而况天下乎。故捍御北寇，使不得肆其蹂躏之毒，以虔刘我上国者，州为之障也。是保德，功擅藩屏，视东南至郡县为重。而国家缓征以寿命脉，视东南之百姓为急。顾有田则有赋，凡隶职方皆然，吾保德岂敢后乎。特以保德之粟，输之宣大，相距无虑八九百里。吾小民背负担输者，或上下山壑，出入溪涧，以致堕其所输者有矣。幸而免于岩险，或盖藏之下不备，燥湿之不时，以致陈腐不可食者有矣。堕其所输是伤民财也，欺以陈腐是亏公义也。亏公义则民偷，伤民财则国贫。二者皆非事宜而可行也。夫东南财赋，水陆并进，输之远方可也，使西北比而同之难矣。况保德为戎马之冲，内设千户所，东调太原镇西军，其经费亦多矣。兼以时或有警，万灶云屯，虽累年之积，不足以供一日之用。顾可悉索吾赋，输于宣大数百里外而失用，戒不虞之策耶。吾友张子应，正德六年贡。因言曰：“保德田赋，困于远输，而逋负亡命者十室有九。国朝仁民之政，丕冒天下，独靳于一郡乎？吾当具状以闻。”及入太学，果上书论之。越明日下部议，可其奏。吾郡得以息肩于宣大。虽妇女小子，皆德张子之深也。司训济宁袁公宗儒署州事，因民恳请立石，率生员张文明、高科来命余。祈祷诚，而上天有晴雨之应。和气盎，而黄河无坚冰之积。赋税均，而户口有日增之庆。公之所以治郡者，其概如此，皆可书也。彼区区一仓之建，不过有司之常事耳。予何记哉，姑书此以塞陈君之请云。
　　
　　砖修仓廒记
　　
　　（见学正）余天秩
　　
　　设仓储粮，裕国也。仓务兴废，关于国计。本州仓土筑有年，旋葺旋坏，鼠穴其中，每致亏损。民劳而财伤，官亦苦之。万历二十年议砖包城，工兴而以宁夏变报罢，所储砖石积在无用。明年，太守王公讳甲者，具申巡抚吕公、兵备杨公，以前所储砖石包本州仓。拨州所军壮供其役。委官郭南翰督其工。仓中央建“当已亭”为公所。正北大廒一座，石为址，叠砖为堵，而以瓦覆其上。工未竟而公有夔二之擢矣。余承泛摄州事，用成公意，修东南西廒四座，建西廒后小廒一座，规制皆如正北廒。仓院通用砖砌。四围开水渠。南墙亦用砖石叠，下通水道。前后共修廒房二十七间，墙一百二十丈。工起夏中，迄秋尽而落成焉。谨勤珉以纪岁月。因念昔鲁为长府。闵子骞曰：“仍旧贯何必改作。”顾天下事，有不可胶柱论者，仍便则从仍，改便则从改，要在节民耳。今是役也，墉垣是坚，鼠害既杜，亏折可免，一劳永逸。上以裕国，而吾民财力亦节于无穷，何莫非子骞氏意也者。因设屯于忻州，而地所遥隔，虽有屯田之名，实无耕获之利，厥粮每石征折色银五钱，于忻民之佃种者。军余索租输官，往返千里，劳费呻吟。近例复增至八钱，以故所人因于称贷，余丁灰烬流移四方，军士支吾逋逃过半。时署所事指挥同知朱钰、本所千户杨寰，戚焉而例不得减。值皇上御极之三年，特命总理盐法御史庞公清查屯务，乃令总旗范海等以苦累告，庞公受理檄下参政范公、佥事孙公议之，咸以事关利害，欲得谙练营务者托焉。转下本府同知李公。以公尝守保德，所人之累，其夙悉也。公视牍果忻然曰：“所人其将苏乎。”遂议以为晋省屯粮每亩起科不过三升二合，忻之民地，每亩最重者亦不过五升有奇，独该所屯田实征粮九升八合三抄，彼此较量，大相悬绝。况军隶保德，地坐忻州，相去五百余里，多土人佃种，利不能什一，而征科之苦，岌岌乎力不能胜。且屯地皆错列万山之中，岗阜相连，并无水利可资蓄泄，间有平田，亦多山涧相参，不成丘段。重以灾寇频年，人丁之丧亡略尽，其何以堪命乎？宜将保德所屯粮，照依每石征银五钱之例。庶宽一分，民受一分之赐。钱粮岁解逋负，屯丁得免流移，而防御亦有资矣。庞公闻之，慨然曰：“是议也，真悉民隐而上达者乎！”据议请裁，奉旨依议行，钦此钦遵。每石征银五钱，永为定规。夫损上益下，军馀之困苏矣。非公之仁心硕画，何以获此。宜刻石以永传也。抑考屯田之设，其利有三：一曰固守御之备，赵充国之法也；二曰省转输之劳，诸葛公之计也；三曰足国家之用，郭元振之制也。若本所屯粮干旋微公，而竟以八钱为额，则流移逋负，求其如古三说者得欤?公之议，远鉴汉唐，近复祖制，酌古准今，城久安长治之策也。岂一时小补云哉。公讳春芳，字茂元，别号西屏，井陉其籍也。
　　
　　湔除仓害
　　
　　（见前）苗朝阳
　　
