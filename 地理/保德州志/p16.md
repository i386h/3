<!-- { "loadSidebar": true } -->
　　嘉靖二十年，王叟植瓜，一老人索食，叟与之。老人曰：“吾与若此瓜，当结二枚，不多得，宜奉若亲，无令他人食。”辞去。后果然。叟依其说，献亲剖之，无子，味甘如饴。叟及亲俱以福寿终。或素孝所感与。王叟讳起，子所用。（见选举）
　　
　　万历三十二年八月，一异人至东城楼，大书粉壁曰：“河山带砺兮，才济济。城廓更换兮，人民奇。自今开科兮，永无遗。后进为学兮，宜勉力。蛟龙生甲兮，腾空易。予轻泄漏兮，莫惊疑。”按：郡自明洪武年两进士后，至是二百余年，崔士成始以是年甲辰捷南宫，至今八十余年，虽乡科寥寥，而有六进士。异人之言或验。
　　
　　丰年
　　
　　明季相传，郡从来市价：每银一钱米不过斗二三升，麦不过斗一二，黑豆不过斗八九，莞豆不过斗五六。至万历四十一、二年，一钱买米斗八九，麦斗七八，黑豆三斗一二，莞豆二斗七八。则丰之极也。
　　
　　国朝康熙五年至十七年，斗米值银四五分，豆不及三分，麦价不过五六分，年虽丰，而人苦谷贱。
　　
　　地震
　　
　　宋徽宗建中靖国元年，太原路宁化、岚、羌诸军地震，旬日不止，坏城倾屋，死者甚众。见《通志》。
　　
　　元至正戊申年六月，保德地震，五日不止。本《通鉴》。
　　
　　明弘治十五年十月二十五日寅时，地震，门窗有声。
　　
　　明靖嘉二十一年，地大震。房至有倾颓者。三十四年十二月，地震，房屋有声。
　　
　　明万历二十九年九月初十日，地震有声，移晷乃定。四十二年九月二十一戍时初刻，地震自南而来，连二次，一道响声，随地动往北去，河东、西皆震。至次年是月是日，孤山副将被围，以无援全军皆没。
　　
　　国朝康熙十二年二月十二日戍时，地震。九月九日清晨，地震。天昏地惨，地中有声如风，崖倒墙倾，半时方止。夜共震五次，二更地震时，地中亦有声。嗣后屡震几月余，然不似九日之甚也。十三年二月初七夜半，地震。二十二年十一月初五日，地震，有压死者。三十四年四月初六日，地大震。四十八年九月十二，地震，房屋动摇，墙垣之不坚固者多倒塌。
　　
　　雨雹
　　
　　明正德十一年，雹大如鸡卵，伤木殆尽。
　　
　　万历乙已四月，石塘等村雹厚尺余，三日乃消，禾不生，民多逃。三十一年六月初五日申、酉时，丛林沟、王家寨等处，雹击，地尽赤。城东、西沟畦园尽没。下园民居俱为园泽。南沟井浮桥被冲去。四十年八月十五日，王家寨等处雹伤稼。知州胡楠各赈谷有差。四十二年六月初四日，大雹。初六日又雹。俱不离故道。知州胡楠先动自理谷，赈其无荞菜种者。申允两院，复赈谷五百余石。
　　
　　国朝康熙三十三年夏六月，吕家峁晴天雨冰块三，大如间屋。是岁霜杀禾。四十七年六月，雨雹大如拳。贾家梁、墩梁、天桥子等处树无完枝，种植俱尽。
　　
　　风霾
　　
　　明嘉靖二十九年三月二十三日已时，风霾蔽天，昼晦如夜，人将寝，复霁，视之，日尚在未、申间。说者谓“鹏过”云。
　　
　　崇祯末年日黑移时。
　　
　　雨蛾
　　
　　明万历六年夏，害稼，民饥。十三年端阳日卯时，微有白云，忽飞蛾满空，纷纷如雨，大如指，其色苍。至巳乃止。城中乡外，皆赛鸡祭饭三日，其夕，雷雨大作，明起视，蛾尽死。果修禳之说与。
　　
　　飞蝗
　　
　　明嘉靖十六年，飞蝗蔽天，禾伤，民饥甚。
　　
　　国朝顺治年，飞蝗二次，禾伤亦甚。
　　
　　霜杀禾
　　
　　明万历辛丑七月二十六日，霜甚，禾尽萎。城中九日无市，民多流亡，鬻男女者甚众。僵尸载道，妻子不相顾。
　　
　　国朝康熙三十年，霜早降。三十四、五年，霜大杀禾。三十六年，霜早降。四十八年，霜早降。菜豆多萎。
　　
　　荒年
　　
　　明成化十八年，斗米银三钱，逃亡甚众。
　　
　　弘治四十年，荒。
　　
　　正德十一年，饥。十六年春、夏不雨，斗米三钱。人有菜色，野无完树，死者枕籍。自来荒年，莫此为甚。
　　
　　嘉靖十九年，民饥，多取乾泥杂以糠面食之。久则下坠，面目浮肿，不似人形，有死者。
　　
　　万历十五年夏，大旱无麦，斗米二钱。三十年，米价腾涌，包城军壮日以豆为食，虽奉上煮粥，而僵尸相属，三四年不得复苏。三十七年夏，大旱，斗米二钱。盗大起，城中日西后不敢独行。四十年、四十一年，夏大旱，知州胡楠，祖春秋繁露法步，祷雨辄应，禾登不饥。四十三年，旱，祷又应。崇祯九年以后，无岁不荒。至十三年，斗米八钱。人相食，盗贼遍野，村舍丘墟。
　　
　　国朝顺治七年夏，斗米值银四钱。秋则大熟。康熙三年，荒旱。四年，涝。斗米一钱七分。民多逃亡。奉旨蠲免本年钱粮。发帑金赈济。十八年，旱，至十九年，荒。斗米三钱三分。民多逃亡，鬻男女者有之。二十八年，荒，斗米二钱八分。三十三年至三十七年俱夏旱，秋霜。斗米至四钱，黑豆三钱。以上俱奉旨蠲赈。三十七年，蠲通省地丁钱粮。
　　
　　疫厉
　　
　　明万历八年，大疫流行，舁柩出城者，踵相接。三十九年、四十年，疫厉甚行，大人小儿多患疹，俗号“谷”。知州胡楠设局延医，施“人参败毒散”，及“二圣救苦丹”，全活者甚众。建药王庙礼祀之。
　　
　　国朝顺治间，瘟疫。州民王虎山家数十余口尽死。城外霍家塔诸村亦多死者。
　　
　　幻惑
　　
　　明万历二十九年八月十六日，南峁村民王守安及父母妻子共八口，被白莲教刘邦国惑以金船，俱敲木鱼诵经入黄河死。观者如市，亲友苦劝不听。邦国拟徒赎。
　　
　　河变
　　
　　明万历戊子八月，河有声甚悲。知州王甲闻之，叹曰：“此河哭也。”不数年，河滨尽没矣。至戊戌五月十六日，大雨不已，至二十九日申时，河水泛溢，濒河庐产漂荡无余，悲号震野。
　　
　　国朝顺治戊子秋，夜半河哭，旋有已丑之变，杀伤甚 众。
　　
　　康熙三年大水，张家滩漂没民居。冯家川等处亦被水患。三十七年六月，大雨，城圮数十丈，低田多没。
　　
　　山鸣
　　
　　明庆六年，东郭山有声吼鸣，数月后崩陷，山巅圣母庙离故处数十丈。
　　
　　国朝康熙三十五年夏，西滩有声如牛鸣，十二月二十七日，康家滩山崩，移故处。至三十六年正月初二日方止。
　　
　　石飞
　　
　　明万历三十七年七月，南关演武山冈，日夕石飞击人，伺之不见。
　　
　　国朝康熙间，城内钟楼巷并仓巷人家，白昼飞石，顷刻满院，凡数十次。
　　
　　龙起
　　
　　明隆庆三年六月晡时，有龙起西营生员赵廷贵屋上，廷桂被击死复苏。
　　
　　万历二十七年八月，有龙起城西孙家庙前槐上，随即火起，烟焰经月不息，碎枝迸飞五六十步远者，亦必带火煨烬。三十一年，有龙起东城女墙砖隙内，雷火声震远近。崇祯间，龙起白家胡同监生王朝宦家住房壁上。
　　
　　国朝顺治间，龙起南关龙王庙大杨树上，树旋枯。又龙起西胡同居民康家宜房壁。
　　
　　康熙二十六年，龙起文庙启圣祠山墙。
　　
　　虎至
　　
　　明万历八年，虎入孙家沟麻池中，民逐至西岭 ，千户孙光祚射获之。
　　
　　狼横
　　
　　明正德十六年至嘉靖三年，狼伤人无算，牝牡相随，道路亦阻。
　　
　　国朝康熙三十年以后，狼入城，民习为常，独行野外，必持兵。三十二年，吏目解政达迎新守至沙泉，获一狼，归杀之。
　　
　　鸡怪
　　
　　明万历十九年初更时，鸡鸣，一唱百和，满城惊异。说者以为兵兆，次年，兵西征，十万有奇，过州扰甚，果验。
　　
　　灯怪
　　
　　明嘉靖四十三年，孔庙中夜二鼓有灯，从远望之，辉煌明熠，入内视之，则宵然不见。说者谓兵兆。是岁遭寇果惨。
　　
　　白君琳曰：“子不语”怪而“春秋”书灾异，盖语则滋惑，而书则知儆也。水旱灾异，盛代时有所恃，以维持安全者，惟良有司是赖然。救荒无奇策，惟因乎民而勿扰可耳。如遏粜抑米价，禁小贩，禁鬻男女。增一番禁，则多一番扰。反不如秦越视之者，为得安枕也。况遏其去，则阻其来，抑其价即闭其粜，且价减而贩不至，物罕则贵，价增而贩鳞集，物多自贱，必然之理也。近遇水旱，辄闭门禁贩，亦可笑已。岂城外非吾民耶，抑城中米遂足用耶。小贩虽云图利，然贫民不能远籴。正可借以获食，而禁之是绝物也。至人情非迫于死，谁可舍其所生，若行禁止，是立而视其死也。总之，救荒无奇术，不如因民之为得所也。附记之，以为留心民瘼者采择焉。
　　
　　雍正四年十二月初九、初十等日，黄河水澄清起，至五年正月十二、三等日止。山西巡抚德 题报。
　　

　　●卷四　　田赋第四
　　
　　殷梦高曰：阡陌既开，井田之制不可复已。汉世限民名田，法良意美，最为近古。唐有天下，初以“租庸调”立赋敛法，至杨炎约百姓丁产定为两税，秋夏征之。迄今赋役犹守其遗法焉。顾当时定制有额外率一钱者，以枉法论，日且耗蠹百出矣。盖天下无不弊之法，而有不弊之人，人与法不相得，故互其流毒无既也。保德，作邑于山，滨河而处。高者稍晴即旱，洼者一雨即潦。至于丁徭之重，为他郡最，又多赔累，贫富不均。嗟！此穷黎剜肉补疮肉且尽矣。吏此邦者，日夕冰兢，但饮黄河一杯水，尚恐不足以苏民困也，循良牧守，惟有招流散以滋生聚；诛兼并以恤贫困；清隐匿以均徭役；劝敦睦以拯灾患。保之民庶有幸乎！作田赋志。
　　
　　地粮四之一 丁徭四之二 税课四之三 匠户四之四 起解四之五 存留四之六
　　
　　○地粮
　　
　　明
　　
　　原额坡地三百六十顷一十四亩六分五厘，后增地一十六顷二十四亩二分七厘三丝二忽。万历二十六年，黄河水冲地六十顷六十亩四分四厘九毫八丝。二十八年，知州韩朝贡申允除豁，实在地三百七顷七十四亩四分七厘五丝二忽。每亩征粮七升六勺五撮一圭三粒三粟。
　　
　　桑二千三百八十三株，征丝一十五斤零一钱。
　　
