<!-- { "loadSidebar": true } -->
　　榜房 在屏墙东、西廊下，各四间。明成化间，知州刘昌建。弘治间，知州周山改建于中街州治前二十步许。——久废今地入关帝庙。
　　
　　牧爱坊 谯楼前。明嘉靖间知州王朝珍建。
　　
　　承流坊 在谯楼东。
　　
　　宣化坊 在谯楼西。
　　
　　盲民坊 在承流坊东，俱明弘治间知州周山建。
　　
　　集贤坊 在宣化坊西，元至正年间建。明弘治间，知州周山重修。万历四年，知州周埙改为化龙坊。（今俱废）
　　
　　草厂 旧在东城沟内。（今人犹呼为草厂沟）嘉靖十三年，知州李春芳移于旧布政司。其沟内地，给乡民之愿入城而无栖止者。万历二十四年，知州朱黄裳移于儒学西州仓旧址。
　　
　　养济院 旧在教养巷。明弘治间，知州周山建。后改建于旧州仓之西，房十间。万历二十四年，知州朱黄裳改建于布政司旧址。三十二年，署州事忻州同知常自修，将院西空地，许徐、郭、高三生输银为业。其银申入养廉仓内。而院东空地，则令杨朝鸾输谷盖房，孤贫栖止。甚隘。三十九年，知州胡楠倍价赎前地，建房四间。兼买朝鸾房二间，筑墙垣，建门楼一座，门房二间。又买张国英儒学前沟东房地三间。悉给帖，令孤贫居住。建先斯亭，立碑以志之。今止存破小房一间，门亭墙垣俱废。
　　
　　阴阳学 在旧谯楼之东，明弘治十七年建。——久废
　　
　　医学 在谯楼西——久废万历三十九年，知州胡楠建药局四间，（今亦废）
　　
　　僧正司 在承天寺。明永乐四年建。——久废
　　
　　监收同知厅 在偏关。明弘治三年兵备王璇建，一十九间。（有碑记见旧志今废无考）
　　
　　保德仓 在偏头城内。明洪武年建。草厂在城南关，弘治四年建。
　　
　　恒羡仓 在河保营城东。明成化年建。草厂在城北。
　　
　　广积仓 在老营堡城东。 明成化年建。 草厂在城北。后添马站、水泉二仓，俱属广积
　　
　　仓口。（以上三仓官役俱隶州）
　　
　　总铺 在州治东二十步。明弘治间，知州周山建。万历间，知州王甲改为社学。——今废
　　
　　铁匠铺 在州东北义门都，距城二十里。下流碛铺在州南义合都，距城二十里。石铺在州东南义合都，距州四十里。窝弓铺（后改为大塔铺）在州东南义合都，距州六十里。石堂铺在州南义合都，距州四十里。土门铺在州南静乐都，距州六十里。寺合塔铺在州南长乐都，距州九十里。俱明弘治间知州周山建。各房九间，门三间，邮亭一座。红绰屑一座。万历间，知州韩朝贡移铁匠铺于天桥墩前。（有碑记今俱久废）
　　
　　驿递 本州旧非驿路，额设里马十八匹，传送文书。后并奉文裁减。康熙三十六年，圣驾西巡，由本州往宁夏，命于一带经过地方，安设驿站。本州东关因设正站一，驿马三十匹。念村（今名延年村）设腰站一，驿马二十匹。凡有使命经临应副不给，又所设驿马俱在别州县协济。不时替代，人马奔命，公私不便。四十八年，今知州王克昌条议，请令各州县应行协济之处，将驿递钱粮拔付本州，代为顾募夫役，置买马匹等项。上不费公家库帑，下不至各州县替换烦扰，甚属便宜。已奉府宪俞允转详。有原议，见公移。
　　
　　演武场 在城外东南，本宋时儒学旧址，正厅五间。（见通志）明弘治十五年建。崇祯八年，设立营伍守备衙门。后毁
　　
　　国朝顺治十六年，署守备郭衍嗣建演武厅三间。康熙元年，守备王在镐增卷棚，建关帝庙并火神、马王庙于厅东，筑将台一座。（有碑记）
　　
　　胡洵阳曰：署以公名，皆必不容缺者。土木之兴，讵曰得已。惟是征夫于市，民苦实甚，况偕称修衙动辄罚赎，是且因为利薮矣。年来，房夫尽蠲，载在石碣，乃公署亦未尝坐视其圮，岂神力鬼工哉。如无大兴作，则安享代耕者，足以辨此也，敢以是为用民力者告。
　　
　　杨永芳曰：州署之圮也，官居里巷，民为蹴赁，既费且扰。又每日莅事，往来街衢，体亦稍亵。今张公葺旧建新，前庭后寝，规模颇具。后之跻此堂者，勿传舍视之，则相继有攸宁之庆矣。
　　
　　白君琳曰：张公修署当时，民亦尝苦之。啧有烦言，卒之，享攸宁之庆，迄今永赖焉。所谓长城厉秦而利后也，传舍视者，固非然信而后劳，则于仁人有厚望耳。
　　
　　州治 旧有“安庆”、“赏心”二楼，今俱无。乾隆三十九年，知州虔礼宝借领养廉银两，补修大堂、二堂、会客庭三间。住房五间。
　　
　　乾隆四十八年，知州黄因，借各庙贮谷领捐建大堂、西仓十三间。
　　
　　乾隆十八年，吏目陆廷捐俸增修大堂后东屋三间。三十四年修内室四间。四十六年，吏目郭炳重修二堂并大门、土地祠。
　　
　　本州旧设老号马五十匹。夫二十五名。东关正站马三十匹。年延马二十匹。后因应副不给，奉派别州县夫马协济，不时更替，公私不便。康熙四十八年，知州王克昌详请：协济之永宁州、祁县等十六处驿递钱粮，拨付本州。代为雇觅夫役，置买马匹。共改本州马九十二匹。夫四十六名。后奉文陆续拨驿马七十八匹。夫三十九名。实存额马六十四匹。夫三十二名。
　　
　　东关马号，旧在大街北，租赁民地。乾隆三十八年，为河水漂没。署知州苏泰，卖街南民地改修。
　　
　　保德向无考院，雍正六年，知州王清详请建立考院于文庙之西。生员白为诚、王瑗等募阖学公建。本州旧入学八名，升直隶州入学十二名。廪生三十名。
　　
　　保德营都司，旧无衙署，乾隆三年，知州薛子璋奉文买置民宅一所，前后三院。在南门西大街。并建千总衙署于旧所遗址。
　　
　　○学校
　　
　　儒学 在旧城东南隅（见通志）宋熙宁初，知保德军高焕创建。后毁于兵火。金大定年，剌史高怀贞改创于州治之西。明昌年，刺史王嘉言、泰和年，刺史张令臣，俱重修。（有砷记）元大德年，知州王济、至正年，达鲁花赤慎得斤、知州许仲杰，俱重修。（有碑记）明知州任泰、陆庸、朱黄裳、胡楠、李胜之、张世熙，俱重修（有碑记）国朝顺治十年，知州杨士、学正刘衍民重修。康熙十二年，学正张凤羽，捐俸募金重修。二十年，知州高起凤，学正卫大衡重修。三十二年，学正刘瀚捐募增修，积工数年，焕然更新。
　　
　　先师殿五间，康熙二十三年， 御制 先师及四配、十哲赞，命大学士张玉书书，颁发直省学校刊刻。今书扁悬殿上各神座。
　　
　　两庑各七间。
　　
　　戟门三间。康熙二十三年，御书“万世师表”扁额，今悬门上。又门墩石左石上有古迹镌字，云：“池中古柏凌空翠”。康熙间，进士刘祖舜对：“城外长河接地灵”。今并刻于石。
　　
　　棂星门三座 以上俱元皇庆元年重修。明成化十年，知州骞璇重建。国朝康熙四十三年，学正刘瀚补修。
　　
　　启圣祠三间 旧在明伦堂右。
　　
　　敬一亭三间 在堂左。俱明嘉靖十三年建。万历四十二年，知州胡楠改建西斋之后。天启元年，改敬一亭于尊经阁左，启圣祠于尊经阁右。国朝康熙四十二年，学正刘瀚重修。
　　
　　尊经阁三间 在明伦堂后。明弘治间，知州周山建。万历间，知州胡楠重修。国朝康熙四十一年学正刘瀚刻御制《训饬士子文》，竖碑其中。又四十三年，知州唐文德增前后上下门窗。
　　
　　文昌祠 旧在东庑下。明弘治十七年，知州周山改为名宦祠。祀文昌于尊经阁下。——后废国朝康熙十年，学正张凤羽于东斋之北募建正祠三间，厩厦一间。四十二年，学正刘瀚重修。又开神路于东斋房后，建门楼、化龙坊，并立屏墙一座，移蛟龙云雨碑置其中。前竖旧龙鳞石。
　　
　　魁星楼 旧在儒学门外。后改建于学之西。明万历间，知州王甲又改建于先师殿东。国朝康熙三十八年，学正刘瀚于尊经阁后，接小楼一间，移魁星祀其上。又一在儒学南观音阁。又一在南关文昌阁南。（系新建）
　　
　　名宦祠 旧在东庑下。明弘治间，知州周山改文昌祠建。——后废改戟门外，神厨为之。
　　
　　乡贤祠 旧在西庑下，明弘治间，知州周山改致斋所建。——后废改戟门外宰牲所为之。万历四十二年，知州胡楠以两祠南向非制，申请修改。国朝康熙十二年，学正张凤羽改东向西，西向东，始协规制。
　　
　　致斋所 旧在西庑下，明弘治间，改为乡贤祠，遂废。国朝康熙十二年，学正张凤羽建于乡贤祠下。四十四年学正刘瀚重修。
　　
　　祭器库 即东斋下截地。后通名进德斋。——遂废国朝康熙十二年，学正张凤羽建于名宦祠下。四十四年，学正刘瀚重修。
　　
　　神厨三间向在名宦祠地。——久废今改置启圣祠西。
　　
　　宰牲所三间，向在乡贤祠地。——久废今改置《玉振坊》西。
　　
　　泮池 明天启元年，知州张世熙创开（有碑记）
　　
　　尊贤育才二坊 在棂星门外东西两边。明成化间，知州骞璇重修。弘治间，知州周山改“尊贤坊”为“德配天地”，“育才坊”为“道贯古今”。（后复废）国朝顺治七年寇毁。十一年，诸生醵金新建。颜曰“金声”、“玉振”。两围砖砌花墙与屏墙合抱。屏墙外大墙一面。明万历二十八年，知州韩朝贡建。四十二年，知州胡楠重修。天启间，诸生呈请所兵层筑沟，千户杨世乡督工修理。（有碑记）相传此墙蔽前沟冲风，于庠最利。三十五年，学正刘瀚捐俸增修，并将庙西旧学宅空地，周修土墙七十余丈，断行路往来，学宫肃清。
　　
