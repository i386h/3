<!-- { "loadSidebar": true } -->
　　一 在城南沙坪。康熙四十年，知州唐文德买武生王焕地一段建。（有碑记）
　　
　　一 在城南夏家庄。康熙四十一年郡进士刘祖舜输地十亩建。（有碑记）
　　

　　●卷二　　形胜第二
　　
　　殷梦高曰：国依于民，民依于德。溪山之险，不足恃以为固也。虽然王公设险以守，其国狡焉。思启之俦非形格势禁，何以制之。是故秦得百二，齐得十二，遂雄长一时，而四战之地建邦设都，智者虑焉。保德东有高地、石梯之岩峻；南则王湖、济道诸岭；西则禅师、黑石等崖栈；理贤、西廓诸山互相控扼；北则长河天堑，襟带环绕。是真表里河山，地形四塞，天下之雄国也。又况前朝所设墩寨星罗棋布，壁合珠联。虽复倾颓，而基址尚存，一修复之，即有长山蛇阵，首尾击应之势。是亦所谓支翰相承，维持巩固者矣。若夫胜地名区，琳宫梵宇，不过山人、逸士恣游观而供凭吊之所，聊志之以备景物耳。保民固圉者，岂屑屑于是哉。作形胜志。
　　
　　形势二之一 山川二之二 墩寨二之三 古迹二之四 名胜二之五
　　
　　庙社二之六 寺观二之七 祠宇二之八 往鉴二之九
　　
　　○形势
　　
　　北瞰黄河，南阻峻岭。
　　
　　《通志》云：群山屹乎东南，大河绕乎西北，襟带麟、府，控制夏疆。（详见《建置》）
　　
　　苍崖千仞俯黄流，山城一望临紫塞。（薛宣显见旧志）
　　
　　十里九沟。
　　
　　山谷高深，足以设伏。
　　
　　石梯天险
　　
　　上据峭璧，下临黄河。亦一夫当关，千人莫逾之险也。
　　
　　杨永芳曰：郡踞山颠，地势峭峻，入境以来，皆陡涧深沟。车不能行，马亦难驰。诚据险易守之地。然昔经变乱，则伤残尤酷焉。昔人谓在德不在险。州名保德，惟顾名思义，则生民幸甚。苟抚之无其道，虽黄河天堑，未可遂云天限南北也。
　　
　　○山川
　　
　　莲花山 （在州城南一里）发脉自高地。五十余里至下流碛复起。至大墩分为五支：东一支为东廓山，至圣母庙临黄河；西一支为西廓山，至下园头，亦临黄河；中一支至小墩。又分三小支：西一支为山川坛；东一支为演武场；中一支峰腰过脉为本州城。城内又分三小支：东一支为铁山；西一支为金山；中一支为居民正街。至中街又一峰腰过脉，中为州治；西一支为文庙；东一支为城隍庙。形如莲房，故名。
　　
　　凤凰山 在城内戴家坪。一名铁山。
　　
　　飞龙山 一在州东北十里康家湾。一在西南十里。——段家沟
　　
　　观音峁 在州东北十里。出炭。
　　
　　逍遥山 在州东北二十里。一名腰庄。出铁器。
　　
　　石梯山 在州东北二十里。山上一墩，墩下一堡，正在石梯中。有一夫当关，千人莫逾之势。扼而守之，能令北贼不得西下。
　　
　　马头山 在州东二十里。
　　
　　鹰窝山 在州东六十里。
　　
　　窝弓山 在州东六十里。
　　
　　毡帽山 在州东六十里窑圪台。山半有石洞，可容百十余人。
　　
　　狮子山 在州东南二十里下流碛。
　　
　　孤 山 在州东南三十里全家坪。
　　
　　郝家岭 在州东南三十里。
　　
　　刘家山 在州东南五十里。
　　
　　黄龙山 倒座山 俱在州东南六十里。
　　
　　堂子山 在州东南六十里。崖半有石洞可避兵。（容六十人）
　　
　　袁家山 在州东南七十里。
　　
　　赤 山 在州东南八十里。山多枫木，霜后其山尽赤。——见《通志》
　　
　　土门山 在州东南八十里。
　　
　　贺家山 在州东南九十里。
　　
　　柏 山 在州东南一百里。
　　
　　潘家山 在州东南一百里。
　　
　　桑林山 在州东南一百里。
　　
　　苍水山 在州东南一百二十里。（岢岚州界，内出木炭，以山中水色元，故名。）
　　
　　银炉山 在州南十里井儿旂村。
　　
　　寨 山 在州南三十里。
　　
　　羊头山 在州南四十里。
　　
　　峰子岭 在州南五十里，即小墩。
　　
　　石门山 在州南六十里大塔铺。
　　
　　麦子山 在州南七十里。有石洞，可避兵。
　　
　　杨家岭 在州南九十里。
　　
　　伊 山 在州南一百里。世传伊尹曾寓此，故名。
　　
　　王家岭 在州南一百里。
　　
　　木瓜崖 在城西。包城后不生。
　　
　　黄金山 在州西南六十里。
　　
　　禅师崖栈 在州西南六十里。崖半有石洞，可避兵。
　　
　　黑石崖栈 在州西南七十里。中有石洞，深不可测。相传有人点松灯入二三里许，闻水声，恐有龙，不敢入。洞外山腰石径，上耸苍崖，下临黄河。长二十里。道路屈曲，行旅前后不相望见。昔被河西奸逆架艇泊藏，缚行人而御其货。明万历三十八年，知州胡楠设义勇官于林遮峪，责之巡缉。奸宄远遁。又捐俸募义兵，与禅师栈俱辟为大道，出途者遂众。
　　
　　神 山 在州西南八十里。
　　
　　花花崖 在州西南八十里。
　　
　　野人山 在州西南九十里。俗传野人居此，有骸骨长大。故名。
　　
　　党家岭 在州西南九十里。
　　
　　韩家岭 在州西南九十里。
　　
　　以上皆山
　　
　　孙家沟 在城内金山下。西角有水洞，后包城塞之，水壅溃城。万历间知州胡楠水道以通水。
　　
　　草厂沟 在城内铁山下，东角旧无水洞，今有水道泄水。
　　
　　苦水沟 在城内西北角文庙下。有水洞。
　　
　　黄 河 在州北一里许。自天桥子入州境，西流经城下，至韩家川稍折而南，至后会村入兴县界。在州境内共长一百四十里。
　　
　　西庄沟 在州北三十里。
　　
　　狄家沟 在州北三十里。
　　
　　石梯滩水 在州东北二十里。明季种稻。万历二十六年水冲成河。
　　
　　杨家滩 在州东北二十里石梯山下。即石梯滩。
　　
　　卧龙沟 在州东北三十里。卧龙石出此。
　　
　　倒回谷 在州东北三十五里。沟上有桥，金时郡僧才公募建。
　　
　　天桥峡 在州东北三十五里。上阔十二丈五尺，中阔七丈，下阔八丈五尺。共长九十丈。冬月积冰成桥，民呼为天桥。（详见八景〖HZ）〗〗〖HJ〗
　　
　　老鸦泉 在州东一里。水出石峡。
　　
　　杨家泉 在州东坡下。从平地喷涌出。煮豆粥不用碱。
　　
　　东沟水 在州东城下。水出岔道村背后，至东关入河。
　　
　　康家滩 在州东五里。
　　
　　石坂沟 在州东五里。
　　
　　郭家滩 在州东十里。计沟中水可灌地百余亩。万历间，为河水冲坏，失其利。后知州胡楠查滩未尽没，乃修堰引灌，捐俸募工，刻期举行。
　　
　　张家滩水 在州东十里。今河没无存。
　　
　　腰庄水 在州东二十五里。由郭家滩入河。
　　
　　芦子沟水 在州东三十里。由张家滩入河
　　
　　热窑河沟 在州东十五里。出炭。
　　
　　双 井 在州东六十里。
　　
　　朱家川 在州东六十里。发源自宁化山，南流绕王家寨，转而西至石旂铺，过桥头村、下流碛、由花园村入黄河。
　　
　　龙 潭 在州东七十里窝弓村。
　　
　　峡查沟 在州东南三十里。
　　
　　济道沟 在州东南二十里。
　　
　　王湖渠 在州东南三十里。
　　
　　赤泥沟 在州东南五十里。
　　
　　井沟井 有二，俱在南门外，水从峡出。弘治十五年，义士翟全、王鼐修浚，石板厢。州人甚赖之。后板朽。万历间，知州胡楠补修如旧。
　　
　　深沟水 在州南三十里。由西北流到柴家旂入黄河。兴县往来通路，最为崎岖。
　　
　　四井潭 在州南四十里。山下四井，其色元，有鱼，人不敢取。
　　
　　卧龙池 在州南四十里。有石窟，蛟龙潜焉。水色常清，虽大雨，不为泥沙所汩。
　　
　　石堂水 在州南四十里。由韩家川入河。
　　
　　龙 池 在州南五十里石涧中。周围十余丈，人不敢近。旁建五龙祠，祷雨辄应。
　　
　　鸦前塔沟 在州南五十里。
　　
　　土门沟水 在州南六十里。由林遮峪入河。
　　
　　扒楼沟水 在州南八十里。由神山入河。石燕出此。
　　
　　寺河塔沟 在州南九十里。
　　
　　鸭头川 即冯家川。在州南九十里。水由东南流入黄河。
　　
　　号风沟 在州西南六十里。内有石窍，虽盛署，常有凉风刮出。
　　
　　神 池 在州西南八十里。
　　
　　西沟井 在西门外。水色常清。万历中，知州胡楠改凿岩石中，官民赖之。
　　
　　西沟水 在州西城下。水出峰子岭，由下园头入河。
　　
　　马家滩 在州西二里。
　　
　　王家滩 在州西三里。
　　
　　煤灰沟 在州西王家滩。
　　
　　张家谷坨 在州西六里。以上万历间，俱为河水冲没，今渐复。
　　
　　以上皆水
　　
　　胡洵阳曰：晋中多山，盖重水利云。保德濒河，且众泉争流，乃亢而不下者，势与水违，与波俱逝者，荡为巨浸。堤堰莫施，桔槔徒巧。即好为民兴利，亦有盱高长叹，监流兴嗟而已矣。民之生也，其何赖哉。
　　
　　王瑞庭曰：昔年各滩，旧皆引沟水或汲井泉浇灌，春秋两熟，果实菜茹，青黄被野，一望如绣。自河变以后，遂成巨浸，民之荀全性命者，傍谷依岩，形容鹄立。吁！桑田沧海世变，江河可胜叹哉。
　　
　　白君林曰：环保皆山也，其在东南者，自河曲界高地与岢岚界，岢岚山发脉，在西南者，亦自岢岚山来，逶迤相属，而随地异名，其实三面皆荒凉土冈而已。童无木，涸无泉，风则沙飞，雨则土溃。小民耕耘播种，战战惊惊，时恐陷坠。生斯土者，曾不得享驰驱之乐，安步之适焉，何侈言名胜哉。
　　
　　○墩寨
　　
　　寨九座
　　
　　陈家寨 在城东十里义合都五甲。明季设盏口炮二位、快枪六杆、钩头铳十杆、手把铳一十二杆、铁子一千五百个，今俱废。
　　
　　秦峁寨 在城东二十里宣化坊二甲。明季设盏口炮二位、快枪一十二杆、手把铳一十二杆、钩头铳八杆、铁子一千五百个。今俱废。
　　
　　花园寨 在城西南二十里静乐都九甲。明季设盏口炮二位、快枪一十四杆、手把铳四杆、铁子一千五百个、备用米四石九斗六升。煤足用。今俱废。
　　
