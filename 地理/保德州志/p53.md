<!-- { "loadSidebar": true } -->
　　保德庙学，金大定年创建。明兴二百余载，代有损益。至嘉、隆来，敝坏极矣。万历辛亥，胡守即事。仰瞻庙貌，以重修为已任。如经阁、魁楼、化龙桥、青云坊，帐幔、祭器无不留意。余以时诎阙如也。已查儒学悬缺廪饩，得二百缗有奇，请之督学南公，慨然允（诺）。适贰郧之报，下付其金于陈乡官嘉荩、王乡官所用管之。明年春，弟子员马上后、王邵等，合词请于观察成公，求所军为之役。又遴官之干力者：所掌印孙扬、佥屯杨世卿督其事。工方兴而李守至，相与度基材，鸠工伐石。先庙，次庑，次亭阁堂舍。越戊午，内移戟门数武，举名宦、乡贤二祠，器库、斋所、门屏咸治之。饬“金声”至“玉振”坊，围以栅栏。儒学门迤北大墙长五十余丈，并加石鼎建。学宅中寝室东西两舍前立厅事，旁设门吏舍房，仪门、大门，观瞻肃焉。总之撤腐易新，丹涂垩，言言奕奕，章甫簋之属，靡不焕然。信数百年来未有之观也。然经阁后墙基未垒，屏墙外台基未筑，非完计也。陈乡绅奇瑜、李孝廉希清、诸生韩贡琛、王皋、陈奇瑛等，乃出己资以增其未备。工将竣张守视郡，甫展谒周回相视曰：东墙严立，西墙卑陋，不足观也。遂捐俸葺之，高与东墙等。学博余光印，同弟子员赵思廉、马上觐、吴季瑜、戴君知、鲍知变，具牍而嘱余为之记。余三复之，乃知是役也，厥功伟哉，郡自壬子来，科甲联翩，圣贤之英气有所锺灵，绵绵翼翼，良非偶矣。士生于今，宜饬躬励行，赫若圣临，而凛奉前哲之功有余师矣。工肇于丁巳三月，暨辛酉秋竣事。岁则五更，工则旋举，岂易易矣！督学公讳居益，号损斋，渭南人。观察公讳伯龙，字生洲，长垣人。胡守讳楠，字栋隆，号再培，洵阳人。李守讳胜之，号兰畹，大兴人。张守讳世熙，字忠明，文县人。故并记之。
　　
　　重修文庙记
　　
　　（字禹都）吕崇烈（平阳人）
　　
　　今天子皏精文治，临雍舍菜，普天率土，奉先师罔皍敢。乃余乡因己丑潢渠煽乱，全省震荡。保德为寇据者，阅岁蹂毁更惨，孔庙亦为茂草。州人士非不急欲新也，而力未遑。岁壬辰，杨公擢兹守，莅任谒庙，见其宫墙倾圯，虽殿址仅存，不风露。因顾学博刘公而慨然矢曰：是守土之责也。各捐俸为倡，而绅佩暨尚义者输有差，渐次理饬，刘公夙夜忘劳，寒暑靡懈，材鸠匠，四阅月而颓者起，毁者完。工竣，走力长安，徵记于余。余曰：之役也，祲燹甫脱，人主生养休息之，是轸而卒能翼焉、焕焉。改厥旧观落而成，费金不逾百，即学博暨诸弟子员，亦自诧其兴之易，若邀冥相也者。斯非文运将兴也欤。杨公讳士，号文斗，北 通州贡生。学博刘公讳衍民，字无怀，与予同里，为笔研交，故得详闻而乐道之。董乃事者：为刘生步阶，马生政，因得并。
　　
　　重修文庙记
　　
　　蒋弘道
　　
　　学宫之重于天下也，古今无异，夫人而知之矣。保德僻处三晋之西陲，学宫肇自赵宋。历代增修，规制不减巨郡，但岁久敝极，兼以兵燹，圯坏有不胜言者。前守杨公、学博刘公，尝一葺治之，然不过补罅塞漏，其在于今，几为瓦砾之场。先圣先贤，风雨飘摇，文昌无宫，启圣无祠。尊经阁数椽零落，棂星门两柱勾连。凡百废坠无庸更。仆见者，经营有心，措置无力，祗增浩叹耳。古绛张公天翔讳凤羽，性精才敏，余幼同笔研识，其为大有为人也。以丁酉经魁，俯就广文一席，庚戍春，振铎兹邦。入庙展拜皒，然太息，奋身任事。计工材费甚繁浩，点金无术，皇皇焉如疚在心，几于寝食两废。订一册捐修劝输，而庠生皆贫，窭无以应醵金，仅建文昌宫三楹，塑庄严像。金碧之资犹且不给，昕夕忧思虑，大工终无成期也。癸丑计偕入都，告于御史孙公锡龄，慷慨好义，首捐五十金为众倡，兵部侍郎杨公永宁，给事朱公裴，御史张公冲翼，布政李公羽霄，各捐有差。凡得百余缗而归。郡守张公光岳，李公遇时，欣然助之。绅士共输其力。公诹日始事，材鸠工，终日劳劳,见星往还.指授擘画，舌敝唇焦，子夜犹会计，不少息。先正殿，次两庑，次戟门、棂星门，次明伦堂、斋舍，内外五十楹，焕然一新。若尊经阁、若启圣祠、敬一亭、若致斋所、宰性所、祭器库、神厨，咸次第就理。又以名宦、乡贤南向非制，改列东西。移置魁星楼以补风气。皆悬扁颜额焉。儒学门以内起甬道，门以外树坊表焉。时值仲秋，拜献有地，观瞻肃于往昔。集生徒入两斋教课靡倦，岂弟之色溢眉宇，诸生相与乐之，徵记以垂不朽。余维是役也，规制虽不大异于曩基，而功力视经始为倍艰。郡人佥云：不敢冀幸其成。而公出其大有为之才，于万难措手中，卒能磨踵沥胆成之，功甚伟而心良苦矣。然后知其心而绌于力者，固力有不足，亦心有未诚也。语云：有志者竟成。其公之谓乎。若夫倡始义举，御史孙公之力居多，合一代名公巨卿，为保德襄兹盛典，上以彰朝廷崇儒重道之治，下以鼓边陲兴贤育才之风。保德人士亦何幸而遭此哉。用勒贞珉，以告后之视兹学者。
　　
　　重修文庙记
　　
　　（见进士）刘祖舜
　　
　　为政之道，劝农桑以足民用，兴学校以教人伦，是以古者孝弟力田推为德行。考自虞夏以来，王都国邑，莫不建学修礼，重道崇儒。于时民遵礼让，俗尚淳庞。我朝创辟洪基，缵承大统，皇上诵法先师，敦崇正学，驾幸阙里，亲洒宸章，圣学圣治，并颂无疆。盖教化之行，始于首善，以风四方太平之纲也。然必庠序之地立，而后礼义之教明，廉让之道修，而后风俗之美振。郡学创始于宋熙宁间，元明迄今，修废举坠，历有碑记可考。癸亥地震后，殿庑几裂，斋舍胥倾，风雨飘摇，垣墉弗固。越甲子夏五月，郡侯高公莅任兹土，即以兴学教士为首务。下车谒庙，触目动怀。盖以今距至圣二千二百有余岁，尧舜禹汤文武之道，灿若日星。大圣人所留也，忍其听之。乃捐俸命工缮葺。时则广文卫公，汇集生徒，量输群力，与登仕郎陈公，鸠工僦役，共亲劳瘁，而庙貌以新。今则采石筑度，整理东垣宫墙数仞，美富藏焉。夫太原之西建学有七郡县，公以谦能历署邻封，饮冰茹蘖，养士爱民。兹且建立义学，倡明教条，俾弦诵之士。朝课夕纠，兆庶之众，闻风慕道。负河山锤灵毓秀之奇，守至圣垂宪立教之意。于以厚人心，振颓俗，励顽钝，鼓贤能。上圣朝熙皔之化，下成斯民懿好之良。其有造于斯郡也，岂浅鲜哉。爰记以志不朽云。高公讳起凤，字鸣岗，辽东辽阳人。卫公讳大衡，字知重，平阳府曲沃县人。陈公讳肇虞，字嗣华，陕西富平人。
　　
　　重修文庙学宫纪略
　　
　　（见学官）刘瀚
　　
　　保德文庙创于金。由金而元而明，以迄国朝定鼎，因革损益，载在郡乘，碑记可考。余自辛未铨授，承先君子训，不敢以闲散旷厥职。壬申癸酉日，与同志诸生课举子业，不暇问土木事。甲戍下公车，倡筑儒学照壁后基址。丙子捐俸筑学宅旧基围墙七十二堵。沿墙树以杨柳，建棂星门外西墙照壁以补风气。己卯议移魁阁，不果。壬午六月，同志乐输，魁楼告成。先是大殿历年久远，瓦灰剥落，雨雪浸露，圣像、栋宇浸漶。屡议重修，逡巡未动。癸未仲春，请州当事唐公首倡，绅衿踊跃从事，虽费逾百金，大殿焕然一新。是年少宰姜公同侄平鲁公协力慨捐，随重修启圣祠、文昌祠，改神路，于东斋后建“云路坊”，立飞龙石，补修甬道砖墙八丈。工未报完，物力不继。甲申三月，请州当事发米十石，复集绅衿量力议捐，重修儒学门，立档路碑，更泮池桥石柱，修祭器库，增宫墙南北二丈，加以重门，修“金声玉振坊”。建“元魁坊”。乙酉二月，州当事内升，四月，余亦迁阳高卫教授。念学宫事多遗憾，复请州当事发米十石，加尊经阁上下门窗，更换儒学大门，建明伦堂，仪门牌坊，修宫墙外水道，上铺以石。筑文庙南墙下土坝，以防崩溃。五月，新当事王公莅任。适值通学公议：装缘圣像，采画大殿、启圣祠、魁楼等处。苦为物力所困，众多畏难。不意七月间开工，王公倡捐，人心响意，绅衿而外，一时义民亦皆翕然乐输，工不两月，丹涂垩，金碧重辉，若有莫知其然而然者。余窃幸藉州当事之力，与同志诸君子多方赞襄以观。厥成而回忆，十五年来，经营桔据，约费钱四百余缗。开诚布公，不敢避劳怨于人言物议之中者，亦聊以此仰体先君子，官虽间散，不旷乃职之意。且胪列其经理处所始末年月，以告后之君子因时补葺，或有同志焉。是所望耳。
　　
　　创建文庙幕位记
　　
　　（见学官）殷鲁
　　
　　圣庙旧无幕，达鲁花赤慎得斤，本虽色目，特展诚心，始建堂基，遽行创修，出俸以为工匠资，亲临督以劳之，春秋二丁，得以具衣冠之盛，朔望焚奠，得以肃恭敬之心，崇儒重道，岂不厚与。
　　
　　创建泮池记
　　
　　（见进士）陈奇瑜
　　
　　尝考泮宫之制，东西南皆有水，形如半璧。汉明临雍，人环桥门而观听所从来矣。州之学宫，独未作泮，颂思乐者，叹缺典焉。历代相沿，议浚不乏人缘，后临戟皕，前阻棂阶，直需之耳。往岁修庙之便，遂内移戟门数武，业有其地，犹未及浚也。辛酉秋，诸隽应宾兴之典，郡牧张公曰：此蛟龙云雨时也。池中物其聿兴乎，乘风破浪，泮璧其可缓与。乃捐数金，简赵生思廉，马生上觐、上行，吴生季瑜，戴生君知，鲍生知变，董其役。并办事官崔玉珩，奔走规画，广二十丈五尺，径一丈三尺，深七尺有奇，中及左右石成梁，以通往来。绿沦波瀹漪，诚未有之观也。工将竣而捷报至，王生邵、郭生天德，同登巍科。人文皗兴，获际其盛。适惬我公莅泮伊教意，然而未尽公之意也。《记》曰：有文事者，必有武备。今寇氛未靖逆我颜行日者，露布凯旋，献馘献功，胥在于此。诸生亦得雍容俎豆，无虞干戈，其所衿奋，必倍于往昔。公之色笑，又当何如。工肇于七月初旬，迄肃霜竣事。公讳世熙，字忠明，文县人。
　　
　　饬建学宫墙基记
　　
　　陈奇瑜
　　
