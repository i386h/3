<!-- { "loadSidebar": true } -->
　　嘉靖乙未冬，公由济南判来守保德。几二载，政以民生，人才为急，古良吏也。台院盐司交荐以为地方得人庆。辛酉秋，以公前判济南钱粮未结，奉旨谢职。公得报，即深衣大带，北面稽首曰：“某不能尽职，罪诚深重，而罚止于此，再生之恩也。”即为文请代，略无愠色，竟归去。致政乡官白君锐，监生徐君等来揖予，而言曰：“我父母胡为乎去哉？若辈衰朽人也，乃加之以优礼，岁时遗问独至焉，其礼义如此，何忍于去也。”继而生员贾子光生等来揖予，而言曰：“我父母胡为乎去哉？若辈生于边方，问学茫然，我父母特加训诲，建斋舍，丰廪饩，一时人文杉杉；客岁荒歉，赈恤贫寒，多所全活。其教养之恩如此，何忍于去也。”己而里老吴世儒、江仓等匍匐阶下，泣告曰：“我父母胡为乎去哉？民有子弟，公建社学以教之；民有边患，公修城垣以防之；民遭饥馑，公开仓廪以赈之。今日得免于死亡流离，谁之赐也？民苦徭役之重，公去逃亡损其户数以轻之。往时里甲费用浩繁辄至倾败，公尽革旧弊，集金于匣，而量其出入。有事于官者，惟令自拘，至即问理，狱无淹禁。儒等感爱养之德，不啻覆载，何忍于去也。”予闻之泣而告曰：“士夫小民，不忍公之去，情也。顾去之不忍，留之不可，思之曷维其已也。敢借为文勒诸坚珉，以永厥思。可乎？”遂叹而允之。夫公之先任济南也，民不忍去而思之。今任保德也，又不忍去而思之。公岂有求于民哉？惟尽其职而已。斯民也，三代之所以直道而行也。予感公之教爱，不忍于公之去，其情一也。因即士夫小民之所以告予者，而直书之，以慰厥思，且以为来者诏。公讳冈凤，字鸿治，别号寅阳，楚邵陵人，庚子乡进士。
　　
　　太守韩公德政碑记
　　
　　（见前）苗朝阳
　　
　　政有足以济时艰为后法者，当著为令其太守韩公之治保德乎。保边郡素号疲区，其尺籍则壤，不足当大都之什一。又濒河，田庐为水冲没。全州无所仰给，兼之频年以来，四方多事，征科烦扰，保民益瘠瘠不聊生。百度因之以隳。时敬廷韩公方尹祁课最，拟在选取列，而当道以保敝甚，特咨简之抵治。搜弊孔摅石画，即建议改本色一千二百余石，以便民情。销绝军一百七十余名，以免清勾。核盐票则诈冒永销，革火耗则上纳称便。创砖狱、移宫墙，则恤刑崇文之典明。篡志书、颁家礼，则载事维风之纲振。河滨漂没，公为之申免赔粮。州城土筑，公为之请议砖包。绘先哲之坊，以励人心。辑吏书之廨，以塞弊孔他如此类，凡三十余事，次弟厘举。至其朴不滥，剖决如流，培桃李、饮水蘖、尤亲民之所罕俪者。不期月间，转危而安，易乱而治。轸荒疲而赐生全。有成效矣。于是，保士人相与议曰：“使君治吾郡善矣，脱一旦腾骧而去，能必其不久而湮乎？盍图不朽，以式来兹也。”遂砻石而属文于余。余昔承乏谏垣，得披阅章奏，窃慨循良不数数见也。或心格于材，或材??于心。心格则局曲而不能尽方园。材?则张而不能守绳墨，要于政无当已。公则胞与之气，盎然满襟。具其明，足以察。机宜敏，足以应仓卒。即纠棼盘错，人所犹豫骇愕而不能集者，公直谈笑而挥耳。腹内有阳春，而眼底无全牛，其何施弗善哉！此公之大有济于保，而可为后法者也。刻石纪绩，谁曰不宜。顾余又以简僻如保，而恢闳如公屠龙之技，而雏小于试矣。公行且大爱大施，以树鸿骏，铭鼎彝斯石，殆为之先乎，顾已有为之先者矣。则祁之生祠去思碑也。公讳朝贡，字邦献，号敬廷，壬午乡进士，陕西肤施人。
　　
　　太守锺公德政碑记
　　
　　（见前）陈奇瑜
　　
　　自昔谈吏治者，无如汉代，次则唐、宋，间有之其最者。如西蜀有文翁，南阳有召杜，颖川有黄郭，沧州有大鼎诸君子。余尝历稽往、牒大都、息盗贼、严保障、禁刁风、均粮差、实仓瘐，数事括尽矣。而本源之地，尤在仁也、敏也、智也、教也、良也。夫保德，黑子一区，在禹贡为荒服，后为楼烦胡所据，名曰“林胡”，又名“澹林”。则保德为虏寇出没之区。从古苦之。且地多石碛，桑麻星星，民多啖糠粒以延日。天官使者，又置边州为度外，每以疲癃除之。强半不肖而民生日滨于危矣。天不悔祸，五年为旱，看陌上之遗骸，睹道旁之菜色，殊令人涕下者。所幸锺老父母，下车以来，端方持己，恺悌宜民，视民如子，则卓密县之仁也。廷无留牍，则萧永宁之敏也。不避盘错，则虞朝歌之智也。御民以宽，则刘东平之教也。无疾心厉色，则召谷阳之良也。他不具论，姑撮其大者，如盗仓谷升斗与盗乡民半菽者，必丽于法。不少假借。州民歌之曰：“我有枳棘，锺君伐之。我有蠡贼，锺君遏之。”是以犬不吠夜，足下生牦，而盗贼息矣。州城设在山岭，势如累卵，每遇天雨连绵，倾圯居多，家派户扰，奔命为艰。连年来捐俸设处，绝不动一夫一役，金汤巩固，妇子嘻嘻，而保障严矣。州人有跃冶不驯者，动以慈惠诱以良心，不悛然后以三尺从事，群不逞惴惴敛手。州民歌之曰：“驱蚊大扇，照天蜡烛。”近亦有卖剑买牛之风，而刁风止矣。旧例三年编审，吏掾高下其手，致贫富不均，苦甚于荼，临期下檄四野，誓以天日。里不出里，甲不出甲里甲有逃亡者，悉与豁免。粮必亲算，丁必亲填，粮丁有苦累者，量从宽政。州民歌之曰：“铛脚刺吏。”又曰：“昔无襦，今五裤，而粮差均矣。”州治北界西秦，兵马调发，动以千万计。历年米草一空，时有噪哗。屋瓦几裂，士民震恐无措。连年呕心沥血，设法催征米豆，陈陈相因，草束亦堆山插岫，而仓庾实矣。变荒服为文明，挽林胡为美俗，岂不与西蜀文翁、南阳召社、颖川黄郭诸公前后媲美哉！今以内艰行矣。莲山棘树，尽为召伯之棠，河水桐枝，行栖黄霸之凤。一时士民惟有涕下沾襟耳。青衿郭宏基、陈思纯、王受言、康亨、王家直、陈奇璋等，同绅弁父老辈，走不肖之门，恳索一言，以垂不朽。然我公延人也，余滥竽延抚时，则我公之才品，已先父老而知之蚤矣。故敢述闾里歌谣，姑撮其一二大略，其实未能尽我公之万一云。公讳乾健，字健行，号体玄。榆溪人。
　　
　　赵方伯生祠记
　　
　　崔士成
　　
　　保德旧土城也，依险削成，盘纡如壶。其两腋低洼，土筑补之。日起月坏，居者惴惴焉，抱燕雀处堂之虑。万历壬寅，方伯赵公备兵岢岚，请允砖石包之。癸卯告成。予得从乡士大夫、父老、子弟，卜善地，鸠工材，为公建生祠三楹，而肖像其中焉。事几竣，予遂以应试春官行。越甲辰，自西台观政奉旨省亲，时忻二常君自修署州篆，捐俸丹垩，吉蠲妥侑，雍容成礼。已而叹曰：“美哉祠也。奈何无记以垂不朽乎？”乃征文于予。予曰：“噫！非常之原黎民惧焉。及臻厥成，天下晏如也。故利不百者，不议兴兹议也。由前而观，再称三难。由后而观，适成四美焉。胡以明其然也？夫包修之议，非一朝一夕矣。首鼠者，难与虑始，而模棱者，竟致中格也。此势之难；国计告匮，帑藏日虚，数万之资，即鬼神莫输也。此力之难；是岁秋霜杀稼，斗米三钱，春疫流行，十室九病，负杵之夫，菜色羸者，旦夕莫必也，此时之难。公独毅然破道旁之议，行权宜之术，赈恤慰劳，拣医调剂，卒成金城汤池之功，而亦免脱巾道?之苦。国家幅员万里，虽弹丸黑子，咸虑阽危。公一举而登之衽席，释天子西顾之忧何。其忠也，向也；河冰一合，万娃愀然，父母妻子恒惧不相保，今则高枕而卧矣。公一举而贻生民千万世之安，何其仁也；逞世庙时，掠地焚庐，迄今言之发犹上指。公一举而褫敌人之魄，又何其智且武也。其难如彼，其美如此，此郡人之所以感而思，思而祝，即俎豆百年，果足以为报乎！”常君曰：“唯唯。然公伟人也，事其事，不尸其功，丰其德，而廉其名。庙貌尸祝，毋乃非公意乎？”予曰：“考之祭义，以劳定国，则祀之能御大灾、捍大患。则祀之即庙貌尸祀，不过修祀典耳。非所以迎公意也。”常君曰：“知深哉，子之言。”遂勒石书其言以为记。公讳彦，号明宇，古延金明人，癸未进士。
　　
　　太守胡公生祠碑记
　　
　　（见岁贡）高腾
　　
　　保德南据莲山，北枕黄河，地硗民贫。遇方百里之旱，辄捐亲戚离井。牧数年来官是者，多趑趄不任，即任亦传舍视之。万历辛亥冬，父母胡公守兹土，目击凋惨，测然轸念。以家视国，以子视民。见利未尝不兴，兴之必欲其其早。见害未尝不去，去之必欲其尽。善政缕缕，不可更仆数诚。所谓沦肌肤，洽骨髓矣。院台荐剡累上，岁丙辰春，升湖广郧阳府同知。而弹丸之地，不能久羁骥足。郡民贾边等思其德，佥谋立祠以祀焉。乃卜南门外地，东西四丈，南北五丈五尺，构庭三间。塑公像。壁间分龛绘公历年政迹凡四十六款。庭前起卷棚三间，庭外缭之以垣，辉煌炳郁，春秋匪懈，其亦召之棠寇之柏乎。边等仍觅有行上人司香火，购东沟园南关地以瞻之。嗟呼！岂弟君子民之父母，民之秉彝，好是懿德。公之抚绥我境，骏烈鸿功，巍然与莲山并峙，湛恩泽，洋然与河水俱长。故郡之饮和食德者，亦欲钟?不移，与山水同悠久也。虽公之德，此不足以为重。公之政，此不足以为报。然见贤思齐，圣训昭然。惟愿后之人，瞻庙貌而思公之德。此于民者，穆然动高山景行之思。则祠之系于州人匪渺小也。岂徒曰思公而不得见。见公之像曰此我公我公也乎。公讳楠，字栋隆，号再培，关西洵阳人。
　　
　　保德军通判题名记
　　
　　（名见职）薛温其
　　
