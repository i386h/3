<!-- { "loadSidebar": true } -->
　　正月元旦，拜天地祖先毕，遍拜戚友。士夫间具柬或止造门剥啄，殊非体。五日送穷。六日爆豆，云逐蝇。八日接星。元宵前后三日，垒炭火，金吾弛，谓之“放灯”。士子诣文庙、文昌庙，各进香。元宵拜扫先茔。二十日、二十五日燃灯，谓之“添仓”。正月妇女禁针，过此不禁。
　　
　　二月二日，人家以灰引至门，谓之“引钱龙”。士子诣文昌庙进香。
　　
　　三月三日，插柳，云避蝎。清明祭墓。每八日圣母庙进香，男女趾错，殊不雅观。送替身、挂幡之说，尤属鄙俚。
　　
　　四月每八日，北岳庙进香，视圣母庙尤甚焉。
　　
　　五月五日，系彩线、戴艾，以角黍相饷。十三祭关帝。十五祭城隍。二十五日祭龙神。
　　
　　六月六日，蓄水造、造醋。
　　
　　七月十五日，悬麻谷、祭墓。
　　
　　八月十五日，玩月，陈瓜饼。近俗多馈女家。
　　
　　九月九日，无登高者，惟花糕相饷。
　　
　　十月一日，门外焚楮祭先，不造茔。冬至、元旦亦如之。
　　
　　十一月冬至，士夫间相拜、民间否。
　　
　　十二月八日，食粥，云“腊八”。二十三日祀灶。自此后嫁娶不择日，云“赶乱岁”。除夕守岁。
　　
　　四时寒多热少。春多风霾不雨。布种时为飘荡。秋霜早降。东南临岢岚，东北临河曲，霜尤早。零田易冻，岁易荒。芒种后始有雨，多雹。郡临大河，寒气甚惨，每当河冰开合之时，居民感冒，轻则寒嗽，重必汗解。霍乱时作，盖亦如南方之瘴云。
　　
　　胡洵阳曰：按《通志》谓，保德在乡多质朴，城中或为机诈。服饰尚华，性质刚劲，有小忿辄投崖、跳河。遇凶荒，则负担之外境，谓之“赴熟”。然尊卑有序，内外有辨，亦庶乎知礼者。顾《通志》成于嘉靖末年，迄今不知凡几变矣。王仁怀公欲障东流，俾西注，良为有见。楠以为尚未尽也，放债者不能照例取息，而有日利，有月利，刻剥穷民，即罄庐产，历子孙未能偿焉。饮酒者，日出，日夕不返，甚至横詈通衢，倒卧泥沙。小忿而斗伤，无冤而叫屈。妇女不知蚕织，止剪花剌绣，谓“习女红”乎，亦窃为惰耳。睚眦必报，固风气使然，乃惟恐人家无事，而袖手观两雄之角，利口构二家之衅，使人堕其术而不悟。岂和睦乡党之道耶。若夫俗重诗书，人尊师傅，则不减中原矣。钱粮不敢拖欠，勾摄不用缧绁，越诉一节，尤未轻见。至于地薄差烦，多贫少富，吞糠咽菜，赤身裸体，入冬男无绵，但披羊裘；妇惟单衫，姑媳共一裙，习而安焉。山恶涧深，商贾不通。然执鞭、陶磁，菜佣、果贩，种种劳苦，但求活计，不生别心。此其俗之足尚者，亦不乏也。是在主持世道之人，维持而挽回之，勿致为惰且侈者，潜移而不觉也，则善矣。
　　
　　王瑞庭曰：风缘气合，俗 因习成。弘、正以前姑无论矣。即嘉、隆，先辈率为长厚，士习其业，农安于野。敦庞愿悫之风可想也。迩来风俗侈靡，毋问贵家大族，虽闾并细民，鲜不驰鹜如狂。曷故哉，其本源在学校，其滥觞在士习，而崇雅示俭则在贤士大夫有以风之耳。
　　
　　张降州曰：男女婚姻，人道 之大者也。同姓为婚，息育不蕃，非但悖礼。乃间有明公行之者，何也？岂可以为细故而不变乎！力矫前弊，是在负乡邦之望者。
　　
　　白君琳曰：余最恶随俗之说，事之无害于义者，随俗可也，乃若括发绝服则为二本，焚楮门外同于野祭。婚姻不重始，何以正终。陪祭用官，僭从此长，故虽违众而不恤也。他如送葬，男女杂错。或有议革者，然丧礼男妇步从，不相远嫌，似亦未为悖谬。但色衣从事，则越礼甚耳。闻明季吊丧必用素袍，而今竟不变服，何其舛也。佛教蔽锢已深，民俗或未可革，而士夫从之若狂，一忏不已，至再至三，前贤芳躅，弃而不遵，良可叹矣！〖LM〗
　　
　　○土产
　　
　　谷属
　　
　　稻（石梯滩出，今水没成河） 黍（有黑、青、红、黄数种） 稷（俗呼为糜，粒类黍） 麦（有大、小、莜、宿、燕数种） 菽（有黄、黑、录、红、莞、扁、小数种） 梁谷（穗有毛，米白） 黍谷（有红、黄二色） 大谷（有红、黄二色） 蓖麻 火麻 芝麻 苏麻 秫秫
　　
　　果属
　　
　　沙果（一名大红果味颇香） 杏（南宫者佳，有甜仁者） 李（玉皇者，小而颇佳） 桃（小而味酸） 海棠（冬月蓄佳） 孚果 海红 枣（出冯家川） 林禽——今无 葡萄——白者佳 文果（俗呼木瓜，却非）
　　
　　菜属
　　
　　白菜 蔓菁 甜苣 莴苣 芥 芹 茄莲 胡荽 达 菜豆 萝卜（有黄白二种） 葱 蒜 韭 薤 泽萌 莎椒 小茴香 辣角子
　　
　　瓜属
　　
　　西瓜（近有一种名高丽，白色斑子，味甚甜脆，种久渐变） 王瓜 菜瓜 醋通瓜 丝瓜 甜瓜 东瓜 南瓜 北瓜 茄（圆者，种出太原，颇佳） 葫芦 瓠
　　
　　明季官用菜蔬，俱东沟园户输送，久之扳及各乡。民有毁畦为地者，有卖畦为生者，菜之为害甚烈。盖送菜须费一番打点，不则菜不能纳入。冬办送腌菜，必衙役各有菜而后已焉。万历三十七年，署州事代州同知蔡继荣出示裁革，后又踵行。三十八年，知州胡楠申上严禁，勒石垂戒。今办腌菜，犹有踵行者，菜户苦之。
　　
　　木属
　　
　　榆 蔡 柳 槐 松 樗 柏 青杨 桑（明万历间知州胡楠刊布蚕经，给散蚕种，教民以蚕，间有从者。未几辄废） 柽 椿 河杨 三春柳 枫 桦
　　
　　草属
　　
　　茅（俗名香草） 蓑草（可作雨衣） 龙须——可作帚 独扫（初生可食） 茨芑（野生，亦可食） 黄荆（黄花可采食） 地椒 艾叶 旨（小草如绶亦名文草） 苜蓿（可喂马） 马莲（可作纸） 层（可作帚） 苋 荼 盆科（绵盆、沙盆，熟可度荒） 登相子（沙地多生，名沙米，作羹颇美）
　　
　　花属
　　
　　芍药 菊 蔡 山丹 阴里梅 茨梅 萱草 卷丹 石竹 凤仙花 粉团 鸡冠 扁竹
　　
　　六月菊 雁来红 西番莲 百般矫 金圪达 金盏花 水红花 一冬青 翠娥梅 樱蓿 叶里藏 西番柿 石榴
　　
　　土石属
　　
　　白土（可粉墙土门佳） 紫土 红土——西峁佳 包金土（孙家沟佳） 卤土 乾泥（可覆不漏） 观音泥（一名娘娘面，出石沟内，和以五谷，食之可不死。） 火石木鬲石（可磨碑砚即细青石） 太湖石 石炭
　　
　　旧规石炭每年纳税银一两八钱，仍供祭贺、庭燎、佳节门火，及州官、学宫日用。甚至门皂亦得侵用。殊无爱惜。万历三十八年，知州胡楠尽行蠲除。用价平买，详准两院，立石垂戒，未几复蹈旧辙。炭户苦之。
　　
　　鸟属
　　
　　雀 鸽 雉 燕 （鸠） 凫 鹞 鹊 鸥 鹭 乌 半翅 撞破头 鹑 鸺 石鸡
　　
　　布谷
　　
　　黄莺 啄木鸟 代胜 蝙蝠 鹚乌 鸭 画眉 鸡 鹅 白头翁
　　
　　兽属
　　
　　狐 狼 狸 猫 犬 黄鼠 兔 马 骡 驴 牛 豕 羊
　　
　　鳞属
　　
　　鲤 鲇 白条 鲫 槐稍 钻鲨 鲵鱼——出天桥峡口
　　
　　明季，每冬上司取鱼，贻害甚惨。至有鬻牛卖女者。万历十四年，巡按御史陈、三十九年，巡抚魏，皆行文严禁。未几复寻旧辙，渔户苦之。
　　
　　药属
　　
　　自然铜（出天桥崖） 石燕子（出扒楼沟） 甘草 石菖蒲（出花园村） 石膏（出天桥） 龙骨 车前 香茅 地黄 麻黄 马兜铃
　　
　　胡芦巴 苦参 麦蘖 花蕊石 大黄 黄芩 地骨皮 兔丝子 荆芥 野天麻 益母草 薄荷
　　
　　款冬花 苍术（出丛林沟） 苍耳 薏仁 紫苏 红花 酸枣仁 赤小豆 桑白皮 柏子仁 知母 地榆
　　
　　柴胡 蒺莉 禹余粮 大小蓟 百部 百合 旋覆花 射干 金沸草 海蛤 时萝 葶苈樱粟壳 槐花 无名异 野甘菊
　　
　　货属
　　
　　粗磁 生铁器 麻纸 羊毛瞊 柏香
　　
　　明季旧规，磁户、铸匠供给官用，以及上司经过，催督纷出，并不发价。万历间，知州胡楠尽行革除。详准两院，勒石垂戒。未几，复行旧辙。各匠户苦之。
　　
　　胡洵阳曰：保德，蕞尔边城，有何异产哉。以盆科为常食，用乾泥以救饥，民之穷可知也。独鱼颇肥，石炭颇饶，蔬圃略具，磁铁器颇适用。即受害无已时焉。顾鱼之取不取，其权在上，二百年来，仅见巡按陈公、刘公，巡抚沈公、魏公，严为禁止，乃未几渐弛。幸而岢岚道，相继福清陈公、南乐李公；西粮厅相继云南杨公、江夏冯公；城堡厅祥符吴公，复为严禁，渔户始无鬻女卖牛之惨矣。至磁、铁器与炭与菜，其权则在乎我矣，奈何议蠲而久不蠲也？若曰数物甚微，供应自民甚易，寒冷淡寂之乡，需此数物复甚切，故承舛袭谬，莫可底止，殊不知穷民舍生深窟，往往有不免者，为此炭也。民如探珠得之，官如漏卮用之，心则何忍。既设常例取之，复启旁径索之。民则何辜，供亿有银，祭祀有典，无故累及穷民，义则何在？万历二十六年以前，河滨皆畦地也，自河伯为祟，庐舍尽归巨涛，何有于畦地哉？官犹取菜如旧，宵小乘而生奸，民有吞声剜肉焉耳。卒之官亦不利，是官民交病之道也。菜炭与器用之值几何，乃以声名易之乎，楠之旷然，与民更始，实自为也。有识者，甚不以此言为务名矣。
　　
　　○祥异
　　
　　河清
　　
　　元顺帝三十年十一月，保德暨临州，河清三日。《见通志》，说者以为明兴之兆。
　　
　　明弘治二年，保德河清七日。十四年，保德河清三日。正德丁卯河清三百里者，三日。见《纪闻》。或以为世宗龙兴之兆。
　　
　　甘露
　　
　　明弘治二年八月二十六日，甘露降于文庙柏上，味如蜜，三日乃。
　　
　　人异
　　
　　明弘治二年正月十二日，静乐都韩景村一男，长三岁，向人说前世，系义合都张用子，原名张仁。读书。十五岁土压东门外土窑下，一老抱送复生。至五岁其父抱入城，径入张家，见其父母亲戚，说前世甚悉。自后往来不绝。其羊祜探环之类与。
　　
