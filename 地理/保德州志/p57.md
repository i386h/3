<!-- { "loadSidebar": true } -->
　　定羌之南二十里有峻岭焉，盖所谓鹰窠岭也。岭下大涧，其源甚远。传曰，自宁化雪山神谷掌流入穹卢之地，在朔州之西神武，会谷之东胡会川，绝流无水，澍成乾涧。遇雨即流，以至神武谷川、上、下胡会、接柳河川，余三百里。乃出东界而复还汉境，过下川郊桔槔村，然后至于石桥之下，亦经百里，贯入大河。每骤雨，则暴水汛溢，惊浪沸腾。其吼如雷，其激如矢。往返之人，壅不克渡，隔岸阻艰，动经浃旬。或天雨霁明讫，无微云点缀，白日照耀，千里澄彻，俄而深溪涸涧，卒然溢涨，则驱石冲岸，人不及走，指顾之间，接踵而溺。一岁之间，不可以数计。上党之大商王继宗者，自长沙涉大江，过汝入洛，贩易真茶。历千里而至河东。数十年间，拯人济众，曾莫之吝。乃发愿出财思，救苦难。遂相视古道之西，不逾数里，得石峡焉。日之曰“石门”。峭崖壁，巍如削出，两势相斗，呀然成谷，宛若故基天与助。其深广几千寻焉。叠石为岸，跨岸为桥，日镐月磨，殚极智力，古人所谓未雨何龙，不霁何虹者也。起工于嘉六年之春，而讫工于七月之秋。其役功盈禹。其用镪余三十缗。其经画趋办，则继宗领护营茸。则讲僧诚园，又以溺者之横夭为可伤悯，乃纳金于官，而度一僧，俾之持诵，以荐冥福。其殊方异域，源流之远，得以通于中国，水之幸也。往来之人，脱其艰险之忧，而就彝易之乐，人之幸也。当四会之冲，致四方之物，其来不绝，而其至无留，物之幸也。建一功而三利兴。是宜为文以信乎后世之傅也，于是乎书。
　　
　　修建惠民井桥并八蜡庙记
　　
　　（见学正）张瑜
　　
　　凡桥，所以便往来，济徒涉也。保德城在山巅，取水郭外，下上辄里许。汲者必喘汗始获，人已病其难矣。郭西南有井甘冽，顾其难尤甚焉。间以溪谷，缘木而进，雨集蹉跌，泥泞没胫，至不得升。夫人非水不生活，而其难如此，长民者不可不为之所也。至正德己巳，太守王公始来，闻之，慨然以为己责。越明年，政通人和，乃督工砻石为桥，逾时而成。长八丈，广一丈九尺，崇一丈八尺。司训宋君大振，谓予不可无言以纪岁月。余维保德久有此井，缘木汲水，一木朽仍易一木，往来者，负重而畏苦，曾无人念及焉。而公为之。财不知费，民不告劳。是则可记也。桥之成，与八蜡庙相后先。庙所以御灾捍患，桥所以济人利物。一以敬神，一以恤民。敬神恤民，居官之能事毕矣。公讳汝安，字静之，陕右州乡贡进士。
　　
　　永济桥记（在石梯山下）
　　
　　（见前）王邵
　　
　　桥之成竟于藐，兹吾子之手，吾子之成之也。以予室病且剧，爰倾厥奁，兼号许许而鼎其构也。计予奉节过此，尚以厉揭次，且俄自楚旋，而桥已屹然，而室已霍然。若是乎济人自药，修救应如响欤。懿哉，敬姜之言矣。凡人逸则淫，淫则忘善，忘善则恶心生。劳则思，思则善心生。予郡瘠土也。丁寥寥，戕于寇。凡几于兵，凡几于疫荒，又凡几予室。予子数十年来，负痛扶伤以有今日者也。劳也，善众善辏焉。桥之逸，庶几永乎而有进焉。桥进，山峻若登梯，形颇扼要，降是乃垣，游无碍。直薄城下。今石输其下，而砖穹其上。一夫当之，虎豹雄矣。是为郡增一键也。设险以守，又得无冥合与猗！我人斯小，大王民也。遵王涂维王土是保。岂其协力缔之而不同心捍之。以奠此万年不拔者，将若此珉何。（以上驿舍桥梁）
　　
　　砖狱记
　　
　　（见前）崔士成
　　
　　奥稽狱确也。言实确，人情伪也。又谓之牢，言所在坚牢也。夏曰“夏台”、殷曰“ 里”、周曰“囹圄”，即三代未之或废也。保狱，岁夕倾圯，上漏下湿，垣墙低薄，可俯而窥。且溷狱神于狴犴，杂妇女于圜扉，甚非所以恤民瘼而威奸宄，敬鬼神而禁淫慝也。其他蠹孔弊窦、罢累倾颓之状，大都类此。今年夏，父母韩公，自祁来守兹土，甫下车，慨然与民更始焉。先是本州地粮，先收折色，复籴本色，赔费不资，民甚苦之。公首申允，径征本色，蠲火耗，免尖收。计省民财岁，不下千余金，而民困大苏。如绝户军，百有余名，每行清勾，民抱骈毋之忧，公恳请开除，而民始帖席。其听讼折狱，朗若悬鉴，而断如莫邪。顷即指而示之曰：某也。直某也。曲某也。入某也。原吏书有空腹而立已耳。他如革常例以裁冗费，清仓库以免亏赔，饬城垣以资保障，时操练以戒不虞。三越月，而庶务鳞集，辐辏举矣。乃临狱谳囚，具见废状，遂焕然鼎新之。于内正建刑房厅三间。为宿守计，东西各建房数间，表里砖石。又建小房二间，以处狱卒。其外，四面砖石砌，如城 。高二丈许，围二十余丈，南开一窦门，以铁裹之。立狱神于外，东向而祠之。西南、东北二角，各立铺舍，以便巡。别创女监一所，墙垣、门扃、室炉，俱如之。外则土筑大墙，围数百丈，高二丈有奇，上环以棘，而下为更道。是役也，其砖石取于公，余其材木出于俸金，其工役作于军壮。?载于本年七月六日，泊九月七日而事竣焉。因命成为记。余考之《易》曰：“雷电皆至丰，君子以折狱致刑。”又曰：“泽上有风，中孚，君子以议狱，缓死。”盖有慎哉。若公之此举，五美备焉。洒扫燠咻，寒暑不苦，仁也。遏抑禁锢，强梁俯首，义也。奉神明而不渎，敬也。别男女以明微，礼也。不劳民，不伤财，而刑狱以清，官守以肃，又何智也。即《易》所称，何以加此不宁。惟是其修芹?之宫,立蛟龙之石，绘先哲之坊，缉吏书廨，美意良法，又有在于修狱之外者。以其关政体，切民生，并记之以垂不朽。
　　
　　漏泽园记
　　
　　（见恩拔）马上锦
　　
　　漏泽园者，廉访赵公所建蒿里地也。公饬部以来，边烽不警，关河晏然，生聚教训为三关保障。万历庚子冬越春，瘟疫大作，燕齐秦晋之间，人多死者，而保德为剧。一时木价腾涌，新冢累累，四门日出灵?不绝，号哭之间声，闻于无远。其贫不能葬，死无所归者则委之壑。噫！可悲哉！公廉状恻然曰：“哀哀蒸民，谁令至此极也，西伯泽枯，岂异人任耶。”乃移檄州守，购地以立漏泽园。时州守韩公素廑民瘼，奉命间，会义民吴学礼城南冈垄一区，阔三十亩，愿输之官。公雅重其义，给冠带，悬扁表扬。而以其地树坊颜额，缭以周垣，贫而死者，其骸始有所归。公之泽讵不溥哉。夫人生有魂、有魄，魄魂靡定，或依附草木作为妖祟，伤天地之和，召水旱之灾，为厉滋甚。是役也。固以瘗骸掩骼，亦以燮阴调阳、于民?造化非小补已。抑又有不漏泽而泽者，见疆场之臣，未谙方略，易谈军旅，抚怀不得其道，预备不得其方，挑怨起衅，两军相薄，呼吸之顷，伏尸蔽野。公之备边也，养锐气，抚边塞，内有给牛飨士之风，外无饮马窥关之寇。数年间，尸场不染，草野无膏。生者安井伍，而死者获首丘。伊谁之赐此，其泽渊哉微乎?噫！泰山之云，触石而出，肤寸而合，不崇朝而遍天下。公之泽方无量矣！斯园其涓涓者乎！韩守勒石以垂不朽，爰记此，以志君子之泽云。
　　
　　田候建设义冢记
　　
　　（见前）陈奇瑜
　　
　　赏考西伯求宁观成，泽及枯骨。迄今扬文德者，谓太和在成周宇宙间。天启癸亥，田候以维杨令，左迁山西布政司照磨，来署州篆。利无不举，弊无不革，三阅月，境内大治。复念及贫不能瘗者，为之恻然，遂慨捐俸金，买州民张元造地一区，立为义冢，界翁仲于四角。州人立石志不忘，徵予记其事。予维天下干戈寻于边塞，覆尸弊野，说者谓调燮之无人得。公调燮一州者，调燮天下，则太和之治，不独在成周已。公讳所赋，字献廷，山东进士。（以上狱冢）
　　
　　太守袁公德政去思碑记
　　
　　（元开元路儒学教授）韩顺理
　　
　　国家建官设职，欲期于治。牧守之政修治理而称其职者，由其才与能也。若牧守才与能矣，而不为之表扬，则何以期治，而劝群僚哉。至正已亥之九月，府谷军界河而营，乘逆寇衅，越境杀掠。州民请救于武州枢密院吴公，公命袁公至州。府谷之众，闻公威名，旋踵渡河。公命寅牧修城隍守御之。具抚安老稚，生者归，死者葬。民得安居宁寝者，皆公力也。故留公之军，守御城池。越明年庚子，枢府推公才能，请于朝，特除知是州。居岁余，军民悦服。公之学识，儒吏咸优，而善于用兵。枢府喜公任用之。凡粮储科役，期于省减，而不至于绝乏。总兵官或以后期怒公，公具以民困为言，慷慨激烈，无怖色。《传》曰：“柔亦不茹，刚亦不吐。”公之谓也。以故分派徵发，时称平允。尝往来戎马间，百姓戴香斗跪道左以谢。民之爱公，如此其诚也。呜呼！昔之牧易，今之牧难，盖国家承平之日，赋役刑名，悠悠可办。国家多事之时，军粮浩烦，期会峻急。公之为民验多寡、察有无，劝率有方，庶务咸理者，无私心故也。方之古人，龚黄可比伦矣。公光州人，从辽阳中书参知政事，洎公枢密院判来牧是州，御烦理剧者，宜不止此。他日居严廊，处清要，其识量宏远，刚直果断，任重之大器也。州人士建碑以纪公德政，征予文，遂乐道之如此。
　　
　　太守高公德政去思碑记
　　
　　（见署官）姚谦夫
　　
