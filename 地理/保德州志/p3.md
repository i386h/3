<!-- { "loadSidebar": true } -->
　　万历辛丑秋八月，重修《州志》成，大京兆河曲苗公引其端，余不容无言以跋其后也。窃以《志》一方之实录也，录之不实，《志》于何有？影射其辞，附会其说，湮没其事，粉绘其文，四者《志》之弊也，有一于此，非实矣。旋修旋订，直书而备载之，斯所由称实乎？《州志》自弘治初周君纂修以来，洎今几百年，天运三十年为一世，其间事迹之更张，人文之变迁，风俗之移易，辄不能尽没其旧，矧百年已历三世，而不一重修，如实录何？余于是请之道府。为修葺计，遴郡之以博雅谙练名者，得士六七人，属之编摩采辑，删繁增缺，核实定评，文简而明，实核而尽，期于信传信、疑传疑，曰吾直准诸实已尔。曩余师陈楚石先生尝语性命之旨，谓天命人心，总之一实，任官常则以实心敷实政，列士林则以实德懋实修，为齐民则以实意行实事，世道民风，庶几不漓乎？三晋，唐虞故壤，勤俭素著，固多实少华，即保德弹丸边徼，夙称淳厚。迩来三关之俗，日就浮靡，淳如保德，亦渐有嚣虚之气，犹幸山僻贫瘠，先民之风，未尽澌灭也。所赖以亟挽而力维之者惟今日矣。余之实是志也，意在斯乎，意在斯乎！
　　
　　四修州志跋
　　
　　唐汝渊
　　
　　保德，故楼烦郡，地僻万山，壤邻边陲，斥卤崎仄之为田，盗贼戎马之昵野，干泥代食，盆科列旨，所谓瘠地穷土非耶？仅有黄河一水足以限虏，而冲流奔迸之患，几令三农蹙额，动赋蜚鸿，以故选得是郡者，往往攒眉以应，诚难之矣。胡公初至，即访郡之贤者，而问以疾苦，诹以利病，昼理职，夕事，夜计过，不朝暮辍也。公余之暇，随取旧《志》阅之，翻阅再三，益得以悉所未备，补所不足，渠支脉贯，盖居然保德具胸中矣。因叹曰：前事不忘，后事之师。昔日之保德，昔日之《志》具矣；今日之保德，昔日之《志》未有也；若之何听其泯泯不传耶？乃延耆宿，摭掌故，为之修辑，其间，而因总其凡。间有《志》不能悉者，复为之论著，以俟参考。寒暑载历，始克竣事。此一时之纂刻，或非理道所急乎？要以虞周《谟训》、《周官》、《洛诰》，往册程之，治何常局？征今与传后，总之，蕲裨民而止，虽今陈陈纸上，倘异日者而有披文以见义，览略而思详，安在建置一志，非复古还淳之理也。星野一志，非循占顺轨之书也。疆域城街，非道守德维之谱也。而党庠塾序与宦迹、贤祠并列，则劝惩之格备。户口、田赋、军民、屯马错陈，则厘保之策举。他如一草木、一关梁、一祥灾，靡不旁搜博采，尤足别善淫之路、仁暴之门，而致列修救焉。杨子云所谓后世必有知其元者，则公之志保德也，实公之理保德耳。高明君子无谓是雕虫篆刻之为，而刍狗视之，则州人厚幸矣。渊与公称莫逆交，因获览其详。且为之跋。
　　
　　胡楠跋
　　
　　窃谓《志》者，记也。记所有以示人于无穷也。倘挂漏贻讥，纰缪滋惑，或记其粗，遗其精，则与地方无裨，虽雄词古笔追踪作者，犹之乎未尝有《志》也。兹楠之为《志》，则幸闻命于二三君子也，仁怀令王公则授以胡学宪之《通志》、周郡守之原本，及官邸数年之笔，即口划手书不为劳，稿数易，衔命之使数往数来，不为渎焉。高太学、康太学则同心一意，共成一帙以相佐，即忘寒暑、废寝食不恤焉，陈孝廉则集思裒益以相诲，披胸露意以相证，即触时忌，忤俗好不恤焉。无非欲广为罗、严为核也，无非欲自今以前之保德，并自今以后之保德，悉隐隐跃跃于简端，俾观者若披郑监门之图、阅傅山阴之谱也，敢不惟命也。譬之貌人者，须眉色笑，不敢以意增减，惟恐不足以肖其人也；譬之祷人者，叮咛烦悉，不厌琐屑，惟恐不足以福其人也；又譬之医人者，方脉禁忌，不嫌吐露，惟恐不足以生其人也；则兹志之本意也。惟是楠百不逮人，又时已及瓜，皇皇多芜秽颠倒，不难尽如二三君子意，是在擅三长者痛加删润，以惠此一方人耳。
　　
　　五修未刻志跋
　　
　　张凤羽
　　
　　国家定鼎三十年，车书一统，文物弘备，正采风问俗之时乎？因命纂修天下通志，汇郡邑纪载，列为全编。羽备员州庠，蒙委州乘，削旧续新，自念学识疏陋，惧不克任，然分不敢辞，亟取原本翻阅，见其自明迄今六十余载，时异势殊，毋论文献无征，事多缺然，且词亦杂沓，有碍观览，遂简庠中之博洽淹贯、心气平和者如杨子永芳、王子恒，共为商榷。其间城郭之成毁、祠庙之废置、风俗之转移、村寨关市之存亡、人民赋税之增减，咸与更正，间附一二论言，亦平日目赌情事，有感于中，无庸缄默。艺文存其有关地方利弊者，以俟后人参考。至名宦、乡贤、孝子、节妇，皆系风世励俗，阐幽扬善之大典，必矢公慎，质诸天日，盟诸鬼神，从士民公议，酌为续入，俾数十年之砥节励行，不致湮没无闻，后之披阅是籍者，观感兴起。羽私庆附骥尾焉，敬为之跋。
　　
　　六修未刻志跋
　　
　　刘 瀚
　　
　　国史与郡志不同体，修志与修史未尝不同法，留心掌故者，欲准史法推之于志。考古不精，则不能通变；观时不审，则不能宜民。因兴革而议补救，考淑慝而知法戒。费半功倍，其禅益于政治之得失、风俗之污隆，迥非浅鲜，自人心弗古，事事从德怨起见，模棱唯诺，积渐成风，修志且然，况事有大于修志者，此有志之士所惋惜也。《保德郡志》，自明季纂修经八十年，事多缺略。国朝壬子，允阁臣请俞修《天下郡国志》。维时遴选得人，厘往益今，功莫大焉。会《州志》附入郡城总志，不果梓，经今又二十五年，其中具细多所未备。蓝生白先生以淹雅之才，抱经世之略，志不果售，慨然以此事为己任。因取旧志而订补之，条分缕晰，据事直书，推见史法，无少瞻顾。其议论多前贤所未及，不惟繁简酌中，汇成一郡全书，且以见草野公论，执持有人，不因世嫌而遽没也，其为补救，为法戒，关系一代之政治风俗不綦重哉！
　　
　　六修志刻成序
　　
　　保德地邻边塞，去河套密迩。城廓处万山中，黄河则环绕其下，土瘠民贫，昔定羌军地也。余于癸已仲春承乏兹土，下车后即索《州志》读之。欲以明山川之塞厄，风俗之转移，户口之多寡，赋役之重轻，庶几因地制宜，乘时兴革之。不意仅得洵阳胡公旧志数本，半属残缺败坏，文献无征。屈指断而未续，自故明万历年间迄今盖百有余载矣。遂不禁怃然曰：《州志》，何等事也，乃可任其残缺不一？为篡辑哉！既而绅士中有进而告余者云，是《志》，前任渤海王公业已肩荷于庚寅岁，曾与锡山殷子重加增订，已付梓人。唯缘资斧罔继，枣梨尚质晋阳。夫王公既力任纂修于前，余安可不将顺于后？遂于次年春，捐俸赎之。及反复详览，见其因革、形胜、风土、田赋、圣泽、官师、选举、人物、附纪、艺文，莫不条分缕晰，了若指掌。噫！王公真不朽矣！后之人览此而考鉴得失，观感兴起，胥于州志一书，是赖其为裨益政事，不几多乎？因爰笔而为之序。时康熙五十三年，岁次甲午，仲春中浣之八日。知保德州事于越冯国泰，谨书于退思堂。
　　
　　六修州志前序
　　
　　古者列国，皆有史官掌记时事。盖以备观省而垂鉴戒，犹夫天子巡狩而诸侯陈诗之意云尔。今之郡县，与古列国等也。列国未赏废史，而郡县独可无《志》乎？顾《志》之与史，有同者，有不同者。其不同者：史于天下之事无不载，而《志》之及于一郡一邑；史所记者，一朝之典故，而《志》自开辟至今，事迹系其地者，例具得书。此其不同之大略也。其同者：史纪天文、地理、平准、河渠，而《志》亦纪建置、星野、田赋、风俗；史载本纪、世家、列传、儒林、伎术，而《志》亦载官师、人物、艺文。此又其所同之大略也。余少历览前史，见陈寿之志《三国》，魏收之撰《魏书》，皆以爱憎为褒贬，德怨为毁誉，心窃鄙之。私慕司马温公之《通鉴》，考亭夫子之《纲目》，时时把玩，拟他日得握椠珥笔，出入承明，左右天子，且将仿其义例，成一家言。而筮任以后，鞅掌簿书，此志不遂。四十四年夏，承乏定羌，莅任后即索《州志》观之，仅得万历间洵阳胡公旧本，以后别无重修者。盖一州文献之缺，且百有余年矣。余念《志》与史类也，虽体有隆杀，事有大小，而要之信今传后，劝善惩恶，其道无不合者。即欲锐志纂辑，以聊见平日所好尚。而羌郡凋敝实甚，余方新政，且剔厘兴革，生聚教训之不暇，遂令此志又忽忽五六年矣。去年秋，天子修《一统志》，部檄征天下郡国图进呈，今春余历俸将满，复念少时所愿，既限于职守，而不得伸，近日之情，又隔于事势而不终遂，不几大负平生之志，且无以称明诏扬盛业哉。因再搜得郡贡士白君蓝生所辑本，属锡山殷新又先生重加增订。而余于政事之暇，总其大纲，相与商略。不逾时，而书告成。繁杂者芟，阙略者补，笔削皆从其实，是非不诡于正。庶几乎，信今传后，劝善惩恶，于一州之文献，少有补已。嗟乎！士君子读书稽古，雅志著述，上之得以备顾问，侍起居，歌颂圣德，润色鸿猷。至于文列琬琰，笔垂金石，固其幸矣。不然而口诛笔伐，显征阐幽，进退百王，上下今古，勒成一书，藏之名山，传之其人，亦其次也。若乃区区百里之掌故，一方之记载，而为之撰次点窜，徒令盲左、腐史，笑人寂寂，曾何足为作者道然！以郡邑之稗乘，上继南董之简策，于以备观省而垂鉴戒，亦岂等诸帖括章句之类，徒供覆瓶之用已哉。读是书者，慎勿但视为淹雅之资，遗忘之助，而用以考镜得失，切己体察，则于学问、政事皆有所益，而亦不辜纂辑者之苦心也乎！是为序。时康熙四十九年，岁次庚寅，清明后八日，赐进士弟奉直大夫，知保德州事，东海王克昌瀚渑父自序。
　　
　　六修州志后序
　　
