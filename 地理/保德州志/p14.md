<!-- { "loadSidebar": true } -->
　　观音殿 一在城隍庙东。一在城隍庙北。一在宝积寺门东。一在城外东南隅。国朝顺治九年，乡耆严可奇、僧道远重修，石窑三间。十三年，僧真德又建三教阁于上。康熙十年，僧广崇募缘重修圪。四十七年园重修。一在东郭山。国朝康熙间，僧法峻重修，石洞于旁，内塑观音像。（有碑记）一在王家滩，义民王迪祥募建。
　　
　　白衣殿 旧在东南城隅。郡庠生崔嵩建。国朝顺治六年兵毁。一在城外东南隅观音殿钟楼洞内。康熙四十一年，僧园塑像于中。一在宝积寺西。康熙间，廪生杨永芳、胡贡宝建。一在城外水陆殿东。康熙十五年，乡官白眉建。三十六年，知州唐文德重修。
　　
　　弥勒庵 国朝顺治七年，医生焦炳文，舍其冯家十字宅为庵，塑像延尼焚修。
　　
　　水陆殿 一在南门外，系知州胡楠生祠改建。国朝康熙四十七年，僧明教重修。一在东沟。明天启七年僧性荣创建。僧宽普重修。
　　
　　阎罗殿 在州东南十里，宋元佑间建。明崇祯间重修。（有碑记）
　　
　　十方院 在州东张家滩。国朝康熙间，东鲁异僧明行、郡人张福募修。
　　
　　十王殿 在州东康家滩飞龙山。又郭家滩亦建。
　　
　　胡洵阳曰：保德弹丸地耳，何寺庙之多，释事之众乃尔？盖地近边，俗好佛，丧葬必延僧。男妇多居士。即有严禁之者，未几且弁髦之也。，所赖士大夫讲明家礼以移易，则披剃者自少，而丁口将尽归版籍矣。
　　
　　张溥曰：保郡弹丸一邑，而寺观之设，星罗棋布，论者谓边俗好佛，丧葬专用浮屠，实使之然。然考其创始于金十之二三，于元十之七八，明虽间有，大率更新而已。揆厥所由，咎可知也。鸣呼！上有好者，下必有甚况。颜曰敕建，安知非卖儿贴妇之为，又岂啻风草之从耶。尤可恨者，清净明宗诸教于今日炽，榛芜正道，煽惑人心。虽有明禁，而愚民趋之若狂。不知何日得扫除也。噫！
　　
　　○祠宇
　　
　　赵公明宇生祠 在宝积寺东，祠报包城也。知州胡楠扁曰“名世芳标”。（有碑记今碑存寺废）详见《宪泽》并《艺文志》中。
　　
　　韩公敬廷生祠 在赵公祠右，亦为包城也。知州胡楠悬扁志其事。今扁与祠俱废。详见《名宦》并《艺文志》中。
　　
　　胡公洵阳生祠 一在南门外，即今水陆殿地。祠壁绘公兴厘善政四十六款。有碑记。兵毁。其余乡城共祠四十余所。今虽尽废，而德泽未泯。详见《名宦》并《艺文志》中。
　　
　　二贤祠 在上街。为明守高公岗凤、王公甲、胡公楠建。有碑记。国朝顺治六年，牛逆据城，拆毁。前三日，李生敷荣，夜梦三贵人，峨冠博带，灯烛前导，郡吏拥从，相与谈笑而去。是三公者，生为名宦，没为明神，虽历久而不替也。今碑记磨灭，不可复识。惜哉！
　　
　　刑部固山生祠 在城隍庙西。刑部姓李，讳琐太固山额贞墨。顺治六年，提兵讨逆，受降时戮军宥民，全活甚众。民德之。知州安世鼎建祠。今废。
　　
　　楼公生祠 在中街。公讳希昊。顺治六年，公以兵备道，往来供应。知州安世鼎建祠。康熙间，知州高改为义学。
　　
　　赵元帅祠 在州东义门都三十里。相传即宋乡贤赵宁也。其子孙奉祀。
　　
　　陈烈女祠 在南郭。明贡生陈家荩女。（有碑记）祠后为知州徐效奇所毁。康熙间，其侄孙孝廉大谟重建一间。今存。详见《节妇》并《艺文志》。先农坛 旧志缺，今在南关龙神庙后。正殿三间，东西官厅破废。坛内田约十余亩。旧存（神）仓一座。
　　
　　宝积寺 乾隆三十一年，监生白地、康汝明、僧净德等募化重修。五十年，乡约张福保、王福喜、王士美、苏麟、张密、陈如柏、王大富、阎有寿等鸠工丹告竣。
　　
　　承天寺 乾隆四十四年，州民王募资重修。
　　
　　帝君庙 乾隆四十六年，州民徐学士、姜廷铃等募资重修。
　　
　　三官庙 乾隆三十一年，监生白地、生员鲁腾蛟、僧德馨等募资重修。
　　
　　东岳庙 乾隆五年灾，八年，州民钱文成、韩大贵、僧明知等募资重修。
　　
　　弥勒庵 乾隆四十八年，生员李泰、州民杨世标、徐保现、焦其秀等募资重修。
　　
　　姜都督祠 （忠臣见旧志）在南门外庙坪。雍正十一年建。
　　
　　○往鉴
　　
　　宋
　　
　　贞宗景德元年冬十月，契丹数万骑，奉肖太后令，寇岚、武、保德诸军，高继祖击败之。
　　
　　徽宗建中靖国二年，金取辽山后岚、武、保德、诸军。
　　
　　钦宗靖康元年，金粘没喝攻太原，悉破岚、保诸军。
　　
　　明
　　
　　正统四年十月，也先入寇，至西庄村。
　　
　　成化十五年，火筛寇偏关，至王家寨。
　　
　　正德十一年，寇至东南大塔铺。
　　
　　嘉靖十八年，俺答大举入寇，至城下。所过残灭。二十年至三十二年，无岁不扰边然。或以饱获而归，不至深入。四十一年，又入寇。攻破崖寨窨洞无数。董家梁、贾家梁，离城一里之地，贼惫睡熟，放马至东沟，无人敢近。州民慷慨夜获贼马一匹。四十三年，贼由河西五虎山下，踏冰桥过河入犯，杀死防御把总王宰及官军三百余名。前后滩居民被杀掠甚惨。四十四年，又由偏关入寇，至东南柏森村、丛林村、赵家及城沙坪演武厅、南关。杀掠男妇无虑数千余口。四十五年，由唐家会，踏冰入犯，杀死本所千户徐尧臣及军人百余名。又数日，从贾家湾踏冰入犯，抢至前乡冯家川等处，人烟尽绝，鬼磷宵寒，祸酷，此岁为甚。隆庆元年十月，贼自河曲、保德入犯汾、石。
　　
　　胡洵阳曰：细阅保德边患，亦大足寒心矣。患之，而思以防之，如前志所谓包城、添兵、演武、蓄水、除器械五款，讵非先事之划然，此特为城中计耳。至四乡九寨，岁久倾圮，未暇修及，乘时为民请命，不能无望于上人之见命耳。

　　
　　●卷三　　风土第三
　　
　　殷梦高曰：洪范庶徵与五行相应。而风者，土之应也。王制有言广谷大川异制，民生其间者异俗。盖万物本乎土，土之气积而成风。其刚柔轻重之习，皆因夫寒暖燥湿之宜，虽古圣王，不能强是使同也。然而裁成辅相以左右之。修其三纲五典之教，齐其礼乐刑政之用。三代盛时，亦岂遂无化导之方，为之潜移默夺于其间哉。保德，地瘠民贫，生植不广。是以人多质朴，俗尚俭啬，有唐魏遗风。无如僻处边鄙，且又介居河山之间，性习刚悍。一二贤士大夫或克自振拔，而蚩蚩者流，靡不好勇斗狠，敢死轻生。至于冠、丧、婚、祭，岁时伏腊，多不循礼，长幼尊卑，揖让周旋，时或愆仪。风俗之坏，盖已极焉。司教化者，急宜挽回云。作风土志。
　　
　　风尚三之一 礼仪三之二 岁时三之三 土产三之四 祥异三之五
　　
　　○风尚
　　
　　民性刚好强，喜饮居平。少不相得，辄诟詈，攘臂相斗。至有陷辟者，独不好讼，越诉尤鲜。直朴株守，无狙诈。俗尚节俭，有陶唐氏风。近来流俗岁异，淳朴渐凋，奢靡竞尚。游手好闲者日众。父兄之教不严，子弟之率不谨，是当预为之防矣。
　　
　　地偏僻且瘠薄，舟车不通，商贾罕至。民贫，鲜生理。耕种而外，或佃佣陕西，贸易邻境间。沽体涂足。城中惟荷薪水，而妇女磨腐熬油，勤苦尤甚。不知织纴纺绩。明万历间，知州胡楠教以蚕桑，寻废。国朝康熙间，知州高起凤导之种棉，亦寻废。
　　
　　衣服崇俭，素衣。帛仅见宦家。乡民布且不完，街市男子亦多两截衣裳，长袍极少，甚且褴褛。近妇女稍事华饰，往来必银髻绸衣，否则不出也。担柴卖水之家，亦借而用之。苏衣大袖，一绸不足以供，一衫且难缝，工值甚贵。
　　
　　士知弦诵而积学者少，虽因忧贫无心诵读，然习于燕安怠惰者居多。是以科第数年仅见焉。惟安贫守拙，〖FJF〗耻〖FJJ〗为不义，公庭屏迹，不让名区。
　　
　　农勤力作，而土不肥泽。遇丰年差足糊口，荒年冬储蔓菁，春以谷糠采荼，杂而食之，不至死。犹愈于明季食乾泥者。
　　
　　工造器皿不事雕镂，取值不甚贵。近来人民稠杂，物值则渐贵也。
　　
　　商仅小贩，无大贩。累旬不见银，惟以钱米贸易。
　　
　　○礼仪
　　
　　冠笄 久废。
　　
　　婚姻 乡间多论财，城中苦陪送。近城中亦争定礼。惟士大夫家，或止遣媒妁定议。然殊失重始之义。节日男馈女家，谓之“追节”。娶不亲迎，次日会诸戚党，谒拜。女家女。饷舅姑。归宁则女家召客，客贽婿，谓之拜礼。婿家亦馈女家父母，俱与家礼不谬。但谒拜日，两姓姻党互相往来，似杂而无序，且烦渎非专敬，殊失礼意。妇归必用单日，云双则姑病目，鄙俚可笑。惟往返必拜舅姑，有出告反面之义。
　　
　　丧 疾病多召巫祷神。始死，不讣亲友。惟自署其门。明日即受吊，吊客红缨色服，亦不具柬帖香楮，一叩而出。三日饭僧诵经，谓之暖灵。七七、百日、发引、周年，亦如之。士大夫杂用家礼，编氓亦有行之者，但相礼用儒士，陪祭请乡绅。棺椁以丹，似近乎僭。引将发，戚党醵金书帛以挽之。设祖奠送之葬所。取括麻弃之，谓之“收头”。亦有至外拜辞而归者，妇女“收头”则至。但红紫艳饰殊为非礼。乡间甚有携酒盒送丧者至墓，孝子亦来饮啖，尤为可笑。士大夫置神主，请乡绅行点主礼。其最悖者,括发行于绝服，合讲于衰经，而蒸豚是啖，嬉游弗辍，恬不为怪。至屡讽佛忏，多焚楮纸，尤为陋习。相传几不可挽。明季王太史公邵，独不用浮屠云。
　　
　　祭礼 多未讲，士夫无家庙，设主于寝。至四时之祭，元旦，有神主者，设而祭之。冬至、十月一日，俱焚楮于门外。清明、七月十五，则祭于墓所，通国皆然，而士夫家亦未有能变俗者。
　　
　　家居 明时姑待妇甚严，近则妇傲其姑，姑亦徇之。嫂叔相授受，而夫兄则仓皇走避，甚不可解。男女极有别，间有以戚故，不甚引嫌。亦宜变者。
　　
　　宴会 顺治间，犹用片碟斤肉可二盛。近则竞尚饶碗，或用五簋碗。盖奢之渐也。雅重师儒，虽束修凉薄，贫乏所累，亦不足怪。
　　
　　宗族姻党颇有礼法，近者子壮则出。分兄弟则争产。少年遭先生于道，漫不揖逊，殊失长幼之节。
　　
　　○岁时
　　
