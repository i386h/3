<!-- { "loadSidebar": true } -->
　　夏商以前，人未尝有字也。周室尚文，始有字，以表德。《记》曰：“既冠而字之”是已。至于所云号者，大抵近世好事者之所为耳。慕古君子，固所不尚，然风气日开，踵事增华，已非一端，而必欲云复古于称谓间，亦奚庸哉。定羌张君，名佐刘。一日问字于余，且徵号焉。余谓之曰：君家先哲之佐汉者，不一人矣。留侯良，则佐高帝于开创，诛秦灭项，启赤帝子四百年之基；北平候苍，则佐文帝于守成，以文学律历为汉名相；富平候安世，则以定策功，佐宣帝于入继大统之日；太子太傅佚、则以辅导功，佐明帝于青宫毓德之年；至若中郎将奂，佐桓帝以宁边塞；桓候飞，佐先主以定三分。是数子者，皆张氏之宗英，有功于汉室，名垂竹帛，业著旗〗常。今君名佐刘，意必将于是数子者有所取法也。而君意果将谁属乎？张君曰：“吾闻取法乎上，仅得其中。先生其为我权衡于数子，择其尤者而示我，以景抑之。方庶使我知所从乎”。余复谓之曰：儒者读书莫急于致用，立身莫大于出处。秦汉而下，处士纯盗虚声，及其出也，一无所建盐，而徒濡首没溺于富贵势利之场。至于患得患失，无所不至，吾党所以无真品，天下所以无善治。胥此故也。昔宋儒尝论之矣。三代后，惟张子房、诸葛孔明，有儒者气象。庶几，王佐其出处，大节一轨乎。正是则数子者，固皆张氏之宗英，而其尤者，莫子房若也。今余字君曰：“素书”，而系以号曰：“赤仙”。盖欲君之隐居求志也，勿徒沾沾记诵为腐儒章句之学，而必讲求经济，足以运筹帷幄为帝王师。及异日匡主安民，功成名遂，又必勿效世欲之贪慕宠利，而急流勇退，知止知足。如是则可以追踪子房。而于若字与号俱不愧也乎！张君曰：“唯唯。先生之言金石也。请书诸简素，以当终身韦弦之佩”。余因诠次其语，而为说以赠。
　　
　　●卷十一　　艺文第十（中）
　　
　　○记
　　
　　重修城壁创开西门记
　　
　　（见名宦）李晏
　　
　　大定二十有一年春，有司请完城郭。朝廷以边为先务，启塞从时鸠工三万，命长贰督之。旧城皆因山而为，虽高下不齐而颇坚固，独西南一方，岁时辄圮。召故老讯之，佥曰：山势随河而倾，下多沮洳，加以沟洫不浚，而又修筑者不慎，故频年至此。若非改图，终不能久也。予视之，信然。相土之，宜退十数步，得木瓜崖，亦随其形势裁削壁立，且坚且厚。其卑者犹数仞，其广五步，其袤凡一百七十步有奇。上则平之，即加之堞。下则沟之，即为之池。中之缺断者，篑土以补之。叠石为渠，以通水潦。起于二月上旬，迄月晦而毕。实省其功役之半。城中素无水，宋熙宁间凿数井，皆湮塞泥不可食。居民汲城外涧泉以供日用，先是由北门往还，诘曲数里，不胜其劳。遂因石渠之上，累甓为洞，创作西门焉。距泉所才百步余，民甚便之。落成之日，熙熙然，咸愿刻石以记。噫！民可与乐成，难与虑始。今之为政者，多行姑息，偷隋苟且，不为久计。每修完者，亦聊复已耳。故朝设板而夕已败，不知反害民力也。滋多食人之食者，宁不愧于心乎？于是直书其事，以劝诸后来者。并董役之官吏姓名于石之阴，识其岁月云。（此西门在孙家沟稍北今西门之南五十步）
　　
　　石渠记
　　
　　（明户部尚书三边总督都察院右都御史）张珩（南川人）
　　
　　嘉靖甲寅秋九月，保德守蓝公，作城下石渠成，保民利之。丐余文纪诸石。余夙知蓝公政绩，先是余侨庆阳，夜半风雷大作，雨下如注，负郭居民被垫者三千余家。民谣频岁，刻吏肆诋，积冤千和。不浃旬，除蓝公节推于庆抵任御史，行部机谳环庆一路狱，公明决公恕，平反甚多，遂得列荐剡，陟守保德。郊别有难色，余曰：“移所以治庆者于保，何有无何？”余再抚延绥，闻公政声视庆益振。公复移书请曰：“保德边郡，民固相信矣，迩来套冠猖獗，不时入寇。若深犯岚、保，腹背受敌，计将安出?兹欲深沟高垒，寓战于守，何如？”余复书以为然。公乃登城旰眺，相地势，南高北下，且先年霪雨溃决东北城垣百丈余，有谓弃旧垣，南徙里许筑之便。公曰：城枕黄河据形胜，如若辈议，使寇自北南侵，殊失河山表里之险。佥服其言。乃鸠工伐石 渠水为久远图。其东北为一渠，长三十丈，阔二丈，深一丈，使水东流入于河。西北为一渠，长二十余丈，阔深如东北渠，使水北流入于河。正西为二渠，各长十丈余，深阔如前，使水由西沟曲流入于河。其工始于是年六月下旬，历三月而竣事。其他女墙、门垣倾圮者，罔不完葺，用资保障，复恪遵道宪葛公方略，积威建堡，誓众伐谋，以舒华夏之气吁。苟凡长吏相效，率属协力经画，何寇患之足虑哉！公之治保允符于庆矣。余因保人之情，爰扬庆、保相与之谊，以见作渠御寇本末云。若其循良之政，立遗两地，甘棠之思，则有采风者在。公姓蓝，讳云，字子雨，号与石。辛卯乡进士，锦衣籍杨州人。
　　
　　重修城垣记
　　
　　（明孝廉）王环（河曲人）
　　
　　保德，僻处晋西北之穷壤，连河接陕密迩。套寇冰坚辄侵犯，城低薄，不足恃。嘉靖癸亥，李公讳春芳，号西屏者，直隶井陉人也。奉命来兹，入境即有寇警，乃肃队戒行。比视事阅城，慨然曰：“孤悬边城，倾圮若是，万一有警，将何以支。”于是乘民力之暇，为修葺之计。低者高之，薄者厚之，女墙、楼舍，悉增其制。西南隅长六百尺，乃受敌之地，高厚尤加焉。南门，旧土筑，更以砖石。仍建巍楼于上。城内相地井，以备不虞。关外复置暗窖塞邪径，以绝寇谋。乡野之民，堡岩可守者令完之，墩堠可增者新筑之，愿入城而无房基者，给空闲官地以安处之。数月余，次第成迹，民恃无恐。公复虑伤于所恃，乃出守城议御寇方略授之，挺身临城，严督夫卒，习火炮、利器械，信义以壮其胆，赏罚以作其气。举凡料敌制变，进攻退守之术、谆谆晓逾，如教儿曹然。甲子冬，寇大肆猖獗，兴、岚、临、石，咸受茶毒，而州之人，晏然安堵。公之全活一方功岂小补云哉；庠生崔宫等思保障之功，欲勒诸石，以示永久。徵余文。余以城非其时者讥，城非其制者讥。公之城保德，安内攘外，合时与制。其仲山甫之城东方乎。纪以风后盛举也。虽然公之德政讵，止修城已哉。饬泮宫以重学校，均租田以请税粮，讯疑狱以申冤，抑制强横以安良善，河神有庙以理幽，养济有院以明人，节妄费以惠下，罢冗役以苏困。暮夜无金，以贞廉也。琐细不察，以顺治也。盛德宠功，薰蒸于人之耳目。而迥出于修城之上者，难以悉述。今升兖二，守督抚万，公夏保留太原，则公之政迹可知也。敢并记之。
　　
　　新建州城记
　　
　　（明两浙盐运使司运副顺天府尹）万自约（郡人）
　　
　　保德，故楼烦地，距北寇百里外仅隔一垣，而套牧者盈盈一河耳。寒冱冰结。望之数舍，可骑而来。又城西外地皆坦，衍受敌隶，所卒更单弱往。嘉靖甲子以来，寇凡七抵城下，可镜也。先是壬辰岁，当事者方图城事，而适有西警，王守所尚议需三万金役称是，且以三年期焉，功方始而辄不果。州之士民，皇皇然，冀保于城，不啻岁之望也。韩守至，而岢岚兵使赵公行部，慨然谋复举，韩守唯唯。于是上制抚及御史台允其请，赵君复遴同知张君、通判于君、暨韩守议，盖不扰州民一钱一力也。议犁然，具诸台亟下，赵公董其成。而议中凡用积羡若干，士伍若干，为时几何，令始下州。士民相顾咨曰即官帑具矣，役无烦农亩也。仅仅期以三时，其必徼鬼之工而能然哉。韩守则曰，是不然。城盛事也，州人恃以为命矣。匪谋曷济，匪豫曷立，即台使者，业已悉捐公储矣，而我何不殚力也。于是与诸士民谋曰，山固饶，石去城数武耳，乃自行石所，拘逋伍者饷五百十名，先募石人治于山北，冬春而石齿齿待用也。又旧构具率临时采取，无论迟之旬时，即此辈日疲之力，何可他骛也。于是相转假及谕工者，人登事率持一具，构具不劳而足。灰用人牛挽之，为力不易。有官航在可藉，视之取给，六步者固倍之也。其他琐琐几虑所省不资，以故用银三千，役四千，亡论视曩者不啻径庭。即三郡首共约剂者，亦所减居多已。自春季始事，讫秋杪而竣。计城一千一百丈有奇，堞高五尺。下石上四，门西楼，楼之木，偶得于某所,适足用焉。城成，而州之士民忽然若自天而有之也。相与惊怪。大服曰：吾州之城，而有待于今如此哉。子来勿亟，维神之力，其今之谓矣。乃韩守退然谢不敢当，曰：父老固天幸，此诸台使之所大造而民耳。吾击癬鼓，右手不倦，则有之然，不敢不告成事焉。遂承赵公指而属文于不佞。不佞方病废，且以不敏辞。顾不佞，晋产也。往从父老所谈边警，至今犹震悸不宁。今吾晋业受主上赐边鄙，不耸而诸台使者，又狡焉是思，惟吾圉之固，不佞，何敢以晏然一日而忘其自哉。第窃叹有土者，民命攸寄一切，不为苟幸无事，往往以六传视之，即有大举，又癵然曰：此何不嫌为也。不尔即循虚声，瞽上耳目之所及，于前而后勿与知。如是则民何赖焉。今诸台使能策韩守，而韩守自殚其力以副之，是不为无为与，藉口以嫌自解已。倘边圉将吏，乘时之暇，人人不负其职，则天子何终西顾哉。是役也，诸台使提衡于上，业已建竖，不有厥功，乃克底成绩敉宁，一州乌不忘也。制台先亚卿梅公始允其议，今少保杨公日廑桑土，衣茹之谋，而大中丞白公与杨公合其议以力主之，共纾壮猷，旦夕匪懈。按台先赵公、今汪公，恃风采以阅军，实于兹城皆深注意焉。今疏于朝，行将以殊异待。韩守孰谓材也，而不由之激，以劝之、成哉，若兵使赵公往来部中，荒庆惟勤，始终其事，与先后诸迹可并睹矣，不能已于维桑之庆，故遂纪之。
　　
　　修城西南面记
　　
　　（见进士）姜宗吕
　　
