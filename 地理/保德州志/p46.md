<!-- { "loadSidebar": true } -->
　　查得保德一隅，地临黄河，额设渡口，系晋省极边之区。东达神京，西逼秦陲榆林、宁夏、甘肃沿边一带重镇。案查设州以来，向无驿站，止额设里马十八匹，往来传命。暨康熙十四年十二月二十五日，奉旨裁扣充饷。后康熙三十六年，圣驾西幸边庭，特设塘马，于东关安一正点，拨马三十匹。念村安一腰站，拨马二十匹。调省南平阳、潞、太等府各州、县，协济应差，半载一换。自各驿来站计程，至七八百里或千里外者不等，每至六目、十二月，预期调拨在各州、县，虽遵例拨发两马一夫，而程途远，山路崎岖，初到站时，则马已受奔驰之劳，均属疲瘦，易于倒毙。此势所必至。即马夫赉带工料，喂养伺候，而银钱入手，只图花费，任意克减。在塘站之地方官，虽按月查验，马匹之肥瘠，可得而稽，消耗之多寡，莫得而考也。且马夫辈，最属刁玩，视塘站之官，究非本管。不加约束，则易于生事，一加责惩，则藏怨宿恨，妄以萋非之词，回诉其主。或有误听，而至同寅生嫌者。种种弊窦，莫可殚述。至于驰送本章，飞报急差，虽骑站马，而传送之人又责之州县差役，而不在马夫。稍有迟误，处分自属有站之地方官。及山径陡峻，兼以时值寒燠，骑马偶有踬蹶，而马夫群得藉口推诿。是各处之驿递均归画一，而此地之塘站并无专责。再者大差猝至，有骑马百余匹至七八十匹者，原协马匹自不敷驰骋。虽旧例移调岢岚、静乐等处，而应马不过三四匹，且往返数百里，调马未及而大差已到，惟着地方官星夜顾觅供应，一有缺乏，便加谴责。在大部止知有协站夫马，而地方官赔累之苦又何计耶。是协济之举，非惟拨马者鞭长不及，其苦莫诉。而地方之有塘站者，终年赔累，究亦难支。克昌再四筹画，莫若将原拨各驿夫马并工料银两，着落塘站州县，就近支领喂养，在协济之州县，可省他出远涉之劳，钱粮消耗之弊。所有工料银两，仍照原额款项，或赴上请领，或本地支销，在夫马原无增减，而驿站实有专责，不过一转移问而数善备矣。
　　
　　○传
　　
　　明高孝子传
　　
　　（见举人）李晋元
　　
　　孝子姓高氏，名?，宣化里人。耀州守益之后。父配阳早丧，遗孝子及弟腾俱龆龄令，母刘氏抚育成立。孝子竭力业圃，供菽水，真爱恳至，恋恋如婴儿。万历十三年五月，刘疾笃，汤饵不下咽者数日。孝子年几冠，延医祷神，竟不一效。思古有割股愈亲者，曰：“吾以母氏遗体，还以治母氏，庶其有瘳乎？如云不敢毁伤，则彼为子死，孝又何说也”！遂斋沐吁天，避暗室，操刀割左臂肉一脔，游不断，以口啮之，乃始脱。约宽三寸，厚一寸，长五寸。肤不甚痛，血不大出，俨有神助。孝子躬烹以进曰：“适得鹿脯，母试尝之。”母啖之下胃，随饮汤粥，渐底康愉。乡人闻之官，时太守杨公从书廉其状真，念其幼而知孝，孝且称难，因转之台省，悬扁以旌之。呜呼！孝者，人之心也。亲罹危笃，苟不至于汩没其心，孰不思所以安全之，未有求其计不得，而奋不顾身，以疗之者也。当时，虽母之食不知味，而天心已鉴其诚矣。母之愈也，岂偶乎哉？说者曰：是孝也，不可以训。余以孝如高子非不能办，于孝而不知割肱之非中也。良以真爱素笃于衷，他非所计耳。故传之，以彰其美云。
　　
　　明太史王二弥先生传
　　
　　（京卫武学教授）王岱（潭州人）
　　
　　太原王二弥先生，讳邵，字炳藜。周灵王太子晋之后。汉以后其族系不及考，而明则世有隐德。至学博公奇、郡司马公鼐至耆宾公起，其时侨寓陕之孤山，于瓜圃遇员异人曰：“汝后嗣，有如是瓜”。俄而不见。识者知为后昌之徵。乃生瑞廷公所用，以明经起家，宰蜀仁怀。瑞廷有文名、博涉群书，尤究心理学。子弟负笈受业者，数千里不绝。多致通显。当宰仁怀时，值僻险荒陬，兼兵燹残躏。公抚绥教养，有文翁之化，怀民德之，来歌去颂不置。瑞廷生三子，二弥先生其长也。先生夙秉善根，渊源孝友，家学既勤，天质癘更敏。齿龀能文，年十三受知文太青，拨冠童子试。十六食廪饩，试辄前茅。辛酉登恩选，岁魁乡试。先生诸生时，即丁盛孺人之艰。举孝廉，又值瑞廷公之变，皆哀毁骨立，憾深风木，念灰进取，淹流十载。至辛未春官，始成进士。与杨机、部廷麟，同出倪文正元璐之门。并选庶。常与黄石斋、文铁庵、王觉斯辈友善，日以名节相砥砺，兼留心古学。时学者当州竟陵角竞之交，出奴入主，声吠失实。先生独自立位置，蕴藉经史，取裁古人发为，文章伐毛洗髓，陈言务去，以天下为己任。孝廉时，值保德寇乱，纠里人团练，捍御通籍。后愈抱宗社隐，忧生民疚疾，思得当以报君父。而熹、怀之际，外苦寇贼，有玄黄之战；内苦门户，有水火之争。主忧而臣不宁，政繁而世不治。为有识者痛心。先生独立，不惧进退，以礼务期，尽瘁竭力。前后拜疏数千言，长叹恸哭，知无不言，言无不尽。及奉使代藩，道经梓里，复值寇临，仍率父老子弟，荷戈执锐，日夜固圉，寇因寻退。而秦警震邻，请兵募饷，寇不敢入。复备陈防守、救灾、捐恤诸利弊。入告时，烈皇帝志在灭寇，抚髀思贤，只阁臣以下二十一人。先生官起居注、经筵展书，得与其数。即口疏用人要务，谓：用人必先得用人之人，则一时君子连类而进。破门户、破资格，毋使人才摧抑；求老成、开自新，毋使小过屏弃；慎抚按、监司、守令之选，而后大法小廉；悉民困、兵匮、国耗之情，而后外宁内治；涤军饷、盐政、钱法之弊，而后国裕家给。因言晋抚吴抚民御寇方略，上为霁颜，旋擢吴枢二。及先生再使代储，犹复理召对前说，申奏至再。暨疏所过郡县，寇氛灾伤情形，上为动色。屡赐温慰，思所以大用。而部党衅起，正人并退，先生亦以疾告矣。迄回籍后，犹时时与地方大吏议战守，与梓里救疮痍。为太行孟门保障。至癸。未，以司业召先生，而先生不赴。未几，竟以忧劳国事至疾以卒。谁谓先生见机求退为自全计乎？先生家世理学、于忠孝大节，信真守定，不容毫发。或爽至于急难赈饥、施棺泽枯、建桥普济，种种不能悉举。先生分校礼闱，得二十人，皆知名士。己卯主楚试，入彀者九十六人，其四十八人副焉。中多志节之士，不独以文章称楚材也。如陈文节纯德、杨中丞文荐，竟以身殉国难，先生之得人可知矣。岱与叔长荫，暨兄士乾、世显，皆已卯所拔士。会以甲乙之变，流离播迁，遂至沦落，无以副其知遇，方茕?在疚。戊午，先生仲子宗本，始以遗稿见示，岱读竟高文典册，居然贾、陆、韩、苏再出，不觉感叹留连，至于出涕。有师如此，四十年尚不知其文章之博奥，岂复可比于人数哉。典型在望，百世犹师，矧身出其门墙者乎！于是因为点定诗文，共得十卷，剞劂行世，以俟世之尚论者焉。
　　
　　明都督姜公传
　　
　　王源
　　
　　姜都督名名武，字我杨，保德州人。幼习儒，父耄贫，乃就武。以天启壬戍武进士，授大同威远城守备。迁大水峪游击将军，筑松、杏两城，绩曰著晋。都督佥事宣府西城路参将，禽斩大盗王科。调右卫路左参将，蒙古有就抚者，总监欲杀以邀功，都督持不可。阉怒劾之，总制杨公嗣昌辨其诬，阉乃发司礼问遣，而都督晋通镇副总兵。寻为保定总督杨公文岳中军。都督面锐，貌丰伟，骑射臂力绝人。赚慨忠义自许。时中原盗益横，闻警辄欷嘘，愤发顿足，起指天誓死杀贼。崇祯十四年，贼两攻开封不克。十五年春，复合兵百万围之，连营百余里，为久驻必取之计，朝廷大恐。左良玉素为贼惮，而骄蹇不用命。尚书侯恂，良玉故主也。时系狱乃出。恂于狱督师河上，檄良主，良玉乃至。先是保定杨公亦会援开封，都督留守。会宁夏帅缺，兵部尚书陈新甲密使所亲谓都督曰：“予我五千金，总戎可得也”。都督峻拒之。遂檄随进剿。当是时，诸镇兵壁朱仙镇者十七万。良玉独强，而心持两端，不肯一当贼。忽夜半放兵大噪，突诸营，诸营惊乱，疑贼至，自相击。乃乘间掠马骡、器械而去。于是诸营悉溃。而都督独坚壁不动。平明贼大至，率麾下力战与键儿姜业隆、耿道明，大呼跃马，格杀数十百人。身被十余创，至柳树坡被执，与业隆等骂贼脔磔而死。数月开封援绝，决河水灌贼，贼觉。因灌城城没。冬，杨公兵败汝宁，亦骂贼死。初武进士例不传胪，辛未上命以会试，中式前三十卷进，自拔一甲三人，余为二甲，赐会武晏于中军都督府，首辅主之。状元王来聘，京师人。慨然泣下曰：“上重武若此，欲武臣效命疆场也。苟不誓死杀贼，何以报上恩”？既而果战死。甄奇杰，保定督标副将，亦剿贼河南战死。俱褒三等，荫锦衣卫百户也袭。都督死，杨公着其故衣痛哭累日，夜上书请恤。而其子宗吕，亦以来聘、奇杰列陈请，部俟贿不至，仅赠右都督，荫外卫部旗。及宗吕再疏得如例上请，而命未下国亡。宗吕哭曰：“吾父捐躯殉国复何恨，但赫赫大明，卒以贿，覆国之不幸人乎？何尤概当日非贿不行，往往如此也”。宗吕，顺治己亥进士，筮仕潍县知县，未之官而卒。子康熙乙丑进士，以文学名于时。王源曰：都督之死，烈矣！独惜周王得士民死力，贼屡却去。假令食玉偕诸将坚壁，与城中犄角，则开封不可困。贼气沮势屈，然后与孙公传廷东西合势，乘其敝，安见中原事竟无可为乎？乃左兵一溃，诸营瓦解，中原陆沈而宗裾随之，或犹讳其夜溃不录，而饰为击贼虚词。亦独何欤！
　　
　　明中义合传
　　
　　万斯同
　　
