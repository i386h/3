<!-- { "loadSidebar": true } -->
　　我皇上临御，垂五十年，圣德神功，覃及无外，冰天桂海之区，沐日浴月之境，莫不奉冠带、朝正朔。四十有八年秋，诸词臣纂修《一统舆地志》，将成，我皇上考图数贡，隶属籍者，逾万国焉！爰命四海外内，悉绘其山川险易、道路远近以献。九月中，部檄下保德，时郡守东海王公莅任阅五年矣。悯旧志不修，百有余载。文残献阙，久有纂辑之志，缘州政之废弛者多，夙夜淬励，不遑他务，部檄至，公乃怃然叹曰：“是役也，吾不可以复缓”。遂竭力搜罗，自万历季至今，除星野、舆图、山川，土物外，余凡城垣、廨舍、学校、仓库、邮亭、井里、庙坛、寺宇之兴废，兵刑、钱谷、礼乐、制度、朝政、民俗之沿改，官吏、师儒、忠臣、孝子、义夫、节妇之实迹，以及古今事变，断简残编，其可以备掌故、广见闻者，靡不裒集。又得郡贡士白君蓝生所辑本，与洵阳胡公旧志互相参考。至四十九年春，公俸满，将内升，余时在公署中，公即以胡志及白君本，与所裒集诸条，授余编纂，且复语余曰：“今天子声教四讫，部檄来征郡图，为人臣子，固宜推广上意，黼黻皇猷之万一。况吾少好司马迁、班固之文章，长复雅慕涑水紫阳之书，冀得簪笔玉堂，左右起居，共昭代信史。而今既不可得，区区一郡之志，藏诸中已半纪，而今复有志不就，是使此州百年之文献终于残缺。且若天子之明命何？先生尚佐我所不暇，勿惮烦琐为”。余以不能笔削固辞，公再三敦谕，余不获已。承命纂修，复广为稽考，增其缺略，订其讹舛。公食退之暇，时时与余相质正。大约事取其真，辞尚其核，予夺衷诸舆论，是非本诸公心，期以征往示来，信今传后。阅两月而役告竣。总为志十类八十八条，以白君所辑为蓝本，而余所增订居十之三四。志成，公序其首，而余亦以卮言附其后。余惟《志》者，志也，欲人志之于心，以开其志也。阅是《志》者，览因革，则宜思古今何以胜衰，而有巩固苞桑之志；览形胜，则宜思河山何以带砺，而有绸缪阴雨之志；览风土、田赋，则宜有志于教养，而思民行之何以兴，民生之何以奠，览圣泽，则宜有志于忠贞，而思君恩之何以报，臣职之何以称；览官师、选举，能不思贤否善恶、前鉴昭然，而有志于法戒之当慎乎；览人物，能不思忠、孝、节、廉，芳型未达，而志于兴起之当急乎？若乃览附纪而思武备，则效命疆场之志不可忘也；览艺文而思文事，助经纬天地之志不可无也。倘阅《志》者能本我之志，以观《志》之所志，又能即《志》之所志，以立我之志。则此《志》之一卷一帙，皆有裨于朝廷之风教。虽其铺张扬厉，或不及应邵之《风俗通》，颜古之《王会图》，而用以辅佐神圣之功化，倘不无涓之益乎！是则公心之所厚期，而亦余志之所深望也夫。时康熙肆拾有玖年，龙集庚寅月望前一日，锡山殷梦高新又氏序。
　　
　　六修州志再序
　　
　　余治岚之明年，定羌牧东海王公，以西曹内擢，余猥膺代庖。视事之日，适所修《郡志》将告成，甚盛事也。按《志》之为类，凡官其地者，例得并书，郡人士索余为序，意盖因序以书，余顾何得以不敏谢也！夫朝廷设官分职，凡诸郡邑，必署其衔，曰知某属事。余虽偶尔承乏于州，所有事义，不可不知，但下车伊始，诸务倥偬，其于山川流峙，未及登临，而知其形胜何如也；城社官司，未及稽考，而知其沿革何如也；物序人风，未及省观，而知其盛衰何如也；徭役赋税，未及查核，而知其轻重何如也；遗踪轶事，未及披览，而知其显晦何如也。鞅掌偶暇，爰取所刻稿本读之，举夫河山形胜，如遍历其境；建置沿革，如适值其时，风土之盛衰，不禁古今致概；徭役之轻重，不禁休戚相关。名贤先哲之遗踪，忠孝廉节之轶事，有不啻身为晤对面，为亲炙者，未尝不掩卷叹兴曰：“《志》之为功大矣哉！”余也，五日京兆，所为兴革损益，与州人更始者，窃有志焉而未逮，披读一过，觉心之所志，于《志》之所志有动机焉，意后之读是编者，应无不作如是观：因以知《志》之不可不读，与《志》之不可不修也。虽然纂修之责，前与后两相需也。《州志》自宋、元而上不可考，故明成化始有志。第其书寝失，由弘治以暨万历，凡再修、三修、四修，二百年间，载笔者无几。我国朝定鼎，有事修辑者，凡再见，乃卒未授梓，而其书或不传。然则《志》之修废，存乎其人，人之不可无，视志之不可等耳。是编，今观成矣，后之视今亦犹今之视昔，继此复修，俾其与天亡极者，是在后之君子乎。书之成也，提纲挈领，厥唯王公；而条分缕晰，则锡山殷君新又氏也。要其搜遗文之记载，辑故老之传闻，以定评骘，援诸剖厥而卒有成书者，郡之荐绅髦士，实均有力云。于戏编之为志，即阶之为史，一州之掌故，一统之图籍寓焉。一时之刊订，千秋之龟鉴存焉，余实不敏揄扬难罄，其将以不序序之云尔。
　　
　　时康熙四十九年，岁在庚寅，嘉平月，黔南商基镛智庵甫撰
　　
　　附：
　　
　　马蕃庶续印保德州志书序
　　
　　保德虽处偏隅，向称名郡，而近年商务衰败，教育落后。余客冬莅保，平匪之余，进行政治，方疑文化之缺，乃阅《县志》，其叙述精详，笔墨简洁，而后知此邦人士，不乏通儒。班、马体裁，无忝于著作之林矣。乃存书遍寻，只得两部，爰拟续印，分送各学校及各机关人员，共资阅览。于政治上、教育上，获壤流之助。乃询诸士绅，佥谓版存文庙，弃而不用者，三十余年，现已失毁不完，余甚惜焉。因思铅印方便，较补旧版费省。遂邀请士绅，逐卷校正，筹款续印，俾免失传。查《保德州志》，已修六次，当此财政困难之秋，纵不能继续纂修，媲美前贤，而续印多部，以供稽古者之参考。较诸仅存一、二部，裨益文化实多矣。爰弁数言，以志颠末。中华民国二十一年九月九日，保德县长马蕃庶序于县府观河楼。

　　●卷一　　因革第一
　　
　　殷梦高曰：古今以来，盛衰兴废，势若循环。开辟之初，循蜚疏仡，所纪不可得而知己。若夫《典坟》《丘索》、《禹贡》、《职方》诸书斑斑可考，至于左、史、斑、范百家传记，童而习之。其间惟是天文、地理、星纬、舆图、百世不改。他如帝室、皇居、名都、大邑，虽创造自圣人，且不免麦秀黍离之叹焉。大抵因者什一，革者什九，岂非气运靡常，而人事亦有新故迭乘之势与!保德之在全晋，仅若黑子之著面，然自战国迄今，数为用武之地。明室中衰，边患孔棘，益无宁宇。鼎革时又亟为寇氛所蹂躏，宜其荆棘生而麋鹿游矣。乃城郭宫室尚堪倚庇，井里邑市未尽丘墟。若是者，不独前贤维持补救之功，而亦朝廷休养生息之所致也。享其利者，尚勿为巢幕之安，而益廑厝火之忧。则庶几乎作因革志。
　　
　　建置一之一 星野一之二 疆域一之三 城垣一之四 公署一之五 学校一之六
　　
　　街衢一之七 都里一之八 坊表一之九 市集一之十 津梁一之十一 冢墓一之十二
　　
　　○建置沿革
　　
　　保德，《禹贡》冀州之域。虞夏为荒服。周初为蕃服。春秋属晋，为林涛寨。晋三分后，为楼烦所据，名曰林胡，又名澹林。战国时，赵武灵王练武收复之，置楼烦郡。《史记赵世家》曰：“赵西有林胡”。《匈奴传》曰：“晋北有林胡，楼烦是也”。秦属太原。汉属雁门郡（今代州）晋刘元海据离石，其地属汉。后拓拔氏据有北方，属魏。高氏篡位，属齐。宇文氏灭齐，属周。唐属岚州（即岢岚州）五代属后唐。后属北汉。宋淳化四年析宪州（即静乐县）置定羌军。景德二年改保德军（取民保于城，城保于德也）寻立为州。管五里。与河西麟州（即神木县）、府州——府谷、丰州（今在河套）相表里，以控制夏人。属河东道。宋室南渡，金置附廓保德县，隶府州历五十余年。至辛卯复升为州。元初至元三年又省并州——河曲、芭州（在河套）隶焉，属太原路。明初亦为州，洪武七年改县，九年复为州，仍辖河曲县，十四年改河曲县隶太原府。国朝因之，附所营各一。初，明宣德七年置守御所千户。成化间西人为患，山西守巡道来驻岢岚州，移太原左右卫，小马儿官军赴保德防御。正德间，边患孔亟，改隶石隰冀宁道。每冬拨冀宁官军防御。嘉靖间边患愈炽，专置兵备道驻岢岚州统理之，是为西路。隆庆三年，移岢岚道驻偏关。罢御冬之役。万历初，偏关置保德仓，移本州同知监其收放。十六年冬，拨八角利民官军三百员名，冬春更戌，岁以为常。崇祯八年，乡官王邵请于朝，始设本州营，罢更戍之役，沿至本朝。顺治初，以本营守兵把总兼管保德所事。十六年所事又归并本州。今止存保德营，所久废。
　　
　　胡洵阳曰：一保德耳，时而轻则为寨、为县，而且辖于人；时而重则为军、为州，而且辖乎人。其在于今直骈指视之，殊不知自西沦河套，保德无蕃篱之固。嘉靖间，七被蹂躏。破石掠汾之后，由此渡河回巢，岂非以无兵之故哉？目前虽暂偷安，若一旦事变，则河套之锋，保德先试之。而岢岚太汾等处，皆当依次震动矣。鉴往辙而兴思，将何所恃以不恐也。
　　
　　杨永芳曰：三晋为 神京右臂，而保德居三晋之首，西接秦壤，北临河套，距边垣仅四十里。隆冬河冻，一马可到，今虽设有营兵，而渐次裁减，反不及昔日所兵之数。起天桥迄冯家川，渡口八处。沿河一百四十里，而荷戈者寥寥。每遇隆冬，又拨本营兵七十余人，赴唐家会堡汛守。则此地责任将谁属也?是在当事者未雨绸缪，安保德以安全晋之屏翰耳。
　　
　　本州旧属太原府，雍正二年巡抚诺，题奏地方冲繁，改升直隶州。分属河曲县、兴县。雍正八年，兴县士民具呈：兴县由州达省，道里迂回，途路危险，往来不便。巡抚石奏请兴县仍归太原府属。止属河曲一县。
　　
　　○星野
　　
　　《史记》曰：昴毕冀州。《晋天文志》曰：自胃七度至毕十一度为大梁赵分野。《唐天文志》曰：胃昴毕大梁也。《天源发微》曰：胃七至毕十一度，酉曰作噩，律姑洗，斗辰赵分。《金史》曰：胃四度二十四分三十三秒外入大梁之次。《前志》曰：保德在昴十度之末，毕初度。
　　
