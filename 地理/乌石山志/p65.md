<!-- { "loadSidebar": true } -->
　　曹学佺、洪汝含《招集半岭园看梅女郎长君乔兰小双同游》诗：“度岭复窥园，初晴游思繁。残流皆赴壑，一树独当樽。寒意遍城市，幽香凝昼昏。美人偏解事，携手上高园”。
　　《三山志》载上生院：“大中六年，刺史李贻孙为记”。《通志》载《新造上生院记》注云：“《复斋碑录》云唐李贻孙撰，正书无名，大中六年四月十三日立在神光寺”。
　　侯官许氏诸集近已罕购，重录数篇，以备续修山志之用。明许豸《冬日同友人登道山访印上人》诗：“空山寂历竹房寒，共踏疏林入戒坛。声满白云孤磬冷，烟浮青霭野香残。半龛霜叶缝僧衲，一迳寒花点客冠。除却虎溪三笑侣，何人来借法华看”。　国朝许友《秋日登道山凌霄台有感》诗：“三山城里千万家，三山城上群峰矗。群峰妩媚不足奇，兹山幽厚须眉朴。我来到此魂魄安，曾割此山筑茅屋。忽遭兵火蹂躏余，斩藤伐树青苍秃。颓残□瓦三四家，间或更闻山下哭。仅完崇相先生祠，门外松声常谡谡。我今放眼一狂歌，且信青青过眉竹。遥看红桕半江边，叶里轻移布帆独。潮生涨满水横行，港曲浦湾见伸缩。客多攀跻能好奇，偏寻险处为麝鹿。牵萝缚帚扫石苔，搜剔岩肩文字读。残篇断句以意为，数字拟成画不足。吁嗟前辈重风流，读罢犹令我心肃。寒鸢零露野烟中，回首夕阳下山速。开眉长啸天地空，梦同飞鸟相追逐。”　又《九日集石林同陈振狂》诗：“萸节过三日，登临喜与君。阁虚全得月，林瘦懒栖云。万壑心无尽。千峰意不群。隔山秋寺晚，钟磬落斜曛。”　又《春日过道山禅院望余园有感》诗：“乞食城南寺，山门在夕晖。闲花供佛面，粉蝶绕僧衣。岩壑无能改，林园似已非。但多余暇日，愿托此身微。十年游此地，以我在邻家。藤藓牵墙弱，阶苔傍砌斜。僧清闲索画，童静习烹茶。一自经兵燹，无从认落花。”　又《仲春神光寺看残月》诗：“春心惊过半，林大尽芳菲，泉眼新茶薄，窗头旧竹肥。鸟迟花上梦，山似月中归。足愧浮生里，何因事事非。”　又《过道山院因忆前年读书此山》诗：“去年初夏热，休暑与公同。药灶云烟里，书声钟磬中。晚凉池岸水，晓梦柳条风。念此佳晨夕，相期已不穷。”　又《仁王寺即事》诗：“犹是山腰立，居然得远情。两边潮入寺，一半雨过城。客静僧忘倦，林疏红亦轻。夜来清梦浅，四面有涛声。”　又《史苍航司理招饮西园待月》诗：“虚堂前后水，荡漾在孤舟。雅集皆朋好，相期尽道流。均匀千树月，安顿一楼秋。为备沽名酒，从君竟夜游。”　又《游道山中口占》诗：“老树萧森枫叶干，满天霜气正轻寒。拚将两只芒鞋去，海上诸峰次第看。渡涧度林足力勤，搜奇似欲与天分。半肩行李诗囊裹，又过他山宿白云。”　又《吞江亭》诗：“细涧泉花扑纸棂，薄眠人上吸江亭。清明寒雨添三日，才露秧针一寸青。”　许遇《石林》诗：“道山巀嶪俯层岑，曲涧回廊绕石林。松岭吞江遗迹在，扫开苍藓白云深。数椽聊遂先人志，万壑真留隐者心。且种梅花还索笑，月高更上碧山岑。慧业风流忆昔贤，风帆沙鸟故依然。重将林壑开生面，长傍名山古寺边。泉开半月澄空翠，奕响闲堂振暮烟。霹雳层岩还似昨，居人莫漫笑平泉。”　许均《读书涛园步陶渊明移居韵》诗：“昔我居南山，皇祖有遗宅。沧桑非一朝，惘然秋复夕。嗟我父与兄，堂构劳形役。疏泉煮清茗，展卷布越席。时有高贤至，匡坐陈夙昔。悠悠何足云，精微义共晰。小子日无事，但事书与诗。诗书本世业，我宠惟受之。日月会常度，草木寄遐思。斯迈复斯征，黾勉无废时。斯文今未坠，眷言将在兹。皇祖有遗训，力学无自欺。”　又《石林山斋即事》诗：“幽栖避人喧，长啸石林间。晓看飞鸟去，暮共白云还。山僧候明月，容与款柴关。但坐啜清茗，泉声自潺潺。”又《松岭》诗：“拨云见松岭，拳石如拱璧。下有老松苓，上有前人泽。”　又《竹路》诗：“谷口负薪归，樵歌出翠微。旁午不见日，凉露湿人衣。”　又《云巢》诗：“云住罩山容，云飞露山骨。去去暮还归，巢云锁明月。”　又《石床》诗：“顽石似鱼床，四时偏宜夏。日晚一声蝉，高枕疏林下。”　又《清泠台》诗：“俯瞰积空翠，悠然生远心。石屏浮竹叶，听我无弦琴。”　又《独树坡》诗：“婆挲何代树，独立而不倚。霜雪不敢辞，清风脱然至。”　又《霹雳岩》诗：“霹雳最高峰，众峰失其崒。山脚走雷霆，岩头先得月。”　又《灵岩》诗：“矫翮掠平林，回响白云外。明月掩禅关，孤钟接天籁。”　又《流霞坞》诗：“芊芊春草生，灿灿山花笑。流霞隐幽坞，前溪落残照。”　又《天门》诗：“片石屹千年，一线分双阙。谁排阊阖云，去掇天心月。”　又《天光云影亭》诗：“小亭高接日，自觉天光早。千峰晓色开，云影入怀抱。”　又《吞江石》诗：“潮来石吞江，月落江吞石。潮与月俱生，万里涵空碧。”　又《汲云石》诗：“危石能汲云，云从石边起。作雨响空山，鸣泉幽涧里。”　又《梅坡》诗：“吹我月中笛，枝枝见清绝。半夜起松涛，香积一坡雪。”　又《松冈》诗：“乔柯惊老龙，硕果坠山鼠。四时皆岁寒，六月不知暑。”　又《真意斋》诗：“采采东篱菊，于兹宜结庐。时对古人居，开窗面面虚。”　又《鹤涧》诗：“仙羽黑白分，顶上丹砂色。归来浴清泉，惊起双鸂鶒。”　又《落珠岩》诗：“竹里泻山泉，日日看新涨。悬岩万斛珠，倾倒荷钱上。”　又《梦鹤寮》诗：“密室复明，窗外生烟雾。时有缟衣人，晤言聆清素。”　又《涛园探花》诗：“买酒携蔬过草堂，梅花狼籍带残妆。一声玉笛风前弄，片片飞来不断香。矮矮茅亭花底斜，冬寒犹忆在山家。酒香染袖衣蓝缕，啼鸟山堂扫落花。”内数首已选入诸胜，仍录于此。
　　《通志》载：天皇岭朱子祠，宋儒真德秀有记文。文曰：“晦翁先生朱公，比岁以来，先生之祠遍于宇内，某麾符所至，必敬谒焉。假守三山，实忝师帅之责，方将推崇先生之道，以兴土风而采众言，以为勉斋黄公续承师训以淑其徒，当侑食焉。涓辰奉安，不敢不告。”据此，则道山祠之奉勉斋，由西山先生始也。增祀陈肤仲七子，则不知始于何时。
　　曹学佺《名胜志》载：“明初僧德洽建庵于清泠台。”按：洪武已未，滁阳赵奉题清泠台石，末有“苾蒭释德洽谨志”。“甲子吴迈题清泠台石，末有台西讲经论，沙门德洽勒石。”诸书称其精通内典，信哉。按《名胜志》所载，德洽建庵即寒翠轩，王公大阜有《题玄峰上人寒翠轩》诗：“三山海上开，万木霜中悴，化城亘古长如春。宝树千章郁寒翠，当轩曙气新，蒲团竹几无纤尘。日迎雪竹影在地，风起雨花香袭人。玄峰上人抱高节，见性明心坐超忽。几结三生石上缘，十年独饭山中蕨”。“霹雳岩前旧径深，霜天朗月挂珠林。窗前卧虎依禅静，钵里降龙听梵音。东房兀坐山中静，西竺傍通尘外境。九陌春尘礼磬声，半空海色摇幡影。”　“天香满室定初回，遥指江南雪放梅。鸦浴石池延拄锡，鹤归瀛海影浮杯。野夫曾共西楼宿，竹外素烟茶已熟。清风两腋共谈禅，愿作双松在深谷。”　又《游乌石山清泠台》诗：“半夜金乌池上浴，千年巨迹延芳躅。俯视崇墉接远郊，下临幽谷通天竺。霜落楼前一径开，珠林迢递绕苍崖。老衲远迎天上使，小台旋埽石边苔。九重使节青冥上，千里四方皆一望。螺女不烦江上流，龙台罢钓人何往。东望石鼓西偃旗，雁湖文笔同逶迤。法雨忽从松际落，庆云常傍日边飞。纂修大典心常赤，东阁英髦有清适。牙签锦轴灿珠玑，千军笔阵蛟龙迹。老禅与我最相知，携酒登临会有期。旛幢影里成三口，钟磬声中礼六时。划然长啸山人去，紫阁丹台隔烟雾。寒翠轩中语别时，相思寄在梅花树。”　罗泰《觉非集》有《重过清泠台访玄峰上人次秦师舜韵》诗：“上方石径隐岩扉，东阁休文欲暮时。散步漫随黄叶度，频来应愧白云知。空中花落看远寂，竹外茶香坐莫辞。吟对清泠台下夕，西风扶醉独归迟。”按：玄峰上人，即德洽。
　　明林廷玉《南涧集》有《次廖师贤进士十日再登乌石山韵》诗：“乌山还命酒，兀坐对奇峰。遇节须行乐，寻幽莫厌重。寺深竹林护，碑古藓苔封。自把犁锄足，清时学老农。”　李廷美《侗庵集·乌石山》诗：“乌石蜿蜒势若龙，中峰叠出玉芙蓉。四围绿绕城边水，几点青来江上峰。宋主蒙尘留断碣，唐儒骂贼有遗踪。酒阑未尽登临兴，僧在翠微敲暮钟。”　“赏春联骑到南山，纳纳乾坤指顾间。古碣有文挥藓看，仙岩无路倚萝攀。钓龙台下千艘集，演武场中万马闲。自是圣朝多雨露，白头饶许挂冠还。”三诗俱欠风韵。《十二代诗选》亦曾收入，存其人也。
　　明初闽县赵迪游神光寺，登道山亭，读曾南丰先生撰碑诗，见《十二代诗选》：“不见神光解吐虹，满亭苔藓旧游空。职方诸贡归王会，贤守遗碑见土风。城郭尚存人物异，江山如故古今同。欲将往事增惆怅，望断烟波没去鸿。”据此，则曾南丰道山亭碑”明初犹存。
