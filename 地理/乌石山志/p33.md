<!-- { "loadSidebar": true } -->
　　在山边巷，祀明左都督登州戚武毅继光、左都督晋江俞武襄大猷。明嘉靖间，二公有破倭功。戚继光、俞大猷传，见《明史》，又见《闽书》。国朝徐《戚继光传》：“戚继光，字元敬。其先定远人。太祖时，百户祥从略地战死，其子斌以开国功世为登州卫千户，继光父景通于武宗时部戌卒来京师，刘瑾有逆谋，遗景通蓆帽，与约作难。景通佯应之，旦日遁去。青州贼李琪反据蒙阴山，景通刺得其与奸民出入状，将十数骑夜伏舍傍，擒琪斩之，再破河北刘贼，升大宁都司，以母老，请归终养，卒。初，景通无子，有异人谓曰：‘公无忧，后十三年当闰，公其生子，子且贵。’及期，继光生，母梦神人衣绛衣降于庭，虎变跃入。是日，日华五色，遂名继光。隆准方颐，幼好弄，多权奇，已折节为儒，通经术。既冠，袭世职，待试武闱。会俺答入寇，薄都城，继光辄上便宜言事，以从军征戌功进指挥。倭乱作，擢总督，备倭都司。寻转浙江都司佥书。时东南承平日久，奸民引倭入寇，仓卒变起，破黄岩、崇德、桐乡、乍浦、慈溪等城，引舟犯淮扬、吴淞诸郡，焚庐舍，掳子女、财帛数千万计，兵吏战死逃亡，沿海骚然。朝廷逮治督抚诸臣，以御史胡宗宪总督浙直军务，敕东南帑藏悉从调取，以便宜征天下兵。于是南调湖广土兵、广东猺兵、广西狼兵、四川苗兵、福建赖兵、崇明沙兵，北调山东枪手、田州瓦氏、邵林僧兵、边塞骑兵，凡数十万。虽微有斩获，而骄悍异常，剽掠甚于盗贼，且糜费不赀。继光乃上《议练兵》其略曰：‘今军书旁午，当宁忧惶，卒鲜训练，士心不附。必简戎兵、诘器具，明部伍、肃营阵，教艺有成，方可驱斗。若无兵议战，犹人无臂而格干将，不知其可也。今义乌括苍之众，气敌忾，而俗轻剽，宜可鼓舞。及今简练一旅，足堪御敌，可省客兵岁费数万。’总督胡宗宪乃使继光募三千人，假以节制。继光以江南多菹泽林薮，非北地平旷可长驱者，乃创为鸳鸯阵。阵十有二人，队长前，次夹盾，次夹枝兵，次四人夹矛，次夹短兵，樵苏殿。其节短，其数明，其步伐合地宜，其器互相击刺，试既习，是为戚家军，所至陷坚破敌。于是东南始知浙人可用，渐罢所调兵。寻补浙东参将，分守台州。嘉靖四十年，汪直遣徐海等入寇，宁海告急。继光驰救，与贼战龙山，三捷，追至桐岭，转战雁门岭，倭遁去，乘虚袭台州。继光旋师薄城下，遇贼花街，手斩贼魁，余贼奔溃，杀数百人，逐之瓜陵江，皆沉死而圻头。倭复焚舟趋台，继光简精卒千五百人击之，追至大田，倭间道遁入仙居，继光围之数重，举火焚之，斩倭首七百，卤获器仗三千七百有奇，功最。明年广寇吴平踞梅岭，继光率兵讨之。追入安南。时，平联贼，泊万山桥，继光与参将汤克宽合闽广兵四路围之，平穷蹙投水死，余贼焚溺殆尽。又明年春，倭贼由福建长乐、连江、福清南下，聚众焚劫，继光引兵从间道入福建，破横屿，再旬入福清，大破之牛田，贼殊死走兴化，衔枚趋之。夜四鼓抵贼营，连破六十余砦，斩倭级千余，溺死者无算。黎明领兵入城，而兴化。人始知，遂振旅还浙。无何，闽中新倭继至，复围兴化。副使翁时器居城中，巽懦寡谋，巡抚游震得檄总兵刘显赴援。显以兵少不进，遣帐下卒八人赍文于时器。贼杀之，衣其衣，诈为显书缒城上。夜半斩关延贼，城遂陷。通判奚世亮死之，时器与参将毕高缒城走。贼驻城中六十余日，乃破平海卫，居之。事闻，上大怒，罢震得，逮时器，用谭纶为巡抚都御史，以继光为总兵，镇守福建，继光将万人倍道入闽，至则直趋平海，部勒士卒，鸡鸣蓐食，晨压贼营。贼闻继光至，仓卒大乱，斩二千三百余级。明年倭复攻仙游。继光引兵驰赴之，大战城下，贼败，趋同安，继光麾兵追至王仓伻，斩首数百。余倭众奔漳浦，继光督各哨兵入贼巢，擒斩略尽，闽寇悉平。继光与俞大猷同为名将，而威望过之。大猷临敌务持重，而继光剽疾敢深入，其所至如迅雷奔电，立见扫除。在军中，选部将数人类已者，衣装并如其身，出入不可识别，夜亦不知其宿处，料敌制胜若神，人莫能测也。穆宗即位，边境戒严，昌平几不守，用廷臣议，召继光入，以署都督同知，管神机营戎务。继光上书言：‘顷岁岛夷犯顺，臣待罪行间，赖庙谟制胜。迩以西北有警，召臣还京，正臣立功报主之日也。臣束发从征，三历边境，昔人云，中国长技有五，今乃一无足恃。先帝驭将非不严，综理非不密，而卒无裨益者，以因循久而惮于更张，即有奇谋，不无顾忌，兵食两乏，动辄牵制，议论多而责效速也。乞授臣师十万，假臣便宜，则寓兵于农，而边鄙肃清，渐杜骚扰，成节制，为守为战，胜算在我，然后分此十万，以之训练九边兼及京营，即可布昭神武，长驱出塞。’不报。继光又言：‘西北兵十倍东南，而边人见敌，望风靡者，由不议战练兵，夫练兵之法，臣尝试之东南而验。请简部将，募士三千，将之分为四营，营各五部，立一裨将，简练训习。比及三年，复屯田，罢戍兵，百世利也。’乃以继光为总督，团练节制视督府，或谓武人权太重，第改总理。于是提空名以号召诸将，诸将不用命，练兵之义遂寝。寻命继光专任蓟门，继光复上言：‘蓟当边塞要冲，周垣二千里，一瑕则百坚皆瑕，比年递修，滋费无益，请更版筑。’诸戌士画地受工，跨墙为台，睥睨四达，台高五丈，虚中为三层，台宿百夫，缮兵储糗。敌至则当陴以守，退则番休，第力诎，未能举嬴。请先筑千二百座，初，塞下士多木强无纪律，继光请募南兵训练者一军，以倡勇敢。总督谭纶上其议，许之。募南兵三千，如期至陈，而待命立郊外，自朝至日中，雨甚，无一人动者，边将大骇，始知有军令。既相要害，程功能，部署台垣，工力藉班军，薪木取诸塞外，严赏信罚。不旬月告竣，所费县官十万缗，计工可当百二十万。复增募南兵二万，编伍戌之议，立车营，出战则以代城郭，车四面结靷为方阵，步骑二旅中藏之，遇敌乘阵，火器先薄五百步外，稍近则步军出辕下距马足，敌却而奔，则纵骑兵乘胜逐北。别为辎重营以从，曰分数，曰刑名，曰技击，曰步伐，曰侦逻，曰向导，曰批捣，曰遮击，曰俘馘，曰首功，部分严整，军政一新。先是，塞外诸部谋入犯，比得蓟状，恐，卜之不利，遂欵关贡。论功升右都督。万历初，张居正当国，遣重臣行边，大阅蓟门，十六万师毕至，部伍营阵，旌旗号令肃然，遍历诸关隘，亭障墩台，莫不修整。还报具以状闻，天子嘉之，诏升左都督加少保兼太子太保，特进光禄大夫。及居正殁，人言不宜于北，移镇南粤。逾年，疾作，谢事还登州，卒。万历末，赐谥武毅。继光起裨校，为大将，间关百战，绥靖闽浙，功在东南，入掌京营，建议更制练兵，慨然有扫除沙漠之志。当事者掣其肘，不得行，在蓟修筑之功甫就，中道龃龉以去，生平方略欲见于西北者，十未展一二。顾少好文学，军中篝灯读书，每至夜分，戎事少闲，登临山水，缓带赋诗，罢镇归，过吴门，角巾布袍，偕二三词客，携手徒步，人莫知为故将军也。所著《止止堂集》、《纪效新书》、《练兵实纪》若干卷。有连江陈弟者，继光部将也，继光殁，扼腕疆事，言蓟自嘉靖庚戌俺答大举入寇，至隆庆丁卯一十八年，岁苦蹂躏，总兵凡十五易，自隆庆戊辰南塘戚公始来蓟时，总督者二华谭公纶也，至万历戊午一十五年，边尘不耸，民享生全极矣。乃弹戚者，谓不宜于北，竟徙岭南。嗟夫，宜与不宜，岂难辩哉！”于时以为笃论云。又《俞大猷传》：“俞大猷，字志辅，福建晋江人，其先自凤阳以开国功，世为泉州百户。大猷少好读书，工骑射。嘉靖十四年举武进士，会朝议征安南，大猷上书请北由凭祥州镇南关以入，渡富良嘉林，捣交州，西自临安入归化、石廪、野蒲，从华陀白鹤江通富良，东下会北来之师入交城，然后分兵宣化、建昌、三江、太原至大黄江，顺流而下，又分三哨，一用福建舟师袭顺化、升华、广南诸府，则清化、又安可传檄定，一用广东楼船自钦廉向彭城、万双、玉山入永安，即海东可破；再用广西田宁、龙州、归顺兵掠谅山、长庆，使贼声援断绝，仍遣使持尺书谕以顺逆，惧以祸福，使其悔心自萌，此策之上也。然必选才识充敏、气节坚定、轻死生、重国体者，方能成功。猷常思慕古之忠臣义士，窃愿以身自效，书奏，不报。寻掌金门所千户印，复上书部使者言兵，部使者呵之，曰：‘若武人，安用书’，夺其印。大猷乃毁家游长安，以策干尚书毛伯温，伯温荐于宣大总督翟鸾，鸾与语，下堂礼之，大猷上鸾书，鸾不能用也。迁漳汀守备，破海寇康老等。历广东都司。时，新兴恩平贼方炽，大猷单骑入猺峒抚之。苏青蛇者，力能手格杀猛兽，与其党梁伯清偕来，大猷密以牒授伯清，执青蛇斩之，提其头示峒人，众皆慴服。安南叛臣范子仪欲篡其幼主莫宏瀷之位，乃教莫登庸别子正中走钦州，伪言宏瀷已为阮敬所弑，子仪乃自置官属，大掠沿海居民，诸司议选募陆兵往御。大猷曰：‘贼由海来，当以海艘破之。若我专备陆，贼舟舍此击彼，我不胜其备，逸在彼，劳在我，非计也。’疾驰至廉州，贼方攻城，大猷以所调舟师至，伏冠头岭，遮贼后击之，尽夺其舟，追至永安、大宁，连战，大破之。子仪走安南，大猷移兵海东、云屯，檄莫宏瀷捕之，函首以献，交州平，方大猷出师时，廉州守劳曰：“即如将军计，当以何日奏功？’猷笑曰：‘度四十日，复与公相见于此耳。’及是果然。琼州黎人叛，大猷剿平之，身入山与黎人约，黎人德之，图像佛寺中，呼为俞佛。寻升海南参将，守琼州。嘉靖三十一年，倭难作，都御史王忬提督福建浙江军务，以大猷为浙江左参将。而徽州人汪直者，亡命走海上，倭人推以为帅，结砦普陀山，时出为害。大猷率舟师夜劫之，纵火焚其砦。倭仓皇走，官军奋击，斩首一百级。生擒百四十人，焚溺死者无算。俄飓风发，直突围去，犯苏松，旋复入浙，大猷邀于境上，歼戮几尽，升南直隶副总兵，提督金山。时张经代忬为总督尚书，经以田州土官瓦氏狼兵八千属大猷击倭，复调楚粤兵二万为捣巢计，未至。赵文华以侍郎为监军，屡促经督战，经与大猷务为持重，文华怒，论劾经。顷之，楚粤兵来，会大猷率狼兵大败倭于王江泾，又败之于六金坝，斩首数百余级。捷闻，文华劾奏先至，世宗怒，论经死，大猷亦夺职。于是倭势益炽。然廷臣皆言大猷可将。明年，使充镇守浙直总兵官，连破贼吴淞江口，斩首千五百级，移师定海，乘雨雪，焚舟山倭。进都督佥事，署都督同知，时汪直在日本萨摩州。副总兵卢镗劝总督胡宗宪与直通市，大猷奋议，言：‘祖宗知倭必为后世患，故拒其贡献，严通舶，将以废水道耳。舶通，倭乃来，夫倭无他产，仅有刀尔，何通市为？汪直在海岛能以缯物诱倭之来？今诚大治战舰，贼来则击，去则追，行之数年，可复祖宗朝之旧。若复与通市，是祸无已期也。’宗宪不听，使蒋洲陈可愿入海说直降，直乃至，舟据岑港。大猷欲出兵逆击，宗宪不许，诱直入见，留之。已而世宗必欲杀直，宗宪乃下直于狱。倭怒，焚舟走柯梅，人殊死战，逸入闽，宗宪遂委罪大猷，奏其违节制，不穷追，有旨逮捕诏狱。大猷叹曰：猷许国以来，大小百余战，擒斩万计，乃一不当，遂为文法吏所中。因上书自明。锦衣都督陆炳尝德大猷，五鼓入严嵩宅，强其子世蕃起，世蕃欠伸曰：‘公来为谁？’炳曰：‘为俞帅。’世蕃曰：‘公何党俞帅耶？是厚交徐阶而不及吾父子者也。’炳曰：‘帅自知获谴，故阴有所致于炳，惟侍郎以为炳德。’明日，复拜以请，嵩为之动容，言于上，诏释大猷，发边境立功。久之，起为镇筸参将。饶平贼张琏聚众数万攻陷郡县。诏会兵讨之，以大猷为南赣参将，督江西兵进剿。大猷引万五千人疾走柏嵩岭，瞰贼巢，贼还自保，大猷邀击，大破之，斩琏党林朝曦，杀贼二千人，论功升副总兵，镇守南赣汀漳惠潮等处。寻进总兵、都督同知，控制江湖闽广四道兵。嘉靖四十一年冬，倭陷兴化，大猷自赣驰救，驻军秀山，时都司欧阳湥战殁，贼张甚。大猷度未可战，凿沟树栅，列营以困之。贼屡挑战，不为动。都督戚继光兵至，大猷乃合刘显骑蹙之，群倭尽歼。明年，移镇惠潮。时潮州盗吴平引倭入寇，大猷使人招之，平率众来谒，伏地流涕，请斩倭自效。大猷俾居梅岭，有诏必欲杀平，平遁。御史论罢大猷官。总督吴桂芳荐大猷使平河源、翁源山寇，未几悉定。而广西古田苗苇、银豹、黄朝猛入桂林，劫库杀官吏，桂芳请用大猷征讨，诏复都督同知，佩广西征蛮将军印。值吴平党曾一本寇广州，大猷乘闽中苍船遇贼于漳潮，三战三捷，擒一本，乃回军广西，征古田，用师十万，分七哨，以计诛朝猛，生缚银豹，斩馘七千四百余级，俘获千余，改古县为永宁州，移镇福建。倭自漳泉猝入福宁，杀把总，去，坐劾免官，时万历元年也。先是，大猷在边尝制独轮车。载以强弩、神铳，可推挽上下。宣大总督李文进用之，挫敌数万于安银堡，上其制于朝，置兵车营。至是兵部尚书谭纶疏起大猷为后军都督府佥事，以故所造车请专委训练，方欲推行九边，会纶没，大猷乃乞归，亦寻卒，赐祭葬，赠左都督，谥武襄。大猷少从里人赵本学，受易，能精其说，通之于兵，故论兵多参用儒家言。凡风角占候，奇门禽遁诸书皆所不信，生平好奖士类，遇欧阳湥、邓城、汤克宽、陈第，荐挽不遗余力，城克、宽坐系，以身保之，其后皆至总兵。湥以儒学生为指挥，死兴化之难。第以大猷荐，为游击将军，以不善事大帅弃官去。方大猷之坐免官再起也，其友李杜讽大猷，年老盍退休，大猷曰：‘吾生平志在北边，顾见用东南，违素愿，庚戌之变，将士愞懦，未能列一阵见敌，此国耻也，念祖父世享国家俸禄，未有以报，老当益壮，毙而后已尔。’又与谭纶书曰：‘大猷今年七十余矣，妾媵尚有胎产，膂力可敌精卒二十人，公许我大受，今其时也。’纶故荐起之。大猷所著有《正气堂集》若干卷。道光十四年，郡人蓝水何氏得旧崇善庵见《寺观》地建，近为邻右侵蚀，仅余神座堂阶。郭柏苍《拜戚俞二公祠》诗并叙：“光绪甲戌，海上多故，闻将罢兵，忆倭变时，二公破倭有胜算，闽人至今颂之，因诣祠瞻拜，题诗于壁。全才方许说英雄，海上只今祷祀隆。但见盛威传斩子，不闻胜算出和戎。口碑最爱童谣在，血战何愁国帑空。千载乡间资捍御，同袍莫忘数成功。”　明陈衎《记戚少保逸事》：“嘉靖中叶，倭奴入寇内地沿海郡邑，所在钞掠，吾郡独福清尤残破。少保戚公时以参戎自浙督义乌兵来援，或请师期，公曰：‘士卒新集劳苦，未可动。’越三日，乃大张乐，宴僚佐及万户候等。黄昏，公以更衣入内，于是久不出，但时时传语觞客无间。客愕不知所为。翌日捷书至，公夜中已抵福清，破贼于牛田，斩馘数千矣，盖公计郡中必有为贼伺我者，故出不意，尽歼之。兴化城陷，贼方据城，公率所部往，离城十里，团营缓攻之，岁除微雨，漏下，密与所部期曰：‘先五百人以火器伏东隅，闻鸽铃起，尽登，全军望敌楼火，整队扣门入，不如约者斩。’公独以三壮士自随，怀鸽越女墙入城上，贼方熟睡，逻者过，辄杀之，因服逻者衣，斫东门城守诸贼迨尽。五百人者闻空中铃声，肉薄登城，火敌楼，开门，全军毕至，无敢后者。倭奴方陈子女酣饮幕中。兵入城，无所觉，其部曲各散处醉卧，惊起溃乱，自相戮，于是斩首虏名王无算，复一城二县出，俄顷间天明，下令：凡为莆人不得已从贼者，皆不问。市肆晏然，如未有攻战者焉。公在蓟镇时，制帅阅武，大会诸都护军，日昃龙起，骤雨如注，雷电迸击，一时水深三尺余，数万骑各纷乱鸟兽散，乃罢操置酒言宴。将夜，忽正南灯火万数，列如堵墙，而寂无人声。制帅骇问，乃公军也，虽雨，未有令，不敢失伍。制帅益大骇，起执公手，速传教撤队。公令出，诸军始按部笳鼓，旌旗灯火，就水中整阵，徐徐归。他军先散去者皆惊。制帅长揖公曰：‘周亚夫安足道哉，今日知戚将军矣。’郭海岳者，福清文士也，客公所，偶雨雪寒甚，公取黄貂裘，值千金衣之，凡此皆古名将所不及也。公名继光，字元敬，官少保兼后军都督府同知。”又《俞都护逸事》：“都护俞公大猷，自江右召归闽，与戚少保协同御倭。都护一见少保，曰：‘公必办贼者，然贼溃去，必走海，他日复为闽患，今当以陆战为公功。吾率艨艟待之海上耳。’于是募习水吏士八百人，挟火器伏列岛中。既而，沿海贼悉败衄，果夺船跳海，图次年大举为复仇，都护擐甲逆战，一鼓百余艘尽为煨烬，擒斩沉溺不可数，计贼无一人还者。自是六十余年，虽中国奸民百变诱之，尚骨惊不敢动。都护在江右时，一日坐衙斋，忽见梁上两客蹲伏，若有所伺。时夜已深，独一童子侍都护，谩不之省。但令童子呼茶，茶至，谩怒，更呼司庖卒四人跪前，谩诮让欲杖之，召牙较入。顷，牙较六人执杖至，都护益谩怒，四庖卒搏颡谢。都护徐徐起，指梁上示诸较曰：‘可擒贼矣’。梁上客惊，其一自坠下，诸较合力挝杀之，其一犹乘梁拔刃拟得掷都护，都护自举所坐椅飞击之，亦坠地，并就擒，穷问，盖蛮峒酋长所遣，为曹刿者也。微都护识量不测，且为地方忧。”
