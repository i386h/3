<!-- { "loadSidebar": true } -->
　　大中寺有八百罗汉像，题曰“天台雁宕”，佛书云：“诺矩那与其徒八百众居震旦国”，今五百居天台，三百居雁岩，是堂八百，故合而题，有观音像。政和间，清凉院僧宗谚刻木为之，像大而色故，将饰之，忽梦谓：“我当城居”。俄大中寺僧数百人亦以梦来致，遂设是像。《闽书》。
　　《乌石山石佛像记》，唐欧阳詹撰，记天宝八载，雷震石成佛像事。石像遗迹至今尚存，观其形体大约初具人影，而好事因铲凿之，遂创是说，以神其事，而巫师者又假之以惑人，后世不察，以詹文而信之，过矣。碑石今亦不存，仅见《四门集》中。《闽中录》。
　　李阳冰般若台篆书二十四字，与处州《新驿记》、缙云县《城隍庙记》、丽水《忘归台铭》，世称四绝。台在乌石山。《闽中摭闻》。
　　闽中绝少古刻，鼓山题刻如麻，无一唐迹，惟李阳冰般若台铭在三山为最古。又闻石塔寺有唐贞元中碑，余未之见。《金石文字记》。
　　天下尤异之物，若触手便得，亦大不韵。福州李阳冰《般若台记》凿乌石山巅，岁久石面倾覆，势又最高，必架木数十丈，仰而榻之始可得。节录《书影》。按《般若台记》：“石面未尝倾覆，架木丈余即可就榻。栎园曾游乌石，何以所记如此。”
　　贞元无垢净光塔碑云：“贞元已卯岁孟夏四月旬又九日，圣君降诞之辰。”《唐书·本纪》：“德宗以贞元二十一年正月崩，年六十四。”推其生在天宝元年，至贞元已卯，年五十八，寺僧为皇帝诞辰，建造浮图，仅见此碑。当时佛教流行，天下建塔寓祝釐之意，当不止一处，而福州距京师远数千里，僻处海隅，此碑独流传至今，撰文者庾承宣无传；书者柳冕，《唐书传》：“冕，字敬叔，博学富文辞，贞元十三年，兼御史中丞、福建观察使。”此碑正在福州时也。冕，官福州，置万安监，索部内马驴，牛羊畜牧之，民间怨苦。坐政无状，代还。然则碑称其“以仁德镇抚海隅底安”者亦过誉矣。《金名萃编》。
　　唐贞元十五年，德宗诞节，观察使柳冕以石造塔，赐名“贞元无垢净光塔”，庾承宣为记。今寺废已久，而碑犹存阛阓间，文字古雅，下半折已剥蚀。予尝偕陈伯孺、曹能始往读，犹可以意会之。第撰者，存其官爵缺其名姓，不无恨恨，偶阅《三山志》，知为承宣笔也，亦是一快。《竹窗杂录》。
　　闽《迁新社记》。唐濮阳宁撰，其辞云：“大中十年夏六月，关西公迁社于州坤，凡筑有四坛，坛社稷，其广倍丈有五尺，其高倍尺有五寸，主以石；坛风师，广丈有五尺，高尺有五寸；坛雨师，广丈而高尺云云。文字古雅，甚可爱也。”呜呼，唐之礼乐盛矣，其遗文有足采焉，州县社稷有主见于此记，盖大中时其礼犹在也。按《唐书》：杨发自苏州刺史为福建观察使，至大中十二年，迁岭南节度使，以岁月推之，关西公者，杨发也。《集古录》。
　　唐濮阳宁撰《新社记》，即社稷坛也，其文甚古雅。欧阳作《集古录》时，此碑尚在，而今亡矣。福州乌石有李阳冰篆书今犹存，其墨本欧公又未之见。《徐氏笔精》。
　　闽城内外古人石刻尚存者，唐李阳冰“华严岩篆”、庾承宣“石塔寺碑”、林同颖“坚牢塔碑”、王倜书王审知“德政碑”、宋钱昱“忠懿王庙碑”、蔡襄书“刘蒙伯墓碑”、“南台沙合桥碑”、“东台庙碑”、“造潘渡桥碑”，皆书法端整，犹可榻印。至于鼓山、乌石山，唐宋名迹尤多，不能悉载。《续笔精》。
　　周朴，唐末诗人，寓于闽中僧寺，假丈室以居，不饮酒茹荤，块然独处，诸僧晨粥卯食，朴亦携巾盂，厕诸僧下，毕饭而退，率以为常。郡中豪贵设供，率施僧钱，朴即巡行拱手，各丐一钱，有以三数钱与者，朴止受其一耳。得千钱以备茶药之费，将尽复然。僧徒亦未尝厌也。性喜吟诗，尤尚苦涩，每遇景物，搜奇抉思，日旰忘返。苟得一联一句，则忻然自快。尝野逢一负薪者，忽持之，且厉声曰：“我得之矣”。樵夫矍然惊骇，掣臂弃薪而走，遇游徼卒，疑樵者为偷儿，执而讯之。朴徐往告卒曰：“适见负薪，因得句耳”。卒乃释之。其句云：“子孙何处闲为客，松柏被人伐作薪。”彼有一士人以朴僻于诗句，欲戏之。一日跨驴于路，遇朴在旁，士人乃敧帽掩头吟朴诗云：“禹力不到处，河声流向东。”朴闻之匆遽随其后且行。士但促驴而去，略不回首。行数里，追及，朴告之曰：“仆诗‘河声流向西’，何得言‘流向东’？”士人颔之而已。闽中传以为笑，或曰：“晓来山乌闹，雨过杏花稀。古陵寒雨绝，高乌夕阳明。高情千里外，长啸一声初。”亦朴诗也。黄巢至福州，求得朴，问曰：“能从我乎？”答曰：“我尚不仕天子，安能从贼？”巢怒，杀之。《全唐诗话》。
　　周朴尝咏蝶云：“可怜黄雀衔将去，从此庄周梦不成。”至是为黄巢所杀，人以为诗谶。后人于邻霄台祀之。张浚帅闽，奏请庙额，曰“刚显”。《闽大纪》。
　　薛老峰山顶突起“向阳峰”三字，周朴诗：“薛老峰头三个字，须知此与石齐生。直教截断苍苔色，浮世人侪眼始明。”薛老，薛逢也，咸通中，为侯官令，与僧灵观游，创亭其侧，人书其峰曰“薛老”云。按：逢，字陶臣，蒲州人，会昌进士，有《元日田家》诗：“南村晴雪北村梅，树里茅帘晚尽开。蛮榼出门儿妇去，鸟飞迎路女郎来。”想闽中诗也，但《唐书·本传》未见逢令侯官尔。《闽书》。
　　涅槃，唐末人，名文炬，福州黄氏子，生时火里开莲。既长，出家，口吐异光，发言成谶，历历如券，尝曰：“乌石山前，官职绵绵。”后人解其语，曰：“乌石山前，官职绵绵者，九大姓居山下也。”节录《闽书》。
　　闽之浮图，始于萧梁，高者三百尺，至有倍之者，峻拔相望。乾符五年，巢寇焚殄无遗。开平中，闽王审知复其二，大中定慧及神光塔是也。是时，复创万岁、定光、安福、崇庆及太平、开元塔。延曦又造石塔。谢郎中泌诗：“城里三山千簇寺，夜间七塔万枝灯。”按：谢泌，《闽书》作徐经。经，宋末安抚使也。参《府志》。
　　崇妙保圣坚牢塔碑，在侯官县南涧寺东石塔寺，今寺没于民居，塔犹存也。《福建通志》云：“唐贞元十四年，德宗诞节，观察使柳冕以石为塔，启祝赐名‘无垢净光塔’。晋天福二年，闽王曦重修，刻石题曰‘崇妙保圣坚牢塔记’，嵌于塔上。时闽已僭号，记中有‘诏敕年号’等字，俱为后人削去，末尚有‘永隆年月’及‘王曦’等字。”《通志》之言如此，今据碑文中间有谥号一行，泐三字，证以《十国春秋》，乃王曦之谥，曰“睿文广武明圣元德隆道大孝皇帝也。”下有“三年岁次辛丑”，而泐其上两字，以《十国春秋》纪元表考之，正永隆三年也。文云：“王曰‘毗沙檠应不动台，称垒土比则非牢’，此即命名坚牢之义也。”文又云：“南面城中，西来山左，可安之窣堵，镇此高冈。是月八日，峻址环开，贞姿片合。”玩此文义，当由新建，不似修旧，且并无一语述及旧塔，与《通志》所谓。“即无垢净光塔”者未合。末行题“大孝皇□王曦之”，“大孝”上泐三字，似即王曦之谥号。“皇”下泐“帝”字，“王曦之”下不知泐几字。据欧《五代史》，曦乃王审知之少子，初名延羲，既立，更名曦。《薛史》云更名羲。《十国春秋》名同《薛史》，而以为太祖即审知。第二十八子，其立碑之年在晋为天福六年，《通志》作二年者亦误。文既用谥号，又斥曦名，似系后人追记者。《金石萃编》。
　　罗源县徐公里，石氏二女月华、云英，蚤失父母。五季未处州青巾贼犯境，被执同投河，死后显灵于乌石山，人为立庙祀之。二女能诗，事见《罗源志》。
　　闽山庙在闽山巷，神姓卓，名祐之，宋景祐元年进士，秀州判官，及卒，乡人即所居庙祀之，号应公大夫。建炎三年，建寇猖獗；端平中，邵武山寇发，重庆中，汀寇发，神屡著灵异，现于云端，贼众惊溃。守臣朱良骥、运判诸葛有声，先后以事闻，初封广利侯，寻加威显，赐额“灵应”。明正统间，有司重修。万历三十一年，福建左布政使王恩民，移檄本府，春秋致祭。
　　古灵先生陈述古，书法在蔡君谟之右，学柳诚悬酷肖也。乌石山平远台、鼓山卧龙，俱有题名镌之石壁，皆径五寸，鲜有知其妙者。《徐氏笔精》。
　　旴江李觏，一日与处士陈烈，同赴蔡君谟饮道山亭，时正春，营妓皆在后圃卖酒，君谟因命以佐饮，烈已不乐。酒行，众妓方歌，烈逾墙而遁，觏座上赋诗曰：“七闽山水掌中窥，乘兴登临看落晖。谁在画楼沽酒处，几多鸣橹趁潮归。晴来海色依稀见，醉后乡心积渐微。山鸟不知红粉乐，一声檀板便惊飞。”烈闻之，遂投牒云：“李觏本无士行，辄造宾筵。诋释氏为妖狐，指孟轲为非圣。”按吾圣经云“非圣人者无法”。合依名教，肆诸市朝。君谟览牒，笑谓来者云：“传语先生，今后不复使弟子也。”《道山清话》。
　　《徐氏续笔精》成于前明万历，其时湛公旧迹废为丛冢者已云不知何代。国朝至今复更百余年，棺骸所积新旧相仍，恶少死者，弃尸堆叠，乌衔狸食，风日所暴，腥秽闻数里，行者不敢近。乾隆癸丑，乡人陈道谱克淮偕其属，鸠金尽徙髑髅，埋于宿猿洞西半里许雉堞之下，为大墓一丘，冢分五部，曰旧礶冢，曰男礶冢，曰女礶冢、曰棺柩冢，曰散骸冢，瘗尸不可数计。而湛公旧迹刬辟芟治，奇石秀出，诸题刻显然在目，乃于洞左崇建殿宇祀紫阳朱子，并为湛公祠。山南一望，江峰明秀，五六月中，芰塘十里，菡萏香清，红白相间，令人想像曩时，特洞中荔子无存耳。呜呼，昔之大陵积尸，雨昏鬼哭，今复清风朗月，如见古人，盖丘壑之小，盛衰兴废亦有数存焉。克准辈所筑五冢，各有榜联，旧礶冢云：“荒原萦旧恨，净土结新缘。”男礶冢云：“好男儿同归一穴，真汉子统结三生。”女礶冢云：“磷火宵灯碧，春花晓梦残。”棺柩冢云：“姓氏沉千古，蓬蒿共一丘。”散骸冢云：“类聚何分新旧鬼，飘零同入后先天。”语皆新警可录也。节录《闽中录》。
　　乌石山宿猿洞前，旧有荔枝树极佳，名曰“洞中红”，古灵陈襄赠湛俞诗云：“此去蓬莱峰顶月，梦魂应到荔枝园。”《广群芳谱》。
