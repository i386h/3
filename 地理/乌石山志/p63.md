<!-- { "loadSidebar": true } -->
　　城中有闽山，在阛阓间，向属林员外，有台居室后，今展转数主矣。辛丑之夏，余与曹能始借之主人，始得一至。内有一小阜，阜上有盘石，可三丈余，树木幽倩，亦城中古迹也。石上篆“光禄吟台”四字，字径二尺，古色苍然。右小字题曰：“宋嘉定十二年仲秋，提刑知州事程师孟书。”愚按：师孟字公辟，吴郡人，宋熙宁元年，以光禄卿知福州，至三年移知广州，夫熙宁至嘉定历八十余载，年号讹舛，一不合也；程只郡守，未尝提刑，官爵倒置，二不合也，闽山旧为法祥院，程为郡守，尝至兹山吟眺，寺僧推尊之，刻“光禄吟台”，非师孟自书。师孟有诗云：“永日清阴喜独来，野僧题石作吟台。无诗可比颜光禄，每忆登临却自回。”其诗载在《三山志》可考，三不合也，其下更有一石，方平如砥，又书“雪楼，程师孟书”。雪楼乃元人程钜夫之号，今又并师孟为一人，四不合也。盖林员外影响闻其说，遂添刻小字耳。《榕阴新检》。
　　光禄坊旧曰闽山，因法祥院内有程师孟“光禄吟台”，更今名。国朝万历坊圮，里人方氏称宋光禄大人方寘居此，建坊署名，妄诞甚矣。《闽都记》。
　　曾子固《道山亭记》见于集中，盖为程师孟作也。《府志》亦载其文，而不详何人所书，岂当时实未立石，抑久而湮没不彰耶？前辈诗云：“城中楚楚银袍子，能读曾碑有几人？”盖深有慨也，子固文得贾董之遗，而此篇摹写溪山峻险，绝似韩柳笔墨。《闽中录》。
　　南丰曾子固守福州，有惠政，而山川胜迹多有题咏。仁王寺云：“杂花飞尽绿阴成，处处黄鹂百啭声。随分笙歌与樽酒，且偷闲日试闲行。”清逸有致，谁谓子固不能诗也。节《竹窗杂录》。
　　曾逢震，字诚叟，从朱文公学，胸中焕然，洞见道体，经史百家无不窥究，隐居道山，家事有无，不问也。尝自编录其诗文，名《林丑镜》。《闽书》按：《东越文苑》云“逢震录所著诗文，名曰《月林丑镜》。
　　长汀县南三里，南山之隈有霹雳岩。宋元祐间，白昼迅雷一声，划开岩洞，中有丹灶、丹井。明嘉靖中，汀守徐中行、臬帅宗臣饮酒赋诗于此。王世懋诗所谓。“千秋霹雳开丹灶，四面芙蓉出化城。”即指其地。按：《闽都记》引是诗入乌石山霹雳岩，《闽书》仍载是诗于长汀县霹雳岩，合参《汀州志》及《仁恕堂笔记》，知为《闽都记》之误。
　　山麓有二石记刻，一云头陀颂，“物外闲居冷似冰，冰冷如霜雪冻凝。苦淡水深分白日，回头谁看此中人。”一云普眼庵头陀云：山居久隐道身贫，日月同时百草春。闲叫一声三世佛，叫来无佛亦无人。”二刻皆指宋安文头陀，但不知何所取义耳。
　　三山陈景著，弱冠时元宵观灯，道逢女环执绛纱灯迎于道左，景著惑之，随以往，至城外乌石山顶神女庙，有盛饰女郎候于庙门，见而叱环曰：“此陈探花也，何乃挈至此”，灯遂灭，女亦不见。陈惊眩仆地，至晓始苏。永乐乙未，果探花及第。《坚瓠集》。
　　邻霄台左右，多明太监纪游及陪咏诸刻，独海宁查布政约陪太监尚春登乌石山诗曰：“公暇陟嶙峋，居然小八闽。眼前都是幻，惟有此山真。”其立言极为有体。
　　怀悯祠，旧有侯官令黎文会像，后人以狱变祸本实起于会，不宜与四公并祀，黜之，移像于仁王寺。见《闽都记》。
　　陈勋，字元凯，闽县人，魁庚子辛丑乡会榜，历文学博士、户部郎。谢病归，终日扃户却扫。尝一至乌石山，闻客声，惊走，谈佳山水，心辄动，畏客，辄不往。其友董见龙嘲曰：“世皆如子直，须以环堵为天地。即日月山川皆为空设矣。”大笑，不为意，指庭间花石瓦水盆曰：“此非吾之五岳江湖耶？”其意趣如此。《涌幢小品》。
　　明万历时，屠纬真隆入闽，馆于道山之半岭园，集诸名士为诗文，甚盛，但多骈体。余不录，世非无好俳偶者，立矣其另集，不必不传也。先数年，宗子相臣备兵长汀，以倭变，调守福州之西门内，难民数万，令载薪谷以入，有议拆城上之串屋者，为力止不毁，以故寇至有储粟，登陴得不困，所全活甚多。闽人德之，死，为立祠于道山。《道山纪略》。
　　王应山，字懋宣，喜读书，以春秋教授乌石、武彝间，从者如云，诗宗大历，婉而多致，监司守令常式其庐，老益苦心编摩，著作甚富，有《闽大记》，以识闽中文献之盛。《闽书》。
　　诗中贵有画，画中尤贵有诗。明泉州布衣黄克晦，少善画，或谓曰：“君工画不能使画重，而工诗则画重。”乃发愤学诗，遂以诗名与沈嘉则、王百谷相上下，没祀乌石山高贤祠。《闽画记》谓其山水宗沈石田，笔力苍健，著有《吾野诗集》六卷。《闽游诗话》。
　　乌石山，一名道山，在福州南门内，曾南丰谓登览之胜可比道家所称蓬莱、方丈、瀛洲，故名。上有道山亭，宋程师孟建，今废。姜秋岛先生诗云：“碧林瑶草郁崔嵬，图画楼台屈曲回。移出海门三万里，更无人与辨蓬莱。”《闽游诗话》。
　　邻霄石，在乌石山顶，环视群峰，岸然耸立。　蔡君谟诗：“子夜看先日，阴岩得后春。三山空琐碎，万落自烟尘。”即其地也。旁有亭，即名邻霄。康熙初，郡人萧侍御蛰庵，倡议修复古迹并建仰止亭、观海亭诸胜，镌崖勒铭，名百字碑，在亭左。侍御名震，死耿逆之乱，著有《道山纪略》。　谢阁学《古梅登邻霄台吊蛰庵》诗云：“秋风秋草越王城，缓步登高吊古情。天为斯文留后死，山分片石待先生。西台鹓鹭存遗草，南土鲸鲵累盛名。魂倘归来天水黑，乱山风木助悲鸣。”《闽游诗话》。
　　启祯间，有人游乌石山，忽见剑佩而黄冠，呼曰：“吕洞宾也”。忽不见，以手指而目之，仙怒，口噀净水，目眯忽不见。其人归得癞疾，不知仙何以不仁若此也。《竹窗笔纪》。
　　明季时，闽山庙庙丁夜梦神告之曰：“大疫将起”。丁曰：“将如之何？”神曰：“明日有丐者入庙，乃仙也，汝求丸丹一朵入井，可以救疫。”明日，丐果至，丁告之，丐不与，丁强之，乃与一丹，投诸井。后果大疫，乡人求水煮药，井为之竭，而丁因买水得利，遽至大富，俗称“闽山妙药”云。
　　周之夔《弃草》云：“乌石山邻霄台旁有一洞，奇僻，未经人得，作诗以纪云。“诧为宿猿洞，傍此鸦浴池。仄转容身入，高穿赖膝支。石从鬼斧劈，天作电光窥。”今鸦浴池旁荒草迷离，搜剔不见矣。
　　假弁锤石，始顺治十八年，凡六载。闻土人言，燔以火醋，虽巨石立断。今山之墙址地坪皆是物也，且以供馈遗并筑别园屋之用，其椓盖准提坛者。予初阅时色尽赤，今少变，尤幸朱子字一在粪壤中，一居山顶香炉峰之下，不然不免也。其他诸诗文与石俱歼者，不可胜数，果道山之一劫也。《道山纪略》。
　　绝尘岩，假弁张国威初到于此，得故明石刻，姓氏与其名同，为一僧所诳，谓是前生夙缘，乃重建望荷亭、准提台，新造斋堂，于是诸石乃大受劫。后与郡人讼，亭坛、斋堂、门窗、板壁之类尽折毁，废为平地。《道山纪略》。
　　闽藩之变，总督范承谟被系于灵鹫庵，无毫楮。烧桴存炭题诗壁上，世传“画壁遗橐”是也。公在系时，有泰宁人许鼎者，义其所为，恒阴左右之，凡所存片纸只字，悉为收藏。精忠既害承谟，令贼党焚尸弃之山野，鼎预往伏匿，夜分行乱石宿莽中，觅得烬体，藏于家。明年负骸潜行，纡折万里，竟达京师。事闻，圣祖震悼，遣内大臣佟国维等三人、御前侍卫二十人赍大官茶酒，哭临其丧。十九年，精忠伏诛，当赴市曹时，承谟子时崇，亲执刃寸磔其肉，取其心以祭父。参《八旗通志》。
　　广积营兴福庵有观音甚灵。道光十八年，有司废尼庵，乡人移像入弥陀寺，先一夕，僧心修梦神来栖止，次早，果舁至将军山兴福庵。见《三山志》。
　　道光十八年，漳州人有航海者遇飓风，舟几溺，忽见空中有金甲神执鞭护之，旗帜皆书“道山”、“道山观”。舟得无恙，后舍金重建。
　　淳熙《三山志》记社稷坛云：“古社稷坛，州西南七里并城以西，地汙湿，遇祭报，趣戒闽候官县吏办治。唐大中十年，观察使杨发始迁于州西南，今南涧寺之东，为社稷坛及风雨师坛四，广狭高下，有制度，斋庐皆具，周回三十有九丈七尺，缭以崇墉，为门东乡，其外辟二室，南立双表，既成，命巡官濮阳宁为之记，以防改易。伪闽时，以其地为佛祠，而迁坛于乌石山之阴。注：今道深寺之侧。皇朝元祐六年，柯龙图述辟而新之，建斋厅中门外，之西为祭器库。政和元年，诏立州县社稷风雨雷师坛之式，颁图于天下，于是移风师坛西门外龙山寺之西，为雨师、雷师坛北门外法云寺之东，惟社稷仍旧。”
　　《三山志》：《迁新社记》，摄驿馆巡官乡贡进士濮阳宁撰，隶书，淳熙间，碑犹存。按：《新社记》见《集古录》。
　　按：《三山志》载：“初阳顶，贞元末，阎济美自婺州刺史为观察使，酷爱此峰太阳先升，因题石上云。”据此，“初阳顶”三字乃石刻。
　　陈郯显应王庙碑，《三山志》载：“彭城徐文遇又于堂东北隅为寝室，属检校太傅陈郯撰碑铭，犹存。”
　　《三山志》记延祥水军。绍兴六年，安抚使招到郑众、郑庆等人船，存留强壮一百七十人充荻芦寨水军，一百二十人充本州禁军，阙额于延祥寺置寨。
　　《三山志》怀安大中寺定慧塔注：“旧九层，朱梁开平四年，伪闽建，天圣中爇之，累数年闽人复创，陆轸为赞。后复灾。”按：旧志载：“定慧七级，殆重建时削去二级耳。”
　　《三山志》南涧寺有王谹诗云：“冰清居士涧，景好天王刹。”按：王谹，元丰八年官宣义郎按察司，管勾文字。
　　《三山志》秩官郡守表载：“贞元十三年，柳冕自婺州刺史移福建观察使。”又于十五年表下载《无垢净光塔铭》，是年，福建等州都团练、观察处置等使，朝请大夫、使持节福州诸军事、守福州刺史兼御史中丞柳冕，监军使朝议郎、行内侍省、内府局丞员外，置同正员、上柱国赐绯鱼袋鱼献。按：碑“柳冕”前一行“贞元十五年岁次”下缺六字，碑首行“皇帝降诞日为国建无垢净光塔铭并序”十六字，碑次行“摄观察推官、宣义郎、前行秘书省校书郎庾承宣撰”二十字，碑文云“异夫！经营之始，垦凿之初，始周其基阯，下现盘石五色”云云。道光初年，崇妙保圣坚牢塔微有倾欹，官绅饬南匠蒋某入视塔基。据云“盘石翘出，致全塔倾欹，若在平土之上，于强处灌注，可使复旧，遂不果修。”据此，则崇妙保圣坚牢塔即建于无垢净光塔旧基石盘之上无疑。
