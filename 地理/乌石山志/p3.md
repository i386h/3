<!-- { "loadSidebar": true } -->
　　在福州府城西南隅，属侯官县，高一千一百余步，周三千三百余步，中有三十六奇。是山始记于宋僧神解，仅三十三目。淳熙《三山志》云：“山有三十六奇，然计之实四十有九，盖因神解原记而增十六名于下，厥后省志、府志、《闽都记》、《名胜志》皆言山有三十六奇，乃其目参差离合于三十六之数，均属未协。至《道山纪略》始定其目，虽中多元、明新迹，然不失为奇也，今从之。”前拱海门，旁俯城市，与闽县九仙山东西对峙，越王山在其后。闽称“三山”，乌石其一也。乌石山、九仙山、越王山为“三山”，合闽山、钟山、罗山、嵩山、芝山、灵山为“九山”。谚云：“三山藏，三山现，三山寻不见。”山有二麓，曰豹头山，曰第一山。山有二支，曰闽山，曰钟山。唐天宝八载，敕改乌石山为“闽山”，人遂呼山支为闽山，而乌石山之名仍旧。山初在城外，梁开平二年，筑夹城，始围入。至宋皇祐三年，大筑，距山为城，而豹头山、宿猿洞隔在城外。《闽都记》记“宿猿洞”云：“宋景福三年，大筑城，洞隔城外。”按：宋无景福年号。又按：太平兴国三年，钱氏归土，诏“堕其城”。皇祐三年，诏“知州事曹颖叔以渐开修，城堕复筑，谓之大筑。当即此时。景福三年乃皇祐三年之误。熙宁初，光禄卿程师孟，字公辟，吴人，入府志《名宦传》。知福州，谓此山登览之胜，可比道家蓬莱、方丈、瀛洲，改名道山。明杨应诏《游乌石山记》：“余性癖山水，自乙酉来三山，迄今凡五到乌石，三十馀年矣。每游必摅旷怀、肆遐探，所以求快凵观者，尚歉未得其详。余每语于余同年双山陈子，约与同游，不果。岁辛酉秋，余乃偕傅子丁戊、二谢子天湖、梧溪往，丁戊导余自南涧、石塔、神光三寺流观，至勉斋书修三礼处，已莫辨矣。余乃入书院内，见上有古大梁将堕，因迤书院东而去，过胡芦城，丁戊指王氏所填金蟒穴，还憩灵鹫庵，喜藤竹荒古，伫睇，去复迤东石砧上，石级斗绝。稍顷，乃至华严岩畔。观唐李阳冰所书《般若台》篆刻于崖石上，世称此刻与处州《新驿记》、缙云《城隍记》、《忘归堂铭》天下为四绝。览罢，又循岩侧石磴上转，西至五通祠，少憩，见前石峦间有岩幄，小祠灯火荧荧。丁戊曰：“此神女祠也。俗谓能眩惑人。”余笑曰：“痴汉为色鬼，么麽惑者真英雄然耶？”稍顷，折祠上，览旧所见人面竹，蓊然森立如人者，今无一存矣。迤竹坪下瞰，石观音像嵬立岩侧，世传唐天宝八载五月日，山中雷雨大震，涌出者载欧阳詹《记》中。余因询：“伪闽时，王氏敛民膏铸铜像此山中，在何处？”丁戊谓：“不知。但遥见东峰石顶上，传有金刚巨迹存焉。”顷下石坡，迤东瞰老佛庵故址构，其下有霹雳岩、天擘石室尚存。又东下南望，见石帽山在前，中有宿猿洞。复东下，遥觏海云自天际来。余与二谢子攀云上，观杜庠石壁所鑱“天地一声钟”句，欢然去，又稍西，迤两石门进，行不数十步，见岩窍中乱崖龈立，曶石扇斗开，丁戊曰：“此薛老峰也。”崖上有倒书“薛老峰”三字，或谓薛老古仙，不知何代人，或曰乃唐侯官薛令逢，与神光僧灵观游，创亭于此。稍顷，又越小客寮，下至鸦浴池。池有石坛，上可一掬池中水，泠泠彻人心骨。下有石床，余倦甚，因倒卧其上。丁戊云：“此海山佳处”。复旋西上，至一小庵，”丁戊曰：“此唐周朴刚显祠也。”朴善诗，介特士。当黄巢破闽城，引朴逼官之，朴曰：“余尚不仕天子，而肯仕贼乎？”竟遇害。后宋张浚请于朝，祠焉。复招二谢子过寒翠亭，览石上题咏，旋瞥至邻霄堂，台宇旷然，新醒人目。东望海上渔舟，樵木声隐隐。又西下平沙，逶岸来遄，应接不暇。余划然叹曰：“此三山奇观也。”丁戊曰：“吁！子知吾三山之奇，而不知吾三山之苦。余老于此者，缅昔兵兴以来，自萧梁迄唐、宋、元、五代中，巢贼、王、陈父子割据纷纷，余不暇枚举。即曩者正德己卯进贵兵乱，寻已未倭夷犯海上，来寇吾城，此山岩穴石孔间，稜稜皆兵甲猬立，宫宇殄于回禄，所遗者不过数拳荒石，狐丘鸟道，独在目中。子视今之势，将来者又何如前？小石嶂上不知何代纪兵变寇乱语，石刻犹模糊可见。”余闻而酸然不能听，乃自亭畔迤石砧环观，中有大石屏面东峙，不数步，转石梯西折，登乌石绝顶。丁戊四顾苍莽，指无诸城郭与余剧谈，直见越王台起城背北下，九仙之观东翥，与此乌石对蹲，俨如龙虎相盘踞，环三山，直若瀛海中浮三青螺然。旗、鼓二峰左右鼎列，咸环拱内向。丁戊复指西大王山下，曰：“此五代王审知郊天处也。”由大王山下莲华峰，一带挺挺起，民居鳞碎荒莽中。曶又有石磐斜出，名曰：“横山楼”，楼下覆仁王寺，循楼西上，至大石坪，又有宋社稷遗坛在，石崖背镌三大字。余览古今王图霸业，瞬息目睫下，为一慨。俯睎台侧有蒋之奇颖叔所刻，石壁顶古松枝干扶疏，半颓落。曰：“此何人所树，满山童然，犹不意有此老龙骨者存？”丁戊述旧有讹言，‘乌石青，起刀兵’之故”。余辗然而下，沿山麓去，见石峦上有晦庵题名在焉。己复指南涧寺旁有晦翁大书“石室”清隐奇玮，甚邃。又迤东，见一大石块横峭悬崖，若云幄盖于上，其中有谢宜相所书“石天”二字。旁由小曲径出，至东峰，遥望前神女祠，直西上，有秀峦崭嵲，两崖壁夹耸，内微露一线天，磔磔在烟霭中可吸，直若飞鸾舞于穹杪。更西下，有历代所封惠安王祠。又东去，至一岩阁曰“天章台”，复迤初阳顶北望，与丁戊欲访唐阎济美观稼之所，邈不知何处。而昔时所谓“崔公井”、“谢公浴堂”、“古跨鳌亭”与蔡端明所题“幽幽亭”俱落落埋没荒荆中，虽欲探而无所于考也。丁戊复与余诧伪闽王氏时，此山观刹之盛，宋谢泌有诗云：“城里三山千簇寺，夜间七塔万枝灯”。今十弗一存。乃过瞰曾巩所记道山亭，《道书》谓“蓬莱洞天”者。余犹欲寻昔仙翁任放炼丹井，并头陀岩，莽蔓中凡前所瞰不危亭、睡摇石，回视俱冥冥半空烟际矣。又东下，转小径上，见两大石腾齶如二墙堵然，中倘敞可台榭以游。鸟石除邻霄，此为最。两石东西相去不盈数丈，前东面海门，遥睇五虎山自海上奔驰南来，势若六鳌在掌上然。江潮、岛溆、汀烟、岚紫，日夕不知几千万状。又循石栈下行数十步，见有石梁横介于绝壑，若天台石桥状，巉巉倒跨空畔，桥侧有冲天台，昔传此崔公干放鹤处。冲天台昔有蟠桃坞、石盘陀，磈不省何所云。余曰：“乌石旧传三十六奇，尽于此乎？”丁戊曰：“还有未尽者。”余兴剧，益不能已，更往复尽饱所观，竟日始旋。丁戊曰：“三山之行踪故事尽于子矣。”　国朝萧震《道山议》：“闽会城风水久破坏，官民多不利。今春王督抚台议建鼓楼为全城屏障，所以为吾闽人功德甚盛。但以时诎举赢，不得不少有待。然闽风水非一，其当渐次补救者，道山其一也。道山在城之西，于山在城之东，屹然对峙，为左右顶，旧各设浮图以镇之。又于于山建玉皇阁，道山建斗姥宫。当闽之盛，山林相望，钟鼓时闻，更有芝山寺、鼓楼、灵源阁、龙腰、西湖，城河、城屋为之倚伏，以压制诸煞，资城中生旺之气，居人赖之。其后，龙腰凿，城屋折，湖河淤塞，芝山寺、鼓楼、灵源阁连遭祝融之变，全城风景日益萧索，无复向时所称安土乐生者。今于山之玉皇阁已经重建，而道山胜概阙尔无闻，且郡治各培塿接脉，九峰山由西北穿城入屏山，而道山见见而伏伏，而于山再见，是闽城之有二山，犹人之有左右二臂也。道山之斗姥宫，向以假弁张国威妄拓旧址，凿山腰建他坟屋，为郡人告逐，寺随废。夫山不可凿也，凿山以建屋，屋建而凿者尚隐，及屋拆而凿者益见，更大不利。邻霄之上，故有亭可望新罗诸岛。今基址久废，复有游僧筑墙屋其中。又营兵、胥隶之属，常常入山汙秽，伐松柏，或索饭食，少不应，辄嗔目诟厉。予闻之，不胜感叹，凡有事闽土者，询道山亦滋恻然也。予既慨于中，兼得长者言，适戴宸纶封翁肯毅然任出入，凡诸工程，视物力为盈缩，毋铢锱冒破，以告仁人君子，冀闽人之得安全也，其有同心耶？至于芝山寺、鼓楼之当重建，西湖之当清浚，城河之当疏通，龙腰之当修补，灵源阁之当焚扫，城屋之当相度，视其难易缓急，为之次第经营，是惟长民者，念我残疆，造我室家，颂功德且将世世矣。故因道山而并及之”。　元萨都刺《立秋日登乌石山》诗：“海国山四围，繁华坐消歇。楼观沉夕阳，鸿雁下秋色。水边无丽人，石上多古刻。感此暮归迟，秋露满山白。”　明林鸿《首春游道山有述》诗：“易象忻逢泰，王春正建寅。梅寒将腊去，椒暖荐时新。地敛收藏义，天开发育仁。百生逢鼓舞，万类荷陶钧。晓沐初弹帻，春衣始振尘。登山游宝所，掷地礼金身。谷饷歌林鸟，川游在藻鳞。青舒门柳眼，红破苑桃唇。坐啸风生籁，行休草荐裯。浊醪嗟中圣，清茗爱怡神。缨冕休劳梦，云山愿卜邻。慧灯如可续，永矣照迷津。”　王恭《暮春游乌石山》诗：“子规啼断欲春归，乌石苍茫人翠微。鸟道阴阴人语绝，禅房寂寂磬声稀。桄榔叶覆经冬雪，掷躅花残未夕晖。回首驿程西上路，朝朝离别漫沾衣。”　陈辉《游乌石山》诗：“高人栖遁处，僻近远公禅。霜叶落山径，风松杂涧泉。开樽钩露幔，扫石拂冰弦。暂结东林社，何须赋白莲。”　王佐《游乌石山》诗：“百尺峰头碧树齐，肩舆遥上白云梯。一林淑景山如画，满地藤花路欲迷。风引磬声入寺近，雾连岩石觉天低。清游自有无穷趣，挂杖松阴听鸟啼。”　郑善夫《游乌石》诗：“道山秀盘石，春半更婵媛。海水双江入，岩花三月繁。衰容妨草昧，故老问桃源。怜尔南游思，风烟数断魂。”　又《五月五日道山登高》诗“仲夏五日箫鼓竞，薛老峰前舟可怜。水下九龙江意远，山回五虎地维偏。故情幸不遗高适，豪论能无屈傅元。万事纠纷人代里，聊为酩酊答风烟。”　高瀔《九日登乌石》诗：“南州风物动秋哀，九日携朋乌石台。白眼殊非违世意，黄花原不逐时开。兴酬佳节还诗句，笑引青山落酒杯。痛饮狂歌聊自适，倒施巾帻令人猜。”　傅汝舟《中秋登乌石》诗：良夜孤峰顶，天秋阴复晴。大江烟下灭，低月雨边明。雁过声犹湿，云收意未平。狂歌谁独和，渔笛隔寒城。”　张时彻《游乌石山》诗：“渐与尘凡隔，俄将霄汉邻。虚岩通日月，疏牖错星辰。野水秋含璧，鸣禽晚向人。荒苔时拂拭，得见旧题真。”　张子文《游乌石》诗：“远地开乌石，层台接紫霄。霞光标日观，云气绕星桥。并坐林间暝，言观海上潮。更怜尘外迹，来往似王乔。”　林彦弼《九日集乌石山》诗：“几年作客负黄花，今日登临兴转赊。才得乞休归白社，不妨沉醉落乌纱。千山飘叶催寒杵，双塔埋云隐暮鸦。佳节况逢猿鹤侣，好将诗酒答年华。”　王应钟《登乌石》诗：“寥廓澄初霁，江光湛可怜。言从清啸侣，来听碧山泉。逸兴多违俗，闲情欲问禅。上方归路晚，愿借佛灯眠。”　又“九日茱萸会，先期作胜游。川原逢霁景，寥廓属深秋。山晚摇红叶，江空散白鸥。沧溟兵未洗，翻此思悠悠。”　林燫《早春集乌石》诗：“邻霄亭子乌石巅，岩洞崚嶒飞云烟。直攀北斗持酌酒，遥指南山当张筵。春色目极千里外，旧游心惊十年前。幸陪群公挹胜绝，恍惚轻举风泠然。”　黄用中《游乌石山》诗：“何处足幽寻，芳林映碧岑。伤春聊纵饮，怅望动遐心。灵境传清磬，孤城起夕阴。燕游兹最惬，晴日更携琴。”　陈勋《登乌石山》诗：“南国鸿飞天雨霜，登台云木俯苍苍。江声东去过螺女，山色西来绕越王。浊酒尚留萸菊意，秋衣新换芰荷裳。更须峰顶邀明月，遮莫山前下夕阳。”　又《游乌石山》诗：“莽苍开锦岫，突兀冠朱堂。万象凭轩尽，双流绕郡长。天风悲急管，海雨促飞觞。为问同游侣，何如晋葛强。”　王乾章《乌山燕集》诗：“览胜跻攀百尺巅，凭栏极目思茫然。杖藜几处归春社，城郭千家起暮烟。共羡疏篱堪习静，还依老衲听谈禅。丽谯鼓角催寒漏，犹自流连小洞天。”　林世璧《乌石燕集》诗：“山洞幽深倚碧岑，仙台面面映珠林。行穿石窦防苔滑，坐俯云阶藉草深。隔竹风来闻梵响，前峰月出散花阴。霏谈不觉淹留久，松际时鸣警露禽。”　陈朝锭《登乌石》诗：“三年未到蟠桃坞，此日重经度鹊桥。壮志宁随丹树老，乡心已共白云遥。为寻古迹扪萝石，更上高原看海潮。烟磴不穷登览意，振衣犹自陟邻霄。”　王世懋《人日登乌石山》诗：“春山独上自支颐，满目晴光转荔枝。人是百年强半日，身疑三岛梦游时。清江倒海成襟带，紫障排空建鼓旗。莫把归心当远望，草堂梅柳费相思。”　陈文烛《九日登乌石》诗：“群公登览意从容，一上邻霄听暮钟。鳌顶峻嶒堪戏马，虎山苍翠欲成龙。紫萸佩处恩方沃，黄菊呼来酒正浓。莫怪家乡无只字，衡阳原有雁回峰。”　陈学乐《九日登乌石》诗：“九日乌山宿霭收，凭高一望思悠悠。来鸿影没遥空碧，落水声分众壑秋。蓬海未穷千里目，竹林长并七贤游。钓龙跃马俱陈迹，绿醑黄花递劝酬。”　曾仕鉴《游乌石山》诗：“道山千尺俯招提，天畔临风路不迷。素女浦空云漠漠，白龙台古草凄凄。高峰半挂城头树，积藓全封石上题。更陟邻霄台一望，暮云遥起九仙西。”　方攸跻《秋日登乌石》诗：“把酒三峰顶上看，平郊远屿更漫漫。松杉忽送秋声至，殿阁高临海气寒。石势云千叠下，村烟抱郭几家残。远公倘有莲花约，欲乞青山老鹖冠。”　舒芬《九日游乌石》诗：“转壁回峦一径深，直穷乌石最高岑。为将佳节酬孤兴，应被旁人识壮心。山势北来云万叠，潮头东望雪千寻。挥毫欲扫烟岚净，风雨今朝未许侵。壮怀宁解赋悲秋，得伴还为汗漫游。酒债又因佳节重，诗篇常为好山留。遥怜宫阙中天隔，不信烟霞此地幽。翘首东溟风未定，万沤随浪若生浮。”　邓迁《乌石燕集》诗：“燕集芝兰宇，晤言嘉树林。暮云行不止，尊酒意何深。石上凉飚满，山间落照阴。绸缪莲社友，松竹寄遐心。”　陈宏已《春日游乌石》诗：“乌山桃坞春日明，千树万树黄鸟鸣。江光晃漾欲浮塔，石势嵯峨愁压城。许掾济胜恰有具，伯舆痛哭何须情。我来但挹北斗饮，醉驾白鹤归瑶京。”　林纪《游乌石山》诗：“长藤古木绕岩扉，满郭山光照客衣。蹑屐几登磐石上，寒鸦遥带夕阳归。”　余翔《乌石燕集》诗：“望里青山一片孤，登临长啸共吾徒。万家烟树还明灭，九月江鸿乍有无。沧海微茫虚蜃气，白云摇曳隐浮屠。尊前俱是悲秋者，憔悴何如楚大夫。”　郭子章《乌石山》诗：”灵蟠乌石耸崔嵬，南斗光连北斗回。近绾九仙当睥睨，遥临大海抗蓬莱。晴云半压无诸国，暑日全消般若台。信是奇观三十六，胜游不尽望天台。”　徐熥《登乌石山》诗：“绝巘分青霭，高台接绛霄。钟声多近寺，墨迹半前朝。径小疑藏洞，山穷忽遇桥。凭栏时纵目，沧海望中遥。”　又《雨中登乌石山》诗：“选胜坐危岑，山高紫翠深。受潮千涧满，翳雨半峰阴。衣中春寒薄，钟过暮霭沉。使君行役近，犹不废登临。”　屠本畯《九日乌石山集诸郡公》诗：“九日三山会，登高亦爽然。萸囊将杂佩，菊醑荐嘉筵。台榭全凭巘，灵空逼接天。幸从大夫后，归骑夕阳边。”　丁继嗣《乌石山》诗：“危峦西峙独孤蹲，蹑磴攀崖到已昏。一抹烟光通海市，万层云影叠江村。天空落照衔杯紫，山暝轻寒下榻温。桃坞竹林方丈憩，携来春色尽君恩。”　谢汝韶《游乌石山》诗：“不到乌山二十年，重来景物倍凄然。翠微台榭皆新主，苍藓碑文只断篇。六六奇踪成异代，三三凡种亦参禅。松门日落人归尽，茶灶烟中一鹤眠。”　曹学佺《乌石山》诗：“一片芙蓉零落余，秋风怀古独愁予。天台桥上行人绝，薛老峰头过雁疏。已见女墙当路起，稀闻僧舍此中居。白云似亦愁关锁，不敢飞来傍草庐。”　郑邦祥《九日登乌石》诗：“薛老峰前烟树幽，况逢佳节倍淹留。老僧定入松边寺，骚客樽空竹外楼。菊叶冷含江露润，雁声寒带瘴云秋。茱萸酒熟空山晚，高卧枫林看月流。”　喻应益《登乌石山》诗：“邻霄台倚白云平，日日看山不出城，礼塔已迷前代寺，摩岩半记古人名。几家占胜为园就，一径通幽傍石行。满目烟花非旧国，登临漫道客愁轻。”　安国贤《九日乌石山》诗：“振衣选胜陟崔嵬，山阁凌虚绮席开。乌帽落残空吊古，黄花香在可衔杯。江边帆影雁归去，天际秋声树带来。满座登临能作赋，宾朋原是大夫才。”　孙学稼《郑中虚炼师招登道山》诗：“细雨春城晓，丹崖蹑屐登。定香侵绛节，宿雾绕觚稜。岁月虚今古，山河感废兴。坐来灵景杳，天际白云凝。层霄开丽瞩，浩劫选云房。白日龙髯下，青松鹤影长。定中关橐龠，人外阅沧桑。未就丹砂术，多惭鬓已霜。”　释海盈《乌峰冬至夜看月》诗：“寥寥冬夜永，灰管动寒阿。竹径云根浅，松梢雪浪多。拒霜篱有菊，落月水无波。一啸江村杳，轻烟散碧萝。”　国朝申绎芳《乌石山》诗：“名山突兀掖雄藩，登陟岹峣日影寒。游偏每怀陵谷想，坐深翻作水云看。苔侵古石岩犹嵌，露滴高碑字未残。感慨长篇谈往事，烟峦夜月数千端。”　张鹤年《乌石山》诗：“极目危峰远，孤城俯绿湾。江光初淡树，月色欲浮山。鸿雁为谁去，风花长自闲。中华多胜地，却忆武陵还。”　林正青《早秋登道山》诗：“登临不在远，随意入松关。众港皆趋海，孤帆自出山。蝉鸣深树静，鸟啄古苔间。寂寞人无得，行吟独往还。”　林在峨《同泾云弟道山》诗：“又来高兴出，直上道山颠。古石明残刻，青松耐冷烟。目穷沧海色，心寄白云边。予季亦同癖，诗成擘彩笺。”　黄任《九日登乌石山》诗：“高台宜旷壑宜幽，尽把遥天爽气收。万井远烟松外暝，千冈平照雁边秋。衰容绿酒还酡面，短发黄花不插头。齐把茱萸香满手，海风吹啸上林邱。”　林中芝《九日燕集道山》诗：“着屐招邀到竹篱，道山秋色老松枝。千峰雨过云归疾，九日天寒菊放迟。落帽岂缘双鬓短，登台犹忆去年时。乾坤聚首原非易，把酒临风寄远思。”　林从直《秋夜宿乌石山》诗：“石磴斜栏兴转幽，青山如洗翠烟收。半床涧月寒生水，一枕松风梦带秋。云里钟声黄叶寺，溪边渔火白苹洲。今宵尚负邻霄约，咫尺瑶台未许游。”　梁上泰《游乌石山》诗：“天放新晴野趣宽，清游时复到林间。泉声百尺飞天雨，树色千重拥石关。沙鸟不啼青嶂静，洞门无锁白云闲。寻真未遍幽奇处，说法堂前问懒残。”　叶观国《乌石山》诗：“登高九日尽追攀，画榼银筝买醉还。老去未宜歌吹队，乌山不上上屏山。”　林树藩《九日登乌石山》诗：“险窄城南路，攀跻惊客心。眼中空夕照，衣上带秋阴。鸟道杉松逼，人烟桔柚深。邻霄台最古，振策一披寻。九点知何处，苍茫俯六枢。石崩云势急，山断树烟孤。野色高秋尽，凉风病骨苏。兴酣长啸咏，不为避催租。”　杭世骏《道山写望》诗：“层台高压古城坳，画出苍疏远近郊。云脚乍分山郭补，林腰将断水亭交。晴光漾藻鱼侵蕝，秋气穿榕鹭減巢。白袷期君同徙倚，莫将幽兴等闲抛。”　邹贻诗《九日登乌石山》诗：“秋云扃处觅荒台，怀抱今随望眼开。芒屦分将山色去，纸鸢都傍野风来。四围鳞瓦低如艇，一勺沧溟小似杯。所叹登临嗟寂寞，更无黄菊趁人栽。”
