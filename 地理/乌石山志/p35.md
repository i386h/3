<!-- { "loadSidebar": true } -->
　　在山麓，祀宗室惠献贝子，康熙十三年，耿逆之变，康亲王率师平定，贝子分剿温台。浙人于孤山之阳立祠，以报其功。乾隆四年，贝子孙德沛为闽浙总督建，今废。巡抚王恕《惠献贝子祠功绩碑》：“维天笃生圣皇，肇造区夏，奠安神人，以开亿万世无疆之祚，则必诞育忠勇材智之臣，为国藩辅，宣力策勋，以保乂我皇家，其殊猷伟绩既彪炳天潢，巍然玉立矣。而盛德之在人，泽远而风长，讴思尸祝，久而不能忘，若闽人之载宁海将军固山贝子，岂非亘古今。塞穹壤，与周召比烈者欤！康熙十三年甲寅，耿逆拒命阻兵，谋以闽应吴、尚二贼，浙东所在告警。圣祖仁皇帝知贝子神武，素有战功，歼海寇郑国姓于漳泉，闽人惮其威名，特拜宁海将军，偕和硕康亲王督师讨之。秋八月，大军至杭州。是时，耿逆所遣伪帅曾养性，已由福宁渡海陷温逼台，别攻处州矣。贝子与康亲王计议事势，急浙而缓闽，浙东平则逆贼无藩篱之固，闽不难破也。遂与王分兵趋台州。台之属县已为贼拒，时出抄掠吾粮食。贝子至，首复仙居。十四年五月，遂从间道入黄岩，蹙贼于乐清亭岭，水陆夹攻，大败溃去。九月，乐清、太平，青田、大荆、磬石五城皆下。初，贝子之分兵也，绍兴之嵊县亦陷于贼，别遣将攻下之，因抚定其民，于是杭州之路无梗，故得一意讨贼。十五年二月，贝子已解处州之围，遂引兵而东。是时，曾养性聚平阳、瑞安、石塘群贼于温，尚十余万。贝子亲临行阵连战败之，进逼城壕，沉其船于江，贼皆溺死，曾养性裸而跳，遂克温州。曾养性既败，收合余烬，走保得胜山，掘堑为壕，引水环之，连营固守。贝子乘夜大雾，潜师登山，将士皆逾濠苦战，不得出，复大败，遂掀温溪，大蹂石塘，定云和，行收龙泉、庆元等县，贼气阻丧，降者相继。而耿逆坐困于闽矣！凡大小之战百余，得府县城寨百五十六，斩其文武伪官九百六十五人，其朱飞熊、吴长春尤贼骁将，倚其腹心者也。生降其士卒四十余万，卤获军资器械无算，如火燎毛，悉定、绍、温、台、处四郡之地。从古用军之神，荡寇之众，盖未有也。贝子已定浙东，遂引兵由庆元间道入松溪，与康亲王会于建宁，贼望风宵遁。九月，进攻延平，贼将耿继美、郭忠孝等犹城守不下，贝子不忍闽人揃刈之惨，遣使许以不死。遂率伪官六百八十八人，兵一万一百二十人，民十一万二千一百三十七人，开门出降。先是，海寇郑经规取福州，所遣伪都统徐尧有贼三万军凤山岭上。贝子既至，挥将士急击之，贼望见我军旗帜，怵于漳泉之威，不战而走。连拔其营十四，斩获过半，穷追四十余里。于是狂丑震恐，面缚乞命，兴泉漳汀相率反正，兵不血刃，而全闽底定矣。贝子御军严整，用法无私，知人善任使，又能与士卒同甘苦，谋定而后战，故所向有功。方贝子由桐溪出青田，身先士卒，手牵所乘马，以鞭作杖，失足折其指。及攻温州，连战不克，昼夜焦劳，齿落其二。军行之次，帐幕不时至，露宿野外，盖自督师以来，侵冒寒暑，践履险阻，出入于深山穷海之间，三年不少休，以是积劳疾作，至建宁，乘舟而行，凤山之捷，犹强起力疾督战，大功甫就而歌虞及焉。其尽瘁定国，不以死生疾病牵其志，故士益感动用命。当王师之入闽也，贝子疾已甚，而教诫将士，所下城邑，民老幼妇女不惊，市不易肆，农不去田，既俘耿逆，振旅入福州，四郊晏然，不知有金革之事。呜呼，仁义之师，神武而不杀，完肝脑于冈崑，转沟壑为祍席，贝子扫殄之功在浙，而生全之德在闽矣。贝子既薨，资装萧然，不能备礼，百日之祭，护卫亲军合飨于幕下。夫以王室之懿亲，仗钺专征，而凛凛清节如此，盖上赐之金貂银币以及甲胄、衣裘、鞍马、弓刀等物，皆于军中赏士殆尽，城下之日，无敢取民一笠，故初薨以迄丧还，巷哭路祭者不绝。赴闻，天子临朝震悼，顾念勋劳，谕祭赐葬，恩予易名，亲洒宸翰，立碑墓上，以彰贝子之纯懿勋烈，用昭示于万古。方贝子受赈之日，尚逆已叛于粤，吴逆且出扰湖湘，旁掠赣吉，西窥宁夏，薄闽中，三蘖连衡，半壁骚动，而贝子手持天兵，奋扬威武，使吴逆不敢渡江，尚逆不敢逾岭，党涣于东南，而势孤于西北，羽翼既翦，大憝斯得，功止闽，而廓清在天下，天盖诞毓之，以康靖我国家者也，岂偶然哉。乾隆四年，镇国将军德公以闽浙之节式临兹土，实惟贝子之文孙，为世大儒，用能克绍先德，以仁义为治，文武率职，邦人大和，因议建贝子祠于乌石山之阳，以祀春秋，从民志也。逾年八月之朔，恕奉命来摄抚事，而工适竣，因得虔修时祀，礼成而退。有金泳老人，自言少时曾见贝子于军中，历历前陈其事，僚吏将佐肃然动容，阶下之人有泣下者，既，藩臬之大夫，砻石来请文。夫以贝子之丰功盛德，勒钟镛垂史册，声光烂然，岂恕所能为役，惟是博征文献，实以老人之言而知闽人之心之思之久，其何可不书以慰之也。因僭书贞珉，敬为之颂，曰：上帝降鉴，活此下民。真人首出，电激雷震。函夏耆定，航索悉臣。圣子神孙，式叙三辰。庆流属籍，角定振振。曰天生德，宁我兆人。闽有凶慝，彼昏卒狂。煽胁丑类，绎骚南方，与滇粤贼，蟠结披猖，肆其机牙，而拒斧戕，遂犯浙东，以摇江右。天子曰咨，我抚之厚，而敢同逆，其胡可宥？玉节金钺，贤王是授。王既拜命，誓师于杭。天兵四临，贼气既丧。麾盖所指，我武孔扬。遂落其拒，亦搤其吭。藩羊穴鼠，散迸犇亡。浙东既靖，师次于闽。下建临延，尽降其军。狂贼失据，自絷牙门。闽地悉定，重为王民。王奉宸言，布我恩信。罪止其魁，余无所问。既掩胔骼，既恤既赈。门迎子女，伍戢兵刃。始时闽人，忧罹其灾。今相告语，幸王之来。吾粲吾粥，吾褚吾襦。吾有室家，王实予之。吾闽之完，世戴王德。我王之来，为闽除贼。功成而薨，闽人大戚。年岁有极，吾思曷息。是作斯庙，道山之阳。其筵肆肆，笾铏大房。何以荐之，黍稷臐膷。孝孙来享，来拜于庭。是贻是绳，降登旁皇。于王有孙，繄闽之福。闽人熙熙，以介以谷。揭虔妥灵，春秋斋遫。刻诗于碑，永耀南服。”布政使张嗣昌《惠献贝子祠功绩记》文亡。
　　　　范公祠
