<!-- { "loadSidebar": true } -->
　　在李园里。国朝乾隆间陈州守登龙详《人物》居之。其地面山，州守罢官，作云凹水曲山房，与诸名辈论诗习画于此。国朝陈登龙《秋日闲居》诗：“结庐在道山，芳草长过尺。胡为谢人事，用以适吾适。秋烟未作云，秋雨欲成滴。偃仰步修廊，微吟忘旦夕。我读养生书，道在全其天。沿流未溯源，得末斯忘颠。乃知仁者静，万物皆自然。出处苟不慎，何以绳吾愆。踪迹寄四方，风物颇静领。勿嗤容膝居，阗寂宜抱影。琴韵閟低墙，啸声出高岭。风雨在吾庐，销尽繁华境。庭前有时花，葳蕤暎茵席。菲菲露幽香，淡淡呈古色。常恐秋风来，一朝谢红碧。人生无常住，倏如驹过隙。达人期寡过，君子贵务本。泛滥苟不防，诚恐溢高堰。培植苟不周，诚恐败九畹。修德在及时，斯语超然远。短檠处一室，夜中息万籁。因寂坐思喧，此境吾颇爱。纷华视倍歆，雅乐闻生怠。领取各不同，令人生感喟。”又《云凹水曲山房坐雨怀甘生》：“(甘生丁生錞习画于此。)山房坐对雨纤纤，物外逍遥意亦恬。岂有文心追太始，漫言诗境入华严。小池新涨泉声活，仄径微寒草色添。只为朔风吹不断，草堂终日未开簾。僻处惟吟陋室铭，莫教认作草玄亭。门临荔水三篙绿，地占乌山一角青。小饮未能浮白堕，养生聊学读黄庭。有时雨过苍苔净，松下闲行拾鹤翎。新春镇日听淋浪，辜负看花对月觞。静里啸歌还澹荡，贫中意味亦深长。宅邻杜甫当东瀁，人许彭宣入后堂。千古风流谁可继，年年韵事坐聊床。百川学海尽流东，青胜于蓝仗染工。吾道不离伦理内，游心时寄画图中。不贪地少金银气，多病躬叨服食功。须识达人无物累，天真时葆万缘空。”又《山房秋日漫兴用杜甫江村韵》诗：“面城成小筑，犹未入山深。已遂闲居志，难忘招隐心。鸥盟欣可卜，松契喜相寻。廾载名场溷，安知尚有今。自我归林后，逍遥已七年。浮沈嗟宦海，惭愧饮贪泉。朝食午犹缺，晨衣夜更穿。何如丘壑好，随意适吾天。山痕照槛碧，桕叶出墙红。秋色千章木，琴心万壑风。镜湖归贺监，西塞泛渔翁。领得古人意，方知乐在中。三迳蒿莱辟，同岑合异苔。携樽招老友，问字萃群才。不许病贫困，因兹怀抱开。回思署斋里，曾有几人来。颠连病已愈，此后是余生。行乐竹林静，窥篱菊蕊荣。旷观欣有得，多事是浮名。须把寸阴惜，闲居最物情。”
　　　　竹柏山房
　　在山麓怀德坊。嘉庆间林翰林春溥详《人物》。著书处也。本翰林父兆泰字宗期，乾隆己亥举人。孝廉旧宅，陈州守登龙为编修篆书题“竹柏山房”四字。国朝林春溥《自序竹柏山房》：“竹柏山房者，嘉庆癸酉先舅氏秋坪公所题，予旧居斋额也。公所居距予居不一里，暇辄与先君子相过从，谈道讲艺无虚日。予以斋名为请，公曰：”左太冲诗‘峭菁青葱间，竹柏得其真’子庭前有竹有柏，可以名斋矣，为篆书‘竹柏山房’以赐。”
　　　　玉尺山房
　　在玉尺山旁。嘉庆初，何总兵勉居之，后属齐知府鲲字澄潇，嘉庆辛酉翰林，册封琉球，著有《琉球国志》、《东瀛百咏》。道光二十年归叶盐道敬昌，敬昌子云滋作颐园。俱附《叶观国传》。同治间为李员外作梅宅，作梅得闽山保福寺饮盆，树二石于盆中，作赞记之。国朝叶敬昌《闽山记》：“闽会城有三山，谚称‘三山藏，三山现，三山不可见’者，以三山之脉络蜿蜒起伏成为九山也。三山者，乌石山、越王山、九仙山，分而为罗山、冶山、闽山，则其藏者。又分而为灵山、芝山、钟山，则其隐隐不可见者。三山，乌石山为最奇，闽山其支也。唐天宝八载，敕改乌石山为闽山，闽山之名缘此，始有巨篆‘闽山’二字径尺许，不知为谁氏之笔。其地唐时为闽山保福寺，宋初更为法祥院，建隆三年镌观音像，有石刻云‘寺虽新号，山则旧名。’熙宁初，郡守光禄卿程师孟游此，僧为题“光禄吟台”于石。按：师孟，字公辟，吴人，知福州，筑子城、治河隍，建学舍，治行为东南最，政暇，于附郭山川游览，多题咏。尝称闽山可比道家蓬莱、方丈、瀛洲，遂名之为道山。构亭于巅，曰‘道山亭’，南丰曾巩记之。其游闽山诗云：‘永日清阴喜独来，野僧题石作咏台。无诗可比颜光禄，每忆登临却自回。’数百年来，地以人重，沦为民居，犹以‘光禄’名坊，今虽山石铲削殆尽，而巨阜巍然。阜前绵亘数石，中有曲石如尺，俗又呼为玉尺山。山背有洼，清泉注焉。明嘉靖时属林南山农部有台。崇祯时孙子长提学昌裔居之。国朝为何尚敏总戎勉别业，后辗转数主，归于齐北瀛太守鲲数先生，皆时闻人，不忝为兹山主。道光庚子，余从齐氏得之，清旷幽折，允称胜区，相传山涧泉声泠泠然，与天半松涛上下相答。乾隆初为不解事者所废。噫，山灵笑客矣，略亭其缘起，拟辑前人题咏勒诸石，至吟台隶书公辟行款年号之真赝。明徐山人《榕阴新检》详之，不复辩。”李作梅《闽山隶书松化盆池赞并序》：“余家玉尺山岩石多品，辛未得松化二，耸然盈丈，高者仰而卑者随，年久苍翠，入座郭子青郎特加叹赏，嘱曰‘石得字乃寿’。光绪戊寅，余始磨砻盆池而为赞曰：‘前者尊，后者蹲。相从不背，俨然弟昆。长荫草树，日伴琹樽。秋寒而瘦，春润而温。龙鳞宛在，涛声如存。变化气质，得此高浑。以汝之寿，留与儿孙。’”郭柏苍《玉尺山房》诗：“玉尺低分一壑泉，吟台高瞰七城烟。乌山受脉深藏屋，丛树出枝斜向天。花影月明来枕畔，鸟声风暖到筵前。犹嫌百度经过少，可许偷闲饱昼眠。”
　　　　红雨山房
　　在山之东舒啸岩左。其地属弥陀寺，乌白两塔平立窗棂间，磴下绯桃俯仰。道光间邑人黄熥字肖岩，后改名宗彝，著有《闽方言古音考》、《婆梭词》等书。郭柏苍尝居之，柏苍辑《乌石山志》于此。咸丰间改山房为山楼。郭柏苍《红雨山房记》：“乌石山之弥陀寺，门与霸石接，入寺三十武，有石陡峭而虎顾，即舒啸岩，侧结二屋，本僧舍也。楹各方广丈许，斗垣而槛于东向，屏九仙，对双塔，俯视左右，了无杂木，惟桃多且盛，风来片片入几席间，余因取长吉‘桃花乱落如红雨’句，名曰‘红雨山房。’寺仅一僧，日闲游，夜酣睡，以寺托黄郭二凡子，晨钟暮鼓皆吾事矣。门以几叩为戒，谢俗客，兼以习静，修理古书者处外院，司启闭汲泉瀹茗以待客。夏仲溪涨成灾，骨董字画古砚寿山石美不胜收，鬻此质彼为书贾作居停。李君作霖工篆石，其父振涛茂才学于十砚翁，以山房之胜，携鎚凿消夏。吕西村、林瘦云、吴小溪日以黄子环印谱与李君相质证，时亦偶作一二石以酬答东道。仆人郑佛荷担游山从者。偶山人寄尘，僧镜妙、慎修、凤超、羽人钟戒、吉永。予与肖岩辄为宾主，酒米之外，无一荤品，故其事可久。九年中，负书卷不负风月，每与客石栏夜坐，七城阒然，两三星火，闪闪树罅，寒鸡一声，万感并集，此时上下千古在杯茗中，此境可述而不可问。客散，予与肖岩不交一语，各坐卧各读作。予忆肖岩诗有‘起剔残灯读班马，从无一语及旁人，’此境又可述而不可问。黄先生铨将令三水，嘱作记，为游山之前导，因删前记，胪列近事，冀其来游也。道光甲午。赵在田《乙未初春蒹秋贤友属书高达夫还山吟再访红雨山房》诗：“从来风雅属城南，(明袁表、韩延锡及国朝光禄社均在乌石山。)老健犹能访再三。世上闲情惟蜡屐，山中佳话又榕庵。压龛贝叶供晨课，(黄郭二生恒代僧课诵。)一树梅花伴夜谈。(观音院岩上老梅。)难得搜罗共今古，千年秘本箧中探。”黄铨《红雨山房》诗：“几树松声作翠涛，一行山影衬绯桃。与僧对奕兰房静，留客调琴石磴高。小隐不妨近城市，清谈时觉入风骚。主人白板长年迥，可许花晨更载醪。”《吕世宜同黄子河清饮红雨山房》诗：“山门独早曙，翠竹不知秋。一径行踪古，数声鸟语幽。能诗多胜事，镌石附名流。(予闲为诸君镌篆隶。)作客还觞客，长年无客愁。”何冠英《正月十七同陈达夫宿红雨山房》诗：“梦绕桃千树，山围寺几重。城寒时击柝，窗曙尚闻钟。宿酒香薰枕，残棋局在胸。白云留客宿，一夕亦高踪。”刘永松《雨后过红雨山房》诗：“晓起过山寺，痴岚衬日光。江流天外渺，树色雨中凉。分水通苔径，移樽傍石床。桃花虽有主，今日伴刘郎。”蔡征藩《红雨山房花朝》诗：“七城晓日灿桃花，烂醉未醒月又斜。春色那能长海国，客情容易各天涯。莫将襟抱酬宦况，忍使文章负岁华。正是高人能觞客，何妨修禊亦山家。”僧凤超《宿红雨山房》诗：“山月寒近郭，霜钟曙到窗。云游几短鬓，诗思尚残釭。结伴僧休笑，偷闲佛所。明朝归废寺，(时主净慈。)瞻礼理经幢。”黄熥《辛卯正月四日大雪与蒹秋同咏》诗：“阶前青草点白玉，簾外飞花扑红烛。夜窗琴书了可数，晓起惟有竹尚绿。招朋沽酒看遥山，蜡屐僵顽不着足。万灶无烟鸟不啼，一树梅花伴芳躅。世间龌龊顿消除，独有娟洁在心曲。与君祷祀古佛前，山房三日见朝旭。”郭柏苍《红雨山房同戴芷农舍弟合亭看月》诗：“夜色簾前近，开簾望若何。霭深山月暗，潮上水灯多。人语出林樾，钟声隔市河。石栏清不寐，片影过藤萝。”又《红雨山房独坐》诗：“梅逢冷眼初破蕊，山为闲情日送青。晓起鼓钟清课罢，微风吹展未翻经。”又《戊戌山房待黄肖岩》诗：“三日柴门已不开，晚花坐看落莓苔。忽闻风送烟中语，知有人从岩下来。”
　　　　鄂跗草堂
