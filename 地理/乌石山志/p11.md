<!-- { "loadSidebar": true } -->
　　见《神解记》三十六奇之一。在山之阳，宋大筑城，详《山总》。隔在城外，其地怪石森耸，藤萝幽翳，昔有隐者洞名见元和碑中，隐者似在唐以前。畜一猿于洞，故名。宋宝元中，屯田郎中湛俞详《人物》。五十弃官隐此，三召不起。熙宁中运使张徽字伯常、知州事程师孟时往访之。师孟篆书“宿猿洞”三字，并所倡和诸诗勒之石上。俱见《石刻》。仲谟复于洞之前后辟二十五景，自著二十五咏。洞前旧有荔枝名树洞中红，久萎。　明谢肇淛《游宿猿洞记》：“出宁越门，西折不里许，小阜半截城中，巨石昂然虎顾，俗所谓豹头山也。其地在仁王寺之趾，有洞焉。《三山志》称其怪石森耸，藤萝幽翳，昔隐者畜一猿其中，故名宿猿洞云。宋熙宁中湛郎中仲谟辞官归隐于此，有二十五咏。罗源林迥诗所谓，‘荔枝影里安吟榻，菡萏香中系钓舟’者是也。是时郡守程公辟、运使张伯常等重其高尚，往还无间，赓和诸什，勒之石上。石三面俱有题刻，南面篆“宿猿洞”三大字及‘会宿’四绝句。西面刻‘公辟赠湛’一绝句及‘正旦酬倡’三律，而末者姓名与诗半刓不可辨。北面刻‘饯仲谟’及‘功德院’二绝句，皆程笔也，字势飞动，刻手精工，先辈文采风流，宛然如见。自熙宁至今不五百载，而洞壑形胜，零落殆尽，乃今养高泚瀚之场，鞠为荒丘丛冢之所，沧桑变易亦可伤也。余以壬子正月四日，拉徐兴公、陈永奉、吴元化及季弟肇潼道髑髅椑槨间，摩挲藤藓，踞坐竟日，吊地下之高踪，悲胜事之不复，盖流赏之欢少而陈迹之感多矣。时永奉具饤饾，至酒不成御，乃入城之仁王寺共酌久之，日晏出门、望郭外危石隆然，犹为之扼腕短气也。”宋程师孟《会宿宿猿洞》诗见《石刻》。张徽和，见《石刻》。张徽《宿宿猿洞》诗，见《石刻》。程师孟和，见《石刻》。程师孟《书湛仲谟宿猿洞》诗见《石刻》。程师孟《正旦会宿猿洞》诗，见《石刻》。张徽和，见《石刻》。沈绅和，见《石刻》。程师孟《宿猿洞饯仲谟》诗，见《石刻》。张徽《书湛仲谟宿猿洞》诗，见《石刻》。程师孟《书仲谟先茔功德院》诗，见《石刻》。　陈襄《和程大卿题仲谟先茔功德院》诗：“闻说山元是旧山，衣冠家此百年间。自嗟应有同来祖，两处松楸得往还。”　又《和程公辟游宿猿洞》诗：“几年营此草堂栖，旋饰名园百卉齐。曾学子真耕谷口，今容摩什老山西。龙台日午千峰出，雁塔云生一径迷。知有岭猿犹在否，使君高卧莫教啼。老来归鞅海边村，犹喜诸亲聚里门。汉守朱轓临祖帐，韩侯清酒满离樽。猿惊出洞时三啸，梅送行人早一番。此去蓬莱峰顶月，梦魂应到荔枝园。”　林迥《宿猿洞》诗：“几年形胜晦南州，一旦声名蔼湛侯，夜色迸来三岛月，水光分破五湖秋。荔支影里安吟榻，菡萏香中系钓舟。金印解还天子后，诏书重起不回头。”　明周元《赋得宿猿洞》诗：“怪石如云起天上，枯藤蟠根垂百丈。萝阿苔滑乌不栖，索漠寒猿卧相向。两两三三往复还，衔花映水皆奇状。清秋倒树风涧号，初日排云雪崖壮。醉客应为巫峡吟，行人厌作巴山望。洞里愁声谁忍闻，别时对此堪惆怅。”　高濲《九日宿猿洞》诗：“城上乌山祠殿荒，洞门松石郁相望。极知胜地销忧得，未结真缘卧病妨。猜客短凫何事去，经秋野菊不辞香。风烟独立酬佳节，北望苍茫意转长。”　陈勋《宿猿洞》诗：“言寻宿猿洞，洞古白云迷。谷口传秋籁，如闻天上啼。”　徐熥《宿猿洞》诗：“岘山奇境饶，古洞藏幽谷。云深不可寻，但借元猿宿。”　徐《寻宿猿洞》：“怪石高于雉堞齐，昔人曾此卜幽栖。白杨满地髑髅出，苍藓上崖名姓迷。夜雨徒闻山鬼哭，秋风不见野猿啼。荔枝树死洞门塞，行到此中生惨悽。”　谢肇淛《宿猿洞》诗：“城南怪石高虎踞，春草累累长新墓。薜萝无主洞门扃，曾是先朝宿猿处。湛侯当日拂衣归，卜筑喜就城南陲。菡萏春风垂钓处，荔枝寒影对僧时。千旌动枉刺史驾，苔壁尽勒词人诗。苍苔满目空延眺，荒骨游燐夜相照。一片孤城有乌啼，千年古洞无猿啸。我来剔藓辨遗文，正值春初山吐云。风流文采知何处，白杨萧萧那忍闻。”　国朝徐家恒《宿猿洞》诗：“摄屐穿乱松，午枝犹滴露。一径蹄迹繁，往来惟狡兔。安知猿归时，洞口迷风雨。”郑洛英和：“何年老僧猿，听经坐清露。僧去猿希来，松根走狐兔。偶闻松间声，啸落千峰雨。”　叶观国《宿猿洞》诗：“洞里青猿去不回，荔枝空向野园开。钓舟吟榻风流地，付与平人筑夜台。”　黄汉章《寻宿猿洞》诗：“南城峣起界乌石，截断名山如斧劈。不知古洞有宿猿，谁记湛侯旧胜迹。湛侯湛侯志消遥，弃官不仕熙宁朝。三岛月明待避迹，五湖水满飞归桡。入山不必入深邃，怪石森罗荔丹翠。湛侯绝俗闭洞门，日高峰顶同猿睡。吁嗟及今五百年，昔之陵谷皆不然。悬崖曲磴埋芳草，断碑残碣犁为田。天阴但闻山鬼哭，池枯不见寒鸦浴。萧萧松柏日西斜，不知寒猿何处宿。道旁丛冢何累累，髑髅椑槨生悲哀，鸣呼，古人已去今人来，谁能复古辟草莱。落红寂寂啼山鹧，欷歔独上邻霄台。”　刘家谋《同肖岩筠川弟游宿猿洞》诗：“饭余出南郭，暑雨飞微濛。兴来不自止，矧复游侣同。逶迤望层麓，宛在苍烟中。路回稍不见，旋已跻其峰。垂藤抱危石，重叠寒翠封。却循绝壁下，忽睹棂扉通。湛侯栖隐处，荔子无余红。寂寂猿啸声，长松鸣半空。林峦信奇绝，坐对消尘胸。尚恨隔江山，窅漫云气蒙。沾濡更为患，未许还停踪。回身谢灵窟，幽趣何时穷。”　郭柏蔚《宿猿洞》句：“垄草迷乌桕，松声在翠微。”　郭柏苍《宿猿洞》诗：“椑槨侵杖屦，游踪自昔稀。乔松存古庙，野水没苔矶。月白猿声断，山荒鬼火微。世人殷进取，那肯老岩扉。”　无名氏《宿猿洞》诗：“芒鞋踏遍豹头山，不见当年仲子还。猿鸟已非夜月冷，留将野鹤守松关。”
　　　　放鹤亭
　　见《神解记》。在东峰岩侧。唐大中初，刺史崔干创亭，初名“四向”，后因携青田鹤于此，忽冲天而去，改名放鹤亭。久废。
　　　　崔公井
　　见《神解记》三十六奇之一。在尊胜真堂。唐观察使崔干赏其甘美，故名。
　　　　尊胜真堂
　　见《神解记》三十六奇之一。像祀唐知州崔干、孟彪，“崔公井”见上。在焉。
　　　　神光塔
　　在南涧寺南故报恩院。唐大中十一年，观察使杨发字至之，冯翊人，入府志《名宦传》。命僧鉴空造塔七层。咸通九年，敕号神光塔。乾符五年，黄巢入闽，毁。梁开平中，闽王审知复建。明季毁。　唐周朴《神光寺塔》诗：“良匠用材为塔了，神光寺更得高名。风云会处千寻出，日月中时八面明。海水旋流倭国野，天文方戴福州城。相轮顶上望浮世，尘里人心应总平。”　明陈亮《登神光寺塔》诗：“宝塔层层见，天灯面面红。玉毫光不夜，火树迥当空。七级高标壮，千门属望同。朱栏清映月，金铎远鸣风。弛禁逢元夕，焚修溢梵宫。游观多士庶，登陟有文雄。共喜超同品，应知仰六通。迷津如可照，于此息微躬。”　徐熥《登神光寺塔》诗：“良夜高台露气清，遥空灵籁送秋声。桂枝先自林中满，莲炬还从镜里生。隐隐七层标舍利，双双八宝放光明。龙膏烛与蟾蜍影，同向人天照化城。”
　　　　社稷坛
　　三十六奇之一。在南涧寺东，旧在城西南七里，唐大中十年，观察使杨发迁于此，命摄巡官濮阳宁为记，以防改易。伪闽时以其地为佛祠，迁邻霄台之西。宋元祐六年，左朝散大夫柯述字仲常，南安人，元祐、元符中两知福州，入府志《名宦传》。广而新之，勒铭坛后。元初，迁法海寺北，地遂废唐濮阳宁《迁新社》记：“大中十年夏六月，公命迁社于州坤，凡筑四坛。坛社稷，其广倍丈有五尺，其高倍尺有五寸，主以石。坛风师，其广丈有五尺，其高尺有五寸。坛雨师，广丈而高尺。自初献迄终献专一室，有厦横附，二室，皆南向，备牺牲，西乡三楹凡二室，龟砖脊道凡十有三条，其萦折则三百九十有七尺，缭垣凡百堵，其高逾寻。苞巨榕凡二十本，南北行，延崇甍展阶，揭双扉以东向，具扃钥焉。其外，比东辟二室有厦，其南立双表，及建功，以十七日戊子起，冬十一月庚子毕。谨按：闽故坛坫，南邪西隙，蛙蟹污辏，负蒲苇之豪，家禽野牧，触践无禁，至祈报时，率戒闽候官责办，舆胥譁庀权事，其晴也，虽重荣不免于濡舄；其雨也，必撑篷以护。渎神劳人，未尝有寤者。元侯关西公既莅闽，其春由郡仪即社，喟然顾曰：“吾曏理苏，厥坛惟更，仍岁穰穰，苏人宜之。今闽饶讹，期将丕革，首在兹乎。”由是择谨事者，行故坛西，躬取其地，受之节饩，严帑非隐者除，鸠工以插畚，断材以陶坏，肩有欢讴，杵无怨筑。故擘钱垂十万，不徭一丁，不敛一户，而爽洁开拓，四坛镂焉。夫迁社于州坤，右位也，不书稷风雨，尊社也。礼称诸侯，为百姓立社曰国社，而厉山氏之农，弃緅隆焉。共工氏之后土，勾龙兼飨焉。风秩雨班，光昭旧典，盖先圣王尊以示本，均以行政，未之改也。惟我元侯，敬恭乎上，抚临于下，戢苛剃慢，显晦咸宁，繁条阴森，如肃其飨、自然克灵克序，德致元侯而施于一方也。是月，牙将翁行全牍其绩，归成于公。公曰：“坛迩浮屠，祠争出眉睫，吾患将来有醉浮屠。或易于迁徒焉。苟非镌琢，则本末无所彰，遂以记征百僚宁，宁不得辞，且拜命之辱，谨用二十九日戊辰献记云。”宋柯述《社稷坛序并铭》见《石刻》。
　　　　薛老峰
