<!-- { "loadSidebar": true } -->
　　又东北行七八百里曰飞牙喀 【 一作费雅喀】 俗与额登喀喇同而赤股无袴以皮蔽其前后 【 廷杰谨案今自黑勒尔以下至东北海口土人呼曰长毛子合奇勒尔俄伦春二族凡居江沿者皆称济勒密当即此飞雅喀地也】 自宁古塔东北行三千里曰奇勒尔 【 一作欺勒尔廷杰谨案今自索伦以南松花江以北凡游处山林者俱称奇勒尔其西即为俄伦春人等游猎之地今入三姓富克锦城当差之旗喀喇旧图亦作奇勒尔呼为奇勒尔达子讹为奇邻达子】 滨大东海俗产与奇雅喀喇同自宁古塔东行千余里居乌苏里江两岸者曰木抡 【 一作木轮一作木伦一作穆连一作穆棱一作朮伦】 俗类窝集产貂 【 廷杰谨案木抡又作穆林一作木楞即今莫力河在乌苏里江西岸为塔姓分界之处】 又东二百余里居尼满河源者 【 一作伊瞒】 曰奇雅喀喇 【 会典图作奇雅喀尔柳边纪喀作欺牙喀喇】 其人黥面地产貂无五谷夏食鱼冬食兽以其皮为衣廷杰谨案以上各部诺雷等三喀喇归顺最先三姓城即因此为名其余若赫哲喀喇于天命元年招服 【 时大臣安费扬古扈尔汉征东海萨哈连部凯旋遂又招服音达晖塔库喇喇路诺罗路锡喇析路即赫哲喀喇地也详见征索伦篇后近虎尔喀部居混同江南岸者或无常于崇德七年招降详见上】 飞雅喀及额登喀喇奇勒尔等于康熙十年降服 【 恭查康熙十年辛亥十月壬辰圣祖谕宁古塔将军巴海曰朕向闻尔贤能令侍朕左右朕益知尔矣飞雅喀赫哲虽已降服然其性暴戾当善为防之必须广布教化多方训廸以副朕怀远至意知飞雅喀降服附近之额登喀喇奇勒尔未有不降服者圣谕盖以赫哲该二部也】 木抡及奇雅喀喇于崇德三年以前征服 【 详具征东海渥集瓦尔喀部篇内屡征穆棱尼满等处】 皆三年一贡 【 柳边纪略曰凡岁贡者除赐衣冠什器之外宴一次固山达以下陪宴三年一贡者宴三次宁古塔梅勒章京陪宴】 又有远在海中不能至宁古塔之库叶一部 【 说具库叶岛沿革形胜篇】 皆宁古塔属地雍正七年设立三姓副都统分治之会典分为二图曰海以外图则库叶岛地也自混同江以西溯流而上抵三姓城皆三姓副都统所属也其北境大山老林直接俄罗斯界凡数千里会典分为三姓所属海以内图盖东北抵海西北抵外兴安岭其岭南所出之水自索伦河以东皆小川东入海自噶穆河以西为哈滚河恒滚河格楞河诸大川其北控俄罗斯南接宁古塔万山环迭雄长东陲是三姓之形胜也 

　　○征东海渥集瓦尔喀部 【 使犬国附】 

　　东海诸部皆在长白山以东长白山为我朝发祥之地松花江出焉北流至吉林又北转东流合黑水为混同江径宁古塔三姓以入东海 【 廷杰谨按此说多误当云北流至吉林折而西北绕白都讷又转向东北合北岸嫩江为混同江径三姓城北会南岸发源宁古塔之呼尔哈河即今牡丹江东北流八百里至黑河口黑龙江自西北来会又东北流七百余里合南岸之乌苏里江又东北行二千余里以入于海】 水势环抱拱卫神京古肃慎渤海女真诸国相继居此至明万历年间诸国分建 【 廷杰谨案明之东北边塞止于开原】 满洲之部五曰苏克素护河 【 一作苏克苏浒河】 曰浑河曰完颜 【 一作王甲】 曰栋鄂 【 一作董鄂】 曰哲陈长白山之部二曰纳殷曰鸭绿江东海之部三曰窝集 【 亦作渥集】 曰瓦尔喀曰虎尔喀 【 廷杰谨案宜云东海窝集部二曰虎尔喀曰瓦尔喀详见明季三卫分建诸国考后】 扈伦之部四曰叶赫 【 一作也合】 曰哈达曰辉发曰乌拉皆金代部落之遗城郭土著射猎之国非蒙古行国比也太祖高皇帝受命于天削平诸国于是满洲五部长白山二部扈伦四部以次收入版图其用兵最勤且征且抚者莫如东海三部 【 廷杰案宜云东海窝集二部】 及黑龙江之索伦等部其征东海窝集部之虎尔喀部廷杰已详录于三姓疆域考下兹特即其征东海窝集部之瓦尔喀部者谨述之太祖高皇帝戊戌年春正月招降安楚拉库路先是大臣费英东初征瓦尔喀部取噶嘉路杀部长阿球降其众以归至是以安楚拉库路旧属瓦尔喀部太祖命长子褚英幼弟巴雅喇与费英东噶盖统兵一千征之星驰而往取屯寨二十余招降万余人而还丁未年春命弟舒尔哈齐长子褚英次子代善大臣费英东扈尔汉率兵三千徙东海瓦尔喀部斐优城之众于内地败乌拉贝勒布占泰邀截之兵万人于道五月命贝勒巴雅喇大臣额亦都费英东扈尔汉率兵千人往征东海窝集部之赫席赫路鄂谟和苏噜路佛纳赫托克索路之并附乌拉者取屯塞而还戊申年九月窝集部之呼尔喀路千人侵我宁古塔城我驻防萨齐库路兵击败之既而降人有逃至窝集部之瑚叶路者匿弗以献己酉年十二月太祖遣扈尔汉率兵千人讨之扈尔汉取瑚叶路二千户而还是时有归附我国之窝集部绥芬路长图楞为窝集部之雅兰路人所掠庚戌年十一月招降窝集部诸路长时太祖遣额亦都率兵千人往窝集部之那木都禄路绥芬路宁古塔尼玛察路招其路长等来归令其携家口前行额亦都旋师至雅兰路遂击取之收万余人而还辛亥年秋七月取乌尔固辰穆棱二路先是窝集部来归路长僧额尼喀哩二人以太祖所赐甲四十副置绥芬路为窝集部之乌尔固辰穆棱二路兵掠去太祖遣呼尔喀部长博济哩往二路宣谕归还所掠弗从乃命第七子阿巴泰同大臣费英东安费扬古率兵千人征之俘千余人而还甲寅年冬十一月遣兵五百征窝集之雅兰锡琳二路收降二百户俘千人而还报掠我所属之绥芬路图楞也乙卯年冬十一月征克额赫库抡先是窝集部东额赫库抡人寄语我国之人曰人谓尔国骁勇可来与我等决一战太祖遣兵二千至固纳喀库抡招之不服遂布阵鸣螺越濠三层毁其栅攻克其城阵斩八百人俘获万人收抚其居民编户口五百乃班师天命二年春二月丙申遣兵收海边部众时东海沿边诸部尚多未附太祖遣兵四百往征凡散处部众悉收之其岛居负险不服者乘小舟尽取之而还 【 此条亦录于库叶岛下】 
　　十年三月辛未征东海瓦尔喀部诸将曰喀尔达曰富喀纳曰塔裕携降附之众三百三十人以归四月初太祖命族弟旺善大臣达珠瑚彻尔格统兵一千五百人征东海瓦尔喀部俘获甚众太宗文皇帝天聪五年命大臣蒙阿图率官八员兵三百人往征瓦尔喀二月甲戌蒙阿图自宁古塔遣人奏捷六年冬命大臣武巴海率兵征乌扎拉部武巴海分八旗兵为四路并趋渥赫河斩获甚众七年十一月命大臣吉思哈武巴海率官八员兵三百人征朝鲜接壤之瓦尔喀八年五月甲辰吉思哈武巴海还至宁古塔遣人奏捷十一月使犬部盖青头目率五十人来朝十二月癸卯遣大臣武巴海荆古尔岱率四百人往征瓦尔喀传谕曰闻尼满地方有千余人在彼筑城屯驻尔等宜往略之至各屯户多少武巴海尽知可取者量力取之有分达哩所居之屯宜率乡导往前先取余可次第略定凡此诸屯非有统帅哨防不过泄泄然散处各村落然其人虽愚耳目颇众尔等自宁古塔启行之日即行防范勿令彼知觉伺其所在以智取之九年正月使犬部索琐科来朝四月武巴海荆古尔岱等自宁古塔遣噶尔珠奏报收抚瓦尔喀捷音十月癸未复发兵征之分八旗为四路两旗合进一路两黄旗武巴海为帅率兵二百九十七名进兵之地二曰额赫库抡曰额勒约索取其地壮丁七百五十人两红旗多济里为帅率兵三百五名进兵之地三曰雅兰曰锡琳曰瑚叶取其地壮丁七百五十七人两蓝旗扎福尼为帅率兵二百九十八名进兵之地二曰阿库里曰尼满取其地壮丁四百八十人两白旗武什塔为帅率兵三百三十七名进兵之地二曰诺罗曰阿万取其地壮丁一千一十四人仍各携乡导以往出征主帅各授军律一道武巴海武什塔军律内增一款云乌扎拉部 【 天聪六年武巴海征服者】 百壮丁家勿得侵扰又谕多济里所往之地岛屿甚多有可取者造船取之如不可取当识之以为后图十年三月庚戌武什塔等奏捷崇德二年正月癸亥太宗于朝鲜军营遣外藩科尔沁扎噜特敖汉奈曼诸部兵出朝鲜咸镜道往征瓦尔喀道出会宁击败朝鲜平壤巡抚兵二千人余兵悉降五月十九日至乌拉地方遣还蒙古十六旗兵七月己巳复命凯喀等二十四将率兵一千二百分为四路往征瓦尔喀两黄旗舒书塔克珠为一路率甲士六十人阿库里尼满穆棱及乌尔固辰地南济兰牛彔下喀克　　　弟等壮丁共一百七十名入乌尔固辰两红旗恩古里克布图为一路　　　六十人绥芬雅兰瑚叶乌尔吉壮丁共二百名入绥芬两白旗哈什屯满都祜为一路率诺罗阿万壮丁三百名至所入汛地两蓝旗为一路率额赫库抡额勒以东塞木克勒以西壮丁共一百十名十月癸亥诸将遣六人奏黄红白六旗俘获捷音于次年四月师还四年七月先是东方瓦尔喀部众叛入熊岛至是太宗命朝鲜国王李倧以舟师攻熊岛擒其首嘉哈禅等缚送盛京仍遣萨尔纠等四将率兵百人往瓦尔喀收其余党谕曰尔等可于拉发地方牧马前进兵少宜合为一队以行勿贪得轻杀勿妄取为俘抗拒者谕降之杀伤我兵者诛戮之军行往返勿侵扰朝鲜境地萨尔纠等遂携嘉哈禅同往收捕余党五百人五年闰正月甲申命户部行文朝鲜国王令所在官员计口给粮俟我军回时报明数目于额贡凤凰城米内开除奏报并敕谕萨尔纠等所率军士勿令多索二月丙辰太宗遣多济里喀珠等往宁古塔会同章京锺果兑等带兵三四百名往征乌扎拉部谕以或由水路或由陆路往返宜速务以兵扼其重地五月至乌扎拉俘获百有十人六月癸酉师还自是东海瓦尔喀部悉平 

　　○库叶岛沿革形胜考 【 环近诸小岛附】 

