<!-- { "loadSidebar": true } -->
西洱河在大理城东即叶榆水也一曰洱海禹贡道黑水至于三危入于海注云西洱海与叶榆泽相贯又水经注云叶榆水道交址糜泠县东径浪泊其水黑似榆叶渍之而名按司马相如文畧斯榆注斯音曵又史记汉书皆作楪榆未可以臆解也水经曰罢谷之山洱水出焉山在浪穹县北泉涌起如珠树经玉案山前绕郡而南西出天桥点苍山后是为濞水与漾水合又西入于兰沧江又南入于海其水有三岛四洲九曲弯环如新月岛形如案故名玉案石上有朱文若古篆不可辨世传是大士与罗刹买地劵也石壁上刻云此水可当兵十万昔人空有客三千蜀都赋云诸葛亮之平南中也战于是水之南其后唐开元中李宓王天运等伐南诏前后覆军二十万皆没于此水濵有神祠其状牛首人身或虎头鸡喙皆大石自地涌出非人工也雨旱祷之辄应冬月海风水面常有阴火高数丈起海赋曰阴火潜然是已东岸有分水崖俨若斧划南为河北为海所产鱼不相入八月望夜时有珊瑚出水面志云即恒河也元舒噜杰诗洱水何雄壮源流自邓川两闗龙首尾九曲势蜿蜒大理城池固金汤铁石坚四洲从古号三岛至今传罗阁凭巇崄蒙人恃极边要当兵十万不数客三千世祖亲征日初还一统天雨师清瘴疠风伯扫氛烟民物因蕃富封疆近百年点苍山色好铭刻尚依然

漾水一名神庄江源出剑川经赵睒过打牛坪遶点苍之背与濞水合淼漫无际俗谓之漾备江謡云过了漾备渡阎王请上簿到得龙尾闗纔是到人间言其瘴毒甚也

兰沧江一名鹿沧其源出吐蕃嵯和哥甸一云出莎川石下其石似鹿故名自丽江度云龙州至于永昌广仅三十余丈其深莫测其流如奔东流经顺宁达于车里入于南海即汉书所云搏南兰津也今曰澜沧俗谓之浪沧蒙氏封为四渎之一其江中有物黑如雾光如火声如折木破石触之则死或云瘴母也文选谓之鬼弹内典谓之禁水惟此江有之他所絶无李元阳曰此即禹贡黒水至于三危入于南海者也

潞江在永昌南百余里一曰怒江源出雍望奔流而下其深莫测两岸陡絶入夏则多瘴毒不可渡蒙氏封为四渎之一

赵州南六十里为白崖古庙中有铁柱诸葛武侯定南中归以纪功也至唐咸通间蒙酋世隆复重铸之故郭松年大理行记以为非武侯所立不知张乐进求时已有铁柱矣崖半有毕钵罗窟岩壁耸拔千丈余其下林麓蓊翳无路可由南诏时有杜老蛮者即崖而寺之扪壁而上有独木桥十余所长三尺或五六尺巇崄不敢着足樵子儇疾者履之而过亦不损折其木非常见之材每月十五夜换桥一次不知其因十六日但见桥制更新无复旧木矣世传神仙所为因谓之仙桥昔寺僧畜犬仙桥遂断后屏犬桥复完成化间壁上见诗云悬崖万仞没跻攀楼观参差杳霭间一派水流苍石隙数声猿啸白云闲堪嗟萧史乘鸾去定是王乔驾鹤还唯有灵桥髙絶处幽禽惆怅对空山不注姓氏然其地士人所不能到竟不知谁为也

青华山在云南县南八里其下有洞山仅培塿而洞深邃不可穷悬崖滴乳愈深愈竒上有石窍漏光若天窻然岐径支分人入必糜糠以志其返每岁季夏二十四日土人士女还至以炬火爇之云不尔必有蜘蛛之啮或云此即唐三藏取经遇蜘蛛怪处也御史李元诗青华洞深且宻神工融鬼斧劈茫茫天壤间此理不可诘无乃浑沌初辟时浩气嘘泡成幻质沿苔扪石岂容已宛若风雨投暗室虚幽极处明自生时复有窍见天日袪昏破晦露真机万态千形难尽述行行洞口更升巅笑看扶桑红日出

九鼎山在云南县西北二十里一曰寳泉九峰相并望之簇如青莲石穴空洞盘折而升其上有九鼎寺毘卢阁古佛洞华严洞玉峰塔诸胜倚岩结构飞梯令人登之有挟风生羽之想吴郡冯时可诗九鼎巑岏望里新长松落落逼苍旻蜂房燕垒虚无地薤簟藜床逺絶尘云宿下方流玉叶月生半壁吐金轮最怜政暇能兼隠倚石看山更几巡

水目山在云南县之南二十余里山巅有泉深不可测南诏段氏于此建水目寺相传初建时有僧阿漂为工匠都养炊爨汲水以供众僧未尝违失日则奔走劳苦夜则悬首庙梁三十余年其悬髪金钩至今犹存尝挈筐入市货奶酪蔬菌之属虽二百里外产者一日致之人因其出窥其室中见漂闭戸黙坐置筐坐前有顷筐中诸物自盈见者喧于众漂遂立化寺有白虎窝黄龙木犬之异有贵客至木犬自吠今遗址犹存

金沙江一曰若水源出旄牛徼外东南至于丽江鹤庆北胜姚安诸界水濵产沙金故名山海经曰黑水之间有木名曰若木若水出焉水经注曰若水南经云南之遂久县今金沙江巡检司是也又东流合绳水孙水淹水泸水注于马湖诸葛亮南征渡泸即此昔黄帝长子昌意徳劣不足绍承大位降居斯水为诸侯娶蜀山氏女生颛顼于若水之野是其地已杨慎宿金沙江诗往年曾向嘉陵宿驿楼东畔栏杆曲江声彻夜搅离愁月色中天照幽独岂意漂零瘴海头嘉陵回首转悠悠江声月色那堪说肠断金沙万里楼在丽江西北

水经曰叶榆水西北有鸟吊山世传凤凰死于此每岁秋冬百鸟羣聚鸣呼啁哳土人夜然火张罗待之鸟投火罹罗多有异羽匪直滇产也内无嗉者以为特哀不食称为义鸟放之今邓川浪穹之间有凤羽乡山曰鸟吊每九月至十一月夜中万鸟羣聚居民烛而罗之所获万计与水经所载无异杨慎诗鸟吊山头百鸟伤刺桐茅竹隠斜阳九苞文采不复见千古令人空断肠按蒙化亦有凤凰山其说与此同（按鸟以赴义至而小民无知网而取之不仁甚矣万厯己未余至始行邑禁絶之）

天桥在大理西南三十里洱水下趋处也相传苍洱之间其初皆为水国观音大士凿石为桥泄水民始得平土而居其石下断上连絶壑深堑若梁跨之凭虚凌空可度一人故名天桥桥边激水溅珠宛如梅树人呼曰不谢梅亦竒观也桥之北有沓嶂又名一线天水故道也石林古色可吹洞箫莆田方沆诗苍岭青未了寒烟野戍平危梁通地脉削壁类天成霜色孤鸿暝涛声万马行昔年曽割据形胜控榆城闽陈严之诗似入天台路横梁跨壑悬川应疑禹凿石岂仗秦鞭归鹤来何处长虹卧不还支机随意取不必待张骞

点苍山龙泉峰下有诸葛武侯画卦台云世传武侯南征屯兵于此披草莱中得石刻伏羲像因作八卦台祀之土人以为祭天又名曰祭天台其龙闗以西谓之天威径葢取孟获公天威也南人不复反之语唐髙骈诗豺狼坑尽却朝天战马休嘶瘴岭烟归路崄巇今坦荡一条千里直如弦万里驱兵过海门此生今日报君恩回期只待风烟净不遣征衣有泪痕

大理之南有荡山寺一名感通汉摩腾竺法兰由西天竺入中国时建也唐南诏重新之其地山峦回合林樾葱蒨佛堂之外僧院三十有六四壁绘人天诸相皆极工丽中堂石上有僧趺迹云洪武十六年寺僧无极率其徒入觐献白驹一山茶一上临轩受之山茶忽发一花上异之赐御制诗一十八章叙其水陆往返之劳并序刻于石其东麓曰狮山环山面河幽静可赏

弘圣寺一名一塔寺在大理城西其北有崇圣寺亦曰三塔寺皆胜地也弘圣有塔高二十余丈十有六级相传周时阿育王所造塔也其上有阁扆苍山面洱河原野雉堞皆在指顾之中左有诸葛武侯祠及杨慎所摹禹碑崇圣三塔中者高三百丈外方而内空其二差小各错金为金翅鸟立其上以厌龙也不知何始塔顶有铁铸欵识云贞观六年尉迟敬徳监造开元初南诏修之请唐匠恭韬徽义重造中观音像高二丈许蒙氏董善明者吁天愿铸是夕天雨铜取以铸像仅足而止像成之日瑞光五色楼有鸿钟声闻百里其外万松离立苍翠际天僧房花木幽翳台阁孤敻至者徘徊不能去程本立诗眼中城郭与山川坐我江南罨画船云气半空飞白雪水光一镜落青天野墙椶树人家住官路梅花驿使传最是僧房听梵呗此心能洗百忧煎

判文山在临安府城南二十里高千余仭中有三峰削出如笔架昔大理段思平外舅爨判居其上因名有祠焉学士王景常判山翫月歌判山山上秋月明判山山下秋水清道人持杯待明月气压泰华吞沧溟姮娥靓妆倚碧井照见琉璃几千顷兴来吸尽金叵罗舞袖徘徊弄清影嘉靖中学使赵维垣易名焕文

岩洞在临安东二十里一名云津洞山形绵亘林径萦纡众水归宿伏流会盘江达于南海洞口空阔可容数百人前阻深潭无径可通游者循山背行达中洞结桥而度列炬而入石髓凝结倒垂千态万状葢西南第一洞天也其后有小洞二曰南明曰万象南明黝黒中忽有天窻豁然明朗万象峻阔岚霭层结如云霞飞布其上尤为竒絶云学宪秀水吴鹏诗雅志在山水临眺兴无倦竚望城东郊幽岩表南甸使君复爱客抚景开芳宴解带遡南风手掬氷花片披榛得微路延瞰中岩徧结桥度云溪列炬散晴电怪石虬龙翔层台玉芝炫旋转寻丈间幻化千万变势凌天姥竒名并桃源擅自非神明护乾坤岂终见日来苦尘缚胜引资游衍薄暮下山椒心赏徒留恋安得长公术移此中州奠依栖炼五药辟榖谢朝彦

阿迷州北三十里有火井其水溢出流入于田井中常有烟气投以竹木即燃夜则有光四傍石亦皆热出煤可以代薪

异龙湖在石屏州之东有九曲周百五十余里中为三岛小岛名孟继龙有蛇虫不可居昔蛮酋以有罪者流于此中岛名小末束大岛名和龙湖蛮立城于上汉名水城四面皆巨浸东流入于泸江

太保山在永昌府西其名不知所始嵳峩东向高千余尺横冈数里山巅平衍可习骑射尝有掘地者于土中得巨砖甚多皆有平好二字周遭林木苍翠烟云变幻称竒观云

哀牢山在永昌东二十里孤峰秀耸如拱如坐髙三百丈余雄视西陲延袤三十里许顶石巉巗如鳞有二穴名天井水出其中土人于春首视水之盈涸卜岁之丰稔穴下相通取左穴水则右穴涸取右穴亦然山下有石如鼻二孔出泉南温北冷分流数十步复合为一号玉泉故又名玉泉山

博南山在永平县西南四十里一名金浪山其巅又名丁当路极险隘乃蒲蛮出没之所昔南诏遣将军征缅回师多赍金寳经此山遇盗将军死之后立祠于此北麓有泉流为花桥河方沆诗万里哀牢地双旌度博南林开山列障天逺树如簪岚气征衣重霜华旅鬓含兰津看渐近访古一停骖

罗岷山在永昌东北百里兰沧江西岸也髙千丈袤四十余里相传蒙诏时僧罗岷者自天竺来此尝作戏舞山石亦随而舞后没土人祠之岩下时坠飞石过者惊趋谓之催行石相传上有野兽抛踏而下后有人将晓时见石自江中飞上雾中甚多不由兽也有桥于两岸曰霁虹缆铁梯木悬跨千尺郡人张含诗兰津之南何崔嵬水寨仄路盘空回江氛岭祲日月翳山狂谷很猿猱哀炎天风高屡见雹严冬地逈常闻雷钩藤毒葛四时茂鹦哥杜鹃千树开

卧狮山在永昌南十五里以形名高百丈余袤二里许其上有洞曰芭蕉广二寻高称之入深百五十步其中石乳灿烂有如莲如钟如伞之异故又名石花山

云岩山在永昌城北二十五里高二百丈余盘回三里许杂木阴森岩石深百步中有石横卧于下长丈余好事者凿而为佛建寺以覆之扁曰云岩卧佛其左有洞洞门高三尺深十余丈寺外筑台建门台下有池

