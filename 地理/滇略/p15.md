<!-- { "loadSidebar": true } -->
天寳中王师伐南诏前后败没二十万人李白诗羽檄如流星虎符合专城喧呼救邉急羣乌皆夜鸣白日耀紫微三公运权衡天地皆得一澹然四海清借问此何为答言楚征兵渡泸将五月将赴云南征又赠南陵常赞府诗岁星入汉年方朔见明主调笑当时人中天谢云雨一去麒麟阁遂将朝市乖故交不过门秋草日上阶当时何特达独与我心谐置酒凌歊台欢娱未曽歇歌动白纻词舞回天门月问我心中事为君前致辞君看我才能何似鲁仲尼大圣犹不遇小儒安足悲云南五月中频丧渡泸师毒草杀汉马张兵夺秦旗至今西洱河流血拥僵尸将无七擒略鲁女惜园葵咸阳天下枢累岁人不足虽有数斗酒不如一杯粟頼得契宰衡持钧慰风俗自顾无所用辞家方求归霜惊壮士髪泪满逐臣衣以此不安席蹉跎身世违终当灭卫谤不受鲁人讥

储光羲送李宓伐云南诗昆明滨滇池蠢尔敢逆常天星耀铁锁吊彼西南方冢宰统元戎太守齿军行囊括千万里矢谟在庙堂耀耀金虎符一息到炎荒搜兵自交址茇舍出泸阳羣山高崭岩凌越如鸟翔封豕骤跧伏巨象遥披攘回溪深天渊揭厉踰舟梁玄武扫狐蜮蛟龙除方良雷霆随神兵硼磕动穹苍斫伐若草木系缧同犬羊除丑饮弥河啁啾乱行藏君子恶薄险王师耻重伤广车设置梁太白收光芒邉吏静县道新书行纪纲剑阁掉勒归武弁朝建章龙楼加命服獬豸拥秋霜邦人颂灵旗侧听河洋洋京观在七德休哉我神皇

高适贺李宓伐蛮归诗并序天寳十一载有诏伐西南夷右相杨公兼节制之寄乃奏前云南太守李宓渉海自交趾击之道路险艰徃复数万里盖百王所未通也十三载四月至于长安君子是以知庙堂使能而李公効节适忝斯人之旧因赋是诗圣人赫斯怒诏伐西南戎肃穆庙堂上深沈节制雄遂令感激士得建非常功料死不料敌顾恩宁顾终鼓行天海外转战蛮夷中梯巘近高鸟穿林经毒虫鬼门无归客北戸多南风蜂虿隔万里云雷随九攻长驱大浪破急击羣山空饷道忽已逺县度垂欲穷精诚动白日愤薄连苍穹野食掘田鼠晡飱兼僰僮收兵列亭堠拓地弥西东临事耻茍免履危能饬躬将星独照耀邉色何溟蒙泸水夜可渉交州今始通归来长安道召见甘泉宫廉蔺若未死孙吴知音同相逢论意气慷慨谢深衷按天寳十三载李宓击南诏阁罗鳯诱之深入至太和城坚壁不战粮尽引还蛮追击之全军皆没杨国忠隐其败更以捷闻其蒙蔽若此而达夫乃侈言其功比之廉蔺孙吴安得为诗史哉

郑回者唐西泸令为南诏所虏以为清平官后卒说异牟寻归唐回有文词尝为蒙氏撰徳化碑词繁不具载其铭曰降祉自天福流后胤瑞应匪虚祯祥必信圣主分忧遐夷声振袭久传封受符兼印兼琼秉节贪荣构乱开路南安攻残西爨竹倩见屠官师溃散頼我先王懐柔伏叛祚不乏贤先献是继郡守诡随贬身遐裔祸连虔陀乱深竖嬖殃咎匪他涂豕自殪仲通制节不询长久征兵海隅顿营江口矢心不纳白刃相守谋用不臧逃师夜走汉不务德而以力争兴师命将置府层城三军往讨一举而平面縳羣吏驰献天庭李宓总戎犹寻覆辙水战陆攻援孤粮絶势屈谋穷军残身灭祭而葬之情由故设赞普仁明审知机变汉德方衰邉城絶援征我兵戎攻彼郡县越嶲有征会同无战雄雄嫡嗣高名英烈惟孝惟忠乃明乃哲卭泸一扫军羣双灭观兵寻传举国来宾廵幸东爨懐德归仁碧海効祉金穴荐珍人无常主惟贤是亲土宇克开烟尘载寝毂击梨坑辑熈羣品出入连城光扬衣锦业留万代之台仓贮九年之廪明明赞普扬干之光赫赫我王实頼之昌化及有土业着无疆河带山砺地久天长辨称世雄才出人右信及豚鱼润深琼玖德以建功是谓不朽石以刋铭可长可久

杜光庭以文章教蒙氏之民蒙学士爨泰葬之玉局峰麓立庙祠之光庭有诗名如题仙居观诗往岁真人朝玉皇四真三代住繁阳初开九鼎丹华熟继蹑五云天路长烟鎻翠岚迷旧隠池凝寒镜贮秋光时从白鹿岩前去应许潜通不死乡又题鸿都观诗亡吴霸业已功全深隠云林始学仙鸾鹤自飘三蜀驾波涛犹忆五湖船双溪夜月鸣寒玉众岭秋空敛翠烟也有扁舟归去兴故乡东望思悠然又题都庆观诗三仙一一驾红鸾仙去云闲逺古坛炼药旧台空处所挂衣乔木两摧残清风岭接猿声近白石溪涵水影寒二十四峰皆可隠振缨长往亦何难

贾岛久寓云南有送雍陶入蜀诗江山事若谙那肯滞云南草色分危磴杉阴近古潭日斜褒谷鸟夏浅嶲州蚕吾自疑双鬓相逢更不堪

雍陶成都人寓云南有送裴璋还蜀诗家在剑门外新年音信稀自为千里客已送几人归陌上月初落马前花正飞离言殊未尽春雨湿征衣时云南太守张虔陀淫虐南诏杀之遂攻成都陶有哀蜀人为蛮所俘者五首但见城池还汉将岂知佳丽属蛮兵锦江南渡遥闻哭尽是离家别国声（又）大渡河邉蛮亦愁汉人将度尽回头此中剩寄相思泪南去应无水北流（又）欲出乡闗行路迟此生无复却回时千寃万恨何人见惟有空山鸟兽知（又）越嶲城南无汉地伤心从此便为蛮寃声一动悲风起云暗青天日下山（又）云南路出洱河西毒草长青瘴色低渐近长城谁更哭一时收泪羡猿啼

徐凝南诏攻成都诗守隘一夫何处在长桥万里只堪伤纷纷塞外乌蛮贼驱尽江头濯锦娘刘湾云南白门诗百蛮乱南方羣盗如猬起骚然疲中原征战从此始白门太和城来往一万里去者无全生十人九人死代马卧阳山燕兵哭泸水妻行求死夫母行求死子苍天满愁云白骨积空垒哀哀云南行十万同已矣

马乂蜀中经南蛮俘虏后寄雍陶诗酋马渡泸水北来如鸟轻几年期鳯阙一日破龟城此地有征战谁家无死生人悲还旧里鸟喜下空营弟侄意初定交朋心尚惊自从经难后吟苦似猿声

权德舆送袁滋持节册南诏诗西南使星去逺徼通朝聘烟雨僰道深麾幢汉仪盛途经五尺险水爱双流净上国洽恩波外臣遵礼命离亭驻驺驭且尽尊中圣

白居易新丰折臂翁诗新丰老人八十八头鬓眉须皆似雪玄孙扶向店前行左臂凭肩右臂折问翁臂折来几年兼问致折何因縁翁云贯属新丰县生逢圣代无征战惯听梨园歌管声不识旗鎗与弓箭无何天寳大征兵户有三丁点一丁点得驱将何处去五月万里云南行闻道云南有泸水椒花落时瘴烟起大军徒渉水如汤未过十人二三死村南村北哭声哀儿别爷娘夫别妻皆云前后征蛮者千万人行无一回是时翁年二十四兵部牒中有名字夜深不敢使人知偷将大石锤折臂张弓簸旗俱不堪从兹始免征云南骨碎筋伤非不苦且图拣退归乡土臂折来经六十年一肢虽废一身全至今风雨阴寒夜直到天明痛不眠痛不眠终不悔且喜老身今独在不然当时泸水头身死魂孤骨不收应作云南望乡鬼万人塜上哭呦呦老人言君听取君不见开元宰相宋开府不赏邉功防黩武又不闻天寳宰相杨国忠欲求恩幸立邉功邉功未立生人怨请问新丰折臂翁后敬宗时南诏攻梓州剑南郭钊移书责之乃遣使入贡居易又有蛮子朝诗蛮子朝泛皮船兮渡绳桥来自嶲州道路遥入界先经蜀川过蜀将收功先表贺臣国云南六诏蛮东连牂牁西连蕃六诏星居初琐碎合为一诏渐强大开元皇帝虽圣神唯蛮倔强不来宾鲜于仲通六万卒征蛮一阵全军没至今西洱河岸邉箭孔刀痕满枯骨谁知今日慕华风不劳一人蛮自通诚由陛下休明德亦頼微臣诱谕功德宗看表知如此笑令中使迎蛮子蛮子导从者谁何摩挲俗羽双隈伽清平官持赤藤杖大军将击金呿嵯异牟寻劳寻阁劝待勑召对延英殿上心贵在懐逺蛮引临玉座近天颜冕旒下垂亲劳徕赐衣赐食移时对移时对不可得大臣相看有羡色可怜宰相拖紫佩金章朝日唯闻对一刻

元稹贺南诏献地图土贡诗西南六诏有遗种僻在荒陬路寻壅部落支离君长贱比诸蕃甸为幽冗犬戎强盛频侵削降有愤心战无勇夜防抄盗保深山朝望烟尘上高冢鸟道绳桥来欵附非因慕化因危悚清平官系金呿嵯求天叩地持双珙益州大将韦令公顷实遭时定汧陇自居剧镇无他绩幸得蛮来固恩宠为蛮开道引蛮朝迎蛮送蛮常继踵天子临轩四方贺朝廷无事唯端拱漏天走马春雨寒泸水飞蛇瘴烟重椎头丑类除忧患瘇足役夫劳汹涌匈奴互市岁不供云蛮通好辔长駷戎王养马渐多年南人耗顇西人恐

韦皋以南诏兵破吐蕃露布剑南西川节度使同中书门下平章事臣皋等言臣闻天讨有辜兵应者胜义者王天佑下民师直为壮曲为老多助之至四极爰辏贞观则同罗击延陀开元则九姓殄黙啜曰商莫不来享犯汉虽逺必诛德风翔虖河源武节憺虖月■〈出骨〉率宁人之有指先元戎之启行用信威光祖宗不以贼遗君父恭惟皇帝陛下宣昭义问敉宁武功纉八叶之鸿图奋四征之雄略懐枭鸱销祲沴禀合太和翦鲸鲵清郊原扫除羣秽王犹允塞我武惟扬竒干善芳各修贡职条支若木咸顺指令邈积石之遐陬有吐蕃之丑类侵败王略倍奸齐盟乗邉将之骋兵瞰戎亭之虚候为蛇豕食上国尽盗河湟帅蝥贼摇我疆再惊畿甸尚纳污而含垢姑通使以结和清水之盟未干好畤之师已聚指泾灵而徼赂瞰盐夏以捣虚夷德无厌弗悔衽金之旤楚氛甚恶辄兴衷甲之谋蠢尔为雠整居匪茹维时南诏慕化中朝先零之质诸儿虽尝并力麋人之率百濮罔不离心顿颡于邉受命于吏断匈奴之右臂羁南粤以长缨燕貉输致骑之勤晋戎成犄鹿之势彼既失铁桥之险我遂克峨和之郛葢窜匿于龙沙复虔刘于麟塞臣等请奋其旅以殱乃雠鳯翔振武灵武之骑猎其西邠宁太原泾原之兵震其北率南山熊罴之校暨东川貙虎之师乌蛮挠其腹心回鹘捣其肘腋众素饱矣一大治之诸将陈洎等统五万军出十一道济师西颢之半策勲北陆之初遂贾勇而围昆明将决胜而定青海释朔方之众援维州之城九攻九却之计穷七纵七擒之威速连连执讯矫矫献囚不然我薪而自焚有如破竹之立解拂庐鱼溃瓯脱兎犇谷静山空首就焉耆之僇区殚域灭汔闻智盛之降斯皆庙谟渊深神断天造明见万里运竒堂上之兵守在四夷制胜目中之虏勒功滇池之柱植表赤岭之碑一怒安民文之勇也三军用命克何力焉臣等承帝之明敌王所忾开逺门掲候坐收西极之旧风紫微殿受俘重覩昆丘之茂绩臣等无任庆快激切屏营之至谨遣某官奉露布以闻

