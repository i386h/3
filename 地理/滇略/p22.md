<!-- { "loadSidebar": true } -->
碧鸡山相传周惠王时有凤凰翔集于此时人不识目为碧鸡因以名山教授牟俊有诗云镜涵逺近三千顷剑卓西南第一峰鸣凤不来人事变苍烟依旧郁重重其神即东天竺国阿育王长子也封碧鸡景帝又别记云阿育王有子三人龙马一匹三子皆欲之王意欲与季子而患其争乃以辔私授季子即骠苴低也纵其马命三子云捕得者与之马奔往善阐今安宁州龙马跳涧山并草溪井龙马河即其所经之地石上蹄迹深尺许三子追之长子意马渇饮滇池伺而邀之不获仲子意马必过甸中伺而邀之亦不获季子往东松林以辔邀之马见辔而就遂获之长子见季子得马遂没于碧鸡山下为神仲子没于岩头为神封上甸景帝季子亦没于松林为神封金马景帝

羝羊石在姚安东一里许昔蒙氏时洞庭君爱女于此牧羊有羝餂土驱之不去掘地遂得卤泉名曰白羊井人即其地立圣母祠及开桥头井得石羊云即餂土之羝后归于圣母祠其井即白盐井也

江川县双龙乡其山无石皆螺殻积成昔有夷妇浣衣于河忽螺精出见妇惊急以澣衣盆覆之其精遂止后人因以覆盆名山

汉永昌太守刘安世铸黄金为蛇以献梁冀益州刺史种暠纠发其奸不果献冀恨暠因以他事陷之李固上疏伸理太后赦暠免官行永昌以金蛇输官冀从大司农杜乔借观不与由是见忤竟以他事诬乔而杀之

丞相亮征孟获入滇滇人未知琴亮居南常操之土人有愿学者乃为着琴经一卷述琴之始及七弦十三徽之音意于是滇人始识皷琴又从征者冬暮思归各与一砖曰卧枕此即抵家从之果然不用命者终莫能归因号鸡鸣枕又尝用炊釡自随不炊自熟以防不时之需

魏明帝时昆明国贡嗽金鸟常吐金屑如粟此鸟畏寒乃处以辟寒台宫人争以鸟吐之金用饰钗佩谓之辟寒金故宫人相嘲曰不服辟寒金那得圣人心

隋开皇中太平公行军总管史万岁击南宁爨翫诸夷行数百里见诸葛亮纪功碑铭其背曰万岁之后胜我者过此万岁令左右倒其碑其碑趺志曰史万岁不应仆吾碑万岁骇服重立其碑而进

南诏神武王有女欲为择配女曰父王择配非天婚也我欲倒坐牛背任牛所之不问贫富贵贱牛入之家则嫁之王从其请牛至一委巷左右侧其角而入其家老妪走避强之乃出问有子否曰子往樵薪女即拜妪为姑顷之其子负炭回见巷有驺从走避女招之入曰此吾婿也令报王王大怒遂絶其女一日婿问女首饰是何物曰金也婿曰吾樵处此物甚多明日载回皆金砖也顷之王怒解女请燕王王难之曰汝能作金桥银路吾当来果作以宴王王叹曰信天婚也后人名其地曰辘角庄言方牛入时角如辘轳转入陋巷也

唐南诏永贞间有鸡足僧小沈者与二僧同住一庵小沈入城乞食诏问识何法门小沈答云我能使死者生极乐世界诏令国中但有死者请小沈起棺如此十余年有谗于诏曰小沈妄人也云能超度死魂何所证验臣愿入棺试之诏如言请小沈起棺将至化骨之所启棺视之诚死矣恳小沈求生沈又作法遂苏死者悔曰我已生在七寳宫殿中如何复来此小沈遂还旧庵见二僧问食二僧曰汝从城中来乃不裹粮却至此欲食耶小沈遂走叩迦叶石门门訇然中开二僧追呼至则石门闭矣二僧悔恨焚身门外焚处生柏二株或谓小沈迦叶化迹也

太平广记载韦陀将军童真梵行不交天欲弘护佛法唐干封二年告宣律师曰西洱河有白石其土人造多宝佛全身相安在西洱河鹫山寺蜀青城山人往彼兴易请佛道由郎州大小勃律三千余里方达西洱河河大袤百里广三十里中有洲岛古寺经像尚存无僧住守经文与今相同时闻钟声百里殷实每年二时供养古塔基如戒坛二重塔上有覆釡彼土诸人见塔每放光明即以素食祭之求其福祚也其地去嶲州二千余里去天竺不逺方请像时由西洱河见岸上小童行游谓是山鬼遂即杀之不知是海神因尔神怒蹋覆前船人像俱溺晋时有僧于成都多宝寺前见土坟出随除随长终不可平乃深掘丈余获像及人骨俱在故船其髅骨肘胫悉皆麤大数倍过于今人即迦叶佛时阎浮人寿二万岁时人也今时劫减命促人小固然不足怪也出像之时牵曳艰难弟子化为老人指挥方便乃出其花趺上有隶书多宝字因名多宝寺律师问曰隶出李斯如何周时已有此体耶答曰见今南州四面文字俱是篆隶但以海路辽逺重驿莫传耳观春申君墓铭亦是隶字则知不出于李斯也

唐初居人髙氏生一子一女女名谷女年十三尚不能言其兄从军东川三月不归谷女一日忽语嫂曰兄缺食我往饷之家喜其开言戏应之曰汝将裹饭去谷女果行家人笑蹑其后至盘陀石下入水洞而去觅之不得众方惊怪未己谷女忽至谓家人曰兄一旅之众皆已饱矣具言军中地形事势其嫂不信东川距此二千余瑞安得即至不知其有神足也乃以衣授之曰汝送与兄取其垢衣来谷女如其言果取垢衣来自是送饷日以为常谷女常牧一白猪一日谓家人曰军回矣遂骑白猪化为象腾空而去乃知为普贤化身也土人即其地建寺曰谷女寺后讹为谷鸟寺云

唐时杨都师创洱河东罗筌寺寺前有田四十畆每栽秧约三日佣者戏师曰若能系日当为毕栽师黙念呪田栽既而日乃暝佣归而后知已歴二昼矣山下有黑龙常作风浪覆舟师以白犬吠之龙怒而出师视龙犹蜒蚓若教诲之有顷龙驯俛而去先是河浪九迭师以念珠鞭之去其三迭河乃翕顺可舟

唐时渔人于洱河岸得鵰遗卵收之有顷破卵而出为婴儿渔人异之不敢加害婴儿能食即解种种伎俩长而为僧居萗模庄人呼为萗模师既长能呼致风雨驱役鬼神指使如意又能以符呪化水石为酒食千百人皆醉饱南诏惮之师辄化为鵰飞集髙兴寺不知所终

唐永徽间有一老僧戴赤莲冠身披袈裟持钵至蒙舍细农逻家乞食时农逻父子耕巍山下妻妇往饷见僧乞食遂食之再炊往馌僧坐不去持馌前行而僧业已先在复向乞食姑妇惊怪又食之返而复炊且至巍山见僧坐盘石前有一青牛左有白马朱鬛右有白象各驯伏上覆云气云中有二童子一执铁杖于左一执金镜于右姑妇惊喜再供之僧问何愿二女不言僧曰奕业相承二女促农逻等至则但见五色云中一人持钵而坐彷佛见二童子唯余盘石上衣痕及象马牛之迹耳

杨波逺东汉时人号为神明大士唐永徽以后常骑三角青牛逍遥以游偶逢神僧于三阳峰麓为设一供陈石案长丈六阔六尺但以一手持将今石案犹存千夫莫举后不知所终

唐滇僧道清者姓杨殉道忘躯日课经典感现观音大士遐迩钦风渔者焚其网酒家隳其具蒙氏册为显密融通大义法师一日微哂而化火中彩云盘礴舌根不烂如红莲然

南诏时威楚西五十里许有五楼山有王载玄张明亨者栖焉志在清虚日载酒峰巅长啸狂唫时人莫之识也一夕饮酣见一道人乗风而至飘飘然丰采迥异二子迎之曰或者先生能剧饮耶先生莞尔而笑问姓名则曰无心昌道人遂促膝倾觞淋漓醉卧先生忽言别二子恋恋不能舍先生曰来年秋风起塞上吾当再至及期二子重登塞上目极欲狂口占云去年霜草断人魂满江秋水白纷纷犹记别离亭畔约西风塞上未逢君吟罢清风徐来彩云飞舞遥望则昌先生至矣手执一瓢盛米汁其中命二子饮之王饮张不饮先生覆之三人语欢甚时万里澄空碧天清籁先生曰将得五楼明皎月换来一顷玻瓈风复题壁间云带剑飘然负不羣几回挥袖拂红尘不图紫绶朝金阙独爱青山锁白云踽踽一身空葢世茫茫四海觅知音与君不负当年约一榻清风到五城唫罢出户二子随之先生曰仰首二子仰见祥云缭绕瑞气弥漫先生曰时当行矣腾空而起王子亦随起张子踊跃无措伏地大呼先生回顾曰子仙骨已成迟一刧耳张子遂化乡人瘗之冢上流光掘视如水晶石然是夜梦曰吾功行尚缺当以骨救疮痍试之果効后人思其胜事乃窥测之昌无心是吕其吕祖乎遂指阁闗滩名曰吕合后为元兵所焚改阁为合为有合襟水也迁驿署居其间

剑川崔君庙神姓崔名子玉祁州人正直不挠仕唐为长子令再迁卫州皆为民除害民德之时显梦异立祠于州南三里相传崔君昔于五月五日谕人曰是月十六日毋得杀生及渔猎犯之必遭官刑阴谴时有朱窦二人猎一兔为门吏所获将执之官求免是夜一黄衣吏唤二人至公庭见神王者冕服正二人罪一减其年一缩其禄叱还后果如所梦云

唐蒙氏时楚雄有野马二风雨鬬于原野久之化为龙大者逸入东南村坞小者逸入西南山谷僰人呼马为骠因以名村

无言和尚姓李氏绍祖父精密教法尝持一铁钵入定呪诵欲晴则钵内火光烛天欲雨则钵内白气上升遂雨蒙氏封为灌顶国师尝于崇圣寺讲经有老翁立听毕乗风云而去众惊问之曰洱水龙也

五代赵善政时浪穹县天马山下有山状如龟蛇即善政所居其山左涧有水右涧无水有樵青神者善呪法众樵谓之曰若能分水于右涧乎青神曰不难耳遂以斧柯触山右涧水即涌出与左涧均人居在右者咸利之没后为神附祀于善政之庙焉

段氏素兴以宋庆厯中嗣位性好狎游广营宫室于春登堤上多种黄花名遶道金棱云津桥上多种白花名萦城银棱今二棱河名由此也每春月必挟妓幸载酒自玉案三泉遡为九曲流觞男女列坐鬬草簪花以花盘髻上为饰今花中有素馨者以素兴最爱故后人名之也又有花遇歌则开有草遇舞则动素兴令妓歌者傍花舞者对草

宋宁宗嘉定十七年甲申元太祖南征东印度至铁桥石门闗前军报曰有一角兽形如鹿而马尾其色緑作人言曰汝主宜早还帝以问耶律楚材对曰此兽名角端能言四方语好生恶杀此天降符以告陛下陛下天之元子天下之人皆陛下之子愿承天心以全民命即日班师

大徳间昆明池有蛟化美少年淫妇女居民苦之有赵伽罗世精阿叱力教尤通梵经乡父老礼请治之伽罗即遣黑貌蛮奴擒至以水噀之蛟立见形因斩之怪絶人问蛮奴为谁曰此大黑天神也后不知所往

至正元年玉案山产小赤犬羣吠遍野云天狗坠地为赤犬其下有大军覆境又时雨铁民舍屋皆穿人物值之多毙号曰铁雨

泰定间有大星陨于■〈石咢〉嘉县之虚初山化为黑石状如瓜上有点如星击之锵然有声人不言举之则动言则弗动土人以为怪积薪焚之雷雨交作众惧而止

