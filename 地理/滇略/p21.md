<!-- { "loadSidebar": true } -->
车里即产里伊尹四方献令产里以象齿矩狗献周公作指南车导之归故名车里在者乐甸西南千里下临九龙江有诸葛营垒及碑夷性颇淳额上刺一旗为号作乐以手拍羊皮长皷而间以铙铎若中国僧道之乐乡村饮宴则击大皷吹芦笙舞牌为乐木

邦蜀汉时木鹿大王之后也在姚闗南度喳里江千余里土酋罕姓以征缅功分土稍广后常与缅构怨近服于缅时为窥伺中国夷数种男子皆衣白文身髠发摘髭须修睂睫妇人衣白桶裙耳带金圈手带象镯男贵女贱其地产胡椒

孟养地名香柏城俗呼迤水下湿夜寒民多濒江为竹楼以居一日数浴有鬼窟山险甚夷据为硬寨官民皆髠首黥足有不髠者则酋长杀之不黥足者则众嗤之曰妇人也妇人则绾髻脑后白布裹之布衫桶裙白行纒而跣足

缅甸古朱波地亦曰掸曰骠至宋谓之缅有江头太公马来安正国蒲甘缅王五城在腾冲西南千余里其夷柔而诈屋庐象马舟楫之类悉备男子善浮水绾髻于顶以青白布纒之妇髻绾于后不施脂粉専事佛有大事则抱佛说誓或诣僧决之其文字进上者用金叶书之次用纸次用贝叶谓之缅书其国虽广大始亦衰弱为木邦孟养所残破嘉靖末莽瑞体始强盛及其子应里尤黠并吞六宣慰之地侵冦内郡滇为之敝始得平定

八百大甸者世传其酋长有妻八百各领一寨因名八百媳妇与木邦接壤男女服食皆同但刺花様于睂目间与客相见则把手为礼喜事佛寺塔极多一村一寺每寺一塔殆以万计号慈国其酋恶杀不喜争敌侵不得已而应得所雠而罢产安息香今入于缅

老挝俗呼挝家以其夷好佩鵰爪云在八百媳妇西南二千余里即越裳氏也自周以后不通中国明永乐初其酋备方物入贡服食亦类木邦但性犷悍身及睂目皆刺花绣酋长居髙楼见人不下部属见之所至有定地名曰等限使客亦然而设通事引之其酋一代止生一子承袭絶不生女国人称中国皇帝曰天旺即天王之意又西千余里则西洋海矣自车里至老挝是为六慰

南甸干崖陇川所谓三宣也在腾越南半个山下其山巅界限华夷北寒南暑迥然各天南甸俗与木邦同干崖旧名干赖睒其地热有桑四时皆蚕织五色丝为锦充贡其田一岁两收婚姻以谷茶鸡卵为聘客至亦以为供陇川麓川也有诸葛孔明寄箭山过此尽平地一望数千里絶无山溪亦无果树

丽江于诸土酋中传世最逺自唐贞观以来谱系厯厯可考其名如蒙段氏以子上名接父下名也洪武初首入贡赐姓木代有锡予其地土广大产金富厚不赀酋死则以生平所好鞍马宝玩置于一处厝棺其中尽焚之遣人驰马于灰烬中拾其骨得一即置椟藏岩石内而封焉或马疾不得骨即他物亦可其酋世尽臣职为国家制吐蕃捍西戎至今木增者母节子孝尤为诸夷冠冕云（酋俗子十五即袭父职不则求分异独木増早失父孺慕无间事母尤备色养母罗氏善驭士卒亲弓马累立战功云）

孟定府旧名景麻在云州之西土酋刀姓后为麓夷所灭今木邦舍目有其地川原平衍土瘠人稀男子光头赤脚黑齿着白布戴竹丝帽妇人戴漆藤大笠状类团牌顶尖身衣文绣饰以珂贝有景幸土城马援营在焉万厯十一年土舍罕虔附缅叛官军讨平之分其地为耿马宣抚司与孟定隔水而居

孟艮蛮名孟掯在姚闗东南二千里自古不通中国永乐初来归附其酋名怕诏其官师曰司禄酋长曰刀猛卒伍曰皆■〈此上夕下〉出入以象名曰象马兵革犀利复多幻术为家不设扃钥汉人舍之有窃其货者夷主讽呪盗者即病心腹必诣其家归货谢过其人复为解之有巨石或利刃出其怀若鸷鸟搏其畜鸡去讽呪顷之鸟坠自空有石在鸟膆野象或践其禾亦如之不知何术也中国使至其地其夷帅自言曰是我兄天子使来也偃然坐受朝拜不尔不令生还夷帅居层楼以避炎气有妻数百人晡候乗象出浴于江浴毕罽服罗拜其主主解约臂金镯授者当夕其地多虎守禾者皆于树杪结草楼衣皆套项桶裙鹅毛为褥沃野数千里正徳间云南知府赵浑曾以抚夷入其地自后无人至者威

远州唐南诏银生府之地濮落杂蛮所居今尽为僰男女勇健走险如飞其境内莫蒙寨有河汲其水浇炭火上炼之即成细盐交易无秤斗止以小篾箩计多寡而量之

湾甸州蛮名细睒在姚闗东南七十里民亦僰夷妇人贵者以象牙作筒长三寸许贯于髻揷金凤蛾其项络以金索手带牙镯以红毡带东臂纒头衣白布窄袖短衫黑布桶裙不穿耳不施粉其地瘠山髙水迅每至六月瘴疠盛行水不可涉地不可居有黑泉水涨时鸟过辄坠夷以竿挂布浸而暴之拭盘盂人食立死有孟通山所产细茶胜于中国

镇康州蛮名石睒在湾甸东南黑僰所居形恶体黑以青白布为衣跣足荆棘中如飞男子出妇人闭戸静坐以待有事签鸡骨卜吉凶病不服药専祭鬼死则剜木为棺殡之坟上植一树为识土田瘠狭有无量乌木龙二山其产大药鲜子■〈虫粦〉胆

孟琏旧名哈瓦正统间平麓川始来归附在车里木邦之间所部内有莫乃场矿世専其利以致殷富人多剽悍好刧掠

钮兀自古不通中国明宣徳间始归附民皆类倭泥蒲蛮男子绾髻于顶白布纒头妇人白晳盘头露顶以花布为套头见人不拜

芒市旧曰怒谋曰大枯睒小枯睒即唐史所谓茫施蛮也在永昌西南四百里川原旷邈田土富饶人稍脆弱男子衣缯布妇人分发直额为一髻垂后跣而衣皮万厯初土酋放福导缅入冦讨斩之辖于陇川（新唐书曰茫君号也永昌南有茫天连茫鲊茫施皆楼居无城郭有漆齿金齿银齿三种夷见人以漆及镂金银饰齿寝食则去之今芒市夷多以酸石榴皮及药染齿使黒初无金银镂饰者黒齿则信然谓之漆谓之为饰见人寝食脱去皆妄传也）

猛密在腾越南千余里其地产宝井金矿估客云集山髙田少米榖腾贵花果瓜蔬与中国同但多地羊鬼为行人祟南距缅仅十程常苦侵暴土酋思姓后以避缅徙蛮莫

蛮莫旧猛密分地也在腾越西蛮哈山下山如象鼻行者累足风俗与猛密同

茶山在腾越西北五百里踞髙黎共山地瘠土寒不生五谷其人强狞好鬬土酋早姓旧属孟养永乐三年孟养叛茶山不从自诣阙下授长官司其地僻逺常为野人杀虏今奔入内地阿幸栖住

里麻与茶山接壤旧亦属孟养土酋刀姓亦以拒贼功授官所辖皆峩昌夷近其地亦为野人所夺奔入内地赤石坪栖住

缅僰以西其人不知四时节序望月测时地多平川土沃人繁勤于务本牛不穿鼻故不服耕惟妇人用镢锄之春夏多雨秋冬多晴夏月湿热尤甚冬月常如中国仲春昼暖夜稍寒无霜雪烟瘴居多犯者必死草木禽兽皆有异者有草小穗而尖自结为一藂衣染之身即染瘴路傍大木多二干并生髙三五丈许结为连理有矮脚鸡其鸣无时牝鸡亦然鱼有鲇头而鲤身者牛有水牛头而黄牛身者又有牛峰如驼者市有热池一畆许水沸如汤人不敢近以生肉投之即熟物之珍者犀象孔雀■〈虫粦〉蛇云母琥珀古喇锦编藤漆器以毡布茶盐互相贸易欧阳文忠公归田録云家藏西南夷人所卖蛮布弓衣其文织成梅圣俞春雪诗真宝玩也此物即古喇锦也

僰夷之地西南际海海行五月至佛大国阿育国大秦国伽卢国有泛海至伽卢国者述其事曰土热衢路植椰子槟榔仰不见日王居金银为瓦香木为爨堂饰明珠有二池金堤舟檝皆饰金宝王姓困木长名摩罗惹其相名曰摩诃思那王舆以金绳床逺则乗象嫔侍数百人青甓为圆城周百六十里十有一门四隅作浮图民皆居中铅锡为瓦茘枝为材俗喜佛法有百寺琉璃为甓错以金银丹彩紫矿涂地覆以锦罽王居亦如之民七岁祝发止寺至三十有不达其法者复为民衣用白氎朝霞以蚕帛伤生不敢衣戴金花冠翠帽络以杂珠王宫设金银二钟冦至焚香击之以占吉凶有巨白象髙八尺讼者焚香跪象前自思是非而退有灾疫王亦焚香对象跪自咎无桎梏有罪者束五竹捶背重者五轻者三杀人则死土宜椒栗稻粱蔗大若胫无麻麦以金银为钱形如半月号登伽佗亦曰足禅佗与诸蛮市以江猪白氎琉璃罂缶相易妇人髙髻饰以珠琲衣娑裙披罗段行持扇近城有沙山不毛地亦与波斯婆罗门接距西舍利城二十日行西舍利者中天竺也一切借贷赊佣通财期约诸事不知文字惟以木刻为符各执其半如约酬偿毫发无爽如有不平赴酋长口讼以石子计其人之过酋长训之使改不改则死行兵有纪律所过一草不动闺门极严妇人既嫁婿有言其妇外窥者妇家父母亲戚俱来掘地为坑不问虚实缚女埋之以为辱宗夫死不嫁自称鬼妻妇女种艺纺织养蚕织锦有织大布者机阔八尺口诵佛号乃掷一梭妇女不下楼楼上各设床幔帷一女使守幔人不敢近其地炎热一日三浴多在河中妇女脱衣能不露体辫发垂肩好着白衣垂缨络多跣足如中土画白衣观音之饰世传观音以女像化其俗故女人效之妻妾不妬忌妇人制画则以绳穿其耳夜则以铁绊其足妇人进食于夫必叩头至地民虽在暗室闻其长过必跪举手加额争战时有僧止之即罢其自称国号皆唐虞之旧故知五帝幅员之广也

夷语饮酒曰尧不刺饮茶曰乐拍食饭曰送食肉曰答到呼夫曰仆呼妻曰媚呼子曰阿贯呼父曰阿艮呼母曰阿婆又大伯夷谓天为法故其酋皆加法字如思伦法思任法之类

夷酋姓多曰刀曰罕曰曩者相传国初平诸夷时太祖恶其反复赐以刀曩斧砍四姓今砍作罕亦作坎但无斧姓者想灭絶耳夷姓则有茶只伽卡（可打切）阿绞■〈此上夕下〉■〈此上旦下〉矣喇字等俱中国所无也

滇畧卷九

●钦定四库全书

滇畧卷十

（明）谢肇淛

撰

○杂略

杂者事之支也稗官之埜记里巷之丛谈以及方外殊踪神鬼诞迹虽有无不可知而嵬琐诙谲往往足以昭劝戒补遗逸佐喷饭张谈锋有其録之莫敢弃也以其不附于正事故谓之杂昔虞初酉阳说以千百计而滇仅仅止此挂一漏万俟之后人

邃古之初苍洱旧为泽国水居陆之七邪龙据之是名罗刹好啖食人居民鲜少有一老僧自西方来托言欲求片地藏修罗刹问所欲僧身披袈裟手牵一犬指曰他无所求但欲吾袈裟一展犬一跳之地罗刹诺僧曰既承许诺合立符券罗刹又诺遂就洱水岸上画券石间于是僧展袈裟纵犬一跳已尽罗刹之地罗刹彷徨失措意欲背盟僧以神力制之不敢背但问何以处我僧曰别有殊胜之居因于苍山之上阳溪神化金屋宝所一区罗刹喜过望尽移其属入焉而山遂闭于是僧乃凿河尾泄水之半是为天生桥今洱水岛上有赤文如古篆籀云是买地券僧即观音大士也永平今有观音叫狗山云谚曰娘娘叫狗山九转十八弯当水初泄时林薮蔽翳人莫敢入有二鹤日从河岸行人尾其迹始得平土以居故大理又名鹤拓云

邪龙既为大士所除其种类尚潜于东山海窟恶风白浪时覆舟航有神僧就东岸创罗筌寺厌之诵经其中一夜忽闻大震动声僧喝之见十百童子造曰师在此坏我屋宅吾属不安请师别迁僧厉声曰是法住便住有何不可遂失童子所在明日寺下漂死蟒百余自是安流以济僧随迁化

