<!-- { "loadSidebar": true } -->
福唐薛梦雷到滇诗迢迢使节赴昆明一别乾坤万里程吴楚褰帷江月晓黔沅飞斾岭烟晴五华雨过春长在列栢风来暑自清金碧山川时极目燕闽云日总闗情又泛昆明池憩罗汉寺诗昆明池上碧山头此日登临霁色收烟晓佛灯萝薜洞雨来官舸杏花洲危崖絶顶浮金马巨浪中流起白鸥千顷风波堪纵目谁怜身世转悠悠送漆兵宪城屯猛夘城蛮烟瘴雨十年余宪府天恩下玉除霜署新持金马节雪山仍拥畵熊车城临雄镇闗逾壮地辟龙荒饷未虚报主险夷君莫问朝廷原有纪功书送沐都护西征诗倾城士女拥行旌都护争看出汉营开镇十朝雄将略登坛万里肃军声白猿玉剑秋霜浄朱鹭金铙夜月明不待华山归马日彩毫先为赋西征

汝南李叔茂本固廵按滇中有楚雄道中诗山行亦不恶疎雨夜来过祗觉峰峦秀谁云瘴疠多人家依水竹僧寺隔烟萝越岭分林莽遥闻伐木歌（又）悠悠持使节日日遶山行跋渉吾须倦登临眼自清岩花争媚客谷栁暗啼莺落日松杉外苍茫见楚城春日云泉山寺诗何处登髙可当归云山亭寺坐霏微披林便觉尘心逺把酒平分爽气飞谷里莺声频逓籁岩头萝薜巧裁衣晩来目极寒烟外几点冥鸿带落晖天生桥观浪诗攅崖偪仄鬰崔嵬谁凿玄闗一窍开力士峡中驱石起灵鳌海上驾山来浪花昼卷千层雪涛势晴喧万壑雷锁钥西南形胜在分符须仗不凡才龙尾闗诗蒙王此割据形胜亦竒哉鹫岭排云入龙闗倚剑开霸图犹在眼战骨已成灰落日秋原外悲风动草莱

浔阳万禺存嗣达分守金沧夏日署中书懐诗四首朝来退食后虚室静无喧树古丛苍鼠岩高蹲老猿海风侵市冷山雾压林昬伏日犹重祫寒暄可共论负乘来滇国探竒问洱苍闗仍严虎豹节已愧羔羊厌苦驰邉檄浮沉歴瘴乡音书秋后杳归鴈隔衡阳南中车骑少成我寡交游宦况悲遒景乡心怵早秋懒从灵鹊唤闲任好云留欲拟江南赋开轩问斗牛险易惟吾适东西任所之无文空谕蜀垂老更居夷窥镜羞蓬鬓横金负素丝此中多胜地杖策且搘頥游三塔寺得十二韵胜地标三塔丛林入万松铎随天籁发影混岳云封世界光牟照浮图秘鬼工僧贫闲挂衲地静逺闻钟古刹颓金象遥空下玉龙灯传灵鹫岭香辨点苍峰海夜潮音沸山阴法梵重乌蛮饶释国丹洞几仙踪炎夏销烦剧长秋纵懒慵水田裁旧式鹿苑恋清供慧逺欣同趣玄晖喜见逄偶从林靖入因悟胜因宗

天台王士性点苍山歌点苍山高蹑空连峰十九如挂弓峰峰流泉落涧底下浸榆叶涵山东高山积雪照人眼六月吹堕随罡风寒光飞翠迸马首太阴颢气摩苍穹我闻点苍有竒石胡自山苍石还白岂是阴崖太古雪化作瑶华点空碧玉宇璚楼亘终古影落榆河惊水府骊龙弄珠蛟起舞吐炬燃天作风雨洪涛不没大鹳洲瞥然大地如欲浮四时变态更谲幻深山巨泽良悠悠我欲乘风御列缺排云直踏中峰裂珊瑚出水月未高倦来且嚼山头雪又同吴张二宪使登九鼎山歌君不见巴西吴使君君家九峰号凌云三峩隠隠天际分又不见沅陵张仲子君家九疑隔湘水白云尽入苍梧里就中九鼎亦■〈山赞〉岏五云自昔称竒观朅来选胜正阳九北风吹鴈天宇寛白衣望断黄花老落落长松翠色寒疎棂朗月照清夜大壑噫气抟林端燕垒蜂房嵌空碧清磬一声天咫尺秋旻欲化无羽翼仰头好把双星摘君为我浩饮我为君朗吟乌帽笼头吹不落杖底青山知我心醉睨点苍山上雪手扑飞花和酒咽又昆明泛舟宿太华山缥缈楼诗高秋风雨欲西来秀拔三峰掌上开半浸混茫分野色平临紫翠落城隈洪涛涨处无烟屿青海翻时有劫灰共道风光天外尽谁看咫尺在蓬莱（又）登山临水为谁留蓼白苹青起暮愁万顷涛声行木末千寻岳色倚池头石鲸不见秋风动金马来追夜月游何限乾坤萧瑟意依然缥缈一飞楼

番禺郭棐为滇右辖游陟名胜题咏不絶其秋日游涌泉寺诗天开寳刹凌云出地涌珠泉抱寺流龙气光衔祇树晓莺花红映绮园秋共凭罨畵调鹦鹉醉倚阑干望斗牛笑问岩前飞瀑水几时还作曲觞游中秋燕集诗璧月盈盈夜金风澹澹秋榆花当席照桂影满庭流把袂来金碧传杯近斗牛共酣滇海饮不数武昌楼登太华山寺诗南甸名山雄■〈宀禹〉内诸公佳兴共夷犹会探滇海无邉景先向华峰絶顶游四野黒云山似墨满天红雨客登楼此中气候由来早六月凉风恰是秋

闽邓原岳澄江道中诗岁晩厌行役单车岂遑处衾冷不成寐出门复何许雪霁天色寒风急江声怒何处落梅花徘徊日将暮过玎珰岭诗灌木千章合岩花三月深泉声盘岭急云气结林阴驻幰方危磴褰帷复逺岑岚光添秀色灵籁发清音不尽搜罗兴其如汗漫心计程无百里问径有千寻拥肿围竒树钩辀语怪禽未须愁瘴疠颇已惬登临西塞狼烟定南天鴈羽沈啸歌还不废聊此散烦襟过华亭寺读方子及碑诗载酒寻僧席屡移春山何处不相宜琉璃影散天花落金碧光摇法镜垂地近西方开竺国烟销下界瞰昆池栖霞片石应堪语苦忆南朝江总持同漆使君宿九鼎兰若诗九鼎山头列九峰云间幻出碧芙蓉香林寳阁僧庐浄叠嶂悬崖佛刹重夜静泉声时杂磬天阴岚气欲迷钟凭君遍说诸名品可是南宗与北宗

吴郡冯时可分廵大理仅九阅月以祝厘去其白水闗驿对月诗浅山曵轻云茂林郁深碧夜气凉如水当牕迎皓魄露华洗空氛清晖流几席已欣鸟道脱尚恨鸳楼隔抱影独寤寐衔恩感今昔天宇本自寛人生胡自窄万里游亦竒百城临且适当剧即程书乘闲亦振屐悠然如在林孤臣何局蹐登叶榆城诗命驾初寻寺沿城更上楼白云争岫起碧水与天浮汗漫游应逺蹉跎岁且秋长安何处望伫立思悠悠点苍山诗苍崖点霄汉随照映孤城晴雪岁时积竒云日夕生龙蛇依石卧鹳鹤傍松鸣十八溪分注家家环佩声

豫章邓渼以侍御按滇所至题咏殆遍其姚安道中诗山雾四塞烟霏微林深箐宻人行稀青蛉川北日初霁弄栋城头云乱飞映水鳬茈故寂歴迎风燕麦相因依故乡节候复谁记五月南中犹袷衣盘龙山寺游瞩诗胜地不回车将贻山灵诮况値冬景霁乘高展清眺渉涧潄潺湲搴萝陟窈窕葱楚宛浮翠含桃静宜笑（此景在冬惟滇中有之）泉香泄暗窦岩光发幽窍花龛据峰腹兹焉得佳要俯睇渐微茫仰攀益孤峭幽赏如素期沈疴即已疗尸旷讵因斯窃欲辞廪料人日登太保山诗太保山头七日春邉城景物迥愁人甲兵未解银生戍耕种纔余漆齿民地险风烟迷大候天清杨栁映兰津登高倍切思归叹恰数离家二载身泛西洱河诗觞豆笙歌载两头春风徐漾木兰舟鱼龙徙族闻中夜蒲栁分行辨四洲弓月全临堤影出莲峰遥学浪花浮清尊满泛空明色宛在蒹葭白露秋重入碧鸡闗诗碧鸡闗头鸡早鸣碧鸡山下车彭彭车尘起处见芳草云是秦时五尺道出亦从此闗入亦从此闗麦秀渐渐雉子斑斑冲寒独往今始还君不见路傍山踯躅巨于赤茸秋宛转当马头尔非孔氏徒胡为辙环卒不休男儿不习异乡味空诮衣冠楚沐猴

闽布衣徐■〈火勃〉豫章送谢在杭之滇二首彭蠡湖邉惜解携星轺遥指夜郎西天书日下衔丹鳯山色云中见碧鸡南甸诸蛮金裹齿东方千骑铁为蹄官闲到处堪吟啸洱海年来静鼓鼙（又）累累金紫已垂身六诏分藩简重臣文比王褒堪奉使诗工谢朓动惊人云光五色皆成彩天气经年总似春手版支頥朝爽入点苍如黛绚嶙峋

闽曹观察学佺送谢在杭参滇藩诗万里滇南国迢迢使节临亲朋稀见面夷汉共倾心有水皆名海无花不作林碧鸡金马迹到日一搜寻

南昌杨春茂廵按滇中有游青华洞诗迢逓问青华迂回一径斜洞天晴滴雨海色曙来霞听树箫鸣玉飞杯酒送花胜情游未巳前路报犹賖又天生桥诗谁谓河无梁天生古渡长双虹梯两岸一水窦中央苍石流云润梅花溅玉香桥头峰峭壁曾此系名王又铁索桥诗一水银河迥千寻铁索通塡成疑驾鹊悬度拟飞虹过客喧驰马真人冷御风苍烟笼石壁天地永神功

闽布衣陈鸿寄谢在杭先生叅滇藩诗南行万里奉新恩徼外方知岳牧尊六诏星辰随拥传五华烟月对开轩路通宻箐蛮居异山枕荒祠汉甸存应有彩云供洒翰朝朝飞傍紫薇垣

滇中掌故则汉陆贾南中行记一卷　杨终子山哀牢传一卷　晋常璩南中志一卷　嵇含南中草木状一卷　唐李克云南风俗记一卷　韦皋西南夷事状十卷　袁滋云南记五卷　韦齐休云南行纪二卷　樊绰云南志十卷南蛮记十卷　徐云虔南诏録三卷　窦滂云南别録一卷行记一卷　李德裕西南备邉录十二卷　僰文白古通一卷　宋辛怡显天禧云南录三卷　元郭松年南诏行纪一卷　李京云南志略四卷　张道宗古滇说原集一卷　明王奎南云稿二卷　李思聪百夷传一卷　韩宜可南云稿二卷　杨鼐南诏通纪十六卷　杨慎滇载记一卷滇程记一卷南中集十卷　倪辂南诏野史一卷　吴懋叶榆檀林志八　卷陈善黔南类编十卷　彭汝实六诏纪闻一卷　田汝成炎徼纪闻二卷　顾应祥南诏事略一卷　郭棐炎徼琐言四卷　邓渼南中集四卷　邓原岳碧鸡集一卷　薛梦雷彩云篇二卷　冯时可滇南稿二卷　陈用宾修攘备考二卷　太保山樵逸缅甸始末二卷　诸葛元声滇事纪略十四卷

滇略卷八

●钦定四库全书

滇畧卷九

（明）谢肇淛

撰

○夷畧

造化之大无私覆载世之治也守在四夷故雕题黑齿得奉琛赆与赤舄朱绂鴈行虽戎也而有华心焉迨其敝也墨吏之征求市侩之渔猎至不堪命挺而走险幸而戡定之赤子涂炭亦已甚矣语曰为虺不摧为蛇将若何夫有刘累则龙可豢也有梁鸯则虎可驯也而何蛇虺之问乎逺者麓川近若缅甸彼实不徳而观之兵则干羽之谓何班定逺曰察政不得下和今非徒察而已也殷鉴不逺敢告司仆

周末楚威王使将军庄蹻略地至滇既定属楚将归报会秦拔黔中道塞不通遂以其众王之传世至当羌汉元狩间遣使至滇指求身毒国当羌问使者曰汉孰与我大使者还报天子恶其不逊时白子国仁果都白崖善抚其众于是封仁果为滇王册以玉印蹻世乃絶

汉初有竹王者兴于遯水一女子浣衣水滨有三节大竹流入足间推之不去闻有儿啼声持归破之得一儿养之长有才武遂雄一方以竹为姓捐所破竹于野生竹成林今通海竹王祠竹林是也王尝从人止大石上命作羮从者白无水王以剑击石水出今竹王水破石存焉后渐骄恣汉武帝开牂牁以重币购诸种侯王侯王服从遂斩竹王置牂牁郡复封其三子为列侯今竹王三郎祠在焉迤东诸夷多其种也

白国之先西海有阿育王生三子长曰福邦次曰弘徳季曰至徳封长季二子于金马碧鸡分主其地次子封于苍洱之间阿育奉佛教恶杀不茹荤腥日食白饭人称为白饭王次子传世至仁果以慈信治国国人戴之汉元狩间天子以玉印册为滇王后遣王然于等将兵入滇滇王举国降改为益州郡仁果子孙世守家法不尚染采不杀生仍号白国传至十五世孙凤龙佑那诸葛武侯收用豪杰封之于其故地赐姓张氏

