<!-- { "loadSidebar": true } -->
滇略 明 谢肇淛




钦定四库全书

史部十一

滇畧

地理类三

都会郡县之属

提要

臣等谨案滇畧十卷明谢肇淛撰肇淛有史觽已著录此书乃其官云南时所作分为十门一曰版畧志疆域也二曰胜畧志山川也三曰产畧志物产也四曰俗畧志民风也五曰续畧志名宦也六曰献畧志乡贤也七曰事畧志故实也八曰文畧志蓺文也九曰夷畧志苗种也十曰杂畧志琐闻也虽大抵本图经旧文稍益以新事然肇淛本文士于记诵亦颇博洽故是书引据有征叙述有法较诸家地志体例特为雅洁薛承矩序称其上以搜杨终常璩之所未及下以补辛显怡李京杨慎田汝成诸纪载之漏遗杭世骏道援堂集有是书跋亦谓其详逺畧近博观而约取苍山洱水之墟称善史焉均非溢词也

乾隆四十三年六月恭校上

总纂官 （臣）纪昀 （臣）陆锡熊 （臣）孙士毅

总校官 （臣）陆费墀

●钦定四库全书

滇畧卷一

（明）谢肇淛 撰

○版畧

三皇之世地过日表夏商盛时朝者万国滇虽逺徼亦荒服之内臣也自周失其政六合瓜分蛮夷猾夏割据雄长始与中华隔絶歴汉唐宋虽或称臣贡土而叛服靡常莫制其命长蛇封豕窟穴二千年矣髙皇帝开天辟地日月重朗金马碧鸡之墟始得与子男之列方幅齿遇至于今文运弘开樵苏熙攘蒸蒸上逼邹鲁葢亘古以来所未有之盛而亦滇万世之竒遇也故列其分合之迹以及天造建侯之详俾后之人有所考焉

云南古梁州域徼外西南夷所居也颛顼建九州岛其西南为梁州禹贡华阳黒水惟梁州其地曰百濮以西南有百国名之如鄯阐昆弥句町牂牁之类周武王伐纣濮人与焉春秋时楚叔熊逃难于濮始属楚楚威王遣庄蹻畧地至滇会有秦师道絶遂王之秦通五尺道置吏焉汉元狩间彩云见于南中遣使迹之云南之名始此也是时滇王当羗问汉使曰汉孰与我大使者还报天子恶其不逊时白崖有天竺白饭王之后仁果者为众所戴遂册为滇王治白崖蹻世乃絶元封二年发巴蜀兵临滇滇举国降以为益州郡赐王玉印章帝元和二年建学立师后主建兴三年益州渠帅雍闿杀永昌太守与孟获诱煽诸夷以叛丞相亮讨平之时仁果十五世孙龙佑那者能抚其民号大白子国仍以其地封之赐姓张氏而以吕凯为云南太守晋宋齐梁陈隋废置不一皆以守令治其人酋长世其官不相凌夺唐贞观末册龙佑那十七代孙张乐进求为首领大将军时有哀牢夷细农逻者耕于蒙之巍山有祥异所居成聚乐进求遂逊国而去之自是诸酋分立为六诏而南诏强盛开元间遂并五诏朝廷遣使册为云南王天寳间杀太守张虔陀臣于吐蕃王师讨之败绩无何复请内附仍受册封赐金印后为其臣郑氏所簒石晋时段氏据之宋建隆三年王全斌既平蜀欲乗胜进取为图上献太祖鉴唐之祸以玉斧画大渡以西曰此外非吾有也段氏遂得世其国元世祖定云南改为中庆路封宗室梁王居之而段氏居大理不睦构兵皇明洪武十四年遣颍川侯傅友徳西平侯沐英伐云南诸郡悉平之置云南布政使司领府二十州三十六县三十二而羁縻不与焉见之夷畧

云南府古鄯阐国也楚庄蹻王其地曰滇国汉为益州为建宁晋为宁州为晋宁隋为昆州唐武徳中置云南郡后为蒙氏段氏所据元置善阐万户府改中庆路国初改今名领州四县九昆明县（附郭汉滇池地隋昆州元置善州领昆明官渡二县后并入昆明国朝因之）富民县（唐西宁黎州乌蛮居之曰黎灢甸元改今名）宜良县（唐蛮居之曰啰裒笼后置匡州元改今名）罗次县（古压磨吕村乌蛮居之元置罗次州后改为县）晋宁州（汉滇池地晋改今名南诏为阳城元仍晋名国朝因之以归化呈贡隶焉）归化县（汉安江又为大吴笼元改置今名）呈贡县（汉以来皆乌白等蛮所据有故城曰呈贡元置晟贡县国初改今名）安宁州（古滇国螳螂川也汉连然县唐改安宁元改为州国朝因之了隶以禄丰）禄丰县（古琭琫甸白村宋大理高氏据之名禄丰元因之置县）昆阳州（汉隶益州晋隶宁州隋立昆州宋大理高氏治之名巨桥元改今名国朝隶以三泊易门）三泊县（古僰獠地有那龙城元置今县以溪为名）易门县（汉乌蛮仲磨由男所居元置洟门千户所后改今县）嵩明州（古乌蛮枳氏居之曰枳硙汉曰长州因筑台盟蛮曰嵩盟宋段氏改为郡元改长州又改嵩盟又改为州领杨林邵甸二县国朝省县入州更盟为明）

大理府古昆弥国汉封滇王仁果于白崖置叶榆县隶益州后改隶永昌或建宁宁州唐为南诏蒙氏所据曰大礼五代段氏建国曰大理元置大理路国初平段酋置府焉领州四县三长官司一太和县（附郭汉叶榆地亦曰楪榆唐南诏取太和城即此元为理州后改今县）赵州（汉永昌地唐蒙诏改今名元为赵睒州又于白崖睒立建宁县隶之即古勃弄地也后省县入州国初仍为赵州领云南县）云南县（汉彩云见南中处也遣使迹之遂置云南县唐为匡州改品甸蒙诏为云南州元降为县）邓川州（汉叶榆地唐邆备州治大厘城南诏置邓川睒改徳元城元改今名国初隶以浪穹）浪穹县（浪穹六诏之一治曰弥茨唐称浪剑南诏并之立浪穹州元降为县）宾川州（汉叶榆地唐蒙氏太和楚场地也国朝弘治初割太和赵州云南地置今州）云龙州（古云龙甸元置总管国初置州土官段氏领之万厯末以土酋相杀改设流）十二闗长官（司本楚场地因其僻险置司）

临安府古句町国也汉置句町县属牂牁郡唐南诏据之置通海郡段氏为秀山郡后为阿僰部蛮所居元置阿僰部寻改临安路国初置府领州四县四长官司九建水州（附郭唐乌么蛮地蒙氏城之曰恵■〈历刂〉汉语为建水元置州）石屏州（汉蛮曰旧欣华言林麓也宋阿僰于地掘得石坪聚居焉名石坪邑后讹为石屏元改为州）阿迷州（汉以前蛮名阿宁讹为阿迷元置阿宁万戸府国初设阿迷州）宁州（汉筰都改沈黎郡唐改黎州蒙氏曰浪旷华言旱龙也后以与宁酋曰宁部元置宁海府寻改宁州）通海县（汉蛮阿赤尼郎地唐蒙氏立通海郡元改为县）河西县（唐置西宗州领三县河西其一也阿僰居之曰休腊元置河西州寻改为县）嶍峨县（唐为嶍猊蛮所居名嶍峨部元置州国初降为县）蒙自县（唐建水地有山曰目则后讹为蒙自宋为阿僰蛮据元置蒙自千户所后改为县国朝因之）纳楼教化王弄亏容思陀溪处落恐左能安南共九长官司

永昌军民府古戎州哀牢国也一云身毒九隆氏居之汉通博南置不韦县永平间立澜沧郡寻改永昌郡唐以后蒙氏段氏代据之皆为永昌府元立金齿宣抚司以西南有金齿夷名之也国初置府立金齿卫后省府改卫为军民指挥使司嘉靖初复设永昌军民府领州一县二安抚司一长官司二保山县（附郭汉以来皆为哀牢不韦县境国朝嘉靖初设府始置县以治西有太保山名）腾越州（古越赕地唐置羁縻州蒙氏为软化府段氏改为腾冲元改腾越州又改腾冲征缅招讨使司国初为指挥使司嘉靖初置州改司为卫）永平县（汉博南县晋改永平蒙氏为胜乡郡元置今县）潞江安抚司（潞江甸也亦曰怒江国初设柔逺府后改为司）凤溪长官司（国初置）施甸长官司（旧石甸讹为施甸元置司）

楚雄府晋以前属益州边地后设安州爨夷筑城居之名曰威楚蒙氏置银生节度段氏为富筯睒改白鹿郡又为威楚部元改为路国初改设楚雄府领州二县五楚雄县（附郭即安州威楚县也元置威州寻降为县国初改今名）广通县（古路晱地蒙氏立路晱县元改今名）定逺县（汉越嶲地唐曰西濮州曰髳州后没于蛮曰耐笼元置牟州寻改定逺州后降为县）定边县（唐濮落蛮居之曰南涧元置今县）■〈石咢〉嘉县（唐以前夷獠居之曰虚初元时有大星陨化为黒石人异之遂名■〈石咢〉嘉置县焉）南安州（旧黒爨蛮居地曰摩刍元置摩刍千户所后改为南安州）镇南州（濮落蛮所居川名欠舍城曰鸡和蒙氏置石鼓县又置俗富郡元置欠舍石鼓二千户后改为镇南州）

曲靖军民府汉夜郎味县地也蜀汉置兴古郡梁曰西爨隋置恭州协州唐曰曲州靖州蒙氏为石城郡元初为磨弥部后改曲靖路国初改为军民府领州四县二南宁县（附郭即汉味县唐南宁州元改为县）亦佐县（汉牂牁郡宛温县地唐为盘州诸蛮据之号夜苴部讹为亦佐元置县）沾益州（汉宛温地唐西平州磨弥蛮居之元改沾益）陆凉州（汉平夷县地晋置平夷郡蒙氏号落温部元改置陆凉州）马龙州（汉兴古地唐没于蛮名撒匡僰喇又为纳垢部元置纳垢千户所后改马龙州）罗雄州（晋以前兴古唐蛮罗雄者居之遂以名部元置州焉）

澄江府古滇池地也汉置俞元县隋属昆州唐属牂州后没于蛮为罗伽甸南诏置河阳郡段氏析为三部元置澄江路国初改为府领州二县三河阳县（附郭唐么■〈此上夕下〉蛮居之南诏置河阳郡元改河阳州寻改为县）江川县（汉碌云异城又曰易簏蒙氏徙曲旺蛮居之段氏曰步雄部元改江川州寻降为县）阳宗县（唐蛮强宗部居此讹为阳宗元因置县）新兴州（汉青蛉弄栋二县地唐置求州蒙氏为温富州元曰部傍曰普舍曰研和曰休纳后置新兴州）路南州（唐昆州地夷名路甸后为落蒙蛮所据元置万户府后改路南州）

蒙化府唐以前为白国与大理同隶蒙氏细奴逻居之号蒙舍诏后改为阳瓜州叚氏改开南县元为蒙化府又降为州国初因之属大理正綂间复改为府

鹤庆军民府汉隶益州又分隶永昌郡唐初越析诏地名曰鹤川又曰漾工蒙氏置谋綂郡段氏改府元置鹤州后改为鹤庆府又为路国初改路为府寻改为军民府领州二剑川州（古名也浪穹诏与南诏战败保此称剑浪蒙氏并之置剑川节度后臣吐蕃为吐蕃晱段氏改义督睒罗鲁城罗鲁华言海也元改剑川县国朝升为州）顺州（唐名牛睒罗落蛮居之元改为顺州）

姚安军民府本滇地汉置弄栋青蛉二县唐置姚州以其地多姚姓也蒙化改弄栋府段氏为统矢逻又改姚府元改姚州寻升姚安路国朝改为府后改为军民府领州一县一姚州（附郭汉弄栋沿革与府同）大姚县（汉青蛉唐西濮州改髳州段氏为大姚堡元改为县）

广西府古滇国东南境汉牂牁郡地后为东爨乌蛮弥鹿等所居唐为羁縻州后师宗弥勒二部寖强蒙氏段氏不能制元时内附置广西路国朝改为府领州三师宗州（蛮部据名匿弄甸元以本部领阿宁豆勿阿卢豆吴四所后改为州）弥勒州（蛮部据名郭甸巴甸部笼元以本部领吉输裒恶部笼阿欲四所后改为州）维摩州（元置领维摩屈中二所后改为州）

寻甸府古滇地僰剌蛮居之其部曰仲札溢源后为乌蛮新丁所夺号新丁部讹为仁地蒙氏为寻甸段氏曰仁徳元置仁徳府国初改为寻甸军民府土官领之成化间以土酋相杀始设流官改寻甸府

武定军民府汉益州地也唐隶姚州獹鹿诸蛮居之段氏为罗婺部元改武定路国初改军民府土官凤氏领之隆庆间以叛诛始设流焉领州二县一和曲州（附郭即罗婺地有甸曰叵笾元改和曲升为州）元谋县（旧曰环川元置今县）禄劝州（旧为洪农碌劝甸元改今州）

