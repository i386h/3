<!-- { "loadSidebar": true } -->
徽宗崇宁二年正淳遣高泰运入朝求经籍得六十九家以归（按干道中南诏使者见广南人言其国有五经广注春秋后语三史加注张孟押韵集圣厯诸书）

政和五年广州观察使黄璘奏大理求欵附

七年南诏遣进奉使天驷爽彦贲李紫琮副使坦绰李伯祥来朝贡马三百八十匹及麝香牛黄细毡碧圩山诸物诏册其主和誉为大理国王（按宋史作段和誉南诏通纪作段正严）

高宗绍兴三年广西奏大理求入贡郄之

六年广西经略安抚司奏大理贡象马诏护送行在所优礼答之

孝宗淳熙二年知静江府张栻令邕管提举司精选峒丁以制大理

八年大理封其相高护隆子隆政为姚府等三郡演习（演习华言牧守也）

理宗淳佑元年黎守阎师古言大理请道黎雅入贡安抚使孟珙郄之使道邕广

四年蒙古攻灵闗大理将高禾逆战败死

十二年蒙古呼必赉击大理由临洮踰吐蕃至丽江所至望风欵附

寳佑元年呼必赉入大理相国高泰祥死之擒其主段兴智仍命安辑大理

二年元兵克昆明遂定云南诸郡以蛮部三十六路四十八甸皆设土官命大理金齿都元帅府统之

元世祖中统元年段兴智入朝道卒以子信苴日为总管守大理（南诏通纪作智兴族弟信苴实）

至元二年诸爨部叛信苴日讨平之

四年以皇子和克齐为云南王镇中庆路

云南都元帅布呼丹毒杀和克齐王府文学张立道遣人告变诏逮至皆伏诛

十四年遣信苴日伐永昌之西腾越蒲蛮阿昌金齿未降部族

十九年遣台布桑阿克逹尔率师从金齿征缅

二十五年以云南王额森特穆尔镇大理

二十六年始立迤西各路宣慰等司

二十七年以皇孙噶玛拉为梁王镇云南

二十九年改封噶玛拉为晋王

三十年以皇曽孙松山为梁王

成宗大德五年调云南军征八百媳妇云南土官宋隆济叛

八月遣薛绰尔等兵伐金齿诸蛮

六年宋隆济攻贵州遣伊苏岱尔会刘国杰讨平之

武宗至大元年以诸王娄丹袭封梁王今云南府

梁王伐大理破总管段光兵杀其将高蓬

泰定帝泰定元年封特穆尔布哈为梁王

文宗至顺元年云南诸王图卜戬叛陷威楚临安自立为云南王诏置云南行枢宻院以彻尔特穆尔知院事率师讨之

二年云南平

顺帝至正二十三年明玉珍红巾贼攻云南总管段功迎击大破之梁王以女阿结妻功为奏授云南平章无何忌而鸩之阿结及从官杨渊海皆从死子段寳嗣（此顺帝至正二十三年癸卯年事也今志作成宗癸卯差一甲子误矣）

二十七年梁王攻大理不克奏升段寳为云南左丞

皇明洪武初段寳遣段真奉表归欵

五年遣翰林待制王祎八年遣中书省参知政事吴云俱招谕云南梁王不下死之

十四年秋七月命颍川侯傅友德为征南将军永昌侯蓝玉西平侯沐英为副总兵征云南平之梁王投水死

十五年三月克大理俘段寳二孙遂下鹤庆金齿诸路是年六月元布延图复叛据佛光寨额森布哈陷邓川十月金齿土官高大惠并额森呼圗克构麓川夷入冦屠永昌

大理土官高生等叛围云南都督郭英讨平之

十六年征南将军傅友德都督郭英击布延图大破之布延图自焚死大惠逃为白人所杀

十七年移中土大姓以实云南是年广南特磨道作乱总兵沐英讨平之

十八年段土官复叛指挥李观讨平之

十九年命傅友德耿炳文再征云南诸蛮平之

二十一年缅蛮叛总兵沐英往讨大败之生获象四十匹而还五月命颍国公傅友德率兵再至云南讨曲靖普安孟定龙海曲麻马乃等处未靖诸蛮

二十二年广西府阿赤部酋者满矣情构越州土酋阿资以叛西平侯沐英讨平之诛者满矣情独阿资不获

二十八年西平侯沐春降越州斩阿资枭其首诛其同恶者一百四十一人

二十九年宁逺州刀拜烂麓川蛮刀千缅俱叛逐宣慰思伦法遣西平侯沐春讨之

三十一年夏四月麓川平

永乐元年车里宣抚司土酋刀暹答侵地虏官西平侯沐晟请讨之上勑晟以理告谕暹答悔惧还所虏及地遣使入谢

三年遣沐晟征八百大甸平之

四年遣官招谕云南西南夷大古喇小古喇等部落皆愿内属置宣慰司二长官司五

缅甸攻孟养遣行人张洪持节谕之宣慰使那罗塔遣使谢罪诏宥之

十年封汝南王于大理（后以逺改封今点苍山无为寺有王碑记）

洪熈元年户部尚书夏原吉上言时政请罢云南采办金寳数事许

之正统三年麓川酋思任法（法夷言王也志作发误）反征南将军黔国公沐晟讨之不克都督方政战死（晟驻师怒江思任法阳请降晟信之不进兵方政屡请战不许政遂与麾下夜往袭其栅破之既而蛮兵大集政求援晟不答一军俱殁事闻上遣使问罪晟曰我主将也失律在我遂不食至楚雄卒上怜之薄其罪仍赐赠谥遣行人祭政赠威逺伯谥忠毅立祠永昌）

五年秋七月广南维摩师宗沙人侬人作乱都督沐昻讨平之

六年夏五月遣都御史王骥定西伯蒋贵太监曹吉祥等统东南兵十五万征麓川思任法逃获其妻妾象马寳玉无算时维摩州蛮韦郎罗作乱移师平之还朝封骥靖逺伯贵进侯爵其它升官职者四百余员

八年秋蒋贵王骥等以征麓川为名再入云南

九年秋七月缅人获思任法函其首献于军

十三年靖逺伯王骥帅师复征麓川河西学教谕詹英上章劾其滥行爵赏老师费财乃班师

景泰二年缅人执麓川思机法献俘

成化十六年遣都御史程宗抚猛宻猛宻故木邦部落也其地有寳井成化初木邦宣慰罕■〈穴上乞下〉淫虐猛宻酋曩罕弄遂叛投缅既而镇守太监钱能王举索寳石不得疏于朝请征之罕弄惧重赂大学士万安遣宗抚处宗承安意尽以所略木邦地畀之孟养诸番不平汹汹欲乱适弘治改元安宗斥罢副使林俊始割其地还木邦语具田汝成炎徼纪闻

弘治三年你甸铁索箐贼作乱官兵讨平之

思任法子思禄攻猛宻取蛮莫等十七寨遂据孟养

嘉靖五年孟养思伦法攻缅甸破阿瓦城虏其宣慰莽纪岁杀略无算遂与木邦瓜分其地盖以报执思任法之怨也诏遣永昌知府严时泰往谕之不听

六年寻甸酋安铨及武定酋鳯朝文叛围云南命兵部尚书伍文定讨平之

十年廵抚欧阳重以卫军冒饷银核之军士大噪诏罢重官

十九年云南卫舍人把天持等谋作乱伏诛

二十六年永昌枯柯夷作乱兵备副使韩廷伟抚定之

二十九年元江土舍那鉴弑其主宪而自立都御史石简讨之不克

三十年那鉴杀左布政使徐樾时鉴诈降樾受命往抚之入贼境伏发被害官兵从者殱焉诏赠其官逾年官军大集鉴乃自杀

是年缅酋莽瑞体据古喇宣慰司杀其酋长遂入孟养八百老挝（瑞体莽纪岁幼子避思伦法难奔洞吾与古喇相近古喇酋兄弟相攻瑞体和解之遂部署众兵絶其道路二酋皆死尽有其地缅自此始强）

三十七年木邦宣慰罕拔与陇川宣抚多士宁相雠杀遣指挥路九万抚之

三十九年东川土酋阿堂与沾益土官安九鼎相攻杀廵抚都御史游居敬集师讨之为廵按御史王大任所劾诏逮居敬赴京下狱论戍

四十年诏取点苍屏石五十于大理廵抚都御史蒋宗鲁奏罢之

四十二年易门贼李向阳等作乱自称混天大王掠安宁三泊等州县南安泥丛诸贼响应廵抚都御史吕光洵讨平之

四十三年武定酋鳯继祖叛杀略无算

隆庆元年廵抚云南尚书吕光洵讨武定酋悉平之奏设流官改治立御建学作城

六年陇川宣抚司目把岳鳯弑其主多士宁投缅

万厯元年冬十一月命廵抚侍郎邹应龙同黔国公沐昌祚西征铁索箐赤石崖擒夷酋罗勤快等七十二村悉平

二年春二月复东征■〈犭母〉獛等夷秋八月征荞甸等夷皆平之立营戍守

四年缅大举攻迤西副使罗汝芳遣兵援之大破其众瑞体遁去

七年缅破迤西据之

十年岳鳯以缅兵破千崖执土妇罕氏是年莽瑞体死（瑞体生时値大雪惟瑞体屋上独无夜所居室奕奕有光及长沈鸷狡谲善用兵信赏必罚故以孑然亡命拓地万里滇为之敝死子应里嗣尤险诈有谋略瑞体并邻拓疆多其力云）

十一年缅酋莽应里紏陇川贼岳鳯冦顺宁破施甸猛淋盏达诸寨杀略无算诏以刘綎为游击将军邓子龙为参将会诸夷兵击大破之斩岳鳯应里遁去

十三年罗雄州土舍者继荣弑其父者浚而自立廵抚都御史刘世曽讨诛之初者浚悦营长之妇杀其夫而夺之踰年生继荣稍长即欲杀父浚幽之十余年既老无子欲以为嗣释之出出即据州逐父当事往谕乃佯迎父归竟弑之招集亡命出刼师宗维摩等州世曽乃遣游击将军刘綎及守备张先声等合兵讨之继荣败欲走交趾先声追斩之奏改罗雄为罗平

十五年应里复攻迤西陷宻堵送速二城兵备按察使李材遣游击刘天俸击破之复二城既而廵按御史苏鄼论材上首级不实诏逮材及故永昌知府陈严之同知宋儒腾越知州陈克侯等下狱材谪戍严之等皆削籍（宻堵送速二城虽迤西属而距永昌逺甚酋长思威来告急同知宋儒难之兵备李材方喜立功遣天俸等督兵往援天俸亦惮行令把总杜栻李朝以少兵往而多以中国旗帜授迤西兵缅见谓汉兵大至惊溃思威追击大破之斩首千余天俸遂以为功报捷材以上闻及验级则夷兵不知取级往返二千余里半已乌有材等遂得罪既而迤西遣人贡方物入谢而御史疏业已发乃删削其表文以进故狱竟具）

十七年征缅归兵作乱讨平之初刘邓二帅入滇多募亡頼子弟及西事粗定议令散去人给三金众以为不足官复逼之发遂大噪行刼而东至杨林漆文昌往谕贼不听幽之空室漆从地道出遂合宁州土官禄华诰等兵殱之

十八年缅入孟养

二十年缅入蛮莫邓子龙击却之

二十一年缅入蛮莫破等练与猛卯多俺分道入冦廵抚都御史陈用宾遣兵击走之

是年廵抚都御史陈用宾城八闗于腾冲曰万仞曰神护曰巨石曰铜壁曰铁壁曰虎踞曰天马曰汉龙每四闗设一守备戍之自是缅不敢深入皆广南知府漆文昌之功也

二十二年擒多俺及其子皆斩之用宾复檄暹罗同攻缅缅疲于犇命自此边患少息

西鞑靼冦临西丽江知府木旺击破之

二十五年大候州土酋猛廷瑞叛讨平之改置云州

诏逮参政李先着下狱猛廷瑞之叛也与其妻父奉学兴兵攻堂兄思贤所过州县杀掠无算廵抚都御史陈用宾疏请征剿遣参将吴显忠直抵顺宁破贼众围之廷瑞困急乞降而先着闻有旨令廷瑞擒奉学自赎遂令撤兵廷瑞得遁入观音山势复振显忠乃再集兵讨之诛奉学虏廷瑞槛送军门用宾谓先着受贿纵贼以状闻逮下诏狱死

二十六年车里老挝耿马孟养等各入贡是年遣太监杨荣开采云南诸矿

二十七年缅攻孟养官军往援破走之

二十九年蛮莫酋思正作乱焚掠干崖陇川三十年缅攻蛮莫思正奔腾越伏诛

三十一年缅酋雍罕遣使欵贡

三十三年五宣慰司又为缅所陷

三十四年正月指挥贺世勲梁高门等率众攻太监杨荣杀之焚其尸时荣纵放爪牙四索金寳夷汉汹汹又日鞭责诸弁故乘众怒戮之及其党百余人皆死事闻诏诛首乱者余勿问

