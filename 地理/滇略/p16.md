<!-- { "loadSidebar": true } -->
高骈回云南牒大唐剑南西川节度使牒云南诏国我大唐圣皇帝德配二仪光齐两耀仁沾动植圣役神龙煦万国尽若青天养兆民皆同赤子东邻若木西届流沙北通阴山南抵铜柱莫不贡珍纳赆航海梯山请奉车书愿为臣妾是知卑微萤耀不敢并于太阳龌龊蹄涔焉能踵于神骥且自象寄鞮译侯甸要荒虽居逺方尽遵中国力争不得天使其然且以蠓蜹之飞腾不离沟渎欲追鸾鳯之羽翼拟接熛霄虽是童儿亦知不可且云南顷者求合六诏并为一蕃与开道涂得接卭蜀许赐书而习读遽降使而交欢礼待情深招延意厚传周公之礼乐习孔子之诗书片善既知大恩合报忽穷兵黩武掠土侵疆再犯朗宁重陷交址两俘卭蜀一刦黔巫涂炭城池皆为灰烬驱归士庶尽作幽寃凌犯不休贪残转甚昔时交址都护不闲理兵旧日朗宁元戎未解诛冦受以侵欺容其残暴今日者亲征海裔克复龙编驱驾三千之师剿除十万之冦沈白衣殁命之众如赤日消氷杀朱弩佉苴之军若红炉炽焰膏涂草莽骸积丘山士卒覩之而称心夷獠观之而快意其于胜负诏国洞知昨日来镇西川移从汶水仗节而不施导骑单车而直抵坤维大开城门放出人物三军遣归营幕百姓使返乡闾此时诏王未离近地固无疑阻今则已知天时誓雪国耻前诏王遣张栋成等扬言和好身纔入境兵已继来况系诏王亲行公然诈伪侵欺大国荧惑元戎戮仆之仪须依古典其张栋成等并已军令处置今则训练蕃兵指挥汉将铁衣十万甲马五千邕交合从黔蜀齐进昔时汉将有七擒七纵之功今日唐臣藴百战百胜之术勲名须立国史永书是故牒

元杨才照兴寳寺碑铭盖闻率性之谓道妙物之谓神混成天地之先独化陶钧之上体至虚之宅无毒无门运不隅之方何自何执出入五物谁测至变之端周流六虚旁行大衍之数知大始者由之揆务佐成物者宗之致能形象分而变化斯彰动静常而刚柔乃断玄凝易简之理昭升久大之功仰观俯察弗昧幽明之宗原始反终遂知生死之说自有适有难保于幻梦之常从迷积迷无挽于风浪之起圣寂起虚玄览大觉慧目随眠澄心堕体弗谖四誓之言末矢大千之化观浄性于日种孰类邹人验白髪于胁生岂匹虹渚昭四门之逺诫忻厌驰而交懐甘六载之幽求苦乐审其非道术求旧于逺证之式济维新于所化之生发神足于道场吉祥暂铺草坐入慈定于树下波旬立惕兴尸光纵混园五老顿忘于本制德胜火窟三愚遂服于仁风示化桥而摧我人指恒河以明生灭大教旁取于五性不化而自行沙轮妙演于三时不言而自治相忘照之极耀幽蔀圆鉴动帝声之大音盲瞶俱拆遂使九十六种贯鱼而听命二十六品拔茹以成羣阐微座而开大经颁寳藏而振诸方莫不十度成叙六趣捐开束名实者息肩于玄团尚清浄者同味于大道时来舍卫鹙子奉命于祗园暂上天官优王遂兴于檀像即秽土以辟浄刹寄有相以述真常欲使作三界之归依为像法之洲渚妙哉恍惚无得而称焉盖此寺者大蒙知军事布燮杨祯之所剏也年锺建极委佐兵机税蜀冲蕃惟公是倚外则弼谐帝道事竭于君内则翼扇真风心忘于法卜兹胜地剏此精蓝岁月已淹痛哉圯毁有公子高踰城光者曽祖相国明公高大明祖定逺将军高明清考牧公高踰城生者定逺将军之长子也积刚柔之粹德锺岳渎之休灵清明在躬鉴澄波之千顷风神絶俗挺巨岳之万寻率匡救于明朝善弥缝于霸业降德惟忻迈种披恩未殚及人战则如神鄙圯桥之取履政则凝化踵合浦之还珠载折四豪功高五霸踰城光数当再索庆袭余芳天质自殊龙章特异夙藴风云之气早实仁义之懐和顺内凝英华外发噐茂识环之岁兰桂有芬志高还洛之年清晖自逺敬义无失忠节更坚龙行而异虺吞声鹗视而羣翔铩翮难不让于歴试位则退以居谦郁其千里之才擢以百里之命奉旨则仁声已洽下车则清风载兴箪食壶浆歌来苏而满路逸民傲吏辍考盘以登朝乃煦以秋阳威以夏日坐甘棠而听讼设庭燎以思贤振平惠而字小人弘义让以朂君子民识廉耻咸习管子之风家足农桑旁尽孟轲之志缉理之暇澡德玄源恨不手布黄金幸齐肩于善施日用留心白马庻接武于汉明伤德本之未滋恸斯蓝之煽毁遂乃俟子来之众鸠心竞之工妙启新模式仍旧贯上栋下宇遂合大壮之宜矢棘翚飞崛起斯干之势穷山水之幽致溢烟霞之佳趣西则松风发夕惊闻苦空之音南则江月残朝忽认灵台之镜东临雾阙近接应供之贤北枕平坡逺盻钓鳌之客一一美丽事事新竒盛矣哉华州之佳境也夫作而不纪非盛德焉乃挹儒风粗陈风烈其词曰率性曰道妙物称神混成天地独化陶钧形象乃分刚柔斯判幽明迭兴生死相换幻梦勿固风浪非常至寂岂黙玄览独章四积弗缓八相斯暇端景固天微鷕卫社四门昭戒六载幽求道成树下法演鹫头鹙子标蓝优王刻像三界归依羣生瞻仰传哉此寺肇自杨公心亡于法事竭于忠剏此德基忽遇煽毁不絶人望挺生公子明祖静城显考廷邉积善余庆托嗣家延委事天伦敬而无失恭履秋霜友垂冬日难则厯试位乃居谦擢以百里德化清廉政理之余留心喜舍想布黄金思题白马乃仍旧贯式建仁祠于斯尽制大壮德宜玄功既拟真珉可纪共彼天长尽善尽美

郭松年卭竹寺诗南来作使驻征鞍风景还惊入畵看梵宇云埋笻竹老滇池霜浸碧鸡寒兵威此日虽同轨文德他年见舞干北望乌台犹万里几回挥泪惜凋残

乔坚滇池诗滇水不可渉石戟参嵯峨胡能宅蛟龙但可藏鼋鼍渚风荡惊湍乃尔泥滓多我欲澄其源应自昆仑阿寸胶谅靡救临流将奈何商山紫芝曲渔父沧浪歌斯人久不作千载无清波又题河尾闗驿壁二首苍峰千丈玉槎牙锦树模糊噪晩鸦浊水难将明月浴好山多被乱云遮村江日落人争渡旅店年丰酒易赊可是炎方风景别玄冬开遍野桃花（又）池上苍山翠作堆池邉花竹映楼台夜喧灯火庖人语地覆松花使客来战马不嘶闗柝静哀猿无语瘴云开征衣尽拂红尘去且向邮亭进酒杯

张翥西蕃箐诗西道出卭僰百里弥箐林晩行不见日刺水鬰萧森伏莽有夷獠巢枝无越禽根盘三岭险气接四蕃深银山雪夏白金沙岚昼霖主恩畀良帅时平靖蛮心风威所播扫瘴地空毒淫愿言辟南徼蔽以树棠阴

公孙辅入滇益乱后伤懐诗驱马沾益州南望滇海头向来繁华地变灭如浮沤迥不见人烟但见河水流青山宛然在风景何萧飕郡县生荆棘污菜翳田畴夜听虎豹号昼顾麂鹿游羣鸟集战垒野磷飞林丘灼灼道傍花只为行者愁缅思冦乱际藩垣失防秋空虚起外侮口语兴戈矛盛衰虽大运祸端亦人谋生灵尔何辜吾欲天公尤

李材送杨耀卿使云南诗飘飘使节出金闺郭隗台前暂解携天入五溪无雁到地经三峡有猿啼子云旧里风烟在太尉家声日月齐后夜客槎何处望秋河迢逓碧云低又出使云南留别诗苍龙双阙郁岧嶤曽待鹓鸾趂早朝往事已随尘衮衮虚名赢得鬓萧萧长林丰草空相忆瘴雨蛮烟苦见招借问都门门外栁为谁留着最长条

李京过金沙江诗雨中夜过金沙江五月渡泸即此地两岩峻极若登天下视此江如井里三月头九月尾烟瘴拍天如雾起我行适当六月末王事役人安敢避来此滇池至越嶲畏途一千三百里干戈浩荡豺虎穴昼不遑宁夜无寐忆昔先帝南征月箪食壶浆竟臣妾抚之以寛来以德五十余年为乐国一朝贼臣肆胸臆生事邀功作邉隙可怜三十七部民鱼肉岂能分玉石君不见南诏安危在一人莫道今无赛典赤

明王奎临安秋江静钓诗长江西来几千里白浪飞流拍天起中有修鳞长比人不入先生钓竿里先生襟度足与娱直钩在意不在鱼要将清风荡星斗不与怒涛同卷舒昨夜一丝蘸寒月今夜一丝拂飞雪举头傲睨天地裂目光夜射蛟鼍窟先生钓竿几许长先生经纶千丈强子陵桐江遇文叔尚父渭水逄周王江山回首应非故世事茫茫难缕数赤壁天空雁不来采石月明鲸已去乾坤上下清絶尘天潢水白结氷银先生有意投竿起岁月无情那待人

史公谨云南诗城南双塔高嵳峩城北千山如涌波隔断中原万余里耳邉无处闻弦歌我来正值兵戈后厌听邉声出刁斗壮士沈雄细栁营岂效棘门空﨣﨣金戈铁马拥云雾顾尔羣凶如培塿军中大将汉武侯气吐虹霓横素秋七擒七纵平其酋杀气惨淡空中收羣氓趁墟出方物蒟酱莋马随旄牛蛮语侏■〈亻离〉若禽鸟笑听华言不谙晓纵横跋扈无尊卑翻觉王臣眼中小回首令人忆中国拔剑高歌倚天立碧鸡苍苍元气湿梁王宫殿为荆棘鹧鸪朝鸣猿夜集金满床头总何益不如一醉杏花村濯足昆明看山色

杨士云苍洱图说苍洱之景嶂峦万迭戴雪腰云如列屏十九曲峙于后者点苍山也波涛万顷横练蓄黛如月生五日潴于前者叶榆水也按郦道元水经注叶榆水一名洱水西汉于此置益州郡叶榆县夏秋之交山腰白云宛如玉带昔人题云天将玉带封山公五月积雪未消和蜜饷人颇称殊絶峰峡皆有悬瀑注为十八溪溪流所经沃壤百里灌溉之利不竢锄疏舂碓用泉不劳人力剨山取石白质黒章以蜡沃之则有山林云物之状唐相李德裕平泉庄命曰醒酒石香山白侍郎命曰天竺石好事者往往取为牕几之翫郡之方位延庚挹辛宾夕阳而导初月盖与临安之西湖洪永之西山嘉之峨眉齐安之临皋滁之琅邪同一快丽若夫四时气常如初春寒止于凉暑止于温曽无褦襶冻粟之苦此则诸方皆不能及也且花卉蔬果迥异凡常岛屿湖波偏宜临泛一泉一石无不可坐风帆沙鸟晴雨咸宜浮图巨丽玉柱标穹杰阁飞楼连幢萃影翠微烟景阴蔚葳蕤千态万貎不可为喻至其地者使人名利之心消尽崇圣鸿钟声闻百里诸峰钟韵逓为连属沧波渔火满地星辰峡壁涧峰植圭攅剑时有隠君子诛茅其中唐人诗云悬灯千嶂夕卷幔五湖秋此语殆为斯地设也又山水环抱如两弛弓弓弰交处是名两闗天设之险兵燹不及水东磨崖题云此水可当兵十万昔人空有客三千是为奥区竒甸世称乐土顾僻在西陲非宦游莫至也

李梦阳何子至自滇南诗醉折荷花别宁期花复开川原一回首云日共徘徊知向百蛮去云从三峡来进舟虽一赋胡弃楚阳台

何景明寄黔国公诗万里山川开百粤十年戎马暗三巴伏波铜柱冲炎塞横海楼船出瘴沙鸿雁不传天北字琼瑶空忆日南华飘飘奉使金门客目断银河八月槎又平夷二首滇南八月中緑林何萋萋居人亦相辏数里闻鸣鸡路转无诘曲山行少攀跻回瞻贵阳道咫尺溪壑迷（又）夜半平夷馆风悲气始凄月光皎东壁白露寒螀啼凭高视中原但觉众星低长路心益壮浩歌天之西又九日黔国后园二首何处风烟消客愁将军台榭枕山丘一年又过重阳日两鬓空悲万里秋水国阴多寒已至炎方霜后瘴初收凭高欲送登临眼更上池邉百尺楼（又）天空逺水明秋岸梧叶萧森枫树残黄菊数从行处见紫萸独向醉中看浮云楼观滇城暮落日山川僰道寒忽忆登高去年客慈恩湖阁共凭阑

