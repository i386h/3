<!-- { "loadSidebar": true } -->
三十五年陇川宣抚多安民叛归缅杀镇抚林承恩十一月武定土酋鳯克叛陷郡城胁推官白明通索府印遂围云南廵抚陈用宾以印予之乃解（是时云南承平日久武备单弱上下束手无策而贼势张甚用宾取印于藩司布政使薛梦雷持不可既而贼日炽城且不守竟索印予之及用宾得罪梦雷亦以新廵抚解任以其持议不坚也）

三十六年正月鳯克陷禄丰杀知县苏梦旸又陷元谋罗次嵩明等诸州县杀略无算用宾寻发兵讨平之俘克等槛送京师既而言者交章论用宾弃印及总兵沐叡等失机罪诏遣缇骑逮治及都司张名世武定知府陈典推官白明通禄劝知州黄榜俱下狱论死用宾在滇十六年其防西事最悉至于建闗堡营屯田檄暹罗以分缅势俾腾永之间帖席者二十余年功亦懋矣而变起肘腋仓皇失措遂至身名俱殒悲夫盖尝窃论滇事若游居敬无功而无罪者也李材李先着罪少而功多者也用宾功罪相当者也而皆身婴缧绁或以丧躯任事之难不其然乎

三十七年多安民伏诛陇川平是岁云龙州土官段嘉龙纵妻虐夷为族舍段进忠所杀

四十一年荞甸贼攻宜良知县龚着击却之时诸贼皆黔国庄丁积年流刼州县官莫能捕而宜良庠生梅友竹者亡頼为县所踪迹遂构贼至着以死守城募乡民击贼破之贼散去捕友竹于通海戮之

四十七年水西贼掠沾益守备方策御之败绩时乌撒土官安効良娶水西女不相得水西攻之効良逃至沾益贼亦追至扣城索効良方策易之出战兵寡为所破仅以身免贼遂大掠而去

四十八年云龙州平段进忠既弑其主时议务羁縻之而进忠愈肆猖獗逼胁州官杀掠无忌于是廵抚中丞召诸道兵欲剿之进忠窘急从间道趋永平至龙尾闗分守道与大理守谋诱入闗而擒之槛送军门散其余党数百人疆理其地定赋税焉

滇略卷七

●钦定四库全书

滇略卷八

（明）谢肇淛 撰

○文略

先王之治民也既生聚之衣食之然后洽以文教被以歌謡南中异域日寻干戈生斯地者保要领之不赡而遑阑及雕龙自汉及唐文献彷佛足征宋三百年堕罗刹鬼国矣明兴而后词命文告纪载题咏灿然俱在篇籍不胜汗竹也岂非既富而教王道之成哉今择其较着可以观者

汉持节使王褒谨拜南崖敬移金精神马缥碧之鸡处南之荒深溪回谷非土之乡归徕归徕汉德无疆广乎唐虞泽配三皇黄龙见兮白虎仁归徕归徕可以为伦归兮翱兮何事南荒也

汉明帝时通博南山道渡兰津行者苦之歌曰汉德广开不宾度博南越兰津渡兰沧为他人

司马贞西南夷传赞西南外徼庄蹻首通汉因大夏乃命唐蒙劳深靡莫异俗殊风夜郎最大卭筰称雄及置郡县万代推功

刘昫西南蛮传赞五方异气所禀不同维南极海曰蛮与戎恶我则叛好我则通不可不德使其瞻风

晋常璩述南中志赤德中微巨猾干簒白虏乘衅致民涂炭爰迄灵献皇极不建牧后失图英雄迭进覆车齐轨蒙此艰难

隋梁睿请略定南宁州疏窃以逺抚长驾王者令图易俗移风有国恒典南宁州汉世牂牁之地近代以来分置兴古云南建宁朱提四郡户口殷众金帛富饶二河有骏马明珠益宁出盐井犀角晋泰始七年以益州旷逺分置宁州至梁刺史徐文盛征赴荆州土民爨瓉遂窃据一方国家遥授刺史其子震相承至今而震臣礼多亏贡赋不入每奉献不过数十匹马其处去益路止一千朱提北境即与戎州接界如闻彼人苦其苛政思被皇风伏惟大丞相匡赞圣朝宁济区宇裕后光前方垂万代辟土服逺今正其时幸因平蜀士众即请略定南宁自泸戎已来军粮须给过此即于蛮夷征税以供兵马其宁州朱提云南西爨并置总管州镇计彼熟蛮租调足供城防仓储一则以肃蛮夷二则禆益军国今谨建南宁州郡县及事意如别幅大都督杜神敬昔曾使彼其所谙练今并送往

史万岁征南宁夷过石城山诗云石城门峻谁开辟更鼓误闻风落石界天白岭胜金汤镇压西南天半壁

唐骆宾王军中行路难诗君不见封狐雄虺自成羣凭深负固结妖氛玉玺分兵征恶少金坛授律动将军将军拥旄宣庙略战士横戈静夷落长驱一息背铜梁直指三危登剑阁阁道迢遥起戍楼剑门摇曵俯灵丘卭闗九折无平路江水双源有急流征役无期返他乡岁月晩杳杳丘陵出苍苍林薄逺途危紫盖峯路涩青泥坂去去指哀牢行行入不毛絶壁千重险连山四望高中外分区宇夷夏殊风土交趾枕南荒昆弥临北戸川原饶毒雾溪谷多淫雨行潦四时流崩崖千岁古漂梗飞蓬不暂安扪藤引葛度危峦昔时闻道从军乐今日方知行路难沧江緑水东流驶炎州丹徼南中地南中南斗映星河秦闗秦塞阻烟波三春邉地风光少五月泸州瘴疠多朝驱疲斥堠夕息倦樵歌向月弯繁弱连星转太阿重义轻生懐一顾东征西伐凡几度夜夜朝朝斑鬓新年年岁岁戎衣故灞城隅滇池水天涯望转积地际行无已徒觉炎凉节物非不知闗山千万里弃置勿重陈征行多苦辛且悦清笳梅栁曲讵忆芳园桃李人绛节红旗分日羽丹心白刃酬明主但令一被君王知谁惮三邉征战苦行路难几千端无复归云凭短翰空余望日想长安

骆宾王姚州道破诺没弄杨虔栁露布臣闻北辰列象六合奉天子之尊南面乘干一统成圣人之业故涂山万国诛后至者防风丹浦一戎缓前禽者就日伏惟陛下登翠妫以握图居紫微而正象玄功不宰混太始以凝神至道无名伫华胥而得梦阐文教以清中夏崇武功以制九夷反踵穿胸之域袭冠带以来王竒肱儋耳之酋奉正朔而请吏逆贼某浮竹遗嗣沈木余苖邑殊礼义之乡人习贪残之性日者皇明广烛帝道遐融辄敢乱我天常率九隆而背诞负其地险携七部以稽诛骚乱邉疆敓攘州郡用是三门授律长驱无战之师五月渡泸深入不毛之地岗峦千里西通大荒之郊溪谷万重南极炎洲之境耸乔林而挿月阴兎有假道之标拔崇岩以隠天阳乌无回翼之地峰危束马路絶悬车贼据临代之形乘建瓴之势征风召雨猬起蜂飞驱杂种以挺妖封狐千里肆沈黎而作孽雄虺九头臣始广布皇恩恭宣帝泽申之以安抚晓之以存亡信重蛮陬无负黄龙之约赏隆汉爵不渝白马之盟地接冉駹词屡殚于谕蜀俗通盘瓠声不辍于吠尧臣遣某某衔枚逺袭卷甲前驱偃危斾而设潜兵疑从天落乘间道而掩不备若出地中弯弧而凶党土崩举刃而妖徒瓦解虽危苕沸鼎未穷枭首之诛救死扶伤犹致析骸之爨玄云结阵影宻西郊赤堇挥锋气冲南斗扬尘埃而匝地白日为之昼昏积氛祲以稽天沧溟为之晦色兵交刃接鸟散鱼惊自夘及申追奔逐北斩首千余级转战三十里激流膏而为泉似变苌弘之血委乱骸而挤壑若泛鳖灵之尸既而照尽高舂云昏乙夜贼乃收集余众保据高岩臣度彼游魂虑其宵遁使三军齐进四面合围一皷先登赏必悬于芳饵九攻按律罪无赦于严诛五部雄才三河侠少或生居燕地尤工即墨之围或家本秦人早习昆明之战战踰百里时厯三期前后生擒四千余人斩首五千余级诺没弄杨虔栁等殒元行阵悬首旌门蒙俭和舍等委众奔驰脱身挺险昔魏臣伐蜀徒闻蒟酱之竒汉使开卭纔通竹杖之利岂若膺紫泥而吊伐指丹徼以临戎一战而孟获成擒再举而哀牢授首斯并皇威逺畅庙略遐宣奉玄徳以配天徒知帝力掩皇舆而阐地岂曰臣功不胜庆快之至谨露布以闻

又破蒙睑露布臣闻七纬经天星墟分张翼之野八纮纪地炎洲限建木之乡西距大秦杂金茎而孕气南通交址枕铜柱以为邻俗带白狼人习贪残之性河沦赤虺川多风雨之妖水积炎氛山涵毒雾竹浮三节肇兴外域之源木化九隆颇作中国之患年将千禩代厯百王郑纯之化不追孟获之风愈扇三年疲众徒闻定莋之机五月出师未息渡泸之役伏惟皇帝陛下祥螭戴玉拓地轴以登皇道契书绳掩天纮而践帝玄云入戸纂灵瑞于丹陵苍箓升坛荐祯图于翠渚六合照临之地候月归琛大垆覆载之间占风纳赆蠢兹蛮貊敢乱天常横赤熛以疏疆背朱提而设险石林万仞岩邑千重望秦阜以相倾崤陵失四塞之阻对梁山而错峙剑门成一篑之峯不知玉弩垂芒涵水无九婴之沴瑶阶舞铣洞庭有三苖之墟臣等白招乘候顺秋帝以扬旌绛节临邉迟夜郎以解辫营开嶲穴斾转卭门峻岐折坂之危尽亡襟带滇池漏江之固曽失藩篱惟逆贼设蒙睑等未革狼心仍懐豕突陆梁放命旅拒偷安地接祠鸡竟无希于改旦山多神鹿终未见于择音徒开三面之恩逾肆九头之暴鸠集余众蚁结凶徒儋耳椎髻之徒千里雾合凿齿雕题之孽一呼云屯于是三略训兵五申誓众先登陷敌无遗大树之功后拒乱行必致曲梁之罚楚人三戸蜀郡五丁气拥玄云精贯白日沸残息于层峰更切守陴之哭积圆颅于重阜殆成京观之封于是乘利追奔因机深入困兽犹斗似化廪君之魂穷鸟尚飞似惊杜宇之魄僵尸蔽野临赤坂而非遥流血洒途视丹徼以何逺首领和舍等并计穷力屈面缚军门寛其万死之诛赐以再生之路惟蒙睑脱身挺险负命穷山顾巢穴以靡依逃晷漏而何几况妖徒革面徼外非复他人部落离心舟中皆为敌国瞻言枭首指日为期凡在归降随事招抚

张柬之请罢姚州疏姚州古者哀牢之国絶域荒外山高水深自生人以来洎于后代不与中国交通前汉唐蒙开夜郎滇莋而哀牢不附至光武季年始置永昌郡以统理之其国西通大秦南通交址竒珍异寳进贡岁时不阙诸葛亮五月渡泸收其金银盐布以益军储使张伯岐选其劲卒勇兵以増武备故蜀志称亮南征而国以富饶甲兵充足由此言之则前代置郡其利颇深今金银盐布之税不供珍竒之贡不入戈戟之用不实于戎行寳货之资不输于大国而空竭府库驱率平人受役蛮夷肝脑涂地臣窃为国家惜之汉以得利既多歴博南山渉兰沧水更置博南哀牢二县蜀人愁怨行者作歌曰歴博南越兰津渡兰沧为他人盖讥汉贪珍竒盐布之利而为蛮夷之所驰役也汉获其利人且怨歌今减耗国储费用日广而使陛下之赤子身膏野草骸骨不归老母幼子哀号望祭于千里之外于国家无丝髪之利在百姓受终身之酷臣窃为国家痛之徃者诸葛亮破南中使其渠率自相统领不置汉官亦不留兵镇守人问其故亮言置官留兵有三不易大意以置官夷汉杂居猜疑必起留兵运粮为患更重忽若反叛劳费更多粗设纲纪自然乆定臣窃以亮之此策妙得羁縻蛮夷之术今姚府所置之官既无安邉靖冦之心又无且纵且擒之技唯知诡谋狡算恣情割剥贪饕刼略积以为常扇动酋渠遗成朋党折支謟笑取媚蛮夷拜跪趋伏无复惭耻提挈子弟啸引凶愚聚会蒲博一掷累万剑南逋逃中原亡命有二千余戸见散在彼州专以掠夺为业臣恐一朝惊扰为祸转大伏乞省罢姚州使隶嶲府岁时朝觐同之蕃国泸南诸镇亦皆废于泸北置闗百姓自非奉使入蕃不许交通来徃増嶲府兵选择清良宰牧以统理之臣愚将为稳便

闾丘均成都人与陈子昂杜审言齐名武后时为博士罢官流寓南中碑碣多出其手而西爨王碑其所撰文也有临水亭诗相传为寓苍洱所作其词云高馆基层山幕坐藉芳草傍对野村树下临车马道清朗娱心术幽遐备瞻讨回合峰隐云聮绵渚萦岛气似灵州胜风为青春好相及盛年时无令叹衰老

