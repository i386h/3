<!-- { "loadSidebar": true } -->
宣慰使则车里（刀）靖安（阙）木邦（罕）孟养（刀后为思明夺）缅甸（莽）八百大甸（刀）老挝（无姓）底马撒（阙）大古喇（二司皆为缅所并）凡九

宣抚司则马龙（阙）南甸（正刀副刘）干崖（正刀副刘经歴廖）陇川（多）耿马（罕）蛮莫（思）猛密（思）凡七

安抚司则潞江（彩）

千夫长则鹤庆剑川南甸各一百夫长则鹤庆九人剑川十有一人　已上土官自知府至驿丞悉属诸道节制长官在内治者如之其它羁縻而已有事则备兵使者发符调之然惟行于三宣六慰而止逺者不能及也

西南诸夷种类至多不可名纪然大端不过二种在黑水之外者曰僰在黑水之内者曰爨僰有百种爨亦七十余种僰性柔弱爨性强悍僰耐湿好居卑爨耐燥好居髙僰以织纺稼穑为业爨以生畜射猎为业僰自为地有酋长法令严明与中国无异爨虽有头目然与郡县杂处习染诈伪小则鼠窃狗偷大则聚众相攻杀不可禁止此其大较也今録其著者

僰夷在迤西黑水之外即百夷也好居卑湿棘刺之地故从僰从人其俗称宣慰曰昭其官属有叨孟昭録昭纲之类叨孟统政事领军民多者数十万人少者不下数万昭録万余人昭纲千人递减至十人俱系钑花金银宝带官民皆用笋殻为帽以金玉诸宝为顶如宝塔状上悬小金铃揷翠花翎毛后垂红缨贵者衣用纻丝绫锦以金饰之出入乗象象鞍三面以铁为阑藉以重裀悬以铜铃鞍后奴一人铜帽花裳执长钩制象为疾徐之节招摇于道以为贵相见合掌为敬长于已者则跪拜虽贵为叨孟见宣慰莫敢仰视问对则膝行以前筵宴贵人上坐僚属厮役以次列坐于下食不用筯每客一卒跪座侧持水瓶盥帨凡物必祭而后食乐有三曰僰夷乐缅乐车里乐僰夷乐者学汉人筝笛之类歌中国曲缅乐者缅人所作排箫琵琶之类作则众皆拍手而舞车里乐者车里人所作以羊皮为长皷拍之间以铙板无文字小事则刻竹木为契大事则书缅字为檄所居无城池因山为砦无仓廪之积租赋之输每收成后遣亲信往各甸计房屋征金银谓之取差发房一间输银一两或二三两其刑法杀人者死奸者死窃者全家处死刧者一村皆死故无奸盗道不拾遗军民无定籍聚为军散为民正军谓之昔刺犹中国言壮士也战则用绳索自缚于象上縆桑为弩以革为盔铜铁杂革为甲驿路无邮亭半里许构一小草楼五人坐守虽千里报在旦夕官民居以草覆之无陶瓦小民以竹为楼器皿用金银车渠琉璃等器其俗男贵女贱以妻为仆非疾病衰老不得少息生子贵者以水浴于家贱者浴于河三日后以子授其夫耕织自若头目有妻百数虽庶民亦有十数妻者处女先与人通及筓始用媒妁以羊酒财帛为礼而娶之子弟有职名则受父兄跪拜父母亡不用僧道祭则用妇人祝于尸前亲人各持酒物聚百数人饮酒歌舞达旦谓之娯尸妇人羣聚击碓杵为戏数日而葬葬则一人持火及刀前导至葬所以板数片瘗之其人平生所用器皿盔甲戈盾之类环悬墓侧而去自后絶无祭扫之礼矣又有死三日后命女巫祭送谓遣逺去不使复还家也其类有小伯夷大伯夷蒲人阿昌缥人古刺哈喇缅人结■〈此上旦下〉遮■〈此上夕下〉地羊鬼哈杜怒人野人等名然风俗大同小异近来内地皆有其人间有读书入庠者矣

小伯夷熟夷也永昌西南环境皆是男妇服饰稍近中华亦通汉语居村寨性驯谨耕食织衣种类不甚繁无长幼礼其人体貌颇清秀而语言鴃舌

大伯夷在陇川以西男子翦发文身妇人跣足染齿以色布裹其首饮食简而颇精居喜近水男女皆袒浴于河妇人惟紧护两乳谓乳非父母所生乃天地所赐不宜人见也男逸女劳纺绩负担不辍其人强壮者寡柔弱者多

蒲人散居山谷无定所永昌凤溪施甸二长官司及十五喧二十八寨皆其种也形貌麤黑性猛悍男女皆束发为髻男以青布裹头腰系緑绳妇人以花布皆勤力耐劳苦事畊鉏所种荞麦棉花黑豆知汉语通贸易昔年地方有事多资其力今渐弱而贫矣

阿昌一名峩昌耐寒畏暑喜燥恶湿好居髙山刀耕火种形貌紫黑妇女以红藤为腰饰性嗜犬祭必用之占用竹三十三根略如筮法嗜酒背负不担弗择污秽觅禽兽虫豸皆生噉之采野葛成衣无酋长管束杂处山谷夷猡之间听土司役属（今永昌有罗古罗板罗明三寨皆阿昌夷也其俗父兄死则妻其母嫂近年罗板寨百夫长早正者病且死其妻方艾忽持刀欲杀之妻惊问故曰我死汝必属吾弟矣妻以死誓俄而正死妻遂大恸不食而死）

缥人妇女以白布裹头衣短衫露其腹以红藤纒之莎罗布为裙两接上短下长男女同畊

哈喇男女色黑如漆不知盥栉男子以花布为套衣妇人以红黑藤纒腰数十围产子以竹兠盛之负于背

古喇男女色黑尤甚略同哈喇

缅人有数种有老缅得楞子阿瓦如猛别雍会普澣洞吾摆古皆其类也地方平衍数千里性好鬬而贪利食不用匙筯交战长于鸟铳俗好佛男妇俱以布盘其首色黑类哈喇男短衣长袴势嵌缅铃行声谡谡然别有一布护之摆古最逺而强

结■〈此上旦下〉者以象牙为大环从耳尖穿至颊以红花布一丈许裹头而垂带于后衣半身衫而袒其右肩

遮■〈此上夕下〉绾发为髻男女皆贯耳佩环性喜华彩衣仅盘旋蔽体饮食精洁战鬬长于弓矢倚恃象铳稍与缅同孟养一带多其种类

地羊鬼短发黄睛性奸狡嗜利出没不常或与人相雠能用器物行妖术易其肝胆心肾使为木石不救以死或行蛊饮食中妇有所私者他适辄药之及期归解以他药过期不归则死

哈杜稍类哈喇怒人颇类阿昌皆居山巅言语不通略似人形而已茶山里麻之外又有一种野人赤发黄睛以树皮为衣首戴骨圈揷雉尾纒红藤丑恶凶悍登髙涉险如飞男妇渔猎为生茹毛饮血夜宿树上逢人即杀无酋长约束二长官司为所戕破至避之滇滩关内

戛里境上诸夷大都习僰所为以其金裹两齿者谓之金齿蛮漆其齿者谓之漆齿蛮文其面者谓之绣面蛮黥其足者谓之绣脚蛮彩绘撮其髻者谓之花角蛮已上皆僰种也

爨夷则黑水之内以其王姓爨故名按陆凉有爨王碑云楚今尹子文之后受姓班氏西汉末食邑于爨遂以为氏华阳国志云爨昌宁大姓也其后世为镇蛮校尉晋爨深为兴古太守隋爨翫乱史万岁平之今其种类散处于滇各郡依山谷险阻而居聚为冦盗亦有与汉民杂处畊稼纳赋者男子椎髻去须髯佩双刀喜鬬轻死妇女披发衣皁贵者锦绣饰贱者披羊皮乘马则并足横坐室女耳穿大环翦髪齐睂裙不掩膝男子无贵贱皆披毡跣足夫妇之礼昼不相见夜则同寝子生未十岁不得见其父妻妾不相妬忌疾不识药惟用男巫号曰大觋皤以鸡骨占吉凶正妻曰耐徳非所生不得继位若耐徳无子或有子未及娶而死者始及庶出及野合所生者酋长无继嗣则立妻女治事死以豹皮裹而焚之猎月为春节竖长竿横设一木左右各坐一人以互落为戏多养义士名苴可厚赡之战鬬视死如归善造坚甲其利刃有价直数十马者摽鎗劲弩置毒矢末沾肤立死官兵捕之则鸟鼠散至于附近耕种者愚蠢侏■〈亻离〉又受市驵鱼肉而不能自直也

其在丽江近四川者曰磨■〈此上夕下〉与吐蕃接界多羊马及麝香名铁好喜戏猎挟短刀以砗渠为饰少不如意鸣钲皷相雠杀两家妇女投场和解乃罢不祀神佛唯正月五日登山祭天俗甚俭约饮食疎薄有力者尊敬官长岁暮竞杀牛羊相邀请一客不至则为深耻人死以竹篑舁至山下无贵贱皆焚之

在临安西南境外者曰斡泥蛮巢髙林治生甚俭家积贝以一百二十索为一窟藏地中将死则嘱其子曰我平生藏贝若干汝可取几处余者勿动我来生用之近郡者曰乌爨牳■〈扌鶏〉扑刺■〈此上夕下〉袁等蛮性悍形陋潜匿山谷惟事剽掠一言不合引刃相剚死则以财物偿之

在寻甸者曰野蛮无衣服以木皮蔽体形貌丑恶男少女多一夫有十数妻者持木弓以御侵盗不事农畆入山采草木及动物食之无器皿藉以蕉叶近郡者曰黑猡猡白猡猡畜牧为生好勇鬬很（史称卢鹿乂曰罗落今讹为猡猡又作猓■〈犭米〉其人即爨也种多名异）

在顺宁沿澜沧江而居者曰普蛮一名扑子蛮体黑性悍専为盗贼骑马不用鞍跣足衣短甲膝颈皆露善用鎗弩驰突如飞男子以布二幅缝合而挂体无襟袖领縁寝无床衾拳屈而卧妇人绾髻脑后织红黑布幅搭于右肩穿左胁而扱于胸前别用布一幅蔽腰见人不拜但屈膝而已

武定诸夷曰罗婺曰黑白爨曰木察种类不一俗尚畧同而黑爨尤为凶顽

广南之夷曰侬人沙人男女同事犂锄构楼而居男服青衣曳地贱者掩胫妇人绾髪跣足取虫鼠充食病惟祭鬼不知医药其酋侬姓智髙之裔也时勾引东川交趾入内地虏掠

永宁诸夷住山腰以板覆屋俗皆披毡富贵至二三领暑热不去首戴喜鹊窝帽郡辖四长官司皆西蕃性最暴悍随畜迁徙又有野西蕃者倏去倏来尤不可制

北胜夷有数种曰猡猡么■〈此上夕下〉冬门寻丁俄昌巢处山林挟兵带弩以采猎为生而已

安宁以西负盐者皆黑爨老者一人任华人壮者二人之事壮者任一牛之力其别种善捕鱼者名普时

楚雄之夷为罗婺居山林髙阜以牧养为业男子髻束髙顶戴笠披毡妇人方领黑衣长裙披发跣足所居有房屋无床榻以松毛铺地而卧其西南有和泥蛮男子剪发齐睂衣不掩胫妇人头纒布或黑或白长五尺以红索尺许缀海贝青緑珠为璎珞桶裙无襞积女子以红黑布相间缀于裙之左右既适人则以藤丝圈束膝下婚姻男以水泼女足为定饮酒以一人吹芦笙为首男女牵手周旋跳舞为乐死者葬以鸡雌雄各一殉之

曲靖之夷亦曰黒白爨椎髻皮服居深山虽髙冈硗礲亦力垦之种甜苦二荞自赡善畜马食荞不釡烧浄石调面餬其上使熟噉之麦熟则炮穗以食

姚安诸夷曰散摩都猡猡强悍好斗交易用盐米一日一小市五日一大市苴却乡有黒齿百夷楼栖河浴寝卧无尊卑但以毡席间之而已

广西有黒爨土獠沙蛮等种杂居各据其俗得犬方祭有争辨诣鬼神盟诅直者敢前曲者缩朒妇人以布为袍圆领大袖土獠则以黒线绣布裹头纒腰已上皆爨种也

蒙山老爨不死久则生尾不食人食不认子女好山恶家健走如兽土人谓之秋狐然亦不恒有元时罗武蛮罗僄百年尫弱子孙以毡裹送之深箐后生尾长一二寸相传三百岁不知所终

夷人中有号为仆食者不论男女年至老辄夜变异形若犬或彘或驴于人坟前拜之其尸即出为彼所食葢出白夷一种焉杨慎滇程记云百夷家畜一拨厮鬼无形而善噬人魂中者越宿死死则百夷取其尸为醢鬼畏犬闻犬声则逺遯不返殆谓是耶

吐蕃在丽江铁桥之北一名古宗一名西蕃一名细腰蕃在唐常冦云南南诏不能胜让之为兄后为韦皋所破斩首数十万断铁桥自是不复为患我髙皇帝既平云南遂裂吐蕃二十三支分属郡邑以土官辖之丽江府控制古宗永宁府北胜蒗蕖等州控制诸蕃今蕃人皆効顺惟我所麾矣

者乐甸与景东接壤诸夷以毡布茶盐贸易或五日一集或十日一集旦则妇人日中则男子更代为市凡宴会妇人皆不与酋长死非其子孙别立者众共击之

猛缅猛猛猛撒所谓三猛也附近顺宁而猛猛最为强劲部落万人时与二猛为难其地田少箐多射猎为生猛缅地虽广衍而民柔怯酋长忠顺猛撒微弱近折而入耿马矣

