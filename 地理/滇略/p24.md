<!-- { "loadSidebar": true } -->
余从祖大司农■〈术上灬下〉有金梅诗其序云滇臬宪黄者有养子闽福清人也慧过其诸儿诸儿交妬之乃呼从吏陈纶告之曰能全是儿者惟掾幸子之纶收而抚焉先有子■〈羽惠〉名黄子曰翀翀■〈羽惠〉交相爱无何并试弟子员督学使者察翀籍闽也黜落之纶乃泣遣翀还翀不得已归归则登闽嘉靖辛夘省试■〈羽惠〉亦起家于滇后厯官中原逆旅相过率悲喜交集以为常■〈羽惠〉宅有金梅忽枯一枝■〈羽惠〉异之未几翀之讣至逾年复枯一枝■〈羽惠〉大异之未几■〈羽惠〉卒二氏子姓竒其事为作金梅传索余为之赋翀复姓游名新佑终香河令诗云丈人收春春满堂丈人爱花花绕廊金梅一株更竒絶殊根合干参羣芳南枝乍长北枝短北枝暖比南枝暖雨露无私春色匀庭前岁岁花开满自从花飞归故丛江鸥海燕各西东连枝曾入长安市春风几度桃花红二十年来八千里岐路相看悲复喜丛桂山原分小大紫荆花合同生死北枝既瘁南枝零卉木无情似有情只今肥瘠分秦越四海谁堪托弟兄

昆明梁王墓甚多皆元王子也相传嘉靖间板桥之北一村民每夜见墓有光疑为寳藏纠力盗开空无物惟破匣中一剑而已民取归家中夜光大起烛天四邻谓火发趋问之至则寂然民疑剑为怪恐伐冡露遂裹剑潜投山麓小池内剑一得水如生物渐透土入山坎遂成巨潭其洞深广杳冥探之隐隐有声人不敢入葢龙剑所为也

楚雄城西鸣凤山腹有盘石髙五尺余阔倍之其裂隙处仅可容指而内稍阔不可度有物如虾蟆而差小形绚五色隠见不常葢数百年物也过者每以银及贝呼而投之或视或含然罕得遇相值者辄有吉应焉

临安王得民买屋城外天井中凿鱼池三尺许得大石版起其下有小方塘四周磗甃中一小几几上灯一盏书一册开视兵书也末载采战引魂二方得民试之殊效其引魂方于妇人则呪一物与食其妇夜即至于女子则得其生时呪之无不验其弟恩民为诸生时闻而借观得之即弃书水深处兄大恚然无如之何其后恩民成进士位中丞人谓弃此书之功也

王纯心滇临安人登嘉靖辛酉乡试年三十余岁病死一昼夜矣惟心微热未敢敛实时托生于其妻弟家开目见其母妻弟妇也即趋出门外已闻房内哭声又至河南陈州一巨室托生见一贵人须睂皓白盛服焚香祝天以乏嗣也既生知为河南嫌其逺又奔出又闻房内哭声出至厅树前见树上黄蜜果甚佳摘其一食之竟奔回家中大呼而苏妻孥惊视但闻满口蜜果香气后任绵竹知县又三十余年而终

南园漫録载永昌有偷儿知一家夫不在而其母与妻织布且毕夜伺之寝将穿窬取之至久姑詈其妇怒而先寝俄而妇自经于机旁偷儿大呼其邻与姑起而救之妇得不死又一贱娼滇士有事至者醉宿其家有银数两在袖中夜密置枕下向晓有友急呼之告以家祸其士惊起遂归行十里许方忆所袖银置娼家枕下自以为必不可得矣试返而求之娼曰固在此完封还之夫人至为盗为娼本心已尽亡矣而因怜死止盗因假义不取然则仁义之根于性有固无时而息耶而仕以行义乃贪利无厌杀人丧已方扬扬然大小安庆而略不耻何也

又永昌有符丁二生相友善丁后病而有子支漫不事生产丁乃以白金若干托符曰子支漫不事生产身后恐即耗烦君密收训使治生改则畀之不可改则君之物矣符许诺日过其子告以其父命之笃子稍改悟曰恨无资以营生计符许借之借而叩之果不费踰时再询而叩之曰恨少耳若多假焉生弥遂矣则再借之如是者三子曰若得若干业可成矣符知其可也则曰汝当具牲醴来吾为汝转假其子如命往符则以牲醴寘丁之灵几前为文告曰君不鄙予托予以子而委我以财今君子克家矣财凡若干两尽以付君子君可以无虑矣遂归时丁颇裕而符更窭财不相负不足论而又能忠诲其子俾有成可谓难矣郡人尽能道其事然八十年来近似此者何尝闻耶又可为世道叹也

隆庆末年陇川有百夷夫妇入山伐竹剖其中有水水中有活鱼六七头持归烹食之夫妇皆化为虎残害人畜不可计百方阱捕竟不能得

庐陵郭公抚黔一日中夜其夫人蹴公觉问曰猛廷瑞何人公大诧曰尔妇人安知猛廷瑞且中夜问何为夫人曰适梦有人装束如庙中金甲神来谒云我猛廷瑞也过此欲见中丞不得近故来谒夫人耳公曰汝盍问其所由来夫人曰吾固问之渠云吾为陈巡抚寃死诉帝得请今归耳公心异之不敢语人逾月而用宾被逮之报至

滇畧卷十 
