<!-- { "loadSidebar": true } -->
大理总管段功以破红巾之功梁王徳之以女阿结妻之奏授云南平章功恋恋不忍归国其夫人髙氏寄乐府促之归其词曰风卷残云九霄冉冉逐龙池无偶水云一片緑寂寞倚屏帏春雨纷纷促蜀锦半闲鸳鸯独宿好语我将军只恐乐极生悲寃鬼哭功得书乃归既而复往左右谮之于王曰段平章此来大有吞金马咽碧鸡之心矣盍早图之梁王密召阿结命曰亲莫若父母宝莫若社稷功今志不灭我不已脱无彼犹有他平章不失富贵也今付汝以孔雀胆一具乗便可毒殪之主澘然不敢受命夜寂人定私语平章曰我父忌阿奴愿与阿奴西归因出毒具示之平章曰我有功尔家我趾蹶伤尔父为我裹之尔何造言至此三谏之终不聴明日邀功东寺演梵至通济桥马逸因令蕃将格杀之阿结主闻变失声哭曰昨暝烛下纔讲与阿奴云南施宗施秀烟花殒身今日果然阿奴虽死奴不负信黄泉也欲自尽梁王百方防卫主愁愤作诗而死诗曰吾家住在鴈门深一片闲云到滇海心悬明月照青天青天不语今三载欲随明月到苍山悞我一生踏里彩（锦被名也）吐噜吐噜段阿奴（吐噜可惜也）施宗施秀同奴歹（歹不好也）云片波潾不见人押不芦花颜色改（押不芦北方起死回生之草名）肉屏独坐细思量（肉屏骆驼背也）西山铁立霜潇洒（铁立松林也）平章从官员外杨渊海亦题诗粉壁饮药而卒其诗曰半载功名百战身不堪今日总红尘死生自古皆由命祸福于今岂怨人蝴蝶梦残滇海月杜鹃啼破点苍春哀怜永诀云南土绵酒休教洒泪频

段宝者功之子既嗣父职明玉珍复侵善阐梁王遣叔特穆尔达罕借兵大理时宝已长荅书云杀虎子而还喂其虎母分狙栗而自诈其狙公假途灭虢献璧吞虞金印玉书乃为钓鱼之香饵绣闺淑女自设掩雉之网罗况平章既亡弟兄罄絶今止遗一獒一奴奴堪再赘华黎氏獒又可配阿结妃如此事诺必借大兵如其不可待金马山换作点苍山昆明池改作西洱池时来矣书后附以诗云烽火狼烟信不符骊山举戏是支吾平章枉死红罗帐员外虚题粉壁图凤别岐山祥兆隠麟游郊薮瑞光无自从界限鸿沟后成败兴衰不属吾梁王见之恨宝入骨宝闻髙皇帝开基金陵乃遣使间道归欵时有妖巫女歌曰莫道君为山海主山海笑谐谐园中花谢千万朶别有真主来宝数日疾卒

段功既为梁王所杀有女名僧奴志恒不忘复雠将适建昌阿黎氏出手刺绣文旗以与宝曰我自束发闻人称父寃恨非男子不能报此旗所以识也今归夫家收合东兵飞檄西洱汝急应兵会善阐因作诗二首曰珊瑚勾我出香闺满目澘然泪湿衣氷鉴银台前长大金枝玉叶下芳菲乌飞兔走频来往桂秀梅馨不暂移惆怅同胞未忍别应知含恨点苍低（又）何彼秾秾花自红归车独别洱江东鸿台燕苑难经目风刺霜刀易塞胸云旧山髙连水逺月新春迭与秋重泪珠恰似通宵雨千里闗河几处逢

僧志登者永昌人姓马氏有戒行结庵于龙泉门外入山五里而居之忽一日谓其徒曰炊十三人饭备碗筯及羮皆如其数中夜以俟至夜有盗入果十三人志登坐床不动徐曰昨已知汝辈来矣盗入视其所备皆如其人遂罗拜而去

云南府治西二十里许有进耳山国初太祖髙皇帝方有睿谟未播而衢童即謡于道求其故知为土地神所泄因谪其神于云南后凭巫于此故名进耳

成化间有西僧号哈尔玛游蒙化终日兀坐服麻花善吸水入腹徐则放出而其竒衺尤不可胜言蒙之富家竞供奉之宪庙闻其名召至京师试之坐闗未满适李继晓伏诛哈尔玛无依遁回云南为巡抚张诰所擒时大暑啖之巴豆炙以炉火命其兀坐不令移易数日死

太监钱能北直人兄弟四人俱有宠成化间能号三钱来镇云南其怙宠骄蹇贪淫侈虐古所未有不能悉记有二事最可资笑语者云南有一富翁病癞其子颇孝则执其子曰汝父癞传于军士不便且又老矣今将沈于滇池其子出厚资乃免又王姓者业卖槟榔致富人呼为槟榔王家则执其人曰汝庶民也敢惑众僭号王家王复出所有方免后继之者虽贪求无厌闻斯事未尝不为发笑也能后守备南京弘治末老死京师不识天道何在或言其幼畜钱宁于滇晚俾専锁钥能病宁利其所有遂进毒于能而死宁初名福宁儿者是也本李巡检之家生子然则能之报亦不为无也

成化庚子五月内云南丽江军民府巨津州白石云山约长四百余丈距金沙江计二里许一日忽然山裂中分其一半走移于金沙江中与两岸云山相倚山上木石依然不动江水壅塞逆流淹没田苖荡析民居州府具申上司镇守太监等官具闻诸朝云南屡有边报此山之兆也

成化甲辰楚雄太守邵敏自南都来路过洞庭舟中梦一方巾蓝袍人来谒曰紫溪龙王也及抵郡祀龙见塑像俨如梦中所见大骇异遂饬庙宇虔祀之迄今无敢怠焉

永昌东南七十里曰施甸长官司者旧广夷州也地有名铁毛觜者有眢井深窅莫测弘治戊午冬有庄指挥逐猎纵一鹘搏雉雉入井鹘随雉入庄命左右尾之至井鹘雉复腾起而闻井中呜呜有声众疑为鬼也则隠隠有人以白庄庄命引绳下曳之则一妇人遍体衣触风皆碎而气息仅存徐饲以粥饮逾日始能言曰奴姓张氏大理人也从夫杨拱货易于施甸夫奸其叔母情好甚笃因绐以归宁至此则束缚手足共推入井中寻下大石如雨赖蔽于崖得不死徐则所束缚绳索渐断见井有掬水因取饮之今四十二日矣既出髪尽脱不存时西安谢御史朝宣适按永昌庄以告谢谢谓奸叔母事大不理命庄杖其夫而归张氏于其母

弘治间景东忽然昏黑三日往来相值面目莫辨若夜行焉有司闻于朝上命廷臣集议行考察法南京刑部左侍郎兼都察院右佥都御史樊莹承徳意考察罢黜文武官一千二百员有竒

弘治中内官吉庆守金齿路选京师恶少从行括民无遗锱铢势若掳掠货多宝石庆尽择美者椟以随籍扃一室昼夜守之羣从窥利罔获日谋所以死庆会庆病渴各从禁水弗与医来私赂之进金石药庆燥极呼亲信出椟中货易水活命得石者复驰去不顾庆突地而号发焦肤裂死从者秘其丧各载货逃去尸蛆逾月官司方为瘗于途

兵书华容刘公大夏吏部拨送云南一承差见之献点苍石屏风一面不纳承差乃恳言二钱市之非比重礼叩头求不已公取而翫之云置诸室暇则翫之承差喜甚不数日呼之曰看足矣遂归之承差出语人云大理买此用银八两以为上驿计而值如此诚命也叹息而已

白崖有屠子至一妇人家买猪妇人得银三两置于几屠子匿之妇人自缢死其夫归见妇死不知其故棺殓将葬为暴雨所阻明晨妇乃在门夫怪问之妇曰我但记自缢不知何以复生亦不知从何来夫乃偕妇往看棺尸则棺中无尸只见屠子已死跪于棺旁手捧一物乃前银三两也屠子家验屠子尸乃雷击也

镇守金腾刘太监玉任一尚京官言无不从横暴特异至腾越强奸妇女不可计腾人至千百告于御史讯之不言搒之乃曰京中某寺僧也寺与玉邻玉时借其银后因干镇守尽以所畜假之玉无偿因言金宝妇女之多诱之养发还俗名之曰尚京官也幼出家承师之资足以自养因误于玉遂至此官乃笞而舍之

正徳间永昌人于哀牢山掘地得古碑段中庸撰文其畧曰夫人讳福则伽宗胄裔之嫡女也事君子也乐其道而不淫逮下妾也用其能而不妬又曰月出鸡鸣照哀牢之名县鸿飞滇渚下浔阳之长江余文俱零落不可识

叶瑞滇临安人为庠生贫甚好饮酒一日醉卧窑沟中夜深闻有数鬼曰大水将至恐渰死辛巳进士相与将瑞舁至诸天寺大门相距可三百步及觉则在寺门首矣沟果大水泛涨翌日记鬼所言以为笑葢已年无春榜也是日应本府赞礼生竟以醉误太守责之试其文佳焉月分俸一石以给后果成正徳庚辰进士以车驾南巡至辛巳始殿试

何宗鲁酆都人由举人为浪穹知县刚正有能声知府干璠恶其不逊下狱禁食死明年干入觐逆旅主人治办甚备干问之对曰有浪穹何知县先来令预洁馆舍以待耳干怪之顷之干入厕遂死何之死也家中忽闻其声唤家人曰吾为干知府所杀已奏上帝语吾复雠今回家待时汝可设位日献常餐于位上言语理治家事及乡人祸福一日其婿祷曰欲于某处买猪苦乏人牵奈何答曰汝但去猪自随来不用人牵也婿如言往猪至半路奔失婿归告何笑曰汝午饭不献故牵猪别去耳汝到彼献饭猪即来果如其言得猪一日忽语曰吾今报雠时至往矣数日又曰吾雠已报上帝命吾为某处城隍今日去矣自此遂絶

杨用修既戍永昌侨寓安宁遍游临安大理诸郡所至携娼伶以随夷酋欲得其诗翰不可得乃以精白绫作裓遗诸妓服之酒间乞书杨欣然命笔醉墨淋漓裙袖酋重赏妓女购归装潢成卷杨后知之更以为快有规之者答曰文有仗境生情诗或托物起兴如崔延伯每临阵则召田僧超为壮士歌宋子京修史使丽竖■〈难上灬下〉椽烛呉元中起草令逺山磨隃麋是或一道也走岂能执鞭古人聊以耗壮心遣余年所谓老颠欲裂风景者良亦有之不知我者不可闻此言知我者不可不闻此言

滇南范寅为诸生屡试不第遂成心疾出游不知所之尝语其子师颜曰吾葫芦山人也尔他日于此访我师颜以嘉靖壬子举于乡次日即裹粮寻父僻壤遐陬无弗到行三年至蜀有葫芦寺扣主僧谓三年前有称葫芦山人者寓此今死矣瘗之近冈且出其手札真寅笔也师颜恸絶芟莽得穴刺血入骸敛而返葬焉御史黄中疏而旌之又有赵重华太和县人父廷瑞亦以不第逺游莫知所往华甫七岁至年二十一母没乃出寻父榜其背曰万里寻亲至武当见寺壁有字云嘉靖四十四年十二月二十二日大理赵廷瑞至此华至日乃万厯六年十二月二十二日也又间闗至建康祈于三茅君梦神谓之曰尔父故在如是者三至毘陵遇老僧示往无锡南禅寺语讫不见明日至南禅见皤发老叟曝背廊下华心疑之伏地曰我云南人有父出游寻觅不见叟曰我亦滇人出游时一子七岁潜然泪下各通名姓相持而哭迎归故乡呉兴茅坤为文以记之

大理赵汝濓者应嘉靖壬午省试与友人往净耳寺祈神途次遇一道人拉赵过松下出袖中一札曰此虎榜也赵取观之无其名因恳求道人笑曰念汝善人待我另处乃徧阅众名云俱不可易惟第三人徳行稍劣可易与汝即挖补改赵汝濓字复用图书三颗钤盖别去及揭晓日填榜至三名监临罗侍御疑而未定二司云此仕宦之子素有才名罗云如此则私矣即刻挖写赵名用印三颗钤之一如道人所挖补

