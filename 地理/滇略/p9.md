<!-- { "loadSidebar": true } -->
唐韦仁寿京兆万年人也髙祖时为宁州纳欵朝廷岁遣使抚接至率贪婪边人苦之帝素闻仁寿治理以为南宁州都督寄治越嶲诏岁一按行慰劳仁寿将兵五百人循西洱河开地数千里称诏置七州十五县酋豪宾见即授牧宰威令简严人人安悦将还酋长泣曰天子藉公抚镇奈何去我仁寿以城堡未立为解诸酋即相率筑城起廨甫旬而具仁寿乃告以实曰吾奉诏第抚循庸敢擅留夷夏父老悲啼祖行遣子弟随贡方物天子大悦仁寿请徙治南宁州假兵抚定为益州刺史窦轨所嫉阻之寻卒其后贞观中将军王建方永徽中总管赵孝祖开元中待诏何履光皆以诛夷名震西南

韦皋字城武京兆万年人贞元初为剑南节度使时南诏异牟寻虽臣吐蕃苦其贪暴潜求内附皋为书诱谕之复令吐蕃知以离其好二国果相猜阻异牟寻归唐之志益决遣使赍生金丹砂诣皋金以示坚丹砂以示赤心皋遣属官崔佐时报之佐时至羊苴咩城异牟寻令衣牂牁服以入佐时曰我唐天子使者安得从小夷服直入宣诏书异牟寻恐惧俯伏流涕受诏使其子及清平官与佐时盟于点苍山神祠遣兵袭吐蕃于神川大破之取十六城断铁桥俘其五王降众十余万当时论者以皋为武侯后身云

袁滋字徳深蔡州朗山人也为工部员外郎贞元十年南诏既内附朝廷欲遣郎吏抚循之皆惮往独滋请行帝嘉之擢祠部郎中兼御史中丞为册使赐异牟寻以黄金印异牟寻跪受诏与滋宴出玄宗所赐器物指老笛工歌女曰先帝所赐龟兹乐惟二人在耳滋曰南诏当深思祖考成业抱忠竭诚永为西南藩屏使后嗣不絶异牟寻再拜曰敢不承使者之命遣清平官随入朝

张罗疋故南诏清平官也为永昌郡都督以破蛮军擢大监军及卒土人为立碑城南称其义勇有度量时有郑回尹仇寛者皆为清平官回本西泸令为南诏所虏而心不忘唐异牟寻之归回之力也仇寛贞元中入陈地圗献方物拜散骑常侍

徐云虔干符初奉使如南诏与骠信抗礼骠信怒曰贵府牒欲使骠信称臣奉贡我已遣人与唐约为兄弟不则甥舅何贡之有云虔曰骠信之先由大唐之命得合六诏为一恩徳深厚中间小忿罪在边鄙今骠信欲修旧好岂可违祖考之故事乎顺祖考孝也事大国义也息战争仁也审名分礼也四者皆令徳也可不勉乎骠信待之甚厚授以木夹送还

赵康蜀人也避乱依南诏蒙氏封之赵州使治其民功徳茂着及卒土人思慕为立庙四时祀之

元姚枢字公茂柳城人从世祖征大理时高祥逆命世祖欲屠其城枢与张文谦刘秉忠力谏复因夜宴枢陈宋太祖遣曹彬取南唐不杀一人市不易肆事明日世祖据鞍呼曰汝昨夕言曹彬不杀事吾能为之枢马上贺曰圣人之心仁明如此生民之幸有国之福也及克大理枢裂帛为旗书止杀之令分号街陌由是民得相完聚文谦字仲谦沙河人秉忠字仲晦瑞州人

舒噜杰以元帅治临安好文学大儒与虞集揭傒斯友善及为政文雅雍容隠然一儒者也使车里以黄金采女遗之一无所受蛮酋曰入我土而不为金妇饵者元帅一人而已其时有普化者成都人宣慰临安亦以忠厚严明称

赛音廸延齐沙木斯迪音回人也世祖至元中为云南行省平章时宗王托和伦骄虐甚赛音廸延齐与结兄弟甚驩王一听其所为改设令长教民礼义兴黉序购经史夷风翕然丕变平罗盘甸和泥鸡洞诸蛮威徳逺播及卒士民号哭震野同时有中庆路总管张立道达噜噶齐爱鲁行台御史中丞程思亷亷访使张瑾皆有亷恵神明声而立道剏文庙开陂池教蚕桑尤为循良之冠（南诏野史云南诏不知孔子以王逸少为圣人至赛音廸延齐始立孔庙夫滇之学校自汉章帝已有之唐开元初晟罗皮已立孔子庙于国中矣其言缪不足辩也）

国朝王袆字子充义乌人官翰林院待制洪武五年遣使云南谕梁王至谓梁王曰皇明创业綂一万方王僻在西南未被声教天子不忍鄙夷命袆辑宁若能亟奉版图以归职方身名俱存不亦伟乎不听袆又曰朝廷轸念云南黎庶不忍尽刘故令开谕若旅拒不服必奉天讨秦甲蜀彍循栈道略沈黎而西犄之角之腹背受敌王之将佐利王以为功者不少虽欲泥首牵羊其将能乎王曰汉闭昆明命使莫达唐勤逺畧秖以自惫天朝若以兵临云南金碧以为城昆洱以为池虽多无所用之袆曰王未闻乎友谅据楚士诚据吴友定据闽玉珍据蜀重闗天堑险迈金汤兵粮委积渊谋盈庭不四五年率膏鈇质尔元君北走库库特穆尔辈卖降往事俱在可鉴也王自度谋勇孰愈诚谅兵强地广孰愈中国天之所废谁能兴之天之所与谁能御之今以区区一隅之地逆天犯顺与天下抗不亦误乎王曰先生之言是也请姑就馆会元使托克托廹梁王杀袆王不得已出袆见之袆慷慨言于托克托曰天既讫汝元命皇明代有天下上即寳位已五年爝火余烬乃与日月争光耶吾与汝皆使也以凶威胁我我宁畏死耶托克托厉声詈梁王曰今虽孔圣义不可存梁王不能救袆顾谓梁王曰云南之祸自此始矣遂遇害至洪武八年复遣湖广参知政事吴云往谕梁云字友云宜兴人也比至云南沙塘口知院等欲令屈节从事改易制书云责以大义以死自誓亦遇害后云南平赠袆翰林学士谥忠文弘治间赠云刑部尚书谥忠节按二使之滇虽未成功而杀身成仁精忠劲节与日月争光视长卿子渊勤逺畧祭淫祠者相去不万倍哉滇中今有祠曰二忠有司春秋致祭焉

傅友徳字惟学颍川人沐英字文英定逺人俱从髙皇帝龙飞有功赐爵友徳颍川侯英平西侯洪武九年以云南负固不服杀我使臣遣友徳为征南将军英副之率师三十万往讨友徳从辰沅进英从乌撒进会于曲靖击梁兵大破之俘众数万悉遣归农夷人感泣兵不血刃直趋云南梁王投水死大军入城秋毫无犯遂略澄江临安诸郡悉平之独大理未下命常茂领兵从间道出点苍山背大军斩闗以入众悉惊溃遂拔其城俘段寳二子云南悉平上诏友徳颁师命英镇守至十九年复令友徳征未靖诸蛮归封颍国公英封黔国公世守云南二十一年百夷屯摩沙勒等入寇众三十万英击大破之俘斩数万诸酋震恐奉方物乞降上尝言曰使我无西南之忧者英也子晟昻孙璘琮俱以将畧显

李观寿州人胡渊定逺人洪武初俱以禆将从传友徳定云南观初名观音保元云南行省左丞也天兵至归附从征入献马上嘉之赐姓名命镇金齿署永昌府事既至宣朝廷徳意讨叛酋段恵诛之开拓城池申明律令边境肃然夷不敢犯及卒渊代之复改筑城于太保山上开屯田练士卒修廨宇抚流移数年之间军政悉举烽燧晏然俱祠名宦（张志淳曰渊更观旧城既可御寇防险又使山居城内林木苍然其绩亦不可泯但□观之功而无文记又革府为司废学为仓以贻镇守之祸其恶亦不可掩而林公俊创名宦祠于学宫渊首与焉其亦误矣废学之人而祀于学何居谓宜别祀于所移之城上斯得之已）

程本立字原道崇徳人洪武初举秀才入京以小累谪马龙他郎甸长官司吏目时王师初靖遗孽尚骄西平侯沐英布政使张紞令本立綂领守御众难之本立奋然曰吾当以死救此一方单骑深入楚雄姚安大理鹤庆丽江开谕利害抚绥安辑自是诸夷悦服军民乃安戊寅征入翰林壬午靖难师至遂自尽

张紞字昭季西安人洪武初平云南以紞为右叅政转布政使凡云南贡赋法令坛祠公署与夫典仪程度皆所规定夷民心孚逺近奠安歴任三十年擢吏部尚书其时按察使周新副使周乐皆执法亷公不避权要滇人至今思之

王恕字宗贯三原人成化间内臣钱能来滇镇守怙宠播虐人不堪命又遣指挥郭英索贿安南几酿大乱大学士商辂请举刚正大臣巡抚云南恕遂以南京户部侍郎改都御史以往既至首下令捕英英赴水死上疏劾能罪状并请罢寳玩禽兽之献又正卯荡之田土絶交址之贸易滇始知有生人之乐位至冡宰（张志淳曰商公辂能举三原王公及王劾钱能而万公安王公越皆受赂沮之均大臣也而贤不肖相逺如此）

陈麒字梦祥南海人也成化间为按察司副使时镇守太监钱能横甚令藩臬官五日一揖能复不出命锦衣指挥受礼惟陈正立不屈托疾即退能怒一日见叱之曰你这蛮子食蛇惯了故此大胆陈曰岂但蛇豺狼虎豹也要食能目左右欲殴之陈趋出时王恕为巡抚与麒同心能无如之何既而恕召还麒执法如故曰有王巡抚则为人无则不为人乎无何进表行能以事捃摭之逮至滇备加五木坐削籍归年八十余卒同时按察使刘釪亦以捕郭英得名釪字伏和安福人

林俊字待用莆田人正徳间为云南按察副使分巡金沧严明方正撤毁鹤庆淫祠创筑赵州城池一时贪墨望风解绶婪弁虐军皆置之法自是百姓休息地方用宁经今且百年父老犹能谈之继其后者则有姚祥聂贤樊凖林仕凤王惟贤皆以亷恵称祥字应龙归善人贤字承之重庆人凖字曰式进贤人仕凤字鸣盛莆田人惟贤字仕官中江人

范镛字鸣逺临洮人正徳间巡抚云南时大司马王琼専擅不附已者辄构以事镛独不附琼衔之时富民典史高公韶者先任御史以劾琼谪官镛荐之且有矜狂愚建言伤察等语琼益憾遂诬镛擅委都司官奏行逮治下诏狱欲加重罪不得降职嘉靖改元録用而镛已卒赐祭一坛复其官

张璞字仲美江夏人正徳间巡按云南刚明正直风裁凛然各府不问华夷巡歴必至镇守太监刘裕滥取民间军牢柴薪腌腊酒米菜戸松子等项银两岁凡几千璞尽革之裕恚揑奏遣缇骑逮至京下锦衣卫狱卒璞既得罪代之者惧祸一事不理人目为抛柴御史（张志淳曰滇人市朽木于海东为薪价贱而无焰曰抛柴言其无当于用也应作泡）

唐龙字虞佐兰溪人正徳间巡按云南时嬖人钱宁威震中外金齿参将卢和充钱门下挟雠勘四平民死火其尸事发论斩宁为奏辩遣官会勘行时宁阴嘱出之且赍书于龙龙当堂裂之曰和诈为耳官至语龙曰卢和事皆无尸当末减龙曰四人无尸和锻之以灭迹耳若得末减则天下酷吏纷然锻人之尸矣吾非不知末减可致富贵恐人云徇钱宁意其将谓何官气沮龙立曳和阶下加三木武定酋凤朝明被奏讦不得袭载金寳二十万赂宁宁以言胁总兵镇守又寄语巡抚曰但了武定事便请往兵部龙至巡抚首以此示龙龙不可驳还其封备陈鳯氏及朝明罪恶不当袭状奏于朝竟得旨降土舍时太监崔和暴横龙劾奏之和恚甚然终惮不敢肆丁丑秋滇大旱龙虑境内有寃狱下令虑囚释百余人大雨如注逺近以为神

毛凤韶字瑞成麻城人嘉靖间任监察御史巡按云南先是阉镇为害军民苦之凤韶至抗疏斥罢咸称快焉后复以佥宪分巡金沧民受其恵

徐瓒字朝仪永康人嘉靖间任按察使土舎安铨叛报至上下忧之瓒曰丑虏敢称乱者谓我军弱也今以夷攻夷成擒有日矣乃议调沅江蒙化镇沅等处夷兵佐以汉军进剿措处粮饷阅习召募事皆立具昼夜登城徇师复立招降大旗胁从归者甚众贼势日衰无何土舍凤朝文继叛与安铨合围省城震恐瓒登陴呼寇谕以朝廷恩威责以大义寇皆伏地请降且以复官为言瓒谕令退舍俟命寇遂麾众而退瓒即夕走使掣回各哨官军晨合击贼大败之俘获万余简审无辜悉为开释民深徳焉家为立祠以功擢布政使

