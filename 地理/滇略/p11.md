<!-- { "loadSidebar": true } -->

麦宗者通安州么些人也生七岁不学而识文字偶入玉龙山中见石盎中水饮之遂知禽鸟语一日羣鸦在林有一鸦从南来哀鸣甚急羣鸦从之宗曰此雄鸦为白沙里人所弋迹之果然长而百蛮诸夷之书无不通晓善阐国称为异人焉

杨保杨名太和人皆段氏臣洪武十五年天兵入大理保遣弟名往探缓急约以翌日日出为期名过期不至有顷闻国破遂自缢死名至亦解弓弦自缢国人义之合葬于弘圭山

阿结者梁王女也梁为红巾所攻平章段功救之梁王徳功以女妻焉既颇猜忌欲酖之结知其谋以告功不信遂遇害结悲愤作诗自悼不食而死时功女羌奴方幼闻变手绣一旗为志誓复父雠及嫁以付其弟寳详见杂畧

国朝吴孝先嶍峨人也幼名虎儿洪武间方十岁随父出游父偶为虎所攫孝先皇遽间取父所佩刀斫虎腰应手而毙父得生还人咸异之一时称为孝童

丁嵩永昌人有至性自少至壮动无违礼开馆教里中子弟从者如云洪熙中举怀才抱徳科辞不就征宣宗即位下诏求直言嵩陈首务八策一曰正心术则天道应二曰重经筵则宗社福三曰开言路则闻见定四曰用贤才则政治美五曰总大纲则庶务举六曰汰冗兵则军储足七曰重守令则邦本宁八曰崇节俭则财用足上嘉纳诏所司强起之至中道卒所著有横峰樵唱

李纯昆明人少不羁有智畧正綂间举孝亷为监察御史按辽东时土木之变纯曰敌人以我兵勤王而西必出吾不意乃选精鋭八百分布要害敌果以二万骑直趋辽东未至二十里纯设两伏待半入举火击之敌骑中断斩馘无算自是不敢复窥东陲后巡抚榆林大敌压境纯微服潜行敌中尽得其虚实部署诸将击其不备大破之敌逺遁去卒于官

段子澄太和人为诸生时即以志操自厉邻女私奔却之不内路得遗金求还其主及入试试官得其卷梦有神人荐之遂举天顺壬午乡试第一仕至别驾郁郁不自得竟谢病去居乡以盛徳雅量见推里闬谓太丘彦方之亚也

杨一清字应宁安宁之石淙人也父景始徙巴陵幼颕悟絶伦一览成诵八岁举神童入翰林宪宗命内阁选师教之十四举于乡成进士歴事四朝出将入相经略固原以五千人破敌数万总督三边筑河套边城増兵花马池边境肃靖其用兵如神算无遗策临机应变动合事宜再入内阁与张永共诛逆瑾反危为安宗社赖之官至少师大学士卒谥襄敏

赵弼字廷直太和人举成化辛丑进士官至太仆丞清介恬静始终一操僚友有驰竞者耻之不与言罢官里居躬耕南亩与农夫耦晏然自足若未尝显者同榜姚祥来为监司过其庐弼适芸田投耒见之词色无怍祥问生事何窭答曰差胜诸生时矣遗之金不受祥叹息而去

杨辅字存诚太和人博学多闻隠居不仕孝友好施家赀尽以予人自甘粗粝庭前桂树扶疎蟠蹙巢居其上命曰桂楼读书不辍一日砚水枯欲下取之顾视则水溢矣自是遂通灵异神明后入鸡足栖岩穴中八十余卒卒之日交游尽见其至家为别又有人于安宁道上遇之疑其仙去也所著有桂楼集篆隶宗源行世

张志淳字进之永昌人天性聪哲六艺咸通登成化甲辰进士为选部郎用贤拔滞门无私谒歴官户部侍郎谢病归功业风节为时崇尚晩岁著书自娱有南园集西铭通南园漫録续録行世

张璁字廷璧平夷人成化三年进士为重庆守治行为天下第一弘治初南贑闽广夷寇为乱以璁备兵江右既至治城池积粮糗练士卒修器械设防御地方赖以无虞寻以事去郡盗复起诏复任璁贼闻其至悉解散岁余复谢病归家四壁立璁有吏才通达治体盘错立解所至有神明声然以刚直不阿未究其用也

杨南金字本重邓川人弘治已未进士为泰和令有三不动之謡谓刁诈胁不动财利惑不动权豪挠不动也擢监察御史时逆瑾威震中外都御史其党也凌辱属官南金不为屈一日叱欲缚之南金解冠带曰不作此官便了岂可屈于权奸乎即日出都行二百里瑾使人捕不及除其名嘉靖初起楚臬寻谢病归性严重不茍言笑至于扶良善恤孀寡竭力为之八十余卒祠于乡

雷应龙字孟升蒙化人正徳甲戌进士为莆田令有古循吏风所建立皆惬民心巨珰遣人督方物甚横应龙械系之擢侍御史伉直敢言嘉靖初因灾异上八事曰务实学亲大臣放宫人去无益正礼教改编发宥罪谪均赋役上嘉纳之有中贵营乞织造得请应龙手疏极论之不报恚愤成疾卒中外莫不嗟悼

张西铭字希载宁州人母梦黄鹤入帐而生年十三五经皆成诵举进士为金溪令先教后刑民相戒无敢犯法者县有虎暴西铭为文祷于神虎遁去蝗伤稼亦随祷而灭拜监察御史按辽东缮城堑阅军实劾边将失律者边境以宁平生博雅修洁为政识大体不为苛察卒之日朝野皆悼惜云

赵徳宏字有容鹤庆人举孝亷孝友谦恭人无间言父在京病剧宏为尝粪及卒哀毁骨立假贷营敛徒跣偕佣人肩榇以归庐墓三年歘有白犬朝夕相伴小鸟巢于茔树呼即啄食知府唐标亲至其所唁之赙赠有加出判顺庆知潼川咸有异政抚丽江夷土舍髙鹏馈金八百宏立却之里居环堵萧然当事榜其门曰孝亷

杨元字务本永昌人潜心理学沉黙静坐顿悟邵子先天数学人有叩者应验如响为诸生游太学归隠居不仕从学者甚众当道重其为人时有馈遗悉辞不受强之则封识以待其去任还焉所著有纳甲图九圭数学基指南行世

杨全剑川人父继宗为土官部曲海真所杀全方在襁褓及长知父死非命矢志复雠乃拜海真夫妇为父母一日治酒邀真酒醉拔刀杀之土官闻欲甘心焉全窜入丽江为丽江奏他事连土官得请土官死于狱全曰吾事毕矣遁入山中穷困以死

杨士云字从龙自号九龙山人正徳丁丑进士改翰林院庶吉士授给事中以养母乞归不复出嘉靖初诏强起之补宫寮辞疾不就人问其故曰吾岂能俯仰人以求进乎居里二十余年郡县罕见其面乡人不知婚娶丧葬之礼士云条析教诱令易奢为俭通国化之自少至老手不释卷又精风角每中夜歩观星纬或喜或叹不以语人所著有皇极天文律吕诸书

纪经纶字肫夫临安人天资纯朴不妄一言里中称为笃行君子尝市一婢察其言貌颇异问之曰父为百户立功贫迫至此遂养为己女厚嫁之举孝亷为上蔡令以计擒剧贼黒龙黒象黒虎等开沟缮城百姓利之迹其生平志操无媿于前哲云

张含字愈光志淳子也举于乡不仕游梁楚间善为诗李献吉何仲黙咸亟称之里居时成都杨修撰慎谪戍金齿意不可一世而独与含友善倡和不絶手为点定其诗有禺山集行世时太和布衣董难者字西羽亦以诗名从慎游寓荡山一楼辑转注古音不乐仕进以终其身

孙继鲁字道夫进士仕至都御史慷慨有大节秉正嫉邪不阿权贵守卫辉以忤阉人逮诏狱民遮道号哭卧辙下死者十余人调淮安有羡银万金例为督抚及守用者继鲁分毫不取督抚欲取之亦不与也歴官至都御史抚山西竟以戆直为辅臣中伤下狱死死之日所治民聚千百于京师巷哭之长安为之罢市隆庆初加赠祭谥清愍

李资坤字伯生昆阳人也幼以孝友端谨闻举孝亷歴官郡守所至咸有异绩肃皇帝考亷吏为天下第一居家置义塾教子弟不诣公府性刚介寡合而好古信义老而弥笃积书数万卷硏诵终日自称一蠧居士

李元阳字仁甫太和人少梦神人授锦三丈令吞之既寤词藻竒进举进士选庶常吉士以议礼不合谪分宜令有异政拜监察御史侃侃敢言独立不阿当事者衔之会扈驾至荆州荆州守缺即推元阳无何竟罢之元阳俶傥有竒节文章徳行皆为中外崇重家居孳孳为善惟恐不及两修郡乗卓然成一家言年八十余卒元阳为御史时按闽墨吏望风解印绶去遇文人墨士虽布衣与抗礼后大理髙崶至风裁尤峻捕境内豪强一空闽至今称两御史云

郭文字仲炳昆明人浮家泛宅以诗自娱常往来滇洱间自号舟屋杨慎称其竹枝词云金马何曽半歩行碧鸡那解五更鸣侬家夫婿久离别恰似两山空得名又登太华寺一聨云湖势欲浮双塔去山形如拥五华来一时词人咸为阁笔有舟屋集时同邑李尚文者亦布衣有诗名遨游公卿间及杨林兰茂安宁张维皆以文章行谊为乡里崇尚絶意仕进模楷后学时人为之语曰杨林有兰安宁有张而太和段锦文金齿汤琮曲靖项瑄柴宗儒鹤庆奚谦姚安李黻先后隠居不仕咸有时称琮题鹦鹉诗云翠阁香闺带緑阴忽闻灵舌啭娇音总将怀袖温存意不称云林自在心笼络反因毛羽误矜夸休羡赋辞深陇山烟雨春雏小莫遣虞罗着意寻当时目为汤鹦鹉又有明经陶宁者字致逺亦永昌人有诗云杜宇枝头百舌吟何人不动惜芳心桃花红雨梨花雪铺得春愁一寸深又题菜灯有云草堂照破虀盐梦华屋烧残肉食心惜其全集不传张志淳南园续録又载一塾师送客诗云纷纷车马驻江干布袜青鞋我独难惟有相思心一片随君千里到长安山行云山势似堕不堕水声欲停未停行过小桥回首天然一幅丹青如此类甚多而识字尤博乃姓名湮没无闻可惜也

严清字（阙）昆明人登嘉靖甲辰进士歴官清介秋毫无取月俸衣食之外以赡亲故布袍蔬食终其身万厯初为吏部尚书裁汰冗幸振拔寒畯中外仕路为之一清无何致政归家居室庐仍诸生之旧当事者欲为更新力辞不可杜门却轨卒世无所造请论者谓杨襄敏之后一人云

杨雨太和人郡吏也有志节不与胥曹偶人馈之问所从来出借贷则不受曰已有之则受十之一久而知其亷也皆绐曰贷槩不受也雨方正悻直有寃事必力争于庭守怒笞之起而复争初疑其有私既知无他亦时时嘉纳之一时无寃民云冬月其鞾无袜藉之以草役满径入鸡足山郡守闻诸当事者往物色之不得也

赵恺寻甸人性行诚朴为乡人所重嘉靖六年铨贼攻城恺首率众拒敌力不支为所执以刀加颈欲胁从之恺绐之曰待回率家眷相从贼信释之恺至家集众于前曰今贼势猖獗人民杀戮殆尽吾惟有死而已我若死汝等举火焚屋毋致我尸骸暴露可也遂登楼自缢而死众亦举火合家皆自焚惟幼男景新年十三以他出得免时有庠生冯世杰火头必沙者俱以抗贼死

国朝以迁谪流寓入滇者不可胜数而最著者则学士王景常武功伯徐有贞修撰杨慎云景常名奎松阳人洪武初为山西参政以事谪戍临安博学宏才诗文高古一时翰墨之士咸从之游无何召还为翰林学士有贞初名珵字原玉姑苏人其学自天文地理兵法河渠以至阴阳方术风角医卜无不洞晓诗文雄伟竒丽谪戍金齿僦一小室荷殳从役不异行伍三年赦归慎字用修成都人以议礼廷杖戍永昌歴遍湖山以诗酒自娱兴到辄挥洒淋漓夷夏得其片纸藏为至寳从游者以千百计竟卒于云南今髙峣其读书处也又有韩宜可字伯时山阴人刘寅崞县人髙莘山东人祝璀徳兴人皆先后谪戍至流风余韵至今人能道说之

滇畧卷六

●钦定四库全书

滇略卷七

（明）谢肇淛 撰

○事略

三代荒服若存若亡文献不足征也秦汉故实十不得一自唐以降瓜分云扰沦没异域孰识之哉明兴二百五十年来归命大吏服汉冠裳而蜂虿之警时起于衣袖鸱鸮之习未懐其好音诪张衡命无岁无之糜县官金钱无訾算至于今外示舞干中实厝火欲求高枕未有期也夫明王驭夷治以不治乃其本在自治始慎择守令将帅无使贪黩扰乱之则几矣

