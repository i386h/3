<!-- { "loadSidebar": true } -->
蒙山产草乌最毒弘治间有周朱二医采以酿酒比熟周将以进要人夕先尝之迨晓毙矣朱则邀道侣四人共饮二人先至饮之主客俱毙座上二人以后至得免僰爨诸夷炼以傅矢中人畜无不立死者雠家取置衣领及冠巾中遗人着之即脑裂头断然其方秘不传也

人参出姚州及大理山中性视辽产燥烈不可服土人亦不知制也其小而修者曰竹节参性弥缓

高河菜似芹菹之良出点苍之高河故名相传云采者不可有声声则致雷雨

语云金生丽水今丽江其地也其江曰金沙源出吐蕃经铁桥寳山永宁北胜以逹东川江浒沙泥金麸杂之贫民淘而煅焉日仅分文售蜀估转诸四方其税属之土府汉不得有也朝廷岁责滇赋金五千其直可四万缗皆蜀估有力者先期受直于官而走四逺裒入之间有逃且死者累及姻族桁杨累累至于黔巫瘴疠十死一生又不具论也永平山中间有金沙色更赤而利甚微

丽江之金不止沙中又有瓜子羊头等金大或如指产山谷中先以牛犁之俟雨后即出土夷人拾之纳于土官然近亦絶无矣

博物志补云金一也产于金沙江者紫色光莹产于丽江者色赤而沾垢腻银一也产于梁王山者白莹而有茶花黄点扑之有声琤琤然产于细花明光诸场者微有铅色扑之其声黯丽江府产金尤多每雨后其金散拾如豆如枣大者如拳破之中空有水亦有包石子者银则穴地数十丈取矿石炼之其所产最甚者莫如磨乃场

滇银矿共二十有三所置场委官以征其课岁约二万缗然脉有盛衰课随盈缩又有铜矿十九所铅矿四所碌矿一所按禹贡梁州贡铁银镂汉书地理注银出朱提属宁州部其来久矣锡则临安者最佳上者为芭蕉叶扣之声如铜铁其白如银作器殊良出市者杂以铅遂顿减价

玛瑙产永昌之哀牢山红白二色其相间者谓之纒丝又有土玛瑙其色微红而坚不足近辽东玛瑙盛行而滇产废矣

寳石产猛宻木邦及永平以西皆有之生山坳溪涧注水之所谓之寳井色类不一值亦悬絶蔚蓝色而重数两者即逾千金然亦不多得也其杂碎者为寳砂传闻先朝时寳井得一寳石中有苍蝇二头置几上能辟蝇镇守中官闻之以三百金购去

琥珀产缅爨诸西夷地相传松脂入地千年所化又云枫木精液凝成未知信否但其中亦有蚊蠛等形想不诬也其直火珀及杏红为上血珀金珀次之蜡珀最下又其下者可供药饵而已宋刘裕南征时宁州献琥珀枕裕大悦以其治金创碎以分将士今重三五两以上者即不可多得矣万厯甲午有诏下藩司取二百斤一时骚然惟永昌郡帑旧贮二十余斤悉以上供搜括数年竟不能充其数而止民破家者无算

催生石亦出西陲山下色翠而间以白作酒器饮之云能治产难然不甚验至于紫英云母石青深緑石黄地所时有不足珍也其它如水精緑玉墨玉碧瑱古喇锦西洋布孩儿茶之属皆流商自猛宻迤西数千里而至者非滇产也而为滇病最甚然后汉书已称永昌出金银光珠琥珀水晶琉璃轲虫蚌珠孔雀翡翠犀象猩猩貊兽以今较之又不逮矣

南中志云永昌产光珠有光珠穴吕凯子祥太康中献光珠五百斤又云澜沧水有珊瑚今俱絶无

文石出点苍山之北麓白质黑章腻若截肪琢为屏障其最佳者苍素分明山川逺近云林晻暧若天生图画不胫而走四方好事者争购之相传李徳裕平泉庄醒酒石即此也然赝作者亦复不少其作人物驴马以媚俗眼者皆馋鼎耳大内鼎建不时采取颇为民累嘉靖辛酉诏取四尺以上至七尺者五十巡抚蒋宗鲁奏罢之万厯癸巳诏取凤凰石百余皆择石中有花草鸾鹤形者名之然仅三四尺而止闽邓原岳点苍山石歌点苍山头日吐云紫光白气长氤氲却产竒石作屏障终朝开采徒纷纷频年贡入长安道浓淡之间山色好君王便作圗画看岂识闾阎刳肝脑朝凿暮解苦不休诏书昨下仍苛求前运后运相结束道傍叹息声啾啾耳目之翫岂少此十夫供役九夫死从来尤物是祸胎吁嗟乎当时作俑者谁子

永昌人善造料丝初由镇守内使有之珍秘殊甚永昌人试效为及成反精于彼又长大数倍其法以紫石英赭石合饶磁诸料煅之于烈火中抽其丝织以成片加之彩绘以为灯屏故曰料丝李文正公以为缭丝误矣又以玛瑙合紫石粉而煅之以成碁子莹润细腻甲于天下

滇苦无茗非其地不产也土人不得采取制造之方即成而不知烹瀹之节犹无茗也昆明之泰华其雷声初动者色香不下松萝但揉不匀细耳点苍感通寺之产过之值亦不亷士庶所用皆普茶也蒸而成团瀹作草气差胜饮水耳

滇水皆以海名而味不咸盐皆自井中出也楚雄有黑井白石泉井岩泉井东井琅井阿陋井猴井姚安有白羊井白石谷井观音井旧井桥井界井中井灰井尾井阿拜小井大理有诺邓井大井山井天耳井师井顺荡井石门井洛马井石缝井河边井天生井安宁州有大井石井河中井大界井新井鹤庆有弥沙井桥后井武定有只旧井草起井其余小井无数皆熬波成盐迤西者圎如瓜迤东者如岩石惟顺荡自岩穴涌出有池盛之熬作楪形最洁白无滓此泉初出甚盛日百余斛所司遣官验视土人惧其増课也以木石壅其源令缓既去泉流遂微矣又威逺州莫蒙寨有河汲而浇诸火上即成盐

氎者织羊毛为之其细如绒坚厚如毡染成五色谓之缥氎永昌丽江人能为之其在广西者曰氆氇本一种也毡则诸郡皆为之而邓川最良然亦麤甚桂海虞衡志云蛮毡以大理为最蛮人昼披夜卧无贵贱人有一畨

布以永昌之细布为佳有千扣者其次有桐花布竹布井口布火麻布莎罗布象眼布而洱海红花膏染成最艳谓之洱红永昌善造青谓之金齿青其直独倍他所南中志云有阑干细布阑干獠言纻也文如绫锦华峤后汉书云哀牢夷之染彩细布织成文章如绫锦有梧桐木华绩以为布幅广五尺洁白不受垢污先以覆亡人而后服之今西洋布岂其遗种耶

南诏通纪云兜罗绵出金齿木邦甸又有火草布草叶三四寸蹋地而生叶背有绵取其端而抽之成丝织以为布寛七寸许以为可以为燧取火故曰火草然不知其何所出也

纸出大理蒸竹及榖皮为之其水必用药师井者良腻而不燥谓之青抄可以久藏但差狭小耳其用米粉抄者鲜白有余而善腐蠧字画易脱若华亭粉笺然其制稍长滇无柬纸以此代之

苏易简曰鸡足山古松心烧烟为墨最佳今大理工人取松烟胶和入丹砂杂以脑麝硫黄为之虽不及歙墨之良较之他处稍胜然歙墨用油烟非古法也曹子建诗云墨出青松烟仇池笔记真松煤逺烟自有龙麝气则滇犹有古之遗法耶但持以作字一点如漆不能不逊新安耳

桂海虞衡志云蛮甲惟大理国最工甲胄皆用象皮胷背各一大片如龟殻坚厚与铁等又聨掇小皮片为披膊护项之属制如中国铁甲叶皆朱之兜鍪及甲身内外悉朱地间黄黒漆作百花虫兽之文如世所用犀毗器极工妙又以小白贝累累络甲缝又装兜鍪疑犹传古贝胄朱綅遗制云

又云云南刀即大理所作铁青黒沉沉不■〈釒舀〉南人最贵之以象皮为鞘朱之上亦画犀毗花文一鞘两室各函一刀靶以皮条纒束贵人以金银丝今大理无刀惟鹤庆刀剑驰誉四方其法取古宗铁濯以鹤川水利可剸犀柔者可以绕腹然古宗铁不易得贸之四逺者皆凡铁耳而以金银装饰取媚无当于用也书刀则新兴安宁者良

缅铃相传鹏精也鹏性滛毐一出诸牝悉避去遇蛮妇辄啄而求合土人束草衣绛衣簪花其上鹏嬲之不置精溢衣上跳跃不休采之裹以重金大仅如豆嵌之于势以御妇人得气愈动然秘不外售杀夷取之始得滇人伪者以金作蒺藜形裹而摇之亦跃但彼不摇自鸣耳一云名太极丸

景东蒙化之间夷民能织斑丝葢亦土蚕之茧织成紫白相间如记所称吉贝者刘禹锡诗蛮衣斑斓布其谓是耶然幅狭而短不堪作衣耳

滇畧卷三

●钦定四库全书

滇畧卷四

（明）谢肇淛 撰

○俗畧

滇故夷也侏■〈亻离〉卉服比于鹿豕刀耕而火耨茹毛而饮血喜相劘怒相啮如斯而已明圣继作移风易俗顿使黭瞀狉狞之习不百年而比迹中华争衡上国即三皇五帝神圣其速化不至此顾其敝也揉而狎处有戎心焉枯鱼衔索几何不蠧语曰众志安定之谓俗夫欲定众志则在乡士大夫哉则在良有司哉

海内贸易皆用银钱而滇中独用贝贝又用小者产于闽广近则老挝等海中不逺数千里而捆致之俗名曰肥其用以一枚为一妆四妆为一手四手为一缗亦谓之苗五缗为一卉卉即索也一索仅值银六厘耳而市小物可得数十种故其民便之按上古之制以贝为货含用贝玉许氏说文曰古者货贝而寳龟至周而有泉秦乃废贝行泉汉书曰王莽时大贝四寸八分以上二枚为一朋直二百十六牝贝三寸六分以上一朋直五十公贝二寸四分以上一朋直三十小贝寸二分以上一朋直十不盈寸二分不得为朋每枚直钱三是为货贝以是观之汉时钱贝尚并行贝贵而钱贱也货殖传曰贝五种大贝牝贝公贝小贝不成贝今之所用者皆小贝及不成贝耳且无选择无完缺累累数之入手即行故尤便于夷猡村氓无机械变诈者郭璞贝赞云先民有作龟贝为货贵以文采贾以小大简易则资犯而不过今之用者文采小大又俱不论已秦灭六国时庄蹻王滇自若虽使常頞通道颇置吏焉然竟未尝奉秦朔也故废贝行泉之令独格于滇至今不改耳卉说文云三十并也则古以六十枚为一卉今以八十后转为索葢唐以后数钱亦以索职林云参军之俸月八百索名曰念珠曹是其证也但其数多既不胜荷挈而又易于破坏縁其直甚轻故亦不惜耳输税于官与银互入而收之者又转易银以入帑稍为不便云

市肆岭南谓之墟齐赵谓之集蜀谓之亥滇谓之街子以其日支名之如辰日则曰龙街戌日则曰狗街之类至期则四逺之物毕至日午而聚日入而罢惟大理之喜洲市则以辰戌日夜集古者日中为市海内皆同夜集独见此耳

滇民以市为景游人纵观正月灯市二月花市三月蚕市四月绵市五月扇市六月香市七月七寳市八月桂市九月药市十月酒市十一月梅市十二月桃符市一岁凡十二市

民间每月戌日则祭祖于家俗相传谓大士遗教以为万物发生于辰而归寂于戌日月出于辰没于戌又谓戌日供帝释水则四兽不守地狱门亡魂得出故以是日设祭谓之■〈礻戌〉幽冥録云昔有鬼魂作人令匠补制旧鞾者约以戌日来取诘旦其子过匠肆见鞾认其为亡父所著也惊而诘匠匠曰彼约我戌日来盍伺之子至期往候其父果至见子疾走不顾子从之不能及大哭曰生为父子何相絶之甚也其父曰幽冥异路相见何为汝但能往学于太守是吾幸矣子曰彼贵我贱安从而得其门父曰汝书太守阴行二事投之彼必汝见子如其言见太守守亦惊曰吾此二事无人知之及问其故信鬼神告之此亦足为戌日鬼出之证也

元旦清明端午七夕长至人家咸作赤豆羮噉之互以相遗按初学记云共工氏有不才子七人死而为厉性畏赤豆故作羮以祛之是其遗法也

冠礼不行久矣婚不亲迎犹中土也丧以请僧懴悔追荐为事钲鼔之声日夕不絶塟不择地祭不于庙而于墓

墓祭甚数以正月初澣三月清明七月中元十月朔日腊月之末咸往拜坟富者牲醴担负贫者荷楮钱以往未尝有辍也

