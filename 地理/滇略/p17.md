<!-- { "loadSidebar": true } -->
御史唐龙公署漫兴三首草亭春寂寂野性颇相宜井近砚池满雨来书榻移幽花依石发过鸟下檐窥乘兴入深竹寒光满素絺（又）亭上莺花老风光转芰荷如何春日里都向客乡过逺海波声少近山云气多醉中时慷慨不敢向人歌（又）洞门锁清昼一径落花深把酒对山色读书随树阴田园荒旧业松菊忆初心细草江城暮愁闻鶗鴂吟又登圆通寺诗物外暂招寻惟闻钟磬音松萝栖梵影水石定禅心云去苍崖湿僧归紫径深滇池风雨至正好听龙吟

莆田林俊大理分司诗徙倚近孤松青山隔邻壁诛茅何者家烟花共游息启牕日未曛钩帘月又夕谁将烱烱心照此幽幽室又蒲缥驿诗草亭动孤酌日敛瘴烟昏老屋因风卷清溪带雨浑桴皷新声在山瓯古意存荜门通细火渔唱起江村

僧天祥者不知何许人大理志载其二诗清婉可喜其榆城听角诗云十年游子在天涯一夜秋风又忆家恨杀叶榆城上角晓来吹入小梅花又龙闗水楼诗此楼登眺好终日俯平湖叶尽村村树花残岸岸芦渔翁晴独钓沙鸟晩相呼何处微钟动云藏岛寺孤

成都杨慎在滇吟咏至多今摘其尤者滇海曲十二首梁王阁榭水中央乌鹊双星带五潢跨海虹桥三十里广寒宫殿夜飘香（又）碧鸡金马古梁州铜柱铁桥天际头试问平滇功第一逢人惟说颍川侯（又）化城楼阁壮人寰泽国封疆镇两闗云气装成银色界天工斵出点苍山（又）叶榆巨浸环三岛益部雄都控百蛮神禹导河双洱水武侯征路七星闗（又）沙金水贝出西荒桃竹橦花贡上方香象渡河来佛子白狼盘木拜夷王（又）琱房草阁瞰夷庭侧岛悬厓控絶陉鸡足已穷章亥歩鹫头空入梵王经（又）孤戍平溪望大荒邉愁海思入苍茫帝乡东北仙云隔僰道西南媚景长（又）昆明池水三百里汀花海藻十洲连使者乘槎曽不到空劳武帝御楼船（又）湖荡鱼虾晨积场市桥灯火夜交光油牕洞戸吴商肆罗帕封頥僰妇妆（又）苹香波暖泛云津渔枻樵歌曲水濵天气常如二三月花枝不断四时春（又）煑海鹾郎暝漉沙避风仙客夜乗槎雪浮粳稻压春酒霞嚼槟榔呼早茶（又）海濵龙市趂春畬江曲渔村弄晩霞孔雀行穿鹦鹉树锦莺飞啄杜鹃花题舍资驿垂栁篇云楚雄苴力桥有垂栁一株婉约可爱往来见之赋此志感灵和殿前艳阳时忘忧馆里光风吹千门万户旌旗色九陌三条雨露姿苍凉苑日笼燕甸缥缈宫云覆京县芳树重重归院迷飘花点点临池见临池归院总仙曹应制分题竞彩毫诏乘西第将军马诗夺东方学士袍金明緑暗留烟雾旧燕新莺换朝暮只知睂黛为君颦肯信腰肢有人妬从此沈沦万里身可堪憔悴四经春支离散木甘时弃攀折荒亭委路尘摇落秋风上林逺婆娑生意华年晩肠断闗山明月楼一声横笛清霜坂高峣除夕诗海滨戍旅久忘归独对朝岚与夕霏莎径晴沙采樵路柴门秋水钓鱼矶太平时节身难遇流转风光赏莫违街鼓市尘浑隔断村舂邻火自相依寄杨弘山都谏诗螭头早挂进贤冠迹逺东墀玉笋班倦意已还飞鸟外归心原在急流间仙郎高议留青琐学士新诗满碧山十九峰前同醉处梦中琼树几回攀

慎妇黄氏亦有才情慎乆戍滇中妇寄一律云鴈飞曽不到衡湘锦字何由寄永昌三春花栁妾薄命六诏风烟君断肠曰归曰归愁岁暮其雨其雨怨朝阳相逢空有刀环约何日金鸡下夜郎又黄莺儿一词积雨酿春寒见繁花树树残泥涂满眼登临倦江流几湾云山几盘天涯极目空肠断寄书难无情征鴈飞不到滇南杨别和三词俱不能胜

张含金齿孝廉所为诗豪宕悲壮用修亟称之其咏五华台云五华台上望昆明浄练微茫似掌平故国欲归归未得海风山雨一齐生其滇池歌云金标铁柱久销兵戈甲竿旗起战声痛哭寃魂空月色凄风终夜吊昆明点苍书院诗仙佛传经白玉堂老松无数锁幽香山连海国龙闗杳雪拥春城雉堞长万里衣冠开六诏百年词赋效三湘繁台故事今何在云日徘徊古石梁饮龙津阁诗春日城西独自游祗缘携酒得淹留揷天楼阁烟花重泛海鱼龙日月浮汉国河山真带砺晋家人物故风流黄鹂恰恰啼深树吹尽东风不解愁寄升庵诗豪吟金马复连然搨尽韦郎五色笺海上风烟俱作客天涯云物自相怜松凉月坐华亭寺花暖春游碧玉泉一别昆明池上路滔滔流水八经年（又）公子思归几岁华王孙芳草遍天涯楼头艳曲包明月海口新铭蔡少霞光禄塞遥空递鴈上林枝好正栖鸦梦中记得相寻处东寺钟残北斗斜

四明张时彻入滇四首天邉乘传客歴险到殊方草长知烽息民流属岁荒岩花薫涧壑木叶堕衣裳何事秋风起愁看白髪长山路日多雨我行犹未休碧溪云不定青草瘴仍浮客久旌旄落天空鹳鹤秋卜居何以赋长啸擥吴钩寒燠经时变浮踪不自由迢迢望乡邑歴歴见林丘紫涧屋头出白云岩际流眷言霞卧者即鹿谅非谋又云起千峰失猿鸣清昼阴褰帷从雾入度陇病泥深石出泉流战桥低野竹侵桑弧自有事偏动故乡吟又又

铜梁张佳胤督学滇中多所题咏其望中和山云古城东北望苍翠隠芙蓉台殿星辰近云门日夜封紫烟和瘴疠大壑度霜钟寄谢缑山侣将因跨白龙入滇城云西南天尽见雄都气象中原自不殊山削芙蓉青并出日衔湖水色平铺观风到处周藩服建节何人汉大夫偶向碧鸡祠下问那知神物至今无自漾备趋金齿云五月江声走白沙沙邉石气尽云霞峰阴寒积何年雪瘴雨香生古树花独立南荒成万里每凭北斗问三巴兰津已说明朝渡絶域虚疑汉使槎咏澜沧桥云叠岭遥知万马愁兰津西渡赤虹浮鼋鼍驾浪声齐动鸟雀飞梁影并收缆束长江标絶壁天悬双镜照中流当时汉卒劳歌地翻石于今作壮游署中秋懐四首吏隠常依一亩宫案头幽鸟坐秋风楼高散帙青天上露滴繁花緑树中小隠会心无逺近转蓬随地可西东虚惭绛帐横经日空使诸生侍马融（又）瘴海西南日月偏秋空高落五华烟寰中足路将无遍江上茅堂亦可怜滇水向来龙马窟昆明不见汉楼船桑弧本是男儿事矫首风云北斗邉（又）萧飒孤城木叶秋日南天畔好登楼尊开黄菊香堪把峰拥朱栏翠不收词赋何如金马使歌钟亦接武阳侯羁栖独抱双龙匣风雨常令海上愁（又）偃蹇平生鬓欲丝向来投赋吊湘累乘时提椠聊三仕落日褰帷更九夷霄汉独存鸿鹄志秋风吾爱桂花枝一从邺下论交定白眼逢人祗自疑又金齿道中杂诗十首叱驭何如鸟道难无名花向野林看万山飞瀑云齐落多少征人五月寒（又）古驿楼高雷雨鸣春山无恙夏云生愁来江汉人千里落日风传布榖声（又）万峰深处打牛声父老犹能说孔明一自渡泸鸣土鼓南中何地不桑畊（又）横岭云盘曲磵多芙蓉随杖转嵳峩泉声百道凌天出云是西南九渡河（又）诸夷村落万峰中驻牧分明汉俗同闻道近来租调苦安邉谁念昔时功（又）漾备江深江草齐江花开处鹧鸪啼博南矫首青堪摘霞气犹悬万岭西（又）江涛吹转大沧东日月双扶驾海虹千尺锒铛惊不渡飞梁虚挂赤霄中（又）寒涛齐响万松枝立马空山拾紫芝何处夷歌听不断迎神或是竹王祠（又）高台曽是汉时营千载天威尚有名日暮九隆何处望夏云飞满不韦城（又）千山忽尽见哀牢野阔天空俯佩刀风雨骤随游客到雷声吹散大江涛

督学鄱阳童轩有鹤庆道中诗岩深多险阻马足正凌兢暝雪依巢鸟斜阳归寺僧林疎鸣败叶涧古积坚氷去去无辞逺荒山更几层又禄脿驿诗京国云山逺悠悠入梦思频年縻薄宦何日是归期鱼鴈音书断风霜道路迟牕前残月白起视夜何其

歴下李攀龙送丰城杜少府谪滇南诗共惜投荒万里天当朝起草事空传主恩緑鬓神仙尉客梦青云侍从年盘水秋帆开瘴疠黔阳春树隔风烟孤臣自有丰城剑遥夜思家向斗邉

岭南黎民表送人之腾越诗北阙秋风绾郡章单车人自识循良长途正渡澜沧水清吏休论寳玉乡行笥护衣无越艳碉房稽首有夷王汉家不事西南徼卭竹无劳贡上方

方伯陈时范碧鸡闗诗绣壁倚天鸡岩枝湿翠低神仙传汉使驿路控雕题为客闗山逺伤心骨肉携王孙芳草处惆怅欲凄迷又秋日集太华晩陟罗汉寺诗雨霁空江静不流夕阳霞顶宴高秋汉家金马开南诏圣世昆明入兖州闗塞极天豺虎息河山万里凤麟游天王朔雪炎风地真觉车书奉冕旒

吴郡皇甫汸曹溪寺诗鹫影知何处螳川去不遥仙岩钟夜月金水汉时潮浴罢衣聊振风停幡屡飘逺公一相谢乘醉下溪桥又过吕合驿题仙人骨诗昔人自羽化孤骨尚安存青塜藏金药难招缑岭魂

豫章姜忻参知过蒲陀崆诗苍洱西头路秋来几往还一村三度水十里九重山僧寺多依岭人家半杂蛮廿年成底事岩险苦跻攀又自蒲缥驿题龙川诗凌晨发蒲缥向夕憩龙川渡口水初落山头花已然邉城闲戍鼓墟里起炊烟更听舆人语村村大有年

吴兴徐中行入滇二首苍然平楚望云是古滇疆白日开南徼青天豁大荒河山犹内地花木自殊方吹尽浮云色雄风万里长（又）一出夜郎道纔看晓日生风声连海壮地势入滇平气色开金马烟花满石城寄言张博望此去可横行又登太华山观昆明池诗阴阴松栢隠香台的的晴波万顷回仙掌逺从西岳出神池忽似上林开镜中斜日摇金刹天外飞霞送酒杯共忆楼船曽赐宴新诗不数汉臣才

莆田方沆督学滇中有西廵过禄丰诗千山开井邑陇亩报年丰篱落晴烟外襜帷岭树中疎花秋自发絶壁路仍通凄断登临恨闽云半亩宫又舍资驿读垂栁篇懐杨用修太史诗嗟尔承明供奉年投荒万里主恩偏词林雅擅穿杨技荒徼空传垂栁篇过客西风频驻马邮亭落日自啼鹃卧观遗迹淋漓处彷佛龙蛇昼起烟又龙尾闗天生桥诗苍岭青未了寒烟野戍平危梁通地脉削壁类天成霜色孤鸿暝涛声万马行昔年曽割据形胜控榆城又蒲陀崆诗寻源闻黒水百折此山隈鸟道双旌转阴厓一线开奔涛疑聚雪触石忽喧雷为别东流性南溟去不回又过永昌城南诸葛营诗诸葛行营地晨征野望微名垂滇日月云闪汉旌旗霁色川原阔清时壁垒稀采风闻父老犹自说天威

闽司空林如楚苍山图歌吾闻点苍名山乃在哀牢之北鹤川之东势与碧鸡金马相争雄岿基盘礴三百里上架井络摩苍穹帝遣苍山君下镇坤戸为愚公夸娥有力不得举至今崭絶蛮夷中夕岚朝霭窈窕而葱茏锦屏障断西南风屏端十九峰一一肖芙蓉初疑翠鬟参差明镜里又惊睥睨连云起巫阳十二九华九巘缺峦﨑安足拟上有灵湫长寂寥琳宫寳刹山之腰紫蒲仄岸人难掇残雪深林寒不消四时龙气作微雨但觉飒沥松泉飘奔流却投西洱海波光万顷堆琼瑶赤崖玉案何么么有似数点青萍漂谁令顾虎头写此白团扇可怜咫尺间攅峰如眼见西曹隠吏懐仙客斋中提携满幽色翫之不减点苍石真山真水真竒瑰我昔对之心颜开今朝把图重叹息始知灵根千刼凝真胎维岳生申变幻亦如此不尔■〈冉阝〉得藩宣为翰才吁嗟乎名山岁晩长崔嵬尚平多累胡为哉藜笻芒屩生尘埃我无凌风翼矫首空徘徊会借掷金孙绰笔为君乘兴赋天台

