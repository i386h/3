<!-- { "loadSidebar": true } -->
　　　　唐故县城
在渭河北杜邮馆西城崇一丈五尺
　　　　槐里故城
即大丘城在兴平县东南一十里周十二里崇二丈五尺晋太康中始平郡治也
　　　　茂陵故城
在兴县东北一十九里周三里三辅旧事曰武帝于槐里茂卿徙户六万一千置茂陵县属右扶风
　　　　文学城
在兴平县东一十里崇二丈五今谓之故县城
　　　　武学城
在兴平县东一十里崇二丈五尺与文学城相接二城并秦章邯筑
　　　　樊哙城
在兴平县南一十里崇二丈西京记曰汉王袭雍章邯败走废丘城命将军樊哙围之于城西筑台以望之今县西南有武延台疑是焉人呼为樊哙城
　　　　马嵬故城
在兴平县西北二十三里孙景安征途记曰马嵬人名于此筑城以避难未详何代人姚苌时扶风王骈以数千人保马嵬故城
　　　　故（左牙右厂来）城
一名武功城在今武功县西南二十里古有邰国尧封后稷于邰周平王东迁以其地赐秦襄公作四十一县（左牙右厂来）其一也
　　　　美阳故城
在武功县西七里汉书曰属右扶风注周太王所邑有高泉官秦宣大后所起后魏太和十一年废
　　　　骊戎故城
在临潼县东二十四里殷周时骊戎故城也在骊山上城高一丈五尺周回四望
　　　　幽王城
一名幽王垒在临潼县东南戏水上城高八尺周二百八十步国语曰幽王城于戏苏林曰戏邑名也在新丰县东南三十里戏亭是也史记曰褒姒不好笑幽王为烽燧大鼓有冠至举烽火诸侯悉至至而无寇褒姒乃大笑幽王欲悦之为数举烽火其后不信诸侯诸侯益不至犬戎共攻幽王幽王举烽火征兵兵莫至遂杀幽王骊山下
　　　　新丰故城
在临潼县东北十八里
　　　　昌陵故城
汉成帝鸿嘉元年以新丰戏乡为昌陵县
　　　　鄠县故城
在今鄠县北二里即汉鄠城也周四里县抌终南山丰镐二水合流入渭山水之胜甲于秦中
　　　　蓝田故城
在蓝田县西三十里
　　　　白鹿故城
在蓝田县西一十里
　　　　周玉山城
在蓝田县东二十五里
　　　　唐玉山故城
在蓝田县东四十三里有万金堡
　　　　宁民故城
在蓝田县西南三十二里
　　　　青泥城
在蓝田县南七里案峣柳城亦谓之青泥城即今县是也未详复有此城
　　　　思乡城
一名柳城在县东南三十三里旧说宋武帝入关筑城于此南人思乡因名之又以城傍多柳故曰柳城
　　　　古栎阳城
在今栎阳县北东西五里南北三里
　　　　胡县城
在泾阳县西南角
　　　　高陵故城
在今高陵县西南周二里
　　　　渭南故城
在今渭南县城北周一里余二百八十步崇一丈括地志曰渭南故城在县治东南四里西魏文帝大统十六年筑
　　　　古仓保城
在渭南县东三里
　　　　张堡城
在渭南县东南三十里
　　　　严堡城
在渭南县西南三十五里
　　　　青原堡城
在渭南县西南二十五里
　　　　姚堡城
在渭南县南二十里
　　　　胡城
在渭南县南十里旧说匈奴休屠王部落降汉筑此城以居因名胡城
　　　　重泉故城
在蒲城县南五十里
　　　　蒲城
在今蒲城县东三十里
　　　　故同州城
即汉祋祤城
　　　　贾城
在蒲城县西南一十八里古之贾国左氏传谓芮伯梁伯贾伯伐曲沃是
　　　　晋城
在蒲城县东南五十里未详所出
　　　　鲁王宫城
在蒲城县西南四十里
　　　　终南故城
郡国记曰即汉盩厔城也
　　　　宜寿城
在盩厔县西一里隋有寿宫疑置此城
　　　　五郡城
在盩厔县东南三十里周三里旧说有义兄弟五人共居此城不详建立
　　　　汉好畤故城
在奉天县东北七里岑阳乡周二里五十步崇三丈
　　　　唐好畤故城
在县西北六里
　　　　祋祤故城
在华原县东北一里
　　　　怀德故城
在富平县西一十五里周三里汉书怀德县属左冯翊禹贡北条荆山在南下有强梁原洛水东南入渭雍州（上穴下帚）莽曰德（马翟）
　　　　秦穆公城
在富平县南三十里南面西面崇一丈五尺东面北面无墙
　　　　直市城
在富平县西南一十五里
　　　　渭城
汉书渭城古咸阳也汉元鼎三年改为渭城县俗呼中桥
　　　　阴盘城
汉书云在鄠县东北一十四里故城东门外去昭应县十五里汉灵帝改封叚颍盘侯即此是阴盘城高一丈三尺南北各三百壹十步
　　　阙
　　　　冀阙
史记曰秦孝公十二年先以咸阳筑冀阙自汧陇徙都之
　　　　东阙
汉书高帝七年萧何立阙于未央前殿文帝七年七月未央宫东阙罘 【浮】 罳 【思】 灾如淳曰东阙与其两旁罘罳皆灾师古曰罘罳为连阙曲阁也以覆重刻垣墉之处其形罘罳一曰屏也
　　　　北阙
汉书未央殿虽南向而上书奏事谒见之徒皆请北阙公交车司马亦在北焉是则以北阙为正门而又有东门东阙至于西南两面无门阙矣盖萧何初立宫以厌胜之术理宜然乎
　　　　苍龙阙
关中记汉未央宫东有苍龙阙
　　　　白虎阙
庙记曰未央宫有白虎阙止车门
　　　　玄武阙
汉宫殿疏未央宫北有玄武阙所谓北阙也阙中有阊阖门
　　　　凤阙
宫殿疏曰建章宫东凤阙高二十余丈师古曰阙阛上有铜凤阙中记曰建章宫圆阙临北道凤在上号曰凤阙繁钦凤阙赋序秦汉规模廓焉泯毁唯建章凤阙耸然独存虽非象魏之制亦一代之巨观也
　　　　折风阙
三辅故事建章宫有东折风阙高二十丈
　　　　嶕峣阙
嶕峣山庙记曰建章宫有嶕峣阙薛综注次门女阙也在圆阙门内二百步
　　　　西阙
汉宫殿疏长乐宫有西阙刘（左牙右厂毛）传太子殴四市人至长乐西阙下逢丞相军合战
　　　　西岳石阙
铭云永和元年五月癸丑朔六日戊午弘农太守常山袁氏张勋为西岳华山作石阙高二丈二尺其后为韵语文词颇怪又多假借时有难晓处永和汉顺帝晋穆帝皆有此号穆帝时华阴不属晋此碑盖汉刻也
　　古迹
　　　坈儒谷
在临潼县西南五里骊山半原旧长安志云秦始皇坈儒于骊山下故名坈儒乡汉书注师古曰今新豊县温汤之处号愍儒乡温汤西南三里有马谷谷之西岸有坑古老相传以为秦坑儒处也卫宏诏定古文官书序云秦既焚书患苦天下不从所改更法而诸生到者拜为郎前后七百人乃密令冬种瓜于骊山坑谷中温处瓜实成诏愽士诸生说之人人不同乃命就视之为伏机诸生贤儒皆至焉方相难决因发机从上填之以土皆压终乃无声此则闵儒之地其不谬矣唐天宝中改为旌儒乡立旌儒庙贾至作碑
　　　祋祤 【上丁活丁外反下音诩】 
长安志云华原县本汉祋祤县之地说文云祋殳也从殳示声或说城郭市里高悬羊皮不当入而欲入者暂下以惊牛马曰祋故从殳示诗云何戈与祋故龙图学士赵师民守耀州以为祋祤字从示悉祭神求福之意疑秦地尚武以衅兵得名非书见也宣帝神爵二年凤皇集祋祤故城
　　　新丰
汉书曰高祖七年置新丰县应劭曰太上皇思东归于是高祖改筑城寺街里以象豊徙丰民居之故号新豊三辅故事曰太上皇不乐宫中思慕乡里高祖徙豊沛屠儿酤酒煮饼商人立为新豊西京杂记高祖作新豊移旧社街巷物色如故士女老幼相携路首亦各识其家放犬羊鸡鸭于通衢亦各识其主匠人朝宽所作也移者各喜其佀竞以赏赠致累百金别本曰太上皇居深宫不乐因左右问其故以平生所好皆屠贩少年酤酒卖饼闘鸡蹴踘以此为乐高祖乃作新豊徙诸故人实之太上皇乃悦今临潼东十五里新豊镇是也
　　　废丘
本周大丘之地帝王世纪周懿王二年王室大衰自镐迁都于大丘秦名废丘项羽灭秦封章邯为雍王都废丘高帝三年改为槐里县唐至德初改为兴平
　　　好畤古
汉县属右扶风孟康曰畤音止神灵之所依止也以雍州积高明之隩故立畤以郊祀上帝及诸神今县东南四十三里奉天县界有好畤故城
　　　轵道
在长安东十三里汉元年秦王子婴素车白马以降沛公苏林曰轵道亭名在霸城观西四里汉时有白娥飞自东郭门经轵道入苑内按许氏说文轵车轮小穿也在车道傍降也
　　　司竹监
按长安地里志盩厔县东三十里有司竹监穆天子传云天子西征至玄池奏广乐三日是曰乐池乃植之以竹史记司竹都尉治其园周百里以供国用唐置监丞掌之
　　　细柳
在昆明池南今柳市是也师古曰匈奴传云置三将军细柳　束门灞上三辅故事周亚夫军于细柳今石徼是也又名石徼通交水入昆明池
　　　□束门
在咸阳东北十八里汉文帝六年徐厉为将军次□束门孟康曰秦时宫门也
　　　灞上
在通化门东三十里灞河西岸谓之灞上汉上元年十月沛公至灞上子婴降文帝六年宗正刘礼为将军次灞上
　　　谷口
在醴泉县本汉谷口县在九嵕山东仲山西当泾水出山之处故谓之谷口今县东四十里谷口城是也后魏武帝于谷口置温秀宁夷二护军隋开皇三年改宁夷为醴泉县
　　　莲勺
在蒲城县西北三十里汉莲勺县也汉宣帝微时常困于莲勺卤中如淳曰为人困辱也
　　　瓠口
尔雅十薮周有焦获郭璞曰今在扶风池阳瓠中是也关中记郑谷凿泾水自仲山西邸瓠口为渠水经注曰泾水南流经于瓠口
　　　鼎湖
在蓝田县东玉山有秦鼎湖万金等宫开耀三年诏新造凉宫为万金宫
　　　五丈原
在斜谷口诸葛亮遣孟琰据五丈原司马懿出万马来攻琰营亮作车桥懿见桥垂成引兵而退
　　　马嵬
在兴平县西二十里天宝四载禄山陷长安玄宗幸蜀六军不发马践杨妃处社佺诗云杨柳依依水拍堤春晴茆屋燕争泥海棠正好东风恶狼籍残红衬马蹄僖宗亦幸蜀回过马嵬复题诗曰马嵬杨柳绿依依又见銮舆幸蜀归泉下阿环应有语这回休更罪杨妃
　　　习仙台
在兴平县东北十六里崇二十丈三辅黄图曰汉武帝李夫人墓在茂陵西北习仙台
　　　石鳖
长安志云在京兆城南六十里终南山石鳖谷口有大白圆石如三间屋大前后有二火石当拦压之以此呼为石鳖谷万年长安以此谷为界谷东属万年县谷西属长安县北抵皇城承天门为之天门界
　　　广运潭
明皇杂录天宝元年韦坚为陜郡大守水陆运使以汉有运渠起门西抵长安引山东租赋及隋常治之坚为吏雍渭为堰绝霸浐而东注永丰仓下与渭合初浐水苑左有望春楼坚于楼下凿为潭而运漕一年而成明皇升楼诏群臣临观名潭曰广运宝历中勑太仓广运潭今后令司农寺收管
　　　丈八沟城
南记京兆西南一十五里有丈八沟乃漕河岸最深处长杨高柳莲塘花圃竹径稻塍为胜游之地号曰丈八沟杜甫陪公子携妓纳凉诗曰落日放舡好轻风生浪迟竹深留客处荷静纳凉时公子调氷水佳人雪藕丝片云头上黑应是雨催诗
　　　龙尾道
在大明宫含元殿前乃登殿之道也贾黄中谈录曰含元殿前龙尾道凡诘曲七转高四十丈自丹凤门北望之宛若龙尾下垂于地元会朝者仰观玉座如在云汉之上
　　　四马务
