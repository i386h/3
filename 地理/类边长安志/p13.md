<!-- { "loadSidebar": true } -->
汉书武帝建元三年开上林苑本秦之离宫旧苑也东至蓝田宜春鼎湖御宿昆吾旁南山而西长阳五柞北绕黄山濒渭而东周袤三百里离宫七十所皆容千乘万骑汉宫殿疏云方三百四十里汉旧仪云上林苑方三百里苑中飬百兽天子秋冬射猎取之帝初修上林苑群臣远方各献名果异卉三千余种植其中亦有制为美名以标奇异关中记曰上林苑门十二中有苑三十六宫十二观二十五长杨宫昭台储元葡萄犬台承光卷阳望庭宣曲鼎湖步高存神等宫有昆明观平乐远望燕升观象便门白鹿三爵阳禄阴德鼎郊樛木椒唐鱼鸟元华茧观柘观上兰即池当路豫章明光走狗愽望象观旧仪曰上林苑有令有尉禽兽簿记其名数上林苑中禽兽宫馆之事属水衡苑中有六池市郭宫殿鱼台犬台兽圈又有射熊馆平乐馆啄木馆建章馆当路馆鹿馆又有东陂池西陂池郎池牛首池蒯池当路池麋池积草池又有龙台观细柳观飞廉观属玉观白鹤观霸城观云林观集灵观临山
　　　　　甘泉苑
汉书武帝置因甘泉山名在云阳去长安三百里凡周回五百一十里苑中起宫殿台阁百余所有仙人观鳷鹊观石阙观封峦观通仙观通天台台上望见〔长安〕
　　　　　思贤苑
汉文帝为太子立思贤苑以招宾客苑中有堂室六所甚馆皆广庑高轩屏风帏祳甚丽
　　　　　愽望苑
汉武帝立子据为太子开愽望苑以通宾客汉书武帝年二十九乃得太子甚喜太子冠为立愽望苑以通宾客从其所好博望苑在长安城南五里
　　　　　西郊苑
汉书西郊苑有苑囿林麓薮泽连亘缭以周垣四百余里余宫别馆三百余所
　　　　　乐游苑
宣帝神爵三年春起在长安东南杜陵之西北本秦之宜春苑也宣帝起乐游庙因苑为名在唐京城内高处已正月晦日上已重九京城士女咸以此登赏祓禊任氏郑生相遇之地也
　　　　　御宿苑
武帝置离宫别馆禁御人不得入往来游观上宿其中故曰御宿苑在长安城南御宿川
　　　　　宜春下苑
孟康注曰宫名也在杜陵县师古曰宜春下苑即今京城东南隅曲江池是也
　　　　　三十六苑
汉仪注大仆牧师诸苑三十六所分布北边西边以郎为苑监官官奴婢三万人飬马十万匹飬鸟兽者通名为苑故谓之牧马处为苑
　　　　唐
　　　　　禁苑
按唐书在宫城之北本隋之大兴苑东西二十七里南北三十三里东接灞水西接长安故城南连京城北枕渭水苑西即太仓又北距中渭桥与长安故城相接故城东西十三里南北十三里亦隶苑中其苑中有四监南面为长乐监北面以领汉故城谓之旧宅监东西面各以本方为名分掌宫中种植及修葺园苑等事又置苑总监都统之皆隶司农寺苑中宫亭凡二十四所南面三门中曰景曜门东曰芳林门西曰光化门东面二门南曰光泰门北曰昭远门西面二门南曰延秋门北曰玄武门北面三门中曰启运门东曰内苑门西曰重玄门其东曰东云龙门其西曰西云龙门苑内有南望春亭北望春亭坡头亭柳园亭月坡亭又有青城桥龙鳞桥栖云桥凝碧桥上阳桥广运潭九曲宫鱼藻宫玄沼宫神皋亭七架亭青门亭桃园亭临清亭咸宜宫未央宫南昌国亭北昌国亭流杯亭明水园
　　　　　内苑
唐书云在玄武门外北至重玄门约二里东西与宫城齐中有观德殿在重玄门外之北永徽三年大射观德殿又永安殿穆宗御新城永安殿观百戏东西外垣门曰日营门月营门其北重玄门旧图内苑南直抵玄武门北直鱼粮门苑之正北门也
　　　　　东内苑
南北三里与大明宫城齐南即延政门北即银台门东即太和门中有龙首殿又有凝晖殿会昌殿含光殿昭德殿光启宫云韶院中有蓬莱殿凝碧池梨园樱桃园东西葡萄园又有龙首池灵符池应圣院内园小儿坊仗内教坊旧图云旁有看乐殿东下马桥东头御马坊
　　　　　芙蓉苑
在曲江之西南乃秦宜春苑地杜诗城上春云覆苑墙芙蓉别殿谩焚香又曰江上小堂巢翡翠苑边高冢卧麒麟又曰六龙南下芙蓉苑十里飘香入夹城
　　　　　沙苑
李吉甫郡国图沙苑一名沙阜在同州冯翊县南十二里东西八十里南北三十里内有牧马监牛畜卧沙小耳羊蒲萄园桃杏园梨园木爪石榴异果至今不绝
　　　　后周
　　　　　道会苑
后周大和二年三月改武游园为道会苑建德二年集诸军都督于道会苑大射武帝亲临射堂大备军容宣政元年十一月宣帝讲武于道会苑又大象元年四月幸道会苑大醮
　　　池沼
　　　　周
　　　　　滮池
图经注曰在长安城西四十里诗云滮池北流浸彼稻田郑玄注在沣镐之间水北流
　　　　　灵沼
按旧图记在长安城西四十里沣水之西真花硙北今为水泊诗云王在灵沼于牣鱼跃
　　　　汉
　　　　　昆明池
按旧图记云在长安县丰邑乡鹳鹊庄周回四十里武帝元狩九年欲伐昆明国穿池以习水战因名昆明池三辅旧事昆明池地三百二十顷中有戈舟各数十楼舩百艘舡上建戈矛四角垂幡旄麾葢池中作豫章大舡可载万人上起宫室以为游戏飬鱼以给诸陵祭祀余付长安厨又刻鲸鱼长三丈每风雷常鸣吼鬣尾皆动立石牵牛织女于池之东西以象天汉池中有龙首舡帝御张凤葢建华旗作棹歌杂以鼓吹宫女泛舟初穿池得灰上问西域胡人曰乃刼烧余之灰也今为民田
　　　　　太液池
关辅记长安故城西建章宫北有太液池以象北海刻石鲸鱼长三丈池中起三山以象蓬莱瀛洲方丈刻金石为鱼龙鸟兽奇怪之状庙记云太液池周四十顷昭帝元始元年春黄鹄下太液池成帝常以秋日与赵飞燕戏于太液池以沙棠木为舟以云母饰于鹢首名曰云母舟又刻大桐木为虬龙雕饰如真夹云舟而行以紫桂为施枻及观云棹水玩撷菱蕖帝每忧轻荡以惊飞燕命佽飞之士以金锁缆云舟于波上每轻风时至飞燕殆欲随风入水帝以翠缨结飞燕之裾今太液池边尚有避风台
　　　　　镐池
水经注在昆明池北三里庙记曰镐池即周武王之故都镐京也武帝穿昆明池水北流浸镐京之地而为池故曰镐池也
　　　　　百子池
在逮章宫西岁时记正月上辰池边灌濯食蓬饵以祓邪三月上巳张乐于池上七月七日临百子池作于阗乐乐阕以五色缕相羁谓之连爱八月四日出雕房下围棊胜者终年有福负者终年疾病求北辰乃免
　　　　　影娥池
在建章宫武帝凿以翫月其傍起望鹄台以眺月影入池中使宫人乘舟弄月影又起眺蟾台
　　　　　琳池
昭帝元始元年穿琳池广千步池南起桂台以望远引太液池水池中植分枝荷一茎四叶状如骈葢日照则叶低荫根茎若葵之卫足名曰低光荷实如玄珠可以饰佩花叶虽萎芬馥之气彻十余里食之令人口气常香益脉治病宫人贵之每游宴必含嚼之
　　　　　沧池
在长安城中旧图云未央宫有沧池言其水苍色故曰沧池
　　　　　酒池
庙记曰长安故城中有鱼池酒池池上有肉炙树秦始皇造汉武帝于池北起台天子于上观牛饮者三千人又曰武帝作此以夸羗胡饮以铁杯重不能举皆抵牛饮西征赋云酒池监于商辛追覆车而不悟也
　　　　　十池
上林苑中有初池麋池牛首池蒯池积草池东陂池当路池犬台池郎池外池蒯池生蒯草以织席积草池有珊瑚树高一丈二尺一本三柯上有四百六十二条南越王赵佗所献号为烽火树至夜光明焕然
　　　　唐
　　　　　太液池
宫殿仪曰在大明宫含凉殿周十数顷池中有蓬莱山崭绝上自然有奇草异卉鱼鸟所集卢多逊应制诗分得此　夕子儿韵诗曰太液池边看月时好风吹动万年枝谁家宝镜新开匣 【一本作谁家玉匣新开镜】 露出清光此　夕子儿
　　　　　凝碧池
在东内苑禄山陷长安引梨园弟子数百人大会凝碧池乐工雷海清掷乐器于地西向哭被贼支解而死时王右丞为贼抅于僧寺乃赋诗曰万户伤心生野烟百官何日再朝天秋槐叶落深宫里凝碧池头奏管弦书于壁贼平维以诗免罪
　　　　　兴庆池
景龙文馆记在隆庆坊本是平地垂拱后因雨水流潦成小池近五王宅号为五王子池后因分龙首渠水灌之日以滋广至景龙中弥亘数顷澄泓皎洁有云气或见黄龙出其中其兴庆宫后谓之龙池拾遗蔡孚作龙池篇以赞其事公卿多和之改为景龙池语讹为九龙池明皇杂录取洞庭湖鲫鱼飬于池以为鲙日以游宴杜甫诗三月三日天气新长安水边多丽人禄山陷长安天子幸蜀盛事遂寑
新说曰与庆宫经巢寇五代至宋湮灭尽静唯有一池至金国张金紫于池北修众乐堂流杯亭以为宾客游宴之所刻画楼舡上已重九京城仕女修禊宴燕岁以为常正大辛卯东迁后遂为陆田兵后为　区蔬圃庚子岁复以龙首渠水灌之鲫鱼复生旧说有千岁鱼子信不诬矣
　　　　　九曲池
在兴庆池西唐宁王山池院引兴庆池水西流疏凿屈曲连环为九曲池筑土为基迭石为山土植松栢有落猿岩栖龙岫奇石异木珍禽怪兽毕有又有鹳洲仝渚殿宇相连前列二亭右沧浪右临漪王与宫人宾客宴饮弋钓其中禄山乱后有人题诗曰数座假山侵殿宇九池春水浸楼台群花不识兴亡事犹倚朱栏取次开
　　　　　定昆池
本安乐公主西庄也在京城延平门外景龙初命司农卿赵履温为公主疏园植果中列台榭凭官架迥栋宇相属又勑将作少监杨务廉引水凿沼延十数顷时号定昆池通典曰安乐公主恃宠请昆明池中宗不与公主怒自以家财别穿池号曰定昆景龙中宗幸焉侍臣毕从赋诗御为之序宗楚客诗曰玉楼银榜枕严成翠盖红旗列禁营日映层岩图画色风摇杂佩管弦声水边重阁如飞　　重云里孤峯类削成幸陪七叶游昆浪无劳万里访蓬瀛
　　　　　鱼藻池
深一丈在城北禁苑中贞元十三年诏更淘四尺引灞河天濠水涨之在鱼藻宫后穆宗以观竞渡王建宫词曰鱼藻池边射鸭芙蓉园里看花日色赭黄相似不使红尘扇遮
　　　　　曲江池
在鴈塔东南以水流屈曲谓之曲江剧谈录本秦之隑州唐开元中疏凿为胜境中和上已自宰臣至都人皆游焉倾动皇州以为盛观欧阳詹曲江记其畧曰苑之沼囿之池力垦而成则多天然而有则寡兹池者其天然欤循原北峙回冈旁转圆环四迊中成坎窞窙窌港洞生泉噏源东西三里近当大邑别卜缭垣空山定泺旷野之湫然黄河作其左壍清渭为其后洫褒斜右走太一南横崇山浚川钩结盘护不南不北湛然中停又导其流荡恶含和厚生蠲疾涵虚灵景气象澄鲜延欢涤虑有栖神灵育之功焉杜甫诗曰少陵野老吞声哭春日潜行曲江曲江头宫殿锁千门细柳新蒲为谁绿文宗时曲江宫殿十废之九帝读甫诗慨然有意复升平事发左右神策三千人淘曲江修紫云楼彩霞亭内出二额左军仇士良以百戏迎之帝御日华门观之仍勑诸司如有创亭馆者官给与闲地任修造又引黄渠水以涨之罗隐曲江春感诗曰江头日暖花又开江东行客心悠哉高阳酒徒半零落终南山色空崔嵬圣代也知无弃物侯门未必用非才满舡明月一竿竹家在五湖归去来又韩退之诗曰漠漠轻阴晓自开青天白日映楼台曲江水满花千树有底忙时不肯来昭宗东迁宫殿扫地尽矣俗说旧有汉武泉农民以大石塞其窦而埤之土泉遂不流积雨后池中自有水若导黄渠注之曲江之景亦可渐复矣
　　　　　龙首池
