<!-- { "loadSidebar": true } -->
在临潼县东一十五里骊山北畔原史记始皇初即位穿治郦山及并天下天下徒送七十余万人穿三泉下铜 【一作锢铸塞也】 而致椁宫观百姓奇器珍怪徙藏满之令匠作机弩矢有所穿近者辄射之以水银为百川江河大海机相灌输上具天文下具地理以人鱼骨 【人鱼佀鲇四脚】 膏为烛度不灭者久之二世曰先帝后宫非有子者出焉不宜皆令从死死者甚众葬既已下或言工匠为机藏皆知之藏重即泄大事毕已藏闭中羡下外羡门尽闭工匠藏者无复出者树草木以象山汉书刘向传秦始皇帝葬于郦山之阿下铜三泉上崇山坟其高五十余丈周回五里有余石椁为游馆人膏为灯烛水银为江海黄金为凫鴈珍宝之臧机械之变棺椁之丽宫馆之盛不可胜原又多杀宫人生薶工匠计以万数天下苦其役而反之骊山之作未成而周章百万之师至其下矣项籍燔其宫室营宇往者咸见发掘其后牧儿亡羊羊入其凿牧者持火照求羊牛火烧其臧椁自古至今葬未有盛如始皇者也数年之间外被项籍之灾内离牧竖之祸岂不哀哉是故德弥厚者葬弥薄知愈深者葬愈微无德寡知其葬愈厚丘陇弥高宫庙甚丽有掘必速由是观之明暗之效葬之吉凶照然可见矣贾山传曰始皇死葬乎骊山吏徒数十万人旷日十年下彻三泉合采金石治铜锢其内漆涂其外被以珠玉饰以翡翠中成观游上成山林为葬薶之侈至于此使其后世曾不得蓬颗蔽冡而记葬焉古史考曰秦始皇使刑徒七十万人作骊山北山石为磶水经曰项羽入关发之以三十万人三十日运物不能穷关东盗贼清椁取铜牧人取羊烧之火延千日不能灭郡国志曰始皇陵有银蚕金鴈以多奇物故俗云秦正地市关中记曰秦始皇陵在骊山之北高数十丈周六里今在阴平县界此陵虽高大不足以消六十万人积年之功其用功力或隐不见不见者骊山水泉本北流北流者被障使东西流又此土无石于渭北诸山运取大石故其歌曰运石甘泉口渭水为不流千人一唱万人相钩今陵下余石大如蓲土屋其消功力皆此类也三辅故事曰始皇陵周七百步以明珠为日月鱼膏为脂烛金银为　　几鴈金蚕三十箔四门施徼奢侈太过六年之间为项籍所发两京道里记曰陵高一千二百四十尺内院周五里外院周十一里俗呼当陵南岭尖峯作望峯言筑陵望此为准 【已下并在咸阳县】 
　　　　唐奉天皇帝齐陵
在县东一十六里旌儒乡新丰店南道西二里
　　　　唐文敬太子惠昭太子二陵
在县东一十五里新丰镇西
　　　　恭哀太子陵
在县境
　　　　庄恪太子庄恪陵
在骊山北原
　　　　古华胥氏陵
在蓝田县西三十里
　　　　唐太宗昭陵
在醴泉县西北六十里九嵕山白鹿长乐瑶台三乡界古逢蒲村下宫去陵一十八里封内周一百二十里陪葬诸王七公主二十一妃嫔八宰相一十三丞郎三品五十三功臣大将军以下六十四所乘六骏石像在陵后
　　　　汉太上皇陵
在栎阳东北廾五里郡国县道记曰高帝葬太上皇于栎阳北原其陵在东者太上皇在西者昭灵后也
　　　　后魏孝武帝孝陵
在渭南县东南二十二里广乡原陵崇六丈周一百二步石人虎尚存
　　　　唐睿宗桥陵
在蒲城县西北二十里丰山宣化乡积善村封内四十里陪葬太子三公主三
　　　　玄宗泰陵
在蒲城县东北三十里金粟山怀仁乡敬母村封内七十六里下宫去陵五里陪葬一
　　　　宪宗景陵
在蒲城县东北一十三里金炽山丰阳乡吴村封内四十里陪葬妃后三
　　　　穆宗光陵
在蒲城县北二十里尧山西案岭宁康乡普济延兴二村封内四十里下宫去陵五里陪葬后二
　　　　让皇帝惠陵
在蒲城县西北一十里豊阳乡胡村封内一十里陪葬诸王三公主三
　　　　唐高宗干陵
与武皇后合葬在奉天县西北五里梁山乡丈八青仁埪子三村界周八十里有于阗国所进无字碑陪葬太子诸王五公主一
　　　　僖宗靖陵
在奉天县东北一十五里岑阳乡鸡子堆封内四十里下宫去陵五里与干陵相接隔豹谷
　　　　西魏文帝陵
在富平县东南二十五里
　　　　后周文帝成陵
在富平县西北一十三里
　　　　唐中宗定陵
在富平县西北一十五里龙泉山周文乡郭门村封内四十里下宫去陵五里陪葬太子一公主五
　　　　代宗元陵
在富平县西北三十里檀山永闰乡王村封内四十里下宫去陵五里
　　　　顺宗丰陵
在富平县东北三十五里金瓮山通关乡修善义周公孙三村封内四十里下宫去陵五里
　　　　文宗章陵
在富平县西北二十里天乳山永闰乡洪波村封内四十五里下宫去陵三里陪葬一杨贤妃
　　　　懿宗简陵
在富平县西北四十里紫金山会善永闰两乡范村封内四十里下宫去陵七里
　　　　景皇帝永康陵
在三原县西北一十八里丰原万寿两乡大澹村封内
　　　　高祖献陵
在三原县东一十八里龙池乡唐朱村封内三十里下宫去陵五里陪葬诸王一十六公主一功臣六
　　　　敬宗庄陵
在三原县西北五里太平乡胡村封内四十里下宫去陵八里陪葬一悼怀太子
　　　　武帝端陵
在三原县东一十里神泉乡腾张村封内四十里下宫去陵四里陪葬一王贤妃
　　　　汉昭帝赵太后云陵
在云阳县南汉书钓弋赵婕妤昭帝母也史记曰钩弋夫人死云阳暴风扬尘三秦记曰钩弋夫人居甘泉宫三年不反遂即葬之名曰思合墓昭帝即位追尊为皇太后发卒二万人起云阳陵邑三千户云阳记曰钩弋夫人从至甘泉而卒尸香闻十余里葬云阳武帝思之为起通灵台于甘泉宫有一青鸟集台上往来至宣帝乃止
　　　　唐德宗崇陵
在云阳县北一十五里嵯峨乡化青封内四十里下宫去陵五里
　　　　宣宗贞陵
在云阳县西北四十里小王山谷口乡邓村封内一百二十里下宫去陵一十里
　　　　肃宗建陵
在醴泉县东北一十八里武将山修文乡刘村四十里下宫去陵五里陪葬功臣一尚父汾阳王郭子仪
　　　　周幽王陵
在临潼县二十五里戏水镇南原上
　　　　汉许后小陵
城南记在咸宁县司马村其陵北杜陵差小谓之小陵长安方语以小为少故曰少陵
　　　　秦庄襄王寿陵
两京道里记在通化门东二里皇览曰是吕不韦冡三辅旧事云是子楚母冡皆非也其冡制度广大岂人臣所宜据韦述两京记则秦襄王寿陵也盖不韦始皇之父而始皇襄王之子以此致惑也俗呼为韩信冡也
　　　　隋文帝秦陵
在武功县西南二十里三畤原
　　　　宇文陵
在好畤县东一十五里
　　　　吴妃陵
在好畤县西北二十里明月山下
　　　冡
　　　　贾大夫冡
在蒲城县西南一十八里春秋左氏传昭二十八年曰昔贾大夫恶娶妻而美三年不言不笑御以如皋射雉获之其妻始笑而言杜预注曰贾国之大夫恶亦丑也今县有贾城即古之贾国后汉王阜字代公为重泉令时大旱收夺强吏按察豪猾犹是澍雨有鸾集县屋为雅乐应声而舞旬日方去其化感如此
　　　　荆轲冡
在蓝田县西北三十里
　　　　燕子冡
在蓝田县东八里汉书曰临江闵王荣景帝太子废为临江王坐侵庙壖地为官上征荣将行祖于江陵北门既上车轴折车废江陵父老流涕窃言曰吾王不反矣荣至诣中尉簿责讯王王恐自杀葬蓝田有数万燕子行　　土置冡上百姓怜之世名燕子冡
　　　　贺若妇冡
在蓝田县西南一十五里妇县人也姑有疾刲股肉奉姑疾遂愈府县以闻勑旌表门闾名其乡为节妇乡旧不载岁月疑唐事
　　　　马冡
汉滕公夏侯婴冡也东临霸水郡国志曰滕公乘马至此马踣地悲鸣因掘地得石椁铭曰佳城郁郁三千年见白日吁嗟滕公居此室公曰天也吾死即安此冡在咸宁县饮马桥南时人谓之马冡长安图曰汉时七里渠有饮马桥夏侯婴冡在桥南三里
　
　　　墓
　　　　邴吉墓
在咸宁县南二十里杜陵南俗呼塌冡
　　　　萧望之墓
在咸宁县东南五里古城春明门外道南
　　　　唐杜如晦墓
在咸宁县南三十里司马村
　　　　颜师古墓
在咸宁县二十里
　　　　王君奂墓
在咸宁县东界滋水驿东道北两京道里记曰君奂开元中任凉州都督死王事招魂葬此张说为碑
　　　　浑瑊墓
在咸宁县西南一十五里
　　　　樗里子墓
在长安县东北长安故城中史记樗里子秦惠王之弟也昭王七年卒葬于渭南章台之东谓人曰后百岁当有天子之宫夹我墓也至汉兴长乐宫在其东未央宫在其西武库正直其墓秦人谚曰力则任鄙智则樗里
　　　　周太公墓
在咸阳县东北二十五里周尚父齐太公也郑玄曰太公受封留为太师五世之后乃葬齐
　　　　周公墓
在咸阳县北一十五里
　　　　汉萧何墓
在咸阳县东北三十七里
　　　　曹参墓
在咸阳县东北三十五里
　　　　张良墓
在咸阳县东北三十六里汉书留侯陪葬长陵与高祖陵相去五里
　　　　杨雄墓
按雄家谍曰子云以天凤五年卒陪葬安陵阪上弟子巨鹿侯芭负土作坟号曰玄冡
　　　　李夫人墓
亦名习仙台崇二十丈周二百六十步在兴平县东北十六里三辅黄图曰李夫人墓东西五十步南北六十步高八丈茂陵西北一里俗名英陵水经注曰李夫人冡形三成世谓之英陵
　　　　霍去病墓
在兴平县东北十九里崇二丈汉书曰去病为骠骑将军大司马冠军侯元狩六年薨上悼之发属国玄甲军陈自长安至茂陵为冡象祁连山师古曰在茂陵旁冡上有竖石冡前有石人马者是
　　　　卫青墓
在兴平县东北十五里崇二丈汉书曰青为大将军大司马长平侯尚平阳主元封五年薨与主合葬起冡象庐山云师古曰在茂陵东次去病冡之西相并者是
　　　　苏武墓
在武功县北一十里义门乡按郡国志在好畤县东三十里里名守莭乡与此地里相接
　　　　秦始皇太子扶苏墓
在临潼东南三十四里墓崇九尺
　　　　后汉冯衍墓
在临潼县东十四里墓崇二丈
　　　　唐赠太尉叚秀实墓
在临潼县西一十五里斜口镇西南姚村
　　　　僧一行葬塔
在临潼县铜人原明皇幸温汤过其塔前驻马徘徊明皇八分书碑尚存
　　　　汉陈平墓
在鄠县南十里陈平庄
　　　　后秦二主墓 【姚苌姚兴】 
在高陵县东一十三里
　　　　唐西平王李晟墓
在高陵县东南一十里 【墓前有柳公权正书神道碑】 
　　　　周柱下史老子墓
在盩厔县东南楼观水经注曰就水北经大陵西俗谓之老子墓按老子为周柱下史适西戎于此有冡事非经证然庄子曰老聃死秦失吊之三号而出有冡可也
　　　　商妲己墓
在奉天县西五里莫谷西半崖坡内
　　　　王翦墓
在富平县东二十七里
　　　　唐李光弼墓
在富平县西四十里
　　　　秦相范睢墓
在邠州宜禄县东道北
　　　　汉周勃墓
在长陵南周曲湾原上周曲乃勃之食邑
　　　　汉樊哙墓
在樊川南原上樊乡乃哙食邑
　　　　韩信墓
在古长安城东三十里新店墓前有小庙多题诗来俌诗曰楚汉争雄日将军亦奋扬一时分去就两处系兴亡幸得逢真主何须求假王惜乎高鸟尽曾不免弓藏
　　　　拨川王墓
