<!-- { "loadSidebar": true } -->
　　　　太平兴国寺
在府城九耀街宋太平兴国年建寺摧颓俗呼九耀寺
　　　　香城寺
在本府草场街乃宋善感禅院内有经藏
大元甲辰岁八月火灾焚毁止存大悲殿东殿前三门金刚乃汾州刘名塑尚存宋驸马王诜题诗不到香城二十年长松怪柏忆森然身留绛阙乡关杳千里唯将梦寝传
　　　　卧龙寺
在本府草场街宋龙泉院也前三门乃汾州刘所塑善神严毅号为奇绝
　　　　安众禅院
在本府掖庭街本寇莱公花圃熙熙亭后舍为寺中有莱公祠堂前立诗刻俗呼西禅院
　　　　崇圣禅院
在府城水池街中有毗卢阁上有吴说书十方崇圣院额兵后湮没俗呼经塔寺
　　　　香严禅院
在水池街宋时修建正殿龙岩任询君谋所书香严禅寺牌尚在
　　　　广教禅寺
在指挥西街宋时修造旧有大钟经楼规置甚大置辛卯兵火焚尽
　　　　天宁寺
在指挥东街北亦是大寺中有李商隐三教赞僧梦英篆书碑犹存
　　　　庆寿寺
在蓬莱坊街西殿堂幸存
　　　　资圣院
在景风街南旧名兴国院金国改资圣院
　　　　仁王院
在景风街北乃荐福寺下院中有临坛大戒荐福寺德律师碑唐韩择水八分书史惟则篆额碑尚存
　　　　开福寺
在含光街西宋日创建至元十年僧统王公重修
　　　　杜光寺
在城南杜光村俗呼为杜光寺本唐义善寺贞观十九年建盖杜顺禅师所生之地顺解华严经着法界观居华严寺证圆寂大师坐化肉身连环灵骨葬樊川华严塔至今呼樊川为华严川长兴中王仁裕题诗曰上尔高僧更不疑梦乘龙驾落沉辉寒暄晕映瑠璃殿晓夜摧残毳衲衣金体几生传有漏玉容三界自无非莓苔满院人稀到松畔香台野鹤飞
　　　　香积寺
城南记张注曰乃唐永隆二年建石像尚多大平兴国三年改为开利寺交水在香积寺之西南旧有香积堰水入城中泚赋之乱坏龙首香积二堰以次其流龙首复流香积堰废中有万回塔砖中裂据记沙门玄奘甞游西竺有寺空一室问其人是僧方生中国其号万回盖自此而往者万回矣万回言语悲喜不甞如狂者所为多异高宗延之禁中中宗号之玄通大居士封法灵公玄宗为营居室于醴泉里后追赠司徒封号国公开元二十五年万回弟子妙门还源建塔立碑
　　　　澄襟院
城南记唐左街僧录遍觉大师智慧轮之院也在万年县孙村殿前后庭中有凌霄花八栢树引北嵓泉架竹落庭注石盆茔澈可挹使人不觉忘虑
　　　　华严寺
在樊川孙村之西有华严塔有东阁为登眺游胜之所张茂巾诗曰迢迢云外寺飞阁倚晴空秋静门常闭苔深路不通寒山千里翠霜木万家红谁问林居士幽窓生暮风孟郊登华严寺楼望南山赠林校书兄弟诗有青莲三居士画景实真同
　　　　兴教寺
樊川兴教寺緫章三年建有玄装慈思西明三塔三藏差高蒲人胡子金诗曰白塔月移山字影青松风唱海潮音
　　　　龙泉寺
城南记龙泉寺直玉案之北孟郊诗云鸟飞不到处僧房绕山巅龙在水常碧雨开山更鲜步出白日上坐依清溪边地硗松桂短及险道途偏晚磬送归客数声落遥天今龙池二塔尚在
　　　　三像寺
张注曰三像寺开元建倚北原高数百尺寺依坡刻三大像故曰三像寺贞顺皇后墓在彼为守坟寺姚嗣宗题诗曰朝游南山南暮宿北冈北安心虎豹穴垂耳龙蛇谷稻铺韦曲碧木锁樊川黑行尽大和乡似得非所得
　　　　圆光寺
辨疑志曰长安城南六十里终南山入谷五里有惠炬寺缘崖侧上山一十八里至峯谓之灵应台台上置塔塔中观音铁像是六军散将安太清铸造应台并下院九处并在终南山上俗呼为南五台
　　　　翠微寺
本唐太和宫贞观二十一年改翠微宫后废元和中改为翠微寺诗云翠微寺本翠微宫楼阁亭台几十重天子不来僧又去樵夫时倒一株松
　　　　百塔兴教禅院
在长安城南御宿川楩梓谷口本唐信行禅师塔院唐大历二年连慕信行者皆窆于信行塔之左右谓之百塔
　　　　草堂禅寺
长安志在御宿川圭峯下本姚兴草堂逍遥园鸠摩罗什译经是园什死焚之其舌不坏塔今存焉其徒僧肇着肇论唐圭峯禅师于此着禅源诸诠
　　　　重云禅寺
在御宿川圭峯直北本五代王彦超舍宅为寺
　　　　灵感寺
在长安县御宿川澧河东岸江留村唐宣律师修行持律处有凈土坛开四门八牎景龙中建殿阁皆存宋改为大宁寺
　　　　三会寺
长安志云在长安县宫张村中有苍颉造字台景龙中中宗幸其寺有诗群臣唱和
　　　　石瓮寺
南京道记云本福严寺在骊山华清宫东半山下有石瓮谷故名之开元中造华清宫余材修缮佛殿中有玉石像幽州所进精巧无比叩之如磬余像皆杨惠之所塑脱空像皆元伽儿制能妙纤丽旷刼无俦红楼在佛殿之西嵓下临绝壁楼中有玄宗题诗真草八分每体一篇有王维画山水两壁
　　　　保庆寺
在万年县北通政坊唐景龙中建值五代焚毁尽唯舍利塔岿然独存中统改元僧录忠公率其徒重修不数年殿堂廊廉塔之缠腰焕然再新
　　　　法寿尼寺
在开化坊隋开皇六年立
　　　　资敬尼寺
在永乐坊内横街之北隋开皇三年大保薛国公长孙览为其父立
　　　　崇敬尼寺
在靖安坊西南隅本僧寺隋文帝所立大业中废龙朔二年高宗为长女定安公主薨后改立为尼寺
　　　　修慈尼寺
在胜业坊街北之西本弘济僧寺隋开皇七年立贞观二十年以与甘露尼寺相近初自昭国坊换(居之)
　　　　甘露尼寺
同上隋开皇五年立
　　　　法云尼寺
在宣平坊西南隅隋开皇三年太傅郑国公韦孝宽所立初名法轮寺睿宗升储改法云寺景龙二年韦庶人改翊圣寺景云元年复旧
　　　　龙华尼寺
在升道坊西北隅高宗立寻废景龙二年复置
　　　　法界尼寺
在丰乐坊西南隅隋文献皇后为尼华晖令容所立有连阶只浮图各崇一百三十尺
　　　　资善尼寺
在安业坊西南隅隋兰陵公主舍宅立
　　　　济度尼寺
在安业坊东南隅隋太师申国公李穆之别宅穆妻元氏立为修善僧寺其济度尼寺本在崇德坊永徽中置宫乃徙于此其额太子少詹事殷令名所题
　　　　兴圣尼寺
在通义坊西南隅高祖龙潜旧宅武德元年以为通义宫贞观元年立为寺
　　　　万善尼寺
在休祥坊东南隅本在故城中周宣帝大象二年置开皇二年移于此尽度周氏皇后嫔御以下千余人为尼以处之
　　　　乐善尼寺
在金城坊街南之东本命舍卫寺隋开皇六年尉迟回孙大师为其祖所立景龙元年改为温国寺二年又改为乐善寺
　　　观
　　　　大清宫
在太宁坊礼阁新仪曰开元二十九年始诏两京及诸州各置玄元皇帝庙一所依道法醮天宝元年正月陈王府参军田同秀上言玄元皇帝降见于丹凤门之通衢以天下太平圣寿无疆之言传于玄宗仍告赐灵符尹喜之故宅上遣使就桃林县函谷关令尹台西得之于是置庙于大宁坊东都于积善坊九月改庙为太上玄元皇帝宫二年正月加号大圣祖三月勑西京改为太清宫东都为太微宫诸州为紫极宫十二载二月加号大圣祖高上大道金阙玄元天皇大帝每岁四时及腊修朝献之礼初建庙取太白山白石为真像衮冕之服当扆南向玄宗肃宗真容侍立于左右皆朱衣朝服宫垣之内连接松竹以像仙居殿十二间四柱前后各两阶东西各侧街一其宫正门曰琼华东门曰九灵西门曰三清御斋院在宫之东公卿斋院在宫之西道士杂居其间天宝五载诏刻石为李林甫陈希烈像列侍于圣容之侧林甫犯事又刻杨国忠之形而磨瘗林甫之石及希烈国忠败又尽毁之八载立文宣王像与四真人列侍左右
　　　　唐昌观
在安业坊剧谈录曰观有玉蘂花花每发若琼林瑶树元和中春物方盛车马寻翫者相继忽一日有女子年可十七八衣绿绣衣垂髻双环无簪珥之饰容色婉娩迥出于众从以三女冠三小仆仆皆丱髻黄衫端丽无比既下马以白角扇障面直造花所异香芬馥闻于数十步之外观者疑出自宫掖莫敢逼而视之伫立良久今小仆取花数枝而出将乘马过谓黄冠者曰曩有王峯之期自此可以行矣时观者如堵或觉烟飞鹤唳景物辉焕举辔百余步有轻风拥尘随之而去湏臾尘灭望之已在半天方悟神仙之游余香不散经月余时严休复元（禾贞）刘禹锡白居易俱有诗休复曰终日斋心祷玉宸魂销眼冷未逢真不如满树琼瑶蘂笑对藏花洞里人又曰羽车潜下玉龟山尘世何由覩蕣颜唯有无情枝上雪好风吹缀绿云鬟元（禾贞）曰弄玉潜过玉树时不交青鸟出花枝的应未有诸人觉只是严郎卜得知刘禹锡曰玉女来看玉树花异香先引七香车攀枝弄雪时回首惊怪人间日易斜又曰雪蘂琼丝满院春羽衣轻步不生尘君平帘下徒相问长伴吹箫别有人白居易曰嬴女偷乘凤去时洞中潜歇弄琼枝不缘啼鸟春饶舌青琐仙郎何得知
　　　　玄都观
在崇业坊隋开皇二年自长安故城徙通道观于此改名玄都东与大兴善寺相比初宇文恺署都以朱雀街南北尽郭有六条高坡象干卦故于九二置宫殿以当帝主之居九三立百司以应君子之数九五贵位不欲常人居之故置此观及兴善寺以镇之刘禹锡元和十年自朗州承召至京戏赠看花诸君子诗曰紫陌红尘拂面来无人不道看花回玄都观里桃千树尽是刘郎去后栽又再游玄都观绝句曰余贞元二十一年为屯田员外郎时此观未有花是岁出牧连州贬朗州司马居十年召至京师人人皆言有道士手植仙桃满观如红霞遂有前篇以志一时之事旋又出牧今十有四年复为主客郎中重游玄都荡然无复一树唯兔葵燕麦动摇于春风耳因再题二十八字以俟后游时大和二年三月日百亩中庭半是苔桃花净尽菜花开种桃道士归何处前度刘郎今又来
　　　　兴唐观
在长乐坊西南隅本司农园地开元十八年造观其时有勑令速成之遂坼兴庆宫通干殿造天尊殿取大明宫乘云阁造门屋楼白莲花殿造精思堂屋坼甘泉殿造老君殿元和八年命中尉彭忠献帅徒三百人修兴唐观赐钱千万使壮其旧制其观北拒禁城因是开复道为行幸之所以内库绢千疋茶千斤为夫役之赐庄宅钱五十万杂榖千石充修斋醮之费
　　　　干元观
在长兴坊代宗实录曰大历十三年七月以经原节度使马璘宅作干元观置道士四十九人其地在皇城南长兴里璘初创是宅重价慕天下巧工营缮屋宇宏丽冠绝当时璘临终献之代宗以其当王城形胜之地墙宇新洁遂命为观以追远之福上资肃宗加干元观之名干元肃宗尊号也然则与德宗录之言相戾
　　　　白鹿观
新说曰在临潼西南一十里骊山中本骊山观中有老子升天台有蟾井贺兰食肉之得仙唐高祖武德七年幸温泉宫傍观川原见白鹿遂改观曰白鹿宋加封神德洞天有白鹿书院陈希夷所撰碑具载其详
　　　　太玄观
两京道记唐武德二年置在骊山温泉宫畔开元二十七年以宫墙逼近乃令谏议大夫道士尹愔徙之宫北一里
　　　　楼观
