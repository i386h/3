<!-- { "loadSidebar": true } -->
城南记万年县韦曲北原上有拨川王论弓仁墓弓仁吐蕃赞普族也世相赞普戎言宰相曰论以为氏圣历二年统吐蕃七千帐归唐累有战功死赠拨(川王)
　　　　唐郭敬之墓
在咸宁县郭庄敬之子仪父也碑尚存
　　　　李抱玉墓
在长安县杜永村颜真卿书碑犹存
　　纪异
　　　梓树
异闻录秦文公时雍南山有大梓树文公伐之辄有大风雨树复生合不断有一人病夜往山中闻有鬼语树神曰秦若使人被发以朱丝绕树伐汝汝得不忧否以事闻文公如其言伐树树断中有一青牛出走入澧水复出使骑击之牛复入水不出
　　　忖留神
长安志中渭桥本名横桥云云水经注曰秦始皇造桥铁镦重不胜故刻石作力士孟贲等像祭之镦乃可移动也桥之北首迭石水中旧有忖留神像此神尝与鲁班语班令其闪出忖留神曰我貌丑卿善图物容我不能出班于是拱手与之言曰出头见我忖留乃岀首班于是以足画地忖留觉之便还没水故置像于水中唯背已上立水中其后魏武帝重造忖留之像因乘马见之惊又命下之
　　　山鬼
史记秦始皇帝三十六年使者从关东来夜过华阴见素车白马从华山上下持璧与客曰为我遗镐池君因言曰明年祖龙死使者问其故因忽不见使者奉壁以闻始皇默言曰山鬼不过知一岁事退言曰祖龙者人之先也使御府视壁乃二十六年行渡江所沉璧也苏林曰祖者始也龙者人君象谓始皇明年果崩
　　　石鸡
地里志宝鸡山有山鸡石鸡杂处而不相别秦赵高烧其山其山鸡皆飞去而石鸡不去其石鸡晨鸣三十里谓之宝鸡
　　　哭泉
新说曰在防州宜君县世传（木巳）梁筑长城不回其妻孟姜与夫送寒衣寻夫不见绕城而哭日夜不止城土忽崩见枯骸姜啮指出血誓曰是吾夫者血入骨其血果入骨负骨而归哭至宜君止宿哭甚哀忽有泉涌出其水声音如哭号曰哭泉至今犹在商左山行台陜西经过题诗曰人之有大伦爰自夫妇始刚柔若乾坤动止亦如此两姓以义合两义路人耳孟姜（木巳）梁妻贞节世无比从夫知有天无天有遄死一心心不移恸哭哭不止城土为之崩泉涌出地底至诚人能尽感应存是理世衰恩义薄对面若千里胡为贫家妇暮嫁富家子富家恨嫁晚贫家已为耻狡谋工蛊惑巧笑藏险诐静者复主动亦鲜不及矣此泉宜君山长城余旧址叹息无古人哭声如在耳会当悲烈妇闺人作模（车丸）陵谷有变更不竭哭泉水
　　　御衣舞
汉宫殿仪疏曰惠帝七年正月高皇庙中御衣自箧中出舞于殿止久而自下
　　　藻帘
幽明录汉武帝与近臣宴未央殿方噉黍臛忽闻空中人语曰老臣自诉寻不见忽梁上一老翁八九寸而下柱杖偻步而前帝问之老翁稽首不言但仰视殿俯指帝足忽然不见东方朔曰此名藻帘乃水木之精夏巢于林冬潜于河陛下与造官殿斩伐其居故来诉耳
　　　积忧
事见坡坂条
　　　磨刀剑
事见山陵条
　　　刼灰
关中记昆明池汉武帝习水战尧治水停舡于此池盖尧时已有污池汉武因而深广耳曹毗志恪曰汉武凿昆明池极深悉是黑灰无复土举朝不解以问东方朔朔曰臣愚不足以知之可试问西域胡帝以朔不知难以劾问至后汉明帝时外国道人来洛阳有意方朔言者试以武帝时灰黑问之胡人曰经云天地大刼将尽则刼烧此刼烧之余灰乃知朔言有旨
　　　报珠
三秦记昆明池畔有灵沼名神池有人钩大鱼绳绝鱼带钩而去其鱼梦于武帝求去其钩明日帝游池上见大鱼衔钩岂非昨所梦乎帝取鱼去其钩而放之间三日帝复游池滨得明月珠一双帝曰岂鱼之报邪
　　　忍寒暑
三辅黄图上林苑有昆明观武帝所置桓谭新论曰元帝被病远求方士汉帝送道士王仲都诏问所由对曰能忍寒暑乃以隆冬盛寒日令祖载驷马车于上林昆明池上环水而驰御者厚衣狐裘寒颤而仲都独无变色卧于池观上晖然自若夏大暑日使爆坐环以火十炉不言热而身不汗
　　　天狗星
耆旧传汉武帝祀甘泉至泾桥有女子浴于泾水乳长七尺吐怪遣问之女曰帝后第七车知我时侍中倪宽在第七车对曰天狗星主祭祀斋戒不洁则天狗女人星见
　　　椽化龙凤
汉书武帝元封二年作甘泉宫通天台师古曰言此台上通天汉汉旧仪通天台高三十丈望云气悉皆下去长安三百里望见长安城元凤问台自毁椽木皆化为龙凤随风雨飞去
　　　蜚帘铜马
汉书元封三年长安作蜚廉馆应劭曰飞廉神禽能致风气晋灼曰蜚廉身似鹿头似爵有角而蛇尾文如豹文明帝永平五年至长安迎取蜚廉铜马至西门外平乐馆董卓悉销以为钱
　　　尸香
列仙传曰钩弋夫人齐人姓赵少好清净卧病六年右手拳饮食少望气者云东北有贵人推而得之召到姿色甚佳武帝反其手得玉钩而手寻展遂生昭帝后武帝害之及殡尸香昭帝即位更葬之棺空但有丝履
　　　授五行
洪范汉宫殿疏云天禄麒麟阁萧何造以藏秘书处贤才也成帝时刘向校书天禄阁专精覃思夜老人着黄衣植青黎杖进见向暗中诵书吹杖端烟然因以见向授五行洪范之文恐词说繁广忘之乃裂绅以记其言至曙而去问姓名曰我是太一之精天帝闻卯金之子有愽学者下而观焉乃出怀中竹牒有天文地图之书余略授子焉
　　　茅狗
列仙传呼子先者汉中阙下师也寿百余岁临去呼酒家妪云急（米壮）当与妪共应中陵王今夜有人持茅狗来先持一与酒家妪得俱骑乃化为龙上华山
　　　斄亭
鬼后汉书王忳字少林除郿令土官至斄亭驿亭长曰亭有鬼数杀过客不可宿也忳曰仁胜凶邪德除不祥何鬼之避即入亭止宿夜闻女子称冤之声忳曰何枉状可前来求理女曰无衣不敢进忳乃投衣与之女子乃前诉曰妾夫为涪令之官过宿此亭亭长无状枉杀妾家十余口埋在楼下悉盗取财货忳问亭长姓名女子曰即今门下游徼者也忳曰汝何故数杀过客对曰妾不得白日自诉每夜陈冤客辄眠不见应不胜感恚故杀之忳曰当为汝理冤勿复害良善也因解衣于地忽然不见旦召游徼诘问具伏罪即收系及同谋十余人悉伏辜遣吏送其葬归乡里于是亭遂清
　　　鸾歌舞
后汉列传王阜字代公重泉令今蒲城县也时太旱阜收夺奸吏按察豪猾犹是澍雨有鸾集县屋为雅乐应声而舞旬日方去其德化感如此
　　　铜龙吐酒
十六国春秋曰符徤建元十七年春正月悬珠帘于正殿以朝群臣宫宇车乘器物悉以珠玑琅玕奇宝珍怪饰之殿上有金玉栏金愽山辘轳交龙负于井上庭中有铜龙长二丈樽容三十石正旦大会龙从土中受酒口吐之于樽中
　　　屐长七尺
十六国春秋符徤皇始四年十月大雨蒲津监寇登于河中得一屐长七尺人迹称之指长尺余文深一寸徤叹曰覆载之间何谓不有
　　　长乐宫鬼
两京道里记望春亭去京城十一里东临浐水隋文帝初置以作送客亭后改望春宫炀帝改为长乐宫大业初夜见太子勇领徒十人各持兵器问杨广何在帝惧走长乐宫文武宿卫不知乘舆所在比明移仗此官炀帝遂幸洛阳终大业不敢都长安
　　　庆山
事见庆山条
　　　玉鱼
西京杂记长安大明宫宣政殿每夜见数骑衣鲜丽游其间高宗使巫祝刘明奴问其所由鬼云我是汉楚王戍太子死葬于此明奴按汉书戍与七国反诛死无后得有子葬于此鬼曰我当时入朝以路远不从坐后病死天子于此葬我汉书自有遗误耳明奴因许与之改葬鬼善曰我昔日亦是近属今在天子宫内出入不安改卜极为幸甚今在殿东北入地丈余我死时天子敛我玉鱼一双今犹在未朽以此相送明奴以事奏闻有改葬苑外及发掘玉鱼宛然见在其事遂绝
　　　僊方
唐史天宝四载西域胡僧请于昆明池结坛祈雨七日缩水数尺有老人夜请宣律师求救曰弟子乃昆明池龙也胡僧欺天求雨利吾脑命在朝夕律曰贫道持律可求孙先生去老人至孙思邈邈曰我闻昆明池有僊方若传吾救汝龙曰此方上帝不许妄传今急固毋吝俄顷捧方而至孙曰汝还无虑胡僧及至池水涨溢如故胡僧羞恚而死
　　　鱼龙飞动　
事见温泉条
　　　黑气
明皇十七事开元八年明皇幸温泉乘舆入城有黑气自城东北角起倏忽满城从官皆相失上策马踰城赴宫路下至渭川云气稍解侍臣分散寻求乘舆所在既谒见悲喜迸涕上亦怅然自还宫数日不出翰林学士通事舍人王翰作荅客问上之词曰龙跃汤泉云渐回云飞香殿气还来龙潜龙见云皆应天道常然何问哉
　　　舞马
明皇杂录天宝中甞令教舞马四百蹄目之曰其家骄每宴乐其曲谓之倾杯乐马闻其曲奋首皷尾动脚无不应节衔杯上寿禄山乱后马散人间田承嗣得之一日军中大飨马闻而舞承嗣以妖杀之
　　　澄水帛　　
事见堂宅条
　　　相汗　
事见寺条
　　　鸟鼠同穴
长安志渭水出鸟鼠同穴山按山海经云鸟鼠同穴山在陇西山有鸟鼠同穴鸟名（余鸟）鼠名（鼠戾）（鼠戾）如家鼠而尾短穿地入数尺鼠在内鸟在外而共处孔安国传鸟鼠共为雌雄
　　　鬼市
长安志务本坊在安上门外之东兴道坊相对务本坊西门盖鬼市也或风雨瞑晦闻喧聚之声秋冬夜多闻卖干柴云是枯树精也或月夜闻吟云天街皷绝行人歇九衢茫茫空有月又九衢生人何劳劳长安土尽槐根高
　　　龙行成山
三秦记曰龙首山长六十里头入渭水尾达樊川头高二十丈尾渐下可六七丈土黑不毛昔有黑龙从南山出饮渭水其行道因成土山括地志今括山首在汉长安城中及营宫殿咸以烟平其余今长安古城东南龙首山是也
　　　社树
旧经图曰董龙盩厔县人家贫众祭社众逐出之龙以泥造饭于社树而祭之后穿地得黄金因大富名其树为董龙社树
　　　干湫
城南记在咸宁县神禾原兴盛坊旧有湫池一夜龙移去南山太一谷退之诗曰天昏地黑蛟龙移雷惊电击雌雄随清泉百丈化为土鱼鳖枯死吁可悲退之太一湫诗曰嗟龙独佀智出入鬼神间不知谁为助若执造化间厌处平地水巢居插天山列峯如攒指石孟仰 【环环】 
　　　蟠龙石
郡县志蒲城县南三十里有蟠龙乡旧经图曰唐明皇游幸见原上云雾中黄龙蟠屈之象落于地化为石佀蟠龙以其地为蟠龙乡今石犹存
　　　飞鱼
太平广记长安鄠郊牛首山有涝河其水有飞鱼人入水鱼皆飞出网之鱼佀魽有翅可疗痔疾
　　　仙蜕骨
地里志在蒲城北二十里有尧山神祠宋大中祥符年大旱蒲城尹冯舜臣祷雨于尧山神曰若获甘雨重修庙貌雨既沾足舜臣割已俸料人工重修其庙地基隘狭后展右崖錾丈余石中见仙人骨枕肱而卧乃移徙出东岩安置号为僊蜕嵓有人打胫骨折亦有髓眼
　　　僊蜕石
新说曰在三川驿中今见有其石磷（石旬）长三丈余中阔尺余状类梭形上有印入脊骨节大小十余及两胁骨纹纤细虽镌镂不能及各深一二分许其上犹有骨余安西路儒学教授鹿溪贾戫至元甲午秋初应
