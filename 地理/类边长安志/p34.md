<!-- { "loadSidebar": true } -->
华清宫其说备见泉条○皇甫冉华清宫诗云骊岫接新丰岧峣驾翠空凿山开秘殿隐雾闭仙宫绛阙犹栖凤雕梁尚带虹温泉曾浴日华馆旧迎风肃穆瞻云辇深沉闭绮栊东郊望奇处瑞气霭蒙蒙○杜牧诗三十韵绣岭明珠殿层峦下缭墙仰窥雕槛影犹认赭袍光昔帝登封后中原自古强一千年际会三万里农桑几席延尧舜轩墀立禹汤雷霆驱号令星斗焕文章钩筑乘时用芝兰在处芳北扉闲木索南面富循良至道思玄圃平居厌未央勾陈里嵓谷文陛压青苍歌吹千秋节楼台八月凉神仙高飘缈环佩碎丁当泉暖涵牎镜云娇惹粉囊嫩岚滋翠葆清渭照残妆恬泰生灵寿欢娱序岁长月闻仙曲调霓作舞衣裳雨露偏金穴乾坤入醉乡玩兵师汉武回首倒干将鲸鬣掀东海胡牙揭上阳喧呼马嵬血零落羽林抢倾团留无路还魂怨有香蜀峰横惨淡秦树远微茫鼎重山难转天扶业更昌望贤余故老花萼旧池塘往事人谁问幽襟洄独伤碧檐斜送日红叶半凋霜迸水倾瑶砌疏风罅玉房尘埃羯鼓索片叚荔枝筐鸟喙推寒水蜗涎蠹尽梁孤烟知客恨遥起泰陵傍○宫中上下殿阁列如左
　　　　　老君殿
在骊山上天宝七载玄元皇帝见于朝元阁之南立降圣观建老　　于骊山之上斲白石为老君像制作精巧今见存
　　　　　七圣殿
亦曰御容殿在宫中自神尧至睿宗昭成明肃皇后皆衮衣立侍玄元太上老君绕殿右榴皆太真所植
　　　　　长生殿
按实录天宝元年新作乃斋殿也有事于朝元阁即斋沐于此殿
　　　　　明珠殿
在长生殿之南近东也在骊山之上杜牧之三十韵诗绣岭明珠殿
　　　　　四圣殿
在骊山之上重明阁之南殿东有怪柏
　　　　　玉女殿
今星辰汤上有玉女殿北有虚阁阁下即汤泉二玉石瓮汤从瓮中涌出
　　　　　飞霜殿
在宫中寝殿也白少傅以长生殿为寝殿非也
　　　　　功德院
在七圣殿南其间瑶坛羽帐皆在焉顺与影堂果老药室亦在禁内
　　　　　御汤九龙殿
亦名莲花汤在飞霜殿之南说具泉条唐太宗过温汤诗曰温渚停仙驿丰郊驻晓旌路曲回轮影嵓虚传漏声暖溜惊湍驶寒空碧雾轻林黄疏叶下野白曙霜明眺听良无已烟霞断续生
唐玄宗诗并序惟以温泉是称愈疾岂予独受其福思与兆民共之乘暇廵游乃言其志诗云桂殿与山连莲汤涌自然阴崖含秀色温谷吐潺湲绩为蠲邪着功因养正宣愿言将亿兆同此共昌延○
张说奉和温泉言志应制诗曰温谷媚新豊骊山横半空汤池熏水殿翠木暖烟宫起疾愈仙药无私合圣功始知尧舜德心与万人同
　　　　　笋殿
在御汤南殿侧有魏温泉堂碑其石莹澈照见人形影宫中号为颇黎碑
　　　　　朝元阁
天宝七年玄元皇帝见于朝元阁即改名降圣合按上文立降圣观疑非是
　　　　　重明合
在四圣合北临高有重明合倚栏北瞰县境如在诸掌关下有方池中植莲荷池东凿井每盛夏泉极甘冷邑人汲之
　　　　　集灵台
在长生殿侧天宝元年作则斋沐以祀神
　　　　　望京楼
在西绣岭上有御夹道上岭以望京城
　　　　　瑶光楼
在津阳之东南有小汤
　　　　　观风楼
在宫外东北隅属夹城而达于内前临驰道周览山川大历中鱼朝恩毁拆以材木修章敬寺
　　　　　闘鸡殿
在观风楼之南东城父老传明皇乙酉生而喜闘鸡每清明节闘鸡戏及即位治鸡坊索长安雄鸡千数养为鸡坊选六军儿五百人使畜扰教饲之诸王外戚倾帑败产布鸡贾昌为五百心儿长天子甚爱之金银之赐日至其家杜诗闘鸡初赐锦
　　　　　按歌台
在闘鸡殿之尚台南临缭墙
　　　　　舞焉台
在闘鸡台之北明皇杂录尝令教舞马四百蹄目之曰某家娇其曲谓倾杯乐奋头鼓尾无不应节又施三层木床乘马于上抃转如飞
　　　　　羯鼓楼
在朝元阁之东近南缭墙之外
　　　　　斜阳楼
在老母殿北古词斜阳楼上凭栏干望长安
　　　　　烽火楼
在骊山顶上以举烽燧
　　　　　老母殿
在斜阳楼南李筌授阴符经处
　　　　　王母祠
在骊山上玉筑峯前○郑愚津阳门诗云玉藻峰前王母祠
　　　　　丹霞泉
在朝元阁南水流入饮鹿槽
　　　　　饮鹿槽
在朝元阁南磴丹霞泉水以饮驯鹿
　　　　　荔枝园
在绣岭下栽荔枝成园今废
　　　　　梨园
在荔枝园东梨园弟子按法曲处
　　　　　金沙洞
在长生殿南三十韵金沙洞口长生殿
　　　　　连理木
在玉女殿东古槐树两树相并上相连长恨歌在地愿为连理枝野火焚毁
　　　　　双皂角
在连理树北临崖野火焚毁树根复生永结
　　　　　辇道
在昭阳门南山门登朝元阁之路唐之御辇道也
　　　　　牡丹沟
新说曰在绣岭下满沟尽植牡丹至今山牡丹犹存
　　　　　芝兰谷
新说曰东绣岭石瓮谷满谷尽植兰蕙至今犹存有
　　　　　玻瓈碑
在笋殿恻○已上殿阁尽废今为观道士居之
　　　　杂题〔附〕
　　　　　渭城朝雨　
汉书郡国志渭城乃秦之咸阳高帝七年改为渭城县今渭北中桥镇是也其地多柳武帝筑茂陵于西北二十里取便修桥谓之便桥亦曰咸阳关唐改咸阳县王维送元二使诗曰渭城朝雨浥轻尘客舍青青柳色新劝君更尽一杯酒西出阳关无故人
　　　　　樊川晚浦　
樊川长安城南二十里潏水两岸出泉无数茂林修竹稻溪蔬圃○赵闲闲诗曰几家篱落掩柴关尽在浮岚涌翠间稻垄明边通白水竹稍缺处补青山
　　　　　曲江春早　
剧谈录曲江本秦隑州其地屈曲唐开元中疏凿为池引黄渠 【水灌】 为曲江池岸有紫云楼彩霞亭竹木花卉环绕都人泛舟游赏盛于上已中和杜诗江头宫殿锁千门韩退之诗曰漠漠轻阴晓自开青天白日照楼台曲江水满花千树有底忙时不肯来
　　　　　兴庆夜月　
松牎录九龙池垂拱中秋雨流潦成小池景龙中引龙首渠水灌弥漫数顷呼为景龙池语讹为九龙池近兴庆宫开元间改为兴庆池南有花萼楼勤政楼巢寇烧毁乔扆诗曰花萼楼倾有故基行人空读火余碑可怜兴庆池边月曾伴宁王玉笛吹
　　　　　鴈塔题名　
唐会要鴈塔乃慈恩寺西浮图院也沙门玄奘先起五层永徽中天后与王公舍钱重加营造至七层四周有缠腰唐新进士同榜题名于塔上有行决之列唐韦杜裴柳之家兄弟同登亦有鴈行之列故名鴈塔武昌节度程公琳诗曰轻裘访古出南城宝剎云烟拂斾旌三十年前前进士鴈塔无愧一题名
　　　　　杏园锡宴　
谭宾录古园与慈恩寺南北直焉唐新进士发榜锡宴于此唐人尤贵进士第开元天宝为盛新进士以泥金帖字附家书中为报喜信乡曲亲戚以声乐相庆大中元年五方效进士榜依旧宴杏园白居易与刘禹锡诗曰怪君把酒空惆怅曾是贞元花下人自别花来多少事春风二十四回春杜牧诗曰夜来微雨洗芳尘公子骅骝步始匀莫怪杏园憔悴甚满城多少带花人
　　　　　紫阁丹青　
隋嘉诂录紫阁山名也在御宿川南山中杜诗紫阁峯阴入汉陂山中有寺山上多丹青树其叶红紫亦曰华盖树寺有阁御史薛昌朝诗曰阁下寒溪涨碧湍阁前苍翠数峰环危梯续蹬穿松外细竹分泉落石前好鸟啁啾争唤客乱云开合巧藏山独来应为禅僧笑少有人能伴我闲
　　　　　辋川迭嶂　
山海经商岭水流至蓝桥伏流至辋谷如车辋环辏落迭嶂入深潭有千圣洞细水洞茶园栗岭唐王右丞庄诗曰积雨空林烟火迟蒸梨吹黍饷东菑漠漠水田飞白路阴阴夏木啭黄鹂山中习静观朝槿松下清斋折露葵野老与人争席罢海鸥行处更相疑
　　　　　玉案行云　
关中记玉案山在长安东南八十里太一谷东山峯齐如案幽明录玉案山有金华洞大一湫周地图云玉案山有冉冉行云如瀑布则澍雨古诗云从玉案峰头起雨自金华洞口来
　　　　　太白山　
三秦记太白山在武功县其山不知高几许谚曰武功太白去天三百周地图太白山亭上有积雪无草木望之皎白故曰太白李白诗曰太白何苍苍星辰上森列去天三百尺邈尔与世绝
　　　　　高观潭　
关中记高观谷在御宿川草堂东南谷口瀑布千丈落深潭人望之心惊股栗不敢逼视谓之煎油潭紫阳先生诗曰玉龙投绝壑铁马战阴风
　　　　　磻溪　
史记吕望于磻溪垂钓西伯猎于渭水与语大悦同载而归今磻石犹在李长源诗曰封侯输与曲如钩冷坐磻溪到白头老妇厨中莫弹铗白鱼待跃武王舟
　　　　　柳塘　
异闻录扈郊有柳塘在两山下有紫阳泉清风阁植柳千株紫阳先生传业门徒百余人李长源诗长安四望少城隈杨柳陂塘手自栽渭水波光摇草树终南山色入楼台平生事业书千卷浮世功名酒一杯我亦陆浑山下去拟寻佳处斵莓苔
　类编长安志卷之十
京兆路儒学教授骆天骧编集
开成路儒学教授薛延年校正
　　石刻
长安自周秦汉晋西魏后周并为帝都其古迹法书石刻甲天下遭巢寇之乱五季宋金革火踵继其帝王陵庙功臣将相冢墓及古之事迹名贤法书石刻焚毁十亡八九惜乎神物扫地仆自幼酷嗜古人法书名刻仅有存者不惮涉远披荆莽而追访抄录书撰人名暨所在垂六十年集成编帙附长安志后其历代前贤之书灿然备载与好古君子共览焉骆天骧序
　　　周石鼓文
先在凤翔府天兴县南二十里石形如鼓其数有十可见者四百六十五字盖纪周宣王畋猎之事谓之猎碣其文则史籀大篆也年代斯远字多讹缺旧在石鼓村本露处于野司马池待制知凤翔辇置于府学其石坚顽类今之为碓硙者古篆刓缺可辨者几希政和间辇入汴京大和殿新说曰今凤翔犹有好事者模（石在）
　　　秦武王羽阳宫瓦铭
铭曰羽阳千岁得于凤翔府宝鸡县其状若今之筩瓦头好事者刻诸石新说曰中统二年凤翔天庆观见游转运模本似云篆
　　　秦祀大沈久湫文
治平二年耕者得秦遗碑于朝那湫傍土人恬然不察莫有道其详者熙宁元年秋予方帅兵平凉闻之因徙置郡廨视其刻与今歧城所存诅楚文者无异模画特完乃幸埋没槁壤不经摧剥使然窃究秦俗本夷尚鬼狃常胜弱视诸侯一旦见抵荆蛮不胜其愤以至矫鬼神繁诅呪虽洿池巫觋不遗很哉虽然考其书踪词格气象高古有三代遗风是可珍也付之学官期不朽以贻诸好事时岁次戊申十二月初吉宋人蔡挺记新说曰丁巳年六月予去六盘山亲覩其碑故录之
　　　秦绎山碑
秦相李斯书迹妙时古殊为世重郑文宝模刊石于长安故都国子学今在文庙
　　　汉西岳石阙铭
铭云永和元年五月癸丑朔六日戊午弘农太守常山袁氏张勋为西岳华山作石阙高二丈二尺其后为韵语文词颇怪又字多假借时有难晓处石阙铭在华阴祠后苑中
　　　汉大尉杨振碑
隶书不著书撰人名首题汉太尉杨公神道碑铭震安帝时位至太尉文字浅缺首尾不完仅成文者云圣汉龙兴神祗降祉乃生子公又云司徒太尉立朝正色恪勤竭忠余文虽多不复成文碑在阌乡公洪农华阴人也
　　　汉沛相杨君碑
不著书撰人名杨君震之后也孝顺帝时拜郎中累迁沛相建宁中卒隶书首尾不完碑在震 【墓侧】 
　　　汉高阳令杨君碑
不著书撰人名首尾不完高阳令名著震之孙也
　　　汉繁阳令杨公碑
