<!-- { "loadSidebar": true } -->
新说曰京兆府衙后有宋种太尉宅宅有赐书构庆赐阁以贮御书
　　　　紫阳阁
新说曰乃河南转运使紫阳先生书阁在鄠郊终南山下自题诗曰碧瓦朱甍动紫烟清风吹袂缈翩翩梦回忆得三生事悔落黄尘六十年先生姓杨名奂字涣然
　　　楼
　　　　井干楼
汉宫殿疏神明台高五十丈上有九室常置九天道士百人然则神明井干俱高五十丈也井干楼积木而高为楼若井干之形井干者井上木栏也其形或四角八角西京赋井干迭而百层谓此楼也
　　　　马伯骞楼
汉宫殿仪曰长安有马伯骞楼又有贞女楼
　　　　云和楼
周地图记曰连珠殿六栿五架又有云和楼九间重阁
　　　　竹楼
长安志贞元三年上御竹楼观迎神策军额在东内
　　　　百尺楼
长安志长庆元年禁中造百尺楼二构飞桥以往来
　　　　乞巧楼
三辅记曰光化二年禁中建
　　　　勤政务本楼
唐实录勤政楼在兴庆宫南开元八年造每岁千秋节酺饮于楼前
　　　　花蕚相辉楼
天宝遗事宁王宪申王撝歧王范薛王业邸第相连环于兴庆侧明皇因题花蕚相辉之名取诗人常棣之义帝时豋楼闻诸王音乐咸召升楼设五花帐同榻饮宴金石录花蕚楼诏李白撰碑文徐浩书丹乔扆诗曰花蕚楼空有故基行人空读火余碑可怜兴庆池边月曾伴宁王玉笛吹
　　　　望春楼
唐拾遗记天宝元年明皇升望春楼召群臣临观广运潭楼在浐水西岸下有广运潭
　　　　紫云楼
唐实录文宗大和九年发左右神策军三千人淘曲江修紫云楼彩霞亭内出二额仇士良以百戏迎帝御日华门临观
　　　　晨晖楼
春明退朝录唐元和十二年筑夹道至修德坊开门曰玄化造楼曰晨晖
　　　　羯鼓楼
天宝遗事明皇御华清宫羯鼓楼打遍凉州群花皆坼古词曰羯鼓楼声打开蜀道霓裳一曲舞破潼关
　　　　斜阳楼
明皇杂录开元三年玄宗建斜阳楼于骊山上古词云斜阳楼上凭栏杆望长安
　　　　望京楼
明皇十七事明皇岁幸华清宫发冯翊华阴丁夫筑罗城缭墙南开辇道上骊山以通望京楼
　　　　瑶光楼
明皇杂录华清宫津阳门天宝六载诏建瑶光楼
　　　　观风楼
华清宫外东北隅属夹城而达于内前临驰道因视山川大历中鱼朝恩毁坼修章敬寺
　　　　秦楼
新说曰长安旧有秦楼古词云秦楼东风里燕子还来寻旧垒又云吞汉武之金茎沆瀣吹弄玉之秦楼凤箫又曲名有秦楼月
　　　　青楼
新说曰古老相传秦楼青楼俱在画桥东平康坊烟脂翡翠两坡相对古诗种花满西园下有青楼道花下一茎禾去之为恶草
　　　　飞云楼
新说曰飞云楼在省衙中
　　　　结麟楼
在大明宫中七圣纪曰郁华赤文与日同居结麟黄文与月同居郁华日精结麟月精也又太上黄庭内景玉经曰高奔日月吾上道郁仪结邻善相保梁丘子注曰郁仪奔日之僊结邻奔月之僊一作结绮非是六典作结麟阁鳞邻麟未知从何字为是
　　　　叡武楼
宣宗诏修右银台门楼屋宇及南面城墙至叡武楼翰林学士赴宴归院过叡武楼
　　　　长乐楼　
延喜楼江南杂报云在保安殿
　　　观
　　　　僊人观
三辅黄图曰甘泉起僊人观缘山谷行至云阳三百八十里入右扶风周回五百四十里
　　　　露寒观
武帝建元中作在云阳甘泉宫外又石阙观封峦观鳷鹊观旁皇观储胥观
　　　　昆明观
又有昆明东观三辅黄图曰上林苑有昆明观盖汉武帝所置桓谭新论曰元帝被病远求方士汉中送道士王仲都诏问所能对曰能忍寒暑乃以隆冬盛寒日令袒载驷马车于上林昆明池上环水而驰御者厚衣狐裘寒颤而仲都独无变色卧于池台上晖然自若夏大暑日使曝坐环以十炉火不言热又身不汗池台即观也
　　　　阳禄观
长安志在上林苑班倢伃生子阳禄柘观
　　　　上兰观
王莽请元后校猎上兰三辅黄图曰上林有上兰观
　　　　豫章观
鼎郊观昆池观朗池观愽望观樛木观便门观　众鹿观走马观则阳观阴德观燕升观白鹿观三爵观
　　　　椒唐观
元华观郎池观益乐观华元观明光观象观以上皆在上林苑中见三辅黄图
　　　　青梧观
见西京杂记曰观前有碧梧桐树下有石麒麟二枚
　　　　骊山墓　　　　　　秦始皇墓　
上物头高一丈二尺东边者左脚折折处赤如血父老谓有神皆含血属筯焉
　　　　细柳观
郭璞曰在昆明池南
　　　　飞廉观
元封二年作甘泉通天台长乐飞廉馆应劭曰飞廉神禽能致风气明帝永平五年至长安迎取飞廉并铜马置上西门外名平乐馆董卓悉销以为钱晋灼曰身似鹿头如爵有角而蛇尾文如豹文观一作馆
　　　　属玉观
服虔曰以玉饰因名焉在右扶风李奇曰属玉音鸑鷟其上有此鸟因以为名晋灼曰属玉水鸟似鵁鶄以名观也师古曰晋说是也属之欲反
　　　　兰池观
三辅黄图曰在城外又杨仆传兰池宫在渭城李善注文选咸阳县东南三十里周氏陂陂南一里有汉兰池焉
　　　　霸成观
见枳道事中　宜春观在鄠县并见长安志
　　　　集灵观
三辅黄图曰武帝起集灵观
　　　　临山观
汉宫殿名曰长安有临山观渭桥观九华观鸿雀观昆明观华光观天梯观瑶台观流渠观相思观华池观射熊观当市观白渠观三雀观温德观豫章观
　　　　霸昌观
王莽传王寻发长安宿霸昌厩师古曰霸昌观之厩也三辅黄图曰在城外
　　　　安台观　沦沮观　鸟鱼观　董贤观　仓龙观
以上并见三辅黄图
　　　　甲观
元帝在太子宫生成帝甲观画堂应劭曰甲观在太子宫甲地主用乳生也画堂画九子母如淳曰甲观观名画堂堂名三辅黄图云太子宫有甲观师古曰甲者甲乙丙丁之次也元右传言见于丙殿此其例也而应劭以为在宫之甲地谬矣画堂即画饰耳岂必九子母乎霍光止画堂中是则宫殿中通有彩画之堂室讼观秦符坚置于未央之南见长安志
　　　　凭云观
长安志西魏大统七年十二月御凭云观引见诸王叙家人之礼
　　　　逍遥观
西魏帝甞登逍遥观望嵯峨山因谓左右曰望此令人有脱屣之意见长安志
　　　　玄都观
长安志后周建德元年正月武帝幸玄都观说讲公卿道俗论难
　　　　归真观
长安志云在唐西内安仁殿之西
　　　　大角观
长安志在唐东内大明宫珠镜殿之东北
　类编长安志卷之四
京兆路儒学教授骆天骧编集
开城路儒学教授薛延年校正
　　堂宅亭园
　　　堂
　　　　　 　明堂
周礼匠人周人明堂度九尺之筵东西九筵南北七筵堂崇一筵五室　　凡室二筵注此三者或举宗庙或举王寝或举明堂玄言之以明其同制斯干宣王考室也筑室百堵西南其户笺此筑室者谓筑燕寝也西其户南其户者宗庙及路寝制如明堂每室四户是室一南户耳礼明堂位昔者周公朝诸侯于明堂之位我将祀文王于明堂也吕氏春秋曰周之明堂茅茨蒿柱土阶三等以见俭节也
　　　　玉堂
汉书杨雄传历金门上玉堂晋灼曰三辅黄图有大玉堂小玉堂又李寻曰久汗玉堂师古曰　在未央宫
　　　　朱鸟堂
三秦记曰未央宫有朱鸟堂非常室
　　　　东堂
后秦姚兴听政之暇引姜龛等于东堂讲论道艺错综名理
　　　　明堂
前秦符坚起明堂缮南北郊祀其祖洪以配天宗祀徤以配上帝
　　　　露堂
符坚将为赦与王猛符融密议于露堂
　　　　西堂
车师前部王弥寘鄯善王林密马　犬朝于符坚坚赐以朝服引见西堂寘等观其宫宇壮丽仪卫严肃其惧因请年年贡献坚不许
　　　　朝堂
姚元子召姚绍等密设于朝堂以击姚懿(谋)
　　　　（言恣）议堂
王演见闻录姚兴常临（言恣）议堂听断疑狱当时号无冤滞
　　　　澄玄堂
王演见闻录姚兴引诸沙门于澄玄堂听鸠摩罗什演说佛经
　　　　偃月堂
长安志平康坊有唐右相季林甫宅内有偃月堂林甫欲排构大臣即处之思所以中伤者若喜而出即其家瓦解矣
　　　　德星堂
大唐遗事吏部尚书崔邠与弟浙西观察使郾金吾大将军鄯淮南观察使郸皆贵显同居构堂宣宗叹曰崔氏一门孝友可为士族之法题其堂曰德星宅在光宅坊
　　　　合欢堂
天宝遗事虢国夫人杨贵妃之姊也于永昌坊构堂曰合欢费万金堂成召匠污漫以二十万偿其直匠者不顾复与红罗五千叚工者又不顾虢国问其由匠曰某平生之能殚于此矣苟不信愿得蝼蚁蝪蜥蜂虿之类数其目没之堂中有间隙亡一物即不论工直也于是复与金盆二瑟瑟二斗缯彩为赏后有暴风拔树委于堂上略无所损既撒瓦而观皆承以木瓦其精妙制作有如此者
　　　　成德堂
新说曰长安府学成德堂七间八椽高敞雄壮至今犹存
　　　　来芹堂
在成德堂后收贮官书文籍
　　　　匪懈堂
新说曰长安河衙正堂匪懈堂遭正大火焚丙申年田俟重修
　　　　青莲堂
新说曰青莲堂在省衙莲池宋陈尧咨建至今犹存今为緫库
　　　　飞云堂
在省衙匪懈堂后
　　　　众乐堂
新说曰众乐堂在兴庆池北金朝金紫光禄大夫张仲孚所建与宾客宴游
　　　　颐真堂
新说曰张金紫宅在长安将相坊正堂扁曰颐真兵后犹存
　　　　空翠堂
新说曰空翠堂在鄠县渼陂堤上宾客游宴之地堂中杜工部渼陂行石刻在焉
　　　　读书堂
新说曰鄠县南有柳塘中有读书堂乃紫阳先生讲学之所商左山诗曰牙签声散绛帷风人在参乎一唯中名教会心真乐在区区应笑事雕虫
　　　　双桂堂
新说曰双桂堂在京兆景风里正大甲申张浩然二子琚珪同榜及第长安令王公一题诗曰双飞兄弟古难全鴈塔题名间后先谁佀二公方巨庆不离一榜在同年得官虽自文章力教子都因父母贤泉下吕公何命薄不能双桂慰生前吕咨议乃二公之师
　　　宅
　　　　十六王宅
唐政要先天之后皇子幼则居内东封后以年渐长乃于安国寺东附苑城同为大宅分院居之令中官押之于夹城中起居每日家令进饍十王谓庆忠棣鄂荣公仪颖永济也其后盛寿陈丰恒凉六王又封入内宅天宝中十四王居内而府幕列于外坊岁时通名起居而已外诸孙成长又于十宅外置百孙院十王宫人每院四百人百孙院三百人又于宫中置维城库诸王月俸物纳之给用诸孙婚嫁亦就十宅中太子不居于东宫但居于乘舆所幸别院太子之子亦分院而居婚嫁则同亲王公主于崇仁坊会礼院也
　　　　太平公主宅
没官后赐散骑常侍李问之宅在兴道坊
　　　　国子祭酒韩洄宅
　　　　尚书左仆射令狐楚宅
按酉阳杂俎楚宅在开化坊牡丹最盛而李商隐诗多言晋阳里第未详
　　　　户部尚书马揔宅
　　　　河东节度使兼侍中李光颜宅
穆宗初赐第崇德坊此为别宅
　　　　尚书吏部侍郎沈传师宅
　　　　前司徒兼侍中崔垂休宅
已上六宅并在开化坊
　　　　赠尚书左仆射刘延景宅
　　　　汝州刺史王昕宅
延景即宁王宪之外祖昕即薛王业之舅皆是亲王外家
　　　　万春公主宅
明皇女降杨锜
　　　　户部尚书兼殿中监章仇兼琼宅
　　　　前中书侍郎同中书门下平章事元载宅
