<!-- { "loadSidebar": true } -->
在东内苑支分龙首渠水自长乐坡西北流入苑中灌龙首池
　　　　　灵符池
会昌元年造在龙首池西北水又西北流入太液
　　　　　雀　鸟池
在长安城西本定昆池后干涸为民田今其地为军寨曰雀　鸟池寨本是涸池
　　　　　灵池
长安志在渭南县东南二十五里后魏永熙元年水自涌出因而成池周八十步
　　　台榭
　　　　上古
　　　　　仓颉造书台
长安志曰长安县西宫张村三会寺中有台乃仓颉造书台诗云释子谈经处轩臣造字台
　　　　周
　　　　　灵台
关中记云在长安西北四十里诗云经始灵台经之营之庶民攻之不日成之诗序曰灵台民始附也文王受命而人乐其有灵德以及鸟兽昆虫焉郑玄曰天子有灵台者所以观祲象察气之妖祥也文王受命而作邑于丰立灵台正义灵台所处在国之西郊刘向新序曰周文王作灵台及为池沼掘地得死人之骨吏以闻于文王文王曰更葬之吏曰此无主矣文王曰有天下者天下之主也有一国者一国之主也寡人固其主也又安求主遂令吏以衣棺更葬之天下闻之皆曰文王贤矣泽及朽骨又况于人乎水经注曰丰水北经灵台西文王又引水为辟雍灵沼括地志曰今悉无复处所唯灵台孤立今案台高二丈周回百二十步
　　　　　老子说经台
新说曰在楼观南三里楼观内传云说经台又曰升天台老君传道既毕于宅南小阜上乘云驾景升入太微华阳子录记秦始皇好神仙于此建老子庙晋惠帝元康五年重修莳木万株南北连亘七里给户三百供洒扫隋文帝开皇元年复修金末荒废
大元至元中增修构殿建碑倍加畴昔
　　　　汉
　　　　　鸿台
汉书惠帝四年三月长乐宫鸿台灾三辅黄图曰长乐宫有鸿台
　　　　　渐台
汉书曰文帝梦上天不能有一黄头郎推上觉而之渐台以梦中阴目求推者郎见邓通师古曰未央殿西南有苍池池中有渐台又王莽为元后置酒未央宫渐台大纵众乐关中记曰未央宫中有苍池池中有渐台王莽死于是也括地志曰既云就车而之渐台与未央建章复道相属但汉兵既迫不应驾车踰城此即非建章之渐台矣然则未央建章似各有渐台非一所也
　　　　　栢梁台
汉书曰武帝元鼎元年春起服虔曰用百头梁作台因名焉师古曰三辅旧事云以香栢为之今书字皆作栢服说非汉武故事曰以香栢为之香闻数十里郊祀志曰武帝铸栢梁铜柱五行志曰太初元年十一月乙酉未央宫栢梁台灾先是大风发其屋夏侯始昌先言其灾日庙记曰栢梁台汉武帝造在北阙内道西三秦记曰栢梁台上有铜凤名凤阙汉武帝集武帝作栢梁台诏群臣二千石有能为七言者乃得上坐帝曰日月星辰和四时梁王曰骖驾驷马从梁来大司马曰郡国士马羽林才丞相曰惣领天下诚难治大将军曰和抚四夷不易哉御史大夫曰刀笔之吏臣执之太常曰撞钟击鼓声中诗宗正曰宗室广大日益滋卫尉曰周御交戟禁不时光禄勋曰惣领从官栢梁台廷尉曰平理请谳决嫌疑太仆曰修饰与马待驾来大鸿胪曰郡国吏功差次之少府曰乘与御物王治之司农曰陈粟万石扬其箕执金吾曰徼道宫下随诗治左冯翊曰三辅盗贼天下尤右扶风曰盗阻南山为民灾京兆尹曰外家公主不可治詹事曰椒房率更领其财典属国曰蛮夷朝贡常会期大匠曰柱柱薄栌相枝持太官令曰枇杷橘栗桃李梅上林令曰走狗逐兔张罝罘郭舍人曰啮妃女唇甘如饴东方朔曰迫窘诘屈几穷哉
　　　　　兰台
汉书百官表御史中丞在殿中兰台掌图籍秘书西京赋曰兰台金马递宿迭居
　　　　　凉风台
关中记云在建章宫北积木为楼高五十余丈
　　　　　露台
汉书文帝于骊山欲起露台召匠计之费百金帝曰百金中人千家之产乃罢
　　　　　寻真台
汉武帝内传帝起寻真台斋至七月七日夜半西南如白云起有顷西王母降
　　　　　通天台
史记公孙卿曰僊人好楼居于是上令长安则作蜚廉桂观甘泉则作益寿延寿观使卿持节设具而候神人乃作通天茎台置祠具其下将招来神仙之属于是甘泉更置前殿始广诸宫室夏有芝生殿房内中徐广曰通天茎台在甘泉汉书曰武帝元封二年作甘泉通天台师古曰言此台高上通于天汉旧仪曰通天台高三十丈望云雨悉在其下去长安三百里望见长安城黄帝已来祭天圆丘处武帝祭天上通天台舞八岁童女三百人置祀祠招僊人祭天已令人升通天台以候天神天神既下祭所若大流星乃举烽火而就竹宫望拜神光汉仪注上有承露仙人掌擎王林承云表之露元凤间台自毁椓桷皆化为龙凤随风雨飞去西京赋曰通天眇而竦峙经百常而茎擢上班华以交纷下刻陗其若削关中记曰左右通天台高三十余丈祭天时于此候天神下也
　　　　　灵台
关中记云在长安西北八里始曰清灵本为候者观阴阳天地之变更名曰灵台郭延坐述征记曰长安城南有灵台高十五仞上有浑仪张行　鱼所制又有相风铜鸟千里风至其鸟乃动又有铜表高八尺长一丈三尺广尺二寸题云大初四年造
　　　　　神明台
汉书建章官有神明台武帝造上有承露盘有铜僊人舒掌捧盘玉杯以承云表之露以露和玉屑服之以求僊道僊人掌大七围以铜为之魏文帝徙铜盘折声闻数十里
　　　　　众艺台
长安志云在掖庭宫宫人教艺之所
　　　　　闘鸡台
长安记云在长乐宫中又有走狗台
　　　　　长杨榭 【台上有木曰榭】 
汉书云在上林苑中天子秋冬校猎命武士搏射禽兽帝于其上观焉
　　　　　祈僊台
三秦记曰坊州桥山有汉武帝祈僊台高百尺李钦止题诗云四方祸结与兵连海内空虚在末年谩筑此台高百尺不知何处有神僊
　　　　　梁台
汉旧志云未央宫中有果台商台又有着室台
　　　　　通灵台
汉武帝内传曰钩弋夫人既殡香闻十余里帝哀悼疑非常人乃起通灵台于甘泉常有一青鸟集台上往来
　　　　　望鹄台
三辅故事汉长安建章宫北大液池中有望鹄台眺蟾台
　　　　　曲台
如淳曰行礼射于曲台后仓为记故名曰曲台记汉官大射于曲台晋灼曰射宫也
　　　　　东山台
三辅故事曰未央宫前有东山台西山台钓台三辅黄图又曰未央宫有果台东山台西山台钩台庙记曰未央宫有钩弋台
　　　　后秦
　　　　　波若台
西征记曰姚兴起波若台作湏弥山四面岩岭重嶂峭　崖神禽恠兽靡不毕有僊人佛像变化万端灵木嘉草精奇一代无有也
　　　　唐
　　　　　景福台
长安志云在太极宫延嘉殿之西北
　　　　　祭酒台
长安志云在大安宫之东北垣上基址尚存
　　　　　望仙台
东观秦记望仙台高一百尺势侵天汉武宗旧记神策奏修望仙楼及廊舍五百余间大中八年复命葺之补阙陈虾上疏谏遂罢修以为文思院
　　　　　御史台
御史记曰御史台门北开取肃杀就阴之义邺都故事御史台在京城西南龙朔中为东朝宪府元和中御史台佛舍火灾罚御史李膺俸一月
　　　　　司天台
地里志云在长安外郭城内东南八里永宁坊干元元年改太史监为司天台浑仪台高百二十尺前有太岁庙台虽摧崩犹高五六十尺
　　　　　按歌台
在闘鸡殿之南台南临东缭墙在临潼县骊山上北榭京兆省衙后有北榭
　　馆阁楼观
　　　馆
　　　　射罴馆
秦昭王起在盩厔
　　　　迎风馆
汉书曰武帝因秦林光宫元封二年复增通天迎风储胥露寒
　　　　平乐馆
汉书曰武帝元封六年夏京师民观角抵于上林平乐馆薛综注西京赋平乐观大作乐处
　　　　涿沐馆
成帝许美人居上林涿沐余数召入饰室中若舍
　　　　茧馆
王莽请元后幸茧馆率皇后列侯夫人桑师古曰汉宫阁疏上林苑有茧观葢蚕茧之所
　　　　建章馆
王莽坏彻城西苑中建章承光包阳大台储元宫及平乐当路阳禄馆凡十余所取其材瓦以起九庙师古曰自建章以下至阳禄皆上林苑中馆
　　　　鹿馆
外戚传成帝许美人在上林鹿馆数召入饰室
　　　　桂馆
郊花志长安作飞廉观桂馆
　　　　白鹤馆
元帝初元三年茂陵白鹤馆灾
　　　　云林馆
宣帝霍皇后废处昭台宫徙云林馆
　　　　高灵馆
汉武故事曰上自封禅后梦高祖坐明堂群臣亦梦想于是祀高祖于明堂以配天还作高灵馆
　　　　昭灵馆
霍光茔起三出阙筑神道北临昭灵南出承恩馆服虔曰昭灵承恩皆馆名
　　　　来宾馆
前秦符徤永和十年西虏乞没浑邪遣子入侍置来宾馆于平朔门以怀远人起灵台于杜门
　　　　崇文馆
本曰崇贤馆唐贞观十三年置后避章怀太子讳改焉
　　　　东史馆
开元二十五年李林甫奏移于中书省北以旧尚药院充馆
　　　　崇玄馆
武宗以刘玄静为崇馆学士号广成先生入居灵符殿帝就传法箓初明皇天宝中用尹愔为崇玄馆学士自后乱离馆宇寝废至是特诏营创仍置吏铸印
　　　阁
　　　　凌云阁
汉宫殿疏曰凌云阁秦二世造在咸阳阁与南山齐
　　　　麒麟阁
汉书曰萧何造以藏秘书甘露三年单于来朝上思股肱之美乃图画霍光等一十二人霍光第一苏武第十二张晏曰武帝获麒麟时作黄图曰即杨雄校书处
　　　　白虎阁
三秦记未央宫有白虎有尧阁属车阁
　　　　天禄阁
三辅故事云在未央大殿北以藏秘书
　　　　石渠阁
汉宫殿疏曰在未央殿北以藏秘书图画甘露中五经诸儒杂论于石渠阁
　　　　曝衣阁
汉宫仪云太液池西有武帝曝衣阁每七月七日宫女出后衣登阁而曝之
　　　　澄源阁
汉书曰武帝祀太一于终南山太一谷元封五年澄源湫池上起澄源阁以避暑
　　　　开襟阁
杂记曰汉彩女常以七月七日夜穿七孔针于开襟阁俱以习之在未央宫中
　　　　重阳阁
三辅会要后周明帝武成二年二月造重阳阁于紫极殿后
　　　　凌烟阁
隋唐嘉话凌烟阁在大极殿东贞观十七年太宗于阁上图画太原幕府及功臣之像二十四人太宗为赞禇遂良书阎立本画
　　　　重明阁
华清有重明阁临高瞰渭川如在诸掌
　　　　功臣阁
卜子阳园苑疏功臣阁在太极殿东阁上亦图功臣及藏秘书
　　　　紫云阁
异闻集曰紫云阁在嘉政殿之东前有池天宝年秦中大旱明皇于此殿令叶法善祠镜龙遂得甘雨
　　　　清辉阁
景龙文馆记中宗登清晖阁遇雪令学士赋诗宗楚客曰太一天为水蓬莱雪作山
　　　　紫阁
新说曰紫阁在御宿川南紫阁山唐御史薛昌朝诗曰阁下寒溪涨碧湍阁前苍翠数峯环危梯续蹬穿松外细竹分泉落石间好鸟啁啾争唤客乱云开合巧藏山独来应为禅僧哭少有人能伴我闲章惇诗曰我生山水乡习得山中乐每观唐人诗梦寐思紫阁杜甫有诗云紫阁峯阴入渼陂
　　　　翔鸾栖凤阁
新说曰含元殿前东曰翔鸾西曰栖凤其飞檐与含元殿廊相接至今基址尚存
　　　　朝元阁
新说曰朝元阁在华清宫南骊山上明皇杂录天宝二载起朝元阁黄裳诗云东别家山十六程晓来和月到华清朝元阁下西风急都入长杨作雨声津阳门诗朝元阁成老君现改降圣阁
　　　　奎钩庆赐阁
