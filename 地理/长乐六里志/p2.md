<!-- { "loadSidebar": true } -->
　　二十三年，瘟疫流行。是年改七月初一为次年正月元旦。(《黄氏族谱》)
　　宣统三年九月，福州民军起义，推第十镇统制孙道仁为都督。省城疏散，村庄人口激增。
　　民国元年，营前改设县佐。
　　六年七月二十六日，大风，沿江受灾惨重。
　　八年闰七月初一，风雨为灾，农村歉收。
　　十一年八月，沿江居民以粤军过境拉夫，皆纷纷逃避。
　　十二年，大旱，饥民夺食，土匪猖獗。
　　十四年秋，因林其昌、林云龙、陈伟相继盘踞大象山，海军陆战队到地清乡。
　　十五年冬，瓜山大战影响，营前人心惶恐，市多闭门。
　　十六年十二月，福建农工厅长黄展云向省政府提议，划营前分县区域为模范农村。
　　十七年三月五日，模范村正式成立。同时开始编查户口，清丈田亩，辟新街，建码头，设农工银行。五月，营前港龙舟竞渡，以刹时天变，大风骤至，躲避不及，覆舟死者数十人。
　　二十二年三月，改模范农村为闽侯第十三区。就地置区公所。
　　二十三年九月，六里划归长乐管辖，为长乐县第七区。省政府派委员陈煌琳到县勘界，立碑太岁坑(在高详里黄石)。十月，林参议志棠到地清乡。
　　二十四年，改第七区为第四区，区署仍设营前。是年十月，营前街空前大火，延烧计百余户。
　　二十五年，省令移民崇安垦荒。
　　二十七年三月，营前又遭火灾。时抗战军兴，封锁海口，征石，挨户献石填海阅几个月。
　　二十八年三月二十八日，营前新街以抗战被敌机轰炸。
　　二十九年八月，敌炸毁南岸炮台。
　　三十年四月十九日，县长张灿闻警不抵抗，携印向赤屿潜逃。敌由仙岐登陆，猛扑县城。下午三时，相继陷洋屿、营前。八月四晚，游击队于琅尾湾毙敌酋长乐守备中岛少佐等四十有二人。九月三日，地方克复。
　　三十一年元夕，营前火灾，焚房屋数十家。四月，美孚煤油厂被炸，波及民居，民遭死伤。
　　三十三年十月五日，沿海再度失守。八日，县战地服务队反攻，激战金鸡山、湖里岭，歼敌二十余人。嗣敌戒备，强迫民工遍掘战壕。
　　三十四年五月十八日，重光。敌退时民多被拉为夫。在沦陷期中，敌稗田部队抢掠物资，地方损失甚大。
　　三十五年秋九月，海荡，晚稻歉收。政府以劫后受灾，办理救济，减赋，抚辑流亡。

　　●卷二

　　岱峰李永选撰辑　南山张善贵校刊

　　○山川　上　山经

　　浮峰山　在光俗里。俗传潮盈则山上浮，故名。其西曰筹歧，有乌石岩。东为玉壶山，上有三台石。山之别支，曰文笔，大江绕其下。地曰瀛前。瀛今作营，前又作田。(见《闽侯县志》)明王恭《浮峰歌》曰：“海门迢递江水东，江心绝巘青芙蓉，横江积霭几千尺，绿萝袅袅花蒙蒙。深沉玉镜浮仙岛，岱色苍苍不堪扫，芳草矶头望欲迷，夕阳渡口看还好。翠碧红泉高际天，闲云古木相连延，岚烟瀑雨猿声里，僧舍人家鸟道边。仙舟江上何潇洒，此地那能驻君马？思尔青云深意时，莫忘幽期绿萝下。”(见《闽都记》)
　　筹岐山　在浮峰西。筹岐俗呼铁岐。乌石岩在其上。宋江东提刑王益祥由义乌卜居于此。(见《闽都记》)。前为江，江中有鼠屿、猫屿。
　　葫芦山　在筹岐沿江西出之处。其地曰伯牙潭，与罗星塔对峙。江中水深，海轮多下碇于此。有龙窟、鲤鱼石、木鱼潭、观音岩、蝙蝠洞诸胜。
　　玉壶山　即营前山。有三台石，相传自武夷飞来。(《闽都记》)八仙岩，在三台石下。
　　文笔峰　在营前。明状元陈谨读书处在焉。
　　龟　山　在五里洋。其形如龟，故名。后为丘山。郑鸣岗有《丘山记》，别见。有冈曰牛冈，有峰曰鳌峰，邹性居之，风景殊胜。郑云章有《丘山十二景诗》，别见。元陈弦《鳌峰诗》云：“为爱溪山趣，朋簪访旧游。久拼黄菊酒，况复白云留。木落千山曙，潭空万壑秋。坐来飞鸟尽，归思共悠悠。”
　　高　峰　与浮峰并峙。出为金鸡山。山岭险峻，通湖里，俗呼湖里岭。闽海二度沦陷时，歼敌处也。敌于此地遍掘战壕，其迹尚在。以上光俗里。
　　云门山　在江左里洋屿。山多松竹泉石之胜，风景清幽，有云门十五奇。长江绕于前，琴屿、双鱼屿俱在江中。(《三山志》)，南连芹岩、蒲峰、后湾、石龙诸山。有龙脚石，可七八丈，峙于江南。出为猴屿。(《闽书》)地产水晶。有石刻，详《金石》。《琴江志》云：“云门山即鹤山，又称马鞍山。西控马江，北带琴州，鲤冈在其南，离省水程七十里。明副使宗臣《登云门山诗》云：“山头月白云英英，千峰倒插千江明，手把芙蓉步石壁，苍翠乱射猿鸟惊。谁其云外吹紫笙？欲来不来空复情，天风吹我佩萧飒，恍疑身在昆仑行。”(见《明诗别裁》)
　　磐石山　在高安。深溪曲折下流，注于闽江。磬峰石高数十丈，上镌“磬石”二大字。(见《藏楼金石志》)螺井在其下，有浮石可指动。
　　石龙山　连苦耐、黄壳、芭蕉、虎头诸山。有寨及烟墩。山中景物幽闲，恍若世外桃源。
　　芹　山　又名蟛蜞山。高五百一十六公尺九分。有天池、天台二峰。上日金狮岩，有石刻，明高僧真潮居之。下曰芦■〈艹際〉潭，传有龙潜，又名龙潭，祷雨辄应。有石刻，详《金石》。沿海沦陷时，敌于此驻重兵。
　　秀安山　在猴屿。有洞天岩，里人郑积馨有记，擅一方之胜。此地拟标“洞天听水”，为六里四景之一。宋尚书郑丙建有屏山寺。见石刻。下为鸡笼屿，滨江，以形如鸡笼，故名。旧有寨。(见《闽侯县志》)
　　院里山　后为筹岩，有瀑布会诸溪之水，入院里洋。左曰莲花，右曰蟹螯。莲花潭上为狮子山，传在昔建造万寿桥皆取石于此。
　　象　山　又称象屿山。长福寨在焉，昔之屯兵处也。南岸炮台在其下，抗战时毁于寇。金刚腿石或曰龙脚石在其右，乃闽江有名古迹。清郑积馨有《象屿图记》，别见。
　　蒲　峰　在浮岐。通院里、西庵，有保福禅院，今则废矣。前临大江，江西冲积洲田甚广。上接猴屿，下连泽里，昔之闽、长交界处也。浮岐村民计口授田，每五年调整一次，为地方创举。以上江左里。
　　大象山　在高详里峡江之南。高五百一十四公尺。高峰插天，为省城南面巨障。有峰曰银峰，山岭石色如银，故名。(见《闽书》)下为山田溪，通洞头岭。
　　西峡山　山脉由大象而分。下濒西峡江。(《八闽志》)近水之民多以烧硋为业。
　　文殊山　支分大象，高百余丈，有寺曰文殊，为有名古刹。明谢方伯肇淛之墓在焉。
　　珠　山　在黄石。脉发大象。周遭溪水环绕，九山朝顾，俗呼“九龙戏珠”。(见《八闽志》)
　　云顶山　脉连珠山，有蟠环之势。过为枕峰，原为外七里归义所属，今因其旧。乃长乐、林森接壤之区。以上高详里。
　　马头山　有白鹭坑。水帘高挂，望之如白鹭，风动其状若飞，以此得名。广明古寺在其后。
　　灵洞山　在洞头，又称洞山。有九松古迹。《名胜志》云：“其下有潭，有狮子石，流通马江。”陈中允谨墓在其处。出为岐头山。在昔有道通永南，嗣废。
　　罗汉山　在岭头，亦曰雁山。下为罗溪，有瀑布。(见《闽侯山川志》)。有寺曰圆觉，乃明林之蕃栖隐之处。
　　九龙山　在唐屿。背为大象，临洞江。有狂牛岭，俗呼牛山，高入云表。南曰昆济潭，有石刻。详《金石》。
　　鲤鱼山　支分九龙，雷拍潭在其下。有明林给谏故居。见《唐峰纪略》。
　　丹　山　在赤屿。有鼓石，鸣则为瑞。脉接九龙。前为赤水浦。
　　象鼻仑　脉接大象山。在澧渎里、大田源两山之间，以地僻，常沦为盗薮。明清之交，大疤掌、包齿三曾踞此为患。(见《福建通纪》)以上至德里。
　　双奶山　在钦仁里。支分七岩。高五百二十二公尺八分。西出为大象、枕峰。(见《区域志》)。拟标“双奶浮青”，为六里四景之一。
　　白田山　在钦仁里，即晋郡守严高欲徙郡治处。地产蕉草，可以为布。坑曰蕉坑，溪曰蕉溪。(《闽都记》)郑善述居此，因以蕉溪为号。
　　鳌峰山　在八社。山中有仙人厝，有古刹遗址。峰峦层迭，人迹罕到，沦陷期中，我方游击潜伏之所也。
　　观音山　左为远征岭，右为石尤岭，通福清。乾巫寺在其处。《福州府志》称石尤义泉岭，门钩岭，崎岭，通福清遵义里。
　　古岚山　上为分水岭，乃长、福分界之地区。蕉岭过为石尤义岭，简称为石尤岭，又呼石湖岭，为长乐福清往来必经之路。旧有闽、长、福三县保甲局在其处，今则废矣。
　　螺　岭　在福清县北六十里。岭势峻岌如悬梯状。北望方山如咫尺。其半属闽县钦仁里。(见《福州府志》)以上钦仁里。
　　琅崎山　在绍惠里。东有龙井，久旱不涸。《名胜志》云：“下为莲花屿，上为莲花峰，可以观日出。”按嘉登里亦有琅崎山，与此同名，此山又称南琅崎山。
　　琅　峰　为琅崎山最高峰。前临大江。(见《福州府志》)琅尾居其下。琅尾湾为歼敌中岛之处。
　　玉水山　有岭通林森青铺。地连玉枕，山名为归义里区。以上绍惠里。
　　(附录)编者按：晋严高欲徙郡治于白田(即玉田)者，以琅崎前临大江，水道通也。在昔马头河阳(即吴航头)俱称马江，盖两地而江统，故光俗里浮峰山(即泮野山)有“潮涨则山上浮”之说，明郑和下西洋所以得泊与修造巨舰于此。稽邑乘，马江亭旧址即今临馆所在。所谓琅峰前临大江，江即今之老子洋也。在昔为沧海，而今皆变为桑田矣。明万历间，唐屿人林材修郡志，董应举驳云，琅崎山临大江，在嘉登里，岂绍惠里亦有琅崎山乎？实则山有东南之别，在绍惠里者曰南琅崎山也。

　　○山川　下　水道

　　闽　江　江上游受汀、建、延、邵四郡水，下游贯长乐、林森两县，至五虎门入海。下游沿江古称合沙南北岸，今属长乐者，曰江左，属林森者曰江右，出为闽江口。明叶向高《过江》诗：“冶城东望海天遥，谁遣中流一柱标？地拟瞿唐看滟滪，江同扬子见金焦。空山积雨无人到，画舫清樽有客招，宝塔销沉何处问？漫将遗迹说前朝。”邑人谢肇淛《过江》诗：“秋水净于拭，扁舟镜里行。月当山罅出，云近海门生。龙睡空江冷，潮归野渡横。棹歌中夜远，渔火不分明。”(见《福州府志》)
