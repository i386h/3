<!-- { "loadSidebar": true } -->
　　仙人迹　在大象山中。鬼人坑亦在其处。地险人迹罕到，明末清初，草寇尝啸聚于此。民初土匪猖獗，多巢其间。
　　松　序　在至德里马头。元郑周可居之。(见明宋景濂《茂承斋铭》)白鹭坑在其后，水帘高挂，望之若白鹭，风动有欲飞状。
　　三台石　在营前。《闽侯县志》云：“相传石自武夷飞来。明状元陈谨读书处在其下。有峰曰文笔。”
　　鼓　石　在赤屿。鸣则为瑞。
　　状元帽石　在营前。前为旧分县衙门。
　　指动石　在高安螺井。有石浮于上，可以指动。
　　鲤鱼石　在伯牙潭，以形名。
　　狮子石　在至德里灵洞山。
　　龙脚石　在江左里石龙后山。石可七八丈。宋熙宁二年，进士武陵翁华有诗云：“香开岩桂露凄清，翠锁晴岚泼眼明。风度南枝鸟鹊啭，月斜西坞玉蝉横。来游十里水云窟，偿我一生邱壑情。诗句乞君高挂壁，且容鼻息撼雷鸣。”(见《福州府志》)
　　金刚腿石　在江左里南岸。为闽江口有名之古迹。有萨镇冰、李厚基石刻，旁镌“古物保存，禁止砍伐”等字。据说此处本来有一右腿，当造万寿桥时凿去，架为桥梁，尺度不够，将石沉于大桥底下。
　　伯牙潭　在光俗里，与罗星塔隔江相对。有高山流水之音，故以伯牙名之。横江渡在其处，通马尾、福州，往来者不绝如缕。海关建筑宏敞，风景殊佳。江心停泊海船，入夜电灯照耀若满天星焉。有龙窟、观音岩、鲤鱼石、木鱼潭诸胜。岱峰李永选《伯牙潭》诗云：“如此江山似画图，潮来潮去与云俱。潭倾岸侧涛声壮，欲问中流砥柱无？”“流水高山独赏音，松间小憩豁胸襟，烟含龙窟如将雨，何日飞腾化作霖？”“浪花雪白满江风，遥望青洲一塔嵩，山近海门秋欲早，相逢途次客匆匆。”“摇摇潭影水泠泠，浦溆轻舟向晚停。小坞芦漪尘不受，渔家倨傲欲忘形。”此地标为“瀛洲环碧”，为六里四景之一。
　　毗济潭　在至德里九龙山狂牛岭南。俗曰水停湟。有瀑布，潭深莫测，传神龙窟宅也。祷雨辄应。明成化间亢旱，里人车水，内现石刻“毗济潭”三大字，为朱子所书。(并见《闽都记》、《闽侯县志》、《唐峰形胜图志》。)林涵春撰《林之蕃传》云：“之蕃甲申变后，隐居唐屿，有潭曰毗济，朱子游迹处也。日汲潭洗耳，牢骚感愤，咸于诗之发之。尝作悲秋诗以自况。之蕃示友有句云：“若问故人生计在，石田茅屋隐山邱。”(并见《福建艺文志》)
　　芦■〈艹際〉潭　在江左里芹山溪。有瀑布，岁旱祷雨有验。诸石刻详《金石》。邑志《杂录》云：“长、闽交界之区为五竹浦，山行四五里，有芦■〈艹際〉潭焉。巉岩削壁，水深无底。父老曰：‘此前明夏允彝祷雨处也，’上香时，潭中忽现龙爪。归半路，浓云四起，山雨欲来。允彝祝曰：‘神果有灵，暂停云此山，俟回县时与吾民共赏之。’果然，因勒停云于石。迄今二百余年，鲜有能继之者。同治八年七月间，合境大旱，民以为忧。邑令彭光藻偕守戎芒鞋素服步祷，时秋阳亢烈，汗挥如雨，令独往返无倦色，观者咸叹息泣下。数日之内，果沛甘霖，令大喜过望。大书‘霖雨苍生’四字于潭之石壁，并叙其缘起云云。”案石刻曰芦■〈艹際〉潭，邑志误■〈艹際〉为芒也。
　　九松古迹　在洞头。清咸丰四年重修。有碑记。
　　上元古迹　在浮岐。有庙祀周姓兄弟三人。
　　圆山寨城　《福州府志》云：“在江左里，与江右闽安崇新寨城相对。”
　　洋屿城　在洋屿。清初防海原仅一面筑墙，嗣于乾隆间协领李学文承修时，又增三面围墙，为驻兵防守凭借。墙高一丈零，内有八路十二街道，王伯秋专员改名其地曰齐礼村。
　　南岸炮台　在象屿，与闽安对峙。创于顺治十三年，道光戍申，闽浙总督刘重筑。抗战时毁于寇。
　　里岸炮台　在象屿。与南岸同时所建。今则亦毁于日寇。
　　长福寨　在江左里石龙后山。昔之屯兵处也。
　　鸡笼寨　在猴屿鸡笼山。
　　后塘寨　在光俗里湖里山之下。
　　鲤冈书院　在洋屿。
　　唐峰精舍　在唐屿鲤鱼山。元至治间，黄勉斋先生七世孙黄少川讲学之处。
　　灵洞精舍　在洞头。
　　朱子祠　在洋屿云门山。有记。祀朱晦翁。
　　黄文肃公祠　在黄李。祀宋理学勉斋先生。
　　卢玉溪先生祠　在浮岐。祀宋玉溪先生。民国乙酉，乡人重修。
　　郑文靖公祠　在洋屿。祀宋丞相郑昭先。真文忠匾曰“亩忠堂”，并为之记。重建于明。陈艮有记。清大司寇陈望波先生题曰“克昌厥后”。今为洋屿国民校。
　　麻公祠　在玉田。祀宋麻家兄弟三忠。
　　文昌祠　一在洋屿云门山，一在猴屿，一在下洋，一在霞洲，一在长安，明崇祯间林成章筹建。一在唐屿，今废。一在赤屿，一在大溪，今圮。一在玉田，曾一度改为县中学宿舍。
　　厉　坛　在高安。祀唐大将军张巡。一在湖里金鸡山下。
　　值符坛　在霞洲后山。
　　武圣庙　一在洞头，一在象屿，一在高安，一在洋屿，清雍正间水师立营时，阿尔赛将军捐廉一千两建筑。
　　文武圣庙。在营前，嗣圮。
　　五圣庙　在洋屿。清雍正间建。
　　城隍庙　在光俗里坛后山。案林通《图经》云：“汉御史周奇守荥阳不屈，为项羽所烹，后高祖思其忠烈，令天下立庙祀之。”又按旧时城隍皆有封号，府曰公，州曰侯，县曰伯，里则未闻有封焉。
　　水部尚书庙　在洞头。祀宋陈忠肃文龙。
　　盘古庙　在下洋。为清季时猎人所建。
　　威烈王庙　在光俗里祥洲。案《闽侯县志》云：“威烈王祖庙在光俗里。祀神姓陈，捍灾御患，无不应。宋时累封威烈昭济侯。”
　　金吾庙　一在江左里后洋，一在唐屿鲤鱼山，祀唐邑人林通伭。传宋初有寇至自梅江，神树旗率兵御之，遂退。是日降灵于人，述生平及父母妻甚悉。事闻，敕赐十字“金吾镇国万姓无敌尊王”。
　　伯康庙　在马头。祀宋勤王千夫长郑伯康。塑有遗像，状甚威严。是乡每逢上元日必张灯结彩，庙会一次。李永选瞻拜遗像，有诗云：“南宋十朝百五年，果因数尽负生贤。力能扛鼎千夫长，身为勤王百战先。乐道山中烧汞火，象形里下爇炉香。春秋庙祀皆孙子，姓字合当著简编。”案此次修志采事迹立传《忠义》。
　　柏姬庙　一在江左里芹山，一在洞头灵洞山，称洞主庙。民国三十一年游福海重修。按神为元行省柏帖穆尔女。明兵下福州，柏帖穆尔引妻妾登楼，谕以大义，合家同时殉难者七人，女甫十岁，亦与焉。后人怜而祀之。俗称白鸡小姐，乃土音相沿之误。
　　真武庙　一在唐屿，一在马头，一在高安，一在厚安。按真武庙之祀，近水之地多奉之。
　　泰山庙　一在湖里，一在厦珠，一在筹岐，一在象屿。
　　五显庙　在洋屿。宋丞相郑昭先建。屡经郑氏裔孙重葺，庙貌尚新。
　　太乙天尊庙　在东屿。
　　通济王庙　在泮野，曰祖庙。宋嘉定元年建，祀唐林浦。浦生前居其处，里人立庙祀之。《义行》有传。《福建坛庙志》云：“在光俗里。有司上其状，赐封号焉。”一在筹岐，一在厦朱，一在东坑，一在马头，宋千夫长郑伯康建。遗迹尚存。
　　伽蓝庙　在泮野。
　　白马王庙　一在伯牙潭，乾隆五年建，为水警驻札处，嗣圮。一在筹岐，一在猴屿，一在蟛蜞洋，俱祀闽越王第三子白马三郎，以桑溪大鳝为民畜害，射杀之，上封号曰冲济广应灵显孚佑王。(见《福建坛庙志》、《闽侯县志》)
　　英烈庙　在唐屿。祀唐天宝间乐部雷海青。按雷遭安禄山乱，抗节不屈死。俗称元帅。
　　显圣庙　在霞洲。
　　五公庙　在岭头圆觉寺。祀神未详其名。
　　王狮公庙　在东屿。
　　孙真人庙　在高安。祀唐医王孙思邈。
　　武圣行宫　在筹岐。祀汉关壮缪。
　　文昌宫　在泮野。进士林柽藩读书处。
　　天后宫　在洋屿。崇祯间建。清雍正七年，因设立水师旗营重修，内奉协领彝灵阿长生禄位。初名行台，嗣改为学校。旧额一匾书“燕海生还”四大字。跋云：“余历丁家难，意忽忽不自得，己丑北上，祷于神，誓以功名不遂不复生还。今幸捷南宫，入词垣，乞假南旋，言念畴昔，书此以志神贶。”末署“里人黄曾源”。按黄《节概》有传。一在洋屿云门山中，有楼，祀朱文公。一在猴屿，又称天妃庙。一在厦朱。一在浮歧。一在长洋，称天后庙。一在高安。按后姓林名默，莆田湄洲岛人也。
　　圣王宫　在琅尾莲花峰下。
　　洪恩灵济宫　在绍惠里。《福建坛庙志》云：“神南唐徐温之子江王徐知证、饶王徐谔。”
　　观音殿　在洋屿鲤冈。清雍正间，里人移建北门今所。
　　三宫殿　在洋屿。里人持斋供佛处。
　　五佛殿　在泮野。
　　宋王提刑益祥宅　在筹岐。《闽都记》云:“祥由义乌卜居于此。《闽侯县志》云：“祥宅在衣锦坊，旧居闽县筹岐，致仕后，迁今所，子孙世居之。筹岐王姓亦其后也。”
　　郑丞相昭先宅　在洋屿。昭先居政府，卒之夕，有星坠故宅。(见《闽侯县志》)
　　明陈修撰谨宅　在营前。按陈省居曰南园，在洗马桥东。园迤逶里许，户外有冈阜如笋。
　　黄中书应恩宅　在赤屿。
　　林布政春池宅　在湖里。
　　林运使国相宅　在光俗里。立传《名臣》。
　　林给谏材宅　在唐屿。
　　林御史之蕃宅　在唐屿。
　　清林知县崑琼宅　在黄石。
　　郑知县善述宅　在玉田蕉溪。
　　周知县元宅　在厚安
　　陈知县宪周宅　在洋屿。
　　林侍郎文辉宅　在泮野。
　　林起崧父子科甲宅　在泮野。
　　林进士柽藩宅　在泮野。
　　民国林总长建章宅　在泮野。
　　观察第　在洋屿。清黄观察曾源宅。
　　孝廉第　在下洋。清孝廉李秉彝宅。
　　妙喜庵　在洋屿云门山。今圮。《三山志》云：“宋孝宗书额。”
　　报本庵　在江左里院里山。址存。
　　瑞云庵　在玉田。
