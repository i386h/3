<!-- { "loadSidebar": true } -->
　　亩忠堂　在江左里洋屿。宋丞相郑昭先祠堂。真文忠西山先生《亩忠堂记》云：“上更化之八年，以右谏议大夫长乐郑公为端明殿学士，签书枢密院事。公拜疏恳辞。诏曰：‘朕方求当世之彦，相与建当世之功，有文臣之才，不如卿有大臣之度。盖心平乃可揆物，非度博不能受人。’于是缙绅大夫翕然知上所以用公之意。公遂拜命不敢辞。越明年，升同知院事，又明年，擢参知政事。既又晋长枢院，与东西府谋事，议论宽厚宏博，其心休休焉无偏无党，夙宵自竭，不蕲人知，庶几所谓辅赞弥缝而厝诸用。又五年，公以疾求释位，流涕上前，曰：‘臣犬马病，力不能任陛下事。愿赐骸骨以归。’上留数四，召拜资政殿大学士。是年六月，荆门寇发，公总督平贼大功，除观文殿学士，知枢密院事。越六年正月，诰至授金紫光禄大夫，兼摄中书右丞相。公力辞，奏曰：‘臣驽且惫，不能任相事，敢固力辞。’乃诏升一秩，领祠于洞霄宫。时德秀卧西山，公过焉，因上谒，请问所以求去之果者，公曰：‘吾老且疾，不宜久典政机，妨贤能路，是以有请。请而获，吾之幸也。然忍忘吾君哉？吾以一书生骤致此位，虽即死，无以报上恩。今虽退伏田里，葵藿之心，终在帝所。吾将归营一堂，朝夕其间，致子牟存阙之思，非子谁知吾意者。’明年，以书来，曰：‘堂成矣，其为名而志之。’德秀既不获辞，请以‘亩忠’匾之。又惟自昔大臣遭时得位，进退出处之道有难焉：方其进用也，以有补为难；用以有补矣，以能退为难；能退矣，以不忘君为难；今公之居庙堂也，于国论有调胹之功；其退也，于权位无固吝之意，迨既优游林泉，宜若无与国事，而惓惓于君犹有不容释者。《书》曰：‘尔身在外，乃心罔不在王室。’君之谓矣。虽然，君之所谓不忘君者，岂徒有是心哉。先朝元臣，身处燕闲，国有大政令议论，未尝不密效忠款，以禆聪明。今天子从善如流，公之被遇殊特，又非群臣匹，继自今安危理乱之机，有伏于众人所未察，而先事而言者，必公也。是则古之大臣之事，德秀方属望于公。若夫堂之面势，挹鱼山而吞马渎，其于登览最胜，然非属笔本旨，故不书。”明兵部侍郎陈省《亩忠堂跋》云：“余自谢仕归田，凡名山胜概，靡不周历，至于琅琦天竹、海上云门，二禅风致，窃欣慕之。时九月，岁辛卯，偕二三朋戚，徜徉于云门天竹之墟。偶谒世亲郑文靖公祠，见其诗，与真西山之记，令人忠爱之忱油然不能自己者。因吟一律以志斗山之仰。”诗曰：“丞相仙游久不归，芳祠深锁几斜晖。高风白社名犹在，劲节青编事己非。老我归田忘世虑，怜公身隐念宸扆。于今进拜瞻仪范，千载令人仰德辉。”明按察司副使陈复升《题亩忠堂》诗云：“祠宇巍峨枕云屏，千年名宦妥神灵。亩忠趋拜思何极，孝友流传教正经。相貌端严钦俨若，言行纯谨凛观聆。稽知显迹皆千古，想必当年旧典型。”明刑部员外郎李廷美《题亩忠堂跋》云：“宋郑文靖公以天挺豪杰之资，师于朱紫阳，友于真西山，仕宁宗茂著功绩，盖闽中望族也。廷美与公之后为世亲，叨登仕版，越二十年，始获拜公遗像于祠堂。景仰之余，谨赋小诗二首，以志岁月云。”诗云：“宋室南来国势偏，先生当国共称贤。权归首相功尤大，学绍真儒道有传。潜邸龙兴多病日，青宫鹤返赐闲年。如公明哲谁能似？合与张褒一传编。”“丞相仙游三百年，堂堂遗像至今传。文章事业昭前代，礼乐衣冠启后贤。江水似襟环第宅，云山如画隐林泉。亩忠堂构知何意？都在先儒记一篇。”明监察御史郑锡文《题亩忠堂跋》云：“魏国郑文靖公事宋，当南渡之余，师晦庵朱子，又逢伪学之禁，以参知政事进右丞相，辞不拜，岂非深识乎时势耶？日湖有诗，亩忠有堂，所以启佑后人者不鲜。锡文生公后三百年，去公故里不半舍许，感怀名德久矣。弘治乙丑，以病告归，始得拜公于祠下。见公族孙衣冠文物不啻旧家风致，翘英振锐于词场仕途者，尚未艾也。遗容严雅，乔木兴怀，敬题近体一章，以致斗山之仰云。”诗云：“丞相祠堂隐碧崖，森森乔木倚云栽。江流夜月长遗像，草长春风自映阶。勋业可夸南渡后，渊源谁识紫阳来？亩忠有训千年在，载仰余风激壮怀。”明户部员外郎李叔玉《题亩忠堂跋》云：“大明天顺辛己冬十月望日，叔玉过洋屿访旧，谒文靖公祠，诵公亩忠堂诗，以见仁人君子爱君之心。范希文所谓居庙堂之上，则忧其民；处江湖之远，则忧其君，二者公皆有之。宜乎千禄百福，子孙千亿。因赋诗系于公诗之末。其事实备载真西山记，此不复赘。”诗云：“六秩还家鬓未丝，爱君曾作《亩忠》诗。故家礼乐存文献，盛代衣冠仰令仪。碧水丹山环食邑，苍松翠柏绕行祠。云礽世绍诗书泽，苹藻千秋表孝思。”明进士高文达《题亩忠堂跋》云：“愚尝稽诸《宋史》贤相列传，皆当代名儒也，故居位所行事业，诚足以安社稷，保国家，泽生民，而足以措斯世于治平。及乎南渡以后，紫阳朱子厄于伪学之禁，不得已讲学于考亭，时郑文靖公始筮仕于浦城，地之相去不百里许，公知紫阳之学乃吾道之真传，不以之既贵而废学，竟往从师而执弟子礼，迨秩满而不辍。晚来归都，大官出将入相，勋业昭然，无非从学道中来也。奈逢史弥远柄用，专权自恣，乃乞归休，惜哉不得尽其所施也。今日晋拜祠下，遗像俨然，令人起敬；况复诵真西山《文靖公亩忠堂记》，则公惓惓爱君之诚，虽老死于牖下，而不忘也己。呜呼，道学之士，始终一致，信夫。因占数句以致景仰之私云。”诗云：“正气攸钟此丈夫，故知朱子是真儒。拳拳宦后犹从学，蹇蹇朝中肯合污？富贵无心宜易退，羹墙在念剧中孚。幸趋祠下瞻遗像，况读西山一记乎？”李永选后七百年登亩忠堂，瞻拜郑文靖公遗像，有诗云：“马渎鱼山位一堂，几经风雨几沧桑。仪观斯世谁为象，冠冕当年孰可方？止水先传能节义，日湖后死有文章。忠犹畎亩千秋重，道在云门引领望。”郑文靖公自题亩忠堂诗云：“我闻魏公子，恋阙心惓惓，又闻杜少陵，忧国形诗章，二贤用者小，一息不忘君。矧我起寒素，嘉我际风云，台省东西府，经历十三春。多病丐闲退，得请归邱园。归来理三径，依山营数椽。平生畎亩忠，知我者其天，堂成揭高扁，触目常心存。阳和二三月，草木荣且欣，愿君推至仁，广布宽大恩，盛夏居爽垲，扑面来南薰。愿君阜民财，庶物蕃以殷，正秋富万室，禾稼盈仓囤。愿君薄赋敛，实惠加黎元，穷冬天气肃，落叶归寒根。愿君省刑罚，当使民无冤，身在千里外，常如冕旒前。雨旸与丰歉，忧乐为国分。每语子若侄，饮水当穷源，一衣与一食，无非国厚恩。为臣倘不忠，禽犊而乘轩。安得玉堂手，为我摛雄文，模勒写此志，仍以诏后昆。”(见《江左里亩忠堂郑氏世谱》)
　　许闲堂　在江左里洋屿。为宋郑昭先退居之处。许应龙大学士赠郑有句云：“邱壑方将窈窕寻，肯贪斗印耀黄金？几颁中扆留行诏，莫返元枢勇退心。红旆分藩虽足乐，丹诚恋阙自难禁。浮云出岫知无意，只恐苍生望更深。”(诗见《南涧集》)
　　广兴堂　在洋屿鹤山。清光绪已酉年建。
　　修身堂　在洋屿鹤山。
　　福善堂　在江左里浮歧。清康熙已卯建。
　　修世堂　在象屿后山。云路江涵钦创为栖隐之处。
　　混元堂　在光俗里。《闽都记》云：“元大德间建。”今不知其处，惟祥洲有凤凰堂，音同。
　　一善堂　在唐县。林继好募建，为里人持斋之所。
　　普照堂　在赤屿。
　　开化堂　在钦仁里古岚山。清同治纪元，螺江陈景亮匾“皆大欢喜”四字。
　　养母堂　在高祥里。银峰寺僧兴性筑。
　　致一堂　在厦朱。前有古井。
　　三教堂　在黄李。今废。
　　金狮岩斋堂　在江左里天池山。明高僧真潮尝居此。清张通兴重修。近人陈震又重修一次，勒“金狮岩”三字，下系“吴航陈震”。
　　藏山堂　在至德唐屿。明林之蕃居之。著有遗编。见《艺文》。
　　养花草堂　在玉田，又作玉缠。清郑澍若与弟灏若读书处。按澍若、灏若皆方坤孙。
　　绍香堂　在祥洲。案郑鸣冈《丘山记》云：“绍香堂即旧之凤凰堂也”。
