<!-- { "loadSidebar": true } -->
　　陈中允谨墓　在至德里洞头岭下。徐阶撰墓表，镌于碣石，文已半剥落矣。施平《过陈中允墓诗》云：“算是前生具夙因，今生致有耳亨屯。少年甲榜魁多士，中允皇恩拜几旬。守制身随罹祸患，妥灵祭孰荐繁苹？一坏黄土千秋恨，凭吊心灰后起人。”林亦岐前韵诗云：“憎达文章悟夙因，先声胪唱意艰屯。玉楼赴召刚三月，金榜连登计廿旬。盖代科名成草芥，故乡祀典存繁苹。洞头山畔瞻遗碣，凭吊当年第一人。”
　　谢太守延瑞墓　在绍惠里。
　　陈布政时范墓　在钦仁里桃源飞凤山。
　　郑吏部功甫墓　在青蓝山。
　　石知县梁墓　在白田山。有明进士浙江龙游长乐石公观海墓道，在蕉岭。
　　林布政硕墓　《闽侯县志》云：“在光俗里长湾山。”(并见《闽都记》)
　　林郎中世章墓　在钦仁里杜松湾。董应举撰墓志铭。按《福建名胜志》作“明工部郎中郑世威撰墓志铭”。路旁碑勒“孝感阡”三字。
　　谢尚书杰墓　在光俗里长安山。有司营葬。《福州府志》作“营前山”。墓道丰碑书云：“赐进士出身、资政大夫、户部尚书、赠太子太保、前刑部左右侍郎、都察院右副都御史、提督军务巡抚南赣、汀、诏、郴、桂、等处地方、行人司行人、奉使册封琉球绎梅谢公墓道。”其碑高大，字亦工整。墓前树裴应章撰墓表碑尚岿然。碑之全文详《金石》。
　　郑给事敉墓　在赤屿山。敉官陕西佥事。
　　谢方伯肇淛墓　在大象山。江田人，官广西右布政。墓牌书云：“大方伯谢公佳城。崇祯丁丑岁季秋吉旦立。”
　　林知县堪墓　在闽县崎下山。堪，宣化知县。(见《福州府志》)
　　林御史材墓　在崎下山。堪子，唐屿人。(见《福建名胜志》)
　　林御史之蕃墓　在崎下山。材孙。(见《西湖志》)
　　林忠烈逢经墓　在钦仁里蕉溪山。明监察御史李世熊撰墓志铭。
　　清陈御史书墓　在光俗里朱厝壑。
　　林侍郎文辉墓　在光俗里浮峰山下。
　　陈方伯景亮墓　在钦仁里古岚山。亮，闽县螺洲人。子承裘祔葬。附录谢章铤撰墓志铭云：“闽省会巨室以百数，而螺洲陈氏为之最。陈氏之发名成业，亦以百数，而子良封君为之最。公承裘，子良字也。春秋六十有九。光绪二十一年六月丙子日加丑，考终于螺洲里第。上自荐绅，下逮氓庶，莫不同声太息曰：‘福人逝矣’。其家世则刑部尚书望波司寇之孙，云南布政使弼夫方伯之子，行居长。配林夫人，知书、善相其夫。子七：宝琛，前内阁学士兼礼部侍郎衔；宝瑨，户部郎中；宝璐，庶吉士改刑部主事，皆以进士起家；宝琦、宝瑄、宝璜相继为举人；宝瑀殇。余六子无不登科者。女三，适同县举人刘濂，淡水候选知府林尔康，侯官举人高向瀛。孙十三，孙女十二：长孙懋鼎，中书，庚寅从其父宝瑨、叔父宝璐同捷春闱，同任京职；懋乾、懋豫，俱县学附生；而孙女婿林炳章亦于前科入翰林，公皆及身亲见之。呜呼！盛哉！其任履，则出应童子试即受知于长洲彭文敬相国，由廪生领辛亥乡荐，壬子成进士，以主事分刑部浙江司行走。公慨然曰：‘吾今可以行吾志矣。’遂不出。闽抚通州徐清惠侍郎以畿辅饥征输，公倡议采洋米蠲其税，事集而民弗病。以海运功加四品衔，又以前后捐饷移奖加员外郎衔，赏戴花翎，候选郎中。又以粤匪陷漳州，省城戒严，督南都团练功加二级，诰授中宪大夫，又以宝琛官二级诰封光禄大夫。公复慨然曰：‘吾虽阶显秩，固温温无所试也。”其问学则岐嶷擩染，既谙朝章国故，而又从宦四方，尽交贤豪长者，若何子贞、吴子苾、江龙门诸名宿，莫不上下议论，相与倾倒。天性爱才好善，虽氓隶一行可风，赞叹不绝口。骚人、侠客、琴工、画师、缁黄、方技，无不容接，独不喜工于心计者。在关中好集古金石书画，晚亦不留意。所为诗词任其散失。守冲履约，翼翼乎恭铭抑戒之思乎？予尝随公醵饮，辄举乡先正遗事以资欣赏，公尤能道其曲折，闻者瞠目挢舌，公一笑置之，而亦不自明其所涉猎也。且夫公之以专心致志而求其必赴者，多在根本性情之地。公生时，尚书按狱楚北，风雪中成皇帝解所御元狐马褂以赐，家书亦至，遂以咳名小字曰楚恩。然则公之初生即与家国相关。其祖命之矣。少长，母郑夫人寝疾，公不解衣者再；期药弗效，乃割臂肉杂药中，亦弗效；亦割右股投之，仍弗效；哀毁柴立，遂并事母之诚一意以事父，朝夕在左右。及方伯自滇藩引疾归，谓公曰：‘吾年甫艾，无需于汝。汝通籍已十稔，当出供职。’公志在终养，又未忍明言，乃迁延行期，委蛇于膝下者前后垂四十年。于时诸母熙熙，诸弟怡怡，公与林夫人推和助顺于其间，方伯顾而乐之，而公之视无形、听无声之心稍慰矣。尚书、方伯虽再世胜仕，而皆以清白遗子孙。公为家督，性又好施济，食指千计，交际往来杂还，既不能当，又不敢贫，支拄之苦，有甚于寒素，急则称贷以应。而窭人子望公如岁，出载途，入候门，雁行迭进，不罄其囊不止，而公无所芥蒂于其中，其高情旷识又如此。迨长君督学江西，视师南洋，禄入稍丰，债负始减，而公之约已泽人如故也。予中年后，知公渐深，公亦不以同流合污视我。窃综公之生平，少无子弟之过，长无乡曲之谤，老无得失之患，百为归于厚，生安殁宁，容容多福而赫赫不为名也。明年二月，葬古岚山。偕林夫人合祔舅姑之兆，礼也。铭曰：惟古阴隲，五福难觏。祎而陈公，承先启后。忠孝堂构，礼义辐辏。诗书乎驰骤，科名乎授受。任恤勿恤若乳鷇，象贤之贤譬弓彀。修人达人得天厚，佳气郁郁弥岗阜。”文见《赌棋山庄文集》。录之亦足以瞻其概。
　　卢工部聿炳墓　在浮岐。聿炳，浮岐人。光绪九年进士，官工部。邑刘承昆仲珊有浮岐谒先母舅工部卢公墓诗云：“灌莽荒烟处，丰碑尚可寻。头衔余进士，著述佚儒林。门第凋零感，松楸樵采侵。展陵渐酷似，挹泪下山岑。”(见《蛰庐诗集》)
　　林烈士述庆墓　在光俗里筹岐山。碣镌“陆军上将林都督颂亭之墓”。烈士，闽侯闽安镇人，颂亭其号也。清光绪间，毕业于福建武备学堂，投效江宁陆军第九镇，历队官、管带各职。辛亥武昌起义，被推为镇江都督，率所部克复江宁。嗣复被推为总司令、南京都督，规划北伐事宜。既而清廷乞降，南北统一，解职归里。民国元年，袁总统聘为顾问。二年，袁叛民国，因不赞同，反对之，遂被害于北京。年仅三十有三。著有《江左用兵记》十余万言。林森为烈士撰传，并印《江左用兵记》以行世。当时子范陈模哭之有诗云：“哭罢桃源更哭公，海枯石烂痛无穷。在天倘念中原事，看领雄师唱大风。”林纾题墓云：“十年曾饮京江水，北顾萧条羞故垒，题诗铁瓮吊寒潮，恨欠英雄江上起。英雄千古一蕲王，试剑孙刘好战场，一掷形势控焦山，九月江城凯队还。西望兵氛怜古冶，秣陵何处汉时关？楼船铁骑翻千古，水陆双方驰契箭。车骑盘龙今已矣，蛮烟愁杀小南强。寄奴奇气军中吐，半壁健儿夸北府，义声从此震盘龙，变色谁知谈卧虎？金山飞登龙膊冈，淡月疏星观夜战。君不见，天保岿然第一城，再兴血战犹纵横，又不见建康城中北极阁，岔路炮痕犹焦灼，吁嗟乎，太平有兆太平门，浦口横戈大敌奔，破魏由来能救赵，解围遥壮武昌援。武昌回首上流固，石头无恙台城路。吁嗟乎！噫嘻！东南两大功，楼中黄鹤洲中鹭。”
　　莲姐冢　在洋屿云门山。清水师协领嬖妾、将军持依逊生母冢。《琴江志》云：“将军少育于五竹村徐氏家。”
　　孝感阡　在桃源。碑立道左。《名胜志》云：“郎中林世章之墓在其处。”
　　太平兴国塔　在光俗里兴国寺。传为宋之遗物。
　　龙首塔　在至德里龙首寺前。
　　明陈编修景著墓　在螺峰。(见《闽侯县志》补)
　　德化坊　在洋屿城内。
　　人瑞坊　在下洋。清李家传寿一百零八岁。钦加五品，赐粟帛，奉旨建坊。
　　百岁坊　在厚安。施世发寿一百零八岁。奉旨建坊。
　　孝友坊　在下洋。清道光三十年李家成奉旨建坊。一在洋屿。同治元年，福州驻防汉军正黄旗、通奉大夫赖通照奉旨建坊。
　　节孝坊　一锁开安妻冯氏立。一刘茂妻陈氏立。一刘文妻赖氏立。一蓝飞骏妻李氏立。一陈宜木妻高氏立。一卢能勤妻刘氏立。一卢清波妻曹氏立。一卢寿天妻刘氏立。一卢能琼妻翁氏立。一卢季春妻刘氏立。一卢于启妻郑氏立。一郑元衡妻林氏立。一林豪直妻陈氏立。一薛泽民妻王氏立。一郑心淇妻李氏立。一郑传驺妻杨氏立。一林国杰妻陈氏立。一林建瑶妻许氏立。一许正冠妻栾氏立。一许汝成继室郑氏立。一赖通勋妻张氏立。一赖骞之妻王氏立。(以上俱在江左里)一刘子栋妻邹氏立。一林继长妻王氏立。一林继汤妻郑氏立。一林继涌妻郑氏立。一林则芳妻王氏立。(以上俱在光俗里)一陈登心妻林氏立。一林克杰妻陈氏立。(以上俱在高详里)一黄立珠妻郑氏立。一郑则圣妻陈氏立。(以上俱在钦仁里)一林仁杰妻杨氏立。一林立统妻□氏立。一陈书继室朱氏立。(以上俱在至德里)
　　附风景区：
　　六里四景　县有吴航十二景，拟增六里四景，为十六景。一洞天听水，在猴屿；一峡北观澜，在高详里乌龙江；一瀛洲环碧，在营前；一双奶浮青，在玉田。
　　瀛洲八景　营前即瀛洲，以宋直讲陈烈诗有“绿绕瀛洲碧似苔”之句。故明状元陈谨题为青洲塔影、白马钟声、虎丘夜月、龙窟秋涛、五峰耸翠、三石垂青、四山樵唱、环浦渔歌八景。
　　祥洲十二景　在光俗里。曰晴峰奎阁、石壁圣门、雁塔浮岚、牛山返照、凤窝竹籁、骆岭榕盘、双井涌泉、方池印月、安潭活水、古洞碧芦、马江泛艇、虎岫归樵。
　　唐峰十景　在至德里。元隐士李昭远题咏，标祈山献瑞、鼓石呈祥、江头夜钓、山腰冬樵、烟村农事、池馆书声、二鲤腾空、九龙漾月、高冈秀柏、古井清泉为十景。
　　云门十五奇　在洋屿。(见上《名胜志》)

　　●卷五

　　岱峰李永选撰辑　南山张善贵校刊

　　○职官　上　文职

　　县　丞

　　王廷锦　顺天大兴人。康熙五十八年任，始移驻营前。
　　赵轼临　浙江萧山人。乾隆八年任。
　　张勤修　正蓝旗汉军人。乾隆十年任。
　　左行遂　江南桐城人。乾隆二十四年任。
　　沈廷正　乾隆三十一年任。
　　茅　楷　江南丹徒人。乾隆三十二年任。
　　储一恒　江南荆溪。监生。乾隆四十一年任。
