<!-- { "loadSidebar": true } -->
　　故临安知府致仕林公墓志铭：“以临安知府致仕归殁，而郡邑□□诸生请祀学宫，称乡贤者，吾友林公永光也。少聪敏，其父琼田公，专务内行，家庭训督，有蟋蟀忧勤、鸣鸠明发之思，故永光为人温温抑抑，动必准绳，而大笃于天性。既计偕，足迹不入公府。处乡族能克已不较所犯；处朋友能义，有事必为尽力，而不使之知。人皆服其行谊。筮仕浦州学正，持正作人。摄令连山，不厌其陋，昼心教化休养，动为百年利。直指李公大重之。会迁守永宁，永宁亦陋州也，李公欲疏留之，移粤东善地，永光力辞而止。及之永宁，又为杨中丞所重，以卓异荐。是时少宰杨公琼田，公同年也，永光竟不自通，仅迁柳州丞而己。在柳能举其职，兴士辑民，为太守除逆贼，柳人德之。入为南户曹，能避美差而之浦口职屯，便宜收放，以耗米益正支，军民称快。出守临安，土舍盗贼为梗，至歼孝廉，阉劓诸子衿，焚劫无虚日，永光计擒之。而李玉、李凤父子纠流贼入近郊，杀营士，备兵使者不为意。永光请召发，则哂日：‘此其固然，毋庸多事。’屡请不允。永光大愤曰：‘守土为谁？坐视荼毒，且吾不能便宜行事耶？’则退而檄土舍沙源追贼于倘佃，玉凤等俱就戮，余党骇窜。兵使者又檄兵尽剿之，永光曰：‘不可。此困兽之斗也，吾将以剿为抚。’即命骑亲抵贼巢，作简明歌，令老人译谕，劳以牛酒，令悔祸归耕。众皆罗拜。是晚贼治中庐，设褥牛衣上卧永光。永光酣寝。比明进食，食己又之一巢，抚劳如前。贼有残伤者，皆再拜泣下。凡三日，遍诸巢而归。或谓永光：‘使者不肯出兵，君乃用沙源独克贼。贼既伤败，归方恨，我君入其巢，人人为君危，竟抚定之。何也？’曰：‘此易知耳。贼得气久，不一创且益迫。我兵积弱，非土舍不能成功。且沙源往日征南之功，格于佐使，吾能直之，故一檄而即应，为我尽力，故克也。贼骄久，首恶既戮，且丧胆惴惴然恐。’永光于土酋能别善恶，一切馈遗无所受，而情法无所挠徇，故皆畏服。著名声之夺韩楹一妻也，讼之两台，屡提不出，永檄光沙源挟出之，遂归楹一妻。广南酋长侬绍周新袭，恶目逐之，欲立其弟绍汤，行贿军吏，兵使将许之矣，永光力争于两台，竟复绍周，而歼叛目，四邻贴然。予观西南诸夷之祸，大率起于墨吏以夷为市，招侮启畔，既蠢动，不可如何，则内缩养乱自脱，积痈一决，遂不可支。使有一焉，用心如永光，夷难且不发，发且能收，何至决裂不已如今日哉？永光是时且己入觐，乞身归，归三年而奢安难作。其所拔用沙源，累著战功，人皆服永光知人之明，而永光谢世矣。永光生嘉靖壬子八月十二日，卒于天启癸亥十一月十六日，享寿七十有二。元配陈，赠宜人，继室黄、再继室陈，封宜人，先永光卒。男三：逢年、逢经、逢平，皆邑诸生。经则陈宜人出也。年与平庶林出，年娶郴州同知龚懋墀女，经娶永平知府陈所立女，平娶叶太博子尚宝丞成学女，太傅，永光友也。女绚纹，适某某。孙男一，日葵，逢平出，以逢年殁无男子，而以日葵为之嗣。孙女六。墓卜闽县钦仁里蕉溪之原，坐丁向癸。陈宜人已先葬矣，永光以某年某月某日葬。永光之乞身归也，滇檄累至，而竟不往。人曰；‘子何因？’曰：‘吾父以曹郎乞身，吾德不如先人，而位过之，其罪大矣，可更益乎？’归整所有，建华萼堂，置公山，与兄弟共有。隙地数文，屋三楹，颜曰‘学圃’，闭轨自守，时述琼田公遗训督诸子弟，日记所行事自警。岁入不足自给，至毁陈宜人奁田营墓。其病也，即治卧具，题曰‘木袄子。’临卒，赋《归息诗》怡然长逝。呜呼，永光达于生死之际矣。永光名裕阳，号怀琼，先世由下邳徙闽河口，元季祖槐徙长乐坑田。五传至大父仲甫，生琼田公世章，始成嘉靖乙丑进士，以南京工部郎乞身。近世无自罢归者，永光父子独以修洁恬退为士论所推，仍父子祀学官，何其盛也！友人董应举为之铭。铭曰：‘世逐逐，我敛其足，世外耀以为名，我旋其目。临者深，履者薄，温温恭人集于木。呜呼！永光式其谷。’”在钦仁里蕉溪，尚书董应举撰。
　　翰林院检讨林君墓志铭：“呜呼！吾友林守一，不幸际板荡陆沉之秋，使兰馨桂馥之文，汨溷于芫秽，剑光星芒之气，掩殁于霾雾。殁三十七年，无表其大节，但以为排章俪句之老书生者，可哀也己！世熊居九龙之上流，去三山千里，交守一二十年，或岁一晤，或间岁一晤，晤必累月日，各证所得失。同学十数人，称最知心者，曾佛人异撰、张道羽纶、林守一逢经而已。守一慷爽好谈当世之务，尤好以古事验时变，往复相诘辩，至抵牾不可通，或抵几拍案，惊撼僮仆，欲为解斗，不知为争论古今人是非也。或闻廷柄用得人，理兵戎有绪，辄举觞浩浩，引同坐共倾；不尔，持耳沾灌不为恕。人言某事机势阻格，试设身理之，未即疏通，则阖扉拥被仰思彻旦，日举此为谈柄，如中痞瘕结，消释乃己。己卯④之秋，客有言孙高阳合门殉城，卢象升横尸贼阵者，守一目光阴阴射四壁，曳袖巡檐，如将赴难者。已而歌骚曰：‘已矣哉！国无人。’句未终而两泪汍澜不任声也。呜呼！如斯人者，目睹君师辱戮，惟有覆面九渊，万世不视而已，又肯于天日下偷生苟活哉？今日追忆其盘郁叫愤，歌哭杂出之状，如理昔梦，忆三生事，不觉涕泗之横集也，尚忍志吾守一哉？然熊死，无能志守一者，故遂志之。谨按林自下邳徙三山之河口，又迁长乐坑田，数传至琼田公，讳世章，登嘉靖乙丑科进士，官工部郎中。子怀琼公，讳裕阳，万历丙子举人，历官云南临安府知府。守一，其次子也。母陈恭人，数产不育，及妊守一，临安公梦金甲神持金印印恭人肩上者二，印腹上者一。印既，诞守一。聪敏殊恒，七岁能诗，句多奇秀。临安公奇爱之。十四补弟子员，后每试辄冠军。所同志切劘者，惟董养河、黄文焕、周之燮、曾异撰数子而己。此数子海内所指为雄骏绝伦万人敌者也，然守一竟蹶于棘闱。及两都沦失，唐藩正位闽中，改元隆武，时黄石斋当国，荐辟所知五士，熊亦滥列其中，惟守一辞不获，补诰敕撰文中书舍人，寻兼司经局正守，翰林院五经博士，既又转兵部武选司主事，复转翰林院检讨，纂修国史。有专修《思宗实录》之命。未几，隆武移跸幸处，至汀而陷。守一披缁入山，栖止临安公之墓侧。除夕赋诗曰：‘已拼身与汨罗游，不谓残年托此邱。何处角声吹世换？一龛灯影觉生浮。妻孥杜曲对如梦，日月斜川望更幽。四首玉堂人散后，炉中商陆总添愁。’盖己决意从彭咸之所居矣。至戊子⑤某日，忽戎装促驾松下，松下者，崇相先生所筑以御海冠，即守一所共擘画处也。罢遣从者，竟赴海死。族子日友奔救无及，且捞尸不得。越宿见梦曰：‘吾已归澳中矣。’伺之果然，乃收敛之。悲夫！一死以谢，夫濡染富贵，借口将以有为者，陈尸则明白正命，以塞纤夫浮海行遁之疑，是固然矣。吾以徘徊墓侧，再展庐墓之哀。归魄松下，不忘立雪之志。盖其诚结君亲，义笃师友，至此而心始安，志始遂耳。此故非人所知也。方天兴草创，勋镇跋扈，而官方杂乱，敛饷频烦，守一条陈八事，力为诤辩，先后补牍数十上，皆人所不敢言；虽屡蒙温旨，而施行寂然。于是政府坐困，自请行边，乘钺凿兇而出，熊尚以私书上师相诤之，以副本投守一。守一复书曰‘指画洞透，虽木石犹当震惊。但师相以为箝持于老革，不若尽瘁于封疆，庶须眉肝胆天下共见之耳！夫知不可为而必为之，人固有志，非熊所及也。且又特疏欲罢己职以授熊，以为百鸷一鹗，昔人　所叹。今印绶累若，而国士萧条，譬骋绝城而弃骅骝，构大室而捐楩梓也。复私书相抗曰：‘国之将陨，嫠不恤纬。家之将亡，缇萦跋涉。匹妇犹执此义，乃或晏晏居息，莫我肯顾，君子顾如此乎？其虚怀推举，竭诚图国，不忍言天不可支，为此将伯之呼也。至于居忧泣血，几至毁性，庐墓终丧，尽谢世法。陈恭人所遗书及戒性钱，岁一开视，辄长号不止，盖天性然也。其事崇相先生，时有启助，先生爱之甚，及疾革，委以状志乃瞑。为治丧累月，然后治任，率诸生言于当事，建祠学宫旁祀之。迨石斋先生尽节金陵，守一自请出使觅其齿发。或难之，守一曰：‘若得营厝三尺，使忠魂时望孝陵，吾即殉师，无复遗憾！’而内阁蒋德璟、黄景昉力尼之，且闻南都已有门下士收其遗体者，乃止。遂为开丧于西湖二周祠，朝士赴吊，衰绖临哭三日，改服心丧，其始终于师友如此。若其诗文，绝出一时。督学郭正夫先生序其文曰：‘乍披如川纡谷复，水立壁翻，已而鸾歌凤舞，龙见鸟澜。’评其诗曰：‘高洁则峡生日月，卷浮冰雪。奇激则瘦蛟舞波，秋雨裂石。’今揣此声容，盖非人间所得安置，惟湘灵鼓瑟，冯夷起舞，差足供奉之耳。石斋先生则尤激赏其诗，在漳酬唱数十篇，先生尝曰：‘守一葱茜高秀，每与共研，辄思焚笔。’又曰：‘奇思警句，卓然韵家之表。凡诗至情理尽处，方有著手。情理之至，才调双收，了无唐宋边际，非守一不窥其涯略也。’乃作长歌五言赠之，历叙闽中作著，乃曰：‘于中最喜林守一，玉轸峄桐细金漆。守一为诗多新声，芬芳华耀璆锵鸣。婉娈每出珠翠上，剑气恰与琴书平。’至其末则曰：‘陟彼高邱眺远海，手掬明沙洗块磊。与君上下高驼回，卧然若华照千载。’此则屈子之《远游》抽思也。又曰：‘定心广志澹中央，离立经岳表四方。微言朗咏生清商，蛟龙踞视鸾凤翔。’此即屈子之《怀沙》悲回风也。终之曰：‘风雷钦欹神不伤，夷夔敛迹栖幽房，区区诸子安敢当？’盖了知彭咸遗则，惟守一克当之。其所谓夷夔敛迹者，则皆平塘篙师拥鼻扪胸者也。先生岂无故而发此微言哉！今者铜山委蜕于留都，揭阳遗发于粤峤。上下高驼，表在四方，亦宛在中央。鸾凤不定翔于高邱，蛟螭不定踞于远海。吾呼守一应声未至，将以先生之诗铭守一，以为师弟相知，夙己自成。斯固非世俗所能知，又何怪以排章俪句之老生相目哉？守一配陈孺人，某之女，继韩孺人，某之女；侧室连氏，男子三。铭曰：‘松下竦岛兮澹澹粘空，素涛拍穴兮如摧洪钟。穿鱼龙兮千窍，浸日月兮两瞳。终气埃兮惊雾，传咳啸兮雷风。定心志兮恬谟，吐正气兮从容。不戴天兮寥廓，不履地兮峥嵘。荡器界兮眈雪，返蠕蠢兮元同。’”在钦仁里蕉溪。宁化李世熊撰。见《闽侯县志》。案世熊字元仲，号寒支子，晚号愧庵。

　　清

