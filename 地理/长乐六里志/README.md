<!-- { "loadSidebar": true } -->
长乐六里志　　李永选 撰辑


　　●序

　　自序

　　吾少孤未学，及龄稍稍具智识，即喜闻长者谭里中掌故，爱诵忠孝节烈文章。迨更事，怀登涉之志，所至大江南北，流连光景，考文献，莫不期于自达其性情而止。今忽忽年五十矣，念于时无补，愧厕身士林耳。
　　(岁)丙戍，匿迹罗峰，不与世相闻知，以养吾清淑之气。明年秋，李忠锬县长奉令组织县文献委员会，不为吾学殖不深，以修志事见委。既不获辞，乃欣然应命。发凡起例，采集整理，编纂甫一年又半，一邑之志已脱稿者十之八九。惜因李县长调任建垣，而军事又飙起，逐告中辍。于是退居藏楼之日，集断简残篇，贾吾有余之勇，志其绝续之交，辑关于六里之山川、名胜、文物、典章，厘成一书。颜曰《六里志》，都十二卷。考六里原闽邑所属之外七里也，湘乡王伯秋专员督察行政于此，兼摄县篆，上言外七里与长乐历史地理有关，丐依前模范村所属之范围，仍去其归义，以光俗、江左、高详、至德、钦仁、绍惠六里划入管辖。归并以后，邑之幅圆较大。当王兼长时，即有重修县志之举，适以抗战军兴，其议遂寝。至辛已、甲申，沿海两度沦陷，文献荡然。克复时，刘县长润世复倡之于前，宋县长庆烈又继议于后，均不果行。未尝不慨乎志事之难，而遭际之不善也。
　　夫志重其事，纪其实，犹史也，然其例亦有殊者。史之贤奸并载，以示褒贬之意，志则集其贤而去其奸，有褒无贬。盖其所以去之者，是亦贬之之道也。然志乘之修，似无省无县无之，独闽首邑自汉置县二千年来，未闻有志，至陈衍先生始编之《闽侯县志》，其取材悉出自省、府志，于六里一隔弹丸之地，文献又欠征求，所阙滋多。兹编之成，搜集匪懈，历寒暑，冒风雨，六里川泽陵谷之幽险无不至，废址荒墟之陈迹无不问，氏族谱牒之记载无不采，虽仅此六里区区之志，亦颇竭搜集之力。志在表章文献，非饰词摛藻，徒供文雅之士所赏识而已。凡所掇拾，实者详之，疑者阙之，备后之续修邑志者采焉。敢敷陈杜撰，以溷人耳目乎？惟竭一己之思，备一方之典。吾知苟简之病，不文之诮，容或有之。期一方之长，一方之士，读斯志者，知此一方之掌故，山川形势之要害，风土人情之厚薄，兴忠爱之忱，为治道之始，自迩及远，推而至于邦国，则斯志之作靡虚，且有禆大矣。

　　●凡例

　　《长乐六里志》例言
　　一、本志以重修邑志之例为例。此次重修邑志，以六里归并为主要，惜未成果。惟取材得依类相从者则紧缩编次，厘为一十二卷。备后续修邑志者采之。
　　一、内容有纲有目，间多附以诗文并全县性各种表者，供征考也。
　　一、大事所纪以六里原为闽县所属，故就其历史方面约略言之。概括祥祯、灾异、兵燹。
　　一、山川统以水利，附岛屿、井泉、池沼。
　　一、区域，备载六里名称、沿革、形势、位置，及有可考之户口、田赋。
　　一、名胜以城寨、坛庙亦属古迹之类，合并叙其兴废，逐一标明之，为远方入境游览者考焉。
　　一、职官志，六里以内之驻防官吏以文职、武职别之
　　一、选举，分类记载，文武并列，新旧合参，悉依邑志前例。
　　一、人物，取法章氏学诚以人物为纲，参照旧志，以名臣、循绩、儒林、文苑、武功，新增补忠义、节概、孝悌，乡行(旧称义行)、艺术(旧称方技)、隐逸、流寓、方外、节孝、贞烈、贤淑、旧称贤媛)、才慧(旧称闺秀)为目，并采耆寿附之。
　　一、教育、交通二门撮要志之，以为官方施政参考。
　　一、艺文，旧志艺文只存其目。仿《汉书》例，目以下加以提要，次第叙作者名字、爵里与书之源流旨要。
　　一、金石，旧邑志并无专载，以搜求所得，编年为序记载，逐一加以考证。
　　一、物产，以主要生产品表之，采模范村调查概况及县生产普查报告，稍变其例。

　　●目录

　　卷　一
　　大　事
　　卷　二
　　山川　上　山经
　　山川　下　水道
　　卷　三
　　区　域
　　卷　四
　　名　胜
　　卷　五
　　职官　上　文职
　　职宫　下　武职
　　卷　六
　　选举　上一　进士
　　选举　上二　武进士
　　选举　上三　举人
　　选举　上四　武举人
　　选举　上五　贡生
　　选举　上六　荐辟
　　选举　上七　封赠
　　选举　上八　叙荫
　　选举　下一　毕业
　　选举　下二　议员
　　选举　下三　国民代表
　　卷　七
　　人物　上一　名臣
　　人物　上二　循绩
　　人物　上三　儒林
　　人物　上四　文苑
　　人物　上五　武功
　　人物　上六　忠义
　　人物　上七　节概
　　人物　上八　孝悌
　　人物　上九　义行
　　人物　上十　艺术
　　人物　上十一　隐逸
　　人物　上十二　流寓
　　人物　上十三　方外
　　人物　下一　节孝
　　人物　下二　贞烈
　　人物　下三　贤淑
　　人物　下四　才慧
　　人物　下五　耆寿
　　人物　下六　寿妇
　　卷　八
　　教　育
　　卷　九
　　交　通
　　卷　十
　　艺文一　经部
　　艺文二　史部
　　艺文三　子部
　　艺文四　集部
　　卷十一
　　金石 上 金部
　　金石 下 石部
　　卷十二
　　物产　上
　　物产　下

　　●卷一

　　岱峰李永选撰辑　南山张善贵校刊

　　○大　事

　　隋开皇十二年，改原丰县曰闽。
　　唐开元十三年，因州西有福山，即长乐董奉山，改闽州为福州。福州之名，昉此。
　　乾符六年，黄巢陷闽，围福州。观察使韦岫战不胜，弃城遁。贼入，焚室庐，杀人如麻。
　　后唐长兴四年，改福州为长乐府，改闽县为长乐县，又改侯官曰闽。
　　宋靖康元年，福州军杀知州柳庭俊。四境大乱。
　　建炎二年，建州军士叶侬作乱，入福州，所至纵火毁民居。
　　景炎元年，益王称号福州，升州为福安府。未几，又复为福州。
　　元至元十七年，置中书省于福州。至正二十七年，陈友定环福州城外筑垒备战，民多受害。
　　明洪武元年，拜方谷真福建行省平章事。(以上见《福建通纪》、《闽侯县志》。)
　　永乐十年，郑和奉使西洋，统领舟师驻泊江左、光俗、沿江。和登云门山，重建云门寺。(《琴江志》。)
　　嘉靖二十九年，海寇入营前。(《海滨大事记》。)
　　三十二年，营前陈谨状元及第。是年早稻变秫。(营前《陈氏族谱》。)
　　三十四年十二月，倭寇焚掠江左里，浮岐、猴屿民皆播迁。
　　三十五年正月，倭寇由石尤岭犯钦仁里。(长乐旧志。)
　　三十六年三月，倭数千犯江左登陆，居民奔窜。八月扰马江，舣舟营前。劫夺至德、光俗各墩。
　　三十七年四月，倭千有余人犯闽安，焚劫至营前及唐屿、白田各处，入福清。
　　三十八年，倭犯营前各地。居民受害惨酷。
　　三十九年三月，倭舟入营前，民逃避者弥月。四月，巡抚刘焘平之。
　　四十一年四月，倭由营前进扰福清，沿江村落告警。总兵戚继光率部追踪之，尝屯兵营前。(以上见《海滨大事记》、《闽侯县志》)。
　　万历十一年，唐屿牛山鸣，林材登第。
　　二十二年，岁饥，各乡饥民夺食。抚院金学曾施赈，教民种薯救荒。
　　崇祯三年八月，海寇都海佬入口，沿江居民死伤甚众。又草寇大疤掌窃踞大象山、大田源、象鼻仑为寨，骚扰附近，鸡犬不宁。
　　六年，海寇刘香驾船入内港劫掠猴屿，村民御之，庐舍为墟。(见各姓族谱)。是年大疤掌乌合之众出没大象山。
　　清顺治四年，义师起八郡，光俗里林成科率义民与清兵战于岭口，死者七八十人，伏尸暴露，累日始掩。(见林氏族谱。)
　　五年，明永历二年正月，鲁王微服至至德里广明寺，一宿转闽安，称监国。是年大旱。
　　十年，大疤掌败。按大疤掌姓王名景熊，用二铁椎重数十斤。同王珽、陈韬(珽，五都东园人，诸生，毁家集众应鲁王。韬，字汤铭，鹤上人)集义兵拒清复明，不成。传珽死于虎，韬投于海，景熊到后不明。又草寇陈杏杏、萧成元、包齿山踞大象山为乡里患。(黄李族谱)
　　十二年，满洲兵披甲及汉军三万分驻福州附近人家，索酒食金帛，使主人喂马，违即捶楚交加。
　　十三年九月，郑成功由闽安镇至营前罗星塔，攻福州，三战三捷。
　　十四年七月，郑成功兵仍守闽安罗星塔营前。十月败，退守琅崎。
　　十五年，筑江左里南岸炮台。
　　十六年十一月，满洲兵居住民房，大屋留一进，小屋留一房，主人供给油柴酒肉。至次年始往漳州。(以上见《闽侯县志》)
　　十七年七月，靖南王耿继茂兵由广至，取草，索供应柴炭鸡鹅鸭等。闽侯二邑计配草夫一千三百名，菜园王人批贌，商店王人收税，关隘王人总管，渡船王人撑载。凡闽县界屋皆王兵驻之。(《闽侯县志》)
　　十八年春，闽邑主周殷时委典史蔡法到地，住唐屿，以采买为名，索民供应，几酿民变。(《黄氏族谱》)
　　康熙元年正月，匡福州城内外民房与妓女并打花鼓人居住。
　　十三年，耿继茂子精忠据福州叛，遣差官到各地派民为夫。至十六年始稍定。
　　十四年，兵取砖石为垒，诸山坟墓俱毁。
　　五十八年，县丞移驻营前。(以上见《闽侯县志》)
　　雍正六年十月，洋屿设水师旗营防海。(见《福州府志》并《琴江志》)
　　十二年，建营前县丞厅。
　　十三年，拆光俗里一、二、三图，至德里一、二、三图，江左里二图，隶营前县丞管辖。(以上见《闽侯县志》)
　　乾隆二十六年八月二十一日子丑寅三时，洋屿贾民一产三男。
　　嘉庆十四年五月，海啸为灾，洋屿城东门至南门围墙坍塌。
　　二十四年五月二十六日，洋屿水师营火药失慎，毙十五人，伤者不计其数。(以上见《琴江志》)
　　道光十四年七月，大水，营前一带平地水高三四尺，田庐尽没。
　　二十年二月，钦差大臣祁寯藻抵福州，查办海口烟贩，并严拿汉奸，筹划水陆巡防事宜。
　　同治五年，左宗棠奏请就福州试造轮船，设船政局于马尾，沈葆祯为大臣。马尾与营前对峙，仅隔一水。民多投效。
　　光绪十年七月初三，法舰马江开炮，营前居民震恐四散，蜑船沉没者夥。初七，攻南北岸，台、寨、村落惨无人烟。(以上见《闽侯县志》)
