<!-- { "loadSidebar": true } -->
　　林之蕃　字孔硕，又字涵斋，别署曰积翠头陀，材孙，弘衍子。材清介，于物无所好，独宝一箕子鼎，殁以贻之蕃。巨室期得鼎不可，探知衍有官逋挟之，之蕃偿所遗屋与田，俱不可。之蕃曰：“鼎，受之光人，当告庙乃予。”期日，召巨室予鼎。之蕃抱鼎告曰：“孙之蕃，不能守传器，愿与索鼎者同殉。”向巨室一击，巨室踉跄窜去。崇祯癸未，第进士，同侯官林垐为倪元璐所器重。及谒选，垐得海宁知县，之蕃得嘉兴，又同省密迩。邑有盐商，恃巡按御史李挺力，夺故宦墓，溽暑走百里，验山界，具图，竟坐商罪。挺怒，以计典罢之。唐王称号，黄道周以之蕃与垐荐，同日拜御史，继授之蕃考功郎中，垐文选郎中。唐王败，之蕃隐于故里唐屿，以画自给。后梦陈子龙以冠服招之，疽发背卒。著有《涵斋集》，前半诗，后半文。案唐王时，御史郭贞一亦疏荐之蕃云：“原任嘉兴知县林之蕃者，种种善政，难以枚举，为盐臣李挺所倾。及去任，缙绅士民罢市闭关，叩阍请留，而奸党疾之，遂从降调。夫之蕃所能者，无得罪于百姓；所不能者，弥缝于上官，此贤令也。使天下之令皆若之蕃，实心清节，则海宁有不升平，祸患有不消弭耶？所宜特加超擢，以风有位也。”明姜绍书为撰传云：“林之蕃，字孔硕，号涵斋，闽县人。崇祯癸未进士，授嘉兴令。自幼喜画山水，落笔苍润，韵致更自潇洒。其为吏，清廉有声，惟知奉公洁已，不喜逢迎上官，遂为鹾使者所劾，竞拂衣归。一瓢一衲，寂隐山中。因写山水一幅，寄余同邑荆毅庵，盖其同门友也。烟云泼墨，点染精工，题绝句曰：‘与君隔别几经秋，云水无缘接旧游。若问故人生计在，石田茅屋隐山邱。’亦足想见其诗中有画矣。其父弘衍，号得山，由恩荫擢民部郎，亦深解画理。孔硕殊有凤毛，故足述云。”见《无声诗史》、《国朝画识录》。又案之蕃传原附祖材传后，见《福建通志》。
　　黄曾源　字石孙，洋屿人。清光绪庚寅进士，由御史台出守徽、青、济南等郡。服官十余年，宦囊羞涩，衣服饮食，有寒士所不堪者，曾源处之晏如也。林畏庐纾送其出守徽州，有句云：“石孙不因人之曲而曲之，因人之直而直之。且其事人也，不以生死盛衰易其操，阿谀党顺变其言。诚君子也。”辛亥后，居青郡，杜门不出，望门投刺者，皆拒而不纳。辞袁项城征聘书云：“西山薇蕨，古之人有行之者。”其始终亦自完一节焉。有《石孙诗稿》一卷。见《琴江志》参《畏庐文集》。

　　○人物　上八　孝悌

　　郑鼎材　字新甫，洋屿人。弱冠失怙，事母黄氏尽孝。母殁，五日必哭于墓，虽阅岁犹一日也。邻有恶少，好生事立威，乡里不平，争欲击之。鼎材知直在已，愈巽抑，嬉笑曰：“吾欲唾面自干耳，何必怒焉？”侮者惭服。生平于物无竞，洵为乡之善士。及子发先登端平二年进士，恩封京秩。卒之日，子婿郎官王伯大为撰墓志铭。洋屿《郑氏族谱》。
　　陈　秀　子希实，洞江人。事亲以孝闻。少颖悟，崇尚儒术。明宣德戊申例贡，正统戊午南京乡试中式，授桂林府学教谕。乞赐归，依亲终养。上嘉其志。归逾年卒。同里许天赐为撰行状传之。洞江《陈氏族谱》。案许天锡《赠别陈希实归省诗》云：“太学英髦多俊才，喜承恩命暂荣回。谁云骥足淹千里？终见鹏飞到九垓。壁水久闻歌棫朴，芹宫重许咏台莱。还家努力须勤学，伫听纶音天上来。”录于《陈氏谱谍》。
　　林　堪　子尚乾，唐屿人。明嘉靖癸卯举人。授澄迈教谕。辑邑志，训诸生，以勤能著。分校南畿，过太平，有两监生持数千金怀刺求通，堪署刺曰：“借资而负所学，受货而负吾君，皆天戮民也。”两人愧而遁。迁宣化知县。同安洪朝选为广西参议，与堪善，朝选与巡按御史抗，御史劾朝选并及堪，遂罢。后朝议以御史言不当，调朝选而出御史，然不及堪矣。堪性至孝，大母许，治家严，幼侍竟日，未尝移寸趾。奉父母，承颜顺志。有一弟，父母爱之。弟一子，而堪子三，以己产均弟焉。《闽侯县志乡土志》。
　　林　祥　字叔擎。父开琼，官永安教谕，归卒。家贫，有二寡嫂，穷困无措，祥誓不娶，谒力供奉，以恤其孤，两嫠安之。其叔兄茂才祺病亟，祥斋素吁祷，割左肱和粥以进，兄病寻愈，祥遂不复荤食。生平锐意文章，不求闻达。尝病瞽，后复明。力学有悟，自号忏凡居士。《闽侯县志》。
　　郑玉成　字孟聘，马头人。邑庠生。父卒，事后母以孝，友诸弟以爱，讲学洞江灵洞精舍，赡其家。生平进退必以仁义为则，人咸钦之。惜其学问文章，未为世用，著述亦尽散佚不传。《郑氏族谱》。
　　贾　勃　贾瑾兄弟也，洋屿人。母黄氏，家贫守节，勃、瑾刈樵苏以供母。宣统三年，闽省革命，勃、瑾由省回里，途遇无赖数人搜劫行李，无所得，怒欲杀之。瑾呼曰：“我弟也，请释彼而杀我。”勃亦呼曰：“我兄也，请杀我而释彼。”并遇害。勃年二十，瑾年十八，母闻知绝吭而死。《福建孝义传》。
　　许赞周　字翊臣，洋屿人。事兄如事父，坐卧必偕，颜色必和。兄所言无不奉行，所言非是，辄几谏，不敢显摘其非。间或外出谋食，所获薪金皆供兄，亲属亦无不沾其惠。《福建孝义传》。
　　林庆增　字昭宴，号赐侯，泮野人。以岁贡生授广文之职。幼力学不倦，长以名节自持。事亲孝，笃于兄弟。晚年设绛授徒于乡。出其门领乡荐捷南宫者，实繁有徒。《林氏家传》。
　　林善柽　字通诚，泮野人。聪明有至性，事母以孝闻。日出而作，夜依母旁读书习字。与乡里居无间言。以勤与俭立其家。且通六艺，于篆隶正字摹拟尤工，凡乡之楹联以及器具文字，皆出其手笔。《林氏家传》。
　　李　松　洋屿人。人以纯孝称之。父维藩，视女福宁，卒于客中，松匍匐负父遗骸归，抵家，朝夕痛哭，累月泪尽，继之以血，遂丧明。《琴江志》。
　　贾凝禧　字紫庭，洋屿人。与兄友爱綦笃，兄食指浩繁，皆仗凝禧赡养。戚族贫乏者，无不周恤。故历充海军要差，殁后家无余资。见《闽侯县志》、《琴江志》。案贾凝禧，洋屿人，英国海军毕业。回国后，于光绪壬寅中式举人，署山东荣城知县。辛亥革命，任海军部司长，卒于京。子勷，马尾海军毕业。案《琴江志》误为子勷，署荥阳知县。
　　李守瓜　字廷绵，高洋里华阳人。为人诚悫，有至性，事父母綦孝，为乡闾所钦式。友爱伯兄，一如事父。兄亡，视侄如子，以教以养，循循善诱，不速而达。出则恂恂，于人无忤。在商界数十年，虽逐什一之利，然而宅心不诡，未尝不以实告人也。故虽失败屡空，必弃产以偿之。因是一生驰誉，殁后十数年，阛阓中有识者，犹称道不衰。采《李氏家传》。

　　○人物　上九　义行

　　林　浦　唐末避地海滨。凡山巅水际，可维舟处，皆凿义井以给行人，呼为林公井。及卒，里人祀之。见《闽侯县志》、《闽县乡土志》。案林浦，光俗里人，祀泮野通济王庙，遗址尚存。《福建省志》、《闽侯县志》俱有传。
　　陈伯亮　营前人，中允谨之父也。生平不食言。家积粟，有籴者误遗金而去，伯亮急追之，呼曰：“而更欲籴耶？何为多与吾金？”其人感而谢之。明嘉靖间，倭掠郊野，伯亮自乡移入城，市屋者多售数百金，其故屋主讼之，巡抚阮某欲罪其人，而令减值，以归中允，伯亮不可，敕谨曰：“汝慎无为此。向者，吾避寇急于问舍，既成价矣，虽多得吾千金，不悔也。”中允乃辞。见《福建通志》、《闽侯县志》、《陈氏家传》。案《福建名胜志》云：“南园在洗马桥东。状元陈谨别业。园逶迤里许，户外有冈阜，三石森立如笋。”
　　朱仲素　光俗里下朱人。嘉靖中，置田立义渡，行旅便之。见《长乐旧邑志》。
　　郑　祯　字立姬，其先福清人，后迁闽侯玉田。父邦祥，《文苑》自有传。顺治四年，海盗谢朋勒民饷，郑族被掠者十人，需万金，力不能赎。盗语人曰：“得郑秀才一见，当为若解。。”族人以告祯，祯欲行，所亲止之。翌日，迎者至，祯遂与偕行。既见朋，执礼甚恭，下拜曰：“久闻乡间长者，何幸一见！自愧卤莽，请以此辈万金为赠。”款留一宿，各令释械而归。兄梓。《全闽诗话》云：“邦祥有子二，曰二铭，二室。训导德化。时山海交讪，德化城陷，从子被掠，间道驰书告祯。祯假贷百金，急足驰去。中途复掠于他盗，祯又贷如数赎以归。祯以副贡生终。子善述。”《福清县志》、《闽侯县志》。
　　陈存惰　营前人。康熙间，置义田，立渡济人。寿八十有八。《陈氏族谱》。
　　林须堂　字慧明，营前人。以航商致富，疏材好施。乾隆间，倡捐田亩立义渡。子孝爽，字朗西，有父风，亦捐修渡亭诸喜举。《林氏族谱》。
　　林世达　厚安人。众善力行，捐资修郡学圣庙。卒后，子德苞，能承先志，修洋屿路，躬自督工辇石，植其基，平其址，以利行人。见《修路碑记》。
　　贾　巨　字元杰，洋屿人。道光戊午③正科举人，授德安知县。一行作吏，每届岁暮，必以养廉分给戚族及里中贫乏者。在官十年，讼庭草长。能折节下人，不遗故旧。有某，生涯奇窘，百结鹑衣，一登门求助。巨闻报起，整衣冠接见，礼貌无少衰。嗣卒于官。扶■〈扌親〉归日，民泣者数千人。《琴江志》。
　　郑善谋　字孔典，马头人。贡生。生平慷慨，赒恤亲戚邻里，无少吝。见《郑氏族谱》。
　　许维干　字天德，洋屿人。有善行，生平未尝疾言■〈辶〈雨上豕下〉〉色，待人和蔼谦冲，三尺童子无欺。经商累积，布施不遗余力。商业收歇时，被人积欠数千金，慨然将簿据焚却，以清轇轕。迫享遐龄，孝钦皇太后七旬大典，赏以绢锦米肉，赐“厚德宜年”四字。子赞勋，举孝廉。眼见子孙发达，人以其修德获报云。《琴江志》。
　　陈利达　洋屿人。生平忠厚悫恭，闾里称善。教子以义，各成其基业，有燕山之风。家传。
　　杨长卿　字文彝，洋屿人。附生，光绪间福建武备学堂毕业，派充广东将弁学堂教习。约束严密，为诸生所信服。调广西忠字后营哨官，以克复柳州军功，赏戴蓝翎。民国时，任广东征募新军督队官。北伐时，当第二师参谋长。生平慷慨任侠，退役里居，遇有纠纷事者，必据理调解之。凡地方公益义举，力任之无后人，以故为乡里所共仰。《琴江志》。
