<!-- { "loadSidebar": true } -->
　　李知府宗达墓志铭：“成化丙申冬十月癸酉，温州太守李公，方奔母丧，未浃旬遽尔卒于家。始余风骇且疑曰：‘德器如公，岂止如此？理不然也。’既而得舍弟书，报其月日甚悉，信矣。呜呼！丧此良人，我心孔悲，方缄香吊驰词奠之，其子婿王器之领乡荐北来，遂奉王户部世英所述事状，属予铭。按公讳宗达，字日望，初名桭，世为闽之高洋里人。先代有德实者，仕元为提领，至于公七世矣。大父彦英，父伯大，俱业儒隐处。母林氏。公自龆年即敏颖不凡，经书通览，过目辄成诵。既长进游郡庠，益肆力于诗之百篇大旨，皆洞彻胸中。援笔为文，顷刻立就，同辈率敛手可风。景泰丙子，举于乡，又加七八载涵养之功，至天顺甲申，遂登进士前列，观政驾部。明年成化己酉，拜户部主事，寻督军储于通州，既而公益著声。越三载，考绩得最，朝廷敕命进阶承德郎，用旌能官。封父如其官，母封安人。己丑秋，奉命赍内帑金帛赴三广军务，竣事还朝，适畿内岁凶民瘠，朝廷大发仓廪赈之，具简名臣分理其事，而公实在行中。公殚心济救，缓急悉宜，所全活者甚众，而宵旰之忧，赖以舒焉。未几，漕河乾旱，复往雎阳，设方略趱运，而舟无后期，壬辰，往督紫荆关及都粮刍，吏畏其威，而又德之。是年冬，予诣皇陵陪礼，遇公昌平，同假榻于僧寺。尹冢宰公时为卿亦胥于此，顾谓余曰：‘李户部文章政事，皆其所长，不辟才也。’其为明公所重如此。癸己春，进秩员外郎，奉训大夫。大司徒杨公时采众论，以诸司奏章命公参阅，重敏博也。其得遇亦异矣。甲午，尹公以公为两浙大郡，遂荐公往知府事。命下，论者以冢宰公为知人，且谓公必不负所举也。将捧檄之时，倏闻母讣，即奔归，丧事如礼。然竟以哀痛蓄疾故，阕服未几，一卧遂至不起。可哀也！夫距其生宣德辛亥年十月十五日，享寿四十有六。初娶福城柳氏，未旬日卒，继娶福州府乐邑萧氏，封安人。子男三，文荣、文荧、文莹，庶出也。女三，长适教谕至德里郑积中之子时雍，次适王器之桐，芦训导廷用子也，余尚幼。成化庚子十月二十四日，合葬于梅岗柳氏之茔。呜呼！公生平事父母严敬笃诚，一拜官即请于朝，分所食之禄归以为养。比因奉使得一二省亲于家，左右奉欢，曲尽子道，人以为孝子。处兄弟亦克笃友恭，虽堂从，待之亦无不厚。至于交友，始终如一，遇穷通贫富罔有或间。廷用方未达时，客于京师，馆谷之分，不异兄弟，且许以女妻其子焉。不肖亦谬见爱于公，使事方殷，乘夜舟即于倚庐。一见即泣下，历问移时方别去。感恩德义，其哭敢忘？公经学最有名于时，而歌诗尤工，所积诸稿甚富。居户部十余载，随所任使，罔愆于职。凡处事，一一皆以理法自持，终非豪右权力所可屈而挠也。既殁，闻者靡不抚膺慨叹，以为天生斯人，何夺之速耶？顾予又何忍铭公之墓哉？虽然，非假此无以泄予悲也。铭曰：“呜呼温州，拔士之流，德业允修。出际圣时，威凤鸣兮，励声四驰。胡不永年，爰竟其贤？猗欤！嗟哉！”在高洋里亢虎山。明尚书林瀚撰文。按林，连浦人。
　　殿撰陈谨墓表□文阙。在至德里洞头山。明徐阶撰文，碑箝于墓，以年久剥落不可辨。
　　明大学生洛川任君墓志铭：“赐进士第、湖广提刑按察司签事，致仕进阶朝列大夫长乐谢廷柱撰文。赐进士第、文林郎陕西道巡按湖广监察御史陈豪篆额。赐进士第，南京国子监博士吴镆书丹。”“君讳大夏，字本禹，姓任氏，别号洛川。先世唐天祐四年由光州固始入闽，居永北里之君山。至讳序者，赘光俗里塔头以家，今皆闽县地也。曾祖讳序，祖讳枨，考讳文炽。闽清县庠生，迁居郡城河西之仙桥。母陈氏，训导陈君德邵女。君早承庭训，弱冠补郡庠弟子员。嘉靖十四年，应例纳粟入太学。历事中军都督府，待选还家。为人持重端谨，言笑有度，确然自守，耻为诡随。常蓄皮里阳秋之意，而人莫能测，知已者或知之。君年甫壮失怙，孑立无手足之助襄事，卜葬造茔，乡人众，哄阻窘辱加厉，君不为之动，以理法谕之，各惭服而退，私语曰：‘吾初意其孤弱易制，乃有胆气若此乎？’侵凌之徒，阴蓄奸谋，利其田业，乘机而逞，谓如取携，不复审度可否。君讼于官，遽伏辜无词，故物悉归。家素饶裕，而天性简约，华美之服，不施于身，兢兢焉惟覆坠先业是惧。以之治家，以之教子，皆此道也。君体丰实，偶感疾竟不治。是为嘉靖辛丑七月初九日，上距所生弘治甲寅年六月初八日，享年四十八。配陈氏，长乐布政使陈公崇德子知县用贤女。子男一人，恭，习举子业，陈氏出。女一尚幼，侧室郑氏出。公孤恭卜以癸卯十二月廿六日奉柩祔葬于透头山先茔之侧。先期持庠生君铸所为状来征铭，予以两世姻游之分，不容辞也。君之修身承家，皆可称述，使天假年，占一命，必有所施设，俾泽惠及民以自见，而遽止于此。悲哉！铭曰：‘采芹之英，缉柳之彦。志希鹏搏，文亦豹变。度材惟良，论士其善。寡援不靡，众咻弗眩。薄遗辛勤，长适谙练。睚眦消融，户庭宁晏。赍志理乘，囊锥颖见。’嘉靖二十二年岁次癸卯冬十二月二十六日，不肖孤恭泣血立石。”在祥洲出土。
　　明汉甫谢先生墓表：“此汉甫谢先生偕陈淑人墓也。先生讳杰，号绎梅，闽长乐之江田人。少颖异，当怀桔之岁，即能续诸父佥宪公廷柱、太守公廷端詠涛诗，结云：‘中有真龙人不识，风云交变诲天清。’诸父喜曰：‘亢吾宗者，此子也。’做秀才时，以身代父冤刑，远近以孝闻。登万历甲戍进士。慷慨负大节，官行人，持节使琉球，见苍龙出没于湖涛怒浪之中，神色不变。惟詠‘平生仗忠信，今日任风波’之句。夷王七宴七酬金，先生赋《却金吟》以谢之。王遣使进于朝，终不受。华夷均称重焉。历卿寺、部、院，多有建白。疏谏今上‘十不终’，人虽服先生敢言，然亦无不为先生危者。先生竟借是悟主。岁癸卯，以大司徒总督仓场。粮谷十月尚不至，先生虞河冻有误军食，晨夕拜天，三冬冰竟不合。孝廉高士奇上春移父书语及此，叹曰：‘大哉，一诚之能格天也如是。’生平语律身曰不贰，语事君曰不欺，语为政曰清慎勤，人皆师之。官禄三十余年，名不挂弹章。寿六十八，以手谈无恙忽卒京邸。卒之日，身无完衣，太傅萧公大亨见，立哭曰：“汝何自苦至是！”讣闻，上痛悼，赐赠太子少保。纶音两称其忠贞诚直，遣礼部左侍郎今东阁大学士李廷机奠之于宅，太常博士姚公若冰祔之于途，尚宝司丞吴公默抵其乡，偕藩伯诸有司以所赐赙为之卜扃修笾豆以奠先生。呜乎！此先生生平之概也，是以不朽先生也。而淑人且合德焉，益足以见先生矣。赐进士第、资政大夫、南京吏部尚书友弟裴应章书。”在营前光俗里湖里山。
　　院里山石刻：“首碕境欧四姐，为四恩三有，舍钱一百余贯，铺路四处，共计二百三十余丈。□□□利，普愿□□□□□智者，隆庆癸未岁，三月□□□□□□题。”在江左里，院里山。
　　西庵口石刻：“郭祥境陈斑马室叶四十娘，命匠钻路，各□为考妣二媳超生。隆庆丙辰③三月一日题。”在江左里。
　　福寿井石井栏刻字：“福寿井，万历辛丑年十一月吉日。张良所创造。”在江左里猴屿。
　　芦■〈艹際〉藤潭石刻：一、“芦碕潭”，二、“灵泓”，三、“霖雨苍生。”“予莅长乐之明年秋大旱，同守戎蒋福胜、广文萧国香、邑绅黄见三、陈赞、陈良骥、郑向奎、郑鹏程等，步祷有应，敬勒四字，以志神灵。同治己已武陵彭光藻谨题。”在江左里，芹山溪。案芦■〈艹際〉潭旁勒“万历岁次辛亥季夏吉旦。武陵潘国政题。”潘钱塘人，万历三十九年任长乐县典史。见邑《职官志》。
　　唐峰桥记：“是桥旧创于宋嘉祐己亥，岁久而圮，余移之前数十武，式弘壮焉。费不烦众，阅两月而舆梁成。□月□□□皇明万历辛丑季冬吉旦，都谏议里人林材重建。”在至德里唐屿。
