<!-- { "loadSidebar": true } -->
　　王心诚　字立敬。平生不读书，而言行所守，不出圣贤范围。家奇贫，所以博亲欢者无缺。后充马江船政差官，所得月薪，尽赡亲党，卒后家无余资。案心诚，洋屿人，曾为守备。《闽侯县志》立传《孝义》。
　　施桂发　厚安人。慈善为怀，舍资督造高安厚安石路，乡里德之。见《施氏家传》。
　　王景荃　绍惠里大溪人，以经营商业省居。创瓷业于南台，揭橥曰万成，扩铺曰通成、协成、宜成、天成、同成。又尝设肆于日本，榜曰福隆。景荃年逾耆艾，精爽就衰，呼诸子而诏之曰：“吾半生辛苦，迄可小康，仅图自活，汝曹已免饥寒，尚不决计休业者。谁无戚族？谁无知交？吾之多商店，用夥一人，则饥寒少一人，抑已浸有余益，以济人不足。汝曹从我阅历有素，勉继吾志。”宣统元年间，以筹措不及，负债莫偿，调停者已议减其算有成矣，景荃乃暴卒。子春榜，于衣上夹袋检得遗命，略云：“吾生平于他人财物，丝毫不苟取。今以规画太广，鞭长莫及，累人亏损。若腼然视息，安见非出于心？吾惟舍生，聊明心迹。汝曹当戮力再造，获利市，既补偿未足之数，吾目乃瞑。”诸子号恸，誓弗敢忘，里党妇孺，素蒙恤孤、敬节、度岁、产粮、施槥、施衣、施药诸惠，皆登堂哭尽哀。诸债东闻之，皆相率来唁。春榜自幼随父学商，兼理家政，遭父暴卒之变，痛不欲生，乃日夜苦心焦思，教督诸子增祥、增祺、增禧、增祯等，努力恢复先业。卒能前沉后扬，终于筹足前此减价之数，列单请福州总商会代按分分还，并丐当代名流为作家传，以表扬其父不忍负人之苦衷云。见《石遗室文集》、《福建通志孝义传》。
　　游于艺　字建松，号德村，洞头人。马尾海军出身，学与萨镇冰、刘冠雄观摩而善。曾同萨出国考察日本、英国以及南洋群岛海军。尝任闽江口长门炮台管带。以其科学有专长，遂调为江南造船所监造官。大东沟战役，在邓世昌部参加作战，因受伤退休于家。每慨清廷腐败，不可振作，于是不作出山计。在乡立义塾，延名师，教人子弟。每朔望日，必亲命题考试，有殿最者，必奖之。不久，造士升学成名者，为数不少。而且感化里闾无讼，向之颓风，为之一变。子姓繁兴，一一皆聪明特达，出乎其类，拔乎其萃，称为义门者，良有以也。采家传并见《谵轩诗文稿》。

　　○人物　上十　艺术

　　林　莹　字月湖，至德里唐屿人。弃举业，学习堪舆于江西赣州，历一十八寒暑乃归。于是天文之学，日家之理，靡不精通。月湖生于宋元符戊寅，卒于淳熙丁酉，寿八十。《林氏族谱》。
　　陈　鼐　元至正间洋屿人。天性纯雅，工诗赋，尤长堪舆。居乡里，诱人以善，人咸化之。《陈氏家传》。
　　林思普④　光俗里人。精阴阳学，与陈礼以堪舆齐名于时。生于至元已亥，卒于宣德乙卯。《林氏族谱》。
　　林弘衍　号得山。以父材荫擢民部郎。深解画理，自成一家。子之蕃，得家传，脱尽作家习气，山水笔力奇恣，方之王大痴、梅花道人。醉后泼墨，幽致淋漓，为石田、云林所不及。《闽中书画录》。
　　郑　焲　字世晰，玉田人。聪慧强记，读书过目成诵。应童子试，列冠军。康熙戊寅岁贡。精治《春秋》，下笔敏捷，日可成艺数篇。兼通相字，推测多奇中，迥非术数家可及。《郑氏族谱》。
　　陈廷成　高详里东屿人。雍正间，以好义称。擅长针灸术，推为济世良医，名重于里闬。《东屿陈氏族谱》。
　　林钦先　字菊西，泮野人。道光间邑庠生。工画兰，书诗并妙。(采家传)。
　　陈义銮　字哲甫，号容侯，营前人。精围棋，算法无抗手。《陈氏族谱》。
　　陈阶荣　字桐列，洋屿人。咸丰间庠生。学问淹博，以岐黄术重于时。《陈氏族谱》。
　　郑　鳌　字孟占，又号榕峰，马头人。候选直隶州左堂。精堪舆术，道光时人。《郑氏族谱》。
　　王叔丰　筹岐人。精治小儿麻疹、天花、急性传染病，每当是疫流行，门庭若市。行医数十年，活人无算。王于光绪十年甲申之役，正法兰西海军舰队入马江熸我军舰时出生，因以为号，人遂以法兰西先生呼之。《医林简介》。
　　郑葆仁　字同亮，号仲纯，马头人。笃学，有志未酬，乃改习岐黄之术，以济世活人为务。学识经验俱富，著有《灵素精采》等书。光绪庚子卒。《郑氏族谱》。
　　林学粹　字缠罡，营前人。耽吟咏，擅绘人物，笔法仿佛瘿瓢子，兼工书，有三绝之称。(采访册)。
　　黄良安　字晦斋，黄李人。精医术，尝修《黄氏世谱》，致力阅三十年，抄录盈箧。著《医学实验录》四卷。(采访册)。
　　张朝弼　字丕钦，洋屿人。光绪戊子举于乡。性豪爽，擅围旗，尤工拳书、指书，间写兰花，亦萧疏有致，艺林重之。参《琴江志》。
　　李廷迎　存谷子，初名蓥，又名嘿，有时署点字，默字，家于洋屿鹤山，遂以鹤山为号。福州法政毕业。工山水，笔墨归宗神韵，不事摹拟，自成一家，书卷之气盎然。尝云：“六法法于六经。”诗亦佳。子遁，字育中，年弱冠作画有乃父风。(采访册)。

　　○人物　上十一　隐逸

　　李　彰　字昭远，号三峰，原剑浦人。元至正间，避乱隐居唐屿，以吟诗讲学为事，称为三峰先生。玉融陈赐诏出其门。叶文忠《赞三峰先生像》曰：“前贤已往，后贤未来。公既能继，公复能开。斯文硕望，旷世三才。道德指归，学者赖哉。”《黄李族谱》。
　　邹　煦　字维和，号寒谷，郑善夫书“寒谷”二字匾邹氏祠。光俗里人。有古隐君子风。居邱山，不忘耕稼。尝训子弟曰：“惟读可以滋大尔后，惟耕可以保膺先德。”明司寇郑恭介为之立传。见《邹氏族谱》郑恭介撰传。
　　邹　定　字世贞，光俗里人。初业儒，豁达有大节。后就贩江苏，建栈竖碑刻石为记。恰遇福城主试官寓于馆，吐谈间，惊曰：“有此宿学，足以酬世，惜屈于商。”劝定归而应试。定实不知其考官也，然聆言心动，遂束装回梓，重温旧业。赴应府试，皆列前茅，补郡弟子员第一名。身材奇伟，在稠人中有鹤立鸡群之概。时隆武在闽，招纳贤士，被招在内，任以都督重职，累辞不得。未几，清兵骤至，隆武航海，定亦归隐。自此杜门，足不出户外，以终其身。见《邹氏族谱》。
　　林　潭　字二耻，高详里黄石人。崇祯末诸生。明亡，弃举子业，携家隐大象山。草寇大疤掌作乱，尽室被虏。妻陈氏，有殊色，不受辱，骂贼寸磔死。潭誓不再娶，寄居文殊寺僧房，以终其身。自号二耻者，耻不忠不孝也。著《二耻斋集》。见《福建艺文志》、《唐峰纪略》。
　　施家庭　字木易，江左里厚安人。智勇过人，光绪间供差澄庆兵轮，为管驾所器。甲午大东沟战役后，慨时局无可挽回，乃束装归隐于市。卒年七十九。(采访册)。
　　林子建　光俗里长安人。幼入学，聪颖异常童。授以五经，背诵不遗一字，师遂以子建名之，字曰步奇。科举罢，负笈全闽师范学堂。尝游武汉，纵览长江名胜。归，既丧其妻子，又慨乎举世板荡，乃散家资，耽溺诗酒。晚岁无以为生，日惟课徒以修脯自给，矢口不谈时事。不冠不履，眼中眇若无人。亲故知其所逃，每以诗酒招之，饮辄醉，醉犹出口成章，词不穷竭。或佯狂道路，似滑稽生之流。卒之日，邑之文士于城北梦楼设位悼之。(采访册)。

　　○人物　上十二　流寓

　　熊　禾　初名铄，字位辛，一字去非，号勿轩，又号退斋，建阳人。宋咸淳十年进士，授宁武州司户参军。有《勿轩先生全集》八卷。禾，宋亡不仕，筑室江左里云门山，学者云集。谢枋得来访，抱而哭，曰：“今天下皆贼也！不为贼，足下与我耳。”《闽词征》小调。
　　郑　和　云南人。原姓马，从成祖起兵有功，累擢太监，赐姓郑。史称成祖疑惠帝亡海外，欲踪迹之，事不尽然；盖成祖承高帝之后，天下初定，国力大充，成祖实追孝武、太宗汉唐之治，宣威异域，于是有命和造巨舶六十有二，同副使王景弘率士卒二万七千八百余人通使海外。凡七涉沧溟，历四十国。每次舟师往还，留居长乐，望风解缆放洋，阅时多至七个月之久。永乐十年，奏建南山塔寺，为官兵祈报之所。又发心施财鼎建三清殿，立《天妃灵应碑记》，记神之灵与功之伟。且数至江左里云门山，修建云门寺，塑观音像，赏玩云门十五奇景。《名胜志》、《藏楼金石志》。
　　宋　琯　嘉靖间兵部郎中。侨居光俗里。与长安广文林子达交挚，文酒唱和无虚日。《林氏族谱》。
　　刘沂春　字泗誓，号鲁庵，潭头人。崇祯甲戍进士，令乌程。福王时，官工部主事。唐王时，官太常寺卿。鲁王时，官副御史。及败，栖隐乾巫寺，为时最久，后匾其寺曰“天表云林”。见乾巫寺记载。
　　林逢经　字守一，号铁崖，坑田人。祖世章，父俗阳，邑志俱有传。隆武称国福州，逢经以黄道周荐，拜翰林院检讨。事败，被缁入桃源山(在钦仁里)，庐于临安公墓下。除夕赋诗，一字一泪。详墓志。卒赴松下海死。清乾隆四十一年，予谥节愍，葬焦溪。《名胜志》。

　　○人物　上十三　方外

　　大慧宗杲禅师　宋绍兴初，洋屿云门寺开山初祖。后人于坐禅处勒字纪之。《琴江志》。
　　永　安　江左里云门寺高僧。能诗。
　　大慈禅师　宋政和间，住持大象山文殊寺，有语录示法。僧徒甚众。见《文殊寺碑记》。
　　真　潮　歙县吴贤之子，名克恕。贤官夔州，既失职，浪游不归，是时，真潮方四岁。十五娶妇，十六闻父在蜀，遂迹之于蜀，不遇。因遍迹于楚、越，往回齐、鲁、卫间。十九礼观音大士于南海。尝入五台、太华、鸡足、瓦雾、峨嵋、衡山、黄梅、青原、黄檗、东林、百丈。又之吴，栖于孝丰，募于全建白云寺。诣南海，遂游闽，先栖连江县普照庵，明年至长乐坪岐洋蟛蜞洋山。万山之中，豺虎纵横，日惟饮水一盂。居数月，邑人司马陈省使人馈以粱粝，始得粒食。住六年，闻邑有龙泉寺颓圮，重新缮治，已而又弃去，游方广岩，始定居焉。真潮持律谨严，履穿衲破，执作勤苦，累化千金，不以锱铢自奉。少尝立禅，自入台以来，但趺坐念佛，未尝就寝云。《高僧传》、《龙泉寺志》。案坪歧洋在江左里芹山，俗呼蟛蜞洋山，其地有金狮岩古迹。
　　祖　元　云门寺僧。风骨清癯，危坐终日，妙喜目为元枯木。后居连江福严庵。《高僧传》云：“元乃云门寺发明十三人之一也，余略。”
