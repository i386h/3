<!-- { "loadSidebar": true } -->
　　马江亭　在邑西。面临下洞江，江是从前闽、长分界之水，几百年前汪洋江水，今则一衣带耳。宋陈傅有诗云：“山霭峨峨江岸深，望赊亭影落江心。无风万里磨平玉，有月千波漾碎金。思远解邀无可句，流清宜泻不齐琴。仙槎一棹惊秋晚，此去银河尚几寻。”嗣废。
　　吸江亭　在洋屿。见《三山志》。
　　五里亭　在光俗里五里洋。今圮。
　　过江亭　在营前。一清乾隆三十五年林家建，一乾隆五十六年陈家建，休憩所也。
　　渡　亭　一在赤屿，一在马头。
　　泗洲佛亭　在湖里。
　　翼然亭　在霞洲。民国十八年建。
　　玄帝亭　一在霞洲。民国十七年，邹行根、邹正华重修。一在马头，俗呼为渡亭。
　　楞迦室　在江左里云门山、嗣废。见《三山志》。
　　听泉书室　在唐县。
　　晴峰书室　在祥洲。清宣统元年重建。
　　绿痕书屋　玉田郑方城先生别业。其女翰蒪，宁秋羹，有诗云：“绿痕缘书屋，墨沈剩残香。”并注云：“绿痕书屋为先君宴息处，手书扁额犹存。”而《南亭四话》载先生自撰楹联云：“大江东去，浪淘尽千古英雄，问楼外青山，山外白云，何处是秦宫汉阙；小院春来，莺唤起一帘风月，看溪边绿树，树边红雨，此中有舜日尧天。”见于张善贵《海滨闻见录》。
　　二可轩　在光俗里。明运使林国相所居。
　　闻石轩　在祥洲。邹坦然读书处。
　　碧玉轩　在江左里屏山。宋尚书郑丙筑。丙有诗云：“长安回首远如天，解榻祗园百病痊。身世本来如寄尔，佛僧同往更悠然。筼筜千个不受暑，岩桂一枝或自妍。长与高人伴幽独，粥鱼斋鼓度流年。”
　　双桧轩　在玉田。郑姓建。今为乡公所。
　　茂承斋　在马头。明郑子尚扁其故居。翰林学士宋濂铭云：“闽人郑子尚世敦诗书，为良士，其父周可君尤能以道自娱，厥庄曰至德里，并舍南北环植以苍松，鼓髯奋爪，若苍龙然。尝喟然叹曰：‘始者拱把尔，今则大将十围。人之种德亦有类如是乎？’御史郑公过而嘉焉，名之曰松庄云。周可君既承风御气，游神于冲汉之墟，而松固无恙，寒光凉翠，益翘然发舒。子尚日徘徊其下，仰而慕，俯而凝，怅然其若思，己而曰：‘先子不可见矣。倘能承继之，庶箴其不死矣乎？’乃取诸《诗》，《诗》所谓‘如松之茂，无不或成’之语，匾其斋曰‘茂承’，盖万扬荣于春，悴于秋，各繄其逢，惟松旧叶落时而新叶已生，所以四时而恒青。子尚欲承父志，无须臾间断，其将常茂而并荣者哉。子尚亦喜于取譬者已。子尚以明经试天官，归教长乐乡校，其将行也，介国子录赵伯庸来征余铭，曰：有松丸丸兮于彼郊垌，来者既续兮往者始零，众悴黄霣兮其色独青，嘉名斯建兮象类之精。父经能传兮祇覃厥心。太史造铭兮勒斯轩楹。”(见《郑氏谱》)
　　菊　圃　在光俗里。明隐士邹寒谷辟。明刑部侍郎郑世威诗云：“三十年前晚节香，祥征瑞菊间红黄。而今载锡丝纶美，视昔频看雨露芳。芝圃栽培新奕叶，竹林吟啸旧笙簧。老甥矍铄吟秋兴，一榻香风一羽觞。”
　　涵　斋　在至德里闽屿。明林之蕃居之，著有《涵斋集》。
　　郑　圃　在玉田。为清蕉溪郑善述先生之圃。永福黄任诗云：“道德榜在门，夹漈书在室。复此十亩居，微尚亦足毕。珪组三十年，为圃忧废失。敷荣非所钦，结念在秋实。绘此灌园图，蔬果列一一。红绉与黄团，爪壶杂柚桔。稚子胜雍端，何止识六七？已解摘瑟僴，不肯觅梨栗。阶下阿对泉，轧轧汤而谲。修绠何澜翻？一汲千畦溢。咄哉汉阴翁，息机殊不必。齐民有要术，资生之用遍。种树如字人，不言美利见。烹葵及薁菽，退食亦充荐。是即《豳风》图，可使鲁一变。散衙巡町畦，十亩绣芳甸。厥色何累累？杂花尚抽艳。棚下凉风吹，解带冷然善。”
　　排云楼　在洋屿。宋嘉熙间承务郎郑鼎材筑。有名人巨卿题咏，皆散佚。(见洋屿《郑氏谱》)。郑丞相昭先为书扁。
　　起云楼　在赤屿。清孝廉陈介吾先生讲学处，《游磁九梦》亦写在其处。见《藏楼随笔》。
　　亦爱庐　在下洋。清李仰高读书处。
　　怡　阁　在象屿。宋郑次山先生读书处。黄勉斋先生有记云：“怡阁者，象山郑君次山之家塾也。以怡名者，取夫子答子路问士之意也。绍熙二年冬，阁成，以书藏之，帅其子若弟之子群居而肆业焉。明年夏，命其子谲成叔来告曰：‘愿有记。’榦于郑君未尝有一日之雅，而己窃闻其有长者之风矣。及观成叔之为人，襟度夷旷，智识闿爽，则又知君之施于家者，信可书也。遂不辞而言曰：‘自窜窃摹拟之学可苟富贵，而孔氏诗书遂为无用之具。其间博闻强记者，亦不过骋谭辨，夸文章，而于古人之学修身齐家者，漫不复讲。今君教其诸子而首欲其笃于兄弟之爱，可谓审所轻重而不惑于流俗者矣。盖五典者，天叙之常理，人道之大端也。析而言之，则君臣、夫妇、朋友者，人之属，而天属之亲，惟父子兄弟为然，其四肢八体皆一气之所生，其入考出弟为万善之根本，则兄弟之义可不为重乎？古之称其从父者曰世父，叔父，从父称之则曰兄弟之子，后之称其从父者曰伯叔，而父之义始不明矣。谓吾姑者，吾谓之侄，而世率以侄称其兄弟之子，则是不以子待之也。父之兄弟，与夫兄弟之子，犹有父子之称者，以其同出于一气也。则从父兄弟岂不犹吾之兄弟乎？所贵乎士者，以能深明其同气之义，而不识其天性之至爱耳。若夫利欲胶固，横目自营，一室之内，乖离斗狠，则虽通今博古、高谈天人，而亦何足为士哉！此亦君子所以为教，而独有味乎夫子之言也。君之诸子，居是阁也，仰而观焉，俯而思焉，知君之待兄弟之子如己子焉，则吾之处乎兄弟者，其则不远矣。利欲之私，岂足易吾天性之乐哉！而又广而充之，至于天典民彝，各尽其道，则于君子所以为教者，可无负也。此邦之人，闻君之教其诸子者若此，则过君之居，履君之阁，孰不自叹夫流俗之薄，而阴革其乖争之习乎？榦尝东浮大江，蹑云门，跨石龙，以望所谓象山者，其岩谷崪崷，风清汹涌，甚可爱也。异日尚当从君怡阁上观君之施于其家以及乡人者焉，君亦坐予而薰沐之哉。乃为之记。不惟以见君之志，亦以自警云。五月壬辰朔，北山黄榦记。”(见于《黄勉斋全集》)
　　榕树楼　在洋屿。清张朝法读书处。朝法字应谟，同治九年，举人。宁化知县。
　　双峰阁　在马头。清同治间名儒郑锡珪讲学处。
　　塔影山房　在霞洲。明贡士邹孟明讲学处。
　　爱山居　在下洋。
　　木石居　在玉田。清初郑善述筑。善述子方城、方坤后以海氛炽甚，避地建安，在方坤著述版本中，见有称一栗斋、瓶花斋、杞菊轩、诗话轩者，此轩斋数者，或从心上造也。姑录附志于此。
　　环青居　在泮野。林庆增别业。
　　宋先儒陈宋霖墓　在至德里灵洞寺后。
　　陈先儒合墓　在光俗里唐官山后。按芹山《陈氏族谱》云：“在太平兴国寺后。”
　　赠太师秦国公郑公履墓　在江左里石龙后山。曾孙昭先立碑。
　　赠太傅益国公郑公焕墓　在石龙报本庵。孙昭先立。
　　赠太师兖国公郑云珪墓　在云门山云门寺后。传葬之日，风云雷雨掩其棺。子昭先营造。
　　郑丞相昭先墓　在连江广化寺。真西山先生撰圹志，详《金石》。黄直卿榦挽以诗云：“结友云门日，曾闻谷口翁。松肥三径雨，鲈熟一丝风。行业乡闾敬，诗书子姓同。论心独余恨，秋草对碑丰。”(见《闽诗录》)
　　王提刑益祥墓　在县北白鹿山。
　　明许黄门天锡墓　在至德里洞江，又称东山。陈庾焕撰《东山许黄门墓碣辨》云：“闽县界山狮子峰下，有土一垄，不盈数尺，前立片石，广逾咫，题曰：‘钦赐一品服洞江许公墓。’相传为宋许文定公将父坟，环而葬者数家，地皆售自里中。邓氏洞江墓碣且仆，无过问者。薛进士朝标营窀穸于其旁，村民许某自称文定后，指以要挟，进士予数金，责令扶植其碣。垄左稍上有高敞地，深广各数丈，予妇兄何秀园购得之，邀余往观。予审许公碣，疑宋制三品以上皆服紫，阶未及三品而得服者，则曰赐紫，无所谓赐一品服者，况文定位宰执，父当赠封一品，不当云赐服，且钦赐之文，始自有明，宋、元而上未之前闻也。及归检郡志，乃知固明谏臣许黄门天锡赐葬处。黄门使安南，假一品服以行，故墓碣云尔。后询父老，始知黄门子孙家洞江，又得黄门《木假山》诗，亦自称洞江先生，益信向所疑之不谬。然郡中《许氏谱》则固载文定父葬狮子峰下，近岁许瓯香先生元孙画山明府率族往祭，延乡耆示以家谱，则真以为文定父墓矣。初秀园既得地，虑内有古冢，凿土验之，得砌成石台，类寺院须弥座，且念其地势开豁轩爽，必前人故垄，遂不敢营造，置为闲原。又尝步黄门墓下，于林中见钦锡祭葬华表尚仆草间，度其墓制必崇宏，乃今余土庳小。绝无邱垄形，而当所掘须弥座之下，旧皆方石平砌如广庭。前十余年，秀园弟惕若犹及见之，今则石皆乌有。窃疑其地或本文定父茔，黄门或其支裔，得附祖茔。墓石既毁于攘窃，而仅存撮土欤，抑岂广庭之上或即黄门茔山，既归他姓，或徙碣于右，冀掩有其故穴为利欤？台省三天册封安南，尽却餽赆，仅橐一木假山以归。归即奉命校左藏，疏发逆阉刘瑾侵盗奸欺状，为所害。事详《明史》本传。其风度节概，殆与同郡郑少谷后先辉映，其遗垄岂容终听湮没？窃见少谷群鹿山茔，前植巨碑，大书‘少谷山人墓’，旁署‘康熙某年知府吴六一重修’，盖吴公捐俸葺墓而立此。遂为闽中佳话。黄门之墓，事同少谷，每欲讽秀园捐所买地于官，当事不乏吴公其人，亦当琢二石，一植旧碣前，题曰‘明忠臣许黄门赐葬处’，一树所谓须弥座处，题曰‘许氏先茔’，旁署悉如吴公碑式。一以存信，一以存疑，则黄门之垄得不终于湮没，许氏之族得以共保，而吴公之佳话不得专美于前。若夫忠贤之墓，例应官为防护修葺，则有恩诏会典在，非草野所敢轻议也。”(见于《陈庾焕惕园初稿》)
　　李知府宗达墓　在高详里亢虎山。林尚书瀚撰墓志铭。碑文详《金石》编。
