<!-- { "loadSidebar": true } -->
　　故赠太师郑公圭墓志铭：“大中大夫、试礼部尚书、兼侍读、兼修玉牒官、新喻县开国子、食邑六百户、赐金紫金鱼袋章颖撰文，正议大夫、礼部尚书兼太子詹事、兼修国史、晋江县开国男、食邑三百户、赐紫金鱼袋曾从龙篆额。”“世固有仁而荣，有德而尊，无爵而贵者。及夫为善之报，不在其身，而在子孙，则尊贵显荣，亦安得而辞？颖于太师郑公见之矣。公讳圭，字粹中，家三山，郡之望族也。自宁德、连江，世有显人。司业南，大著公鉴，盖其近而可纪者。余未易殚举。公之五世祖恭，自连江徒居闽之洋屿，其后生履，履生焕，焕生公，世以儒学闻。公少肄业泮宫，蔚有俊声，少程能，必居前列，大较艺，则屡屈于人，视一时先鸣者，概出己下，于是委通塞于有命，融伸屈于无心，潜光养晦，是非不入于耳，喜怒不形于色，尝语同志曰：‘高山仰止，吾得四人焉。资禀粹美者，吾爱黄叔度；气节清劲者，吾敬陶渊明；和而不流者，吾师郭林宗；宽而有容者，吾慕娄师德。’虽识趣深远，莫窥其涯涘，而吾于此有以得公之大概矣。公配长乐洞湖林氏，氏静顺柔嘉，婉婌闲雅，其父钟爱，而难于择对，不以适凡子。一见公，器重之，遂定姻好。林氏夫人尚志清素，无丝毫华朊之习，礼法一门，耳濡目染，行之而安，不为世俗所溷。相夫以义，尽妇之道，乐于周人之急，衣冻者，食馁者，药病者，皆随其方。虽臧获莫不得其欢心。男二人，达先业儒而早世，次昭先，今为参政。女二人，适士刘燧，陈■〈木為〉。淳熙四年五月初六日，夫人林氏以疾终，享年五十有一。是月十七日，公卒，春秋五十有三。十一月既望，合葬于云门山之原。是卜也夫岂偶然哉？公所居之旁有园，据登览之胜会，一日，里旅有请，欲得此地以营精舍，公之父而问曰：‘汝之意若何？’对曰：‘众欲毋遏，宜施之。’既成，扁以‘云门’，择名衲以董之。既而传灯续焰者，皆大宗师。今择胜以为兆，真所谓乐哉斯邱也。公载仁抱义，酣粹茹和，与人交，洞见肺腑，无城府气。古之有道有德祀于学，祀于乡，非公其谁可哉！公贤矣，而伉俪亦以贤称，夙娴内则，孝养尊章，岁时祭祀，凡涤濯扫除之事，必躬之，其有后也固宜。今观公有贤子，由乌台而升骑省，而擢枢庭，力行所学，致君泽民，叠华章而旌义方，筑高阙以表隧道，即云门之寺以为崇隆报德之寺，皆其平日种德之应也。嘉定八年，公之子枢密再除恩命，赠太师充国公，妣亦赠充国夫人。公之葬也，纪载岁月及公之行。公之子昭先犹未有恩命，颖讵敢拙于文而掩天下之善哉！于是次序其实而铭之，其以信为善之报，以劝来者。铭曰：‘宁德连江源流长，世有显人蔚相望，至于公而炽且昌，公培其实潜其光。于义屈兮于德彰，身虽隐而名则扬。内助之贤古姬姜，耕之获兮在义方。云山之原卜既臧，云山之揭星光芒，未来旌表未易量，过者下马应徬徨。’男昭先立石。”在江左里云门山。
　　故运干承务郑公鼎材墓志铭：“天道福善，古有格言。使善未必福，则天道为茫茫，而不善者无惧矣。伯大为郑氏婿，颇知外家事，而人物之品目尤详焉，求其质实无华，静重有守者，承务公其最也。公之德修于家，其宗族称焉；行孚于里，而乡党赞焉；居于官，而僚友敬焉。治生能乐，教子能贤，天之福之似亦云侈，寿不百年或有之，憾犹有遗也。余归而未及拜也，闻公讣，而未及吊也。二孤忽以葬日来谂曰：‘愿有铭。’呜呼！洋江自云山仙去，仅存此老，天复夺之，典型已矣。予方铭云山之墓，又忍铭公哉？先遣吊使，其反，而与为铭。公姓郑氏，讳鼎材，字新甫，福州闽县人，六飞南渡，盖其世家者，必曰光州固始。考唐世系表，郑氏出荥阳也。入闽自有源流，非从固始来也。派洋屿者，六世祖愿，以义代弟死。子恭，复避害，是为洋屿始祖。其行事卓绝，俱载郑氏光世传。世推厚德之报者必先焉，又五世而生公。弱冠失怙，事母黄氏尽孝。母夫人殁，恩慕不己，每五日必哭于墓，虽阅岁犹一日也。教子严加程督，择硕儒为之师，夜归犹就膏课其勤惰，率夜分乃寐。邻有恶少好生事立威，族里不平，争欲击之。公知直在已，愈巽抑，嬉笑曰：‘吾欲人唾面自乾耳，何怒焉？’侮者惭服。知院大参素加敬，虽公齿居后，每事以叔父礼。尝曰：‘吾宗笃厚君子也。’既参政柄，即以恩奏补，公亦不以为重，丝发不以累知院。有以事转嘱者，正色却之曰：‘吾家世乐施，种德惟恐不丰，岂敢以货财杀子孙耶？’植梅种竹，自营一楼，曳杖扶策，宾送日月于林薮间，号排云主人。知院为书其匾，世之名流题咏其门。郊社礼成，以子第进士，恩封京秩。公喜谓家人曰：‘仕固有荣其先者，吾何德而身亲被之？顾老矣，不能为役，将无以报国而死，奈何？’嘉熙元年丁酉三月初一日，以微恙而逝。曾大父充，大父晞说，父锐，皆隐德弗耀，以侄知院太师恩补登仕郎，差知江西运司干官，继封承务郎，亨年七十二。娶林氏封孺人。子德先，先公七年卒，娶陈氏，前永阳通守元衡之女。发先，登乙未进士第，调兴国永兴尉，娶陈氏，南昌通守有声之女。象先，习进士业，娶承德郎倪忠厚之女。女二人，长适将仕郎陈大昌，次适太尉黄公宜之子应龙，早世。孙男一人逢嘉，孙女三人。其年五月庚申、卜葬于清凉之原。惟公宽和庄凝，自少不事嬉戏，与人交，洞见肺腑，尤笃然诺。敬妻如宾，役僮如倩，于己不失，于物无竞，谓非乡国之善士，可乎？天福我公，报以其子孙，将舞斑衣以养也，而不少须以死。悲夫！铭曰：‘郑氏之先，世积忠厚。五传至公，厥声弥邵。积善之庆，天必所佑。不能百年，曷足为寿？躬之不赢，以昌其后。’在江左里清凉山，王伯大撰文。案王伯大，长溪人。嘉定七年进士，官至端明殿学士，枢密院参知政事，卒谥忠文。
　　孝友之家碑：“皇考观文少师遗训：‘尊师敬长，尚德闭邪。’长男逢辰恭奉父命书此以诫逢原。‘敬兄睦族，征岔去伪。’长男逢辰恭奉父命书此以诫逢年。“敬长友弟，笃志强学。”长男逢辰恭奉父命书此以诫逢吉。时宝庆初元十月十一日。”在洋屿郑文靖词堂。
　　郑丞相昭先圹志：“公福州闽县合南江左里人也，讳昭先，字景绍。曾祖考讳履，赠太师秦国公。妣黄氏，赠秦国夫人。祖考讳焕，赠太师益国公。妣徐氏，赠益国夫人。考讳珪，赠太师兖国公。妣林氏，赠兖国夫人。公先世自连江卜居海上云门之麓，躬植德以遗后人，七传至公，始益光大。甫弱冠，失怙恃。刻志励行，策勋上庠，登丁未②进士第。主建宁府浦城簿，挺身代尉平峒寇，功成不受赏。再调文思院，用荐削秩，改知湖州归安县，廉明振声。更化初，入班院辖，分纠宪台，指邪扬佞，人当其罪。五年间，遍仪柏府，进长谏垣，风霜凛如。奏疏多焚其稿。至于密谋上前，书极剀切，期致君无过，未尝出以语人，人简知。既经济两地，凡八年，朝廷奠安，边鄙不耸，小心祗畏，无自功之色。嘉定辛己，荆门寇发，公悉平之。壬午冬，劳憔感恙，乞身归休。上蹙额而谕丞相曰：‘郑知院苦欲求去，卿为朕留之。’还其章六七。公又再抗疏，恳求愈切，上不得己可其奏，犹有南昌卧获之命。固辞，提举临安府洞霄宫。卜筑湖山之下，自号日湖居士，若将终身。公虽里居，无一饭不切切忧时，未尝不以勇退为高。新天子登极，图任旧人，起名镇长沙，以疾不复起。特转一秩，仍前奉祠。未数日疾革，遗奏上闻，天子为之欷歔辍朝，恤典有特，加封太师。以绍兴二十七年十月二十六日生，以宝庆元年十月十六日辰时薨于正寝。享年六十有九。历官自浦城簿迁至知枢密院兼右丞相事，积阶自迪功郎循资至金紫光禄大夫，职自资政殿大学士升至观文殿学士，爵自闽县开国男升建安郡开国公，食虚邑自四百户至四千九百户，真食一千三百户。娶黄氏，累封蜀郡夫人，先公七月薨，封东平郡夫人。子男三人：逢辰，朝奉郎，前主管西外睦宗院；逢原，宣议郎；逢年，承奉郎，未铨。女一人，适今奉议郎新特添差通判南剑州军州事王伯大。公自少颖悟，举止异凡儿。赋性宽平，即之也温，而端重方质，凛不可犯。尝游李文公先生门墙，磨砻浸灌，得其归趣。暨登仕版，鞅掌贤劳，和而不流，中立而不倚。资政柄，典枢机，以天下用天下，休休焉如有容。晚居里社，退然与农圃为俦伍，其急义乐善出处盖一辙也。薨之日，知与不知哭皆尽哀。宝庆二年，五月十一日，诸孙奉公与夫人之柩合葬于连江县凤凰山之原。痛惟公平生行事，在在可书，以葬日薄哀次，未就，始尽梗概，纳之圹中。其封碑表碣，则俟他日。”在连江广化寺，真西山先生撰文。
　　浮岐岭石刻：“保福院僧法超为师叔应监酬还心愿，舍钱铺路。嘉泰辛酉年记。”在江左里。

　　明

