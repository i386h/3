<!-- { "loadSidebar": true } -->
　　西峡江　俗谓乌龙江。《福州府志》云：“乌龙江西曰西峡江，东曰东峡江，在高详、归仁二里间。”在峡南高详里。与马江、仁南相对。两山夹峡，水由南洲灌入。江阔可以尺量，其深不可以数计。中流有石如砥柱，名曰浮礁。(见《福建河渠志》)峡门风涛险恶。元至元间，元帅唆都募民户置渡船一十有三。两岸各有亭，以为行人憩息之所，岁久而圮。明成化间，太监陈道重修。“峡北观澜”拟标六里四景之一。宋林亦之《过江》诗云：“白鹿山头云欲颓，峡门滩下水如雷。锦囊破裂元无用，席帽嵚崎还更来。我自未能逃世俗，人谁便解脱尘埃？扁舟且趁牛羊渡、莫问如今第几回。”明郑善夫《渡峡江》诗云：“凛秋行日夜，短别去故里，眷此有所思，陟山复临水。重峡亘天堑，下足顿逸轨，回飙激伏澜，绝流渡蒙汜。雨昏积瞑色，翳翳歛夕霏，所忧风波集，击楫志未己。至人乘虚无，君子虑终始，蹈险乃真见，履顺有灭趾。矢言涉大川，勿负横江耻。”张时彻《峡江道中》诗云：“玉峡江深鹓鹳哗，青楼夹岸转流霞。帆樯返照穿红叶，山郭浮云拥白沙。久客盘飧谁是伴？满城砧杵正思家。自怜朱瑟那能御？独坐长庚望斗槎。”顾大典《渡峡江》诗云：“岸回潮痕出，江面峡路长。云帆不可辨，海气更微茫。”陈翰臣《渡峡江》诗云：“云来峡气长，朝旭动海树，地穷天堑见，下马问古渡。轻舟凌寒潮，征帆带孤鹜，苍茫南北面，烟岸渺何处？中流破急浪，恍若轻滟滪，风波销客魂，惨淡起百虑。岂不戒垂堂？勉强趁归路，登岸慰脱险，回首尚如怖。”杨德政《渡峡》诗云：“岂忘垂堂戒，何因涉险行？青山吹欲动，白浪涌如崩。鸥鹭惊飞尽，蛟螭结阵行。谁云舟楫好？未若羽毛轻。”陈价夫诗云：“西峡风涛天地回，海门无日不喧豗。雪晴罟网春犹集，江冷鱼龙秋自哀。芳草远连螺女庙，暮云深傍越王台。长年三老愁看汝，舟揖于今莫浪开。”(以上见《闽都记》)林亦岐诗云：“乌龙江上风涛壮，大象山头日影西，各有归心怜晚照、远天画出雁行齐。”李永选《过渡》诗云：“西峡回旋水，东皋荡漾云。浮生感懵懵，过客笑纷纷。风激潮弥壮，船行派欲分。浪花江上满，十万羽林军。”
　　马头江　亦称马江，濒江左、光俗二里间。中有巨石，形如马首，随潮隐现为行舟患。《闽侯县志》云：“东下为罗星塔，其南为营前，又东为洋屿。旧有水师，旗营。出为闽安镇，中流为琅崎江，入于海。”宋朱熹《渡马江》诗云：“春日江中住，我行涉其波，扬帆出西澨，两岸青山多。”李永选《马江怀古》诗云：“罗星塔下水微茫，砥柱中流孰克当？峡北烟波连断霭，山中红树对斜阳。寒潮落日声如咽，铁锁沉江事可伤。惆怅风前依右岸，黯然天色入苍凉。”
　　上洞江　马江之左次港也。长十八公里半。舟人候潮咸集于斯，亦称为营前港。潮通龙门、坑田、琅尾、东渡、白田，接蕉溪、大溪二水，两岸农田赖以灌溉。溯汐而出大江，至省大桥一百二十五里。出营前称为横江，舟人过此，恒具戒心。明林鸿《秋日渡江》诗云：“横江渡头云水东，波回石马撼秋风。连山喷雪何如此？好似钱塘八月中。”“晋安形势控东南，碧水遥将碧海涵。马江江上风涛壮，不数湘流汉水潭。”“一水横流沧海东，千峰倒映玉芙蓉。猿声两岸秋风起，无数江花带雨浓。”“日落风清江水便，片帆遥下月明边，君听满棹歌声起，何似江心竞采莲”。“山色西来若画屏，长江一带抱沙汀。扁舟日暮东流下，疑是秋风过洞庭。”昔宋陈季慈先生有《第一江山》诗。拟此处标为“瀛洲环碧”，为六里四景之一。
　　下洞江　马江之左一港也。长十四公里。中有狮子石，与方山对峙，巨浸不没，俗谓“水浸方山鼻，不到狮子耳”。(见《闽都记》)长乐旧志则称下港，又呼太平港，河阳港，青阳港。迎潮而出大江，至省大桥，水洋一百二十里。《闽中记》云：“吴王夫差尝略地至此，作战船。故有吴航头之称。”《福州府志》云：“吴航头在水次，吴王濞及东瓯王从之，故有吴航之名。”《闽中记》云：“吴王夫差乘船略地，至此作战舰，故名。”明永乐间，太监郑和通西洋，造巨舶于此，奏改名为太平港。
　　琴　江　在江左里洋屿前。唐以梁《琴江夜月》诗云：“一片清辉月满舟，水天相映夜光浮。耳边似觉琴音奏，韵出空江听水流。”黄曾成《琴江》诗云：“无弦琴韵听模糊，皓月清流入画图。波静蟾圆秋夜迥，水晶盘里拥明珠。”(见《琴江志》)
　　环　江　在光俗里。左右接上下洞江，故俗称“泮野水，两头涨”云。明陈中允谨居其处，以环江为号。
　　老子洋　又作老鼠洋。上接溪流，下通营前江。《福州府志》云：“在南琅崎山下。”营前浦，在营前。赤水浦，在至德里赤屿丹山前。戈隆浦，在光俗里。新田浦，在光俗里。横流浦，在光俗里。金山浦，在光俗里。长约四里许。琅尾浦在绍惠里琅尾。其地多产桔。
　　龙潭溪，在高详里下洋　山田溪，在高详里下洋山田间。磐石溪，在江左里高安　五竹溪，在江左里天台山下　芹溪，在江左里院里溪，在江左里。朱子过此勒“濯足”二字　罗溪，在至德里九龙山下。有瀑布下流入洞江。　大溪，在绍惠里。源始分水岭，经八社入老子洋。　蕉溪，在钦仁里蕉岭下。　瀍溪在钦仁里。又称瀍川。
　　厦珠闸，在光俗里。下朱民国三十六年造，溉田可二百有余亩。湖里闸，在光俗里湖里洋。清同治间造。　溪里闸，在江左里后安。洋屿闸，在江左里洋屿。有新、旧二闸。
　　前后洋堤，在江左里猴屿。民国二十五年九月，海荡堤溃，三十七年，县政府指拨救济米各一万斤，乃重加修筑。
　　象屿坝，在江左里。
　　芹山坝，在江左里天池山下。坝长二里许，上接芦■〈艹際〉潭水引以灌溉，入五竹洋。　大溪堰，在绍惠、钦仁二里间。长数里，溉田数百亩，流入老子洋。
　　象村，即象屿官塘，在江左里旧称合浦。南长七百余丈，二等开，二分二丈一尺，一分二丈五尺，食溪水溉田五十二顷。(见《闽侯水利志》)　猴屿官塘，在江左里。《水利志》云：“上屿，四十丈阔八尺；中屿，三十丈阔七尺；下屿同食溪水，溉田二顷余。”
　　蒜村石泉庄在江左里。(见《水利志》)未详其地，待考。

　　附岛屿、井泉、池沼

　　鸡笼屿，在江左里。形如鸡笼，故名。旧有寨。　猴屿，在江左里南岸。　象屿，在江左里南岸。清郑积馨有《象屿图记》，言甚悉。象屿又称象村。　羊屿，在江左里。即洋屿。有乌屿在其前。　琴屿，在江左里洋屿前。以屿如琴，故名，其江即为琴江，有志。　双鱼屿，在江左里洋屿前。　剑屿，在江左里洋屿前。　猫屿，在光俗里筹岐前。　鼠屿，在光俗里筹岐前，与猫屿对峙。　獞屿，在至德里。即唐屿。　赤屿，在至德里，有赤水浦。　莲花屿，在绍惠里，上有莲花峰，可以观日出。
　　林公井，在光俗里泮野。传为唐时林浦所凿，又称义泉。(林传《义行》)　黄井，在钦仁里白田。平田之上有石井，栏作六角形，上镌有“黄来宝舍禾五斗”七字。井泉大旱不竭，人多取以为酿。传为唐时黄氏古井，故以呼之。
　　中元并，在光俗里霞洲，俗呼厚奕井。久旱不涸，味甘可以酿酒。有石刻，详《金石》。按“中元”二字，其义未详。　嘉井，在江左里猴屿，又呼为尚书井。传为尚书郑丙所凿。(见《郑氏族谱》)乾道井在高详里黄石。石勒“宋乾道己亥岁造”。
　　福寿井，在江左里猴屿。明万历间张良所造。　通判井、在江左里猴屿。明通判张仲源造；因以名井。　大井，在江左里厚安。明万历乙酉造。　鱼尾井，在至德里唐屿鲤鱼山下，传为古井，清初乡人惑于风水之说。后以巨石掩盖其上。　龙井，在绍惠里琅峰。亢旱不竭。(见《闽侯县志》)　太平井，在江左里详屿。栏镌“太平”二字。　状元井，在江左里洋屿围墙内。一在营前街。下隈井在江左里厚安。　螺井，在江左里高安磬石窟。井为天然，其井深叵测，传久旱不涸。上有浮石，可指动。　下井，在光俗里祥洲。石井栏。有记，详《金石》。　东井，在光俗里营前。有石刻，详《金石》。居玉井，在至德里洞头。陈居玉造。　高井，在至德里赤屿。　金鳌井，在钦仁里上元。清康熙甲辰造。
　　五色泉，在江左里洋屿。为云门山十五奇之一。　效泉，在光俗里营前分县衙里。有石刻。　仙泉，在至德里马头。石镌“仙泉”二字。传闽县令王绍兰过饮其泉所书。
　　七星池，在光俗里祥洲。其池有七。

　　●卷三

　　岱峰李永选撰辑　　南山张善贵校刊

　　○区　域

　　六里区域，汉属东冶，郡为会稽，又曰东部侯官。东汉置侯官是吴属建安郡，置典船校尉。(故长乐别称曰吴航)。晋改为晋安郡，移建安郡于建安县治。太康三年，省典船校尉，立原丰县以为郡治。宋、齐因之。梁复改为东侯官，省侯官入焉。隋开皇九年，改名原丰。十二年，更名闽县，唐因之。后唐长兴四年改为长乐。清泰元年仍旧。后晋天福六年又为长乐，宋属福州治。元属福州路。明清为福州府治。民国二年废府改道，并闽县、侯官二县，称为闽侯。晚近又改为林森。原为七里，曰外者，别内七里也。去归义，故以六里称之。
　　宋分闽县为十二乡，统里三十有七，曰合浦南里，属晋安东乡；曰光俗里，曰至德里，属开化东乡；曰高详里，属开化西乡；曰绍惠里，曰钦仁里，曰归义里，属赞善乡。外七里也。元因其制。明改合浦南北闽江口岸之里，称江左、江右，同时又并其他一里，定闽县为三十六里，一百二十六图。清无变制，惟雍正十三年间以光俗、至德、江左、三里奉文设置营前县丞，隶属管辖。嗣又并入高详、钦仁、绍惠、统六里。高详里统图一，墩十；江左里统图二，墩四；光俗统图三，墩十，至德里统图四，墩八；钦仁里统图二，墩六；绍惠里统图一，墩三。(以上俱见《闽侯县志》)
