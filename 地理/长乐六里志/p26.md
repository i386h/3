<!-- { "loadSidebar": true } -->
　　《日湖遗稿》五十卷　宋郑昭先生著。传见《名臣》。是集《福建艺文志》存目，据《郑氏族谱·真西山先生序》云，“《日湖集》者，故观文殿学士郑公所为文也。昔河汾黄氏尝谓文士之行可见，因枚数而评之曰：‘谢灵运、沈休文，其文傲，小人哉，其文靖，君子哉。陈思王其文深以典。至于狷也狂也，夸也诡也，皆以一言蔽其为人。夫文著，技之末尔。而以定君子小人之分何耶？盖尝思之：灵和之器，不生茨棘之林；仪凤之音，不出乌鸢之口。自昔有意于文者，孰不欲媲典谟，俪风雅，以冀后人之传哉！卒之未有得其仿佛者，盖圣人之文，元气也，聚为日星之光耀，发为风霆之奇变，皆自然而然，非用力可至也。自是以降，视其资之厚薄，与所蓄之浅深，不得而近焉。故祥顺之人，其言婉，峭直之人，其言劲，谩肆者，无庄语，轻躁者，无雄辞，此气之所发然也。家刑名者，不能析孟氏之仁义；祖权诈者，不能畅子思之中庸。沉涵六艺，咀其精华，则其形著亦不可掩，此学之所本者然也。是故致饰言语，不若养其气；求工笔札，不若励其学。气充而学粹，则虽崇德广业，亦自此进，况其外之文乎？此人之所可用力而至者也。持偏驳之资，乏真积之力，而区区以一臿拟江河，宁有是哉！公天资宽洪而养以静厚，平居怡然自适，未尝见忿厉之容。于书无所不观，而尤喜闻义理之学，故其文章不事刻划而乶腴丰衍，实似其为人。自少好为诗歌，晚释政途，优游里社。凡岩谷草木之观，题咏殆遍，真率之集，唱酬递发，忘衮服贵，而浃布韦之欢，又非乐易君子不能也。然则观公之文者，其可不推其所本哉。开禧初，德秀将试词科，见遗以诗，所期甚远。盖其厚于知己旧矣。岁在已卯，公以文编见寄于温陵，属使序引。公方与闻大政，不敢遽为也。岁月飚驰，距今十稔，而墓门之木拱矣。公之子逢辰，又征前许，挂剑之谊，其敢有忘？辄论次其说如此。盖非独发公之蕴，且将使学文之士知所本云。”明邑人陈骝跋《日湖集》云：“予读郑日湖文靖公集，拳拳然愿望其君，而又以劝戒其后。嗣文靖六世孙惟显讳隐请予表而出之，爱君忧国之诚，不能白之当时，卒白之天下后世。予敢推君之意，作诗以继公后，使夫登是堂者，诵公之诗，为臣思忠，为子思孝，以引以翼，绍厥美于无穷也。其不休哉！”诗曰：“余何修乎紫朱之纡，余何劳乎舆盖之躯？君储摇摇，内奸弗锄，臣不如良，作刘翼扶。怀有隐忧，播之咏吁。上天孔威，鉴此寸愚。靳兮有骖，衣也有祛。孰为人臣，引以自疏。湖山之隅，有才者卢，或瞻堂颜，以引以思”。
　　《庸斋集》　宋郑文通著，已著录，见经部。

　　元

　　《方山堂诗文稿》　元陈弦著。《文苑》有传。

　　明

　　《碎金集》　明陈景著著。已著录，见《经部》。
　　《李温州诗文集》　明李宗达著。本志《循绩》有传。
　　《长啸集》　明林爚著。无卷数。见《闽侯县志》。按爚，正统丁卯年举人。金吾忠州同知。高洋里黄石人。
　　《黄门集》七集　明许天锡著。《名臣》有传。已著录，见《经部》。《静志居诗话》云：“黄门奉使安南，却其赆，赋诗云：‘青茅又喜重苞贡，薏苡何须满载归？’比归，刘瑾疑其金多，不知其不受也。矫诏逮问，潜遣人杀之。郑少谷诗云：‘风流不见许黄门，文字丹青阁上存；却留诗句车盘驿，黄犊青山何处村？’盖黄门车盘驿曾题壁间，有‘青山对面疑无路，黄犊出林知有村’之句。”
　　《交南诗》一卷　许天锡著。通志存目，乃许使交南时撰也。
　　《内制集》　无卷数。
　　《环江遗稿》一卷　明陈谨著。通志存目。谨，营前人。嘉靖癸丑，状元，官中允。《名臣》有传。
　　《林给谏诗文集》无卷数、《备药笼中》一卷《天垣疏草》一卷　明林材著。已著录，见《史部》。材，至德里唐屿人。《名臣》有传。
　　《涵斋集》、《藏山堂遗篇》　明林之蕃著。《福建艺文志》、《石遗室书录》云：“林之蕃，登崇祯癸未进士。前半，名《林涵斋诗》；后半，名《林涵斋文》。诗清稳，多与方外往来之作。”苍崖，亦逋子。后序云：“甲申鼎革，怀宗升遐，所以有‘招魂双泪即三闾’之句。隆武称号闽中，奄有闽浙，所谓‘属岩纵险非无地’殆指闽徼；‘落日虽低不离天’，其称隆武也。既而郑芝龙航海，蔡方山、齐逊辈举义无成，所谓‘蔓草讵能成远志？残云无力起奇峰’。厥后吾乡诸当事率多公之同年僚友，屡劝驾，公立志不移，所谓‘冥鸿自欲归高汉，结网家家逐急流’。及吩咐李将军勿复多言说，皆有所为而言也。”林涵春撰传云：“之蕃，别号积翠山陀，又曰涵斋。甲申变后，隐居吴航唐屿。有潭曰毘济，朱子游迹处也，日没潭洗耳，牢骚感愤，咸于诗文发之。尝作《悲秋》诗云：‘吾道固应穷到底，青山不意肯相容。’又曰：“衰杨远近孤臣骨，千载何人表墓门？’返三山故庐，制府诸公以地方人材劝驾，先生咏渔况见志，曰：‘自是老翁生计拙，风波未至把帆收。’又曰：‘别港渔肥招不去，绿簑惟恋旧溪山。’诸公亦遂其高尚，不强致焉。”张善贵牧豕斋藏有光绪重刊《藏山堂遗篇》，有长乐王道征叔兰序云：“(上略)明季乡先达林涵斋侍御，当易代之际，其出处合宜，皭然不滓，以视夫一时苟禄之辈，其相隔不知几由旬矣。既明且哲，以保其身，先生有焉。先生工诗文，间亦作画。其全集在当时已不可得。所著《藏山堂遗篇》，为先生侄孙亦逋子所辑，仅得诗三十奇二首，后余又觅一本，末多《越山种竹》十绝句，合成四十又二首。余业采乐府数解入《消寒录》，以存梗概。时复薇露盥手，展诵全稿，见其词旨激昂，音节嘹亮，寄托深远，寻味不穷，殊有绛树双声，黄花二犊之妙。其古体则浸淫汉魏，其近体则胎息于李杜，无句不隽，有篇皆佳。合先行统付剞劂，传之好事，使先生之遗文，与先生之大节，同昭于天壤也。间尝为郭蒹秋、郭柏蔚重刊有序，秀才偶谭及之。蒹秋为同社新甫孝廉难弟，嗜古博学，固已慕先生之为人。且云：‘尝于林垐《海外遗稿》及《鼓山志》中诵先生所撰传记，残膏剩馥，沾丐无多。亮节清风，钦仰愈甚。方以未读遗集为憾，今得睹此，何乐如之？’遽慨然与其友戴芷农、黄肖岩力任其责。仰先哲之遗词，发潜德之幽光，人之好善，谁不如我耶？余因之有感焉。今夫一介之士，爱惜名节，砥砺廉隅，数奇运蹇，不遇于时，穷愁著书，老死牖下，其文采不传，姓名随灭者，何可胜道！如先生者，其著述尚且散佚凋零，几几不可保如此，遑论其他哉。抑余更有说焉。严分宜《钤山堂文集》无难盛行于时，而下流之居，似因其人而可废。范忠贞《画壁遗稿》未必尽合乎古，而浩然之气，终与其人而并传，况乎卓卓有可传，断断不可废，鬼神所呵护，河岳共英灵乎？士君子读圣贤书，所学何事？亦可知所自命矣。嗟乎！先生之诗，其感人亦未免太甚者。‘同心有老妻’，余鳏夫也，读到此处，其何以堪？盖不禁泪涔涔然下，而回忆牛衣侣夜话时也。”案林之蕃，至德里唐屿人，祖材，都给事，父弘衍，副使，本志皆有传。参《福建艺文志》。
　　《游吴草》、《燕粤草》、《河汾草》以上三种无卷数　明林国相著。已著录，见《子部》。
　　《玉蝉庵诗集》六卷　明郑邦祥著。《福建艺文志》云：“卜景超序云：‘其诗不沾沾于李、王、钟、谭之派，独由汉、唐而溯汉、魏，由汉、魏而溯三百篇，盎然流溢，不自知其所以然。曹石仓采入《晋安十二代诗选》中者，特吉光片羽耳。’”案邦祥，玉田人，与曹、谢、二徐主持骚坛风雅，望重一时。惜不永年，仅三十八而卒。《峤游草》一卷，客粤诏溪时所著。本志立传《文苑》。
　　《二耻斋诗集》　明林潭著。潭字二耻。崇祯未诸生。无室家累，居高洋里文殊寺，以诗自娱。本志立传《隐逸》。
　　《鹤溪集》四卷　清陈宪周著。宪周，康熙乙末进士。洋屿人，《文苑》有传。
　　《学圃诗存》二卷　清林昆琼著。通志存目，已著录，见《子部》。《循绩》有传。
　　《晓田诗抄》十卷　清林开琼著。通志存目。案开琼，黄石人，字长川，又号晓楼。乾隆庚寅举人，官大田训导，迁永安。见《福建通志》并《闽侯县志》。
　　《长川诗文集》　林开琼著。见《闽侯县志》
　　《四留堂诗集》　清卢遂著。返字霁渔，浮岐人。乾隆乙未进士，翰林编修。本志《文苑》有传。
　　《清远堂诗集》　清周琦著。琦字朝勋，高安人。康熙丁未武进士。历官北直、山东、江西各省。
　　《岸园诗集》　清黄若庸著。若庸字仲舟，号岸园。顺治辛卯拔贡。江南盱眙县知县，以诗名。至德里赤屿人。
　　《敬修堂诗文集》、《木石居集》、《青毡集》　清郑善述著。善述号蕉溪，钦仁里玉田人。康熙庚午举人。《循绩》有传。子方城、方坤俱进士。
　　《萧然集》二卷　清郑善述妻黄昙生著。昙生一名昙，《牧豕斋存书目录提要》云：“集尾有《为林大家集序》一篇，附刻于诗集，非林大家为昙生序，系昙生为云绍母序也。”
　　《绿痕书存稿》　清郑方城著。方城字石幢。《诗抄小传》云：“伯兄石幢先生，先大夫蕉溪公冢子，筮仕蜀之新繁，尝于丛台官舍刻烛赋诗，拈题得《寒柝》，限‘双’字韵，方坤先得句云：‘迟久更宜六，于喁唱或双。’客皆叹为新颖；及先生诗成，则云：‘偶作行歌五，应惊好梦双。’徐静谷先生在座，乃拍案叫绝。”见《闽艺文志》。
　　《行集》《福建艺文志》作十卷、《燥吻文集》存目、《飧荔亭古文》存目、《石幢先生遗文》　郑方城著。《云寥山人文抄》云：“荔乡先生古文秾丽温雅，尚有六朝金粉气。石幢则恪守唐、宋八家遗轨。中若《太子丹，吕不韦，伍员论》、《药性论》、《文论》、及《答刘九畹书》，《哭亡侄文》，询欧、苏嫡派也。上诸大宪条陈事宜诸书，深明时务、足征儒者经济。骈体虽酬应之作，亦吐属风流。”案石幢先生雍正癸丑进士，有传。见《闽侯县志》
