<!-- { "loadSidebar": true } -->
　　云门寺　在洋屿云门山。旁有朱子祠，文昌阁。宋绍兴初，大慧宗杲禅师居山乐道处。嘉定间，始建寺。明永乐中，太监郑和重建。有塑像观音堂、弥陀岩、泗洲岩、狮子岩、坐禅石、石门箑、五色泉、望拜石、仙掌石、琴屿、双鱼屿、楞迦室、吸江亭、妙喜庵十五奇，宋孝宗赐额。宋云门高僧永安《石箑》诗云：“路绕悬崖万仞头，担泉带月几时休？个中拨转通天窍，人自安闲水自流。”宋状元黄裳诗云：“不须扶，我自登山，脚力能胜十八盘。一字雁低头上过，两城人细掌中看。谁知此户缘犹在，却笑南柯梦未阑。忽见云归应是信，满襟赢得洞天寒。”明林鸿诗云：“龙宫临水国，鸟道入烟萝。海阔知天尽，山空见月多。鹤归僧自老，松偃客重过。便欲依禅寂，尘缨可奈何！”清乾隆时，将军魁伦《登云门寺》诗并序云：“乾隆辛亥重九日，阅水师操毕，便道之云门山寺。陟文昌阁眺览，以应登高故事。即景成诗一首。适寺僧雪云请题阁匾，地之人士拟呈‘云程捷步’四字，即以其请书之。并录所作于后。”诗云：“洋屿水操逢九日，云门古寺喜登临。天空海阔开生面，波碧山青惬赏心。大地晴秋明晓旭，满川清飒畅霜林。凭栏留恋怡情处，口号拈来马上吟。”钱唐陈钧诗云：“选胜叨陪共曳裙，恰宜风日小晴初。云门自有红霞护，何用纱笼壁上书？”泾川查廷华诗云：“凌空高阁映奎壁，此日追随一眺初。万里波涛新远目，云程捷步读公书。”又魁伦将军嘉庆元年四月五日，阅操事毕，偕衡叔陈钧、九峰查廷华游云门寺，口占诗云：“昔年登眺逢重九，今日重来适夏初；弹指韶华经六载，留题因见旧时书。”近人李存信题石壁诗云：“此地曾游数十年，更番煮茗汲清泉，题诗岂为纱笼碧？愿结山林石上缘。”蓝开第诗云：“昔年佛阁静穷经，闲与僧谈倚石屏。释悟头头皆是道，于今顿觉梦初醒。”黄增成诗云：“休读非树与非台，镇定心猿慧自开，我学南无留偈语，高镌石壁费人猜。”蓝声初《秋日云门晚眺》诗云：“云门缓步晚凉新，景物经秋最可人。无限光犹当佛照，多情俗不向僧陈。天开玉宇鸦飞迥，地隔红尘梵语亲。极目萧条诗意好，咏归月亦更精神。”“我生恨煞不逢辰，古刹登临似出尘。群峭霞蒸霜叶醉，长江风正水波匀。纤云四卷天低树，皓魄初升月近人。作我慈航秋色好，不须佛偈忏前因。”林亦岐《云门寺》诗云：“公余乘兴选佛场，结伴来游好景光。几缕树烟林际绕，一支鞭影路歧扬。鹤山岚气堆禅榻，琴屿涛声入法堂。自觉吟眸无限豁，但愁鸦背已斜阳。”郑则刚诗云：“金容宝殿佛低眉，苦海滔滔怎忍遗？火里莲花存爱护，无为免得众生悲。”施平诗云：“寺外江山一道斜，城头古树晚翻鸦。汉军营垒沦荒草，此日颓垣昔故家。”李永选诗云：“云门山耸控三江，醒世洪钟叶底撞，云敛烟销萝径外，琴音水际播琤琮。”
　　按《琴江志》有《云门寺宴集诗录》。录附如次：施梦周诗云：“山绕禅房列翠屏，开樽促坐忆曾经。功名潦倒头先白，棋酒盘桓眼尽青。群从谢家多玉树，风流晋代有兰亭。就中自笑过人处，齿序居前老渐形。”张国俊次韵云：“小集云门面翠屏，放怀诗酒胜穷径。秋高倍觉群峰净，霜冷谁教万木青？列坐尽分前后辈，寻幽闲憩短长亭。宾朋投契筵丰美，量广何曾有醉形？”张朝熙次韵云：“愧无佳句可题屏，强效推敲意昔经。满座衣冠皆月旦，一帘山水傲丹青。浮云作祟藏秋日，好鸟呼群过野亭。浊酒三杯增壮气，共君休话老情形。”黄曾源次韵云：“记得当年醉翠屏，座中曾共几人经。即今樽酒知谁健？依旧溪山照眼青。往事那堪供剧论，秋风况复到荒亭。同来此会能多少？身世应嗟枉役形。”唐以梁次韵云：“群贤高会赋诗屏，屈指也曾几度经。琴剑浮沉秋水白，峰峦回合暮烟青。山中岁月千杯酒，镜里乾坤一草亭。薄宦空羁情已澹，芒鞋何日可忘形？”黄运亨倒次韵云：“雅爱云门抉胜形，群酣诗酒坐空亭。烟浮岸草晴还绿，雨洗秋山瘦更青。树绕钟楼鸦接饭，茶烹禅院鹤听经。一声风笛江城晚，归路模糊指翠屏。”张朝弼倒次韵云：“惨淡秋山露瘦形，兴怀不见吸江亭。江声向晚流犹急，涧草入秋色尚青。三径黄花留客饮，满林红叶认霜经。悲哀一曲一杯酒，半醉半醒倚石屏”。黄曾源又倒次韵云：“茫茫尘世总劳形，载酒何人到野亭？有客皆为东道主，开樽还对远山青。交酬杯岂辞千遍，唱和篇多许再经。异日倘缘修禊事，就中早为设诗屏。”
　　石泉寺　在江左里院里山。《闽都记》云：“明洪武二年建寺。”今寺废，仅存其址。
　　屏山寺　在猴屿洞天岩。宋大学士郑丙建。筑有碧玉轩，有诗纪之。清嘉庆间，丙裔孙振瑞重修。有摩崖石刻，详《金石》。
　　文峰寺　在下洋。今圮。
　　西禅寺　在山田。民国十七年，华阳李姓重修茸。
　　黑云寺　在下洋。址存。
　　文殊寺　在高详里大象山前。有海会塔，伏虎禅师坛，清福建布政使司李学兰重建。民国戊辰重修，陈宝琛阁学书大雄宝殿。有碑记，详《金石》。案《三山志》云：“兴福文殊院，在闽县高详里。唐大中元年，僧洪集卜居此地，始创。闽王审知立额。”明谢肇淛《文殊寺》有诗云：“千年灵塔委金沙，憔悴前朝古柏斜。石出尚留青藓篆，基门空锁白杨花。佛销宝相埋秋草，僧散斋堂馁暮鸦。白马玉鱼覆落尽，行人犹说梵王家。”李永选《文殊寺诗》云：“久耳文殊古刹名，山灵如识笑相迎。寺多乔木无凡鸟，地绝微尘隔远城。说法台前花雨净，谭经苑外竹风清。政和遗物今犹在，想见西来佛有情。”林石顽诗云：“攀藤援葛度松关，古刹文殊早镇山。正仰传灯兰若地，一声清磬出云湾。”“领略深山好景幽，看来世事等俳优。忧患锋镝余生我，且伴闲云故故留。”“参来玉版佐衔杯，浴佛精蓝杖履陪。霁顷更衣亭上眺，数峰青处足徘徊。”“远上盘云杖拨先，萧萧暮雨下长天。右头路滑何从去？寄慨僧寮一擘笺。”林亦岐《文殊寺》诗云：“文殊唐刹见苍颜，如晦深藏大象山。好是荒烟蔓草护，禅堂下对水云湾。”“山门绿绕景清幽，林鸟山猿亦解修，自有钟鱼破寥寂，经声佛号远貔貅。”“林端斜日淡欲回，山径无人一杖陪。领此风光诗思好，忘来归去几徘徊。”“煮茗山僧款客虔，谭经席上又谭禅；乃知方外皆圆满，笑尽人间醉欲颠”。
　　云顶寺　在黄石。有碑记，称为宋代遗物。民国十一年重建。
　　银峰寺　在下洋。传为五代遗址。清康熙间重建。鼓山僧道霈匾曰：“敷座而坐。”寺后有石刻《开山记》，详《金石》。
　　吴道寺　在大洋里。民国十四年，里人李人壁倡修。
　　瀛洲寺　在营前，临江。今废。
　　高峰寺　在厦珠。
　　清凉寺　在光俗里鳌峰山。清嘉庆癸亥重修。寺右于民国三十五年邹以建等募盖农具存放所一座。
　　太华禅寺　在湖里金鸡山下。里人林思普倡建。
　　国德寺　在筹岐。宋江东提刑里人王益祥有诗云：“丈室无余地，生涯小有天。推窗成广阔，俯槛绕清涟。载酒日边客，闻歌柳外船。隔墙人易与，剩得买山钱。”寺废，今仅存其址。
　　太平兴国寺　在泮野。《闽侯县志》云：“太平兴国寺在光俗里。宋太平兴国二年赐额，绍圣元年重建。”寺今尚存。
　　灵泉寺　在唐县。
　　永瑞寺　在白石桥。
　　方山寺　在光俗里。陈天嘉元年建。有贾岛《章敬寺碑》。(见《闽都记》、《福州府志》)
　　青云寺　在长安。寺前有古井，传饮之可以愈疾。
　　广明寺　在至德里新马山。唐之古刹，是继龙泉而兴。传清顺治五年(明永历二年)，鲁王曾过此。嘉庆二十四年，里人重葺。光绪间，有僧名超月，刻苦参究道行于此。
　　碧泉寺　在高安。今圮。
　　圆觉寺　在至德里罗汉山。俗呼岭头庵。民国二十四年间，国民政府主席林森书“大雄宝殿”四字绰楔佛座。有石刻，详《金石》。明御史林之蕃尝隐此游戏丹青。毗济潭亦在其处。
　　灵洞寺　在洞头。
　　龙首禅寺　在至德里洞头、岐头间。
　　青龙寺　在赤屿。
　　崇福寺　在玉田。
　　龙首寺　在上元。
　　福星寺　在八社。地僻景幽，寺宇尚见堂皇。
　　乾巫寺　在玉田。原为观音寺，在观音山，乃唐之古刹，后移今所，改名乾巫。明太常寺卿刘沂春寓此，匾曰“天表云林”。民国丙戍，住持金福募缘重修，僧今了撰记，嵌之壁间。李永选《宿乾巫寺》有诗云：“古澹平生慕，乐游方外区。与僧清夜话，禅榻坐跏跌。微风间凉雨，烟景夕模糊。翠合流云散，寒生落日初。虚堂响人语，庭树走饥鼯。万壑千山瞑，乾坤正气无。心持半偈在，明与佛灯俱。欲待鲸音起，高枕寄须臾。”林亦岐《乾巫寺》诗云：“远上乾巫寺，凉飚落叶秋。扶筇穿古径，摄履入荒邱。色相高僧悟，林泉骚客游。禅关原净土，涧水自清流。”张善贵《游乾巫寺诗》云：“城南卅里乾巫寺，门掩青苔静不哗。山上云封方丈室，岭头尘隔梵王家。蕉溪人去犹遗迹，郑圃诗传不见花。一自春松成佛后，更教过客斗尖叉。”按寺原有披金禅蜕一具，失落于二次沦陷期中。
　　隆庆寺　在钦仁里。寺废已久矣，今辟为森林场。
　　宝林寺　在大溪山。
　　景福寺　在大溪。清乾隆辛己重修建。
　　禅顶寺　在至德里醴渎里。民国初被火，经赤屿、醴渎里、唐屿、黄李、屿后、山腰各村合建。
　　茶山观　在赤屿。
　　清凉院　在至德里。唐咸通五年置。(见《福建名胜志》、《闽都记》、《福州府志》)今不知其处。
　　保福院　在浮岐。元至正二十年重修建。今废，仅存遗址。
　　坐禅处　在云门山。宋绍兴间，大慧宗杲禅师坐禅之处。有石刻，详《金石》。
　　陈谨读书处　在营前文笔峰下。团管区司令萧桂荣过其处，有诗云：“芸窗苦读悟前因，弱冠驰名数不屯。献策筹谋才几稔，邀恩知遇释兼旬。纵横豪迈如天马，劲练温纯胜采苹。一代文魁终抱恨，长才未竟惜斯人。”仙游郑咏舫诗云：“才华未竟果何因？独立鳌头运蹇屯。死后已逾三百载，生前仅享四余旬。不磨气节光青史，无定官阶泛绿苹。莫怪庸人多厚福，天数奇劫显奇人。”
　　戚继光屯兵处　在营前。
　　林逢经庐墓处　在桃源。除夕有诗，详墓志铭。
　　歼倭守备中岛处　在琅尾湾。民国三十年四月十九日，地方沦陷，八月四晚，抗敌游击队于此毙敌酋长乐守备中岛少佐之处。
