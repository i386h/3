<!-- { "loadSidebar": true } -->
至和塘旧名昆山塘从古为湖瀼多风涛本朝至道皇佑中甞议兴修不果至和二年始修治成塘遂以年号名塘有昆山主簿丘与权之记甚备今采载之 【丘与权记吴城东闉距昆山县七十里俗谓之昆山塘北纳阳城湖南吐松江由堤防之不立故风波相凭以驰突废民田以潴鱼鳖其民病赋入之侵蟊相从以逋徙奸人缘之以邀刼行旅通塩槚以自利吏莫能禁父老相传自唐至今三百余年欲有营作而弗克也有宋至道二年陈令公之守苏甞与中贵人按行之邑人朱珏父子相继论其事为州县者亦继经度之皆以横绝巨浸费用十数万缗中议而沮皇佑中发运使许公建言苏之田膏腴而地下甞苦水患乞置官司以畎泄之请今舒州通判殿中丞王安石先相视焉朝廷从之王君既至从县吏拏荒梗浮倾沮讯其乡人尽得其利害度长绳短顺其故道施之图绘疏曰请议如许公朝廷未之行也至和初今太守吕公既下车问民所疾苦盖有意于疏导矣明年与权为昆山主簿始陈五利一曰便舟楫二曰辟田畴三曰复租赋四曰止盗贼五曰禁奸商其余所济非可以胜拟愿约古制(愿约古制文粹愿作期)役民以兴作经费寡而售効速若其不成请以身塞责既而令钱君复言之太守甞念所以兴利之计喜其谋之恊从于是列而上闻其副以决于监司乃诫庸力经远迩兴屯舍宿糇薪既成以授有司郡相元君实揔之粤十月甲午治后(治后文粹作治役)先设外防以遏其上流立横埭以限之乃自下流浚而决焉畚锸所至皆于平陆其始戒也猖风号霾迅雷以雨(迅雷以雨以一作骤)乃用牲于神至癸巳夜半雨息逮明休霁以卒其役人皆以为有相之者始计月余盖旬有九日而成深五尺广六十尺用民力纔一十五万六千工费民财三千二百贯米纔四千六百八十石为桥梁五十二莳榆柳五万七千八百其贰河植茭蒲芙蕖称是计其入以为修完料民之余治小虞自严村至于鳗鱼梨瀼治新洋江自朱历至于清港治山塘自山南至于东浚渚泾(渚泾文粹作诸泾)六十四浦四十四塘六于是阳城诸湖若瀼皆道而及江田无洿潴民不病涉矣初治河至唯亭得古闸用柏合抱以为楹盖古渠况今深数尺设闸者以限松江之潮势耳耆旧莫能详之乃知昔无水患由堤防之废则有之呜呼为民者因循而至此乎是役也自城东走二十里曰任浦昆山治其东长洲治其西以俗名非便于是论请更之曰至和识年号也建亭曰乙未纪岁功也太守嘉其有成谓与权实区区于其间其言必详命之为记嘉佑六年十二月立于乙未亭】 
沈氏笔谈云至和塘自昆山县达于娄门凡七十里自古皆积水无陆途民颇病涉久欲为长堤抵郡城泽国无处求土嘉佑中人有献计就水中以籧篨为墙栽两行相去三尺去墙六丈又为一墙亦如此漉水中淤泥实籧篨中候干则以水车畎去两墙间旧水墙间六丈皆留半以为堤脚掘其半为渠取土以为堤每三四里则为一桥以通南北之水不日堤成至今为利 【详沈氏所记盖至和塘既成于至和二年立石其间浚水道已成塘陆涂尚未备至是始备岸未(岸未下有空格二字文粹亦无此二字近志作未及成想亦儗也)　后郏亶谓至和塘所以不踰一二年而坏也盖丘与权塘记虽作于至和二年立石乃嘉佑六年或是新塘成之时也】 
