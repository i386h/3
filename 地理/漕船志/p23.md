<!-- { "loadSidebar": true } -->
　　正德庚辰，予承命署事于清江。公署之西有隙地，旧有小亭，时已芜圯。适我武宗南征师旋，奔走迎送，未暇修葺。明年辛巳，始得构亭于故址，不雕不饰，惟朴以坚。去亭丈许，环以竹木，以助幽致。其中旷然而虚，莹然而白，少憩于此，则真境内融，物诱外屏，遂名为“虚白”。三峰朱君衮适至，问曰：“名亭之义何居”？予曰：“人心本虚，有欲则窒，窒则物得以实之，塞碍偏狭而无所容，昏昏冥冥终必归于坑坎而后已也。惟虚则定静，定静则光明，由是可以尽寒署昼夜之变，由是可以尽风雨露雷之化，由是可以尽性情形体之感，由是可以尽飞走动植之应。丰蔀之障不立，而绳束之烦不扰矣。”三峰曰：“圣人不以虚为道，不以虚为德，道德不虚，子奚尚乎”？予曰：“人心不通谓之窒，不明谓之暗，暗也窒也，有欲故也。且天下之物两实，不能以相致，能致其实者惟虚而已。虚以生其明，明以扩其虚，是故名位货殖，不能以诱我者，以其虚也；不能以磨砺我者，以其虚也。其能有以驰鹜奔跲我者乎？不然，则物皆得以乘之。于是起居言笑，皆有蒂之私也。何以通乎人心而光被天下也哉！”三峰曰：“然则斯亭不特为游憩而设也。请勒于石以俟同志者，何如？”予曰：“此特述名亭之义云尔，其它非敢僭妄者”。是为记。时嘉靖二年岁舍癸未春王正月既望，丹徒点白子丁瓒敬夫甫记。 

　　《重修清江漕船志》序 

　　清江漕船厂故有志，作于弘治间。正德庚辰，冬官郎丁君敬夫来视厂事，以志迄弘治辛酉，而近事或阙如也，乃重加修订。又比郡史例，以地产、文献附焉。将入梓，属予序之。序曰： 

　　我国家漕运之详矣。斯志所载，为类不一，乃独揭“漕船”以名之，何与？志所先也，亦犹《周官》大司马掌九伐之法，而官以马名，非马之外无所事也。兵用莫如马也，兵行无马，是为徒手抟猛兽。然则漕运非十万之众，讵能籝粮越江河之险邪！故曰：志所先也。且始作舟楫以教万世者谁与？吾圣人之徒也。是故其法有四焉：天时、地气、材美、工巧，合是四者，然后可以为良，而不然者，圣人之所不用也。 

　　国家设专官以理运舟，处之上游，比其材美，又分郎署以监之，此其意亦唯欲适于是法焉耳。吾不知去偷窳以谋，经久果皆如古之法，而非苟且一时之为者否与？予窃悲夫兵民交困，而骩法者之百出也。议者谓造舟之害，成化以前民当之，其后漕卒当之，至不得已始征税于商。夫商与漕犹夫民也，以民所不堪而移之漕，又以漕所不堪而移之商，岂得已哉！今商征不减，而漕困未纾，当事者有忧焉。而于是书也，三致其意矣。予意漕卒可用也，不可困也；商可征也，不可益也，是在去其所以为蠹者而已。天下之事坐视其弊而不为之所，则其后渐不可为，或遗智者之忧，且启好事者更张之过，以其狃于积习也。一旦从而爬梳之，剔抉之，则众必不乐，而怨谤乘之。以起守不足者，或怵于利害，而沮于中道。夫不为以益其敝，与能为而不克终，斯二者皆过也。乃若深知其故而慎为之图，施为本末，具有定论，不亟始而亦不怠于终，惟自信不惑者能之。然此又可多得也哉！敬夫为清江三年，盖用此道，虽间有沮挠，而自信不惑。其为斯志，皆身所已试，而意所独得者承其后，讲而行之，未必无补也。敬夫，京口人，尝受学于兄补斋先生，故持论不诡于俗如此云。 

　　嘉靖癸未夏四月之吉 

　　赐进士及第翰林院编修经筵官 

　　同修国史淮阴蔡昂书 

　　崇景堂记 

　　工部尚书郎玉泉邵子分署吾淮之清江浦岁余，厥政孔修，而崇景之堂适成。乃遣礼币，诣元山居，而致状曰：夫子道在天下，教及万世，如日丽天，如水行地，故其祀也，与天地终始，虽蛮戎狄貊，罔不尊之。则其崇景之思，匪吾人可得已也。浦去郡治叵远僻，罔克与厥丁祀，以识崇景之思。且复琳宫梵宇在吾道斥逐之者，纷然相望，而夫子之祠蔑有作之。呜呼！高山仰止，景行行止。卫吾道者，可不加之意乎？经济奉明天子命，莅厥载师于兹，朝瞻夕惟，茫无所依，恒用切于怀，虞劳虞伤，作之无由也。爰度署居芜彼左隙，乃迁右圃之闲亭、后隅之逸室以饰之。堂宇既成，中位夫子而配以附焉。乃窃风诗之意，颜之曰“崇景”，识吾瞻仰之心云耳。子曷名言以纪厥意，以俟后之爱礼者，益大其规则幸矣。元乃叹曰：“伟哉！崇景之堂之建乎，其君子反经之心已乎！反经云者，正本清源，策之上也。策之上者，道之幸也，堂之不可不建也明矣。况建而不至劳吾民、伤吾财，尤为善者。颜堂之意，状言备矣，元复何言？元因是而探子之心所未发者，以塞子之请可乎？子之分署吾淮也，例以三年之久，北望君门，南望亲舍，地之相去各数千里。吾之一身，官寄于兹，宁无思乎？思之所系，崇景为大，故一登斯堂，俨然如见我圣师焉。则忠孝之心不能自已，职已修而益修，功已懋而益懋，仰不愧天，俯不怍人，以期不负君恩亲德与师之教焉尔夫。然则吾心与天游，一息罔怠，崇山可仰，景行可行，而吾道之堂巍然日高，焕然日新，在吾方寸中矣。元不佞，倘以元言近道，请付石工，庶不为石累，而元之言亦藉此以垂不朽云。” 

　　嘉靖九年岁次庚寅仲冬吉 

　　赐进士第亚中大夫山西布政司参政 

　　前监察御史淮阴李元撰 

　　书崇景堂碑阴 

　　堂之有记，纪也，纪厥初以诒终也，纪之以碑，俾终有纪也。纪则载，载则传焉。语曰：“可墟可壝，可沧可桑，而垂之金石者，未可泐也”。故曰：“金石者百世之珤”。兹堂之创之由春山藩侯，记言腴矣。曰堂者三，曰亭者一，右以致斋，左以授馆，而胥以三，垣以环之，池以堧之。水泽既钟，芹茆相匝，而祀可衍矣。乃捐金焉。笵鼎者三，以焫也；笵觚者六，以臿而共也；笵爵者十有五，以成献也。 
　　奉其几案，陈其匪祝，修其尊缶，洁其巾羃，县其钟鼓。为笾者八，豆如之；为登者五，缾如之。识以岁时，款以堂名，缉以除门，嗣以膻芗而祀，可视矣。后之视是祀者，或有启焉。而弘其规，而详其制，则存羊之意，不无所补云。 

　　嘉靖九年岁次庚寅仲冬望日仁和邵经济书 

　　《济漕志补略》序 

　　政典有常，不容紊也，君子不自异也；政法有变，不必齐也，君子不尽同也。故夫画一之守，才誉逾光，更张之调，明机勿失。而世方以诡随为同，矫诬为异者，亦远矣哉！夫天下之治不能久而独善，而况夫财贿监司，弊风夷射，逆遏而豫防之难矣。淮安清江厂督理漕舰，榷征商货，帑藏出纳，岁计不赀。而综理防检之大，凡所谓《漕船志》者，盖彝与也。比数年来，宏纲式昭，而遗奸日起。工曹郎浙杭邵君仲才继司厂事且三年矣，清才远猷，雅不自用。考诸志，盖席元山其主盟，有师承之道。参诸时，盖张、吕二君子其同志，有友辅之益，调停润色，增美前休，事陈义意，物立章程，法斯备矣。屡变而终归不紊，小异而无妨大同，《志补》所以作也。防民为远，明志为洁，取善为公，觉人为厚，有君子之道四，故序以归之。 

　　嘉靖十一年春三月 

　　赐进士通议大夫南京刑部侍郎前都察院右副都御史 

　　奉敕抚视江浙等处地方淮阳胡琏序 

　　《济漕志补略》序 

　　经济薄劣，奉命役于淮三年，昧于事，事弗足以身，兹役而岁深焉。疲神殚虑，或摅一得于兴革者，一遵昔贤元山公建置。《漕船志》之纪陈，不敢执一私见，生一厉阶。虽然能必其弗眚载师梗后役不耶于时代矣。事往矣委诸，或曰心之郛也，存于政，政之绪也。昭于纪，纪斯载，载可考焉，曷委诸？且二三君子夙董兹役，政良善殷，近可式法，而重修之志有弗逮者，子代且委焉，非所以存政也。盍汇诸以俟后考？经济敬承缉略如左，名曰《济漕志补》云。 

　　嘉靖壬辰午日仁和邵经济识 

　　兼山亭记 

　　嘉靖乙未，客有过清江水部公署者，问曰亭名“兼山”何？曰：墙之东巍然而高者非亭乎？隆然而起者非山乎？故名曰“东山亭”。池之南巍然而高者非亭乎？隆然而起者非山乎？故名曰“南山亭”。斯亭左顾前盼，对焉若宾，附焉若从，实兼是二山二亭者，故名曰“兼山亭”。客曰：“嗟乎！亭固旧也，意义固浅而近者也。”曰：“予固欲仍夫旧亭也，固欲浅近夫意义也。天下之物不必已创之为美，凡物之名不必广引之为奇。抚景寓目，观物赏心足矣”。是故登东山之亭则歌曰：“我徂东山，慆慆不归。我来自东，零雨其蒙”。周公固亦勤劳矣乎？登南山之亭则歌曰：“节彼南山，维石岩岩。赫赫师尹，民具尔瞻”。我将得不为师尹矣乎？由是息驾于兼山之亭，则又诵曰：“兼山艮君子以思，不出其位。我将有艮腓之思矣乎？学以察理，养以澄私。时止则止，时行则行。湛一敦厚，笃实光明，则天下之理得可以芜三才而两之矣。奚以二山为哉！”客曰：“旧名‘一鉴’、‘环碧’，语诸水也。专言诸山，何曰艮？言行止用兼之矣”。是故仁则未尝无知，静则未尝不动，夫是之谓一神两化之道也。客曰：“吁！子固庸心于艮身之学，而取则于公旦之业者乎？”曰：“此诚予之愿学而未能者耳！”因次第其言而记之。 

　　嘉靖十四年岁次乙未孟冬吉旦 

　　赐进士承德郎工部主事余姚徐存义撰 

　　重修工部厂记 

　　陈子奉若明命，董厥清江厂事。至之日，达观于堂、于寝、于门库庖湢，荒圯弗治，蓬蒿蔚如。仰而叹曰：“时余之责也。顾靡财则谤兴，动众则怨集，人其谓何？”既又叹曰：“庸何恤哉”！夫事有小靡而大益，暂动而永息者，昔人为之矣。矧曰：“余责庸何恤哉”！询于众，佥曰：“惟允”。乃诹七月之吉，抡材伐石，召匠佣夫，丹垩毕施，绳墨攸正，三阅月而落成焉。为屋以楹计者百有五十，为垣以堵计者二百有八十，为门六，为神祠二，为绰楔一。提举公廨，以栖官吏者，屋凡四十二，楹门二，物鲜暴殄，人咸用情，跂如翼如，化旧为新矣。于是颜其堂曰“鉴空衡平”，着志也。财犹腻也，污焉甚矣。靡公靡明，敝其用滋，故君子秉鉴所以自照也，持衡所以自准也，示民有则也。门之中曰“仰极”，着向也，堂负离而抱坎也。门之外曰“司空行署”，余榷课之暇，时一临焉，以考事也。呜呼！兹余弗获已之政也。后之君子嗣而葺之，庶其有永乎？庸书于壁，以纪岁月。 

　　嘉靖十五年岁在丙申冬十月吉 

