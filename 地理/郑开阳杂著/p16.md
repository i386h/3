<!-- { "loadSidebar": true } -->
　　作海图成或曰子之用心则勤矣但以海居上地居下亦有説欤若曾曰有图画家原有二种有海上而地下者有地上而海下者其是非莫辨若曾以义断之中国在内近也四裔在外逺也古今画法皆以逺景为上近景为下外境为上内境为下内上外下万古不易之大分也必当以我身立于中国而经畧夫外裔则可若置海于下则先自立于海中自列于外裔矣倒视中国可乎或又曰以图作屏立而观之若嫌乎登于华若曾曰图之作岂专为屏用哉录之书册置之几案但见逺近不见上下矣昔大司马黙斋许公【论】图画九边于屏亦以北狄居上天下不以为非也夫何嫌或又曰天地定向以北为上以南为下北狄原在中国之北不可改也海居南面可比而同之乎若曾曰海何尝专在南哉南面之海惟广亷琼髙诸郡耳惠潮之境海有东南面者有东面者是在广东一省海且无定向矣福建浙江直山东海皆在东曷尝有南海乎故海一也或面南而视或面东而视若必欲尊北而卑南则亦将尊西而卑东乎或者唯唯若曾恐天下有同是疑者述以告之嘉靖辛酉夏五昆山郑若曾伯鲁氏识










　　郑开阳杂著巻八
　　钦定四库全书
　　郑开阳杂著巻九
　　明　郑若曾　撰
　　海运图説












<史部,地理类,边防之属,郑开阳杂著,卷九>
<史部,地理类,边防之属,郑开阳杂著,卷九>
　　海运图説
　　间考元时海运故道南自福建梅花所起北自太仓刘家河起迄于直沽南北不过五千里往返不逾二十日不惟转输便防国家省经费之繁抑亦货物相通滨海居民咸获其利而无盐盗之害自永乐以来会通河成海运遂废运者皆由漕河所以避开洋之险也海险莫甚于成山以东白蓬头等处危礁乱矶湍流伏沙不可胜纪然在熟识水洪者自可趋避今黄河渐徙而南或冲而北屡为漕患愚意亟宜修复海运旧制召募沿海渔人灶丁盐徒畨客寻认海洪以开运道如广东船能至漳州漳州船能至寜波寜波船能至崇明崇明船能至通泰海州自此以北皆有故迹可循故老相传崇明至海州风顺无需一日海州至登州六百里转过登莱环抱千余里从利津至直沽亦六百里而近按元史载至元三十年开海运新道自浙西至直沽不越旬日又濬山东胶莱新河直逹天津以避迤东海道之险今未通者仅五里耳且漕船大者四五百石海船大者可数千石漕运一年每三石而致一海运一月不两石而致一其便利较然也所忧者风涛之叵测耳然闻南洋通畨海舶専在琉球大食诸国来徃而边海郡邑鱼盐贸易公私跋涉无日无之未闻有覆溺之虞况东洋有山可依有港可泊非若南洋西洋一望无际舟行遇风不可止也元自至元以迄天厯六十余年间海运不废总其所失米数曾不能以十一葢彼时向意海运召募两浙富戸素习海涛之人而以沙民朱清张瑄为之使且又禁网疎濶能与民间同其利至国初迁都北平议行海运编定里甲递年轮差夹带私盐者没入之更寘以法且造船多不如式督运多不得人故乡民数逢其害咸以为不便诚如元时故制诏募沿海巨室自备人船海运每运米万石给与耗米行粮四千石许载私货囘盐以酬其劳连年有功者量授以官人谁不乐效用乎但当自雇畨客灶丁渔人盐徒惯习海涛者听其所欲不可强定腹里军民不习水性之人以败乃事而又变通舟式兼漳船蜈蚣船【底尖靣濶两旁列楫数十其行如飞而无倾覆之患】制度而酌其中有风则帆无风则楫打造有法处置得宜自无漂失之患设有不虞即如河运亦间有遇风而损壊者岂能必其万无一失哉惟是江西湖广江东之粟仍由河运八闽两广浙东西苏松常悉从海运庶三吴田赋可以渐减东南民力可以少苏南北货通而物价不至涌贵官民船便而漕河不至挤塞且军卒休而卫之行伍以实沙民饶而海之盐盗以息水战习而南服濵海之彞不难制驭计之孰得孰失何去何从必有能辨之者至于料浅占风之法定船望星之规放洋泊舟之处详见大学衍义补山东通志海道经等书无烦复赘云















　　海道附录
　　元时海道凡三变初巴延建议自平江刘家港入海经通州海门县黄连沙嘴万里长滩开洋沿山屿抵淮安路盐城县歴海寜府东海县又经宻州胶州界放灵山洋投东北路多浅沙行月余抵成山计自上海至直沽杨邨马头凡一万三千三百五十里至元二十九年朱清等复陈便道自刘家港开洋至撑脚沙转沙嘴至三沙出扬子江开洋落潮东北行过扁担沙大洪又过万里长滩至白水緑水经黒水大洋转成山西行过刘家岛至芝罘沙门二岛放莱州大洋抵界河口至直沽比旧差直至正十三年千戸殷明畧又开生道自刘家港入海至崇明州三沙放洋向东行入黒水大洋直取成山转西至刘家岛入沙门放莱州大洋至直沽如风顺繇浙西至京师不旬日尤便【元史食货志元都燕去江南极逺而食货一切仰给自巴延建海议分江南粮为春夏二运于是嵗抵京师者多至三百余万石】国朝自刘家河开船出崇明平安沙小洪放洋东北行经白棘沙緑苔沙入管家洪直北至海门县界吕四塲转东过蓼角嘴是横上再北过胡椒沙是大横多隂沙宜勤防水所谓长滩也望白水洋东北行见官緑水一日见黒緑水正北行两日夜是黑水洋又两日夜见北洋緑水又一日夜正北望显神山半日见成山如在黑水洋正北带东行量日朗不见成山黒水多必低了望见升罗屿西有矶如笔架即复囘望北带西行一日夜见成山如在北洋緑水见延真岛西北望山尖是九峰山西南洋有北茶山白峰头石礁横百余里激浪如雪即开帆望东北行半日见成山成山头絶险自放洋入黑水夹延真白峰头转成山所谓万里波涛也若约畧程次随路趋避则自刘家河起经崇明过蓼角嘴至大河营约程三百余里中有大安沙县后沙各沙嘴浅滩宜避自大河营经胡椒沙黄沙洋酣沙奔茶塲吕家堡鬬龙江淮河口至莺游山约程六百余里中有黄沙洋一路隂沙鬬龙江口险潮宜避自莺游山东北逺望琅琊山至斋堂岛约四百余里中有石桕澜胡家澜曲伏桃花澜宜避自斋堂岛正东繇胶州灵山岛东北逺望劳山前投福岛约二百余里中有灵岛鼓楼圈唐岛驴鸣嘴董家湾捉马嘴宜避自福岛东避老君山望田横岛约百五十里自田横岛繇青黄岛逺望槎山前投延真岛约四百余里中有刘家岭及岛东三孤石宜避自延真岛稍放洋转杵岛嘴北过成山头西北望威海山前投刘公岛约二百四十里中有黑石岛饿狼鸱石成山头殿东头宜避自刘公岛西北避黄家嘴又西避靖子岛小杵岛逺望芝罘岛约二百余里自芝罘岛过龙洞直西望长山岛西投沙门岛约一百八十余里中有龙洞嘴湾子口抹直口金礁嘴新河海口观音嘴石长沙嘴石宜避自沙门岛西南逺望三山岛约二百余里中有大石澜羊栏礁石宜避自三山岛过芙蓉岛直西投大清河约四百里中有虎头崖东北碎石海仓口椿米闸石宜避自大清河百六十里至大备河二百余里至大沽河进直沽辽运则沙门岛开洋望北径过砣矶山钦岛没岛南半洋北半洋到铁洋徃东收旅顺口黄洋川西南有礁黄洋川东收平岛口外有五馒头山进口内泊南边一路老岸外有一孤山望成儿岭尽头东望有三山正中入内有南北沙带一条相连岸深水可泊三山西有南山收进青泥洼西有松树岛非有孤山东北望看鳯凰山便是和尚岛烽塾下占西有礁石西北有仓庙外有浅滩乱礁须避三山北看青岛一路山望海驼收黄岛使岛铁山徃西收羊头洼双岛有半边山艾子口看塔山看连云岛东北看葢州一路山看盐塲西看寳塔台便是梁房口进入三义河牧牛庄马头泊【辽运以上系新开海道非洪永时旧路】













　　郑开阳杂著巻九
　　钦定四库全书
　　郑开阳杂著巻十
　　明　郑若曾　撰
　　黄河图议












<史部,地理类,边防之属,郑开阳杂著,卷十>
<史部,地理类,边防之属,郑开阳杂著,卷十>
<史部,地理类,边防之属,郑开阳杂著,卷十>
<史部,地理类,边防之属,郑开阳杂著,卷十>
<史部,地理类,边防之属,郑开阳杂著,卷十>
　　黄河议
