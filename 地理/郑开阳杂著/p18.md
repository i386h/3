<!-- { "loadSidebar": true } -->
　　书曰淮海惟扬州厥田惟下下苏松古扬州之域东濒于海控带三江环距震泽水多而土淖故田为等九等而下下也而今日赋额之重惟苏松为最愚不能无议焉按大禹时则壤成赋定以九等厥赋惟下上上错葢第七等杂出第六等也三代井田之制不可复论自秦而降率皆计畆而税汉时三十而税一由晋迄唐增减不一要不过以升合计宋代更定江浙税法每畆不盈一斗其时苏州府额徴米三十余万石松江府额徴米二十余万石载诸史乗可考而知也元初沿宋之制迨延祐间加增无艺苏州府多至八十万石松江府多至七十万石张士诚窃据江南恣意诛求又加苏州府额二十万石而民鲜有应者我太祖高皇帝乗干御宇定天下田赋官田起科每畆五升三合五勺民田每畆三升三合五勺芦地每畆五合三勺四抄草塌地每畆三合一勺嗣因张士诚负固坚守苏松久攻不下怒民附冦遂没豪家徴租私簿凖作税额一时増加有一畆征粮至七斗以上者于是苏州府共计二百八十余万石松江府共计一百三十余万石并着令苏松人不得官戸部洪武七年知民困弗堪诏苏松嘉湖等府田如每畆起科七斗五升者减半十三年再减苏松嘉湖四府重租粮额旧额畆科七斗五升至四斗四升者再减十之二四斗三升至三斗六升者减十之一俱止征三斗五升为率其三斗四升以下者仍旧额建文二年下诏曰国家有惟正之供田赋不均民不可得而治江浙赋独重而苏松凖私租起税特以惩一时顽民耳岂可为定则以重困一方宜悉与减免照各处起科畆不得过一斗田赋既均苏松人仍任戸部成祖文皇帝革除后尽反建文君之政苏松赋额遂不得终邀蠲免之恩宣徳五年上御南斋宫宣大学士杨公士竒咨行寛恤之政杨公奏言各处官田起科不一而租额皆重细民困乏苏州尤甚郡县以闻户部固执不与除豁细民多有委弃逃徙者此当速与减除上曰所陈有益于朕有益于民命即草敕用早颁行每畆旧例纳粮一斗至四斗者各减十分之二四斗一升以上者各减十分之三正统元年从巡抚周公忱之请诏令浙江嘉湖直蘓松等府官田准民田起科每畆旧额四斗一升以上者减作二斗一斗一升至二斗者减作一斗苏州府得减秋粮七十余万石松江府得减秋粮二十余万石顾减者虽减而征者犹重苏州府尚存浮额二百万石松江府尚存浮额九十余万石今照治十五年会计苏州府夏税小麦五万三千六百六十三石九斗一升一合二勺零【每石折银二钱五分麦熟啓征】丝绵折绢六百九十七疋三丈三尺五寸七分税钞三千二百六十七锭七百一十五文九分农桑丝折绢一百六十七疋二丈一尺六寸一分六厘秋粮米二百三万八千三百二十三石一斗五升一合七勺【谷熟启征】松江府夏税大小麦九万二千二百五十八石六斗一升九勺丝绵折绢六百九十七疋三丈一尺五寸七分税钞三千二百六十七锭七百一十五文九分农桑丝折绢一百六十七疋二丈一尺六寸一分六厘秋粮米九十三万九千二百二十六石二斗三升二合七勺此实征之数也嗟嗟苏松民困极矣借曰太祖怒吴民不即归附故以加赋示罸一罸至二百余年抑亦不忍言矣间考舆图湖广最称钜省延袤绵亘沃野千里产殖丰饶谚曰湖广熟天下足按赋役志湖广布政司夏税米麦一十三万一千四百石四斗七合二勺零绢二万二千九百八十九疋七尺七寸四分二厘九毫零农桑丝折绢四千九百九十二疋一丈九尺九寸二分七厘零棉花折布一十二疋二丈二尺秋粮米荳芝蔴二百三万六千一百二石一斗六升四合九勺零赁钞一百七十五贯八百七十一文课程苎蔴折米五十七石一升五合零棉布七百三十八疋八尺八寸综而计之每畆仅科升合又如八闽亦称繁盛按福建布政司额徴夏税麦七百六石五斗九升二合六勺零钞一万七百七十八锭三贯一百七十二文五分六厘丝绵折绢二百八十疋一丈九尺五寸五分三厘农桑丝折绢三百一十九疋一丈二尺七寸八分零丝绵一百九十四两五钱九分土苎六十五斤一十三两一钱六分秋粮米八十五万四百四十七石七斗七升四合五勺零钞二贯二百六十四文鱼课米三万一千九百六十石六斗七升八合综而计之亦每畆仅科升合苏松幅几百里山陵川泽十居二三古称厥土惟涂泥常有水溢之患且他省树艺一嵗而两熟苏松二郡一岁止有一熟茍遇凶荒未免啼饥号寒辗转沟壑乃不意苏属一州七县之额粮反浮于全楚一十五府十六州一百七县之赋税松属二县之正供较多于全闽八府一州五十七县之输将又如直隷所辖应天府属八县夏税大小麦一万一千六百五十四石四斗四升五勺零丝绵折绢一千二百一十四疋一丈六寸九分二厘八毫农桑丝折绢一百四十三疋二尺七寸三分四厘四毫秋粮米二十一万五千一百五十九石八斗四升七勺零凤阳府属五州十三县夏税小麦九万九千三百五十八石七斗七升五合八勺零税丝折绢一千三百八十疋一丈八尺七寸五分零农桑丝折绢一千三十五疋四尺一寸五分秋粮米一十一万三千五百八石六斗五升九合一勺零扬州府属三州七县夏税小麦三万九千九百二十二石二升七合零农桑丝折绢八百四十一疋二丈四尺农桑零丝六十四两五钱秋粮米二十万六千六百三石八斗六升五合零租钞五千二百四贯七十一文牛租米二石五斗淮安府属二州九县夏税小麦二十二万八千八百七十二石二斗九升八合七勺农桑丝折绢一千四百六十一疋一丈九尺七寸七分九厘秋粮米一十六万六千四百二十三石五斗八合四勺庐州府属二州六县夏税小麦九千八百七十二石一斗四升三合九勺零农桑丝折绢六百八十七疋一丈三尺三分六厘零秋粮米六万六千八百三十七石二斗一升二合零徽州府属六县夏税小麦五万一千四百九十八石七斗一升二合一勺人丁丝折绢八千七百七十九疋四尺三分三厘零农桑丝折绢一十五疋一丈四尺七寸秋粮米一十二万一百三十三石八斗六升三合三勺寜国府属六县夏税小麦二万九千五十二石三斗六升六合农桑丝折绢三十疋二尺农桑零丝三十三两三钱税丝三百四十斤一十两七钱四分二厘六毫秋粮米七万四千二百六十二石六斗七升一合九勺池州府属六县夏税小麦六千八百二十四石七斗五升七合八勺零税丝折绢一十五疋税丝零丝一两一钱九分七厘农桑丝折绢一百九十八疋农桑零丝三斤一两八钱五分秋粮米六万一千三百七十二石八斗九升五合八勺山租钞二百四十四贯二百七十九文太平府属三县夏税小麦一万六千二百七十六石五斗六升丝绵折绢一百二疋九尺六寸四分二厘秋粮米三万三千六百三十六石七斗四升七合一勺安庆府属六县夏税小麦一万八千九百九石三斗七合二勺农桑丝折绢三百五十三疋二丈九尺秋粮米三万三千六百三十六石七斗四升七合一勺常州府属五县夏税小麦一十五万四千三百八十七石一斗四升九合六勺丝绵折绢一千五百七十三疋一丈一尺一分零蔴布二千七十七疋二丈六尺六寸五分零农桑丝折绢三百三十四疋二丈四尺六寸秋粮米六十万六千九百五十四石三升三合三勺租钞二十四锭四百六十五文镇江府属三县夏税小麦五万四千九百五十八石七斗五升五合八勺丝绵折绢二百五疋二丈八尺六寸二分零农桑丝折绢一十三疋二丈七尺六寸三分秋粮米一十三万四千八百七十六石五斗七升三合合直十二府属十二州七十八县赋额计之不及苏州一府举凤阳府属五州十三县赋额计之不及苏州府一小县尤不平者又如苏州府属内崇明一县每畆额征亦仅以升合计而长吴昆太等州县则数倍之疆域田土古今止有此数蘓松之戸口非有加于前代苏松之田畆岂较增于曩时一民之力几何一嵗之入几何国家有臣邻军旅小民亦有父母妻子也国家有朝会燕飨小民亦有冠婚丧祭也夏税秋粮之外加之官吏耗赠额外科派其何以堪説者且曰苏松富饶之乡货物辐辏游玩登临日费不赀朝廷惟正之供即多取之而不为虐不知苏松土俗外似有余内实不足其开张字号行铺者率皆四方旅寓之人而非有田者也其华冠鲜服画船箫鼓遨游于山水间者类皆商贾之徒胥吏之属及浮浪子弟倡优仆而非有田者也其有田者为赋役所困兢兢乎朝不保夕奚暇为经营之计游观之乐哉夫以禹贡第九等之田阅今而办天下第一等之赋愚所望于议减者纵不能如唐宋旧额奈何比故元而加增三倍也抑纵不能照他省与本省各府之最轻者同例或亦可彷邻近郡邑如常镇二府之在轻重间者而斟酌损益也常镇二府额征重以斗计轻以升合计而苏松则与常镇界连壤接者也田畆之肥瘠相同天时之雨人力之勤惰相同而赋额悬殊何不可等而一之乎将谓祖制不便遽改故未尽豁免姑留此以示当年惩创之意窃见先朝建言忤旨禁锢诸臣新天子嗣服往往特恩寛释加以不次之擢又最甚如靖难时抗节诸人罔不荷恩褒卹独此苏松无告之民何获戾之深而数代以后犹永逺禁锢之惩创之若是哉朝廷之上举行一事动曰法尧舜法祖宗上古轻徭薄赋岂其未之前闻若遵太祖之法则初年均定每畆升合之旧章曷不率由而一时迁怒所増顾歴世奉为成谟也今日者民穷财殚室如悬罄囘思向者谋置恒产原以为糊口计也且以为子孙久逺计也今则患苦不胜州县为闗考成催科不容刻缓吏胥但知肥已悉索未肯少寛称贷无从典质俱尽甚至变产佣工贸妻鬻子旧逋未完而新赋复欠或敲扑致毙者有之或投缳自尽者有之向以为糊口计者兹且身家之不保矣向以为子孙计者兹且后人半为饿莩矣以数金易畆田获利不及什百之一而性命悬于呼吸不如游手好闲之人充一弓兵民壮可以坐糜朝廷之粮饷也充一府史胥徒可以刻剥闾左之脂膏也于是不敢憾君王而憾天地曰奚生为苏松之编氓也不敢怨官长而怨父母曰曷贻此赔累之产业也噫闾阎颠困之情形至此巳极真贾长沙所谓可为痛哭流涕长太息者也昔日监门上流民图当亦未有过此者也计臣谋国苐谓江南财赋甲于天下苏松财赋又甲于江南议减恐贻国用不足之虞窃思职方所掌广大无外苏松版图不啻寸帧尺幅耳普天之下莫非王土任土作贡尽可资军国之需何借蘓松二郡额外之征况纡筹财用务求实济无取虚名迩年以来二郡积逋动以数十万计是徒负重敛之名而无征输之实也朝廷屡下明诏蠲免旧赋奈黄纸放而白纸征上有寛贷之迹下无实恵之沾无寜减省额征着为令式凡有尺地寸土者咸沐浩荡之恩令世世子孙永戴圣朝徳意不忘也善乎孔子告鲁君曰薄赋敛则人富曽子释治国平天下曰财聚则民散财散则民聚有若之论彻曰百姓足君孰与不足百姓不足君孰与足为人上者恭俭节用取于民有制则民力寛裕衣仓滋殖自然乐输贡赋以给公家若暴征峻敛侵夺民利物力已绌而驱以刑威势必流离涣散不得已而为盗贼冦劫杀伤无所不至徃者海上之祸可鉴也呜呼此岂国家之利哉所以鹿台之财钜桥之粟商辛聚之以失民心周武散之以得天下汉魏之世徭税至轻且频下蠲租之诏维时民安物阜而国用未尝不充迄乎唐宋而后日加赋于民而国用未尝有余杜氏通典曰家足不在于逃税国足不在于重敛逃税则不土著而人贫重敛则多养羸而国贫大学衍义补曰治国者不能不取于民亦不可过取于民不取乎民则难乎其为国过取乎民亦难乎其为民善于制治保邦者必立经常之法以为养民足国之本所谓经常之法者禹贡所载贡赋之式而已唐陆贽奏议曰国家之定赋税也必先道以厚生之业而后取其什一其所取也量人之力任土之宜又曰建官立国所以养人也赋人取财所以资国也明君不厚其所资而害其所养故必先人事而借其暇力先家给而敛其余才借必以度敛必以时有度则忘劳得时则易给是以官事无阙人力不殚茍其法制或亏本末倒置但务取人以资国不思立国以养人非独徭赋繁多夐无蠲贷至于征收廹促亦不矜量蚕事方兴已输缣税农功未艾遽敛谷租上司之绳责既严下吏之威暴愈促有者急卖而耗其半直无者求假而费其倍酧所系迟速之间不过月旬之异迟无所妨速亦奚益李翺平赋书曰人皆知重敛之为可得财不知轻敛之得财愈多也葢重敛则人贫人贫则流者不归土地虽大有荒而不耕者虽耕之而地力有所遗人日益困财日益匮虽欲诛暴逆而威四裔其可得耶轻敛则人乐其生人乐其生则居者不流而流者日来土地无荒桑柘日繁尽力耕之地有余利人日益富兵日益强人戴之如父母虽欲驱而去之其可得耶夫积贮者天下之大命民间之积贮实国家之外府百姓无死亡亦国之无逋赋也百姓有余财亦国之有余赋也与其取盈于国而为损下益上之谋孰若蔵富于民而为耕九余三之计与其遇有灾祲而为议蠲议赈之恩孰若均定则壤而为可常可守之规曩嵗尝以刍荛之见白之大中丞定陶曹公【邦辅】公言念及此不禁感慨欷歔即欲缮疏入告格于军兴不果自是而后益以冦氛驿骚东南之财赋弥竭兆姓之颠连愈甚诚以偏重之累陈之当宁俾圣天子知苏松赤子罹困已极恻然动念特勅农部将二郡赋役彷佛故元旧额兼揆各省及本省各府见征则例下寛卹之诏以清浮滥之弊则民间之伤痍可平行法外之仁以苏闾闬之困则行间之士气可振行见二郡之民义足以致身勇足以赴鬬设有不虞必出死力以捍桑梓之地民尽可为兵而不必有征调之烦兵即寓于民而不必有馈饷之劳所谓不募兵而兵强不谋食而食足岂徒延苏松亿万姓垂死之命将益绵宗社亿万年无疆之祚矣孰得孰失何去何从司国计者深虑而熟筹之可也【赋额详见会典】
