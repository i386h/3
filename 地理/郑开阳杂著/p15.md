<!-- { "loadSidebar": true } -->
　　琉球国在福建泉州东福州东北大海中北与日本为邻自福建梅花所开洋顺飚利舶七日可至其地汉魏以来不通中国隋大业中令羽骑尉朱寛访求异俗始至其国语言不通掠一人以返后遣武贲郎将陈棱率兵再往掳其男女数百人还唐宋时未甞朝贡韩昌黎文海外杂国若躭浮罗流求即斯国也元遣使招谕之不至明洪武初行人杨载使日本归道琉球遂招之其王首先归附率子弟来朝太祖嘉其忠顺赐符印章服及闽人之善操舟者三十六姓令往来朝贡又许其遣子及陪臣之子来学于国学其国中分为三曰中山王曰山南王曰山北王中山王察度山南王承宗山北王怕死芝皆遣使朝贡永乐以来其国王嗣立皆请于朝受册封自后惟中山王朝贡不絶其山南山北二王俱为所并中山王世称尚氏居山之巅我使者去必孟夏来以季秋乘风便也厥贡方物率市诸他国本国葢无所有云又有小琉球近泉州霁日登鼓山可望而见入明未尝朝贡













　　世纪
　　国主初姓欢斯氏其先有名渴剌兜者不知其有国世数也明洪武初国分中山山南山北称三王遣使朝贡十五年赐中山王察度山南王承宗镀金银印诰币使还言三王争雄相攻赐诏谕之十六年山北王怕死芝上表朝贡赐印诰文绮复赐中山山南山北三王各纻丝纱罗冠服王妃王侄王相寨官纻丝罗绢公服有差二十五年中山遣子侄及其陪臣子弟入国学上嘉礼之永乐二年察度卒封其世子武宁嗣王是年山南王承宗亦卒无子令其从弟汪应祖摄国事应祖使使来请命如山北王故事谕尚书蹇义遣使赐应祖冠服嗣山南王九年中山王尚思绍使使贡马及方物以其长史程复来见表言长史王茂辅导有年乞陞国相兼长史事又言复本中国饶州人辅臣祖察度四十余年不懈于职今年八十有一乞令致仕还其乡上从之陞复琉球国相兼左长史致仕还饶茂国相兼右长史景防元年中山王尚思逹遣人朝贡凡诸王嗣封皆请于朝己而山南山北竝为中山所并中山世通贡献自察度后凡五传至尚圆嗣王卒子尚真嗣嘉靖十一年尚真卒子尚清请嗣遣科臣陈侃行人髙澄吊祭封清嗣王赐王及妃冠服锦绮使臣至其国尚清拜曰天朝诏敇藏金匮者八叶于兹矣请留为镇国之宝比还遣其王亲宁吉长史蔡澣奉表入谢并言一统志中载琉球有落漈王居壁下聚髑髅非实事杜氏通典集事渊海嬴虫録星槎胜览所述亦皆闻之妄乞下史馆从之葢海外荒服钦承王化渐革故习君臣父子间彬彬有礼文物之盛迥殊他邦矣




　　山川
　　鼋鼍屿
　　东离琉球水程一日
　　髙华屿
　　东离琉球水程三日隋遣武贲将陈棱率兵过此掠男女数百人而还
　　彭湖岛
　　近福泉兴漳四郡界天气晴明望之隠然烟雾中也
　　古米山
　　在国西有礁甚险舟触之辄败





　　风俗
　　国人类皆深目长鼻去髭黥手椎髻纒髪男羽冠毛衣妇白布系首望月盈亏为晦朔以草朩荣枯为冬夏无礼节好剽掠既遣人学于国学故习稍变奉正朔设官职被服冠裳陈奏表章著作篇什有华风焉今其国中王下有王亲不与政次法司官次察度官司刑名次那霸港官司钱谷次耳目官司访问皆土官为武职以上世及所辖地为姓名其大夫长史通事官司朝贡有定员为文职皆三十六姓人及学于国学者为之王并日视朝旦中昃凡三朝羣臣槎手膜拜尊且亲者入殿坐饮酒卑疏者移时长跪阶下嵗元旦圣节长至君臣冠服拜龙亭祝庆婚娶以酒肴珠贝为聘或男女相悦便相匹耦子为亲丧数月不肉食人死以中元前后日浴尸溪水去腐肉取骨纒以布帛裹苇蓆埋土中王及诸臣家匣骨山穴窍朩为小牖嵗时祭扫啓视之地无货殖不通商贾朝贡乘大航海上鱼盐泛小艇或竹筏信鬼畏神神以妇人为尸号女巫女巫之魁称女君白日呼啸聚辄数百人携枝戴草歩纵横时入王宫狎戏一唱百和音声凄惨倐忽往来莫可踪迹矫诬祸福王及世子陪臣皆顿首拜跪王居山巅国门名欢会府门名漏刻殿门名奉神朴素无金碧之饰赋法畧如井田王臣民各分土为禄食上下无征敛有事一取诸民事毕即巳用刑甚严盗窃即剕劓家富贵者瓦屋不过二三楹余皆茅土风雨飘摇以螺殻防炊无釜甑耕无铁先以火烧而引水灌持一挿以石为刃长尺余濶数寸而垦之厥田良沃宜稻梁禾黍麻豆赤豆胡黑豆朩有枫栝松楩楠枌梓竹畜有熊豹豺狼尤多猪鸡无牛羊驴马蔬果同于江表气候与岭南相类妇人嚼米为酒男子煮海为盐市用日本钱十当一如宋季鹅眼綖贯人无贵贱皆骁健善走耐劳苦饥寒不知医药而无疾疫兵革坚利有刀矟弓箭剑铍之属编纻为甲或用熊豹皮射可至二百歩进止有金鼓邻国视为勍敌














　　福建使往大琉球鍼路
　　梅花东外山开船用单辰鍼乙辰鍼或用辰巽鍼十更船取小琉球
　　小琉球套北过船见鸡笼屿及花瓶屿至彭嘉山彭嘉山北边过船遇正南风用乙夘鍼或用单夘鍼或用单乙鍼西南风用单夘鍼东南风用乙夘鍼十更船取钓鱼屿
　　钓鱼屿北边过十更船南风用单夘鍼东南风用单夘鍼或用乙夘鍼四更船至黄麻屿
　　黄麻屿北边过船便是赤屿五更船南风用甲夘鍼东南风用单夘鍼西南风用单甲鍼或用单乙鍼十更船至赤坎屿
　　赤坎屿北邉过船南风用单夘鍼及甲寅鍼西南风用艮寅鍼东南风用甲夘鍼十五更至古米山古米山北边过船有礁宜知避南风用单夘鍼及甲寅鍼五更船至马防山
　　马防山南风用甲夘鍼或甲寅鍼五更船至大琉球那霸港泊船
　　土官把守港口船至此用单夘鍼及甲寅鍼行二更进那霸内港以入琉球国中
　　回鍼
　　出港用单申鍼放洋辛酉鍼一更半见古米山并麻山用辛酉鍼四更辛戌鍼十二更干戍鍼四更单辛戌鍼五更辛酉鍼十六更见南纪山坤未鍼三更取台山水深二十托西边过取有横礁出水用丁未鍼三更取黑麻桑山单辛鍼三更取官塘山入千户所五虎门





　　土产
　　熊　　　　　　　　豹
　　豺　　　　　　　　狼
　　海巴　　　　　　　豕
　　磨刀石　　　　　　琉黄
　　铜　　　　　　　　锡
　　扇　　　　　　　　鬬镂树【似橘而叶密其皮可织为布】
　　其余所贡方物悉市诸他国








　　国朝贡式
　　祖训大琉球国朝贡不时王子及陪臣之子皆入太学读书礼待甚厚
　　贡道
　　由福建闽县以逹京师
　　即福建南台外置番使馆使至馆谷逓入京又设市舶提举司官二员専主琉球入贡礼仪互市贡期
　　二年一次
　　贡例
　　每贡百人多不过百五十人





　　制限进贡方物
　　马　　　　　　　　刀
　　金银酒海　　　　　金银粉匣
　　玛瑙　　　　　　　象牙
　　螺殻　　　　　　　海巴
　　擢子扇　　　　　　泥金扇
　　生红铜锡　　　　　生熟夏布
　　牛皮　　　　　　　降香
　　朩香　　　　　　　速香
　　丁香　　　　　　　檀香
　　黄熟香　　　　　　苏朩
　　乌朩　　　　　　　胡椒
　　硫黄　　　　　　　磨刀石



　　郑端靖公纪事附録【公讳藻开封人显肃皇后兄子也从宋南迁歴仕太使相封荣国公谥端靖着有绍兴奏议干淳纪事行都杂録诗文集行世】
　　海外岛彛有琉球国者居东南海中大岛上国多山洞彼中人呼其酋为可老羊妻为多防茶所居曰波罗檀洞堑栅三重环以流水树棘为藩酋所居室一十六间雕刻禽兽制甚宏丽多植鬬镂树似橘而叶密条纎如髪之下垂酋下有四五帅统诸洞洞有小酋主之洞各有邨邨有鸟了帅竝以善战者为之自相树立主一邨之事犯罪皆断于鸟了帅不服则请于酋令羣下共议定之人皆骁勇善走好相攻击难死耐创诸洞各为部队不相救助两军相当勇者三五人直前跳噪交言相詈因相击射不胜则一军皆走遣人致谢即共和解兵有刀矟弓箭剑铍以少铁故刃薄小率以骨角镶嵌之无文字正朔望月亏盈以纪时节草朩荣枯以为年嵗无君臣上下之礼揖让拜跪之文父子同牀而寝男女皆纻绳纒髪从项后盘绕至额男拔去须毫用鸟羽为冠装以珠贝饰以赤毛女以墨黔手为虫蛇之文用罗纹白布为帽织鬬镂皮并杂毛为衣缀毛垂螺为饰杂色相间下垂小贝其声如佩缀珰施钏悬珠于项织藤为笠饰以毛羽男女相悦便成匹偶妇人产乳必食子衣食无匙筯遇得异味先进尊者凡有宴会必呼名而后饮进酋酒者亦呼酋名然后举爵共觞歌呼蹋踘一人唱众人和音颇哀怨扶女子上摇手而舞酋出入乘朩兽令左右舆之导从不逾十数人小酋乘机镂为兽形俗事山海之神祭以殽酒战鬭杀人即以所杀者祭神人死气将絶至庭前亲宾哭泣相吊浴其尸以布帛纒系里以苇席衬土而殡上下无赋敛有事则均税以朩槽中暴海水为盐朩汁为酢米面为酒田沃可耕风土气候颇似岭表泉州东有岛曰彭湖烟火相望水行五日可至隋炀帝尝遣舟师自义安【即今潮州府】浮海至髙华屿又东行二日至鼋鼈屿又一日至琉球袭破国都焚其宫室掳其男女而归自唐以来不通贡献亦不为寇患琉球旁有毗舍耶国语言不通袒裸盱睢殆非人类淳熈初其酋尝率数百辈猝至泉州水澳围头等邨多所剽杀喜铁器及匙箸人闭戸则免但取其门镮而去掷以匙筯则俯拾之可缓数歩官军擒捕见铁骑竞剜其甲遂骈首就戮临敌用镖系绳数丈为操纵葢爱其铁惟恐失之不驾舟楫但以竹筏从事可折叠如屏风急则羣舁之浮海而逃






　　郑开阳杂著巻七
<史部,地理类,边防之属,郑开阳杂著>
　　钦定四库全书
　　郑开阳杂著卷八
　　明　郑若曾　撰
　　海防一览












<史部,地理类,边防之属,郑开阳杂著,卷八>
<史部,地理类,边防之属,郑开阳杂著,卷八>
<史部,地理类,边防之属,郑开阳杂著,卷八>
<史部,地理类,边防之属,郑开阳杂著,卷八>
<史部,地理类,边防之属,郑开阳杂著,卷八>
<史部,地理类,边防之属,郑开阳杂著,卷八>
　　图式辨
