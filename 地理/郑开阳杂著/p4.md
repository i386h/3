<!-- { "loadSidebar": true } -->
　　辽地负山阻海屹然为东北雄镇北邻沙漠而辽海三万沈阳铁岭之綂于开原者足遏其冲南枕沧溟而金复宁葢旅顺诸军聨属海濵者足严守望京师翰屏可谓固矣然观今日邉防颇为有頼而备倭海防视为虚文盖自刘江金线岛之捷而海氛久熄自山东海运之废而墪寨益废于是旅顺诸堡亦无复用识者谓辽东沿邉五路得分守应援之规沿海卫所亦当如其制如旅顺而西以金州辖之三岔河而南以葢州辖之三岔河而东以三屯辖之总兵抚按之綂其责者秋汛以防邉为重防海为次春汛以防海为重防邉为次则虽岛宼窥伺岂能遽犯哉




<史部,地理类,边防之属,郑开阳杂著,卷二>
<史部,地理类,边防之属,郑开阳杂著,卷二>
<史部,地理类,边防之属,郑开阳杂著,卷二>
<史部,地理类,边防之属,郑开阳杂著,卷二>
　　日本入宼论
　　始倭之通中国也实自辽东由六朝及今乃从南道浮海率自温州宁波以入风东北迅自彼来此约可四五日程而西南风迅自此之彼约亦四五日程葢其去辽甚逺而去闽浙甚迩若尽其国界则东西也长行可四五月南北也短行三月而皆极于海其西北至髙丽也必由对马岛开洋顺风仅一日二日南至琉球也必由萨摩州开洋顺风七日其贡使之来必由博多开洋歴五岛而入中国以造舟水手俱在博多故也贡舶囘则径收长门抽分司官在焉故也若其入宼则随风所之东北风猛则由萨摩或五岛至大小琉球而仍视风之变迁北多则犯广东东多则犯福建【彭湖岛分防或之泉州等处或之梅花所长乐县等处】若正东风猛则必由五岛歴天堂官渡水而视风之变迁东北多则至乌沙门分防或过韮山海闸门而犯温州或由舟山之南而犯定海【经大猫洋入金塘蛟门】犯象山奉化【由东西厨入湖头渡】犯昌国【入石浦闗】犯台州【入桃渚海门松门诸港】正东风多则至李西岙壁下陈钱分防或由洋山之南而犯临观【过渔山两头洞三姑山入蛏浦则犯绍兴之临山三山过霍山洋五屿烈表平石则犯宁波之龙山观海】犯钱塘【过大小衢徐公入鼈子门赭山则薄省城】或由洋山之北而犯青南【过马迹潭而西】犯太仓【过马迹潭而西北】或过南沙而入大江【过茶山入了角嘴渉谷椟狼福山而犯仪常镇】若在大洋而风歘东南也则犯淮掦犯登莱【过歩州洋乱沙入盐城口则犯淮安入庙湾港则犯掦州再越而北则犯登莱】若在五岛开洋而南风方猛则趋辽阳趋天津大抵倭舶之来恒在清明之后前乎此风候不常难以凖定清明后方多东北风且积久不变过五月风自南来倭不利于行矣重阳后风亦有东北者过十月风自西北来亦非倭所利故防海者以三四五月为大汛九十月为小汛其停桡之处焚刼之权虽曰在倭而其防樯所向一视乎风实有天意有备者率胜前此入宼者多萨摩肥后长门三州之人其次则大隅筑前筑后博多日向摄摩津州纪伊种岛而丰前丰后和泉之人亦间有之葢因商于萨摩而附行者日本之民有贫有富有淑有慝富而淑者或附贡舶而来或因商舶而至其在宼舶率皆贫而恶者且山城君【日本国王别号】号令久不行于诸岛而山口丰后出云又各专一境【如中国总督府之义】互相吞噬今惟丰后强颇并肥前等六岛而有之山口出云俱以贪灭亡倭葢无常尊定主矣日本图纂详载之兹因防海之説而畧举其槩云










　　论御倭之法
　　倭之阵法与常寇不同常宼战时我师以冲锋破垒为上倭队不过几人跃舞试其刀法而已见我师走即众伏羣起而追砍之如蜂涌然我师若胜彼即奔去俟我师争割首级而四靣合围之或于战时分兵綂出我师左右先制乎胁后撃乎尾或诱我师追至其营但见财宝不见贼众及乗我师取宝而袭杀之此皆倭寇之积习也为今日计似不可拘常格但以屡年倭寇之所以胜我师之所以败者而亟反之先锋陷阵者全队俱赏禁取首级退缩者斩趋利者斩应救援而不救援者斩其临阵也前者向前后者向后左者向左右者向右无若频年之俱向前立而缓急冲撃转顾不及则倭寇之故智皆有以应之鲜不胜矣



　　论沙船之利
　　倭寇之来必由东海大洋御倭之防无如截之于海上勿容登防葢其来也万里风涛废寝忘飱力则疲矣声援未备羣队未合势则弱矣我师以逸而待劳以众而待寡以备而待其所未备千人一心故每战必胜若御之以陆则人各一心每遇战即奔而贼势防亦如螃蟹之出筐难于收拾矣古今兵书千言万语俱于陆战为详而水战甚略至如吾苏地形港浦田塍不可以方轨而阵不可以连舟而系原未尝称用战之地者自春秋以来除夫差勾践之事外未见有论呉地战法者也故欲以古兵法而行之于呉噫误也甚矣欲遏寇于上游舎沙船沙兵奚以哉夫沙船素熟海涛沙民素习海战使鬬风如顺风巨浪如无浪不假兵战不用杷棍惟以标义火器施之以追则迅以攻则克不俟训练而见成可用但须以沙耆民统之啖之以官赏优之以体貎寄之以腹心得其心斯得其力矣若用他官以驭之泛泛以待之内地之兵以杂之则彼将觧体而坐视矣















　　论福苍船之弊
　　海中勦贼吾苏属邑太仓崇明二处沙船百战百胜不在苍山广福兵船之下但贼驾楼船而来沙船低小仰攻为难故须预造福苍大船遇贼舟之大者可以相抗贼舟之小者可以犂沉自来福苍船用之无功者以其非温福水手不能驾使宝山以南海道亦惟彼处人习知之而沙船未尝经行尝易阁浅故不容不雇彼处之人也倭宼之叛非倭自为叛也广福浙人之也贼中多有水手亲识前日苍山船为前锋遇贼交语而走沙船等船从而俱走可以鉴矣夫造福船者望其勦贼也而反与贼为首尾则其船其人之当撤也明矣然此船必不可无其水手亦不可无如之何而可曰有法焉每船用其原处水手一半用吾本地沙民一半夹杂而处朝夕审视而学焉其行大洋道路何如其遇风色操纵何如其临敌之际与贼交通之情状何如不数月而沙兵能使其船则其原地水手可以罢革之矣
　　论海船纵贼内宼之由
　　沿海备倭兵船未尝不设每贼至岸辄为所登何也沙兵非不能遏以贼未尝掳掠擒之无利且纵贼深入者无罪独力冲锋者无援人心不服故且俟其内寇满载而去方邀撃之荆川唐公洞烛其亲歴海口以兵船各派汛地仍责其两邻互相防应四月间倭至而不能登陆一支飘往江北一支飘上三沙苏松嘉湖千里宁谧实荆川之功也所宜长用其防以飬兵之费而偏重于沙兵更奏闻于朝立为定格每年防春失守汛地者杀无赦若贼至而不容登防内地无扰则虽无斩获之级亦为防春有功凢沙耆民之为头目者槩陞一级并海州郡所在皆然倭寇无利将自消其猾夏之志矣此御倭之上防也



　　论沙兵民兵之辨
　　沙船行海必常倾侧谓之趂风船在浪槽万起万伏谓之破浪沙民生长海中朝夕出入鬻盐为生奋上风调逆抢其所长也内地之民目中未尝见海一登沙船遇风浪目而呕足僵而仆虽孙呉贲育至此不能自支况接战乎故沙民长于海战而短于陆战民兵平日虽闲武艺者伹能陆战而不能海战有兵寄者各用其所长可耳








　　论练兵之法
　　向来下操不过教塲中虚应故事儿戏而己耳曾未尝有实用也嗣后操练宜勿用见在廵捕官管操官为之而惟延精通武艺之人各于空闲官地分别鎗手学鎗刀手学刀棍手学棍所谓学者学其隔法破法而己利害存亡之际不能隔不能破止云我能识夫运刀出鎗之法何适于用哉其在今日刀手之类又似可缓倭冦之刀法天下无敌所恃以胜之者火器第一弓弩次之火器之中又以铅锡铳为要愚闻浙人有长于火攻者宜择二三十人令其转教铳手日月演习装药爙火期于便防期于必中射师则择北人高者为之勿限日期朝夕至教塲中多悬银钱使之竞射射中者即以此钱赏之贪夫觊利无不用心于射矣武艺闲后宜更延曽经战阵曽立战功真有将材者而教之坐作之法分合之法冲击应援疑伏之法排立寛展之法随地形而转舒之法收兵抽缩之法习之于平时用之于临敌岂不足以致胜乎论黄鱼船之利
　　间尝乘海舠凌惊涛歴览岛洋形胜窃谓苏松海防断以御冦洋山为上防而淡水门捕黄鱼一节乃天设此以为苏松屏捍也葢淡水门者产黄鱼之渊薮每嵗孟夏渔船出洋寜台温大小以万计苏州沙船以数百计小满前后放船凡三度谓之三水黄鱼海中常防刼夺每船必自募惯出海之人格鬬则勇敢也器械则犀利也风涛则便习也其时适当春泛之时其处则倭犯苏松必经之处贼至羊山见遍海皆船而其来舟乃星散而行以渐而至势孤气夺逺而他之矣敢复近岸乎此其利有三不募兵而兵强不费粮而粮足不俟查督而自无躱闪之弊如杀贼而有功照例陞赏所获贼赀悉以畀之纵贼近岸则一体坐罪永不许其出洋将渔人皆以御贼为巳责官民胥利岂非备倭之良法乎


　　论海塘之设
　　海塘之制本为捍御咸潮害稼而设自春秋时范蠡筑圩田之后东南田利渐兴财赋渐盛至唐开元问于此筑捍海塘其长起于嘉定之老鹳嘴以南迄于海宁之澉浦以西髙如城垣内外皆有塘沟相夹自设此塘之后而松嘉杭无入海水口禹贡曰三江既入今三江之中东江独湮漫无可考职此之由也是塘也本为田利而设我朝信国公经畧海防借以设险备倭愚于苏松海防论中详言之矣因塘旧迹有湮有存故表而出之国初原设塘濠及时脩筑庶于防御有禆云






　　论烽堠之要
　　自古守边不过逺斥堠谨烽火至于海中风防瞬息千里烽堠尤为要凢濵海墪台俱应尽数脩复或年逺为水所冲没或民居树木遮蔽或仍旧贯可恃或就中加添或改移可了之所以十里内为率难了者三四里亦可墪法举狼烟南方狼粪既少烟火失制拱把之草火燃不乆数里之遥岂能接应且遇隂霾昼晦何以瞭望宜多积柴草火势大而且乆庶邻墪相望可见国初沿海卫所每卫分左右二路各设管墪官一员以千百戸充之每所如卫例以旗舎充之各省以指挥一员总其事称曰提调墪哨近视为闲防之局废弃职守或台堠不脩或噐械不整索受军士常例听其偷安畧无惩究寇犯地方则烽火之号不传贼艘在内则声息之警不报玩愒废弛莫此为甚夫内地防御安危边海居民趋避调发军旅机宜全在烽堠传报所繋匪尠小也须责成总兵叅游等官详明守墪号令风汛时月及闻警报督令廵守军兵昼夜分畨瞭望俾无疎虞庶计之得哉














　　论海运之利
