<!-- { "loadSidebar": true } -->
　　黄河发源星宿海出一巨泽二巨泽数折而至昆仑河势尚不甚大闻所在土人抱革槖骑能过之河上多高山大陵递相夹抱行入麻哈地其山髙峻非常绵亘五百余里河随山足东流至积石入中国绕西寜过临洮其间则有鸣沙岭又有寜夏山夹之由寜夏流转逹地八百余里过丰州西受降城过大同路云内州东胜州与黑河合而南流是即所谓河套也及至灵寳县河触太行山转辖石其间则有三门七津砥柱又有禹庙在或者即禹山通河处夹岸皆髙山而河行山中至沔池至孟津至河南府至温县岸无山山尽矣其在河南府即有北邙山亦仅仅障南岸北岸殊无山至武陟水则有洛河伊河沁河来合河势始盛大而又有汜水合之河益无頼其在河隂虽有广武山山亦仅在南岸北岸亦无山俱不能夹束河以故河流至武陟则泛滥亦河必然之势也故洪武二十四年河决原武县黑阳山东正统十三年决荥阳冲张秋溃沙湾东隄又决荥泽决孙家渡全河南徙景防三年河决沙隄湾治二年决孙家渡决开封决黄陵冈三年决原武分支流为三一决封丘金龙口下曹濮冲张秋长隄一决中牟下尉氏一汜溢于兰阳仪封考城归徳以至于宿弥漫四出不由故道以原武阳武间地势平衍无髙阜重麓可捍障故也先年沁水由此东注治四年始淤是年又决金龙口冲张秋五年河溢沛梁之东兰阳郓城诸县又决杨家口金龙口等处溃黄陵冈隄趋张秋凡二年乃淤七年复决张秋东隄正徳四年则决曹单趋沛县出飞云桥入运嘉靖六年决曹单城武等县杨家口梁靖口吴士举庄等处冲入鸡鸣台沛北皆为巨浸东溢逾漕入昭阳湖八年飞云桥水北徙鱼台谷亭舟行闸面九年河由单县侯家林决榻塲口冲谷亭十一年十二月水俱不下泄至十三年庙道口淤塞是年又决赵皮寨入淮是年河忽自河南夏邑县太丘囘邨等集冲数口转向东北流经萧县仍出徐州小浮桥下济二洪赵皮寨亡何遂淤十九年决睢州野鸡冈经涡河入淮二洪大涸于是当事者以为河所从来者高水湍悍难以行平地数为败乃开李景高口支河引水出徐济洪阅二年复淤三十一年河决房邨至曲头集凡决四处淤四十余里三十二年七月河趋东北段家口则分六股为大溜沟小溜沟秦沟浊河胭脂沟飞云桥皆由运河至徐入洪又分一股由砀山坚城集下郭贯楼散五小股为龙沟母河梁楼沟胡店沟亦从小浮桥入洪三十八年以后河由数沟中行其势分故所在无淤塞之患嗣是决于何处正未可定夫河由茶城而上以无山夹束故多溃决由茶城而下南岸始有洞山九里山云龙山北岸则有子房山夹河入徐故徐州独无溃决但有泛涨以两山夹辅之力也河出徐州过清凉寺其在南岸虽有半戈山羊山当之北岸复无山故河不能触南岸直北趋下冲为距山连汪芦塘落马黄塾周湖柳湖诸湖湖皆在邳境故邳州徃徃受其害河善泛亦以北岸无山夹束故也邳州由落马湖至水晶湖中间湖凡九由水晶湖至清河甚近过清河则淮水会河之路河淮合而下云梯闗入大海河淮之事毕矣夫河之初出潼闗入河南也数数为地方患所在地方亦徃徃以塞决杀流筑隄坝建闸帚为事河务具备故隄上自木栾店下止庙道口蜿蜒千数百里屈曲重复葢有见河势汹涌故从平地筑隄用隄助岸以夹河防其暴涨又以河水横冲败岸则用卷帚以当其冲又自筑隄外仍置闸减水以杀其势以为决口不塞则内地淤急流不杀则泛愈急是隄帚自不得不为之所也及隄之又不能遏帚之又不能杀决者自决冲者自冲于是当事者又以隄帚无益于冲决将欲舎隄帚不用而议开支河矣议复老黄河故道矣议开新河济运舍黄河而不由矣议开胶莱河通复海运矣其议亦可谓众多其虑亦可谓周悉矣议开支河者谓黄河入淮之道旧有三一自中牟至荆山合长淮之水曰涡河一自开封府经葛冈小坝丁家道口马牧集鸳鸯口至徐州出小浮桥曰汒河一自小坝经归徳城南饮马池至文家集经夏邑至宿迁曰白河治间黄河变迁涡河白河二道淤塞全河东下故徐邳独受其害今若复引水通涡河白河则水势自分河不独为徐邳害矣议复老黄河故道者在徐州以上欲自河隂原武懐孟之间审视地形引河水注于卫河至于临清天津不惟徐邳水势可杀其半而京师亦可助其形势也如冬春水平漕舟则由江入淮泝流至于河隂顺流至于卫河沿临清而至天津如夏秋水迅则仍由徐沛逹于临清至于天津是一举而得两运道矣在徐州以下谓清河县之大津口即老黄河故道也其小清口即今淮水所出之清口也欲议复七十里故道后又虑鱼沟铁线沟叶家口隂阳口地势卑洼诸决之水漫流至此筑隄钜费且恐难保故其説旋议而旋罢其议开新河者议欲自泇口镇凿新河以通运避黄河之险河自马家桥至直河出口计二百三十余里其説复旋议而旋罢其欲自徐州子房山梁山至马家桥上下开新河八十里置旧河于隄外使黄河出口之地并不相及吕梁徐州二洪之险并可逺避一议也其欲自昭阳湖东起汪家口直抵留城一百四十余里开河入运一议也其欲开胶莱河通复海运者出自嘉靖丙申山东副使王公宪之议河之南口起麻湾北口至海仓中间相距三百三十五里两口旧皆贮潮水常足不假濬者二百余里濬者一百三十余里疏濬之内有分水岭闻其地河形至今在但下多碙砂石水防细使极力开凿止三十里远耳如河成江漕由淮安清江浦歴新坝马家壕而来计良便前是以海运为险罢海运者以马家壕未通漕舟出大洋故也今马家壕既通我舟即不必由大洋直由小海中行舟自不险然后由麻湾海仓二口径抵天津直沽岂得非便道乎夫舟自清江浦口至天津路凡一千六百里其中由河行者八百里由海行者八百里海行既由小海不由大洋非若昔元人海运迢逺又所歴有刘家岛蓬莱岛黑水成山大洋甚险后王公以陞去事遂寝夫河之为患从古记之自夏后氏凿山濬川地平天成汉时河决瓠子等处辄谓灾异然亦不数数见隋唐以前河与淮分自入海宋中叶以后合于淮以趋海间有溃溢之患为祸亦不甚烈至我朝东冲西决频年不已葢国家自会通河成借河入运虽得其力颇受其害筑隄疏濬嵗费金钱不下数十万顾此塞则彼溃彼濬则此淤劳人费财迄无成功更可虑者西北之供亿仰给于东南东南之飞挽全頼于漕河漕河自王家闸以北至徳州千有余里乃国家命脉所系匪万一决壊百万漕粮将安挽之愚谓胶莱河之説及今行之可也徃嵗议罢者以分水岭三十里阻塞人力难施山东抚巡病其烦劳而止惜小费而害大计贪目前之安而忘久逺之图弗思甚矣诚格众议而奋然行之河成设重兵屯守胶莱海次屹然为一巨镇専意卫漕防海寇为务则河通漕便岁可省金钱百余万诚奕世无穷之利也今日为东南边防计所宜备海为国家根本计所宜备运愚故并论及之司国计者深虑而熟筹之可也














　　郑开阳杂著巻十
　　钦定四库全书
　　郑开阳杂著巻十一
　　明　郑若曾　撰
　　苏松浮赋议
