<!-- { "loadSidebar": true } -->
　　七年九月丙子又诏宗原措置开濬江东古河自芜湖由宣溪溧水至鎭江渡扬子趋淮汴免六百里江行之险
　　建炎间吴中甫为江淮发运使自洪泽凿渠六十里以避长淮漕运之险
　　绍兴七年两浙转运使向子諲増置练湖斗门石防【附】向子諲疏畧【鎭江府吕城夹冈形势高仰因春夏不雨官漕艰勤寻遣官属李涧询究练湖本末始知此湖在唐永泰间已废而复兴今隄岸弛禁致有侵田冒决故湖水不能潴蓄舟楫不通公私告病臣已令丹阳知县朱穆等增置二斗门一石防及修补隄防尽复旧迹庶为永久之利】
　　十六年五月浚运河
　　乾道六年淮东提举徐子寅言淮东盐课全仰河流通快近运河浅涩自扬州湾头港口至鎭西山光寺前桥垜头计四百八十五丈乞发五千余卒开濬从之
　　七年二月诏令淮南漕臣自洪泽至山浅涩之处如法开撩
　　是年臣僚言丹阳练湖幅员四十里纳长山诸水漕渠资之故古语云湖水寸渠水尺在唐之禁甚严盗决者罪比杀人本朝寖缓其禁以惠民然修筑甚严春夏多雨之际潴蓄盈满虽秋无雨漕渠或浅但泄湖水一寸则为河水一尺矣后废不治堤岸圮阙不能贮水彊家因而专利耕以为田遂致淤淀岁月既久其害滋广望责长吏濬治堙塞立为盗决侵耕之法着于令庶几练湖渐复其旧民田获灌溉之利漕渠无浅涸之患诏两浙漕臣沈度专一措置修筑【互见水利】
　　淳熙五年以漕臣陈岘言于十月募工开濬无锡县以西横林天井及犇牛吕城一带地高水浅之处以通漕舟浙西运河自临安府北郭务至鎭江江口牐六百四十一里
　　九年知常州章冲奏常州东北曰申港利港黄田港夏港五斗港其西曰灶子港孟渎泰伯渎烈塘江阴之东曰赵港白沙港石头港陈港蔡港私港令节港皆古人开导以为溉田无穷之利者也今所在堙塞不能灌溉臣尝讲求其说抑欲不劳民不费财而漕渠旱不干水不溢用力省而见功速可以为悠乆之利者在州之西南曰白鹤溪自金坛县洮湖而下今浅狭特七十余里若用功濬治则漕渠一带无干涸之患其南曰西蠡湖自宜兴太湖而下止开浚二十余里若更令深远则太湖水来漕渠一百七十余里可免濬治之扰至若望亭堰牐置于隋之至徳而彻于本朝之嘉祐至元祐七年复置未几又毁之臣谓设此堰牐有三利焉阳羡诸渎之水奔趋而下有以节之则当潦岁平江三邑必无下流淫溢之患一也自长洲至望亭一百三十五里运河亦有所节则沿河之田旱岁资以灌溉二也每岁冬春之交重纲及使命徃来多苦浅涸今启闭以时足通舟楫免车灌注之劳三也诏令相度开浚
　　十四年扬州守臣熊飞言扬州运河惟借瓜洲眞州两牐潴积今河水走泄缘瓜洲上中二牐久不修治独潮牐一座转运提盐及本州共行修整然迫近江潮水势冲激易致损坏眞州二牐亦复损漏令有司葺理上下二牐以防走泄从之
　　绍熙五年从淮东提举陈损之议筑高邮寳应等处隄堰并斗门石防宋史河渠志淮东提举陈损之言高邮楚州之间陂湖渺漫茭葑弥满宜创立隄堰以为潴泄庶几水不至于泛溢旱不至于干涸乞兴筑自扬州江都县至楚州淮阴县三百六十里又自高邮兴化至盐城县二百四十里其隄岸傍开一新河以通舟船仍存旧隄以捍风浪栽栁十余万株数年后隄岸亦牢其木亦可备修补之用兼扬州墟鎭旧有隄牐乃泰州泄水之处其牐坏久亦于此创立斗门西引盱眙天长以东众湖之水起自扬州江都经由髙邮及楚州寳应山阳北至淮阴西逹于淮又自高邮入兴化东至盐城而极于海又泰州海陵南至扬州泰兴而彻于江共为石防十三斗门七乞以绍熙堰为名镵诸坚石奏闻除直秘阁淮南转运判官
　　庆元五年两浙转运浙西提举言以鎭江府守臣重修吕城两牐毕再造一新牐以固隄防庶为便利从之
　　嘉泰元年浚常鎭运河修牐堰宋史河渠志守臣李珏言州境北边扬子大江南并太湖东连震泽西据滆湖而漕渠界乎其间漕渠两傍曰白鹤溪西蠡河南戚氏北戚氏直湖州港通于二湖曰利浦孟渎烈塘横河五泻诸港通于大江而中间各自为支沟断汊曲绕参错不以数计水利之源多于他郡而常苦易旱之患何哉臣尝询访其故漕渠东起望亭西上吕城一百八十余里形势西高东下加以岁久浅淤自河岸至底其深不满四五尺常年春雨连绵江湖泛涨之时河流忽盈骤减连岁雨泽愆阙江湖退缩渠形尤亢间虽得雨水无所受旋即走泄南入于湖北归大江东径注于吴江晴未旬日又复干涸此其易旱一也至若两傍诸港如白鹤溪西蠡河直湖烈塘五泻堰日为沙土淤涨过潮高水泛之时尚可通行舟楫若值小汐久睛则俱不能通应自余攴沟别港皆已堙塞故虽有江湖之浸不见其利此其易旱二也况漕渠一带纲运于是经由使客于此徃返每遇水涩纲运便阻一入冬月津送使客作坝车水科役百姓不堪其扰岂特溉田缺事而已望委转运提举常平官同本州相视漕渠并彻江湖之处如法浚治尽还昔人遗迹及于望亭修建上下二牐固防水源从之
　　嘉定间臣僚言国家驻跸钱塘纲运粮饷仰给诸道所繋不轻鎭江牐口河道淤塞不复通舟乞今漕臣等开撩从之
　　汪纲知高邮军以兴化民田滨海昔范仲淹筑堰以鄣泻卤守毛泽民置石防函管以疏运河水势岁久皆坏乃増修之部使者闻于朝増一秩陈居仁守鎭江治古海鲜界港为石防丹徒境上蓄泄以时以通漕运
　　李庭芝主管两淮制置司事至扬凿河四十里入金沙余庆场以省车运兼浚他运河放亭户负盐二百余万亭民无车运之劳
　　元至元二十一年二月辛巳浚扬州漕河
　　二十六年正月议江南运米由江阴入江至直沽仓元史世祖本纪海船万户府言山东宣慰使乐实所运江南米陆负至淮安易牐者七然后入海岁止二十万石若由江阴入江至直沽仓民无陆负之苦且米石省运估八贯有奇乞罢胶莱海道运粮万户府而以漕事责臣当岁运三十万石诏许之
　　大徳四年春正月癸夘浚淮东漕渠
　　十年浚吴淞江等处漕河又濬眞扬等州漕河令盐商毎引输钞二贯以为佣工之费
　　延祐元年遣官浚扬州淮安等处漕河
　　四年复浚扬州运河
　　六年浚鎭江练湖
　　至治三年浚鎭江路漕河及练湖役丁万三千五百人通漕类编至治三年江浙行省言鎭江运河全借练湖之水为上源漕运商贩舟楫无不由此以供亿前朝尝濬此湖潴蓄潦水若运河水浅开放练湖一寸可添河水一尺近年淤浅以致递运不通乞加修治制可工毕又置河兵百人专任修理
　　泰定元年真州珠金沙河松江府吴江州诸河淤塞诏所在有司佣民丁浚之
　　明洪武元年大将军徐逹开塌场口入于泗以通运五年二月命两淮都转运盐使司移通泰等州批验所于仪眞县仍疏濬运河以便商旅
　　十四年十一月浚扬州府官河自扬子桥至黄泥滩凡九千四百三十六丈
　　十五年十二月浚扬州仪征湖九千一百二十丈置牐坝十三处
　　十七年闰十月修筑江都县申港坝浚河道五百六十七丈
　　二十年正月命工部主事杨徳礼徃高邮督有司修筑并湖隄岸因扬州府同知任祥之言堤岸圮坏故有是命
　　二十六年八月命崇山侯李新徃溧水县督视有司开胭脂河上面谕之曰两浙赋税漕运京师岁实浩繁一自浙河至丹阳舍舟登陆转输甚劳一自大江泝流而上风涛之险覆溺者多朕甚悯之今欲自畿甸疏凿河流以通于浙俾运输者不劳商旅获便故特命尔徃督其事尔其莅事惟勤役民勿暴新顿首受命而行暨河成人皆便之建文四年修常州府武进县剩银河牐
　　永乐元年七月户部尚书郁新等言淮河至黄河多浅滩跌坡馈运艰阻请自淮安用船可载三百石以上者运入淮河沙河至陈州颍岐口跌坡下复以浅船可载二百石以上者运至跌坡上别以大船载入黄河至八栁树等处令河南车夫运赴卫河转输北京从之
　　闰十一月浚扬州府江都县瓜洲坝河道
　　十二月修扬州府江都县永眞沙边江圩岸二年正月扬州府高邮州耆民言自州北门至张家沟湖岸两京之要路民田之巨防湖纳天长盱眙诸水雨潦涨溢风波冲决隄岸毎岁修筑旋复倾圮阻絶驿路伤损民田乞遣人相度重为修理从之
　　十一月鎭守淮安都指挥施文言淮安诸坝舟航徃来毎遇天旱坝下淤浅重劳人力近城旧有清江浦二牐比年坍坏乞命有司修砌以便徃来从之
　　浚仪眞清江坝下水港
　　三年五月淮安府海州言临洪场民岁于筦渎场界耕种输作陆运艰难州北旧有河上通高桥下接临洪近年淤塞乞疏濬以便舟楫从之
　　七月浚淮安府山阳县运盐河计一十八里十一月浚淮安府攴家河长一万一千九百七十丈
　　四年八月工部言吕梁洪霖雨水决近河路并圈沟桥一十九丈六尺宜发民修理从之
　　九月扬州府泰州判官黄通理言州境旧有运盐官河每遇霪雨輙泛溢伤民田宅乞于普定秦潼河及西溪南仪阡三处各开水口使下流经兴化盐城界入海仍各置牐以时启闭永为民利从之十一月户部言高邮州东河等处塘岸倾圮江都县刘家圩港淤塞命有司发民修浚
　　十二月常州府孟渎河牐官裴让言河自兰陵沟北至牐六千三百三十丈南至奔牛鎭一千二百二十丈年乆堙塞艰于漕运乞发民疏治命右通政张琏发苏松鎭江常州民丁十万浚之
　　八年三月修鎭江府丹阳县练湖塘
　　十二月苏州府吴江县言石塘官路右临太湖左邉松江南至平望嘉兴连年土石坍塌桥梁断坏请及时修理计用三万七千四百余人半月可完从之敕通政使赵君任督之务令坚固毋虚劳民力
　　九年正月扬州府高邮州言城北张家沟塘岸三十里旧用甎石包砌防遏甓社等九湖及天长诸水近因春雨浸淫各水暴涨冲决塘岸九百八十丈又自张家沟北至宝应县南至江都县东至兴化县界塘岸百余里间有坍塌乞发丁夫如旧修治令工部覈实修筑
　　三月浚扬州府瓜洲坝河道及修通江减水二牐修苏州至嘉兴石土塘桥路七十余里泄水洞百三十一处
　　六月淮安府沭阳县知县王泰言县南沭河北连山东南通淮安洪武间常疏浚以便转运今壅塞四十余里转输既艰水复为患乞于农隙浚治从之
　　八月浚常州府江阴县青旸等处河道
　　十年十一月修扬州府仪征县縁江隄岸及浚夹港等处河道
　　浚鎭江府京口新港甘露三港逹于江
　　十二年八月浚淮安府海州城南官河二百四十里
　　十月常州府江阴县请浚万岁河及塘泾等河从之
　　十一月浚苏州府昆山县太平河
　　是年平江伯陈瑄请凿徐吕二洪以通漕运更于洪口建牐按宋元祐四年京东转运司言清河与江浙淮南诸路相通因徐州吕梁百步两洪湍浅险恶多坏舟楫朝廷已委官度地势穿凿此即瑄所凿之道也
　　十三年五月开清江浦河明太宗实録凡漕运北京舟至淮安过坝度淮以达清河口挽运者不胜劳平江伯陈瑄时总漕运故老为瑄言淮安城西有管家湖自湖至淮河鸭陈口仅二十里与清河口相直宜凿河引湖水入淮以通漕舟瑄以闻遂发军民开河置四牐曰移风曰清江曰福兴曰新庄以时启闭人甚便之
