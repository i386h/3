<!-- { "loadSidebar": true } -->
　　南境诸水
　　石塘　　　　　　　　　小官塘
　　南五里塘　　　　　　　狗儿塘
　　查陵陂塘　　　　　　　青草大塘
　　下官塘　　　　　　　　上官塘
　　官塘　　　　　　　　　民塘
　　九公塘　　　　　　　　八字塘
　　金陂塘　　　　　　　　沙井塘
　　八角塘　　　　　　　　三角塘
　　官莲塘　　　　　　　官堰
　　黄家堰　　　　　　　天河堰
　　刘陈堰　　　　　　　下白湖
　　头湖　　　　　　　采白湖
　　杨泥港　　　　　　　青草陂塘
　　竹丝塘　共漑田数百顷
　　东境诸水
　　张塘　　　　　　　　尺塘
　　下官塘　　　　　　　官塘
　　古塘　　　　　　　　马沙塘
　　金杯塘　　　　　　　新塘
　　长厚二塘　　　　　　三斗塘
　　泼皮塘　　　　　　　曹陂塘
　　官塘　　　　　　　　孙成塘
　　千工堰　　　　　　　下千工塘
　　蒋家堰　　　　　　　朱家湖
　　共漑田数十余顷
　　西境诸水
　　楮皮塘　　　　　　　黄泥塘
　　蛇皮塘　　　　　　　官塘
　　小官塘　　　　　　　关草湖塘
　　龙塘　　　　　　　　沙塘
　　大塘　　　　　　　　长塘
　　石嘴塘　　　　　　　长塘
　　白销塘　　　　　　　灌塘
　　新塘　　　　　　　　双塔儿塘
　　张公塘　　　　　　　官塘
　　铜壶塘　　　　　　　平塘堰
　　车家堰　　　　　　　新堰
　　凉水堰　　　　　　　呉家军堰
　　青草湖　　　　　　　驼湖
　　冷水涧　　　　　　　独龙涧
　　共漑田数百顷
　　北境诸水
　　塔儿塘　　　　　　　胜塘
　　五里塘　　　　　　　十五里塘
　　马思陂塘　　　　　　熟陂塘
　　洪陂塘　　　　　　　桑家塘
　　猪灰塘　　　　　　　麻涨塘
　　白湖塘　　　　　　　草湖塘
　　黄土塘　　　　　　　石榴塘
　　常家塘　　　　　　　竹稍塘
　　旱塘　　　　　　　　猪灰隔东陂塘
　　官坝堰　　　　　　　毛家堰
　　呉家堰　　　　　　　石家堰
　　千工堰　　　　　　　石工堰
　　龙门堰　　　　　　　赵家堰
　　青水湖　　　　　　　马家湖
　　柴枝湖　　共漑田千顷
　　【右四境塘百余所积久塘淤利废知州卢见曾力请疏濬悉复侵占灌漑以饶旧有塘稻私征因并除之】
　　泗州
　　蒲阳陂在泗水西北东汉时张禹为下邳相徐县北界有陂旁良田湮废莫修禹为开三门通引灌漑遂成熟田数百顷后岁至垦千余顷民用饶给东观记陂水广二十里经百里在道西其下有田可万顷
　　洪泽浦在盱眙县北三十里旧名破釡塘邓艾立白水荡与破釡相连开水门八以漑田其后炀帝幸江都道经此久旱遇雨因改名洪泽浦
　　万安塘在天长县东南二十五里邑中有十二塘皆明初所开以漑民田

　　江南通志卷六十二
<史部,地理类,都会郡县之属,江南通志>
　　钦定四库全书
　　江南通志卷六十三
　　河渠志
　　水利治绩【一　江苏二府】
　　江宁府【前详各府州水利此详治绩故重列府州分见焉】
　　三国吴赤乌中使校尉陈勲发兵三万凿句容中道至云阳西城号破冈渎
　　筑青山湖立盘石为疏闭之节
　　南北朝宋明帝时使沈瑀筑赤山塘
　　陈髙祖时修复破冈渎
　　唐麟徳中令杨延嘉因梁故堤修复赤山塘
　　大厯十三年令王聴修复赤山塘周百里立二斗门以节旱涝
　　明成化中知溧水县熊达疏百丈沟为灌溉之利治初知溧水县杨荣开濬百丈沟八百丈中存九坝民赖其利
　　正徳三年知髙淳县李岫筑三坝因名李坝嘉靖三十年知江浦县侯国治筑孤塘堤
　　隆庆三年知髙淳县筑邓坝自石家嘴至花溪长二十余里
　　万厯七年髙淳县居民戴瑞筑均丰坝
　　十六年髙淳县筑横埂以捍湖水
　　二十五年知髙淳县丁日近重濬天生桥河道二十九年知句容县茅一桂咨访水利议得髙郷以地之凸凹为水之盈涸相地置牐谨啓闭时蓄泄灌溉之利不劳余力低郷自秦淮河以西麻培桥以东相距数里若濬为一河自可直达仍东西置牐防其壅涸从中经纪其陂池鳞次其塍陇不失前代筑堤建二斗门之意上诸台不报
　　四十三年南京工部尚书丁賔题准开濬秦淮河道顾起元曰江宁自秦淮通舟外惟运渎与青溪古城濠可容舴艋然青溪自淮清桥入至四象桥而阻运渎自斗门桥入西至铁窗櫺东亦至四象桥而阻以河身原狭又居民侵占者多易湮塞也顷工部开濬青溪运渎其意甚善然仅城中利搬运耳若郊外诸湖湮塞既多秦淮源逺而受水复众溯秦淮之发源一自黄堰坝而东上抵句容之南门一自方山东南上抵溧水其诸水相灌注一支绕方山东面上抵彭城山一支自张山上溯金陵镇过马家桥抵横山一支西抵后干桥一支西抵陈墟桥一支自上方门外小河东厯髙桥门抵沧波门郭内一支自涧子桥南上至天界寺此皆可以行舟而为田地侵蚀遂多狭窄且易淤垫伏秋水涨处处梗咽盖溧水溧阳句曲诸水惟一秦淮为之尾闾夏秋江潮盛大上壅下泛无支流分泄所以近年江宁时苦水而各郷尤甚正坐此耳若当事者肯议挑濬或令傍河有田者计其亩数帮出工值委两县官分程督濬功成之后不但支流分派水无泛滥之忧而往来搬运舟航所至省财力无限关系国计民食者非轻此亟宜讲求者东南利便书云建康古城向北秦淮既逺其漕运必资舟楫而濠堑必须水灌注故孙权时引秦淮名运渎以入仓城【今斗门桥以北一带河至铁窗櫺者是】开潮漕以通江水【今北门桥至珍珠河一带是】又开渎以引后湖此其大畧也自杨溥夹淮立城【今自通济门起西至石城门皆是】其城之东堑皆通淮水【今通济门外至南门一带是】其西南边江以为险然春积雨淮水泛溢城中皆被其害及盛冬水涸河流干浅在今日正与宋无异宋隆兴二年张孝祥知府事奏秦淮流经府治正河自镇淮【今南门桥】新桥入江其分派为青溪【今洞神宫后一段经四象桥一带是】自天津桥【今内桥】出栅塞门【今铁窗櫺】入江宋时水西旱西二门外未有土也石城下即临江栅寨门近地属有力者因筑断青溪水口创为花圃毎久雨水暴至则正河不能急泄水势于是泛滥城内居民被害今古潮沟青溪运渎河身皆为居民日久侵占湮塞不通故水患正与此于今欲复通寨门使青溪径直入江则城内永无水患及汪澈继孝祥知府诏澈指定以闻澈言开西园古河道通栅寨门尤便从之戚氏志云秦淮水源甚逺小川流入者甚众又古来贮水湖衍后世筑为圩田甚多每夏雨暴至江潮复涌水即泛滥皆经流城内一河入江自源及委所过不计几桥凡过一桥皆为水石所堰束扼及居民筑土侵狭河道故水失其常横流弗顺是以必资栅寨门河及长干桥下河【今南门外大桥】分泄其势其关国赋民食者非轻通便舟楫特是小事自前如孝祥所言止谓城内被水然多不过数曰即退其害亦轻观郷村圩田始见其害盖上元江宁溧水多圩田每遇水至则举村合社日夜并力守圩狼狈淤泥中如遇大冦幸而雨不连降风不涌浪可以茍全其或壊决则水注圩中平陆良田顷刻变为江湖哭声满野拏舟结筏走避他处国赋民食两皆失之是皆水不安流之故耳
　　国朝雍正十一年江浦县浚朱家山河道并建牐二座
　　苏州府
　　夏禹贡三江既入震泽底定史记禹抑洪水于吴通渠三江五湖
　　周元王元年越大夫范蠡开漕湖【亦名蠡湖】
　　赧王五十二年楚春申君黄歇城故吴墟其城内北渎四纵五横
　　南北朝梁大通二年诏遣使交州刺史王奕漕大渎唐贞元八年苏州刺史于頔缮完隄防疏凿畎浍列树以表道决水以溉田
　　元和二年观察使韩臯刺史李素开常熟塘自齐门北抵常熟长九十里因名元和塘【后讹称　附云和】刘允文记畧【吴之薮曰具区郡之大惟苏州商为货居农实邦本锡贡多品厥田下下土宜在民地利乎水常熟塘按图经云南北之路自城而遥百有余里旁引湖水下通江潮支连派分近委遐输左右惟强家大族畴接壤制动涉千顷年登万箱岂伊沿泝之功实出灌溉之利故名常熟岁无眚焉贞元年来大旱填淤荐为涂泥而沦胥怨咨殖物痡矣郡守陇西李素闻于本道廉使吏部尚书韩公秉文请事疏凿于是参井邑之役则经费工力而长洲三之一焉县宰李暵复善供命乃计工量日隙庀徒为利涉之宜蔽反壤之害询蓄泄之势増逺近之防人不告劳事为永逸先期而望表绳直不日而终朝子来塘开地中工毕泉出山泽作气江湖发源积为长流实自新浙舟楫鳞集农商景从春秋有施水旱斯备都人士以允文在公之宇备详其事请刻于石】
　　五年苏州刺史王仲舒隄淞江为路时吴江境南北西俱水郷抵郡无陆路故隄路以达之
　　太和中疏常熟县盐铁塘
　　天祐元年吴越王命都水庸田司督撩浅夫疏导诸河
　　宋至道二年知苏州陈省华议筑昆山塘
　　天禧二年江淮发运副使张纶督知苏州孙冕疏五湖及诸港浦导太湖水入海复嵗租六十万斛干兴元年诏苏湖秀三州疏导壅淤命发运使发邻郡兵助工
　　天圣元年苏州水壊太湖外塘又海旁支渠湮塞八月诏转运使徐奭江淮发运使赵贺董其事自市泾以北赤门以南筑石隄九十里起桥十有八濬积潦自吴江东赴海复良田数千顷
　　景祐二年范仲淹守郷郡亲至江浒督濬白茆福山黄泗许奚三丈浦而茜泾下张七鸦次之利及数州复奏言江南圩田蓄泄有备钱氏偏安民间米石钱五十文今米石不下一贯其故可揆臣请每秋降勅转运使俾辖下吏民各陈农业利病选官讨论择其简易者畀转运司着为令初除州县吏輙颁一册属之此养民之本富国之术也庆厯二年苏州通判李禹卿隄太湖
