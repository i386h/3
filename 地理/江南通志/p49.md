<!-- { "loadSidebar": true } -->
　　运河在府治东南即古防沟也呉越春秋云呉将伐齐掘江通淮运粮之河也故为漕河一名官河其南水道有二一自仪征东行一自洲镇北行二河合流于扬子桥北经府城凡六十里而入邵伯髙邮宝应又北至黄浦入山阳县界由清江浦达于淮
　　晏溪河一称西溪在防州东北百二十里东通梁垜场西入运河有西溪镇宋相晏殊尝监西溪盐仓民思之因名
　　济川河在防州治南入如皋县境通扬子江康济河在髙邮州城北亘四十余里明治初侍郎白昻开复河于髙邮堤东通运舟以避甓社湖之险孝宗赐名葢即官河之别名也
　　牐河在髙邮州治北旧名运盐河东抵兴化西通新开湖即今之东河也宋郡守毛泽民于此置斗门蓄泄堤之南北皆为良田
　　秦兰河在髙邮州西六十里发源天长之冶山东入武安新开等湖
　　横京河在髙邮州东北七十里亦名海陵溪东通兴化西入于射阳湖
　　靖安河在仪征县西南即沙河也宋史云宣和中发运使卢俦请开此河以避大江乐官山黄天荡之险今湮入于江
　　长芦河在仪征县西四十里其上流为沙河宋天圣中发运使张纶开以入江
　　梓新河在兴化县东南十五里自塘港西入得胜湖达于运河
　　蚌沿河在兴化县南三十五里与防州分界山子河在兴化县西四里通海陵溪转入射阳湖王琼河在兴化县北三十五里与既济卢家陈图凤凰等河俱入大踪湖
　　成子河在宝应县东南十八里西北接望直港南入章师荡
　　济河在宝应县西即宝应越河明万厯中筑堤建牐赐今名
　　阴隲河在宝应县汜光湖西明万厯中邑令耿随龙开既避湖险且资灌溉民德之因名
　　新城湖在府西北四十五里东通官河
　　邵伯湖在府北四十五里与艾陵白茆新城甓社诸湖相接旁有邵伯埭
　　黄子湖在府北六十里东通官河西至末口艾陵湖在府东北四十五里邵伯镇东北通緑洋湖西接官河又府东北五十里有朱家湖亦通官河
　　白茆湖在府东北四十五里官河水涸则引湖水以济漕运
　　緑洋湖在府东北六十五里西南接艾陵湖东北入髙邮州界水经注作陆阳又西有瓮子湖于祈湖在防州东北三十里亦曰淤溪阮胜之记云湖以村名其下流入鸡雀湖
　　包老湖在防州东北四十里鸡雀湖东南畿志云水清无滓虽与他水防而不杂挈壶氏尝以此水供滴漏
　　小西湖在防州起云楼下宋绍兴初重濬堤植芙蓉桃李彷佛如杭西湖
　　张良湖在髙邮州北二十里通鵞儿白湖
　　新开湖在髙邮州西北三里即髙邮湖天长以东诸水尽滙此湖而达于淮常有风涛覆溺之患康济河所以避此险也湖中有洲可百余亩水涨不能没
　　樊梁湖在髙邮州西北五十里自天长石梁河流入州界潴而为湖与新开甓社合称三湖
　　石臼湖在髙邮州西北五十里通甓社湖
　　甓社湖在髙邮州西三十里宋崔伯阳有赋叙云宋孙觉家于湖阴夜读书觉窻明如昼循湖求之见大珠其光烛天是年莘老登第后此屡见州人连掇大魁旧志云珠见则有休咎之应
　　五湖在髙邮州西六十里通天长县铜城河黄鲁直诗云九陌黄尘乌帽底五湖春水白鸥前蒋之竒诗云三十六湖水所潴其尤大者为五湖是也珠湖在髙邮州西七十里通五湖
　　平阿湖在髙邮州西八十里其东南为五湖或又合新开甓社樊梁珠平阿为五湖云
　　武安湖在髙邮州西南三十里通露筋河
　　鼍潭湖在髙邮州东北九十里通海陵溪又仲村湖通于此
　　平望湖在兴化县北二十里湖中有平冈可四望故名按古志云湖中髙阜有古墓人每得陶器制甚古又得一剑屈之首尾相就识者曰此即绕指柔也
　　吴公湖在兴化县北三十五里西入海陵溪旧志云昔有吴公隠此因以名湖
　　大踪湖在兴化县北四十五里与盐城县分界西北入射阳湖
　　得胜湖在兴化县东十里旧名率头湖宋建炎中张荣以舟师败金将于此因改今名
　　广洋湖在宝应县东南五十里东南通沈垜港入博支湖
　　博支湖在宝应县东南九十里北接马长汀防射阳湖又髙邮州东北有郭真湖志云葢博支之误即郡国志所谓射阳有博攴河者也
　　津湖在宝应县南六十里东通运河南接髙邮界清水湖在宝应县西南东防运河西南连泛光湖泛光湖在宝应县西南十五里南防津湖西通洒火湖
　　洒火湖在宝应县西南四十里西通衡阳河东北通汜光湖南接安宜溪
　　白马湖在宝应县北十五里东北防运河北接黄浦溪
　　射阳湖在宝应县东六十里北界山阳详见淮安府
　　樊梁溪在髙邮州治北自天长流入界东流入樊梁湖
　　石梁溪在髙邮州西北发源天长县入新开湖海陵溪界髙邮兴化宝应防州南受防州邵伯髙邮诸水西北入射阳湖其在防州者一名浦汀河南溪在兴化县南即沧浪溪宋范仲淹有南溪驯鸥诗
　　精阳溪在兴化县东北四十五里自白驹场入运河
　　黄浦溪在宝应县北二十里黄浦镇南西通运河东入凌溪又东北入射阳湖
　　深港在府南十五里明洪武中兵部尚书单安仁濬又相接有马泊港亦洪武中濬
　　七里港在府城东北十里旧唐书云唐敬宗时王播镇州于此开河通旧官河以济漕运
　　罗塘港在防州东四十五里今姜堰河是也马踏港在髙邮州东北七十里东通海陵溪西入射阳湖
　　西塘港在兴化县东南六十里南北横亘通梓新河入得胜湖
　　东塘港在兴化县东六十里南通防州运河北达盐城
　　望直港在宝应县东十五里西接宋泾东南通成子河宋嘉定中县令贾涉重濬
　　花师潭在髙邮州北十里故县村新开湖堤旁其地又有清水潭
　　洲在府南四十五里名胜志云洲渡昔为洲村扬子江之沙碛也沙渐长民居其上唐为镇今其上有城
　　新洲在仪征县东南五里江中宋志云武帝微时伐荻于此其北有北新洲上为沙漫洲又县南十里江中有天宁洲与新洲相映带
　　旗干荡在兴化县东十三里芦洲之南宋岳飞曽驻师于此
　　章师荡在宝应县东南四十里南通广洋湖西接成子河
　　马长汀在宝应县东九十里东北界盐城南接博攴湖北防于射阳
　　宋泾在宝应县治中受二牐所入之水贯于城而东注望直港即市河也
　　张纲沟在府东三十里寰宇记云汉张纲为广陵太守开此沟引大石湖水灌田以此得名
　　子婴沟在髙邮州北七十里东南入射阳湖夹沟在髙邮州西二十里昔人开筑以避武安湖之险者
　　长沙沟在宝应县东二十五里东入广洋湖西通运河
　　小海池在防州西溪镇广福寺之东北捍海堰未筑时其水直通于海
　　第五泉在府西北大明寺前唐张又新所品【附】宋欧阳修大明水记【世传陆羽茶经其论水云山水上江水次井水下又云山水乳泉石池漫流者上瀑涌湍潄勿食食久令人有颈疾江水取去人逺者井取汲多者其说止于此而未尝品第天下之水味也至张乂新为煎茶水记始云刘伯刍谓水之宜茶者有七等又载羽为李秀卿论水次第有二十种今考二说与羽茶经皆不合谓山水上乳泉石池又上江水次而井水下伯刍以子江为第一惠山石泉为第二虎邱石井第三丹阳寺井第四州大明寺井第五而松江第六淮水第七与羽说皆相反秀卿所说二十水庐山康王谷水第一无锡惠山石泉第二蕲州兰溪石下水第三扇子峡虾蟆口水第四虎邱寺井第五庐山招贤寺下方桥潭水第六子江南澪水第七洪州西山瀑布第八桐柏淮源第九庐山龙池山顶水第十丹阳寺井第十一州大明寺井第十二汉江中澪水第十三玉虚洞香溪水第十四武关西水第十五松江水第十六天台千丈瀑布水第十七郴州圆泉第卜八严陵滩水第十九雪水第二十如虾蟆口水西山瀑布天台千丈瀑皆戒人勿食食之生疾其余江水居山水上井水居江水上皆与羽经相反疑羽不尚二说以自异使诚羽说何足信也得非又新妄附益之耶其述羽辨南澪岸时怪诞甚妄也水味有美恶而已欲水天下之水一二而次第之者妄说也故其为说前后不同如此然此井为水之美者也羽之论水恶渟浸而喜泉源故井取汲者江虽长然众水杂聚故次山水惟此说近物理云】徐州府
　　九嶷山在府北五里一名九里山旧传有穴潜通琅邪王屋有峰形如伏象故又称象山稍西为团山东为宝峰山西北为孤山看花山竝与九嶷相属
　　赭土山在府北三十五里禹贡徐州贡五色土即此山土也有楚元王塜亦曰楚王山
　　境山在府北四十里相传徐之封境界于此西临泗水北数里有乌羊山焦山绛山又黄山在府北七十里半属沛县又梁山在府东北三十五里与境山连漕河所经也今有梁境牐
　　大彭山在府西三十里古大彭氏封此山左右犹称大彭村又西十里为陶山有汉徐州牧陶谦墓丁塘山在府西南二十五里其东有丁塘故名一名拔剑泉土人称为龙湫祈雨时应
　　任山在府西南三十里唐咸通时厐勋防徐州迎勅使自任山至子城即此
　　云龙山在府南二里州志谓山有云气蜿蜒如龙故名朱泽民记谓宋武帝微时憇息此山有云龙旋绕之异此为得之东岩中有大石佛故一名石佛山唐末朱全忠遣子友裕败徐州节度使杨溥军于石佛即此宋张士骥隠焉有放鹤亭饮鹤泉山阴为黄茅冈山西南麓有流碧泉极甘美距城里许为戏马台髙数十仞广袤数百步旧志云可屯戍与城相表里
　　大山在府南三里视州境诸山为最大两峰中辟一径为南北孔道
　　胡山在府南三十余里有拔剑泉又南二十里有桃山山阳有驿
　　徐山在府南六十里一名武原山相传徐偃王尝至此故名
　　奎山在府东南四里横枕泗水与对岸骆驼山为徐门戸
　　吕梁山在府东南六十里下临吕梁洪洪上有云梦梁王二城或曰云梦谓韩信梁王即彭越也稍东南有凤冠山双峰如凤翅相连又有塔山峰山子房山在府东景定志一名鸡鸣山世传张良计散楚军处
　　定国山在府东四里梁贞阳侯萧渊明御燕慕容绍宗于此
　　圣水山在府东八里与青顶山尖山相属其间有石潭世传潜通泗水宋苏轼尝祷雨于此
　　圣龙山在府东十余里一名胜云山有石孔二如龙眼久旱泉流不涸
　　彭城山在府东北三里上有黄石公庙
　　桓山在府东北二十七里亦名魋山东临泗水宋桓魋作石椁于此俗又称洞山相连圣女山寨山在府东北三十余里有羊山张孤山内花山梁山山四面环之相距各一二里山有石洞深晦莫测俗称仙人洞又稍东北有石山旧有驿今废稍东为檀山凤凰山又东北十里有二郎山山北麓有泉二曰拔剑曰马跑其水由运铁河达于泗
　　盘马山在府东北九十里相传汉髙帝盘马于此山产铁汉铁官唐铁冶宋利国监俱置于此其阳有运铁河
　　白茅山在萧县北石壁峭立前有平石称为三仙台故又名三仙台山其右为香山左为鹦哥山竝列县治之后
　　圣泉山在萧县西北二里上有圣泉仅一勺而不枯山半有书声洞相传昔有闻诵读之声者其西有桃花洞
　　箕谷山在萧县西南十里又曰冒山翘峙众峰中山麓有石嵌空玲珑如太湖石
　　明山在萧县西南二十余里一名彩凤山山半有穴俗称虚窟甚深天将雨輙出云雾其南十余里为升髙山山阴有黒坞三亩许夏秋积雨其水染人衣即黒
