<!-- { "loadSidebar": true } -->
　　又令宁夏开中两淮运司本年分盐课每引定价二钱五分不拘粮草取勘时估贵贱道路逺近定立斗头斤重拨纳本色不愿纳本色者两淮盐课每引纳银四钱五分河东每引三钱聴从各官召商籴买抵数【明会典】
　　嘉靖元年令查勘两淮商人原中残盐不应革没每引原纳银三钱加添一钱【续文献通考】
　　二年巡按御史秦越条陈查拨引盐以平市价欲将淮北四场内商人所领莞渎临洪二场盐七万八千六百八十余引改赴仪征批验所与淮南引盐一体掣卖以济淮南里多盐少之处【明实録】六年议准以后开中两淮盐课价银每引以六钱为例不许任意増添【续文献通考】
　　又议准两淮运司余盐每二百斤淮南定价八钱淮北六钱【续文献通考】
　　七年奏准南京户部遇运司赍领盐引额办之外増刷引目两倍共一百四十四万道每五十道为一封移咨都察院转行巡盐御史用印钤葢发运司收领自嘉靖七年为始照商人各邉报中引目以额盐总数为则如原在邉中正盐一千引许报中余盐二千引照年分场分配搭淮南每引定银一两二钱淮北一两内各除资本银二钱五分淮南纳九钱五分淮北纳七钱五分俱赴运司上纳照数给与引目令其自行买补免其纳赈【明防典】八年议准令后各邉开中淮浙等引盐俱要查照旧例召商上纳本色粮料草束不许折纳银两其商人自出财力开垦邉地上纳引盐者聴【世法録】又议准自嘉靖七年为始各邉中正盐一引到于运司令添中余盐二引先纳引纸价银六厘行南京户部添刷引目二道给与商人正盐照旧派场纳赈关支添中二引聼各商自行买补过所如法秤掣每引除包索二十斤其余每二百斤淮南纳银八钱淮北纳银六钱支掣之后赴司纳价解送太仓库候各邉支用添刷过引目年终通查搭配过邉商报中若千支卖缴到者照正额引目截角解部未支者运司贮库造册送部查考候次年照数补刷每年凑足一百四十四万道以备开中【明会典】
　　九年议准停止添刷引目每盐一引五百五十斤过所内除正盐二百八十五斤其余盐二百六十五斤每二百斤淮南纳银八钱淮北六钱就令本商纳完给小票执照发卖该纳价银量其发卖日月限以程期赴运司上纳【明防典】
　　十五年题准两淮盐斤每包五百五十斤内二百八十五斤连包索为正引原定六钱近减作五钱二百六十五斤为余盐淮南原定八钱今减作六钱五分淮北原定六钱今减作五钱正盐上纳本色粮草余盐不必开边照旧运司纳银解部转发各边籴买各兵粮草【明防典】
　　二十年部议两淮盐额六十九万六千三百引原无余盐之法请自二十年始悉遵旧法勿派余盐从之【续文献通考】
　　二十一年题准太仓银积少支多各运司余盐照旧纳银解部以济邉储其两淮价银自本年为始量为轻减每二百斤淮南定价五钱五分淮北四钱【续文献通考】
　　二十五年命淮盐额行地方各巡抚御史督责所司查销退引以杜商【明实録】
　　二十七年题准自二十八年为始开中引盐无论常股存积不分淮浙山东长芦俱照原定价则止令上纳本色粮草仍须申严法令不许势豪占中经纪包揽并禁革额外劝借官攒常例使商人获利乐从【续文献通考】
　　二十八年议准两淮余盐自二十九年为始每盐二百六十五斤淮南征银七钱淮北征银五钱一厘【续文献　附通考】霍韬淮盐利疏【窃谓立法须公而溥行法须严而宻然又有善适通变之权乃可久而无唐刘晏只用淮盐遂济国用臣今姑议淮盐利即天下可推也国初以两淮卤地授民煎盐岁收课盐有差亦犹授民以田而收其赋也惟盐课条例云凡各灶丁除正额盐外将煎到余盐夹带出场及私盐货卖者绞然则耕民纳赋租外将余粟货卖者绞可乎此法良有深意而后人失之矣淮盐原额岁办三十五万引有奇后改办小引七十万有奇然两淮盐课除正额外犹产余盐三百万引有奇今正额已不得多取余盐复不得私卖即三百万余盐安所消遣乎两淮行盐地方南尽湖广西抵河南东尽东海地方数千里人民亿万家所仰食盐只七十万引饔飱安所取足乎是无怪乎私盐横溢而盐价涌贵也国初灶丁办盐每引四百斤给工本钞二贯五百文葢洪武年间钞一贯值钱千文故灶丁得实利而冒禁卖私盐可绞死也今钞一贯不易粟二斗禁絶灶丁勿卖私盐是逼之饥以死也此后来法行之弊非初年之失也正统二年令曰贫难灶丁除正额盐照旧收纳其余盐收贮本场每二百斤官给米一石若是而仍卖私盐即绞死可也但当时令虽出而米实无措故官司徒挟此令以征取余盐实不能必行此令以给民米麦且贫弱灶丁朝有余盐夕望米麦米麦不得则先従富室称贷然后加倍偿盐者有矣贫民卖私盐人即捕获富室卖私盐官亦容隠故贫灶余盐必积富室乃得私卖富室豪民挟海负险多招贫民广占卤地煎盐私卖富敌王侯盖法愈严则利愈大顽民见利而不见法于是荒弃农亩専贩私盐挟兵负弩官司不敢诃问近年恃众往往为刼此隙不弭必贻大患不止阻壊盐法而已然既不能讲求古法以处置余盐复不能变通钞法以补给工本则贫民何所仰頼而不为变故盐禁愈严盗贼愈多此之由也此盐场灶户之利也洪武年间召商中盐每引纳银八分官之徴至薄商之获至厚盐价平贱民亦受赐永乐年间每盐一引输边粟二斗五升商税虽加邉粮仰足民亦受赐自永乐以后岁定七十二万引复定七分常股三分存积夫曰常股者犹常行也商人先纳邉粮乃给引目守场候支常年盐也有守候数十年老死而不得支者今兄弟妻子代支之令可考也曰存积者积盐存塲遇邉粮急缺乃倍价开中越次放支之盐也此居货罔利非王法正体成化以后准纳折色每盐一引准纳银三钱五分或四钱二分又令云客商若无见盐许本塲买补夫曰本塲买补即开余盐私卖之禁矣故奸商借官引以影私盐然商人灶户两得赢利州县民士亦食贱盐惟私盐愈行则官盐愈壅而法遂大壊今两浙盐课许纳折色之令可考也治正德年间或权奸奏讨或勲戚恩赐皆给引目自买余盐故法虽大壊而盐亦平贱复有各年开中未尽盐名曰零盐秤掣余盐堆积在所名曰所盐皆权要报中借影私盐以壅正额故正德以前盐价虽平而正课日损自御史秦越奏革所盐秤掣余盐每二百斤作一小引税银一两则取之过重自御史戴金奏减盐价每盐一引纳银八钱庻几适中今之议者复论盐包过大皆不知本末之见也夫正盐涌贵则私盐盛行私盐愈行则正盐愈滞亦其所也此商人中纳之利也今欲复洪武之法不可得矣欲区区修补则又无策臣常窃曰治盐利犹治河患也治盐利不究源惟末流之防犹治河患不从雍冀孟津懐卫引为陂堰凿为沟渠以广其利分其势乃从徐沛下流浚其淤土厚其堤防则愈浚愈淤愈筑愈溃亦势也故今欲兴淮盐之利须令淮安漕运及三邉提督都御史讲求其法而责以底绩务令盐课邉储互相闗通均为休戚两都御史共秉一心如左右手然后足以集事而底绩至于选人得失委托专暂成效虚实尤宜责之吏部期之数年盐利不兴邉储不实邉民不多邉地不辟则两都御史及铨部诸臣诛罚连坐然后任人者不茍任于人者不敢怠玩而政有实效此两淮利也举两淮则天下可知也】
　　三十年三月议准两淮运司除将原额正盐七十万五千一百八十引及余盐并行开邉报中外自嘉靖三十年为始每包内加二百斤令商人照数自行买补与同新旧开邉正余盐数俱作一包赴仪淮二所过掣淮南淮北悉纳银解部【明防典】三十七年议准工本盐每引淮南七钱减银二钱淮北五钱一厘减银一钱五分免其官买盐觔令商自向各场小灶买盐赴掣其扣买收买工本割没银照旧解部仍要每单淮南六万六千引外加三万四千引为一单淮北三万四千引外加一万六千引为一单每年淮南四单淮北二单务期一年掣尽【明防典】
　　四十五年御史奏复两淮盐课旧额先是两淮额课每岁七十万五千一百八十引征银六十万两鄢懋卿以溢额为功加至百万至是奏仍旧额从之【续文献通考】
　　隆庆元年三月御史苏朝宗条奏言盐课自都御史王绅建议扣留余盐八万二千两每引官给灶户银二钱收买余盐谓之工本后以引盐积滞旋议停罢而银两亦无见贮议于正盐外每引附带余盐二十觔淮南八单淮北四单共征银八万二千两有奇以抵工本之数而盐课愈重商本愈亏今宜少从寛恤将附带盐觔秋季以后即为停止每引照旧以五百十觔秤掣则额课减而商困少苏【续文献通考】
　　二年七月御史马文炜奏两淮余盐银近多移借不便稽查请如旧规每嵗定掣淮南八单淮北四单征完则按季解部毋得多寡越数先后愆期庶出纳明而端斯革报可【续文献通考】
　　四年令两淮盐法尽复大盐旧例【明防典】
　　五年两淮巡盐御史张守约言引价太重则内商有髙价之苦而邉商有守候之难乞酌议量减原价五分从之【古今鹾畧】
　　万厯七年议准淮阳二府逼近盐塲州县听其以米易盐止许肩挑背负不许多捆大包【明防典】十三年户部覆廵盐御史蔡时鼎听收折价之议每引淮南征银三钱淮北征银二钱一分盖廪盐积滞暂为疏通也以后全征本色【明实録】
　　十七年户部覆两淮巡盐御史陈禹谟复牒成规每嵗该掣八单每单八万五千引定于五月十一日中旬牒掣务拨单顺序不得搀越【明实録】十九年户部题两淮巡盐御史徐图议称开存积引价二事难行佥宜停免其所议加带割没盐觔淮南每引带盐十觔征银五分共十六单淮北每引带盐二十斤征银一钱共八单暂行二年另议诏可【明实録】
　　四十六年巡盐御史龙遇奇奏立盐政纲法祖制淮盐每年七十万五千一百八十引自套搭行而课额亏部议谋行见引附疏积引但淮南旧引二百万淮北旧引一百四十万一朝疏之诚难于是淮南编为十纲毎纲刻定二十万其挂掣未行引十七万立附字纲每年一万七千带行十年而淮南旧引可尽淮北编为十四纲前三年每纲刻定七万后三年每纲刻定二十二万末一年以前所余七万并挂掣极少数附搭行之计十四年而淮北之旧引尽以后逐年止行逐年之引然法以十四年为期而新旧道臣相代不无各立意见科臣于是欲循正之例若差都御史职科道官一员一次清理期内不必续差庻法立而可守【明实録】崇正间每盐引加征银两以充邉饷又于湖广武汉等府増行淮引每引复派练诸饷不等【旧志】
　　国朝顺治二年题准两淮纲引一百四十一万三百六十道每引征课银六钱七分五厘四毫零【派行淮南一百一十八万一千二百三十七引淮北二十二万九千一百二十三引】
　　五年题准各运司盐课分前朝一引为二引每嵗应行一百四十一万三百六十引毎引行盐二百觔征银六钱七分零
　　九年题准増宁国食盐引一十六万七千三百九十八道每引征课银五钱二分五厘【派行淮南一十一万二千九百七十八引淮北五万三千四百二十引】
　　十年题准増引九万二千六百九十七道照纲引例征课
　　十三年题准増纲引一十六万道照例征课十四年题准改江都食盐一万引于宁国行销十六年题准上江増食盐九万六千七百引照例征课
