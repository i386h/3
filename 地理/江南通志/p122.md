<!-- { "loadSidebar": true } -->
　　朱家巷在府西南黄墩朱子自叙茶院谱后云先世居歙之黄墩【附】朱熹婺源茶院朱氏世谱序【熹闻之先君子太史吏部府君曰吾家先世居歙州歙县之黄墩相传望出呉郡秋祭率用鱼鼈唐天祐中陶雅为歙州刺史初克婺源乃命吾祖领兵三千戍之是为制置茶院府君卒葬连同子孙因家焉生三子事南唐补常侍丞其后亦有散居他郡者熹按今连同别有朱氏旧不通谱近年乃有自言为茶院昆弟之后者犹有南唐补牒亦当时鎭戍将校也盖其是非不可考矣先吏部于茶院为八世孙宣和中始官建之政和而葬承事府君于其邑遂为建人于今六十年而熹抱孙焉则居闽四世矣淳熙丙申熹还故里将展连同之墓则与方夫人十五公冯夫人之墓皆已失之因亟询访得连同兆域所在乃率族人言于有司而后得之其文据藏于家副在族弟然而三墓者则遂不可复见癸卯五月辛卯因阅旧谱感世次之易远骨肉之易疎而坟墓之不易保也乃更为序次定为婺源茶院朱氏世谱而并书其后如此仍录一通以示族人十一世以下来者未艾徽建二族自今每岁当以新收名数更相告语而附益之庶千里之外两书如一传之永远有以不忘宗族之谊至于芦村府君其墓益远居故里者尤当以时相率展省更力求访三墓所在而表识之以塞子孙之责而熹之曾大父王桥府君无他子其墓在故里者恃有薄田于其下得以奉守不废当质诸有司以为祭田使后之子孙虽贫无得鬻云】
　　五城务在休宁县南五城水上旧为大鎭有五城斜隅相对旁有大坟有人发之其坟上铁厚二尺铁才破雷雨晦人惧而止元置五城务明初废吴山里在婺源县东七十五里勾践灭吴流夫差二子其长子鸿死此因葬焉遂名吴山里又名婺女里
　　朱文公阙里在婺源县南朱子先世故居元时知州于文传建朱子家庙中有韦斋井相传文公生时井中紫气现亦曰虹井明宣德中建亭其上【附】明汪敬虹井亭记【虹井亭者记阙里虹井亭也记井甃自开邑而有虹则自朱晦庵父子始自井有虹而婺之文明辟岂惟婺之文明辟宇宙之文明实辟今之宇宙揭圣经于中天而云汉为昭者谁之功与语有之天降时雨山川出云夫雨也而云先则文明也而虹兆理又奚疑载考之古尼父制孝经既成而告备于北斗有赤虹自天而下化为黄玉尼父拜而受之夫孝经何与于北斗而天之降精若是其与春秋成而麟出同一征应乃或者谓麟出为非时故仲尼春秋因之以作又谓尼父以为吾道不行之兆因之絶二百四十二年之笔独胡氏以河出图洛出书及箫韶作而凤凰仪当之谓其先后天弗违其说始章明而有据正大而非夸彼欲逃之乎征应之说者盖皆求其故而不得者也若然则一圣一贤其生关乎天地其立言也关乎禨祥毋惑乎集大成者先后若同堂也井在故宅之右气潜与龙井相通可供千家之汲寒冽冰齿人多啜不噎又能已疾龙井之间龙尝嘘气盘结如云其深不可测此则垂绠不逾二仞往来井井其坎常盈自虹出而泉日减盖精腾于天而气竭于地理无足怪然人不敢以为旧为泥弃之必曰此瑞井也宣德九年钱塘陈侯以太学高等选为婺源县令晋谒阙里拜瞻遗像以为仲尼之后一人因用其学为政政成而百废具举修学宫葺书阁文公之祠因以次及圮者修之欹者搘之朽者新之徘徊于虹井之上惧其久而汚也为亭以覆防以甃垣平以丈石垣为四户限其流之旁入者俾汚渫屏而寒泉注顔其楣曰虹井亭人之过而瞻者于以知晦翁之上应天精下禀地灵而侯且命敬曰子盍为记之使后人葺俾勿坏敬因复曰睢涣之水错绣若丽壶头之泉淑兰成气潄英喷华呈祥表异圣道汪洋如水行地前有河洛后有洙泗渊渊虹泉同源共清我侯濬之泽存万世侯曰其然庶无瓮敝乃砻贞石而刻之】
　　仆城里在黟县西十八里林歴山下汉末陈仆等屯此故名
　　孔灵村在府南三十里晋永嘉之世孔愉避地居此信着乡里后忽舍去人皆以为神人
　　任公村在府北四十里梁太守任昉行春至富资溪上乐之徘徊累日人号其溪曰昉溪溪傍村曰昉村唐大中初刺史卢潘易曰任公村
　　舒村在府西四十里中鹄乡村旁有读书墩南唐进士舒雅所居府志云隔溪山石望之峩然若缨其冠者曰幞头石
　　断石村在休宁县西南三里悬厓絶壁巨石坠下如台状宋治平中知县事吕大防书断石二字于上今称落星台祥符经云昔有两舟泊嵓下一祭一否石陨不祭者舟
　　张村在祁门县西十里唐左金吾大将军金华张志和隐此自号烟波钓徒因名
　　大徽村在绩溪县改州为徽取此
　　汉洞在府仁爱乡外狭中寛有防臼遗迹相传汉末郡人避兵于此
　　仙岩在婺源县壁月门外相传宋时有人挂竹连环于杖头至岩倐不见始悟竹环为吕字且其貎与洞賔类遂塑像建观祀之
　　谯贵谷在黟县舆地纪胜云在县南方舆胜览谓在县北昔土人入山行七日至一穴豁然周三十里中有十余家又云按县图有潜村至今数十家同一村或谓之小桃源三说不同
　　放生池在府城西宋绍兴十三年诏天下郡各为池放生于是凿城西壖地以应诏后郡守童仅增广之作恩波堂及好生鱼乐之亭
　　万贯洲在婺源县鹊溪宋岳飞征杨么屯兵于此朱塘在婺源县东朱子还婺源与门人滕璘游见其山水幽静俱如畴昔梦中所见问其地对曰朱绯塘璘世业也朱子曰故与子有神交者在因命作亭为书草堂二字贻之
　　五畬驿在休宁县南二十五里又县南二十九里有皇华驿原名憇贤驿俱元置明初废
　　鱼亭驿在黟县东三十五里宋置吕本中诗云竹密如云不见天好山无数簇溪田只应黟县溪山胜尽在鱼亭驿舍前
　　冲山营在婺源县治西北五代时吴将刘津所置今有壁垒余址
　　胡仆射营在祁门县义城都福洲及归仁都等处皆唐末胡瞳屯军之所
　　管界寨在府西百八十里又深渡寨在府南四十五里俱宋置明初尝置巡司
　　程澐寨在休宁县南东密岭唐干符五年黄巢寇郡郡人程澐率义兵立寨于此以拒之今堑垒犹在相传上有元帅府基下有落箭丘皆以澐得名举岭寨在休宁县东北十五里天寳岩又县东南方山有白际岭寨县西婺源界有塔岭寨又县西吴田岭上有马金寨县西南溪口有松阳寨皆宋置元废
　　中平寨在婺源县东九十里宋置明初废今为往来孔道
　　西坑寨在绩溪县东六十里元置又置鎭守军营于此明初改置巡司戍守正统初废
　　虾蟆坑在府鎭安门外俗讹为麻坑
　　阶坑在府东北二十里方舆志云吴废太子和所居阶迹犹存
　　浣沙埠在府龙井山北相传李白访许宣平至埠上一翁对曰门前一竿竹便是许公家白怅望翁已失所在盖翁即宣平也
　　石羊阡在休宁县东乡吴王杨行密疑冢也南畿志云世传吴太子葬东山今不知所在惟两石羊夹道有翁仲石趺存
　　独母柴在黟县南十五里俗传昔有寡妇死无以葬行人覆之以薪至今人经行其处皆以一枝草投之
　　殷公井在府南罗城内井底有斜穴一通铜井潭一通釜井潭每井有遗物多于二潭得之
　　少保井在府城内唐少保薛稷所凿明一通志云一名九井
　　唐均胜井在黟县东二十五里天井山麓岁旱祷雨俄而满井霖雨随注
　　圣泉在休宁县荪田叶岩下相传明高帝访汪巽元马蹏所触遂成泉
　　兑卦石在休宁县古城山麓宋淳熙间县令邹补之摩崖书兑卦于其上
　　产龙石在黟县东山石燕洞之下其石划然两开各有首尾鳞爪相传龙孕石中石破而龙出白玉大士在黟县石门山洞石如玉肖观音大士像
　　慈孝松在府龙山元至元丙子鲍宗岩遇盗缚大松下其子寿孙愿身代不听倐烈风震变盗恐轶去得免明永乐中旌其村为慈孝里松曰慈孝松楠树在休宁县西白岳山大数十围诸石如防犀驯象山志云江左楠木惟此一株今枯雕为神像宁国府
　　楚王城府志云在城北百里黄池鎭南相传吴楚相距时筑又有故楚城在南湖北岸
　　逡遒城府志云在城北四十里南畿志云在府东北六十里本汉县属九江郡晋末侨立于芜湖县界属淮南郡
　　温城在府东二十里唐刺史温章筑
　　宣城故城在南陵县东四十里青弋江上汉县属丹阳郡建安二十年孙权使蒋钦屯宣城即故城也
　　甘公城在南陵县北七里或曰吴将甘宁尝屯此或曰晋内史甘卓治郡时筑俗讹为甘罗城南陵故城在南陵县西北梁置南陵县治赭圻城【赭圻城互见太平府】
　　吴故城在泾县西南五十里落星潭东俗称沙城宋志云三国吴置水经注云晋太康元年分宛陵置今有安吴市及安吴渡
　　桓公城旧通志云在泾县东四十里乌溪岭南畿志云在桓公岭下晋桓彝讨苏峻筑此
　　走马城在泾县南四十里晋桓彝将兪纵屯兵处又有兰石在县东六十里桓公岭西桓彝使俞纵守兰石即此
　　白龟城在泾县东北柏山下隋末左难当欲筑城拒辅公祏会溽暑大雪有白龟印雪周行随迹筑城故名又有幙山军垒在县东北三里亦难当拒公祏所筑
　　猷州城在泾县西三十里大宁山前唐武德间置明一统志载入石埭以晋时两县俱宣城郡也宁国故城在今宁国县南十三里三国吴置怀安城在宁国县东南百里明一统志谓县南四十里误吴大帝分宛陵置
　　乌石城在宁国县南九十里盘山北相传南唐时置以备吴越
　　丹阳郡治汉宛陵县即今宣城县其城晋内史桓彝所筑今府治东北有铁牛门即彝所筑子城故址也
　　南阳废县在旌德县西北梁置属宣城郡
　　仙坛在宣城县麻姑山最高峯旧有丹灶剑池石棊枰钓鱼矶天游亭诸胜迹世传麻姑炼丹处双鲤塔在太平县西九十里歌乡高可丈许摇之辄动终不仆下临大溪溪有二石状如鲤与水浮沉虽涨不没故名
　　北楼在府治北南齐宣城守谢朓建唐李白诗谁念北楼上临风怀谢公亦名谢公楼明郡守方逢时记云自唐独孤霖改建叠嶂楼而北楼之名废矣【附】宋田锡叠嶂楼赋【宛陵之丘晖旧游城连延兮百雉世绵歴兮千秋流水白云慨依然而在览遗风往事信赫若兮长留余以丹陛策名皇华奉使适莅于此乘春以至驿梅江柳动游宦之芳怀风观露台起高明之逸意叠嶂居先登之悦焉凭落絮之危槛向飞花之晚天复岭连冈峙昭亭兮作鎭平芜远树引句水兮为川因而览古兴怀临高凝睇自春秋战国之后至吴魏鼎分之际干戈僭王乘舆拟帝斯为形胜之地恃以控临之势襟带三江咽喉五湖归勾践兮称越夫差兮曰吴比奕棋之靡定惟霸畧兮能图方今禹迹重新尧封复古衔王命于北阙咏皇风于南浦升高而赋怜宋玉之才多览景自怡非仲宣之思苦江渺渺兮涵春草萋萋兮感人指吴越之远道介池歙兮为邻两桨何归引回眸于天际微云似画带斜阳于水濵既而阅谢守之诗苍苔满石览独孤之文芳尘在壁杏花含露念昔我之来时菊蕋迎霜乃今余之暇日岁云丰稔民之悦逸思命俦兮啸侣聊登楼兮自适】
　　忠勤楼在府南门宕吴氏村口宋景定间吴渊置楼于丞相第中御书忠勤楼三字额赐之今祀吴柔胜吴渊吴潜三公于其上府志云明万厯初改建
　　云齐阁在府敬亭山翠云庵前取唐李白诗合防与云齐为名府志云
　　国朝郡守龚鲲重建
