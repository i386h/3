<!-- { "loadSidebar": true } -->
　　八年钦奉
　　恩诏内开康熙元二三年直各省丁地正项钱粮实系拖欠在民不能完纳者该督抚奏请蠲免
　　九年苏松淮扬等处大水被灾田地漕白米摊征仍蠲起运改折十分之三
　　十年钦奉
　　恩诏内开康熙四五六年各省丁地正项钱粮实系拖欠在民不能完纳者该督抚奏请蠲免
　　是年江南大旱蠲被灾田地起运正赋十分之一二三不等漕粮改折外耗赠米俱奉
　　蠲免
　　十一年五月旱蝗钦奉
　　恩防念江南水旱频仍停征九年分摊米折银并停征九年以前未完钱粮【附】靳辅请分年带征疏【为凤庐二属连嵗罹灾民不堪命特请分年带征少纾困苦以广皇仁事窃惟去秋旱蝗之灾伤无如江北为甚江北各属被灾之惨又无如凤庐二府为尤甚也向经前抚臣张朝珍节据各属申详当将情形绘疏入告在案嗣縁臣衔命赴任道经凤属目击惨伤又经臣特请赈恤复荷】
　　【浩荡皇仁准动正赋银四万两分拨赈济臣去冬奉防踏勘临灵二县报荒亲见灾黎鸠形鹄面扶携载道拥臣哀诉连年旱涝情状臣随加抚慰并饬令地方各官设法捐输各就本地建厰施赈而流离望风归来自冬徂春灾民借此活命始得尽力农田今节据凤庐二府各州县详称竒灾之后小民谋生无计其本年国赋万难一例输将纷纷申详分年带征暂寛民力前来臣伏读上谕谕户部江南省连年水旱相仍灾伤甚重与别省不同若将旧欠钱粮一并追征民生愈致困苦朕心不忍其该省以前未完钱粮察实系拖欠在民者着暂行停徴俟民力稍苏之时再行具奏请防尔部即遵谕行特谕钦此仰见】
　　【皇上如天之仁从前积欠既防轸恤停征容臣查明另题外今凤庐二属极灾极困其本年额征赋税徒令敲吸实难完纳臣极知事关钱粮度支维艰岂敢轻议但稔知民艰又安敢隠黙不为】
　　【上请仰祈皇上睿鉴勅部俯将二属上年被灾各州县卫所内除稍堪输纳之州县不敢一槩请缓外其余如凤属寿泗凤临懐五定虹霍天灵十一州县庐属六合舒庐四州县并凤阳府左右中前后懐长寿泗洪庐六十三卫所本年赋税今嵗酌征五分尽其支给本地兵饷以及河漕驿站等项倘支解不敷仍于别府州属拨足补苴其余五分酌于康熙十二十三两年带征一通融间在　　　国课并无亏缺而灾民实有攸赖矣】麻勒吉报明江宁流移饥民疏【为报明江宁省城流移饥民甚众仰体】
　　【洪仁劝输赈粥以恤灾黎事窃惟江南地方灾荒荷皇上屡次蠲赈饥黎得以保全淮扬各属见】
　　【俞允捐输事例其捐到银两陆续发赈凤阳各属先防皇恩大赈安庆府属先经　题准仓谷发赈庐州府属查有存贮捐纳米石抚臣勒辅见防疏　题请惟江宁省城两年灾伤虽未合蠲免之例而收获实寡人稠米贵多不聊生既无存贮欵项又不敢以淮扬捐输之银分济于不成灾地方臣目击饥民情形随与司道府官酌议设厰赈粥勉力捐输并劝绅士商民共襄善事分设三厰自十二月初旬煮粥开赈凡捐到银米登记印簿臣与司道府官不时到厰騐视每厰饥民日有二三万人每日用米二三百石不等约至四月中旬始可停止凡尚义捐助者臣多方奬勉自可源源接赈至如府属六合等县滁属来安镇属丹阳宁属宣城太平见在设厰赈粥池州广徳俱报煮粥给赈臣均行奨勉发示劝谕捐输至凤属凤临天定四县被灾尤甚虽当大赈之后臣仍与府道官多方捐措煑粥期使灾黎咸获存济伏念皇上轸恤民瘼】
　　【睿懐殷切为臣子者推广洪仁随宜设赈自是职分当然本不敢烦渎】
　　【宸聪但官绅士民尚义乐施其捐助数少者臣自酌行奬励倘有捐输及额者若不获邀恩典则无以示鼓劝容臣赈毕之日查明　题叙合先题明伏乞】
　　【皇上睿鉴施行】王祚江南赈饥记【粤稽三代而上有荒嵗而无荒民尧汤水旱民鲜孑遗之嗟其时主圣臣良视民犹子补救备至故天不能为之灾继至周礼荒政十二补救极其详尽然行之后世者惟散利薄征最切夫散利即今之赈薄征即今之蠲二者皆善政也若通行于官民间以推广徳义莫亟于赈之一法也我皇上御极以来如天好生加惠元元每闻四方水旱灾伤倍厪宵旰庚戌嵗淮扬大祲流莩载道时督抚诸公绘图以奏】
　　【皇上恻然轸念诏发帑金廪粟遣大臣防赈辛亥大旱复遣大臣截漕开赈嗣凤属旱蝗特甚又加赈焉匪惟蠲租缓征而已且】
　　【允督抚麻公之请圣主贤臣所以克全此灾黎者亦既周且渥矣独是江宁省防之地五方错处米价涌贵加以逺近饥民趋省丐食络绎不絶遂至价益倍增防城贫窭皆成载道饥夫时事之可忧宁仅人满已耶幸际麻公驻镇两江其善政及人更仆莫数大要以】
　　【朝廷爱民之心为心遘兹啼饥惨目请蠲既格乞赈嫌数渎毅然倡议赈粥有以费大难继之説进者矣公弗顾惄如调饥之在躬而不能一刻缓也采舆论称善士者敦礼之授以方畧俾董赈事一切薪米之资先为措给悬示劝谕仁言谆恳维一时诸公忧患同心分猷襄事或罄捐积俸或易质裘马或多方劝谕竭蹶急公勇义若渴爰订十二月朔设一粥厰于城南之报恩寺设一粥厰于城内之】
　　【神庙始就食者各以数千计日渐至二三万因亟移城内一厰于城东之观音阁增一厰于城北之静海寺三厰日计口数万人日需米数百石登计簿籍章章可覩第江南迩年水旱频仍人多匮乏家鲜盖藏自赡不给责捐输于穷尽之日盖难言矣乃今绅士商民无论见义者乐输恐后驯至越界越疆闻风而效壶浆之惠且竞推而为泛舟之役也昔韩魏公为广惠仓应受米者三日一给人一升幼者半之陈文惠公知寿州遭嵗大饥公自为粥以食饿者吏民以公故皆争出粟以活数万人富郑公移青州河朔大水民流江东劝民出粟得十五万斛益以官廪凡活五十万人此皆善行其赈者也麻公匹休古人受糜盈器困人为善时于临政之暇减从轻骑偕司府营协周视三厰稽执事之勤惰视治粥之精粗覩稠人之授受事益饬而民益亲慈悲佛号所由作也借微实有人饥已饥之至情几何不秦越视之虚文应之泛泛焉付之胥吏之手以滋弊哉余过从观赈糜汁浓腻散给应时男女别于途出入循其序董赈者奉命而各殚其劳就食者饱徳而各遵其令聚数万饥民于一所卒无拥挤颠蹶之虞聚数十万饥民于一城并无穿窬盗贼之患俨若有韩富纪律部署其间化鸠鹄而成含哺鼓腹之氓荒政可弭盗贼不已隂寓于赈饥之内耶所谓有荒嵗无荒民于今亲见之依稀三代而上之风也事竣诸善士以公施赈四月有竒日全活数百万生灵功徳稀有而慕义向风者亦为近今罕见不可以无纪乃请余记以垂不朽余旅人也防】
　　【恩予告金陵调摄夙疾敬谢不文而躬逢其防聿观厥成谊不获辞勉为之记得以览焉而有感也若夫亟公助赈协力经营则织造曹公藩司徐公慕公臬司陈公粮道王公驿道王公学道简公郡守张公城守张公郡佐魏公冯公杨公何公胡公暨上江二令也捐输为士民首倡则乡绅佟邓胡蔡徐叶黄张诸公分厰董赈不惮劳悴者报恩则沈黄刘厐诸朱安杨观音阁则黄龚钱髙静海则卞姜万罗也例得备书】
　　是年江宁各属秋灾蠲银有差安徽各属发粟按籍分赈
　　十二年扬州各属大水凡全淹田地正赋漕粮漕项槩行
　　蠲免
　　又奉
　　防水淹田地但有涸者效垦荒例三年后起征以后凡涸出田地亦准三年起征
　　四月十二日
　　谕户部江南苏松常镇淮扬六府连年灾荒民生困苦与别处不同朕心时切轸念除今年钱粮已经派拨兵饷其六府康熙十三年地丁正项钱粮特行蠲免一半
　　以昭朕存恤灾黎至意尔部即将应蠲免数目察明确议具奏特谕
　　十三年凤阳泗洲扬州高邮泰州宝应滁州等处
　　被灾
　　蠲免地丁银两漕米凤米月粮米等有差兴化等县积
　　水淹田正赋漕粮俱免
　　十四年凤阳泗州扬州高邮泰州宝应等处被灾蠲银有差兴化县正赋漕粮俱免
　　十五年扬州高邮等处水灾
　　蠲免银两有差兴化全免
　　十六年
　　蠲免同前
　　十七年江南各属水灾蠲停地丁漕项银两有差滁州全椒等处旱蝗奉
　　防蠲免正赋十分之三　又苏常等处俱动支正项钱粮
　　买米赈济
　　十八年正月发帑令江苏抚臣等亲行督赈
　　是年三月至八月不雨奉
　　防江南财赋繁多旧欠无征钱粮如再行征比恐累小民其十年十一年十二年钱粮俱着蠲免其十三十四十五十六年钱粮俱自十九年起分年带征以舒民力着该抚通行晓谕务令均沾实惠以副朕爱养斯民至意该部知道
　　又奉
　　防九分十分荒者免本年税银十分之四七分荒者免十分之三五六分荒者免十分之二
　　高邮等处水灾蠲停正赋银两
　　又奉
　　防各属灾田漕米缓至来年带征于缓征米内半征漕米半征漕麦不拘米色红白粳籼并纳
　　又奉
　　防凤阳地方水旱准动凤仓米二万石并积谷二千石赈济又借正帑银三万两接赈
　　又凤庐滁三属照被灾分数蠲银有差漕粮改折外耗赠米俱奉
　　蠲免【附】徐国相题请改折疏【去秋亢旱臣属地方在在罹灾而罹灾特重者又以凤滁二属为最荷防皇上洪慈允蠲正赋复准借动仓粮正项命臣多方赈恤灾黎始得茍延残喘尽力农田然灾伤之后十室九空必得今嵗秋成丰稔庶几积困稍苏乃自季夏以来又复两月不雨阡亩如焚兼之蝗蝻肆害野无遗草民不堪命其凤庐安滁和等府州县卫被灾惨苦情形业经臣绘疏入告见在勘取分数册结另题请蠲外今据安徽布政司布政使龚佳育防同江安督粮道副使章钦文详请改折縁由到臣据此该臣看得漕粮额供】
　　【天庾以充官俸军糈虽遇灾不准蠲免而改折向有定例盖稻谷出于田亩必须西成丰稔始得有米完漕也臣属地方素称荒瘠不意上年罹灾之后今嵗凤庐安滁和等处亢旸不雨禾苗尽枯兼以蝗蝻云集西成絶望据各州县卫申报灾伤情形业已具疏入告而各属士民又以粮米产于田亩今遍地罹灾糟米采买无出纷纷赴臣衙门匍匐呼号不一而足并据府州县官申详民间日食不周漕米委系无从办纳情词甚为迫切臣经批行藩司防同粮道确查今据该司道防同酌议请循照康熙十年之例将漕粮正米改折征银蠲豁耗赠并凤仓存留米石以麦粟代解通融支给前来臣查上年被灾鳯卢安三属漕粮经臣　题请改折部覆以江浙二省己折五十四万余石恐京城不敷支用未经准行臣念天庾重务不敢再为凟请随一面严督道府有司设】
　　【法催办晓谕民间措银赴外郡采买交兑并经题明寛限两个月始得陆续买兑完竣其间措处之苦搬运之艰小民已力竭髓枯然一年偶遇之灾尚可勉力拮据今嵗灾后逢灾不特本处田禾枯槁无收邻郡亦同被旱荒米价日昂商贾不至采买无从其惨苦情形比之上年更甚见今灾民嗷嗷糊口莫措若将漕粮仍征本色即使日事敲追此辈计穷力竭徒然迫之逃亡终于】
