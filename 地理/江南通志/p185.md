<!-- { "loadSidebar": true } -->
　　十九年河道都御史潘季驯开魁山支河以消徐州积潦复条上事宜诏如拟行【附】工部题覆河道都御史潘季驯条议【一放水淤平内地以图坚久谓缕遥二隄俱为防河善法但宿迁以南有遥无缕独直河以西地势卑洼嵗嵗患水宜将遥隄查阅坚固却将缕隄相度地势开缺放水沙随水入地随沙髙庶消患而费省一接筑遥隄以防夺河谓黄河之势分则河遂夺缓则沙遂停宜自永頼亭以下接筑遥隄计五百四十丈至黄家沟止庶河无分流而事可永頼一増支渠大隄以杜淤浅谓徐城积潦悉由新开支河泄出惟魁山迤北王家林一段约长十余丈迤南倪家林一段约长三十余丈宜仿支河新隄之法筑大隄一道自无塌损之患积水势若建瓴矣】二十年两河隄防告成【附】潘季驯隄防告成疏略【臣于万厯六年奉命治河即请筑遥隄以防其溃筑缕隄以东其流八九年间河流顺轨故道晏然业有成效矣而嵗久官更滋法弛以河防为末务视隄工为赘疣一篑莫加万夫闲旷而车马之蹂躙风雨之剥蚀河流之汕刷髙者日卑厚者日薄何怪其东溃西决荷防皇上授臣以总理之榷责臣以修复之事臣固不能别为新竒之防尤不敢为侥幸之图惓惓以隄防陈乞谬承俞命毕力仰承将滨河一带地方躬亲荒度周爰谘诹旧有而今记者则议加修旧无而宜有者则议剙筑遥隄约拦水势取其易守也而遥隄之内复筑格隄葢虑决水顺遥而下亦可成河故欲其遇格即止也缕隄拘束河流取其冲刷也而缕隄之内复筑月隄葢恐缕逼河流难免冲决故欲其遇月而即止也防御之法较之己夘告成之功更为详宻倘能嵗守不失则河流自无冲决之患河不冲决则故道晏然翕由顺轨而运艘自无阻滞之虞矣但土成隄原非铁石积不修葺便至倾頺嵗嵗修之嵗嵗此河也世世守之世世此河也故嵗修钱粮之设徭编雇募额夫凡以为河也而可置之虗糜闲旷之地哉臣是以谆谆为申明修守之请也伏望天语叮咛严谕地方司道等官每嵗务将各隄顶加髙五寸两旁汕刷及卑薄处所一体帮厚五寸年终管河官呈报各该司近司道官躬亲騐覈开报总河衙门覆覈年终造册奏缴不如式者指名叅防庶河防永固而国计民生俱有赖矣】又并勘河情疏略【臣自嘉靖四十四年至今以河事君父者四任矣壮于斯老于斯朝于斯暮于斯或采之舆情或得之目撃或稽之已徃或騐之将来水有性拂之不可河有防弛之不可地有定形强之不可治有正理凿之不可故厌常者每欲弃旧以更新而臣则以为祖宗二百余年之故道必不可失也泥成说者每欲支分以杀势而臣则以为黄河之浊流必不可分也臣执此以治河者前后一十二年矣而不意去秋霪霖连月河水滔天物议遂腾牢不可破夫当伏秋暴涨之时两河并髙人言无足怪也而寜知涨之必有消乎以方涨之河而律之旋消之后不可也人见其水盈及隄辄谓隄可弃也而寜知防溃则水泛外泄则中干不数日而水落岸出河安如故固隄所以存河乎行者止见其涨而不见其消谈者不闻其消而惟闻其涨一人言之百人从而和之议论多者成功或毁兴作侈者工费自烦故敢备述人言之最易惑众最能病河者逐一详解于后一议者谓水势宜杀黄水暴涨何不多濬支渠以杀之乎臣曰此分合之説正所当辨也分流诚能杀势然可行于清水之河非所行于黄河也黄河斗水沙居其六以四升之水载六升之沙非极迅溜湍急则必淤阻分则势缓势缓则沙停沙停则河饱饱则夺河河不两行自古记之借势行沙合之者乃所以杀之也又谓水涨之时暂开决口以分其流水落复塞此言诚似有见但塞决如升天之难费亦不赀臣于万厯八年筑有崔镇徐升季太三义四减水石坝于桃源县遥隄中坝与地平水浮则泄此与开决之説无异而水遇石止难以深刷可无夺河之虞水落归漕坝复如故可免塞决】
　　【之费此外不须另闻决矣一议者谓旧河沙垫底髙不若另觅新河之为得也臣曰沙固易停亦易刷即一河之中溜处则深缓处则浅水合沙刷必无俱垫之理此浅彼深亦无妨运之事人见伏秋水髙辄归罪于沙垫殊不知此水髙于而非沙髙于底也如使河底果为沙垫则冬春水落岸出之时舟胶不能行矣借令因此而欲弃故道别凿新河无谕其无所也即得便宜之地而凿之人力能使阔百丈以至二百丈深二丈以至三四丈如故河乎即使能之将置黄河于何地乎如不可置则行之数年新者旧矣河何择于新旧旧则淤新则不淤非臣之所能解也且禹之治水九河曰疏济漯曰瀹汝汉曰决淮泗曰排传者曰疏通也瀹亦疏通之意排决皆去其壅塞也葢天地开辟之初即有百川四渎原自朝宗于海禹但去其壅塞以复天地之故道耳凡民知识不进神禹达甚乃欲弃故从新乎议者又谓徐邳非黄河之故道也然独非泗沂之故道乎禹贡所谓导淮自桐栢东会于泗沂即此河也志称宋神宗十年河犬决于澶州合南清河而会于准南清河者即泗沂也行之六七百年是亦黄河之故道也一议者谓贾让有云上之有川犹人之有口也治土而防其川犹之儿啼而塞其口故禹之治水以导而今之治水以障何也臣曰昔白圭迎水之性以隣为壑是谓之障若顺水之性以隄防溢则谓之防河水盛涨之时无隄则必旁溢旁溢则必泛滥而不循轨岂能以海为壑耶故隄之者欲其不溢而循轨以入于海正所以导之也考之禹贡云九泽既陂四海防同传曰九州之泽已有陂障而无溃决四海之水无不防同而各有所归则禹之导水何尝不以隄哉议者又谓水愈髙则隄愈増不将隆隄于天乎臣则曰若谓河水有长无消耶亦岂以隄外即水耶隄外为滩滩外为河平时水不及滩隄若赘疣伏秋异常之水亦至丈许始逾滩而及隄然或三日或五日或七日或旬日即复归落于漕隄之髙者不过逾丈何能隆之于天也一议者谓昔年徐洪吕洪怪石嶙峋上浮水面湍激之声如雷如霆舟触之必败今皆无声得非沙掩其上而然乎臣曰二洪本体甚髙沙能掩之是无徐州矣徐州洪为主事郭升戴鼇陈穆先后铲凿志所谓翻舟等石悉去无余又云盘距横突隠见于波涛之间激飞湍而鸣雷霆者刬削殆尽是也吕梁洪为主事陈洪范所凿先臣大学士徐阶记中所称狞利如剣防之相向虎豹狮象之相攫犬牙交而蛇蚓蟠者怪石尽去舟行如出坦途是也自诸臣凿平之后徃来更无覆溺之患厥功甚大葢此时偶因黄河他决二洪为涸天假之便以成诸臣之功而不知者遂谓洪为沙掩耳又有病其铲凿之后水不潄石故不能刷沙则误矣夫水之激石北在水面岂能刷及河底之沙且自河南至云梯关海口几二千里惟徐吕五十里内有此二洪纵能刷沙岂能刷及二千里耶一议者谓云梯闗海口沙塞以致两河停蓄不流有之乎臣曰黄河自星宿海万里而来从云梯闗出海并无他处分流海口果塞两河岂有不停之理但自春徂冬自朝及暮滔滔东下迅溜湍激何尝有一息停蓄如其停也则水当有长无消矣乃朝而长暮而消或今日长明日消消有多寡有迟速然必无长至旬日而不消者而大分则伏秋长多消少冬春长少消多上源雨多则长雨霁则消此一定而不可易者海口既塞则所消之水何徃耶臣尝亲至云梯关阅视海口深濶并无淤梗一议者谓黄髙于徐淮髙于泗可不为之处乎臣曰不能也非不为也自河南□归以至淮安之安东其地皆卑于河不独徐泗为然也如黄而可卑则汤迁于亳仲丁迁嚣河亶甲迁相祖乙迁耿盘庚迁殷凡以避河也而何其不惮烦如此也淮而可卑则宋景祐三年泗州张守不必筑防城隄三丈三尺以捍之矣此载在志传中可考也】又修守事宜一筑隄凡黄河隄必逺筑大约离防须三二里庶容蓄寛广可免决齧切勿逼水以致易决务取真正老土每髙五寸即夯杵三二遍若有淤泥与老土同苐须取起晒晾稍干方加夯杵其取土宜逺切忌傍隄穵取以致成河积水刷损隄根騐隄之法用铁锥筒探之或间一掘试一塞决凡隄初决时急将两头下埽包裹官夫
　　昼夜防守稍待水势平缓即从两头接筑如水势汹涌头裹不住即于本隄退后数丈穵槽下埽如裹头之法刷至彼必住矣如又不住即于上首筑逼水大坝一道分水势射对防使回溜冲刷正河则塞工可施矣塞将完时水口渐窄水势益涌又有合口之难须用头细尾粗之埽名曰鼠头埽俾上水口濶下水口收庶不致滚失而塞工易就也埽以土胜为主埽台须要卧羊坡以便推挽揪头绳须要扯以防下淌又须时时打松令其深下仍觅惯防泅水之人入水探验底埽着地方下签桩签桩须要酌中埽埽钉着方为坚固如寒天或水急不能泅水即防揪头寛松便是着地之騐繋绳留橛令人专守略有走动便须另下一橛橛头上填记第几埽揪头滚肚明白以便查收放埽面出水未髙寜加一小埽不可多用土牛推埽时易动故也须要勇徃直前俗谚谓之抢筑如用大埽长五丈髙六七尺者用草六百束毎束重十斤栁梢一百二十束每束重三十斤如无栁梢以苇代之草绳六十套每套四十二条每条长二丈四尺桩木五根揪头滚肚绳四条共用檾二百五十斤挑土夫工逺近不等难以预计中埽并土牛工料以次递减　一下防根干埽凡隄系埽湾湏预下干埽以卫隄根此埽须土多料少签桩必用长壮入地稍深庶不坍蛰如下长三丈髙三尺埽一个用草一百六十束栁梢四十束草绳十二套桩木三根量用檾作行绳用隄夫二十工
　　二十一年河决单县之黄堌口一由徐州出小浮桥一由旧河逹镇口牐
　　二十三年三月勘河科臣张企程总河杨一魁等进分黄导淮疏浚海口之议
　　三十四年分黄导淮工成南河全考总河杨一魁防给事中张企程行委郎中詹在泮等开挑桃源黄坝新河自黄家觜起至五港灌口止分泄黄水入海以抑黄强导淮开清口沙七里建武家墩泾河牐泄淮水由永济河逹泾河下射阳湖入海又建髙良涧减水石牐子婴沟周家桥减水石牐泄淮水一由岔河下泾河一由草子河寳应湖下子婴沟俱通广洋湖入海仍恐淮水宣泄不及南注各湖为患又挑髙邮茆塘港通邵伯湖开金家湾下芒稻河入江以疏淮涨【附】部覆总河杨一魁分黄导淮善后事宜疏略【一议展河岸以固隄防葢旧河身濶二百余丈尚有缕隄遥隄以束之而新河面窄土松伏秋之防不可不虑宜于新渠中坚处所再辟二十丈以广容纳两岸仿遥隄之制另筑厚隄一道以固冲撃其王家口周庄为运道经由之地令加浚凿并筑坚隄以便牵挽一议设长夫以时修守葢黄坝至五港口约三百余里河隄始剏势易溃决议设夫一千七百名以待修救之用又嵗募五百名遇有浅阻亟为挑浚一议设専官以便责成葢修浚虽以夫役而督率要在専官其娘子庄以下应以府同知张兆元専为督察】
