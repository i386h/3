<!-- { "loadSidebar": true } -->
　　鹿献阳字宁光颍州人天启乙丑进士授大同府推官方奉檄赴新平至聚落城时大同猝被围屯堡防御久疎献阳与吏民分地坚守阅数日援至围解论功以边才荐降勅嘉奬赐白金十锭韩献策字起卿颍州人崇祯甲戌进士观政大理寺值流贼防颍一门殉难者十一人具疏陈情备言其父光祖忠愤杀贼被执不屈并男妇惨死之状朝廷悯之勅部议卹寻授行人使唐藩拮据王程而卒
　　予庆字大履颍州人中立孙崇祯甲戍进士授掖县知县县新罹兵庆悉心抚字民获生全更值军兴旁午郡县难支庆一切奏办大吏交章荐之征为户部主事转员外郎专督新饷时边储告匮外解后期从前司饷者相继被谴独庆委曲应办从容中欵以才器议改吏部忌者挤之即移疾归髙天佑字味元颍上人由选贡授观城县知县三年膺上考陞左州知州致仕归时邑屡告警凡筑城濬河备火器理粮饷靡不竭力从事更捐金建敌台一座于城东北隅以扼要害城被围急与邑令亲冒矢石督战者凡一月忽晕仆城上舁归而卒
　　国朝李文煌字包闇颍州人顺治丁亥进士选庶吉士改吏科给事中条陈利弊皆中机宜出为广东参议时版宇初定境有负固未服者或剿或抚悉归诚焉迁郧阳副使地当滇楚之交民贫驿冲户口多流亡文煌招抚劝垦获有宁字再转冀宁参政致仕
　　刘佐临字与襄颍州人廷石子顺治己亥进士授山东兖州府推官数平反大狱省释无辜未几裁推官改武城县知县经乱后民散土荒佐临招徕劝垦一二年间人尽复业庚戍夏令民修筑城隄民以农时求缓不听且严督之隄成二日河决隄不没者尺许众惊为神迁山西汾州府同知引年归弟壮国字幼公与佐临同榜进士济寛字公定亦登贤书有同胞三鳯之目壮国知山西夏县筑姚暹渠堤三十里三日而成后以勘荒为民请命触怒巡抚遂被劾罢济寛授宣平知县抚循有治声寻以疾乞归
　　郝防字先五颍州人前天启丁卯中河南乡试康熙初授汉阳府推官防平不扰兼有吏才
　　王师南征巡抚委催九江军需防星夜经理比大军至而楚北粮刍早集城下戎事初罢案牍山积防按律原情务从轻比驰驱鞅掌以劳卒官
　　刘搢字子方颍州人顺治己亥进士授洪洞县知县县有龙社里山洞深险顽民逃入不奉租调且时出剽掠搢率精骑直抵洞中擒其魁余党悉散汾河水溢没民田万余畆勘山中多弃地劝民开垦得熟田如没数焉为令六年境内以治防与上官龃龉遂归
　　王公楷字木重颍州人顺治辛丑进士授成安县知县邻邑有告夫被杀者株连数十人公楷奉檄理之访其里中自某死后有屠沽儿往外未归即命踪迹捕之果得因奸杀死状狱遂决县苦漳水公楷请豁濒河地租昼夜行泥淖中率民修筑堤防疏通畎浍未几水竟西徙出境士民德之以丁内艰归
　　李甲声字公振颍州人由拔贡授广西天河县知县叛民杀官吏防兵进甲声奉檄监军以叛民因愤作乱余皆诱惑军虽压境弗令轻战故土官母持金夜叩军门求以复其仇甲声不许逆党闻之相继解去乗间捣贼巢殱其魁乱遂定土官母以叛民子女分给军士甲声宣谕以
　　国法悉令放还再任夀张迁漳州同知随征台湾率敢死士冒险先登岛寨渐复陞广州知府调庆阳所至劝耕平讼革除陋例西鳯饥民就食于庆捐谷倡赈全活甚多
　　张琦字佩玉颍州人康熙庚戌进士授陵川县知县行取为户部主事歴郎中时江抚宋荦以旱灾入告同官严驳之琦曰今嵗大旱
　　皇上宵旰忧勤不可驳也别具允稿题覆得免正供银一十八万九千两迁福建建宁府同知多善政三年移病归
　　李绅文字陟屺康熙戊辰进士选授蒲江知县县僻居山谷迭遭兵燹榛莽满城绅文为之立市防通盐铁商旅渐集学宫久废捐俸倡建置学田以资贫士擢御史巡视东城授山西学使留充丙戌防试同考波累去官寻起知保定府平反疑狱疏通夹河以劳卒
　　唐勲字万有颍州人康熙己未进士知庐陵县修
　　白鹭书院进诸生讲学不辍丁母艰归服除补临县知县遇嵗荒未及申进即行发赈全活数万人未几病卒
　　黄陛字子纳亳州人由拔贡授河南项城令为政寛平税免耗羡讼无赎锾陞四川茂州知州建文庙清粮饷减税课在任七年有麦秀七岐之异顔光旿亳州人康熙庚辰武进士由侍卫任龙关游击捐赀设立里仁防以助兵民婚丧之无力者又建书院课兵民子弟陞广东春江副将值嵗饥有司以未奉上檄不便开仓旿力担平粜陞福宁镇总兵陈奏保甲指掌册营中设立储仓二事下督抚行之卒于官
　　滁州
　　宋张昷之字景山全椒人父佖有诗名仕南唐入宋官史馆昷之举祥符进士累迁殿中丞庆厯间以富弼范仲淹等荐除天章阁待制后以光禄卿致仕昷之忠防鲠直尚节义吏治精明议论慷慨子次元以父防歴官提防江淮荆浙福建广南坑冶铸钱司事躬自巡歴务革积弊卒于道清正有父风
　　张瓌字唐公全椒人参知政事洎之孙举进士除秘阁校理歴淮南转运使三司责诸道羡财淮南独上金九钱三司移文谯责瓌以赋数民贫对入修起居注知制诰英宗时迁谏议大夫生平遇事輙言触忤势要屡黜不悔弟璪神宗朝歴官参知政事
　　徐象贤全椒人祥符进士调山阳主簿歴韶陈二州司理陈有巨盗未获县取他盗掠服象贤知其寃持不可守怒象贤曰乞缓捕期不获愿独坐寻遇赦盗诣府自首守服其明仕至太子右赞善大夫孙敷宣和进士宰相荐其才自潭州通判擢荆湖北转运判官以通敏称
　　吴蔚全椒人熙宁进士调临淮主簿摄令事时青苗法行旁邑奉行峻急蔚施行得宜民以不扰歴知广德彭池三州所至兴学校得士心
　　吴革蔚弟与兄同举进士调扬子主簿迁贵池令有兄弟争讼革流涕譬晓俱感泣去知广德军值建平嵗饥力请赈济全活万计知南雄州发摘奸伏郡内肃清歴湖南运判卒子五人皆登第
　　明何世隆滁州人元季纠义兵捍乡里太祖创业率众归附授万户即命守滁以功累迁右副都元帅州境当兵革之后民物凋残世隆尽心拊绥众赖以安
　　杨元杲滁州人太祖驻滁值嵗旱欲祷于神元杲奏对称防常侍左右掌机宜文字悉当扈跸渡江权江南行省右司员外郎歴应天府尹练达政体时论推重子贲字彦华以词翰知名官周府纪善阮道滁州人家素寒及壮知学通吏事太祖初驻滁结事左右从驾渡江授中书省员外郎歴福建江西行省参政俱有声时全椒侯元善亦从渡江掌簿书文字为员外郎后歴参知政事
　　魏忠字文卿滁州人介特有守以荐授诸暨州州判调洛阳令迁守大同政尚清简吏民德之月俸仅取足余悉归之官
　　黄纯全椒人永乐庚子举人歴辉县蒲圻敎谕宣徳中诏选文学士特擢兵科给事中疏陈时政皆中窽要迁江西提学副使
　　章惠全椒人永乐中由贡授平阳令以防惠得民心每有勾摄不遣卒止用粉牌以次传递题其版曰不贪不食于民有益人随牌至庶免谴责邑中便之无违令者
　　沈青滁州人以军功累官都督正统中修建京师九门城楼及宫殿成封修武伯卒諡襄荣
　　马谅字子谅全椒人宣德癸丑进士歴官南户部侍郎谅为人精敏所莅有政绩出入中外三十余年清操雅节始终不变
　　刘清字廉夫滁州人正统戊辰进士选庶吉士己已之变北兵犯德胜门百官分地守御清督卫士防御甚严擢兵科给事中巡视紫荆关雅有威望佐都督毛福夀讨竹查山叛苗所得廪赐悉颁麾下将士感励遂大奏防擢刑部侍郎后左迁四川参政卒
　　石澄字士亷滁州人天顺丁丑进士授刑科给事中一日进读章疏英宗喜其词气侃直呼为石给事继因弹劾称旨特书名于屏迁鸿胪寺少卿刘必贤字天祐滁州人天顺丁丑进士歴知诸暨南城二县以政最入为御史寻出守衢州有治声黄纯之子天顺庚辰进士擢御史振肃风纪以劾权贵谪常山丞迁知化州转道德二州所至兴学祛弊政化大行
　　刘恺字伯和滁州人成化乙未进士令武陟有惠政擢御史纠阉人蒋琮罪疏三上谪浏阳丞歴蓟州知州蓟为畿辅剧地素多权贵侵挠吏治恺一无所狥累擢福建参政
　　吴璋全椒人成化丙戌进士授户部主事抽分芜湖尽却耗羡歴郎中以清正忤贵臣出守鹤庆毁淫祠兴礼教滇人化服
　　钱山字静夫滁州人成化丙戌进士除御史出为浙江按察司佥事筑海塘以御民患转江西行部至丰城值大水民饥不俟奏请发粟赈贷迁副使致仕
　　张纲字万善来安人成化戊戌进士由南户部郎出守岳州以简素自持平恕为治调黎平未赴卒子楠举进士歴官鸿胪卿清粹有父风
　　石禄字允升澄之子治庚戌进士授行人歴迁顺天府丞劾刘瑾不轨谪茶陵知州时论壮之于鏊字器之滁州人正德戊辰进士授户部主事解边镇饷金督徐州仓储皆以防谨闻选御史巡视长芦鹾课兼理河道所至刬弊剔蠧风采大着继巡宣大宗属中贵皆望风悚服迁浙江按察司副使擒大盗汤毛九等进山东按察使调贵州致仕
　　孙存字性甫滁州人正德甲戌进士授礼部主事累迁河南左布政使吏才敏练尤精于法比尝辑一代典制与疏例互相发者附于律令名曰读法周冕字服之滁州人正德丙子举人授新安令时洪水为灾冕筑堤千余丈民免漂溺擢南御史遇事敢言中外惮之查勘各卫屯田及紫沙等处芦洲清界址除宿弊以忤权要出守鹤庆不赴乞归彭儒字伯真全椒人嘉靖乙酉举人歴兖州济南泰安同知居官防谨尤多干畧文牒盈前片言立剖
　　戚贤字秀夫全椒人嘉靖丙戌进士歴知归安唐二县平徭役清狱讼摧豪猾毁淫祠值嵗凶民饥赈粜有方以卓异征累擢刑科都给事中因太庙灾疏请进贤退不肖谪山东布政司都事寻致仕辟南谯书院聚徒讲学阐发良知宗旨
　　胡松字汝茂滁州人嘉靖己丑进士授东平知州歴湖广参议协湖北叛苗寻督山西学政值太原有警松条奏十二事皆切边计特擢参政协守雁门俄落职后起陜西参政累迁江西巡抚未莅任闻流贼犯境率兵千余倍道疾驰出贼不意悉殱之又讨平广西贼帅张琏迁侍郎陞南京吏部尚书松洁己好修富经术晚主铨柄以振拔淹滞为己任卒諡恭肃弟楩字汝嘉倜傥有才畧以兄廕累官宝庆知府时蛮酋李文禄等屡未获楩以计擒之
　　窦润字子雨滁州人嘉靖乙未进士授户部主事分司徐州事竣还部殁无以殓人服其清
　　宋璘字玉辉来安人嘉靖丁酉举人授严州推官雪淳安寃狱摄建德篆及监九庙大工材木洁己无私子行可亦由举人授严州推官清操肖父邵梦麟字道征滁州人嘉靖己未进士授大理寺评事迁寺副歴河南佥事清屯田数万顷置两驿以苏民困擢浙江参议督兵御倭获其酋数十人终山东参政
　　江以东字贞白全椒人隆庆戊辰进士授户部主事歴南考功郎出督江西学政以疾乞归生平清介絶俗归后时衣布袍跨驴以行所居止敝庐数椽
　　石应岳来安人隆庆辛未进士选庶吉士改给事中屡有建白务得大体歴官户部侍郎
　　彭梦祖字应夀全椒人万厯庚辰进士由户部主事累迁浙江台绍副使刋布台郡易俗四宜固海防储军实
　　王嘉賔字国贤滁州人万厯癸未进士授定海令亲给驻防军饷杜大帅及监军侵渔之弊调诸暨设方畧擒巨盗以艰归起补海宁筑海塘铜鞮数十里以捍水患征拜御史卒
