<!-- { "loadSidebar": true } -->
　　国朝康熙二年和州知州杨继芳筑永盛土旺两圩
　　广徳州
　　明嘉靖四十五年建平县令赵佑卿修筑山阳等圩【附】史际重筑山阳等圩碑记【广徳之地势西北下而建平为受水之冲水由南湖西入山阳口两山当湖之下流为门户隘不可泄则冲激澒洞而为害不有以障之建平得耕而食耶建平之田为圩七十二嘉靖庚申大水壊者十三故往往他郡称大有年而建无全稔其山阳潘城杨学三圩则为田几五千亩而圩之壊至十余里民不得佃东华赵侯之治建也政平而人信稍稍以圩之废闻前此非莫闻闻而莫有主其事者盖难其始复虞其终故人重自爱惜而蔑能出身当之也侯之始事斋祓而誓于众曰所不为建终事者有如圩时应天节推颐庵以均徭至侯建白焉节推与之按视其所民从而请且泣者数百于是议以其事上于州上于台院悉俞其请工取诸民之有田者食取诸邑之义仓先是义仓之米数万当道因无年议赈恤但赈恤止于一时筑圩垂诸百世当道是其议聴令便宜侯因不避风雨经始于丙寅年之春成于是年之夏不数月而三圩之田有疆翼翼有禾彧彧其他圩亦井然一新嵗乃大熟盖尝论之人惟私有所顾恤则虽习常安故而朝夕之间恒惴惴焉昔喻子才以军吏出宣州见城西有败室入视之广储仓也一老卒巢栖而守之牛豕之迹交道其下叹曰吏非不知食之宜理重自凂也使今之当吏者皆如是国胡以赖当侯之倡此也污莱之塲茫乎不知其涯畔计工焉将烦民计食焉义仓之米不易动稍以向之所云利害者交乎其心其不至葸然而自替者盖寡乃侯之精诚足以通于神明而其智与才又足以就之百年之废兴于一朝仁人之心志士之事也】
　　万厯二十七年建平县令朱之楫筑浮湖塘
　　国朝康熙十一年建平知县髙自逺修筑东门堤
　　泗州
　　明万厯初总河侍郎潘季驯重修周家桥牐牐与高良涧古沟等后縁泗水大发议开周桥泄之耆老具状极言不利南河郎中黄曰谨具辨开桥一疏事遂寝谚云东去不妨开海口西来切莫放周桥宝应治水或问畧或问寳应之水治将何先曰欲开牐洞先濬支河欲濬支河先开海口其势固然也盖周桥入淮通济纳黄源源而来者不得不分泄东乡为运道计则上河之水由诸牐洞而下注者涓滴潴之支河遡其出口不过东泄牛湾北注葫芦港已耳而上口鲸吸不止奈何不患腹胀之病乎故牐洞之外非支河不泄支河之水非海口无归诚多开海口分头走逸则涨水消民田出矣或问周家桥有无贻害高寳曰周桥与髙堰固一带耳总在泗之东南节年淮水暴涨从堰溢出輙漫诸湖而去秋尤甚时西风连作鼓浪决堤高寳兴盐之田茫然巨浸此漫溢之水害已若斯假令大开周桥纵泄淮水何异开门而揖盗救焚而益薪耶
　　四年巡按邵陛修易泗州城外土堤以石又建石牐二道以时啓泄民徳之名曰邵公堤
　　国朝康熙二十三年五河知县郑鼐修南湖坝【附】韩竹新修五河南湖坝记【凡水之利潴之则内可以溉疏之则外可以泄独五河一邑河壖居十八潴则二分未必得溉而没则去十之八是潴不可也邑为五河之口上水滔滔而至讵可疏而去之疏又不可也郑君来抚兹土相漴河入淮之口有南湖者其上流虽有玉庄湖暨小河赤龙涧一带之水然嵗旱则皆可耕之田也南湖之尾为蒋家坝即入淮之口作隄以障淮者嵗大潦内外水皆至则田成巨浸若内水不至湖可全耕获也即不大至而半获焉得利且不鲜侯曰是则可为也已沟故有土隄然数圮且不能时啓闭侯曰是非石牐不可上其事于抚台薛公薛公轸念民隠捐金作首倡侯亦捐百金僚佐以下助有差遂酌其地之高下田之多寡亦均其所输费之坝者偿之坝民悉争输固其所也至于役民之力亦视乎地而又恐勤惰之不齐擘分丈尺俾各有定责而无所诿趋事者由是尽力再厯寒暑隄以告成既成时值六月霖雨不辍淮大涨内水亦暴至众曰水势若此无可为矣侯独曰内水为患下田诚不可疗顾外水尚髙三四尺许隄圮则下田之迤而上者为沙湾且将尽没可数百顷独奈何高者不益之髙长者不衍之长哉爰又培土数尺衍长一十有四五里时隄愈高且长而水愈涨且啮然卒以人力胜而淮水数漫而数却也方侯之率众增筑也猛风卷浪暴雨连天隂霾夜黒掣电烁光内外数十里洪涛中悬一线危隄寄身于蛟龙出没之所诸人无不惶惑恐惧废然思返侯顾神志倍旺心思倍密气力倍壮此非爱民之诚兼以定力曷克臻此此隄一成内无水而下田利即内有水而高田亦利后来贤侯但一増卑培薄利不将万斯年乎】








　　江南通志卷六十六
　　钦定四库全书
　　江南通志卷六十七
　　食货志
　　洪范八政一曰食二曰货汉书食货志谓二者生民之本而又以为帝王所以聚人守位养成羣生奉顺天德治国安民之本在焉我
　　国家画一之政恺悌之泽厚生惟和万方作乂盖所以阜而通之者至矣今谨参考古今首列田赋明则壤也继以户口重孳生也继以漕运实
　　天庾也继以税课裕
　　国用也于是纪蠲赈积贮渥
　　恩施也讫于物产土地所宜也为类十有一为卷二十
　　作食货志第三
　　田赋【一】
　　唐虞扬州厥土惟涂泥厥田惟下下厥赋下上上错【禹贡】
　　汉髙祖约法省禁轻田租十五而税一【文献通考】景帝二年令民出田租三十而税一【汉书】
　　后汉建武六年令郡国收见田租三十而税一如旧制
　　晋武帝平吴之后置户调之式丁男之户嵗输绢三疋绵三斤女及次丁为户者半男子一人占地七十畆女子三十畆其外丁男课田五十畆丁女二十畆次丁男半之女则不课　按两汉之制三十而税一者田赋也二十始传人出一算者户口之赋也今晋法如此则似合二赋而为一然男子一人占田七十畆丁男课田五十畆则无无田之户矣【文献通考】
　　成帝咸和五年始度百姓田取十分之田率畆税三升至哀帝隆和中复定天下赋税畆收二升【文献通考】
　　南北朝齐武帝时田畆税二升其量三升当今一升【郑樵通志】
　　唐制天下丁男授田一顷输粟二石谓之租丁随乡所出嵗输绢绫絁各二丈布加五之一绵二两输布者麻三斤谓之调用人之力嵗二十日闰加二日不役者日为绢三尺谓之庸有事而加役二十五日者免调三十日者租调皆免通正役不过五十日凡水旱虫蝗为灾十分损四分以上免租损六以上免租调损七以上课役俱免扬州租调以钱开元中诏江南以布代租【文献通考】
　　代宗广德元年诏一户三丁者免一丁庸税地税依旧凡畆二升【唐书】
　　租庸调法弊自代宗时始以畆定税而敛以夏秋至德宗时杨炎为相遂作两税法夏输无过六月秋输无过十一月【唐书】
　　五代杨吴徐知诰为淮南帅定租税上田一顷税钱二贯一百丈中田一顷税钱一贯八百下田一顷千五百皆足陌见钱如见钱不足许折以金银宋齐丘以钱非耕桑所得乞虚擡时价而折防绢绵本色又请蠲除丁口课调从之自吴变唐自唐归宋民到于今受其赐【文献通考】
　　宋初尽削钱氏白配之目遣右补阙王永髙象先各乗递马均定税数只作中下两等中田一畆夏税钱四文秋米八升下田一畆钱三文米七升四合取于民者不过如此【姑苏志】
　　太宗淳化间诏江南承偏制重赋流亡者宜令诸州籍顷畆之数均其赋减十分之三以为定制召游民劝其耕种给复五年【宋史】
　　嵗赋其类有五曰公田之赋官荘屯田营田赋民耕而收其租者是也曰民田之赋百姓各得专之者是也曰城郭之赋宅税地税之类是也曰杂变之赋牛革蚕盐食盐之类随其所出变而输之者是也曰丁口之赋计丁率米是也其输之迟速夏有至十月秋有至明年二月者所以纾民力也【文献通考】
　　神宗熙宁间淮南路田九十六万八千六百八十四顷二十畆官田四千八百八十七顷一十三畆见催额四百二十二万三千七百八十四贯石疋两斤秤角量领束　江南东路田四十二万一千六百四顷四十七畆官田七千八百四十四顷三十一畆见催额三百九十六万三千一百六十九贯石疋两斤束领【文献通考】
　　六年御史翟思言始赵尚寛为唐守劝民开垦髙赋继之流民自占者众凡百畆起税四畆而已境内始无旷土近闻转运司辟土百畆増至二十畆恐其势再致转徙望戒饬使者量加以寛从之【宋史】髙宗建炎四年诏江南两浙土多秔稻须霜降成实自十月一日始收租【宋史】
　　绍兴间以江东帅李光言令广德县秋苗旧纳水阳镇乡民惮逺者俱每一石贴三斗七升充脚剰就本军送纳立为年额且蠲其半【宋史】
　　二年工部侍郎李擢言平江府东南有逃田湖浸相连塍岸久废嵗失四万三千余斛乞招诱流民疏导耕垦从之【宋史】
　　十二年左司员外郎李椿年言经界不正十害且言平江嵗入昔七十万斛有畸今按籍虽三十万斛然实入才二十万斛耳询之土人皆欺隐也望考按覈实自平江始乃以椿年为两浙运副专委措置经界椿年请先徃平江诸县俟其就绪即徃诸州要在均平为民除害更不増税额图写墟畆选官按覆令各户各乡造砧基簿诏人户田产多有契书而今来不占砧基簿者皆没官【宋史】孝宗初诏州县受纳秋苖官吏多收加耗肆为奸欺方时艰虞用度未足欲减常赋而未能岂忍使贪赃之徒重为民蠧自今违犯官吏并置重典仍没其家【宋史】
　　先是常州宜兴县无税产百姓丁输盐钱二百文下户有墓地者谓之墓户经界之时均纽上税又令带输丁盐绢作折帛钱至隆兴元年始用知县姜诏言令与晋陵武进无锡三县一例随产均输【宋史】
　　乾道八年诏温台处徽不通水路其二税物帛许依折法以银折输【宋史】
　　理宗寳祐五年行经界推排于诸路由是江南之地尺寸皆有税矣【续文献通考】
　　元取民大约以唐为法取于江南者曰秋税曰夏税仿唐之两税【元史】
　　太宗定天下赋税地税中田每畆二升有半上田三升下田二升水田每畆五升朝议以为太轻耶律楚材曰作法于凉其弊犹贪后将有以利进者则今已重矣【元史】
　　世祖至元间用姚元之请命江南税粮依宋旧例输绵绢杂物是年又用耿左丞言全输米三之一余并入钞以折焉以七百万锭为率其输米者止用宋斗斛盖以宋一石当今七斗也【元史】
　　二十四年减扬州省嵗额十五万石以盐引五十万易之【元史】
　　二十五年募民能耕江南旷土及旷公田者免差役三年输租免三分之一【元史】
　　二十八年命江淮寺观田宋旧有者免租续置者输税【元史】
　　募民耕江南旷土户不过五顷官授之劵俾为永业三年徴税【元史】
　　成宗元贞间始定征江南夏税之制于是秋税止命输租夏税则输以木棉布绢丝绵等物其所输之数视粮以为差粮一石或输钞三贯二贯一贯至一贯五百文一贯七百文【元史】
　　大德间江南民户有田一顷以上者于所输税外每顷量出助役之田嵗收其入以充助役之费谓之助役粮是时江南嵗入之粮约四百四十九万四千七百八十石钞五万七千七百三十锭四十贯又诏括江南隐蔽田令输租又诏江南佃户私租太重以十分为率减二分永为定例【续文献通考】
