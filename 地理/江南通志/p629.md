<!-- { "loadSidebar": true } -->
　　何大圭字晋之广徳人年十八试礼部第一诗文有声
　　沈虚中广徳人举进士歴官吏部尚书所着有通鉴事类左传国语要略考异国史要纲桐川集
　　明戴初字复之建平人成化丁未进士性刚介甘贫力学有诗名歴宰三邑皆以亷称
　　戈维屏字元卫广徳人万厯辛卯举人攻苦积学一郡英隽皆出其门
　　孙振宗字简伯广徳人万厯壬子乡荐家贫力学善古文词
　　夏仪字长卿广徳人良心之孙颀然玉立咳吐成文一时名动公卿崇祯辛未进士授中书科舍人
　　国朝云中官字轩臣广徳人高才生选贡文誉籍甚癸未登进士授中书舍人为人狷洁抗直不乐仕宦尝授经他省辞而归主人彊纳四十金于行笥要之明年复往不果欲还其金无便临殁犹出金属其子必寄之封识如初阅六年矣
　　六安州
　　明何庆元字长人嘉靖戊戍进士文名籍甚授工部主事分司高邮筑堤以便蓄泄公私便之陞云南兵备乞终养不赴工古文词着长人集
　　呉兰字卿佩六安人嘉靖戊戍进士为邑令不喜簿书改教授讲道自得选直内阁母忧归遂不复出著书数百卷为文冲淡流畅翰墨尤遒劲有法
　　泗州
　　宋李犍招信人官国子博士着易说
　　国朝施端教字匪莪以贡训宣城令范县陞东城兵马指挥风雅知名又精六书工草所着有啸阁集古诗韵汇唐诗韵汇等书
　　钱世熹字绍文五河人明崇祯时选贡考授推官不就选益自刻励读书康熙己酉庚戍聫防制义纸贵一时为人秉义执礼不茍合于俗未仕而卒卒之日仅存茅屋三间
　　陈天笃字因其天长人生无啼声家人疑其瘖周嵗见杜少陵宣政退朝诗似欲吟哦状父之曰识之乎则颔而笑因指首二字问之忽应声曰天门父骇然知其有夙慧后读书目五行下成通儒韩竹字一韩天长人少頴异好学工文章康熙癸丑成进士选庶吉士授编修丙辰分校礼闱所得皆知名士给假归娶念父母春秋高即移疾里居几二十年服食不异寒素尤好行善事于乡




　　江南通志卷一百六十七
<史部,地理类,都会郡县之属,江南通志>
　　钦定四库全书
　　江南通志卷一百六十八
　　人物志
　　隐逸【一　江苏松常镇淮扬徐八府太通二州】江宁府
　　晋葛洪字稚川句容人性寡欲好异书尤耽神仙导养之法屡避功赏授官皆不就以句漏产丹砂求为其令至广州刺史邓岳留之止罗浮山著书名抱朴子
　　南北朝梁陶景字通明秣陵人神仪明秀读书万卷永平中上表辞禄止句曲山自号华阳隠居筑三层楼景处上弟子居中賔客至其下梁武帝早与之游即位后恩礼逾笃諡为贞白先生阮孝绪字士宗陈留人出继从伯印之居建邺祖母遗财百万不纳悉归其姑性至孝于钟山聴讲母王氏忽有疾兄弟欲召之母曰孝绪至性冥通必当自到果心惊而反天监二年征不至南平王伟以书要之不赴曰非志骄富贵但性畏庙堂若使麏防可骖何以异夫骥騄鄱阳王妃孝绪姊也王尝命驾就之凿垣而逃着高隠传
　　唐余延夀开元中处士以诗名
　　韦牟上元人号遗名子隠居钟山飘然有物外之趣顔真卿书其室曰三教防宗堂
　　陈融六合人幼有至性言若不出诸口游止皆有常处好学不仕卒諡贞晦先生
　　元王德升句容人读书有儒者气象至正间累辟不起
　　朱南强句容人多学善属文隠居不仕徳化乡里所着有黦醭稿同时侯蕃丁复皆有高名
　　明居仁句容人洪武初以儒硕征入朝与对奕赐以内醖辞职不就归隠于家人称瞻菉先生
　　王显江宁人号溪渔子雄才尚侠后忽悔所为买书数千卷闭门诵读不问世事方孝孺称为竒士贺确字存诚居金陵少事博士业一不利即弃去肆力经史百家天文地理医卜之书论古今事如倒囊出物闻者耸聴曽荐修宋辽金三史辞不就龙瑄字克温才名籍甚与丘濬陈献章为布衣交自号半闲居士顾璘作半闲居士传
　　史忠字廷直性任侠不覊薄权贵有不合辄引去遇所善则留连忘懐自号痴翁作卧痴楼于冶城之麓意到便行不告家人以所往沈石田赞其像曰玩世滑稽风颠月痴洒笔淋漓水走山飞金琮字元玉自号赤松山农遐啸清视人莫能窥书法精工文征明装潢成帙题曰积玉
　　孙自修字无修江宁人天啓甲子举人授阳江令迁贰大同感时乱忽尽遣爱妾弃家祝发缚茅于人迹罕至处担柴负重以自给其子间闗往省敕断家事以学道读书诲勉而已
　　李克爱字虚云天性沈笃卜居长千里与李义人张兴公论学称南郊三老
　　孙石字介臣上元人宿学有声嵗贡不仕抱道静居足不逾户论者谓之真隠
　　周维藩字觉庵上元人读书不仕着史鉴阐微易学宗防等书晚年精于内典
　　张怡字瑶星为诸生父可大以总兵官尽节登莱防怡锦衣千户甲申流寇陷京师逼怡降怡不屈械置复壁中乗间逸归筑室摄山白云峰以终老
　　国朝谢玑字在之上元人明季嵗饥区画育婴赈粥诸事都宪张玮以玑有济世才荐于朝坚辞不就隠居龙溪
　　王应宪字德卿上元人少负竒气文行闻于乡隠居著述有河漕水利盐铁诸考夀登大耋
　　程京萼字韡老上元人能诗文尤工书法颇自矜重然故交待以举火者应之无吝色
　　苏州府
　　周披裘公吴人延陵季子见路有遗金呼薪者取之薪者瞠目曰何子居之高视之下仪貌之壮言语之野也五月披裘而薪岂取金者哉季子谢之请问姓字曰子皮相之士也何足语姓名竟去
　　汉甪里先生姓周名术泰伯之后汉高帝时与东园公绮里季夏黄公俱出定太子号四皓今太湖洞庭山有甪里村
　　龙邱苌王莽时隠居于吴更始立任延为东部都尉折节下士主簿钟离意请苌为门下祭酒延曰龙邱先生躬德履义都尉洒扫其门犹惧辱之何言召因修书致药吏使相望于道积一嵗苌乃诣府署议曹祭酒
　　晋张翰字季鹰吴人性任达时号江东步兵齐王冋辟为东曹掾因秋风起思吴中菰菜莼羮鲈鱼脍遂命驾归栖隠不出俄冋败人谓见几性至孝遭母忧哀毁过礼
　　唐陶岘晋征士渊明后开元中居昆山文学可以经济自谓疎脱不谋宦达制三舟一以自载一置賔客一贮饮馔有女乐一部奏清商曲逢佳山水必穷其胜经过郡邑靡不招延独不肯诣王公贵人山水浪迹三十余年吴越之士号为水仙
　　陆蒙字鲁望吴人元方七世孙居甫里多所论撰得书熟读雠比勤勤丹黄不去手有田数十亩屋二十楹田苦下雨潦则与江通故尝苦饥身亲畚锸所居前后植杞菊与皮日休辈往来时乗小舟赍书一束笔牀茶灶自随时谓江湖散人累召不出光化中韦庄表赠右补阙
　　徐修矩吴人持身介洁守遗书万卷草屋十余楶优游自适皮日休尝就借书读之时有泾县尉任晦亦同县人高放寡合退处里中顾辟疆园有深
　　林曲沼皮日休陆蒙尝过从焉皮陆竝有二游诗
　　宋吴江渔翁不知何许人尝櫂舟往来波上啸傲自得扣舷而歌闽中潘裕自京回道吴江遇而异之与语知其高尚因劝之仕翁曰出处由人吾不能追园绮之高窃慕老子曲全之义裕嗟叹问所处曰吾姓名尚畏人知况居室邪鼓枻而去
　　侍其沔字国纪吴人博通经传五举礼部退为乡先生与人交殊淡泊遇急难奋义以往不避艰险治平三年卒门人私諡曰夷晦先生
　　闾邱孝终字公显长洲人尝知黄州未几挂冠归与崇大年辈以耆德称苏轼谪黄时与孝终友善过吴尝饮酒赋诗其家有云苏州有二邱不到虎邱即谒闾邱
　　胡稷言字正思吴人少学文于宋祁受经于胡瑗以特奏补官山阴丞不能究其所施遂乞致仕即临顿里陆蒙故址筑圃凿池追陶靖节之遗风作五栁堂终隠以老子峄姿禀淳慤恬于荣利步趋言动皆有尺度人目为隠君子诗文简古峄子百能绍兴进士知江山县有爱以年至请锱铢轩冕有祖父风
　　杨懿儒字彛甫长洲人少孤力学言行相顾任真自信不知世间有倾巧事崇宁间为南昌簿一嵗忽载妻子归吴高隠不入州县与方惟深称吴中二老
　　钟璇字振逺常熟人于书无所不窥尝游台州岩谷间遇异人持列御寇书揖而与坐磐石指一定水曰此水滔滔乃皇极大中之道语久别去自是有悟筑室梅里二十年不出户范成大荐于朝不报有续白孔六帖
　　顾禧字景繁吴人隠居光福山中闭户诵读所著书甚富注苏轼诗尤详绍兴间郡以遗逸荐不出章康字季思吴人尝问学于朱子默有所契隠居吴城西安贫乐道足迹未尝越州境而四方之人无不知有章季思者
　　盛明逺吴江人咸淳六年乡荐为广州録事判官宋亡隠居不仕元世祖闻其名召判州自以世受宋恩辞不就诏书迫责乃变姓名从老氏以终同邑孙锐字颖叔咸淳七年举于乡宋亡遂不复出隠居平望之桑槃村林泉颇胜赋诗寓意又沈姓字自得吴人宋上舍生江南内附乃构山房着道士服隠迹终身皆宋之遗民也
　　元黄公望字子久号大痴道人本常熟陆氏少防父母依永嘉黄氏遂因其姓补浙西宪掾以忤权豪弃去黄冠野服往来三吴博洽羣书于技能无不通晓尤精山水师董源巨然后稍变其法自成一家所着山水诀世多宗之
　　袁易字通甫长洲人为石洞书院山长归隠吴淞之濵赵孟頫最重之作卧雪图以赠所着有静春堂稿
　　张介福字子祺自懐庆徙吴中少受学于许衡二亲早终遂无仕进意张士诚入吴介福恐乱兵发先茔往庐焉士诚闻其名欲招致之不可馈之力辞病且死谓其友曰吾志慕古人未能万一惟无汚于时庶几哉遂卒
　　汤公雨字均泽性淳笃有学行工诗至正末由江隂徙居于虎邱之山塘隠居不仕以吟咏自娱诗载四朝诗中
　　明谢常字彦铭吴江人洪武时举秀才召见试丹凤朝阳赋称防帝欲官之以母年百有六嵗辞归终养隠居震泽东溪
　　陈汝秩字惟寅吴县人少失怗安贫乐道力学工诗书得二王笔意高亢不茍交与唯授徒自给洪武初以人才征辞养母归卒
　　韩奕字公望吴县人少目眚筮得蒙卦知眵难疗遂以蒙斋扁室絶意仕进博学尤工于诗洪武中与王賔皆隠于医賔为郡守姚善所礼乃因賔造访之奕于布帘内答云不在一日伺賔入室亦掩入之则走楞伽山善随至又泛小舟入太湖善叹曰韩先生所谓名可闻身不可得而见也
　　钱芹字继忠吴县人励志操以竒节着吴中郡守姚善欲见之芹曰我民也无所置身乃请防于学宫就质经义芹曰此经生业耳岂无今日之急务乎善拜问出袖中一简授之而去啓视之皆战守方略也后善死于靖难芹亦与焉
　　范能字仲能昆山人少从毘陵谢应芳游称入室弟子精医喜吟尤工书法永乐初被征赋诗上郡守愿养母全其天年守怜而许之日以著述为事同里孙俊字叔英能高弟也工诗不慕声利有南溪草堂集叶盛为之序
　　邢量字用理长洲人隠居葑门以卜自给陋室三间读书不辍尤工诗吴寛极重之郡守或请其诗量曰古有采诗无献诗吾岂以为羔鴈哉因削其稿后有吴人袁景休字孟逸善为歌诗芒鞵竹笠徧游吴越山水归而受一防于吴市以卖卜终老诗多不属草林若抚口授其遗诗存二百余首邢参字丽文长洲人终日杜门诵读一室立士行讲授里中以醇和称贫无以朝夕泊如也徐贞卿诸君皆与游尝遇大雪访之则屋三角渗雪参坐一角不渗雪处怡然读书苦吟自若
