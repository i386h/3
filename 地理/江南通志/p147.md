<!-- { "loadSidebar": true } -->
　　三钜公祠在髙邮界祀张浚韩世忠岳飞林太守祠在髙邮州城内祀宋林伯成范公祠在兴化县太平里祀宋范仲淹仲淹曾为兴邑令【附】明杨果重建范文正公祠堂记【有宋天圣改元汝南范文正公来为泰州西溪盐官时风潮泛溢没田庐坏亭灶民以大病公特为请于朝得调丁夫四万迹唐李承式捍海故堰而修筑之用是海濵沮洳泻卤之地悉为良田而民获奠居其为利甚大以博也公没而所在徳之不忘往往庙而爼豆之水旱疾疠则祷焉草堰小海二塲间旧有公祠既久而圮地且湫隘杂以滛鬼妥灵致防两为匪称岁正徳丁丑国子生宗部宗节乡校生唐宋宗邾朱軏唐满相与捐资倡义图善地而迁之力犹未逮则以告于廵盐侍御卢君楫君慨然曰吾事也乃俾运使胡君轩续其费运判闻人君韶小海塲大使王铎督其成鸠工增材择吉从事门坊堂庑次第完好无侈无陋中肖公像以快瞻拜讫工卢君记其事而驰书告果俾文其丽牲之石方首事时有语果以非政之急者果晓之曰夫是举也所谓义也捍灾御患秩在祀典古之制也崇正去滛训之善也俗之所趋也义以协制制以彰训训以成俗侍御君之政可谓知所先而所以自期待之志亦可占其槩也惟公以一代杰出之才筮仕之初即为吾民御灾兴利之逺久章章如是而公之传志行状皆不序列独间见于宋史河渠志得非掩于其大而畧之耶于人为大于公为小则公生平之所树立可知其感吾民如此其感动天下者又可知矣欧文忠公谓其为政所至民多立祠畵像则不待公之没与后世其生固已神明之也于戯懿哉果生长是乡衣被遗徳敢为之记俾镵其石而凡有事于是祠者则备列之于石隂云】
　　崇徳祠在兴化县通利里祀明大学士李春芳康熙四十六年
　　御书赐师俭堂额
　　韩公祠在兴化县字桥里祀明布衣理学韩贞宗公祠在兴化县南百花洲祀明宗臣
　　李公祠在兴化南城内祀明太常少卿李茂材后增祀广东和平殉节知县李信及从难二子逺淑逺
　　三贞祠在兴化县南门内初祀刘仲二烈女名双贞祠后益以李节孝更名三贞
　　双烈祠在寳应县祀汉臧洪陈容
　　董孝子祠在泰州西溪鎭祀汉董永
　　三贤祠在泰州祀宋张纶胡令仪范仲淹并以修捍海堰有功于民
　　名贤祠在泰州祀宋富弼范仲淹胡瑗王杨英陈瓘赵抃孔道辅曾肇胡令仪岳飞文天祥胡安定祠在泰州泰山之北祀宋胡瑗又一在安丰塲【附】明湛若水胡安定祠堂记【谕人者以其异域善孰与以其乡族善曰善乡乡为近示人者以其言善孰与以像善曰善像像为切近则人习服切则人易知人习服故易从人易知故有亲有亲则感易从则化是故异域使人敬乡族使人信言则入人耳像则入人心故先王之法乡大夫令术司徒之教行魏像立而治法昭今夫号于人曰必若而乡某君子乎必若而乡某义士乎则闻者莫不悦相语曰彼周非逺引乃云吾乡某也某也诚义士君子也斯不亦以乡而近习服而易从乎今夫斵木而像之葺椽而屋之肃乎若有着乎风神俨乎若有见乎其容声则过者莫不敬畏相语曰彼乃吾乡之义士也君子也吾等可自弃为不义欤为小人欤斯不亦以像而切易知而亲乎南昌王君公弼以进士来守泰州召士氓咸造于庭曰吾守兹土实兼教养凡尔士庶盍同于予善尔弗我徴盍稽于尔乡之先哲式追于前文人若尔安定胡先生者尔岂不知而慕之乎哉与孙明复石守道藏修泰山其义行笃于躬化于家孚于而乡教授于苏湖振歴代词华之沉迷复往古敦朴之实行师教升于国学声实逹于朝廷式法播于天下一时多士靡然从之为之一变不问可知其为安定门人若是者尔之士庶其亦有意乎有则吾为尔祠而新之以为尔仰止之地不亦可乎皆欣然曰诺乃白于抚按卜城东南之隙地以州之赎金撤官之闲屋而顾钺之义助半焉凡三月而落成为堂者三楹外为大门内为寝室视堂之数弗有杀焉前临大池后馆诸生旁亭顔学亭周之池水使士讲圣贤之学于其间选胡氏子弟二人寄学习礼捐官田五十亩共其祀事而复徭焉是故东南法长养也前周池昭澄心也后学馆示歩武也亭顔学示的也是故巍焉肃焉示像也于是士皆懽悦过其祠者皆相语曰吾等兵防水利农算之学有若安定治事斋之教乎五经异论文艺理胜之学有若安定驯驯雅饬之化乎于是王君闻之曰安定之学岂但若是已乎乃遣其门弟林春王栋之京问甘泉子甘泉子曰噫善如王子之问也善如王子之问也安定之学之教人失其眞传也而贰于孔子久矣岂直今也哉夫孔门之教同于求仁仁人心也天理也四科之列惟顔闵雍耕诸人得其宗余则因材成就者耳而谓有四焉岂圣人无类之教哉若安定先生当声律浮华之已极毅然而起以变化士习为己任以开濓洛之传必其精神心术之徴有不言而信者行乎其间观其顔学之试道徳仁义之教有足征者至于经义治事之科条乃其因材而成者耳以为先生之道尽在是矣岂不惑哉夫圣人之学心学也故经所以明其心也治事所以明其心之用以达诸事者也体用一原也而可以贰乎哉此或先生立教之本意而人失其传矣乎若非人失其传则先生之学之教荒矣予幸得于百世之下故为其乡人士推言之庶几不终贰于先生之教焉王君曰命之矣幸为记诸石】
　　三忠祠在泰州城内祀宋李庭芝孙虎臣姜才六太守祠在防州祀宋守荆罕儒周述田锡张纶孔道辅曾致尧
　　四贤堂在髙邮州祀宋孙觉秦观乔执中朱寿昌【附】宋陈造四贤堂记【郡庠三贤堂绘中丞孙公给事乔公龙图秦公像尚矣兼绘少卿朱公则始于今太守陈公公按图有间知彰孝名坊孝子朱公常居焉曰是可以表俗乃求得其像绘于堂扁曰四贤而命客记之髙邮至元祐人材林立是三钜贤又杰然其间入而著论思之益出而茂利之绩文章术业国史记之遗书粲然足以师表天下范模后世况其里之人瞻敬而取法焉宜也而朱公幼失其母弃官求之备极艰楚晩得之同州若神物诱致之一时名士播之于声诗以美其事东坡至有今无古或闻之语三公信伟矣而孝尤徳之本行之所宜先朱公则优之夫有生孰无父母有知孰不可为孝人有性孰不可诲而从感而动则四三公而像之俾得之闻见诵説其不兴起者几希昔吾夫子设为徳行言语政事文学四科曾子得圣传不后顔冉孝经一篇特为曾子设则以其能尽孝于亲而得夫所谓徳之本行之先者昔圣昔贤其立教岂茍云乎昔王纶之为豫章图陈蕃华歆谢鲲于郡堂其政寛简有由焉此前人像三贤意梁彦光在邺焦通悖戾谕以伯俞念亲泣杖之事卒为孝子则侪朱公于三贤谁其间然郡士民见谂曰使君我无穷而能道其徳心也则惟子矣愿记之遂为之记】
　　思贤堂在泰州学内祀宋韩琦欧阳修刘敞吕公着苏轼宋彭方重建增祀陈瓘任伯雨为七贤堂【附】宋范成大思贤堂记【吴郡治故有思贤亭以祠韦白刘三太守中更兵烬久之遂作新堂名曰三贤其四年当绍兴辛巳鄱阳洪公始益以唐王常侍本朝范文正之像复其旧之名亭者傍焉先是公以岁五月来临吾州繇州南鄙望洞庭畧其区观三江五湖之吐吞□波聒天旁无边垠而石堤截然浮于巨浸之上若有鬼神之扶頧鲸鳌背负而涌以出也暮夜人语马嘶匃匃不絶公固已语其人思常侍之功矣周览原田而相其沟防东南之播于江东北之委于海者脉络酾通堙芜涤涂夏旱易以陂潦水时至不能齧渚涯以决污邪荒寒化为麦禾起景祐迄兹岁无大浸于是公又曰非文正范公之勤其民者乎退而参石记竹书之传详两贤行事尚什伯于此韩退之名知言碑王之墓隧谓治苏最天下盖遗册仅存于一隄其变灭无考者不知几也文正自郡召还遂参永昭陵大政徳业光明为宋宗臣通国之诵曰文正公而不以姓氏行焉韦白刘之余爱邦人既已爼豆之语在旧碑尚矣王范风烈如此且有徳于吴宜俱三贤不没以为无穷之思此堂之所为得名者尝谓士才高必自贤位髙或不屑其官世通患也洪公忠宣公之子擢博学宏词第一名字满四海余二十年既入翰林为学士未几自列去甫及里门制书以左鱼来矣邦人度公且上朝谒莫能久私公也然始至之日咨民所疾苦退然不自居其智能亟从掌故吏访诸贤之旧图画髣髴想见其平生公既以道学文章名一世顾有羡于五君子者意将迹其泽讲千里之长利以膏雨此民彼憧憧往来视桑防趣舍人装者虑安肯出此夫才髙而不自贤位髙而滋共其官盛徳事也斯堂法应得书防公使来属笔纪岁月成大乐其州多贤守令文正公又吾东家某焉窃愿记斯堂以夸邻邦以为邑子荣乃不辞而承公命】
　　汉广陵王胥塜在府城东武乡甘泉山郡国志云岁旱鸣鼓绕塜輙致云雨
　　江都王建塜在府境
　　陈琳墓在寳应县射阳村
　　袁术墓在寳应县治南三百歩墓门有碑
　　南北朝齐褚澄墓在城北三十五里陈源桥澄用石十八片为椁上刻所着修养方题曰齐褚澄方后冢发为萧广得之遗命其子渊复为椁用石一片刻前书其上
　　陈刺史杜僧明墓在髙邮州临泽鎭
　　隋炀帝陵在府城西北十五里雷塘大业时葬于西院唐武德中奉诏改葬在此
　　宫人塜在府城西吴公台下一名玉钩斜亦名宫人斜
　　五代吴杨行密塜在仪徴县西七十里吴杨溥僭号尊其父行密武皇帝墓号兴陵
　　宋侍读吕文仲墓在府东十里
　　直秘阁陈良墓　　枢密张康国墓俱在府东兴宁乡
　　转运使苏安世墓在府东兴宁乡马坊村王安石撰志
　　司諌陈瓘墓在府西山
　　学士孙觉墓在府善应乡
　　直秘阁王俊乂墓在府善应乡
　　学士秦定墓在府西山秦家庄观之诸父也光禄陈亚墓在府同轨乡
　　屯田郎桞永墓在仪徴县西七里山下新城王士禛分甘余话以为王安礼葬之于仙人掌并有诗云江乡春事最堪怜寒食清明欲禁烟残月晓风仙掌路何人为吊桞屯田
　　侍郎杨汲墓在仪徴县西十里陈公塘
　　侍郎王琪墓在仪徴县
　　待制沈铢墓在仪徴县西十五里弟兵部侍郎锡墓祔
　　发运使许元墓在仪徴县甘露乡蜀冈欧阳修撰志
　　少宰吴敏墓在仪徴县北五里北山
　　安抚使陈造墓在髙邮州华村
　　学士孙正臣墓在髙邮州焦里村
　　英烈夫人墓在髙邮城内
　　直讲胡瑗墓在泰州东南一百五十里安定乡瑗葬乌程子志正葬衣冠于此
　　元总管陈允忠墓在府姚家沙大岸旧有庙太师巴拉墓在髙邮州城西三十里学士姚燧撰碑
　　张万益墓在兴化县东南学士危素撰碑戸部尚书梁道祐墓在寳应县永明寺西三里沟
　　明鎭逺侯顾成墓在府东南三里
　　尚书髙铨墓在府西十里仙人掌李东阳撰墓表
　　尚书王軏墓在府西北雷塘　侍郎叶相墓府北门外
　　光禄卿安金墓在府城西十里
　　大学士李春芳墓在府城西二十里恩寺侧总制曾铣墓在府西金匮山
　　尚书史可法墓广储门外梅花岭招魂葬衣冠于此
　　郑烈妇墓在府城南新河口
　　尚书单安仁墓在仪徴县旧江口
　　靖南侯黄得功墓在仪徴县青山
　　郭贞妇墓在仪徴县西沙清水潭上宋濓有诗都指挥王观墓在髙邮州南车逻鎭赐祭葬邵烈女墓在髙邮州小北门外
　　尚书成璡墓在兴化县北毕家湾后迁于城南大学士髙糓墓在兴化县北十五里
