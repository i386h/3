<!-- { "loadSidebar": true } -->
　　杨玮字伯玉华亭人治丙辰进士授工部主事奏贵戚张氏挟宠挠法罪其家奴数十人迁光禄寺丞武宗日索子鹅脑数十头作画睂食玮对中官言狼籍用物谪隰州同知陞知泸州时征邓茂七玮单骑入贼巢招抚其余党皆解甲降厯四川副使致仕卒弟璨字仲玉由进士厯官应天府丞璨子秉义字士宜嘉靖间官给事中有直声张至字时行华亭人弼子治丙辰进士改庶吉士授刑科给事中言初政渐不克终八事甚切直于时政多所匡救兄宜字时措由进士厯广西兵备以劳卒官
　　孙承恩字贞甫华亭人父衍字世延成化进士知延平府辩盗寃禁火化俗为之变嵗旱步祷烈日中得疾卒承恩正徳辛未进士入翰林世宗登极以庶子充经筵讲官多所发明累擢礼部尚书掌詹事府时斋宫设醮承恩独不肯冠黄冠遂乞致仕归卒諡文简
　　呉稷字舜弼华亭人正徳甲戌进士授金华推官时章文懿懋家居讲学尝造请以质所疑移恵州以执法忤直指迁徽王府长史王素骄稷进贤王箴及芸窻赋规之因王自号芸窻故稷以名赋寻致仕归隐于东郊多著述尝佐顾文僖清修府志富好礼字子超华亭人正徳庚辰进士官刑曹郎有清慎名御史冯恩以论冢宰汪鋐下狱好礼力争谓无死法鋐衔之出守重庆迁建昌副使境有大渡河行者触瘴多死好礼凿山湮堑筑塘堡数百里属之省城寻乞归
　　徐阶字子升华亭人嘉靖癸未廷对第三人授编修以议孔子王号谪官于外久之召拜司经局洗马厯进礼部尚书兼文渊阁大学士与严嵩同在相位嵩每忌之而帝委任阶亚于嵩嵩既败阶当国尽反嵩所为保全善类诏狱渐虚任事者皆得以功名终一时翕然称名相隆庆中予告归里万厯初卒年八十一赠太师諡文贞弟陟字子明嘉靖丁未进士厯官南京刑部侍郎性贞介兄居政府不因之以取显达人多重之陟子琳以父任厯楚雄知府有恵政阶孙本高官锦衣千户以拒魏忠贤建祠夺职崇祯初累官左都督
　　潘恩字子仁上海人嘉靖癸未进士授知州厯迁浙江参政按部海盐倭宼猝至围城数十匝恩力御之危城得全巡抚河南徽恭王子多掠良家子占民田贼杀无辜恩发其罪论废徙伊庶人忮恶尤甚剪其羽翼累擢南京工部尚书左都御史致仕卒諡恭定子允哲字伯明允端字仲履皆举进士居官有名
　　冯恩字子仁华亭人嘉靖丙戌进士授行人擢南京御史论罢南北郊彗星见劾张孚敬汪鋐方献夫为根本腹心门庭三彗下狱论死会审起立不跪辨甚强时称四铁御史谓其口其膝其胆其骨皆铁也子行可上疏请代死得减戍雷州后赦归隆庆初进大理寺丞卒
　　陆树声字与吉华亭人嘉靖辛丑进士第一选庶吉士厯迁礼部尚书予告归卒年九十七諡文定树声性恬黙而严重有骨气张居正当国欲引以为重树声介然不屑也尝陈四方灾异又论时政十事语甚切报闻而已通籍六十四年先后多请告家居官于两都不及一纪海内皆仰其清徳子彦章字伯达万厯己丑进士授行人以父老在职二年即乞终养给半俸异数也后厯官至南京刑部右侍郎工诗文善书法
　　杨允绳字翼少华亭人嘉靖甲辰进士以行人擢兵科给事中疏屡上皆报可又论大臣受餽遗不赀语尤切寻巡视光禄劾寺丞胡膏虚冒物料膏诬搆允绳欺谤斋醮遂下狱论绞死西市隆庆初赠光禄少卿諡忠恪
　　周思兼字叔夜华亭人嘉靖丁未进士授平度知州嵗祲旁郡饥民掠食且为乱思兼作小木牌数千散置四郊令饥民执以入城给银米谕之复业众遂定擢工部郎督厰清源募民囊土筑河堤堤成三日秋涨大发民赖以全除湖广佥事宗人有倚藩府势为不法者悉案正其罪迁广西提学未赴而卒子绍元字希安隐居绩学工八分书绍节字希允以病谢诸生杜门著书兄弟友爱知名于时绍元子裕度工楷篆以孝闻
　　龚恺字次元华亭人嘉靖丁未进士为御史仇鸾之开马市也帝命尚书史道主之恺劾道委靡迁就误国事帝方向鸾谓恺等借道论鸾杖八十夺俸按粤西列靖江王骄恣状复疏止大征粤宼帝是其议迁湖广副使归
　　董传防字原汉华亭人祖恬治进士官刑部录囚多平反厯大理少卿传防嘉靖庚戌进士除刑部主事抗疏劾严嵩六罪下狱拷掠会地震谪戍南宁隆庆初召复原官累迁至南京礼工二部侍郎
　　唐自化字伯咸华亭人嘉靖癸丑进士授将乐令治行称最征拜御史查补直山东山西积逋疏奏畿甸之下宜从寛防诏罢其征都人大悦改行人司司正厯兵部郎中长于治剧剖决如流本兵杨博最重其才卒于官子本尧字世承隆庆辛未进士由金谿令擢御史巡视十库光禄奏逐中贵之侵冒者数人终贵州参政
　　陆树徳字与成树声弟嘉靖乙丑进士由推官陞刑部主事改礼科给事中穆宗时疏言上下交为泰非与公卿辅弼相论难何以劘君徳酬万几又条议诸边计甚悉累擢右佥都御史出抚山东请裁募兵费戒苛罚俱报可后移疾归
　　林景旸字绍熙华亭人隆庆戊辰进士选庶吉士授礼科给事中神宗初政进十二箴以献转兵科左巡视京营请广召募选锋均粮凡十余事厯迁南太仆卿归数荐竟不出家居时应抚令所属县田出助役钱率七十畆征一金景旸力争得减十之七子有麟以父荫官至龙安知府以清谨称许乐善字修之华亭人隆庆辛未进士为郏县令擢御史首辅张居正夺情总宪率诸御史上公疏慰留乐善为居正门下士独不署名按畿南有枣强令倚势为不法劾治其罪寻掌河南道典内计条上六事遂着为令甲又疏请停矿税救建言御史曹学程举朝称之厯迁南京通政使请告归卒唐文献字元征华亭人万厯丙戌廷试第一授修撰为东宫讲官每讲毕大珰出揖不通一言辅臣沈一贯忌侍郎郭正域刚直欲以妖书事陷之文献邀同列力白其诬正域获免给谏李沂劾大珰廷杖文献徙步掖之手调汤药人多其义厯礼部侍郎掌翰林院卒諡文恪从子诸生允振字叔起有文行
　　王孙熙字君文华亭人万厯乙未进士授【缺】入为大理评事有大珰坐重辟行万金求免孙熙曰尔金如山我案如山论如律为台州知府地有麻枲民不知织生女多不举乃购工教以经纬之法严溺女之禁久之所育女皆任织名王公布子元瑞官御史有清名
　　张以诚字君一弼孙肆力于经史百家朝章典故莫不该洽万厯辛丑廷试第一人授修撰迁左中允疏请东宫出御讲筵以重国本慰人心词防恺切寻转右谕徳丁外艰归以哀毁卒以诚举止安雅敦尚名节士论推重
　　张鼐字世调华亭人万厯甲辰进士由庶吉士厯迁少詹事上疏言事语斥近幸魏忠贤恶之擢南京礼部侍郎引疾去忠贤削其籍鼐砥砺名节为文章通达国体崇祯初起原官
　　黄体仁字长卿上海人万厯甲辰进士时馆相国李廷机家使试馆职谢曰某老矣不足以辱此选门人徐光启可也光启遂入翰林而体仁为主事厯知登州府罢坊市杂税脱建文忠臣陈迪子孙于戍籍擢东兖道副使值嵗祲而福王之国请尽革迎谒供亿诸费民徳之当路不悦罢归撰续上海志田赋诸篇最详覈云
　　徐光启字子先上海人万厯甲辰进士选入翰林以少詹兼河南道御史练兵通州赐勅如巡抚厯礼部右侍郎为魏党所劾落职崇祯初召还转左日食失验光启言厯久必差宜及时修正乃置局修厯以光启领之得元太史令郭守敬之意而法加宻进礼部尚书寻拜东阁大学士卒于位諡文定所着有农书厯指漕河议兵事巵言等书钱龙锡字稚文华亭人万厯丁未进士选庶吉士厯南京吏部侍郎魏珰衔其不附已削其籍崇祯初年用枚卜拜东阁大学士改文渊阁以定逆案深为羣小所嫉因袁崇焕狱陷之死帝以龙锡素循谨词臣黄道周等力救久始得遣戍
　　夏嘉遇字正甫华亭人万厯庚戌进士授保定推官廉恵为畿辅冠擢礼部主事时给事中亓诗教御史赵兴邦挟政府恣为奸横嘉遇五上疏劾之亓赵自引去时论快焉天启初冢宰赵南星用物望自南吏部召为铨司署选事魏珰属其姻党诬奏被斥归崇祯初赠太常少卿
　　钱士贵字元冲华亭人万厯庚戌进士由知县擢御史议移宫红丸挺击三案请诛李可灼论政府罪如律会魏忠贤窃政反三案以倾朝士遂谢病归崇祯初起故官厯南大理寺丞以疾告家居十余载力行善于乡后召为刑部侍郎未至卒许誉卿字公实华亭人万厯癸丑进士由推官拜给事中抗疏极论魏忠贤罪又陈时弊言厰卫流毒宦官内操忠贤益怒镌秩归崇祯初起原官陈五事规切廷臣有讦之者遂自引去久之复起流贼毁鳯阳皇陵誉卿愤激发大臣玩寇之罪后削籍归
　　董羽宸字邃初上海人万厯癸丑进士授余姚令报最擢御史巡视山东预平白莲妖贼厯迁吏部侍郎刚方独立忤时相被劾归时同邑何万化字宗元万厯壬戌进士厯官湖东参政亦平境中妖贼之乱
　　张履端字旋吉华亭人万厯壬子与兄拱端弟轨端同举于乡丙辰成进士知晋江束鹿二县在晋江分校戊午乡试得漳浦黄道周在东鹿有恶少结党白昼刼杀人吏莫敢问履端诛其首恶境以宁滹沱河数决为城患乃去河二十里作新城规制详宻民忘其迁天启中擢兵部主事以草疏忤珰斥归崇祯初起吏部未赴卒弟轨端字方同知邵阳县楚贼犯境约苗兵赴急大破贼于天王寺有防奬赉会卒
　　王陞字超之华亭人万厯丙辰进士为兵部主事偕同官张履端代尚书草疏请省刑薄敛大忤权珰意去职崇祯初补本官厯郎中荐总理卢象升専督楚豫以靖寇六合县旧无城当寇讧淮泗陞请以兵部所省江南驿站银筑之累擢太仆寺少卿以忤时相归
　　杜乔林字君迁华亭人万厯丙辰进士由主事出知湖州府枕太湖故多盗时王昆仑等窃发乔林宻谋捕击五十余日羣盗悉平累迁浙江右布政使分巡温处到官六日海寇刘香老入犯围府城昼夜捍御廉得贼谍诛之出兵奋撃三战皆捷以病告归子麟征字仁趾由进士官刑部主事疏谏大珰总理部务及出监宣大诸镇事
　　叶有声字君实上海人万厯丙辰进士己未廷试由侯官知县擢给事中论勤政治体言路仕途四事寻以忤魏珰削籍崇祯时厯迁河南按察使两御流寇有功后以左副都御史免官屏居村墅以寿终
　　陈所闻字无声华亭人万厯己未进士授刑部主事时奄势方焰内侍刘朝李进忠辈系狱诸郎无不通殷勤独所闻视之如常囚俄调工部主事董作山陵奄人监防恣干没所闻莅事精敏虚冒无所容羣奄夺气
　　董象恒字有仲华亭人万厯己未进士知开州白莲贼倡乱捕斩之厯福建参政讨郑芝龙有功擢佥都御史巡抚浙江捐俸造漕船五百以济运时流寇窃发各省多残破两浙独完象恒之力为多
　　赵东曦字驭初上海人万厯己未进士由知县擢给事中论加派预征捜括捐助皆茍且之政请兴屯塞下以充军用又劾奏奄人王坤监视失防乞正其罪悉罢中使监镇之任忤防调外
　　张昂之字匪激华亭人天启壬戌进士授卢陵令郡绅有素附魏忠贤欲改文天祥白鹭书院建珰祠者昂之力格其事遂为所搆削籍归崇祯初起兵部主事知保宁府张献忠寇蜀昂之召募勇鋭枭其大帅措饷给兵士力保岩疆以功迁川东道寻告归
　　沈匡济字方平青浦人天启壬戌进士授钱塘令时势家侵占西湖为园田悉厘正之厯官山东提学副使初在浙分校甲子乡试乌程淩忠清义渠其所取士也
