<!-- { "loadSidebar": true } -->
　　八年巡盐御史姜璧请塞石防口筑捍海故隄命盐城县知县杨瑞云董其役从之【附】胡希舜记【出盐城东门一里许有石防口故有木桥以便徃来久之海溢桥坏万厯丙子盐城令杜君善教以兴化钜公主议浚河建牐河通潮大至坏牐水澎湃震荡尽没民田一时居民沦溺者无算于是盐城父老子弟鼓喙而争言塞石防口矣庚辰岁杨令瑞云言之巡盐御史姜公璧是年题请塞石防口修宋丞相范文正捍海故隄而命杨令董其役自是海潮不得夺隄而上盐人永无海患矣乃隣县兴化岁被水籍籍咎石防口塞之非便请于当事者固欲开石防口当事者屡遣诸县令率丁夫至石防口名为相视实令遂开之杨令以死拒之曰盐城万民之命皆悬石防口今悬诸君诸君如遂开变随手至矣诸君何以谢盐城则又借箸画地形曰夫地形若鬴兴化则鬴腹也盐地高如鬴边鬴边即张其口安能泄鬴腹中水哉诸令皆负空手而去于是石防口卒不开杨令居恒语人曰云令盐城数年去矣顾如盐城百年何盖不敢贾盐城以狥当事者意欲盐城士民征余记述石防口之始末且以谂诸来者示无改也论日隆万以来河淮南徙淮扬诸郡县岁防水患自顷筑高堰障水不来然非大开海口莫能泄也孰知诸海口可开石防口则不可开何者石防口薄城所忧不独在田也昔范隄之筑本以捍海潮今者塞石防口筑长隄最符范公始谋然范公隄外多民居毎受海患杨公则迁其隄包民居于隄内功徳钜矣嗣来者幸无令盐人兴汝南之歌哉】
　　十年总漕都御史凌云翼题准修筑范公隄建泄水涵洞水渠一十七处石牐一座
　　十二年松江筑外捍海塘松江府志上海知县邓炳起工越明年松江府通判邹志学知县颜洪范成之长九千二百五十丈五尺
　　十六年盐城令曹大咸修范公隄【附】张试记畧【盐城为淮郡属邑其治距海一舍而近其土沃可耕苐潮悍败田御之在人代有建画志不尽志惟宋范丈正公监盐税时尝请诸朝筑隄于通泰海州境以卫民田盐邑实居其间故隄今尚防公姓隆庆乙巳黄淮两河水溢溃上隄奔汇于盐隣邑实与同患有柄议开海口于盐治东泄水良便者盐人习见水道悬阻徒捐力费无益拒之不得遂凿隄抵于洋涯时万厯乙亥也既而隣患水如故盐自是兼受潮贻患始益深矣及庚辰春前令南海杨公瑞云力控当路修复之其有造于盐甚大胡侍御为之碑厥后丙戌夏淮水复溢齧范家口而下盐害愈剧前修复隄湍溃如潭者二郭之东直广惠防北直大通防河海激荡势几及郭民情汹汹明年夏江陵曹公至议筑之会岁旱不果今年春哺饥稍暇乃列兴废利病状上之院道若郡皆报可于是饬材庀工乃湮乃筑再旬而两溃隄告竣复沿故隄迤亘十里所为之补断增卑培薄崇隄屹然咸淡有截广斥敷腴自今以始岁恒登矣】崇祯七年十一月松江知府方岳贡华亭知县张调鼎始于漴阙建捍海石塘二百八十九丈内患口一百十九丈叠石十二层高一丈四尺东西两塘接连患口一百十七丈叠石十一层高一丈二尺八寸东尽塘五十三丈叠石十层高一丈一尺六寸八年十二月工成【附】钱龙锡石塘记畧【漴阙者吴郡渔舟入海采捕处也其外渔船鳞次并无防沙渔人缘隄上下如蚁附然春夏百贾猬集蹂躙无虚刻宜此隄善溃矣攷志万厯初年曾溃溃而筑犹土隄也费逾千金崇祯六年季夏望大溃至中秋望季冬朔再溃七年元旦与六月几望又连溃海潮汹涌与内河合沿河数百千顷禾多淹没邦人大恐适郡侯禹修方公自觐归偕邑侯张公博谋于众佥谓今隄必以石如盐官设仍以土是岁以千金抵海也或又谓海势不可与争宜徙而之内侯熟计海趋沙挟河益横即内徙何能攴且腴壤沦而赋不办非守臣所敢任也定议塘必以石必仍外贯顾石费十倍土乃请上台赎锾及风商民好义者得六千余缗又度宦册业戸膏腴者一体劝输所得二万有奇金具矣复请孝防纯如吴君董其役浃岁而石塘成】
　　十三年知府方岳贡复建石塘二百六十三丈有奇举人何刚董其役
　　国朝顺治三年修筑漴阙捍海石塘
　　七年松江捍海塘圮知府廖文元缮完之
　　康熙七年提督梁化鳯修筑松江捍海塘圮缺者共二千二百丈有奇
　　九年修筑范公隄
　　建刘河大牐【附】黄与坚记【太湖诸水从苏松以入海松之吴淞江苏之刘家河入海要道也其患在潮与汐逆而上淀积浑沙日以淤塞几十年间必其濬之而兴大工役大众不可以数举于是当事者与其士大夫思诸口受噎之处如何而可以引凊水捍浊水蓄泄之宜如何而旱可以潴水涝可以防水使岁岁无大恐则惟牐是问古之治水者浚河置牐尝先后行之然有行之无甚效因其不效而寖废者以置乎内不置乎外也牐以拒浊水之至若置于内而水道纡且折其来急其去缓一日之间潮将下而汐又至是清水无出口荡涤之时而沙土之停留于内者日有其再此致塞之由也宋三十六浦牐至政和中庆安福山仅存其二范仲淹叶清臣开茜泾等浦皆置牐不久頽坏至明时多设堰牐皆属内地为虚设自古以来数数然不能尽其道卒无功以致废康熙庚戌大浚刘河随度天妃宫地址距海十一里议建牐有三虑庳薄不可久乃一之始辛亥六月迄壬子三月工以竣于是州之父老过而叹曰嘻善矣哉刘河有三大湾曰相见曰半泾曰公塘水势皆洄漩纡折濒海而遥至天妃宫迫于海其势弩矢直矣于兹置牐也有五利焉潮上则闭潮下则启杨泾以南得以乘水势涤浮沙一利也浊泥不淀于牐内使澛漕至盐铁永无壅塞患二利也旱涝有所恃三利也牐与海近即有淤淀易淘浚四利也海防无民船徃来不烦启放并筑月河于其旁五利也从此以徃严职守时启闭岁功以成民获宁息非苏同知师公佐暨州萧公应聘无以董若成非布政使慕公天顔无以剙兹议贻利于数十世非廵抚马公祜无以咨诹入告邀朝廷浩荡恩至于一牐之细并加区画后之人其尚念剙始之艰饬而举之共为永利矣哉牐长一十有六丈阔五丈水门三中阔二丈有四尺旁杀之堍阔二丈有八尺墩杀之四隅筑石实土以防牐凡二十丈其吴淞江大牐设于江口宋家桥者率相仿云】
　　雍正二年三月松江知府杨绍修内外捍海塘松江府志康熙六十一年海滨士民顾智倪泰交等以防塘东开垦陞科近患咸潮淹没列上府县愿自挑筑防塘知府杨绍申布政司鄂尔泰定议于盐芦界挑筑至是年三月府檄吴淞司巡检青浦县主簿督视起工至闰四月一二三圑工已半七月十八日海水挟飓风驾外塘溢内塘新筑客土未坚势不复可支矣
　　九月
　　上谕江南浙江督抚等今岁七月中飓风海潮泛溢江南浙江省沿海州县衞所隄防多被冲塌居民田庐漂没朕轸念深切已令江浙地方官亟行赈济抚绥毋使灾黎失所今被冲海塘若不及时修筑恐咸水久灌内河有碍耕种尔督抚等着即查明各处损坏塘工料估价值动正项钱粮作速兴工至沿海失业居民度日艰难借此佣役俾自得工价以资糊口是拯救穷民之法即寓其中矣务期实心遵防速行以副朕爱恤元元至意
　　十二月
　　命吏部尚书朱轼驰驿前徃浙江查议作何修筑之处交与法海佟吉图修筑即至苏州会同何天培鄂尔泰查看江南海塘将苏松塘工作何修筑之处定议具奏
　　三年二月尚书朱轼钦奉
　　上谕疏覆奉
　　防依议速行【附】朱轼疏畧【江南松江府之华娄上海等县沿海二百五十余里地势洼下土脉松泛捍海塘工较他郡尤为要自金山衞城北十里起至华家角止四十余里土塘六千二百余丈内最险工一段自漴阙墩至东湾九百六十九丈六尺缘大小金山耸峙洋靣山北壅积圆沙潮由圆沙金山之间直冲漴阙明时修造石塘三百余丈日久侵齧石塘孤露水中康熙四十七】
　　【年另筑土塘经去岁风潮亦塌卸入海此段工程实为通塘要害又次险工四段自金山墩至西新墩七百六十八丈兵厰至张家舍二百八十八丈倪家路至三岔墩三百六十丈周公墩至花家角一千四百六十八丈八尺此四处老岸久坍新塘屡易见在抢筑抄塘潮水犹注塘下以上最险次险工共三千八百五十四丈四尺所当易土为石以资保障其二千四百余丈塘脚尚有淤沙水势稍缓坚筑土塘高一丈五尺阔三丈用条石铺底砌边外钉排桩亦足捍御自华家角至上海汛头墩十余里塘外淤沙一二里不等自头墩至嘉定交界一百二十里旧有土塘二道内为老塘外为新塘应将两塘俱坚筑高厚外塘仍密钉排桩以防冲溃其余间有溃口业经补筑但塘身单薄应令地方官于农隙时覔雇民夫加高加厚沿塘栽种杂树不但树根蟠结可固塘身亦于民间大有利益臣等看毕各塘随传同松江府知府杨绍等酌议修筑石塘之法应于地面开深二三尺务见实土乃用一丈长木桩四十根钉没土内桩间杵筑使底土坚实上铺条石纵横相间毎石一块长五尺阔一尺厚一尺五寸下三层毎层用石二十块三层以上毎层收进五寸第四层用石十九块第五层十八块第六层至九层三面铺砌条石中间塡塞碎石自基至顶砌石十层盖顶一层平铺条石十块贴附土塘寛二丈三四尺高出石顶五尺照时价确估毎塘一丈用石一百二十三块共用银三十三两八钱二分五厘桩木价银四两碎石价银二两土方石灰并杂费用银五两二钱五分毎塘一丈共用银四十五两零七分五厘三千八百五十四丈四尺共用银一十七万三千七百三十七两八分又二千四百丈毎丈用条石铺底十块砌边十块毎一丈用石价银一两夫工银一两排桩二十根用银二两二千四百丈共用银一万九千二百两二共用银一十九万二千九百三十七两八分再据该府等禀称修筑石塘必须办齐石料始不躭误工夫计算一年之内方可办完兴工等语应将现修土塘照前估计速筑完固一靣采买石料俟办齐动土修筑至支发钱粮及督修大小官员虑聼抚臣何天培等另疏　题报谨奏】
　　三年三月初四日
　　上谕朕想这海塘工程所需钱粮必多据看不过十万上下即可足用发徃海塘効力人员若干谁徃浙江海塘工程効力若干员足用谁徃松江工程効力若干员足用之处大学士等查明面奏　大学士等将浙江海塘工程交与何顺髙建修松江等处海塘工程交与李馥黄叔琳金启复李陈常之子建修缮折面奏奉
　　防照议发徃
　　是年五月
　　上谕江南浙江海塘已差尚书朱轼会同江浙巡抚法海等查勘估议具奏但沿海黎庶全赖坚筑海塘捍御潮汐得以保全生聚朕时刻在念若塘工迟误则海滨之人未能安居乐业所派効力人员虽经赴工惟恐迁延时日骤难告竣亦未可定着巡抚张楷法海等星速遴委干员攴动司库钱粮立限坚筑刻期报完务使永保安澜毋得因循延缓亦不得草率塞责贻误民生所动钱粮何顺等各照所认工程如数补库
　　五年九月奉
　　上谕海塘工程关系要闻得新修隄工不甚坚固未知此语确否着范时绎陈时夏陈世倌鄂礼悉心详察筹画妥协勿得丝毫隐饰务为一劳永逸之计
　　十二月奉
