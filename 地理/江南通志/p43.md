<!-- { "loadSidebar": true } -->
　　华藏山在无锡县西南三十五里其阴又有青山东临太湖旧有云海亭即望湖亭也青山西有韩湾孟湾诸山
　　闾江山在无锡县西南四十里南畿志云下有太湖别浦名闾江因名山麓有天井泉故又名天井山其西为胥山又西有归山吴王既浮子胥于江国人于此山望其归也
　　军将山在无锡县西南四十里滨于太湖南畿志云南唐时戍兵于此以备吴越故名山下有甲仗坞其支峰为象山相接者有五浪山白茅山羊祈山又军将东南断而复起者为长泰山
　　吴塘山在无锡县西南五十余里白茅之南西临太湖下山东南三里许接长广溪遂入于湖曰吴塘门遂至鹁鸪山
　　大小雷山在无锡县西南太湖之滨延入里许危崖三面波涛冲激訇若殷雷小雷西有盘坞山其形盘曲窅然而深樵者裹粮而入
　　竹山在无锡县太湖之滨长林怪石胜冠羣山下有石跨立水次其广倍虎邱千人石
　　琴山在无锡县东五里湖东隔湖与宝界山相望皇山在无锡县东五十里吴地志云泰伯所葬西有吴王墩即梅里一称鸿山谓东汉梁鸿曾居此东岭有梁鸿井
　　香山一名顾山在无锡县与常熟江阴界上有龙潭
　　安阳山在无锡县西北五十里与府治界风土记云周武王封周章少子赟于安阳即此卒葬其下山势峻拔有峰名文笔又有龙湫广袤三丈南徐记云山产石堪作器江东数州皆借之
　　胶山在金匮县东四十里与惠山东西相望宛若翠屏九域志云山岭路南有梁萧侍郎故宅今为兴化寺有泉二一曰窦乳一曰涤砚其西为凤凰山西南有白檐山
　　芙蓉山在金匮县东北二十五里芙蓉湖在其下山以湖名也上有二峰一名龙井一名天乙金匮山在金匮县城中向谓邑之镇也产石玲珑采取伤耗今为土阜矣金匮分县以此名
　　君山在江阴县北二里君谓春申也亦名瞰江山突起平野横枕江流四望无际延揽可为雄胜宋有松风亭今废又有浮逺堂取东坡江逺欲浮天之句以名
　　青山在江阴县西十里秀锐孤立寰宇记云上有九炉为干将冶铸之所
　　观山在江阴县西南二十里相传呉王之所游观也故名西与府之观山相属
　　由里山在江阴县东南十五里或讹为游鲤山其巅出云以为雨候上有白龙洞山侧有瓠子冈白龙山在江阴县东南五十里其上有龙洞嵗旱祷之时应
　　绮山在江阴县东十里宋志云昔吴王泛舟至此见野花如绮因以名山有善利泉清冽甘美敔山在江阴县东十五里山上有堆阜累累相比以形如敔而名俗谓耙齿山
　　定山一名女山在江阴县东二十五里旧志以敔女为一误也唐法响禅师驻锡于此有玉乳泉又名虎跑泉
　　稷山在江阴县东三十里又名薛山相传唐薛稷别业在焉相近为覆酒山又名为覆舟山
　　沙山在江阴县东四十五里初本平陆晋宋间江潮涌沙而成杨吴败吴越兵于沙上即其地白鹿山在江阴县东五十里宋志云昔吴王出猎得白鹿于此因名
　　黄山在江阴县东北六里亦取春申君姓为名上有席帽峰舆地志云上有石室为杨呉时烽火之所遗址犹存下有郭景纯故宅西北相接者为大石小石二山其下有石离立俯潄江涛奇险清絶萧山在江阴县东北十五里一名小山祭江台在焉其东有彭公山宋志云彭越东征营此故名真山在江阴县东北十五里祥符图经作甄山十道志云石筏山梁时建至真观于上改今名山下有石如牌悬江中故又名石牌山
　　香山在江阴县东北三十里呉地志云吴王遣美人采香于此上有采香径其地又为香湾杨呉时张可琮败吴越兵于香湾即此山西七里曰鳯凰山又西七里曰蟠龙山
　　浮山在江阴县东北子江中西临石矴东控巫门为江海门户
　　盘龙山一名蛟山在江阴县东十五里源山须知云唐埀拱中有黄龙盘其上三日
　　荆南山在宜兴县西南荆溪之南县志云东汉阳羡长袁玘有善政其殁也天降铜棺或云山昔产铜有司采之故名铜官后人乃譌官为棺也山髙而大岩洞絶胜上有龙池嵗旱祷雨輙应其北有善行洞山之东麓为静乐山其南为芙蓉山西为横山一名大芦山北为南岳山孙皓既封国山遂禅此山为南岳其地为古阳羡产茶处【附】明都穆南岳铜官二山记【己未从潘氏村东南十里行山峡间竹树阴翳无往来者所值惟樵人一二里至南岳山按南岳本衡州之衡山呉孙皓以阳羡山石裂为瑞遣使封之改曰国山遂禅此为南岳盖汉武尝移衡山之祭于霍皓窃其义耳南岳寺在山之麓因山以名门有卓锡泉旱嵗不竭又有稠锡树极髙大枝叶与他木絶异相传唐天宝中有稠锡禅师自桐庐来筑庵演法寺与树皆其遗迹每季春县官祀山之神然后以茶入贡盖其地即古之阳羡茶产此独佳宋邹忠公自岭外归东游爱之欲诛茅不果而李丞相纲亦留诗山中寺近颇废法堂后旧有天然井泉甚甘洁已塞于僧予为之惋惜大抵庸僧必败毁山泉景物以絶游者此其恒态不特一井然也寺之左三百步有飞瀑千尺如白龙下垂汇而为池僧言稠锡禅师剖腹洗肠之处今名洗肠池予欲南上登铜官山路陡峻不可以舆循厓而行旁无草木下视甚危时东风横发四山围之力益劲予与仆屡仆相顾皆大骇扶擕而前七里达僧庵一僧已出童子煑茶供客其侧有善行洞昔善行尊者之所居也洞深数丈坐石小饮午饭于僧庵庵之后巨石如偃其隙流泉涓涓不息昼夜僧引之以竹终嵗仰给殆天授欤山髙百八十五丈周十五里为一县之镇予所厯仅及其半闻山巅池有三足鼈六目询之山人云今不复见惟蜤蝪游其中县官值旱祷雨辄应兴尽不暇登陟铜官之说县志谓汉令袁玘有善政其殁也天降铜棺遂葬于是今山南巨石髙垒若冢状咸以为玘墓所在殊不经意昔者兹山产铜有司采铜于山如铁官盐官之类后之人讹官为棺云姑识之俟博识者】
　　烟山在宜兴县西南三十里诸峰环峙南曰罗汉北曰鸡笼东曰仙人西曰紫云有鱼矶下临深谷世传孙坚尝钓于此
　　唐贡山在宜兴县东南三十五里东临罨画溪山产茶唐时入贡故名一名茶山有金沙泉在其下香兰山在宜兴县东南五十里南曰大兰北曰小兰皆产兰与香山相接后遂合而名之其北麓滨于太湖名曰兰渚相近者有大潮山一名南山其西有楚山
　　防山在宜兴县东北二十五里上有龙池龙祠其东为虞山东北为金鹅山唐改义兴为鹅州以此阳山在宜兴县东北三十五里风土记作防山上有周子隠试剑石淬剑遗迹具在
　　山在宜兴县西北七十里西界溧阳汉建武中尝封蒋澄为乡亭侯即此其对峙者为卧牛山荆山安乐山
　　柚山在宜兴县西北八十里昔多橘柚悬瞰洮湖与二坏山对峙二坏皆在洮湖中曰大坏山小坏山四面水环蹵浪如雪湖滨又有渐山峰峦亦奇甑山在荆溪县西南二十五里有南甑北甑其形如甑云涌若炊烟然
　　小心山在荆溪县西南三十五里一名敷金岭君山之西峰也寰宇记云金硎承小心以山下有泉流砂其色如金故名即金砂泉
　　国山在荆溪县西南五十里东接芙蓉据吴志当名阳羡山吴天玺元年有石裂成室孙皓遣官封禅改曰国山立石颂徳盖仿汉武移衡山之祭于霍也山形如鼓篆文环绕其上今多漫灭不可读其地又有离墨山以古钟离墨得道于此而名或以为即国山
　　龙池山在荆溪县西南七十里山髙五里南曰白云岩稍西曰伏虎岩上有二池相传以为龙之所潜山所由名也
　　章山在荆溪县西南七十里旧称黄山风土记云即今方岩也与沸泉武花二山连亘入宁国界通典云阳羡有章山又武花西北有砺山形如砺石下亦有金沙泉
　　茗岭山在荆溪县西南八十里一名象山一曰闽岭自新安而来至广徳入县界东西支分为众山之宗西十五里为马耳山遥看尖耸登其上则寛平又西五里为天顶山以其特髙于诸峰故名伏牛山在荆溪县西南百里一名金牛岭与晨山皆界溧阳晨山北为蒋山锦山又北为大小俞山又分界山亦在西南百里入广徳界
　　颐山在荆溪县东南三十五里唐陆希声退隠于此谓此山东走震泽震为雷鱼龙之所蓄有颐之象故名著二十七咏记台池泉石林木之胜有偃月岭希声诗有山岭依稀偃月形之句山东连洞灵诸峰属于蜀山
　　蜀山在荆溪县东南三十八里山特峙无附丽原名独山宋苏轼爱其风景类蜀为改今名山麓有东坡书院
　　义山在荆溪县东南六十里东临太湖西抵垂脚岭有义乡城遗址南入长兴界
　　孤山在靖江县东北二十里初峙江中距山百步有石碇明成化八年潮沙壅积山与石碇连为平陆矣旁有仙人台及洞
　　垂脚岭在宜兴县南六十里入长兴忻溪界十道志云陟者多重故名
　　杨梅岭一名山花岭在荆溪县君山西昔产蜜杨梅齐梁间入贡任昉谓其病民奏罢之
　　黄埠墩在无锡县运河中流寺塘泾口康熙二十八年
　　圣祖南廵驻跸墩上有佛殿
　　赐御书兰若二字额
　　仙蠡墩在无锡县梁溪之南旧传范蠡曾泊于此一名仙女墩
　　善卷洞在宜兴县国山东南一名龙岩旧经以为周幽王时洞忽自裂异形奇状若飞若堕见者无
