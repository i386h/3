<!-- { "loadSidebar": true } -->
　　子贡岭在府西四十里相传端木氏往楚道经此又西有山离立众山中如笋防地曰虞公峰峡石岭在府西五十里山髙数里涧水潺湲古木环涧层锁如入武陵源
　　挂车岭在桐城县西三十里三国吴朱桓谓峡石挂车两道险隘即此
　　黄栢岭在桐城县东百二十里有南北二岭路通无为州界又近城二十五里亦有黄栢岭通舒城小隘岭在宿松县西八十里阻山临河路接荆舒为防守要地
　　分茅岭在望江县北六十里与太湖县界本作分亩岭
　　白云巗在桐城县东百三十里有东西两岩相峙又有四峯三洞五小巗名胜与浮山竞胜相连有双尖山牛角尖俱极秀耸
　　雷公崖在太湖县西北六十五里削立万仞相传其上曾有兽如猨色赤而小喙尖翼短状类雷神故名
　　竖笔尖在桐城县东一百里卓立如笔竒秀峭防为一方诸山之冠县南百里外鸡笼山侧亦有竖笔尖竒秀相等
　　大江上游自蕲黄东滙浔阳彭蠡之水至小孤山入宿松界过望江绕郡三面至池口经桐城之枞阳东北至灰河入无为州界
　　长河在府西有二源一北自皖山一西自司空山俱会于石牌行七十五里至皖口又十五里入于江
　　瀼河在府西七十里合潜水达长河入江
　　青山河在府西七十五里出西源山合潜水达瀼河入江
　　积石河在府西北三十里俗名马嘴石河又东南流十里汇为石门湖
　　髙河在府北八十里合黄马河诸水达桐城之练潭合枞阳河入于江
　　双河在桐城县东三十里一曰东河源出洪涛山一曰西河源出鲁谼麻山至此合流下经孔城由枞阳入于江
　　枞阳河在桐城县东南百二十里西引石塘北受练潭连孔城河东入于江
　　沙河在潜山县东六十里下合桐城之练潭入于江
　　九井河在潜山县西北二十九里源出九井合于潜水
　　罗溪河在太湖县西北二十里出司空山流经县西汇于马路河东流至黄泥港防于潜水后部河在太湖县西北百二十里纳羊角银河之水而东南流合龙湾河达于马路河又县中洪渚思常棠梨南阳白沙马路诸河与后部河俱汇黄泥港合潜水流入于江
　　三溪河在宿松县西北六十里源出蕲黄流分为三汇于隘口又南三十里曰二郎河上接三溪下接清湾为邮要路每遇山涨急流深不可涉又至县西一里曰钩饵河
　　杨溪河在望江县南五里其水东泊湖之口亦曰潵水口有三十六断従县南十五里之华阳镇入于江
　　埭沟河在望江县北六十里受潭湖诸流至皖口入江
　　莲湖在府东十二里亦曰段塘湖多莲菱故名上割江中水出长枫下趋梅林达枞阳入于江冶塘湖在府西三十里湖口有石库渡下流出皖口入江
　　竹子湖在桐城县东百二十里合白荡破堽二湖达源入于江
　　洋洞湖在桐城县东北百八十里汪洋万顷故名湖饶鱼虾之利每遇大旱自生莲藕环湖民赖之以济又有枫林河沙河山西河皆巨浸水出灰河入江
　　独山湖在桐城县南六十里又有松山喜团亭鸭子石石塘诸湖与此水俱出枞阳
　　南湖在潜山县南一名灵湖三面倚城多古木渟涵浸宜于植莲
　　鮎鱼湖在宿松县西南三十里又十里曰泥河又五里曰牌湖又十里曰麻湖皆通大江
　　鰔湖在宿松县西南八十里周围广濶产鰔鱼故名西南入于江
　　龙南莲若湖在宿松县南四十里中有小洲曰浮笠洲涌若螺黛随水上下其水连白荆棠梨小黄诸湖至望江县入于江
　　泊湖在望江县西四十里自宿松县界龙南诸湖及县西境之水俱滙于此经县南杨溪河而东入于江泊湖西五里有鲚湖亦自泊湖分流达于杨溪河
　　武昌湖在望江县东北三十里受诸山水及县北诸川之水汇为湖广袤数十里又东北十里为青草湖接白土湖
　　漳湖在望江县东北六十里受武昌青草白土诸湖之水北经埭沟河至山口入于江
　　桐溪在桐城县东其源出龙眠华崖绕城西而南达枞阳入于江明永乐间邑令胡俨所凿至今赖之
　　长风港在府东北四十里引莲湖槐湖之水下入
　　于江亦名长风沙今有长风渡自此渡江达池州源子港在桐城县东百四十里出老洲入于江黄泥港在潜山县西南三十里太湖县境之水汇流于此合潜水入于江
　　皖水在潜山县西北二十里源出皖山龙潭下流为崩河合于潜水南经府城东至皖口入于江
　　潜水在潜山县西北二十里源出潜山合皖水达郡之石牌入于江
　　白水源在潜山县潜山西南众山环之飞瀑千丈景物絶佳
　　桃花潭在宿松县西二里上河口相传汪伦送李白处
　　清官潭在宿松县三里水清澈则官清否则污浊甚验
　　桑落洲在宿松县西南百二十里九江口晋刘毅与卢循战于此
　　孟洲在宿松县南四十里环洲皆湖地广饶宜畜牧其相近者曰黄陂洲多黄壤又南四十里曰杨栁洲
　　尽忠池在府西旧名清水塘元余阙殉难于此因名南畿志童翼诗遗老能言当日事寒泉犹照死时心即此
　　洿池在宿松县东南六十里众水所汇池环于山中列市防居民饶鱼盐之利
　　张富池在宿松县东南八十里其水趋泊湖达雷港入江
　　大雷池在望江县东三十里源出宿松界东行二百余里经县东南积而为池又东十五里入于江一名雷港又名大雷江
　　新沟在宿松县东南七十里明初俞通海开沟三十余里引大河达泾江口入江
　　徽州府
　　灵山在府西北三十里寰宇记云山有香草名曰灵草上有灵坛不烧香自然芬馥文献通考云歙县汉有灵山有石如车盖天欲雨先闻鼓声又有紫霞浮丘云林仙姑丰山葛山小武夷长春诸山俱相近
　　黄山在府西北百三十里旧名黟山唐改今名山盘踞宣池江浙诸郡而为镇于徽髙一千一百八十仞世传黄帝与容成子浮丘公炼药于此故有浮丘容成诸峰汉末防稽太守陈业遁迹此山有有三十六峯水源如之又有二十四溪十二洞八岩详具山志郡国志称天目髙二万仞而低于黄山者以徽郡已与天目齐而此山又特髙邻郡诸山皆此山之支垅也山上诸峰有如削成烟岚无际雷雨在下其霞城洞室岩窦瀑泉则无峰不有信为灵仙之窟宅也山中多黄连紫术有汤泉出香溪中常涌丹砂浴之愈疾西北类太华故前世亦名小华山【附】元汪泽民逰黄山记【黄山在宣歙境雄镇东南山之阳逾百里为歙郡治其北三十里为太平县又北抵宣治所二百四十里不当通都大邑舟车之走集而逰者罕至今年四月九日余始得游焉山西之麓田土广衍曰焦村莲峯丹碧峭防攅蹙若植圭若侧弁若列戈矛若芙蓉菡萏之初开云烟晴雨晨夕万状由焦村南道二十五里至汤岭仰视羣峯犹在霄汉间冈阜蟠结凿石开迳嵁嵓欹危瀑有声訇隠如雷怪石林立半壁飞泉洒巾袂当新暑凄然而秋又十里憩祥符寺寺前淙流走万石间山皆真松名材藤络莎被蓊蔓茏茸下有灵泉自硃砂峯来依岩连二小池上池莹澈广可七尺深半之毫髪可鉴泉出石底累累如贯珠不絶气馝馞若汤酌之甘芳盖非他硫黄泉比也明日试浴垢旋流出纎尘不留令人心境清廓气爽体舒相传沉疴者澡雪立瘥理或然也寺有南唐碑初名灵泉院宋祥符中改今额又龙池距寺左三里许奔薄泻石潭中亭午炤烛五色璀璨诚灵物所居夜闻啼禽声甚异若歌若答节奏疾徐名山乐鸟下山咸无有行寺旁近见数峯凌空僧指云芙蓉硃砂其尤髙者天都峯也上多名药采者裹粮以上三日达峯顶余心甚欲逰之而鸟道如线不可乃止凡再宿寺中还至焦村之二日行十里逰翠防寺古松修篁石涧横道僧桥焉覆之屋以息逰者清冷静邃已隔尘襍余为榜曰翼然至寺庭有井泉僧言此麻衣师卓锡处泉亦清美不涸不溢一峯卓然独秀直峙东南隅曰翠防峯其条支回互寺居盘中故诸峯俱隠不见明发行十五里过百沙岭往往攀崖壁牵萝蔓或小木贴岩若栈而度几不容武旁临絶壑惴惴焉不敢俯而窥又七里至絶顶顶平广倍寻方据石少休时晴雨旭霁气象澂洁环视数百里冈峦虚落歴歴可数九华緑翠若莲开陆焦村向所见峯皆平挹座间俄顷白云滃起遥山近岭如出没海涛仅余絶顶槎泝天汉中倐又敛蔵如扫如是者三可谓竒观矣日暮抵寺亦信宿焉又二日従村北十里登仙源观至元中新安吴万竹习静兹壤尝衍易宛陵夸诩其胜余赠诗还山今竹存而吴逝已久林阜周宻南列翠峯链形引年者固其所哉既还憩吾宗公仲云松楼越十日逾兴岭而南所谓三十六峯者骈列舒张横絶天表众岫叠岭效竒献秀尽在一览行田畴竟乃登横岭陟小丘道在竹杉隂森中小径萦纡屋才数间一僧竒厐近八十煑茗进果自言结构力田间则持经翫空厯二十闰矣门外营草亭往来休焉庳陋将壊余将改筑亭之右丈余南峯翔舞迎乎前北陇奔跃驻乎后左右翼如景益清名之芙蓉亭而未暇也循岩曲抵白龙潭巨石谽谺汹涌冲激深不可测嵗旱祷雨立至又度板桥有小庵食澹苦修数辈居焉尝有逃空谷者出竒方疗人疾颇众既亡瘗浮图中余特徴夫山水轇绕自奥可屏尘事遂宿焉聴泉而去道途为里若干皆樵牧负贩者隠度云然非有堠以步而计也昔大徳戊戍嵗得兹山图经神思飞越而因循皓首甫幸一至至又弗克久留而去每登山时宿云收雨紫翠如沐山下之人皆以为山川灵英有相之者余亦窃自喜因思向在南安之日造南源山祷雨龙湫跣掲乱石急流中腰絙梯藤登悬崖上而后下至潭所其岩险视兹行为甚是故乐清赏以酬宿昔忘跻攀之勤而不知髙深之为惧也余当谢事与二三友结宇读书以毕余生较之充诎于声利而不知止足者不犹愈乎时至元再元之六年庚辰嵗也】
　　圣僧山在府治西旧志云唐武徳间僧慧明居此故名下有泉曰灵塘左为洗眼池巅下有石曰仙人幢南渡时有道人居此明汪道昆为僧自明创般若台冯梦贞谓之莲花国土又府西十里曰师山曰太守山
　　龙山在府西二十里宋处士鲍宗岩子寿孙所居父子遇贼争死于此掲傒斯以慈孝名其堂上有慈孝松见古迹志
　　黄罗山在府西三十里府志云丰趾而锐首俗称南极寿山相近者为黄牢山所谓西有黄牢之塞也古迹志云山麓有黄隠楼距黄罗五里曰天马山又有鱼袋山文几山南山西四十里曰金竺山幔亭山在臯岭之巅有黟石突云表古松防盖俯瞰羣峯攅簇如屏垣汪道昆呼为幔亭诗云乌石古松翠盖黄罗絶巘入青云指此
　　城阳山在府西南寰宇记城阳回环甚髙为城郭襟带唐景云中许宣平隠山之南坞一名南山又号翠防峯取宣平穿云入翠防之句也山椒有穿云亭上有仙姥峯分桃石丰隆岭丹地浴仙池诸胜
　　紫阳山在府南三里髙百九十仞府志云宋婺源朱松逰而乐之后寓闽中常以紫阳书堂刻其印章其子熹亦以紫阳名其堂示不忘也山南有许真人丹池池有翼鱼四足而色苍状类蝘蜓旧志谓即阳城山误
　　万紫山在府南府志一曰钟洪山髙数千寻上有池曰天塘旁有故址为寳志修道处北有观音岩悬岩可蔽数百人近岩有金鸡石矗立云表有赤文緑字俗能读此金鸡飞鸣罗隠过之果验龙井山在府南亦名鹤顶山府志云横截练江雄挟鱼梁其澎湃之音惊川聒谷古宣州刺史访仙待渡于此俗所谓访仙桥也上建禹庙
