<!-- { "loadSidebar": true } -->
　　明高帝自金陵幸濠州父老经济等来见帝与之宴谓济曰我与诸父老不相见久矣今还故乡念乡人遭罹兵难以来未遂生息吾甚悯焉济对曰久苦兵争莫或宁宇今赖主上威徳各得安宁劳主上垂念帝曰濠吾故乡父母坟墓所在岂得忘之然吾不得久留此父老宜教导子孙为善立身孝弟勤俭养生乡有善人由家有贤父兄也济等顿首谢皆懽醉而去翌日帝谒陵还邸舍谓博士许存仁曰吾昔微时自谓终身田亩耳又遭兵乱措身行伍亦不过为保身之计不意今日成此大业自我去乡里十余年今乃得归省陵墓复与诸父老子弟相见追思向时良可感也越日将还金陵谒辞陵召汪文刘英谓曰乡里亲故爱厚者惟足下二人先世陵墓所在公等善为守视仍赐英文绮帛米粟又蠲乡县租赋父老皆懽悦再拜曰感主上恩徳无以报也洪武十六年八月遣中官张林取鳯阳亲邻二十家赴京既至衣服蓝缕不能朝见命尚衣监每人与衣带靴帽次日早朝罢张林引入谨身殿朝见帝谓曰朕与诸父老别久不得叙布衣故旧之情矣命于奉天殿左庑下筵宴光禄寺奏二十家筵宴讫桌席无处收上命礼部每人与黄龙袱包去免谢恩送防同馆安歇次日朝罢又召二十家入见携览宫殿朝见皇后后命每人与苏木胡椒各一斤路费钞五十贯帝赐宴亦人给钞五十贯谢恩毕帝亲送出西长安门叩辞驰驿还嗣给事中徐日新传防鳯阳亲邻老者道途遥逺江河雨雪往返为艰今后不必来在家每逢时节炷香祝天地教子孙读书遵奉乡饮酒礼东鲁山西鲁山马鞍山万歳山聴其鞍马出入行鹰放犬采猎打围可也
　　黄仲玉璲景泰间训导昌邑邑濵海朴陋璲加意作新士风聿变有昏惰欲求退者璲曰人才岂专于地产学业岂限于天资少保忠宣黄公尔地人也乃当代名臣尔何不以乡先哲为标准而甘自弃耶璲本上海人而徙定逺两地称之曰我黄先生云
　　隗士骐明季游京师一日偶与大珰弈珰忽忖曰昨有朝士诟予予思暗击之隗不应方对弈间珰又曰予以炮暗击汝士汝将若何隗曰公躬近至尊彰瘅为天下惩劝所击士可击则击之何以暗为珰笑而解炮与士皆象戏子也后朝士闻为夀春隗生也以百金谢固辞云
　　临淮诸生宋吉士丧妻人劝其再娶则曰予闻之曾子高宗以后妻而杀孝已吉甫以后妻而放伯竒吾上不及高宗下不及吉甫故不更娶也何大敬钦世业医至钦益邃其术逺迩求胗视者不可胜计学者请教则曰医在通经学古而已汝欲究吾术盍先读易以察时变读禹贡以识九州山川风气然后博极方书归约于内经可耳明末鳯阳司李南昌万仲实丁母忧将去卧疾未行而流寇突至鳯故无城逼署索理官甚急仲实子元亨遽衣父衣出大呼曰我官也大骂贼贼怒斫数十刃死贼乃去仲实得免陈绪为着万孝子传
　　刘吏部公防体仁在鳯阳与其友苏铭孝廉往龙兴寺与某禅师叩击竟日晚归遂化去是夜铭梦体仁来微笑吟曰六十年来一梦醒飘然四大御风轻与君昨日龙兴寺犹是拖泥带水行
　　颍州府
　　宋韩亿字宗魏仁宗朝以叅知政事知亳州子综为西京倅来省亿问西京疑狱综方思之未对亿大诟曰女食朝廷厚禄倅贰一府事无巨细皆当究心大辟奏案尚不能记忆细务不举可知欲杖之賔客力解乃已
　　王淡父尚循游南雍折节读书题其楹曰过也如日月之食复其见天地之心
　　李琮极孝母死葬颍城东清河北渚尝夏水泛涨李忧茔之荡于水也没水插竹识之比水落随竹漩成窝势堪舆家谓金盆荷叶形也环茔皆李指挥地指挥思破其龙脉舍地为漏泽园以埋诸无主之骨堪舆家又谓众星拱月形也其后子孙科第相继葵登成化丁未榜增登嘉靖乙未榜贞登隆庆辛未榜人咸以为李氏世孝所致云
　　王道增登万歴庚辰第选西安推官方巡查汉中丁母丧即索马夜行有五虎阻于道道增大哭虎遁去宿许州西店盗以为商也匿店中伺便行劫心动搜获置之法后入台陞宁夏河东道多着边功杨应龙反诏李化龙綂兵平之时道增为方伯主兵饷余丁十万有欲以之充别项者道增不肯私时论重之先是道增在台以劾大珰得罪出为楚叅藩时适李卓吾贽为僧于龙潭横口诋诃簧鼓末学从游甚众道增为文声其罪而逐之侃侃正论深中流弊贽不能难
　　州之明清里老儒丁广任保州教授郡将武人而通判者戚里子悉多姬侍耽酒色防有道人过郡自言数百歳能炼大丹服之可以饱嗜欲而康强无疾然后飞升度世守贰馆之以先生之礼选日剙丹灶依法炼四十九日乃成成时神光属天置酒大合乐相庆然后敢尝广闻之裁书以献愿乞刀圭养病身道人以其骨凡不肯与守贰怜之为请仅与半粒广欣感服之不数日守贰皆疽发于背相继殂道人宵遁广腰间亦生毒皇急取地浆饮之得愈明年考满改秩归汝颍疾复作又治如前稍痊偶觉热躁澡身水入创口遂致不起金石之毒有如此
　　张实素讲性命之学有羽客严碧虚来与之游博洽变幻谓实曰吾有黄白术非人莫授愿以授公实辞以儒者无事于此碧虚临去留一方药一粒弃笥中十年一日有友刘访曰严药曾试否实曰黄冠多误妄何试为刘请办药具试之每药一分镕铜十两须臾成良金刘鼓掌大噱深为叹异而实絶口未尝及也生平孝友文行逺近无间言后以明经授辽阳断事
　　卜宣博学有大志需次贡北雍悯副荐者谢节贫迈愿让焉督学不可宣固请曰谢生家贫亲老及时引养殆不可缓督学乃许之仍给宣贡例银两宣曰愿以佐谢甘防也督学益嘉其品后仕南部令以除巨寇忤上官意挂冠归隐
　　任翼宸父伟遇寇矢中腰甚危翼宸每当父敷药必口呷患处旬余创始愈人咸目为孝子
　　王敷政性至孝遭丧庐墓三年足不逾阈服阕将归遍谢墓邻饭于高姓家而雷雨大作绕户震霆敷政方敬惧避席而雷从其座下穿屋穴出数里之间村舍尽毁惟高氏家独全颍人盛传雷避孝子
　　邑生康衢贫介有志节辟室宅后读书有邻女薄暮投康康叱之曰汝何等人家乃忽至此不速去我将大呼女惭而退自是不处斯室又金姓者临殁以八百金付康康力辞某贫无复须此恐为乡闾所议竟却之
　　流贼掠赵天锡家有仆赵勤者匿主于柴垜中而身撼贼贼榜掠无所不至且以鎗刺勤腹诘以主所在勤至死不吐露贼去主获免勤亦苏活众旌其义焉
　　颍州镇抚舍人鹿刚生子鹦雄健多力运刃重六十斤怒激气发筋露发竖骨节有声身长目微斜左手最捷与人扑多以左胜尝掷都司门前石狮子于井数十人取之不起鹦双手引出之与刘鳯为友鳯谨厚韬晦不以力加人鹦殴人鳯每解之一日殴人鳯谕不应鳯掣其肘及归觇肘上五指印皆青色鳯之力更异甚也鹦后以杀流贼功朝议授锦衣百户世袭而适鹦踢死邨媪官司求之急其兄恐祸及族也醉而溺诸河遂死命下莫敢应事遂寝鹦后显灵山中今土人所祀鹿将军庙犹赫云
　　徐惟适揆方读书强记人有遗忘者质之即指曰在某书某册某页中百无一爽书桃符于门云上天特命为寒士小子惟思学古人颍守见而竒之停造访徐逾垣而逃
　　王梦瑾质自永乐间登朝出为外藩入居内辅劳勚四朝无纤毫过失自奉不异布衣时每食蔬菜终身不厌时号为青菜王
　　薛考功蕙尝曰上帝固曰天吾心亦天也鬼神固曰神吾心亦神也小人妄意神道为茫昧故肆其恶而无忌惮谓天为弗知而吾心已知矣谓神为可欺而吾心已不可欺矣书曰天聪明自我民聪明民之聪明即天之聪明也不然亿兆至众天将竭聪明以伺之不亦劳乎
　　嘉靖间魏阉肆横郡县悉为建生祠往往由胶庠中具请后行亳一二宵人议及此高第生周迓衡太和执不可曰士献一日之媚即犯千秋之议奈何而不慎事遂已故亳独无魏祠
　　皇极教倡自河南亳民惑之者甚众顺治十四年知县陈大纶及生员范文炯王邦翰等设法擒勦始除
　　献贤抡子世簪康熙间授翰林编修每训之曰违心之事一件不可行伤心之言一句不可说康熙间亳州有女子本北人幼随父母避仇来亳卖腐十余年积赀二百金女长有色邻里欲聘之父母计亲戚坟墓咸在北且日久仇尽盍北归嫁女乃僦装雇二驴与母女乗而父徒行以从才二十里见弓刀两骑来突挟女上马疾驰不顾父母追奔数里哀号乞女骑弗许父母曰吾有五十金愿贡赎女又弗许三请罄其二百金骑取金仍挟女去父母号呼不舍骑拔刀并杀之复行数十里女见道旁有井佯言口渴索水骑以孱弱女子也许之下马取水不得汲器女指曰前髙楼中无汲器耶遂一人守女一人往取汲器女伺守者少怠跃入井中守者猝无计取汲器者至乃以汲绳缒一人入井以绳缚女引之出复缒绳引救女之人井上者方鞠躬下视垂首力引女乗势极力推之遂并坠井女乃跨其马奔高楼家诉其故邨人齐赴视井果有二人其一折颈死矣众引其一出女拔刀断其首橐金咸在报之州守守为验实大竒之曰汝父母尽殁只身归北谁与汝主者吾嫁汝可乎女顿首泣谢乃迎入署择所拔诸生某厚奁以嫁之
　　亳州女子王四姐幼许字李范同之子殿机范同为叛案牵连母张给配象房校尉王福殿机甫三歳因冒王姓后充校尉革退卖身镶红旗厄尔库为奴与王氏家久不相闻问王氏叔与兄逼为改嫁王知夫尚存之死不从康熙二十八年年三十四匍匐至京流离颠沛濒死者数矣乃遇殿机于厄尔库家已配妇萧厄尔库重王节义愿不取身价许断出殿机并萧氏与四姐同归经巡城御史阿尔赛
　　题请下部议听与王氏完聚
　　司珝居苖家集雍正十年已一百四歳筋力强健间或荷鉏秉耒子文衡七十四孙连勲四十七曾孙林三十孙成十歳五世一堂洵
　　圣朝人瑞也
　　滁州
　　罗畸元祐间为滁州法曹或曰滁贫陋如之何畸曰此欧阳修醉乡也香泉万斛以为供给白云千顷以为职田何谓贫陋耶
　　赵相本衞所百户以乡荐除寳庆府推官清介不名一钱凡有所餽辄谢却曰余以遗之可也问何遗曰吾以其余遗我子孙耳
　　潘熙仲运皥五歳甫读书父问儿何志对曰立身行道名于后世康熙间授舍人有文名
　　和州
　　胡景濂澄天顺间歴县令州倅生平清慎好学尝训诸子曰吾为吏十三载不敢有毫末私惧不类于先人也汝辈其体之有书数柜作藏书记以授子曰是足以遗汝矣令世世业此者守之
　　张叔宣内江人嘉靖间任和州守存心抚字民有讼于庭者每和顔谕之曰吾见人多为讼破荡家产尔等姑自忍可亟归各务生理也尝单车出见邨妇伙行拾田间菜下车慰问持一束归作羮召诸僚饮之命廪过客亦不得重肉曰吾不忍剥民以悦人
