<!-- { "loadSidebar": true } -->
　　张不二秉纯为含山诸生有才气李自成陷京都秉纯衣冠北向号泣拜遂絶粒或劝之曰分在草莽死无益也秉纯笑曰自古忠臣义士捐躯殉国有益者曾防人不过自尽其心耳遂饿以死崇祯时流贼破和州州人死于贼者无算而鲁氏族姓为钜骈死最烈鲁孺发作鲁氏义烈传刘城书鲁氏义烈传后云崇祯乙亥和人一夕而死于贼者二十万吾友鲁子孺发之族姓盖数百人焉孺发述其尤者为鲁氏义烈传予读而伤之若国俊一璠一惠及一惠子可为者孺发之所怵于心而不忍忘者也国俊尝授上海训导时年七十余事继母刘氏九十余以孝称贼警至泣拜牀下请负母以逃母曰吾耄矣何逃也汝年余七十且尝为儒官宜与城俱存亡也国俊整襟侍母不离左右城陷母子皆遇害白发残骸抱挈不可复解一璠为崇祯初拔贡士居恒吟讽自适城陷时犹诵康节击壤集从容率其子若女及孀嫂妾媵辈二十余人赴水死其遗孤人驹十歳孺发先携之白下仅免贼退出其尸勃勃如生一惠当城陷角巾儒服趋立城东池水中贼见之曰官也一惠怒曰官可贼犯耶贼曰倔强老子也投以巨石一惠即没水不起子可为守陴被执终不肯发一声而死呜呼此其孝烈岂非经明行修杀身成仁而志不可夺者哉诸子于孺发为诸父兄行不可不使闻于当代以孺发之才行将有以自见也孺发其勉诸
　　蒋铭性耿介孝弟其子已与賔兴遂以世业百亩尽让与弟谓子曰汝进用有日矣务竭忠以报国可勿谓囊槖计也
　　和州张纯孝诗画皆超絶康熙间在京师偶与友人谈华山之胜晨起即襆被往游其髙旷如此弟张重四十不娶亦有诗名
　　广徳州
　　李于来征仪万歴间为御史适中贵传防经营台榭烦费不赀征仪抗顔曰今上富有四海即以中民十家产奉清宴欢亦何不可然以一家计之必先饬治所居为子纳妇然后以其余及耳目玩今所急应不在是中贵诸人舌挢不下征仪曰但奏御史李某云云可也语传禁中遂报罢时三殿未建诸王未婚故语及之
　　夏节之元和以通判关临清尝榜防事后云摘蔬寻别味种竹映虚心竟以洁已尽瘁卒官六安州
　　何叔度子尚之义熙末选吏部郎告休定省倾朝送别于冶渚及至叔度所叔度问曰闻汝来此倾朝相送可有防客答曰殆数百人叔度笑曰此是送吏部郎耳非关何彦徳也昔殷浩亦尝作豫章定省送别者甚众及废徙东阳船泊征虏亭亲旧无复相窥者矣时服其言之明达
　　焦焕建炎间赴试京师旅中主舍妇失一金镮为其仆所获既行数日方告焕焕遽返而还之或以试廹告焕曰此妇失物必疑其左右捶楚急则赴水投缳势必有之吾忍以一第误一命哉既还入京已过试期而以塲屋灾仍得入试举第一谚曰不因塲屋火怎得状元焦亦竒矣【或作焦竑事同】元至元间知州王大有当春时诣宣圣庙闻羣蛙鼓沸意谓清庙不宜有此或曰以某草灰布之中毒自毙或又谓网罟可歼大有曰独何忍伤其生乎使学正祝于土神翌日寂然从此遂无蛙郭济川渊汾阳裔也明初天下乍定民以占民籍辄为吏挠有为丞相奴者则吏不敢侮因欲相率为丞相奴渊阻之曰民虽贱王民也奴虽贵人奴也使世世为人奴与王民孰愈民愧而止后官树良吏吏务休息民而奴困绌民因偕来谢曰微君防不免矣
　　金理源天爵嗜学孝友爱兄子逾己子而督率甚严每曰侄也孤爱之不当仅若己子然使姑息不令有成即爱侄反不若爱子矣
　　崇正末张献忠攻陷六安屠民堕城去时总兵王宪顿兵安丰塘下三日不进万命以倾明年宪道经安丰顿兵处暴雷震死
　　邓夫人总戎黄鼎妻贤而有才略流寇躙六安邓御之于白湖湾歼其帅阁部史可法旌之曰翟茀龙韬
　　泗州
　　后汉桓礹沛国龙亢人避乱州居从事屋中庭橘树一株遇实熟乃以竹籓树四面风吹落两实以绳系着树枝
　　欧阳观修父也咸平间为泗推官谳死狱每徬徨求其生夫人诘之则曰吾求其生而不得则死者与我皆无憾也夫常求其生犹失之死而况常求其死乎
　　吴师礼钱塘人曾知天长县后擢司谏工翰墨徽宗尝访以字学对曰陛下御极之初当志其大者臣不敢以末伎对
　　戚翰川少聘花氏女未婚而瞽戚年十八登进士擢吏部主事妇家请易婚戚曰夫妇伦也病废命也吾若不娶彼将安归遂执不易
　　盱眙冯慕冈应京官楚佥事时楚民困鑛税冯下车即约束县令于学宫曰邑故无鑛而每邑歳输金四千余吾以三尺从事矣于是令以无鑛报而民少苏
　　徐中白文炯知沁水县归训子弟力学署堂聨云世间有防许名门皆因积徳天下第一等好事还是读书
　　崇仁也成已读书好施家遂匮有田一区傍湖干适大旱湖竭惟成已之田有塘潴水犹没肩令逺近汲取弗禁佃请曰君行义如吾农何成已曰稿我之苖与戕人之命孰急哉又推已食以赡农






　　江南通志卷一百九十六
<史部,地理类,都会郡县之属,江南通志>
　　钦定四库全书
　　江南通志卷一百九十七
　　襍类志
　　禨祥
　　古之圣人不神鸣鳯而洚水其咨桑林自责其保极锡福之意深矣夫春秋不言事应而时地必有所征至汉五行家则举天人相与之际明着于篇尤为深切然考之书王省惟岁卿士惟月师尹惟日则休征咎征亦感召各有分际也我
　　圣朝太和在宇宙间民物阜安嘉祥重叠而一方之志乗亦必録旧事而类増之俾司土者得详览焉修德修政修救修禳转移甚微当不使虎渡河蝗出境专美于前矣列庶征
　　周孝王十三年大雹江冻
　　秦始皇时长水县有童謡曰城门当有血城陷没为湖一老媪旦旦往窥门门侍问知其故因涂犬血以绐媪媪见疾走忽水大至沦防为谷曰谷水
　　汉惠帝五年大旱江水少谿谷絶
　　太湖涸
　　吕后三年夏江水溢流民千余家
　　八年江水溢流万余家
　　文帝十二年呉都有马生角角在耳前上向右角长三寸左角长二寸
　　景帝三年楚国吕县有白颈乌与黑乌羣鬬白颈不胜堕泗水死者数千
　　五年江都暴风从西方来坏城十二丈
　　元光三年河徙自顿丘经瓠子通于淮泗
　　元封五年帝往南岳祭潜霍山上无水庙有四镬可容四十斛祭时水輙自满事毕即空每嵗四祭后但一祭一镬自败
　　始元三年鳯凰集于东海
　　元康元年鳯凰下彭城山
　　河平二年楚国雨雹大如斧
　　沛郡铁官冶铁铁不下隆隆如雷声工者惊走声止地陷数尺鑪中销铁散如流星
　　后汉建武二十四年睢水逆流一昼夜
　　永平二年王雒山获寳鼎
　　元和三年白虎见彭城
　　永元元年淮水变赤成血
　　延光二年丹阳山崩四十七所
　　三年沛国言甘露降丰县
　　建和元年黄龙见谯
　　永兴二年彭城泗水増长逆流
　　朐山崩
　　建安元年江淮饥人相食
　　三国呉黄武二年京口镇甘露降
　　江东地震
　　江东野蚕成茧大如卵
　　嘉禾六年江东地震
　　白麟见建业
　　有赤乌羣集前殿遂改明年元
　　赤乌元年白虎见
　　二年江东地再震
　　十一年黄龙见于云阳
　　十三年丹阳句容及故鄣宁国诸山崩
　　太元元年八月大风江海涌溢平地水深八尺吴髙陵松柏皆拔郡城两门飞落
　　建兴元年九月桃李花
　　五鳯二年阳羡离墨山大石自立
　　永安六年石头城火烧西南百八十丈
　　寳鼎二年丹阳民宣骞母年八十偶浴化为鼋诸子闭戸守之掘堂上作大坎实水其中鼋入坎游戏一二日延颈外望伺戸小开跃入逺潭不还建衡三年西苑言鳯凰集遂改明年元
　　天册元年建业城中掘得银尺长一尺广三分上刻有年月字
　　晋咸宁元年白雉见安丰
　　太康二年淮南丹阳地震
　　白见彭城
　　元康元年尉氏雨血
　　四年寿春山崩地陷三十丈
　　六年安丰有女化为男
　　呉郡民间闻地有犬声掘视得犬雌雄各一永宁元年繁昌县小儿八嵗发白能卜
　　太安元年丹阳当涂县夏架湖有大石浮二百步而登岸民惊噪相告曰石来寻石氷入建业永兴元年丹阳内史朱达家犬生三子皆无头永嘉元年呉县万祥婢生子鸟头两足马蹄一手无毛黄色大如枕
　　三年江水竭可涉
　　寿春有豕生两头
　　六年无锡倐生茱萸四株交枝若连理
　　建兴二年毘陵田中得铜铎五枚
　　四年江宁民垦田得白麒麟玺一纽文曰长寿万年
　　东晋建武元年晋陵牛生犊两头
　　有豕生八足
　　大兴元年日夜出于南斗中髙三丈
　　二年吴郡米廪无故自壊
　　丹阳马生驹两头
　　三年白鹿见丹徒
　　永昌元年昼夜电雷震五十余日
　　咸和元年宣城春谷县山岸崩获石鼎重二斤受斛余
　　四年吴郡防稽十一月震电
　　咸康元年州诸郡饥地生毛
　　八年甘露降襄安县
　　庐江民畱珪夜见门内火光掘之得玉鼎围四寸永和七年七月甲辰夜江涛入石头死者数百人九年十二月桃李花
　　升平二年晋陵等五郡大水
　　五年天裂有声
　　兴宁元年扬州地震湖溢
　　宁康三年神兽门灾
　　太元六年谢安出镇广陵始发石头金鼓无故自破
　　九年阳谷献白
　　十三年大风扬州昼晦
　　冬涛水入扵石头毁大桁杀人
　　十四年彭城民家鸡三足
　　十五年江表地震
　　十七年地复震
　　六月甲寅江涛水入石头城大桁漂船舫有死者京口西浦亦涛入杀人
　　元兴二年丹徒甘露降
　　义熈四年丹阳淮南地生毛
　　十一年霍山崩获铜钟六枚
　　元熙元年亭林地裂数尺中有波涛声探之火起
　　南北朝宋永初二年白乌见呉郡娄县
　　元嘉三年三呉大水
　　八年繁昌献白
　　十八年五月江水溢没居民害田稼
　　广陵涧中出石钟九口
　　甘露降于广陵
　　白燕产于丹徒
　　二十年歙县献白熊
　　二十三年当涂木生连理
　　二十七年甘露降于东海丹徒
　　白燕产于京口
　　二十八年嘉禾生于广陵
　　孝建元年鳯凰见丹徒憩贤亭
　　二年白见淮南
　　三年流星大如斗尾长十余丈堕广陵城西大明二年白鹿见丹阳
　　白雉雌雄各一见海陵
　　三年白鹿见广陵新市
　　宣城甘露降
　　白见宛陵石亭山野蚕生三百余里
　　四年龙见于彭山
　　五年松木连理
　　泰始二年赭圻获石柏长三尺二寸广三尺五寸嘉瓜生南豫州
　　赭圻城南得紫玊一段围三尺二寸长一尺厚七寸攻为二爵
　　三年白獐见东海丹徒
　　异兽见于彭山羊头一角龙异四足
　　升明二年甘露降建康
　　豫州万嵗涧两树隔涧腾枝跨水为一
　　三年白虎见歴阳
　　建元元年朱雀桁华表生枝叶
　　秣陵获白雀
　　甘露降淮南
　　永明元年丹阳大水
　　四年丹阳获白免
　　六年石子冈柏木化为石
　　九年南徐民黄庆有园园东广袤四丈许菜茹采抜随后更生夜常有白光皎质烛天掘之得王印一文曰长承万福
　　十年兰陵氏齐伯生于六合山获金纽玺一文曰年子主
　　中兴二年甘露降茅山弥漫数里
　　江东旱
