<!-- { "loadSidebar": true } -->
　　翟汝文字公防丹阳人登进士第擢议礼局编修官除著作郎皇太子就傅命汝文劝讲言者谓汝文从苏轼黄庭坚游不可当赞书之任出知襄州召拜中书舍人外制典雅一时称之迁给事中内侍梁师成强市百姓墓田广其园囿汝文言于上师成讽宰相黜汝文出为宣州改知越州建炎改元上言上供常数后所増者当议裁损绍兴元年召为翰林学士除参知政事时秦桧相汝文性刚不为屈对案相诟至目桧为浊气司谏方孟卿因奏汝文立异罢去以卒
　　洪兴祖字庆善丹阳人登政和上舍第高宗在扬州为太常博士上疏论国家再造一宜以艺祖为法又应诏上疏言朝廷纪纲之失为时宰所忌出知广德军治陂塘六百余所新学舍定崇祀自十哲曽子而下七十有一人列先儒左丘明而下二十有六人擢知真州州当兵冲请复民一年租从之明年再请又从之自是流民复业垦辟荒田至七万余亩徙知饶州卒所着有春秋本防周易通义等书弟造见忠节
　　汤鹏举字致逺金坛人登第为当涂令听讼敏决姓名状貎一见不忘累迁本路转运副使奏罢自润至杭往来征税陞淮东漕使秦桧死召为殿中侍御史奏黜桧姻党极论董德元附桧为非罢之请释赵鼎子汾及王之竒等官至参知政事卒諡敏肃
　　禇籍字彦文金坛人知青阳县县赋税特重两倍邻邑籍奏免四之一后有申其説者遂再蠲之邑人德焉
　　汤东野字德广丹阳人知建康府时戍兵剽掠人莫能御东野峻法绳之民恃以安迁知平江府苗傅刘正彦作乱伪赦书至平江东野与督府张浚知其有变宻告韩世忠等綂诸道兵勤王帝复位苗傅刘正彦伏诛论功超拜工部侍郎陞尚书何公务字子忠累官至康州防御使精医学髙宗疾徴入侍药疾愈授徳夀宫太医院使时秦桧执政遂谢官隠居京口卒胡铨志其墓
　　王彦融字炎弼金坛人父寀以林灵素谮死靖康初彦融年十九走京师上书讼寃召对命官绍兴初连平湖湘武冈羣盗厯官转运判官终知雅州袁孚字仲诚金坛人登进士为词赋首选累官右正言坐论德夀宫私酤事出知温州
　　张处厚字进道丹阳人登进士官至吏部侍郎知建康宁国赣庐诸州屡上奏疏多中事机奉祠家居藏书至数万卷
　　汤邦彦字德美鹏举孙中博学宏词科累官左司谏兼侍讲建言请分扬庐等州为七路每路文臣一人充安抚使治民武臣一人充都总管治兵以规恢复报可孝宗尝赐手书称其以身许国志若金石协济大计终始不移慨然请使金以变受书礼为己任金不从坐贬有颐堂文集
　　赵善择字守道宋宗室金坛人乾道二年登第任湖州録事参军三嵗昼夜寝处狱庭未尝归私室非休沐不出谒执亲防足不出一室妻疾立户外使人问状而已
　　王遂字颍叔金坛人嘉泰二年进士知邵武军抚摩创痍于冦扰之后擢监察御史疏劾史嵩之欺君误国及李知孝梁成大莫泽三凶之罪又条上朝廷边阃急务帝皆善之累官至权工部尚书卒諡正肃丁宗魏字景舒金坛人嘉定进士杨子县令金师进攻仪徴人情汹汹欲渡江以避宗魏独不肻曰守御之臣职死封疆敌至而遁孰为之守累官知广德军
　　陈景周字仲思丹徒人登进士授溧阳尉邑多重辟滞囚景周谓察狱在初情惟尉能得之务察微隠邑无寃民
　　王已字君文丹徒人淳祐中登第除京官丁大全忌之弃官居家十年为招抚讨平衢州洞贼就领州事言足兵裕民数事皆当时要务迁右司郎中
　　元罗璧字仲玊镇江人至元五年为明威将军管军总管镇金山海盗屏絶徙镇上海督造海舟六十艘两月而毕至元十九年初通海道漕运立运粮万户以璧为之首部漕舟由海洋抵杨村不数十日入京师陞昭毅大将军同知淮西道宣慰司事请两淮荒闲之田给贫民耕垦三年而后量收其入从之嵗得粟数十万斛累迁广东宣慰使都元帅诱致诸洞蛮夷酋长假以官位晓以祸福咸率众以归除都水监通州多水患凿二渠以分水势又浚阜通河而广之嵗増漕六十余万石奉命括两淮屯田得疾归卒
　　俞庸字时中德璘子初为明道书院山长大德中以地震陈格天心召和气九策丞相嘉之补试户部令史累官至尚服院都事性倜傥善议论达时务有复辨集若干卷
　　顾岩夀字子静金坛人累官建康路总管府推官器识宏逺博通时务厯职三十年所至有声
　　明滕毅字仲丹徒人呉元年以儒士见授起居注命辑往昔人君善恶以为鉴洪武元年初设六部首擢吏部尚书寻参政江西
　　史迁字良臣金坛人笃学慎行洪武初累徴起知忻州严州所至以治称诗文有青金集
　　徐文英溧阳人由明经授龙虎衞经厯擢浙江道御史一日入朝后期高帝诘之对曰送臣父归里耳问何所赠曰钱五百草屦二辆验之良然见其衣肩缕裂命绣穷御史三字于袍以旌之副使河南从征交趾病卒
　　偰斯溧阳人以元臣归附授兵部员外郎改尚寳司丞使封高丽称防累官吏部尚书
　　虞谦字伯益金坛人由国子生任刑部郎中知杭州永乐初召为大理少卿天津仓火御史按视言主者侵盗多纵火以自盖坐死流配者无算谦白其滥得减论迁副都御史巡视淮扬水灾请发粟三十余万石赈之又请出官钱赎还民所卖男女皆从之仁宗立改大理卿诏求直言谦奏七事多见施行卒赐祭葬
　　髙迁字景升金坛人永乐辛夘举人为国学録改行人使日本还擢翰林院编修迁前在东安门教诸奄王振出门下振为司礼监以门生礼见愿为奥援迁谢絶弗与通寻致仕
　　盛祥字天瑞丹徒人永乐戊戌进士知道州以儒雅饰吏事有惠政境多虎斋宿为文祷于鼻亭翼日二虎渡河去一虎自毙祠下及卒百姓祀之冦莱公祠
　　胡清字士澄丹徒人永乐庚子举人任清平训导擢礼科都给事中弹劾不避权贵出为浙江右参政御温州海冦有功赐绮帛旌之
　　徐铭字懋功丹徒人太学生擢监察御史有声永乐间授扬州知府以邻封辞成祖优谕之未防拜兵部侍郎出为山西左布政
　　殷时字宜中丹阳人永乐甲辰进士厯官考功郎以清谨称卒无以殓魏冢宰骥以漆棺遗之沈固字仲威丹阳人永乐初领乡荐同知沂州奏止沂西开矿再迁山东参政镇守大同凡二十七年屡白边防要务正綂己巳以城守劳进都御史终户部尚书
　　王振字起宗金坛人永乐中监察御史廵按交趾渉险阻理繁剧凡十三年境内帖服清介之节终始如一知温州府致仕萧然如寒士焉
　　谢珤丹徒人宣德壬子乡举第一任南城教谕青州教授学术醇正师范端严勤于启廸殁诸生祀之学宫
　　毕升字孟辉丹徒人正綂丁夘举于乡任金华仁和教谕迁广信教授严师范以清介自持扬善奨能时推学职第一
　　靳瑜字廷璧丹徒人以太学生任温州府经厯为政勤敏尝筑海堤民获其利名曰靳公堤
　　杨一清字应宁其先云南人自湖广徙居丹徒成化壬辰进士累迁副都御史廵抚陜西总制三边兴筑边墙规复河套逆瑾忌其成罢免复召起同太监张永讨寘鐇一清谓永曰宁夏不足平内事非公无能为者遂与永密计班师入见奏瑾流毒海内激变宁夏心不自安将谋不轨永如其言竟除大憝一清功也正德九年入内阁嘉靖四年晋首辅与张桂不相能罢归
　　缪樗字全之溧阳人成化乙未进士知东阳县邑有隠粮诡寄立法丈量以均徭役擢南御史抗论中官蒋琮语侵汪直帝察其忠逮琮而谪樗莒州判官辨王氏疑狱有神君称
　　孙旵字爱晖金坛人成化辛丑进士监收通州仓粮革吏胥积弊授南户部主事江西诸省旱旵力请得减税陞郎中卒
　　靳贵字充道瑜子治己酉乡试第一庚戌防试第二廷试第三授编修选东宫讲官厯礼部侍郎掌翰林院事逆瑾专政尝因事讽贵密书京官殿最以进贵不从衔之左迁光禄卿复陞礼部尚书晋武英殿大学士时储嗣未定劝择宗藩之近且贤者置之京师以系海内人心俟皇子诞育仍归藩邸卒諡文僖所着有诵抑斋稿
　　殷敏字惟勤金坛人事母以孝闻能诗文登治庚戌进士厯官浙江参议时峒贼猖獗敏竭力保障设疑兵以挠之贼败退饥疫大作区画赈恤全活甚众敏为人拱手屏气外若退懦而内有不可夺居官三十年家无中人之产
　　汤礼敬字仁甫丹徒人少贫佣书云阳驿治丙辰成进士授行人赍诏使宁藩王厚遗之不受擢刑科给事中逆瑾用事礼敬首劾之谪冀州判官瑾榜言已者四十人于朝堂禁锢之礼敬名第一瑾败屡召不起有谏垣遗稿
　　殷鏊字文济丹阳人治丙辰进士有诗名与李梦阳相唱和正德中任佥事疏请建储语侵逆瑾论戍
　　于湛字莹中金坛人正德辛未进士廷对切直读卷者诧曰今刘蕡也厯官副都御史廵抚陜西与总制刘天和击吉嚢多俘馘防黄河徙运道艰阻迁总督河道凿野鸡河九十余里以达运河乞终养归服除起户部侍郎抚郧阳平矿徒之乱唐侃字廷直丹徒人正德癸酉乡举平生砥砺名节父被囚系请代不得乃借草寝地夜不解衣至父免乃止出游得遗金不启嚢还之为永丰令迁知武定州以古敎化为治吏民不忍欺立木牌二于庭左曰从刑右曰从化令曰愿理者左愿和者右久之民多就右嘉靖中章圣梓宫往承天道出山东中官横索百端侃以死当之皆引去迁南刑部郎卒于官舍贫甚尚书及诸僚赙之乃克具殓王臬字汝陈金坛人正德丁丑进士初任兵部主事武宗欲南狩臬以职掌车驾独具疏谏廷杖防死嘉靖初厯南吏部郎出知东昌府累迁山东副使平生刚正权门要路不一濡迹居常如对大賔尤留心文献所着有迟庵集
　　金玥字起川丹徒人正德中以贡任端州训导嵗饥议赈有司以未得请难之玥争曰请而后赈民无遗矣且以此获罪不愈立视民死乎监司义而从之改太和请于部使者严立停棺溺女之禁风俗为变有荐其可大用者即乞休归为人醇厚狷介敦孝友乡评无间言
　　邬绅字佩之丹徒人嘉靖癸未进士知乌程县嵗饥不俟监司报可辄发仓赈贷擢户部郎中厯知青州平阳福州所至多善政擢四川副使平马罗贼降其众五千诸将请杀之毋遗后忧绅曰杀降非义也赦而抚之无何谢病归诸降者轝金为夀绅不纳归以诗文自娯
　　眭子蕴以字称丹阳人嘉靖己丑进士授行人屡使亲藩皆却其赠擢户科给事中旋掌刑科尝廵视十库得贵人奸弊夜舁金求免不受而劾之奉勅募兵闗陜上筹边十策多见采行
　　严寛字栗夫丹徒人嘉靖壬辰进士知海宁县俗故健讼亷得其魁痛治之风稍变再知杭州嵗大旱禁毋闭粜括库金开海昌河因工寓赈人赖以济杭多火患为之法以相隔别援救使不延烧桑田利重税轻圩田利轻税重两均之人皆帖服居乡以清厚称
　　王韬孟以字称金坛人嘉靖乙未进士授吉安推官擢南吏科给事中劾严嵩奸贪及嵩子世蕃语极剀切嵩恨甚防韬孟以山东佥事任满赴部逾限夺官旧格所无出嵩指也既归萧然如寒素病卧一榻布衣蔽体邑令问疾见而嗟叹之着樗庵集
　　夏儒字汝醇丹徒人嘉靖癸丑进士朴茂孝友知鄞县筑堤黄潭决堑张村为鄞永利部使者下议筑城御倭儒以为扰民但稍増葺之而练卒积饷为守备倭三至不敢犯陞户部员外郎俸入悉以赡宗族
　　姜寳字廷善丹阳人嘉靖癸丑进士选庶吉士除编修提学四川福建再迁国子祭酒请复积分法期不失国初养士意累官南礼部尚书致仕清修淳行置义田立义学申宗法以綂理族人
