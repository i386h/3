<!-- { "loadSidebar": true } -->
　　元至元初中书省准浙江行省咨任仁发言吴淞江淤塞奏立都水监仍于中江中书以闻特命行省平章彻尔提举修浚一切便宜经画以松江故道湮塞西自上海县界东抵嘉定石桥洪迤入海袤三十有八里【附】任仁发水利议答【议者曰吴淞江前时深通今日何为而塞岂非如海变桑田之説非人力所可为者欤答曰东坡有言若要吴淞江不塞吴江一县之民可尽徙他处庶上源寛阔清水力盛泥沙自不能积何至有湮塞之患哉归附后将太湖东岸出水去处或钉栅或作堰或筑狭处为桥又有湖泖港汊又虑私盐船往来多行塞断所以清水日弱浑潮日盛泥沙日积而吴淞江日就淤塞正与东坡所见合若云如海变桑田一付之天则圣人手足胼胝尽力沟洫皆虚言也圣人岂欺我哉所当尽人力而可为也议者曰钱氏有国百余年止长兴间一次水灾宋南渡百五十余年止景定间一二次水灾今或一二年三四年水灾频仍其故何也答曰钱氏有国宋南渡全籍苏湖常秀四郡所产以为国计常时尽心经理高田低田各有制水之法其间水利当兴水害当除合役军民不问繁难合用钱粮不吝浩大必然为之又使名卿重臣专董其事豪户势家簧言不能乱其耳珍货不能动其心又复七里为一纵浦十里为一横塘田连阡陌位址相接悉为膏腴之产以故二三百年之间水灾罕见国朝四海一綂又居位者未知风土所宜视浙西水利与诸处无异任地之髙下时之水旱所以一二年间水患频仍也议者曰苏州地势低下与江水平故曰平江故称泽国其地不可作田今欲筑围亦逆土之性耳答曰晋宋以降仓廪所积悉仰给于浙西之水田故曰苏湖熟天下足若谓地势低下不可作田此诚无稽之论何以言也浙西之地低于天下而苏湖又低于浙西淀山湖又低于苏湖彼中富户数千家每嵗种植菱芦编钉桩篠围筑硬岸岂非逆土之性何为今日尽成膏壤此明效大騐不可掩也既是淀山最低之处尚可经理为田岂已成之田反不可作田耶议者曰水旱天时非人力所可胜自来讨究浙西治水之法终无寸成答曰浙西水利明白易晓何谓无成大抵治之之法有三浚河港必深阔筑围岸必髙厚置闸窦必多广设遇水旱亦不能为害昔范文正公请开水浦议者沮之公力排浮议疏浚积潦数年大稔民受其赐载之方防昭然可考谓之无成可乎议者曰河渠围岸闸窦三者俱备则水早可无民食可足诚为久逺之计朝廷胡为而废之答曰国家收附江南三十余年浙西河港围岸牐窦无官整治渐致废壊今若募夫供役必取办于富户部夫督役必责成于有司二者皆非其所乐是以猾吏豪民构扇必沮之而后已朝廷未见日后之利但厌目前之扰所以成事则难壊事则易东坡亦云官吏惮其经营百姓畏其出力所以累行而中辍不能成久逺之利也议者曰行都水监既是有益衙门何众口一词皆谓无益而朝议罢之答曰民可使由之不可使知之事之利害久而始明彼小民无知但见工役之繁豪民肆奸又吝供输之费所以百般阻挠但谓无益以败乃事殊不知浙西有数等之水拯治方畧皆不相同非立专司岂能成功使水监衙门真为无益古之有国者亦废而不置久矣何为周汉唐宋之世经营水利列之史传代有其人且若浙西低下之地不须水监即今中原髙阜之处安用水监河道司为哉髙阜之处水监既不可缺而低下之处乃谓不必置何不智之甚也数年之后河港浅塞水害滋甚有忧民忠国者出必复兴修水利之事彼横议者岂得终沮之哉议者曰水利固不可不修然今陇西汉唐二渠止责于有司修浚民更不扰浙西水利何不亦责之有司答曰陇西二渠长流水也濬成深渠水自下流治之无难浙西水性不一整治方法亦殊岂可以汉唐二渠例视之哉】又平江等路水利状【太湖纳湖州宣州诸溪之水而南北东江海之岸皆髙水积其中势若盘孟设遇雨涝则环湖低田悉皆湮没若欲导泄积水在乎时时检太湖东北两岸通江河之道不致淤塞可也盖环湖低田利在泄潦兼沿江傍海髙田亦仗湖流奔注冲散潮沙使江河通利乃可引潮灌溉诸小湖在太湖迤东及北者甚多皆能接泄太湖注江达海数内淀山湖自大盈赵屯等浦以出吴淞江与浑潮相接最近若上源所注不急则潮沙注湖渐成淤淀富家因淤淀围裹成田由是湖水与诸浦渐逺而所泄益微若非就湖内围田多开河渠及时修濬诸浦则此湖之塞恐不止于是也又接吴江石塘障遏东流之势致潮沙日涨半为平地此乃太湖泄水下吴淞江第一要处古来于隄间多置木桥与凿水洞上则通行下则泄水盖欲仗其急流冲涤潮泥免致水患人不知此或便于行路则塞坝湖口或惰于巡防则密置桩橛矧以茭芦鱼簖等物障遏必得官司于此处榜示告戒使之咸知利害可也】
　　二十八年诏开淀山湖命江淮行省燕仲南同左司郎中都哩黙色督浚治【附】潘应武决放湖水议【浙西地势极低米粮丰厚自福山而下有二百八十余里沙冈身以限沧溟冈身之间有港浦一百五十余处太湖三万六千顷受纳三江之水溢流而下一路径下吴淞江二百六十余里抵海又一路自急流港五十里下淀山湖由港浦而入海古人开江浦溇泾之无非为去水计使民居无昏垫而土可耕种居民常常修筑围塍官府常常修浚水路涝则车水出田旱则车水入田公私之利岂不溥哉若公私之力少有不及则民居荡析而厚利以失钱王时置撩浅军四部七八千人专事导河筑隄宋初废弛故常有水患至仁宗朝范文正公亲厯海滨开浚五浦费米钱一十八万余贯石自后置丰田水利使者专管湖塘河渠赵运使任内用钱米四十余万至理宗朝创立魏江江湾福山水军数千人专修江河湖塘仅免水患归附后军散营废湖港堙塞其淀山湖中有山寺宋时在水中心东有出水港曰斜口曰汊港口曰小漕港曰大口曰小口各阔十余丈通潮水往来潮退即引湖水下大漕大盈等浦入青龙盘龙江而出海古人谓之尾闾门宋法禁人占湖为田为泄水路故也今山寺在田中虽有港溇悉皆浅狭潮水湖水不相往来拦住去水东南风水囘太湖则长兴宜兴归安乌程徳清等处泛滥西北风水下淀山湖泖则昆山常熟吴江松江等处泛滥皆因下流不决积水往来为害去夏大水淀山湖太湖四畔良田至今不可耕种昨随营田司官亲曽相视水势与髙年老农知识地理人讲究得淀山湖东大小漕港斜等处故是泄水尾闾今为权势占据卒难复旧淀山湖北有道褐浦石浦千墩浦小口四处取江颇近水势顺便今若先于此四处开浚决放水路以救百姓以保公私实为居安虑危经理根本之计水减退然后次第开浚诸处河港此古人所谓下流既通上流可导也】
　　大徳二年春二月中书省奏立浙西都水庸田使三品衙门于平江路设置耑一修筑围岸疏濬河道务要田农得济水道流通围岸坚固为一事浙西淀山等湖已有定立官湖界诸人不得似前侵占复为民害违者庸田司就便追断又浙西海水昼夜两潮随带沙泥入港渐成壅遏宋时另设撩清军人耑一撩洗今仰庸田司于二八月内依时督责如法疏濬无致壅遏与民为害据濬治河道修理隄岸闸坝合用人工如何措置可以常久通行行省便为从长议拟又浙西官田数多俱系贫难佃户春首缺食又自行修理官司不为存恤深为未便今后管民官不得将此等佃户差充里正主首一切等役又淀山练湖诸人占湖为田嵗纳租粮官司另行收贮若有合行修濬人工物料从庸田司募工支用
　　八年浙省平章政事扬珠吉达彻尔濬决吴淞江至治三年诏开吴淞江淀山湖及诸河渠
　　泰定元年行省左丞多尔济巴勒知水利前都水少监任仁发濬治淀山湖
　　二年多尔济巴勒任仁发濬吴淞旧江大盈浦乌泥泾三年任仁发置赵浦潘家浜乌泥泾三牐
　　至顺二年江浙行省濬乌泥泾
　　至正元年修濬吴淞江治渠堰
　　三年四月都水庸田使司修华亭捍海塘
　　明永乐二年浚黄浦由范家浜入海
　　十年濬上海盘龙江
　　正綂八年修浚金山卫独树营至刘家港口边海诸河
　　景泰二年知府叶冕修淀山湖隄湖北界昆山各较彼此工莫克就冕一视之督府民修筑万余丈二邑赖之
　　天顺二年巡抚崔恭督工挑浚上海县自白鹤江至卞家渡四千六十七丈濬蒲汇塘及新泾四千丈凿曹家沟南抵新塲二万丈广皆十四丈深皆二丈浚六磊塘莺脰湖乌泥泾沙竹冈诸水通流入浦民感其惠因呼曹家沟为都台浦
　　成化八年濬吴淞江
　　治元年带理水利佥事伍性濬吴淞江中段四十余里及顾会赵屯都台诸浦蒲汇杨林新泾诸塘
　　七年水利侍郎徐贯开吴淞江并大石赵屯等浦泄淀山湖水以达于海
　　十二年提督水利工部郎中傅潮濬崧子浦檄通判原应宿董役
　　嘉靖元年工部郎中颜如环濬吴淞江
　　二年工部郎中林文沛督率华亭县开南桥塘金汇塘官路港站船浜北蟠龙塘南嵩塘官庄泾青村港黄泥漕尹山泾米市塘共长一万九千四百九十五丈上海县开旧江走马塘周浦塘站船浜盐海塘六磊塘共长一万六千五百五十丈以泻当湖三泖淀山湖诸水使各通黄浦吴淞江以入海【附】林文沛请修水利疏畧【浙西天目诸山西来之水皆归太湖再流入于阳城昆承淀山三泖等湖其性本皆欲东故神禹相地分流疏其东北入海者为娄江东南流者为东江并淞江为三江以分泄之自是不闻有水患后世近江淤泥之地悉成土田而东江之故道塞矣由是欲使东江之水迤逦北旋防入淞江而趋下之性迟矣故后人于常熟县北开二十四浦疏而导之扬子江又于昆山县东开一十二浦分而纳之海所以补东江不通之力也又虑潮沙易淤各于浦口置立板牐潮来则扄之以御泥沙嵗旱亦扄之以备灌溉又于牐外或设开江之卒或设撩浅之夫皆所以决壅塞而防泛溢也永乐间尚书夏原吉区画经度如开刘家白茆二港甚合古人之法治七年工部侍郎徐贯奉命断理其事有通判姚文灏辅之一时疏浚之法亦有次第旧制扳牐夫卒之设围岸之筑皆未全备是以诸浦之壅塞如故近年虽有带管佥事官既不专名亦虚设以至水利日废乞命廷臣计议勑命专理及今秋收之后访前代疏浚之规为来年水患之备或计各府钱粮空乏容其借取课钞支用开诸浦以泄诸湖之水复板牐以严啓闭之规立夫卒以继疏濬之功筑围岸以防横流之势虽曰费用浩大然计被灾免徴之费孰为多寡从可知矣】四年冬命水利佥事蔡干浚松江上海张家浜陈村塘马家浜旧江青龙江
　　二十四年巡按御史吕光洵濬艾祈通波以溉青浦
