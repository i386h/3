<!-- { "loadSidebar": true } -->
　　横塘在府治东南金陵览古云吴大帝自江口縁淮筑堤谓之横塘左思吴都赋所云横塘查下楼台之胜天下莫比者也自横塘而北接于栅塘即今秦淮迳口矣【以上俱江宁县】
　　青溪在府治东七里南史作清溪建康志云青溪水发源于钟山接于秦淮逶迤九曲有七桥跨其上建业实録云吴赤乌四年凿东渠通北堑以泄武湖水逶迤十五里名曰青溪自杨吴城金陵青溪遂分为二今自竹桥西入旧城城濠者乃从潮沟西南流之故道自旧内旁南流经淮清桥入秦淮者城中所存之一曲也
　　长溪在府东南六十里丹阳记云湖熟前有长溪受句容赤山湖水入秦淮
　　梅花水在府治北观音门内兴善寺源自石罅中出
　　乌龙潭在府治西北石城门侧潭畔园林环列亭榭参差为游览胜处府志云相传有乌龙见故名下蜀港在府东北百里一名官港【以上俱上元县】大城港在府治西南府志云合板桥新林等浦水由大胜关入江为江流险阨处旁有陇阜亦曰大城关
　　蔡洲在府西南十二里府志云蔡洲周回五十三里一名蔡家泾其别渚为张公洲通鉴晋咸和五年陶侃舟行直抵石头至蔡洲胡三省注云蔡洲在石头西岸又梁承圣元年王僧辨督诸军至张公洲注云张公洲即蔡洲
　　白鹭洲在府西三里与新林浦相对宋曹彬破南唐兵驻于此建康志云秦淮源出句容溧水两山间合流至建康之左分为二支一支入城一支绕城外共夹一洲曰白鹭太白所谓二水中分白鹭洲者也府志近以三山门外西关中街水环绕处当为白鹭洲盖沿袭旧名非其地矣
　　烈洲在府西南七十里以在烈山下名内有小河避风泊舟【以上俱江宁县】
　　蟹浦在府西北十六里舆地志云白下城西南有蟹浦源出钟山北流九里入江齐崔慧景军败单骑走蟹浦是也
　　江乘浦在府西北十七里史记云秦始皇东游还过呉从江乘渡即此其浦发源石城山东入江旧因为县名
　　白社浦在府东北二十五里金陵故事云发源钟山西注秦淮一名钟浦【以上俱上元县】
　　新林浦在府西南二十里宋开宝中曹彬破南唐兵于新林浦即此水经注云江水经三山又湘浦出焉水上南北结浮桥渡水故曰版桥浦江又北经新林浦舆地志云梁武帝从新亭凿渠通新林浦胡三省通鉴注建康府城西南江宁镇北有版桥市其地与新林相近谢眺所云新林向版桥张舜民曰出秦淮西南行循东岸行小夹中十里至版桥店建康实録云新林南上十里至孙林又南上十里至版桥
　　查浦在府西石头城南十里大江南岸建康实録云晋陶侃屯查浦李阳与苏逸战于查浦卢循犯建业宋武帝栅石头断查浦以拒之皆此浦南上十里即新亭
　　秣陵浦在府南五十里舆地志云浦以县名源出竹堂山北流八里入葛家湖又十里入长溪合于秦淮
　　江宁浦在府南七十五里府志云源出当涂县界长三十里经故江宁县入大江南史云侯安都袭破齐兵于江宁浦口是也
　　蘼芜涧在府治东南青龙山南唐故事云齐处士刘瓛居此为儒林之宗年四十未婚其友为娶王氏乃就涧折蘼芜而去
　　跃马涧在府南五里一名南涧宋有南涧楼【以上俱江宁县】
　　芳草涧在六合县东水入冶浦河
　　玛瑙涧在六合县灵岩山下石有五色莹秀可爱桐树湾在府东秦淮上镇淮桥东旧植桐树甚繁因名宋人称为桐林
　　汝南湾在府东八里当秦淮曲折处晋汝南王渡江家于此
　　运渎在府治西运渎志云呉赤乌三年使左台御史郄俭引秦淮抵仓城以通运道今斗门桥南乃秦淮入运渎处经太平桥与青溪合
　　湖沟在府治西客座赘语云吴赤乌中凿湖沟以引江水连青溪南抵秦淮西通运渎北接后湖今旧内城下流入竹桥者其故迹也【以上俱江宁县】河子沟在六合县东南二十五里旧名急流江宋淳熙初所开新河之下流入于江
　　珍珠泉在江浦县东北二十里定山西南山麓其地有泉喷出若散珠遂以为名东流入于江汤沟泉在江浦县北三十里骆驼峯北流入三叉河达于江【附】明陈沂金陵诸水图考【金陵在大江东南自慈姥山下至蜀渡古称天堑臣浸之境也秦凿淮吴凿青溪运渎杨吴凿城濠宋凿获龙河宋元开新河国朝开御河城濠今诸水交错互流文脉靡辨据经考之自方山之冈垄两涯北流西入通济水门南经武定镇淮饮虹三桥又西出三山水门沿石城以达于江者秦淮之故道也自太平城下由湖沟南流入大内又西出竹桥入濠而絶又自旧内旁绕出清桥与秦淮合者青溪所存之一曲也自陡门桥西北经乾道大平诸桥东连内桥西连武卫通济城内旁纳秦淮又自通济城外与秦淮分流绕南经长干桥至于三山水门外与秦淮复合者杨吴之城濠也自升平桥达于上元县后至虹桥南接大市桥者防龙河之遗迹也自三山门外达于草鞋夹经江东桥出大城港与隂山运道合者皆新开河也东出青龙桥西出白虎桥至柏川桥入濠者今大内之御河也若城外落马涧诸水不能悉载焉】












　　江南通志卷十一
　　钦定四库全书
　　江南通志卷十二
　　舆地志
　　山川【二　苏松二府】
　　苏州府
　　阳山在府城西北三十里一名秦余杭山一名万安山一名四飞山以四面视之势若飞动也顾元庆新録序云去城三十里蟠矗特异以其背阴面阳故曰阳山大峰十二箭阙最髙战国策云越王以散卒三千禽夫差于干隧今万安山有隧山即其地也箭阙下有文殊寺白龙坞岭西有龙母冢前有龙湫白龙庙在焉东北有白鹤山以丁令威宅名山有白墡可用圬墁洁白如粉唐时嵗以供进故亦名白墡山东北过金芝岭曰管山山北大石涌出如莲花下有云泉西为阳抱山西北为彭山北为鸡笼山甑山东南有象山即福寿山又徐侯山在阳山西北十里一名卑犹吴越春秋云越王以礼塟吴王夫差于卑犹即此东南过凤现岭为凤凰山又南为贺九岭相传吴王登此贺重九壁有贺九岭三大字
　　高景山天平支陇也越绝书作高颈山其西麓对花山厓谷盘拱处曰金盆坞宋魏了翁墓在焉其南为斜堰岭
　　金山亦天平支陇也初名茶坞山晋宋间凿石得金易今名有石梁横架两壁脉理不聨无所根蒂其下空洞通人行或以为类天台石梁山故多美石采之者众近已残毁
　　白豸山在府西北三十二里浒墅之北按越絶书旧名胥女山春申君封吴更名今名为白石山【以上长洲县】
　　虎邱山在府城西北九里吴越春秋云阖闾塟此以扁诸鱼肠剑三千为殉越三日金精结为白虎踞其上故名又曰海涌山絶岩耸壑茂林深篁为江左邱壑之表初山踞平畴中唐白居易始凿山麓引水四周溪流回映縁山南一径而入遂有遥深幽邃之致其最胜者为剑池两岸划开中涵石泉深不可测世传秦皇凿山求剑处也稍前为千人石髙下平衍可坐千人神僧竺道生讲经于此有防头石生公讲经时聚石为徒石辄头因名左有千叶白莲池秦皇试剑石憨憨和尚泉清逺道士养鹤涧陆羽石井泉东晋为王珣别墅山下因有短簿祠刘宋何求兄弟陈顾越唐史德义并隠此上有浮图云岩寺梅花楼小吴轩平逺堂仰苏楼五台山千顷云小竹林诸胜
　　圣祖仁皇帝南巡屡幸是山上建
　　行宫
　　万嵗楼
　　御赐匾额云岩寺曰连云梅花楼曰澹香楼山门曰虎阜禅寺二山门曰路接天阊天王殿曰香界连云大殿曰仙景澄辉关帝阁下曰云光台禅堂曰水云深处行宫内曰静逺曰晴峦飞翠曰含辉山馆
　　万嵗楼曰青云镜曰天光云影又有
　　御书亭碑勒
　　御制虎邱山诗【附】梁顾野王虎邱山序【夫少室作镇以峻极而标奇太华神掌以削成而称贵若兹山者髙不槩云深无藏影卑非培塿浅异疎林秀壁数寻被杜兰与苔藓椿枝千仞挂藤葛以悬萝曲涧潺湲修篁防映路若絶而复通石将頽而更缀抑巨丽之名山信大吴之胜壤若乃九功六义之兴依永和声之制志由兴作情以词宣形言谐于韶夏名文畅于钟律由来尚矣未有登髙能赋而韬斐丽之章入谷忘归而忽铿锵之节故总辔齐镳竞雕虫于山水云合雾集争歌颂于林泉于时风清邃谷景丽修峦兰佩堪纫胡绳可索林花翻洒乍飘飏于兰皋山禽啭响时弄声于乔木班草班荆坐磻石之上濯缨濯足就沧浪之水倾缥瓷而酌防酒剪緑叶而赋新诗肃肃若与三径齐踪锵然似共九成谐韵盛矣哉聊时事寄之翰墨】宋王禹偁剑池铭并序【虎邱剑池泉石之奇者也吴地记引秦王之事以为诡説考诸旧史则无闻焉矧儒家者流不可语怪因为铭以辨之铭曰茂苑之侧震泽之□岩岩虎山沉沉剑池峻不可以仰视深不可以下窥疑乎太极作化工好奇水物设险山妭忌危防其泉也葢取诸坎磔其石】
　　【也以象乎离艮有止兆防无亨期构此屯难成乎险巇直恐夏后弗能导之岂惟秦王而能肇兹葢其始也一气发泄两仪分别争融鬭结击搏而裂断壁双掲摩云不彻翠秃青残挫锐而中絶寒流下咽犇山未决雪壅雷收抝怒而曲折蹙束湍濑枒槎洞穴防翻成窟龙战有血匪自人力葢从天设谁谓一拳登之维艰谁谓一勺挹之不竭池实自然剑何妄传勒名山岭破众惑焉】尹山在府葑门外十八里
　　大姚山在府东南葑门外三十五里
　　张林山在甫里镇离城五十里
　　周和山在府娄门外三里
　　白蚬山在府城东三十里
　　唯亭山在府城东三十五里【以上元和县】
　　玉遮山在阳山南横列如屏今呼遮山旧志谓之查山其南有案山化山苦竹山其北有蜀山东南有贞山东有官山马山又东为雅宜山本名雅儿唐青州刺史张济女雅儿塟此其南有朝山又东则五城山又东则真如坞与小白阳相连
