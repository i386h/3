<!-- { "loadSidebar": true } -->
　　御书期颐衍庆四大字内府制扁以赐又明年卒方舟母呉氏莆田人桐城方仲舒继室家贫抚前二女及所生子女凡八人黾勉中馈动循礼法教二子舟苞学成行立名满天下苞举进士直　南书房氏老病奉
　　特防御医视疾颁赐内府药物酒醴人以为荣
　　胡宗绪母潘氏桐城人年二十八嫠居三子宗绪台喆皆幼贫不能延师氏自督课非孔孟程朱之书禁勿阅尝命仆治宅掘地得金匿之以数十金献氏正色曰人贵义命自安藏金岂祥物哉弗纳虑仆因是得祸立戒遣之年八十三卒雍正五年
　　旌表
　　才媛
　　周管仲妾名婧桓公出游甯戚叩牛角而商歌公使管仲迎之戚曰浩浩乎白水管仲不知所谓婧曰古有白水之诗曰浩浩乎白水儵鯈之鱼君来召我吾将安归此甯戚之欲仕也管仲以报桓公遂相齐而霸
　　晋许迈妻孙氏呉郡孙宏女迈好道徃来茅岭遗书谢絶孙氏孙为书答之文词悱恻以孟光秦女为比欲与同行迈以永和三年入临安西山后不知所终
　　南北朝齐韩兰英呉人宋孝武时献中兴赋被赏入宫明帝世用为宫中职僚齐武帝以为博士教六宫书学以其年老多识呼为韩公
　　隋刘臻妻陈氏蕲郡人有集十卷其元日献椒花颂云旋穹周回三朔肇建青阳散辉澄景载涣美哉灵花爰采爰献圣容暎之永夀千万
　　唐李氏女呉人能诗有咏破钱云半轮残月掩微尘依稀犹有开元字想得清光未破时买尽人间不平事
　　南楚材妻薛氏临淮人精书画善属文楚材尝游陈颍间颍守慕其仪范欲以女妻之楚材许诺遣仆归取琴书似无归意薛无计沮乃对镜自图其形裁诗寄之曰欲下丹青笔先拈宝镜端已惊颜索寞渐觉鬓凋残泪眼描来易愁肠写出难恐君浑忘却时展画图看楚材得诗及真大惭遂托词拒守
　　李处道妻龚氏宗元女读书通大义诗歌书法皆过人晚年喜诵佛书自名曰守安处道年高而官不达龚能安之
　　宋朱亿女呉人淑行婉质工琴书至道初裴愈奉使两浙闻其才奏召入宫掖赐号白莲花夫人后出俗刺血书莲花经一部改赐慈济广惪大师亿孙女二十娘子嫁朝请郎李防亦聪慧作混元图祝矶妻徐氏呉人敏慧能诗其笔墨畦径多本杜甫而清平冲淡萧然出尘尤工赋有闺秀集二卷行世
　　黄由妻胡氏平江尚书元功之女善笔札时作诗文并可观尤工写竹自号惠斋居士
　　沈清友呉人能诗咏渔父云起家红蓼岸世绿簑衣又有为甚鲈鱼低价卖年来朝市怕秋风之句
　　唐氏女子能书者苏子瞻有观唐氏书诗曰唐氏能书十载闻谁知精絶向红裙百金竞买蒲葵扇不必更求王右军
　　元郑允端字正淑宋左丞相魏国清之后居呉中号花桥郑家嫁同郡施伯仁娴内则能诗文至正间家为贼破年三十而殁宗族私諡曰贞懿有集曰肃雝自为序
　　明马闲卿字芷居江寜陈太仆沂继室年近八旬不废吟咏书法苏轼颇与沂相善山水白描有芷居集
　　周洁字玉如江寜人归临桂张鸣凤数年后贻书省父寄诗一册名云巢集金陵士人竞写之薛兰英　英呉人皆能诗建一楼二女日吟咏其中有诗数百首曰聨芳集杨铁崖制西湖竹枝曲和者百余家二女曰西湖有竹枝曲东呉独无竹枝曲乎乃效其体作苏台竹枝十章杨见其稿手题二诗极为嗟赏
　　孟淑卿呉人工诗词自号荆山居士尝论朱淑贞诗云作诗须脱胎化质僧诗贵无香火气铅粉亦然朱生故有俗病李易安可与语耳徐昌谷称其诗直欲与文姬羽仙辈争长
　　孙某妻顾氏昆山顾茂俭之妹才思甚富尝赋春日诗何元朗谓可置玉台新咏中
　　赵宧光妻陆卿子呉人尚宝卿师道女宧光庐墓寒山卿子与偕卿子工词章翰墨流布一时赋诔之作典雅可诵论者皆称其学殖优于宧光有云卧阁及考槃元芝等集子妇文淑
　　赵均妻文淑字端容待诏征明元孙女性明恵敦诗习礼均家日落而好宾客晨夕百需皆出淑十指善写生图得千种名曰寒山草木昆虫状题署皆工贵姬委女争来师事无子有女曰昭嫁平湖马氏有才藻而孝淑夫妇殁手撰其事状使嗣子锟请铭于当代巨公
　　范允临妻徐媛字小淑允临以临池负时名而小淑多读书好吟咏与寒山陆卿子唱和所着有络纬吟
　　叶绍袁妻沈宜修字宛君呉江人绍袁官工部郎中风流韶令宜修年十六来归生三女长曰纨纨次曰蕙绸幼曰小鸾兰心蕙质皆女秀也宜修与三女题花赋草中庭之咏不减谢家纨纨小鸾皆不永年宜修神伤心死未几卒绍袁合妻女所着诗曰午梦堂集行于世
　　叶纨防字昭齐生三歳能朗诵长恨歌十三能诗书法遒劲有晋风归赵田袁氏幼妹小鸾殇哭妹过哀发病卒年二十有三
　　叶小鸾字琼章四歳能诵楚词十歳与母宜修初寒夜坐母云桂寒清露湿即应云枫冷乱红凋善琴能橅山水写落花飞蝶皆有致将婚而殁年十七
　　沈自徴妻张倩倩自徴为沈宜修弟而倩倩即宜修之姑之女也美而惠无子女乃女宜修之季女小鸾年三十四卒工诗词作即弃去小鸾记忆其数首宜修为作传并録小鸾所记诗附传中自徴继室李玉照亦能诗又宜修妹智瑶宜修弟君晦二女宪英华鬘又同里周某妻沈媛媛女兰英一时倡酬哀挽之作流布人间称为闺房胜事顾懋宏妻朱柔英昆山人懋宏官知州有才名而柔英与之防今古倡和为声诗所着双鸟捣衣二赋及三体诸诗音节逼唐人刻有双星馆集沈蕙端字幽馨呉江人精曲律作小令为时人所传
　　王嵚妻顾氏昆山人幼秉家训娴书史所为诗文动中格律已而嵚早世屏去笔研焚其稿唯闗节孝慈懿事间援笔为之督遗孤棨为名孝廉周泰妻娄氏长洲人博通五经子弟就学者日众即家立讲堂隔幔分课泰令乐会卒于官娄奉骸骨归塟节操弥着
　　文良卿长洲人都宪森女森疏劾刘瑾家人羣沮之良卿独否人问故答曰大人忠鲠居言路如是分也字孝廉毛锡朋姑韩喜读书尝撰北齐史演义以娯之性友爱有妹早寡良卿为造小阁居之晨夕需皆馈焉
　　张本嘉妻王凤娴华亭人工诗二女引元字文姝引庆字媚妹皆精翰藻母子相倡和有焚余草双燕遗音传于世
　　陆娟松江人陆徳蕴女徳蕴有高行为沈周之师娟能诗后归马龙
　　斗娘松江女子呉人沈津吏隠録载其送夫姚生诗语意清雅脍炙一时
　　钱氏女扬州人正统间有诗名诗见高播明诗粹选
　　沈承妻薄少君太仓人承有隽才而夭薄为诗百首吊之逾年值承忌酹酒一恸而絶
　　方孔昭妻呉令仪字棣倩桐城人谕徳应宾女应宾翰苑钜儒令仪积习夙教相夫课子具有仪法早卒其姑方维仪搜其遗稿传世
　　姚孙棨妻方维仪桐城人归姚再期而夫亡乃请大归守志与弟妇呉令仪以文史代织絍删古今宫闺诗史主于刋落淫哇区明风烈有清芬阁集七卷
　　屠金枢妻沈天孙字七襄寜国人归鄞县屠长卿子金枢长卿女瑶琴字湘灵与天孙徴事防书分题授简长卿妻亦谙篇章每有讽咏就商订焉长卿诗云姑妇懽相得西园结伴行分题花共笑夺锦句先成一时士夫艳称之天孙瑶琴皆早世两家兄弟彚刻其诗曰留香草
　　濮琰妻邹氏名赛真当涂人博学工诗时以为女士有未斋诗三卷女夫费少师宏为序称其诗篇什严整俨然笄帏中道学宿儒子韶治丙辰进士官编修
　　芮儒妻端氏名淑卿当涂人教谕端廷弼女幼从父读毛诗列女传女范诸篇辄能解笄总后博通羣书备有仪法与其夫白首相庄里党重之有绿窻诗稿年九十余
　　国朝杨无咎继妻张学典字羽仙呉郡徴君端拱女工诗词十歳作采莲赋见者皆击赏之兼精绘事与无咎穷居偕隠日手经史教二子继光绳武皆成名所着有花樵集十余卷同母姊妹七人各有集第五妹学象字凌仙与学典孪生诗名亦相埒集曰研隠中岁而寡贫不能自存学典分宅居之学象年老白髪绛纱为世女宗学典两女芝芳女孙锦并能诗芝适当湖文学汪防早寡无子依母氏以居有淑芳集
　　呉诏妻张蘩字采于呉人幼通文史工吟咏有渐楼集清平和婉得风人之遗子岳通经术诗亦工蘩所指授也
　　严廷锳妻孙嫊呉郡人幼明慧娴经史兼工藻绘早寡寒灯败帷辛苦四十载晚课女孙辑古名媛文百余首细为评注名曰古文鞶鉴识者以为可补中垒列女传汝南女典之缺巡抚张伯行表其庐榜曰独娴大义
　　秦徳澄妻王氏无锡人金坛王彦女彦风度清峻以诗名于世氏素承家训聪慧善吟咏兼工绘事为没骨花鸟于前人规格外自辟畦径年二十余寡居守节自号孱提道人又曰无生子有集三卷自为序之
　　杨幨妻王氏上海人光承女善诗有玉荣集徐基妻张氏华亭人善诗有绣余草教其女亦能诗
　　王之珊娄县人图炜女许字平湖高岱未嫁卒聪頴善读书能诗着有露香楼集卒年二十
　　黄克防歙人曰瑚女幼聪慧喜为诗一字未安即竟日忘食归郑未几卒年二十着有绣余集陈士更天长人教授以刚女侍父读书即解学字及诗文即工后赘壻李于池州学署母病奉汤药八年不少怠母卒代秉家政父善病又悼亡恒郁郁女辄引故事或为小诗以解之卒年三十龚克和妻马荃字江香常熟人夫妇俱工书画求者贵若拱璧家贫偕至京师以绘事给衣食未几夫亡有贵客慕其贤欲得之荃截髪自誓扶柩归里立侄为嗣防纑染翰饮氷茹荼郡守童华表其闾为作节妇
　　唐方沂母呉氏上海人通内则明大义谦谨勤朴不茍言笑其夫献赋逺游姑包氏疾供汤药昼夜不眠夫弟幼未婚出奁具为之聘娶以娯病嫜驭下寛仁而训子独严时教以读书奋志亲党井里中有以急告者无不济自奉则清斋布素纺绩纫缝终身不废








　　江南通志卷一百七十六
　　钦定四库全书
　　江南通志卷一百七十七
　　人物志
　　列女【义烈一　江苏松常四府】
　　江寜府
　　宋俞氏溧水人少寡里中恶少慕其色脇以刃不从而死因名其市曰节妇里
　　赵淮妾一名翠莲一名绿云淮被执二妾相从淮死元帅欲纳之二妾请先葬淮择吉以从许之至江干焚淮骨置器中抱持赴水死
　　元刘桐妻孙氏高淳人桐官平江兵乱城陷掠孙氏不从被害二女乞掩亲骨至江滨皆赴水死赵氏三烈妇宗泽妻衡氏栋妻夏氏楷妻刘氏俱建康人汝颍兵陷建康三氏皆投水死
　　王容妻陈氏溧水人与妾汪氏俱年少遇淮寇不辱而死
　　阚文兴妻王氏建业人文兴从军漳州氏与俱行陈吊眼作乱文兴战没氏被掠绐贼葬夫负尸还积薪焚之投火死赠贞烈夫人
　　花山妇佚氏姓至元中值兵乱被执至崇贤乡碑亭啮指题诗赴水死诗云君王有难妾当灾弃子离夫被虏来遥望花山何处是存亡两地亦哀哉隂有光妻张氏句容人年十五归隂六年而有光卒父母欲夺其志自刎死
　　明朱熙耀妻华氏朱熙代妻张氏俱句容人娣姒孀居大兵临城下惧为所辱赴水死华氏子之堦张氏二幼女并哀泣自沈
　　庠生孔允珂妻王氏孔允珙妻呉氏俱高淳人同舟避乱遇贼负子投水死
　　俞熊妻周氏溧水人为乱兵所挟同婢投水死婢失名
　　王汝梅妻杨氏高淳人兵执不辱被数十刃死岑明俊妻赵氏金陵人为乱兵掠投水死
　　陈无过妻诸氏郡人舅与夫爲兵所害奋骂兵剖其腹掷于河
　　庠生胥廷治妻任氏上元人遇乱兵夫妇投水死子时逢时迎亦相继赴水
