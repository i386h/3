<!-- { "loadSidebar": true } -->
　　佛鉴舒州汪氏子乆事演禅师付衣法道大播清逺初谒演禅师师赴海防寺请命师典谒寒夜孤坐拨炉见火一豆许辗然自喜曰深深拨有些子平生事只如此阅传灯语録至破灶堕因縁大悟自是隠居四面山大中庵次开法龙门道望尤振
　　崔之道舒人为真源宫道士尝见二仙人对奕与一棋子令吞自此言休咎辄应后尸解
　　元宗善姓钟元末指挥使从余阙守安庆及城陷披缁潜之永隆山题句云目击神州已陆沈心随野鹤与孤云茫茫宦海羞容膝隠隠禅林可托身坐假蒲团忘世虑卧投方丈掩忠精埋名抛弃人间事懒问山河属大明后得道为永隆开山祖
　　明朱橘望江人母梦吞星有娠十五月尝忧焉遇道人持物如橘谓其母曰食此子生矣问名氏示以扇其上有麴君子三字旋不见即诞因名橘读书聪慧尤精于易数后临池顾影有悟遂薄名利修道忽遇道人持橘歌曰橘橘橘无人识惟有姓朱人方知是端的橘闻便随至郊外问其人非麴君子乎不答泣请乃授以符诀令往皖山筑室修炼橘拜谢去修于皖公山后至惠州之博罗立化明雪桐城杨氏子年二十薙发九华山参云门湛然澄澄问之无对住七日有省忽一日闻钟声豁然大悟乃入皖山住静三载澄以衣鉢传之无心潜岳永水庵僧年七十好笑如儿童状逢人募薪一束积至百担自理之如陶穴然一日寄语辞山下人曰无心以某日去人怪之及期乃入柴穴中木鱼声不絶后自取火手自茶毘火光扑面将木鱼掷外口称去了须臾而化其骨不僵至今塔在小岑肖像如生
　　三贞姑宣徳时人长姊嫁数年而孀遂结茅大凹山中栖心禅寂二妹慕姊贞义相从清修后皆得证道因于其地建三圣庵庵旁有石穴圆如镜三姑藏骸处也丁丑遭流冦妇女悉窜庵中冦至山下见绯衣三妇往来林莽间追至庵门见绯衣三姑像冦投刀相拜戒勿犯妇女得免至今春秋祀之
　　国朝性源结刹于大龙山之巅终日趺坐忽烈风雷电雨倾如注庵后数蛟腾起水深三尺沙弥皆惊怖莫措源入定自如蛟从屋角委折而下若不敢犯者人咸异之
　　元白姓邓武冈州人谒颛愚为首座复往参憨山博山天童诸老皆深器之顺治丁亥至桐城入慧山清泉寺兵燹之后焕成丛林法席大振后退居舒之华盖山
　　徽州府
　　汉方储字圣公歙人讲孟氏易精图防善天文举贤良为洛阳令永元中郊祭问以隂晴劝帝毋往是日晴诏责其欺储曰咎时且至愿乘舆亟还比驾还雨雹大作后传其仙去庙祀之
　　晋罗文佑南昌人父塘与许逊学道晋太康中佑奉母湛之歙采药黄山结庐长春里丹成乘白狼去人祠之称呈坎天尊
　　唐许宣平歙人隠城阳山絶粒不食顔如四十许人行及奔马或题其诗于洛阳传舍云隠居三十载筑室南山巅静夜玩明月闲朝隠碧泉樵夫歌陇上谷鸟戏嵓前乐矣不知老都忘甲子年李白见之曰仙人诗也乃游新安访之不遇题诗其庵宣平归见之是冬野火烧庵不复知所在
　　慧明字元照歙人幼愚陋长乃神异民间疾疫医卜不起明与交臂即获痊祷雨辄验能使眇者视跛者履人称为圣僧
　　珠溪谦歙人得法于云居道膺载传灯録
　　澜大徳歙人兴唐寺僧性孤髙杜荀鹤赠以诗清素祁门人扬州刺史陶雅祈雨汪王庙梦汪王曰师为水晶宫菩萨五龙行雨不由天降陶请之师曰吾已遣雨扬州三昼夜矣果然
　　五代聂师道字宗微歙人少修道得服松脂法登绩溪百丈山采芝明月中闻天乐往南岳访蔡真人遇一丈夫自称谢修道与彭蔡偕隠已三百余年授以素书一卷嵗余还山号问政先生蝉蜕而逝后人见之衡阳云从孙绍元世勤修炼后有四鹤集屋光自空下如火而绍元化去
　　何令通休宁人赐号紫霞南唐国师精堪舆以言牛头山不利谪休宁一坐四十年大悟宋天禧正席趺坐火从心出自烧而化
　　李玉琳婺源人遇真人授以玉皇经教真文雷雨壊民居玉琳铁诰所镇独无恙子孙皆世其术胡得胜婺源人生而神异尝曰某处覆舟某处失火皆验后有祷必应遗剑犹存
　　宋郑仙姑歙人居乌聊山东岳庙前数十年不出门或有见之里外者苏辙令绩溪访之问其年八十矣犹处女也归志其问答之语门有甘泉今名仙姑井
　　元胡月潭婺源人事月蟾得天心五雷之秘飞步璿玑之书治雷祷雨先知死期又黟有胡月涧术亦如潭而殱邪治疫不用符咒忽梦登九天与徒言讫而逝
　　明朝宗忍天童密云悟法嗣住歙石耳山与都人酬唱机縁甚多载在语録
　　邋遢仙休宁人溽暑衣裘曝日中沍寒时裸体跣足而蹈氷雪不事浣濯近之无纎秽气人称邋遢仙年百余嵗坐化于齐云山
　　慧融黟人隠石门洞时数日不食人夜经山中戴月而行讶朔晦何以得月寻之光从洞出叩其工夫盖月观云
　　宁国府
　　晋窦子明名伯玉铚乡人钓于旋溪得白鱼腹中书教以服食之法遂入黄山采五石脂服之三年龙来迎去止陵阳山弟子安死葬石山下有黄鹤来栖塜树呼子安云唐人诗白龙已谢陵阳去黄鹤还来唤子安
　　唐仲濬灵源寺僧有文名李白赠之以诗
　　清越敬亭僧工文张乔有赠诗
　　希运初住髙安黄檗山曹溪六祖嫡孙大中三年裴休知宣州迎居开元寺受法创广教寺于敬亭南麓
　　麻衣禅师中和间炼药翠微峯下尝衣麻衣有得其麻缕者辄能疗病
　　通公吴人结庐敬亭山北苦修敏悟丛林所推严绶署宣州幕师事之
　　宋可勲有禅行作庵城山寺侧曰卧云太平兴国召对问曰卧云深处不朝天因何至此勲曰天晓不干钟鼓事月明岂为夜人行因赐还山
　　宗杲少为惠云寺苾刍宣和间参圆悟闻薫风自南来殿阁生微凉语豁然悟主径山法席缁流云聚称临济重兴孝宗闻其名召对称防赐号大慧禅师
　　元贺士迪宣城人元妙观道士善祈祷御灾成宗召入京给车服从幸两都赐号真人
　　张松谷隠芙蓉峯下尝采药疗人病嵗旱祷辄雨大徳庚子索笔书偈而逝
　　汪天骥泾人元妙观道士能诗有暮春絶句云为爱云根緑锦苔柴门花落昼慵开竹窻读罢南华卷蝶梦蘧蘧枕上来
　　明法通字从石两开堂于广教注逍遥游兼精于诗如圭景徳寺僧通大小乘止静黄檗茒庵
　　大慧宁信寺僧掩关七年使寺众以鍼刺体液出皆乳未几往蛾眉至黄池胜果寺説偈而逝口中火出自焚独顶骨不壊
　　金碧峯有道行善天文栖敬亭石岩太祖幸其地趺坐不起露刃临之曰汝知有杀人将军乎答曰汝知有不惧死和尚乎异而谢之问以向导决胜皆如其言
　　尹蓬头寓宣阳观尝从道士索守犬作食道士嘱徒烹之徒窃食其两耳尹食讫譲曰犬非全者因吐出宛然惟缺两耳嵗余辞去
　　国朝沈鼎彦字禹铉南陵承天观道士工诗善书尤精
　　修炼着黄庭直解
　　了然住千顷山振修黄檗道塲能驯鹿狎虎冬夏一衲康熙戊午卒年一百二十六嵗今肉身不化
　　池州府
　　唐义安开元中居石埭杉山镇国禅院有道行累诏不起宗为割县之三乡租税以赡众僧
　　金地藏新罗国王子姓金氏名乔觉削发为沙门至徳初渡海行脚至九华栖东岩石室土人服其苦行筑寺迎居之建中初刺史张岩奏请赐额化城道塲日盛贞元十年召众告别俄山鸣石陨趺坐而逝越三年啓龛入塔顔状如生塔建寺右尝发光如火故谓之神光岭后羃以殿四方顶礼不絶
　　普愿姓王氏新郑人初六祖授南岳让让授马祖而愿则马祖门下三大士之一贞元中憩锡秋浦之南泉不下山三十余年宗风大振太和八年示寂初偕愿来秋浦者又有宝云亦马祖法嗣居鲁祖山
　　赵知微九华山道士结庐凤凰岭前讽诵道书链志幽寂干宁中屡诏不出赐碧云星冠青霞羽衣以宠异之
　　五代西峯圣者杨吴时人阳狂不羁好吹笛能役鬼神蛟龙尝寓池州干明寺及去留笛后人宝之共相传玩
　　宋义懐本永嘉陈氏子天圣中嗣法雪窦七坐道塲化行海内晚年示寂于池之杉山
　　张先生旧志皆不详其名政和间结庐齐山日惟黙坐人过问之直视不答在山三十年顔色转少后尸解
　　太平府
　　汉丁令威辽东人学道当涂灵墟山后化鹤归辽南北朝宋杯渡师西竺僧所至乘木杯渡水人因以称之初以架裟裹锡杖掷空随所往卜胜地至繁昌隠静山止焉宋元嘉初卒
　　螺浮尊者与杯渡同至姑孰卓锡山中泉自涌出今龙泉山福源寺中井是也汲以竹则清以绠则浊时又有方公禅师居青山日抱瓮下汲供饮忽有虎跑掷院旁甘泉骤涌
　　宋赵自然繁昌人青华观道士夜梦人噉以柏枝及觉神气清爽遂絶烟火食又梦前人教以篆书寤悉能记写以示人皆不识尝作原道歌言修炼之要太宗召至阙亲问之恳求还山卒及葬棺重不可举发之止存剑履
　　石风不知何许人绍兴间寓当涂光孝寺披发垢面佯狂叵测人皆以石风呼之信口作词初不可晓后悉验
　　娄僧失其名绍兴中居当涂永宁庵一日留偈趺逝有风在松梢月在天之句
　　庐州府
　　三国魏左慈字元放庐江人居天柱山能使鬼神坐致行厨变化万端曹操召见闭一室断谷食期年出之顔色如故欲杀之卒不可得
　　唐慧满贞观间结庵合肥大蜀山尝诵法华经有白衣来聴法自称东海龙王少子也是时苦旱师令降雨答曰盗布天泽当殛死师曰汝舍此身以救民我诵此经以度汝言毕不见须臾膏泽滂沱越三日有龙死山阳师收葬之民为立祠遇水旱祈必验
　　三刀禅师唐末居庐江显宁院黄巢之乱贼执而斫之三刀无血故名
　　崔自然巢县人少学道得服松脂法隠城南洞中冬雪常于溪中澡浴入山虎豹皆驯伏一日告逝后有人见之豫章道上其石牀药臼见存
　　元妙果饶之乐平人尝游四明天童浮梁诸山归息于巢豫建一塔是夜有光如匹练自天际散于五峯之顶弥三夕乃止
　　明吴崇信无为道士尝游长沙传毛真人雷法能驱役鬼神祈祷甚验
　　国朝星郎龙溪林氏子也举天啓丁卯乡试仕屯田郎出守肇庆弃官薙发徧歴名山后至庐江住冶父山祖庭寺江畔有古朴一株枯而复荣者数矣师至树复茂康熙癸丑树忽萎师曰树倒老僧行矣沐浴更衣而逝
　　凤阳府
　　隋方唐虎窟寺僧持律甚严每行有虎随之郡守因以名寺今定逺县禅窟寺是也
　　唐蓝采和唐末居濠衣襴衫緑袴黑木腰带一足靴一足跣夏服絮冬卧雪出气如蒸自号蓝采和尝歌踏踏歌时曳长绳拖钱以行钱散不收至今濠州有撒钱街
　　道树卜夀州三峯山结茅而居言笑诡异常化佛罗汉形学徒睹之莫能测宝歴元年九十嵗无疾而终
　　道雄真如寺僧冬夏惟一破衲蓬头跣足每施药济人即获竒效不受谢广修桥路人多便之又旁通韵学反切精致年七十八趺坐而化
　　宋志言夀州人许姓落发东京景徳寺貌竒古能前知仁宗嗣未立黙遣内侍询之乃书十三郎字上不解后英宗以濮王第十三子入继
　　明木牌王自言王姓能治疗手持木牌人因以称之尝在懐逺冬月宿元真寺赤地门外雪深尺余其卧处如燎火有问病者命持酒来一饮而尽吐其半饮病人即愈后不知所之
　　国朝海华号藏林宿州淝水人尝参古徳于花山戒律精严人推为当代慧逺后住古林庵一时陈旻昭周莲池黄石公诸名流悉向往焉
　　颍州府
