<!-- { "loadSidebar": true } -->
　　秀州塘在金山县西俗呼为官塘其源出杭州西湖厯嘉兴县而东至枫泾鎭入界去府六十里由鎭而东过白牛塘絶长泖至万安桥北流合滕港又合黄门桥合斜塘过李塔汇石湖塘过吉阳汇合古浦塘东流入市为沈泾塘过小青河至平政桥入郡之西水门出东门与俞塘诸水合循西城而南合张泾米市塘入官泾塘北过采花泾东北合顾会浦自万安桥东流为朱泾自斜塘东流入横潦泾为黄浦
　　斜塘在金山县西北自大泖来与黄桥门水皆湍悍东入横潦泾
　　横潦泾在金山县北即潦泾黄浦之首也楚黄歇所开今东江注焉西起秀州塘东入上海境又有小横潦泾西引秀州塘水东南入于黄浦
　　御史泾在松江府东门外起南俞塘北为斜塘南俞塘自松江府东门经三里汀至吕塘庙南入盐铁塘分流东南为语儿泾入黄浦华亭上海二县于此分界
　　盐铁塘自吕塘庙南入黄浦
　　北俞塘自松江府东门东流贯沙竹冈横泺新泾东入黄浦
　　蒲汇塘在上海县西南四十里自青浦县受盘龙泗泾之水絶沙冈竹冈横沥诸水东经县南入于黄浦
　　六磊塘在上海县西南自盘龙塘分支东北流为乌泥泾入黄浦
　　乌泥泾在上海县南三十里其西南与华亭县分界北为郑家漕曹湖泾等浦并自西南入黄浦界泾在松江府城西南接嘉善县界北通秀州塘东南为横泖
　　横泖其源自当湖长泖来华亭县与平湖县分界其交流为华家泾丁家洋丁家洋之东为惠髙泾彭巷港北为处士泾又北沥渎塘
　　胥浦塘相传伍子胥所凿自长泖接界泾而东尽纳惠髙彭巷处士沥渎诸水东为驱塘掘挞泾二水并出横潦泾
　　望湖泾在南桥北入黄浦
　　运盐河自金山衞城北流经张堰鎭西为张泾过前后冈塘髙蒋泾等北至张泾桥与郡城河接凡西南诸水皆由之以入于黄浦
　　牐港在上海县东南新塲鎭西入黄浦其入处乃浦之折而北行处
　　都台浦在运盐河西因明廵抚崔恭浚故名通运盐河入浦
　　沈庄塘在上海县西入黄浦
　　周浦塘在上海县西入黄浦
　　三林塘在周浦塘北西入黄浦
　　杨溜港在三林塘北入黄浦
　　南跄浦在上海县东北三十六里即永乐中导黄浦由此入江处今故址已湮而县东北有跄港大跄浜南近都台浦相传即南跄旧流
　　沪渎江在上海县北二十里呉郡记曰松江东泻海曰沪海亦谓之沪渎即黄浦
　　此皆黄浦之水也皆苏松二郡治于下流者也以上见太湖灌注之水绵亘四郡一州而入江入海以全収其利者也其别为水利如江宁之秦淮等则续见次卷











　　江南通志卷六十一
　　钦定四库全书
　　江南通志卷六十二
　　河渠志
　　水利
　　江宁府
　　秦淮河在府治南发源黄堰坝抵句容溧水来绕府城经流甚长城内外交资其利
　　娄湖在府东南呉张昭所凿以漑田
　　江宁浦在府南漑田百二十顷
　　班渎在府北
　　义沟渎在上元县治东二十里下流入秦淮漑田百余顷
　　绛岩湖在句容县西南原出绛岩山县南境诸山溪之水悉流入焉下通秦淮上元之田赖以灌漑呉赤乌中筑赤山塘后废唐大厯中修复之周一百二十里立二斗门以节旱潦漑田万顷又有百堽堰在县西南三十五里与斗门同置湖水由此入秦淮南唐修筑不废宋时湖禁尤严湖心有盘石以爲湖水疏闭之节庆厯中又立石柱刻水则于其上
　　石臼湖在溧水县西南四十里高淳县西二十里西连丹阳湖出芜湖入江
　　沙湖在溧水县南周五十余畆爲堰以漑田固城湖在高淳县西南五里北通石臼丹阳二湖与当涂宣城界旧由宜兴入太湖后筑五坝遂与太湖隔
　　藕丝堰在髙淳县北三十里自寻眞观北至石臼社鳯凰桥折入横沟与溧水分界沟汇戴家城江夏桥诸水并出堰口内有圩垾十余座共计田万余畆
　　洪漕坝在高淳县西三里自襟湖门外西新桥及正义桥过永丰仓桥至坝北随花犇冈出薛城大葑桥
　　珍珠泉在江浦县东北漑田甚广
　　汤泉在江浦县西北水流数里灌漑甚广
　　琥珀泉在江浦县东北漑田甚广
　　汤沟泉在江浦县东北溉田数十顷
　　墨泉在江浦县沧波门外界六合其色黑又名黑水泉可漑田
　　韦游沟在江浦县西南乌江鎭引江水灌田五百顷
　　东龙塘在江浦县南四十里
　　西龙塘比东塘差小并借以漑田
　　孤塘在江浦县西三十里漑田甚广
　　苏松常三府水利已详见太湖
　　鎭江府
　　凡丹徒丹阳金坛溧阳之水利不与太湖通者
　　丁鼻塘在丹徒县西十八里北入大江明时爲民隐占万歴中县令厐时雍濬之以备旱涝民称其便今复半爲田矣
　　甘露港在丹徒县北固山下通大江宋转般仓在此史弥坚尝濬之今淤又有新港在京口甘露二港间明治中濬
　　简渎在丹阳县南五里一名香草河南接延陵鎭诸水东北逹漕河
　　珥渎河在丹阳县南七里自漕渠经珥村鎭逹于金坛俗称七里河
　　丁义渎在丹阳县南三十里自白鹤溪分流漑田大溪在金坛县西二里一名清蒲河通昆仑河东南流入长荡湖又高湖在县西北十里周百余顷北受五十渎之水南流入大溪又直溪在县西三十五里受茅山丁角诸水东南通大溪
　　思湖在金坛县南六里一名白龙荡旧寛衍蓄水近居民筑堤擅菱藕之利稍失其用矣
　　梁城湖在溧阳县西六十里俗名三塔渰周四十里
　　荆山塘在溧阳县西南四十五里一名官塘有司濬之而民利焉
　　百丈沟在溧阳县南五里一名百歩沟源出燕山东流入白云溪设坝储水以资灌漑
　　淮安府
　　涧河在府城外运河东岸兴文牐下分泄运河暴涨灌漑山阳盐城二县
　　石防口牐在盐城县东串场河北岸蓄泄串场河水以受上游诸水
　　草堰口牐蓄泄盐城县东塘等河下注之水归庙湾等场下海
　　廖家港牐泄盐城县东西塘河下注之水归新兴等场下海
　　老鹳河在府西七十里或谓之灌口隋大业中筑汴堤自大梁至灌口卽此
　　永济河在府南明万厯中开以通漕今惟灌田故城河在府东南五十里本名寿河东入射阳湖西南连黄浦
　　射阳湖在府东南漑山阳盐城宝应三邑田甚广洪泽屯在府东又有洪泽牐以节水
　　广惠防在府东三里旧名波湫运河水涨则自此决泄入海以杀水势【以上互见运河】
　　扬州府
　　雷塘在府西北有二上雷塘长广六里下雷塘长广七里
　　句城塘在府西南与仪征县接界长广十八里有竒唐李袭誉引雷塘水筑此塘漑田八百余顷后废为田
　　陈公塘在府西与仪征县接界周回九十余里灌田千余顷亦名爱敬陂陂水散而爲三十六防爲利甚溥
　　小新塘在府西北十里长广二里余西南接上雷塘者陈公塘上下二雷塘句城塘小新塘旧爲扬州五塘厯代用以灌漑
　　白塔河在府东北其水冬涸春泛民得灌漑之利新城湖在府西北民田资以灌漑
　　牐河在高邮州治北宋郡守毛泽民于此置斗门蓄泄隄之南北皆爲良田
　　串河在淮扬二府泰兴盐三州县境乃淮盐引运通渠西受高宝诸水下归于此灌漑甚广自我
　　世宗宪皇帝特命督抚河臣勘验故道大加开濬盐艘农
　　田均享万世之利
　　界河界淮扬二府盐城兴化二县境在青龙牐之西纳高宝下注之水以济旱潦
　　大石湖在江都县东四十五里汉太守张纲引此
　　湖水溉东陵村农田民呼为张公渠
　　邵伯埭在城北二十里晋谢安筑堰以灌民田民比之邵公故名
　　乌塔沟在江都仪徴运河北岸乃句城塘之门户自仪征县乌塔沟至江都县句城塘口
　　槐家河在江都运河西岸小新塘上雷塘下雷塘之门户
　　张纲沟在府东汉太守张纲开此沟引大石湖水灌田以此得名
　　何家港仪征运河以南何家港爲最大酾爲渠者数十漑田千余顷东接洲
　　富人塘在高邮州境又有固本塘共漑田可万顷芒稻河泄湖水入江乃高邮之尾闾也
　　车路河在兴化县丁溪场之西承兴化西注之水流入串场河以灌田
　　南白驹牐北白驹牐二牐在兴化海口俱通牛湾河以节启闭
　　平望湖在兴化县北平衍周方二十里南通新沟湖受邑中之水逹盐城界由射阳湖入海所溉田无筭得胜湖即率头湖在兴化县东通梓新车路两河车路乃逹丁溪场河道自湖入车路河迤东渐髙梓新则注东南诸场河民田利赖
　　牛湾河即鬬龙港丁溪草堰小海诸流皆会于此河名牛湾者多为曲折以防潮患溉田亩也白水荡寳应县西八十五里濶三十里周二百五十里北接山阳县西南接泗州盱眙县界亦曰白水陂三国邓艾所作与盱眙县破釡塘相连门八水门立屯溉田万二千顷
　　阴隲河在寳应县汜光湖西先是邑西南由衡阳至云山相去百余里经泛光湖之险无支河可避风涛又西北自髙家堰至牐头桥相去十余里田皆髙阜莫供灌溉万厯中邑令耿随龙开此河既引湖水通舟而沟洫之利尤溥民徳之因名家山塘在仪征县境与北山相对旧有石坝潴水可溉田五百顷
　　丁溪下海牐在泰州串河宣泄要津也逺自运河各牐下注之水近系兴化县漫入车路河之水并归串场河东逹万盈墩合小海河流汇出王家港以入海民田无旱潦之患
　　海陵溪在兴化县西十三里髙邮邵伯水所经也溉田甚溥
　　徐州府
　　白米堰在萧县东南三十里有白米泉源出县南之白米山西北流过庙桥入双桥湖居人堰之以溉稻田得米极白故名
　　新汇泽在砀山县南郭外以河徙成泽广数十里经冬不竭溉良田无算
　　汳水新渠在萧县宋绍兴中疏凿以泄汴水睢水在宿迁县之东南睢宁县之北今曰小河口有归仁隄以束水并入于黄河睢利则临睢二县无沮洳之患
　　太仓州【水利已详见太湖】
　　海州
　　石闼堰在州西南宋劝农使王贯之导其水以灌田沭水在沭阳县东南水经注水出琅琊东筦县西北大并山是也水至县分爲五道一入涟水一入桑墟湖三入太湖太湖卽硕项湖萧梁时土人张高等于县北凿河引水漑田二百余顷俗呼红花水又宋沈括爲沭阳簿疏沭水爲百渠九堰得上田七千顷
　　通州
　　岸河在石港漑田数千畆因判官包柽芳修治呼爲包公隄
　　过船港在泰兴县西四十五里明成化中自印庄港至庙港筑江堰嘉靖中又自庙港至过船港增筑江堰以卫田大爲民利
