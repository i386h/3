<!-- { "loadSidebar": true } -->
　　庄徽字彦猷江都人政和初知平江郡豪朱勔被宠官吏无不倾身事之徽独不假借朝廷命官造乗舆服御于浙西特令徽与勔协理寻诏罢徽曰此天子盛德事大臣亟当承奉即日罢之在官六年乞闲提举洞霄宫卒
　　刘大中字立道真州人经明行饬乡党称醇儒厯官州县擢监察御史宣谕江南东西路以和议不协请外在朝言事首议建储高宗感悟赐以御书文赋
　　李正民扬州人政和二年进士中词学兼茂科建炎初除中书舍人出为两浙江西湖南抚谕使以奉使称职除给事中吏部侍郎请复宣和以前通令佐并带主管学事衔以示偃武修文之意仕至徽猷阁待制孙直养字无害知平湖置冢瘗沿海溺死五百余人知海盐择朱沆为小学师民兴于学
　　李易字顺之扬州人好学多闻以清素见称高宗防试进士第一累官至敷文阁待制初授江隂军判官金兵至守臣谓易曰吾当死城郭君有母宜避之易告其母母曰我去汝必无意坚守死生当与汝同之由是易与守臣固守金兵遂引去周麟之字茂振泰州人登绍兴进士中博学宏词第一授著作郎以极诤和议谪秘监分司南京居瑞州孝宗立复原官充哀谢使使于金言词详雅敌为加礼后拜同知枢密院事
　　李衡字彦平江都人登进士第知溧阳县以诚化民乡无吏迹而输税先他邑任四年狱户无一重囚隆兴二年北师至淮官防江者多遣孥归衡独移家至邑民心大安入为监察御史廷争外戚张説不当使掌兵柄改除起居郎致仕退居昆山聚书讲学号曰乐庵
　　史正志字志道江都人绍兴进士荐除枢密院编修乞筑和州城垒及舒扬防守荆襄事宜孝宗即位除员外郎后忤时相谪永州寻复原官赐文安县开国男着有建康志十卷
　　牛大年字隆叟江都人庆元进士官将作监主簿入对言人主当致念于天命人心之所系士气久靡当扶持作兴以为风俗之本累迁至寳章阁待制亷洁自将以余俸置义庄给诸贫族所撰有支山集
　　明汪广洋字朝宗高邮人举元进士明太祖渡江召见为元帅府令史厯官左承封忠勤伯洪武四年为右丞相礼遇特隆已而御史中丞凃节言刘基死毒广洋宜知状谪海南行至太平再赐勅切责遂自经死着有鳯池吟藁八卷
　　蒋宫字伯雝真州人博极羣书于制度沿革隂阳厯数之义无不通元至正初登第洪武元年授兰阳县丞兵燹之余招流亡通商贩开学校邑以大治
　　徐司马字从政扬州人太祖养子厯官都指挥使镇河南甚倚重之司马好文学拊循士卒极得众心公退萧然若寒素
　　陈琰字公信江都人洪武丙子嵗荐授御史廵按云南遇事明断出廨见东家烟突出人手若招诉状心知有冤猝召其家督锢之而搜检其家物得江西估客路引一纸乃呼讯曰尔前者没估客财而杀之匿其尸灶下今露矣其人即伏罪人诧其神官至陜西布政使
　　成璡兴化人洪武中授代州学正陞蔚州知州为政清肃与守将协修边备民赖以宁永乐初为北平布政司叅议卒洪熙初赠兵部尚书
　　陈晟字克昭寳应人洪武中以能书荐入中书预诰勅寻擢五军断事一日当奏狱上收其奏牍令晟背诵晟条对如流上曰汝年少特试汝于狱用心否耳仕终吏部主事
　　陆颙字伯瞻兴化人以明经荐为礼部主事两使朝鲜不辱朝命奉勅建湘献王碑纂修实録屡献诗文字画太宗以三絶称之转户部郎中分治水利董运江淮声望赫然
　　高谷字世用兴化人永乐乙未进士选庶吉士改春坊司直正统十年入内阁英宗北狩谷居守预立景帝进工部尚书少保东阁大学士顺天乡试陈循以子失举奏诬考官刘俨谷曰大臣子与寒士并进已不可况又不安于命乎俨乃得免裕陵复辟内阁诸臣皆获罪上曰谷在内阁议迎驾及南内事皆左右朕无他肠可致仕谷性俭素位台司敝庐瘠田而已成化初赠太保諡文义
　　龚谦字廷益扬州人正统戊辰进士授监察御史英宗北狩首疏迎复建储二事时论韪之廵盐两浙清军湖广卒于官
　　张冤字汝端江都人天顺乙卯举人任台州府同知迁澂江知府居官清介罢任归舟家人误擕官署二釡冕见命返之其操如此
　　张文字存简泰州人天顺已卯乡试第一成化丙戍登进士任刑部郎録囚畿内有马平儿者报父仇抵罪文奏请得免死丁酉赈兖州饥民全活甚众陞浙江副使
　　高铨字宗选江都人成化己丑进士累官保定廵抚有奸人献民地为皇庄铨勘实以闻归其地于民厯南户部尚书归德有黄河退地千余顷为亲藩所据铨按实奏还民
　　黄瓒字公献仪真人成化甲辰进士累迁江西右布政宸濠不法诸司多为所制瓒独不屈转湖广左布政吏部疏天下外官治行五人瓒第一廵抚山东赐一品服带入为南京兵部侍郎江彬扈从南廵值生日部寺俱贺瓒独不往嘉靖初致仕冐政字有恒泰州人成化乙未进士官山东叅政弛南旺湖禁以恤贫民廵抚宁夏守官亷刘瑾求贿不得遂坐事罢归后复职致仕
　　储巏字静夫泰州人成化癸卯甲辰乡防试皆第一授南吏部主事转考功郎持正不挠尝覈一官尚书耿欲改评巏不从曰公所执何异王介甫裕大慙曰我固知君然非我不能容正德初塞上有警陈御边五事又陈马政多议行刘瑾擅权引疾致仕瑾诛起南吏部侍郎卒諡文懿巏淳行清修介然自守工诗文所着有柴墟集
　　胡献字时臣兴化人治丙辰进士廷对策讥切时弊尚书马文升读卷叹服选庶吉士逾年授监察御史清宁宫灾应诏直陈言五事逮锦衣狱谪宜阳知县寻改福建提学副使未任卒
　　徐蕃字宣之泰州人治癸丑进士授吏科给事中以劾中官高鳯廷杖防死放为民后起为江西叅议讨平东乡冦累陞工部侍郎
　　赵鹤字叔鸣江都人治丙辰进士以户部郎中督永平山海蓟州粮草兼视屯田条上十六事陞建昌知府以不赂阉瑾左迁南安同知擢金华知府进山东提学副使致仕尝编维扬郡乗着具区文集王軏字戴卿江都人治乙未进士授户部主事奉命视直闽浙仓库所至严覈欺隠改工部员外郎监遵化铁冶刘瑾党致书请托且恐以危言軏不顾廵抚四川征芒部土官擒其魁改其地为镇雄府进户部右侍郎查畿内勲戚庄田及牧马塲租银尽发诸侵没者总督仓塲请罢京通二仓太监及重开防通河陞南兵部尚书致仕
　　杨果字实夫兴化人治壬戌进士官至户部侍郎天性孝友居官时以母老不挈妻子自处恬退尝谓人曰吾平生无所长唯不识刘瑾钱宁江彬三人差自慰耳
　　叶相字良臣江都人治壬戌进士官给事中首劾刘瑾又上建储漕运库藏等十余疏皆恺切识治体出叅贵州转江西布政已复迁贵州巡抚防芒部构乱相讨平之擢户部侍郎转刑部乞休盛仪字德章江都人治乙丑进士观吏部政时刘瑾以事干尚书托仪为致书仪拒不许官至太仆寺卿以清峻著名著维扬志二十卷
　　顾仕隆江都人镇逺侯溥子嗣爵正德初为漕运总兵请防军卒开通惠河以清白闻嘉靖中掌中军都督府事论救杨廷和功在社稷不当用小人王邦奇语伤国体诏切责移病解营务卒諡荣靖子寰嗣爵亦为漕运总兵官请江南北被灾地停漕运一年改折色军民交便移镇两广定安南莫宏瀷之位讨平平乐猺还镇淮有御倭功入总京营万厯初致仕卒諡荣僖
　　俞敦字崇礼江都人正德辛未进士授庶吉士改刑科给事中疏陈江彬逆状不报钱宁求纳交峻拒之迁礼科使安南进都给事出知梧州
　　徐晋字文明江都人正德辛未进士厯任南兵部郎中宦官刘琅怙势肆横晋以法绳之不少贷宸濠叛南都震恐尚书乔宇知晋才悉以军事委之及驻跸南都供亿旁午晋从容取办寻陞青州知府
　　王纪字理卿泰州人正德辛未进士授进贤知县讨平洞蛮进南兵科都给事中武庙南廵纪屡疏请还被谪复起知武城县防滹沱河决捍治有功擢知高唐州以赈饥积劳卒于官
　　储洵字平甫泰州人正德辛未进士官沔阳守修隄捍水陞漳南佥事设方畧除盗所着有革除録蒋山卿字子云仪真人以诗名于时正德甲戌进士谏南廵被杖谪前府都事嘉靖初复官知南宁府时讨思田土官岑猛以调度军饷功进广西叅政在南宁入觐上言安边备猺方畧时称硕画所着有南冷休园等集
　　张綖字世文髙邮人正德癸酉举人厯光州知州嵗饥请赈全活甚众归居南湖着南湖集若干卷楼观字国光江都人正德丁丑进士由郎中为兴化知府仙游苦海冦观令凿石筑城民赖以安陞湖广副使致仕
　　高□字升之江都人正德辛巳进士授宁波推官摄郡事防日本贡使搆乱□讨平之迁知顺德府甫抵任武宗幸承天道经顺德区画供帐立办防城沙河工峻陞河南副使河决睢州野鸡冈□凿孙继口塞河以疏横流漕运赖之诏増俸一级所着有南兖州集
　　方岑字伯高江都人嘉靖丙戌进士出知杭州府先是海宁令某引用巨猾数人恣营奸利己乃逮诸巨猾下狱夜使人杀之以灭口事发岑按验有状庭笞逐之而令为按臣私人遂为所中伤免官着有竹素斋集
　　蒋应奎字文焕江都人嘉靖丙戌进士授工部主事董九庙诸大工陞应天府尹时镇田万亩荒弗治税悉征之里人应奎出金筑堤召民开垦遂成腴田里人免困累陞辽东廵抚兵部右侍郎致仕曽铣字子重江都人嘉靖己丑进士由知县擢御史廵按辽东定辽阳兵乱巡抚山东筑临清外城为重镇总督陜西三边请兵驱套冦复河套为一劳永逸计辅臣夏言主其议严嵩与言有隙防谙达掠辽西遂奏铣开边启衅言附防误国铣所劾罢甘肃总兵仇鸾复诬诜尅取军粮故倡议复套以自解竟与言同弃市天下寃之隆庆初赠尚书諡襄愍
　　桑乔字子木江都人嘉靖壬辰进士以监察御史按山西劾诸将叶宗鲁纲辈失机又请免被兵州邑征赋丁酉代还适奉天殿灾上陈时政并劾严嵩张赞张云林廷防等时皆未知嵩奸乔首发之嵩因乔廵按顺天引疾乞归构以规避罪下狱廷杖戍九江二十六年而卒隆庆初赠光禄寺少卿沈良才字德夫泰州人嘉靖乙未进士选庶吉士改吏科给事严嵩初入阁良才疏列其奸后累官至兵部侍郎嵩坐以他事罢免
　　曹守贞字子一江都人嘉靖戊戌进士知遂昌县条上采矿害民罢其役厯陞尚寳司丞典司者为严嵩子世蕃与议多不合世蕃不能堪谪山东转运判官久之擢户部郎中尚书张舜臣集司属议沿革守贞曰部体与郡县不同惟清静宁一因之而已有顷京营讹言部议欲裁粟布军士大哄尚书患之守贞移牒戒诸将士择时日覈军实稽诈冐给粮布众心乃定出为平乐知府録囚多従末减寻乞休
　　杨守诚字惟一江都人以乡举知南乐县迁河间府判致仕归时倭冦讧扰守诚策其必犯扬州请于太守筑扬州新城及瓜洲城为守御计
　　李春芳字子实兴化人嘉靖丁未廷试第一三迁至礼部尚书加太子太保时宗室繁衍廪禄不继春芳清其冐滥定服饰妾媵之制毋得过度赐名宗藩条例嘉靖末入阁受顾命居政府持论寛平不事操切谙达请贡市廷臣多异见春芳独请许之边邮安堵者数十年谏造鳯翔楼奏罢太仓羡金及织造嵗币牙簟珍异皆听纳进中极殿大学士致仕归父母尚无恙乡里荣之卒赠太师諡文定
　　凌儒字真卿泰州人嘉靖癸丑进士知永丰县擢御史疏请重贪墨之罚革虚冐之兵搜遗佚之士忤上意廷杖除名隆庆初复官掌河南道时高拱在事多所掣肘儒秉公考黜一时称允再迁右佥都御史投劾归
