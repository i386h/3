<!-- { "loadSidebar": true } -->
　　徐方邹鲁旧国汉兴犹有余风【杜氏通典】人颇鸷悍其士子挟任节气好尚宾游盖楚风焉【隋书志】霸者之余以武为俗【宋陈师道学记】萧风俗浑厚多智虑务农生财【晁端中】沛地邻邹鲁务稼穑尚礼义【沛县志】沛以勇宕为俗【李蔚美政记】砀邑之学歌方盛【元大成殿记】丰熟可抵三州民事农桑乐输赋役而其俗亦淳【丰县志】俗多楚音朴直舒徐【地理志】风俗髙迈迥出等伦【旧图经】士愿民朴重亷耻崇信义【邳州志】
　　太仓州
　　正统以后太仓始立学校仕进者辈出文物渐盛于前【明陆容】太仓气习风类耿拔自树财赋攸出政重农官【周凤岐】治以后竟名大邦峻城深池文学显于天下【张溥】俗尚气节好清议少不检即私相非笑且安土不好逺游无故未尝适百里纵商游不至经岁【旧志】嘉定风气沉厚其君子务读书行义以古人为师【王衡】崇明越在海表其土风古其性勍其人驯扰【旧志】
　　海州
　　海州古郯子国也孔子尝游焉其地密迩邹鲁昔为东海郡号称多材【海州志】赣僻在海隅人性颛朴无机利之习【明王典】闾阎殷富人物焜煌山川草木润媚而韶秀淮平以北称美土焉【董杏】沭汉之厚邱治居淮朔壤接东省有洙泗之遗风家诗书而户礼乐歌之声不絶于闾巷草野忠孝节义时见于愚夫愚妇【沭阳志】
　　通州
　　文采风流衣被到今称为淮南书院【旧志】鱼盐之利商贾多集歌之声章甫亦众【宋学记】通阻江滨海盗稀讼简【通州志】如臯水土清淑自胡安定以经学倡率东南闾巷秀民皆知向学诵之风于今为盛【如臯志】
　　安庆府
　　江南之气躁劲厥性轻【晋书】同安郡人性刚强风气果决其旧风然也自平陈后俗尚淳质好俭约丧祀婚姻率渐于礼【隋书】土壤膏沃人性轻善商贾廛里饶富【宋史】风俗清美天性忠义　荆楚饶劲士吴越多秀民皖介两服之间沉潜髙明盖兼具矣【俱旧志】安庆人物忠敢不媿于古怀宁易桐城逹望江慤灊山毅太湖诤宿松直大抵江北风气近厚故其习尚多类中州【明胡缵宗】六皖山川美赡诵力本其礼教信义闻之熟矣【安庆志】
　　徽州府
　　地杂瓯骆性刚强君子务为奇行髙节而羞不义异才间出【朱子文集】自昔多以材力保捍乡土其后寖有文士山限壤隔民不染他俗勤于山伐能寒暑恶衣食【淳熙志】新安为文公阙里后先相望斯文盛昌【明授朱升学士制】山居十之五民鲜田畴以货殖为恒产善识低昻时取予以故贾之所入视旁郡倍厚其家居也为俭啬而务蓄积女人尤号能俭大都务为贞洁虽妾媵女厮之徒亦以流合为耻故李维贞曰歙女流之邹鲁也　冠冕之伦多尚气节矜取予有唐风瞿瞿之意其髙者杜门却轨自偶古人监司守相莫能识其面【俱旧志】
　　宁国府
　　火耕水耨民食鱼稻以渔猎山伐为业饮食还给不忧冻饿亦亡千金之家【汉书地理志】川泽沃衍有海陆之饶其人君子尚礼庸庶敦厖故风俗澄清而道教隆洽亦其风气所尚也【隋地理志】舟车繁会风俗和柔【唐尉迟枢记】宣州故秦鄣郡地阻以重山缘以大江其俗佻而侈其人劲而悍有裴公耀卿者为刺史端本重学宣人始服化矣【陈简甫开元良吏记】地广而僻人质而文【元志】所产多材故秀民悦诗书好礼义闾巷田塘之氓悉有以自资而无慕于外【旧志】
　　池州府
　　民淳气和众货毕给虽人物稠伙而有讼不嚚虽租赋浩穰而闻令必集【宋盛约记】人性便利喜动经生学士文雅彬彬　以渔猎为业【俱秋浦志】冠婚丧祭互相周恤【石埭志】刚柔既殊雅俗亦分人志怀刑衣冠济济　人性机敏往哲熙熙　大槩士夫崇恬退尚气节妇女亲蚕织工纺绩土著之民惮逺行不事贸迁甘心贫窭以故六邑利权半归寄客百家末艺尽出游民【俱旧志】
　　太平府
　　火耕水耨民食鱼稻蠃蛤故呰窳偷生而无积聚【汉地理志】当涂井邑虽疎而开豁物产丰懿【宋张舜民南征录】姑孰本江东道院民淳不浇【洪迈贡院记】其民浑然太朴帷土物是爱故能臧厥心惟本业是崇是以无末作【呉渊】芜湖附河距麓舟车之多货殖之富衣冠文物之盛殆与州郡埓【元黄礼】质而不华俭而不侈务耕读之业絶淫博之风【祝銮记】地既分则风俗异讵可以轻扬目之【刘子澄太平图经】
　　庐州府
　　人物语音风土明茂皆胜淮左其性躁劲风气果决【隋书地理志】风俗淳朴事耕桑崇俭重名务学贤才彚兴【旧图经】其民质直而无二心【旧志】人物清修苦节廉介忠义【黄宗载记】自昔其民质朴不好争讼而风俗淳美【王志英序】衣冠文物之懿视昔有加生民爼豆婚嫁于桑梓间诵之声接于四境【朱镛序】山川髙深风气完密有中州质愿之美【元虞集记】其俗朴茂刚健而少文其民勤力稼穑而多殷富【王章记】土厚水深士生其间刚劲笃实足以任重【杨博记】俗尚淳质好俭约丧祀婚姻率及于礼【庐江古志】人性淳厚好学务本畏犯法而少鬬讼无吴楚劲悍之风【无为图防】凤阳府
　　凤阳性率真直其食秔稻其衣絁布【寰宇记】淮南着美风流所被文词并兴　在城务商在野勤啬无告讦之风【俱濠梁志】钟离风俗号称近古【凤阳志】俗慕学问才产文武【方舆胜览】务俭勤农知慕孝行【夀州图经】土俗俭朴民生淳厚力农务本逐末者少乡里无鬭争之习彬彬然有古之遗风【临淮记】宿地辟民聚风俗淳美【宋应奎进士题名记】
　　颍州府
　　汝南之别皆急疾有气势【汉书地理志】旧传其俗傲荡今则好尚稼穑重于礼文其风皆变于古【隋书志】民性安舒多衣冠旧族土地褊薄迫于营养洛俗然也汝隂在二京之交颇同于洛邑【宋史志】民淳讼简而物产美土厚水甘而风气和【欧阳修思颍诗序】里巷敦扶持之教男女别饮食之筵【元史志】汝颍人率性真直贱商务农【寰宇记】尚气安愚【风土记】汝颍固多奇士【贲嵩论】风俗清丽人备文武【旧志】平原旷野土壤饶沃水陆四通五逹而无崇山峻谷之险阻【旧志】仁厚之俗勤农事恶衣服人皆忠义本于张巡许远之表率【亳州志】人性质朴惟务农桑今则工商交作词讼简少俗尚礼义视昔为盛【异闻集】
　　滁州
　　地僻讼简其俗安闲【宋章衡醉翁亭记】滁介于江淮之间舟车商贾四方宾客之所不至民生不见外事而安于亩衣食【欧阳修丰乐亭记】习尚勤俭専力农桑【郡志】虽风俗淳厚而尚气节易以徳化难以力服【吕元中紫微泉记】
　　和州
　　楚越之地饭稻羮鱼不待贾而足地势饶食无饥馑之患以故呰窳偷生无积聚而多贫【史记】歴阳人性躁劲风气果决自平陈之后俗颇尚淳质好俭约【隋志】女工尚坚全男工尚垦辟市无蚩工无雕彤无游人异物以迁其志【唐刘禹锡记】四民各安其业而儒雅之风尤甚【和州志】
　　广徳州
　　民力于南亩不务商贾【汉地理志】民淳事简号江东道院【南畿志】人性直好义君子业儒术而尚质朴小人崇节俭而务农桑妇女不出戸阁富贵不服罗绮【宋曽巩志】境大壤沃食货富穰【曽巩鼓角楼记】
　　六安州
　　舒六之贡利尽荆楚【晋伏滔正淮论】淮右名州沃野千里【明朱子奢】民力田疾作输纳以时庶几家给人足【旧志】六地介南北刚柔适中文业武功彪炳史册　民勤耕稼士崇气节皆以礼让相先无复嚚讼【俱六安志】泗州
　　地接齐鲁民尚淳朴以信义为先与洙泗通源雍容揖让有古君子风【旧志】泗人性舒缓朴直城市之民不为商乡落之民鲜识字士习文雅清恬愿慤学校畏清议仕宦顾名节【泗州志】盱眙自古称为壮县民强劲易驯以义【元掲徯斯】天长民朴而愿士质而文【龙侍御记】











　　江南通志卷十九
　　钦定四库全书
　　江南通志卷二十
　　舆地志
　　城池【一　下江府州县】
　　礼记云城郭沟池以为固周礼夏官之属有掌固掌修城郭沟池者是也任其万民用其材器若有山川则因之呉地为东南都会自昔立二八之通门带朝夕之濬池其因川陆之奥作金汤之固者规模可以概见而大江南北峻堞深隍亦往往慿流峙之自然加堑筑之人力矣繁剧之县画疆而理増设官司无改井邑保民以徳不以城池
　　圣世所以臻敉宁之效欤
　　江宁府
　　江宁府始自越范蠡筑城于长干楚置金陵邑城于石头其后六朝有都城有台城有丹阳郡城隋为蒋州唐为升州皆有城五代杨吴为金陵府城宋元仍之俱详见古迹明初建都城惟南门大西水西三门因旧更名聚宝石城三山外自旧东门处截濠为城开拓八里増建南门二曰通济曰正阳正阳而北建东门一曰朝阳自钟山之麓西抵覆舟山建北门一曰太平又西据覆舟鸡鸣缘后湖以北至直渎山而西八里建北门二曰神防
　　国朝改为得胜曰金川西北括狮子山于内雉堞东西相向建门二曰钟阜曰仪凤迤逦而南建定淮清凉二门以接旧西门实周九十六里其皇城则在都城内之东钟山之阳前直正阳门外城西北据山带江东南阻山控野辟十有六门东南北六曰姚坊仙鹤麒麟沧波髙桥上方西南六曰夹冈双桥凤台驯象大安徳小安徳西一曰江东北三曰佛宁上元观音周百八十里西又有栅栏门二一在仪凤门西一在江东门北共十八门
　　上元县附郭自通济门而北至西北仪凤门属焉江宁县附郭自通济门而南至正西石城门属焉句容县呉赤乌二年筑子城周三百九十丈唐天祐八年县令邵全迈修筑宋淳祐六年令张榘重筑后圯明景泰间知县浦洪刘义建门楼治三年知县王僖砌以石嘉靖三十三年知县樊垣始筑砖城周七里有五门
　　溧水县隋始筑城周五里有奇宋绍定中县令史弥巩修之明初知州邓鉴更筑周七百余丈门有六洪武间知县郭云重建正徳中知县陈铭甃以砖寻毁知县陈宪因其址筑土城嘉靖初知县王从善扩其东隅建石桥以泄水十年水败东南隅知县张问行修十七年水复溃三十六年知县曾震始造石城髙三丈广如旧然石甃其外而内犹土也城东西有池
　　髙淳县明嘉靖五年知县刘启东筑土城东北因冈阜西南借淳溪为池门有七
　　江浦县明洪武四年八月始筑浦子口城设应天卫于城内九年改为县治后迁治旷口山无城万厯元年知县周一经始筑土垣六百九十余丈下甃以石八年知县余干贞筑城延袤七百八十丈门有五引水环之
　　国朝康熙中知县徐龙光董志建项维正屡修城楼及女墙六合县宋前跨河为一城绍兴中就旧濠筑城于河北隆兴初于其北又筑一城俱甃以砖寻复筑河南土城于是六合分而为三乾道绍兴嘉泰相继修之歴元至明初圮成化十年知县唐诏创为四门后于每隅各增其一嘉靖三十九年筑堡以围县署崇祯九年六月流贼破六合其乡中书舍人孙国敉上城六合议苏州巡抚张国维巡按陈起龙疏请于朝建城河北知县仲闻韶董其事城周千三百二十余丈髙二丈五尺北及东各二门西及南一门南街一带皆商贾水陆所经又开便易小门七城河环之四门有桥
　　苏州府
