<!-- { "loadSidebar": true } -->
　　南磵楼在江寜县城西南近何尚之宅即跃马磵十六楼在江寜县金陵琐事云在城内者曰南市曰北市在聚宝门外之西者曰来賔东曰重译在瓦屑坝者曰集贤曰乐民在西关中街北者曰鹤鸣在西关中街南者曰醉仙在西关南街者曰轻烟曰淡粉在西关北街者曰栁翠曰梅妍在石城门外者曰石城曰讴歌在清凉门外者曰清江曰鼓腹俱洪武中建以为行人憩息游观之所并以处官妓焉今尽毁
　　延祚阁在上元县冶城后冈上宋太始中建延祚寺因以名阁
　　三阁在上元县台城陈至德二年建曰临春曰结绮曰望仙在华林园光昭殿前高数十丈并数十间窻牖户壁栏楹之类皆以沉檀为之又饰以金玉间以珠翠外施珍帘内设宝帐阁下积石为山引水为池植以竒树杂以花药
　　涵虚阁在上元县南唐建于后湖即凴虚阁金陵四十景曰凴虚听雨
　　青溪阁在上元县东北青溪上本梁江总故宅宋为段约之宅有亭曰割青
　　瓦官阁在江寜县城西南隅瓦官寺舆地纪胜谓梁所建邵思雁门野説云晋哀帝时造一説晋时陆地生莲因掘得瓦棺莲从僧舌底出始建寺遂名阁高二百四十尺运厯图云瓦官寺阁西南久倾因风自正唐狄仁杰宴此有云散便凝千里望日斜常占半城阴之句坐客尽惊呉顺义中改为呉兴阁南唐升元初改为升元阁
　　征虏亭在上元县丹阳记云太元中谢安为征虏将军立此亭故名胡氏通鉴注在方山南自元武湖头大路东出征虏亭建康志谓在石头坞东误甘露亭在上元县城北五里钟山乡陈太建七年闰九月甘露降于乐游苑诏于苑内覆舟山立亭舆地志云宋元嘉中移晋北郊坛出外以其地为北苑更造楼观于覆舟山上陈天嘉中更加修葺立甘露亭
　　白下亭在上元县驿亭也唐李白诗五月金陵西祖余白下亭宋王安石诗门前秋水可扬舲有意西寻白下亭是亭在府西也安石诗又有东门白下亭摧甓蔓寒葩之句似又在府东意驿亭饯送东西各有亭耳
　　翠微亭在上元县清凉山巅南唐时建宋乾道间毁绍熙中复建淳祐己酉陈绮新而大之遗址如砥
　　不受暑亭在上元县清凉寺后南唐避暑宫内有是亭宋马光祖重建
　　红罗亭在上元县古今诗话云南唐后主建四面栽红梅作艳曲歌之景定志作罗江亭
　　望湖亭在上元县鸡笼山上南唐时建遗址存金山亭在上元县宋行宫内苏颂重建王安石懐府园诗有常忆小金山下路绿荷深处见游鯈之句
　　忠孝亭在上元县冶城卞壸墓侧南唐即其墓作忠贞亭宋庆厯三年叶清臣以其父忠子孝改为忠孝亭
　　半山亭在上元县城北王安石故园元丰七年安石请舍为寺赐额报恩禅寺明焦竑亦有园在山侧仍其名曰半山
　　此君亭在上元县华藏寺王安石与弟咏竹于此新亭在江寜县城南十五里丹阳记云呉所立晋隆安中司马恢之徙创今地王导传云过江诸人每至暇日辄相邀出新亭饮宴宋孝武帝讨劭栁元景将前军潜至新亭依山筑垒帝于新亭即帝位改曰中兴亭
　　劳劳亭在江寜县西南按寰宇记劳劳山上有亭七间名曰新亭呉所筑中名临沧观亦谓之劳城舆地纪胜云新亭在江寜十里俯近江渚今名劳劳亭舆地志云新亭垄上有望远楼宋时改曰临沧观即劳劳亭故基是新亭与劳劳亭一处又按建康志新亭垒在城西南十二里垒石存其亭乾道五年留守史正志即故基重修又临沧观在今城南顾家寨大路东防此似又是两处
　　东冶亭在江寜县晋太元中置亭于汝南湾东南西临淮水为士大夫饯送之所南史云王裕之辞尚书令东归车驾幸东冶饯送即此宋乾道中史正志重建景定中马光祖又新之益以知稼瑞麦二亭
　　白鹭亭在江寜县城西舆地纪胜云赏心亭西有白鹭亭下瞰白鹭洲宋景定元年马光祖重建苏轼赠王益柔诗有红鸾骖乘青鸾驭却讶此洲名白鹭之句题名于此亭柱石
　　赏心亭在江寜县西下水门城上下临秦淮尽观览之胜宋丁谓建方舆胜览云谓始典金陵陛辞眞宗出八幅袁安卧雪图付谓曰卿到金陵可选一絶景处张此图谓遂张于赏心亭景定元年亭毁马光祖复建又有临淮亭亦丁谓建后名朝宗观
　　览辉亭在江寜县鳯凰台侧保寜寺后有宋熙寜三年残碑苏辙有和孔武仲览辉亭诗
　　三山亭在江寜县石城西对三山
　　练光亭在江寜县保寜寺黄庭坚尝题云练光亭极是登临胜处
　　折栁亭在江寜县赏心亭下张咏建为祖饯之所风亭在江寜县折栁亭东叶清臣建咸淳乙丑马光祖复创台缭以花竹逰者舣舟以为览胜处相近有佳丽亭马亮建
　　清水亭在江寜县城南三十里
　　二水亭在江寜县下水门城上与赏心亭相对乾道五年留守史正志因修筑城壁重建
　　木龙亭在江寜县西南七十里旧传有香木浮水而上土人迎之以为亭又号木牛亭
　　木末亭在江寜县聚宝门外雨花台北梅冈之东高出林表旁有方孝孺祠祠南为先生墓北有景清祠
　　二李亭在溧水县惠政桥北宋庐山李常父为尉时与兄野夫读书之所后名双玉今名忆李亭又有懐白亭在县城隍庙后
　　寒光亭在溧水县下瞰梁湖
　　项王亭在江浦县乌江鎭【附】唐李德裕项王亭赋并序【丙辰岁孟夏予息驾乌江晨登荒亭旷然远览因观太尉清河公刻石美项氏之材叹其屈于天命且曰汉祖困阨之时生计非萧张所出予以为不然矣自古聪明神武之主未尝不应天顺人以承大业项氏纵火咸阳失秦中之固迁主炎裔伤义士之心违天违人霸业隳矣汉皆反是故能成功防秦遗业东制区夏数败于外常有关中为旧主缟素以义动天下虽项氏犹存而王业基矣若乃蠖屈鸿门龙潜天汉始降志于一人终伸威于四海则萧张之计亦不逺乎予尝论之汉祖犹龙项氏如虎龙虽困而能变不测虎虽雄而其力易摧一神一騺宜乎夐絶然舣舟不渡留骓报德亦可谓知命矣自汤武以干戈创业后之英雄莫高项氏感其伏剑此地因作赋以吊之曰登彼高原徘徊始曙尚识舣舟之岸焉知系马之树望牛渚以怅然临乌江而不渡想山川之未改叹斯人之何遽思项氏之入关按秦图之割防恃八千之剽疾弃百二之险固咸阳不留王业已去将衣锦于旧国遂扬旌而东顾虽未至于阴陵谁不知其失路耻沐猴之丑诋乃烹韩而泄怒谓天命之可欺何伯王之不悟嗟乎楚声既合汉围已布歌既阕而甚悲酒盈樽而不御当其盛也天下侯伯自我而宰制及其衰也帐中美人寄命而无处季数遁而不亡羽一败而终仆岂非独任于威力不由于智虑追昔四隤之下风烟将暮大呼雷奋重瞳电注叱汉千骑如猎狐谢亭长而依然愧父兄兮不渡既伏剑而已矣彼羣帅之犹惧虽霸业之未成亦终古而独步周视陈迹缅然如素听乔木之悲风感高秋之零露因献吊于兹亭庶神明之可遇】
　　六峰亭在六合县南远对定山六峰
　　郭文举书台在上元县宋志云天庆太乙殿即文举读书处金陵故事谓文举为王导所重筑台于冶城以处之
　　望耕台在上元县白上村宋文帝尝登此台以观公卿亲推之礼
　　日观台在上元县台城内祥符图经云宋司天台也
　　通天台在上元县台城内宋大明七年建
　　昭明书台在上元县有二一在钟山定林寺后北高上亦名太子岩一在湖孰鎭
　　独足台在上元县旧宫城内陈后主时有一鸟独足上台以喙画地书云独足上高台茂草化为灰欲知我家处朱门傍水开后迁洛阳果赐第水傍南唐月台在上元县子城东北南唐李氏因城作台望月人呼为月台
　　观象台在上元县鸡鸣上之巅元至正元年建明改为钦天台山侧有北极阁康熈二十三年
　　圣祖仁皇帝南巡
　　御书旷观二字建亭勒石康熈三十八年
　　赐御书欣然有得四字额
　　御书阴长生诗临宋臣米芾帖刻石
　　维余好道辟世自匿二十余年名山之侧寒不遑衣饥不暇食思不敢归劳不歇息奉事圣师承悦顔色面垢足胝乃敢哀识邂传要诀恩深不测妻子延年咸享无极黄白既成货财千亿役使鬼神玉女侍侧余得度世神丹之力
　　周处台在江寜县城东南隅蟒蛇仓后亦名子隐台晋书云处仕晋为东观左丞曾读书于此【附】宋梅摰周孝侯台记【府志东南有故台基曰周处图志亡之都人称之登而四望江山表里与陈迹防见豁如也按西晋史处字子隐义兴阳羡人弱冠好驰骋不修细行州里患之自】
　　【知为众所恶慨然有改励之志里人以三害切讽于是射虎斩蛟往见陆云具以诚告云曰古人学道贵朝闻夕死君前途尚可苐患志之不立何忧名之不彰遂退而向学有文言必信行必谨如是朞年州府交辟仕呉为东观左丞呉平入洛累迁郡太守率有善状会擢御史中丞凡所纠刻不避权贵卒树功名没世远耀噫天地至大根一气陶万化未始无过隂阳寒暑小有缪盭则从而改之卒归大顺而况于人乎古圣贤本天地之性以修其性亦未尝讳过后之人不独讳之而已抑又从而文之自底悔吝良可嗟惜维子隐少而不逞长乃自悟一旦翻然去恶即善遂为名世忠贤可不重乎则中人所禀因物染迁为时诖误德有小眚言有小疵未甚于子隐之害于乡而又何惮乎改为哉予因表是台新是堂非止卜高明之居夸游览之胜而与民同乐亦将有激时世云】鳯凰台在江寜县保寜寺后南宋元嘉十六年秣陵王觊见三异鸟文彩五色众鸟附翼羣集时谓之鳯乃置鳯凰里起台于山因名按宫苑记又有鳯凰楼金陵志云台与楼皆彭城王义康所建宋淳熙中留守范成大重建更榜曰鳯凰台
　　雨花台在江寜县城南三里聚宝山上俯瞩城阙万家烟火与远近云峰相乱遥望大江如带方舆胜览云梁武帝时云光法师讲经于此天雨花故名山麓为梅冈
　　圣祖御制雨花台诗【恭纪首卷】
　　义台在句容县西南隅唐孝子张常洧旌表之所董水读书台在溧水县治西
　　蔡邕读书台在溧水县太虚观东北呉顾雍传云邕以内宠恶之乃潜走呉防积十二年抱朴子云邕到江东得论衡后与诸儒论顿异察之见枕中秘知其果异书也
　　炼丹台在高淳县东二十里谈溪渡口旧传许旌阳炼丹处又有茅城在县南二十里相传三茅炼丹处
　　中堂在上元县古都城宣阳门外或谓之南皇堂六朝时建康有警多以亲贵出顿中堂晋纪云孝武以太学在秦淮南去台城悬远权以中堂为太学释奠金陵志云呉建中堂每岁暮习元防仪于此
　　仪贤堂在上元县宣阳门内呉建本名延贤堂宋元嘉三年帝临听讼自是每岁三讯皆于此堂因名听讼堂梁天监七年改名仪贤防孝廉秀士于此
　　乐贤堂在上元县台城内晋肃宗为太子时建宣猷堂在上元县晋置后在梁东宫梁纪云修饰国学增广生员立五馆置五经博士皇太子宣城王亦于是堂讲释老萧子显传云谢嘏出守建安于宣猷堂宴饯赋诗用十五剧部陈姚察传云察年十三即引于宣猷堂听讲论难为儒者所称武帐堂在上元县幕府山武帐冈上宋文帝建元嘉二十一年宴于此堂将行勅诸子且勿食至会所赐馔日旰食不至皆有饥色上曰汝曹少长丰逸不见百姓艰难今使汝曹识有饥苦知以节俭期物
　　澄心堂在上元县南唐宫左后主建为藏书撰述之所也后主有巧思制澄心堂纸时甚珍之有美堂在上元县宋行宫内旧为府治
