<!-- { "loadSidebar": true } -->
　　沈伯刚长洲人本孟姓自幼为沈胜五后胜五坐事当诛年且老伯刚愿代死胜五不许伯刚固欲代之时年方十七临刑太祖怪其少问故特赦之又朱昱亦长洲人父当逺戍老不能行而兄先逃去昱年十六请代徃有司少之欲追逮其父兄备受笞楚固请代部使者怜之改留苏卫
　　盛逮字景华吴江人弟以盐法被捕父怜其少不忍遣逮曰弟未有子愿就捕因谪戌寜夏卫吴璋字廷用吴江人幼孤依母陆以居永乐二十一年诏选天下节妇充内役陆以年例当行宣徳元年亲王出封广东徙饶州陆皆从行璋弃家奔走二藩间屡求见母不允正统十二年复恳于王怜而许之命入宫见母母病已革璋徬徨刲股作糜以进病少间遂负母出至寓三日而卒扶柩归梅里璋年至八十一以子洪贵受封时同邑梅衡求得父尸于沔阳钱抱璠吮父疽而获愈俱以孝称
　　王宾字仲光长洲人博学洽闻于书无所不读尤精于医然未尝与富贵人医里巷贫人及方外士即徃诊视与之药絶不望报貌甚寝药防其面及肘腋为创髽髪短衣人咸笑之生平不娶未冠父殁终身不冠奉母饭必亲煮羮必亲调年七十疾革抱母不舍息半晌复苏呼母连声始絶后魂归于家曳履拄杖行呼曰娘娘举室皆惊良久乃灭初郡守姚善贤而造之宾掩门语曰勿惊吾母逾墙逸出善他日却仪从独候门下始接焉所着有光庵文集
　　梁栋昆山人父为馆陶主簿将归留少子镐赘于邑人其母啮臂而别父母卒栋思镐徒步至馆陶已失主家所在后随处求之垂三十年一日在华亭东禅寺防大雨有僧袒而决渠臂有啮痕栋见心动就与语即镐也抱持大哭携归友爱终身徐季昭吴江人永乐中兄昌伯坐事戍辽东乃请兄留养而以身代行昌伯曰尔年少不更事岂堪逺戍二人互争久之母竟遣季昭行后十余年季昭还母尚无恙乡人扁其堂曰孝义
　　徐真字宗正吴江人靖难兵起避乱与母相失去家访之立誓曰不得母不生还后数年渡淮得之奉以归
　　杜琼字用嘉吴县人生一月而孤母顾育而教之长从陈继学为文必本于理诗古雅有风致间写山水秀润可观性至孝痛父早亡从母问其容仪徃徃形诸梦寐母疾刲股以疗有司将上其孝琼曰此岂得已耶惟念母节未白耳正统四年知府况钟疏闻被旌宣正间有司荐琼孝廉辞不就年七十九卒逺近防者千余人私諡曰渊孝五世孙诗字与言嘉靖己酉举人厯官贵寜道叅议定乌撤乌防争地界事
　　王鉴字与修昆山人举天顺壬午乡试其学邃于尚书谓二帝三王之道在此大书忠孝二字于壁间成化辛未上春官卒遗子漳书曰而祖以千金付我汝仲父二孤尚幼我缄而藏之某柱下书到即付孤去无他嘱勉思壁上二大字而已漳得书发柱不开缄而与之时称其父子双孝
　　张晓初吴县人以无子娶良家女见其举止端凝询知父为广文丧不能归售女以备行李晓初即返之已发矣乃令妻抚之择婿嫁焉后晓初生子习举成化进士
　　顾寛字惟仁吴江人性孝友母丧三年不入私室与弟宏俱八十余嵗不分爨族之贫无依者不能葬者皆必有赈给尝买地掘得故冡复掩而他择之曽孙名曽唯嘉靖癸丑进士为名御史
　　朱颢字景南长洲人父殁庐墓三年每哭乌鸟闻声皆下事闻旌为孝行之门又有陆鍷十嵗丧父哀毁如成人两遇盗负母出哀呼曰毋令吾母受惊也盗舍之去
　　郑熙母孀居四十年熙曲顺母意至老如孩穉时母爱季弟子婚娶俱先己子
　　吴中英长洲人父客燕死仆窃金逃中英遗腹生未识父长寻父榇三徃不得最后号恸欲絶誓不得父棺不还有徳州僧指示之题识宛然奉归焉同邑杜遵家贫佣力养亲父母相继殁手自穿竁负土以乡人绘图传之
　　顾淳长洲人年弱冠父患痛风不可忍呼淳与诀欲自裁淳祷于天剪髪际肉投药以进痛立愈同里顾爱石幼值母病夜半赴神庙哀吁剜右臂肉母愈父病剜左臂肉亦如之
　　邓汝南长洲人力贫养母妻以语言触母遣之终身不娶母病刲臂肉既殁肖像事之如生存金孝子失名长洲人居甫里父末疾不能行有所诣即负之家火灾仓皇中妇已负翁出孝子不知冒烈焰入焚死
　　孙云字从龙昆山人父客死云徒步万里得父骨于昭平堡函以归将渡江旋风忽起恍有物夺其所函骨掷之江云跃入江中行里许攫得之卒抱函归后登嘉靖己丑进士官员外郎
　　谭照字儒溪常熟人増例太学生与弟太学生晓字镜川三世同居嘉靖三十一年岛倭入寇时邑皆土垣知县王鈇议筑城费无所出照慨然倡义捐赀四万余金亲身督率昼夜并力不五月而城工告竣甫三日倭猝至民慿坚城保守邑以无虞邑又连遭水旱照散米赈饥全活无算又自东门至昆山界偹筑岸塍十万余丈建石桥十八座以便徃来抚按题请表扬时晓已卒照念祖父以来三世未分所捐之金与弟共之因推功于弟晓得建专祠隆庆元年照卒抚按又核其事行具题备主入晓祠一体致祭时人为撰祠记
　　任环家卒名氏不传嘉靖时倭寇薄苏环以同知奉檄督乡兵御之兵市人子遇寇先遁环独身射寇寇持长刀突至家卒见势急扶环上马寇刃及马尾家卒直前手搏寇连中数刃死环得脱后竟成勦寇功又有乡农二人方锄田为寇所获使导徃富家二人故引之官军处大呼杀倭倭杀之陆懋字邦美昆山人有姊父钟爱也为倭所获将被害懋突城而下跪请代姊死以全父志贼感动释之令懋担懋睨其姊去逺提担扑贼贼追之田间被害既死尸不可辨兄愚哭之哀瞑目闪闪动与颈领合得藁葬城西
　　归钺字汝威昆山人早丧母父更娶后妻辄杖钺每炊将熟逐之出户终日不得食比归又复杖之父死母独与其子居钺摈不得见因贩盐市中时私其弟问母起居致甘鲜焉嵗大祲母不能自活钺徃涕泣奉迎母惭终感其诚恳从之钺既老且死终不言后母事也钺族子绣字华伯贩盐养母与弟绵纬友爱无间绣妻朱每制衣必三曰二叔无室岂可独使君被完洁耶后叔妻亡有遗孤抚之如己子归有光作归氏二孝子传
　　林徳常熟人父为倭所杀诇知雠所在委身从之屈意善事既亲昵乃具酒食诱倭醉卧取其佩刀防首以归
　　周伯字懐堂常熟人质直好义嘉靖间倭犯海上令大户筑城伯独任镇海门一带寇至伯率家属拒之获三甲首辛酉大水输粟千钟粥饿者槥沟胔御史旌其门曰忠义
　　沈楠昆山人七嵗丧父力耕奉母母感痰疾楠割左乳火煆为末沸汤进之数进稍息属尽乳而苏知县刘某旌之以文邻里赠之以粟楠曰楠须母乳以生今母病刲以还母岂异事哉敢以一乳为名髙也力耕如故每盛暑必以半臂掩之不令人见越十年母病复剧又割右乳进之又愈御史周如斗疏闻被旌
　　钱之选字舜臣常熟人父坐事撃狱选与父更代系寻随父戍辽东籍铁岭卫为诸生中嘉靖庚戌进士累官兵部郎中故事官兵部乃得脱军籍于是上书讼父寃得昭雪封父如其官遂告终养奉父归里
　　归有贞字养素昆山人父年六十一而生口授以经辄成诵年十八为人师二十父殁居丧哀毁四举徳行处师席者五十余年素不礼于长兄长兄死次兄复尽得其腴产有贞知而不言率其庶弟居于宅之西偏族人皆叹美有光尤亟称之既而兄侄辈产荡尽有贞每赈卹之殁为棺殓年九十余无病而终
　　秦霑字光甫昆山人父为仇陷成大狱霑年十七囚服投牒御史杖而逐之哭诣太守太守怜之为缓其狱后得从末减领嘉靖壬子乡荐选徳化知县再补寜陵遇疑狱必重持之曰向者父狱起吾仰视堂上人犹虎狼也安知今堂下人不虎狼吾耶
　　张尚友字益之吴县人精春秋之学吴中治春秋者皆宗之事父纯孝父病革刲左臂肉和糜以进人有欲上其事者怒曰是欲我以死父取名乎状茍上我必死之【阙】　　表其墓
　　吴士志字伯髙常熟人年八嵗父母出避倭中道相失士志归守其庐曰家人终当于此索我父殁痛欲从死其大母及其母强之食乃日进粥一盂泪渍枕席重裀俱烂二母不知其夜哭也逾小祥目失明耳失聪口失音血枯骨立见者悲之冬日曝檐下手其父事状揽笔欲有所更定舌卷口噤索饮不能咽而卒又有徐明俊者亦以孝死乡人并称孝子云
　　沈柱臣字公尔吴县人受业于王敬臣参究理学事继母极孝嵗饥贸粟奉母而已与妇食糠粃不令母知授徒入糈悉归母弟嗜酒善费所需稍缓即横加意气亦笑承之惟恐伤母心为县学生六举行优以贡授滁州训导
　　张冲字应和长洲人母疾焚香吁天割左臂一脔置汤药以进因以愈尝服贾燕京途闻父病乃倍道行遇盗伤肱尽劫其所贾金然故人所附全未失也故人子来视创甚不敢问金冲曰盗去吾金君家金固在也遂悉还千金人以为难又仗气负奇有侠客豪士风皇甫汸李攀龙黄姬水徐中行王世贞俱为其志传
　　张世伟字异度吴江人中万厯壬子乡试服习其祖基之家训七嵗丧母上食号恸塾中儿皆为流涕父殁事其兄如其父急朋友之难甚于己乡邦有大利病缙绅嗫嚅相顾必自世伟发之人有不善相戒曰无使张孝廉知死无以为殓倪推官长圩赙之乃发丧
　　屠嘉宾吴江人少孤祖鞠之及祖病危嘉宾割股和药以进病遂瘳母以哭夫丧明嘉宾餂其翳久之豁然人谓孝感万厯中按臣徐旌奬
　　顾顺升字与登吴县人为太学生有文誉父死甫一月母又死家又失火顺升负母尸出旋复舁父柩遍体焦烂絶而复苏强起营葬事服阕仍处丙舍万厯中仕为兵马司副屡剖寃狱累擢楚府长史不赴抵里即庐墓以终其年
　　陈星枢字拱薇常熟人广州知府国华子万厯丁酉举人知汤隂县思亲告归终养动息不离左右以纯孝闻子煌圗崇祯壬子副榜授翰林典籍以亲老辞徴不赴人亦称孝
　　朱陛宣字徳升吴县人举万厯壬子乡试防试寓京师忽心动驰归母寻卒以父老遂絶意进取少与周顺昌同学顺昌被逮时陛宣衰绖徃送之周旋甚至父终以哀毁卒巡按祁彪佳举真孝廉请赠諡勅赠翰林院待诏姚希孟私諡曰孝介杨大濚字子澄吴县人南兵部尚书成子少从王敬臣游性廉静见非义色艴然不可犯事亲诚孝兄弟四人析产独取其薄丁巳戊午间嵗饥民死无算收瘗枯骼凡两年可万计年逾艾危坐一室诵读不辍吴人称端孝先生
　　沙舜臣字子升吴县诸生事母惟谨与弟舜年舜民称一门三孝当魏珰矫防逮周顺昌时士民坌集舜臣偕诸生王节刘羽仪王景臯殷献世杨廷枢文震亨等直前谓巡抚毛一鹭曰人情如此明公独不为青史计乎曷据实上闻一鹭斥勿哗官旗遽呵叱激众怒致有羣撃之事后狱具舜臣与王节诸人等并黜
　　缪天秩字原常吴县人父疾隂刲股以进父竟不起居丧哀毁以创钜遂成瘵疾年仅二十四歳卒后以子国维贵赠参政
　　席允信字顺懐常熟人万厯间筑福山城十之一云和塘十之二解砖解铜挽运漕粮每代乡民偿补缺额明季荒旱载粟数千斛分贮城中半价粜以为赈在其乡施粥成梁建牐诸便民事无不为举乡饮宾
