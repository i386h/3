<!-- { "loadSidebar": true } -->
　　黄溪水齐周时废今黄溪在县东界
　　灌丘旧县魏收志云钟离郡领灌丘县有劭阳城盖在今临淮东北与劭阳洲相近
　　寿春旧县即今寿州也战国末楚考烈王徙都命之日郢秦置县汉为九江郡治舆地记云寿阳城中有二城一曰相国城宋武帝伐长安时筑一曰金城寿阳中城也又州西四十里有寿春故城北临淮水相传考烈王盖治此又州东有诸葛城相传诸葛诞所筑
　　成德旧县在寿州东南汉置水经注云肥水经成德县故城西又北至芍陂也
　　崇义旧县在寿州东南宋志云南梁郡有崇义县羌人所立
　　肥陵旧县在寿州东南新唐书志云安丰县武德七年省肥陵县入盖唐初所置也
　　甾丘旧县在宿州东北六十里汉置
　　广平旧县在宿州西南魏武定六年置
　　斛城旧县在宿州东北亦曰朝斛县魏武定中置水经注云渒湖水东至朝解亭即朝斛之讹也白椫旧县在宿州西南七十里隋志云临涣郡有东魏白椫县新志云有百善集盖即白椫之譌也丹城旧县在宿州西南仁义乡隋志云临涣郡有魏丹城县
　　定陶旧县在宿州定陶山下后魏侨置
　　新丰旧县在宿州北七十里魏武定六年置今为新丰集
　　龙山旧县在宿州西南龙山集寰宇记云在临涣县西四十五里北齐置
　　诸阳旧县在宿州西北唐武德四年分符离县置今州西有诸阳山盖故县在此
　　阳平旧县在灵璧县南晋元帝侨置阳平郡于徐州
　　连城旧县在灵璧县南魏收志云谷阳郡首领连城县齐周时废有连城铺在县南百里盖因故县为名
　　亳社在宿州相山宋共公都相因置亳社
　　潜龙殿在临淮县开元寺内南唐李昪微时尝寓寺中故名
　　南华楼在临淮县逍遥台前万歴中重建有庄周像
　　望僊楼在临淮县城内相传蓝采和仙去人于此望之因名
　　清淮楼在临淮县旧郡治子城上唐张頔诗云观鱼惠子台芜没梦蝶庄生冢木秋惟有清淮供四望年年依旧背城流
　　元勲阁在府治西南明为功臣建
　　含桃阁在临淮县旧为郡廨西斋宋梅询为守吕夷简为倅晏憇于此
　　第一山亭在府龙兴寺内明洪武十六年建有御书第一山三大字碑
　　翛然亭在临淮倅防子城上旧名观澜元祐中王雍为郡丞因晋简文帝翛然临水便有濠濮间想语乃易今名
　　四望亭在旧府城唐刺史刘嗣之建李绅记云云山左右长淮萦带下绕清淮旁阚城邑绅矮小时号短李俗呼为短李亭
　　枕淮亭在旧濠州治子城上宋时建一名望淮圣水亭在怀远县大禹庙前岁早祷雨辄应元人构亭其上
　　死虎亭在定远县西南水经注云阎润水西北经死虎亭夹横塘西注宋泰始间殷琰于此筑垒拒刘勔之兵齐永元二年萧懿讨裴叔业亦屯兵于此通典云在寿州东四十里悮也详见辨讹对池亭在定远县西北七十里相传宋赵倚所作池即槎枒寺白莲池
　　鹊甫亭在定远县鹊甫谿水西北流经此亭下娄亭在虹县东北左传云楚人败徐于娄林杜预注曰僮县东南有娄亭
　　鸡备亭在安丰故城西南春秋云昭公二十三年吴败顿胡沈蔡陈许之师于鸡父杜预注曰安丰南有鸡备亭是也
　　黎浆亭在寿州东南魏甘露中吴将朱异救诸葛诞于寿春进屯黎浆是也水经注云芍陂渎北分为二水一水东注为黎浆水人东经黎浆亭南谓黎浆水口
　　尉武亭在寿州北宋元嘉中刘康祖还守寿阳至尉武去寿阳数十里为魏将追及即此
　　昼凉亭在寿州北五里下有石屋
　　袲亭在宿州西春秋云桓公千五年公会宋公魏侯陈侯于袲伐郑杜预注曰相县西南有袲亭芳亭在宿州北即唐咸通中官军败贼处又州城内有柳溪亭
　　扶疎亭在宿州北城上宋苏轼守徐时尝遗墨竹一本于宿宿人镌石构亭贮焉故名扶疎明治初州守曾显庸修复之
　　张氏园亭在灵璧西凤山下或曰在鹿鸣门外【附】宋苏轼张氏园亭记【道京师而东水浮浊流陆走黄尘陂山苍莽行者倦厌凡八百里始得灵璧张氏之□于汴之阳其外修竹森然以高乔木蓊欝以深其中因汴之余浸以为陂池取山之怪石以为岩阜蒲苇莲芡有江湖之思椅桐桧栢有山林之气奇花美草有京洛之态华堂厦屋有吴蜀之巧其深可以隐其富可以养其菜蔬可以饷隣里鱼鼈蒲笋可以餽四方之賔客余自彭城移守吴兴由宋登舟三宿而至其下肩舆叩门见张氏之子硕硕求余文以记之惟张氏世有显人自其伯父殿中君与其先人通判府君始家灵璧而为此园作兰臯之亭以养亲其后出仕于朝名闻一时推其余力日增治之于今五十余年矣其木皆十围崖谷隐然凡园之百物无一不可人意者信其用力之多且久也古之君子不必仕不必不仕必仕则忘其身必不仕则忘其君譬之饮食适于饥饱而已然士罕有蹈义赴节其处者安于故而难出出者狃于利而忘返于是有违亲絶俗之讥怀禄茍安之弊今张氏之先君所以为其子孙之计虑远且周是故筑室艺园于汴泗之间舟车冠盖之冲凡朝夕之奉燕游之乐不求而足使其子孙开门而出仕则跬步市朝之上闭门而归隠则俯仰山林之下于以养生治性行义求志无适而不可故其子孙仕者皆有循吏良能之称处者皆有节士亷退之行葢其先君子之泽也余为彭城三年乐其土风将去不忍而彭城之父老亦莫余厌也将买田于泗水之上而老焉南望灵璧鸡犬之声相闻幅巾杖履嵗时往来于张氏之园以与其子孙游将有日矣】观鱼台在府西七里荘子与恵子观鱼处亦名荘周台观星堂在府独山顶上明洪武初建
　　将台在府西古城之东
　　逍遥台在临淮县开元寺后唐刺史梁延嗣累土为台刻庄子像覆以亭
　　义台在定远县东二十里五代时有梅氏居此宗族聚居鸣鼓会食南唐后主筑台表之
　　判虎台在定远县治宋包拯为令时有虎伤人拯移牒于神虎自赴县系于台前石今台石俱存春申君台在寿州城东北隅相传楚春申黄歇筑凤凰台在寿州南门外
　　鬬鸡台在寿州西南三十里明一统志云俗传二金鸡鬬于此
　　张飞台在寿州西阳鎭东南四里
　　米家台在寿州正阳鎭西相传宋米芾所筑晒书台在宿州闵孝乡闵子墓侧
　　庄子台在灵璧县潼山
　　望荆台在灵璧县荆人宦此思亲筑台望焉今断碑存
　　吹箫台在灵璧县西北七十里
　　三贤堂在临淮县城东北隅宋时建祀彭祖庄子惠子明正统二年没入于淮
　　威信堂在临淮县内宋淳熙时濠帅王囘陛辞上谕以守边之道无出威信二字因以名堂
　　静正堂在临淮县旧郡治堂后又有清风堂皆宋时建
　　薛长卿宅在宿州相城内中元寺长卿初以鲁诗传龚胜龚舍后为御史大夫东归沛守远近尊礼殊至郡人以为荣
　　桓谭藏书处在宿州汉成帝以谭藏书多令待诏门下时谓挟桓君山之书富于猗顿之财今蕅花墅是也
　　刘巘故里在宿州相城泽门内
　　奕坛在临淮县西南二里会仙观前刻石为棋枰傍有二窊可置子
　　水馆在临淮县旧濠州治唐张祜有诗又高唐馆在旧濠州治西
　　漆园在定远县东六十里即庄周为吏处唐天寳中尚有漆树一二十株野火燔烧今为垄亩国府园在宿州相城北相传内有宋伯姬黄堂基即伯姬焚死处
　　饮马池在寿州东南百里相传汉英布饮马于此留犊池在寿州城西南隅汉时苗来令寿春驾一防牛至后生犊一及去任曰此淮南所产也留之州人遂以名池
　　惠子窑在临淮县治西南三里相传惠子游濠上时居此
　　梦蝶坊在临淮县开元寺西庄周尝寓此
　　撒金街在临淮县内蓝采和曵钱仙迹在此乐安乡在虹县废僮县界汉匡衡封乐安侯即此大泽乡在宿州西南故蕲县西水经注云蕲县有大泽乡陈渉起兵于此
　　睡僊崖在临淮县曲阳门外有石崖长二丈余中有一段平坦约六尺世传有僊尝卧此
　　埀花坞在临淮县唐刺史独孤及有诗并序乘龙洲在临淮县东北淮水中流周世宗征濠夜遣兵持炬乘槖驼絶淮濠兵惊以为鬼乘龙也庄眉戍在怀远县西北魏置齐建元二年魏人攻钟离徐州刺史崔文仲遣兵渡淮攻破其庄眉戍是也
　　禹墟在怀远县东南水经注云禹墟在涂山西南其地有禹会村即此苏轼诗曰樵苏已入黄熊庙乌鹊犹明禹会村是也
　　蒲姑陂在虹县北左传云昭公十六年齐伐徐至于蒲隧杜预谓取虑县东有蒲姑陂是也
　　竹堌在虹县东北七十里凄河岸
　　石寨在府万岁山顶筑有石垣
　　连珠寨在寿州北五里紫金山腰有石甃大路遗址尚存周世宗屯兵处
　　花靥鎭在寿州西北二十五里相传以宋武帝女寿阳公主名宋绍兴二年庐寿鎭抚使王亨收复安丰军之花靥鎭盖州境戍守要地也
　　赵歩在寿州东北淮河北岸水濵泊舟之地以赵氏居此名胡氏曰赵歩南直紫金山
　　曹营在灵璧县西南一百三十里相传曹操立营于此
　　垓下聚即汉兵围项羽处汉志云洨县有垓下聚元和志云垓下聚在虹县西南五十四里盖在今灵璧县东南
　　楼子庄在今灵璧县西三十里
　　戚家湾在灵璧县北七十里小河南相传为汉高祖戚夫人之故里
　　九井在寿州南汲一井则诸井皆动
　　淬剑泉在府遗碑村相传莫邪剑成以此水淬之楚泉在定远县西六十里汉泉在定远县西五十里源出楚泉二泉并行自南而西合流入洛达于淮
　　珍珠泉凤台县城北五里闻人声则泉迸如珠一名咄泉非有二泉也
　　盩厔槃在府治南山中古槃也
　　行色诗石刻在寿州旧安丰县宋待制司马池尝监酒税作行色诗后孙宏为之刻石
　　汉碑在宿州相祠内八分体所谓三百有五碑也又有宋宣和封崇惠侯勅碑亦在祠内
　　解带石在临淮县清流门外俗传项羽解带饮石上即此
　　啓母石在怀远县禹庙西石形如老妪
　　秦桥山石在虹县城东陡门山产美石宋都汴时采石于此
　　宣和石在灵璧县西二十里外沿途多奇石魏昌城在寿州八公山东南魏延昌初梁作淮堰扬州水涨刺史李崇更起此城以备水州人号曰魏昌城寰宇记云有石城在县北四里即此











　　江南通志卷三十五
　　钦定四库全书
　　江南通志卷三十六
　　舆地志
　　古迹【七　頴州一府滁和广六泗五州】
　　颍州府
　　任城在府治北三里陈将任忠伐齐于颍水北岸筑城以围汝隂故名俗呼蛮楼寨
　　平舆故城在府治南一百里北枕谷河土城尚完俗呼为远城按平舆在今河南汝阳县界此盖梁魏时侨置诸郡县遗址
　　清丘城在府治东五十六里颍河北岸隋置县永安故城在府治西南一百四十里汝水北岸唐武德四年置
　　东城西城俱在府治西北七十里五樟林两城相去三十里相传唐置府兵筑城屯守于此
　　唐屯城在府治西南一百七十里龙项湾东相传唐仁瞻筑
　　愼县城在颍上县西北四十里江口鎭左传云吴人伐愼白公败之即此汉置愼县刘宋改置于淮南合肥此城遂废
　　颍上故城在今颍上县南即古郑城也水经注云颍水东南流经蜩蟟郭东俗谓之郑城旧唐志云颍上县隋置治古郑城
　　武隂城在颍上县东南正阳鎭俗谓之张飞城与刘关二城相对
