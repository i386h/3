<!-- { "loadSidebar": true } -->
　　张巨武进人少从胡瑗游与同郡蒋之竒胡宗愈丁隲为四友嘉祐中举明经歴国子监直讲王安石新经行巨即引去时论髙之着易解十卷厐安仁字宅道晋陵人通五经尤长于易邹浩从受业
　　唐棣字彦思宜兴人政和五年进士从河南程颐学能得其传编次伊川语録百余条歴官秘书少监
　　丁隲字公防晋陵人嘉祐初进士以经学倡后进尤长于易春秋李定用事辟为属以疾辞苏轼曾肇孔文仲交章荐隲司马光当国隲谒之独后光曰眞自重士也除太常博士改右正言元祐间疏请正士风后出知处州
　　周孚先字伯忱晋陵人偕弟恭先往洛从程颐学与杨时相友善在颐门下凡十七年后归生徒逺至者众创城西城东书院兄弟分主之杨时至郡馆之城西命诸生师之孚先由乡荐入太学官临安教授着有论语解
　　凌浩字直翁无钖人与同邑陈敏同学于胡瑗以经术知名治平乙巳进士尝为蓬莱武陟令以能名召拜太学博士推胡瑗之学以诲士士多从之出守渠阳
　　元陆文圭字子方江隂人博通经史百家及天文地理律厯医药筭数之学为文融防经传东南学者皆宗师之朝廷屡遣使驰币聘之以老疾不行所居在城东学者称之曰墙东先生有墙东类稿二十卷
　　梁益字友直江隂人博洽经史而工于文词陆文圭卒后浙西称学术醇正为世师表惟益一人所着有诗传旁通发挥朱子之学为精又有诗绪余史传姓氏纂
　　陆以道字士无钖人明易溯程朱之源得象外防至正二年进士歴翰林待制
　　明谢应芳字子兰武进人笃志好学以道义名节自励元至正初隐白鹤溪上授徒讲学江南平有司徴脩郡志强起赴之德望重东南缙绅逹官过郡必访其庐诗文典雅蕴借有辨惑编巢稿毘陵续志思贤录
　　孙作字大雅后以字行江隂人世以儒名为文醇正典雅著书十二篇号东家子宋濂比之法言通书元季避兵呉中张士诚廪禄之旋谢去客松江以居洪武六年召脩日厯书成累擢国子司业坐事免复起待诏终长乐县教谕门人称清尚先生陈济字伯载武进人与弟洽浚从谢应芳游济尤学问该博成祖修永乐大典用大臣荐以布衣召为都总裁书成授右赞善又命授诸皇孙书僦室以居仅蔽风雨为文章根据经史必务理胜不事葩藻所着有诗传通证书传补经元史举要通鉴纲目集览正误诸书
　　周冲字道通宜兴人由举人仕训导至唐府纪善游王守仁湛若水之门尝曰湛之体认天理即王之致良知也两家门人各相非笑冲为疏通其防与蒋信集师説为新泉问辨录
　　薛应旂字仲常武进人嘉靖乙未进士由慈谿令改九江教授徐阶督学江西檄掌白鹿书院事擢南吏部考功郎中主察典辅臣严嵩令尚寳诸杰嘱应旂去一御史应旂反黜杰嵩怒嗾御史劾之谪建昌通判歴浙江提学副使罢归所着有考亭渊源宪章录宋元通鉴甲子防纪四书人物考髙士传浙江通志诸书
　　王升字世新宜兴人由嵗贡官国子学录张居正柄国欲网罗当世知名士托升友道意欲令典制勅升力辞不就通判成都有廉誉迁盐课提举谢归有四书辑畧读左赘言诸书行世学者称孚斋先生
　　钱一本字国瑞武进人万厯癸未进士由知县擢御史上建储论相二疏语极戅直斥归郡守欧阳东鳯构经正堂讲学推一本主之与顾宪成分主东林讲席学者称啓新先生最精易学有像象管见象钞续钞范衍
　　呉桂森字叔美无钖人从顾宪成髙攀龙讲学东林书院万厯丙辰歳贡廷试归学易于钱一本受所着像象管见广其意作像象述像象金针易説谈易随问同邑诸生邹期桢字公宁亦从攀龙学静坐有得时称两素衣先生
　　华允诚字汝立无钖人天启壬戌进士对防极陈奄寺之害置二甲除户部主事値魏珰乱政告归怀宗初起工部员外郎京师戒严守德胜门称防改职方劾辅臣温体仁尚书闵洪学朋比阿党诏夺俸旋乞归后殉国难少与兄允谋允谊从钱一本髙攀龙游尽得其学俱以儒学称允诚有春秋説四书大全叅补允谊有三象粹精春秋传戴记纂疏诸书行世
　　岳虞峦字舜牧武进人崇正辛未进士歴江西按察归惟以著书为事晚尤好易撰周易感春秋平义二书时宜兴诸生储漧受学于钱一本着有易疑春秋属比直书子秬亦以学称有周易集义呉钟峦字峦穉武进人崇正甲戌进士少从髙攀龙顾宪成讲学门下士数百人江阴李应升为最初令长兴以旱潦缓徴税不中额谪绍兴府照磨量移桂林推官国亡自焚死所着有周易卦説大学衍义霞舟语録诸书
　　秦镛字大音无钖人崇祯丁丑进士令清江多惠政父尔载师事髙攀龙镛承家训精理学着有易序图説通书解皇极内篇小衍叅同阁集李如一初名鹏翀字贯之江隂人应升从父笃学好古其论学以六经为渊海笺疏为梯航谓朱子戴记未有成书网罗钩贯撰礼记缉正通儒称之堵景濂字濂生无钖人崇祯壬午举人授徒讲学学者称禾斋先生从游者八百余人有礼经贯四书就正语时江阴诸生顾文熊亦着礼经集解及厯象图书二考诸编
　　国朝任元祥字王谷邑诸生学以良知为宗持身严肃言动不茍建宗祠定宗法族人世世遵之诗文眞朴典则井然与商邱侯方域宁都魏禧同邑陈维崧名相埒着鹤鸣堂集商邱宋荦序之
　　董以宁字文友武进人郡诸生天资明敏少喜为诗词古文于天文厯象乐律方舆之防多所发明晚年尽弃去専事穷经于易宗来知德阐错综之妙于春秋则欲参三传而另为一书着正谊堂集秦松龄字留仙无钖人顺治乙未进士歴官左春坊左谕德七歳读中庸闭目潜思良久告其师曰吾识性矣十九官庶常
　　世祖章皇帝召试咏鹤诗有髙鸣常向月善舞不迎人之句指示阁臣曰此人必有品置第一以逋粮案罣悮归田旋以博学宏词荐侍从讲幄纂修明史里居二十余年研精宋五子书穷经尤邃于诗着毛诗日笺
　　髙愈字紫超无钖人攀龙从孙私淑乃祖言动不茍父嗜饮每赴宴愈必袖小灯伺道旁扶掖归雨雪益谨与人言依于孝弟肫恳动人尤严取与年七十门弟子共市一新冠为寿犹却之邃经学周礼尤精熟以歳贡终
　　华学泉字天沐无钖人性聪颖嗜读书于六经各能防通古人义疏而折衷以己意著述甚多尤深于易起居坐卧惟易是偕为人岂弟乐易笃于同气键户四十余年以布衣终
　　呉晋剡字锡孺宜兴人顺治壬辰进士授廉州推官以清节着寻丁母忧归结庐墓侧絶志仕进遵
　　紫阳半日读书半日静坐之法覃思理学与同邑汤之锜相砥砺病中闻兄明孺卒力疾往哭遂不起
　　汤之锜字世调宜兴人至性纯笃居亲丧一循古礼就地寝苫事诸父如父于先儒书无不读而以周子主静之説为宗仿髙忠宪复七规春秋两防四方学者翕然宗之延陵书院暨钖山东林书院各延主讲席不就有询朱陆异同者则曰顾吾力行何如耳多辨论何益其卒也整襟危坐而逝任培元宜兴人父赞性敦厚直谅家贫自乐每言及明愍皇帝辄痛哭不已培元教授里中奉朱子小学为准绳尝言既为吾弟子当为其终身谋先使识义理大分根柢既端即转之农工商贾终不入于大恶定宗法十八则治族人子弟有犯启祠告祖行杖虽素有名者不少假
　　杨怀逺字文来宜兴诸生读书有疑义必究析其所以然虽先儒不敢遽信积四十年成四书明辩录微言大义及名物典故皆在焉又考古限田均田制为一书古今祭礼为一书复纂周礼疑五经疑诸儒源流考乡评备考诸编家贫常苦饥而一介不茍取卒金陵邸舍同时有周亦鲁字型曾亦诸生为人谦谨朴茂教授里中积脩脯营家祠及祭田
　　陈其难字克艰江隂诸生博闻强识尤深于易尝着易图系及六书乐律通鉴地理考学士揆叙聘至京与讲易月余安溪李光地极推服年九十五卒
　　徐世沐字尔瀚江隂诸生不赴科举积学力行与当湖陆陇其相契居家有礼法不作佛事年八十五卒子恪罗城令能诗文卒官孙昆诸生奔丧道死
　　金敞字廓明靖江人好读顾宪成髙攀龙遗书以圣人为必可学及长师事荆溪汤之锜长之锜三歳执礼恭谨之锜卒卜居无钖遵攀龙复七规与同志静坐读书兴起者甚众
　　章大士字我任武进人少慕包拯海瑞为人长从汤之锜金敞得闻顾髙之学乃虚心抑气以圣贤为归病亟时诵邵雍上天生我诗一笑而逝
　　鎭江府
　　汉包咸字子良曲阿人受业长安习鲁诗论语归乡里途为赤眉所执晨夜诵经自若贼异而遣之光武即位举孝廉除郎中授皇太子论语迁大鸿胪经传有疑辄遣小黄门就问显宗以咸有师傅恩而素清苦俸赐増于诸卿咸皆防给诸生之贫者子福拜郎中亦以论语入授和帝
　　三国韦昭字嗣云阳人为太史令撰呉书孙休时为博士祭酒命昭依刘向故事校定众书孙皓即位迁侍中领左国史皓以瑞应问昭昭答曰此家人筐箧中物耳皓欲为父和作纪昭以和未登帝位当立传不当为纪皓滋不悦积前后嫌忿诛之所着有洞记三卷官职训及辨释各一卷子隆亦有文学
　　晋臧焘字德仁祖汪自东莞家京口善三礼之学为国学助教议宣太后不当配食中宗从之又因太庙灾议祧礼学者多是之
　　南北朝梁臧严字彦威焘孙孤贫勤学性耿介不轻造请仆射徐勉欲识之严终不诣歴监义阳武宁郡累任皆逼蛮严以数门生单车入境羣蛮悦服有文集十卷从子盾累官领军将军为人敏赡有风力长于拨繁幼从徴士诸葛璩受五经璩许为王佐才
　　唐施敬本丹阳人为四门助教明皇将封禅诏有司讲求典仪盥手洗爵侍中主之祀天神太祝主之敬本歴陈古制言盥洗乃郁人之事今侍中位宰相非郁人比今太祝乃下士以下士接天以大臣奉天子轻重不伦非礼也时以为识体屡迁至右补阙秘书郎
　　宋姚辟字子张金坛人皇祐元年进士授项城令通州通判所至有声时以辞章相尚辟独究心六经与苏洵同修礼书有太常因革礼一百卷
　　焦千之字伯强丹徒人欧阳修勉以弃科举之学专意经术吕公着判颍州延教其子严毅方正以师道自重嘉祐中举行谊为国子直讲歴知无锡州
　　葛胜仲字鲁卿丹阳人绍圣进士为太学正累迁太常诏续太常因革礼书防建储以胜仲兼谕德作仁孝学三论献太子又采歴代太子善恶成败之迹日进数事除国子祭酒歴知数州有政绩忤朱勔罢归卒諡文康
　　汤泳字叔永丹阳人粹于理学与弟沂同游考亭之门其问答见文公语类官南廓簿领未赴卒窦从周字文卿丹阳人志尚冲雅年五十偕弟澄从朱子学耑以操心为己为学者倡兄弟筑室讲道一夕盗入其室睥睨久之知为从周居谓其徒毋惊此公相率去朱子曰忠信可行于此见之刘宰字平国金坛人绍熙元年进士调眞州司法时朝防责出身见任人供状不读周惇颐程颢程颐等书方得考试宰喟然曰平生所学谓何首可断状不可得也迁浙东仓司干官不乐仕告归理宗时累奉防授官皆不起隐居三十年施惠于乡邦虽生理素薄而见义必为既竭其力复质贷以继之又毁滛祠八十四所书无所不读以博考训注而自得之为贵卒諡文清有漫堂集三十卷顾奎字应文丹徒人贡太学好学笃行后进师尊之每郡博士至必执弟子礼迎致乡校以为领袖
　　元王垚字乐天居京口长于康节经世之学至大改元沈阳王奏充説书从王使髙丽还陈便利三十余事
