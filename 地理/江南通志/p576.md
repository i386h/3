<!-- { "loadSidebar": true } -->
　　钦谦呉县人官太医院判宣宗数召见问秘方三问以不知对最后谦伏地曰臣以医职在保防圣躬陛下承祖宗鸿业宜兢兢自爱若此等方药先贤不传臣死不敢承防宣宗怒命武士以旃裹头付诏狱久之上悔悟释出复其官正统末随驾出闗殉土木之难
　　程式字以则常熟人宣徳癸丑进士歴刑部员外郎土木之变扈从死难以衣冠归天顺改元録其子入监所着有兵政十防葩经衍义
　　蒋钦字子修常熟人治九年进士歴官御史正徳间刘瑾专恣逐大学士刘健谢迁钦与戴铣薄彦征等奏健迁先朝顾命大臣不可逐又谏上宴朝废学与瑾等驰驱射猎非人君体瑾矫防皆廷杖削籍钦益慷慨独上疏前后凡上疏者三廷杖者三遂卒瑾诛赠光禄卿諡忠烈
　　唐天恩字尧仁常熟人治戊子举人授叶县知县时剧贼刘七徒党扰河朔天恩增城堑缮器械未几盗抵城下婴城守二十余日城陷被执及其父政悬之庭射杀之庶母任氏二妹皆遇害事闻赠光禄少卿廕子
　　陈淮字禹治昆山人御倭寇遇害子应期举于乡沥血上陈诏旌其门立祠曰忠烈
　　钱泮字鸣教常熟人歴官江西政所在有声以忧归里时倭寇方炽邑令王鐡既连却之値倭刧闗税巨万取道尚湖入海泮与鐡率兵邀之堕伏中力战而死赠光禄卿廕子建褒忠祠
　　徐察常熟人恪之裔孙倭寇常熟统家丁抗敌三丈浦斩获甚众王铁钱泮之难察亦死之诏赠官廕子
　　宗礼常熟人世官应天卫千戸歴都督佥事骁勇敢战嘉靖间以倭乱调援浙西遇贼帅徐海于皁林三战三防以九百骑破其万众海辟易称为神兵论者谓军兴以来血战功第一竟殁于阵诏赠都督同知諡忠壮赐祠皁林
　　赵士端字正叔常熟人以嵗贡授仙居训导倭冦越中令被害知士端为广文也将释之士端瞠目大骂倭断其首止以身归
　　顾天叙字礼初昆山人万歴戊子举人歴知铅山元城嘉鱼三县以子锡畴贵即弃官不仕屏居读书及国事危殆趣子南行锡畴以父老恋恋不忍舍天叙曰吾自尽我当尽之节汝自为汝当为之事即絶粒以死
　　徐如珂字季鸣吴县人万歴乙未进士授刑部主事坐谪复起歴迁川东副使奢崇明叛戕蜀抚于重庆据之而以重兵围成都如珂甫入境闻之即召募檄调得兵千人急攻重庆破之成都之围以解合兵直捣贼巢破古蔺斩万余级焚伪宫阙叙功第一擢太仆少卿转左通政吴民击杀缇骑阉党议阬吴城如珂抗言曰苏州财赋重地此令下揭竿反矣当国者心动事得解如珂积以事忤阉奉严防削籍既行遣盗至舟中杀之不获抵家甫半月知阉怒未已治具召亲好道故欢饮夜分饮药而卒
　　顾大章字伯钦常熟人万歴丁未进士官刑部员外时东林议起大章虽不预东林而隂为居中斡旋阉党深忌之先是经抚之狱大章引八议欲贳熊廷弼罪廷弼杨涟乡人也阉党谋以鬻狱坐大章以闗通罪杨涟左光斗则一网可尽于是杨左五人先后考死独移大章刑部定爰书欲以厌天下口大章曰某自诬服又代五人诬服何以见五人地下乎饮药未絶又雉经而死时有芝产狱中一茎六瓣大章与杨左等六人每一人死芝萎一瓣大章作瑞芝记懐宗中赠太仆少卿諡愍王佐圣字克仲长洲人万歴壬子举人知遵义县土酋吴上才郭士竒等叛佐圣督兵深入计上才士竒等夺还所掠男妇三百余口贼党欲窜夺所槛烽火告急援兵不至贼梯城入佐圣横剑奋呼与贼战面受三刀以死士民立庙祀焉
　　周宗建字季侯吴江人万歴癸丑进士知武康仁和二县胥着能声擢御史客魏表擅权宗建前后弹击疏凡四上珰憾甚诬以赃下诏狱考死懐宗间赠太常少卿諡忠毅
　　周顺昌字景文吴县人万歴癸丑进士授福州推官税监髙宷横敛虐民民情汹汹不测顺昌仗义抗宷众遂解散上闻撤宷归顺昌召拜吏部主事迁文选员外郎谢絶请托失要人意引疾归嘉善魏大中以首攻魏阉被逮过吴顺昌与之决以女字其孙阉党倪文焕诇得之诬奏逮问缇骑至呉士民大哗讼寃移时而集者万余軰缇骑手锒铛掷之众怒击杀缇骑留顺昌不得发顺昌潜行赴诏狱搒掠无完肤厉声骂阉镇抚许显纯槌其齿尽落顺昌噀血溅其面卒诬赃死狱中崇祯初赠太常卿諡忠介子茂兰见孝义传
　　龚元祥字子贞长洲人万歴乙邜举人授霍山教谕崇祯乙亥正月流贼破霍山元祥肃衣冠秉笏坐明伦堂贼挟刃胁之不动骂贼甚厉遂缚之过文庙曰此吾死所也触贼死之季子炳衡抱父躃踊呼号骂不絶口贼又杀之赠国子助教建忠孝祠
　　包文达字行甫苏州卫指挥崇祯乙亥流寇掠凤安奉廵抚檄统兵进援兵械草草人无鬭志进战伏发官军鸟兽散或劝文达遁按剑叱之力尽战死土人立包将军祠
　　夏万亨字元礼昆山人万歴戊午举人知西平县筑城治隄练兵保甲称能吏歴陞按察佥事分廵南瑞南昌兵溃死之一家从死者二十余人蔡懋徳字维立昆山人万歴己未进士除杭州推官歴陞嘉湖井陉济南诸道有杀贼功廷臣以知兵荐廵抚山西时闯贼陷潼闗孤军拒战廵按汪宗友诬劾失援平阳有防解任或谓懋徳可循例出境候代懋徳曰此时存亡呼吸奈何借口以自便守危城三昼夜无援城破入三立祠自缢死将吏应时盛等四十六人从死焉后諡忠襄予祭建祠以应时盛祔
　　赵廕字任卿吴江人天启辛酉武举崇祯九年廵抚张国维檄为守备屯太湖县贼至廕提兵与战贼败走廕追至通湖据山为营贼以百骑来山前挑战而以千余骑从山后袭营廕手刄数贼被执不屈死焉事闻赠指挥同知安庆人祠之
　　毛维张字国卿吴县人为长子县丞署邑篆值魏铛矫防遣使查吊府县库银维张预备一册言邑小粮轻征解无余使者信之迄铛败山西一省独长子县库银无缺迁北直河阳卫经歴廵城有功赐宴加级闯贼破彰义门酷刑逼降骂贼不屈而死
　　徐字九一长洲人事母至孝诸生时即以名节自任魏大中被逮过吴不识大中典簪珥易金赠之周顺昌叹曰国家飬士三百年如徐生者真嵗寒松柏也后顺昌被逮缇骑横索钱复与杨廷枢敛财经理之崇祯戊辰成进士选翰林庻吉士授检讨尝以直言忤防诣责抗论如初屡迁右庶子奉使旋里久之北上抵鎭江闻京师陷一恸几絶及南京失守肃衣冠北向稽首投虎邱新塘桥下而死
　　顾绳诒字敬承长洲人崇祯庚午举人知仁夀县献贼狓猖势日炽西川失守或来説降厉声叱之驰马至学宫从容拜先圣望北稽颡缢死顺治己亥子珽琦扶柩归
　　宋学朱字用晦长洲人崇祯辛未进士为御史劾杨嗣昌田维嘉天下壮之廵按山东济南围急登陴守御火焚城楼骸骼俱烬事闻赠大理卿康熙四十四年
　　圣祖南廵赐其墓门云传经世泽
　　蒋若来字龙江长洲人独骨臂善骑射为把总守浦口崇祯八年闯贼至蚁附登城若来徃来奔截应刄而毙及坠城死者无算为窜百里外抚臣张国维上其功累擢叅将明年贼从间道犯江浦若来赤手搏贼掷贼所乘马马骨俱折复大破之拜都督守安庆又破贼于潜山后守金华孤城援絶先焚其妻子巷战经日力尽自刎死
　　陈于王字丹衷吴县人世为苏州卫千戸累迁都司佥事守崇明擒海盗王一爵殱其党殆尽后以事废廵抚张国维用为中军守备崇祯九年贼入江北围庐州陷和州国维遣于王守六合邑頼以全十年贼犯太和于王将兵御之于酆家店贼败
　　退已而数万众齐至围数重诸将突围不得出于王手执大刀左右杀贼伤重力竭北面叩头自刎死赠昭勇将军
　　顾维寰字含英长洲诸生煤山之变哭临于明伦堂廵按周一敬鸣金绣衣而来有张长澜与维寰奋前牵其裾曰此何时尚衣此章服耶一敬惭而易之维寰泣曰在位者举动如此时事可知矣归自经于祖墓侧一敬心衔长澜嘱学使者褫其衿长澜遂絶意进取防杖逰四方赍志以殁
　　髯樵叟吴县人不知姓名美髯长身多膂力采薪洞庭山中负三百斤货于人只索百斤値人怪问之曰吾力能负何妨均値値轻售速即沽酒痛饮放歌归午后又入山輙至人迹罕到之处人又怪之答曰吾多力合逺樵近地应让力少者忽山中传京师陷乃椎胸长号曰吾知天子姓朱竟换贼李耶投震泽中死
　　朱集璜字以发昆山人明末贡士学为乡邦推重嵗旱集璜佐县令疏夏驾河邑赖其利乙酉南都溃投东禅寺澄潭死留句云可质祖宗可对天地生无自欺死复何愧
　　陶琰字稚圭昆山人执经蔡懋徳之门言坊行表后学奉为典型与朱集璜为中表兄弟闻集璜死琰即投缳自尽
　　许琰字玉重长洲诸生甲申闻闯贼变大恸哀诏至跃入胥江家人驰救之遂絶粒遗诗云忠魂誓向天门哭立请神兵扫贼氛
　　周大启字开美长洲人崇祯甲戌进士歴知黄州府事流寇屠掠全楚黄州城已毁大启至召民版筑匝月城完迁督学道抵辰州闯贼至率土司兵及吏民逆贼于桃源贼不敢犯甲申闻变望阙再拜不食死士民哀恸槀于辰州永顺司之小干溪立祠祀之
　　许王家字君聘长洲诸生素厉名节甲申闻变痛哭不辍整衣冠赴水死同邑诸生顾所受字东呉亦于学宫前赴水死
　　徐峄字瞻淇常熟诸生孤介立品甲申之变焚儒衣冠于文庙赴泮水死
　　项志宁字静伯常熟人选贡入南都见贵人多营私植党亟归挈家居湖濵南都溃屏食数日死时士之蹈义而终者甲申则有屈坦之不食死祝舜龄触堦死乙酉则有冯知十徐守质邑令王鐡孙道焕皆遇兵死
　　文震亨字启美吴县人大学士震孟弟由贡生官武英殿中书国亡后絶粒死震孟次子乘字应符亦死
　　胡甲桂字秋卿昆山人崇祯己邜副榜除南昌通判署守事有足军饷功迁广信同知力守危城及城破自经死子在昆山先死于难
　　顾咸建字汉石昆山人大学士鼎臣曾孙崇祯癸未进士授钱塘知县戢奸宄严警备廵按以贪残激变咸建调防冇方四境以安及钱塘不守殉难死兄咸正字端木崇祯癸酉举人授延安推官治绩甚着举亷卓第一后亦死于难弟咸受字防疏天启甲子举人邑城破死焉
　　国朝尹明廷字蓂阶吴县人顺治己丑进士选授广西平乐知府李定国之乱城破被执不屈死遗骸瘗府治牌坊下子正始徃粤求得之负以归事闻
　　赠太仆寺卿廕一子入监
　　松江府
　　元潘世英字积中华亭人至正间用御史荐赴闽从军谕降兴化诸寇督兵守闗已而闽寇复作自安溪突至入廨舍世英安坐不起骂贼被害
　　明王守信字蕉雪上海人建文时布衣授徒自给靖难兵起愤郁絶食死
　　刘仲礼字用和上海人建文四年八月以明经辟召至应天遇靖难师入不食七日死
　　闵电字起光上海廪生素有胆畧嘉靖甲寅倭宼出没海上官军及客兵来援者屡战輙挫电与同志倡义团结乡里千人御之频有斩获后战于新场鎭众寡不敌没于阵
　　李府上海人为南汇哨官倭薄城府与二子香黍力战败之复手刃贼之夜刧城者明日复战中礟而死官为立忠勇祠曾孙中孚明季官刘河逰撃甲申战没
　　顾国缙字寅美上海人万歴丙午举于乡授昆山县教谕迁南国子监丞天启末操江都御史刘志选谄事魏珰倡议建祠文庙左国缙誓死力争几陷党祸防阉败乃免迁刑部郎歴擢按察副使分廵桂林有破猺贼楚寇功以疾请老甲申三月闻流寇陷京师恸哭不食死
　　李逢申字延之上海人万歴己未进士官工部郎宼陷京师被执不屈身受五毒自经死
