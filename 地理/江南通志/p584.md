<!-- { "loadSidebar": true } -->
　　南北朝梁裴之横字如岳夀阳人之髙弟好宾游重气侠不事产业之髙乃为狭被蔬食以激励之遂与僮属数百人扵芍陂大营田墅遂致殷积侯景乱出为贞威将军讨景又随王僧辩破侯景于巴陵景退迁平北将军封豫寜侯复为吴兴太守魏尅江陵横出守蕲城营垒未周而魏军大至兵尽矢穷遂扵阵殁赠侍中司空公諡曰忠壮子鳯宝嗣
　　唐夏侯端夀春人髙祖微时与相友即位拜河南道招慰使传檄州县次谯州防亳汴二州刺史已降王世充道塞无所归计穷粮尽麾下二千人不忍委端去端乃杀马宴大泽中谓众曰我奉王命义无屈公等宜去因欲自刎争持之乃止世充遣人以吏部印召之端焚书解节毛懐之间道走归拜秘书监出为梓州刺史
　　何武夀春人尝被诬至州投石自明守释之未几寇起武诣守曰此诚毕命之秋也领偏裨入枞阳兵溃鬭死
　　周憬夀春人仕唐谋诛武三思不克遁入比干庙谓人曰比干古忠臣神而聪明其知我乎三思虐害忠良灭亡不乆可竿吾头于国门以见其必败遂自刎
　　宋姜才濠州人为通州副都统时淮多健将然骁勇无逾才才知兵善骑射抚士卒有恩至临阵军律凛凛守扬州与元师战流矢贯肩才拔矢挥刀而前所向辟易德祐二年宋亡阿珠使人招之才曰吾岂作降将军耶东至泰州将入海阿珠围之防才疽发胁不能战遂为所执劝之降肆骂不屈阿珠怒呙之扬州
　　元张仲仁临淮人读书尚气节流寓泗州以贾鲁召归谕安丰不克死之子顺理亦死
　　明韩成虹县人从太祖征陈友谅大战鄱阳湖被围计无所出成进曰古有杀身以成仁者臣不敢辞太祖遂赐龙袍成服之对贼众投水中以疑之贼遂退友谅败死追封髙阳郡侯祠于康郎山赵徳胜濠人勇敢有气节从太祖累功为元帅守南昌陈友谅攻城将壊德胜且战且筑城复完巡城至东门腰中流矢镞入六寸拔出叹曰命也恨不能从上定中原垂令名于竹帛耳言毕而絶赠梁国公諡武桓祀功臣庙
　　花云懐逺人骁勇絶人从太祖累建奇功守太平陈友谅来攻城陷被执怒骂奋跃而起缚皆絶夺守者刀连斩五六人众怒丛射之至死骂不絶口追封东丘郡侯
　　茅成定逺人攻张士诚战死追封东海郡公曹良臣夀州人积功封宣寜侯北征至鄂勒珲河敌骑大集力战死焉追封安国公諡忠壮
　　孙兴祖濠人恪之父沉毅有谋大将军徐达倚重之守海陵移鎭彭城累官副都督守燕山六卫出塞遇敌力战死追封燕山侯諡忠敏
　　李梦庚凤阳人从太祖渡江与郭景祥同典文书为左司郎中歴都督府参军谢再兴守诸全上命梦庚徃总制军事再兴忿梦庚出己上遂叛执梦庚以降吴梦庚死之祔祭功臣庙
　　张耀夀州人累功为指挥使北征战殁
　　常荣懐逺人遇春再从弟为指挥同知随李文忠北征战于鄂勒珲河陷阵死之
　　常惟徳懐逺人从太祖为镇抚战死鄱阳湖封懐逺子祭于康山忠臣庙
　　常徳胜懐逺人从太祖为千户战死鄱阳湖封夀春县男祭于康山忠臣庙
　　刘成灵璧人从征有功守长兴为永兴翼左副元帅张士诚兵以十万来攻成出西门击败之擒其帅敌愈众战死赠懐逺将军立庙长兴
　　孙虎夀州人屡立战功为指挥使北征至应昌遇敌鏖战死之追赠乐安伯
　　杨国兴定逺人从太祖累立战功最骁勇镇宜兴授指挥使征张士诚战死于阊门
　　胡观定逺人东川侯海次子靖难兵起力战死徐辉祖达长子嗣爵有材气数出练兵各省靖难兵起建文帝命援山东与燕再战破之及召还而诸将遂不振燕兵渡江犹引军力战燕王至金川门独守父祠不迎遂削爵幽系之寻卒万厯中録建文忠臣庙祀以辉祖居首諡忠贞
　　丘福鳯阳人起卒伍事成祖于藩邸朴戆鸷勇临阵敢力战深入累功封淇国公后北征至胪朐河敌大至被执遇害
　　李逺懐逺人以靖难功封安平侯尝以轻骑八百破敌数万后与丘福北征力战马蹶被执骂不絶口死追封莒国公諡忠壮
　　伍云定逺人以卫指挥同知从征交阯屡有功仁宗初随方政讨黎利于茶笼鼓勇陷阵死之陈忠临淮人永乐中积官指挥同知仁宗时从征交阯攻多邦城先登擒伪官阮事吴忠等黎利寇清化战死与伍云同优卹
　　崔聚懐逺人从成祖起兵累授都督佥事宣徳初同柳升征交阯升死聚整军至昌江贼至力战被执不屈死
　　魏贞懐逺人进士官御史从英宗北狩死土木之难
　　汤允勣字公让鳯阳人和曽孙始为诸生善诗景泰初求将才周忱荐之授锦衣百户厯卫指挥佥事诸将忌之不令治事益放情诗酒与刘溥王淮辈唱和号十才子天顺中落职成化时以荐授延绥参将分守孤山堡寇大至允勣方病力疾上马御战众寡不敌陷阵死事闻赠祭
　　朱勇懐逺人能子赪面虬髯厯掌都督府事晋太保乆典兵柄正统十四年随驾北征殁于阵追封平隂王諡武愍
　　刘雄临淮人成化时为四川都指挥佥事刚勇敢战尝捕汉州贼生擒七十余人德阳人赵铎乱雄追之罗江大水河连败贼以救千户周鼎径奔贼阵丛刺死赠都指挥同知子袭职
　　皇甫斌夀州人为卫指挥同知毎战必身先士卒宣徳中御寇于密城东峪自旦及晡力战矢尽援絶而死子弼以身卫父亦战死
　　方震孺字孩未夀州人万厯癸丑进士由知县授御史天启初以巡城忤魏珰珰衔之值辽警一日上十三疏慷慨请出闗犒师遂以监军巡按辽东时巡抚王化贞弃广寜而震孺莅前屯严守珰恶震孺亦罪及之诬以赃私咒诅坐大辟懐宗初释免久之起巡抚广西京师陷率师勤王马士英阻之忧愤而卒
　　张应徴字宾明定逺人明末任泰安州同知值土寇为乱城陷应徴手刃数人被执骂不絶口曰城破身亡吾事毕矣遂遇害
　　许心亮临淮人明末为刘兵所执问城中虚实亮拒言火器粮饷甚足刘怒缚于树截其两耳亮骂不絶
　　武一谔宿州人为徐王坟世袭祀丞崇祯丙子流寇乱居民尽逃一谔谓职司林木当以死守同妻路氏及子孙阖门罹难有司上其事请恤
　　陈保山临淮人崇祯八年以都司守临淮流寇压境保山力战于隆平寺死之
　　柳鸣凤凤阳人明末司训安庆流寇破城党有鸣凤乡人欲全之鸣凤曰丈夫受君恩宁肯偷活可借尔刃砺我颈遂被害
　　孙光启灵璧人明末为兴化教谕城破投泮水未死舆人掖以见帅予以官不受
　　徐永吉夀州人家贫养亲自守明末流寇偪令为贼抗节不从贼怒杀之
　　颍州府
　　周伍员字子胥颍之干谿人父奢为楚平王所杀员走入吴阖庐使为行人谋伐楚鲁定公四年与楚战于柏举楚师败绩遂入郢阖闾死子夫差立败越于夫椒越王使使厚币请和员谏弗听太宰嚭谗之王赐之属镂之劒以死吴人思之为立祠江上
　　晋丁穆字彦逺谯国人为顺阳太守苻坚寇顺阳穆战败被执称疾不仕后坚倾国南寇穆与闗中人士谋袭长安事泄遇害
　　宋吕祉霍丘人进士官都督参谋绍兴间淮西副统制郦琼叛降于刘豫祉死之妻吴氏亦自缢以殉孙晖霍丘人靖康之乱团结淮民保防乡井擢招信尉建炎中北兵将渡淮晖率兵民御之城陷死扵勅书楼
　　牛富霍丘人为侍卫马军司统制戍襄阳移守樊城累战不为衂且数射书襄阳城中遗吕文焕相与固守两城凡六年不拔富力居多城陷富帅兵巷战身被重伤以头触柱赴火死赠静江军节度使諡忠烈
　　洪福安丰人夏贵家僮也从贵积劳为镇巢雄江左军统制贵降元遣从子招福福斩之元兵攻城久不拔贵至城下好语请单骑入城福信之门启伏兵起执福并其二子大渊大源福大骂数贵不忠南向而死
　　巩信安丰军人为荆湖都统沉勇有谋文天祥开督府信诣之官团练使督府都统制江西招讨使天祥自兴国趋永丰元兵追之信战于方石岭中数矢伤重不能战自投崖石而死赠清逺军承宣使立庙旌之
　　元李冕颍州人至正辛卯刘福通作乱以红巾为号流劫乡市冕率众拒之被执骂贼死
　　李黼字子威颍州人冕弟泰定四年廷试第一授翰林修撰累官江州路总管至正十一年徐夀辉将丁普郎来寇黼部署兵民出战身先陷阵贼大败黼曰贼不利于陆必由水道薄我乃以长木冒鐡锥于杪暗植水中防西南风急贼舟果扬帆鼓噪而至遇桩不得动黼发火箭射之焚溺死者无算拜江州路都总管已而贼势愈炽黼势孤援絶贼薄城焚门而入黼叱贼曰杀我毋杀百姓贼刺之堕马与从子秉昭俱骂贼死事闻赠淮南行省中书左丞陇西郡公諡忠文立庙江州
　　曹彦可亳人至正间妖贼起里中皆不知书羣趋彦可家以刀斧逼之写旗彦可曰我儒者知有君父岂能为汝写旗遂遇害事闻諡节愍
　　明李杰霍丘人从征有功调北征阵亡赠镇国上将军
　　梁文颍州卫世袭指挥同知正德七年流贼围颍上势张甚文率官军迎撃战于莲花铺奋勇陷阵所向披靡已而贼众大至众寡不敌力战死之诏加优恤陞其子为指挥
　　曽翀字习之霍丘人嘉靖己丑进士授南京刑部主事改御史弹劾不避权势且论汪鋐罪上罢鋐而恶翀疏中有诤臣杜口语杖之垂毙曰臣言已行臣死何憾竟死追諡忠节
　　张鹤鸣字元平颍州人万厯丙戍进士授歴城县知县厯迁贵州巡抚兵部右侍郎总督陜西三邉晋本部尚书引疾归复起南工部尚书安奢构祸再授节钺视师五省懐宗初予告回籍八年流寇攻颍捐金募士授兵登陴城陷被执骂不絶声备极楚毒而死时年八十五子大同字同甫冦至匿诸弟他所独随父见父死伏尸号恸骂贼以死合家男女殉难者十数人
　　张鹤腾字元汉鹤鸣弟万厯乙未进士授潞城县知县调榆次值嵗饥煮粥躬亲散给投药施槥收育弃婴后皆以张为姓徴户部主事擢郎中累陞云南副使请告还里流寇至与兄鹤鸣督战守御城陷死之
　　王印字云卿颍州人工五字诗筑慧湖别墅游处其间旁有废冢或劝平之笑曰此亦吾隣也作隣墓记刻石防焉更创宗祠以聨族凡冠婚丧祭一以古礼为法流寇至以善射守城及城陷缢于城头柏树以死
　　刘廷字惟中颍州人九光从子为诸生状貌魁梧任侠好义万厯末杨应龙反播州调兵及颍颍兵不愿行将杀防行尉为乱廷传乃携酒脯邀于郭外相与杂坐饮啖以微言动之且为保任其家室众感悟崇祯八年流寇入颍州易衣冠拜祖庙遣子体仁速去贼至瞑目叱之遇害
　　刘廷石字洞甫九光子博通古今书善策事公卿咸欲荐之曰吾不欲由他途进流寇薄颍廷石守西陴竭力堵御贼乃由北门入被十余创舆归伏枕犹口授其兄廷榜及学正周逢泰数百言令缮牍乞隣道兵杀贼遂絶
　　甯俭字尧光颍州人中立子贡入成均以假还里属流寇炽甚乃散家财募战士得二百人寇薄城命长男印昌率义勇出南城御贼贼转至北据髙楼攻城而城陷矣仆从劝其引避俭不听与妻杨氏端坐堂上贼至厉声大骂夫妇同时遇害幼孙龙亦殉焉
　　韩光祖字肇华颍州人进士献防之父宿儒硕学流贼至被执胁使跪叱曰吾生平读书止知忠义遂大骂贼怒碎其尸妻妾俱死仲子定策字五云见父遇害手刃二贼被杀孙日曦亦骂贼死刘大济字汝楫颍州人为名诸生颍陷于贼至西七里河自投于水而死州人私諡曰节慎先生王聘汝字起莘颍州人母时氏殉难聘汝愤甚纠集邻壮数百人杀贼力战于杨家店自巳至酉身被数十创死
