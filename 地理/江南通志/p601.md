<!-- { "loadSidebar": true } -->
　　谢世麟祁门人父久客无音耗世麟千里寻归父母相继病笃割股救疗尝捐资修明伦堂建聚奎堂
　　余枝华黟人父九旬华亦七十侍疾卧榻逾年罔懈庭间忽涌泉以供汲人诧孝感
　　汪文保黟人尝拾遗金二百金于路止客舍访得祁人谢氏悉付还分金酬之不受事闻太守召使受叩头辞守谓谢曰报徳途寛汝何以金强人谢俛首曰小民有两女愿结姻守曰善问文保子几人曰子八人有孙乎曰三十三守起立举手加额曰有是徳宜有是福取果酒鼓乐送归
　　葛泰绩溪人母病笃思食生梅时已八月泰但遇梅树辄泣竟得生梅二颗食母病遂愈
　　程伯祈绩溪人事亲孝谨父卒庐墓插竹编篱有枯竹生笋之异
　　朱广绩溪人割股庐墓
　　方正绩溪人母孀居正兄弟孝养卒建蓼莪馆于墓左朝夕哭奠状闻荷节孝之旌
　　胡仲俊绩溪人刲股疗亲修桥赈饥卒年九十有四
　　汪文言休寜人少孤贫补县吏智巧任术负侠气入长安为监生防公卿间叶向髙用为中书舍人受知于杨涟左光斗诸君子魏忠贤嗾科臣傅櫆疏劾光斗词引文言逮下狱鍜链两月弗承廷杖之百革为民其甥悲失声文言叱曰孺子真不才死岂负我哉后忠贤将杀杨左复借口于文言复逮下狱严鞫者四欲诬杨左诸人以贜文言蹶起曰天乎寃哉以吾口蔑君子有死不承卒毙于狱江天一字文石歙诸生深沈多智为同郡金声所知佐声用军法训练乡人子弟后被执声曰子有老母不可死对曰天一同公起兵可不同公殉义乎遂偕死
　　杨泗祥字瑞呈休寜人父卒未土宼猝至家人逺避独守柩不去寇戒勿犯复还古书院田创紫阳六邑文防好义不倦
　　国朝张正茂字如松歙县人父笃老病卧十余载正茂躬涤矢溲亲调饘饵曾无倦色尝买婢询知其父无他息即还之不责值善诗古文有集
　　项继成歙县人年十四刲股疗继母疾宗族欲为请旌继成泣谢曰此非为名且不欲令吾母知之也
　　金应忠休寜人偕弟出防遇寇弟曰兄能事母寜杀我兄曰弟未有子寜杀我贼义而释之
　　程大任字元胜休寜人任侠好义有张姓贫鬻其妻济以金得不鬻有豪挤其讐于狱为力雪之唐祁歙县人少即出防治生以养亲亲没遂不出父尝贷某金后某伪以失券告祁曰券虽无事则有也偿之既而他人复以前券来曰事虽伪券则真也又偿之人传为笑曰吾感其初能急吾亲耳疾革语其子曰力能济人自亲族始毋见徳毋市名
　　汪思孝婺源人甃石梁以防溺置义田以赡族设义塾以训贫子弟逺近称之
　　程六徳字侯倩休寜人幼颖异闻塾师説孟宗王裒诸故事辄流涕长力于学母卒水浆不入口旬日以毁卒
　　唐道林绩溪人国初土寇窃发拘兄道俊索金赎命道林入贼窝代死道俊子以父礼服丧三年胡名儒休寜人尚义任侠其世父流离湘汉间名儒访归奉养亲友婚丧有不给者拮据助之程世铎歙人父贾于滇遭吴逆变絶音耗铎告庙寻访五年遇父于乌防奉归尽养　雍正三年旌表
　　汪龙字时六歙人祖客死于苏父往迎柩复溺于采石时龙方六岁及冠出觅祖父棺昼夜号泣感神告得之　雍正三年　　旌表
　　杨嗣勃字鹤臯休寜人事亲孝老弥笃从兄为山贼所掠嗣勃防服造其垒献资求释　雍正五年
　　旌表
　　孙凤翮力耕负贩供祖父母及母甘防母以哭夫目盲翮清晨长跪舌防逾年复明　雍正七年旌表
　　赵□字公泳八岁侍父疾人称孝童母病祷北辰有烛光交焰之异兄弟同居无私财　雍正八年
　　旌表
　　金庆治休寜人母丧哀毁寻亦病殁有建宗祠养孀姑抚诸甥防母族诸义举　雍正八年　　旌表
　　朱元俨休寜人十岁父病吁天求代母患疽俨以舌防得痊亲没庐墓归未一月而卒　雍正十三年　　旌表
　　汪鼎和字公调休寜人父婴疾祷天求代岁饥捐赈
　　戴为毂字季环休寜人少孤贫先墓在和村卑湿地欲改力不逮乃痛自刻责不饮酒茹荤隆冬却絮曰先人魂魄不安吾敢恋轻暖乎后客吴兴卜吉罗山归啓墓则水溢棺腐号恸欲絶易椁赴遂庐墓侧
　　金肇基字印初休寜人幼有至性三岁母为捉虱白母曰儿吃母乳无异虱吃儿血遂自断乳亲没庐墓三年山故多虎不惧虎亦遁迹
　　程浚字葛人歙人岁贡生事嗣父母及本生父母俱尽孝合四棺于一茔尝陈亭户疾苦客吉安值茶陵兵变代守土官区画拒守计城以得全王朝玬婺源人岁贡任繁昌敎谕居家孝友置田赡族发囷赈饥着培桂堂集
　　汪光翰字文卿婺源人明季客川南道胡恒幕恒阖门死献贼惟媳朱氏与幼子得脱光翰间闗保防岁大祲斗米十金光翰或服贾或课防稍获赢余给其母子经二十余年不倦蜀平道通送还景陵时称义士
　　汪晋字庶蕃歙人寄籍江寜诸生尝构宗祠置义田以成先志笃于友爱白首无间言自给甚约而周急拯危不少前却




　　江南通志卷一百六十
<史部,地理类,都会郡县之属,江南通志>
　　钦定四库全书
　　江南通志卷一百六十一
　　人物志
　　孝义【五　宁池太庐四府】
　　宁国府
　　唐苏仲芳南陵人父死负土成坟庐于其侧绕坟行哭羣乌随之悲鸣祥云覆墓瑞草蔓生
　　万晏泾人数世同居诏表门复其家
　　杨懔旌德人光化中试太子校书行义脩饬阖门义居累千余口以孝友世其家
　　宋许遂字伯通宣城人早孤事母尽孝乡人励其子辄曰汝独不惭许伯通乎遂子俞字尧言少失恃父所嗜味逺迩毕至随侍都下与其妇茹粗粝而奉馔颇珍公卿多推俸佐之居丧以礼闻
　　汪文谅字叔逹旌德人累世同居凡一千三百口州上其事诏州县存抚赐以百金谅兄弟感叹曰吾家治农未有一士应上之求者即以所赐金购书藏之子孙由是贵显
　　李经字天常南陵人母死庐墓躬执畚锸垒垣植松地故多虎后遂絶迹
　　汪政宣州人累世聚居数百口诏加旌表蠲其课调
　　吕镗字梦祥旌德人防孤事母以孝闻尝游宿亳间客潘氏不御酒食问之曰镗逺游亲养勿给敢自享厚馔乎政和三年入京上书请严生子不举之禁仕至鳯翔府判官
　　何自兴宁国人宝祐间父元贵疾祷于神刲股以进越三日愈
　　元周淳卿宁国人亲殁于墓侧筑永思亭哀慕厯九年不改
　　明凌余庆宣城人洪武初以匠役京师闻母病吁天割股时禁严不得辄归白于官以闻勅以所刲股付余庆妻兄杨添一持归妻和糜进其母寻愈诏复役旌其门
　　江休旌德人永乐初父坐事赴刑部临刑属诸子以后事休乞请代父曰吾老矣奈何以强壮易我休竟诣所司讼其事得释父嘉其孝厚予之以赀产休曰此人子分内事因以为利可乎辞弗受侯来保尚书陈廸之仆也廸以靖难抗节与六子同日死时姻亲莫敢旁视来保潜拾其遗骨还葬宣城
　　梅应魁宣城诸生父病笃应魁祷于神愿捐己算益父比卒哀毁如礼既葬庐墓疏食水饮三年始归
　　戴三元旌德人父品以黄册事赴诏狱三元与其兄随至京鞫问当刑兄弟争请代卒以三元代父死
　　丁恕字子贞南陵人性敦厚好义邻人垣坏获束帛内皆白金簪珥也恕急还之
　　呉大经宣城人父宗周治间以孝旌传详儒林宗周宦临江继母金氏从大经在家忽心动犯江涛以行适及母永诀宗周后病痈大经吮脓尝粪居丧骨立
　　陈希良字克忠宣城庠生母疾衣不解带者经月及殡庐于墓朝夕哭奠父没亦如之
　　俞珑字汝霖宣城人防失怙母病笃吁天割股得愈居恒手织草屩雨雪则置衢侧听人自取母终庐墓三年诏给冠带旌之
　　程文冕字志髙宁国人成时三赈邑饥诏赐七品冠带
　　朱时俊宣城人父梦桂病死数日俊痛不忍葢棺吁神求代桂果苏已患瘫痿俊刲股和丸进之复起
　　张道荣泾县人事亲笃孝母殁庐墓三年正德中旌表
　　贡汝悌宣城人父病尝秽及卒庐墓三年
　　费有时字子雨宣城诸生孩年母病辄泣不食父汉卿多疾好客而家贫时多方召客为父欢弟性流荡有时以母命终身不析箸
　　徐棠字友之宣城人性笃孝母病刲股吁天果得异人授药而愈居丧庐墓未尝见齿歴任婺源尉氏学博廪禄悉防之宗亲云
　　陆可宗字省我宣城诸生父病笃刲股获苏有田数亩悉让其兄借脩脯为养
　　汪昌字大祺宣城人母丧庐墓三年歳祲遗胔遍路昌撤楼板为棺以瘗之正德间以贡授进贤主簿
　　林桂芳太平人嘉靖间父倬卒于官千里扶榇贼刼其母桂芳翼之被创死母得免
　　金俸宣城医官金璞之仆本姓严嘉靖中璞以输歳额死金陵子枝甫在襁褓俸破产走京师了公逋归以所嬴百金营缮田庐与妻聂氏同抚藐孤劳悴万状郡守闻而旌异之
　　梅士学字伯典宣城人万厯举人肆力羣籍性端醇事父孝谨奉嫡母得其欢心乡居不入城市人以为不愧孝廉
　　林文榜太平人万厯间大水父宗伦被溺文榜从楼坠下援之与父同殒
　　呉仕期字德望宣城诸生倜傥负气张居正夺情仕期拟上相国书传于外南操院胡槚命太平同知龙宗武捕寘狱讯曰必有指授者举其人当尔贷葢指沈脩撰懋学也仕期至死无一语连及遂毙于狱后御史孙惟诚具疏闻槚与宗武俱遣戍刘芳显字孔昭宣城人防孤贫甚挟策游京师以文见知于大学士刘一燝名重京师从游者日众罄所贽归葬祖父母完诸弟婚并婚从弟以延叔祀宗党义之
　　呉日通宣城人与弟日遇同居六十年不忍析箸人称二难
　　潘宁海字太乙宣城人六歳时父客外音问久絶宁海图父像号泣中野后获父柩于淮邳千里裹骨归母患膈刲股以救
　　张昭字斯明南陵人年十四父遘危疾割臂煮糜获愈及卒哀毁骨立丧葬以礼
　　呉珍南陵人性友爱弟疾笃告天求代不数日弟果愈珍遘疾没弟抚其七子胜于己出
　　沈仲晔南陵人弱冠时母没守棺不入私室比葬父怜而召之不归以疾卒
　　刘邦正南陵人年十六父晳病笃割股和药又夏月思蠏邦正号泣水濵得二蠏以愈疾每朔望祷天愿减己算益父既卒御史宋纁祭其墓
　　丁槇南陵人兄子涿论死系狱槇恐兄絶嗣请于官愿代涿死狱成知县胡文静察其枉白而释之何正人南陵人七歳时母病浮肿正人以手按之而泣母丧卧尸侧诸母泣劝之乃起父卒庐墓三年事闻给冠带旌之
　　何璧南陵人力崇正学冠昏一遵家礼太学生辽东邱经尝寄五百金邱卒璧访其里人张隅召经弟还之
　　孙汝栋宣城人尝有老匠以衣笥寄之阅歳启笥中有白金二百两汝栋秘之三年其子称父遗命来取汝栋悉以付之
　　杜三阳太平人为父母及兄刲股者四遗产悉让其兄宗人有逋粮者为破产偿之
　　左忠泾县人尝分产给诸弟有鬻男偿负者亡金于涂欲自尽忠解囊救之
　　孙国训宣城人母卒庐墓三年虎踞其前畧不为动
　　黄友璋旌德人于逆旅卧荐下得三十金坐候抵暮有老人行哭而至友璋询得实举以还之严大本南陵人割股疗母居丧庐墓三年
　　朱庆福泾县人嫡母萧氏病笃庆福伤贫甚惟剜肉不须钱即刲臂作糜进之寻愈
　　洪希淧泾县人一歳而孤为伯所抚伯病剧刲股和药伯卒庐墓三年
　　赵桂枝泾县人年十三游兵执其父露刃索金桂枝出丛薄间抱父兵以刃挥之号泣不忍释俱被害
