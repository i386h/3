<!-- { "loadSidebar": true } -->
　　六年总督郎廷佐饬禁武进县迎春乡科派杂差娄县知县李复兴行均田均役法诸邑皆仿行之【附】沈荃均役成书序略【娄邑自均役以后流亡复归荒芜日垦邻邑外省相继取法父老犹虑善政难久取李侯均役法刋为成书冀垂永远沈子浙闱竣事父老以书见示而俾为叙沈子曰善政之行上下皆知其便无烦赘词矣所虑世俗昧于均役之义而议其无役且以为师心而不法于古请为正告之夫三代之役军旅土功而已夫子所谓使民以时王制所谓嵗不过三日皆此役也井田废而兵民分兵久无预于民若夫筑城浚川则计田出费以供其事如近日呉淞之役岂非至均者哉若议里役不设则古之乡长里正本非役也周之比长里宰皆下士闾胥酂长皆中士旅师鄙师皆上士党正县正皆下大夫州长则中大夫此命官也岂役也哉汉去古未远故亭长乡啬夫听狱讼收赋税皆有禄秩张敞朱邑朱博薛宣之流由此至卿相隋人欲以乡正理五百家狱讼李德林谓乡官治民恐徇私不便唐时此意未冺故栁宗元言有里胥而后有县大夫有县大夫而后有诸侯有诸侯而后有方伯连帅是里胥与连帅贵贱虽殊而皆为天子任理民之责者也未闻有比较鞭笞破家亡身者也唐末大乱朱温王建杨行宻王潮孙儒朱宣朱瑾齐克让之流以大盗建节所用守令皆其麾下健儿视民如仇而用之日新由是乡里之职大为民困此乱世厉政岂古所谓役哉五代因循至宋未改或差役或雇役或义役皆能困民然则改之初无定辙元时赋最轻故役亦轻而民多富明室赋重县令催科难徧故分编里甲使之催赋俗名为经催是役之设为催赋设也赋办则役举矣今均田之法家自催赋无不办之赋即是无不举之役岂必办赋之法嵗破数百家嵗毙数百命而后谓之役哉向之有役有不役故见其役今也无人非役故不见其役若遂议其无役此正如切和羮而别索盐梅多见其不知味也若谓今之法非古夫救弊奚拘于古乎且又无古可依如以周汉唐为古则改役为官分郡县之权无追呼之苦民固愿之而势不可得也以宋为古则雇役欤差役欤义役欤宋已不能自定而今奚法也以旧役法为古则嵗破数百家嵗毙数百命仁人君子奚忍言之若谓以田从人为非则向者以人从田圃蠧图书为政而官与民交受其害今之以田从人业户自为政而官与民交受其利将従其官民交利者乎抑必従其交害者乎若虑自此以后田亩散乱难稽此易事耳各图有鱼鳞细号册令冩一本送县兼令业户田多者各冩一本向因每图止有一册秘不示人故飞洒那移大为业户之患今使每图数本则人人皆知细数而弊端永絶何患田亩难稽哉惟荒地未有定属然察荒使者方详加稽核靡滥靡遗若入告而得邀寛恤大幸不然而均之阖郡亦不及百分之一耳或虑小人憾不得逞隂谋梗坏然去嵗憸壬以利诱县令俾言变法法不可变而令以墨抵罪专欲难成违众不祥人亦知之不敢妄动矣况今部院大臣监司守令皆仁明爱民帡幪于上贤父老恪守成法于下行且徧此法于呉越间虽百世可也至吾郡従来役法之积弊与李侯均役之良法详家贲园所撰碑记及余均编要略旧序中兹不复赘】
　　七年清河县知县请除里长立甲长以办一甲差粮【附】邑人胡应华碑记【淮之清河昔日议废之小县也治当极冲民疲奔命土滨黄淮日见冲蚀故桑田为沧海者什之七户口耗去者什之九其有不去以见户包逃亡以一甲包一里以一人包一甲公私上下转相负累因而俱逃究其所由则里长之故也强有力者先去贫弱者后逃田地抛荒白茅无屋黄淮之滨化为鼍宅蛟宫人烟屋庐但于湖市蜃气中髣髴见之而欲以地丁粮鞭应付差徭问之水滨者求之里长胥徒托为责成实则利其无证挤之去耳去而欲敲无髓欲剜无肉征比无人官民赔累故歴年清民有相率而告废之议也顷周公世连来令清河知积疲之由痛哭陈情于上台推原所以负累里长在于逃鞭水粮之田因革去里长止用排年名为甲长分办差粮轮用一甲长在县应官每月周而复始民以为便】
　　十三年布政使司慕天顔请立均田均役定制【附】慕天顔疏略【臣惟则壤定赋各有应输之科征而计亩当差始无偏枯之病累江南州县每里为一图每图有十甲此歴来额定之赋役也乃民间贫富不等所有田地多寡不齐若田多至数十顷而占籍止一图或穷民仅有田几亩而亦当差于一甲是豪戸避役缷累小民而隐占之弊生矣又或贫民苦累不堪将本名田地寄籍于豪强戸下以免差徭而诡寄之弊生矣又或蠧胥奸里觇知小民不谙户役之事包当里递替纳钱粮代应比较而包揽之弊生矣种种弊端皆因赋役不能均平之故夫均田均役之法通计该州县田地总额与里甲之数将田地均分每图若干顷编为定制办粮当差田地既均则赋役自平此法自科臣柯耸条议娄县故令李复兴行之最为得宜松民至今称便苏松等属仿照均编但民间田地卖买不常每遇编审之期必应推收过割恐有积蠧乗机惑有司变乱成法则贻害无穷嗣后推收编审请照均田均役听民自相品搭充足里甲之数不许多田少役则隐占诡寄包揽诸弊可以永清】
　　十八年总督阿席熈请禁革仪真县杂差
　　二十三年总督于成龙禁革里排【附】碑记略【里役之设原属明季陋规设立里长编为十甲而一甲之中立排年一人轮年充当催办似乎任轻役小而奸豪恃顽抗纳每累垫赔于是经承有费差役有费科派杂项有费以及站柜修仓解饷兑漕种种有费大半入官胥之橐而小民倾家败产甚且流离死徙矣更有劣衿蠧棍包揽代充议贴银一二百两不等此辈竟尔中饱且包纳钱粮多勒耗费不肖官吏倚为腹心指一派十通同分肥故乡愚视里役为畏途而衿蠧以里役为生涯也夫充当里长之累不过一里一人犹系一家哭而经蠧包当鱼肉花戸则系一路哭矣年深嵗久长此安穷前已通行禁革并颁限串之法令花戸自封投柜完即给串归农如有抗欠始行摘比一应钱粮并漕鳯米豆悉令官征官解永禁里排催交领解之弊但此法利于民而不利于贪墨之官吏利于急公之良民而不利于包揽之棍蠧再行严示刻石立碑永永禁止此后如有仍踵陋习者本官即行严参胥役立拏处死】
　　二十八年江苏巡抚都御史汤斌檄免义租项下抚院书役公费
　　仪征县知县马云升详定合府照粮派差
　　二十九年桃源县知县姜友之请仿照清河县例嵗助夫役部议报可
　　五十七年仪征县知县陆师清核单夫积弊【附】清单记略【仪邑地介江淮斥卤沮洳土地瘠而生齿繁其民皆舎本而逐末且衢通数省水陆舟车差徭络绎额设夫马疲于奔命官不能应遂取办于民视其货物多寡行戸肥瘠给单认差输钱应役名曰单夫牙饷例不着于正供县官解府主其出纳以雇募应差即周礼市防之征宋时王安石所行雇役钱是也至康熈甲寅年经费不支以此项充正饷而徭役无办仍以单六里四应差既征其赋又役其力加以蠧胥包揽催头指公科敛单民始大困矣康熈丁酉师下车咨访疾苦即禁革迎接长夫复不惜百日之劳逐单厘剔按户查差瘠者减之肥者増之逃亡故絶者除之毋搀夺毋朋充每户印发牌帖悬于其门应输单夫牙饷书之于牌行以类聚单以类分其银令民自封投柜凡单头小催从前借名侵蚀者槩行禁革又皇木皇竹寡妇进京牵挽等差预借库银应付输饷时令民每差附投钱一文于柜有不足则官自补苴又旧例隔嵗一濬运河单民苦之查漕艘过仪嵗额一千六百余载盐艘循环往来嵗额数千余载乃集绅商公议挑费商输其六单里民各输其二去其大甚单民之苦庶少苏矣夫事茍利于民当亦后之君子所乐于举行者也今将以征去因单民之请谨书而勒之石康熈戊戌三月日记】
　　雍正元年总督查弼纳严禁混签丁差【附】江浦县碑记略【雍正元年江淮兴武二卫领运千总董抚远等详请将黄快三则间窜等丁一并编查签运时督院查黄快三则闲窜等丁与屯丁虽皆明季各卫食粮操军然快丁者当时分拨领驾黄快差船故名快丁因不识水性每丁贴银三钱雇人代驾至】
　　【圣朝定鼎革除各丁粮米仍征快丁银两闲丁者乃明李卫所世袭后裔因无差使于顺治十三年间分为上五钱中三钱下二钱三则纳银故名三则闲丁窜丁者乃从前革运归农旗军亦纳窜丁银两至于领运之屯丁不惟不纳银两且有赡运屯田即江兴二卫屯丁无田赡运者支领驾运钱粮则多于外卫向来有领运挂欠及死亡事故先尽本户屯丁内殷实签顶如无殷实堪签方准于别戸签顶总在屯丁戸内并无签及黄快三则闲窜之例盖屯丁之内岂少殷实祗縁经签运弁卖富差贫因及黄快等丁欲为添出生涯至运丁之视领运为畏途者以接顶疲丁船只或代赔遗下漕欠及透支钱粮或代赔造漕船其累已多又有经支旗丁为帮之霸将合帮丁船应支钱粮总归一人支领销算其下领运诸人知每船支给之数者犹不致尽为侵扣若新签领运之丁不知名下应领若干任其侵扣随意付给以致漕运之费不敷变产赔垫即间有略知其数者经支旗丁又揑造浮费开销二三年间殷实之丁亦成贫丁矣此签选之实弊也縁此批发江粮苏粮两道查议作何立法于屯田戸内秉公签选剔除卖富差贫更名复运之弊再运丁支给钱粮时应令卫升逐船具领到道该道按名亲给本丁自领勒石严革经支漕蠧以免侵扣其革运疲丁遗欠应赔之项照例着落原丁追赔不得混勒新丁承认仍刋给新丁应领一切钱粮易知单票则殷实之丁亦不视领运为畏途多方规避矣至该弁等不思剔弊反将纳赋黄快等丁一并编查签运垄断之谋深可痛恨并合严加申饬两道奉此转行到县合行勒石永禁】
