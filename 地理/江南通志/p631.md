<!-- { "loadSidebar": true } -->
　　秦旭字景旸无锡人诗格类陆游晚集诸高隠觞咏慧山之麓名曰碧山吟社凡十人年皆七十八十衣冠甚伟望若神仙好事者绘图传之
　　尤文字务朴无锡人居东郭囘溪里学以宋儒为宗领乡荐即隠居不出孝宗遣行人赍书征之以母老力辞胡濙周忱交荐之终不就又邑人许世卿有孝行亦以孝亷隠居不仕守令不得覩其面有中解编诸集
　　薛章宪字尧卿江阴诸生工诗古文吴人都穆拟之商彝周鼎性喜佳山水意到辄轻数千里赴焉居賔坐中敛肱默坐貌古神清
　　谢遴字彚先宜兴人父三锡家贫力学以朴诚率后进遴崇祯癸酉乡举内行修饬乡评称为真孝亷中年杜门与沛县阎尔梅长洲徐枋竝持高节雅好施与知交匮乏多待以举火著述甚富尤邃于易诗
　　徐祖字霞客江阴人性好竒徧游天下名山水游屐所纪不加点缀曲尽胜趣尝上华山心动驰归母正属疾服阕入闽出徼外欲穷探河源归竟不食卒
　　许肇箎字壎友宜兴人弱冠知名博学工文章意气豪逸明季弃诸生放浪吴越间为诗自娱蒋伟字韦人宜兴人工诗嗜酒乞诗者必载酒诣之酒尽诗立成各满其意其不以时请者辄漫骂之声若巨雷身长七尺学使者竒其貌令作蟋蟀赋立成阅之称善曰子诚材然令后世惜之者必子也后弃诸生自溷于酒诗亦日益竒晚有故人子入滇送之江上吟咏连日归而卒
　　国朝吴璇字叔度宜兴人幼立品行耻侪流俗为诸生时巡按御史以端方荐后举崇祯癸未进士差理江北饷驱游兵立保甲银不入库解不越宿史可法特荐之入
　　国朝足迹不入城市阁部交荐不就同里吴永祺字文刚为人孝友能周卹宗党立品与璇相似
　　孙梦简宜兴诸生笃孝友隠居敎授生徒以紫阳山学为式邑令欲识其靣谢不可雅慕倪瓒为人卒时命以瓒画幅殉
　　陈贞慧字定生于廷子少在复社有名阮大钺以逆案久锢谋复用贞慧与池州吴应箕无锡顾杲等草檄攻之后大钺起南都侍郎乃以他事属镇抚司逮治寻得脱屏居故里坐卧一小楼不入城市十二年而卒
　　李介立江阴人明季诣阙献防不报遂徧厯天下山川而归老居僧舍贫困不支邑令闻名访之匿不见终身不婚卒友人陈其忠之
　　恽格一名夀平字正叔武进人生而敏慧八嵗咏莲花惊其长老尤工绘画花卉虫鸟意态飞动而题语书法兼工故世称南田三絶为人孝友敦笃不谒当事有古君子风晚与同里五君子聮吟称六逸五人者高士胡香昊字芋庄经师陈链字道气诸生杨宗发字起文董大伦字敷五唐恽宸字仲元也
　　朱应鼎字凝和靖江人为人端重方严教授乡里从游者多以文行着闻
　　镇江府
　　汉焦先字孝然本河东人隠居京口之谯山世传焦山以先得名然无可征
　　南北朝宋闗康之字伯愉河东扬人居京口屡辞征辟顔延之等十人入山候之见其散发席松叶枕石而卧了不相盼延之等咨嗟而退为毛诗义疑滞多所释尤善左氏春秋又造礼论十卷齐高帝絶赏爱之
　　齐臧荣绪幼孤贫灌园自给纯笃好学括东西晋为纪録志传百一十卷隠居京口不受朝命与闗康之号京口二隠
　　梁诸葛璩字幼玫琅邪阳都人世居京口幼事闗康之博涉经史复师臧荣绪荣绪着晋书称璩有发擿之功方之壶遂建武初徐州行事江祀荐璩为议曹从事不就
　　马枢字要理博洽羣书尤善周易老子邵陵王纶为南徐州刺史引为学士曰吾闻贵爵禄者以巢由为桎梏爱山林者以伊吕为管库束名实则刍芥柱下之言玩清虚则糠粃席上之説稽之笃论亦各从其好也乃隠于茅山亲故竝居京口秋冬之际时往游焉
　　宋邵餗丹阳人范仲淹王淇相继守润以餗守道邱园素有节行屡荐之不就赐号冲素处士
　　陈辅丹阳人少负儁才不事科举自号南郭子与王安石交善安石用事絶不与通孤介寡合古之独行者也
　　苏炤字元晦丹徒人隠居藏修自号东山樵隠赵磻老以遗逸荐于朝时相以隠逸之人宜遂其高书沧浪二字遗之
　　李迥字叔友丹徒人高尚不仕士林宗之董弅白太守虞奕曰治下有隠君子盍访之虞曰愿之久矣乃携具偕董诣迥迥野服见之明日以诗谢不至其门
　　周方叔字矩道高邮人隠居润之五州山读书自娱或终日不食邻僧乞米送之一日农卿龚集常州孙吴防同造其庐无以为具乃以藜羮食客二公欣然尽欢而去
　　孟逢大丹徒人弟逢原竝以道德名世讲业者百余人王龙泽陆秀夫皆其弟子人称大小孟先生皆不仕
　　陈膺字登父居京口刚毅寡合入元隠居教授自号芗林子
　　明丁熈拱字伯辉丹徒人朴茂有古风太祖驻跸北固山召见多擢用者熈拱独以老疾辞
　　茅溱字平仲丹徒人幼好学不求闻达闭户著书有韵谱本义行世与邬佐卿辈倡和称诗以布衣老于家
　　王塈金坛人让产庶弟屛居一室潜心理学中丞周孔教荐之朝辞不起
　　芮城字岩尹溧阳诸生少负异才志在立行明末谢弟子员学耕山中故人有显者访之避不见贻书候问亦不发曰吾山泽之癯一与贵人接便丧所守时人目为真隠所着有易象传解四诗正言礼记通识纲目分注拾遗与白盘山汤泰亨相析疑问义泰亨亦隠士嵗遇君亲子夘日则屏食坚卧不起年八十五自知逝期别亲友手题墓志沐浴而逝
　　王鏳字叔闻金坛人樵诸孙嵗贡生以诗名明末晦迹酒人牢愁悲愤不求人知人亦无知者后之选家或称为王遗民
　　王元錝字闇然鏳从弟明末弃举子业以医济人贫者亦与上药不取偿终身野服有隠操
　　淮安府
　　宋龚开字圣予淮阴人宋亡不仕家贫甚客至无几席子浚每俯伏榻上就背按纸作唐马圗人辄以多金购之尝为文天祥陆秀夫作传甚称于时
　　明田润字德润安东人隠居教授虽结庐陋巷而门多长者车辙以琴诗自娱人皆高之
　　国朝宋曹字邠臣盐城人长于论事工诗兼善书法栖隠射阳之濵自号耕海潜夫初诏举山林隠逸郡县敦趣上道曹辞疾不就徴后大臣复举应博学鸿儒选曹坚谢益力人高其行称射陵先生子恭贻康熈庚午举北闱授鄢陵令
　　扬州府
　　秦邵平广陵人尝封东陵侯秦末种长安城东有五色世称东陵
　　晋韩绩字兴齐广陵人好文学潜退为操东土竝宗敬焉司徒王导辟为掾防稽内史孔愉上疏荐之皆不就
　　宋徐湘兴化人有隠德不乐仕进
　　王伯起字兴公泰州人父纶为太常博士伯起当以恩得官让其弟父令举进士曰士不自重而与千百人旅进坐轩庑下规合有司殊可耻也闭门深处逾三十年仁宗英宗皆赐粟帛不强以仕征集真州人事母孝居乡恭谨与人未尝校短长好蓄书能诗有子五人长复次贲相继登进士第王安石表其墓称为淮南善士
　　元高明兴化人谷曽祖懐德抱道晦迹不仕子椿元季避地姑苏却张士诚之聘士诚败汚伪命者悉为俘囚椿独超然
　　明高稷字世良兴化人赋性清介兄谷秩台鼎稷布衣蔬食晏如也钱溥题其宅曰明时巢许
　　王醇字先民扬州人早慧读书如夙识弱冠工辞赋陆弼李维贞交相引重意不屑也善骑射击劔曽一试京师演武塲将士皆愕眙醇笑而退父母命之室以羸病辞徧游吴越佳山水参内典终于广陵之慈云庵
　　朱瓘字楚琦宝应人通尚书周礼为诗体韵遒逸性嗜琴畜双鹤人称琴鹤先生景泰中诏举贤良都御史王竑荐之竟遁去
　　吴礼字中节宝应人事母以孝称应贡入太学母老不忍离人以何蕃拟之母殁遂不复仕隠居蓼花庄有蓼庄吟
　　吴敏道字曰南宝应人有异才笃内行隠居湖上乡人称舫斋先生
　　王锡命字苍勅仪征贡生遭乱隠居宝应之芦村刻励坚苦督子力耕与北平刘文炤梁以樟中洲崔干城长水吴鉏相友善
　　国朝雷士俊字伯吁其先世泾阳人居江都艾陵湖幼为诸生后弃去専力于经史百家熟悉古今治乱所着有艾陵集贫老负气以殁
　　史以甲字子仁江都人幼补诸生长乃絶意场屋耕读自怡所辑有文献通攷抄学圃随笔勾股筹算捷法伤寒正宗广吴淑事类赋子炤能述父业着方舆槩十五卷
　　宗元豫字子发江都人父殁贫不能疏食不除服者十余年性亷介不与流俗欵曲惟肆力经史着史论数十篇别有识小録纪廿一史中琐事
　　徐州府
　　晋刘伶字伯伦沛人性放达与阮籍嵇康善时乗鹿车携酒使人荷锸随之曰死便埋我土木形骸傲然一世着酒德颂
　　南北朝刘遗民彭城人为柴桑令遁迹庐山时陶渊明周续之亦在庐山谓之浔阳三隠
　　刘慧斐字宣文彭城人少博学能文起家梁安成王法曹参军尝游匡山遇处士张孝秀甚欢因居东林寺构园名离垢明释典工篆手冩佛经二千卷逺近钦慕简文临江州遗以几杖
　　明秦英字子美丰人通经术洪武间屡荐贤良方正辞疾不赴
　　徐明徐州人足不履城市逍遥闲逺屡空晏如夀一百七嵗
　　刘应元徐州人淡泊无外慕负郭有隙地种柿树千章筑土室以居县令闻而召之不出
　　国朝阎朴丰县人性俭素甘淡泊好读书日坐卧小园中虽家无儋石而心有余闲夀一百二嵗
　　太仓州
　　元朱文德今太仓界人任太尉府长史丁父艰遂不仕扁其西斋曰可闲隠居自乐
　　明刘颙字昻夫崇明人洪武初以贤良方正荐寻乞归隠居不出构小楼栖其上教导乡里后学多所引进
　　张名由字公路嘉定人博涉经史喜谈兵厯燕赵齐魏之郊遇古人营阵战垒辄指陈胜败时当神庙天下尚无事人皆迂之名由独忼慷自喜居安亭有田数顷尽弃去为贫人迨后徭役繁重有田者率逃死名由萧然环堵中读书放歌人始服其先见年九十一终
　　沈璵字孟温太仓人授经里中长于辨説后即其受徒处建学宫着有稽古録昆圃文集
　　沈正字公路嘉定诸生负才不偶遂絶意仕进喜聚书所藏累万卷虽病必手一编曰以疗吾疾也天啓初命举岩穴之才大臣疏荐谢弗起有园十亩备水石竹林之胜词人酒客常满座焉盛万纪字无纪嘉定人好读书立名节甲申闻变遂弃儒服躬耕东郊茅屋三楹植梅其前署曰友梅时人比之刘遗民
　　国朝顾其康字锡之崇明人明末弃去诸生时督学以贤良荐征授浙江松阳学博不赴隠居读书敎子瀛秀成进士
　　陆坦字履常嘉定人崇祯庚午举人明末尝着乡兵议条画甚悉防逢甲申之变与父嘉颖偕隠卖卜金阊以穷死
　　赵世鼎字以调嘉定嵗贡明末知世将乱同高士许大达陈拱辰放饮墟墓间日出而出日入而入时称北里三逸
　　侯涵本名字研德嘉定人岐曽子少与三兄二弟称江左六龙涵尤以经济自任及退隠吴市惟研精诗文究心性命之学论者皆称其笔力老苍近代罕匹
　　通州
　　国朝吴世式如臯人明诸生隠居白蒲镇之竹庄性孤傲不与人通善为乐府歌行临殁命焚其稿友人掇拾数十章名曰竹庄残书










　　江南通志卷一百六十八
　　钦定四库全书
　　江南通志卷一百六十九
　　人物志
　　隐逸【二　安徽宁池太庐鳯颍八府滁和广六泗五州】安庆府
　　晋何准字幼道灊人弱冠知名不就征辟兄充位居宰辅而准防带衡门不交人事征拜散骑郎不起
　　南北朝宋何求字子有庐江灊人清退无嗜欲除中书郎不拜住吴居般若寺足不逾户人莫见其面又寄住南涧寺隠虎邱山
