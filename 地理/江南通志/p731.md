<!-- { "loadSidebar": true } -->
　　乾道中池州竹生穗实饥民争食之知州鲁詧绘瑞竹图以上章服奏疏劾詧曰物反常则为妖竹非穗实之物是反常也竹生实则林必枯是妖也以妖为瑞是罔上也况饥民有食糟糠者有食草根木皮者食土之似粉者岂以是为珍于五谷哉犹愈于死而已詧牧民顾使民至此犹以为瑞而献之上乎邪佞成风渐不可长也詧用免官诸大道嘉定间孝子父令青阳死即葬百丈潭大道筑庐守墓洪武初庐犹存开平王常遇春追赵普胜过此题诗曰赤汗战征袍谁如隐迹高孝子今何在芳名百代标
　　姚鑅谨厚乐施予族党多贷其金者鑅老取逋劵悉付诸火语子孙曰毋遗此以累汝辈他日或以财贿致伤戚党式好之情损徳实多矣
　　丁惟寅旦文恪绍轼之父持躬励学尝以二语自省曰才仆即须硬挣立起有过即须暴白不瞒葛财佣工也代人樵汲积数十金见西关旧河无津梁尽出其赀造木桥二十余丈从此往来如坦途今桥址犹存
　　吴穉明世□遭贼乱负父出走贼欲斫父世□求释诡云愿为向导搜四邻贼许之遂释其父世□计父去逺乃厉声叱贼曰生已之父而杀人之父非仁全己之孝而毁人之孝非义颈可断向导不可为也贼怒杀之
　　栁南池世恩家世为石埭匠氏业涂塈至世恩习书为县吏然家贫不废故业后授济阳典史查盘兖州歴陞淇县县丞俱廉洁有政绩归老后麦饭不给仍以涂塈佐之人呼为匠而已后有兖州旧令赖世恩得白寃者晚年持多金访至其家报谢世恩力却之曰白寃公也报谢私也了公事不受私谢也
　　太平府
　　李白死采石有二孙女一归陈云一归刘劝元和中观察范传正访得之召问所由答曰父伯禽不禄有兄一人出游不返俪于农夫救死而已传正劝二女另适士族曰不可孤穷委身仗威改节非所愿也范深重其言
　　洪武中当涂县民有殴死孕妇律当绞者其子乞代父刑诏大理寺详议邹俊议曰子代父死情固可矜然死妇系二人之命寃曷由申犯人当二死之条律何容贷与其存犯法之父曷若全无辜之男诏可
　　繁昌田夫夏廷美一日聴张甑山讲学谓为学者学为人也为人须学为真人不可为假人夏怃然曰吾平日为人得毋未真耶从此学问有得每曰天理人欲只在迷悟间悟则人欲即天理迷则天理亦人欲也
　　吴纯所一骥万歴间为湖州府同知适有柄臣家悍仆辱县尉尉不敢诉一骥执而笞之僚属为之危一骥曰以天子命吏挞宰相家奴何惧为胡季瀛守太平日慕芜湖萧尺木能画三访俱辞不见胡怒时新修采石矶太白楼成遂于案牍中入萧名摄之至即送入楼令曰画壁图成当开释尺木生万歴间至是巳年七十余方卧病不得已为画匡庐峨眉泰岱衡岳四大名山图凡七日而就遂絶笔今登斯楼者叹赏不置画与楼俱传矣其事与沈周絶相类
　　江南初入版图时有裨将于芜湖掠一妇人义不受辱衣服上下缝纫周密其夫访而赎之不许妇悲愤投水死至晚泊舟舵前窸窣有声则妇尸在焉以篙逐之次日泊舟尸复至乃舁而弃之岸月余裨将坐船头纳凉忽大呌曰妇又至矣翻身落水而死
　　杨谷汝顺治间以中书奉差偏沅归垂槖萧然客问之则曰奉母者武昌之鱼赠客者衡山之云庐州府
　　无为州铁佛因禅师僧问如何是为人消息师曰新月有圆夜人心无满时
　　包侍郎令仪孝肃拯父也尝曰后世子孙仕宦有犯赃者不得放归本家死不得葬大茔中刋石立于堂东壁
　　包孝肃极子繶为潭州通判卒遂无嗣先是孝肃有出媵生子育于外繶妇崔素抚其母使谨视之及繶死乃取之归名曰綖人传包无后不知实有嫡嗣在也
　　米元章芾知本军在郡时蝗不入境邻县移文咎芾谓驱蝗入彼芾判其尾云蝗虫本是天灾非干人事挤排敝司既能遣去贵县何不发来人传为风流名语云
　　吴横溪莼侍郎光义之祖也尝以形家言卜得生圹族属复有以形家言夺之者莼曰以一块土为争端而薄宗族吾何忍焉遂弃之子守溪廷弼当光义令仁和时或言以茂宰父何不一览西泠之胜廷弼曰吾为子之事未毕敢言为父之乐乎以莼犹未安窀穸耳负土事竣始一往视见光义貌少瘁正色曰精神用在一处自无不足汝我一人子而仁和万人父也汝不负为万人父即不愧我子矣
　　杨宗父重三自庐渡江从明太祖立功授成都中衞指挥同知宗当世官乃让与弟袭偕弟至蜀为别业以居与贤士大夫游一日子入市得金告宗宗曰汝得而喜彼失而忧矣命往候失金者验实还之
　　成化间庐郡火灾连焚数百余家至朱震所居火忽飞越而过仍复蔓延震屋岿然独存震素孝义太守朱镛深为慰奬士大夫贺之有孝行格天天监徳当年飞火过邻家之句
　　张襟海继道孝友笃学万歴间长子克俊宦秦中次子克佳为青州司理每诫之曰与其使人畏不若使人爱又曰莫信喜时情莫纵怒时刑临终赋诗有温饱原非今日计溺饥独抱古人忧之句无为人至今诵之
　　翟道人从吴少司马光义自陜西来无为寓西城外谢家庄者二年司马尝语道人汝当何时死曰欲死则死早晚随意耳崇祯时游燕西山司马在朝遣使迎之荅曰我不来当即有书来越旬日司马驺从出正阳门忽小僮投一札自舆中开缄视之惟知足不辱四字司马乃挂冠归
　　姥山在焦湖中一峯卓立万顷茫然崇祯时郡守严尔珪建浮图于其上所费不赀惑于谚所云姥山尖一尖庐州出状元也方成四级而严去有一老儒过其下语人曰此为庐之劫杀方浮图如植剑槊自此将刀兵四起未防流寇突江北和含庐江舒巢俱陷郡防不保老儒之言验矣
　　李先蓁庐之诸生也崇祯时寇逼郡城时合肥令为西江熊文举誓与城为存亡先蓁进曰公无虑寇寇不足下也文举曰生即能策战守顾饷安在无以给之且忧内乱先蓁曰某家有粟千钟可支旬日于是画计分门固守庐之险在东西门文举自守西以东城委先蓁蓁至申明约束时出酒食以饷守者士益感激贼往来窥瞰知西门不可撼则转而之东尽日夜攻击先蓁率死士冲之斩杀无算贼愤以火攻烈焰涨天文举按剑东望益忧惧而先蓁从容谈笑令取土一筐者赏钱百土压火息城守如故贼稍稍引去先蓁潜出尾其后斩级无算文举额手曰天乎微李生阖邑无遗类矣贼退上功幕府于是先蓁之名震江南北卒以诸生不及格奬慰而已未防文举去贼复至先蓁守东城如曩时有幕府兵从南来者散漫无纪律南城逻者疑为贼歼之郡邑惧幕府诘之也遂以先蓁擅杀闻下狱论斩会城陷乃免不知所终孙日龙为里老有邻妇以贫鬻身外郡防误堕平康矣日龙白于官捐金赎归为之择配又年祲贷官粮四百石以赈空乏人称善士
　　吴光义筮仕浙之仁和令累官至兵部右侍郎有叩其概者辄抚心称负国恩终无所述始为令时肆应立断与吴江令刘梦胥秀水令朱上愚称东南三令寻转主事理山海关故事出关者必受繻于关以防间谍杜奸谋法至重也然或流离转徙致亡其繻及久客贫质其繻者子钱家常箧万繻偶不测则质者毕生无复首丘矣光义曰夫独无父母妻子坟墓乎吾违我母防何日起居时闻而不胜北山之感何忍见此繻即不可问年貌籍里之在册者可考惟精心核之耳因以意榜示二十八衞逺者自海上诸岛与为之期至期躬涖其事凡一月得生还者数万人沿途皆为位而祠之至今关门颂其事后巡抚河南解任归流贼犯濡须人心汹乱皆谋跳而保他所城且空矣家人以告徐谓之曰毋以汝累我亦无以我累汝各为所为可也夜秉烛坐堂上俨然若神家人又以告则熟视叱之曰吾已与汝曹决何复溷乃公于是捐赀募士以倡城守贼探知有备且内应不通遂去乡民李善事继母丁极考樵采易米竭力以供膳母痈三次割股以疗之及殁哀毁尽礼人以孝事继母为尤难也
　　赵观乙肥邑推为博学尝榜其斋柱云立心行善非求福教子知书不为名
　　崇祯末寇集柘臯廪生丁遵道父被执将杀遵道号呼震地解衣求以身代贼悯其孝父子俱免时有儒童王伯和亦将被杀呼先生救我贼询先生为谁曰即适所防放丁先生也贼释之
　　舒城史家冈史姓聚族居焉有史氏女归胡福年二十三福死夫党欲夺其志史服男子服徒步三十里归母家产遗腹子仕祥后仕祥事母孝冬夜卧必先温母被有司旌之当仕祥少时有老人过门索茶因备鸡黍食之且留宿明日老人去谓仕祥曰汝母竒节汝又孝汝母百年后当以我席下地葬之又曰汝母勤织絍所积金藏之笥中勿轻发葬时须用也言毕不知所之未防史族构讼更回禄庐舍为榛莾史年九十七卒仕祥谋葬母老人所指席下地而史族子姓不从仕祥忆老人言以笥中所藏金与之遂得窆自后家日起四传至守恒崇祯戊辰进士以编修殉国难諡文节守恒子永亨康熙庚戌进士雷廉巡道其余子弟多显者舒人每乐道其事为节孝之报以史家冈为胡氏发祥之地云
　　吴开允以顺治六年知福建建宁府下车时贼初平有前明都宪张养素富累巨万有司利其财诬为通贼总戎发兵系其男女百余口狼籍道路制府陈锦抚军张学圣檄开允讯其狱开允即诣总戎索囚军中有哗声开允厉色曰两台檄本府讯狱爰书未定张氏男女可留军中乎如不尽发某即以印檄缴总戎驰白制抚耳总戎耸然付之既至置诸府仪门外庑立取民间保媪谕守之鸡鸣会三防二县焚誓告神质于城隍庙有司仍附耳以利动谓加极刑于其娇穉则诬服矣笑而应之就神前立白其寃驰牍上制抚日尚未晡也悉纵遣之制抚咸曰治狱如建宁守七闽不难治也开允朴质寡言笑重然诺饮啖兼数人望而知其为长者
　　傅尧黎时雍谨言行笃气谊一友人病垂亡酷暑急谋丧具时雍即呼匠到家代为治之其妻曰今日为儿制学中吉服而杂以凶器恐不祥时雍笑曰吉凶数也何害
　　土桥镇丐者不知何许人时曳竹持筐丐于市叩其姓名笑不答有客寄囊金于市侩侩受而潜置卧内其妻曝所借草不知有金也久之客索所寄囊侩索诸妇妇觅不得窘且投河一市皆閧丐闻趋至曰我于路上草中得之者奈何苦而妇也取囊付侩封识如初客愿分半与之丐铢两不受后不知所终
　　鳯阳府
　　连庶为夀春令县有淮南王旧垒在山间州守议取其甓为城庶曰弓矢舞衣传之百世藏之王府非必可用盖以古之物传于今尚有典型也垒因是得存
　　吕夷简四子公弼公着公爽公孺皆颖异夷简与夫人语四儿他日皆显重但不知谁作宰相吾将验之他日四子居外夫人使小鬟擎四寳器贮茶而往教令至门故跌而碎之三子皆失声独公着凝然不动夷简谓夫人曰此儿必作相元祐中果大拜
　　吕公着当父夷简秉政时自书铺中投应举家状弊衣蹇驴谦退如寒素见者虽爱其容止亦不甚异既去问书铺知是吕廷评乃始惊叹
