<!-- { "loadSidebar": true } -->
　　范甯字武子南阳人笃学通览嫉时俗虚浮相扇著论言王弼何晏之罪孝武时为豫章守大设庠序取郡四姓子弟皆充学生课读五经免官家于丹阳犹勤经学终年不辍着谷梁集解
　　顔含字都琅琊莘人渡江后居建康含少有操行以孝闻善事兄嫂由是著名歴官西平县侯拜侍中除吴郡太守郭璞过含尝欲为之筮含曰自有性命无劳筮桓温求婚于含以其盛满不许或问江左羣士优劣答曰周伯仁之正邓伯道之清卞望之之节余则吾不知也其雅重实行抑絶浮伪如此
　　南北朝宋雷次宗字仲伦豫章人少慕栖逸文帝徴至建康为筑室钟山西嵓下名招隠馆使为太子诸王讲丧服礼经
　　齐明僧绍字休烈平原人先隠长广郡崂山后渡江住摄山白云庵偶过定林寺齐髙帝欲就寺见之即遁去
　　梁庾沙弥鄢陵人居金陵父坐事诛五嵗制采衣辄不肯服母问其故曰家门祸酷用是何为及长终身布衣蔬食嫡母刘氏亡哀号动隣里葬在新林自生旅松百许株梁武帝召见嘉之补歙令复丁生母忧丧还都济浙江中流遇风船将覆沙弥抱柩号哭俄而风静咸以为孝感所致
　　陈马枢字要理扶风郿人梁邵陵王引为学士侯景之乱隠于茅山陈文帝徴之不应枢行义素着所居处盗贼不入依托者常百余家
　　五代韩熙载字叔言北海人才气逸发多艺能善谈笑为风流之冠为南唐秘书郎知制诰词命典雅与徐齐名时号韩徐契丹入汴晋帝北迁熙载劝元宗经营天下不能从周太祖有天下有议北伐者熙载以为不可尝使周归论周之将相曰赵防检顾视非常殆难测也后咸服其识卒谥文靖葬梅冈谢安墓侧
　　宋王安石字介甫临川人罢相居金陵自号半山居士后舍宅为寺居白下门卒葬钟山
　　郑侠字介父福清人治平初随父官江宁监税读书清凉寺
　　胡铨字邦衡庐陵人南渡初上封事力诋和议遭贬斥志操愈烈官至资政殿学士卜居建康阮思聪字仲谋固始人累官吉州团练使来居建康曽请贾似道以重兵守鹿门山由海道捣青齐则襄围自解不聴有知人鉴荐李珏于朝识张世杰于初归时后着忠节
　　元张頿字达善导江人蜀亡侨寓江宁学于金华王柏之门至元中行台中丞延至江宁学宫逺近翕然师尊之着有经説及文集人称导江先生张雨字伯雨钱塘人为句曲道士有诗名句曲外史集
　　明童轩字士昻鄱阳人南京钦天监籍景泰辛未进士授南吏科给事时贡翠毛鱼魫诸物以万计上疏谏止蜀冦起命轩往抚遍歴贼巢宣布恩徳贼悉解散官至南礼部尚书
　　周瑄字徳孚阳曲人由乡贡累官至刑部尚书以洗寃泽物为己任戒诸司事非防勘者不得出五日以是狱无滞囚致仕后家金陵卒谥庄懿子经亦仕至尚书
　　唐时字宜之乌城人仕楚府长史弃官归筑室乌龙潭上资禀髙洁飘举世味之外尝作莲花世界书以寄懐
　　张国臣字允忠辽卫官籍崇祯戊辰进士知长垣盗息讼稀擢兵部郎监军山东罢官后僦居白下子登明中书舍人
　　国朝黄国琦字石公新昌人明崇祯丁丑进士仕至兵科给事奉母南归家金陵虽为寓公于地方利弊知无不言故当道咸礼重焉
　　黄文焕字坤五福清人由山阳令入翰林归寓金陵着杜诗掣碧史记庄子注
　　周亮工字栎园先世自金陵徙居抚州之栎下其大父复自栎下徙江宁又徙大梁江宁其游止处也亮工明季进士敭歴中外二十年能文章尤好士士咸向往之
　　王祚字玉铭云南人官至兵部尚书致仕归道过金陵爱栖霞天阙之胜遂家焉卒葬茅山张自烈字尔公袁州人侨居白门着四书五经辨及古今文辨
　　王泽字涓来黄冈人顺治乙未进士入翰林官至礼部尚书其任总宪请移湖口关复置九江奏免江西水脚银沮官民流徙乌喇致仕后侨居江宁相羊山水有香山洛社之致
　　杜濬字于皇黄冈人明诸生侨居白下以诗名自景陵钟氏谭氏矫王李规摹汉魏之习流而入于浅薄独濬不染楚风着变雅堂集时有莆田余懐字淡心子賔硕字鸿客居金陵皆以词翰知名熊赐履字敬修孝感人顺治戊戌进士累官兵部尚书文渊阁大学士着道统学统等集立体致用朝野交孚致仕后卜居清凉山侧寒素自持与儒生等卒谥文端
　　陶窳字甄夫巴陵人父没于滇之教化长官司地窳携幼弟徒步六千里归楚经营茔域复只身奉母扶父柩归工诗文又精书画能篆刻晚居金陵
　　苏州府
　　周澹台灭明字子羽武城人孔子弟子少孔子三十九嵗状貌甚恶欲事孔子以为材薄既已受业退而修行行不由径非公事不见卿大夫南游至江从弟子三百人设取予去就名施乎诸侯史记索隠注吴国东南有澹台湖是其遗迹
　　范蠡字少伯事越王勾践灭吴成霸功遂泛舟游五湖莫知其所终今吴之蠡口越来溪等处皆其遗迹
　　汉梁鸿字伯鸾扶风人少孤贫尚节介过京作五噫歌肃宗闻而非之求鸿不得乃变姓名挈妻子适吴依大家皋伯通居庑下为人赁舂妻孟光每具食不敢仰视举案齐眉伯通察而异之乃舍之于家鸿闭门著书十余篇迨卒伯通为葬于要离冢傍曰要离烈士伯鸾清髙可相隣近妻子归扶风蔡邕字伯喈陈留人仕左中郎五原太守王智密告邕谤讪朝廷邕乃亡命江海逺迹吴会吴有烧桐以爨者邕闻火烈声知良材因请而为琴果有美音而其尾犹焦故时人名曰焦尾琴
　　南北朝梁顾越吴郡盐官人仕梁为博士侯景乱避难东归栖武邱山入陈为黄门侍郎
　　唐皮日休字袭美襄阳人咸通中进士崔璞守苏辟为军事判官居吴会与陆蒙倡酬诗甚伙奉守命祷晴于洞庭探洞庭诸胜有太湖诗一卷又借书于徐修矩偃息于任晦林池自云游二君宅无浃旬之间焉
　　杨收字藏之世居冯翊父为濠州録事参军客死姑苏收七嵗而孤母亲授经十三通大义善属文吴人号神童及壮博学强记及他艺无不通擢进士杜悰表署淮南推官累官至同中书门下平章事
　　宋苏舜钦字子美开封人歴官大理评事以范仲淹荐为右集贤校理监进奏院在朝数论事为王拱辰所搆去官居吴门得吴越钱氏池馆置水石作沧浪亭益务读书为歌诗以写愤懑善行草书每酒酣落笔争为人所传宝后为湖州长史卒李中行字无晦湖州人徙居吴江髙尚不仕以诗酒自娱治园亭于松江之濵晚好醉眠苏轼诸人皆有诗题咏
　　尹焞字彦明洛阳人师事程颐应举发防有议诛元祐党人焞不答遂弃去绍兴中歴官礼部侍郎请奉外祠寓平江虎邱西庵今读书堂尚在方惟深字子通泉州人寓居于吴负诗名王安石重之谓元白皮陆有未及处安石柄政略无迎合意杜门陋巷孝友耿介与朱长文同为一时所宗郑凖字器先开封人寓昆山歴知袁州轻财好义买田赡族有范仲淹风
　　刘过字改之庐陵人宋南渡后以诗侠名湖海间词气横放英特无前陈亮陆游辛弃疾皆折节与交尝抗疏光宗请过宫屡与时宰陈恢复方畧力请用兵谓中原可一战而取词极剀切故人潘文友宰昆山延致之过雅志欲航海因抵昆卒葬马鞍山
　　周南字南仲岳州平江人游学吴中与孔元忠滕宬皆从叶适游绍熙元年对防言甚切直大要谓小人之倡为异説以防蔽陛下者一曰道学二曰朋党三曰皇极夫箕子谓有猷有为有守乃有才有道有操执之人也今所指为道学朋党者正斯人耳奈何反弃之而谓之建皇极哉考官得其文惊叹光宗疑之格置乙科官终秘书省正字魏了翁字华父蒲江人庆元中进士韩侂胄谋开边了翁力言其不可防出众大惊绍定中累迁至同签书枢密督视京湖军马并领江淮开府江州御书鹤山书院四字赐之已而以浙东安抚使就医平江仍赐第焉
　　髙定子字瞻叔蒲江人嘉泰中进士累官参知政事赐第平江仰家桥日以著述自娱为文法度谨严髙出时辈学者称着斋先生
　　郑思肖字所南其先连江人父震以道学名景定间葬于长洲元兵南下思肖叩阍上疏忤当路不报宋亡寄居吴中念念不忘君形于诗文嵗时伏腊辄野哭南向拜精墨兰更祚后为兰不画土根素不娶得钱则周人田亦舍之僧刹惟余数亩为衣食资谓佃丁曰我死则汝主尝着大无工十空经一卷寓大宋二字也造语竒澁自题其后云臣思肖呕三斗血方能书此当有巨眼能识之又着心史一编函以铁匣镕锡汁封锢沈井中明季有淘井者得之传于世
　　元郑元祐字明徳遂昌人生而右臂脱骱动必以左号尚左生年十五能诗赋为文有古作者风父卒来寓于吴省台交荐不就素不喜著书尝曰经则经也史则纬也义礼渊薮在焉学者能尽得古人之意者鲜况敢私有论述乎
　　陈徴字明善江西人尝从吴澄游其学务明理不求荣进寓居吴中读书鼓琴虞集掲傒斯咸推重之
　　陈桱宁波人侨居长洲着通鉴续编
　　郑东字季明平阳人元末避地常熟肆力古文多不留稿仅存百篇与弟采所作三十篇名聨璧集宋濓序之
　　明王祎字子充义乌人洪武间官翰林待制奉使云南死节未仕时寓居吴淞甚乆集中有吴江客中冬至及吴江别运上人诗
　　张羽字来仪浔阳人元季寓吴中与髙启杨载徐贲称吴中四杰洪武初徴为太常丞兼翰林院同掌文渊阁事时大著作多以推羽坐事谪岭南半道召还自沈死
　　徐贲字幼文其先蜀人由毘陵徙居苏之齐门工诗善写山水张士诚辟为属与张羽俱避去之吴兴洪武中用荐起家歴官河南布政因大军出洮岷道经河南缺犒劳下狱死
　　陈基字敬初临海人至正时经筵检讨为人草谏章陈并后之失几得罪引避入吴教授自给南州用兵起江浙行省郎中参张士信军事士诚称王基独谏止士诚欲杀之不果吴平召入预修元史书成归卒于常熟诗文髙迈有夷白斋集
　　吴福字好徳鄞县人礼科给事中预修永乐大典五经四书性理大全歴陞福建布政爱吴中山水之秀遂占苏籍卒葬乌龙山子宪性至孝母丧过哀事庶母孝尝以居室让诸弟郡人杜琼赠以诗有今日重逢薛侍中之句
　　国朝姜采字如农莱阳人也前明为礼科给事中疏论周延儒廷杖谪戍宣州卫防国变未赴寓吴城西二十年顔其室曰敬亭山房不忘戍所也易箦时诫其子必舁葬宣城其子奉遗命往葬焉
　　姜垓字如须前明为行人兄采以言事系狱垓上章请代不许国变后随兄寓吴先采卒子孙遂家于吴
　　李实字如石遂宁人明季癸未进士官长洲知县有声绩明亡僦居锦帆泾侧著书以老子仙根字子静顺治辛丑殿试第二人累官戸部侍郎文采书翰照映一时
　　喻昌字嘉言江西人前明贡士顺治初侨居常熟少遇异人授内养法终身不卧倦则依蒲团小憩精于医着医门法律
　　吴彦芳字友圣长乐人顺治壬辰进士任中牟知县丁继母忧不能归故里寓山隂既而迁于苏服既阕无意仕宦徜徉山水以觞咏自娱闽抚范承谟将迎之以归未几范殉耿逆之难彦芳遂终于吴
　　朱彝尊字锡鬯秀水人博极羣书文笔妙天下以布衣举博学宏词授检讨罢归往来吴中最乆尝寓慧庆寺选明诗综百卷
　　松江府
　　宋吴惟信字仲孚湖州人记问该博以诗名有菊潭稿寓华亭白鹤村
　　邵桂子字徳芳淳安人咸淳进士又举博学宏词授处州教授国亡不仕娶华亭曹氏女因家于小蒸文名甚盛所着有脞谈脞槀
　　元林景曦字徳阳平阳人仕宋官从政郎国亡遯迹寓云间甚乆有访二陆故居诸作
