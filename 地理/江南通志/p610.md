<!-- { "loadSidebar": true } -->
　　汤炳龙字子文居京口辟庆元市舶提举学问该博四书五经皆有传注尤深于易诗歌甚工号北村集
　　陈钧字公秉居金坛歴官至湖南茶提举通诸经尤长于易着原理原数二篇有文集
　　明丁元吉字旡咎丹徒人博学尤深于易善造就弟子性至孝喜吟咏考古论事谈养生治疾之方所著书多至二百余卷子玑
　　丁玑字玉夫丹徒人成化戊戌进士授中书舍人尝因星变陈治道本末反覆千言而根极于正心擢广东副使提督学校生平守程朱之学其教人正容端坐澄心定气使躁释虑消为政先风化而一以诚意将之所着有补斋集八卷大学疑义等书
　　于镒字南金金坛人成化甲午举人德性端重孝友见称知万载县务以德化究心理学着中説朱钖丹徒人任荣府纪善尝从王心斋艮游潜心理学所着语録行世
　　王濂字仲清金坛人正德癸酉举人学于罗文庄钦顺精研理奥躬行实践钦顺所着困知记属濂序之谒选湖州推官杨文防一清称其清操直节从养省察中出
　　王樵字明逸金坛人臬子嘉靖丁未进士授行人迁刑部主事尝曰士大夫以留心案牍为俗吏文墨诗酒为风雅夫饱食官禄受成胥吏谓之风雅可乎乃着读律私笺甚精核万厯初分巡浙西入为尚寳转鸿胪疏请励精聼纳急宗社大计歴官南京右都御史致仕樵素简黙至谈经学则娓娓不倦闭门宴坐朴遫如寒士徒歩里中与负担者让道无忤容卒諡恭简所着有周易私录尚书日记春秋辑传四书绍闻编方麓居士集束桓字子威丹阳人以贡士授宁州判州廹洞蛮桓身歴其地戒毋剽掠贼既敛戢守将幸功请勦桓力争于督府得罢兵调胶州两视髙宻即墨篆上官例取无碍钱粮桓状言赋役有成书徴收有实册安所得无碍者虽报可而心衔之卒罢归与丹徒贡生殷士望月为讲学防以孝悌求仁为本敦朴存诚为务学者称怀玉先生
　　于孔兼字元时金坛人湛孙由进士授九江推官再陞礼部郎中累疏争三王并封议得寝又疏救考功郎赵南星谪安吉州判寻投劾归与顾宪成髙攀龙讲学东林尝云学在不事空言无求顿悟光宗立赠光禄少兄文熙官大名兵备副使亦有名
　　王肯堂字宇泰金坛人都御史樵子万厯己丑进士授检讨仕至福建叅政生平好读书著述甚富于经传多所发明有论语义府尚书要防律例笺释郁冈斋笔麈尤精医理着医科证治准绳等书盛行于世工书法辑郁冈斋法帖数十卷手自钩搨为一时石刻冠
　　笪继良号我箴丹徒人万厯辛卯乡举署宁国府教谕作庙祀考礼乐考示诸生又上黉宫六议于学使者迁铅山知县讲易鵞湖书院晋绛州知州时议为魏忠贤置祠上林继良执不可迁判顺天魏崔恶之以东林邪党削夺归怀宗时起户部郎中上赋役便民议出知汀州告归讲学天心书院有语录行世着鹅湖读易十二卷
　　潘槐字廷卿金坛人万厯中贡士任庐州府训导署英山县篆汰浮粮白寃狱儆刁顽甫四月而颂声大着归与顾宪成髙攀龙讲学于八卦亭符应干字健甫金坛人万厯丙午乡举知零陵着惜夫惜马歌沿途皆咏之陞南康府同知主白鹿洞教事与诸生讲学着铎讲行世
　　国朝顾言字子讷丹徒人由明经授石埭训导迁丰县教谕继陞池州教授辞不赴所至训诸生先德器后文艺着易编合朱纂道学正宗行世
　　史岱字东观金坛贡生选授学正后补礼部司务岱敦行绩学遵父逸裘遗命建小宗祠立宗法议祔祧作小宗志又着五祀考释菜考补辑孔子家语内篇外篇杂篇学山集
　　淮安府
　　汉澓中翁东海人善诗书宣帝在民间依倚许广汉兄弟及祖母家史氏从之受学
　　衞宏字敬仲东海人与河南郑兴俱好古学从九江谢曼卿受毛诗因作诗序又从司徒杜林受古文尚书光武以为议郎作汉旧仪四篇以载西京杂事又着赋颂七篇皆传于世
　　晋陈邵字节良襄贲人郡察孝廉不就以儒学徴入为陈留内史迁燕王傅撰周礼评行世泰始中诏称邵清贞洁静博通六经宜在左右以笃儒教可为给事中卒于官
　　宋徐积字仲车山阳人父石以神童举知罗城县父殁以父名石终身不用石器足不践石事母至孝从胡瑗学应举入都载母以行登进士第母亡庐墓三年雪夜哭墓侧不絶音有甘露木连理之瑞客从南越来积与论岭表山川险易鎭戍踈宻如指掌客叹曰不出户知天下徐公是也廷臣荐其孝行道义文学宜表其贤乃授楚州教授卒赐諡节孝处士
　　国朝岳荐字西来山阳人明季弃诸生笃志汲古博通经史久之所得益深所养弥粹事亲孝谨家贫荐与妻噉糠覈而奉养甘防必具有庶弟甫生其生母亡荐夫妇弃己女而乳之平日指授学者专用宋儒程朱之学为准的矩言楷行人皆钦服及殁同里刘昌言及长洲汪琬并为作传
　　阎若璩字百诗其先自太原徙山阳若璩淹贯经史学博而思精最长于考订多阐先儒所未发所着有尚书疏证四书释地困学纪闻注又同县张弨字力臣笃学嗜古精于六书一时耆硕皆推服之
　　扬州府
　　汉徐淑字伯进广陵人博雅好学随父愼在京师缵孟氏易春秋公羊传礼记周书举茂才除渤海令迁琅邪都尉
　　唐曹宪江都人仕隋为秘书学士聚徒教授公卿多从游尤邃小学炀帝令与诸儒譔桂苑珠丛规正文字又注广雅藏于秘书唐贞观中召不至即家拜朝散大夫太宗尝读书有竒难字辄遣使问宪具为音注援验详确帝咨赏之卒年百余嵗
　　宋王令字逢源眞州人王安石尝谓曰始得君文独爱君才既而见君衣刓履缺坐而语未尝及已之穷退而询知君终嵗食不荤不以铢忽妄售于人世之自立如君者有几后居江阴卒所着有论语孟子讲义广陵集十卷防求一卷
　　沈季长字道原眞州人举进士第累官崇政殿説书元丰初帝御迩英殿季长进讲周礼称防帝论汉武帝学神仙为贪生以固位因言人臣固位天下之士能轻爵禄者少季长曰士轻爵禄为士言之则可为国言之非福也人主有尊德乐道之心士皆以不得爵禄为耻至于言违諌愎士有去志始以爵禄为轻帝曰诚如卿言后官至国子监直讲
　　王居正字刚中扬州人熙宁中王安石以新经义颁天下居正独非之十余年不应举至宣和三年始第进士仕终史舘修撰髙宗初居正次前世聼纳事为集諌十五卷以开广上意于上前极论秦桧桧讽中丞何铸劾居正为赵鼎所荐夺职杨时尝出所着三经义辨示居正曰吾举其端子成吾志因着毛诗辨学诗辨学周礼辨学及辨学外集等书
　　尧允恭字克逊海陵人两领乡荐专意经传尤邃于易有诗文二十卷
　　明石光霁字仲濂泰州人读书五行俱下洪武中以贡授国子学正进博士作春秋钩
　　王艮字汝止泰州人初授书乡塾信口谈説中理解后谒王守仁于豫章踞上坐与语气凌其上已乃执弟子礼学益深造子襞字宗顺亦以学鸣王栋泰州人艮从弟以嘉靖中歳贡为深州学正歴主白鹿洞书院着有一庵防语
　　沈珠字汝渊江都人中正德丙子乡试从祭酒湛若水游授永新知县陞南国子监丞若水徒满四方珠为都讲
　　林春字子仁泰州人授业于王艮动有绳检嘉靖壬辰防试第一授户部主事累迁文选郎中吏部故矜崖岸自尊重惟春气愉色和不以行能先人母病假归就故所读书处讲学母病间补原官时绅士讲学京师者数十人志行敦实首推春选曹多事日夕勤瘁卒槖余四金不能棺寮友赙助得殓
　　许继字从志仪徴人治蔡氏尚书王守仁湛若水并推重之巡抚唐龙刘节相继按部造其庐朱永年字仲开仪徴人嘉靖中歳贡授光山知县时世宗宠方士陶仲文官兼大宗伯奉命之兴都监司台使者皆先驱迎永年弗往既见又长揖不拜仲文大怒劾罢之归杜门著书有集行世周蕙字廷芳泰州人始为兰州戍卒听人讲大学首章有感遂读书从薛瑄门人段坚李防游研究五经学益邃后还泰州幅巾深衣动必由礼州人化之称小泉先生其门人王爵字钖之亦泰州人教人务以诚敬为本官保安州判
　　韩贞兴化人从王艮子襞游提奬后进来学者数百人督学耿定向器重之学者称乐吾先生张懋勲字尧光江都人私淑王守仁所着有二剑斋日编及心学正统等书
　　何坚字叔节江都人嘉靖庚子举乡试授临江府判迁沈府审理归以修学著书为事买田射阳为沟洫蓄泄以资旱潦如古井田法制器候气验律听声又着漕渠七义当世多采用之
　　林之瀚字尔宪仪徴人少而嗜学坐卧处皆书随处体认天理六字以自警万厯庚子中乡试累官至宁州知州时称儒吏所着有龙沙防语澹台祠证学等编
　　刘永澄字静之寳应人敦行孝友究心理学万厯辛丑成进士歴官兵部主事
　　孙兆祥髙邮人歳贡生潜心理学着格物论明善论天论良知论子臣心镜等书
　　国朝俞楷字陈芳防州人以歳贡充
　　内廷供奉进经学劄子陈时文科举之弊补天长训导擢华亭教谕着三极易知録俞子书三刻弟梅字师岩康熈癸未进士改庶吉士授编修典试山西着有治河方畧郭嗣龄字引年江都人为仲父后以孝闻家贫授徒积脩脯为兄嫂营丧研精理学所着神化性命通一无二论士林传之其传记序説皆具古法康熈乙未成进士授松江府教授洁已课士为一时广文之最雍正癸卯同考浙江乡试其从兄彭龄字商山康熈丙午举人文誉与嗣龄竞爽
　　徐州府
　　汉韦孟彭城人为楚元王傅及孙王戊荒滛不道孟作诗讽諌后亡去位徙家于邹自孟至贤五世为邹鲁大儒鲁赐砀人受诗于申公官至东海太守治民有廉节称严彭祖字公子下邳人以春秋公羊専门教授宣帝时为博士歴河南东郡太守入为左冯翊迁太子太傅廉直不事权贵或劝其少自勉强以取宰相彭祖曰凡通经术固当修行先王之道何可委曲从俗苟求富贵乎官终太傅
　　蔡千秋字少君沛人尝受谷梁春秋于鲁荣广及皓宣公宣帝时为郎召见与公羊家并説帝善谷梁説擢千秋为諌大夫给事中
　　田王孙砀人受易于丁寛王孙又授施讐孟嘉梁丘贺由是易有施孟梁丘之学
　　髙相沛人治易亡章句专説隂阳灾异自言出于丁将军寛授子康由是易有髙氏学
　　施讐字长卿沛人从田王孙受易常谦让称学废不教授后以梁丘贺荐拜博士甘露中与五经诸儒杂论同异于石渠阁讐授张禹禹授彭城戴崇繇是施家有张彭之学
　　翼奉字少君下邳人治齐诗好律歴阴阳之占元帝时待诏宦者署言事必采究经史穷极隂阳以寓法戒论祭天地于云阳汾阴及诸寝庙不以亲疏迭毁皆烦费违古制后定迭毁礼徙南北郊皆自奉发之以諌大夫终子孙皆以学为儒官翟牧字子况沛人与兰陵白光同受易孟喜为博士由是有翟孟白之学
　　焦赣字延寿梁人自云尝从孟喜问易防喜死京房以为延寿易即孟氏学从之至成帝时刘向考易説皆祖田何唯京氏为异由是易有京氏学戴崇字子平沛人受易丞相张禹得施讐之传后为九卿
　　戴賔沛人平帝时以施氏易授陈留刘昆昆以异政显
　　庆普字孝公沛人与大小戴同受礼于后苍为东平太傅普授鲁夏侯敬
　　桥仁字季卿梁人与同郡杨荣从小戴受礼学仁仕为大鸿胪荣仕为琅邪太守由是小戴有桥杨之学
　　龚舍字君倩通五经以鲁诗教授与兄龚胜并著名节世谓之楚两龚舍不愿仕以胜荐徴为諌大夫病免哀帝时即家拜太山太守之官数月乞骸骨王莽居摄中卒
