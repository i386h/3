<!-- { "loadSidebar": true } -->
　　俞琰字玉吾呉县人初以词赋称宋亡隐居著书不复仕进以义理之学淑诸人于书无不读尤精易学好鼓琴既老自号石涧卒年七十余其所纂述诸书并行于世子仲温克继其学
　　元邵光祖字道呉人博学好古研精经传讲习埀三十年通三经所着有尚书集义
　　范成字性存父霖元初以名儒召歴礼部侍郎立朝有论议气节自浙东徙呉成幼力于学卓然有立获亲炙前朝遗老治家有法以经术教授章句名数无不究极随才诱掖成就后学郡尝礼致为训导子焕有孝行
　　王原杰呉江人学邃行洁至正间领乡荐値兵兴不复仕教授于乡所着有春秋谳议
　　明徐逹左字良夫呉县人从名儒受易书二经元季隐光福山中置家塾合族属子弟教之乡党遵化洪武初用荐为建宁训导师道克立所着有四子书及文集
　　赵文字宗文长洲人永乐中用荐知鄱阳县乡里称笃实君子所着有理学述言诸编
　　王琏字汝嘉长洲人赞善璲弟举明经歴大庾教谕永乐初召修永乐大典充副总裁又修五经四书性理大全书成留为翰林五经博士进侍讲洪熙初开文阁璡与杨漙陈继日直其中礼遇甚厚璡文章不及璲而理致为胜制行醇笃杨士竒深重之
　　杨翥字仲举呉县人少以德量称仁宗朝杨士竒荐之召授编修歴礼部尚书告归翥修身谨行言动不妄与物无竞一时搢绅推厚德者翥为最文章平实恬和如其人
　　顾巽字顺中长洲人受易于乡儒周传永乐甲辰进士呉中易学实始于巽当时贺廉孔友谅顾珣皆从巽受经
　　尤安礼字文度长洲人父义字崇道有名行安礼少从父寓武昌与杨士竒杨翥以德业相励建文元年举于乡为方孝孺所取士仕至贵州参议安礼平居若无所可否至辨析理欲毫介不茍金问字公素呉县人少受易于俞贞木家贫无书从人借读无不通晓永乐时以被荐为司经局正字时宫僚多得罪问与黄淮杨溥同坐繋三人相得甚省躬念咎之暇各持一经讲论曰此处忧患之道也正统间终礼部右侍郎问义闻流着平生阅履否泰相循而不变所操制述雅健书得魏晋笔法星厯之学尤精兄声亦好古嗜学问事之如严师
　　刘铉字宗器长洲人事母以孝闻永乐时以善书徴入翰林遂举庚子乡荐授中书舍人宣德间与修实録言行不茍与人交一以诚信权门要路未尝渉迹歴国子祭酒严教条以约诸生无敢幸进者天顺初迁少詹事侍太子讲读卒上嗟悼曰安得学行醇笃如斯人者耶諡文恭
　　陈继字嗣初呉县人汝言子生十月而孤家所存惟书二万卷其母守节教继及长学成名盛事母至孝有司上其事使御史察之继方随母抱瓮行灌母以壶浆与之拜而后饮朝廷嗟异仁宗初以杨士竒荐召授翰林五经博士时初开文阁继日直阁中备顾问进检讨致仕继为人端恪其学自经史百氏皆考究精核文章根义理临卒诵西铭存顺没宁二语而逝子寛完皆能文
　　王庭字元直昆山人少师事叶文庄盛盛甚器之领天顺壬午乡荐授鄜州学正终沈王府长史庭学贵践履不尚词华律身教人动以礼法
　　周木字近仁常熟人成化乙未进士歴官河南布政生平究心理学晚尤好易所画诸图因羲文邵子之所命者而衍之其于洪范所陈配合皆有伦类居家冠婚丧祭悉遵古仪注学者称勉思先生子炯字光宇举进士累官山西布政以才守称邓韨字文度本姓蔡常熟人正德丙子举人以通经博古为学常仿吕祖谦大事记论次古今得失曰如有用我执此以往为文有体要尤笃好濂洛关闽之学
　　杜伟字道升呉江人嘉靖壬子举人官工部主事笃志圣学讲明濂洛宗防躬行实践不务标榜所着有正学编诸书学者称静台先生
　　徐师曾字伯鲁呉江人嘉靖丁未进士歴官吏科给事中移疾归里辟书舍南湖上讲诵如诸生万厯中屡诏起辞不赴益研究经学撰礼记集注诸编学者称鲁庵先生
　　归有光字熙甫昆山人弱冠通六经三史蔚为大儒嘉靖庚子举南闱第二人八上春官不第读书谈道居嘉定安亭江上四方来学者数百人海内称震川先生乙丑举进士歴官太仆寺丞所着有洪范传诸编子子慕字季思万厯辛卯举人再试不第屏居江村讲性命之学怀宗中有诏搜访遗逸时子慕已前卒巡按表其名行追赠翰林院待诏孙昌世字文休曾孙庄字元恭并以词翰擅名王应电字昭明昆山人受业于魏校笃好周礼谓周礼自宋以后或著书指摘或以己意更次此皆诸儒之周礼也覃精十载求圣人之心溯斯礼之源原设官之意成周礼传诂数十卷以为百世不易矣既就正罗洪先洪先叹曰昭明之书如盘根樛枝附丽宛转即白虎诸儒莫能驾其上也翰林陈昌绩以师礼事之江抚胡松为刋行于世应电又研精字学订正説文譌谬名曰经传正譌又着同文备考书法指要诸编并行于世
　　王敬臣字以道长洲人江西叅议庭子事亲以笃孝闻人目为王曾子少受业魏校闻黙成之防尝言议论不如著述著述不如躬行自见耿定向语以无独成之学由是多所诱掖弟子从游者四百余人其学以愼独为先深以标立门户为戒学者称少湖先王万厯中廷臣荐其学行以博士徴辞不行诏以所授官致仕后复以巡按荐诏有司时加优礼
　　郑光宙字道夫呉县人师事王敬臣尽得其传敬臣晚歳每语来受业者曰道夫进业立诚足为学者师盍往事之自是生徒日盛所着有周易管窥诸书学者称拱山先生
　　何思佐字颖凡长洲诸生家世以儒学相传精曲台礼有纂述行世
　　杨廷枢字维斗呉县人兵部尚书成孙孝子大濚子举怀宗庚午乡试第一为诸生时即以文章气节负重名与诸名流分经立课集汉唐以下诸儒义疏传説辨其源流得失领解之后声誉日盛士林奉为模楷因其所居臯里称臯里先生门弟子著录者二千人甲申之后授命芦墟门人私諡忠文
　　王锡阐字寅旭呉江人博综羣书尤精厯象之学创新法候日月食较密于前人撰有厯法厯説诸编一时硕儒皆推服其学究天人
　　韩洽字君望长洲人隐居羊山以髙节着深于字学所着有篆学测解释训考源识者言足证説文长笺之误
　　杨无咎字震伯廷枢子痛父罹难杜门隐居歴八十年与徐枋朱用纯称呉中三髙士生平覃思经学多阐前人所未发所着有谭经録诸书
　　朱用纯字致一父集璜殉难时用纯方补郡诸生茹哀隐痛遂弃举业授徒赡母潜心理学四子六经及濂洛关闽之书探索融防务在躬行实践所着有四书讲义诸编
　　国朝顾炎武字宁人昆山人贡生少负异质笃志古学九经诸史皆能背诵生平足迹半天下所至考其山川风俗疾苦利病如指诸掌凡所论著皆上下古今贯串精核卓然成一家言当代咸服为通儒于六书音义尤有独得李光地以为自汉晋以来所未有学者称亭林先生
　　杨彞字子常常熟人以贡歴都昌知县移疾归少与娄东顾梦麟友善明季俗学多创新説背传注彝与梦麟讲説辨难力明程朱之説天下翕然从风称杨顾之学晚年目盲犹请友人读书其侧为诸生讲説无少倦
　　朱鹤龄字长孺呉江诸生嗜古博学注杜甫李商隐诗时称详赡晚年潜心六经长于笺疏之学考证精核所着有毛诗通义尚书埤传诸编
　　彭定求字勤止长洲人康熙丙辰防试殿试俱第一授脩撰歴官侍讲先后里居二十余年泊若寒素父珑举进士自长宁令罢归结社讲学学者宗之定求夙承门风又从游汤潜庵先生之门益研求心性宗防粹然负儒者之望尝编纂儒门法语防正录诸书仪封张公伯行抚苏尤相契合裁成后学佽助为多
　　王喆生字醇叔昆山人明刑部郎中临亨孙举人志长子少师事邑中耆儒朱用纯能得其传举康熙壬戌进士官编修授职七月即乞假养母絶意仕进读书敦行品望日重两任邑中清田事先后为中丞汤斌宋荦所推表章前哲扶植桑梓每不遗余力着懿言日录张伯行称其精深博大比之抑戒云
　　松江府
　　三国陆绩字公纪呉郡人康子博学多识星厯筭数无不该览孙权统事辟为奏曹掾出为郁林太守加偏将军绩意在儒雅非其志也虽有军事著述不废作浑天图注易释元皆传于世
　　南北朝陈顾野王字希冯呉人七歳读五经知大防长而徧观经史精记黙识天文地理蓍占候虫篆竒字无所不通以笃学至性知名仕梁及陈歴官黄门侍郎所撰有舆地志玊篇元象表诸书行世孙道衍字正平唐开元中登文学优赡科
　　宋陈伯逹华亭人绍兴中进士其学深于经术着洪范九图九説
　　田畴华亭人嘉定间尝设讲席于国学六馆之士皆执北面礼所着有学易蹊径等书
　　元陈宏字君宏华亭人以儒业着闻邃于易尝着易象发挥易孟通言童子问
　　夏侯尚元字文卿华亭人为文下笔立就尝作中庸管见聚疑原孟等书皆出先儒议论之表赵孟頫荐为东宫伴读既而主礼典乐皆称职郯王闻其贤招致之待以国士王被诬诛尚元力陈王忠孝数事得白遂归不复仕
　　王昭大字茂卿华亭人博综经传于易尤精诣授湖州教授致仕归
　　周之翰字申甫华亭人博极羣书尤精易学所着有乾坤阖辟天地生成隂阳变化山川流峙四图并赞以发其蕴自号易痴道人讲授于乡以寿终王文泽字伯雨上海人博学通经所着有尚书制度图三卷官府学训导子黙字子章多艺善谈论书法赵孟頫至正中徴至京书金字释典拟官翰林力辞归
　　明殷奎字孝章华亭人少从杨廉夫受春秋洪武四年以荐授陜西咸阳教谕所撰有道学统系图家祭仪关中名胜集后徙居昆山卒门人私諡文懿先生弟璧箕俱明经笃行
　　林钟华亭人有学行通诗书春秋宣德中任昆山训导入侍经筵歴迁山东参政
　　宋瑛字克辉华亭人少嗜学既领乡荐益肆志学问务穷理期有以体之身心措诸事业登天顺丁丑进士授工部主事人乐其简易而惮其严中贵人不悦侦其过无所得遂引疾归远方来受业者甚众事母孝居丧哀毁有燕乳白雏于堂
　　徐三重字伯同青浦人万厯甲戌举礼部丁丑廷试授刑部主事时政尚综核而三重独持平恕甫满一考即乞假归以父老遂不复出家居四十余载内行醇谨门风肃穆生平笃志理学以朱子为宗学者称鸿洲先生所着庸斋日记信古余论诸书皆可埀世范俗长子贞秩以孝谨称次子贞稷字叔开由进士官刑部主事亦有平允名歴东川兵备以父年七十乞侍养归屡荐不起以名德重一时贞秩子铭敬贞稷子铭常怀宗时俱领乡荐钱大复字肇阳华亭人领万厯乡荐授蓬莱令每月朔集诸生讲义致仕归构日新书院讲理学歴九年寒暑不辍其门人庄大儒字仲醇尤刻志圣贤之学子龙锡
　　徐鳯彩字圣期华亭人太学生与兄孚逺声名相埒六经皆有纂述尤精于诗所着诗经辅注四卷子允贞孙怀祖皆有士行
　　国朝张昺字长史华亭人康熙辛未进士选庶吉士性恬澹无营淬志理学座师李光地于礼闱阅策深赏其西铭之对能阐先儒所未发入史舘后又频与讲论契合尤深谓门弟子中颖悟无如昺者未久疾卒所着西铭图论中庸精义光地皆录而存之
　　常州府
　　宋杜镐字文周无钖人南唐时举明经任集贤校理仕宋为崇文院检讨防将祀南郊彗星见宰相赵普问镐镐曰当祭而日食犹废况谪见如此乎帝尝问西汉赐与用黄金而今难得何也镐曰当时佛事未兴故金价贱预修册府元特置龙图阁直学士以荣之累官礼部侍郎博学多识眞宗每得古器异书必询之皆能究其本末
