<!-- { "loadSidebar": true } -->
　　青山在州东南六十里孤峰峭立圆若青螺相近为桃花山山多桃树唐以此置桃州
　　五花岩山在州北七十里横列五峰其峰冣髙峰顶有白佛祠石壁上刻唐天寳年月相近有长乐洞洞内广数丈深不可测其中复多潭洞石乳融结千态万状又有石皷以杵击之有声有穷其深者度险逾关至水深炬灭而止
　　岩头山在州西北四十里两山屹立如关中夹一溪州之水悉滙此入建平
　　镇山在建平县南五里邑之案山也森布罗列若树屏翰
　　大岩山在建平县南七十里岩石崔嵬峰峦层出有池冬夏不竭山下有妙泉
　　大磊山在建平县南八十里羣山拱峙一峰特起巅有三石如磊字
　　鸦山在建平县南九十里上有一石髙二丈许有弹迹百余俗呼为弹子石又有仙人钓台宋梅询诗云茶煮鸦山雪满瓯以山产茶曾入贡南接宁国界
　　赤山在建平县西南七里麓枕大溪
　　乌云山在建平县东北二十五里土人以云气占雨
　　凤栖山在建平县东北三十里世传曾有凤栖其上
　　大涛山在建平县东北三十五里悬崖峻絶松风声如波涛
　　伍牙山在建平县东北四十里舆地广记云伍员伐楚还吴经此建牙因名旧有子胥庙
　　大溪山在建平【阙】　　　里桐水所经
　　金牛岭在州东北七十里四面重山中一岭长亘十五里
　　石佛岭在建平县南七十里上有三石髙二丈许形如佛
　　峡子岭在建平县南八十里与宣城县接界又青苔岭悬岩千仭其下有清潭
　　桃姑洞在州东北五十里洞门在半山内数洞相通至第七洞顶有一窦日光透映俗呼天井独山在建平县东三十五里与大涛凤栖二山相近
　　东亭湖在州东三十里一名浴兵池广五百余畆俗传张真君余面饲鱼至今鱼膓如面又有塔湖周三里
　　南碕湖在建平县南四十里广德州建平之水滙焉北入丹阳湖俗呼南湖九域志作南绮湖玉溪在州治西门外环绕州城如带北入碧溪大源溪在州西南百里自宁国大陶山经州界流入南碕湖
　　横梗溪在州南三里滙诸山涧水西北流绕西巘山下北流合于玉溪
　　鲤洪溪在州东南二十里源出石鼓山分二流复滙于此而合于桐川
　　碧溪在州东三十里源出羲苍山西经中丞里波澜潆廽澄澈可爱古木芳洲与溪掩映入畵郎溪在建平县治前源出桐汭诸山之水合流而滙于南湖
　　袁邨溪在建平县南八十里其地产麻甚佳入溪沤之则洁白
　　桐川水在州西北二十五里左传楚子期伐吴至桐汭杜预注云广德县有桐水源出白石山西北流入丹阳湖即此亦名白石水
　　白石涧在建平县东南上接桐川下合郎溪马履涧在建平县东北三十五里俗传伍员伐楚经此马践而水涌因名
　　不老泉在州南四十里大旱不竭有古碑刻泉名于上
　　沸泉在建平县东十里水味甘美冬温夏凉白马圣井在州东六十里石潭方如井冬夏不竭郭母古井在建平县西南三十里俗传仙人以药投井水变为醴者即此
　　六安州
　　番山在州南十里山非髙耸而蜿蜒磅礴为州之镇
　　小霍山在州南五十里一名青山以逺连霍岳之脉故名
　　大同山　小同山皆在州南五十里山势峻削仅通樵径两山相似故云有蝙蝠岩内深不测昔人避兵于此
　　团山在州南七十里下临渒河苍翠孤特
　　董靖原山在州南百二十里从石径转入原势平敞宋里民董靖避兵处
　　九公山在州西南六十里山有九石状如人隋志云开化县有九公山元末乡人避兵于此寨址尚存其西有松林岩亦名嵩寮岩冣深秀产兰齐头山在州西南七十里髙千八百丈层峦疉翠顶正方平山麓有水晶庵石泉井雷公洞魁星崖诸胜迹巅有寳志公道塲相传为寳志説法之所障山在州西南二百四十里形如屏幛故名其相近有防顶山界河南商城县
　　武陟山在州西三十里相传汉武帝南廵登陟于此故名宋州人焦炳焦焕读书其上
　　响山在州西九十里其中空洞镗有声相传四时皆响有一老僧趺坐其门山忽无声僧去后山响如故
　　寨基山在州西百三十里山极髙峻产茶香味异常品有泉出石窦甚甘向东巉石相距如门一夫可守昔人结寨避乱今为寺
　　莲花山在州西百五十里有二山东西对峙产石莲花
　　独山在州西七十里地平旷一峰独峙旧有武皇祠祀杨行密今为寺梁淮南招讨使王景仁攻庐寿曾战此
　　祖家山在州西南百二十里世传宋绍兴间有祖兴氏礼义传家世居于此又西南二十里有山髙九百丈林木茂密宋文风氏居之上有砦名文家山
　　龙穴山在州东四十里上有龙穴其水张又新品为天下第十泉即欧阳集古录所谓张路斯郑祥逺二龙君战处宋汪立信读书于此其地今建广福寺
　　九龙山在英山县东八里旧志云山半有雨淋崖祷雨立注又县东二十里有广福山
　　英山在英山县东五十里旧志云山髙峰秀为羣山冠县以此名上有井出云则其年必丰下有汉英布墓
　　鸡鸣山在英山县北二里亦名鹰山宋淳祐中制置使呉渊于此立砦
　　得胜山在英山县西门外旧志云明洪武中邑令御宼于此有功故名向有砦
　　天人山在英山县西七十里险峻有天人砦多云山在英山县西百里接罗田界旧志云上有九井上三井人不能到中三井祈雨每騐下三井有风井误祈此井则狂风震地井中尝出云气蔽亏日月为县境诸山之冣险者其西有岐岭通湖广之蕲水
　　羊角山在英山县北四十里絶顶有石嵯峨如羊角旧传老子防神于此
　　石人山在英山县东北七十里第一峰有石如人立崖下有洞又县东北九十里有紫台山一百里有大陂山
　　霍山在霍山县西北五里县以此名一名衡山亦名南岳又名天柱山汉武帝南廵以衡山逺阻移祭于此以代衡岳其峰耸秀俨若飞鸾顶有龙湫天池风洞岳井试心崖凌霄树又有渌水池旱涝如一余详见安庆府【附】唐皮日休霍山赋【臣日休以文为命士所至州县山川未尝不求风谣以颂其文幸上发輶轩使得采以闻六年至夀之骈邑曰霍山山故岳也邑赘于址至之二日离邑一舎望乎岳将颂之文也及见之则目乎赣手乎亸心乎竦神乎瞀始欲狂其文写其状如丹青之不差也颂其风文其谣如金石之永播也既而其精怯然搏敌躁然戒囚纷然棼丝怳然堕空浩然渉溟幽然久疢则知才智之劣如耄而加疾将杖而奔者于戯霍山之灵哉霍山之灵哉将阏于神而愚之耶抑有所逹而托之耶其辰既浃其精忽渝怯然而胜躁然而适纷然而静怳然而安浩然而济幽然而愈如壮而能决将阵而能敌者于是狂其文写其状辞曰　太始之气有清有浊结浊为山峻清为岳其山厥臣其岳为君惟南之镇曰霍为尊岳之大与地角壮与天勍势荆豫华嵩青沂兖岱如垤而秀如块而鋭岳之髙千仭万仭苍苍茫茫日月相避其光望之数百里外为天栋梁岳之尊端然御极竦然正位静然而听凝然而视其体当中如君之毅其属者如骈其拇如枝其指若卑其仪若肃其位岳之气其秀为春其清为秋其翠如云云不能丽其色如烟烟不能鲜若雨收气爽丹青满天岳之灵其神不昧其报如响若雨用淫岳能朗之若岁用旱岳能泽之岳之德生之育之煦之和之开蘤染草凄凄迷迷藻缋数百里岳之形有云骛骛其勃如怒有泉烈烈其来如决叱丰隆奔列缺轰然霹雳天地俱裂岳之异状其势如危或不可支若不可维或仰而谺有如吮空或俯而防有如攫地其晓而东有如贯日其暮而西有如孕月有水如脉有石如骨有洞如腹有崿如节或鋭而励或断而截或廻而驰或低而折其经之怪之详之诡之千种万类繄不可得而详记因神狂不能自主怠而寐梦一人绛衣朱冕怪貎魁形曰余祝融之相也夫霍山君之故治也尔赋之诚形矣胜矣怪矣典矣然义有不备帝俾余莅夫古有五岳霍居其一所以五岳相通者唐虞之世五载一廵狩一载而徧上以觐侯下以存民侯有治者陟不治者黜民有寃者平穷者济洎唐虞以降皆燔柴于霍我帝用飨其礼至周且册而命我与诸岳星列中国自汉之后乃异我号而归于衡故祝融迁都余守霍今圣天子越唐迈虞而废廵罢狩余之封内有可黜可陟可平可济者是圣天子无由知之尔能以文请执事之逹者易衡之号以归于我请天子复唐虞黜陟之义故尔之将赋余闭遏尔怀而不尔文帝曰有衡既逺有狩必劳惟霍之迩斯号可复赋者有能言胡不俾帝命余锡尔文尔无忘也臣曰请惟神命既觉而书呜呼异哉】
　　乌梅尖山在霍山县西北二十里两峰多产梅北峰下有雷公洞作雾即雨有雷公斧迹产茗絶佳马鞍山在霍山县西四十里峰峦竒秀为诸山冣三廽山在霍山县西南二十里又名三曲山中有小港萦廽三折山势随之东北通梅子岭多产梅四十八盘山在霍山县西南百二十里山径曲折行旅负荷者必以杖支担息肩然后进凡四十有八盘
　　白石山在霍山县南五十里山皆白石上有摩旗尖又南十里有四望山宜于逺眺
　　东石门山在霍山县东十里与西石门相对中有狭径如门
　　复览山在霍山县东二十里相传汉武帝南廵还复登此顾瞻天柱因名
　　指封山在霍山县东三十里相传汉武帝南廵见其峰峦峻防乃指而封之为霍岳副
　　通光山在霍山县东北十里山有石窍通光如月圣人山在霍山县东北十里石壁竒峭势如欲压壁间有巨人掌迹隋志云庐江县有圣山即此灊台山在霍山县治威逺门外五里其山纯石旁镌小赤壁三字陈霆灊台诗云秋风黄叶灊台寺匹马来游正夕阳即此
　　雪峰岭在州南七十里石上凿佛像以千计中峰禅师之旧迹也
　　古路岭在州西百五十里盘回三十七折始至其上
　　遮日岭在州西百八十里山髙径深亭午方见日影
　　韩婆岭在州西二百里界商城又西二十里有清风岭界霍邱
　　楮皮岭在霍山县东南四十里居人于此造纸香炉崖在英山县西五里旧志云有仙迹亦有龙井祈雨輙应
　　雕翎崖在霍山县西南百五十里临河壁立八仙岩在州南六十里石壁相向其洞有八元龟峡在霍山县西三十里世传大禹所凿雷鸣洞在州南百二十里中虚能应雷鸣居人以此候雨
　　龙潭洞在英山县东二十里旧志云其洞深邃悬泉下滴窍石如盂
　　崄石在英山县南六十里三县水口有巨石横截于河以故邑中不通舟楫
　　龙爪石在州城西临水上镌龙爪二字其大如斗渒河一名白沙河在州西汉书谓之沘水源出霍山经州界北流经霍邱寿州入淮唐书云朱全忠伐杨行密战于渒水为行密将朱瑾所败即此溶水河在州西七十里源出齐头山西北流入河南固始县界合于史河
　　青龙河在州西百三十里与三元幢河同入渒水以达于淮
　　青石河在州西南七十里出红石崖防于渒水马栅河在州东南八十里流经舒城县之桃城入巢湖
　　鸡儿河在英山县南五十里发源瓦寺前通崄流至蕲水入江
　　英山河在英山县西源有二东曰东矼西曰西矼皆南流至县西南二里合流
　　三湾河在霍山县南三十里源出灊山入于化龙河
　　漫水河在霍山县西南百一十里源出英山县界东北流至县西南三十里为梅家渡又东北入于渒河距漫水十五里为陡山河源出分水岭亦东北流入渒水
　　化龙河在霍山县北门外合流于黑石渡入渒河乌龙潭在州西百三十里岁旱取水祷雨輙应泗州
