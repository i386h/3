<!-- { "loadSidebar": true } -->
　　施坰字林宗武进人登崇寜进士第仕至敷文阁待制生平笃意孝养所至得亲书必冠带跪读遇恩奏补先及弟侄乡人称之
　　元王彬字文父武进人早孤事母孝母没哭泣几丧明天歴中嵗旱乡邻絶食彬徧假之粟卒后送者千人皆哭之恸
　　李辰字吉父江隂人家贫力学近臣交荐之试迪功郎史馆编校改防制置司幕府以母老乞归母丧蔬食庐墓侧六年
　　虞荐发字君瑞郡人性孝友家贫好施未冠举于乡嵗饥出粟赈贷聚徒讲学当路欲荐之谢不就张孝子小字阿蟠自无锡徙家晋陵少孤家贫佣力染肆以养母时得一美味必归遗母色养备至积二十年母终痛哭几絶乡人以张孝子称之章齐字敬叔江隂人元季父文避寇雷沟死于乱兵齐求父尸不得哀恸絶粒者七日书蓼莪首章掷笔而逝以避乱松江窆于卢泾子庠洪武间为袁州守始奉祖衣冠及父柩归
　　华幼武字彦清父铉早夭母陈诏旌贞节幼武幼与羣儿戏于庭闻母语生平事辍戏而恸母益具言所闻母子相持恸哭哀动闾里事其祖父及叔父极恭顺羣从未尝析产异居母老丧明日召诸姑姊与欢防又构贞节堂春草轩以居母黄溍宋濂记传之
　　明张翼字飞卿无锡人徐达破姑苏俘士诚其伪将莫天祐犹固守无锡达使谕之降复为所杀达怒檄曰不下屠其城翼与儒士徐绩徐吉往说天祐宜为生民计天祐沈思良久从之翼先缒城下见领兵胡廷瑞约三日出降归报天祐如期自缚诣军门廷瑞入城不戮一人洪武三年翼绩吉并举明经行修翼以老辞吉逃去唯绩应命歴迁顺徳知府归老
　　顾士杰字文英武进人洪武初父坐督赋诖误论死适父病兄当就逮士杰年十七曰父老矣兄家督何可死竟自诣诏狱死父兄为建祠祀之王忠武进人洪武中父谅以输税后期法当死忠时年十七自诣京请代父死上并赦之宣徳初以荐除兵部主事方将大用以母老致仕归
　　杨浦字宗广武进人自浦而下五世同居食指千百计时称为义门
　　孙庆字思敬武进人母暑月病疡吮数日得愈又得寒疾刲股以进病亦良已母丧庐墓侧产灵芝备五色云气人以为孝感
　　沈明字惟逺常州人母病勤侍汤药得疾几殆兄殁以遗产属明明以己产与妇家产合为一嫂曰内产叔所当私固请却之明终与均分
　　徐佛保江隂卫人永乐间旌孝行
　　赵江隂人洪熙间旌
　　胡长寜武进人正统间旌
　　陈安常江隂人输财助官景泰间旌
　　陈玊宜兴人景泰五年嵗大饥玊出谷二千石赈之全活甚众事闻诏旌
　　马官武进人九嵗丧母事父及继母极孝父患头风医弗能疗祷于神愿刲股救亲夜梦神曰楼前榴树汝以铁线悬系则割可弗害如言果无恙为羹进即愈又同郡钱献卿李魁屠上宿左守身前后俱以割股愈父母疾上宿守身俱被旌
　　李庭芝字瑞卿宜兴人亷直简慤尝同业师许恒应南试恒暴仆闱中庭芝即投卷负其尸出景泰中乡举任平乐知府致仕家徒壁立有故人李应贞过访时方踞炉煨芋相对话旧俟芋熟啖之而去
　　李贞字维闇郡人幼孤其母资织絍育之及长母久病家益贫母卒鬻妻以殓里人许还淳义之为赎其妻又为醵金助贞感其徳终身父事之董琮字礼坤武进人祖母徐年八十余为盗所获琮挺身谓盗曰祖母老幸释之我有私藏当以相奉盗释祖母令掘所藏琮曰我欲脱祖母耳安得有藏盗以孝孙释之父病刲股以进终不能愈哀毁成病卒
　　李歩行无锡卖菜佣早丧母事父孝父嗜酒每朝鬻菜于市得钱沽酒归饮其父体无全衣而父便身之物无不给里中父老训子必曰何不学李步行又靖江刘权力佣供母母卒庐墓终身
　　褚凤无锡人宣徳中诸生事父最孝父老病在褥侍奉不离凤因出郭上适邻火延及父焚死痛不欲生不忍火食惟饮水食草根木皮佣书得工价营葬事毕嘱弟早娶延祀身负薪往墓所自焚死
　　秦永孚仲孚无锡人侍养二亲歴四十余年曲尽孝敬父患心痛医谓胸血可疗二人竞砍胸出血和酒以进父疾遂痊母伤膝创溃竞以舌防而愈成化间诏旌双孝
　　秦镗永孚子母张病痿又瘖不能言镗以意揣其欲而调防之坐卧躬自抱持积十九年不懈以母病不赴防试与仲孚子亦称双孝
　　蔡元鋭无锡人弟元铎嘉靖中倭寇至突入其舍兄弟负父升屋贼执元鋭杀之元铎以父免尚未知兄死持重赀至贼营赎兄并遇害事闻诏旌其门曰孝友
　　全纯字原赤无锡人家贫事母孝母卒饮泣嵗余而瞽乡里举其孝巡抚周忱饷以米布纯固辞曰某能稍尽子情则目不盲矣忱瞿然躬为祈祷曰若全孝子果孝宜还其目三月目复明忱为捐俸买田以赡之
　　华云字从龙无锡人嘉靖辛丑进士授户部主事榷税九江以亷洁称擢刑部郎乞休归仿范仲淹义庄买田千亩以赡族人
　　吴驭字惟允宜兴人嘉靖中官詹事府主簿邑大饥输粟出钱赈饥瘗死乂建义祠割腴田二百亩为义庄时郡诸生汤应麟亦以孝友好义闻黄峦字世鸣江隂人由邑诸生入太学嘉靖戊申倭警峦捐六千金甓城东南三百余丈丙辰又捐二千金增子城三座倭环攻三十三日不破民赖以全又围困时输粟七千石给土兵三千石安客兵给贫民七十金助输尚书赵文华军饷殁而邑人専祠报其徳
　　秦柱字汝立金孙以荐授中书舍人髙拱当国柱有通家之旧未尝轻诣其门及拱得罪去门生皆走匿柱独追送百里外吴中行以论张居正夺情廷杖柱挟医视汤药得不死居正衔之斥归折足老人之子嘉靖初无钖人父折足其子负之以行乞于道得少物辄进父父弃其余子始食歴十余年父卒子恸曰父在防途孰负之行遂死父旁
　　任卿字世臣宜兴人嘉靖间由例贡仕至大理寺寺副尝割田千亩为义田赡族之贫者千亩为学田赡士之贫者八百亩为役田佐里人之轮充里役者其宗人友防为太医院吏目事孀婶如母每日必衣冠寝门外问安婢辞乃退后有亿年者事母尽孝年六十不衰抚异母弟不啻同懐乡党称曰孝友世家
　　郑振先字明初武进人万厯庚戌进士令頴昌举卓异第一丁内艰归以哀毁卒遗命以衰绖殓时称死孝
　　沈应时字伯起无锡人母早亡父从龙不再娶而双瞽应时日为防膜俟父安寝然后篝灯读书举万厯癸丑进士崇祯初歴官通政防议又郡诸生褚城父丧明每五更以舌餂之父目复明以孝友闻赐冠带旌表
　　浦邵无锡人父虞被贼将杀之邵以首迎刃父得免万厯间旌
　　徐时进字元修江隂人以诸生久次将贡而母冯以疾卒自伤欲沾防禄养亲而不得也号呼不辍声越七日而絶逺近哀之
　　陈一经字懐古宜兴人性纯孝生不识父询母得貌绘而事之谛视辄呜咽欷歔为人方正有器识殁后里人私諡孝洁先生子于廷
　　秦尔载字彦熙无锡人师事髙攀龙叶茂才事母尽孝居乡设粥制衣以济冻馁置槥以殓死者嵗以为常三子镛釴锳皆知名
　　史元镇宜兴人年十六家失火元镇入火救母万氏邻人止之号恸不顾母子俱死火熄尸犹负母两手相握不忍释事闻诏旌万厯四十一年立像附祀周孝侯庙
　　陈可达靖江人与父佾渡江舟覆可达善水先登遂操橹溯流求父得之中流父已冻痿不支可达因竭力援父竟同溺死三日后抱其父尸出面色如生
　　黄巻字文萃靖江人以贡歴云梦令罢归天启六年邑大饥死亡相继家贫以所置桫木周身具质银首倡助赈邑令及监司继之全活无算又同邑朱维炯有族人逋粮千石系狱拟罪为出息称贷还官复以金赎其罪时人义之
　　堵印锡字仲缄宜兴人六嵗丧母十一嵗丧父哀毁如成人举崇祯丁丑进士自陈幼失二亲未尝一日奉养恳乞假归庐墓三百日然后就职诏许之墓有枯桐再华蛛丝结成孝字漳浦黄道周作礼问唁之谓可埒曾闵
　　杨廷鉴字冰如武进人崇祯癸未廷试第一授翰林院修撰工诗文书法师张玮玮卒于京廷鉴经纪其丧谢絶赙赠曰不敢伤吾师身后防倡修郡邑学宫赈饥施乏宗党多被其泽
　　孙源文字南宫侍郎继臯子经书子史无不淹贯性慷慨喜论天下事甲申闻崇祯崩行坐悲泣未几咯血声瘖泪尽而絶同邑诸生严绍贤一鹏兄子亦自经寝室一婢从死
　　国朝路迈字子就宜兴人崇祯甲戍进士令暨阳卓异擢礼部郎改吏部念二亲春秋髙告归终养入
　　国朝累征不出与弟遴友爱遴卒官北平讣闻哀恸数
　　日不食
　　恵畴字庶康江隂人顺治乙未进士不仕宦而能为徳桑梓濬濲港河建文星楼请当事永免杨舍徭役畴力为多
　　吴珂鸣字蕋渊武进人顺治丁酉举人是年科埸弊发覆试所举士于
　　廷珂鸣三试皆第一
　　特命一体殿试授翰林异数也未几以逋粮案降调旋复原官督学　京畿有公明称性好施与周防宗党亲疎有差其先垄之淹柩百余
　　王襄武进人父道洽从族叔于粤东戎幕久无耗襄觅父经百艰比至则父与叔俱前卒遇父友指处扶柩归母犹疑似命异日勿合葬未几棺盖裂窥见道洽须眉如生襄授徒养母在馆忽心动疾驰六十里省母适邻延烧襄舍母悸不能起襄负母出烈焰顺治庚子举于乡
　　何肇嘉武进农家子父有昌应役逺方肇嘉号泣寻父感神告遇父迎归家贫自食糟糠奉亲甘防父疾侍侧三年不入妻室父殁庐墓三年　雍正
　　七年　　旌表
　　吴箕字弓武宜兴人父永龄乐邑令致仕家居母死箕侍父居书室寝食不离者十年兄云垂客死箕事寡嫂以礼虽盛暑不衣冠不敢见嫂卒遗两子四女皆为婚嫁以父所遗产悉归其侄
　　黄晖烈字敉公武进人康熙壬戌进士居家事亲孝事兄嫂敬倾妇奁嫁妹抚甥女为择良配乡党称行义者必以晖烈为首令竹溪牧郁林皆振兴庠序以孝弟防让敎其民调养利道卒同邑邹谪仙字子竒亦以孝友称
　　谢旭字羲占宜兴人康熙乙丑嵗贡以母吴年迈晨夕侍侧不离尝遘疾衣不解带隆冬闻有客舟冰胶西溪不得距岸者募人多方救之不食三日矣全活五人嵗俭捐赈率先为众倡
　　朱旂字大占无锡人康熙间顺天举人少孤事母呴妪至壮不改与逰皆名士防咏无问惟堂上传片语踉跄急赴家于乡偶入城市必令僮辈数数伺候母顔色母殁号踊气絶良久苏血坌涌遂病三月卒
　　杜芳字韡仙无锡人事父与继母尽孝周防乡党惟恐不及嵗除袖碎金十百函伺窘乏者赠之不告以氏名康熙庚寅巡抚张伯行檄县赈饥芳竭囷粟襄事因以耆年乐善四字表其闾年八十九卒同邑潘志道字嗣安尝割肱肉疗亲疾行义与芳相埒时称两善人卒年八十
　　华汝修字履祺无锡诸生父国球郡诸生敦行孝弟敎授乡里汝修事父能养志建祖祠率宗人遵朱子家礼防贫乏赡孤寡先亲后疎收育弃孩槥死瘗骸见有逋粮械系者代纳其逋而释之道拾遗金粘书召失者返之虫鱼防物临刀俎必脱之而后安临歾训子惟曰为善最乐
　　夏敦仁字调元江隂人父霈字若时有孝行遇亲忌辰必素服斋居泣涕竟日敦仁为名诸生间月朔必诣
　　圣庙肃拜元旦
　　万夀冠带叩　祝语子弟曰尊君亲师无贵贱一也邑城南斜泾河引江水溉田可千顷敦仁一再濬之嵗饥司粥厰敛散有方又纠同志集赀作同善防义学义冢殓死瘗骸夜灯草屦棉衣姜汤药饵之施于贫乏者皆取给焉弟敦礼雍正元年赈饥输粟百石四年邑令祁文瀚修学首捐二百余金乡党咸多之
