<!-- { "loadSidebar": true } -->
　　思瑾亭即采石驿皇华亭以思周公瑾故名宋眞德秀题额
　　江山好处亭在当涂县北二十里蛾眉峯左亦名观澜亭【附】明倪谦江山好处亭记【太平为郡在南京之南百里而远右枕江有山焉曰采石下有矶曰牛渚江自西南来合沅湘汉沔之水直走矶下姑孰之溪则自东折西而横入于江惊湍骇浪昼夜冲齧有声矶之南直走天门东西二梁中东一水苍翠修曲宛若蛾眉旧尝为亭矶上以占其胜矣去蛾眉之左下坡数级地势颇卑而坦迤幽旷山益近而奇江益近而驶其地尤胜有非蛾眉所得而擅者旧亦为亭于此名江山好处元监府鸿吉哩氏易名观澜岁久倾毁景泰三年丰城李侯若虚来守是郡政平讼理民安物阜尝考寻遗迹以为是亭乃郡之絶景自昔骚人韵士若晋温峤袁宏谢尚唐李白崔宗之诸贤皆尝于此登眺而吟啸者也岂惟吾辈政余可以借是消烦而适意邦人岁时亦得以遂游观之乐也容可坐视其废乎乃与同知任能让通判陈清推官何裒捐俸赀为倡命广济寺僧修惠募材重建亭成诸公与客携酒肴登而落之凭高远望则烟岚之杳霭云涛之汹涌风防沙鸟之往来长鲸巨鼍之出没仙梵之庐渔樵之居举接于栏槛之外千态万貌景象无穷有以使人心开目明而神爽飞越于是扬袂引觞曰乐哉斯亭因复其名曰江山好处征记于予予以花鸟本平时可娱之物也然感时恨别者见之适足以惊心而飞涙郡之江山信可乐矣使为守者政未能敷于下为民者政未能安于上外有责于人内有媿于已则登亭也触物兴怀无非悲伤感慨之境孰见其为可乐哉今诸公涵煦休养措斯民于衽席而民亲爱之不翅父母上下之间心孚惠洽盖无适而非可乐者况目当江山之好处哉是宜乐其乐而使民同其乐也亭之复古讵不宜乎】
　　湖山烟雨亭在当涂县东三里月盘山据郡城游观之胜
　　梦日亭在芜湖县东一里故王敦城上晋大宁二年王敦将举兵内向帝宻知之微行至于湖察敦营垒而出敦正昼寝梦日环其城宋时于此建亭故名
　　玩鞭亭在芜湖县北二十里晋明帝微行察王敦营垒敦觉使五骑追之帝驰去见逆旅卖食妪以七寳鞭与之曰后有骑来可以相示追者至问妪妪因以鞭示之五骑传玩稽留遂久帝获免因名亭碑石存
　　吴波亭在芜湖县西门外濒大江宋隆兴二年建张孝祥书额
　　志喜亭在芜湖县神山巓宋乾道七年秋祷雨于李衞公祠辄应因名
　　雄观亭在芜湖县吉祥寺右山巓名观澜亭西向吴仁杰易使面南
　　识舟亭在芜湖县鹤儿山俯瞰大江旧名八角亭王思任关时易今名
　　凌歊台在当涂县西北黄山宋孝武帝筑以避暑即宋行宫也面势虚厰高出尘之表唐李白有诗
　　联璧台在采石山江干二石突兀中分一线石刻联璧二大字
　　缥缈台在繁昌县后山巓下瞰大江前对濡须宋熈宁间易名表里江山台
　　誓清堂在当涂县黄山祖逖渡江誓师于此宋嘉熙中吴渊建堂后陈垲以米芾所书极月亭三字易之
　　挥麈堂在府治临大池旧名近民吴渊重建易名盘龙斋在当涂县南州津晋桓建斋画龙于上后刘毅鎭此居之毅小字盘龙遂为符验云横江馆在采石对岸即和州横江李白所咏也滴翠轩在芜湖县赭山广济院旧名桧轩有宋黄庭坚自书山谷读书处五字
　　北园在繁昌县寳山宋蔡确建
　　潘阆宅在府西今儒学是
　　郭祥正宅在府东街中有醉吟庵苏轼过之题诗画竹石于壁
　　陈规宅在府东街成贤坊
　　罗彦辅宅在府西街
　　张鐩宅在府城东南隅其居曰孝感坊
　　陶安宅在府城东街明太祖赐额及堂联
　　谢朓宅在当涂县青山一名青山馆旁有谢公池陆游入蜀记云青山市南有元晖故宅基环宅皆青林文篠清泉奇石眞佳处也今为保和庵陶景宅在当涂县横望山今为澄心寺因话录云卢严说随郑常侍游宣州当涂隐居山岩即陶贞白炼丹处也炉迹犹存
　　李白宅在当涂县青山之麓白至姑孰依当涂令李阳氷爱谢家青山有终焉之志
　　周维长宅在当涂县横望山李白有赠横山周处士诗
　　李阳氷宅在当涂县青山阳氷解组后筑室青山最深处重峦叠嶂佳趣万种今名万佳山
　　张孝祥宅在芜湖县西南升仙桥有归去来堂张崇义居在繁昌县城崇义自祖父以来千口同居闺阃肃然嘉祐中杨杰过其门书义居二字遗之
　　陵口戍在府北三十里或谓之东陵口晋咸和中苏峻自歴阳济横江登牛渚军于陵口胡氏曰在牛渚之东北亦江濵戍守处
　　南陵戍在繁昌县西北下临江渚六朝时江州东界尽于南陵盖濒江津要处也晋陶侃领荆州江州刺史自南陵迄于白帝数千里路不拾遗谓此梁置南陵县治赭圻城时此地亦置戍承圣初王僧辨讨侯景军于大雷遣前军侯瑱袭南陵鹊头二戍克之是也
　　九龙池在横山顶有石坎容水仅斗许能不竭内石龙子九枚长数寸黝形高足痴不畏弄昔传人取其一坎中仍九尽取之坎中亦九也
　　禁蛙池在芜湖县升仙桥西张孝祥筑堂成邻人以池内蛙鸣为让孝祥取砚投之随手声絶洗砚池在繁昌县马仁山唐王冲霄洗砚于此至今池水犹黑
　　九井在府城南十里晋桓温所凿殷仲文九日从桓温游九井赋诗即此井通江已竭其五昔有坠鞭于井者从牛渚流出见杜滔北征记
　　龙泉寺井在府东龙泉山晋螺浮尊者卓锡开此以竹汲之则清冷可饮以绳汲之则泥滓浑浊洞井宋孝武游姑孰勅谢庄携其子朏从乃使为洞井赞朏即于坐奏之帝曰奇童也
　　谢公井在青山路南有砖甃谢朓凿
　　陶景丹井在横望山
　　唐井在府城东十五里禅岳寺山下阑石镌元和十二年字
　　挂袍石在当涂县白纻山西晋桓温率賔僚燕饮醉时挂袍于此
　　丹灶在横山陶景炼丹设也此地环天碧嶂景物奇特所谓丹灶寒烟及五井指此
　　石鼓在芜湖县石臼湖侧唐贞观二年尉迟恭来治郡舁二石鼓以壮其门相传是石季伦家物庐州府
　　合肥故城在今县北汉置三国时魏扬州都督满宠以城临江湖贼得据水为势请立城西北三十里依险可固守谓之新城宋曹朋之记曰合肥入斗度独多故号金斗城亦曰金斗门今鸡鸣山下有新城故址
　　逡遒城在府东旧染县南三十里清水桥后汉志云九江郡有逡遒县曹操伐吴屯兵于此重筑之亦曰曹城晋成帝时侨立于芜湖县界
　　滁阳城在府东北寰宇记云在愼县东北六十四里
　　小岘城在府东七十里南齐所筑详山川
　　赭城在县西北唐光啓二年寿州刺史张翺遣兵寇庐州杨行宻将田頵等败之于赭城是也梁县城在府东北七十里汉汝南郡有愼县刘宋侨置于此属南汝隂郡宋绍兴三十二年避讳改曰梁县从旧郡名也今为梁县乡
　　舒县故城在庐江县西春秋时舒国秦为舒邑汉文帝封淮南厉王子赐为庐江王都此今县西南三十里有大城县西北金牛山下有金牛城盖即古舒县遗迹也慕家城在庐江县东二十里世传慕容屯兵所筑
　　龙舒城即舒城县治春秋为羣舒汉置龙舒应劭曰龙舒即羣舒之邑杜预曰羣舒偃姓舒庸舒鸠之属今庐江南有舒城舒城西南有龙舒城是也旧说以龙舒为庐江地误也详见辨讹
　　高阳城在舒城县西南二十里高阳氏封其子庭坚于舒蓼之间故名
　　黔布城在舒城县东晋孝武时于黔布城置南新蔡郡属南豫州寻废
　　羮颉城在舒城县西北三十里汉高帝七年封兄子信为羮颉侯食邑于舒
　　亚夫城在舒城县东南十五里相传周亚夫尝领兵至此有东西二城其址尚存
　　周瑜城在舒城县西十八里今为净梵寺
　　舒鲍城在舒城县西一百里龙舒水南或以为即古舒庸也
　　霍湖城在舒城县南五里又花家城一名竹里又围箕城俱在县西十里羊舌城一名阳石又缪家城俱在县西十五里诸城皆南北朝及南宋初戍守之所
　　茆城在舒城县东南十五里亦曹操屯兵所筑新附城在无为州南十五里吴诸葛恪筑以居新附之人今其地为新附桥
　　桀王城在巢县卧牛山之隂书所谓南巢也今为紫微观
　　槖臯故城在巢县西北六十里春秋云哀十二年公防吴于槖臯汉置槖臯县槖臯亦曰柘臯旧说以为槖讹为拓又譌为柘也按杜预注槖音章夜反是槖字本有柘音非譌也槖臯今为柘臯鎭其东又有会吴城故址
　　居巢故城在今巢县东北五里夏商时南巢地周为巢伯国秦为居巢县亦曰居鄛今古居巢城陷为巢湖
　　南谯郡城在巢县东南二十里晋太元中侨置南谯郡治山桑县
　　九江郡治在无为州襄安鎭秦汉以前江逼城下为舟车要冲
　　颍川故郡在巢县东南刘宋侨置属南豫州水经注云窦湖水东出为后塘塘上有颍川侨郡故城襄安旧县在无为州南四十里襄安乡西对临湖东下繁昌汉置
　　临湖旧县在无为州西南临璧山下汉置今为临湖圩
　　扶阳旧县在无为州西北接巢县界晋太元中侨置
　　开城旧县在无为州西四十里唐武德三年置今为开城鎭
　　无为旧县在无为州花家疃本巢县之城口鎭魏武征孙权筑城于此攻吴无功因号无为城防古学在无为州今儒学西北大街
　　吴王宫在庐江县紫芝坊世传五代杨行宻故宅今为金刚寺
　　鎭淮楼在府治明郡守龙诰重建有铜壶以核昼夜时刻
　　五凤楼在府东城上唐天祐中张崇创筑落成之日有五色鸟集其上因名
　　九华楼在无为州移风门上宋米芾建江之南九华诸峯屹然相向因以名楼
　　稻孙楼在无为州大安门上宋米芾秋日登楼燕集见田禾已获复青问诸老农曰稻孙也芾喜而名其楼又明远楼在州楚泽门上与羣山相接下临诸湖米芾题额
　　讲书楼在无为州城隍庙前谢枋得寓于州州人建此楼居之
　　圣文秘奉阁在府城宋刘筠知庐州构阁藏眞宗飞白书及所赐书颜曰圣文秘奉之阁
　　五云阁在无为州城内五云叟陈明所建
　　聚山阁在无为州治宋米芾建
　　景贤亭在府治有晏殊包拯诸公诗刻石甃壁间威远亭在府西城上明熊文举御寇驻此又作税于亭于东郊外
　　仙隐亭在庐江县水帘洞上宋隆兴初建亭以表左慈之迹
　　鹊亭在舒城县西春秋云昭五年楚伐吴吴人败诸鹊岸杜预曰即舒县之鹊尾渚亦曰鹊亭飞霞亭在舒城县署宋李公寅读书处其兄伯时为画旧宅图苏轼有诗
　　教弩台在府城东门内九狮桥北曹操所筑教强弩以御吴之舟师
　　明远台在府东北七十里梁县乡廻环皆水中有一洲方舆览胜云宋鲍照尝读书于此
　　义门台在府西十八里唐万敬儒三世同居亲亡庐墓宣宗大中间特表其门
　　节妇台在府城内惠政桥东南宋包拯旧第节妇拯冡嗣繶妻崔氏
　　钓鱼台在庐江县南八里石矶枕河为左慈垂钓处避暑台在庐江县东北隅旧传曹操攻吴避暑休兵于此今为城隍庙
　　钓鱼台在无为州东北一名濡须口旧传浮丘伯钓鱼之所
　　漕台在无为州城内旧军学西宋时设漕运司以转江襄漕事
　　四望台在无为州治内宋英宗时知无为军满维端建
　　孔台在巢县西槖臯鎭状如圆坛可容千人世传孔子去楚将适吴驻车于此
