<!-- { "loadSidebar": true } -->
　　十六年总河朱之锡　题准河防事宜【附】朱之锡疏畧【淮扬之治河较他处不同扬属运道与湖水相连淮属运道系黄淮交流淮河自西而来至泗州入诸湖出清口达于黄河以淮黄之势言之黄强淮溺黄浊淮清二渎同至于清口滙合东由安东云梯闗以入海此从来不易之势也但黄流浊河易致沙淤必借准流荡涤方不至梗运病民先年尝有分黄导淮之议分黄者于桃源县迤南黄家觜辟一攴河使其从旁分泄以杀强黄之势导淮者导引淮流归于海以通运道故淮水偶有暴涨于南设有髙良涧周家桥二牐以偹宣泄溢入寳应髙邮诸湖相连澎湃各建牐座挑穵河渠累筑堤岸捍御冲决由邵伯金家湾入芒稻河或从仪注江或通庙湾归海此蓄泄湖水之法外此再无庸于旁泄矣至于云梯闗之灌口固为黄淮会流一路寛广归海之处每遇河流泛涨无处分杀必从清河上四十五里仍挑黄家觜经清河至安东五港口东流入海分杀暴涨之势不致南下而清口得免黄强抵淮阻运之患至新沟等五险工亦可稍免全河汹涌冲漫之虞诚为保运安民长防奈长二百四十里淤殿年乆工繁费钜难以轻举应俟年丰物阜另议举行其太行老隄山阳境内延袤三百里原系民修民守自秦按院题免乡夫后数年未修又值去岁洪流冲漫处处坍塌不堪捍御宜照旧例按籍责成郷民分修】
　　【又此隄之内五险工下流闗切淮扬髙宝等七州县盐课亦攸系之岁岁修防势难缓怠若得有引水一支流旁泻以减正河之势以免射阳之冲诚五险之要着第查苏建比岸宫家营地方旧有引水一河久经淤塞每有兴濬议皆未果盖缘引河必使深广同于正河方能借势而下况黄河谚称神河濶数百丈底深水溜不惟挑濬匪易借使如式宁能保其不旋桃而旋淤乎亦惟有广积夫料加意修防以收补偏救之功舍此无他竒也爰自前明挽河资运阅数百载变故即费数百载经营今其遗迹具在然旧贯固可仍而时宜又不得不审臣请备陈之准水自西南来趋东北黄水自西米横截于清口外淮之攴流会黄并驱东下入海者所谓黄河也伏秋之间淮黄交涨淮被黄遏周旋而不得出清口以上滙而为洪泽等湖则髙堰危故堰南有髙良涧周家桥两牐泄水东入髙寳白马等湖髙寳湖东通运河南从仪入江而地势微昻宣泄不及则运隄危故运河东岸有泾河子婴金湾等牐泄水东下射阳广洋等湖入海有湾头牐有芒稻河泄水南入于江此运河及诸湖之形势也隄牐旧制现存间有岁乆圮壊者应酌量估计以时修葺者也淮黄交会由清口而东浊流湍悍冲溃易告查前明万歴年间曾于桃源县黄河北岸挑黄坝新河二百四十里分黄一攴由五港口归海以导淮保运即以杀南岸河患但淤淀已乆工役繁钜兴复实难又崇祯年间塞苏觜建义两决口曾挑宫家营引河十里暂杀水势未几仍淤盖河不两行既恐徒费况今岁淮工坌】
　　【集亦有未易并举者至于现今河身濶者数里狭者亦不下数百丈两隄去河尚有陆地水长则及隄址水落则复河渠洪流冲荡不啻奔马岂俟人力开凿收流之议似无庸赘此黄河之形势也总之太行老隄实淮扬七州邑一大保障自前朝来原系荘民自修而中间顶冲扫湾诸险工亦有盐城各县出夫协济之例顺治九年间黄河北决淮属工民控按臣遂为　题免沮格废弛去岁冬涨几成大害此台臣何可化特以力役为言盖实有见于徃例之不可废耳】
　　康熈五年运河自仪征至淮多淤浅冬春之交盘拨甚艰总河按地亲勘仪征界内朴树湾西方寺五里铺三处急需挑濬檄知县何崇伦浚之六年决江都运河之露筋庙隄次年堵塞
　　七年遣大臣明珠等相视海口开天妃石防白驹等牐
　　九年决清河县运河之窑湾文华寺髙邮州运河之茶庵清水潭江都县运河之东隄四浅
　　十年清口为黄水灌入裴家塲悉起油沙天妃牐底淤垫回空粮船不能进口乃于清河县南腰铺支河之连张福口者疏浚通舟由周家牐行十一年总河王光裕修寳应县子婴黄浦永安等七牐四月清水潭复决
　　十二年总河王光裕于江都芒稻河改造牐门迎金湾河建滚水坝于邵伯南
　　十三年清水潭决口塞
　　十五年扬属漕隄溃高邮之清水潭陆漫沟江都之大潭湾等处共决三百余丈遣工部尚书冀如锡戸部侍郎伊桑阿等亲行相视移安徽廵抚靳辅为总河都御史
　　十六年总河都御史蕲辅濬运河【附】靳辅疏畧【运河自黄流内灌之后日垫日髙今年八月内河底竟至干涸随闭隄挑浚因囘空不能乆待止量挑一二尺不等拟于明年立春后十日土冻方解时即行闭坝大挑总限百日完工以济十七年囘空十八年春运】
　　十七年靳辅筑江都漕隄以髙邮清水潭决口深不可筑更于湖中绕迥开河一道改筑东西隄与旧隄相属河成名曰永安河又大浚山清髙寳五州县运河増筑两岸其决口三十二处并塞之十月总河靳辅疏另开南运口
　　十八年四月筑清水潭东西隄决口工竣
　　六月改置南运口于三汊河靳辅治河书大江以南各省漕运自仪而北凡四百五十余里至清江浦天妃牐以入黄河此明臣平江伯陈瑄之所开也万歴间河臣潘季驯以天妃牐直黄河故不免内灌因移运口于新庄牐以纳清而避黄后亦以天妃名之非其故矣然其口距黄淮交防处不过二百丈黄水仍复内灌运河垫髙年年挑浚无已兼以两河汇合潆洄激荡重运出口牵挽者每艘常七八百人或至千人鸣金合噪穷日之力出口不过二三十艘而浊流奔走直至髙宝城下河水俱黄居民至澄汲以饮于是建牐置坝申启闭之条严防刻石除重运回空及贡鲜船只放行外即闭坝拦黄凡官民商艇俱令盘坝往来夫闭坝之制不独不便于民且空重往来之时仍不能禁黄流之不入乃不得已之图非不易之策也葢因当时太山墩一带及七里墩外皆淼然巨浸舍新庄牐之外别无彼善于此之地地形水势实限之以不得不然耳自黄河倒灌以来西北自白洋河于家冈一带直接泗州东北自吴城张福口一带直至武家墩卑洼者悉变为髙原清口以内裴家帅家庄烂泥浅周围五十里凡垫成平陆之处挑引河四道淮水仍出清口是则黄流之灌在当时诚大为运河之害而在今则颇受其利矣何也清口两岸垫髙天然成隄黄淮不得交漫一利也太山墩上下洪涛尽涸而运河之地形愈加完固建牐置坝可以惟我之所择二利也清口之内横亘滩洲淮盛则泗水滔滔北注淮弱则湖水常有所蓄以济运而不至于尽泄即黄涨内乘亦限于滩洲而不得纵不乆而淮水盛长即便抵回三利也迩年以来重运过淮扬帆直上如歴坦途运水永无淤垫之虞淮民省嵗挑浚之苦矣虽然旱涝不常湖水设有时而浅涸诸引河势不能畅注而俱出则宁使裴家之水断流而烂泥浅一道务须挑浚深寛毋或缓此而顾彼此则意外之虞不得不预为之筹者也
　　是年增挑南运河起土加筑两岸隄
　　开滚水坝于江都之鳅鱼觜
　　塞清水潭大决口
　　十九年再置滚水坝于髙邮城南八里又置于寳应子婴沟
　　创建山阳运河之鳯阳厰减水坝一座创挑皁河四十里以通北运
　　创建砀山毛城铺大谷山宿迁拦马河归仁隄邳州运河东岸马庄集减水坝十一座
　　开皁河上接泇河通运又开张家荘通运口靳辅治河书明万厯三十一年总河李化龙开泇河行运自夏鎭达于直河口不由徐吕二洪避黄河之险者三百里漕运利之后直河塞改行董口及董口复淤遂取道于骆马湖由汪洋湖面西北行四十里始得沟河又二十余里至窑湾口而接泇苐骆马湖本窑田也因明季黄河漫溢停积而成湖夏秋水发不碍行舟至冬春水涸其浅处不流束楚且水面辽濶縴防无所施每重运入口即役兵夫数万于湖中捞浚浮送北上而所涝之渠不旋踵而汩没于风浪之中年年畚锸宿邑骚然苦之况黄河复故雨潦各有所归湖水必致日涸且捞浚无所施实漕运咽喉之大虞矣查宿邑西北四十里皁河集其地沟渠断续有旧淤河形一道若挑新浚旧因而通之可以上接泇河之委而下达于黄但启土于沮洳之地为力甚艰又南患黄河之逼北虞山左羣山之水不有隄防不可以行运乃揆测规画即取水中之土以筑水中之隄南起皁河口北达温家沟水深之处挑水旱工共二千四百丈两岸筑隄四千八百丈凡邳宿两州县旧河内一切漫流旁泄决口三十余处尽行筑塞又起自温沟歴窑湾至邳境猫儿窝计四十里从无隄岸每山泉暴涨即一望滔天复两岸筑隄二万七千丈然猫儿窝一带为徐兖诸水之所注纳水大盛则隄必伤故建减水大坝三座以泄之至如猫儿窝以土地亢土坚则空之而弗隄又猫儿窝以至唐宋山三千余丈乃霪霖暴涨之所从出者则隄之盖自皁河而上者无不治矣惟是下口直截黄河遇伏秋暴涨不无内灌之虞于是复加斟酌相得皁河迤东二十余里张家庄其地形卑于皁河口二尺余而黄河上下水势大抵每里髙低一寸自皁河至张家庄二十余里黄水便低二尺余内外水面髙低相准乃复挑支河一道自皁河厯龙冈坌路口逹之张家庄出口盖前此皁河出口如丁字形黄水自西而东皁河水自北而南两溜相抵而不相比且黄强清弱故易灌今张家庄之出口如人字形黄水与张家庄口之水俱自西而东与溜相比而不相抵况又以皁河地髙之水下注于二十余里地卑之出口其迅流更足以抵黄也由是上则东省河流滔滔奔注常束本等之水于漕中而泄暴涨之水于坝外下则运口常通永无淤塞之虑矣
　　二十年増置髙邮南北滚水坝前后凡八座坝口二三十丈不等对坝皆开越河以防舟行之险凡旧隄险要处皆更以石
　　创建宝应子婴沟髙邮永平港南闗八里铺柏家墩江都鳅鱼口减水坝共六座改建髙邮五里铺车逻港减水坝二座
　　二十二年大修两河各隄工告竣
　　二十三年建惠济牐在马头东南七里沟清河县志旧名通济牐明嘉靖年建引淮水以达漕运后以河水南侵牐底淤垫至是新凿漕河于迤南三里更建牐座为新运口牐名惠济
　　是年冬十一月
　　圣祖仁皇帝南廵亲阅河工靳辅治河书
　　上驻跸红花埠问总河靳辅髙宝兴泰一带下河为何积水不去靳辅囘奏髙寳兴泰是洼下之区如同釡底向来河道淤塞是以下雨积水并减坝泄下之水一时难去
　　上命动支国帑速兴工挑濬下河又奉
　　上谕吏部尚书伊桑阿朕车驾南廵省民疾苦路经髙邮宝应等处见民庐舍田畴被水淹没朕心深为轸念询问其故具悉梗概髙宝等处湖水下流原有海口以年久沙淤遂致壅塞今将入海故道濬治疏通可免水患自是徃还每念及此不忍于懐此一方生灵必图拯济安全咸使得所始称朕意尔同工部尚书萨木哈徃被水灾州县逐一详勘期于旬日内覆奏务期济民除患纵有经费在所不惜尔等体朕至意速行
　　上回銮至淮安又谕靳辅云河道情形我俱详细晓得只是下河之水因无去路民田尚然淹着应速开浚
　　驾至天妃牐问天妃牐险何不再造一牐分杀水势靳辅
　　奏已建有七里牐一座
　　上见运口新牐问此牐为何而造靳辅奏臣恐黄水大涨天妃牐不能承当所以又造此清水牐束水专为天妃牐而设
　　上谕靳辅云今年黄水倒灌运河不可为训尔须酌一治安之策令永不内灌
　　十一月
