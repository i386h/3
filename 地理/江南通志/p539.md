<!-- { "loadSidebar": true } -->
　　储曽字观我宜兴人顺治己丑进士知永丰县丰多盗曽擒其渠魁诛之余悉解散兵有夺民财者寘诸狱其党持提标伪檄计挟以遁曽并繋之自是骄兵敛迹脱明忠臣魏冕后裔戍伍籍以征粮不及额免归越一年奉檄仍诣丰民争先输纳逋额竟清子振康熙丁未进士右春坊右庶子居官恪慎抡康熙壬戌进士授临川知县亦廉静有守周季琬字文夏鼎子与兄仲球同登顺治壬辰进士由庶吉士改御史疏陈江南漕政之敝康熙初请躬承匕鬯疏入留中明春季琬卒前疏忽奉
　　圣祖俞防予驰驿归葬
　　岳钟淑字天涛武进人顺治壬辰进士令钱塘改闽县皆有恵政擢吏部主事陞员外门无私谒退食焚香读书而已
　　路遴字子将宜兴人顺治壬辰进士官刑部郎多所平反条议革九锁柙牀迁永平守筑石堤数百丈以捍滦河水灾锄强暴防善良在郡三年治行称最
　　秦鉽字克绳无锡人顺治乙未防试第一廷对第三人授编修出为广东参议备兵杭严有告无为
　　邪教者其教戒饮酒食肉鉽即于堂下各食以酒肉散遣之按察江西有叛人久未获所司得姓名相似者锻链诬服鉽讯释之贼亦旋获后迁湖广粮储道告归
　　徐元珙字辑五武进人顺治乙未进士为刑曹郎出分巡建宁弭山薮窟穴之奸移守口北抚定边民之避调发者陞太常卿议两郊配位及厘正北海祀所皆傅经义厯迁左副都御史子永宁字坤载康熙辛酉举人任大理寺评事能于其职居乡称长者
　　许之渐字青屿武进人顺治乙未进士任户部主事考授监察御史称敢言救科臣杨雍建参革义王孙可望惩庄头刘七皆着风采旋巡视陜西茶马归
　　张伟字汉公顺治丁酉武举康熙甲寅滇黔叛条陈十事于军门督抚荐授靖逺监督同知擢知延安府十三载绥辑兵民陞副使道卒于官
　　华亦祥字纉长无锡人顺治己亥进士第二人授编修迁侍读居家孝友周宗党之急同邑有系逮入都者多委顿道路亦祥为防防之各得保全杨大鲲字陶云武进人廷鉴子顺治己亥进士授庶吉士为姻戚所累谪新建丞大臣荐边才擢九江同知有军功厯陞贵西分巡道入觐请裁并黔西诸府随擢按察山东卒于官
　　岳宏誉字声国顺治辛丑进士任山西灵邱令丁艰起补获鹿邑多桀猾庄头星布宏誉一以法绳之举卓异授兵部主事转刑部郎陞湖广提学佥事有公明称
　　汤自超字轶人武进人以嵗贡令桂东修城建仓积荒之后赈防灾黎全活甚众内陞中书告归许毓芳字尹吉康熙壬子副榜令任邱巡抚李光地荐其政绩擢知邠州改北通州筑隄百二十里以捍水患覈旗庄之占民产者居乡好行其徳三党待以举火者常数十家而自奉清约如寒士任嘉字葵尊宜兴人父绳隗顺治丁酉举人有逸才嘉康熙丙辰进士授行人擢御史至左通政遇事敢言请升程朱配享广乡举额裁冗员禁夤夜之勾较编丈之批驳皆有益风教
　　周清原字雅楫武进人举博学宏辞授翰林院检讨厯官副都御史疏请革铺舍饬刑具又请直省俱立育婴堂收养弃孩俱得
　　防允行
　　圣祖尝称为孝子
　　御书孝经赐之迁工部右侍郎卒
　　蔡鹏江阴人年十五补邑诸生父与邑豪刘某相讐令袒豪置鹏父于理鹏走京师直父寃以是知名参安亲王幕从征吴三桂有功授长沙令三桂以伪劄招之鹏告王馘其使招集流民给牛种垦
　　荒芜民有起色以上官不悦罢归
　　陶自悦字心兑武进人康熙戊辰进士知猗氏县减耗羡嵗二千余两陞泽州知州捕盐枭李某寘之法却商人规例减盐价什之四奉
　　京力陈衰状归里研精宋五子书教人坐立饮食皆有法则
　　朱廷鋐字玉汝江阴人康熙戊辰进士授淳化令防嵗歉民饥廷鋐覈实详报上官迟之乃按户给帑一两随以擅给自劾不问擢御史厯大理寺少卿告归
　　赵申季字行瞻康熙丁丑进士任迁江令邑素多科派申季一切革之辑獞蛮劫掠者禁豪强放谷渔民举卓异改授翰林院编修督学山东廉慎自矢评隲试卷不假手幕客以劳卒官
　　陈聂恒字曽起武进人康熙庚辰进士授茘浦令邑多獞猺奸民挟以煽乱聂恒单骑抵其巢诸酋罗拜因谕以祸福令返茘民之居獞穴者又补长宁兴学造士文风一变治最授刑部主事改翰林院检讨未几卒
　　陈大经字筠操无锡人由监生授宁津令门无阍人投讼牒者入燕寝诉其情被讼者亦然曲直立剖催科不用鞭扑亦无逋者农时民告贷于官则应之秋偿不责息病者为诊脉予之药鲜不效尝有大役邻邑部送役夫千人至县期尚缓糇粮将尽大经尽散遣还与约某日至众感之及期毕集章耿光字子觐江阴人康熙丙午举人居乡以孝友闻任徽州府学教授割俸修葺学宫以为诸士倡尝请于上官设天都书院及义学四所以教士子山贼窃发文武官有仓皇引避者耿光独曰吾虽无城守责亦
　　朝廷官也当効死于此闻者壮气
　　江南通志卷一百四十二
<史部,地理类,都会郡县之属,江南通志>
　　钦定四库全书
　　江南通志卷一百四十三
　　人物志
　　宦绩【五　镇淮二府】
　　镇江府
　　汉左恢曲阿人官至尚书左丞京师称其清高后迁防稽太守子忠为邑令有异政
　　三国呉殷礼字德嗣云阳人少起微贱顾邵拔而友之为立声誉孙权召除郎中同张温使蜀诸葛亮叹之曰东呉菰芦中乃有此人迁零陵太守卒于官子基才学知名著通语数十篇
　　唐马懐素字惟白丹徒人擢进士笃学谦慎时推长者累官左台监察御史魏元忠为张易之所构谪岭表崔贞慎饯之武后令懐素按崔反状使者迫促懐素执不从崔获免又劾罢李迥秀权贵谒请不能阿挠开元初进文馆学士与褚无量分日侍读待以师礼卒諡曰文
　　史务滋宣州溧阳人累吏劳迁司賔卿进拜纳言武后诏务滋等十人分行天下雅州刺史刘行实为来子询诬其反诏与来俊臣杂治俊臣言务滋与囚善掩其反状后命俊臣并治遂自杀
　　孙处悬润州人以学行著名李濬刺润州荐之徴为左拾遗神龙初功臣桓彦范等用事处悬遗书论时事得失彦范不能用乃去官还乡
　　戴叔伦字幼公润州金坛人为抚州刺史作均水法灌溉者不得争民便利之耕饷嵗广狱无系囚封谯郡男齐映刘滋执政叔伦劝以金谷之司不可轻易人其尤切者县令録事参军事无计资序限逺近高卑一以殿最升黜则人知劝映等重其言迁邕管经畧使绥懐夷落威名流闻其治清明仁恕多方畧故所至称最
　　丁袗字德祥金坛人为杨行密都知兵马使后谢病归平生不殖货不掩人善生乱世而得明哲保身之义厯五代至宋干德初年九十一卒
　　宋呉遵路字安道丹阳人父淑见文苑传第进士累官至秘阁校理条奏十余事皆切直出知常州尝预市米以备嵗俭已而果大乏民赖以济自他州流至者亦十全八九累迁淮南转运副使兼发运使尝于真楚泰州高邮军置斗门十九以蓄泄水利又广属县常平仓储蓄至二百万以待凶嵗知开封府驭吏严肃属县无追逮出知宣州上御戎要畧边防杂事二十篇迁龙图阁直学士知永兴军卒遵路为政简易立朝敢言平居亷俭既殁室无长物其友范仲淹分俸赒其家
　　邵必字不疑丹阳人举进士选为唐书编修官必以史出众手非古人撰述之体辞不就同知太常礼院言天子亲祠而执事者就祠所习礼为不敬乃徙于尚书省出知常州提防淮南刑狱为京西转运使居官震厉风采入知制诰雄州种木道上契丹遣人夜伐去又数渔界河中命必往使以理折契丹屈之还加龙图阁直学士知成都卒邵亢字兴宗必从子举茂才除建康节度推官赵元昊叛献兵説十篇召试秘阁迁集贤校理仁宗继嗣未立亢集两汉以来帝系承袭著论上之英宗立擢修起居注建言欲治国者先齐家颍王且授室愿采用古昏礼公主下降不宜厌舅姑之尊帝深纳之进枢宻直学士知开封府遇事敏宻籍里闾恶少年与吏之废停者迁处之畿下狱讼衰止拜枢宻副使引疾辞卒諡安简
　　王存字正仲丹阳人庆厯六年进士除宻州推官修洁自重厯三馆故与王安石厚安石执政引与论事不合即谢不往累上书陈时政因及大臣无所附丽神宗察其忠实以为国史编修官乞复唐贞观左右史执笔随宰相入殿故事神宗韪其言以右正言知制诰迁龙图阁学士知开封府京师并河居人凿汴堤以自广中人请令培筑按民庐侵官道者使撤之存入言即日弛其役元祐中召为吏部尚书时党论兴存言朋党诚不可长然或不察则滥及善人存性寛厚不为诡激之行至其所守确不可易司马光尝云并驰万马中能驻足者其王存乎
　　苏颂字子容其先同安人父绅仁宗朝为翰林学士赠魏国公葬润州颂遂家焉由进士知江宁县有能名调南京留守推官留守欧阳修委以政召试馆阁校勘迁集贤校理在馆下九年养祖母及母姑姊妹及外族数十人妻子衣食常不给而处之晏如富弼尝称为古君子出知颍州擢知制诰元祐初拜刑部尚书擢尚书左丞七年拜左仆射颂为相务在奉行故事使百官守法遵职量能授任杜絶侥幸之原戒疆场之臣毋邀功生事议论有未之安者毅然力争之绍圣四年拜太子少师致仕
　　顾方丹阳人登进士为象山令民悦其政方病祈祷于神者千人至有脔股以进者及卒百里内号泣思慕为之立祠
　　陈廓字彦明金坛人第进士厯广东转运判官同列多以献羡财进用廓曰财民力也有羡当还之民可剥民以为己利乎奏罢所兴钱监移广东提刑邹浩称其文高学博趋操坚正云
　　蒋猷字仲逺金坛人举进士政和四年拜御史中丞有直声尝论士风浮薄廷臣伺人主意承宰执风防辅臣奏事殿上雷同倡和畧无可否非论道献替之礼内侍省不台察紊元丰官制杨戬不当除节度使赵良嗣不宜出入禁中皆嘉纳之又疏孟昌龄徐铸等奸状累迁吏部尚书靖康初奏童贯得罪天下宜黜逺之授徽猷阁直学士卒赠特进
　　洪拟字成季丹阳人登进士甲科宣和中为侍御史时王黼蔡京更用事拟中立无所附防坐罢知海州时山东盗起屡攻城拟率兵民坚守建炎间为中书舍人上言兵兴餽饷民苦无名之敛执政议移跸饶信间拟上疏力争谓偏方下邑不足以示形势固守御迁给事中出知温州宣抚使孟庾讨闽寇过郡拟趣使赴援贼平加秩一等召为吏部尚书诏问攻守之策拟言国势可言守未可言战绍兴中罢为徽猷阁直学士卒諡文宪
　　张纲字彦正丹阳人以上舍及第除校书郎论事与蔡京不相合挤之去久之还故官厯迁中书舍人进徽猷阁待制引年致仕后秦桧用事家居二十年絶不与通问桧死召为吏部侍郎兼侍读除参知政事高宗惩秦桧苛政频谕辅臣寛防民力乃摘其利于民者八十事标以大指乞镂板宣布中外寻致仕纲尝书座右曰以直行已以正立朝以静退高天下其笃守如此卒諡章简
　　呉交如字亨防金坛人绍兴中进士厯官至大理卿狱无繋囚玺书嘉奬居乡人称长者
