<!-- { "loadSidebar": true } -->
　　【题报被灾之州县其中有勘不成灾之处应纳漕粮者及原未成灾但报米色不纯之州县应全纳漕粮者除饬令选择干浄堪以久贮之米仍照常兑运通仓交纳外若有实系不能纯洁之米令各州县报明数目酌留四十万石仍贮本处仓厫于明春确访时价酌减平粜查照被灾之轻重分别平粜之多寡虽江省积谷亦多但谷能经久多储益善且地方广阔人民繁庶需米甚多目今淮安米价日贵食米每石已卖至一两三四钱不等民食未免艰难访闻各府米价亦贵来春青黄不接之时恐米价又长臣再四思维若将各属不纯之米截留本处平粜将来米价不至腾贵其平粜事竣仍令各州县将米价解赴上下两江粮道转解户部一转移间米无霉烂之虞民受平价之益其于明春生计似有裨益臣与总河臣嵇曾筠就近筹商亦虑明春米价增长似应截留平粜且漕河两标兵丁计有九千余名力作河兵苇荡营兵一万余名其标兵俱于春夏二季支领折米每石折银七钱五分而河兵则槩领折色自行买食兵民杂处需米浩繁若于四十万石之内截留十万石在淮平粜则兵民均荷皇恩普遍矣】
　　十一年正月奉
　　防江南常熟等二十二州县并华亭等六县沿海被水地方已定议大赈三次着再加赈四十日其有从前遗漏贫民并先可糊口而目下力不能支者亦着查明补赈再被水之盐塲灶户亦照贫民例加赈一月又以九年
　　徐州并所属四县徐州卫秋灾
　　蠲免地丁银四千一百七十余两
　　八月二十三日以雍正十年舒宿虹灵六霍天长等州县并宿州一卫秋灾
　　蠲免地丁钱粮三千一百三十余两
　　十二月奉
　　上谕江苏雨水稍多收成歉薄着将乙夘年起运漕米截留二十万石于被水州县平粜新旧条银及本年南漕等米缓至来年麦熟开征仍令动支仓谷分别赈济
　　又奉
　　谕将本年漕米一半折征【每石折征银一两】
　　十二年二月十九日以雍正十一年宿灵虹泗四州县秋灾
　　蠲免地丁钱粮四千六百一十余两其应征新旧钱粮一并停征仍动存公银两采买杂粮赈济饥民十二月以宣南泾太凤临懐滁全来和十一州县并懐滁全来和五州县归卫以及凤阳卫秋禾被水照灾分数
　　蠲免地丁钱粮共九千三百三十一两有奇米豆一千八十五石有奇仍动仓谷赈济饥民五月十三年九月初三日
　　皇上登极恩诏内开各省民欠钱粮系十年以上者该部查明具奏候防豁免
　　九月十三日奉
　　上谕【恭纪首卷】将雍正十二年以前各省钱粮实欠在民者一并寛免从前江南积欠钱粮内曾有官侵吏蚀二项亦着照民欠例寛免
　　十月初七日奉
　　上谕【恭纪首卷】据果亲王奏江南等省漕项芦课及学租杂税等银着全省豁免
　　十一月十一日奉
　　上谕【恭纪首卷】江南太平府芜湖县有杂派江夫河蓬钱粮嵗征银二千三百零四两即行寛免永着为例十一月十六日奉
　　防豁免雍正十二年以前钱粮耗羡银两【附】总理事务王大臣议署副都御史陈世倌疏【查钱粮火耗提解归公以为各官养廉及地方公事之用凡遇蠲免钱粮之年若将耗羡一并蠲除则民邀】
　　【浩荡之恩而官受拮据之苦必自转滋弊端所以雍正八年钦奉】
　　【谕防凡遇特恩蠲免钱粮其耗羡仍旧输纳若因水旱蠲免者不得征收耗羡将此永着为例钦此钦遵在案但查耗羡随正项交纳为势犹便正项既蠲而独征耗羡其弊最多盖以耗羡原属零星小项为数无几一经征比则往返守候饮食盘费等项必至加倍因而胥役遂得包揽苛索书吏遂得重戥称收且不肖官员因非正项钱粮上司不为查察遂得于耗羡之外复征耗羡以饱私槖种种流弊皆势所必至者况现在特恩蠲免之项尤与各官养廉无涉查本年九月内奉】
　　【防寛免雍正十二年以前民欠钱粮其在雍正十二年以前各官应支养廉早已支给若现年之养廉自有现年之耗羡可征原不借此旧欠应用应如陈世倌所奏请】
　　【勑下该部通行各省将现在特恩蠲免十二年以前之项其耗羡一并豁免严饬地
　　方官不得私行徴收谨奏奉】
　　【御批所议甚是依议速行】
　　十二月初八日奉
　　特恩豁免雍正十二年以前带征缓征漕项本折银米
　　十二月初十日奉
　　防豁免直江苏安徽浙江河南山东等省雍正十二年以前未完额征河银并江南省未完额征黄快
　　丁银钱及江南山东二省各州县卫所未完额征造船等项银两【附】工部奏疏【雍正十三年九月二十三日奉】
　　【上谕将雍正十二年以前各省民欠钱粮及江南省官侵吏蚀之项一并寛免钦此臣等查臣部有直江蘓安徽浙江河南山东等省每年额徴河银共二十八万三千七百八十余两各省按年徴解江南总河为河工之用又江南省每年额征黄快丁银共一万三千七百余两系江苏安徽二省各州县于田亩内摊征为黄快等船差修工食之用又江南山东二省各州县卫所每年额征造船料银七千九百三十余两为修造漕船之用均系编征条欵臣部于钦奉】
　　【上谕之后随即咨询户部据户部覆称前项银两完欠各数咨报工部查核应聴工部自行办理臣等恭查前项银两俱系民欠之项应否一例寛免之处理合奏】
　　【闻奉防依议】
　　十二月十九日以潜山县泗州秋禾被水
　　蠲免地丁钱粮二百六两七钱有奇米麦一十九石八斗有奇仍动仓谷赈济饥民五月
　　乾隆元年四月初四日奉
　　上谕江南阜宁盐城等处州县上年夏秋之间雨水稀少田禾歉收曾降谕防着该督抚委员查勘被灾情形已将阜盐兴海四州县乏食穷民等加恩赈恤其额征钱粮各按灾伤分数照例扣蠲至应征漕粮等项复令缓至今冬带征朕思此等地方被灾之后既有本年应纳之粮又有上年带征之项未免新旧交催追呼两迫输纳维艰着将阜盐兴海四州县雍正十三年未完缓征漕粮一例豁免以舒民力再闻阜宁盐城二县漕米昨年未降谕防之先已有按数完纳者此等急公良民尤当加以恩泽着逐一确查将已完之数准抵今年应完之项俾得一体霑恩该督抚饬令该州县实力奉行毋使奸胥地棍中饱滋弊钦此




　　江南通志卷八十四
<史部,地理类,都会郡县之属,江南通志>
　　钦定四库全书
　　江南通志卷八十五
　　食货志
　　积贮
　　文帝时贾谊上言积贮者天下之大命也茍粟多而财有余何为而不成【汉书食货志】
　　鼂错言务民于农桑薄赋敛广畜积以实仓廪备水旱故民可得而食也又言粟者王者大用政之本务使天下人人入粟于边以受爵免罪不过三嵗塞下之粟必多于是帝从其言令民入粟边【汉书食货志】
　　武帝时都鄙仓庾尽满太仓之粟陈陈相因充溢露积于外【汉书食货志】
　　宣帝五凤中耿寿昌白令边郡皆筑仓以谷贱时增其价而籴以利农谷贵时减价而粜名曰常平仓民便之【汉书食货志】
　　南北朝齐武帝永明中立常平仓市积为储诏于扬州【治建业】出钱千九百一十万南徐州【治京口】二百万各于郡所市籴南荆河州【治寿春】二百万市丝绵纹锦布米大麦诸州不等均使台傅并于所在市易【文献通考】
　　后魏明帝时徐扬内附收内兵资与人和籴积为边备【文献通考】
　　唐制凶荒有社仓赈给【唐书食货志】
　　太宗时准戴胄议自王公以下计垦田秋熟所在为义仓其后洛相幽徐齐幷秦蒲州又置常平仓粟藏九年米藏五年下湿之地粟藏五年米藏三年着为令【唐书食货志】
　　明皇开元七年荆扬等州幷置常平仓【唐书】天宝八年义仓粮淮南道四百八十四万八百七十五石江南道六百七十三万九千二百七十石常平仓粮淮南道八万一千一百五十二石江南道无考【唐书】
　　徳宗时赵赞请于两都江陵成都扬汴苏洪置常平仓轻重本钱上至百万缗下至十万积米粟布帛丝麻贵则下价而出之贱则加倍而收之【唐书食货志】
　　宋太祖干徳初诏诸州于各县置义仓【宋史食货志】真宗景徳三年诏江南淮南皆立常平仓每嵗夏秋视市价量增以籴粜减价亦如之三年以上不粜即囘充粮廪易以新粟【宋史食货志】
　　仁宗景祐中淮南转运副使吴遵路言本路丁口百五十万而常平钱粟才四十余万嵗饥不足以救恤愿自经画为二百万他无得移用许之【宋史食货志】
　　神宗熙宁间诏淮南常平司于麦熟州郡及时兑粮【宋史】
　　孝宗乾道间江南民艰食朱熹请于府得常平米六百石赈贷夏受之于仓冬则计米加息以偿自后随年敛散嵗歉则捐其息之半大饥尽蠲之凡十有四年得息米若干除以原数偿府外见米三千一百石造仓贮之名社仓焉自此不复收息每石止收耗米三升郷闾间虽遇凶年民不乏食淳熙八年奏于朝请行于仓司【文献　附通考】朱熹社仓记【始予居建之崇安尝以民饥请于郡守徐公嚞得米六百斛以贷而因以为社仓今几三十年矣共积至五千斛而嵗歉散之里中遂无凶年中间防恩召对辄以上闻诏施行之而诸道莫有应者独闽帅赵公如愚使者宋公若水为能广其法于数县然亦不能逺也绍兴五年春常州宜兴大夫髙君商老实始为之于其县善卷闻宝诸郷凡为仓者十一合之为米二千五百余斛择邑之贤者承议郎赵君善石周君林承直郎周君世徳以下二十余人以典司之而以书来属予记予心许之而未及为也防是嵗浙西水旱常州民饥尤极流殍满路顾宜兴独得下熟而贷之所及者尤有赖焉然予独虑夫贷者之不能偿而髙君之惠将有所穷也明年春高君将受代以去乃复与赵周诸君皆以书来趣予文且言去嵗之冬民负米以输者繦属争先视贷籍无龠合之不入予于是益喜高君之惠将得久于其民又喜其民之信爱其上而不忍欺也则为记其所以然者抑又虑其久而不能无弊于其间也则又因而告之曰有治人无治法此虽老生之常谈然其实不可易之至论也夫先王之世使民三年耕者必有一年之蓄故积三十年则有十年之蓄而民不病于凶饥此可谓万世之良法也其次则汉之所谓常平者今固行之其法亦未尝不善也然考之于古则三登太平之世不常有而验之于今则常平者独其法令簿书筦钥之仅存耳何也盖无人以守之则法为徒法而不能以自行而况于所谓社仓者聚可食之物于郷井荒阒之处而主之不以任职之吏驭之不以流徙之刑茍非常得聪明仁爱之令如高君又得忠信明察之士如今日之数公者相与并心一力以谨其出纳而杜其奸欺则其法之难守不待他日而见之矣此又予之所身试者故并书之以告后之君子云】
　　明洪武三年诏在京军储仓增设京畿漕运司官专督其事【明典彚】
