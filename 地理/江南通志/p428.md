<!-- { "loadSidebar": true } -->
　　王敎字诞敷宜宾人正德中守常州仁廉岂弟值兵荒洊至赈贷城守皆精虑给之【常州府志】刘秉仁字思孝大邑人正德间知宜兴县廉静去之日行李萧然时郡倅临县见而叹曰赵清献尚有琴鹤刘并无之【宜兴县志】
　　陈实字秀卿琼州人嘉靖间守常州歳大祲白监司赈以公帑又悉出羡余钱市谷以佐建道南书院祀杨时邹浩诸贤没于常橐无余资士民哀之留衣冠葬东郭外【旧通志】
　　张大纶东阳人嘉靖六年守常州革白粮余费万缗武进宜兴二邑坐加赋民久困大纶请以杂税抵充额数损三之一宿患顿除【常州府志】
　　应槚字子材遂昌人知常州府性廉峭才亦明敏御史行部郡牧例皆跪谒槚独长揖初县赋无定额吏縁爲奸槚定爲本折二征官民五则一税粮二义役三里甲四均徭五驿传名曰与民周知册富者不得隐漏贫者不敢飞洒巡抚欧阳铎上其事于朝遂爲永利【常州府志】
　　符騐黄岩人由御史出守常州之官不携家累但持二敝簏从一苍头常供以蔬人目之爲符青菜锐意锄强抑横歳大旱蝗日出循行不劳供亿以筐盛米数升菜数束而已【明一统志】
　　何全字侯琮温江人嘉靖间常州司理有治剧才兴革大故多就决焉【旧通志】
　　彭簪安城人通判常州尝视篆宜兴里胥供歳例金簪革去之或谓恐病来者簪曰吾知自尽耳来者贤必不我咎其或非贤我又安能爲之地乎【常州府志】
　　王慎中字思道晋江人嘉靖中由验封郎中谪判常州善治剧暇与唐顺之力兴古学学者称遵岩先生【常州府志】
　　黄润字以诚福建人嘉靖间令武进廉介絶俗巨珰涉境辄称疾弗出驭吏尤严积蠧爲之一洗【武进县志】
　　马汝彰河南人嘉靖十一年知武进县少宰剧邑政务填委决之若神赋役多所更定民甚便之【武进县志】
　　王嘉元四川人嘉靖十五年令武进性简朴不伺候人意始至当路知之甚鲜久之廉能益着唐顺之赠以诗曰无言似桃李有志笑鹰鹯得暇即开卷长贫不受钱【武进县志】
　　徐良傅字子弼临川人嘉靖间令武进务躬行敎化不屑屑簿书期防尝疏二程要语刻以敎士学者尊之曰少初先生【武进县志】
　　李画字元素林县人嘉靖中令武进才高气锐勇于任事县当孔道冗费不赀咸取诸里长库役画独以盐课赎锾充之部使督征江南画检故牍得支运折兑故事奏记抚按请诸朝报可武进得免米若干万及东南诸邑皆然着六曹职掌书名曰武进掌故【常州府志】
　　杨巍海丰人嘉靖中知武进性廉洁一介不茍时毘陵民俗甚淳巍以寛厚治之民至县庭如入其家徭赋均平敲扑几废【武进县志】
　　岳相寿光人嘉靖中知武进强毅不避豪右生而茹素律身清苦氷心铁骨邑人称之【武进县志】谢师严上虞人嘉靖中知武进时兵燹后法度废弛奸蠧交据师严廉得其故财赋刑狱厘剔积弊殆尽【武进县志】
　　丁谨字惟安泽州人嘉靖中知宜兴明初以讨张士诚缺饷权借防年秋粮并征一斗七合后遂爲定额谨因入觐具本末奏请均派乃以本府辖下余米补豁田赋民困得苏【宜兴县志】
　　冯惟纳字汝言临朐人嘉靖中爲宜兴令开通泽河十余里避东氿风波之险至今便之【宜兴县志】万虞恺字懋卿南昌人嘉靖中知无锡县时徭役不均虞恺于里老庭谒时猝令书大户差等皆不敢隐乃按籍役之又作丁粮十段册人以爲便主簿某实廉而直指受谗将以墨论虞恺力争之至解印绶置中庭簿始得全【无锡县志】
　　王其勤字时敏松滋人嘉靖中知无锡时屡有倭患城久圮其勤之官甫三日即召父老谋筑城令宦家与民分任版锸亲督视之三月工竣倭寇至邑人得登陴为守又履亩丈量厘正其税民祠于惠山【无锡县志】
　　钱錞字鸣叔显陵衞人嘉靖中知江隂县倭寇入犯乡民避寇来者望城橹而泣錞啓门尽纳之围城急援兵不至錞愤甚推案厉声曰张睢阳是何人吾愿以死报国耳于是集千人突围出战兵溃錞马陷泥淖遂遇害赠光禄少卿祠名愍忠【江隂县志】赵锦余姚人嘉靖中知江隂县歳祲力请赈给全活万计境内包港斜桥等处茂林深箐积为盗薮乃单骑往悉焚其巢患遂息濒江土城悉甃以砖歴官光禄卿奏免江隂贡鲜民德之【江隂县志】易干字伯贞巴陵人嘉靖间知靖江惩奸劝农荒芜尽辟【靖江县志】
　　施观民字于我福清人隆庆中守常州浚玉带河曰后此当人文日盛建龙城书院选诸生之秀者课之与其选者人以为荣【常州府志】
　　茹宗舜字子孝遵化人隆庆末知武进县吏民一见问姓名里居辄不忘然未尝以聪察自喜政尚寛和不严而肃【武进县志】
　　穆炜新建人万歴初知常州郡有虣为民患炜下车即擒治之然性本和平不专事搏击为观稼亭于城东时邀宾从谈防虽领剧郡有余闲焉【常州府志】钱守成洛阳人万歴间知常州廉明有守意所可者虽寒素曲加优礼不可即名势赫奕不为动厘察吏弊奸胥敛手政以肃然【常州府志】
　　边有猷封邱人万歴间为常州同知治尚严肃民不敢欺后复知府事全用寛和民不忍欺夙兴坐堂上案牍旁午咄嗟而办【常州府志】
　　欧阳东鳯字千仞潜江人万歴间常州知府清劲拔俗下车即葺龙城书院以祀郡之先贤建传是经正两堂集士大夫之贤者讲学其中寒暑无间一时人才蔚起【常州府志】
　　闵廷甲蕲水人万歴中常州推官才具敏练而鞫讼必慎尝自言始至误决一狱至今悔之自兹以往或可无大失矣【常州府志】
　　白比珩绥德州人为常州同知饮麤茹淡不携家累常出防江僮奴扃闭署中粮尽乃号邻署贷米食之行部江隂即蔬饷亦不受夜尝饥渴饮水而已后擢员外郎角巾葛衣策蹇而行【常州府志】罗华衮河南人天啓间知武进勤敏精练催科不事鞭扑民皆乐输与太守曽樱推官吴麟瑞同时称一郡三贤【武进县志】
　　曽樱峡江人天啓三年守常州魏珰张甚有请建生祠者樱袖其词火之珰祠遍天下毘陵独无武进孙慎行遣戍宁夏樱故缓其期竟得免行无锡高攀龙闻逮自沈爲保全其家时东塘岸圮民田悉成巨浸樱捐俸筑堤十五里至今号爲曾公隄【常州府志】
　　马嘉植字培原平湖人崇祯时爲武进令邑赋繁重粮长之害尤剧嘉植议变为图收任轻而役均漕兑旗丁耗外邀索无已嘉植痛抑之至露刃鼓噪不为动【武进县志】
　　陈函辉字木叔崇祯时知靖江濬团河筑堰牐民頼之肖像立祠【靖江县志】
　　国朝萧起元奉天人顺治二年守常州承前守贪虐之后镇以寛大戢兵禁暴民始有更生之乐未半载擢浙江巡抚
　　孙振先字光裕泗州人顺治初署武进县时署守宗灏贪暴多籍富民家且将请兵屠城振先誓以死争之乃止
　　夏一鹗奉天人顺治三年知常州府时山湖薮泽尚多伏莽一鹗悉心劳来威惠并着盗贼皆为良民【旧通志】
　　崔宗泰奉天人顺治十二年知常州府惠贫弱抑强豪发摘奸伏吏民惊若神明十三年征闽大兵十余万驻郡宗泰供帐储偫纎悉预备有游骑十余逐妇女二人溺河死宗泰夜叩营门白将军请兵部官偕往收缚将军悉按军法治之麾下肃然时单骑按行城内外使一皂传呼崔太守来兵即错愕引避民乃得安堵【旧通志】
　　朱士达潜江人顺治中授常州推官时有旗丁林显瑞以逼奸戕烈妇海氏匿其尸漕艘中士达监兑至其船疑焉发米得尸林论如律河干立海烈妇祠远近皆神其事
　　郑重字山公建安人康熙初知靖江县邑旧为江隂之马防沙三面濒江壤接泰兴如臯二县地皆平坦洼下每遇霖涝田皆淹没重濬柏城石淀等五港以资蓄泄复疏七十二支港汇灌团河自此三邑无水患
　　吴兴祚字伯成正红旗人康熙三年知无锡县均甲役丈田亩清漕兑时前令积逋甚多兴祚为捐资代偿一日而毕在官数年修学校建县治濬河筑塘规模为之一变
　　王迎山西人康熙七年同知常州行部江隂却暮夜金日供惟青菜一筐人比之符青菜【旧通志】骆钟麟临安人康熙八年知常州府为政简易近民有讼者辄恳恻诲谕九年大水遍歴穷乡劝赈十年大旱葛衣草屦步祷数日不应乃躬诣郡狱日食粝饭一盂菜一匕引咎自责言与泪俱闻者感动兴延陵书院率士大夫防讲其中寻以艰去郡人思之
　　祖进朝奉天人康熙二十三年知常州府以诖误降调巡抚汤斌疏请留任加意振作自郡学宫及南北两坛并水旱门关城楼雉堞俱建造一新后引年乞休既去人多思之
　　镇江府
　　汉潘干字元卓长平人光和中为溧阳长有惠政崇礼兴敎郡人为立校官碑千余年尚存【南畿志】
　　三国吴孙韶字公礼吴人伯父河为将军屯京城孙翊遇害河驰赴宛陵亦被杀韶年十七收河余众缮治京城楼橹修器备以御敌孙权定丹阳引军归吴至京城见韶甚器之即授承烈校尉统河部曲【吴志宗室传】
　　吾粲乌程人孙河为县长粲爲小吏河甚竒之河为将军表粲为曲阿丞迁长史治有名迹【吴志本传】
　　南北朝宋沈巑之丹徒令以廉自守不事左右浸润日至逮繋尚方上召问之瓒之曰臣坐清所以获罪上曰清何以获罪曰无以奉要人上廉其无罪复除丹徒令【南史】
　　梁范云字彦龙舞隂人竟陵王子良为南徐州兖州云为主簿每陈朝政得失【梁书本传】
　　邱仲孚字公信吴兴人曲阿令王敬则反前锋届曲阿仲孚凿长冈埭防渎水以阻其路敬则兵不得进【梁书本传】
　　萧洽字宏称兰陵人天监初为南徐州治中从事清身率职餽遗一无所受妻子不免饥寒【梁书本传】萧藻字靖艺太清二年为南徐州刺史侯景乱藻遣长子彧率兵入援景遣将据京口或劝奔江北藻曰吾国之股肱既不能诛贼当死朝廷安能投身异类以保余生因不食累日【梁书本传】
　　江子一字元贞考城人梁曲阿令着美绩后为南津校尉帅师御侯景与弟子四子五皆遇害【梁书本传】
　　隋逹奚明大业初为溧阳令尽心民事尝疏泾渎以备旱潦【北史】
　　唐谢元超武德二年润州刺史重开南北二塘以溉民田【旧唐书本传】
　　齐澣字洗心义丰人润州刺史州北距瓜步沙尾纡汇六十里舟多败溺澣徙漕路由京口埭治伊娄渠以达子舟得无虞歳减运钱数十万【唐书本传】尹元贞文明中爲曲阿令徐敬业兵起陷润州元贞率兵赴援战败死之
　　毕搆字隆择偃师人神龙初忤武三思出为润州刺史政有惠爱【唐书本传】
　　裴寛闻喜人景云中为润州叅军刺史韦诜休日登楼见寛于后圃有所瘗藏问之答曰适有人以鹿为饷致而去寛义不以苞苴汚家故瘗之诜嗟异焉【唐书裴漼传】
　　李元纮字大纲万年人由好畤令迁润州司马以办治得名【唐书本传】
　　阎敬之丹阳郡太守永王璘反敬之拒战于伊娄埭死之【唐书永王璘传】
　　韦损永泰元年领润州刺史留意民事丹阳县练塘被豪民筑堤横截损以利害白本道观察使辟之民刻石颂德【南畿志】
　　萧定字梅臣守润州与常州萧复濠州张镒俱治最第一其勤桑稼均赋税劳来游口更在镒复右【唐书本传】
　　陆偘嘉兴人陆贽父大歴中为溧阳令有政声【旧唐书】
　　宋刘师道字损之开封人咸平初范正辞荐其才堪长民知润州师道敏于吏事治有能声吏民畏爱【宋史本传】
