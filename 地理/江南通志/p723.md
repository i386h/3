<!-- { "loadSidebar": true } -->
　　明祖实录上以海内太平思欲与民偕乐乃命工部作十楼于江东诸门之外令民设酒肆以接四方宾旅既又增作五楼至洪武二十七年八月成赐百官钞宴于醉仙楼
　　金润与王浚俱以高年居林下相友善润子绅跻南少司寇谒浚向执犹子礼甚恭至是浚延之上座绅不辞而坐浚不悦别后移书于润具道其事润切责绅云吾止此老友以尔傲慢致絶何以为情乃移书谢之浚不纳润率绅往谢三返而后得见自是欵洽如故前辈风度如此
　　童轩性寡合不妄取子虽贵家人衣食不给王恕为巡抚有所馈亦不受毘陵王防知其介不敢致馈值有持礼币求文者因谓曰童尚书文胜予可往求之至则童问曰汝自来乎抑有使之者乎其人以王尚书对遂却而不纳
　　金泽为都宪能知人王以旂在诸生中泽即器重之赠以所服金带曰子异日名位当似我也后以旂为尚书如其言顾璘抚楚时张居正年甫十三有隽才璘大为赏器解所服金带赠之曰子异日何但系此带聊以见予期子意耳出少子峻与结世好后居正在政府感璘知已议与祭葬官峻为上林苑监事李重官于浙海盐郑晓为诸生重许为国士曰子必得元乡试果第一赴公车往辞重曰此行仍当第一若第二人弗予见也已举第二迨归逡巡不敢见三君知人畧相似云
　　江宁贡士盛仲交时泰高才博学既困场屋将老矣居常仰屋而叹妻沈曰君见里中得意人乎不过治第舎买膏腴荣耀闾里耳以妾观之有三殆焉屈志狥人一也逾宪黩货二也生子不肖之心三也孰与君家居著书之为高乎隐处山中以免三殆奈何长叹盛笑曰尔能是吾今可为大城山樵矣
　　周吉甫有山中白云一卷中多见道语如云世事惟偶然者最佳偶有醇醪适知心聚首偶有余钱适书画来售偶欲登涉适伴侣相约真乃快意事又云向平谓富不如贫贵不如贱此语尚有计较未能脱然于富贵贫贱之外又云对明月照止水便怀澄虑世间无心之物能使人亦无心也诵之使人泠然顾起元曰南都自盛仲交后推此君为隐士之杰矣
　　王允恭为和阳教官督学熊廷弼索劣生允恭力言其无熊固索允恭自锒铛以见遂免时称有守刘尚书麟广洋卫千户苍子也乡举时魏国公防之二鼓归苍不容相见麟与家人莫测其故求师赵先生问之曰子得举佳事乃不与相见又不言其故彼何从知而改之苍曰我是本府站防千户麟才一举遂尔縦饮耶赵乃引麟相见请罪海瑞为南右都御史一日因送表向三山门内一孝亷家借坐孝亷家极壮丽惮海清严尽撤防事什物列旧敝椅待之有杨绾令人减驺撤乐之风瑞所至人必拥舆聚观妇孺咸欢呼歌舞即司马温公之入洛不过是也其初来莅任止携二竹笥舟泊上河人犹不知尝延医入见室中所御衾帱皆白布萧然如寒生也
　　卜璠生平好施徳尝卜地牛首山侧见负戴者苦渴即以资穿井今铁心桥井是也偶经一桥闻下哭声甚哀询之则夫妇逼于债携幼子欲自尽也捐金救之后过吴江夜深舟覆附船底漂数十里得登岸叩户求济啓视则昔之桥下人也遂得具食燎衣易舟以行
　　刘诰家复成仓前籴军支所余月米发之得官镪十锭谨候其处翌日有锒铛号而至者遗镪粮弁也主者已逮治之矣诰还之事乃白诰故贫闻者多之
　　李时勉正统中为祭酒大师英国公张辅及侯伯二十余人早朝毕奏曰臣等皆武夫不谙经典愿赐一日假诣国子监聴讲上命以三月三日往是日太师率诸侯伯到监始携茶汤果饼之属甚丰李祭酒命诸生立讲五经各一章讲罢设馔诸侯伯让曰教授之地皆就列坐惟太师与祭酒抗礼久之太师屡辞祭酒曰秀才家饭不易措置愿太师少寛命诸生歌鹿鸣之诗宾主雍雍抵暮而散此真太平盛事也
　　梁尚书材为广东左辖旦夕皆饭堂上侑以青菜或冬瓜萝卜惟一味比擢副都御史巡抚江右荐绅皆饥诸大观桥解衣尽欢痛饮大嚼视所服圆领用浙蕉极下者衷服布素澣补惟两裾鲜洁始知其节啬乃习惯成自然尔罢官后门庭萧然如寒士同时管简校子山亦罢官归同在武定桥南北相向而居子山造楼居广田产会亲友其门如市人称之曰管尚书梁简校
　　丁清惠宾官南司空时尽心民事每五日一评薪米之价市侩不得辄擅低昻榻前特设一柝语门卒曰遇有以便宜告者许非时得闻外每传鼓榻前即击柝应之虽熟睡时不禁城中河渠皆宾所疏濬者
　　王三原恕为都御史时巡抚南畿一日至市无赖子乗醉面詈之王略无怒色徐曰此人醉矣命吏卒遣之
　　刘清惠麟知绍兴甫五十日政声大和越人肖其像为小刘祠既为工部尚书心慕楼居无力筑之文内翰征明为写层楼图以遗之尝张之于壁命曰神楼杨升庵为作神楼曲今此画价值百金是殆真楼弗若矣
　　刘清惠请老家居遇直指使者来颇以饮食苛求属吏稍不精腆辄被诮让郡县患之清惠曰此人吾门生会当开谕之俟其来谒因欵之曰欲设席相邀恐有公务废阁不如今日留此一饭但老妻他往无人治具能从家常饭对食乎直指以师命不敢辞唯唯就坐则又故延缓之自朝过日午饥甚比就案设食惟脱粟一盂菽乳一器而已少顷佳肴美醖罗列盈前直指不复能下箸公强之对曰适已饱甚兹不能也公笑曰此可见饮馔原无精粗饥时易为食饱时难为味时使然耳直指喻其言遂絶不敢以盘餐责人
　　刘司空玺以江西运粮把总擢江西都指挥使巡抚盛应期知其亷明每属以疑狱多所平反一日某御史按部南昌谒文庙诸生进讲中庸至白刃可蹈中庸不可能御史问若乡人先辈谁可当此诸生对以文公天祥玺在座闻之缩项曰奈何以专聂之行加诸仁至义尽之贤乎且仁至义尽之外岂更有所谓中庸耶诸生叹服而退
　　谢与槐督学广西喜临桂儒童张鸣鳯文笔竒古因进而训之曰子不患不成名患胸中无全书耳乃取两汉书亲为之句读令五日进院一背虽出巡亦携之行逮与槐转官两汉书已卒业矣其造就后学如此鸣鳯字羽王后来南都拜于墓下立碑而去
　　参议蒋浤少冶顾侍郎起元之外祖也顾云公少为诸生所居在下街口门有楼二间即公读书处也后罢官归犹读书其上杜门埽轨人罕觌其面有通鉴纲目一部每阅一过即以一色笔志之凡数阅五色皆备所批字画精谨深可寳玩此不惟见前辈撡履清贞矫矫人外即其终身学古无他嗜好亦当时醇朴寡欲之一端也沈韩峯侍御看纲目亦用五色笔前辈读书用意大都尔尔今人卤莽言之令人慨叹深
　　顾文庄起元博览羣书能文章兄弟四人一进士官光禄一举人官主事每元旦拜家庙毕长幼团集酒一壶上席列坐者凡三四行亦饮而不釂子弟皆空杯而已起元发言必朝章家政惟光禄唯唯主事以下皆不敢出声此风士大夫家安可复覩也
　　朱侍郎之蕃和易长者父衣与焦弱侯同乡举焦重学识之士颇轻蕃每见即遭讥让然蕃终身父执事之惟谨蕃官南侍郎歴绾五部尚书印每乗舆回西及仓巷口东及桥即下舆徒步至家邻有婚防虽细民之家必亲至延之饮亦往与里人噱笑无异寒素
　　程阁老国祥家甚微以菽乳为业幼时治骨角每日入市夜则读书与贾户部必选同学有一扎今在贾孙尔安处盖乡举日招贾饮酒者扎云足下毋以不售为恨某寒微之家骤发不祥反用为惧其器度如此逺到非偶然也
　　国祥为户部尚书日贾必选为司务论事偶不合侍郎司属皆在前贾厉声曰吾与我旋三十年笔研交而末路变节可乎我旋国祥字司防当众呼之祥不以为忤
　　李如真与朱侍郎元价皆世居仓巷朱后辈既贵达李但以朱大哥呼之朱未尝不疾应李名登字士龙耿天台弟子由明经为新野令所居屋后名月牙巷垣内一小楼时有双藤倚门盖留都士大夫多造访者其地有封崇寺已毁如真鬻字以复之
　　云浦盛时泰字仲交高才博学有声文场既屡失意将老矣居常仰屋而叹其妻沈氏曰君见里中得意人乎不过治第舎买膏腴荣耀闾里尔以妾观之有三殆焉屈志狥人一也逾宪黩货二也生子不肖之心三也孰与君家居著书之为高乎从君隐处山中可免三殆之忧奈何长叹哉仲交笑而诺之
　　陈廷尉士芳以选贡官吏部时颇着风采尝语子弟曰圣贤千言万语不离谨慎二字要须时时检防又曰读书讲学当思实落用处何在若但付之空言为取利禄计即辜负不浅
　　石城门外居民哈九开饭肆有携五十金赴江浦县完粮者遗银肆中哈九追及江边还之其人至江浦见大风覆舟人俱溺死念银失复得愿以救人遂呼舟救溺许酬以银比救一人问之即哈九子顺治五年事
　　句容孙炎字伯融明祖命招致刘伯温基基坚不肯出以寳剑遗炎炎作诗以为剑当献天子封还之基无以答遂逡巡就见
　　康熈间溧水司徒珍为济阳令有村民某与邻陈独者约侣贸易至暮而陈来叩门呼其子问何以失约子以父晨出告明日陈又来率其子觅父至他村见某已被杀古墓旁遂偕其子讼于令司徒问父出门何所挟曰挟八百钱又问陈叩门作何语偕汝觅父作何状得尸在何地具以告则曰八百钱乃致命之由也叩门仓猝间呼子不呼父已知门内主人死矣且父既不与偕行陈何以独知其处约与贸易者陈报信者陈偕子觅尸者陈得尸讼官者陈其为陈独所杀也何疑陈骇服阖邑称为神君云
　　六合县令某因耿天台定向讲学行部至县令曰王阳明先生但言良知不言良能得无遗漏否耿曰如子官名知县不名能县岂亦有所遗耶盖此知字未易承当如一县穷檐蔀屋之下其艰苦疾痛无不了然洞悉则抚循之者自不能已矣若茫然未知纵干当一二兴利除害事祗为门面计为思朝廷设知县之意终属旷官也
　　苏州府
　　庾氷为吴国内史苏峻反遣兵攻氷氷弃郡奔会稽峻购氷甚急吴铃下卒引氷入船乃故舣船市渚去饮酒醉还舞櫂向船曰何处觅庾内史此中便是氷大惶怖不敢动兵见船小谓卒狂醉都不复疑因送过浙江寄山阴魏家得免事平氷报卒恩问所愿卒曰出自厮下不愿名器少苦执鞭恒患未得快饮酒使有酒毕余年足矣氷为起大舎市奴婢使门内有百斛酒终其身
　　张率在新安遣家僮载米三千斛还吴耗失大半率问其故答曰雀鼠耗也率笑曰壮哉雀鼠不复研问
　　张绪口不言利有财辄散之清言端坐或竟日不食门生见绪饥为之办食
　　张充少不拘检肆意畋逰父绪请假还吴始入西郭值充正猎左手臂鹰右手牵犬遥望见绪乃放鹰绁犬向舟而拜绪曰一身两役无乃劳乎充跪对曰充闻三十而立今二十九矣请至来歳终身折节绪曰若过而能改乃颜子矣明年幡然易操寻师就学博览古籍郁为名士
　　袁洵弟子粲幼名愍孙好学有清才随洵在吴郡拥敝裘读书足不逾户其从兄顗出游要愍孙愍孙辄称疾不动或有欲与洵子婚者洵曰觊不堪正可与愍孙婚耳
　　陆象先在官务以寛仁为政司马韦抱直尝言望明公稍行杖罚以立威名不然恐下人怠废象先曰为政者理则得矣何必严刑树威损人益已以伤仁恕之道
　　范忠宣纯仁罢相与程伊川颐相见责以某事合言何为不言如是数四纯仁但称谢他日颐偶见纯仁劄子一箧凡颐所力言者皆已先言之矣但不与颐辩一词惟谢罪耳
　　范纯仁尝诫子弟曰人虽至愚责人则明虽有聪明恕己则昏苟能以责人之心责己恕己之心恕人不患不至圣贤地位又曰六经圣人之事也知一字则行一字又曰惟俭可以助亷惟恕可以成徳
