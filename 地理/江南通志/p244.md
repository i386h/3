<!-- { "loadSidebar": true } -->
　　明嘉靖元年安庆知府胡缵宗开潜山县吴塘石渠【附】汪伟潜山新开吴塘石渠记【潜山县有故堰曰吴塘盖因潜水堤汇而渠之以溉田凡三千七百余顷土疏善崩渠壅水行弗利则怒而齧其堤堤嵗苦决有旱熯忧安庆府胡侯治郡之三年间行部至潜山县令许俨白吴塘之役侯相其地宜曰不一劳者不永逸乃改筑于上流凿山麓之石为渠凡二百余尺广十有六尺深加广四之一水入石渠顺其性安流徐行以达于土沟以灌于田嵗乃大熟矣于是民歌之曰郡有贤守凿石渠石坚渠深水平趋工不再兴田常濡私足粒食官无逋昔为吴塘今姓胡千秋万年名与俱令来请记曰俾后之人有考也予考图志吴塘始于汉末庐江守朱元光及读刘馥传建安间刘馥为扬州刺史尝兴七门吴塘诸堤以利稻田至今潜人但知元光而不言馥岂馥于七门之功钜故遂掩吴塘耶夫七门实始于羮颉侯信馥因旧而修复之耳史不录信功而舒人并祀之惟谨是史或有遗而功徳结于人心者不磨也侯因吴塘而剏为石渠又有乌石堰者修筑坚厚倍于旧功不在诸贤后矣民岂忘之哉】
　　国朝顺治九年宿松知县孙继文督修莲花荆桥罗隠
　　诸塘
　　十八年潜山令常大忠迁吴塘堰【附】金闇潜山吴塘堰碑记【吴塘陂起于汉末朱庐江而修于建安刘刺史伟哉前人之功高不朽也及读陂碑石金坝玉渠溉田三千七百余顷所载郡伯胡可泉邑侯于防阳修筑之事甚悉然皆因势利导修残补缺不至劳师动众创起非常也前明之季水齧堤頽沙高水壅所谓玉渠金坝者不可复认而告旱告涝嵗无余日己亥春我常侯之令潜也靡利不兴靡废不起越二年亲厯经营相地宜酌水势乃进居民而导之曰不一劳者不永逸非仅依傍前人拘仿成案因陋就简之可塞责者于是过吴塘五里而筑新堤起新牐迁其堰于两河冲口自捐俸倡率外计户口起工照丈册引费无科派供亿之烦有畚锸版筑之便无偏枯骚动之扰有鼛鼔灵台之欢权舆于辛丑冬而告成于壬寅夏旱涝有备蓄泄有防石田变为沃壤泛滥归于安澜事半功倍费省利周不止可泉之甃石成堤防阳之因山起牐补苴修葺从事已耳】
　　康熙十年增筑宿松县莲花荆桥诸塘
　　十一年望江县知县刘天维修筑西圩【附】龙燮修筑西圩记【邑东北有西圩者居民数千家衣冠世族多萃于此以田论之计三万七千余亩地势卑下潜太之山洪注焉京皖之江涨汇焉民居国赋惟堤是赖先年立十二甲照亩编册照册分堤内有上下二坂三湖蓄水惟下坂水归之壑遇涝为灾明天啓间邑令方懋徳亲临圩堤目击形势始开牐泄水下坂乃防利焉至顺治四年一溃孝廉檀志岳生员吴之份等白道宪石公郡守桑公邑令赵汝玺檄教谕江秉一筑之迄今二十余年累溃累修亦旋修旋溃岂功实难成抑所以经理者未尽善耶壬子春刘侯甫下车问民疾苦留念圩堤或有谓工可缓者侯曰不然今淮扬之被水患者数年矣余何敢坐视爰进圩中诸父老商确形势委官修筑之凡所以经营相度者悉秉侯之心计不啻目营指画焉畚锸云集不日竣工坚固什倍于畴昔由是水不能灾农获有秋而正供无缺额矣夫一圩耳向以累年修之而不足今以一日葺之而有余利泽之兴岂不以人哉诚使良法美意踵而行之吾且为歌泻卤生稻粱矣】
　　桐城知县胡必选修城北河堤【附】胡必选桐城修河纪事【桐于皖望邑也城北有河发源于龙眠诸山由是而东而南汇大湖达长江其支流所引为西南疆亩水利苐春夏之交众流合聚激溅若雷数年来直冲北郭下骎骎乎有内齧城址之患矣必选自丙午冬承乏兹土登城省视即以水害为虑爰具文请诸各乡先达并谋之耆老仿昔人疏浚之法日募工若干深浚河行故道束之使不得他出鳞修水牮复为雉堞作干城无如河势甚盛奔放溃决其为城之患犹夫昔也乃更捐餐措费祷神兴工命乡耆等董厥事甃之以石实之以磔镇之以铁橜之以松依城为隄而深固其防不使阳侯之虐得肆其凭陵幸赖司寇姚太常程刺史彭枢部陈暨诸先生急公捐助左提右挈民咸欣欣乐赴而遂臻厥成是役也始于壬子夏报竣于秋其隄长七十有八丈深一丈有三尺横亘称之】
　　徽州府
　　宋绍定四年建徽州府石梁【附】钱时记【紫阳之麓絶流为梁潴为渊其来尚矣中罹荡圮障以石邦人士輙不利障以木輙利时不能隂阳家言尝厯星源过祁山皆西流入番江余诸邑东入浙问之三老各三百六十滩石林立势斗下尤险絶者立樯以识逾三十尺是新安地最高环城三面可揭渉势然也辟之于人不为浅澁为澄涵气象则自衍裕梁之利也固宜然立栅硗碛之上而聚石其中霖潦暴豪何能钟固嵗一葺或间嵗大葺科役民位覃害不细况木之障水犹絺障风迸漏穿泄草草而已嘉定十七年秋著作郎官袁公甫解郡符且东归慨念利兴而害不除非便必大锢石为不朽计乃于是籍缗钱五万千闻于上绍定二年将指庾台始克议兹役推官赵希愬董之得闽工甚精凿山料材彚别三品直而方者曰眉石层叠绳整严边幅也狭而长首方而末削若钉若斧者曰算石斜透中通互穿鏁也其磊块不可尺度者曰囊石补漏罅实要腹大抵魁杰轮囷有力势梯转而下将海而来机运而登皆极巧便眉算迭用左右蓬卷凡十有八层而后周内固外圆不鬭于水斗门东泻不怒其流阔三丈高半之横亘可二十倍越四年九月竣事】
　　明天顺八年休宁县人汪世宁筑兖山堨【附】吴寛休宁县兖山二堨记【休宁为县多山山中之田其势因山以髙而雨水不多得也幸而两崖之间有渠可以溉田然源上而流下不啻若高屋之建瓴其势特泻而去也乃有障之之法而堨以筑堨即堰也县人之语然耳此法既善而其利且多及夫春夏之月上源□溢下流湍悍所谓堨者或薄与狭且冲激以壊则屡有筑之之劳而人亦困盖县之东南曰兖山有水自遂安白霁岭而来厯百余里入浙河而去至此流甚下水甚急而其渠甚□堨之筑始难为功前此成而复壊者不知其几矣里人汪志徳世宁读书好义而多才识尝以改筑堨事言于县县令信之委为堨长乃率其众籍于官计田亩出财力二堨先后从事起于天顺壬午之秋毕于甲申之冬其渠长及四里补缺塞漏不遗余力于是水道既修天时无患田率有秋里人徳之世宁因其弟新昌令世行至京师请记其事以示后人俾勿壊】
　　万厯中休宁县知县鲁防筑阳山鲁公堤【附】邵杰记【按周礼司险掌山林川泽之阻达道路设沟涂树之林以为阻卫夫非以其关国家利患哉宁惟天下邑亦宜然我休山居土瘠平原沃野屈指可穷则民实利之西郊去治五里许山曰阳山云下多古墓厥田平旷萧梁以来故有寺即以山名寺松萝障其北黟江带其南故曰凤凰山而东宋邑治在焉顷嵗江流右迁从石人落石南下故道渐为桑田山口有桥曰蕃桂以滙众流山湾有亭曰紫阳以记田赋四方来游白岳必经于斯且为池阳豫章孔道嘉靖间邑成城埏埴者利一时便宜陶兹道侧后遂为所据山川形胜欿然失色见者莫不四顾而嗟世逺相沿膏壤几尽以故潦水泛滥道路倾頽舆不得方轨马不得并辔行人重足而步指为畏途凡四方蹑屩担簦乗轩策杖而来者趦趄道隅履﨑岖而过邑侯鲁公下车令民修筑东补西崩未戒厥害城西两太学汪生以先世封树在惧其浸渍靡所底止于是帅子弟上书言为害状越月侯视事西郊目之所击果符上书状太息久之令下陶者逺徙两太学喻侯徳意疏请修筑自蕃桂桥迄紫阳亭丈五百有竒鸠工采石隘者广险者坦逾二年而堤成平若砥长若虹蜿若游龙堤畔崇坛为亭以憩行者东西相距屹然中立明年种桃植栁夹岸皆春绿树扶疎清风披拂遂成我休负郭胜槩防独耕不失畔而若舆若棰若跣若徒若负担若捆载若乞灵而登封绎绎乎熙熙乎如登春台而游康庄矣行者色喜而呼曰鲁公堤鲁公堤识侯之再造也侯治绩最着今入为司农即两太学与予结姻家好属予纪顚末勒之石以志不忘予惟是役也五美具焉以苏地脉以障水患以复田畴以利行人以增形胜司险氏所必稽而实民牧所宜有事也质之古昔若楚则孙叔敖之起芍陂汉则召信臣之约南阳唐则李袭之筑雷陂宋则范希文之堤同泰要之皆是役也鲁侯不狃于茍安不难于积蠧一旦毅然与民更新即谓古名臣举事谁曰不然嗟夫天下事大都始乎一线卒乎滔天始乎徐徐卒乎陵替而不复振隳于随而成于断独一堤然乎哉侯保障吾休随处安堵兹上奉内召桑土绸缪素所树耳奚俟不佞溢美为乃蔽芾秾隂吾民永赖斯堤也洵侯之甘棠也夫侯名字子与别号乐同为楚南漳人同予登进士两太学仲名应时李名应邦以尚义世其家法得备书见堤所由成与所由名云】
　　三十五年歙县知县张涛筑张公堤
　　国朝康熙二十七年徽州知府朱廷梅修渔梁坝【附】朱廷梅修渔梁坝记【徽城东倚山西南北三面距新安江以置郡治江合歙黟休宁祁门绩溪五邑之水大滙于歙浦以入于浙为滩三百六十地极斗峻水无停流宋嘉定间郡守未长文闵冲激之为患立栅以遏下流后守袁甫继之更议叠石为坝未及兴役而去留缗钱万五千闻于朝俾继者成之元明又复圮坏治间郡守张正出帑钱即故址重砌以石凡九层蓄水二三里钱塘倪公岳记之未三年复圯郡守彭泽乃去坝囊中砂砾实以方石下流更为梯级用杀水势杨公循吉记之至明末益圯自后守兹土者不敢议修复非怠事也工大费繁民不堪任予不佞承乏兹郡皇皇忧之虑民气之不静民俗之未醇吴太史告予曰渔梁不修徽俗将日敝为厯言往事多有明征予甫下车即申请抚宪并致书绅士之家广陵者绅士谊笃维桑慨任工费予喜出望外于是循江而观逡巡周览择日祭告以戊辰正月八日开工得吴子崧汪子士鋐吴子瞻泰仿严郡之石梁规制纵横各半中为鳌背而坦其脊更择石于城之北乡色青而理坚斧凿不易施补罅实腹咸以之旧石屏不用左右蓬卷凡青石二十余层阔三丈高半之横亘二十倍内固外密上为三水门于是泻者潴奔趋者止郡以西渟潆浩瀚俨乎巨浸而功以告成郡绅士请予志之予谓是役也为六邑资灌溉而且学校以光民生用遂余得借是以上报】
　　【圣天子眷顾之隆与好义诸公共成其美襄事诸子乐观其成即以为不朽盛事也可】
　　宁国府
　　唐上元中观察使薛邕筑薛公堰引水溉田
　　大厯三年观察使陈少游置徳政陂
　　元和四年重兴大农陂【附】韦瓘大农陂记畧【宣郡支邑十城而南陵处剧今地官侍郎卢公观察宣部重难邑长乃以宁国令顺阳范君假南陵印焉先时县有废陂曰大农积嵗不理荒梗幽扈邱隰遁形非郷党之寿耋不可拟识范君乃召郷老正尹而计之具畚挶列绠锸披材辇壤周察势便于是伐莽辟芜培高彻卑潜轶化工三旬而毕驱长江波六十里活活下来辟荒埂数万亩汪汪虚明叠石构岭三百步横杀冲波擘发二港支分脉散虽使惊涛懐山亦不能轶峻防而侵厚址岂非仁深于物乎其或火云爇天顺势导流则贯畦浮塍嵗溉千顷斯功也可以灼当世而芳千古矣】
　　咸通五年修筑永丰陂
　　咸通中重修大农陂及肖陂
　　五代南唐筑大农陂置石堰开荒埂数百亩
　　宋淳熙十四年重脩肖陂
