<!-- { "loadSidebar": true } -->
　　李遂字邦良丰城人嘉靖中巡抚淮扬时倭寇扬州屯白蒲诸将请击之遂曰贼气方鋭骤攻之如小挫事败矣及贼兵益进遂曰贼过如臯必合合则道有三自泰扬逼天长凤泗则陵寝震惊自黄桥逼仪则摇南都而梗漕若从富安而东海滨斥卤掠无所得至庙湾灭之必矣部分诸将遏贼毋得逾天长仪贼果趋庙湾遂调兵设覆待之诸寇殱焉以功迁兵部侍郎【旧通志】
　　郑晓字窒甫海盐人嘉靖间歴兵部侍郎副都御史总督漕运时倭寇淮晓疏请造战舸筑城堡练兵将积刍糗庙湾诸海口皆增兵设屡败倭前后斩首九百余级今如臯海门诸城皆郑晓所筑以御倭者【王鸿绪明史稿】
　　潘季驯字时良乌程人嘉靖末及隆庆中再以佥都御史总理河道开新河筑塞邳州睢宁决口万厯五年歴刑部右侍郎时河决崔镇黄水北流全淮南徙淮扬高宝间皆成巨浸首辅张居正荐季驯才出为河漕尚书季驯以淮清河浊淮弱河强当借淮之清以刷河之浊筑高堰束淮入清口以敌河之强诏从其议逾年功成累迁刑部尚书十六年复出总理河务河水暴涨冲夏镇复筑塞之季驯凡四奉治河命习知地形险易增筑设防置官建牐下及木石桩埽综理纎悉【王世贞史料】
　　徐节临汾人任淮徐道故事驿马办自富室毙则责其补偿节酌定上中下之值听各邑自买尤严差役之序民多称便又裁石山驿开新河皆节主其议【广舆记】
　　海瑞字汝贤琼山人穆宗初巡抚应天风采严峻所部凛然平赋役开水利行条编法遂为永利【广舆记】
　　王宗沐字新甫临海人隆庆五年歴右副都御史总督漕运兼廵抚鳯阳故事漕舟五月渡淮宗沐请以正月起运春末过淮又以河决无常运道虑梗欲复海运条上便宜七事诏从之遂以六年二月运米十一万石自淮入海五月抵天津叙功进秩并赉金帛【广舆记】
　　周孔敎字宗尼临川人万厯中巡抚江南时遣中使征行旅苦之户部议漕折径输边镇孔敎言其害皆免三十六年大水条上荒政二十三事又请改折漕米百五十万并留税及渔课诸色银二十余万以赈疏入未报乃先发廪济贷又括公帑羡金至荆襄市米方舟相接米价顿平【旧通志】刘东星字子明泌水人万厯二十六年河决单县运道堙阻东星以工部侍郎兼右佥都御史总理河漕初河臣潘季驯议开黄河上流复元贾鲁所浚故道朝廷以费钜未果东星即其地开濬起曲里铺至三仙台抵徐州小浮桥又濬漕渠自徐邳至宿计五阅月工竣费仅十万叙功进本部尚书复开泇河引淮南北运艘工已成十之三防以疾卒后李化龙循其遗法与李三才共成之漕永便焉【行水金鉴】
　　丁賔字廷礼嘉善人万厯初为句容令着声绩歴操江都御史诸大利弊多所兴革覈三等九则之法输钱官募题定税役事宜坊厢践更之累皆絶【广舆记】
　　冯叔吉字汝廸万厯初江上有警设副使道于池州叔吉莅任即立池阳荻港二营列巡舰于江上加筑池州及东流铜陵二邑城守御既严盗警遂息【旧通志】
　　李三才字道甫北通州人万厯中以佥都御史总督漕运巡抚凤阳诸府三才豪迈有大略在淮凡十三年以折税监得民心及淮徐岁祲请赈恤蠲马价又诛翦徐亳大盗赵古元等部内晏然【旧通志】李维贞字本宁京山人万厯中以兵偹道驻寿州修废举坠绥靖地方大着劳绩为时所称【旧通志】熊廷弼字飞百江夏人万厯间督学南畿严明有声【旧通志】
　　陈玊辉万厯间屯马御史冰清自矢去之日行赀不办同官醵金助之【旧通志】
　　周起元字绵贞海澄人天啓间巡抚吴中为政简静持大体性刚介织造内监李实怙魏忠贤势恣为贪暴起元疏劾之忠贤怒嗾实劾起元与周顺昌等六人同被逮死狱中【纪事本末】
　　郑二阳鄢陵人崇祯八年备兵维扬时流寇告警二阳简饬士卒战守俱盐政坏灶丁欲为乱二阳扁舟谕之皆流涕归服寻擢安抚剧贼革里眼等五营受抚至太湖二阳移书戒监军杨卓然勒兵以待未防果叛皖以有备获全人服其先见【旧通志】
　　倪元珙字赋汝上虞人崇祯时以御史督南畿学政防奸人诣阙讦复社罪欲尽陷一时清流事下所司案问元珙同兵备冯元飏申辨最力忤权贵意谪官【纪事本末】
　　郑昆贞字十师龙溪人崇祯时巡按应天楚帅左良玉擅离本镇拥兵东下去芜湖二十里远近震恐昆贞移书谕以顺逆良玉得书立还又捐俸治黄山采石孔道行旅便之号郑公堤【旧通志】
　　史可法字道邻宛平人崇祯时歴安池巡道监江北诸军败贼于潜山桐城擢抚安庆立三大营以图大举贼多避其锋歴总督漕运劾罢粮道之不职者三人又愼简运官尽祛诸蠧弊后以枢辅督师死扬州【旧通志】
　　张国维字玉笥东阳人崇祯时巡抚应天寛惠得士大夫心属郡灾伤輙为请命多获寛减时流贼躙江北国维引军击之屡摧寇解围筑太湖繁昌二城濬镇江及江阴漕渠并有成绩擢总理河道岁旱水涸国维浚治之漕艘无阻【广舆记】
　　祁彪佳字防文山阴人崇祯时巡按南畿一日杖毙大猾七人所部称快立易知由单以清赋弊捐俸置役田以苏徭困人称真御史后巡抚天威望尤着一时分镇大帅多敬惮之【广舆记】
　　黄希宪字又生宜春人崇祯时抚吴廉静有守时苏民困于役最重者为白粮解户其次则徴收地丁银谓之收头希宪请于朝以白粮委县佐而收银属之吏民困尽释其法至今不变【广舆记】
　　凌义渠字骏甫乌程人崇祯时歴苏松兵备以清操着吴俗好讼多诈义渠毎以片词折之人又服其明【旧通志】
　　冯元飏字尔馨慈溪人崇祯时歴苏松兵备至则选材官募勇士别设一营号中权军威大振【旧通志】王象晋字康宇新城人崇祯时任州兵备平海滨巨盗王虎子又通州民变焚劫诸巨室象晋驰往擒其魁立置之法【旧通志】
　　路振飞字见白曲周人崇祯时任漕抚训练乡兵招集义勇他郡多为寇躙而淮独安堵【旧通志】袁继咸字临侯分宜人崇祯时歴扬州兵备时中涓杨显名衔命清理盐漕恃宠骄蹇继咸抗不为礼遂被诬劾继咸以廉惠得人心去官日士民扳辕遮留者以万计【旧通志】
　　国朝洪承畴同安人顺治二年以内院大学士经略招抚江南拊循氓庶着有绥靖之功【旧通志】
　　李犹龙字紫函陜西人顺治二年招抚安池等郡调度有方反侧归附平白云大溪诸寨尤有功期年改巡抚天津皖人怀其德立祠祀之【旧通志】赵福星奉天人顺治二年以郡御史巡抚凤扬四郡驻泰州戡乱锄奸整饬吏治申雪冤狱又加意振兴文敎修饬学宫功绩茂着
　　李日芄字培原奉天人顺治七年擢安徽操江都御史时　大军征粤滇道经安池诸郡日芃首严驿马之禁非军行重务不许擅索一骑革除蠧吏轻徭均税厘定经赋全书创立书院奬训士类设江防营兵五里一汛江中羣盗屏迹行旅晏然潜山奸民啸聚戮其渠魁余党悉散归农又值海寇之警日芃率师控扼京口遣将截其归路擒馘功多【旧通志】
　　李嵩阳字元佩封邱人顺治七年以御史督学江南时士人风尚相沿明季余习为文多牵缀子书不遵注嵩阳取士以朱程理学为宗凡辞涉浮谲者不录自是文体渐归于正【旧通志】
　　秦世贞字瑞寰广宁人顺治八年以御史按吴首弹贪墨收捕大蠧杖毙于市断狱明决昭雪冤诬数十事漕卒骄横每米一石索加银二三钱世贞奏立五米五钱法官为给之着为令【旧通志】
　　胡亶字葆林仁和人分守常镇道凡赋税狱讼事至立剖以执法不阿见称【旧通志】
　　冯如京振武衞人顺治十一年江南右布政使持已率属峻整有丰采尤能振兴文敎立五经文防训励多士皆习尚经学云【旧通志】
　　马鸣佩奉天人顺治十二年总督江南具干济才遇事精明果断奬廉惩贪靖山海巨寇释善良之囚系者
　　蔡士英字伯彦奉天人顺治十二年总督漕运疏陈漕政五事漕弊九事又请定水次领兑之规及裁领运都司十四年致仕十六年复起原职士英凡両任督漕多所振刷厘革挽输　天庾迄无亏额【旧通志】
　　李来泰字石台抚州人顺治十二年督学江南寻督苏松粮储复分守苏松常道歴官勤愼皆有政绩来泰文学该赡于视学尤为称职云【旧通志】廷佐字一柱奉天人顺治十三年由南赣巡抚陞两江总督十六年海寇郑成功入寇廷佐督厉将士调遣有方令崇镇梁化凤大破贼兵于得胜门外南土安堵【旧通志】
　　哈哈木满洲人江宁将军与总督郎廷佐同心殚力殄除海寇【旧通志】
　　石廷柱满洲人顺治十三年以镇海大将军驻镇江严饬兵伍绥乂百姓民间称为石佛【旧通志】额楚满洲人以都统镇守江南戢兵安民滇闽之乱提兵援江右所至约东甚严闾阎无扰【旧通志】郎赛满洲人以都统驻苏州时初设军屯赛军纪严肃防市晏然【旧通志】
　　李森先字琳枝平度人顺治十三年以御史巡按江南捕豪猾胥吏倚官为虐者十一人置诸法又举孝子节妇以兴民行【旧通志】
　　姜图南字汇思大兴人顺治十三年视两淮盐政时引滞课逋奸伪滋弊图南疏通壅盐课入应时又禁牟夺赢利窜附纲名者商人赖之【旧通志】陈培贞字心盘奉天人顺治十三年江南左布政使时海寇犯江宁城中居民多忧粮匮培贞请开聚宝门听民运米入城众心始安贼营环列城外培贞建议潜开小东门与崇明总兵官梁化凤引兵突出绕贼营后一战破之小东门者城西北门之东偏小门也久闭塞忽出其不意贼大惊溃遂以防闻总督廷佐并上其功【旧通志】
　　宫家璧奉天人顺治十四年分巡苏松道裁决明敏案无留牍【旧通志】
　　梁化凤字翀天榆林人自宁国总兵官移镇崇明时海滨伏莽出没无时平洋平安大安聨福等沙聨为窟穴化凤悉收复之先是镇兵皆寄居民间化凤申请剙建营房兵民称便顺治十六年海寇犯江宁奉调赴援冲围入城与城中兵合悉力守御未防觇贼弛备提鋭卒潜出捣其中坚遂歼羣贼克复镇江以功擢苏松提督
　　予世荫【旧通志】
　　周维新奉天人以副都统驻镇江居官简静和易镇抚兵民歴八载卒于官【旧通志】
　　马祜字笃周满洲人康熙八年擢江苏巡抚下车首撤供帐絶餽遗正已率属不事苛细江南旧多逋赋有司率那移报完前后相防袩分别吏侵民欠疏请销追又密疏奉
　　特防蠲免康熙元年至八年逋赋一百九十余万淮蘓松常镇六郡频困水灾勘实奏请咸邀捐赈濬刘河吴淞江以利蓄泄清田亩以豁赔累行官收官兑以苏役困修筑南北塘以便兵旅歼盗魁雪沉狱一时风俗清谧防霪雨淹没田庐忧惶成疾临终自草遗疏极陈水灾民困言不及私【旧通志】麻勒吉满洲人康熙十年总督两江甫莅任值旱蝗仿行古理蝗之法又捐俸买蝗远近负戴而至量多寡授缗蝗渐絶岁不告饥其为治提纲挈领务有所振起凡藩臬郡县学校营衞驿递局市井一切利弊宜罢行者及舟车徃来人物之数各有品章条贯芟繁核实不苛不滥士民掇其尤著者三十八条镵之于碑立祠祀之【旧通志】
　　王之鼎字公定沈阳人以世袭伯任松江提督陞镇海将军兵民爱之后提督四川吴逆叛骂逆自刎死松人立祠祀之康熙四十六年
　　颁赐纯忠遗爱四字额
