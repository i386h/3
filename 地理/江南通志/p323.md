<!-- { "loadSidebar": true } -->
　　御制万言广训【雍正三年颁】　朋党论【雍正二年颁】瑞谷图【雍正五年颁】上谕【雍正八年颁】
　　圣祖御纂诗经传说彚纂　书经传说彚纂　春秋传说彚纂　性理精义　共四部雍正九年布政使司刋刻大板存贮各省防府学听人刷印
　　御制平定青海碑【雍正三年颁恭建碑亭在学】
　　各府州县入学额例
　　国朝顺治五年定额府学六十名大学四十名中学二十五名小学十二名顺治十五年定额府学二十名大学十五名中学十二名小学八名康熙二十八年定额府学二十五名大学二十名中学十六名小学十二名雍正元年定额人文最盛之地大
　　学照府学中学照大学小学照中学
　　武童岁科并试额取府学二十名大学十五名中学十二名小学八名
　　雍正四年苏松常淮扬太六府州分县文武入学额数与原县两分十一年陞徐州为府以州治为铜山县府县入学名数与各府同十二年夀州分置凤台县入学额数县与州分十三年陞颍州为府以州治为阜阳县府县入学名数与各府同江宁府
　　江宁府儒学在府治北宋置学于钟山之麓天圣中移建府西北景祐间徙于府治之东南元因之明洪武初改为国学十四年别建国子监于鸡鸣山下遂复为应天府学正德间重修【附】王守仁记【应天为京兆其学盖东南教本也在国初以为太学至洪武辛酉而始改创再修于宣德之己酉自是而后浸以敝圯正德士申府尹张公宗厚始议新之未几而迁中丞以去今中丞白公辅之相继为尹乃克易朽兴頽大完其所未备而又自以其俸余増置石栏若干楹于櫺星门之外于时府丞赵公时宪亦恊心赞画故数十年之废一旦修举焕然改观师模士气亦皆鼓动兴起与庙学一新教授张云龙训导戴章陈义黄森何奎邢越与合学之士二百有若干人撰叙二公之绩征予文为记予既不获辞则谓之曰多师多士若知二公修学之为功矣亦知自修其学以成二公之功者乎夫立之师儒区其斋庙昭其仪物具其廪庖是有国者之立学也缉其敝壊新其朽墁给其匮乏警其堕弛是有司者之修学也而非士之修学也士之学也以学为圣贤圣贤之学心学也道德以为之地忠信以为之基仁以为宅义以为路礼以为门防耻以为垣六经以为户牖四子以为阶梯求之于心而无假于财费也其事不亦易乎修之于身而无假于雕饰也其功不亦简乎措之于行而无不该也其用不亦大乎三代之学皆此矣我国家虽以科目取士而立学之意亦宁与三代异学之弗立有国者之咎也弗修焉有司者之责也立矣修矣而居于其地弗立弗修是师之咎士之耻也二公之修学既尽有司之职矣多师多士毋亦相与自修其学以逺于咎耻者乎无亦扩乃地厚乃基安乃宅辟乃门户固乃垣墙学成而用大之则以庇天下次之则以庇一省一郡下之亦以庇其乡闾家族庶亦无负于国家立学之意有司修学之心哉若乃旷安宅舎正路圮基頽垣倚圣贤之门户以为奸是学校之为萃薮也则是朝廷立之而为士者倾之有司修之而为士者毁之亦独何心哉应天为首善之地豪杰俊伟后先相望其文采之炳蔚才艺甲科之盛多乃其所素余有不屑于言者故吾因新学之举嘉多师多士欣然有维新之志而将进之以圣贤之学也于是乎书】又于嘉靖十年制増啓圣祠敬一亭贮六箴碑各县如之万歴中重修【附】焦竑记【应天府学在治之东南腋山襟淮据都会之胜宋景祐中置也国朝高皇帝定鼎金陵尝就其处爲国学迨国学建诏爲府学如故自此名卿材大夫踵相接于朝彬彬称极盛矣顷万歴丁亥济南周公继以廵抚至恐学渐堕弛士人佻达举庙学而一新之他有楼有亭有桥又公所创为去今十余载耳而圮壊居半岁己亥诸生朱万选童廷观言于大京兆熊公张公徐公疑者以物大务丛未暇皇庠序事也亡何京兆公谒圣于学谓此有弗饬无以称明天子劝学兴礼建首善自京师之意乃按行隐度鸠工庀材命典史喻棨王汝宠董其役而耆民徐文模又捐赀力偕两生者赞成之费禀于官役不病民阅九月而讫功木甓黝垩严而不华重门缭垣殿堂庖廪若经书祭器之藏若师生之舍皆爽垲壮雅冠于一时缙绅学士奔走踊跃荐献如礼诵大兴京兆公喟然叹士之可与学也谓余爲郡人使爲之记夫圣人之道性自有之然必驯扰磨揉从容迟久至于礼让兴行风俗醇美而后爲学之成明兴岂弟作人者垂二百余年尊尊亲亲四海向风虽田夫野老犹知自奋于陇亩之中而况游儒学之馆被菁义之化者乎又况身际乎日月首耀于光明如留都者乎古无暇论即近出斯学者如杨刑侍傀太宰以器识称梁端肃周襄敏以政事显丁中丞景宫允以驯行倡顾司冦陈翰讲刘清恵以文学着夫夫也本瓌琦博大之材竖光明俊伟之业巍行尊伐郁乎不刋虽权幸当朝翠华逺指时事非矣张文僖何尚寳軰不难以九死殉之犹能令奸人泚颡回面竦然而不敢动人徒谓山川炳灵忠孝世美而孰知上之功德涵煦成就如此之深也多士幸生于斯笵型在望而京兆公复笃意敎事眡前人有加焉多士尚益力于学异日者登岩廊都卿相庶几为时之伟人有如不试犹当砥砺名莭鼓舞震动有以自列于后冀无愧于乡先哲与京兆公之意斯于所称都人士者为不负也已夫本主上之德与贤师帅之教皆为史者之任故不敢不书以示后之人而又使之知事之所以始也熊公名某江西南昌人张公名某淮安海州人徐公名某苏州吴县人时张以迁秩行而徐公实克终之法得备书】
　　国朝顺治九年总督马国柱　题以明国子监改为江宁府学重修　圣殿旁设两庑前立櫺星门防门后改彝伦堂为明伦堂堂旁设志道据德依仁游艺四斋以官署为啓圣祠以国子监坊为江宁府学坊其后祠庑渐敝康熙五年总督郎廷佐布政司金鋐督粮道口口口知府陈开虞重修十九年知府陈龙岩重修两庑七十二楹二十一年总督于成龙倡修同知朱雯署府篆捐俸修整四碑亭及两庑门栏二十二年知府于成龙敎授谢允抡训导邹延屺开濬泮池筑屏墙四十五年织造使曹寅五十五年布政使张圣佐相继修葺雍正十三年总督赵恩重修【附】赵恩记【江宁府学前明国子监也我朝定鼎之九年以督臣马公国柱请即其地改建府学嗣顺治十三年康熙二年三十四年重修规制恢丽巍焕肃穆枕湖带溪钟阜鸡鸣左右拱峙以江南为人文渊薮江宁尤为重地而学宫之形胜气象聿与之称士之瞻仰诵其地者诚倍足以作其向化兴行之志矣余奉命总督两江驻节江宁恭谒夫子庙庭见楹桓榱桷庭宇门楯以岁久不治頽侧剥蚀而有司沿习具文豆笾簋簠尊罍之不古法舞蹈声容之不中莭均非所以尊圣人而致诚敬也乃檄行盐驿道孔副使防徃东山聘请学者修饬祭器乐器遵古以制惟度惟具致工曲阜选士肄乐越五旬仪物既备乃治庙宇庳者崇之欹者立之葺罅整陋施丹布采越三月荣光昭焕视昔若加计费二千五百两有竒皆出自余未敢募诸他人也仲秋之丁将修释奠之礼乃为文以勒之丽牲之碑夫国家设学教士所以毓人才以致治也尝考自古人才以邹鲁齐晋河洛之间为盛迨晋南渡衣冠望族尽迁江左人文之盛始萃于金陵而散布三吴从此风气日开家礼乐而户诗书其文章道谊功名莭行之美与夫簪组轩冕之富常甲于天下岂惟山川之所钟孕者秀而永亦濡染之所及月异而岁不同也然俗之陋者蕲有以开其先风之盛者蕲有以振其后我朝文治诞敷荒裔陬澨咸建学置师以致边逺僻左之地皆有邹鲁之风是陋者既日以开则盛者宜日以振而后可致其盛于日上之势而不虑其哀今日士生斯土而求所以振之之道亦惟深体乎国家立学之意而副之以实而已夫学以圣人为师圣人之道精粗本末无所不该读其书以求其道则又甚易而简事不越于君臣父子夫妇兄弟朋友之交功不逾于学问思辨时不离于饮食居室其要不外于忠信笃敬其说则具于诗书易礼春秋其易且简如此然由之则上为圣贤次亦不失为寡过之君子而畔之者则目为禽兽其严又如此以是立学以为教固足以淑天下之士而为治化之本故自宋元明以迄我】
　　【朝因其制而加谨焉设科取士举一代名器之重惟游于学者是畀诚以能读圣人之书必能为圣人之道也然则士之游其宫者固将躬行笃践以为身学深求心得黙识黙存以为心学而后无负于立学之意苟徒事占毕诵读摅文缀华以为邀时弋名之具则】
　　【国家亦安所赖焉班史志吴称汉兴王兄子于吴招致天下娱游子弟枚乗邹阳严夫子之徒兴于文景之际淮南王招宾客著书而吴有严助朱买臣贵显汉朝文辞并发其失巧而少信虽其言尚矣抑亦吴地之大略也金陵自孙吴建都后六代递嬗祖尚清言王谢风流士有余慕至明祖开国于此遂为留都南僚政简务闲率以诗文觞咏歌舞为娱乐冠盖舆马都雅相矜尚其知名之士树坛坫角门户驰骛声华而尟实行明祚之移识者犹咎之今百余年来其余习犹有存焉者乎是今日兹郡之士风急宜振起者良惟身学心学之是务读夫子之书即实求夫子之道师顔曽以师夫子修其易简而凛其严使其学明体达用实足以任名器之重而佐治化之隆方不负】
　　【圣天子勤勤训士之至意将人才之盛迈于曩昔岂仅枚乗邹阳严助之徒之足较胜乎哉余于斯庙之聿新而有厚望焉用书以告之多士是役也经画量度防肃将事则安徽布政使司李兰督粮道王恕】
　　【盐驿道孔传焕而董其役者则江宁府知府张年理事同知巴都善也】
　　社学各府州县皆同
　　文庙崇祀孔子以四配十哲并朱子配享以先贤蘧瑗以下七十八人先儒公羊高以下四十五人从祀【各县学同】
　　崇圣祠崇祀孔子五代配祀先贤顔无繇及孟孙氏四人从祀先儒周辅成及朱松五人　名宦祠乡贤祠【各县学同】
　　上元县儒学旧在县治东宋景定二年知县龚蜚英创建元至元中县尹田贤重修明洪武初省生儒并于府学治三年府尹秦崇于河干増置石隄障秦淮水嘉靖二年都御史陈凤梧平学后高阜建尊经阁
　　国朝顺治六年以旧国子监改府学遂以府学为上江两县学其规模俱从府学制康熈五十四年布政司张圣佐重修尊经阁五十八年江苏按察使李馥重修
　　文庙建青云楼雍正十二年教谕章玉树重修江宁县儒学旧在县治北宋景定四年知县王镗建元因之明初省生儒并于府学
　　国朝顺治六年与上元县同以府学为县学
　　句容县儒学在县治南唐开元十一年始建于县署东宋皇祐间知县方俊再建元丰二年叶表以县南驿改造即今地绍兴二十三年龚涛修元至大二年县尹赵靖重建明洪武十二年知县韩思孝修殿庑置斋室十五年知县韩宗器修明德堂永乐十五年知县周庸节重建防门景泰间东庑灾知县浦洪新之成化十四年知县徐广重建
　　大成殿嘉靖四十五年署县推官张梦斗移庙庑前数十步建明伦堂尊经阁于后
　　国朝顺治十三年知县葛翊宸修雍正四年知县施廷
　　瓒重修并修两庑及各祠
　　溧水县儒学在大西门内唐武德间建
　　宣圣庙于县治东宋熙宁二年知县关起迁于崇儒坊元陞为州学明复为县学知县邓鉴高谦甫相继修葺嘉靖十七年圮于水知县陈光华徙于京兆馆东谢廷成之三十九年知县曽震复即朝元观基为今学周之屏成之万厯二十八年知县徐必道加葺
