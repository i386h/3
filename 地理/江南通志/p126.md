<!-- { "loadSidebar": true } -->
　　悬鱼堂在府治西晋羊续为庐江太守有馈生鱼者意难却之乃曝为干鱼悬于壁上他日复馈续乃出所悬鱼示之其人慙惧而退后人为建悬鱼堂三至堂在府治西宋陈尧佐三守是邦故以名堂西岩书堂在府东巢湖西岸宋安淮有记
　　万卷堂在无为州天庆观西宋祥符中李景仙藏书于此多秘阁所无者以其半进于朝
　　仰高堂在无为州治东米芾建
　　三桂堂在无为州宋王之道与兄之义之深同科故名其堂曰三桂
　　马亮宅在府城和平桥东明改为下察院
　　包拯宅在府凤凰桥巷
　　余阙宅即今合肥县治明洪武中建恩柱坊尚存归来宅在舒城县治东宋李公麟归隐处
　　亚父故居在巢县东北二十里亚父山皇览云吏民祭亚父于居巢庭上长吏初视事必祭而后从政庭中又有亚父井
　　同食馆在府南城上唐元和中刺史路应求建左传云楚人出师自庐以往赈廪同食因以为名后又改名建德馆
　　崇明馆在庐江旧县治南数十歩宋谢惟士知县事省以拓县治见碑记后为儒学
　　璇源馆在舒城县宋元符中李公麟自为记寳晋斋在无为州治东北宋州守米芾建以晋人法书碑刻嵌壁间因名
　　廻澜轩在府南门外香花墩有包孝肃拯祠轩盖为公设也
　　青阳山房在府城东六十里巢湖北元余阙读书处
　　环翠山房在府城南湖右永乐港之原元葛闻孙隐居讲学之所
　　欧冶子铸劔处在庐江县东北二十里冶父山今为寺
　　毛义隐处在庐江县东北七十里毛公山有读书洞
　　梅福眞隐处在舒城县西七十里梅山汉梅福弃官隐此地
　　八公飞升处在巢县西槖臯乡八公山列仙传云八公白日上升遗药在器鸡犬皆得仙
　　花园在府城南二十里元至正间宣让王游赏之所其址尚存
　　回车衖在巢县西北十五里两山夹峙中通一线俗传孔子于此回车
　　隂陵道在无为州黄洛河东北即田父绐项羽处镬里在巢县西北濵焦湖吴太平二年孙綝拒诸葛诞于寿春大发兵出屯镬里帝亮责綝留湖中不上屯一歩者是也
　　姚苌村在巢县东新安乡相传东晋时姚苌驻师屯田于此
　　春秋山庄在舒城县春秋山宋李公麟读书处公麟有春秋山庄四时乐词又有洗砚池亦公麟遗迹
　　文翁庄在舒城县南九十里汉文翁尝读书于此濡须坞在无为州东北五十里一名偃月城吴用吕防策夹水立城状如偃月有东西二关其地峻险东即濡须防西为巢县七寳山相对为吴魏相持之所
　　藏舟浦在府城内古金斗门外昔魏将张辽袭吴藏战舰于此
　　筝笛浦在府城后土庙侧相传曹操溺妓舟于此渔人夜闻筝笛声今犹然也
　　炼丹池在府城东四顶山上汉人魏伯阳炼丹之所故址尚存
　　墨池在无为州治宋米芾所凿蛙声聒人取片瓦濡墨书之投诸池蛙鸣遂絶又大书墨池二字石刻今尚存
　　偃月池在无为州治南每中秋夜月偃半轮故名洗耳池在巢县教塲西相传是许由旧迹
　　东兴隄在无为州黄洛河吴诸葛恪作大隄筑两城使全端留畧守之梁鄱阳王范亦尝屯兵于此三堰在舒城县南汉羮颉所筑详见碑记此一邑之水利也
　　嗟虞墩在府东北八十里世传项羽于此别虞姬香花墩在府城南濠水中蒲苇数里鱼鳬上下长桥径度竹树隂翳旧为包拯读书处
　　舒王墩在舒城县北四十里旧传汉羮颉侯筑此侯封于舒故谓舒王墩
　　摩旗墩在舒城县南十五里世传汉寿亭侯驻兵于此
　　金鸡墩在舒城县西一里下有金鸡潭明秦民悦建书院于此
　　刘郎寨在庐江县牛栏山自麓至走马岭上凡十数里寨址寛平可容万众险要可守
　　金华寨在庐江县黄屯山上势最险要
　　安乐栅在无为州东北梁太清末合州刺史鄱阳王范屯于濡须遣世子嗣将兵守安乐栅明年嗣破侯景将任约于三章遂徙鎭焉亦谓之安乐栅胡氏曰三章在濡须之东
　　状元井在府学宋马亮擢进士第一故名
　　瑠璃井在巢县城北中有四柱色如瑠璃
　　笑泉在巢县南七十里闻人笑声则泉涌沸故名浮丘钓石在巢县濡须口水濵一大石上镌四字旧传浮丘钓石
　　隋碑在巢县紫微观开皇十四年造今可见者只十数字
　　凤阳府
　　西古城在府东十八里旧时军垒也
　　鲁城在府西鲁山之东今有东西鲁城村皆以此为名一说晋太康五年钟离移治于此改名鲁城县
　　紫金城在府城外万寿山前
　　钟离城在临淮县东四里古钟离子国春秋时互为吴楚边邑汉置钟离县属九江郡治有东西二城濠水流于其中名三牛城以郡治有三石牛也郡介濠泾间多水灾牛土畜故以鎭之
　　汉下相故城在临淮县西北
　　公路城在临淮县旧城东相传袁术据淮南时所筑
　　小东城在临淮县东寰宇记云城在东北三里宋泰始二年筑以鎭濠口陈太建五年废通释云秦始皇筑当是泰始之讹
　　乐平旧城在临淮县东南本汉县属东郡江左侨置于钟离郡界新志云有香城在州东六十里宇家庄亦名东乡城疑是其遗址
　　赵草城在临淮县东距邵阳洲数里梁天监五年曹景宗于此筑垒俾牧人得过淮北纵刍牧使别将赵草守之因以名城
　　向城在怀远县西北四十里涡水之阳春秋云莒人入向杜注曰谯国龙亢县东南有向城汉置向县水经注云北淝水经向县故城南俗谓之圆城或谓团城
　　当涂城在怀远县西南二十里古涂山氏国汉置当涂县属九江郡今为马头集水经注云淮水经马头城北魏马头郡治即当涂故城也
　　平阿故城在怀远县西南六十里战国时齐邑汉为县水经注云淮水北合沙水淮西岸有平阿县故城今有平阿集在县西南平阿山下俗譌为平莪按魏收志云谯州高塘郡有平阿县在今天长县及高邮州界盖梁时侨置于此非故县也义成故城在怀远县东北十五里汉为侯国水经注云北淝水经义成南世谓之楮城非也其地当涡水入淮处亦名涡口旧县志云有拖城在县东北十五里即古涡口城地明一统志谓义成在县西北四十里误
　　龙亢城在怀远县西北七十里汉置县属沛郡今为龙亢集
　　考城在怀远县南五十里沈约宋志云盱眙郡有考城县萧齐因之魏废盖即此
　　荆山城在怀远县北三里亦谓之旧城梁天监中魏人以梁堰淮水命杨大眼鎭荆山因筑城置戍焉
　　边军城在怀远县西八里宋末江淮安抚使夏贵所筑
　　新城在怀远县南四十里宿州北境亦有新城曲阳城在定远县西北九十五里秦置县应劭曰曲阳者以在淮曲之阳也后汉以下邳有曲阳改曰西曲阳水经注云洛水经淮南曲阳故城又北歴秦墟盖亦当时戍守处也与曲阳相近
　　隂陵城在定远县西北六十里莫邪山南即汉兵追项羽失道之所秦置县后汉为九江郡治东城在定远县东南五十里元和志云项羽败走东城即此秦置寰宇记云梁天监间改为定远马丘城在定远县西南二十五里即汉志当涂县之马丘聚也一名蓝栅城
　　芰蒲城在定远县西南八十五里芰蒲塘下寰宇记云梁魏交并之日魏筑为垒亦名定远城闾城在定远县西北一百十五里相传魏主焘南侵时所筑魏收志云楚州有沛郡领萧相已吾三县盖即此
　　柴王城在定远县东北七十里大横山上
　　羊城在虹县西北四十里今为湖或曰即相城之讹也相城见宿州
　　霸王城在虹县南三十里相传项羽屯兵处夏丘城在虹县东一里寰宇记云尧封禹为夏伯国于此故名汉置县
　　僮县故城在虹县东北七十里秦县汉属临淮郡明一统志云又有僮都城在县北一百二十里即汉取虑县下蔡城在寿州西北三十里春秋州来邑也吴季札始邑于延陵后邑于此哀二年蔡昭侯自新蔡迁于州来谓之下蔡汉置县又栋城在下蔡西北花苑城在下蔡城东南五里
　　安丰城在寿州南八十里按今霍邱县西南界有魏属安丰郡故址即汉安风县也此则晋时侨置者沈约宋志云南豫州安丰郡江左侨立今为安丰乡
　　刘关二城在寿州正阳鎭与颍州接界先主与关羽分城屯军在此
　　硖石城在寿州西北二十五里硖石山上两岸相对淮水经其中相传大禹所凿因于山上结二城以防津要三国魏志云甘露元年诸葛诞据寿春司马昭遣王果军硖石以逼之梁天监十四年亦筑城于此为魏所克
　　梁城在寿州东北胡三省通鉴注云晋侨立梁郡于寿春界故有梁城其城在寿阳东北钟离西南青冈城在寿州西二十五里晋谢元等御秦师时筑
　　义昌城在寿州西南永初郡国志云安丰有义昌县晋末尝立郡
　　狄城在寿州南梁普通五年裴邃自合肥抜魏狄城本传作狄丘城水经注云肥水经狄丘东右防拖水枝津又北至成德是也
　　黄城在寿州西梁置黄城戍寻置颍川郡于此寰宇记云晋义熙十二年置小黄县在安丰西北三十里或即黄城也又西有郭黙城相传晋咸和中郭黙常屯此陈大建五年吴明彻攻寿阳别将克黄城郭黙城降是二城相近也
　　苍陵城在寿州西北魏收志云寿春县有苍陵城水经注淮水自颍口左人东经苍陵北是也安城故城在寿州南魏志梁置新兴郡治安城县即此
　　马头戍城在寿州西北二十里淮濵戍守处也梁天监五年取魏合肥魏人守寿阳于马头置戍普通五年梁取寿阳亦置于此或以为即马头郡误又马头东南有白城又南有欧阳城皆梁魏边戍之地
　　鱼林城在寿州南安丰塘侧鸳鸯门又鬭鸡城在州西南三十里
　　符离城即宿州治故楚邑秦置县
　　阳城在宿州南秦置县陈胜生此
　　相县故城在宿州西北相山下春秋时宋邑秦置县汉为沛郡治今为相城乡水经注云睢水东迳相县故城南宋恭公之所都也或譌为襄城蕲县故城在宿州南楚邑也秦置县元和志云宋于此置谯郡齐以为北谯郡隋废郡复为蕲县又有庸城在蕲西
　　临涣城在宿州西南九十里战国宋铚邑也秦置铚县梁普通中克魏铚城因置临涣郡以临涣水为名今为涣阳乡
　　灵璧故城在宿州西北项羽追击汉军至灵璧睢水上即此孟康曰灵璧故小县在彭城南括地志云灵璧故城在符离县西北九十里
　　临潼故城在灵璧县东北七十里魏置临潼郡今为潼郡集或入虹县或混为取虑城皆误
　　霸王城凡三俱在灵璧县一县西南七十里一县西北七十五里一县北七十二里皆项羽屯军之垒
　　谷阳故城在灵璧县西南七十五里汉置县洨阳故城在灵璧县南五十里汉侯国东汉为洨县亦名濠城魏收志云谷阳郡连城县有濠城即汉洨县地今为濠城集
　　仁州故城在灵璧县东南魏收志云仁州梁武置治赤坎城领临潼郡及已吾义城二县
　　固贤城在灵璧县北七十里旧传为晋锢栾盈地后去金为固又有古城在县西北百里近河岸相传关羽张飞会于此
　　竹邑县治在宿州北二十五里汉初置竹县晋曰竺邑今为符离集
　　废汴郡在怀远县西南魏收志云谯州有汴郡梁武置治萧县有平阿山其地当在今县西南与寿州之废下蔡县相近
　　临濠郡在定远县梁置
　　陈留故郡在寿州南寰宇记云陈留废郡在故安丰东北五里又浚仪废县在县东北二百五十歩雍丘废县在县南六十里小黄废县在县西北三十里又南有都陆城汉博乡县也三国吴朱异留辎重于都陆即此
　　朝歌旧县在临淮县东刘宋置魏收志云县有九山城
