<!-- { "loadSidebar": true } -->
　　【六月之淫潦冲齧奔溃则漕赋于何而出民生于何而救故刘河之应开不待再计而决者也虽然所以开之之道其难有五而小者不与焉一曰议费夫以七十五里之河而人工物价又百倍于往年此其费非可以数计而臆度也东南为财赋重地诚慨然发帑金截部饷捐数十万金钱于洪流之中而为民生建不世之绩此在公卿大臣之谋画非草野之中所可揣摩而想望者也其次则责之六郡譬如一人之身血脉扞格不通必其头目手足联络呼应而疾乃可治顾人情各私其已而又各为其郷今以昆山常熟之人督以治河其田之稍髙者曰我无所事河也其田之低洼者曰我田在水底尚用力于数十里外之刘河哉数十里如此况于嘉湖之三四百里者哉虽然此其人未覩治河之利也使其人覩治河之利则茍非并心合力其功何由而成也语曰愚民可与乐成难与虑始然则为此者惟有于纷纭异论之际直以身当之而有所不顾如此则费集费集而事易辨矣故曰议费之难也一曰度工夫地方兴一大役须其工力寛然有余俾公私烦费咸出其中而事乃可就非可据寻丈之沟约其分寸层累而计者也今姑以土方之法算之刘河七十五里里一百八十丈是长一万三千五百丈也河面狭则易塞海忠介以十五丈为率今纵不能及额在十丈不可复减土方之法上下四旁各一丈曰一方是十万五千方也使其深一丈而又五尺则此五尺者举前数折而计之又六万七千五百方也虽然此乃就河身言之也河之口乃有隂沙令河通而沙尚为之梗则浑潮之入者退必缓弱淤泥不去河即旋塞耳如欲疏而去之则必用巨舰缆大海中木犁铁齿栉爬涝扫随风潮上下是若有鬼神焉非全借人力者也不则避其涨口别凿东南一道入海势必穿城堡犯村落置斗门筑堤岸其事又至重不敢轻议也故曰度工之难也一曰派夫约畧开挑之例以十五工开一方分段之例以十里分一段省计之例以一月开一程就一里算之其广十丈其深一丈五尺得二千七百方则四万五百工也工程一月是每一夫分三十工矣统计一千四百夫一月可开一里积算一月之中若开十里则当用一万四千夫矣他若车戽有夫桩坝有夫搭厰主爨有夫一切转移执事之人不在此数夫沿河之地至硗瘠也一旦聚几万人于其间物价腾踊将何以支惟有贮粟数百石官为之主粜准其工力而给之以粟庶公私上下可以不困故曰派夫之难也一曰销田向者以河为田而其民已受无穷之累今者以田为河而其民又失有形之利则谓之何曰否否凡民之有芦荡者必其有老田者也河开则民之老田尽熟彼不喜田之熟而惜此芦荡哉则又有疑之者曰芦政自有专管衙门设令上请而所司坚持中挠则奈之何曰两邑之税收之公家甚少也茍兴此役当捐数十万金为之以为不大费者不大利耳岂在区区两邑之芦税耶所患开河之初丈量不清册籍不立其后衙门吏胥之生事者今日一查明日一勘是又一重粮矣不可不虑也且其中有永捐之税有暂免之租夫永捐者河身开去之田所不必言者也其暂免则以七十余里之河开二十万方之土其积之也广矣其壊田也多矣即冈身髙仰种之仍可薄收亦必三四年后农民以渐锄钯才堪播种故曰销田之难也一曰定法郷耆塘保开二三里陂渠尚有卖段缓挑需索科扰之而况于刘河乎故为之算土以正其界为之立长以总其成为之编号桩以量其浅深为之打水线以平其阔狭为之设接挑之担以节其劳为之表堆泥之处以警其惰法如是备矣犹未也官吏之踏勘文书之催督预定其制钱粮之支放物料之领办审择其人故曰定法之难也】
　　十二年太仓州知州白登明因娄江塞开凿朱泾自东濠至和塘起由界泾石婆港湖州塘杨家浜南瀂漕东出江口旁濬北瀂漕至茜泾之新塘延袤六十余里【附】陈瑚新刘河记【治初割三邑壤建州治维时徳防天覆隂阳交和生息涵煦百五十年物盛而衰蠧生其中百务庋阁农政不理既丁变革纲维纵弛狼贪鼠窃因縁盘踞民怨作讐国有大恐忽一日白公登明至廉而刿仁而有体栉垢爬痒与民更始凡旧令之不如古者悉罢之首清徭赋嵗省里甲金以万计钩致大憝殱之于市月朝十五悬法郷遂申孝弟之教立保甲兴社学风俗丕变颂声大作公以为未足乃召诸生而诹之曰予奉职守土幸无获戻于父老子弟虽然田赋重民生蹙辛苦垫隘无所控告其无乃有慙徳且闻之地广大荒而不治此亦士之辱也于是顾君士琏披图考志画策进曰水利者农田之本刘河者三江之一刘河之议且数十年然役大力艰不溃于成窃谓东有朱泾可以代之厥便相埒公然其言即以其任任之令甫下难者蠭起公不为动乃鸠聚徒众立表刻期授之以法罔有挂漏公单骑周巡赏罚其用命不用命者逾月而报绩濬河五十里广为丈者五深一丈有五尺用民工三十六万有奇谓之新刘河云此一役也盖公之真实心诚信于国人又知人而善使之故能调一州之夫建百世之利拯邻邦之溺成全吴之安非偶然而已也呜呼民命至重帝徳好生虽时有升降俗有因革而吏能养人谓之胜任野多旷土是为溺职亘古迄今未之或改当夫有明之盛也夏忠靖周文襄诸公络绎道途问民疾苦防涤三江百川归壑及其衰也朝廷以水利为闲官有司以治农为迂务灾祲叠告膏泽不通烟火萧条公私交涸兴亡治乱之故纵曰天命要有人事焉俛仰今昔可为啜泣者也是用作诗铭之永久不独赞扬仁政亦俾后之为牧者急所先务而毋替前人之功也其辞曰夏周既徂水道湮塞潦则为鱼暵乃龟拆农愁于原妇叹于泽不谋同辞刘河是亟设官扰民财又谁出三年不成道旁筑室贤哉我公独有忧之政通人和与众诹之诸生士琏抱图来前刘河之北朱泾在焉东迎潮汐西酾湖川疏以代之其利百年惟断乃成毋惑众言乃相形势乃定猷画世业出资穑人出力欢声雷动畚锸云集汤汤者流浸润衍溢用民之劳二十五日公心如水公才如龙昔汉本始亦有白公穿渠溉田人颂其功以今况古讵曰不同娄人苦饥公始饫之娄人苦寒公始被之既富方谷以礼莅之】
　　十四年巡按御史李森先用太仓州知州白登明议开刘河中段盐铁河起石家塘止【附】白登明开娄江説【财赋闗乎农田农田闗乎水利自刘河塞而邑之东南皆成石田冈身之水倒注西北是髙低俱困也甲午夏风驾潮沸溢无归木棉淹尽予拊膺曰是予过也易曰穷则变变则通通则久昔禹开三江凿断冈身曾何因袭且古今异宜不当别开新道稍代娄江之任耶适顾生士琏策濬东朱泾绘图以进曰此十年之所究思娄民之所想望也有四大益焉救本邑旱潦一也泄邻邦泛滥二也通东南舟楫三也开防方形胜四也予览厥源委西起于至和塘东尽天妃镇旁及茜泾市贯穿数支以成全河或仍旧迹用疏或创新道用凿长六十里约计万丈纵横界至咸就条理于是受干河协濬之规斟酌派段絶泥头包揽之弊给食佃夫销各圩实田以杜规避照鱼鳞号册以免贿藏革塘长旧例而私耗可省开新様河尺而虚冒无庸别难段易段之繁简均坐区客区之劳逸分督则有层级稽工则有标记以及立段分程赏勤罚惰测深量阔堆筑开挑纎悉胪列悬诸国门民遂刋木伐荆负锄荷畚以待既役夫四至疾于风雨蜂屯蚁聚万众齐施长河蜿蜒不日而就予每十日一巡一巡而工有其五再巡而工有其八三巡而功已竟矣创见之举遂克有济盖用东南之民疏东南之河固其素愿而又仿范希文遗意当农隙饥荒劝田主出粟田夫用力既役既赈故功倍焉若夫开江之任乃人与数相需有其候焉予有志而未逮也】
　　康熙十年巡抚马祜请浚刘河
　　恩准开刘家河淤道二十九里建牐三座【详见苏州府】
　　雍正五年十二月二十日奉
　　旨据范时绎奏称太仓州镇洋县士民佥称境内刘河钜工已防发帑开浚而七浦一河原系民田沾获其利今愿照依旧例业主给食佃户出力不敢再费帑金等语
　　朕思君民原属一体民间之生计即国计也倘遇国用不敷之时势不得不资借于民今国家财用充足朕为地方画万世之利不惜多费帑金兴修钜工养育百姓若仍用民力以办公事非朕本心也况小民効力工程或致荒其本业而又不免官吏之督催烦扰朕心实为不忍着将范时绎所奏士民捐助之处停止仍动用公帑办理并将朕旨徧行晓谕州县士民等当体朕爱养元元之心于工程告成之后加意照看嵗嵗疏濬俾地方永受其益则胜于目前之趋事赴工多矣
　　六年户部议覆郎中鄂礼条奏近海诸河并设立犁船混江龙以疏积沙
　　九年开濬江南苏松常镇等各属境内河道工竣海州
　　宋天禧四年淮南劝农使王贯之导海州石闼堰水入涟水以溉田
　　通州
　　宋绍熙中淮东提举陈损之言楚州高邮间陂湖渺漫宜剏堤堰以为潴泄乃筑堰自江都经高邮楚州寳应北至淮隂达于淮凿新河自髙邮入兴化东至盐城极于海又于扬州墟镇剏斗门引水由泰州海陵南至泰兴彻于江所经画甚具溉泽卤田百万顷两淮之民赖焉【互见扬州府】
　　明嘉靖中泰兴县令朱箎濬马桥河
　　泰兴县令许希孟濬通泰河
　　万厯十年筑范公堤浚串塲支河【附】凌云翼疏【维扬古称沃壤而地形高下大海环其东诸湖绕于西所赖堤厚河通斯田地可耕民灶俱利自范堤坍壊高寳堤亦冲决不守其中大小支河所在淤塞于是以髙寳兴泰四州县为壑而泄水无路民灶罢于昏垫矣臣等躬亲勘视度地形探水势其治之之道有二惟疏上流使入江泄下流使入海沿漕堤一带之水为上流沿范堤一带之水为下流如西引邵伯湖之水转南至新安湖复东入运河至芒稻河入江有余则聴其直泄不足则引以济漕则上流疏矣如牛湾河姜家堰庙湾为三大海口引各支河东会于串塲河北防于射阳湖俱入海则下流泄矣而兴化之堂子镇戴家窑海沟河白驹三十团灶则牛湾河之支河也黄土沟皂角沟至冈门登瀛桥河则姜堰之支河也安丰镇至清沟灌铺则庙湾之支河也其河垜塲至白驹塲一带阻浅尤甚又河东一带旧系粮盐大河洪水冲决河身与岸相平故水不循轨而淤溪秦漳艾陵葑子诸河之水北渰民田亿千万顷处处俱当挑浚俱当经营惟是工有先后势有缓急今将范堤数十里先行修筑使外潮不得入串塲支河六七道尽行防浚使内水有所出果蓄泄利便积水可消则海口不开亦可如支河既通之后水患如故即并开海口置牐以备蓄泄】
　　万厯中泰兴县令冯渠建天井河
　　天启间如臯令李衷纯建石防于江中
　　国朝康熙六年开濬暇思港
　　乾隆元年濬通州吕四等塲河长二万六千八百八十四丈五尺





　　江南通志卷六十五
　　钦定四库全书
　　江南通志卷六十六
　　河渠志
　　水利治绩【四　上江八府和广泗三州】
　　安庆府
