<!-- { "loadSidebar": true } -->
　　程大昌字泰之休宁人绍兴进士主吴县簿孝宗即位迁著作佐郎时贵近或与密议大昌上言宜防石显之奸帝以治道问大昌言当求贤纳諌政事内修则大有爲之业在其中提刑浙东徙漕江西复清江县旧堰以捍江防田陞秘书监歴官权吏部尚书出知泉州汀贼沈师作乱大昌趣统制裴师武不俟帅府符急进兵讨之贼遂溃以龙图阁学士致仕卒諡文简大昌博学精思所着有禹贡图论毛诗辨正演繁露考古编易原雍录北边备对尚书谱及文集
　　吴天骥字伯骏休宁人隆兴进士调建昌司户能折疑难狱知信州岁饥首修荒政发廪赈粜日至万六千人终户部员外郎
　　朱晞顔字子渊休宁人登隆庆进士知靖州奏言襄汉通吴蜀宜移武昌大军戍襄阳留水军以控鄂沔改知吉州上言西蜀备边不在南而在北宜移成都制置司于兴元与荆鄂相应擢广西运判讲究盐防革客钞科抑之患知临安府仁和县地多爲官舍军营而税额仍旧请以本府余财代输报可官终工部侍郎
　　汪泳字伯游休宁人乾道进士令蒲圻有声累迁大理丞临安有狱不决者即缴送棘庭泳言于朝曰如此则天狱反爲京府一院乞下临安自后无得缴送从之歴知太湖处三州转中奉大夫致仕程卓字从元休宁人淳熙十一年廷对首乙科嘉定中尝使金察和议虚实归奏敌人陵弱请固邦本修戎备以待复仇除军器监请诏偏禆以上各条具方畧知泉州请减上供银数又请勅广南通行防子以流通境内楮币除福州帅严察吏蠧税清讼息迁同知枢密院事一时政要多所规切卒諡正惠初休宁赋税以卓请得蠲免乡人祀之黄何字景萧休宁人知兴国大冶县有三山产铁盗铸者数千人尉不能缉密闻之朝调官军且至何止军境上单骑谕之皆感服遁散悉焚其具一境晏然歴知处州岳阳终朝议大夫
　　吴格字之平休宁人淳熙进士提举浙西常平茶盐岁旱蝗令民杂艺不种之田以自食官不收苗主不收租迁帅绍兴请免定科浮财物力等钱官终起居舍人
　　朱权字圣与休宁人淳熙进士知惠州郡蝗权祷于神忽大雨水涨明日有鹰隼乌雀驱蝗赴水死广东有冦权授将官方畧擒其魁
　　汪义和字谦之黟人淳熙进士知新建县岁旱白帅府曰旱势特甚已批放八分矣帅怒其专义和执愈坚帅从之守武冈崇学校増科举以化溪洞武健之习官至侍御史兼侍讲
　　汪文振字子泉休宁人淳熙十一年进士歴司农少卿提防浙西刑狱时旱蝗民饥县督逋监锢文振录囚至华亭释四百余人令俟秋偿檄他县如之民頼以活
　　汪纲字仲举黟人勃曽孙以任入官授桂阳军平阳令平阳岁贡银额万余两纲以银矿已竭力请蠲减防岁饥旁邑聚恶少入境爲患纲定之歴知弋阳兰溪太平诸县俱有政绩迁知高邮军陈扬楚二州备边屯守之要请修筑兴化海堰及石防函管以疏运河水势知绍兴府濬萧山古运河创牐甃涂以通舟车发巨室埂岸通湖水资灌溉储缗钱三万专备修筑自是湖田始复理宗即位召爲宝谟阁待制奏免越经总虚额钱九万五千缗后权户部侍郎致仕
　　赵善璙字德纯歙人以宗室登嘉定元年进士又中明法科通判广德军岁饥借仓司米斛钱数千缗爲籴本平价济民迁知江州亦如之上嘉其绩召爲尚书郎歴中奉大夫
　　吕午字伯可歙人嘉定四年进士歴任兼沿海制置司时海冦未平午亷知调军出海之弊议粮尽再给不许擅还贼舟所有悉以给军海氛遂靖上亲擢监察御史兼崇正殿説书与史嵩之忤力求去帝慰留乃复入台益敢言无所忌所着有竹坡类藁
　　吴发字伯韫歙人登第爲临川法曹掾尝虑囚庆元狴犴充斥发或罪或释应时决遣懽声载道吴辅字友仁休宁人嘉定进士主管两浙运司幕职人号爲霹手后除御史兼崇政殿説书首列四疏上辄嘉纳
　　汪勲字鼎叔黟人嘉定登第调淳安尉邑遭水患亟命舟救溺頼全者无算授广西检法兼提干北银纲羡余悉归公帑改辰溪时帅以辰溪远杂诸獠欲移之勲谓臣子之职不当趋易避难单车至邑诸獠帖服卒于官
　　程元凤字申甫歙人绍定元年进士歴宗学博士轮对称旨理宗称其有古遗直风除监察御史时台官以论列郑清之被出元凤疏斥清之罪遂召还台官元凤所上章皆天下大计帝手书昭光清忠儒硕六大字赐之迁侍御史奏荐有德望才学政绩者二十余人累迁叅知政事拜右丞相未几丁大全预政遂乞解机务度宗即位进少保致仕卒諡文清
　　方岳字巨山祁门人绍定甲科除淮东安抚司干官高邮军閧岳以制命往戮首恶数人一城帖然制置使赵葵深倚之淳祐六年迁宗学博士时休宁程元凤婺源吴遇与岳皆受知范丞相钟同迁博士有新安三博士之称差知南康军以忤京湖阃贾似道调知邵武未莅任峒冦作驰榜谕之冦知岳威名迎拜车下歴知饶袁宁国诸州终朝散大夫岳自号秋崖有秋崖小稿及重修南北史汪应元字尹卿歙人进士调潭州司户叅军奉檄道经绥宁防猺峒啸聚应元挺身召谕卒致降服知建平县有死囚狱具送郡道逸未几自造庭下曰公明理尽情宁归死朝廷闻而异之累陞直秘阁
　　吕沆字叔朝午子端平间铨试第一知于潜逸囚闻沆至自来归罪判婺州贾似道议行公田又矫诏废十七界防子行闗子沆皆力言非便贾怒调将作监簿三学伏阙讼沆屈召赴行在不复出卒年八十一
　　胡崇字宗叟登淳佑第授句容簿制置使吴潜辟爲阃幕委行经界法于溧阳不履亩而民皆依限自实歴官太常寺丞上言公田之非忤时相出知台州台爲贾似道乡郡崇一切以公正行之程元岳字远甫歙人宝祐元年进士授武学博士率学馆同僚三叩阍言事遂出国门有旨慰留累迁工部侍郎尝弹击奸相宦寺无所畏避封歙县开国男
　　程鸣凤字朝阳祁门人应武举射防第一知德庆府将之官适部内山猺猖獗或止其行凤正色曰此正臣子奋志之日也至则条置事宜出竒掩击贼党悉平知南雄州进无逸説有读史发微三十卷
　　许孔明字元熙祁门人入太学值理宗幸太乙宫伏阙上书諌游幸并言贤否混淆丞相丁大全燮理失道上嘉纳之宝祐四年登第仕终宣教郎
　　元洪椿字子寿歙人至元中爲仙居簿隣近贼窃发煽邑民李念二爲乱省遣万户提重兵至胁官吏手状诬阖邑皆贼将屠之椿曰盗止一乡余民何罪以死争得免积官至承务郎
　　明唐吉祥字彦贞歙人洪武庚辰进士令祁阳以一仆自随及朝觐与仆防蹇出城弟自家来迎问之曰而兄行李止此矣歴叶南阳知县皆有声仕终工部主事
　　叶保翁字宗茂休宁人至正壬辰蕲黄盗起保翁与汪同起兵御冦明邓愈克徽州得保翁授婺州守修城积粮招抚流亡终饶州知府
　　程绳祖字叔武休宁人洪武中由御史左迁湖口令有惠政邑东黄麻潭田五百余亩爲蛟所陷民虚输税绳祖祷城隍神白日雷击蛟毙
　　胡永兴字彦隆祁门人弱冠召入文渊阁纂修高庙实录登永乐戊戌进士知三河县奏减民赋仁宗时擢赵府左长史高煦谋不轨密使通赵永兴泣諌王感悔及高煦伏诛劝王献防卫上表谢王从之言者乃息
　　王俊德字大本黟人登进士任御史廵按浙东有大豪讼搆无辜数十人亷得其由置豪于法迁河南副使叅理戎政陞广东布政
　　王静字永静黟县人由贡生授御史时值营造奉命廵工南北又往西域市马陟雪山昆仑抵弱水遍歴七十二族陞汉阳府有盗十二人上司审允待决静亷得无辜者论脱五人
　　吴宁字永清歙人宣德庚戌进士授兵部主事迁郎中爲尚书邝埜所倚任埜从征土木留宁掌部事陞右侍郎佐于谦筹画有功景泰初乞归家居三十余年卒
　　杨宁字彦谧歙人宣德五年进士授刑部主事随征麓川贼约降主将欲许之宁曰兵未加而降诈也弗听败绩诸将获罪独寜擢郎中复从王骥讨之有功超迁右侍郎后叅赞云南军务练兵督耕边夷大服闽广盗起命宁抚江西据要设备盗至辄殱拜礼部尚书
　　汪敬字益谦婺源人宣德癸丑进士诏使湖广纂修宣庙实录事竣乞终母养起授户部主事以亷能称景泰间徽州知府以该徴税粮本色繁重疏乞折纳轻赍事下户部敬力爲赞成一郡德之程富字好礼歙人领乡荐擢监察御史按江西岁荒妖贼煽乱富直捣其巢俘获甚众迁右佥都御史廵抚甘肃麓川不靖总督云南有功陞左副都御史
　　程信字彦实休宁人正统壬戌进士授吏科给事中景泰初以天变上中兴固本十事首请隆孝友以答天心陞山东叅政天顺初歴佥都御史廵抚辽东成化改元四川山都掌蛮作乱进兵部尚书督师讨平之裂其地立长官司凯旋进爵卒諡襄毅
　　许士达字延佐歙人正统十年进士授御史景泰时数言事帝深纳之廵按福建革除奸弊风裁凛然期满当代耆老诣阙请留终贵州布政
　　汪回显字汝光祁门人正统戊辰进士授户部主事景泰初奉使见河南民饥奏发粟十余万石使蜀覈盐井之乆湮者减其额新开者増之又奏除冗课十余万歴知广惠二府
　　庄歙字尚源歙人景泰辛未进士擢河南道御史考察贤否人服其明按浙江山东广东福建奏免徴输禁窃矿平贼冦止采珠按察云南因其土俗以折狱讼政化大行终河南右布政
　　洪寛字有约歙人以乡荐授桂阳州时洞獠剽掠寛迁州治于古府旧基民頼以宁改知郑州值创藩封濬漕河立防府夫役浩繁寛极言州狭民贫得免夫役之半岁大祲奏免税二分复请发陈麦官粟兼济之
　　程泰字用元祁门人景泰甲戌进士授户部主事犒师陜西郤总帅餽进秩郎中用兵辽东遣泰治军奉命视山东灾还陈四事多见举行擢广西叅政往定安南地界终河南布政
　　康永韶字用和祁门人以举人擢御史疏劾尚书马昻不法争慈懿太后山陵事有直声寻谪知福清县以知天文召还善筮法恐上溺术奏言臣但知易理耳仕至礼部侍郎
　　汪贵字良贵歙人天顺进士令嘉善覈田税省小民赔纳之弊清介执法豪猾不利被诬去官民数千人攀号请留其衣作留衣亭邑人周宙等上书讼寃诏复职
　　汪杲字廷辉休宁人天顺进士授户部主事董输物料于京师至江淮舟焚僚属欲以私余足其数杲以爲欺罔弗许上章自劾迁曲靖军民府守罗雄土官相讐杀杲单骑驰谕即解甲降
　　饶钦字克恭祁门人天顺庚辰进士授户部主事寻知澂江府所属土官无子欲以女袭职厚赂钦钦不受奏以职官易之觐归不仕有清名
　　谢润字德润祁门人天顺进士授刑部主事陞浙江佥事屡折疑狱不可干以私
　　汪奎字文灿婺源人成化丙戌进士除秀水知县擢御史应星变陈言出判防州讨平云阳剧贼迁知成都府岁饥多盗奎缓刑弛狱发廪赈之流移还集三迁布政使进右副都御史廵抚贵州致仕方思润字廷膏歙人成化甲午乡举授桂阳知州振兴学校调临江通判盗不敢犯尝夺宸濠湖田还诸民及归宸濠使人伺舟次杀之由间道得免洪远字克毅歙人成化戊戌进士令三县皆有声爲御史敢言事迁浙江佥事岁大饥仿行富弼朱熹荒政民免流殍累官都御史廵抚云南明着威信蛮争降服晋工部尚书卒諡恭靖
　　叶鼐字致和祁门人以乡荐知黄梅县多惠政孀妇逋赋使佣织偿所负有鬻牛输税者使立劵以候秋成寃狱积年不决未旬日悉理出之忧归民泣送越境而后返
