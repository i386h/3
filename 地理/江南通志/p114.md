<!-- { "loadSidebar": true } -->
　　东坡佛印二铜像在丹徒县金山明万厯间金山僧重筑妙髙台得铜比邱像于土中入城见市中有髙冠长髯铜像与比邱等尺寸合并知为东坡佛印也又于扬州得铜像二一童子一小沙弥又觉与东坡佛印赠答事有合建留玉阁奉之狠石在丹徒县甘露寺石似羊诸葛亮曽坐其上与吴大帝谋拒魏或云汉昭烈尝坐此石石亡已久寺僧輙取一石充数【附】明厐时雍记【汉诸葛孔明与孙仲谋共议破曺瞒计曽防此石后人因名狠石唐罗隠宋苏文忠俱有诗迄今时异世殊物改而石随湮没寻幽吊古者止按空籍而兴遐想余令此覔古迹得石于北固西隅蔬圃积土中其状如羊者固宛然在也覩其石犹足动忠臣义士诛奸屏邪之思也于是因白之郡守龙溪王公并滕公碑记移之演武塲侧建亭置扁曰武侯遗石用以鼓三军之气云】
　　梁郄尊师石臼在金坛县茅山八卦台南累甓为垣凿石为臼方丈余遗窦尚在久为荆榛所蔽宋绍兴间筑庵方见之
　　淮安府
　　射阳故城在山阳县东南汉髙六年封刘纒为射阳侯后为县
　　柘塘城在山阳县西南四十里南畿志云其城三座约围一里许隋炀帝游江都聚粮于此
　　刘王城在山阳县东南十里运河西世传汉呉王濞所筑
　　西辽城在山阳县东二里唐太宗征辽时驻兵于此故名
　　新城在山阳县西三十五里宋咸淳间置
　　山阳故城在今山阳县南晋义熙间置山阳县兼置山阳郡治焉
　　巢城在盐城县治北百二十里黄巢屯兵于此淮隂故城在清河县东南五里秦置汉封韩信为淮隂侯后仍为县晋永和间荀羡镇淮隂以地形都要屯兵无地乃营立城池歴代为重镇水经注云淮水东北经淮隂故城即此
　　甘罗城在清河县旧淮隂县治北相传秦甘罗所筑南畿志云雨后常于土中得小钱篆文不可识或云即甘罗处
　　韩信城在清河县故淮隂城东接山阳县寰宇记云信本淮隂人宅冢处所并存后受封为侯因筑此城
　　清河故城在清河县东北五里宋置
　　呉城在清河县西二十里小清河南岸东西有二城相隔五里宋南渡后尝置县绍兴二年罢县为镇
　　襄贲故城在安东县北刘宋泰始中侨置应劭曰贲音肥
　　淮浦故城在安东县西汉置或曰即今县治涟水三城在安东县南畿志云有大城东城二所相连止隔一濠谓之市河又有西城少逺百余步各有城濠俱宋嘉熙四年知州萧均所筑
　　沙将军城在安东县东北五十里一帆河东又有营城在县北十五里元末董霄所筑
　　抱月城在安东县西二十里支家河西城抱淮泗之水形势似月
　　学城在桃源县北二十里俗传孔子适楚驻辙于此邦人从学焉
　　灵城在桃源县西北十七里相传楚灵王所筑桃园故城今桃源县治金史云泗州有淮滨县兴定二年以桃园镇置元光二年废元至元十四年复置曰桃园县其后乃讹曰桃源
　　泗阳故城在桃源县东汉置水经注云泗水经魏阳城北城枕泗川疑即泗阳故城魏文帝临广陵所经因以改名也
　　陆城在桃源县西五里相传呉陆逊所筑
　　古城在桃源县西北六十里晋石崇出镇下邳时所筑金城故县在安东县北唐置九域志云涟水县有金城镇即故县也或曰即襄贲故城
　　淮阳故县在桃源县西北隋志云梁置淮阳郡东魏置绥化县后周改县为淮阳水经注云泗水东南经淮阳城城北临泗水即此按晋末有淮阳郡魏髙闾曰去角城十八里当在今清河县界而水经注泗水所经之淮阳乃在泗阳之上盖非晋魏之淮阳也
　　杏坛在府学大成殿后宋嘉定间郡守应纯之植杏为坛
　　转搬仓在山阳县运河之西岸唐江淮漕运于此转送闗陜北有运河堰周世宗始置满浦闗以通水路
　　文峯塔在阜宁县城南
　　宴花楼在山阳县南即旧城南门楼其西门楼曰望云南唐建
　　月波楼在府治旧通判防
　　镇淮楼在山阳县旧城桥西北宋镇口都统司酒楼
　　刘伶台在山阳县东北七里临淮水唐许浑诗云刘伶台下稻花晩韩信庙前枫叶秋
　　水教亭在山阳县望云门外宋太守应纯之开管家湖以教舟师因建此亭
　　望淮亭在山阳县西门外旧仁济桥侧
　　南昌亭在山阳县西三十五里地道记注云韩信从亭长寄食处
　　千金亭在清河县淮隂旧县西漂母饭韩信信贵赐千金后人因筑亭其上又有漂母岸在淮隂故县南
　　三亭俱在清河县韩亭在淮隂故县南枚亭在淮隂故县北步亭在淮隂故县西桥南以韩信枚臯步隲得名宋晁端彦诗云韩枚步隲建三亭故显当时将相名
　　盐城监在盐城县南新唐志云盐城县有盐亭一百二十三所寰宇记云盐城监古之盐亭也歴代海岸煎盐之所南唐以为盐城监其后因而不改管盐塲九所在县南北俱临海岸曰五祐曰紫庄曰南八游曰北八游曰丁溪曰竹子曰新兴曰七惠曰四安
　　豹隠堂在安东县文庙前宋时建赵槩初馆于涟水守幕寻以学士知涟水人名其堂曰豹隠韩王庄在清河县旧淮隂县西北与庙驿铺相连旧传韩信生于此
　　枚臯宅赵嘏宅在府淮隂旧县南赵嘏诗云家住枚臯旧宅边
　　铁柱冈在盐城县东城门外明一统志云相传秦王繋马柱或云濒海多蛟龙以此镇之
　　石人头出土髙四尺五寸在盐城县治北六十里近海岸一里
　　佛陀矶在安东县北五十里世传娄道者未出家时取鱼置船随鱼去住人以为异因名佛陀矶九阳洞在安东县治东一里上真观世传徐稀筑室修炼于此
　　赤岸在安东县治东十里西三十里亦有赤岸金刚嘴在安东县治西南三里当淮水之冲筑以杀水势为西城之防南畿志云或曰残砖上有尉迟恭字
　　老鹳河在山阳县西七十里周世宗显徳五年伐唐至北辰堰齐云舰大不能过遂开此河
　　洗墨池在安东县治右宋郡守米芾去官时涤砚处
　　井在盐城县内孙钟种处南畿志云去治东北半里旱不竭
　　紫极宫画在山阳县城西南隅宋杨杰记云尝有仙来游题诗于壁刮之不灭又有李公麟画猿戯马马惊而圉人鞭之时称竒笔
　　娑罗树碑在山阳县初在旧淮隂县南今移府治宾馆内唐刺史李邕撰文并书





　　江南通志卷三十二
<史部,地理类,都会郡县之属,江南通志>
　　钦定四库全书
　　江南通志卷三十三
　　舆地志
　　古迹【四扬徐二府太海通三州】
　　扬州府
　　广陵城在府东北去江四十里战国楚邑史记云楚懐王十年城广陵秦置广陵县汉吴王濞都此为江都国后汉为广陵郡隋曰扬州故城西据蜀冈北包雷陂外有大城中为子城亦曰牙城周显徳四年韩令坤以城大难守筑故城东南隅为小城以治之既而李重进始改筑于故城南二十里宋建炎三年郭棣知扬州以故城凭髙临下四面险固即遗址建筑谓之大城明初于大城西南隅改筑而故城废府志云北濠即今柴河其上城基培塿可寻南濠即运河今云蔡家山者即其南角楼也东门在东水关内
　　江都故城在江都县西南四十六里汉置寰宇记云城临江水为水所侵齧无复余址
　　防沟城在甘泉县蜀冈上左传杜预注云吴将伐齐自广陵城东筑防城城下掘深沟谓之防沟城舆县城在甘泉县汉置属临淮郡
　　张公城在甘泉县汉桓帝时广陵张婴所筑张纲为郡守单骑造其垒示以恩信婴恱服归降因号张公城
　　新城在甘泉县非今之新城也晋寜康十年谢安出镇广陵之步邱筑城邵伯埭明欧大任诗云谢公镇广陵甘棠人勿剪君见东山云何似邵伯堰今堰存城废
　　芜城在甘泉县宋寳祐志云即防沟城嵗久荒芜宋鲍照作芜城赋遂称芜城赵鹤郡乗又谓芜城为刘宋时城【附】南北朝宋鲍照芜城赋【濔迆平原南驰苍梧涨海北走紫塞鴈门拖以漕渠轴以昆冈重江复关之隩四防五达之庄当昔全盛之时车挂轊人驾肩防闬扑地歌吹沸天孶货盐田铲利铜山才力雄富士马精研故能侈秦法佚周令划崇墉刳濬洫圗修世以休命是以板筑雉堞之殷井干烽橹之勤格髙五岳袤广三坟崪若断岸矗似长云制磁石以御冲糊赪壌以飞文观基扄之固防将万祀而一君出入三代五百余载竟剖而豆分泽葵依井荒葛途坛罗虺蜮阶鬭麕鼯木魅山鬼野防城狐风嘷雨啸昏见晨趋饥鹰厉吻寒防吓雏伏藏虎乳血餐肤崩榛塞路峥嵘古馗白杨早落塞草前衰棱棱霜气蔌蔌风威孤篷自振惊沙坐飞灌莽杳而无际丛薄纷其相依通池既已夷峻隅又以頽直视千里外惟见起黄埃凝思寂听心伤已摧若夫藻扄黼帐歌堂舞阁之基璇渊碧树弋林钓渚之馆吴蔡齐秦之声鱼龙爵马之玩皆薫歇烬灭光沉响絶东都妙姬南国丽人蕙心纨质玉貌綘唇莫不埋魂幽石委骨穷尘岂忆同辇之愉乐离宫之苦辛哉天道如何吞恨者多抽琴命操为芜城之歌歌曰邉风起兮城上寒井径灭兮丘陇残千龄兮万代共尽兮何言】
　　寳祐城在甘泉县旧名堡城即隋迷楼故址宋寳祐四年勅大使贾似道筑诏谓包平山而瞰雷塘者此也又有夹城在西北四里亦是时筑
　　左安城在仪征县西二十里宋治平中建地多山谿旁有崇邱道出六合盖旧时戍守处也
　　新城在髙邮州东北宋咸淳初扬州制置使毕再遇筑土城于东北二门外与旧城相埒今仅存遗址子城在泰州城内东北隅周二里有竒表里皆甓周刺史荆罕儒筑今圮
　　新城在泰州北宋端平中州守许堪修州城别筑堡城于湖荡中去城五里谓之新城
　　海安故城在泰州东一百二十里刘宋置明初常遇春至防州旧城遂东筑海安城屯兵絶张士诚通州饷道
　　安宜城在寳应县西南本汉平安县治萧齐改置安宜县
　　石鼈城在寳应县西八十里魏邓艾筑此以营田晋永和中荀羡镇淮隂屯田于东阳之石鼈即此通典云山阳重镇守险有平阳石鼈
　　金牛城在寳应县东南十五里孝义乡宋熙寜间筑土色皆黄形状如牛
　　韩王城在寳应县东南四十里宋绍兴间韩世忠镇淮隂时筑又髙黎王城在县西南八十里侯村乡宋治平中髙黎王筑
　　广业废郡在髙邮州梁析竹塘三归二县置齐陵废县在江都县东南六十里齐永平初置建武五年遏艾陵湖水立裘塘屯移县于万嵗村江阳废县在江都县隋志云旧曰广陵开皇十八年置县曰防江大业初更名江阳
　　扬子废县在仪征县东南十五里汉江都县地隋末杜伏威置戍守于此名扬子镇唐永淳初置扬子县
　　髙邮废县即今高邮州治秦髙邮亭也汉置县属广陵国宋秦观诗云吾乡如履盂髙据扬楚环以万顷湖粘天如四壁故亦名盂城
　　临泽废县在髙邮州东北九十里刘宋置今临泽镇即故县也
　　海陵废县即今泰州治汉置九域志云东至海一百七里
　　建陵废县在泰州东北七十里晋义熙中置寜海废县在泰州东南一百里晋义熙中置今为寜海乡又有蒲涛废县在州东南今蒲津乡疑即其地
　　宋郊坛在江都县南门外法云寺建炎二年髙宗祀天南郊筑坛在此
　　柴墟在泰州南七里宋岳飞以泰州无险可恃退保柴墟即此
　　隋临江宫在江都县南二十里大业七年帝升钓防临扬子津大宴百僚遂建此亦曰扬子宫宫内有凝辉殿宫西有悬镜亭澄月亭春江亭又有显福宫在城外东北详见宋寳祐志赵鹤郡乗宋行宫在江都县治宋建炎元年髙宗奉太后至扬州驻此
