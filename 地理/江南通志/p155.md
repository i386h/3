<!-- { "loadSidebar": true } -->
　　唐翰林李白墓在府青山西北麓【附】唐范传正新迁墓碑畧【公名白字太白其先陇西成纪人凉武昭王九代孙也父客不求禄仕夫人夣长庚而生白天宝初召见于金銮恩遇无比遂直翰林既而上疏请还旧山晚嵗渡牛渚矶至姑孰悦谢家青山有终焉之志盘桓利居竟卒于此传正早于人间得公遗篇逸句吟咏在口无何叨防恩奬亷问宣池按图得公之坟墓在当涂邑因令禁樵采备洒扫访公之子孙欲申慰荐凡三四年乃获孙女二人召至郡庭进退闲雅应对详谛祖徳如在儒风宛然云先祖志在青山遗言宅兆顷属多故殡于龙山东麓地近而非本意坟髙三尺日益摧圮力且不及无如之何闻之悯然将遂其请因令当涂令诸葛纵躬相地形卜新宅于青山之阳以元和十二年正月二十三日迁神于此遂公之志也西去旧坟六里南抵驿路三百歩北倚谢公山即青山也天宝十二载勅改名焉余作新墓铭輙刻二石一寘于泉扃一表于道路亦岘首汉川之义也】
　　李淳风墓在芜湖
　　主簿贾岛墓在府城南二里省庄圩唐郑谷有诗云五字与八韵俱为时所先幽魂应自慰李白墓相连
　　宋安抚使陈规墓在府南姑孰乡青山之北编修李之仪墓在府东北十五里
　　郡马孙徳昭墓在当涂县博望乡丁葛村承直郎孙应成墓在当涂县甑山北
　　太守石禹勤墓在芜湖县丹阳乡黄庭坚题墓赠宣义郎石天麟墓在芜湖县丹阳乡米芾题其墓曰宋故死节之士芜湖石君墓
　　太常丞石待问墓在芜湖县南二十里丹阳乡黄庭坚题其墓
　　叅军陶居仁墓在芜湖县东南二十里移风乡□难归葬于家
　　士韦许墓在芜湖县治前数十歩
　　元张飞卿墓在当涂县翠螺山麓飞卿镇采石殉难葬此
　　完顔权墓在当县东南凌家山
　　十女墓在芜湖县东四十里徳政乡丁月娥率诸女死难合葬一塜【附】元戴良记【月娥者西域人也军职马禄丁之女芜湖葛通用之妻自防贞懿婉柔蒸蒸孝友长益小心敬顺谨饬不怠其归葛氏葛家之冢妇卢方掌内政月娥事之如事姑待诸姊从女皆有恩卢大喜日率诸妇诸女诣月娥请曰某承姑绪言命主中馈佐蒸尝然惧无以为隂教倡敢以诸妇诸女属之姊惟朝夕谕诲必有济于是阃以内皆秩然由于礼纯然化于正上诏下唯号为徳门已而南北兵起卢谓郡有城郭可依兵衞可恃仍属月娥擕诸妇诸女至郡郡有儒士张纲中者与葛有连遂僦其屋以居无何沔冦奄至城失守月娥慨然曰吾簮缨家女何忍见犬豕耶即抱所生女赴水死诸妇诸女咸愕然相顾曰母尝导我以礼闲我以正今临难背去尚得在世称人乎自长及防及婢媵凡九人皆争相入水无敢后者事稍定家人匍匐问状刚中为物色得其尸时大暑已七日月娥顔貌如生而手所抱女犹凛不可夺余亦相挽尸水中久而不泛见者以为异父老怜而语之曰十人死既同葬不宜以异处遂择故居之南黄池里为开大圹瘗之题之为十女墓】
　　明孙富十墓以行军叅谋佐太祖取太平卒于军诏赐城南周家山以葬
　　学士陶安墓在府城北五里神山
　　都御史端廷赦墓在府城东北八里张塘都御史喻智墓在府城斗儿山
　　都御史倪嵩墓在府城东十里
　　大学士何如宠墓在府城东五十里归善乡都御史杜智墓在芜湖县赭山
　　副千户万通墓在芜湖县
　　都御史严升墓在繁昌县延载乡
　　都御史吴琛墓在繁昌县春谷乡
　　都御史李蕙墓在府西马鞍山












　　江南通志卷四十一
<史部,地理类,都会郡县之属,江南通志>
　　钦定四库全书
　　江南通志卷四十二
　　舆地志
　　坛庙【六】祠墓附【庐鳯颍三府滁和广六泗五州】庐州府
　　社稷坛在府治西门外
　　风云雷雨山川坛在府治南门外
　　先农坛在府治东郊雍正四年遵建
　　郡厉坛在府治拱辰门【在县曰邑厉】
　　里社乡厉二坛在各乡保
　　关帝庙在府治和平桥东
　　国朝雍正五年奉
　　防追封三代公爵春秋同日祭于　后殿
　　城隍庙在府治东
　　勅建八蜡神庙
　　刘猛将军庙俱在府余公庙桥东【以上坛庙所属州制】
　　旗纛庙在武教塲
　　将军庙在府治水西门内城上祀宋少保杨沂中
　　姚李二公庙在府治徳胜门外祀宋统制姚兴招抚使李显忠
　　巢湖圣妃庙在合肥县姥山晋太康中建相传居巢县地昔有一巫妪豫知未然所説吉凶咸有徴验居巢县门有石龟巫云若出血此地当陷为湖未几乡邑祀祭有人以猪血置龟口中巫妪见之南走囘顾其地已陷为湖人多頼之为巫立庙今湖中姥山庙是也唐罗有诗广惠庙在庐江县东南四十里矾山之隂祀汉张渤元至正间建
　　灵泽庙在无为州蟂虮山祀汉昭烈后孙氏赐额曰灵泽【附】明郭子章蜀望台记【芜江心有矶矶不甚雄耸顾独嶙峋峭丽兀突浮水上与孤山金山后先砥狂澜葢芜一大胜防云矶上祠孙夫人孙夫人者汉先主牧荆州内孙仲谋女弟而妻之者也矶夫人死所也夫人业已妻刘死不刘而孙不蜀而吴即吴不宫而矶按志论者二曰夫人还省母过滦江闻先主崩蜀摧哭自沉又曰刘孙有郤夫人归吴舟舣矶侧不忍见仲谋遂歾于矶王义乌公作蟂矶记事语甚辨具载矶志中而卒罪陈夀铨叙之畧予谓畧不在夀在蜀蜀有国不设史官故典率逸亡考非然某年夫人如吴某年夫人在吴某年夫人卒吴例得书而何竟溷溷若斯起千载人疑哉故夫人死事可亡辨已夫人死今数千岁后凛凛乎生气防独芜中人灵威神明即千艘万航过矶者谁不停桡而血飨之至歔欷悲悼不忍去非夫姱节贞心英声义魄动天地感鬼神恶能以其抔土卷石羁客子心而下其无从之涕故予谓夫人之死刘无疑也归吴者形沉矶者骸而其一念之灵明犹若翺翔乎永安之左右而絪緼野马于三峡五屼之巅际逐波锦江随云玉垒每风号吴天月冷荆水像响如在精魂可悲嗟乎哀矣余来视逡巡故事三日谒祠下怆怆低回者久之独怪其土偶桃梗充斥宇阶若一丛祠然而夫人所为死者不得并爼豆其间非夫人意为左像徳右像夫人筑层台居之名曰望蜀台余往游燕赵过邹鲁墟谒孟庙既覩子舆石像跪伏母前最后又祀其父若母读楚书潇湘皇英庙貌九嶷而僾然在位受二女果者非大舜氏耶合而祀之庶几乎义矣且也金陵故刘氏土孙氏乗乱而窃据之徳飘泊蜀隅生不能驱许昌武昌二贼一完祖宗旧物白帝遗恨死且不瞑余为招魂俾与夫人世食兹山嗟嗟徳其能无愉快也耶台髙二丈六尺广八丈中奉徳夫人左祠关云长张翼徳右祠卧龙先生诸葛孔明又所以拥卫神灵且杜夫非鬼而祀于其中者】
　　汪越公庙在无为州祀唐汪华
　　巢湖神庙在巢县银瓶山上
　　姚王庙在巢县东山顶祀宋统制姚兴
　　伏羲庙在巢县西北东山口浮槎山顶
　　忠义祠在学内
　　节孝祠在府治【二祠所属州县俱如　制】包孝肃祠在府治南濠内祀宋包拯【附】明黄金孝肃书院记【包孝肃公宋之名臣也其精忠直谏可比汉之汲长孺而过之视唐魏郑公出处尤正其廉节冠一时赵清献而下不论也其载诸宋史者炳炳与日月争光其传与天地相为悠久卓乎不可尚已苐公为庐人仕于庐者往往以簿书期会为心求能表章先贤以风后进则寥乎未之有闻监察御史阳城宋君克明来守是邦未逾年六事渐举百废具兴谓公乃乡贤顾可漫不加之意乎郡城有河河之中有洲旧为浮屠氏所据太守至是撤而去之因相其地庀材陶瓦鸠工事事南面建屋五间中坐公之像东西翼以夹室植竹木于四围而环之以墙前建大门其地峻叠石为梯数十级登焉题其额曰包公书院新杰壮伟过者为之改观择庠俊张福辈十余人读书其中而公二十四世孙大章亦与焉太守尝于祭毕谓诸生曰士学宜师圣贤若公乃表表焉百世可师者也吾欲尔曹居家行已则师公之孝立朝事君则师公之忠庶不负建新院之意福辈奉教帷谨间以书来属予记之呜呼为政贵识大体不务末节严先生祠堂范仲淹构之韩昌黎潮州庙王涤新之以其所关者大也孝肃之风足以廉贪立懦其有功于名教大矣不比之重而务其他可乎太守善斆乃及于是有以激人心而观风化可谓得其大体与况其所费悉出自规画一无所取于民其才之长又有过人者继自今庐之士气丕振或以直谏显或以廉节着忠臣孝子之门上绍先贤之芳躅未必不由此举基之是太守亦有大功于名教也于是乎书】
