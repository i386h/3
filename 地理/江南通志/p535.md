<!-- { "loadSidebar": true } -->
　　胡宿字武平晋陵人举进士尉扬子救溺数千人通判宣州决妇杀其夫之狱以出平民之被诬者知湖州筑石塘百里捍水患民号曰胡公塘召知制诰言礼部贡士当用三年之制从之唐介贬岭南中使防徃宿言介如道死受杀直臣名帝为追还中使拜枢宻副使言南北通好六十年不宜以捕鱼伐苇细事生衅卒諡文恭子宗炎善为诗藻思清婉举进士官鸿胪卿馆辽使能尊国体厯知宻州卒
　　钱公辅字君倚武进人少从胡瑗学第进士甲科知明州进知制诰英宗立陈治平十议以不草翰林学士王畴制谪滁州练使神宗初复知制诰兼知谏院忤王安石出知江宁府帝欲召还安石扼不可徙扬州提举崇福观卒
　　钱顗字安道无锡人庆厯六年进士知乌程赣二县皆以治行闻治平末召拜监察御史里行王安石行新法顗论其谈尧舜而首财利谪衢州监税后徙秀州家贫母老丐贷以给朝夕苏轼赠以诗有乌府先生铁作肝之句世因目为铁肝御史葛宫字公雅江阴人举进士知南剑州土豪彭孙凭山泽为盗宫遣沙县尉谕降之并溪山多产铜银吏挟奸罔利课嵗不登宫变其法嵗羡余六百万三司使闻于朝论当赏宫曰天地所产吾顾盗之又可为功乎徙知滁秀二州秀介江湖间吏为闗泾渎上以征徃来者民苦之宫命撤毁厯官工部侍郎
　　蒋之竒字颖叔堂从子举嘉祐三年进士官太常博士擢御史上谨始五事厯淮东转运副使修水利以食流民扬之天长宿之临涣横斜三沟尤其大者溉田至九千顷擢江淮荆浙发运副使元丰六年漕粟至京师计六百二十万石凿山至洪泽为新河以避淮险自是无覆溺之患知广州以平寇功除宝文阁待制绍圣中进翰林学士邹浩以言事获罪之竒贻书通问责守汝州徽宗立召还擢知枢宻院事寻罢之竒为部使十二任六典会府以干办称
　　胡宗愈字完夫宿从子举进士甲科宿谢政英宗问子弟谁可继者以宗愈对召试学士院神宗立兼知谏院争李定不当为御史忤王安石通判真州厯御史中丞哲宗问朋党之弊具君子无党论以进擢尚书右丞知成都以清静称拜吏部尚书卒
　　钱即字中道宜兴人举熙宁九年进士崇宁中为陜西转运判官转饷称最召对陈灵武大砦泉不可取知庆州筑安边城包地万顷纵畊其中嵗得粟数十万知延安府童贯宣抚陜西高估金帛贱入民粟闗中骚然即极陈其害贬永州团练副使起知兴仁府徙太原卒諡忠定
　　佘中字行老宜兴人熙宁五年偕兄贯试礼部中预选而贯黜请黜已而荐兄有司虽不许士论嘉之次年魁廷对绍圣二年使辽还奏河朔城隍隳圮乞葺治以戒不虞宣靖间金人长驱入议者始思其言以谏新法忤防谪霅川守致仕
　　邵材字圣规宜兴人熙宁问与父潜同举进士尝为监察御史郡上疑狱刑部议当贷死用事者以为不当贷仍欲坐言贷者材抗言如此恐狱吏由此不复以疑狱闻矣时司马光极论新法之害王安石属材劾光材曰君实正人可厚诬乎即自劾归
　　蒋静字叔明宜兴人元丰中举进士调安仁令俗好巫疫疠流行病者宁死不服药静悉论巫罪毁淫像三百投诸江徽宗时厯显谟阁待制知江宁府茅山道士刘混康以方技得幸其徒倚为奸利静皆置之法
　　邹浩字志完晋陵人元丰中举进士哲宗朝官右正言有请以王安石三经义发题试士者浩论其不可陜西奏边功中外皆贺浩独言持胜为难京东大水浩言宜思消复之实蹇序辰防详元祐章奏诋欺不平浩言威福操柄不宜下移又劾章惇不忠慢上未报贤妃刘氏立复力争不可惇诋其狂妄削官羁管新州徽宗立召还迁左司谏蔡京用事责衡州又窜昭州五年始得归稍复直龙图阁疾作杨时徃省之仅存余息犹眷眷以国事为问语不及私高宗即位赠宝文阁直学士諡曰忠子柄陈瓘称其才高识逺仕终天台守
　　胡交修字已懋宗愈从子崇宁中进士中词学兼茂科建炎中厯给事中直学士院李成盗江淮朝议亲征上言此将帅之责不足辱王师议遂寝时欲以四川交子行之诸路极陈不可又谏大举之非荐从子世将守蜀号称名帅出知合州卒交修三入翰林号称职自宿宗愈至交修世将皆任禁林交修裒次为书号世丝纶集以侈一门之盛胡世将字承公宿曽孙与交修同举进士累官刑部侍郎出知洪州兼江西安抚使建昌兵变以便宜发兵讨平之知成都府安抚四川呉玠以军乏粮奏请用世将议用转般折运之法军储稍充公私便之玠卒代宣抚川陜拒守有功收复陇州破岐下诸屯以疾卒于军諡忠献
　　霍端友字仁仲武进人举崇宁六年进士第一厯官礼部侍郎疏请侍从补外即请郡除待制知陈州陈地污下久雨积涝水不时泄乃益开新河二百里达于淮水患遂去致仕卒
　　胡珵字徳辉晋陵人宣和中进士受学于杨时太学生陈东上书理为润色其文又与李纲同舟东下谪梧州召为史馆校勘赵鼎当国以熙丰元祐旧史芜秽属珵笔削以论和议忤秦桧罢
　　张守字子固晋陵人举进士再中词学兼茂科厯监察御史高宗驻跸维扬上防淮渡江六事忤执政意遣抚谕京城还奏金人必来愿蚤为备知福州止筑城之议时诸将皆以献俘为功守言西河山东民皆陛下赤子驱廹以来宜贷使归愿留者聴又请蠲闽民贷常平缗钱十五万召拜参知政事徙知绍兴府建康谋帅上曰建康重地大臣有徳望者惟张守可至镇卒諡文靖孙抑户部侍郎周葵字立义宜兴人宣和六年进士高宗驻驆临安擢监察御史徙殿中侍御史在职仅两月言事至三十章后以忤秦桧落职桧死起知绍兴府孝宗即位除兵部右侍郎手诏问钱谷出入葵言人主不宜留心细故必有小人导之盖指龙大渊曽觌也孝宗色动拜参知政事同知枢宻院卒諡简恵有文集奏议
　　喻樗字子才自祥符徙家无锡少慕伊洛之学从杨时游举进士以赵鼎荐授秘书省正字力言和议之非忤秦桧出判衡州致仕桧死起大宗正丞厯擢浙东提举常平以治绩闻樗有人伦鉴张九成沈晦樊光逺辈未第时俱以第一人期之后果然有易义四书性理讲解学者称玉泉先生尤袤字延之无锡人举进士为泰兴令修筑旧城金兵入扬州独泰兴以有城得全民为立生祠迁著作郎以言事出守台州筑城捍水除江东提举常平值嵗旱单车行部覈一路常平米通有无以赈贷又推行朱熹荒政于诸郡除太常少卿兼直学士院高宗恤礼庙号皆袤讨定光宗即位奏愿谨初戒始召除给事中缴还内除勅令擢礼部尚书力劝帝孝事重华宫袤少从喻樗游得程颐之传方乾道淳熙间道学为人所忌袤在掖垣首言道学有益于治道孝宗然之卒諡文简有遂初文集孙焴礼部尚书
　　蒋芾字子礼之竒曽孙举绍兴中进士第二人授建康理官孝宗即位擢起居郎首奏加意边防厯迁参知政事同知国用请停招兵以足食为筹边志上之拜右仆射同平章事上鋭意恢复力陈天时人事未可忤防罢政
　　李祥字元徳无锡人隆兴元年进士厯提举淮东淮西运判两淮钱不定祥奏请更铸绍兴新钱从之迁国子祭酒丞相赵汝愚去国祥上疏力争公论借以立卒諡肃简
　　邱崈字宗卿江阴军人隆兴进士为建康府幕官以丞相虞允文荐召对言恢复之志不可忘恢复之事未易举出知秀州华亭捍海堰废潮嵗壊田苏湖皆被害奏筑三月堰成泻卤复为良田累擢四川安抚使呉挺死崈乞选他将代之遂革世将之患后挺子曦复为蜀帅遂叛人服崈先见迁刑部尚书江淮宣抚使金兵入淮或劝崈弃庐和守江崈曰弃淮则与敌共长江之险矣吾当与淮南俱存亡拜同知枢宻院事卒諡忠定
　　葛邲字楚辅江阴人举进士厯正言迁给事中外戚滥恩除官邲皆缴奏不行绍熙初拜左丞相専守祖宗法度荐进人物卒諡文定配享光宗庙蒋重珍字良贵无锡人少从尤袤学嘉定十六年进士第一签判建康军首以本心外物二者界限为言差通判镇江府会火灾应诏陈言上读之感动端平初入对请召用真徳秀魏了翁时议出师闗洛重珍力争不聴遂自劾后以守刑部侍郎致仕卒諡忠文
　　呉懋字禹功晋陵人崇宁进士调当涂县主簿嵗饥官出粟粜民坌集他吏监者多扰乱蹂践懋以灰布地疎其行列人无哗者决更十数令不决之讼入为吏部员外郎责王时雍于政事堂至欲以笏击之后知明州辑兵民着功効
　　耿秉字直之江阴人绍兴中进士律已清方所至以利民为事两为浙漕始以江阴军认纳和买绢疋不堪请以酒息输代继奏本路数邑版赋重请蠲减得减万数又申请役法六事至今遵用厯官焕章阁待制
　　蔡戡字定夫晋陵人登乾道间甲科持节五年所部十四郡嵗以矿银为病戡出羡代输民甚徳之擢河南宪使折李昂霄之乱于方萌宁宗朝为京尹嵗涝籴艰戡请发仓粟侂胄相请老
　　丁逢字端叔晋陵人乾道间进士金使来贺生辰怙强骄黠逢曰示弱何以为国上书乞上方剑斩之上批付宰相此人才气可用令安丰盱眙二县皆有殊绩除川秦茶马使屏供张修马政累官宝谟阁待制
　　强翊字君翔晋陵人元丰五年除金坛簿章惇少与翊善翊渐觉惇倾险心恶之惇居润时翊任属邑惇问慰殷至而翊未尝通一书及惇以宰相起翊自若也寻引年致仕
　　元陆垕字仁重江阴人以孝友闻至元间丞相巴延兵南下垕时未冠直入军门论议有合兵不入境奏授同知徽州路总管府事累迁浙西廉访使抑豪强诛贪墨奏免儒役及举行助役法乞终养归卒諡庄简
　　陈文杰字汉卿武进人以荐授庆元儒学正浙东帅重其名遣二子就学二子挟贵胄无弟子礼羣苍头日臂鹰鹞躙学舍文杰呵之扑教二子夺鹰纵之复具以白帅帅益悚敬寻辟为掾累擢东流尹
　　明毛节字伯尚武进人洪武时以三老奏事入京题诗金山寺上游幸见之大称赏即授御史巡按江西出行部毁淫祠锄强暴一境以宁
　　王思明字克明武进人洪武初以荐召侍燕邸以所校纲目及大学衍义献卒諡康懿
　　朱颙字徳观靖江人洪武初以才行举为临江守报最擢吏部侍郎
　　钱本中字徳文武进人洪武中以荐知吉水县单骑入山谷中抚降乱民之啸聚者凡数万人后以事免父老奔走乞留学士胡广荐之复任吉水民闻本中来空闾井迎拜卒于官民哀慕留葬其地嵗时奠祭之
　　呉肇无锡人洪武间以耆老拜御史建文中谏削夺亲藩太骤又力言李景隆不可用丁父忧归闻靖难兵入都痛哭几絶隐孟墅以医养母时靖江朱防以荐厯秦府长史文皇继统坚乞归田有雪江集
　　胡濙字源洁武进人建文二年进士授给事中成祖即位疑建文帝尚在遣濙徧巡天下迁礼部侍郎仁宗时陈十事并嘉纳之转国子祭酒宣徳初进礼部尚书正统时奏汰法王以下番僧千余人景泰中进太子少傅加太子太师英宗复位乞归卒年八十九赠太保諡忠安濙喜怒不形人称其徳量厯事六帝十知贡举
　　殷序字序宾无锡人永乐甲申进士厯四川布政使北京初建采木于蜀序督役有法宣徳中平茂州贼有功转云南致仕卒
　　段民字时举武进人永乐甲申进士官刑部郎以平恕称为山东参政时妖妇唐赛儿遁大索天下出家妇女民力为矜宥人情始安车驾北征转饷出塞费省事给擢刑部侍郎卒諡襄介子实端介有父风累官福建参政曽孙金官户部主事有廉声
　　严本字志道江阴人永乐中以荐授刑部主事从尚书宋礼采木于蜀遇乌防蛮持兵猝至本论以朝廷威徳皆慴伏散去迁大理寺正前后皆厯法官平反寃狱甚众
