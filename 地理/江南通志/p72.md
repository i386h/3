<!-- { "loadSidebar": true } -->
　　寳山县在嘉定县东南四十里有呉淞城明洪武十九年荥阳侯郑遇春筑周五里有奇嘉靖初东北渐倾兵备副使王仪于西南一里更筑土城后遂以旧城为教塲土城仍甃砖石周七百二十丈髙二丈四尺门四池广六尺深一丈
　　国朝康煕初知县潘师质赵昕修十三年重修二十二年嘉定知县闻在上重葺雍正二年改为县治海州
　　海州相传旧有东西二城元季皆圮明洪武二十三年千戸魏玉等因西城故址筑土城永乐中千戸殷轼砌以砖石周九里一百三十步髙二丈五尺厚如之门四东曰望孔西曰通淮南曰朐阳北曰临洪池深六尺其后知州呉必学郑复亨周燧杨凤刘梦松等相继缮葺
　　赣榆县旧有土垒元至正二十四年平章王信修筑周四里有奇明洪武初知县郎廷珪正徳中知县冯泽增修后淮安知府薛以邑为郡东北藩蔽议甃以砖而未行至万厯十五年知县樊兆程始经营竣事周六百七十一丈髙二丈广称之池深阔各二丈崇祯十年知县徐维翰甃南北月城
　　国朝顺治初知县穆尔谟濬池益深康熙七年城圮后
　　知县余廷瑞巡检李英修葺
　　沭阳县明正徳七年知县易瓒始筑土城其后屡遭河患万厯二十年知县徐可逹议甃以砖至四十四年知县杜从心始讫工城周八百四十丈髙二丈厚如之有东西南小南四门而无北门崇祯十五年知县刘士璟加髙雉堞环城凿池
　　国朝康熙十三年知县张奇抱以城多震塌修复加垜
　　通州
　　通州城周显徳六年静海制置巡检副使王徳麟始筑土垒继复甃以陶甓周围六里七十步为门三宋建隆中设戍楼宝祐中贾似道増筑瓮城明初守御千戸杨清姜荣相继修筑设三钓桥又间三水闗以通市河嘉靖三十四年知州翟澄浚为深濠匝以穹堤隆庆二年知州郑舜臣重加修治是为旧城万厯二十六年知州王之城以备倭请筑新城南以望江楼为门北抵旧城延袤七百六十丈髙一丈九尺然外虽甃石以成内实沙土霪雨易倾颇烦修筑
　　国朝屡加葺治　海门乡旧为县犹有遗址明嘉靖三十三年筑城周围五里三分髙二丈五尺门四各有戍楼水闗池广六丈
　　国朝康熙十一年为海水所圮县省入通州【附】元周衡修城记【昔周世宗以显徳五年遣师击南唐南唐主尽献江北地明年始筑通州城而甓之宋髙宗南渡其臣吕祉以为通州与平江昆山县福山对岸趠顺风不半日可至须预为之防于是置水军起许浦以至顾泾由此言之则通实平江襟喉为今要害抗扼之地而其城筑视他处尤所当先者也定逺大将军李侯天禄以至正十六年统兵作镇念城久隳欲事版筑深惟民力自兵兴之后有所弗堪乃经营计度水甓灰石积之于渐起丙申春三月逮己亥春乃始鸠工命材从事桢干畚锸而副元帅陈忠又为之协力赞襄于是杵筑应和工力坚密遂为名城屹然金汤为国藩屏矣侯其有见于设险守国之义乎侯天挺英迈驭军牧民恩威竝着通之民咸愿纪侯之美以为非勒之金石无以章示永久乃请于衡衡因不辞而为之记】元袁浩州治谯楼碑铭【更漏之制尚矣肇造于黄帝宣于夏殷备于周始立挈壶氏掌之铸铜为壶中实以水窍壶为漏浮箭为刻以侯中星早晏验昼夜长短后世遂广丽谯严钟鼔宾饯寅于昧启闭戒于扃钥四时盈缩兆民作息实赖乎此非为华侈雄伟而作通故楚地宋淳熙间始建于州治之南崇台屭赑华栋骞举烽燧夜禁唯谨混一以来为郁攸所燬自至元丁丑将及一纪分郡符提戍兵者一无所问更鼓刻漏无节民未便之丁亥秋太守朝请大夫许昌马公毅下车未几百废具兴睹斯楼草创谋诸僚寀将有事改作监郡奉政大夫呼图克和卓同知州事忠显校尉马公判官承事郎张处恭从事濠梁孙君天麟皆力为张圭互督是役不遑启处编氓之好义者子来而从仍堑垒之旧贯为楼凡四楹轮奂翚飞杗桷壮严俾司昼夜主刁斗之士居之前镇通万夫长安逺大将军张公鼎与守郡万戸昭信范侯应纯暨千夫长莫不乐为捐俸以助不给新鼓鼙建旗帜铸壶滴置筹箭弛者张而废者举焉经始于仲春初吉落成于季秋九日既僝工郡老谓宜刻铭以垂永久求文于余辞终弗获洪惟国家奄有区宇颁朔授时一凖古制内设太史院外立阴阳学昼夜百刻各有攸职京圻而下神州赤县咸立谯楼传夜漏鸣宵柝使民朝作暮息而鼠窃狗偷者不得肆其欲矧通在东南之极金城千里濒薄江海为险要控扼之地哉是举也诚所谓起废坠于久湮成不朽于将来其贤不在廉范寇恂下固宜纪之铭曰阴阳之道日月代明昼凡六时夜分五更谁其伊始曰公孙氏三代而下制作大备壶窍下通漏箭量刻谁其尸之挈壶是责以验中星以定昏晓陈厥金鼔是曰丽谯维此通城僻临江浒民俗淳厚素称乐土漏刻有壶谯楼有城主司不谨燬于离明龙集己丑功成不朽垂十六年绪始克就废兴有数为陵为谷人存政举无往不复郡僚经始元戎作成庻民子来旧贯斯仍垣墉阖辟羲娥代谢御暴干城承平昼夜子翼借留叔度来暮民极雍熙皇圗巩固】如臯县旧无城明嘉靖十三年知县刘永准始作六门三十三年苦倭患邑人李镇等建议筑城周七里髙二丈五尺城楼四水闗二池深一丈二尺广十五丈知县陈雍董其成万厯中知县王以防筑月城张星筑敌台
　　泰兴县宋旧城毁于寇绍兴间县令尤袤更筑土城后亦圮明治间知县原秉忠立四门嘉靖三十四年知县姚邦材奉诏筑城周七里髙二丈五尺门五池环其外深一丈阔五丈其后知县许希孟増设重门万厯中知县陈继畴建敌台浚池









　　江南通志卷二十
<史部,地理类,都会郡县之属,江南通志>
　　钦定四库全书
　　江南通志卷二十一
　　舆地志
　　城池【二】
　　安庆府
　　府旧城即今潜山县城地也通典云楚灵王所建歴代因之宋嘉定十年黄干知安庆府以金兵破光州请诸朝徙城于盛唐湾宜城渡之隂去旧治百四十里其城北负大龙南瞰长江东阻湖西限河周九里一十三步门五东曰枞阳东南曰康济南曰盛唐今改镇海西曰正观北曰集贤元至正丙申守帅余阙増高至二丈有六濬重濠三引江水环绕明洪武庚午指挥戈预重修濬池深至一丈嘉靖辛丑知府吴麟于城内周围加甃以甓天启癸亥知府陈镳通判欧阳腾霄大加修葺崇祯乙亥知府皮应举补其倾圮知县黄配元续砌周城马道北闗一带增高雉堞建敌台濬旧濠其后五城楼烬于兵火
　　国朝顺治二年知府桑开第重建七年夏淫雨城圮操抚李日芃知府王廷宾知县贾壮修补复故十七年操抚宜永贵重修女墙合旧四为一设立窝铺以备守御康熙四十九年巡抚叶九思修筑懐宁县附郭
　　桐城县旧有城相传为隋同安郡故址门四有楼宋末徙治枞阳又徙池之李阳河元时始还旧治城久倾圮明万歴丙子知县陈于阶建砖城周六里门六崇祯乙亥知县杨尔铭重加修葺更设窝铺炮台壬午知县张利民以北山有临下之势于北门增建月城计十有八丈
　　国朝康熙九年雨圮知县胡必选修葺雍正十年重修潜山县旧城即府治故址久圮明季兵备道史可法知县柯支桂建城备寇工未竟而罢
　　国朝顺治六年操抚李日芃与副将梁大用知县郑遹元筑土城收缩西南由高营坝至同安桥与东北旧址接康熙五年知县周克友复修城之东北接于西南旧址五十八年知县段舒改筑西南门太湖县土城周七里环城有池深广各丈余门六有楼明嘉靖中知县王良卿修万歴间水涨东北成河崇祯丙子知县杨卓然建砖城避水患收缩止周六里甲申知县李盛英修寻经流寇洪水六门倾圯
　　国朝顺治五年知县李世洽修康熙五年雨圮北城知县罗绮修十一年雨圮西城知县王崇曾修十三年知县方人龙建东北两城楼十九年知县章时化修东西两门
　　宿松县明崇祯乙亥知县茍天麒始筑城址外垣门六寻经寇燹工遂废
　　国朝康熙十一年知县朱维高建悬楼二十座以备守御二十二年知县朱卷复造大小东门及北门城楼五十八年知县李泰葺化龙门
　　望江县明万歴乙亥同知蹇达署县篆始建四门咸有楼周六百二十六丈崇祯乙亥知县黄配元增高己卯春雨圮知县祝维嵩补筑未及半流寇骤至守将戚国泰躬为负石五昼夜工成
　　国朝顺治六年知县王世印重修城楼康熙五十三年
　　知县马骏改建东南门
　　徽州府
　　府城在乌聊山麓唐汪华筑东半抱山西半据平麓歴宋至元代有修补明初总兵邓愈加筑周九里七十步高三丈二尺广一丈五尺东西北三面有濠阔二丈四尺深一丈二尺南及东南以山险无濠为门五东曰得胜西曰潮水南曰南山北曰镇安东北曰临溪自北门而东至南门为敌楼七门外各设兵马司房窝铺三十有三嘉靖四十五年知府何东序増修加高三尺又建南山镇安二门月城增筑西门外敌台
　　国朝康熙二十一年徽宁道黄懐玉知府林国柱修葺歙县治旧在郡城外无城明嘉靖三十三年倭入寇知县史桂芳始议建城周七里有竒高三丈广二丈西南以郡城为屏蔽余三面皆山不池而险为四门门侧各有连弩之台守陴之舍二十有四瞭望楼二所
　　休宁县宋始城周九里三十步为六门元仍旧明堙嘉靖三十五年知县林腾蛟建议重筑周九里有竒高二丈广如之北踞天葆山东亘东山之巅南临汶溪西临夹溪门有七城外引水为池后令潘清亶竟其绪
　　国朝康熙二十一年知县俞献修葺
　　婺源县南唐时建治于高镇挟深溪为险检校司空刘津始筑城周九里三十步二门宋因之元时立木栅四门明初枢密院判汪同复因遗址为城周五百三十余丈后坍壊嘉靖间知府何东序通判冯叔吉议建石城俯瞰绣水旁临杉潭为门四俱有楼有月城又为小门亦四计长九百余丈又太白围墙在婺源县南七十里太白潘村地接鄱湖屡被寇害明嘉靖二十九年以里人奏请奉诏筑周五里有竒
　　祁门县宋始筑土城周五里四门明堙嘉靖间知府何东序檄知县桂天祥营筑周一千六十丈高二丈广一丈三尺建五门西北因山为固东南倚河为池
　　黟县宋筑土城周二里六门明堙嘉靖中知府何东序通判何叔吉重建甃以砖石周七百三十余丈高二丈广一丈二尺为门五皆有楼西南环以高冈东北以大河为池崇祯七年增筑月城
　　国朝知县窦士范江旣入曹振邦王景曾前后相继修
　　葺
　　绩溪县宋筑土城周五里元因之明堙嘉靖间知府何东序檄知县郁兰改筑周八百四十一丈高二丈广一丈三尺为门四俱有楼以大河为池
　　国朝康熙十一年知县刘滋修葺
　　宁国府
　　府城初创于晋内史桓彝隋开皇间刺史王选始大展拓之宋建炎三年郡守吕好问缮修元至正中廉访使道童重加甃甓城高二丈五尺厚三丈周延九里一十三步门五东曰阳徳东偏曰泰和南曰薰化西曰寳成北曰拱极西北据山阜东南跨原隰宛句二水合流不经疏凿明知府鞠腾霄宋献叶锡益饬治焉旧堞一万三千有竒崇祯时知县梁应竒并三为二今共八千九百七十垜原铺一十三所今计增设一百二十九所
