<!-- { "loadSidebar": true } -->
　　田昼字承君阳翟人徽宗时知淮阳军嵗大疫日挟医问病者救之后卒民祀为土神【宋史本传】
　　王复以龙图阁待制知徐州建炎三年金兵围徐复与子倚婴城固守外援不至城陷嫚骂死阖门百口皆遇害其帐下赵立为掩其尸奏请立庙时敎授郑褒巡检杨彭年同死之【南畿志】
　　元珠吉达彻尔世祖时为徐州达噜噶齐崇尚经术周知民隐锄强扶弱吏民畏而爱之【徐州志】耶律廷瑞至元中为萧县尹改建学宫士风一振【萧县志】
　　赵野字子开济南人大徳初为沛县尹劝农兴学政平讼理【南畿志】
　　苖泽大徳六年知睢宁县有干济才嵗饥建言宜蠲赋赈给河水冲决置大舟以济民涉【南畿志】杨防大徳十一年为砀山县尹加意庠序劝课农桑政敎兼举【砀山县志】
　　郭瑄字廷玉至正五年为丰县尹沈毅有为凡有大兴作皆不动声色人争趋之【丰县志】
　　谔勒哲图字仲玉至正中监萧县政简赋平吏畏民爱行部所至一饭必酬其直【萧县志】
　　明文景宗合肥人洪武初知徐州招徕劝课民皆安业善因事成功多所创建【南畿志】
　　杨节中樊城人洪武戊寅以荐举知徐州以厚风俗为务会郡大疫遣医四出疗治躬自督视贫者并捐俸给之【南畿志】
　　曾本雩都人洪武五年为丰令亷洁寛平吏民怀服【丰县志】
　　陈葵慈谿人洪武中知邳州兴学校劝农桑有遗爱百姓懐之【南畿志】
　　郝玘永乐元年知砀山劝督耕桑鼓励庠序明敏亷慎政化大行以忧去服阕谒选萧人请为令政绩复着【砀山县志】
　　梁孟岳贵谿人永乐初知宿迁歴二考赋均讼平婚姻死丧皆有赡给【南畿志】
　　甯直滕县人宣徳初知宿迁县莅事公平政敎兼举【南畿志】
　　宋诚字彦实蕲州人景泰中知徐州器宇才能迥出人表吏民畏服【南畿志】
　　周广荣吉水人成化中知邳州文章政事俱优【邳州志】
　　何皥公安人成化六年知睢寜县蝗不入境瑞麦丛生【睢寜县志】
　　曹卿成化间以御史谪判邳州兴利除害治绩甚着【邳州志】
　　张梦辅澄州人成化中知砀山刚果有为盗贼屏迹【南畿志】
　　李惟聪杞县人治中知邳州为政平易谳狱详慎【邳州志】
　　雷爵朝邑人治中知邳州令善民安【邳州志】张瓛福山人治中知宿迁县百废具兴【宿迁县志】樊准南昌人正徳中知徐州先是中贵督广运仓储左右恣肆莫敢谁何准至一绳以法会进鲜横索驿递准亷其所挟私物状裁抑之被诬逮系老幼号泣追送事白调任【徐州志】
　　张淮字本豫义勇前衞人正徳中知徐州会上南幸乡民惶惧佥思窜匿淮与判官董相慰安之悉心经画秋毫不以扰民时服其才【徐州志】
　　马裕临朐人正徳三年知萧县嵗饥发廪以赈仍日煮豆粥三百釡食之又抚流移垦荒莱补助不给邑人依若慈母焉【萧县志】
　　胡守约字希会合州人知沛县中官史宣进贡经沛陵轹郡县守约与宣讦奏被诬系狱比鞫对持论侃侃得释归【沛县志】
　　周尚化太和人正徳四年知邳州强寇压境修筑土城竭力守御【邳州志】
　　高岩泸州人正徳中知邳州不避权势临民庄而礼士优【邳州志】
　　王治字纯甫永平人知沛县沛故无城治为剙筑又撤龙泉寺徙建学宫【沛县志】
　　刘阳字一舒安福人嘉靖中知砀山县俗多盗阳捕其魁扑杀之奸民震慴邑苦河患乃斋沐七日率父老请祷河忽自疏者二十七里【砀山县志】
　　李文宪字从周北直人嘉靖中授沛县丞有贼百余人突夜入城劫掠宪率民兵徃捕贼挺身当先矢尽遇害【沛县志】
　　任惟贤黄陂人知丰县筑新堤崇节孝抑奸贪雪幽滞缓征薄敛与民休息【丰县志】
　　刘顺之马平人隆庆六年知徐州徐频年被水筑张村站堤塞房村决口乂创筑周围防城堤遍歴郊原问民间疾苦请赈防之嵗旱祷雨辄应火延城楼望拜即灭居四年百度具饬【徐州志】
　　呉文光高安人万厯元年知丰县裁冗役修缕堤垦荒田作士气贫民有逋赋者请以地变直措资市为学田【丰县志】
　　王廷卿荆门人为砀山令多方抚字贤声流闻当路荐章凡七上万厯初入觐上简循吏得二十五人廷卿与焉【砀山县志】
　　申其学日照人万厯十年知睢宁县建城筑堤不扰民亦不糜公帑举行保甲乡约皆有实效【睢宁县志】傅惟翼富顺人万厯四十五年知徐州为政简要凡可因者因之不可者务与众参酌而后去赋平役省循良为一时之冠【徐州志】
　　张镜心字湛虚磁州人天启四年知萧县里长苦丁粮繁费过多镜心自为解兑不以累民邑内有故河久湮疏通之得增民田千顷【萧县志】
　　国朝周祚永西安人顺治十一年知宿迁县招流移垦荒瘠徴赋令民自封纳柜尽除耗羡米麦二税収用制斛革行户供应之扰胥非奉宪檄不滥差遣四境晏然
　　王相吕泰州举人授睢宁敎谕顺治九年胶寇陷城抗义不屈遂被害奉
　　防赠国子监博士
　　李之实夀州嵗贡授睢宁训导顺治九年胶寇陷城抗义不屈与敎谕王相吕同被害奉
　　防赠国子监博士
　　江鴈卿江西人康熙八年知徐州政尚寛和不事刑扑州旧有版荒地四千七百余顷丁粮未除力请上官
　　题免卒于官囊无一钱州民为之营殓【以上旧通志】李允贞徳州人顺治二年知丰县时经制未定赋役孔亟允贞秩然有条应以暇豫民得不扰会砀山令缺顽民煽乱奉檄兼摄砀事时首恶已就擒镇将欲穷治寇党允贞亷其无辜具文陈请愿以
　　身家保之事得寝因抚绥招徕逃亡者皆复业明年代者至百姓攀辕泣送之
　　阎玿太原人顺治三年知丰县毎周谘邑中利病辄与兴除禁兑粮解头及收粮大户民尤便之时山东逋寇未殄玿解槖增修土城不以费民孙枝蕃三原人康熙十二年知徐州时黄河泛溢居民汹惧乃出私钱募人夫取石筑堤防城城赖以全州苦协济夫役一征发率数百千人枝蕃力请免之滇闽变作官兵道徐竭力供亿不扰民间以劳卒官
　　佟国弼奉天人康熙三十九年知徐州嵗饥力请蠲赈尝发常平仓麦二千石假贷饥民明年又饥民不能尽偿国弼代为偿之河北田旧无隄数遭水患乃出私钱筑子堰数十里嵗得有秋徐俗贫人产子多不举捐赀立育婴堂募乳妪哺养存活颇众卒于官奔哭者不絶
　　太仓州
　　宋高衍孙嘉定初置县衍孙首知县事剙建治廨城隍坊陌坛壝学校靡不周饬【太仓州志】
　　元伊埒哈雅防古人任崇明达噜噶齐嵗旱斋宿寳庆观祷雨妻死弗顾谓家人曰女等殓之吾为民祷雨未获不可归也言既雨大注【崇明县志】
　　孟集至正间知崇明州州有三沙东沙视两沙为最贫不宜五谷米常贵集置常平仓于州治之南以时粜籴价乃平【崇明县志】
　　巴哩雅至正间崇明州达噜噶齐州址为潮吞齧相地迁之【崇明县志】
　　任立太原人授嘉定知州释寃狱四十九人嵗祲全活饥民六千余户【嘉定县志】
　　明刘秩字伯序丰城人呉元年知崇明州渡海誓曰茍犯民秋毫者有如此水既至兴利除害奏减酒税盐课与涂田未成而有赋者章四上嵗省三万石有竒【南畿志】
　　王瑛建安人洪武中知崇明时徙建城郭创县治定坊巷构公宇相度经画瑛之功居多从子鋭正统中亦令崇明审验人户定其徭役贡赋之法庠士素乏科第选敏者与讲经传窜改程业自是登庸相望时天旱蝻生为文祭八蜡之神即雨三日【叶盛撰刻石文】
　　练达新淦人建文间知嘉定县视事甫三月靖难师渡江从父子宁被诛达知不免一夕载妻子赴海死【嘉定县志】
　　连俊邠州人宣徳中知崇明县嵗旱正赋缺供俊请以麦豆代解报可民以为便明年复大饥乃请借常熟官粮万石赈给海中田坍粮存者悉言于大吏奏蠲之【南畿志】
　　祖述字尚贤宣徳中以福建参政左迁知嘉定邑田数啮于海赋无所出上疏蠲之又嵗造船以供漕运及漑田之河久淤塞悉疏上闻自是船罢造而河亦浚【南畿志】
　　龙晋吉水人天顺元年由御史出知嘉定县有狱讼累年不决者晋至立辨决之呉淞江盐铁塘久淤塞晋督丁夫开浚获一石刻于江岸其文曰得一龙江水通人为叹异【嘉定县志】
　　呉哲成化间知嘉定诚心质行常以六事箴之座右【嘉定县志】
　　李端字表正枣阳人治十年立太仓州端以御史知州事时当草创两衞弁争长军伍侮乡民端平以法皆敛手服【太仓州志】
　　王应鹏正徳间知嘉定县被召赴京僚佐餽赆一介不取行至淮有持金二镒布百疋以献者惊问之曰感恩切骨敢以为献应鹏笑曰有是哉乃受布一疋仍制衣以赏篙工其清介如此【嘉定县志】倪宗正余姚人正徳中由翰林出知太仓州嵗大水赈活甚众复条陈地方利弊六事于朝凡兴水利均田税数十年皆用其策【太仓州志】
　　李资坤字伯生昆阳州人嘉靖中知嘉定清节絶伦尤笃于风义建忠孝贞烈二祠立社学十有六皆有田有廛为图永久【嘉定县志】
　　熊桴字元乘武昌人嘉靖间知太仓州倭薄城桴昼夜守御倭退苦旱请上官疏免一嵗税粮孑遗全活【太仓州志】
　　陈如松字向南同安人知太仓州负高才有强力事无剧易立解尝试童子千余一日夜榜发有遗斥者求署如松问姓名随诵其疵句大惊而退【太仓州志】
　　马麟字子振嘉靖间知嘉定县严重寡言笑邑有桀为伍众患苦之一日密召其魁令自相摘发先后尽寘之法尝濬练祁塘自治城至外冈镇止舍于外七日而毕工【嘉定县志】
　　张守直字时举遵化人嘉靖中知嘉定故事赋入例有收头一充是役无不破家守直罢不复用诸如库子里长为民所不便者悉罢之【嘉定县志】
　　万思谦字益甫南昌人嘉靖中知嘉定倭寇薄东城乗风焚仓舍城几陷思谦叩头吁天风反火灭贼酋中矢石死乃解去邑城土堞难守请易以甓明年城成贼果大至恃以无恐【嘉定县志】
　　唐一岑嘉靖间知崇明县时县治新徙平洋沙一岑筑城未毕倭寇猝至死之【崇明县志】
　　韩浚字邃之淄川人万厯间知嘉定催科旧以十日为期浚易之以月茍输将如约则终嵗不至县庭有乡民入市横被殴劫不识其主名浚讯知形状曰此必某某捕之不刑而服【嘉定县志】
　　张世臣新野人万厯二十九年知崇明县筑海堤七十余里捍田万余顷【崇明县志】
　　王廷举万厯中嘉定敎谕与诸生砥砺名节邑令知其贤数咨以政人谓与侯昵欲有所干望其顔色辄惭沮而退【嘉定县志】
　　刘士斗字瞻夫南海人崇祯时知太仓州官衙不取一物值生子市呉防四尺人以为竒【太仓州志】钱肃乐字希声鄞县人知太仓州不畏强御常以孝友劝导州民有母讼子扶其子令跪母前因谕其母以尔子罪不至死且子死将谁依皆感动泣谢去有兄弟讼者曰汝小忿奈何伤天性盍退思之越数日兄弟果来谢【太仓州志】
　　李玉森字木公高要人崇祯时为嘉定丞甫至谒直指其僚俱叩头袭不典之称玉森独长跪呼大人直指怒玉森极论大人之名美而未易践不典之称乃舆台小人所宜直指改容礼之【嘉定县志】文祖尧字心传云南人崇祯时为太仓学正缮文庙整祭噐谆谆训诸生以圣贤之道已而弃官寓荒寺寻归卒于道诸生即寓室为祠曰思贤庐【太仓州志】
