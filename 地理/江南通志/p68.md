<!-- { "loadSidebar": true } -->
　　甓山在州西四十里下有甓山湖南通淮一作碧山州志云以土色碧故名
　　巉石山在州西百二十里淮水北岸与南岸浮山相对即梁天监中筑堰处也又西有车门有路通车
　　九山在州西北八十里以有九冈而名北接怀逺之涂山
　　第一山在盱眙县治东宋自京师至汴口并无山惟隔淮有此故名有米芾书第一山三大字勒于石又县治南有清风山皆名胜处
　　台子山在盱眙县东一里刘宋臧质守盱眙以拒魏师魏造弩台射城中即此
　　盱眙山在盱眙县东四十里旧以形似名马鞍山唐天寳中改今名
　　东山在盱眙县东南三里上有石洞左曰灵关右曰剑壁洞中曲折相通夐非凡境
　　都梁山在盱眙县东南五十里山多兰草俗谓兰为都梁故名方舆胜览云隋于此建都梁宫有磬泉钓鱼台
　　云山在盱眙县东南七十里一名东阳山山有龙潭仙人洞其麓有寺葢旧东阳县之佳胜也九头山在盱眙县南三十里又名塘山冈阜重疉溪涧萦纡亘四十里
　　上龟山在盱眙县西南一里旧志云旧有八仙观及招隐洞洞口有招隐亭又二里曰寳积山山麓有石刻道德二大字又有罗汉泉
　　清平山在盱眙县西南八十五里郡邑志谓之青山方舆胜览云清作青宋绍兴间刘泽保聚于此嘉定末武统制亦据此山城门街道池井犹存紫阳山在盱眙县西南百里县志云上有古浮图山麓有古净明寺相传唐人常于此铸剑有试剑石磨剑池一名九□山
　　嘉山在盱眙县西南百五十里相传宋将孟良于此立寨遗迹尚存上有龙王庙祷雨輙应
　　三台山在盱眙县西南百五十里上有三峯鼎立如品字其上平衍可屯十万众宋建炎间刘纲保聚于此纲刘位之子也
　　玉环山在盱眙县西八十里状如玉环一名女山上有二女庙
　　西庙山在盱眙县西七十里有九江王英布庙县东南又有东庙山
　　浮山在盱眙县西百四十里北临淮水故名亦名临淮山寰宇记云在濠州东九十五里俯临长淮山下有穴淮水泛溢其穴即髙水减即低濠梁志云浮山洞夏潦不能没而冬不加髙故人疑其浮也旧传洞有仙人寓焉南史云梁天监中曾筑堰于此以灌寿阳功成旋决上有灵岩寺名人题咏甚多五河志云是山虽在盱眙去五河尤近关锁风气捍塞水门实五河之屏障盱眙不得而专也天长亦有浮山
　　陡山在盱眙县东北五里俯瞰淮河其势陡峻一名斗山
　　军山在盱眙县东北六里三国志云魏邓艾尝屯军于此筑堰溉田亦名君山又东北一里曰长围山旧志云魏太武围盱眙自都梁筑长围围城造浮桥于君山截水路即此
　　下龟山在盱眙县东北三十里上有絶壁下有重渊岳凟经云禹治水获淮涡水神巫支祁形犹狝猴力逾九象鎻于龟山之足淮水乃安焦山说枯亦云唐永泰中李汤以牛五十引鎻出之鎻末有一青猿髙丈许复拽牛没水蘓轼诗云清淮浊汴争强健龟山下瞰支祁宫古寺后有井俗传鎻支祁于井中
　　冶山在天长县南四十五里产红石旧志云吴王濞即山铸兵因名上有天井白龙池铁牛洞真珠泉诸胜又南十里曰道人山
　　覆釜山在天长县西五十里产石黑而砺旧志云周世宗征淮南尝驻跸焉
　　横山在天长县东南五十里望之若横故名上有泉不竭山南有踟蹰山相传陈荀朗破郭元建地胭脂山在天长县旧城西北隅厥有髙阜日光掩映赤色殷然宋包拯改名红山今呼为胭脂云金冈山在五河县南二里土色纯黄故名
　　九冈在五河县南三里崇冈绵亘起伏凡九卧龙冈在五河县西南七里下有龙潭
　　瑞岩在盱眙县西北下有泉源岩上镌瑞岩泉篆书
　　秀岩在盱眙县玻璃泉上有石刻字并唐宋人题咏
　　绣谷在盱眙县普济院南石林蓊蔚繁花缛卉春如锦绣
　　杏花岩在盱眙县崇福寺后有蒋頴叔陈述古题名
　　溧河在州北七十里源自虹县下流通塔影湖直河在州东北二十里宋崇宁三年开此由汴河逹于淮又州东门外有一字河隋时所开通直河口入淮者以河形直如一字故名
　　红蓝河在州东十里南流入淮隋宫人种红蓝于此
　　池河在盱眙县西自定逺县界流入此注于淮运河在盱眙县东北三十里龟山镇一名新河宋史云熈宁四年发运副使史公弼所开以避淮流之险其后蒋之竒复濬治之
　　秦兰河在天长县东四十里源出横山流入于毘沙湖
　　汊涧河在天长县西四十五里受覆釜山西南诸水三汊合流入丁溪湖又县东北有龙冈河西北有铜城河俱入于丁溪
　　石梁河在天长县西北三十里自县以西之水皆入焉南有石梁见通典今废
　　得胜河在天长县北七里相传汉髙祖自将撃英布得胜于此因名
　　潼河在五河县治东三十里源自虹县通沱河经天井湖南至铁鎻岭入淮
　　漴河在五河县南二里源出南湖东流入淮浍河在灵璧县流至五河县南入于淮
　　沱河在灵璧县流至五河县西北合浍水东入于淮
　　五河口在五河县东二里乃浍沱潼漴四水入淮处
　　峰山湖在州西百一十里通淮
　　塔影湖在州西北四十里湖东有龟山寺塔日照塔影入湖故名广袤数十里通洪泽湖
　　永泰湖在州北湖周三百余里出朱衣鲋
　　洪泽湖在州东北阔百二十里防诸湖水而通于淮即今州城之所防也县志云旧名破釜涧隋炀帝幸江都时尝游此又见淮安府
　　龟山湖在州东北三十里与盱眙下龟山对岸安湖在州东北六十里下流入淮西有崘墩湖万岁湖在盱眙县西二里周世宗伐南唐曾驻跸焉一名西湖
　　三城湖在盱眙县西通池河入淮
　　丁溪湖在天长县东下流为五湖入髙邮州又有万寿湖感塘湖沂湖上白湖俱与此通
　　五湖在天长县东北四十五里五水相合为一东接髙邮州之毘沙湖
　　南湖在五河县南七里流为漴河
　　天井湖在五河县东北二十里与州治界
　　淮水在州南一里西自临淮入五河县流经盱眙抵州城之南防诸湖水东北入山阳桃源界汴水在州北西北自虹县流至州界入淮宋蘓轼云自唐以前汴泗防于彭城之北然后东南入淮近岁汴水直逹于淮不复入泗矣葢自隋开通济渠始也唐宋之世汴水皆为漕渠云
　　龙潭在五河县西南七里相传有龙潜于中长沙洲在盱眙县北淮水泛涨赖以捍御蘓轼诗云十里清淮口长堤转雪龙是也今废
　　玻璃泉在盱眙县瑞岩之下泉水清冽莹彻如玻璃米芾诗凿破玻璃引碧泉
　　大沱沟　小沱沟俱在州北十三里流入于汴


　　江南通志卷十八
　　钦定四库全书
　　江南通志卷十九
　　舆地志
　　风俗
　　江南本勾呉旧俗左思所谓率土论都独端委所彰髙节所兴者也汉书地理志以为东海淮泗之间属鲁沛楚山阳属宋其民有圣人之教化近先王之遗风又以为呉粤与楚接比数相并兼其俗略同盖其文辞之失巧与啙窳不求积聚者自古已然然风俗者教化之所移易非独其水土之性殊气习之所尚不同也我
　　朝覃敷文徳久道化成渐摩以仁义节和以礼乐则呉中君子尚礼庸庶敦厖风俗澄清而道教隆洽史册所传闻者庶几征信于今兹矣
　　江宁府
　　君子勤礼恭谨小人尽力耕殖【祥符图经】其人士习王谢之遗风以文章取功名者甚众【沈立金陵记】南方水土柔和其音清举【顔介之】永嘉之后衣冠萃止文艺儒术于斯为盛【通典】俗英且毅士清以迈地大而才杰【宋杨万里】风流文物冠暎古今【汪藻】建业自六代为都邑民物浩繁人材辈出实士林之渊薮【杨演】山川浑深土壤平厚华而不佻淳而不俚【戚氏志】生人之性亢朗冲融重义而薄利风俗之美喜艺文而厌凡鄙　乡邻婚丧贫乏者互相佽助成之　金陵文献之邦以故寰宇推为奥区士林重其清议弹射臧否剖析毫厘擘肌分理者至今犹然【俱旧志】苏州府
　　因士类显名于歴代而人尚文因僧徒倡法于羣山而人尚佛【汉第五伦】泰伯逊天下季札辞通国徳之所化者逺矣更歴汉晋以来风俗清美俗多祠宇【旧图经志】山泽多藏育风土清且嘉泰伯导仁风仲雍其波【晋陆机诗】郊无旷土多勤少俭【呉郡志】君子尚礼庸庶淳厖【隋书】当赵宋时俗益丕变有胡安定范文正之遗风焉及后礼义渐摩而前辈名徳以身率先又皆以文章振动今后生文词动师古昔而不梏于専经之陋矜名节重清议下至布衣韦带之士皆能摛章染墨其俗甚美惟夫奢侈之习未能尽革【旧志】
　　松江府
　　文物衣冠蔚为东南之望经学词章以至书翰咸有师法【府志】呉中族姓之盛自东汉以来有闻于世逮魏晋而后彬彬辈出左太冲所谓髙门鼎贵魁岸豪杰虞魏之昆顾陆之裔居于华亭者为最着故士奢于学民兴于仁【宋魏了翁记】儒官翼翼不异邹鲁【元赵孟頫】四方名流彚萃于此薰陶渐染之功为多【何良俊】负海枕江水环山拱自成一都会民生其间多秀而敏其习尚亦各有所宗以至田野小民皆知以教子孙读书为事　土膏沃饶风俗淳秀【俱旧志】
　　常州府
　　人性佶直黎庶淳逊敏于习文疎于用武【寰宇记】建自泰伯宣于延陵髙节所兴由克逊以立风俗【左思赋】頴异之材挺生此邦【风俗记】地偏俗俭【宋苏轼卜居说】县人学子知所向慕【朱子宜兴学记】能振頽风以激衰俗非好贤乐善未易能尔【府志】人秀而文【葛邲贡院记】不事浮华少为商贾耕稼自给士尚儒术缙绅代不乏人男子不逺游女子不交易士夫不衣文绣不乘舆马俗多尚吟咏【旧志】士大夫皆知绳趋尺步纳身轨物以为士民标准【宜兴志】
　　镇江府
　　本泰伯之化有谦让之风【旧图经】其礼逊谦谨婚嫁丧葬杂用周汉之礼【寰宇记】士大夫崇静退贵气节民庶循礼乐业而不好竞【嘉定志】人性柔慧尚浮屠而少积聚【宋志】土风质而厚士风淳而直【咸淳志】士习诗书敦简素民闲故土力耕稼而不急工商之利啬于自奉妇人耻出门戸【金坛志】京口为舟车络绎之冲四方商贾羣萃而错处转移百物以通有无【旧志】
　　淮安府
　　人多轻剽士任气节【隋书志】重礼教崇信义阛市或杂浇伪至于农甿颛固极矣【地理志】士勤学问民务农商有淳厚之风礼让之俗【中都志】书轨新邦英雄旧里【宋苏轼淮隂庙碑】渐渍圣化绰有余风【图册】喜学问从教化虽兵革之余犹有是心【元志】淮安之俗淳实尚义勇悍习战【旧志】地大物众细民弃本务末豪右亦颇崇华黜素【南畿志】土沃生蕃河患丰歉不常【安东志】扬州府
　　土俗轻【孔氏六帖】流寓无定憩【梁栁世隆】扬州之俗号为繁侈【元和志】地分淮海风气清淑俗务儒雅士兴文艺【明王与学记】俗尚侈靡其士多明秀俊伟【彭时学记】俗从约而易化士循理而多文　海陵之民惟事耕渔性多朴野【俱郡志】土髙而广于水俗廓而勤于稼【髙邮题名记】
　　徐州府
