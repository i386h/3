<!-- { "loadSidebar": true } -->
　　王陵沛人始为县豪高祖防时兄事之及定三秦陵以兵属焉天下既定封安国侯为右丞相高后欲王诸吕陵力争之遂谢疾免
　　樊哙沛人从高祖为舍人多战功鸿门之防哙居营外闻事急持盾撞入营诮让项羽从高祖走霸上军天下既定封舞阳侯高帝尝病恶见人诏户者无得入羣臣哙廼排闼直入见上独枕一宦者卧流涕谏以赵高之事
　　周昌沛人从高祖破项籍封汾隂侯拜御史大夫高祖欲易太子昌力争不奉诏是嵗封如意为赵王年十嵗择贵彊相为吕后所敬惮者防之乃徙昌相赵既而太后鸩赵王昌谢病不朝见寻卒周勃沛人以中涓从高祖战功多封綘侯后与陈平谋诛诸吕迎立孝文帝为右丞相卒諡武周亚夫勃次子为河内守文帝封为条侯六年为将军军细柳文帝自劳军先驱不得入以诏谕之乃徐行入营天子为改容式车既出曰此真将军也景帝时呉楚反以亚夫为太尉讨平之迁丞相任敖沛人高祖初起敖以客从为御史守丰迁上党守陈豨反时敖坚守封广阿侯
　　陆贾楚人有口辩使南越谕赵陀称臣擢大中大夫著书论古今成败每奏一篇高帝辄称善名之曰新语后诸吕擅权危刘氏贾説陈平交懽绛侯迎立文帝贾有力焉以夀终
　　季布楚人任侠有名初为项籍将数窘汉王籍灭高祖购布急因滕公为言乃赦布召拜郎中文帝时为河东守布弟心亦任侠心以勇布以诺并闻闗中
　　申屠嘉梁人以材官从击项籍为都尉至孝文时以御史大夫拜丞相封故安侯亷直不受私谒邓通以弄臣戯殿上嘉召至欲斩之赦至乃免
　　后汉朱浮字叔元萧人从光武破邯郸为幽州牧定北边封武阳侯后入为执金吾帝以长吏多不胜任微过辄斥罢浮因日食上疏谏自是牧守易代颇简又言国学既兴宜广博士之选帝然之迁大司空徙封新息侯
　　刘般字伯兴宣帝后封于楚般父纡王莽废为庶人因家彭城建武中诏封般为菑丘侯太守荐般束修至行为诸侯师帝嘉之赐钱币显宗时徴行执金吾事迁宗正般在位数言事收恤九族行义尤着子恺当袭般爵而逃让与弟宪久之侍中贾逵陈其事徴拜为郎累迁三公旧制公卿二千石不得行三年丧恺议以为非崇化厉俗之道从之赵兴下邳人肃宗时为司隶校尉性刚正官至颍川太守子峻官至太傅以才器称孙安官至鲁相三叶皆为校尉时称其盛
　　呉树下邳人为宛令辞梁冀冀賔客布县界以托树树曰小人奸蠧比屋可诛将军宜崇贤善以补朝阙侍坐以来多托非人非敢闻命冀嘿然到县遂诛冀賔客为民害者数十人冀深怨之后为荆州刺史临去辞冀冀为设酒因鸩杀之
　　刘矩字叔方萧人少有高节举孝亷为雍丘令以礼让化民路不拾遗累迁尚书令性亮直失大将军梁冀意出为常山相冀败代黄琼为太尉琼为司空同心辅政号为贤相
　　陈球字伯真下邳人阳嘉中举孝亷迁繁阳令太守讽令纳贿不与为零陵太守贼冦消散州兵朱盖等反与桂阳贼数万转攻零陵掾请遣家避难怒斥之卒破贼斩盖等为廷尉时窦太后崩宦官曹节等以积怨欲别葬太后以冯贵人配祔球首发正议公卿以下皆从之后拜司空太尉谋诛宦官事泄下狱死二子瑀呉郡太守琮汝隂太守弟子珪举茂才济北相并知名
　　刁韪字子荣彭城人建和时为侍御史坐朋党禁锢后陈蕃被征复拜议郎迁尚书在朝有鲠直节出为鲁东海二郡相性忼厉有明畧所在称神常以法度自整家人莫见惰容焉
　　审忠梁人灵帝时郎中上书言宦官朱瑀等罪恶极切直后辟公府
　　陈登字元龙珪子年二十五举孝亷学兼文武有雄姿异畧守广陵有威名破孙策兵迁东城太守广陵民拔郡送之以功加伏波将军卒年三十九
　　三国魏张茂字彦林沛人青龙三年为魏太子舍人时明帝盛兴宫室留意玩饰又録夺士女前已嫁为吏民妻者还以配士茂上书极谏甚切直
　　呉张承字仲嗣昭长子少以才学名为长沙西部都尉平山冦迁濡须都督奋威将军封都乡侯承为人壮毅忠谠能甄识人物拔蔡欵谢景于孤微童幼后并为国士弟休字叔嗣袭昭爵弱冠为太子登僚友以汉书授登徙中庶子转右弼都尉权游猎暮归休上疏谏戒权大善之后以孙譛赐死蔡欵字文德彭城人厯位内外以清真显于当时后以衞尉领中书令封留侯
　　呉展字士季下邳人仕呉为广州刺史忠足矫非清则厉俗信可结神才可干世呉平还下邳闭门自守不交賔客
　　晋刘隗字大连彭城人元帝时为从事中郎迁丞相司直弹奏不畏彊御赐爵都乡侯为丹阳尹虽在外而万机秘密皆预闻拜镇北将军镇泗口王敦作乱以讨隗为名诏徴隗还京师请诛敦不従及攻敦于石头不克遂别帝去奔石勒
　　南北朝宋刘简之彭城吕人为宋武帝所知赴义京口位太尉谘议叅军弟谦之好学撰晋纪二十卷位至广州刺史子道产为雍州刺史领宁蛮校尉蛮夷顺服百姓乐业有襄阳乐歌自道产始也道产子延孙以尚书右仆射为南徐州刺史防竟陵王诞斩诞使刘公泰首送建业卒赠司徒
　　刘粹字道冲沛郡萧人初辟州从事从宋武帝平建业征广固以功封西安侯族兄毅贰于武帝粹不与毅同心而尽心武帝改封建安侯元嘉三年讨谢晦晦故与粹善以粹子旷之为叅军帝甚疑之王曰粹无私不必忧及受命南讨一无所顾晦亦不害旷之遣还宗人
　　刘损字子骞元嘉中为呉郡太守尝修葺太伯庙以善政闻
　　刘亮懐黙子少工刀盾仕宋以功封顺阳县侯厯梁益二州刺史在位亷俭所得公禄悉以还官明帝下诏褒美卒諡刚侯
　　齐曹虎字士威下邳人齐高帝镇东府使领白直三百人虎形干伟毅善于诱纳有知人鉴隆昌中拜雍州刺史子世宗性严明颇识兵势厯太子左衞率
　　梁徐文盛字道茂彭城人也为宁州刺史州在僻逺羣蛮刼窃相寻前后刺史莫能制文盛推心抚慰夷獠感之风俗遂改
　　隋刘行本沛人璠从子起家梁武陵王国常侍遇萧修以梁州北附遂与叔父璠归周以讽读为河内太守隋文帝擢为谏议大夫帝尝笞一郎行本谏止弗听行本前曰陛下置臣左右臣言是安得不听若非当致之理安得轻臣而不顾置笏于地而退帝敛容谢之原所笞者擢左庶子辅导太子动绳以正唐令则以歌敎内人夏侯福与太子戏阁内行本皆切责之一时权贵惮其方正请托路絶吏人懐之
　　刘权字世畧丰人少喜侠后折节好学动循法度开皇中从平陈封宋国公拜苏州刺史甚得民和大业初从征吐谷浑多战功寻为南海太守行至鄱阳遇盗起权乗单舸诣贼营説以利害羣贼感悦降附至南海数嵗盗起豪帅多愿推权为首权固拒之子世彻又密书讽令举兵权集僚佐对斩其使矢无异图
　　唐刘德威彭城人有干畧始从高祖讨伐有功贞观初厯绵州刺史政号亷平民立石颂德寻为大理卿太宗问曰比刑网密咎安在德威曰在君不在臣下之寛猛视主之好恶今坐入者无辜坐出者有罪所以吏务深文为自营计帝然其言卒諡襄刘延嗣彭城人德威从子为润州司马徐敬业攻润州延嗣与刺史固守俄而城陷敬业邀之降延嗣不屈敬业怒将斩之其党魏思温救止系狱敬业平録功迁梓州长史转汾州刺史
　　刘延祐彭城人擢进士补渭南尉治第一后检校司賔少卿徐敬业败吏议敬业所署官多殊死延祐谓诬胁当察以情全宥甚众后为安南都防遇害
　　刘藏器延祐从弟髙祖时为侍御史衞尉卿尉迟寳琳胁人女为妾藏器劾还之寳琳私请帝止其还凡再劾再止藏器终执奏还之子知柔性俭静居亲丧庐墓侧诏筑阙表之厯官工部尚书河南大水诏知柔驰驿察民疾苦及吏善恶表荐有治行者二十七人皆协舆望卒赠太子少保諡曰文知防别有传
　　司马锽徐州人天授初左补阙薛谦光上疏论选举之弊长安中选台阁贤望分典大郡十九人锽与焉政绩可称独谦光与锽二人而已
　　刘海濵彭城人以义侠闻为泾原兵马将与段秀实友善累立战功兼御史中丞刘文喜据泾州叛海濵与其子光国绐以奏请及入对言奸慝可诛状既还光国手斩文喜献阙下擢左骁骑大将军封五原郡王海濵乐平郡王为朱泚所害
　　刘仁师彭城人长庆中为高陵令有惠政迁屯田郎中兼侍御史刘禹锡称其理人为循吏理财为能臣一出于清白
　　南唐马仁徐州人数嵗学兵法通解若素习事南唐为升州牙将以定朱瑾功迁左领军将军厯楚州刺史节度润州改庐州为政寛简亷平甚得民心
　　马文义仁子以防授千牛备身祖全恩为判官从下建州将吏皆入府库争取金寳文义独收民籍故建虽经乱而民安旧业文义有力焉迁赞善大夫卒妻朱氏赙赠一无所受人以为其亷能刑家
　　徐玠字蕴圭彭城人事呉为江西粮料使迁吉州刺史烈祖以佐命功拜右丞相出为宣州节度使复召为司徒年七十六卒赠高平郡王
　　宋刘涛彭城人后唐举进士累官右詹事宋太祖即位素知涛履行召至以老疾求退授秘书监涛有知人鉴尝力荐薛居正于主司以为文章器业必至台辅后果为相
　　郭廷谓字信臣徐州人幼好学善骑射性恭谨事母以孝闻南唐屡立功后归于周宋初为静江军节度观察使留后知梓州悉除弊政子延濬厯官成都都巡检使李顺乱擒斩甚多改知汉州屡被嘉奬兄子延泽好学藏书累官国子博士
　　王汉忠徐州人少豪荡有膂力太宗时从征太原先登流矢中眸战益急上壮之累迁洮州观察使契丹南侵合诸军击败之终左屯卫上将军汉忠有识畧军政甚肃每行师诘旦必行香祝曰愿军民无犯吾令违者一毫不贷故所部无盗性刚果不务小节轻财乐施好读书待賔佐有礼名称甚茂
　　牛冕字君仪彭城人太平兴国三年进士知滁州以勤政闻厯福建转运使建议废邵武军归化金坑土人便之卒官祠部员外郎子昭俭殿中丞刘福下邳人魁岸有膂力宋初官横海指挥使讨蜀叛将全师雄有功累迁雄州防御使至部按行城垒调镇兵出私钱宴犒冦至恃以无恐福御下有方为政简易人甚德之
　　刘湜字子正徐州人举进士厯迁殿中侍御史上言转运使掎摭郡县苛束官吏人不得骋其材宜稍寛假不改者绳之后领河渠事汴水絶凿河隂新渠通漕运如故知广州侬智高初平湜练土兵葺械器作铁鎻以断江路有盗据山招之不降湜知并山民资之食徙民絶其饷盗饥因悉降厯知徐郓庆密州
　　李若谷字子渊丰人举进士累官至叅知政事以太子少傅致仕卒諡康靖若谷知陜州时招谕青灰山盗杀其党自归知潭州洞庭贼刼杀商人为常若谷擒磔于市自是盗息知延州秋夏水溢为害制石版为岸后虽暴水无恙知夀州摘豪右之占芍陂者知并州助贫民嫁娶在政府论议寛厚治民多智虑恺悌爱人去后人思之
　　晁宗慤字世良逈子以父廕为秘书省校书郎累迁殿中丞天圣中奏对请减上供垦闲田择狱官令监司举县令以龙图阁学士权发遣开封府辨雪疑狱有能名拜右谏议大夫叅知政事卒諡文庄宗慤性敦厚事父母孝笃于故旧凡任子恩皆先其族人在翰林一夕草将相五制褒训戒人得其宜尝密诏访边策陈七事颇施用之
