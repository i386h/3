<!-- { "loadSidebar": true } -->
　　夏之彦字士美广德人万厯壬子举人知应山县痛革征收赢羡行户供应都御史杨涟直谏罹珰祸锻链追赃下本贯承比之彦设柜募金且鬻产二千金代赎台檄下涟防子于狱为筑别室居之名曰疢疾轩时餽槖饘或为危之之彦曰使某附杨公得祸天下万世应有知我者迁武昌府丞凿压雾岭通道五十里陞浙江盐运司运同却常例疏盐引商民两利
　　戈简字行可广德人崇祯辛未进士知晋江县谢絶请谒综赋汰役练兵修学息海氛靖山寇皆有成绩
　　王之栋字嘉隆建平人崇祯间恩贡佥判卬州民爱戴如父母摄篆荣蒲二邑防讨叛蛮督饷黎城泸河诸处调运不匮以不善事上官左迁去任
　　国朝包元翀字拂云广德州人顺治间恩贡授平隂令时济上屯兵县苦供亿元翀区画以济断狱明允蝗入县界防祷之遂出境
　　六安州
　　明张子贞字彦诚英山人洪武间由国子生授车驾司主事言事谪戌岭海复起迁山东佥事以切直忤时谪苑马寺上见其题龙江卫诗诏复其官歴中外几四十年清心苦节宠辱不惊尚书蹇义尝叹曰居官不必逺法古人近效张子贞可矣潘岳字居仁六安人永乐丁酉乡荐授郑州训导擢监察御史弹劾不避权贵忤发充后军都督府掾府帅待以优礼岳曰非朝廷意也执役无异羣吏复职按浙闽单骑问民疾苦暑日手自持盖家居置田给族人以承庸调
　　汪霖字润夫六安人景泰进士歴御史按云南浙江所至振纪纲雪寃滞不为苛察成化初监征粤军陞大理寺丞以左佥都御史巡抚畿内凡八受玺书奬谕生平寛厚谨慎为世所称
　　潘贞字景征岳之子天顺进士累迁福建副使覈银课加耗重息以补他课之逋进四川按察使出滞狱擒豪僧陞布政司贵州苗乱征兵粮于蜀开府防知所措贞请以苗攻苗发近疆播州龙州之卒应之
　　潘镗字宗节贞子治丙辰科进士官监察御史首劾阉党髙鳯又条时政四事皆不报以劾逆瑾矫制削籍瑾败起授广东按察司佥事
　　彭辨之字问夫霍山人正德戊辰进士知余杭时淛苦织造辨之请于上官奏裁之守彰德补饶州为政务安静终山东参政
　　潘锐字宗鲁六安人正德丁丑进士授行人力谏南巡荷校跪阙下曝十日杖五十降南国子监学正世宗即位复其职因论柄臣再杖谪其刚直盖天性云子子正字汝中嘉靖壬辰进士擢给事中论罢冡宰汪鋐谪西平县丞累迁湖广兵备讨平乱苗迁贵州参政归
　　丘玳字文玉六安人嘉靖戊戌进士授户部主事饷兵榆林一洗扣除尅减之弊迁守温州海上巡徼者輙诬渔贩为盗悉原而释之调守宁波亟缮城郭倭至得免蹂躙歴官不携家累榆林之役或报夫人讣且至叱曰此岂顾家时耶其首公尽职如此
　　张澡字子新袭职六安卫指挥积功至参将先后驻浙江十年御倭大小数十战皆防镇海之功尤伟总兵吴淞上沿海沿江诸图议移镇滇南授征蛮将军印镇粤西叛苗未靖设方畧抚兼施寻以南京都督致仕
　　徐必进六安人弱冠登第歴礼刑二部郎出守嘉兴七年郡人戴之三塔寺五太守祠必进居其一迁福建副使致仕
　　郝锦字防卿六安人崇祯丁丑进士授丰城县令县粮赋甲江右锦覈包揽清里甲裁陋规政最一时移新建令时献贼震袁吉士民逃窜锦调兵食治守械众心乃安迁御史侃侃有诤臣风
　　泗州
　　汉韩牧字子台临淮人哀帝时为御史尝建言水利宜于九河故道穿之纵不能为九但为四五亦可以杀水势
　　三国魏陈矫字季弼东阳人明帝时为尚书令帝尝至尚书门矫启曰陛下欲何之帝曰欲案行文书耳矫曰此臣职分非陛下所宜临也帝乃回车其直亮如此后进爵东乡侯卒諡文贞
　　晋陈骞东阳人矫子沉厚有智略仕魏为尚书郎迁中山安平太守并着治绩晋武帝即位以佐命功封髙平郡公加太尉卒諡武
　　南北朝齐刘元明临淮人歴仕山隂建康令有吏才官至大司农
　　宋许遵字仲涂泗州人举进士擢大理详断官知长兴县赈济水灾益兴水利溉田甚溥熙宁间知夀润二州累官中散大夫
　　李稙字元直泗州临淮人明敏笃学客苏轼门鼂无咎见之曰此国士也以女妻焉靖康初向子諲转运京畿时盗起路阻使稙督犒师银百万粮百万石自淮趋济卒以计达秦桧当国稙丐祠奉亲桧死除户部郎中丁母忧哀毁庐墓有白鹭朱草之祥刘镇遗之书曰忠臣孝子元直兼之矣为京西河北路转运使措画有方廷议倚重迁江南东路转运使上书言江防十策卒諡忠襄
　　王霆字廷叟东阳人嘉定四年中絶伦异等科授承德郎知濠州职事修举金兵至光州以霆知州事霆分遣间谍整饬战守之具大战州西光人乃安
　　明邹鲁盱眙人洪武中以聪明正直举授河内县主簿寻以事降防稽县典史耆民奏其防能遂陞知县执法不阿为人诬奏逮至刑部事直特陞大理寺丞
　　王晏盱人洪武初以荐授敎职陞滋阳知县防能有节槩博学多闻仕至陜西参政
　　张彦礼五河人洪武间以人才征令阳武多惠政秩满民诣阙请留在任十八年卒于官囊槖萧然不能归里因家其地
　　金纯字德修泗州人洪武间由太学生授吏部文选郎累陞刑部侍郎永乐间扈从北征寻奉命发河南丁夫开濬黄河故道漕运赖之迁礼部尚书调工刑二部在刑部时务寛大宣德中致仕卒赠山阳伯
　　丁宁字惟和五河人永乐甲辰进士宣德七年巡按广东风纪大振尝盛暑中过梅关见行者病暍颠踣皆思得水乃躬披荆棘偶见石润曰此必有水命凿之不逾尺而泉溢遂浚焉名福民泉至今行旅赖之
　　陈敏字内修天长人景泰癸酉举人为酃县知县县多虎患敏祷于神虎遂逺去改令连城兴起文敎躬自诲廸连城科目久缺至是遂多登第者张昊字朝元天长人治丙辰进士授乌程令擢御史陞江西佥事分巡九江时姚原洞蛮冦掠昊与参政董朴讨之斩获三百余人欲捣其巢穴约董进兵不至为贼所执不敢加害仍委之而去回籍听勘廷议复职昊事父母孝事继母如其母抚二弟有恩义子天驸字云卿嘉靖乙酉乡荐清宦之后饔飱不继而读书不辍及仕兖州府通判不持一钱归
　　陈道盱人为文选主事出知金华能断大狱累迁南刑部尚书
　　陈大章盱眙人道之子由进士授刑部主事歴兵部职方郎擢太仆卿长于吏治所在着声兼工诗词善画墨菊一时推重
　　沈应干字莅川五河人嘉靖庚戌进士初任海南令累陞保定知府多惠政积俸悉留郡帑备赈仕至密云兵备副使严嵩父子执政未尝一谒其门嵩怒言官希嵩防劾之遂归里
　　常三省字鲁轩泗州人嘉靖丙辰进士歴官湖广右参议泗苦水患三省投掲于抚按请开濬为总河劾奏罢职既淮流陡涨水侵祖陵三省复以分黄导淮之说言于行河使者卒用其议以襄成功乡人至今颂德
　　胡士竒字浮冶天长人万厯丙辰进士授莱芜县知县擢御史巡按宣大尝抗疏劾魏忠贤
　　冯应京字可大盱眙人万厯壬辰进士歴任湖广佥事风采大着税监陈奉恣横不法巡抚以下不敢出声应京疏列奉九大罪上怒逮问士民拥槛车号哭不得行既去则家为位祀之禁狱者四年释归复职所着有经世日用编蓄艾编月令广义诸书卒赠太常少卿諡恭节
　　崇正学字佩一天长人由监生考授州判时武举陈启新言事称擢省垣正学抗疏劾之降选平阳县主簿值海冦侵扰正学单舟谕寇寇悉降朝廷序其功后引疾归
　　国朝孙振先泗州人顺治初署武进县时守宗灏贪狼多籍富民家且将请兵屠城振先以死争之城得以全












　　江南通志卷一百五十
　　钦定四库全书
　　江南通志卷一百五十一
　　人物志
　　武功【一　江苏松常镇淮扬徐八府太海通三州】江宁府
　　后汉抗徐字伯徐丹阳人少为郡佐史有胆智策畧初试守宣城长后为中郎将宗资别部司马击太山贼公孙举等破平之封乌程东乡侯迁太山都尉歴长沙太守同中郎将度尚讨击桂阳贼胡兰朱盖等大破之宿贼皆平卒于官诏增封五百户张磐字子石丹阳人以清白称延熹中为交州刺史桂阳贼胡兰余党南走苍梧磐身擐甲胄渉履危险斩殄渠帅余悉窜遁后终庐江太守
　　芮祉字宣嗣丹阳人从孙坚征伐有功歴九江吴郡太守子良随孙策平定江东为防稽东部都尉良卒弟元代领其兵拜奋武中郎将以功封溧阳侯
　　三国吴陶璜字世瑛秣陵人父基交州刺史璜都督交州晋将毛炅守交阯璜击降之开置武平九德新昌三郡九真属国三十余县恩威着南徼
　　南北朝陈淳于量建康人助王僧辩破蛮平侯景入陈封醴陵县公
　　五代南唐边镐金陵人也监严思军擒循州贼张遇贤以行营招讨破建州又为湖南安抚使讨马希崇降之镐发廪赈其饥楚人大恱
　　明杨洪字宗道六合人祖政汉中百户洪嗣职成祖称为将材英宗初累功进都指挥佥事时宿将已尽洪后起以敢战知名遇敌每出竒制胜正统初守独石有功歴迁左都督充总兵官镇宣府敌人畏之呼杨王土木之变车驾北狩道宣府洪闭城门坚守景帝初封昌平伯进封侯督京营训练寻还镇宣府士马精强为一时边将冠以疾召还京卒赠颍国公諡武襄兄子能字文敬少从洪征伐有功陞开平卫镇抚战湾河三岔口战紫荆倒马二关俱有功累擢左都督总兵宣府天顺改元以迎复功封武强伯能沉毅善谋临战决胜敌詟惮之弟信字文实由指挥佥事歴都督同知封彰武伯镇宣府延绥大同在边三十年屡破敌人乐为用卒于镇赠侯諡武毅洪子俊以舎人随洪立功至右都督
　　巫凯句容人由百户积功至都指挥同知宣德元年陞都督佥事充总兵官镇守辽东凯性刚严饶智畧在镇三十余年威惠并行边备修饬前后守辽者皆莫逮焉
　　尹鳯字德辉南京人嘉靖中举武科乡防试皆第一擢署都指挥佥事歴福建参将倭防福清南安连舸出海鳯邀击沉其七舟追至外洋擒斩二百人至横山擒斩二百六十人凡大小十数战内地赖以宁谢病归隆庆初起原官从李锡平曾一本万厯初擢提督京城巡捕
　　陈忠字南塘府军卫籍有胆智膂力絶人能泅江百里尝于神烈山擒两虎由是知名投李开府麾下提兵捍倭战于牛王河倭以竒兵袭其后忠负李渡河且战且走李畵渡河图以纪其勇后胡宗宪幕下倭来挑战忠白铠双刀直入其阵万众辟易前后百余战未尝少挫由卒伍歴官参戎称名将
　　黄字长白锦衣卫籍家金陵万厯辛丑武科第一歴官南左府都督佥事在粤渡海征黎平抱由罗活诸峒在南水陆营渡江遏莲妖保防淮鳯在黔领专勅征安寇击破织金大方诸寨防闻优赉宗万化字罗中上元人万厯己酉举人知景州白莲贼数万聚白家屯将逼城万化从间道抵监军佥事来斯行假其所领官军分为三队夹击贼大破之全一州捍蔽京师功甚伟以失州豪贵意不得叙转潮州同知摄府篆总督熊文灿抚海寇刘香老万化争之遂被诬归
　　国朝王自新句容人顺治乙酉举人任通州学正海寇至城自新守御有功陞佥事督学湖广有公明誉袁国琮字于泽溧水人康熙癸未武进士选侍卫歴官金华副总兵官署总兵镇处州绥靖封疆东南倚重
　　苏州府
