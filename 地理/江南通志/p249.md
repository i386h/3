<!-- { "loadSidebar": true } -->
　　【渔课属之工部项下前被卫按院为芦差时加徴芦课已是一地两税及巡厯当涂勒令署县差时化督民筑埂圈田上纳漕粮数二千七十两有竒然水发波冲旋筑旋圮究成水国穷民何能包赔非填沟壑则死他乡上负朝廷生育下累有司考成等语臣未敢轻信复令该道移查髙淳纳粮事例去后随据回详准江宁道行据江宁府详陈丹阳湖出水纳水之源厯代劳民之弊迄无成功则湖之不可为田固已彰明较着矣顺治十六年卫按院题请开田改名忠惠部覆照例陞科藩司遵催刋入由单然一目汪洋既无可耕之田焉可责成输税此扬京茂有税命两悬之控也伏乞转详抚院咨部定夺庶两邑百姓无追呼赔补之累永戴生成实非浅鲜等语臣始知髙淳亦未圈筑成田也然户部咨催严迅臣督令当邑于康熙二年刋入由单乃带徴元年额课竭力追呼终莫能应要知无地之赋而欲有司违心敲扑难乎其为民父母矣迨臣巡厯太郡有乡民数百连名状共八十五张环署号呼惨不忍闻臣谕以亲徃踏勘果真当为尔民请命众始稍稍散去郡事既竣臣率同府县各官舟行八十里至丹阳湖周围熟视左右皆湖乃舒泉桐水吴漕水三湖汇合之防地势洼下水涨之时必成巨浸阅新筑堤埂大约髙一丈七八尺询之土民云大水发时犹从埂面漫过况埂尚未筑成乎圩中间有芦草然非炊爨之芦自然而生乃织蓆之芦亦须人工揷种其所生茭草止可粪田再则借水捕鱼而已由此观之则前此湖民控告与道府县厯经呈详为不诬也其髙淳地界望之势虽稍髙然亦防水冲溢徒费人力至今未曽耕种尚为一片荒芜此江宁府前详又凿凿可据也夫因地取利因地利之盈缩以取赋此圣王不易之政故田地山各有等则奈何以汪洋泽国强民筑埂以成田怒涛冲溢旋筑旋頽即不惜民命然一派低洼之圩有何神术可以稼穑乎在卫按侈一时喜功之念在宋令希三年延缓之图今徴期已及催迫维严髙淳饮痛包赔嵗不过二百余金当邑元二两年共四五千金捕鱼织蓆之辈养生不赡而欲一时并徴非毙于棰楚之下则有掉臂而徃今臣目撃最真乃复缄嘿不言使】
　　【朝廷虚受加课之名而小民实切剥肤之患则作俑者卫贞而隐忍以成之者臣也且臣滥膺】
　　【简命抚绥民间疾苦而民之疾苦莫大于此谨据实绘图上呈御览乞敕该部即为议豁早苏民困或以汉满芦差见在江南令其覆勘照旧归芦庶穷民无离散之苦有司免考成之累地方幸甚官民幸甚】五年奉
　　防白粮改折苦民着俱徴本色
　　是年江南巡抚韩世琦奉
　　防实行均田均役
　　十一年准江南总督麻勒吉巡抚马祜请裁卫归县卫所钱粮就近并县徴解【附】麻勒吉疏畧【江宁等十六卫原设守备十六员千总三十二员管理屯丁黄快丁钱粮查江宁等卫所屯丁黄快丁散在各州县地方离省窎逺经管守千各官四逺催徴完纳不前致逋】
　　【国课今若归各州县就近徴比顽丁不致恃逺拖欠则粮赋易于完纳且卫所本折钱粮不过二十万散归各州县徴收毎邑所増无几又并入地丁考成不烦另案防罚诚为简便况江西各卫屯田归并之后军民俱各称便佥运亦无窒碍已有成效则江宁等卫丁田钱粮似应于康熙十二年为始照例归并州县徴收至管屯各官内千总三十二员均应裁去其掌印守备十六员若一概议裁恐运官无所统辖事务易至纷淆今应量留守备四员改为四卫分辖运千凡支领钱粮查造册结开报贤否一以守备印文为凭更属允当其余守备十二员应裁去以省糜费】
　　十三年准江苏布政司使慕天顔请永行均田均役【附】慕天顔疏【臣惟则壤定赋各有应输之科徴而计畆当差始无偏枮之疾累如江南州县大者编户六七百里小者三四百里毎里为一圗毎圗有十甲此厯来定额之赋役也乃民间贫富不等所有田地多寡不齐若田多至数十顷而占籍止一圗或穷民仅有田几畆而当差于一甲是豪户避役卸累小民而隐占之弊生矣又或贫户苦累不堪将本名田地寄籍于豪强户下以免差徭而诡寄之弊生矣又或蠧胥奸里觇知小民不谙户役之事包当里逓替纳钱粮代应比较而包揽之弊生矣种种弊端皆因赋役不能均平之故耳夫均田均役之法通计该州县田地总额与里甲之数将田地均分毎圗若干顷畆编为定制办粮当差田地既均则赋役自平即有科则轻重之别而按畆编甲其输粮之数不甚相逺且不许豪户田多隐役苦累小民此法自科臣柯耸条议部覆奉日钦遵在案娄县故令李复兴行之最为得宜松民至今称之苏松等属仿照均编臣任江藩再三饬行无异但民间田地卖买不常毎遇编审之期必应推收过割恐有奸蠧乗机惑有司变乱成法则贻害无穷若非奉】
　　【天语儆饬何以永着为例臣请敕行嗣后推收编审悉照均田均役听民自相品搭充足里甲之数不许多田少役则隐占诡寄包揽诸弊可以永清实有益于民人矣抑臣更有请者有司徴粮若不分良顽混漏完欠并比差扰则小民难堪又查江南各属田地山荡滩涂等项名色繁多科粮有至六七十则不等是以刋布由单欵目冗细乡愚全不知晓臣经详明督抚设立徴收截票之法计算毎户实徴粮银分作十限清造截票按月限完一分于开徴日预给便民限单悉照由单编派数目刋列填冩明白俾民晓然自知本名应输钱粮若干依限完纳截票宁家印官止将未截者摘比事省而不致滥差数清而不扰良户恐法久弊生恭请】
　　【敇行永遵者也是不第江南行之有益即直省通行可以兴利除弊臣为赋役民生起见敢渎
　　宸严伏乞　　　　敇部议覆通饬施行】徴收条约【一行截票截票之法毎户额徴计作十分按月一分一月又立三限按户算明照式填造俾粮户依限纳银入柜照数截票其截去者归农未截者摘比良顽自分此宪檄颁行告诫谆切法至善也奈州县各逞己见或不查截票而仍比甲催者或已截而仍摘全数或未截而漏摘顽户者或将截票收掌于粮书掯勒完户者或票虽截而簿未登混淆完欠者或不按应截之月限分数而任意差挐者或并花户不截欠数总归里长甲催名下独累现年者其弊种种不一甚至阳奉隂违擅立滚单火票等项名色滥差厉民酷刑叠摘蠧书卖夘狼皂】
　　【索费使已完之良民不获宁家殊可痛恨今本司遵宪发截票格式着令该州县守令造成用印令司柜吏书随粮户完银之时即登明流水对户截给遵限完者竟自宁家加至一月不截者印官亲查票根存留未截之户按名差拘着令完截断不许预行差押亦不许另立比簿并不许留前截后如欠户已完银截票即免带比若仍延抗方加责儆或有急公良民能并完一年额赋或并纳几月几限者即将本户之票照数截发量行奨励以鼓舞输将之众总之票存则欠票去则完竟查票根而比簿可不设也务期有司殚力实行不堕奸胥术中则】
　　【国课民生从此两益矣一稽完欠截票之法既行专查花户之截与不截以分完欠有何不清乃仍有纷纷混摘者盖因截法画一粮书无作之窦皂快无索钱之门不便于己欲乱成规妄称若照按月分限良户虽输而顽户不前难应急饷于是印官受其煽惑遂不照分数而摘挐矣及比较之时止责甲催又不计完欠之多寡一概重加刑罚而比簿登数混淆并无实完实欠之数故粮户谓少完亦责多完亦责且受责不分轻重何必急公顽者自任其顽而良者亦化为顽矣今专行截票其存留未截之数一目了然不许用比簿不许比甲催于月终吊验将未截顽户摘比如前月欠户于次月比较既除完户之名止将欠户稽比计通县之户已少十之八九矣即极疲极顽之邑亦少十之六七矣若照通县里排比较已省力大半且一月内上旬中旬下旬三限比较不截顽户身受三限之责尚有不完者乎但差催不截之户必须带户赴比又在印官恪一遵行然后良顽允服至于流水号簿毎见州县数十里彚为一册其号至千万之外难于稽核蠧书移圗换甲改户易数滋实甚本司昔宰钱塘立归里流水之法毎图一本至今称便行令所属州县一体置立逐里挨号登记不得仍将通区都图完数总入流水一簿以杜牵溷一禁秤封凡设柜收银粮户自封投柜永禁秤封令行亦不啻再三矣孰意州县虽革柜吏秤收名色又改立银铺估色为名毎遇粮户完银勒赴铺家经手秤银入封钤用私记甚至不论多寡必责倾成一锭银匠火烙方许投柜于是县市之积奸开张列肆擅握大戥银色恣意估折加耗甚于吏收如此锢弊皆由官吏巧剥民膏先给圗记授意轻重间有増不如式唘封时佯唤银铺薄惩该铺遂指出粮户姓名立挐重处小民闻风效命封封重勒户户私加是阳革秤封实则重耗也今本司照部颁法马一様较准官戥行州县毎里给发一把听粮户将官戥秤准入封不许银匠火烙银铺估色执戥封银嗣后如有重勒害民及柜吏需索票钱者许被害粮户首告铺匠柜役一并重究但州县又以银色青微及封内正数反亏为请者岂人之无良一至此乎此皆印官开勒耗之渐也应饬令州县果有一二银色低潮正数稍轻者不得动其原银列名开数出示晓谕听粮户补纳不得差票拘拏倘敢虚开揑欠许即投告提取原封与粮户对认锭件讯实严究其银色纹足毋论锭件准与收纳不必毎封倾成一锭致滋耗费一絶差扰差役之为害本司前经列示而州县独于粮里之中为尤甚如图差区皂经催分管等名色各有不同总一役而异其名也因上行革去此等差名遂易一称呼人仍其旧此辈盘踞衙门承袭顶首粮户甲催供其鱼肉秋收夏熟饱其鲸吞一认役必开派使用数端一开仓必妄取公费几两而包收侵啖必累重徴赴限应差又索东道此坐图之差扰也而承票拘挐之虎役更有甚焉摘一户名先索见面钱临比时完者亦云代比较勒索酒钱若未完者则害不可名状矣带比受杖则有手轻钱照料钱正身营脱则有买嘱钱代杖钱身经痛苦复要知防该房一票未销再发籖差催皂层见叠出而前欠一两用费至二两正赋究竟未纳蚩蚩愚氓何以自悮若此然必因抚字无方滥差所致今饬将州县图差区皂经催分管诸役名色实实革去断不许留一积蠧于中先取印官甘结后有告发以纵庇论而未截票之顽户不得不差拘毎里量差一役比完即销如本月限银三票俱不截者次月初旬即行拘比如止二票不截者姑俟中旬拘比一票不截者下旬拘比临时激劝庶几差拘之中又省差矣倘差役横肆索诈计赃治罪惟劝良民早输】
　　【国课免剥啄之到门省漏巵之吹索矣】
　　是年
　　命廷臣防议苏松积欠应否差大臣徃查分晰在官在民应追应蠲左都御史吴正治奏清查善后之策莫若减苏松浮粮照常州府一例起科【附】吴正治疏【题为钱粮积欠有由苏松额赋偏重敬因清查之】
　　【上谕请沛酌减之洪恩以除民生永累以培万世国本事伏念江南财赋之区我皇上因累年积欠至二三百万之多特命廷臣防议应否差大臣徃查分晰在官在民应追应蠲具见皇上轸念官民至意臣思钱粮之所以积欠者固有其由】
