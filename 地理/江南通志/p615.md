<!-- { "loadSidebar": true } -->
　　梁陆倕字佐公呉人慧晓子少勤学善属文昼夜读书一编必诵于口尝借人汉书失五行志四卷乃暗冩还之畧无遗脱竟陵王子良开西邸延英俊与范云萧琛任昉王融萧衍谢眺沈约并以文学称八友梁武帝雅爱倕才乃敕撰新漏刻铭又诏为石阙铭敕褒美之迁太常卿卒兄子缮亦知名张率字士简呉人性寛雅能属文时陆少元家有父澄藏书万余卷率与少元善尽读其书梁天监中直文德待诏使抄乙部书又撰古妇人事写给后宫取假东归为待诏贼奏之手敕答曰相如工而不敏枚臯速而不工卿可谓兼二子于金马矣歴黄门侍郎丁生母忧卒率自少属文七略及艺文志所载诗赋亡其文者并补作之
　　陆煦呉郡人徽孙学有思理位太子家令撰晋书未就着陆史十五卷陆氏骊泉志一卷兄子罩字洞元笃学多所该览善属文为简文记室参军礼遇甚厚以母老求去公卿咸祖道皇太子赐黄金五十斤时人方之疏广
　　顾恊字正礼呉人和六世孙举秀才尚书沈约览其筞叹曰江左以来未有斯作为廷尉正冬服单薄蔡法度欲解襦与之不敢发口谓人曰我欲解身上襦衣顾郎恐顾郎难衣食者厯鸿胪卿卒官无衾以殓协博极羣书撰异姓苑五卷琐语文集若干卷
　　陆云公字子龙呉人五岁诵论语毛诗九岁读汉书从祖倕与刘显质问十事对无所失显叹异之及长好学有才思制泰伯庙碑呉兴太守张缵经途读其文曰今之蔡伯喈也至都言之武帝召为尚书仪曹郎累迁中书黄门郎兼掌著作卒
　　陈陆琼字伯玉云公子六岁为五言诗有词采都下号曰神童朱异言之武帝召见风神警亮帝甚异之陈天嘉中以文学屡迁尚书殿中郎诸大手笔并勅付琼后主即位直中书省掌诏诰初云公奉梁武勅撰嘉瑞记琼述其防而续焉丁母忧过毁以卒子从典八岁读沈约回文援笔拟之便有佳致十二作栁赋其词甚美从父瑜特所赏爱命家中坟籍皆付之陈亡入隋位著作佐郎杨素奏从典续司马迁史记迄于隋末就坐事免
　　陆琰字温玉琼从弟歴法曹参军直嘉德殿学士博学善占诵世祖尝使制刀铭援笔即成副琅邪王厚聘齐厚病卒琰为使主时年二十余风神韶亮占对闲敏齐士大夫皆倾心焉大建初兼东宫管记卒后主求其文撰成二卷
　　陆瑜字干玉琰弟少笃学美词藻官晋安王外兵参军东宫学士兄琰时为管记并以才学侍左右时人比之二应从父兄玠从父弟琛玠字润玉雅有识度善属文大建初为东宫管记有集十卷琛字洁玉少警俊事后母以孝闻为给事黄门侍郎中书舍人叅掌机宻
　　隋陆士秀字南容呉人博通百家幼时在陈容仪迅举齐使李騊駼问江南孟婆是何神答曰山海经言帝之二女防于江郭璞注天帝二女尊为神由此言之则孟婆也以天帝女尊之为孟犹郊祀志以地神为泰媪也騊駼曰侨南之辩无以加焉后仕隋为学士
　　唐朱佐日呉人两登制科三为御史武后尝吟诗曰白日依山尽黄河入海流欲穷千里目更上一层楼问是谁作李峤对曰御史朱佐日诗也赐防百疋转侍御史子承庆与父齐名
　　陆余庆苏州人元方从父已冠名未显兄元表唶曰尔名宦不立奈何余庆感激读书三年以博学称举制防甲科与陈子昻杜审言等号方外十友好奬荐寒品晚进人有过辄面折退无一言终太子詹事諡曰庄
　　张从申呉人善书世称独步擢第为秘书省正字后官长史弟从师仕终河南法曹叅军张説撰墓志云冲和纯粹辩博闳达卓荦好古跌宕逸羣忘怀乐道终葬虎邱西原
　　张旭字伯髙呉人善草书与包融贺知章张若虚号呉中四士尝见公王担夫争道得笔法观公孙大娘舞剑器而得其神每大醉呼叫狂走乃下笔或以头濡墨而书既醒自视以为神世号张颠得旭传者崔邈顔真卿
　　孙过庭字虞礼呉郡人官胄曹工书尝著书谱自以行草书之宋髙宗谓妙备草法手不少置子翔亦善书
　　沈既济呉县人经学该眀拜左拾遗史馆修撰议武后进非以德请省其本纪德宗时诏两省置待诏官权公钱収子赡用既济谏止之撰建中实録时称其能子传【阙】
　　于公异呉人擢进士第李晟表为掌书记朱泚平露布于德宗曰臣既肃清宫禁祗奉寝园钟簴不移庙貌如故帝览泣下问谁为之或以公异对帝咨嗟久之
　　张籍字文昌呉郡人贞元中进士韩愈荐为国子博士厯水部员外郎终国子司业性狷介工诗与孟郊元白并号元和体乐府尤有名
　　顾况字逋翁呉郡人性诙谐工诗歌为韩滉节度判官稍迁著作郎怏怏不乐求归呉结庐茅山自号华阳真逸皇甫湜撰集序云逸歌长句若穿天心出月脇非寻常所能及子非熊少俊悟一览成诵好陵轹时辈为众所抑久困塲屋长庆中陈商榜无非熊名诏进所试勅及第寻亦弃官隠茅山或传其得长生术云
　　陆畅字达夫呉人蚤有才名举进士授秘书丞云阳公主出降诏作催妆诗称防为剑南节度使韦臯所厚作蜀道易以美臯
　　陆扆字祥文呉人举进士第一进学士属辞敏捷尝与诸学士金銮殿作赋独先就昭宗叹曰贞元时陆防呉通元兄弟善内廷文书后无继者今朕得卿斯文不坠矣与宗人希载文才德器名冠一时朝中号二陆天复初为朱全忠所害
　　陆希声呉人景融四世孙博学善属文通易春秋老子论著甚多精书法世所称双钩拨镫法传自二王希声以授沙门光昭宗时官至户部侍郎同中书门下平章事
　　呉仁璧字廷寳长洲人大顺中及第善属文工诗精星学吴越钱镠待以客礼访求天文固辞非所知镠母殂具礼币请为志文不从镠怒沉之江中时人怜之有诗一卷
　　宋刘少逸长洲人年十一工文词其师潘阆携谒长洲令王禹偁呉县令罗处约以所作为防二令负重名疑其假手因与聨句皆敏妙二令惊异闻于朝赐进士及第
　　谢炎字化南呉人太子宾客涛弟端拱初厯华容公安二县令为文法韩栁与杭州卢慎齐名谢绛字希声呉人涛子以父任入官又举进士杨亿得其啓事谓人曰此文中虎也厯兵部郎知制诰出知邓州卒绛以文学显兼有政事才欧阳修王安石皆极称之子景初字师厚庆厯中擢第累迁屯田郎博学工诗景平字师同景囘字师复亦并有文名景平官至秘书丞
　　陈睦字子雝祖司谏绛自闽徙呉第进士治平中诏举馆阁才学之士与刘攽李清臣首被选终寳文阁待制
　　许洞字洞天呉县人举咸平三年进士以才学自负旷放不羁与潘阆钱易为友所着诗词甚多尤精左氏官乌江主簿
　　陆绾字权叔常熟人举进士终职方郎中工歌诗苏洵尝赠诗美其笃学好文于诸经有造诣米芾字元章呉人厯太常博士知无为军召为书画学博士擢礼部员外郎出知淮扬军为文竒险不蹈袭妙于翰墨得王献之笔意画山水人物自名一家工临摹善赏鉴遇古器物书画极力求之必得乃已子友仁字元晖力学嗜古亦善书画世号小米仕至兵部侍郎敷文阁直学士
　　黄防字子虚呉人父彦熙宁中进士知浦江县清直眀恕民画像祀之筞九岁以诗见苏轼轼曰子异时必以文显弱冠擢第教授齐州上书忤蔡京崇宁初以党籍羁管登州建炎中除直袐阁通判严州有集四十卷子维缨字端冕以文名宣和末屡上书言事缨子季鲁有集十卷
　　陆徽之字彦猷常熟人由太学生上舍赐进士官濮阳主簿髙才博学建中靖国初诏求直言徽之力陈时政阙失放归大观末复徴用已卒
　　魏宪字令则呉江人与弟志俱进士有声熙丰问累迁中书舍人给事中其文温厚雅正得代言体以直学士致仕宪执亲丧三年不御酒肉庐于冢上有芝草甘露之祥
　　周南字南仲呉县人与孔元忠滕宬皆从叶适防绍熙元年对策言甚切直大要谓小人之倡为异说以防蔽陛下者一曰道学二曰朋党三曰皇极夫箕子谓有猷有为有守乃有才有道有操执之人也今所指为道学朋党者正斯人耳奈何反弃之而谓建皇极哉考官得其文惊叹光宗疑之格置乙科官终秘书省正字
　　张公秀字仲实苏州人绍兴中临海县令有善政尝从叶适防风流词翰推重一时
　　邉纯德字公静昆山人幼孤至孝贫不废礼才思敏给以能诗为范成大所知尝与倡和五中乡举就奏名即致仕撰脂韦子五十卷子瀛济并有学行
　　孙纬字彦文呉人擢进士第官至尚书郎精于典故着本朝人物志
　　王伯广字师德常熟人少从杨邦弼学由进士乙科调德清尉善诗文四六亦脍炙人口所着有听雨集
　　张攀字从龙常熟人登进士厯袐书丞铨次中兴馆阁书目凡一万四千九百四十三卷上之终起居郎有益斋文集
　　髙常字履常呉郡人清癯洒落性嗜吟咏有覆瓿集五卷尤焴周弼冯去非为之序呉人之学诗于周弼者汤仲友顾逢陈泷逢字君际弼称为顾五言泷字伯雨博涉经史百氏深于春秋仲友字瑞夫淹贯经史气韵髙逸同郡陈发尝评髙汤顾陈四子之诗辑为一编曰苏台四妙
　　张庆之字子善呉人弃举子业精思经史百氏拟太元作测灵撰孔孟衍语老子注号海峯逸民自为传以伯夷蒋诩陶潜自况
　　元汤弥昌字师言呉郡人父晖老咸淳进士父子皆以周礼发解弥昌由建康路教授转瑞安州判官致仕生平笃志义理有文名著周礼解义等书卫培字宁深昆山人泾曾孙博通经史习知前代典故充贡龙虎榜赋文不起草有倚马之才聘为州学训导
　　刘岳字公泰祖开宋神医世居星子宋季来呉元祖诏求南士岳应聘入见世祖询其先世习医官以太医院未防诏以文合古作改翰林学士知制诰所着有东厓小稿
　　朱德润字泽民昆山人延祐末用赵孟頫荐官编修至正间浙省辟为参谋摄守长兴招徕流离以病免读书一过能记工诗文善画虞集称之曰泽民文章典雅惜以画掩其名
　　宋旡字子虚其先固始人父迁于呉旡遂为呉人以才畧应枢府辟典东征万户书檄入海遭风失道漂经髙丽诸山罹沉疴归以病薄味清斋日从林下逰与赵孟頫邓光荐辈称诗年八十一卒所着有翠寒啽呓二集
　　蒋堂字子中呉人幼读书有大志长以孝友间中泰定乡试隠居教授执经受业者不逺千里而至其后登左右榜者多出其门至正间用荐为嘉定州敎授
　　郭翼字羲仲昆山人少从卫培学邃于易为文力追古人杨维贞谓可方轨西京李孝先称其诗与人不同调晚得训导官以终着有林外野言李世英字伯英长洲人精书学作韵类三十卷以字为本音为干义训为枝叶自一而二井然不紊凡十年成书从子文仲又本説文作字鉴五卷辨防画刋除舛谬以备一家之书干文傅黄溍为之序
　　张雯字子昭呉人力学嗜书构楼藏书自经传子史稗官无不具其学该通渊博时宋亡已久雯从故老访宋遗文旧事著书曰继潜録子田字芸已亦工诗文孙肯字继孟从金华宋濓学为诗文清丽有法
　　顾权字用衡昆山人博通羣典尤究心于易为文章刻意有古作者矩度一字不当不茍出隠居教授卒无子知州揭傒斯买地葬之马鞍山侧葛干孙字可久呉人生有竒气膂力絶人好撃刺战阵之法以至隂阳律吕星数靡不精究长乃折节治经研覃渊邃肆力古学为文章陵轹古今父应雷以医书授之稍治辄精而不屑以自见或试之皆取异效
