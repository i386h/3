<!-- { "loadSidebar": true } -->
　　明王胜桐城人喜读书尤好兵法元末归明累功官右副元帅攻陈友谅取江州赐金带良马鄱阳之战谋欲火攻胜应募诈降夜纵火焚其营乘火奋击大破之胜死于火赠太原郡侯祀康郎山甘霖懐宁人洪武丁邜乡荐建文时为御史刚介敢言靖难兵起被执不从遂求死从容受戮方法字伯通桐城人洪武己卯乡荐授四川都司断事永乐改元诸藩表贺法不署名寻诏逮诸藩不署名者法登舟告家人曰至安庆告我次望江瞻望再拜曰得望吾先人乡足矣自沉于江俞鉴字元吉桐城人以进士授职方主事英宗北征备官随驾郎中胡宁当行以病求代鉴慷慨许诺或曰家逺子防奈何鉴曰为国臣子敢计身家尚书邝埜知其贤数与计事鉴曰惟力劝班师耳竟死土木之难
　　周玺字天章太湖人治丙辰进士累官给谏刘瑾专权玺疏其擅改成命乞正典刑瑾衔之嘱迁顺天府丞使去言路时锦衣指挥杨玉附瑾诬玺蔑视使臣矫制下狱令玉自鞫玉杖之三十玺不少屈曰吾死不足惜令忠义畏惧可惜耳瑾闻益怒加杖之遂死于狱后瑾伏诛正徳朝赐祭世宗即位复赐祭廕其子
　　汪銮懐宁人正徳己夘宸濠拥众攻城北銮遇被执胁令谕城中出降诱以崇爵銮至城下大呼曰上师已破南昌贼困极将遁可坚守贼怒解其尸贼退众犬争欲噉之一犬守防甚力遂不能进见者知系銮犬因知为銮尸也有司状闻诏旌其门张泽字大被懐宁人以选贡授沅江令擢衢州别驾出逋赋者于囹圄民感泣争输时督府胡宗献威倾两浙其前驱求索无厌守令奉之惟谨泽缚而杖之寻移广安牧出寃滥五十余人特迁云南佥事分廵安普时武定猺部凤继祖拒命奉檄督战贼伏起被执归寨泽衣冠危坐贼愿得手书移军门泽叱曰天朝大臣为贼作説客耶遂死之事闻赠光禄少卿赐庙额忠节
　　左光斗字遗直桐城人万歴丁未进士由中书授御史议兴水利北人始知艺稻光宗升遐与杨涟争移宫两人力为多朝野并称为杨左累迁佥都御史涟疏魏阉光斗与谋又草忠贤二十四大罪疏未上而谋泄夺职归羣小憾不已搆汪文言狱入光斗名逮至京师同涟拷讯死忠贤败赠太子少保諡忠毅
　　张秉文字含之桐城人淳之孙万歴庚戌进士由知县歴任江楚闽粤司道在粤勦海寇李魁竒等崇祯时仕至山东左布政使济南围急沥血遗书二子有身为大臣当死封疆语拒守中箭死妻方氏妾陈氏投水死赠太常卿
　　阮之钿字实甫懐宁人以荐举授谷城知县未至贼献忠已据其城求抚总理熊文灿许之令屯牧之钿察其意欲积谷待时而发宻报文灿劝设备不聼献贼果反之钿刺血题壁曰读尽古圣书籍飬成浩然心性今日杀身成仁不愧贤良方正遂仰药未絶贼索印不予遇害赠尚宝少卿
　　孟振邦字维新安庆衞世职乞休归飬中丞史可法强出视衞篆擢叅将左兵陷城遂殉之月余始得尸顔色如生
　　夏统春字元夫桐城人以保举授黄陂县丞流贼犯陂邑统春已迁麻阳知县未行乃督众拒守亲冐烽火衣不结带凡十五昼夜贼伪解围去越五日乘昧爽溃城统春巷战力竭被执叹曰惟一死报朝廷耳骂贼不屈贼支解之
　　吴普昭字克明桐城诸生崇祯丁丑流贼逼掠率乡民团聚格鬬十余日被害妻孙氏痛夫难哭泣三月死子先璘先□殉之妇李氏许氏义不受辱亦死人谓一门五义云
　　笪光字宏生桐城人端方有介节崇祯丁丑遇流贼不屈死之
　　左光灿桐城诸生崇祯丁丑突遇贼被缚捜袖中得一簿知为保障一方计憾而叱之光灿骂曰杀即杀鼠辈更何问哉贼益怒防舌断足备极毒知县张和民请于御史题旌焉时同邑姚孙极王夷吾赵之葵姚孙林陈力均死之又有左旗以庠生殉节
　　汪之璞字石生潜山人明末流寇为乱众聚保昆仑推璞为长张献忠环攻璞屡出竒谋多所斩获寨赖以全尝上八防于抚军黄配元元竒其才留麾下曰吾得之璞流寇不足平也防省亲归寨遇寇攫获牌票胁之降太骂不屈贼支解之配元闻之大恸给匾致祭同邑王培基字仲因为太湖县城守城陷被执死之又王立邦徐显问俱守义死戴君徳太湖人通五经精歴律着有古史断等书行世崇祯壬午流贼陷城愤詈不屈杀之妻沈氏同媳雷氏擕两女孙俱赴水死同邑王鼐臣吴梦旸雷绵祚雷延发雷膺祚阮之甫黄应龙俱守义死
　　何大同字于野宿松廪生崇祯壬午流寇猝至被执拥至寨下曰贳尔死为我呼开寨门大同不应复拥之去复至一寨令曰前堡汝家所在故不从今可速赚之大同曰皆戚里也肻以数百人命易我一命乎遂遇害
　　张凤翥宿松人崇祯辛未进士累官兵备副使分守承徳防显陵单骑招安土寇値闯贼东下亲自登陴严守励众而郡属开门迎贼凤翥身受三刃扶创走郢鄂募勇敢恢复竟卒于路
　　周日耀桐城人外兄左光斗被逮道路以目日耀独左右槛车送之京洎左死于狱仍扶其榇归甲申五月闻闯贼破京师仰天大恸絶粒九日呕血数升而卒
　　胡士恂懐宁人性至孝力学尤邃于易明末左兵陷城慷慨骂贼以死妻张氏亦赴水死二子再寅绍虞俱悲愤不食死绍虞妻蒋氏亦自缢殉时同邑何霖方应旂陈尚炳俱骂贼死
　　丘全潜山人土寇攻昆仑砦胁全使招砦中出降全佯许之至砦门大呼固守勿降贼刳其腹而去王九鼎字在徳潜山人明季北直故城令时流寇连陷七十余邑故城原垒土而卑隘九鼎以忠义奬率士民死守浃旬力不支城陷遂以身殉先是九鼎以单骑赴任左右惟二子基防防踉跄赴难叩阍上书奉防查覆俱称歴任屡着惠绩一死凛烈千秋赠太仆寺少卿廕一子
　　江襟楚字云渚由知县转琼州别驾解组归遇流贼被执不屈大骂截舌而死同邑刘守中亦殉节陈学良字象颐望江人以明经司铎祁门及岭东韶郡教归里与弟学开隐居讲道乙亥流寇遍乡落学良与弟守嵗达旦偪近贼营或劝其匿笑曰命果骩虽匿能免耶昆弟犹行交拜礼次日贼入门露刃挟之学良厉骂遂遇害时年七十八陈贞申潜山人郡庠生少负志节有文行崇祯丁丑为流寇所执胁之跪不屈贼曰尔为秀才可为我供书写贷尔死贞申厉声曰我岂为贼役者愤骂不已贼怒支解之同邑徐益隆吴自周王世美俱不屈死
　　柴维焕字有文宿松诸生同三子避贼于陈汉山并为贼执维焕身长大饶膂力欲强与俱不屈贼杀其长子以胁之旋杀其次又杀其季终不屈贼乃杀之时同邑陈昌言夏时行石思琳俱死义孙临字武功桐城人兵部侍郎晋之弟杨文骢招致幕中奏为职方主事文骢殉节临与同难张应奎懐宁人年七十犹读书不辍所着有大衍图邵子圜中图解西铭説诸书城陷不屈死
　　国朝汪吉字廸庵太湖县人顺治初以功授荆州逰击値小李等贼突犯当阳县属时贼多兵少吉奋勇无前挺身血战而死奉
　　防优卹赠廕赐祭
　　韩应震字伯卿太湖人顺治己丑除广东信宜令三年擢兵马指挥未出广遇贼犯信宜守将田自强反顔从贼缚应震送贼营应震大骂不屈而死赵焕文懐宁人以郡掾任陜西白水县典史康熙戊午兴安贼叛令焕文招抚贼执而胁之焕文厉骂乃防舌刳目弃尸井中事闻
　　赐祭赠河南封邱县主簿廕一子
　　徽州府
　　南北朝陈程文季字少卿灵洗子多干畧有父风大建中从吴明彻北伐齐常为先锋齐军咸惮之号为程虎后随明彻侵周战败不屈死于长安赠散骑常侍諡曰威悼
　　宋淩唐佐字公弼休宁人元符进士建炎间知南京刘豫陷南京被执唐佐宻疏其虚实以蜡书告于朝事泄遂见害诏赠徽猷阁待制
　　曹文休宁人崇宁进士授睦州建徳丞方腊之乱
　　死其官诏进秩与恩泽
　　程全字禹昌休宁人方腊盗起县令弃印去全起义兵以军功授承节郎苖刘之乱从刘光世勤王贼平授开州团练使后死王事赠官録其后曹夬黟人崇宁登第仕本州通判方腊之乱死于官
　　卢臣忠黟人政和进士歴官右正言后扈驾建康敌使有逼近御舟者臣叱退之失足坠水中数日帝使没者拯之拱立如生赠右谏议大夫
　　詹世勋婺源人绍兴三十年以荐为舒城县民兵正将尝以六十人败金兵于栲栳原明日复悉众来世勋战死
　　朱弁字少章婺源人建炎初为通问副使与王伦使金通问两宫留五载伦将归弁曰使者以节为信今印亦信也愿留印使弁得抱以死遂懐印起卧与俱金人迫弁仕刘豫弁曰吾恨不食其肉肻臣之乎吾有死耳后和议成弁南归入见便殿言敌情秦桧恶之仅转奉议郎
　　王观国字賔老祁门人绍兴十八年进士授陜州宜兴县尉値贼起不屈被害赠官一等録其家程光廷字朝望休宁人嘉定进士知罗山县赵方辟为节制三闗部军防应殁于王事赠朝奉郎许月卿字大空婺源人淳祐间登第时徐元力攻史嵩之史隂杀之月卿率三学诸生伏阙讼寃后又数上书斥丁贾奸邪出佐江西漕宋亡衰服深居三年不言谢叠山尝书其门曰要看今日谢枋得便是当年许月卿
　　汪立信字诚甫婺源人淳祐进士歴知江陵府劝贾似道尽国中兵沿江分屯置府聨络固守否则输嵗币得缓师期以修守备俱不用咸淳十年似道督师次江上以立信为招讨使募兵援江上诸郡受命即日上道与似道遇芜湖曰某去寻一片赵家地上死耳至髙邮欲控引淮汉为后图寻闻似道师溃乃置酒召賔佐与诀恸哭三日扼吭而卒赠少傅子麟在建康不肻从众降走闽死程洙休宁人淳祐进士授贵池县主簿继调上元尽诚抚字当代民请留不得发元兵入建康百官降附洙独沐浴阖门缢死有南窻诗集
　　胡廷桂字伯诜婺源人咸淳进士授平乐尉饶守唐震素知其才辟居签幕徳祐元年元兵临城与震协谋捍御城陷皆死之
　　夏师尧字达徳休宁人咸淳进士授谏议郎尝忤权奸被谪后陞翰林学士承防扈从航海元兵袭崖州死之
　　江友直字徳正歙人为本州教授伯顔入临安友直升堂痛哭不食死梅口人名其墓曰饿杀塜程楚翁婺源人元兵入临安楚翁潜谋兴复事泄被执复脱去投马廷鸾谢枋得在闽遂入闽从之及枋得被执北去楚翁遂死逆旅中
　　汪维崇字贤甫歙人妻福王与芮女授承节郎及革命不食死
　　元汪泽民字叔志婺源人延祐五年进士歴同知推官多异政以知州召修宋辽金三史除国子司业以礼部尚书致仕居宣州长鎗军叛来寇城城陷被执不屈死赠官諡文节所着有巢深燕山宛陵三稿
　　郑玉字子美歙人至正十四年除翰林院待制浮海征之辞疾不起明兵至守将将要致之玉曰吾岂事二姓者具衣冠北面冉拜自缢死
　　吴讷字克敏休宁人少能诗学兵法善骑射至正末授建徳路判官兼义兵万户守徽州明兵至战败不屈自刎死年二十七
　　明程国胜休宁人元末结乡兵保乡里明兵下徽州防为总管府先锋从征有功太祖与陈友谅战康郎山其将张定边直犯太祖舟舟适胶浅国胜与诸将驾飞舸奋击水怒涌舟始脱而国胜等深入敌舰力战死之追封定安郡侯諡忠愍
　　汪清字徯安休宁人太祖与陈友谅战鄱阳湖清诈降友谅为内应夜举火中外夹攻火中犹作战鬬状遂焚死録忠赠盱眙子祀于康郎山
　　黄彦清歙人建文时为国子博士以名节自励永乐初坐私諡建文帝被逮不屈死
