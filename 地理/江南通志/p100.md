<!-- { "loadSidebar": true } -->
　　临沂城在上元县东三十八里独石山北临大江今摄山之西白常山即其地晋咸康三年分江乘县置自晋至宋常为南琅邪郡治齐移郡治于白下县属焉陈末废按南琅邪又常治金城见金城下
　　宣武城在上元县西北九里宋沈庆之筑孝武阅武于其地亦谓为武帐冈
　　檀城在上元县东四十里舆地志云在金华桥东本谢元别墅太傅谢安与奕棋所胜者宋属檀道济故名建康志云在墅城东八里地图谓之城子墅今清风乡有城子村在黄城桥之西即其地白下城在上元县西北十八里本名白石陂晋咸和三年陶侃讨苏峻从部将李根之计筑垒于此张敦颐本朝事迹云白下本江乘之白石垒也齐武帝以其地依山带江因移南琅邪郡治焉亦名琅邪城唐武德九年改金陵为白下县移治白下故城今靖安鎭北有白下城故基属金陵乡胡氏通鉴注云葢即今之龙湾
　　捍国城梁侯景筑在桐树湾即古大航地
　　同夏城在上元县东长乐乡建康实录云梁武帝生于同夏里大同三年置县因城焉胡氏通鉴注梁武以三桥旧宅为光宅寺在同夏里
　　韩滉五城唐德宗狩梁州韩滉观察江东乃筑石头五城自京口至土山
　　南唐都城在上元县杨呉顺义中筑初六朝旧城在北去秦淮五里及徐温改筑近南西据石头南接长干东至白下桥北临珍珠河设东西二水门贯淮水于城中内有子城周四里是为金陵府南唐因之建都宋初置升州治陆游笔记云李璟所作都城高三丈因江山为险固濠堑重复可坚守至绍兴间已二百余年所损不及十之一旧紫禁城在上元县明都城东偏当钟山之阳去宋元东城外二里其西安门以北宫墙即都城故址东出青溪桥处也皇城前与正阳门对曰洪武门内承天门端门左东长安门右西长安门承天门之前东近北曰东华门内东上南门东上北门西近北曰西华门内西上南门西上北门北曰元武门内北上东门北上西门近子城东曰左阙门西曰右阙门大内六门正中曰午门左曰左掖右曰右掖东曰东安西曰西安北曰北安午门内曰奉天门左小门曰东角右小门曰西角东西隅有东西角楼东角南曰左顺西角南曰右顺
　　圣祖御制金陵旧紫禁城懐古诗【恭纪首卷附】明郑普恭防第一林泉后【嘉靖乙巳年闰正月二十四日户部湖广司郎中臣郑普兵部车驾司郎中臣程秀民户部云南司郎中臣张邦瑞以部命赴内科填销出入之数其日天和景晴相与循宫墙望旧阙苑外花园者我太祖高皇帝时游息之所也内宫监太监张宣适率人扫除其中因得入观之修竹千竿老树百余本土山一堆环湖石数层上有御亭一屋仅数楹旁立第一林泉一石又一石刻龙穴二小字中有龙形无竒花怪石崇台深沼以为乐因慨然有感于吾高皇之垂训立国其俭质类如此乃因张宣摹刷一幅置之静斋使穷邑委巷之人或得与观之庶知我国家所以长乆者固有在也臣普谨题　按苑外花园郡志失载今防此文当在旧紫禁城内然遗迹不可考矣存此文以志明太祖之俭质云】
　　越城在江寜县聚宝门外报恩寺西宫苑记云周元王四年越相范蠡所筑图经云城周围二里八十步在秣陵县长干里建康志云在江寜县尉廨后遗址犹存人呼为越台
　　秣陵城在江寜县东南五十里秦县建康实录云在故台城南八里是也宋书云本治去京邑六十里今名故治村即今秣陵关也
　　白马城在故江寜县北三十里金陵故事云呉时烽火台二所一在石头左一在白马城
　　丹阳郡城在江寜县东南寰宇记云郡城在今长乐桥东一里周一顷有东南北三门南畿志云今在武定桥东南有长乐巷葢自东城角之内外皆是郡治
　　江寜故城在江寜县西南六十里宋书云晋太康初分秣陵立临江县寻更名江寜其治临江濵南为江寜浦隋开皇十年移于冶城故城始废今有江寜鎭置驿
　　东府城在江寜县旧皇城西安门外青溪桥东南临淮水晋会稽王领扬州宅在州东故曰东府舆地志云东府城安帝时筑宋以后常为宰相府第每建康有事必置兵守此亦谓之东城梁末燬陈天嘉末徙治府东三里齐安寺西临淮水
　　王含五城在江寜县东南二十五里晋太寜初王敦党王含钱鳯自栅塘西置五城宋大明五年使刘延孙于五城受封版南畿志云在丹阳郡城之东
　　竹里城建康志云在句容县北六十里东阳鎭东齐永元二年张佛防等拒崔慧景时所筑胡氏通鉴注谓即建康竹篠鎭在行宫东北三十里许二説不同
　　杜城在溧水县南十二里隋大业末杜伏威屯军于此竹城建康志云在溧水县东南七十里新志谓在髙淳县东六十里今固城渡有竹城圩未详孰是宋周邦彦诗竹城何檀栾层翠分雉堞王封尽四堑同有岁寒节似因竹名城也
　　古固城在高淳县建康志云古固城春秋时呉筑在今溧阳之西溧水县界周七里余故址尚存亦名平陵城新志谓在高淳县南三十里即固城鎭滕公庙记谓即呉瀬渚县地详见溧阳
　　皇姥城在高淳县东南六十里
　　开化城在高淳县南五十里寰宇记云开化城在固城东去溧水县九十里即溧水旧县
　　薛城在高淳县西十五里俗传元末有邢光辅者筑此以御寇明初以城来归今遗址尚存林木繁茂为游览之所
　　曹城在江浦县西南三十五里相传曹操所筑黄龙城在江浦县西南六十里和阳旧志云在乌江山如伏龙因城此以断其脉
　　棠邑故城在六合县北春秋时楚之棠邑
　　呉王城在六合县姜家渡西呉主权分兵屯守处步城在六合县步山侧齐建元初徙齐郡治步仍置临淄县为治
　　胡墅城在六合县东三十里濵江南对石头城梁敬帝初陈霸先夜袭齐军断其运道即其地瓦梁城在六合县姜家渡西瓦梁堰上北齐瓦梁郡也即呉王城故基南唐时于涂水上立东西瓦梁城宋尝修故城开四门今余址尚存
　　晋王城在六合县宣化鎭隋晋王广伐陈筑此对石头城
　　盘城在六合县盘城山侧下有宋步军司庄及寨建康府治在上元县即南唐都城内子城也金陵图考云宋开宝八年复升州仍以宫为州治天禧二年陞江寜府建康军节度使封寿春郡王为升王建炎三年改为建康府绍兴三年高宗驻跸明年徙府治于东锦绣坊
　　御史台治在上元县大中街北宋初为转运司署绍兴三年改为建康府治元至元二十三年为行御史台治明太祖入金陵建军府于此后为呉王宫东沿青溪西接古御街后阻内桥东虹旧渎皇城既建遂称此为旧内今独存周垣
　　集庆路治即今江寜县治金陵图考云元至元十二年即建康府治开省十四年更立建康路十六年徙治于西锦绣坊大军库内后迁徙不常而终于银行街东南佳丽楼地天厯二年改名集庆【附】明陈沂金陵歴代互见图考【歴代城邑变置若不可悉辨然钟山自东北而迤于西南大江自西南而环抱于东北覆舟阻其后聚宝当其前青龙石硊掖其左石头三山踞其右秦淮横其中考诸汉以后郡城皆在淮水之南六朝宫城皆在淮水之北而近于覆舟楚秦隋唐之城皆在淮水西北而据于石头杨呉以后之城皆跨淮水之南北而近于聚宝国朝因山距淮尽乎四极以是据方辨位庶几可得矣按六朝宫城正门曰大司马门南对都城之宣阳门二里宣阳门南对朱雀门五里台省相望为御街朱雀门临淮水上朱雀航北今考鎭淮桥东南桐树湾处当是航所中正街府军营内小桥当是宣阳门处直出北口西华门西大街当是大司马门处国学成贤街南口当是宫后平昌门处珍珠河正在宫内也成贤街外号以东直抵西十八卫之后当为都之北城宋上元县西细柳营直北当为东城武学以北当为西城其规模大畧可见南唐之宫前临内桥东尽升平桥西尽大市桥北尽小虹桥为子城之限宋行宫即此内桥南直抵鎭淮桥此则南唐之御街也志云镇淮桥即朱雀桥者葢萧梁时移航于此遂名旧航之处唐所谓长乐渡也南渡长乐一里抵东城角内外皆丹阳郡城之基又东南近倪塘乃晋王含五城又南当是古扬州治清凉寺地以至石头山脊为楚金陵邑城又北为唐韩滉五城少东南则隋蒋州城又东则冶城今朝天宫处又西扺下街有西州桥即西州城地唐上元县城亦是其处皆石头之麓相去不逺南循三山水关内下浮桥北为赏心亭少西为折栁亭出水关中街水环绕处当为白鹭洲洲之上今普惠寺当是李白酒楼绕南城角高处即升元阁旧基少北高阜皆鳯凰台山少西即建初寺寺西即杏花村聚宝门外为长干向西为越城少南为秣陵城东南为国门转东至通济跨城处当为东府城大中桥东畔为白下亭长安街西口当为宋永安宫北抵竹桥之侧当为金华宫六朝城后今国学处为元圃小教塲西门内为上林苑将台处当为乐游苑蒋庙之西南当为商飚馆西北为亲蚕宫此皆可因防而互见者也】
　　临滁废郡在江浦县梁末置舆地纪胜云古临滁郡在清流县东南三十五里之葛城俗呼为罗城明初割属江浦新志云有东西葛城东葛城在今县西北三十五里西葛城在县西四十里
　　阳都废县在上元县故临沂境东晋侨置宋大明中省入临沂又即丘废县亦晋侨置宋元嘉中省入阳都南史云齐高帝曾祖携为即丘令即此方山废县在六合县东方山下齐周时所置开皇四年省方山县入六合
　　晋太社太稷坛在上元县古都城宣阳门外晋元帝立金陵志云在旧江寜县东二里
　　晋北郊坛在上元县城北宋礼志云晋成帝立在覆舟山南太祖以其地为乐游苑移于西后以其地为北湖又移于湖塘西北其地卑湿又移于白石村东其地又为湖乃移于钟山北东道西与南郊相值后罢白石东湖北郊复旧处
　　宋耕坛在上元县东郊十五里宋元嘉二十年度宫之辰地八里之外整置千畆开阡陌立先农坛御耕坛梁普通三年移耤田于建康北防别有祈年殿
　　明天地坛在上元县洪武门外明京国图志云太祖以王者父天母地无异祀理乃建坛于此合而祀之坛制辟四门缭以朱垣内复为垣围列坛中上为大祀殿前为斋宫今废
　　呉南郊坛在江寜县宋礼志云孙权太元元年祭南郊今秣陵县南十余里郊中是也晋氏南迁立南郊于已地宋大明三年移郊兆于牛头山西在宫之午地后以旧地为吉祥移还本处梁武帝南郊坛在今城东南与娄湖近
　　晋雩坛在江寜县晋穆帝永和中立于南郊傍梁天监九年移于城东耤田之域内
　　陈方明坛在江寜县娄湖侧陈宣帝太建十年立临坛分遣大使颁盟誓以御周人
　　晋太庙在江寜县秦淮西晋中宗立宋以后仍之通典谓庙门北有竹叶文石元嘉中得之陆澄云晋武帝郊禖石也
　　宋明堂在江寜县乐逰苑南宋大明五年立其墙宇规制一如太庙十有二间以应期数梁天监中修筑
　　呉太初宫在上元县即孙策故府江表传云呉赤乌十年诏以建业宫材柱细小徙武昌宫材瓦更缮治之名曰太初宫晋渡江即以为府舍即位称建邺宫
　　呉昭明宫在上元县后主甘露三年六月起新宫于太初宫东大开苑囿起土山作楼观饰以珠玉又凿城北渠引后湖水流入宫内巡绕堂殿穷极伎巧
　　呉南宫在上元县旧江寜县治北二里呉太子宫宋置欣乐营即此地旧通志云在台城南
　　晋建康宫在上元县台城晋咸和七年宫成名曰建康宫亦曰新宫
