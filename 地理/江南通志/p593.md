<!-- { "loadSidebar": true } -->
　　薛有年武进人父目疾成翳有年中夜吮防焚香吁天父目忽明
　　陆士奎无锡人八嵗丧母仿丁兰刻木像母朝夕上食长授徒养父父尝病剧医百不效士奎哀号吁天愿以身代得异兆遂瘥同邑刘耿字觐文父早卒事母孝母殁庐墓三年幼未尝读书由静坐得力于书无不通晓能大书里中有欲举其孝行者辄号哭以母节未举故也
　　史君奭字则召宜兴人七嵗丧父哀毁如成人事母孝析产以良者与弟为人严取与必信果自幼擅文誉久困诸生及次当充贡谢不就庐亲墓旁终其身
　　任沂字曾儒宜兴人父令乐善好施沂承其志嵗饥米贵沂买米楚中半价粜之旱嵗溪流竭筑隄注水以溉一方之田又尝出粟捕蝗使不为灾善排难解纷比殁族党咸哭之
　　许翎肇篪犹子宜兴学诸生少工文笃孝友肇篪遗孤翿家贫不能读书翎令与子泉同学自督课之所课未竟则挞泉以愧翿翿跪号不敢仰视长遂力学有名
　　潘稷字稼先金匮人父果任永顺同知防溪蛮鼓噪坐不善拊循下狱稷年十七驰侍父父遣归省母娶妇且就试稷泣曰儿非不念母尚有兄在父在禁而子归娶于心安乎至一名迟速何足计仍留侍焉久之咯血虑伤父心不言遂不起检箧得自铭二章志在立身扬名小盒封固者父所落齿也父平日手谕片纸不遗
　　赵珩华亭人　雍正十三年以孝　　旌表
　　镇江府
　　南北朝梁韦鼎字起盛其先杜陵人世居京口侯景之乱鼎兄昻力战死鼎负尸奔走求棺无所得哀号不辍忽江中流新棺至因取以殓元帝闻之以为精诚所感大加褒奬
　　唐周国寳以字行金坛人永徽间四境盗起国寳纠合乡人拒之手刃数十人力竭自刎事闻封爵立庙祀之
　　宋蔡渊字子雍丹阳人登进士乙科累官至大宗正丞初渊家饶于财兄弟以豪奢相尚渊独担簦以游寒苦如窭人或劝稍分兄弟之财以自给曰兄弟治产吾治书兄弟不以家事累吾吾可以身计累兄弟乎闻者愧之
　　虞申字行父丹徒人从姚开受春秋游京师谒安定胡瑗瑗竒之生平孝友勇于赴义同产负大司农钱既析赀矣悉为偿之仲弟死嫁五女抚其孤如己出
　　章瑢丹徒人事亲尽孝母亡思慕切至墓上枯竹复生子孙相继以经学显
　　张恪字季忱金坛人幼孤居母丧三年不入私室兄以疾不能供役恪往号泣请代兄子有縁役破家者有坐事没产者俱授以室庐择良田数顷为义庄宗族诸事取给焉嵗饥设糜粥收弃婴赎乡人女流落他郡者买妾得士族女即治装嫁之工人窃金事觉愿偿以女弗取而幷释所窃政和间乡里疏其义行上之官以闻于朝
　　陈亢字退叔金坛人家饶而勇于为义尝开古速渡河民便利之嵗饥疫倾家储以给药食置义塜死者给衣槥收葬之后以子孙官显累赠朝散郎汤宋彦字时美邦彦弟以祖鹏举泽累授官至湖北安抚司防议念兄以使金坐贬卒既已析居辄推良田益之得任子恩即以官其孙幼女未行辍其子装授之次得任子恩以与长弟之子又次与季弟之子
　　汤乔年丹徒人为人慷慨自负博学工文秦桧欲馆致之使学官谕意辞曰是主和议者吾方为天下讐之又安能出其门乎后以特恩授韶州推官不赴
　　李华溧阳人父殁毁瘠尽礼母疾衣不解带有田十余顷谷贵平价粜之以济一方大观政和间蝗数害稼独不食华苗子朝正累官知平江府潘祺溧阳人性孝好学尚气节游太学与陈东为友东欲陈时政祺曰奈亲老不能与子俱耳子不可不勉陈意遂决后登第调宣州司户
　　钱戬溧阳人居父忧有少年数人来曰而父逋我数万钱戬与之不吝夜有贼入戬知之呼与金使速去终不语人后其子至显官
　　诸葛填丹阳人执亲丧哀毁絶酒肉手治墓劬瘁骨立嵗饥民共伐墓木填不能拒泣痛而卒人称诸葛孝子
　　汤克昭字晦叔初以淮阃辟授修武郎累官至武翼大夫知肇庆府乡人负钱万缗贫不能偿以产归之克昭曰昔以义假岂望报耶乃焚其劵又买千亩为义田凡同祖所出给予有差
　　窦寳　周伸　俱丹徒人以刲股疗亲受旌束崇芳字徳馨丹阳人徳祐乙亥北兵来父被俘崇芳诣军门号呼请代大帅义之纵其父去留崇芳军中掌文檄久之悯其孝言于巴延予以二矢纵归
　　元孙瑾字无咎丹徒人父殁当严冬徒跣食粥尽哀事继母唐甚谨吮痈痈愈防目目明唐卧病十二年不以久病而怠迨葬时有久雨忽晴掩圹复雨之异县上状被旌
　　徐钰丹徒人泰定元年侍父镇往婺源经小溪口流水暴涨镇堕水钰急投溪拥父出父得挽筏以升而钰力惫湍急不能自奋遂溺死尸浮四十五里始得有司以间旌其闾
　　张夀字仁辅丹阳人五世同居孝友弥笃至元三年旌门
　　王元伯金坛人四世不异爨家人百余口无间言日使诸女妇聚一室为女工毕敛贮一库室无私藏幼穉啼泣诸母见者即抱哺不问孰为己儿儿亦不知孰为己母也兄宣伯卒即以家事付兄子轨轨辞元伯曰若宗子也宜主之相让既久卒以付轨至元间旌表其门
　　明王荂字子辉金坛人洪武间兄荣以杭州府同知坐事当剜膝荂击登闻鼓请以身代义而许之防下兄已刑矣正统初出粟三千石助官赈饥勅表义门复其家子政孙镇咸好义急公捐赀助赈给七品冠带
　　髙礼保丹徒人性笃孝割脇脂以愈曾祖母徐疾诏旌其门
　　史以仁溧阳人　唐川丹徒人俱洪武时以孝旌陆旺溧阳人正统时以输财助赈旌
　　杨椿年丹徒人割股荷旌
　　贡原懋字世徳丹阳人正统间嵗饥出谷二千石赈贫者有司以闻赐勅奬谕又建学舍延明师以处四方之士
　　贺恺字伯元丹阳人值嵗饥诏民出粟及格者予旌恺独输粟辞旌天顺中嵗又饥恺输粟益多辞旌益坚有司髙其义虚宾席以待终不赴时蝗灾独不犯恺田人以为厚施之报孙玭亦以输粟及格授承事郎一人输负毕有戚容询知其鬻女也伤之还所输令赎女而代之赋
　　钱宾国字寅劬溧阳人伯兄以逋赋系将质己产代偿之令闻而问曰汝寒士曾与而兄析箸否曰析久矣然逋赋者宾国之兄负逋赋名者宾国之父也宾国敢令父负此名哉令义之令偿其半而捐俸输足后由贡司训宣城
　　缪希亮字思忠溧阳人事母至孝嘉靖己丑既登第不廷对而归遂终养焉母殁不复出
　　史际字恭甫溧阳人少从王守仁湛若水游嘉靖壬辰举进士以文选主事改春坊清纪郎旋乞归置义庄义塾修明伦堂濬跃龙闗捐田二百亩资贫士诵读嘉靖甲午乙未洊饥发廪以济更捐粟垦治沙涨田成名曰救荒渰募死士击倭太湖抚按上其功晋秩防子
　　殷士望字徳逺丹徒人嘉靖末倭猝犯京口士望父被执士望请以身代倭两释之其女弟亦以孝闻诏旌其庐曰麟凤
　　马一龙字应圗溧阳人父性鲁自给谏出知寻甸府以苗变诬系狱一龙时为诸生走长安上执政书情辞哀迫执政悯之父狱得解嘉靖丁未成进士由词林仕至南国子监司业
　　陈守愚字子直丹徒人性至孝好施家被盗其戚梅某孔某先以帑寄守愚至是仓皇来省守愚悉偿之赈饥给槥焚劵赎人子女义事靡不为有司荐之朝将授官以亲老不就
　　史济字启贤金坛人贫民有鬻妻者助之金得不鬻尝籴菽淮上他贾误授百斛牙筹亟还之谢以十筹不受
　　汤宗元字养初金坛人念大父年髙同卧起者十余年大父殁始娶季弟未婚倍给以常稔田自取硗瘠尝渡淮获遗金一箧访而还之人有所贷逾嵗辄焚其券
　　曹塾字启伦金坛人祖遗田仅百亩后殖至二千余亩悉与同居兄子均分嵗饥输粟千余石以劝赈遥授鸿胪寺序班
　　狄仕明溧阳人弟献明万歴壬午举人有妾自缢忌者贿直指搆以杀人之罪方逮讯仕明谓弟曰此行无生理弟未有嗣不可以死乃使弟出亡挺身代往直指方盛怒仕明曰直指欲以三尺法为所私杀人乎直指语塞怒益甚榜笞交下俄殒于狱直指寻自悔弟狱得解
　　张柏字汝宪丹徒人万歴己丑郡大荒柏出粟千石设糜以赈病者给药无衣者给絮凡五阅月至麦熟方止全活无算有司上其事遥授之职子觐辰亦好施予有父风
　　邹量金坛人割股庐墓被旌表
　　孙尚魁丹徒人节妇孙氏子也孕三月父卒尚魁自恸为遗孤不识父面每登髙及风雨夜则大哭母病刲股以进母殁设主浄室旦晚侍食凡数十年忽一日诣亲族作别曰三日后别诸君去尚魁遗孤喜将识吾父于地下也逾三日果卒
　　李元炳金坛人父瞽以舌餂复明割股饲母母疾愈明季膺奬
　　谢深金坛人佣赁为生割臂肉愈母病
　　陈光美金坛人刲股愈母疾伯兄无嗣次兄烈以子嗣之烈愿两析其赀以一与光美不受子英略亦刲股疗母疾
　　庄仲祥字瑞之金坛人父以苦学失明仲祥日侍侧口诵古史数十则虽沍寒深夜无间曰老人畏夜长吾欲为大人减漏刻也书则博束脯以佐甘防继母仅长祥二嵗终时仲祥年七十有三居丧尽礼所生弟素骄蹇仲祥爱之无间甲申三月闻变大恸疽发于背而卒
　　陈观阳字宾之丹徒人父肖授徒维扬逆徒宗孙达憾师严投毒饮食中肖中毒死观阳甫十六嵗誓报父讐宗宦族多藏百计展脱赖江都知县姚持之甚坚迄十九年观阳成进士血疏陈情孙达始伏法观阳仕至吏部主事
　　朱祚元字仁卿丹徒人母病两刲股以进父为乱兵所执请以身代并及于难
　　史迁六溧阳人里中有贫而弃妇者鬻己田以全之子廷飏顺治乙未进士
　　国朝杨日进字吾往丹阳人性和易好施延名医善乐以恤贫病甃治道路赈济乡里时称长者
　　贺云举字紫翔丹阳人顺治辛卯恩贡授绛县知县谪两浙盐幕父以张献忠之乱死于资阳云举弃官入蜀求遗骸不得恸哭空山中闻者莫不流涕
　　戴舜年金坛人生五嵗父与族人构难族人击杀诸途讼于官防令罢赂居间者事遂解舜年虽幼见其祖母时时切齿饮泣黙识之至年二十途遇其仇顿发忿举手中鉏锄之破脑陷胸而死即持鉏诣县自陈状令义而颂系之上台亦义之仅拟杖惩事与丹阳黄洪元同
　　张炳祖字虎文丹阳人从父仲馨北逰抵济上父病热不汗地无医者炳祖夜告天刲股肉为羹才尽两瓯则大汗热解后糜肉杂粉糕以进不十日愈父先病痢四十日卧起抱持渐不能兴以牀为厠皆亲裹涤复负重创积劳成瘵归二年卒周瑞　张继昌俱金坛人以割股疗亲　　旌表王宗积金坛人庐墓　　旌表
　　何金鋐字元用丹徒人父没用妻嫁赀治殓以父所积脩脯金为弟妹婚嫁生计二弟继没抚二孀三孤歴凶嵗更乱离而卒共保全母没终身茹素族之不能者十数丧晚入山学释示防疾端坐逝
　　贺上林丹阳人父天叙以事忤毘陵令系狱将杀之上林年十八谋脱父不得闻巡抚将至渉江溯淮迎舟大呼驺从呵之不得前遂投河髪没数寸复跃起大呼抚军令急救之已死捡其衣得一纸则白父寃状也抚军按部具得令不法状释天叙狱毘陵人立贺孝子祠
　　毛鲲字渐逵丹徒人节妇唐氏子竭力养母兄弟友爱以母节子孝　　旌表
　　黄洪元丹阳人父国相为同里虞庠所杀时洪元与弟竒元尚幼长欲报仇母惧祸固止之久之母死既兄弟各挟利斧斫庠于春社防饮坐上诣县自归有司系洪元释其弟事奏
　　诏皆释之
