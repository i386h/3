<!-- { "loadSidebar": true } -->
　　谈公绰以老人受宪司命简灾田于松江夜宿华亭富人家富人欲虚冐灾田数厚欵之寝密室夜分一女子出榻后谈惊叩之女曰父贷主人粟积利三十石因以妾质今夕奉主人命来也谈遽起求出而门扃不可啓呼主人弗应乃谕女曰汝良家子吾安敢汚张灯待旦既主人入谈曰某所负我当代偿幸以女还其家主人惭谢遂焚劵而还之
　　华亭市铺一物如桶而无底非木非竹亦非铁石莫能名而用之者一日有海舶老商见之惊喜抚弄不已叩所值其人亦黠驵漫索三百缗商酬以三之二遂付之因叩曰某实不识此物今既卖无悔理幸以告我商曰此至寳也名曰海井寻常航海必须载淡水自随今但以大器满贮海水置此井于中汲之则皆甘泉矣按范石湖集载海中大鱼脑有窍吸海水喷从窍出则皆淡疑海井即此鱼脑骨也
　　杨维贞避地松江尝有一贵游子既破产流落海上数踵维贞门一日竟持所购倪瓒画去左右欲发之维贞曰吾哀其困使往见一达官以画为介耳非盗也
　　任勉之殁未葬里长编其子为本县养马夫教授言于太守叶冕冕叹曰有是乎即谕令归治防大书榜于门曰今后均徭故官子孙一例优免费荣敏防斛铭云出以是入以是子子孙孙永如是防为名臣而克勤小物随处可想见
　　洪武中数遣使者廉察诸仕宦家任勉之令鄱阳时使者至其第茅舍三间父灌园母纺绩使者绐以客游至鄱有札寄子否父因贻书畧曰天道福善祸淫甚可畏也勿谓已安已治而懈怠勿谓已能已足而骄矜使者以书上达并陈所居状太祖嘉叹旌异之
　　刘钝兄铣永乐间以会计事坐法系京师狱钝婚二日即趣装北行防兄后兄思归钝阴乞守者代兄系兄归绐父母谓弟旅病卒既而里人官长安者为司寇白而释之既归家人惊以为鬼钝具言其故与父母相对泣兄愧逸去后钝生二子璵玉璵天顺举人仕至建宁太守玉生子衮仕汀洲通判衮子兆元举进士怀庆推官
　　上海秦嘉楫初授行人使周藩周王伟其风度厚赆之秦悉谢却王乃衣以一狐裘曰天气方寒幸使者为逺道计不得已诺之至县托同年以裘归王曰某小臣何敢辱王服
　　张庄简悦自律甚严而待物不苛有四川监司赴任请教张曰川行甚险州县卑官携妻孥往者实以躯命博升斗禄幸无以微罪斥去之
　　李观察希颜居东郊洞泾上止茒屋三间其门人为御史行部来谒见其室陋曰何不稍扩之李曰无力办此御史请任之李曰是即民脂民膏御史不敢复言
　　宋天民公望与顾文僖清同学友善及文僖主考秋闱宋竟不入试顾深以失之为恨抵家始知其故即造慰曰何自逺乃尔答曰我两人交厚不得则损公衡鉴得疑公私我故引避以两全也顾大叹服
　　顾文僖清修松江府志黄宪副明致书云夫志者所以识一方之事凡人物风俗政教赋税之类无不该载即古之一国史也前之修者间杂以私致后之观者不甚信服执事于是非笔削可不加意乎且执事行将入阁而操天下刑赏之大权于此亦小试耳谨拭目以俟毋使后人之视今犹今之视昔也
　　陆文深出入馆阁前后防四十年每抄录国朝前辈事命子弟熟读曰士君子有志用世非兼通今古何得言经济今世学者亦有务为博洽问及朝廷典故一代之经制沿革恍如隔世纵才华迈众终为俗学
　　正统间富林焦震家生瑞竹凡二本皆异梢同干森然齐长越三四年又生一本亦如之震隐居教授与弟友爱深至人以为和气所钟云巡抚周文襄忱有诗咏之曰植物有修竹独为贞静姿况作此嘉瑞一本挺两岐间生已为异重见真絶竒考祥揆所自天和本人为君家世积善习隐勤诗书孝友既不爽徳庆日以滋冲融感和气征应良在兹繁阴媚骈干密叶交连枝春妍色不竞氷霜操岂移虚心待结实擢秀期诸儿朝阳有彩鳯翽翽将来仪
　　张蓥巡按山东过酒肆帘拂其冠坠地公徐命拾冠着之诸长吏惶恐系卖酒佣待防门公谕曰自后帘可高悬竟遣之去为大司寇时有狱须急报夜坐趣吏治文书迟明早奏夜半书既就吏拂烛汚文书叩头请死公曰悮耳趣再书之坐待达曙不寐
　　张弼为兵部郎数以直言忤当路遂出守南安入觐至京谒李文正东阳阍人辞焉弼题其几云始知东阁先生贵不放南安太守叅东阳固贤者与弼善弼非讥之也而风流亮直之概可想云其守南安时各郡收兵议赏武夫吏卒惟愿得其墨妙故多以笔札佐郡费有方伯入觐缄楮一箧求书以馈长安贵人弼笑曰吾不能为书佣也为书四纸而还之其持正又如此
　　曹时中分巡黔中所过题咏邮壁及还复经其处见有属和者词甚佳访知为从行指挥所作既而其人罪当褫职特释之及归其人馈五百金公曰我惜汝才耳岂有私耶却不受家居广富林不轻入郡邑守令初至一通谒归即杜门守令至亦不接见年八十不复冠带见客幅巾布袍赋诗饮酒人乐其真率
　　华亭吴丕显初补学官弟子制青苎布为襴衫后以授兄子太仆炯以及孙曾家有青苎亭至今存焉襴衫之制诸生服之洪武二十四年三易其式而后定用玉色绢布为之寛袖皂缘系绦垂繻其后渐易以蓝又罕用布者矣
　　潘奎为本郡掾慈仁好拯物太守御下严胥吏无敢啓口有豪甚残暴往往诬陷杀人贿诸役煆链人无敢辨一日当审录退奎伏地为诸囚白寃并数豪不法事甚具守乃覆讯得实悉解放捕豪下狱后奎于吏舍生子守梦诸神骑乗鼓吹送一儿至吏舍醒而念曰有徳者必有后是潘奎家也月给粟周之所生子即尚书恩也
　　钱福里居日有老儒馆梁溪邹氏诡称钱状元师以取重邹与钱旧相识适报钱至河下邹以钱来必谒师大治具以待师惶窘无措谓主人曰我当往舟中与偕来乃诣钱叩头请死嗫嚅吐实钱笑曰是不难欣然同往侍坐尽醉而罢
　　瑁湖桥有卖饼师析箸争父遗赀构讼兄以五十金乞顾文僖清居间求胜清佯应之使人召其弟叩所争状弟谓兄匿百金不予耳顾笑曰是易决何至遂伤天性即召兄至出金授弟曰我与若兄弟分此百金矣两人感愧泣谢而去
　　冯恩有布衣交曰郭济恩上疏逮诏狱惟济与同起居槖饘之馈五易寒暑及恩得论戌而济以劳惫卒于旅次恩哭之恸抚其子女成立给以田宅遇之如家人子弟云
　　四义僧舍利塔在佘山之北嘉靖间知府方廉所建皆征倭死事僧也
　　羣鹳旋飞俗谓鹳井鹳飞成井必有风雨若探巢攫其子则一方致旱嘉靖间松江大风防木鹳巢堕地有子不损老人侯姓者取防之鹳复成巢负去其后侯老得疾气絶矣鹳衔一草如箸置其口复活或曰此东海祖州不死草也
　　嘉靖乙夘顺天乡试首题仁以为己任次题必得其名二句司礼巨珰持主考甚急宣言于朝曰仁以为己任下不知是何语徐文贞阶曰即必得其名必得其夀
　　徐文贞阶督学两浙时有士子文用颜苦孔之卓语徐批杜撰后散卷士子曰此语出子法言徐遽出位揖之曰本道科名早未曾读书今承教矣众皆叹服
　　徐鸿洲三重有八语自识室中曰室无美姬堂无俊仆案无戏具门无杂賔又宅取安人田取给食书取明道器取适用
　　徐文贞阶以礼部右侍郎迁吏部时榜于壁上曰咄汝阶二十一而及第四十三而佐天官国恩厚矣何以称塞所不竭忠殚劳而或植党以摈贤或徇贿而鬻法或背公以行媚或持禄以自营神之殛之及于子孙
　　张所兹思敬娶许氏外舅殁分授百金张曰此许氏物也立命还之从父给谏承宪有门生典试密寄关节一纸给谏子幼召思敬授之谢曰以此而得何以立缙绅间竟不受后司训署邑篆歴以清介着早于一言征节概矣
　　隆庆间张烛知华亭县柜吏餽羡金千余循故例也张悉籍其数报于两台请补别税额台使旌之曰尘视千金今犹额公署退食堂
　　海瑞为巡抚意在搏击豪强而兵备蔡国熙承时相风防首发难于徐文贞阶于是云间刁风特炽告讦无虚日或投栁跖告伯夷叔齐牒讽之海殊自悔乃尽焚讼牒故老言此陆庄简光祖戏笔也蔡汝贤侍郎营墓塟父墓旁有人以积土来售畚锸将半土中微露砖椁蔡恻然亟移原土封之不复取直
　　林景旸以太仆家居性惇恪而雅负伦鉴喜奬后进延文士与子有麟同学每举会必晨起涤几席设楮墨客具必亲阅三命题期以酉刻毕毕则引大觥酌客称引古道相慰勉迄无倦容与其会者张宗伯鼐郑宪副栋杜方伯乔林杜驾部士基姜中翰云龙钱比部大忠及李绍文也
　　奚梦芝母病早夜吁天复収瘗遗胔为母祈福母梦神针两颐及膝病遂瘥叔贫乏嗣养之迨卒称贷治防姊密以筐篚寄芝暴卒籍而归其子万歴初司训金坛迁曹县教论
　　徐文贞阶嘉靖癸未探花及第夀八十一及见后癸未进士陆文定树声嘉靖辛丑会元夀九十七及见后辛丑进士姚方伯永济万歴戊戌登第夀九十八亦及见顺治戊戌进士皆松之人瑞也郡侯许维新尝坐早衙见兴圣寺浮图上有人盘旋使摄至具言为寺中磨治墖顶许熟视良久问其姓名居址命邻里具収管状存案以其人趫捷异常可虑也其防微周密如此又尝开濬郡河募工挑土择无业荒滩积之故河旁无留土久而通利其滩积髙遂以葬无主之防超果寺两廊旅榇累百一旦尽空盖治河难于运土此亦可为法万歴间府城有劫盗先数日有人载稻草灰堆积东城下髙卑大小不一处是夕羣盗刧城中自城飞堕灰上安然而去有诘奸之责者不可纤不察也
　　李凌云为御史日过沧州州守裁其夫马李不为忤后巡按福建而州守为汀州同知自以前嫌必当被谴及李行部至旅见毕复召入谓曰属吏皆先容竞进独君无有已登啓事幸自勉竟首荐之叶蕃春宪副有声之父居黄浦东尝宿邸舍主人出追逸仆独少妇在日且暮矣蕃春渡浦避之时甚风雨足茧血濡无所顾又邻有妾与嫡忤者胠箧逃夜匿蕃春园蕃春密召其夫与俱归曰无棰楚使闻诸人为而垢其质行修饬如此
　　徐炯倜傥好施振人之急不能偿者多出劵还之家居南桥尝以事至郡所过津梁十余处皆圮毁不治叹曰风雨冰雪中病涉者多矣遂捐资悉创石梁里人至今赖之又览南桥形势有明行寺居南而北无鎻结因舍地建佛阁三座石甃洞门以通往来与寺遥望为浦南名镇焉年逾耄无疾而终
　　杜啓勲内行甚饬家贫假钱贸布之大贾席冏卿家市之司库者于本值外误发羡银数十金勲不知也归始知乃复棹舟以余金归席又尝拾遗金于木市舣舟待亡金者归之不告姓名而去李存素玠莹积学教授恒语学者曰狂得圣人之神狷得圣人之骨惟乡愿袭圣人之皮毛耳人推为确论
　　张勃父年九十余病不能起步明季土寇索财欲杀其父勃以身捍宛转白刃间贼感其孝俱获免小砀里民高英偶他出夜未归羣盗窥高继妻张及女慧俱二十许有姿遂伙至女闻之遽呼母起曰贼至矣宁鬭死毋为所汚且命幼弟挑灯曰看我杀贼遂握刈草刀伏门左张持锄伏门右一贼巨斧斩门入柄长碍户落稍缓而女刀已斮贼颏坠一贼奋防入张挥锄击之不中中楣坚不能脱女为指壁间稻义张遂引义刺贼洞胸背一贼愤甚遽赤手入夺女刀贼手刃女手柄划然柄刃为二贼虽得无柄刃而手伤甚不能用女则以柄挝之而张又拾地下贼斧乱劈贼退未逾限而毙当是时门外贼林立骇愕不敢入争负尸逸去明日青村所守备杨廷栋往勘得状且见贼颏兵卒咸咋舌
