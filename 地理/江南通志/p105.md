<!-- { "loadSidebar": true } -->
　　八门阖闾使子胥筑大城陆门八水门八呉都赋所谓通门二八水道陆衢是也西北曰阊门文选注云象天阊阖门呉越春秋又曰昌门亦名破楚门伐楚出此门西曰胥门呉地记谓本伍子胥宅因名西南曰盘门呉地记云水陆萦回故谓之盘又名蟠门刻木作蟠龙以鎭越东南曰蛇门呉郡志云在已方故名又云越在已地呉作木蛇北向示越属呉也东曰匠门本名干将门呉地记云呉王使干将铸剑于此后讹为匠门又东曰娄门呉郡志云秦娄县所値又谓之疁即今昆山也东北曰齐门越絶书曰阖闾伐齐大克取齐女为质子为造齐门又呉越春秋云阖闾为太子波聘齐女女少思齐而病乃起北门名曰望齐北曰平门呉地记云子胥平齐大军从此出故名东北三里有巫咸坟亦号巫门呉郡志云巫平字画相近此所谓八门也又匠门南三里有葑门续图经云当作封门取封禺之山以为名葑门相近有赤门在城正南今犹有赤门湾又东南有鲂鱮门此三门皆非八门之数至宋惟存阊胥盘葑娄齐六门水陆共十二淳熙后胥门水陆俱塞元初城郭尽毁至正中复缮完仍辟水陆门十一惟胥独无水门
　　圣祖御制呉阊诗至阊门诗【恭载首卷】
　　养鱼城在呉江县西二十五里呉王养鱼之所今
　　为鱼城邨
　　陌城在呉江县治北寰宇记云石头城在呉县东南三十五里大江边一名陌城夫差既杀子胥后悔之临江筑塘创设祭奠百姓因为立庙于此或云此即酒城在坛塘边今属呉江县
　　呉城在震泽县界今名呉溇邨
　　扈城在常熟县北五里石城东南畿志云世传呉王建离宫扈跸故名今有扈城邨
　　石城在常熟县北五里越絶书云阖闾所置美人离城也呉地志云越献西施于呉王王择虞山北麓以石甃城为游乐之所今其地有石城里九里城在常熟县北九里福山塘东岸直九折塘口世传呉王牧马于此俗呼拦马城有洗马池今存
　　莫城在常熟县东南十二里相传莫邪铸剑处亦谓之剑城又谓之莫邪城今有庙曰莫邪大王有塘曰莫门又县东四十里有莫城寰宇记云汉莫宠筑以壮海防者
　　海虞旧城在常熟县治东晋太康四年分呉之虞乡立县
　　利城在常熟县北舆地志云晋元帝以海虞北境之土山立利城以处流民
　　陶城在常熟县东三十里相近有闾城郭城而陶城尤大与莫城等合县境共有十二城盖唐广明中诏诸道州县于邨堡置城集民兵自衞也金鳯城在常熟县西北四十八里唐天祐中呉越所筑在金鳯山下故名即今福山城址
　　尚墅城在常熟县北十八里张士诚入福山港修此城以屯兵
　　鵧城在昭文县东北十五里隋大业末诏村坞皆筑城自保此其故址也又有朗城亦在县境娄县故城在昆山县治东呉子寿梦所筑呉地记云长洲东百里有秦时古疁王莽改为娄呉郡志云娄县今谓之昆山县县东北三里有村曰娄县盖故县所
　　南武城在昆山县西北汉书娄县注云有南武城呉王阖闾起以御越者越絶书云娄北武城去县三十里今为乡
　　金城在昆山县东三里相传呉王所筑基址犹存东城在昆山县东三百步南畿志云今桥巷犹以东城名耕者于东寺后多得古城砖及铜箭镞西鹿城在昆山山下有卜将军庙碑云葬于昆山西鹿城
　　巴城在昆山县西十八里其地有巴王冢巴城湖雉城在昆山县西北十八里今雉城湖即其地昆山旧县即今治在郡东七十里本汉娄县地呉地记云地名全呉水名新阳梁大同初置昆山县因县界昆山为名
　　信义旧县在昆山县西二十里寰宇记云梁天监六年以娄县地分置旧唐书志云梁分信义县置昆山县取县界山名今昆山信义村即其故址度城在新阳县东南七十里相传为黄巢所筑旁有度城湖
　　顔县城瓦浦城竝在新阳县东南皆古经所载南沙废县在常熟县西北三十里宋书志云本呉县司盐都尉署呉时名沙中琴川志云东晋分海虞县置南沙咸康七年立以为县今县西北五十里濒江奚浦一带地犹名南沙乡
　　海阳废县在常熟县北萧齐置海阳县属毗陵郡盖今县东北濵海之地
　　兴国废县在常熟县东四十五里梁置
　　东宫路西宫在长洲县阖闾所建越絶书云东宫周一里二百七十步路西宫在长秋周一里二十六步
　　南城宫在长洲县干将乡长乐里
　　呉宫在长洲县长洲苑东南五十里呉王别宫也陆龟防问呉宫词序云甫里之乡曰呉宫今有呉宫乡
　　阖闾宫在呉县越絶书云在高平里
　　馆娃宫在呉县西三十里呉地记云阖闾城西有砚石山上有馆娃宫今灵岩寺即其地呉都赋云幸乎呉娃之馆
　　前宫后宫西宫在呉江县沈张湖之西皆呉王夫差离宫也今村名犹沿其旧
　　响屧廊在呉县灵岩山相传呉王建廊以楩梓借地而虚其下令西施与宫人步屧绕之则响故名今灵岩寺圆照塔前小斜廊即其址
　　长洲苑在长洲县太湖北岸阖闾游猎处图经云在县西南七十里孟康曰以江水洲为苑韦昭云在呉县东呉都赋佩长洲之茂苑即此汉呉王濞嗣葺呉苑极一时之盛枚乘所云上林不如长洲之苑是也元和志谓长洲县取此立名
　　初阳楼在长洲县郡治池上唐皮日休诗危楼新制号初阳
　　齐云楼在长洲县郡治后子城上即古月华楼呉地记云唐曹恭王所建白居易有齐云楼晩望诗今名飞云阁
　　西楼在长洲县子城西门上更名观风楼白居易诗风月万家河两岸笙歌一曲郡西楼
　　陈公楼在元和县虎丘山宋王晓记畧隆兴二年四月敷文陈公鎭呉兴避暑虎丘寺创楼其上红月楼在新阳县通阓桥西元人朱君璧善画尝作紫雾龙宫图十年始就人谓其妙入神品末年兵乱君璧抱图坐楼中寇遥望虹气贯月疑有至宝踪迹而至攘取观之寇怒裂之而去杨铁崖易其名曰虹月楼并记
　　虎丘阁在元和县辍耕录云平江虎丘阎版上一窍当日色清朗时以掌大白纸承其影则一寺之形胜悉见而顶反居下明文征明有诗
　　救虎阁在常熟县兴福寺左旧传宋僧彦偁为虎拔箭故以名阁其桥名伏虎
　　池光亭在长洲县郡宅后即北亭唐刺史白居易命名呉郡志云亭后有酴醿洞宋绍兴中郡守沈揆名之
　　沧浪亭在长洲县郡学东南石林诗话云钱氏广陵王元璙别圃也宋庆厯间苏舜钦得之作亭曰沧浪后为章惇家所有绍兴后归韩蕲王世忠俗名韩王园【附】宋苏舜钦沧浪亭记【予以罪废无所归扁舟南游旅于呉中始僦舍以处时盛夏蒸燠土居皆褊挟不能出气思得高爽虚辟之地以舒所懐不可得也一日过郡学东顾草树郁然崇阜广水不类乎城中并水得微径于杂花修竹之间东趋数百步有弃地纵广亘五六十寻三向皆水也矼之南其地益濶旁无民居左右皆林木相亏蔽访诸旧老云钱氏有国近戚孙承佑之池馆也防隆胜槩遗意尚存予爱而徘徊遂以钱四万得之构亭北碕号沧浪焉前竹后水水之阳又竹无穷极澄川翠干光影防合于户庭之间尤与风月为相宜予时榜小舟幅巾以往至则洒然忘归觞而浩歌踞而仰啸野老不至鱼鸟共乐形骸既适则神不烦观听无邪则道以明返思向之汩汩荣辱之塲日与锱铢利害相磨戛隔此眞趣不亦鄙哉噫人固动物情横于内而性佚于外寓于物而后遣寓久则溺以为当然非胜是而易之则悲而不开唯仕宦溺人为至深古之才哲君子有一失而至于死者多矣是未知所以自胜之道予既废而获斯境安于冲旷不与众驱因之复能见乎内外失得之源浩然有得笑傲万古尚未能忘其所寓故用是以为胜焉】明归有光沧浪亭记【浮图文瑛居大云庵环水即苏子美沧浪亭之地也亟求余作沧浪亭记曰昔子美之记记亭之胜也请子记吾所以为亭者余曰昔呉越有国时广陵王鎭呉中治南园于子城之西南其外戚孙承佑亦治园于其偏迨淮海纳土此园不废苏子美始建沧浪亭最后禅者居之此沧浪亭为大云庵也有庵以来二百年文瑛寻古遗事复子美之构于荒残灭没之余此大云庵为沧浪亭也夫古今之变朝市改易尝登姑苏之台望五湖之渺茫羣山之苍翠泰伯虞仲之所建阖闾夫差之所争子胥种蠡之所经营今皆无有矣庵与亭何为者哉虽然钱镠因乱攘窃保有呉越国富兵强垂及四世诸子姻戚乘时奢僭宫馆苑囿极一时之盛而子美之亭乃为释子所钦重如此可以见士之欲垂名于千载之后不与其澌然而俱尽者则有在矣文瑛读书喜诗与吾徒游呼之为沧浪僧云】
　　国朝潘耒沧浪亭赋【伊呉城之雄濶苞万井与千街市廛翼其鳞次官阁焕乎云排惟南城为空旷有水木之清佳山浮青而当户水泻白以萦堦廓平畴之百顷忽心舒而目开推嚣尘而顿远延秀爽以乍来爰有巍亭冠乎高阜仰披烟霄旁带林薮绣野襟前曲池环后豁达轩堂疏通户牖万象森其毕呈诸竒萃而咸剖兹惟沧浪之亭胜独超而无耦在昔子美为宋名贤负匡时之才畧思补衮而济川遭排挤于羣枉郁忠贞而不宣厌洛下之喧杂乐呉风之清妍逺移家而卜筑聊逍遥以穷年悦此奥区有竹有水草树丰茸川原演迤密迩宫墙隔絶巷市不山而静深非谷而宛委乃购隙地乃营亭台扁舟草屦容与徘徊鱼鸟相狎麋鹿为侪忘穷逹而遗毁誉信贤达之高懐兹其所以夸耀于图记称述于欧梅也五百年来陵迁谷变兔走荒阡蛇游枯涧灯青报赛之祠钟冷伽陀之院嗟草没而苔封剰遗踪其如线猗欤宋公名世宗臣柱石龙鸾萃于一身抚东南之重地煦寒谷于阳春民无隐而不恤俗无远而弗询既政通而人和时求旧以访古表前修之坠言存哲士之遗矩陟层冈而赏心想高贤其如覩思濯缨于清流嘉名之足取爰作新亭廓是旧墟因高疉石就下浚渠依洼隆之曲折映竹树之扶疎辟华堂于木末启别馆于岩隅杂植桐桞罗生芙蕖安翔野鸟泳跃鯈鱼纵物情之畅遂来天籁之虚徐想濠濮其不远与习池而何殊公乃于机务余间来游来眺集賔朋使授简援琴觞而寄傲理东山之雅咏发南楼之清啸政以暇而弥精思以幽而逾妙齐杨杜之高踪同白苏之逸调抑且扃鐍不施藩篱不设公诸士民餐芳沐洁懐贤者荐夫苹蘩访古者诵夫碑碣牛铎得应黄钟巴歌许赓白雪固将使昔贤高致标映江山而文采风流照耀不絶也载稽呉会夙富园池若辟疆之蟉松怪石任晦之曲沼层陂南园之峰峦巧丽东墅之卉木珍竒是皆豪家之所缔构贵帅之所指麾既已灰飞烟灭光影无遗即兹亭之墟主亦屡易经始于王孙落成于贵戚章相得之而増华韩王有之而加辟然无有举其姓名寻其踪迹者惟子美也官不过长史身不在岩廊为羁穷之迁客暂侨寓于江乡徒以英风豪气磊落轩昻直声振于朝列翰藻播于遐荒遇虽穷而名显身虽困而道光故令人抚遗墟而增感考陈迹而表扬岂非豪华声利如过隙而文章气节为久长也哉江湖散人莼鲈逸民去金门其已逺与泉石而相亲企先贤之逸轨叹当年之数屯忽光显于此日类蠖屈而龙伸旷百世而相契信知已之有眞感高谊之难觏聊写心于斯文】
　　四照亭在长洲县北东圃呉郡志云宋王涣建为屋四合各植花石随时之宜负暄野录云庆元中赵不囏会客问名亭所自铜陵主簿姚行简对曰山海经云招摇之上其花四照华严经云无量宝树普庄严华熖成轮光四照又云光云四照常圆满今四面皆花故名赵极称赏
　　秀野亭在长洲县城北宋侍读叶道卿所居呉郡志云绍兴三十一年郡守洪遵建
