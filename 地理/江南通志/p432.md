<!-- { "loadSidebar": true } -->
　　王思旻黄冈人正统间以同知署泰州事嵗大祲适巡按至思旻迎于河干叩泣求题未许思旻曰百姓旦暮且死忍独生耶抱籍跃入湍流巡按惊救为具题如请又造广运望江二桥置预备仓八十间徳政益励【泰州志】
　　王汉赣州人景泰四年知仪真县嵗旱祷雨不应乃诣城隍神告曰令之不徳责与神等遂以身与神像同锁以示罚俄而大雨如注民获有秋【仪徴县志】陆愈字抑之平湖人成化中知江都县嵗荒计口给赈饥民有鬻子女者捐俸赎之凿花园港以备蓄泄增筑邵伯湖堤嵗办余钱皆用储粟民勒石纪之【江都县志】
　　刘廷瓒成化中令兴化堰堤久废旱潦无所恃廷瓒为规画修筑民号曰刘公堤【兴化县志】
　　彭福字绥之安福人成化十九年知泰州巡河使者令泰州月发濬夫三十名代寳应役福坚却之州北旧为监运盐司廨址当事欲隳民居复之力争得寝嵗徴给兵豆草民苦输仓滋累福以折价请报可诏各郡县遵行【泰州志】
　　赵有初沙河人治五年授扬州府管粮同知有声寻迁知府大吏檄徴完任内逋课方可其行有初行部至兴化见积逋最多鞭笞号苦因垂涕曰吾何爱一知府置汝曹于死耶遂弃官归全活甚众邑人立像视之【州府志】
　　徐淮字必东武城人治中知仪真县至则汰奢靡辨贵贱令行禁止以忤中官被诬谪官【南畿志】王恩余姚人治中授扬州知府嵗饥请移商盐留兑运以助不给又取贮马价籴米騐口分给自劾擅移之罪活民无算【南畿志】
　　陈宪西平人正徳七年知江都流贼猖獗宪随事区画守御备具官兵顿城下者数万供亿旁午而闾井晏然【江都县志】
　　成乐字以和石首人正徳十年知泰州政尚寛惠操持清谨卒于官无以为敛士民哭之甚哀【泰州志】蒋瑶字粹乡归安人正徳十三年知州武宗南巡将驻跸维寮属欲征已免之粮以供储偫瑶叱曰民胡可欺若有罪请自当之比车驾至权珰幸帅百计需求瑶一无所应珰矫上命欲刷民间女瑶密令三日内毕嫁娶珰恨甚系瑶于舟不得食者三日后迁去夫妇覔轻舸载原携二衣橐以行【州府志】
　　谢在南阳人正徳十六年知高邮谳狱执法不避权贵以公帑羡余置田八百畆补官俸士廪之缺【高邮州志】
　　刘恩字以忠高阳人嘉靖元年知寳应邑大饥疫死者相籍恩力请发帑籴谷分委义民于各坊村设糜赈济【寳应县志】
　　易瓒嘉靖初知扬州府嵗连饥瓒请于朝诏悉蠲免税粮赈以太仓银米全活者十九万余人贷种三万七千余户【州府志】
　　周宠字君锡临海人嘉靖五年知仪真甫下车祛里胥宿弊清盐商包索地租代补嵗办之赋审丁夫立九则一切以宜民为本【仪徴县志】
　　闻人铨字邦正余姚人嘉靖五年知寳应县嵗大旱运河水涸漕运御史檄令蓄水通漕禁勿启牐铨命启之曰民命得苏获谴何憾是嵗旱不为灾邑有湖患欲开越河以避其险未果行后铨为御史力持前议竟得请邑人祠之【寳应县志】
　　简籍巴县人嘉靖中泰州训导州学田久被占匿籍力请当事清还仍增义田五百四十亩【泰州志】王臣字公佐南昌人嘉靖六年知泰州浚闗河寛徭役行保甲连坐之法撤淫祠毁其铜像以铸文庙罇铏增修乐器选乐舞生供祀庙廷剙尊经阁立宋范仲淹胡瑗祠以化导斯民为己任【泰州志】晏鋭四川人嘉靖中高邮衞经歴倭难起鋭所统皆新募卒猝与倭遇众大奔寇乗之鋭陷阵死【扬州府志】
　　侯秩字季常长垣人嘉靖十一年知扬州勤俭率下多方储粟至二十万石仓庾不能容他郡民与扬民争田杀扬民且诬以罪防问时其有司偏防之秩据法忤其意遂妄诬秩罪防巡抚御史白其事得解【扬州府志】
　　傅佩仁和人嘉靖中知兴化县赋重役烦加以军灶错处民大困佩力请上官均平赋役又减站役民兵嵗省私财以千计【兴化县志】
　　吴桂芳字子实新建人嘉靖三十一年知州时倭寇江北为募练乡勇备御之防复议筑海门泰兴如臯瓜洲四城城成民得保聚【州府志】
　　石茂华字崇质益都人嘉靖三十四年知扬州时倭冦作羽书旁午茂华从容应之不动声色筑外城捍环河商民至今呼为石城【州府志】
　　朱公节山隂人嘉靖中知泰州缮城郭浚河濠倭寇不复窥伺胥吏以常例进峻却之【泰州志】
　　朱裒嘉靖三十五年授扬州同知倭寇犯境裒同高邮衞经歴晏鋭御之俱战死即其地立祠赐额双忠【扬州府志】
　　谭黙字仁卿仁化人万厯中知泰州先是河水齧田无以办漕黙请上官出仓中陈谷并贷鹾金以籴谷漕事获竣又煮糜以活饥民城頺令饥民供畚锸役不至转徙姜堰盗起黙购诛渠魁州境寜谧【泰州志】
　　韩介临淄人万厯中知寳应县时湖水暴溢南城角堤将决介出立堤上集千人培以刚土堤得全【寳应县志】
　　耿随龙滑县人万厯十四年知寳应县值大水嵗祲随龙曰不大更张民不济于是革坊长厫皂里夫暨耆民官农由是民尽归农不复到县嵗省金以万计在任五年无弊不革所积俸金尽以给两乡开河之用【寳应县志】
　　欧阳东凤字千仞潜江人万厯十九年知兴化县时水涨堤决屡请蠲赈不应即自草疏上之以越奏罚俸然卒蠲积逋改浮粮折色如所请【广舆记】崔国裕长安人万厯四十二年知泰州催科不施鞭扑输者恐后招徕流移至四千余户【泰州志】刘铎泰和人天启中知扬州府魏珰肆虐铎愤甚徃徃形之歌咏逻者刺得铎所书扇以为谤讪朝政逮系论死珰败特赐赠廕【州府志】
　　王征字良甫泾县人为州推官值三王之国从者如林征求百出征挺身白之王得以无扰及魏忠贤搆黄山狱连巨室数百人者乘机搆煽下徴按问征据法力争全宥甚众时建魏珰祠成徴与淮道来复独不徃拜人称为闗西二劲【广舆记】赵龙字浴庵番禺人崇祯初知兴化县时盗贼蠭起高邮盐城徃来道絶龙率乡兵徃捕获渠魁三十七人悉毙杖下余党立防水患频仍民殣相望请缓徴不得即自拜疏上之被劾落职【兴化县志】姜采字士农莱阳人崇祯五年知仪徴邑故掣盐地御史委令掣騐诸商或以羡例进輙斥去国事日棘军需旁午采独加意抚字人比之阳城元结云【仪徴县志】
　　李含乙字青藜四川人崇祯九年知高邮州风度雅饬剖决如流有掾以五百金私餽痛惩之嵗大旱疫倡诸绅士煮糜设赈全活数万【高邮州志】
　　汤来贺南丰人崇祯十四年授扬州推官发奸摘伏有神明之誉又宅心仁厚尝亲至狱中虑囚轻罪及株连者槩为省释【州府志】
　　任民育山东人崇祯末知扬州府城陷冠服坐堂上兵欲拥之出城不从遂遇害【州府志】
　　国朝王宇春奉天人顺治五年知扬州府为政虚已和谘询民间疾苦勾稽防计皆手自考定不假掾吏每戎旅经过辄亲至郊外设供帐犒劳约东出境无敢哗者【旧通志】
　　赵汲字润宇锦州人顺治八年知泰州下车即首擒剧盗游三游四等一境肃然防濬河淤修学宫设药厰代贫户完漕欠讼狱衰息州被水灾田禾尽没力请奏　防蠲恤其子良相知州府【旧通志】牟文龙字纪伯锦州人顺治九年为仪徴令机警有干才催科政善民无逋赋为邑学请增士额得如大县多士徳之征戍徃来多索牵挽夫役文龙应付有方民赖不惫
　　陈洪谏徳州人康熈七年知兴化县时河水为灾力请具　题蠲赋流民迫于饥寒走险剽掠洪谏练乡勇严保甲守御有方又厚加抚循招徕复业盗贼衰息民赖以安置义冢设育婴堂皆自捐俸不费民间钱
　　张可立奉天人康熈十六年为兴化令开濬市河设立药局息讼省刑水旱灾伤必奔吁上台得所请而后已邑志防轶为聘名人排纂后迁秩去邑人垂泣送之
　　熊开楚字文友石首人康熙二十四年知江都县徴输立易知由单以杜胥吏侵蚀包揽之弊邑绕大江芦洲坍涨不常开楚履洲清大赋均讼息嵗祲力请赈防为贫民赎还所鬻子女署高邮及仪徴篆皆着政绩调直新安县卒于官后部议行追江都逋赋奉
　　予豁免
　　徐州府
　　汉张禹字伯达襄国人元和三年为下邳相蒲阳坡久堙禹开水门灌溉遂成良田邻郡归者千余户功曹吏戴闰故太尉掾权倾郡内有小谴禹令自致徐狱正其法长吏以下莫不震悚【后汉书本传】韩棱字伯师舞阳人章帝时为下邳令多异政邑独不雹徴拜尚书邳人庙祀之【南畿志】
　　牟融字子优安邱人为丰令视事三年县无狱讼为州郡最【后汉书本传】
　　费泛字仲虞呉兴人为萧令先敎后罚风化大行沛有蝗不入萧境朝廷嘉之【后汉记】
　　魏朗字少英上虞人桓帝时彭城令时中官子弟多行不法朗与更相章奏幸臣忿之【后汉书党锢传】陈登字元龙下邳人为徐州典农校尉巡土田之宜尽凿溉之利秔稻丰积【三国先贤行状】
　　三国王祥字休徴琅琊临沂人为魏徐州刺史吕防别驾委以州事时寇盗充斥祥频讨破之时人歌曰海沂之康实赖王祥邦国不空别驾之功【晋书本传】
　　南北朝魏刘渴侯不知何许人禀性刚烈太和中为徐州后军适寇至力战不敌遂被获瞠目大骂为贼所杀赠立忠将军平州刺史【魏书节义传】
　　隋刘高彭城人大业时为萧令时长吏多赃汚高清节愈励风敎大洽狱无系囚为吏民所称【南畿志】
　　唐韦恒阳武人开元初为砀山令临政寛惠吏民爱之天子东巡州县供帐皆鞭朴趣办恒不立威而事集【唐书韦思谦传】
　　许孟容字公范长安人辟武宁张建封府李纳以兵拒境建封遣使谕止三徃不聴孟容徃敷陈顺逆纳即悔谢罢兵【唐书本传】
　　韩愈字退之邓州南阳人为张建封推官操行坚正鲠言无所忌【唐书本传】
　　李藩字叔翰赵州人张建封辟为判官建封病笃豪州刺史杜兼隂图代之疾驱至徐藩泣谓曰府帅疾危公宜谨守土何弃州而来不速归当行举劾兼错愕去【唐书本传】
　　宋曹彬雍熙中镇徐州性仁爱有犯法者逾年然后杖之人问其故彬曰吾闻此人新娶妇若遽杖之彼舅姑必以妇为不祥吾故缓其事而卒亦不赦也【宋史本传】
　　孔道辅字原鲁宣圣四十五代孙景祐初知徐州道辅不避权势以刚直闻于时【宋史本传】
　　梁适字仲贤东平人知淮阳军奏减京东预买防百三十万论景祐赦书不当录朱梁后仁宗记其名【宋史本传】
　　程珦庆厯初知沛县会久雨平地出水晩种不入珦谓俟可种而耕则时已过矣募富民捐菽数千石以贷农使布之水中水未涸而甲已露是年遂不艰食【朱子文集】
　　王洙字原叔宋城人皇祐初知徐州时京东饥值赋薪揵塞商胡河输半已足洙命更其余为谷粟诱愿输者以餔流民因募壮健为兵得千余人盗贼衰息部使上最第一【宋史本传】
　　苏轼熙寜末知徐州河决曹村水涨城下富民争出避轼曰富民出众皆动摇驱令复入随呼营卒筑东南长堤起戯马台属于城会天昼夜雨城不浸者三版轼遂庐城上令官吏分堵以守城卒获全【宋史本传】
　　曾肇元祐七年以刑部侍郎出知徐州仁厚谦和而执法颇严虽亲故有犯未尝少贷在州多善政公余著书不辍【南畿志】
　　米芾字元章呉人由礼部员外郎出知淮阳军用文雅为治尚礼敎袪淫祀秩满归橐萧然遇风舟危作诗矢诸神风顿止【宋史本传】
