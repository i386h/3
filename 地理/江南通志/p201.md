<!-- { "loadSidebar": true } -->
　　永乐七年六月寿州言淮水决州城命以时修筑中都留守司言夏雨不止淮河水溢坝口见发军夫昼夜筑塞命工部亟遣人督视
　　八年三月工部言淮安府淮河南岸圮宜令有司修筑从之
　　五月工部请修淮安府淮河隄岸以固大河衞城从之
　　平江伯陈瑄大葺高家堰按河防一览云汉陈登筑堰御淮至我朝平江伯陈瑄复大葺之淮扬恃以为安者二百余年又按潜丘劄记云高家堰自建安五年至明永乐时平江伯陈瑄修治中间凡一千二百十五六年并无人言及高堰者岂堰止受洪泽诸湖黄淮尚未合不闻其有溃决之患与宋史李孟传为楚州司户参军修复陈公塘有灌溉之利陈公塘即高堰也堰固不乏修治第史文不备耳又按通鉴纪事本末陈瑄于永乐十三年凿清江浦引管家湖水入淮通漕其修复高堰并应在此时而诸书失其年姑阙之
　　宣徳七年寿州衞奏近城西有湖与淮相通比雨潦暴涨坏城二百四十余丈乞发附近军民修理从之
　　正统元年寿州衞奏淮水泛涨坏西北城垣请修治从之
　　天顺七年闰七月修凤阳衞土城及防城隄明英宗实録以久雨淮水冲决故也
　　隆庆三年九月淮水涨溢自清河县至通济牐及淮安府城西淤者三十余里决方信二坝出海四年淮水东趋决高家堰
　　六年漕抚王宗沐筑高家堰及淮安府四长隄【附】王宗沐淮郡二隄记【隆庆辛未河大溢坏漕舟以千数天子不以沐为不肖使董漕计逾年淮父老诣余而泣曰郡地专受淮故称淮安势自西南歴清河而东与湖南仅隔拳上故高家堰有隄不治而淮辄入海几受其半淮扬两郡皆困终不治则且妨漕佘惕焉按之信然乃檄守陈文烛以军饷六千余金筑焉又明年癸酉五月淮水溢平地高三丈余而以隄故不溢入湖郡之南乡与扬皆无恙然势掠郡西合黄河折而经北城下安东则汹涌几齧西桥夺漕河而出佘为之不寝者三夕幸而势少杀则又以其泛滥四溢数道出礼信坝及鉢池山民在巨浸中至八月而始涸余以灾请幸天子仁圣捐米八万石赈之而又允折漕粮是时幸淮独涨使稍迟半月与黄河并发则事不可支矣是年冬余再檄于同知时保以赈之余米一万石募夫筑郡西长隄焉高家堰隄北自武家墩起至石家庄止计三十里而遥为丈五千四百隄面广五丈底广三之而其高则沿地形高下大都俱不下一丈许而又于大涧小涧具沟旧漕河六安沟诸处筑龙尾埽以遏奔冲隄内自涧口以达张家庄濬旧河以泄湖水使不侵齧工凡五十日而毕郡西长隄自清江浦药王庙起东歴大花巷由西桥相家湾直抵新城过金神庙至栁铺湾六十里而遥为丈八千七百九十八隄面广四丈底广三之高可七尺余蜿蜒如长虹以障郡城之北工凡三月而毕余按淮安郡三城在淮与漕河夹中自嘉靖中年以来无嵗不被水而其最甚则己巳癸酉极矣鞠为大泽不见水端民之栖树巢冢以救旦夕即余疏中所道葢其十之三四也而今二隄并峙高家堰独抗淮于西南而西长隄又障淮于西北盖至是而居者田者皆有寜处可望生全无苦昏垫矣顾淮水高于郡势若建瓴而下使其发时与河并则为虑尤巨且西长隄能障溢水而其从下齧而溃者不能却河故去城数十里而今乃在城下是其大势渐侵而南可覩也开草湾以分河势通涧河以防溢流予心耿耿焉文烛楚之沔阳人时保浙之嘉兴人而是时同相二役者郭同知大纶王通判化诸推官大纶山阳县县丞谈嘉谟也】丁士美高家堰记【山阳旧有高家堰违郡城西南四十里许而圮废久矣其最闗水利害者则大涧口也先是堰屡决屡筑工皆不钜迩者决益甚工益钜当事者始难之矣按堰迤西当淮泗二水合流之冲二水东北与黄河会胥入于海比嵗河流冲决则淮泗泛溢势必由涧口建瓴下注汇于津湖甚者穿漕隄入射阳湖而山阳盐渎之间以及海陵诸地通为巨浸茫无际涯已间者黄河亦为牵引而漕渠日就湮淤是其害不直在民生而且移之国计也爰考郡乗独不之载故欲拯民之溺者无征焉先后议筑者凡逾二纪而喙喙纷如大都唯者十一否者十九其唯者率如前指曰筑之便否者辄称财诎至有执道旁之见上不便状者故屡防屡罢不果行兹郡守陈公治淮之明年诸□具修时因士民之请亲至其地用中而荒度之已而慨然曰淮之休戚将是焉在可弗图乎是余之责也夫是余之责也夫顾民力竭矣难重劳也夙夜筹之不置将有待而举者会督抚王公至灌输之暇廉堰状为愕然曰淮之休戚将是焉在可缓图乎彼称不便者职时诎尔余能以官帑成之遂发帑金万二千有竒令募民筑之以其事属诸陈公然公计此已甚稔矣公因肩其事乃以其役属诸致政周君予徳等曰惟兹堰事盍为余往董之惟桑梓是念勿我辞也周君等唯唯承指惟谨相与环堰而寝处焉是时者载道闻募而至者七千有竒其扶携老稚而就食者又倍蓰不啻也工始于隆庆六年九月讫于万歴元年春正凡五阅月而堰成云堰随地之高下其高者约一丈许面濶五丈底濶十五丈涧口水深一丈实土与之等阔三十七丈堰筑于其上外为偃月隄长三百丈高六尺水小至或能御之大至虽势能襄隄比至堰力已杀矣其具沟六安沟旧漕河等口皆为月隄以防之其崇如墉又导堰内湖涧诸水由毕沟入西湖数十里皆为膏腴可树可艺云堰延袤五千四百丈用帑金六千有竒民不劳而事就绪皆督抚之硕画郡守之经理也淮人请刻石以垂永久属佘记之闻之语云非常之原黎民惧焉民之难与虑始也自昔然矣其堰之谓与余尝观宋天圣中海朝漫为咸卤范文正公时监泰州西溪仓议筑捍海堰于通泰海三州之境长数百里以衞田逾年而后堰成民享其利三州之民生祠之又元祐中杭之西湖多葑田六井几废苏文忠公时守杭遂浚茅山盐桥二河复完六井又取葑田积湖中南北经三十里为长隄以通行者杭人名苏公隄家有画像饮食必祷于公今兹堰之举视文正文忠又奚异也淮民之尸祝二公也无疑矣世尝谓古今人不相及非然哉非然哉】万歴四年河从崔镇口北决淮水从高家堰东决五年闰八月河淮复合明神宗实録五年六月漕运侍郎呉桂芳奏淮水向经清河会合黄河趋海自去秋河决崔镇清江一带正河淤垫淮口梗塞于是淮弱河强不能夺草湾入海之途而全淮南徙灌山阳高宝之间向来湖水不逾五尺隄仅七尺今隄加至一丈二尺而水更过之此从来所未有也议防湖隄以杀水势部言隄虽可防而不能必水之不涨欲水之不涨必俾淮有所归而后可宜令漕运衙门严督司道熟计其便报可闰八月呉桂芳称黄水向老黄河故道而去下奔如驶淮遂乗虚而涌入清口故道淮扬水势渐消【附】管理河道工部郎中施天麟疏【淮泗之水原从濬口防黄河入海今不下清口而下山阳从黄浦口入海浦口不能尽泄浸淫渐及于高宝邵伯诸湖而湖隄尽没则以淮泗本不入湖而今入湖故也淮泗之入湖者又縁清口向未淤塞而今淤塞故也清口之淤塞者又縁黄河淤淀日高淮水不得不让河而南徙也盖淮水并力敌黄胜负或亦相半自高家堰废坏而清口之内傍通济牐又开朱家等口引淮水内灌于是淮泗之力分而黄河得以全力制其敝此清口所以独淤于今嵗也下流既淤则上流不得不决每嵗粮艘以四五月尽运隄以六七月坏水发之时不能为力水落之后方图堵塞甫及春初运事忽至仅完隄工于河身无与河身不挑则来年益高上流之决必及于徐吕而不止于邳迁下流之涸将尽乎邳迁而不止于清桃须不惜一年粮运不惜百万帑蔵开挑正河寛限责成乃为一劳永逸至高家堰朱家等口宜乗时筑塞使淮泗并力足以敌黄则淮水之故道可复高宝之大患可减若于兴化盐城地方海口湮塞之处大加疏浚而湖隄多建减水大牐隄下多开支河以行各牐之水庶乎不致汗漫总之未有不先黄河而可以治淮亦未有不疏通淮水而可以固隄者也】
　　是年漕抚王宗沐修高家堰南河全考都御史王宗沐知府邵元哲修高家堰并开菊水潭以泄三城之水东方米刍舟楫皆通
　　六年从总河侍郎潘季驯请命郎中张誉海防道龚大器扬州府同知韩相等筑高家堰隄长六十里内砌大涧口等处石隄三千一百一十丈栁浦湾隄东三十余里西四十余里南河全考先是万歴三年淮决高堰而山阳高宝兴盐等处汇为巨浸运道梗阻总河侍郎潘季驯相视筑堰起武家墩经大小涧至阜寜湖以捍淮东侵筑隄起清江浦沿鉢池山栁浦湾迤东以制河南溢于是淮毕趋清口会大河入海海口不濬而通
　　八年工科给事中尹瑾陈请高家堰包砌石隄工部覆准下河督潘季驯行之【附】尹瑾河工善后疏畧【高家堰近已筑塞成隄体制高厚既有桩版以防其外复设官府以严其防然终不若石隄更为永恃宜于中间二十里低洼处用石包砌令徐颍海防三道均分道里各派所属而董其成】十一年高堰工成
　　十六年总河尚书潘季驯条上河工事宜命如拟行【附】潘季驯条奏畧【一添设隄官高堰栁浦湾二隄绵亘二百余里一大使往来防守未免疎虞宜另増栁浦湾大使一员夫役即于高堰南河数内裒出五百余名属之以密隄防　一加帮真土淮水发源桐柏挟七十二溪之水经鳯泗入海而基运山横截河中涌涨时作仅恃石隄一带为捍御而石内之土多系浮沙一遇霖雨辄至坍损上既圮矣石将安附宜觅取真土帮筑完固以捍汹涌　一接筑旧隄清口乃淮黄交会而淮黄原自不敌然清口不致壅淤者以王家口之隄筑全淮皆从此出其势足与黄敌也自商贩盗决前隄穵渠利涉淮势渐分将来清口必致淤阻宜接筑长隄就近责清河令监守】
　　十九年秋九月泗州大水
