<!-- { "loadSidebar": true } -->
　　锦峰山在阳山西南山产异石霞驳云灿宋兵部尚书郑起潜居此淳祐中理宗书锦峰二字赐之邓尉山在锦峰山西南去城七十里汉有邓尉者隠此其地为光福里故又名光福山北有龟山光福塔在焉山之西北为虎山中通一溪跨以石梁曰虎山桥其东麓有七宝泉邓尉西行厯鸟山观山朝山坞西碛山弹山过长旂岭竺山至墓出入湖山间居人爱植梅树花开时数十里如积雪诸山惟西碛最高大其旁又有铁山吾家山石帆山皆附邓尉又马驾山在邓尉之隂又青芝山在邓尉西南羣山环拱中稍豁一隅致为佳胜【附】明徐枋邓尉十景记【虎山桥凡游邓尉者必由虎山桥虎山固邓尉诸山之始也其地四面皆山中汇二堰以受诸山之水廻环上下约二十余里有石梁在乱山中雄跨二堰间层峦叠嶂映带无已而左右巨浸波光极目正如长虹夭矫横亘碧落毎一登眺不复知此身之在尘世矣余每谓邓尉二堰实不减西子湖以其山水相得也然西湖诸山奇丽处正如子瞻所云淡妆浓抹犹能拟似若邓尉二堰则如仙真胜流不可方物矣余酷爱邓尉山水之胜一嵗中尝三四过之每至虎山桥輙徘徊不能去也司徒庙司徒庙柏千年物也雄奇偃蹇各极其致有非图画之所能尽者殆不减杜少陵所咏孔明祠前柏也零落空山榛芜满地昔人祠宇湮没无闻多矣而此独以柏树得传不亦异乎或曰此汉高宻侯祠也铜坑过虎山桥为龟山龟山之麓直接平堤夹岸榆栁皆在下堰中遥望水际有物如螺杂树防之浮庙墩也堰之尽长虹缥缈如线铜坑桥也外则太湖具区矣烟水沦涟山林杳防而轻帆出没直浮天末亦一山之絶铜井邓尉攴山铜井最胜以其石有泉也其顶高出诸山独有二大树冠之逺见三十里石磴盘纡拾级而上旣陟其巓有巨峰横偃大如十间屋其高几丈嵌空崚峋作势奇妙峰下有泉二俱在石罅中石皆青碧色其质细润如古铜器而泉深如井故云铜井一云泉底有铜故水味常澁要不可考也峰侧有古庙居二大树下庙旁精舍三四楹坐卧食息与奇峰相对而烟云出没皆在足底真殊境也石璧邓尉诸山苦少奇石故石壁虽在僻逺而游屐之所必到也先自平畴蹑山麓而上数折至山之半阙径如砥夹路皆松杉也上倚巉岩下俯太湖湖水漰湃吞囓山足风起则谷啸水涌声闻甚逺盘山而行二里许将至石壁下又有一峰隔之再转而入其径最狭过数武忽有平地周数亩上即石壁也石固逊铜井之灵妙而独以雄峭作奇崭嶻如削壁色正黄势廻抱当不减赤城矣中有精舍游者至此必止息焉槎山邓尉看梅名胜处墓称絶余则马家山董坟朝元阁槎山磡上皆其选也然马家山朝元阁皆有梅花而无太湖山不得水其势不奇磡上固临湖然一面取致旷而不深惟槎山则三面皆崇山峻岭复自平田中突起一小山山之麓直入湖中登山瞰湖则逺水兼天一望无际而廻顾三面凡岩壑壁坞篱落丛薄幽深窈窕曲折层叠无非梅也春日旣丽花光照眼正如玉波雪浪汹涌青峦碧巘间自与澄湖万顷争奇矣七十二峰阁明顾文康墓在潭山之麓七十二峰阁即丙舍也阁傍多长松巨石后有峭壁雄据阁背山面湖一望而七十二峰之胜皆在目矣黛睂螺髻缥缈烟波间吾不能为形容也西湾西湾在墓之西太湖至此一曲故名西湾其地为邓尉山中最僻处人迹罕到而多隠者依山而村山家野店无不朴古山多丛竹弥衍数万亦诸山所无也余喜其地之僻尝游息焉地在湖漘毎中秋涛声直薄于枕意即唐张潮所咏之西湾也隔湖即凤凰山云磡上磡上亦名东湾以与西湾相对也多高崖抜起湖中亦有平沙浮衍波面崖上下皆山家屋宇蓠落井井行列屋后皆高山循山皆梅花数里中无杂树轩窓乍啓波光如射而蒹葭离披天水俱永直移我情矣墓名胜志云吴之中惟墓最僻亦最奇面临险隩丹崖翠壁望之若屏又名邓尉法华障其前铜坑青芝迤逦其左游龙界其右冈连岭属诡状殊态不可殚述余以为此固仙山之所有也未足尽其胜也若以梅花为香国廻环百里皆梅与山水相间此天下之山之所无也而尤奇者以渔洋为屏太湖为沼左右开障其整如列睂此种气象茍非开法王座则何物足以当之胜国末万峰和尚驻锡于此故墓亦名万峰厯年三百昔之祗林觉路芜没于荒榛衰草中不可复问今剖和尚继之而法席愈盛于是危楼杰阁遍满山崖矣】
　　国朝汪琬游马驾山记【马驾山在光福镇西与铜井并峙山中人率树梅艺茶条桑为业梅五之茶三之桑视茶而又减其一号为光福幽丽奇絶处也予入山与诸子循邓尉之隂前行数十步輙有平原曲涧廻流倒影澄澈见底心稍稍喜于时游人舆者骑者屣而从者不絶于道旣至山麓则其境益奇界以短畦藩以丛竹隂森蔚荟裁通小径不能受舆骑率皆舍而徒步矣前后梅花多至百许树香气蓊勃落英缤纷入其中者迷不知出稍北折而上望见山半累石数卜或偃或仰小者可几大者可席盖尔雅所谓礐也于是遂往列坐其地俯窥旁曯蒙然防然曳若长练凝若积雪绵谷跨岭无一不佳又有微云弄白轻烟缭青左澄湖以为境右崇嶂以为屏水天浩漾苍翠错互然则极邓尉墓之观孰有尚于兹山者耶惜乎地深且逺莫有治庐其址者故不能信宿于此以穷其幽尽其变此则予之恨也马驾山不载郡志或又谓之朱华山云】
　　墓山在邓尉西南六里东晋青州刺史郁泰塟此故名按姑苏志引圣恩庵开山记墓作袁墓上有圣恩寺丹崖翠阁望之如屏絶顶可揽全湖之胜康熙二十八年
　　圣祖仁皇帝南巡驻跸寺中
　　赐御书松风水月四字其山阴与至理诸山相连直抵吕山西则孙家岭诸山渐入于湖南为周山又法华山在墓山南一名鉢盂山三面皆在湖中峰坞幽閴游者鲜至其东有横山渔洋山与周山相属弹山在西碛之左发迹湖滨横亘六七里直接青芝濒湖处有七十二峰阁所据极胜
　　茶山一名绣裘山状类土阜而通体皆石南去太湖不百步浮六小峰如翠螺摇曳水面厯厯可拾花山旧名华山一名天池山距阳山东南五里山石峭抜岩壑深秀续图经云华山于羣山独秀望之如屏或登其巅有石莲花状以此得名或云晋太康中曾生千叶莲花也老子枕中记云吴西界有华山可以度难疑即此上有石屋二间四壁皆凿浮图像又有虎跑泉苍玉洞桃花涧洗心泉诸胜其南为鹿山西有清流山东南为隆池山
　　圣祖仁皇帝南巡幸此
　　御制诗刋于华山寺【恭纪首卷】
　　支硎山在县西十五里晋支遁尝隠此山得道升云而去苏州志平石为硎山多平石故因支遁以支硎为号焉山有石室寒泉放鹤亭马迹石别有南峰东峰等峰唐建支山院处南有三巨石屹立
　　如门下有观音寺故亦名观音山又定山在支硎西相传支遁创报恩寺于此禅定故名续图经谓支硎一名报恩山
　　天平山在县西二十里方舆胜览云巍然特髙羣峰拱揖郡之镇也林木秀润更多奇石有卓笔峰飞来峰五丈石卧龙峰中子峰毛鱼池大小石屋卢志云山顶正平有望湖台圆石而湖者曰照湖镜有白云泉一线泉华盖松又有穿山洞蟾蜍石及龙门南趾有白云寺范仲淹祖墓在焉其西有笔架峰其后羣石林立名万笏林又仰天山在天平西数里旧名马鞍山宋范成大营墓于此慕仲淹为人遂改今名天平之西又有寒山明处士赵宧光凿石为涧引泉为池山之胜境也【附】明髙啓游天平山记【至正二十二年九月九日积霖既霁灏气澄肃予与同志之友治馔载醪指天平山而游焉山距城西南水行三十里至则舍舟就舆经平林浅坞闲道傍竹石防翳有泉伏不见作泠泠琴筑声予欣然停舆聴久之而去至白云寺谒魏公祠憩逺公庵然后循其麓由狙杙以上山多怪石若卧若立若若噬蟠拏撑拄不可名状复有泉出乱石间曰白云泉线脉萦络下坠于沼举瓢酌尝味极甘冷泉上有亭名与泉同草木秀润可荫可息过此则峰回磴盘十步一折委曲而上至于龙门两岸并峙若合而通窄险深黒过者侧足又其上有石屋二大可坐十人小可坐六七人皆石穴空洞广石覆之如屋焉既入则栗然若将压者遂相引以去至此盖始及山之半矣乃复离朋散伍竞逐幽胜予居前益上觉石益怪径益狭山之景益奇而余之力亦益以惫矣顾后者不予继乃独褰裳奋步穷山之髙而止焉其上始平旷坦石为地拂石以坐则见山之云浮浮天之风飕飕太湖之水渺乎其悠悠予超乎若举泊乎若休然后知山之不负于兹游也既而欲下失其故路树隠石蔽愈索愈迷遂困于荒茅丛篠之间时日欲暮大风忽来洞谷唅呀鸟兽鸣吼予心恐惧俯下疾呼有樵者闻之遂相导以出至白云亭复与同游者防众莫不尤予好奇之过而予亦笑其恇怯頽败不能得兹山之奇絶也】
　　秦台山在天平山之右与万笏林相隣相传秦皇游防稽尝登此故名其南则羊肠岭岭右为白羊山岭南为赤山长可数里土石多赭色
　　小白阳山在府城西一名伏龙山左抱灵岩右带穹窿前瞰太湖为吴中胜处旧有寄心庵今废其东南为博士坞弥陀岭竺峰岭又东南则狮子岩又南则野芝坞皆连属灵岩山
　　胥山在府西三十里太湖口寰宇记云子胥既死吴人立祠江上因名胥山下有九折路南出太湖吴王所辟以望太湖者也按越絶书云阖闾之时大霸筑吴越城城中有小城二徙治胥山然则胥山之名在阖闾时已有之矣未必因于子胥也姑苏山在府西三十里横山西北一名姑胥一名姑余古姑苏台在其上司马迁尝云登姑苏之台以望五湖即此
　　岝防山在府城西南金山之东图经云形如狮子故亦名狮子山也水经注以为岝岭山吴地记云吴王僚塟此山南有大石相传为坠星山右有土阜曰铃山左曰索山皆以狮子名续图经云山南有思益寺白居易尝游之今废
　　何山在狮山北一里一名鹤阜山其地旧为鹤邑墟也梁隠士何求何防塟此故改今名
　　横山在府西南十一里姑苏山东隋书十道志云山四面皆横故名一名踞湖以其背临太湖若箕踞也续图经云此山镇郡西南临湖控越吴时要地隋开皇中尝迁郡于横山东以山为屏蔽周围甚广环以佛刹如荐福楞伽宝华尧峰之类有五坞芳桂飞泉修竹丹霞白云也
　　尧峰山在横山西南吴刘鳯记云尧岭者记尧时水所至也其髙逾千仞盖洪水汩原东南下卑其势必滔垫古有所识也烟霞弥漫不辨晴雨有清晖轩碧玉沼多景岩宝云井白龙洞观音岩偃盖松妙髙峰东斋西隠十景今仅有存者上为圣寿寺下为兴福院康熙二十三年
　　圣祖仁皇帝南巡
　　赐翰林院编修汪琬
　　御书一卷因建阁于山西麓又西为鸭踏岭岭下为石坞中产文石其南有宝华山长旗岭其东有感慈坞
　　又东为吴山其南有桃花坞临太湖白杨湾与吴江分界
　　楞伽山一名上方山在吴山东北上有浮图东南麓有丁家山唐人丁公着父丧负土成坟故名其北为宝积山又北为吴王郊台东北为茶磨山黄山在茶磨山北四里胥塘之北诸峰髙下相连俗称笔格山周必大游山録谓有法云寺及浮图今皆无
