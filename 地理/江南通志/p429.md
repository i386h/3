<!-- { "loadSidebar": true } -->
　　许元字子春宣城人知丹阳县县有练湖决水一寸为漕渠一尺故盗决者罪比杀人防歳旱元请借湖水溉田不待报决之州遣吏按问元曰便民罪令可也由是溉田万顷歳得大丰【欧阳修工部郎中许公墓志】
　　沈周字望之钱塘人守润州为治简易凡讼有可已者辄谕以义使归思之以故狱讼衰息【南畿志】孙立节字介夫为条例司属官以议不合引去出为镇江军书记新法之初监司不以礼遇士大夫独敬惮立节曰是抗丞相不为条例司者【南畿志】程珦字伯温河南人润州观察支使侍禁曹元哲怙势争田州守嘱珦右之珦不为挠州事繁剧多赖以济【朱子文集】
　　苏京字世美绍圣中令丹阳募民重浚练湖易置斗门十数甚有规画【宋史苏颂传】
　　郑骧玉山人元符中知溧阳歳饥民流漕司按籍征税骧曰民亡税何从出今不捐逋赋民亡愈甚使者不能屈【宋史本传】
　　刘宁止字无虞归安人建炎初为两浙转运判官苗刘之变自毘陵驰诣京口见吕颐浩刘光世勉以忠义退而具军需以佐勤王【宋史刘一止传】汪藻字彦章婺源人绍兴中知镇江建炎之乱镇江歳输米率不如数转运使按视仓粟扃钥而去军食不继官吏忧窘藻至曰官军张颐待哺米在廪中而不与之食羣黥饥饿无聊虽锢南山犹有隙也啓钥给之后知徽州徙宣州【宋史本传】刘公彦字彦辅密州人绍兴中通判镇江时仓廪空虗军无见粮公彦进足食足兵之计大帅刘光世即檄公彦权府事调度有方军民安辑【南畿志】蔡洸字子平仙游人知镇江府时久旱郡民筑陂潴水灌溉漕司檄郡决之父老泣诉洸曰吾不忍获罪百姓却之已而大雨漕运通歳亦大稔【宋史本传】陈居仁字安行兴化军人绍兴中镇江大旱移居仁守之请以缗钱十四万给兵食间遣籴于荆楚商人商人曰是陈待制耶争以粟就籴居仁区画有方所存活数万计因饥民治石海鲜界港为石墶丹徒境上蓄泄以时以通漕运【宋史本传】李衡字彦平江都人知溧阳专以诚意化民民莫不敬夏秋二税以期日榜县门乡无吏迹而输送先他邑办沿江官多送其孥以避敌衡独移家入县民心大安盗猬起旁境而溧阳靖宴自如治状上诏进一秩后知婺州【宋史本传】
　　耿秉字直之淳熙十年知镇江军府时三县合催畸零税总为钱三千余贯被扰者数万家秉悉蠲之代以公帑之赢去后民犹思之【镇江府志】傅伯成字景初嘉定三年知镇江府全活饥民瘗藏野莩图山砦兵素与海盗为地伯成廉知姓名捕而鞫之狱具请贷其死黥隶诸军【宋史本传】赵善湘字清臣嘉定中知镇江敎浮水军五百人能潜行水底制多桨船五百艘无问风势逆顺疾防如飞又造赤马白鹞二大舟每舟可载二千人每一搜阅舳舻参错角技奏乐如履康庄【宋史本传】陈景周嘉定时授溧阳尉民负气喜鬬狱多滞囚景周谓察狱在初而初情惟尉能得故职所当亲虽猥不惮言有可察虽微必证邑自是无寃民【溧阳县志】
　　孙子秀字元实余姚人淳祐四年知金坛县严保伍厘经界一切与民休息讼者使自赍牒诣里正不实者往往自匿其牒诸豪黠有犯辄痛惩之【宋史本传】
　　王孝忠镇江前军统制兼淮东路分戍淮隂杨贵反孝忠率众逆战胜气百倍俄水军统制朱信降贼孝忠孤军不敌死之【宋史本传】
　　李成大字实夫建昌人德祐二年知金坛北兵至与寓居官潘大同大本率民兵巷战不胜大同兄弟死之吏民挟成大降乃潜与胡用存谋复金坛事泄繋狱搒掠不屈杀其二子以惧之笑曰子为父死臣为君死卒杀之【宋史忠义传】
　　元艾去病字安叟金坛人为西津巡检掩骼埋胔以千计病饿者给以医药全活甚众迁金坛尉【金坛县志】黄中大德八年为金坛尹邑有公田无艺之税万三百石中抱檄申省叩头祈免以死自誓卒如所请又兴水利民赖之【南畿志】
　　太平叶尔羌人皇庆初镇江路总管府达噜噶齐革海漕吏弊复豪贵所占学田【明一统志】段廷珪字君璋济宁人皇庆二年镇江总管首戢强猾禁诬讦奏免新増夏税钞二百八十七定秋粮米三万七千有竒【镇江府志】
　　阿尔斯兰辉和尔人皇庆二年授金坛县达噜噶
　　齐县有抛荒田粮四十余石民无从办为奏除之【金坛县志】
　　沈德华松江人泰定初镇江府路知事大旱民饥德华陈救荒之策拟将所拨松江赤籼米四万石择其甚贫者验口给赈省府从其请民赖以生【镇江府志】
　　萨都拉字天锡燕山人天歴元年授录事司达噜噶齐始至设阛阓制权衡俾市物者各得其平歳大祲白太守发廪以赈全活数十万人俗尚巫以祸福惑愚民都刺捕治之素工诗于京口山水多留题咏【镇江府志】
　　昂吉河西人天歴元年金坛县达噜噶齐尝卖马助米以食贫民【金坛县志】
　　檀让至正中金坛尹有惠政重建学校【金坛县志】
　　明杨遵字宗道洪武初守镇江廉明有为善于抚御流离复业百废具举性好学文章政事一时翕然称之【南畿志】
　　安民善洪武元年知金坛县重建祠宇坛壝修葺学校【金坛县志】
　　孔克忠曲阜人洪武元年金坛主簿擒戮宜兴溧阳界剧盗百余人以殄民患【明一统志】
　　蔡原臣洪武三年知金坛县重建祠宇坛壝修葺学校【金坛县志】
　　徐谊洪武中守镇江贿赂不行治绩甚着入觐推循良第一【南畿志】
　　卢何生字允迪南丰人洪武中知溧阳以雪寃泽物自任治事朞月刑政为清【溧阳县志】
　　杨勉平阳人洪武中知丹阳县隆师儒劝农桑平徭赋【南畿志】
　　胡孟通知丹徒县洪武十八年以事就逮民数千人诣阙诉其抚民有方特命释之仍遣使劳以酒时金坛丞李思进被逮得邀奬劳放还与孟通同【丹徒县志】
　　王秉彞河南人洪武中知丹徒县科差狱讼各当其平【南畿志】
　　薛岩字孔瞻阌乡人守镇江豪强为之屏迹郡当要冲民多困于转运岩为置牌约甲乙更代由是民不劳而事集【南畿志】
　　刘辰字伯循金华人建文中由监察御史守镇江严辨有声境内牐堰废坏者悉修复之宗泽墓芜秽不治祭田为守僧所侵皆复其故【南畿志】董复昌鄱阳人知丹阳县修筑练湖【丹阳县志】罗观字彦宾南昌人初为丹徒令称最永乐初擢守本郡新学宫及城隍庙郡志散佚纂辑梓行【南畿志】
　　袁庸字宗常满城人知丹徒县督民恳田污莱尽辟有蝗入境庸自引咎蝗悉飞去时征闽军饷夫役一呼而集民不知扰【丹徒县志】
　　邬璚新昌人宣德中溧阳丞锄抑强梗良懦以安【溧阳县志】
　　杨荣永昌人以御史谪知溧阳濬百丈沟八百余丈中设九垻又建义仓【溧阳县志】
　　刘训字忠言麻城人正统间知金坛县建预备仓数十楹修举废坠劝课农桑性俭素琴书外无长物暇即躬治蔬圃巡抚周忱为佥鱼菜户各一轮供以助其廉治行为天下第一【金坛县志】
　　熊达字成章南昌人知溧阳县始建乡贤祠于学置义塜禁勿水葬开濬澡车泾以通水利【溧阳县志】张岩字廷瞻上虞人景泰中由御史出守镇江时闽浙有警郡当冲要军需旁午岩与丹徒令蒋忠协力筹应措置有方民赖安堵郡学在城南隅隘陋不称奏请迁之【南畿志】
　　林鹗字一鹗浙太平人裕陵复位简前言官守正持大体者为大郡知府鹗知镇江至郡汲汲兴利除害不出一言暴前人短郡漕河孔道往经孟渎险议凿河自七里港引金山上流通丹阳避孟渎鹗言迂远多石又坏民庐墓请按京口牐甘露垻故迹稍深浚通舟春夏起牐秋冬度垻道里近功力省又不损民坏地利甚便竟停役从鹗言【郑晓名臣记】
　　黎福字天与乐平人成化中由御史出守镇江尝农月天旱夜分雨注喜甚起出防事鸣鼓集吏士出诸坐事轻繋者若干人悉散归农众懽呼而出在郡日久讼狱清简恒执书燕坐门庭寂然【镇江府志】熊佑字良佐博兴人成化十六年守镇江歳大祲奏蠲逋税平籴煮糜全活甚众修练湖石堰以便蓄泄凿鲍村陈渎等港以杀丁角延陵诸水开烂泥洪以溉呉家沙田若干顷【镇江府志】
　　孙纮字文冕鄞县人成化中任镇江推官案牍繁剧悉亲书之吏无所容其奸【镇江府志】
　　杨璡字用璋祥符人成化中知丹徒县慎密温厚歳大水田禾溧没璡竭力蠲赈忧形于色【丹徒县志】刘观平度州人成化中知金坛县朝夕惟虀粥妻叹曰此清官饭耶观笑而谕之遇旱祷雨辄应尝题壁曰私意半毫无地入公心一片有天知【金坛县志】张宾字廷宾单县人成化中知金坛歳大水以全灾报虽触大吏怒不为慑句容有疑狱歴十五年每上爰书囚辄不服自请于直指愿下金坛知县死不恨直指曰汝何以知其贤对曰清耳吾闻清者鬼神惮之何情不得直指为下其事果得直【金坛县志】
　　胡怡字允序山隂人治中镇江府推官谳狱详审有兄弟竞财积年不决怡晓以义讼遂息句容令被诬怡直其寃令密怀金以谢正色拒之卒于官贫无以殓【镇江府志】
　　李咨字汝弼故城人治五年令丹徒性寛雅不事苛察有母诉其子不孝请寘诸死咨委曲谕遣母子感化而去民犯细故辄贳之至豪横蔑法及奸吏舞文者痛治之弗贷【丹徒县志】
　　陈用明福清人治中任金坛湖溪巡检率民筑堤使旱涝有备旁植榆栁以防冲决秩满器物悉封贮以待来者【金坛县志】
　　符观新喻人治间知溧阳课农桑轻徭役【溧阳县志】罗循字遵善吉水人正德六年知镇江府饥馑之后百务俱弛循厘奸节费甃垣壁备弓弩明年巨寇入境守御有方寇不敢逼己而四将军将北军来总督诸大臣且至凡军行刍粮器仗舟舰防马犒赏诸费尽取之府循日初出伏谒诸司日昃措办不就寝者四十余日寻以才堪保障调淮安【镇江府志】
　　林魁字廷元龙溪人正德七年守镇江不可干以私桂蕚令丹徒才气横溢魁稍裁抑之迹若相忤而事实相成三年考绩擢山西督学副使【镇江府志】周霖正德七年以御史左迁丹阳知县赏罚明允令行禁止流贼过江保障之力为多【丹阳县志】刘天和字养和麻城人正德中以御史谪丞金坛安于吏事忘为迁谪治行称最擢知本县筑邑城六门两关建昌都圩二牐设厘弊册置义塜【金坛县志】申理镇原人正德十年知丹阳县锄强扶弱歳歉多方赈恤【丹阳县志】
　　于旺正德中金坛典史以清谨着考满绅士赠以词有三载宦囊如铁冷谁信起家刀笔之语【金坛县志】林华字廷彬莆田人嘉靖中知镇江府守道爱民尝召诸生质疑问难濒江有洲田民间相争至持刃鬬杀华请于大吏立为公庄收其租抵府县坊厢之费防奸民造谤诏逮问士民送者顷刻万人至京验问无实释之归以寿终讣闻京口士民缟衣为位哭奠之【镇江府志】
　　张尭年字绍中慈谿人嘉靖十五年继前令张棐为金坛令棐浑厚尭年精明人称二张【金坛县志】茅坤字顺甫归安人嘉靖中知丹徒县防歳祲多方赈恤【丹徒县志】
　　黄朏字文辉丰城人嘉靖中知丹阳县严出纳惩侵克省夫役裁支应去之日行李萧然【丹阳县志】梁瑾临汾人嘉靖间金坛主簿治园蔬自给盐寇腾江上奉檄进手殪数人几获其魁忽暴风坏舟遇害【金坛县志】
　　吕光洵字信卿新昌人嘉靖中溧阳令县中逋赋甚多率有粮无田光洵立法丈量分官民二则赋役以清【溧阳县志】
