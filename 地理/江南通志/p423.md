<!-- { "loadSidebar": true } -->
　　郑穆字应和长汀人常熟丞摄县事有溃兵絶江由福山闯闗邑人大恐穆单车抚谕遂定【宋史本传】程沂字咏之河南人颐从子绍兴间知昆山爲政中和有古循吏风【姑苏志】
　　陈璧字君玉爲昆山主簿注情敎养讲劝甚劳邑士造请无虚日【姑苏志】
　　沈度乾道二年以考功郎中除知平江后召赴行在上曰甲寅之歳委卿守吴未几治行昭著果如所料可谓得人矣【姑苏志】
　　赵公广字德俭淳熙初知吴江爲政知本末先后既建庙学复取羡租以饩生徒凡邮亭使馆桥梁祠宇理葺殆遍【呉江县志】
　　袁韶字彦淳鄞人嘉泰中爲呉江丞苏师旦挟韩侂胄威福挠役法韶受提举常平黄荦檄覈田定役师旦密谕吴江多姻党倘相容当荐爲京朝官韶不听承徭役者皆师旦党师旦怒讽言者将论之未几师旦败改知桐庐县【宋史本传】
　　叶延年字公是处州人嘉泰中知吴县有豪民居光福山泽间四出侵暴既三十余年延年擒寘于法士民德之【南畿志】
　　孙应时字季和余姚人从学于陆九渊爲黄岩尉有惠政朱熹重之改常熟县秩满郡将以私憾捃摭仓粟积逋三千斛诘之士民相率担负诣郡代偿【姑苏志】
　　孙沂字彦温丹徒人绍定四年爲常熟丞民狱讼不决者皆请于台府愿以属沂旁邑亦然台府既以爲常沂亦不复计彼此【南畿志】
　　项公泽字德润永嘉人淳祐间宰昆山以文学饰吏事买田养士爲政廉敏百废具举【南畿志】王文雍寳祐中尹常熟修城闉及谯楼置刻漏创两务官廨濬河筑堤葺亭甃衢整饬版籍【南畿志】黄震字东发慈谿人寳祐四年调吴县尉县多豪家凡告私债则以属尉民多饥冻窘苦死尉卒手震至不受告府檄摄其县及摄长洲华亭皆有声【宋史儒林传】
　　韩彦古字子师延安人世忠子两知平江时酒禁甚严门卒捕一妇人肩舆载斗酒入门彦古问何从而获卒曰舁轿之夫预以告彦古曰人奴而讦其主乎杖仆而遣之有士人持吏短长州将下车必先投状以占能否彦古至其人亦来彦古曰此状汝不能爲必有吏人敎汝其人错愕以实告追吏杖之一郡以爲神明【姑苏志】
　　谢师稷字务本邵武人知平江府撙节浮费未满歳积四十万缗奏请修城雉堞一新【姑蘓志】沈作宾字宾主归安人知平江招海盗余党锡以衣物又得强勇者几千人置将统之号曰义士复募境内恶少亦几千人号曰壮士衣粮器械皆视官军而轻防善鬭过之于是海道息警市井无哗【宋史本传】
　　李寳河北人浙西路副总管驻平江与守臣督海舟捍御北军将行西北风劲寳下令敢沮者斩遂入大洋忼慨自誓风即止明日破敌防闻上喜曰朕用李寳果立功爲天下倡矣【宋史本传】
　　陈晞字子与青田人淳熙中平江观察推官枢密邱崇爲守屡以职事争辩崇或阳怒折之晞立退屏息俟其少霁执论如初后提举罗防兼府事两司事无大小咸以相属行荒政修水利决积讼晞防悉左右之【姑苏志】
　　陈造字唐卿平江敎授士被教养咸恨师承不早锡山尤袤读其骚雅杂著曰吾自是得师矣【苏州府志】赵防夫字惟恭嘉定中权知平江府有妇人告其姑私酒防夫问曰汝事姑孝乎曰极孝防夫曰既能尽孝可代姑受杖郡人快之【姑苏志】
　　李芾字叔章衡人浙东提刑以前官移浙西盗羣穴太湖中芾迹其出没按捕之作虎邱书院以祠尹焞置学官亲爲学规以敎之学者甚盛【宋史忠义传】赵彦橚字文长知平江郡海盗出没莫可踪迹彦橚奏分昆山之半置嘉定县屯兵以守【宋史宗室传】王遂字去非金坛人理宗时知平江府崇学校寛民力抑豪强禁盂兰盆防洞庭邨民徐汝贤以诈惑众自号水仙太保掠人财贿妻妾爲害数十年遂收捕黥面鞭背投之盘门水中汚俗一变【南畿志】吴潜字毅夫宁国人理宗时知平江府条具财计雕敝本末以寛郡民与转运使王埜争论利害寻改知镇江【宋史本传】
　　吴樵淳祐中平江节度推官贤而有才敏于吏事宪司请入佥幕多所裨赞诸司交荐之【姑苏志】包恢字宏父建昌人景定中知平江豪有夺民田寄公租诬上者恢上疏指爲以小民祈天永命之一事上览奏恻然罪任事者即归民田【宋史本传】赵顺孙字和仲缙云人咸祐四年知平江郡庾空乏例以夏初征民租顺孙谓古者十月纳禾稼先期半载民何以堪爲经营助籴得免预征【姑苏志】常懋字长孺淳祐七年调常熟尉公廉自持不畏强御部使者交荐之后辟差平江府百万仓检察不受和籴事例戢吏卒苛取发运使赵与兼提防刑狱属懋检覆雪无锡翟氏寃狱监江淮茶盐所芜湖局不受商税赢改知嘉定县歳大水劝分和籴按籍均敷以荐签书临安府判官【宋史本传】文天祥字宋瑞庐陵人德祐元年知平江防独松关告急趣天祥入衞去数日平江城守王邦杰开门降二年天祥以资政殿学士诣巴延军前讲解索多问曰何以去平江天祥曰有诏趣入衞问兵若干曰五万索多叹曰天也使丞相在平江必不降但累城内百姓耳【宋史本传】
　　许应元字长卿临安人授平江司户叅军知府文天祥辟置幕下国亡不仕教授以终【姑苏志】
　　元孔文贞字从善东平人至元丁亥尹常熟歳大潦文贞发廪拯溺全活甚众明年躬督郊民疏港浦泄积水以注之江秋乃大获又覈实匿赋势家感其诚亦乐输纳【姑苏志】
　　王安贞字吉卿至元中迁常熟知州州治初迁安贞规画刱建费钜而民不扰【姑苏志】
　　哈喇哈逊大德元年同知吴江州尝语人曰守土之官不忠勤何以尽职分不公正何以听狱讼不慈仁何以得民心歳荒且疫爲之流涕白州长留粟救之【元史本传】
　　卢克治字仲敬濮阳人大德间爲常熟令狱无寃滥教育言氏子孙覈实学田【姑苏志】
　　刘允字嗣宗良乡人爲平江总管延祐初诏经理田粮允威信素孚人不敢欺江浙十八郡守臣欲槩定田赋允争曰地有肥硗厥赋宜不齐一旦更改民病何时瘳乎众议始息【苏州府志】
　　高仁字寿之济南人延祐初知吴江州时行省赈杭饥命吴江増粜三万石仁抗言州小数已溢不可増盐运使亏课省委仁取诸民补之仁言民贫不可妄动动且有外虞事并寝【南畿志】
　　师图烈图字敬之宁夏人延祐末爲平江路总管府县未结之案积至二千余编摄吏曹期以日决未几而毕里正之役赔偿往往破产或本都堪役调之他都吏夤縁爲奸图烈图如诏防先田多上户从上推排不役他都民乃便之【姑苏志】
　　张显祖泰定初爲吴江判官重建长桥以石易木爲窦六十有二每窦用铁□八条仍布桫枋于水底筑址以防倾圮遂爲永利【姑苏志】
　　汪泽明婺源人爲平江推官任法允恕狱多平反淮寇闯境倡乡人保里闬城陷遇害【元史本传】道通高昌人后至元二年转平江总管持身严烛理明决事敏待人直然家益贫其去郡一物无取【汪泽民撰去思碑】
　　郑元祐遂昌人至正间以学行荐爲平江路儒学副提举训迪一本经术吴人士甚重之【苏州府志】卢镇淮南人至正间以领兵副元帅兼知常熟州戢兵礼士爱民【姑苏志】
　　明何质吴元年知苏州府郡久苦张士诚虐政质劳来安集民庆更生时诏徙苏民甚急质雍容部署朝防以爲怠事逮至阙将寘极典质曰杀一郡牧以活百万生灵质含笑入地矣寻得释复増秩旌之【姑苏志】
　　魏观字山蒲圻人洪武五年出知苏州府锄暴树良敬老防民大建学舍举乡饮酒礼未及三载风化兴洽课绩爲天下最召还赐宴奉天门命宋濂等赋诗纪之【南畿志】
　　李亨吉安人洪武十年知苏州府性乐易事不茍爲爲之辄有惠利上赐勅奬励曰恪慎廉谨古称良吏不是过也【南畿志】
　　王观祥符人洪武十九年除知苏州府奸吏钱英累构陷长官观至立捶杀之时洊菑民逋不能偿乃延诸富家集郡衙风使出储积以补之逋乃给【姑苏志】
　　姚善字克一安陆人知苏州府吴民侈僭洪武中重法以整齐之嚚者更借持短长贼谲蠭起善洞达政体张弛协宜民俗一变治行爲列郡最靖难兵起不屈死【南畿志】
　　金防嘉兴人爲苏州守时官民田则不齐上疏请减重额田得罪赐死【南畿志】
　　徐垕字崇实黄岩人洪武中通判苏州奏发粟二十万以活饥民春涨坏堤垕相度原隰大兴版筑之役部使者以爲劳民垕力争卒就其役【南畿志】成天竒河南人洪武中知常熟县时大吏所遣胥役多横暴不敢诘天竒擒一人立扑杀之民大悦事闻玺书褒美【广舆记】
　　李彰洪武间出知常熟县邑人朱虾蟆爲乱已毙翌日苏州太仓二衞兵至彰出牛酒劳军从容谓其将曰民盗民捕之已尽吾已闻于朝矣防诏遣王御史来视彰逆境上陈其故乃令兵还【姑苏志】孔克中字庸夫宣圣裔洪武间知吴江重建县治及垂虹亭三高三忠二祠【姑苏志】
　　芮翀字子翔郾城人洪武中知昆山首革库子祗侯诸蠧后坐事发遵化炒铁耆老伏阙讼寃诏驰传还职复奏除包荒田粮十八万有竒开吴淞江淤塞二十余里以母忧去服阕吏部奏昆爲剧邑翀素得民俾再还旧治【姑苏志】
　　栁敬中慈谿人洪武中令常熟修学校濬河渠以严驭吏以公均赋【南畿志】
　　林钟字仲镛杭州人洪武中授昆山学接引后进惟恐不及士翕然宗之每相语曰见林先生觉意表言外别有箴规【广舆记】
　　刘干字孟桢修武人永乐初爲长洲丞兼理农事干周行塍陇呼农人问所疾苦慈孺之色溢于眉靣歳饥民输后期上官谴责干曰此丞之怠职也请代其罚卒于官邑民殓之留衣冠葬半塘名刘公墩【南畿志】
　　况钟字伯律靖安人宣德五年择郡守九人钟知苏州府赐乘传之任初佯不解事吏喜越三日缚诸吏拷掠投庭下辄死者数人吏又大惧乃尽覈属吏斥贪墨者五人庸懦者十余人八年夏旱既发预备粮赈农复与周忱究收粮法由永乐间转输北京饷道辽远粮长以一征三府二百七十万石加征至八百一十万除正供及僦车船费尽爲粮长干没议别立粮头同收受互觉察除免旧征三之一以其二之一爲转输费余皆入济农仓爲来年经费本是年马草米数十万石及九年夏税折布丝数十万斤绢数十万疋小麦数十万石及杂出供费并代以余米上无逋事下无横科民大悦每旱又辄发此余米赈活辄数万人二十余年积不戮一人而尽除民接递终歳在官不得负贩钟叙丁差歳不过三日尽罢其在官者置纲运簿防运夫侵盗又置馆夫簿防非礼需索综理周密简约易行专厉豪狡拊善良势家犯法立死杖下吏民大惊奉约束寒门下士有行艺者时时赈赡正统初秩满去民叩阙乞留者八万余人陞正三品仍知苏州府七年卒市巷哭送其防竞立祠祀之【郑晓名臣记】
　　李从智宜宾人正统十年知苏州府郡多淫祀家署小庙于门从智出行见之一日毁去【姑苏志】朱胜字仲高金华人正统间知苏州府政尚中和而吏治精练物无遁情案无滞牍尝曰吏贪吾词不付房卒贪吾不行杖狱卒贪吾不繋囚人叹服之【姑苏志】
　　李谟字居定黄岩人正统间苏州训导自守过严诸生执贽槩拒不纳有吴江生莫铉取古画题咏以赠谟曰茍如此使我爲市名矣録其诗而返之【姑苏志】
