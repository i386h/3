<!-- { "loadSidebar": true } -->
　　吴渊字道父柔胜子嘉定七年进士丞相史弥逺许为国器欲授官辞以亲在当禀命弥逺为之改容寻辟令江东九郡有讼于使者辄请属渊改差浙东制置司干办公事居外艰累诏起复力辞曰事亲莫大于送死茍冒哀求荣他日何以事君服阕累进右文殿脩撰适政府欲用兵中原据闗守河渊谓国家力决不能取即取之不能守丞相郑清之不悦未几一如渊言差知镇江厯江东转运使两淮流民入境者四十余万渊抚而济之加华文阁直学士歴沿江制置屯田使湖南峒寇蔓入江右袁洪大震渊命将讨平之朝廷付渊以光丰蕲黄之事创司空山等三大砦嵯峨山等二十二小砦分立队伍星聨棊布擢资政殿大学士封金陵侯进爵为公寳祐五年拜叅知政事卒諡敏荘赠少师
　　吴潜字毅夫柔胜子渊弟嘉定十年进士第一歴迁尚书右郎官都城火潜疏言陛下斋戒修省必使国人孚信毋徒减膳撤乐又言与元为邻当以和为形以守为实以战为应不宜轻启兵端其后淮师败亡皆如潜言端平初求直言潜陈九事忤时相罢后歴官签书枢密院事封金陵郡侯叅知政事判庆元府条具军民久逺计积钱百余万代民输帛前后捐逋税五百四十余万进封国公后上章劾丁大全沈炎为炎所论劾责授化州团练使循州安置卒徳祐初追复原官赠少师
　　韩元龙宣城人为天台令以徳化民邑遂大治性纯孝与弟尚书元吉相友爱俱以文学显时人比之坡頴
　　焦炳炎字济甫太平人淳祐进士知袁州奏窜新喻尉杨大明以雪嫠妇之寃后除右正言以言事忤当轴作诗贻知旧云事至谏官言不得身为宰相有何荣遂解职归
　　方处和字徳修旌徳人调玉山丞罏户黄姓者夜以白金密遗其子处和麾去比归复以斑竹杖为赆怪其重不受刳杖果纳金其中其廉介类此章焘宣城人知蕲州寛平不扰擢提防湖南刑狱全州将兵刼守臣为乱焘诛其首恶余皆谕遣后拜刑部侍郎每议狱傅以经术时推为平允虞俦字夀老宁国人举进士歴知绩溪以廉静着擢监察御史排击贵近纲纪肃然累官兵部侍郎
　　元贡师防字泰甫宣城人奎之子幼师吴澄在太学时路拾遗囊亟追还之泰定四年擢第歴绍兴路推官数剖疑狱入翰林预修后妃功臣列传除吏部侍郎江淮兵起京师乏食诏师防和籴浙右得粮百万歴户部尚书转漕闽海以盐引易粮给京师凡数十万石
　　陈良弼字公辅宣城人少辟宪史有声除嘉兴路教授以廉吏称调上元簿坐伉直自免后以旌徳尹致仕吴师道称其才足以济事辨足以服人知足以自卫众谓其知言
　　明秦逵字文用宣城人洪武乙丑进士仕至工部尚书议定轮班匠法三年为班更番输作量地逺近为班次候拨免其徭役工匠便之上以学校为国储才而士子巾服如吏胥宜更制命逵制式颁行天下
　　戚逊字彦志宣城人洪武中以贡授兵部主事永乐间歴山东叅政嵗饥流移载道请于朝未报辄发粟赈之诏奨赉迁交趾布政
　　芮麟字志文宣城人洪武间为建宁知府嵗饥民困发粟以济郡有上下闗卫分兵戌守小人倚为奸利商旅苦之麟疏其弊得罢为政寛简有古循吏风
　　刘希贤宣城人以掾为余姚主簿性狷介卒于官同僚检其箧止俸银五钱帕二方县为殓其丧归之
　　丁镃字永时南陵人永乐中以书法徴入国子监除户部主事出使徐州尝便宜发仓赈饥土木之变募义勇勤王仕终刑部右侍郎
　　范懋字士勉南陵人永乐间由举人授河西令迁隰州同知廉明不可犯百姓以包孝肃称之为立思廉亭
　　贡珊字廷甫宣城人性孝友母疾尝粪兄病疽吮之正统辛未进士知唐山县覈清河官地以还民时以佛称入觐卒于京无以为殓唐山民奔走哭奠争出车钱防其丧归
　　王着字有辉泾县人由贡士除浙江按察司经歴尝奉檄巡温州久旱祷雨辄应慈谿多虎为害竭诚祷神比浃旬毙十三虎民遂安
　　吴诏相字廷臣宣城人由乡荐知汝州不畏彊御州境肃清
　　左仲辉以字行泾县人天顺进士歴户部郎出知永州时新建藩府王欲辟地仲辉阻之改知彰徳藩府之扰十倍于永咸御以礼法置泉陂二所溉田五千余亩
　　张纶字大经宣城人成化进士擢御史按真定平乡令欲増淤田税檄报淤决不常不可遗民患迁大理卿兴襄二府争滩地连逮七十二家纶为奏定事遂息改刑部左侍郎推治博野庆成二王狱称防时武宗政柄旁落中官用事纶奏奸党秦用等当诛连及巨珰疏留中不下因致仕
　　孙昊字曰明南陵人少以文学名督学御史戴珊称十才子以昊为首成化丁酉乡举知海宁县筑堤捍海民赖以安
　　王达字徳孚泾县人成化进士尝决鳯阳河南争田之狱又发十三年之盗银于仓地吏民惊服迁知武昌府斩妖僧继晓擒妖术道士李孜省立三等九则之法以均田役时守备太监假进贡渔猎细民奏革之湖湘水旱相仍疏罢襄府营建以寛民力年未五十致仕
　　江汉字纪南旌徳人成化进士任户部郎中西蜀旱饥奉诏赍内帑赈之条画周悉迁寳庆知府首制豪猾不得借势宗藩区别兵民禁戢流散蠧弊尽革
　　徐説字以中宣城人成化进士歴南右通政尝册封靖江王资赆甚厚一无所取致仕归务以忠信先乡里
　　王葢字舜功宣城人治进士在谏垣多所弹劾时禁军横甚至侵掠官物葢请治如法上命榜刻东安门自是少戢
　　陈孜南陵人治乡荐任霸州同知清覈宣辽二镇屯田有能声陞宁羌知州时川蜀流贼起郡邑残毁惟宁羌获全
　　邵道宗字师鲁太平人治举人任乐陵知县立保甲保马法县境以宁世宗南巡供亿糗粮民不病扰调郯城修筑沂河马耳湾诸堤先是马耳湾下有神蛟据之屡筑屡圯乃备牲祭告忽风雾中有物飞腾而去功遂成沂州鑛废盗贼继起率土兵平之
　　萧瑞泾县人正徳进士授靖安知县时奉新华林贼起以有备不敢犯擢御史劾兵部尚书王琼廷论韪之
　　吴大本字性夫宣城人正徳进士知进贤县有仪賔李贵怙势杀人论治之擢河南道御史疏论阁臣张璁不职出为广东佥事决疑狱活赵集等二十三人
　　刘赞字诚夫宣城人正徳乡荐知肥城蝗不入境移判成都行之日民悲啼勒石道傍云刘侯与赤子泣别处
　　赵象字惟贤太平人正徳问以贡知庆云县擢桂阳州清节甚着尝曰秩俸外锱铢皆是赇私人服为格言
　　张本宣城人正徳时为开封推官正直方严动必循法归家无余赀乡人重之
　　汪坚字子固旌徳人正徳进士为刑部郎中按郭勋恃势恣横诸不法状辇毂肃然歴任河南叅政致仕归田产不加益焉
　　姚本旌徳人嘉靖举人知汾州与总制曾铣计复河套忤执政改知独山州土贼蹂躏本画防守御咸中机宜
　　徐元气字汝和宣城人嘉靖进士由刑部员外出守成都出枉狱四十八人筑灌县石堰歴迁云南右布政会土官岳鳯乱条上抚防躬督刍饷事平迁山东左布政东省巨室优免溢额民苦赔累元气悉清覈之仕终通政使
　　徐元太元气弟嘉靖进士为吏部主事分校礼闱时张居正怙势其子弟就试主司相戒勿遗元太摘其纰缪置之弗録左迁山东叅政居正疾巡抚藩臬祷于岱元太独不徃几中危法会居正没迁顺天府尹时蜀中贼党拥众入平裔堡西南大震命元太巡抚四川太至指授方畧破砦三十五斩首二千余级贼惶怖乞降遂筑城黄沙坝以控扼诸羌明年建越马湖等复大逞元太悉讨平之以功进兵部右侍郎陞南刑部尚书乞归
　　沈宠字思畏宣城人嘉靖乡荐授行唐知县民不谙织絍宠为造机杼教之御史按部至宠厨传省约澣已所用帷帐以进御史贤之擢御史迁湖广兵备平九隆湾剧贼郑翦等迁广西叅议归里尝主讲席称古林先生
　　梅守徳字纯甫宣城人嘉靖进士授台州推官台临海强族多阑出中国货奸民互市钩致倭寇守徳按治之乃安擢吏科给事中时辅臣严嵩威虐朝士周怡杨爵刘魁以忤系诏狱守徳作三君咏寄之府尹胡奎因嵩戚骤迁力疏其贪状方士徐可成与嵩比以祷祀为太常卿又屡疏驳之嵩衔之时两浙倭炽命出知绍兴府守徳缮城搜卒均田核税民称便寻督山东学政世宗令陶仲文祈年防山陶怙宠千请斥之弗为礼迁云南叅政以母老不赴归建书院讲学世称宛溪先生
　　徐楠字任之宣城人嘉靖举人知耒阳县振兴文学同知抚州躬负畚锸筑千金坡抚人为建祠坡上继摄郡事有御史居家不法楠按治之为其所嗾免归子鸿起领万厯乡荐歴迁衡州知府耒故衡属也郡人祠祀之题曰父子济美
　　孙濬字宗禹宣城人嘉靖进士由永丰令入为给事奏论赵文华希相臣严嵩意上怒调孝感丞歴知平阳府
　　唐汝迪字吉甫宣城人嘉靖进士任司勲郎以忤严世蕃出知雷州雷濵海倭一夕突至急登陴授兵城赖以保擢河南治河副使河决崔家口有议开复旧河者上书言不便状议乃寝
　　殷登瀛字子登宣城人嘉靖进士知海宁县期月宿逋尽清案无停牍擢户曹闗作浴心亭以自况仕终金华府所至有清誉
　　赵睿字若思泾县人嘉靖进士擢御史属巡视十库适库珰报车驾幸西土门观狮子请暂避睿正色曰臣备员执法职在补过拾遗主上来正宜班侍何避为珰惶恐驰奏上即敛辔徐还其见惮如此
　　屠羲英字淳卿宁国人嘉靖进士授户部主事歴陞南祭酒训饬有条张居正禁讲学英曰官可一日便弃学不可一日不讲防讲不辍居正夺情卿贰连牍保留英曰朝廷可无居正居正不可无母掷笔不署秩满当迁上曰屠羲英不愧士楷当令久掌成均御书春风化雨蔚为人宗八字赐之汪旌徳人嘉靖举人知阜城县郡募军派阜城买马二百匹力争得免寻守蓟州蓟镇冒虚饷十余万按册稽实士马饱腾陞屯田都水员外郎筑中州齧堤漕艘以济晋南安守乞归
　　周希旦字汝鲁旌徳人嘉靖进士由推官擢御史首疏崇正学养圣躬时新郑恃宫僚旧恩当国专恣希旦论之转应天府丞时苦旱疫希旦两疏请赈得发金二万赈之
　　周怡字顺之太平人嘉靖进士授顺徳推官肃宗南狩道出顺徳徴发万计并赖怡指画减费十之三擢吏科给事中时相臣严嵩翟銮冢宰许赞积有隙怡谓大臣各持意见非国之福言甚剀切诏廷杖下锦衣狱寻因箕仙言释之阅月复被逮二殿灾又释之怡方介峻洁累踬弥坚海内荐绅望之如祥麟威鳯后迁太常少卿卒諡恭节
　　崔涯字若济太平人学术纯正嘉靖中进士擢御史纠劾不避权贵上目为真御史视鹾河东嵗大祲疏发盐课数十万以赈之继按福建纠一墨吏闻风去者七人陈山海十二防悉中利弊亢旱亲祷霖雨周渥时謡为御史雨寻以劾冢宰汪鋐忤防被斥
　　许汝骥字徳卿宁国人嘉靖进士仕户部郎中值畿辅大饥请发太仓出赈转职方相臣严嵩私仇鸾欲越次叙功坚执不可奉勅监视蓟镇军实单车诣蓟按区核实无所隠冒镇帅张承勋恃援作势骥却其重餽寻极言其贪黩不法状并劾督抚诸臣不任节制上为动容仕终河南副使生平检身窒欲常若不及书座右曰居处常严帝鉴行藏可对人言子成器仕至辰沅兵备
　　周怿字信之太平人少师邹守益究心理学以嘉靖嵗荐授易州同知视事勤敏设釡甑于防事外讼者晨炊竟即剖决发归尝出一寃狱其人徳之刲豕以馈中实以金怿叱遣之
