<!-- { "loadSidebar": true } -->
　　周禋字维敬华亭人为府掾太守刘璟器之璟以刚直忤巡抚黄宪欲坐以墨拘诸掾拷掠皆诬服禋独鸣其寃楚苦备至无挠辞及覆鞫复大呼枉事始得解后选授县佐乞归邑中顾清曹时中诸名流皆重其人与之酬唱孙思兼
　　冯海字存朴华亭人事亲孝虽近出入必长揖以告母年八十有邻媪年与母同尝与之叙姊妹行海日具甘防必邀邻媪同食以娱亲意母疾笃日尝其粪夕叩北斗求代半载始痊海竟以劳瘁遘疾垂没呼母三日不絶口里中称为苦孝
　　曹闵字崇孝上海人治丙辰进士令沙县擢南御史疏论刘璟被扙后当起官以母老不出母终枕块得寒疾卒
　　冯行可字道卿海曾孙御史恩长子恩应诏直言下狱论斩行可年十三伏阙讼寃日匍匐长安街号呼乞救于朝士终无敢言者乃刺臂血书疏愿代之死世宗览疏色动曰忠孝乃萃一门耶因减恩罪戍雷阳后领庚子乡荐歴官应天通判有政声弟时可隆庆进士歴官按察使以文名
　　包节字元达华亭人嘉靖壬辰进士由推官擢御史出按湖广劾守陵巨珰不法反为所搆逮诏狱搒掠永戍庄浪卫节在极邉处之甚安独伤母不克终养日饮泣闻母讣昼夜哭竟不起遗言以衰绖殓闻者悲之弟孝字元爱嘉靖乙未进士官南京御史与兄节并着风采寻请终养归母没哀毁卒时称其兄弟皆死孝
　　王子竒金山卫人母疾吐痰子竒辄以口吞之母寻愈总戎闽中海错皆不敢尝曰吾亲未食也尝置一妾询知其为金千户女立遣还不责其直又同郡解元庄允中字执卿买妾至门闻女父为司仓逋课被系鬻女以偿即恻然归之
　　韩宏谟青浦庠生嘉靖甲寅倭冦犯境获宏谟母将刃之宏谟号泣请代皆被害宏谟子奔救并遇害人皆哀之时上海陈时熙华亭髙承顺皆奉父避倭乱猝遇宼锋时熙请代戮承顺以身捍刃宼义之俱得释
　　徐亿字子裁华亭人倭躙境上亿驾舟奉亲避匿寇兵突至奋梃击之亲得脱而亿堕水有浮草隠蔽乃免于厄母疾吁天请代乂吮父疽及二亲继殁哀毁骨立既葬结庐墓侧丧毕不食盐酪不括髪者十年垂老入城市人皆聚观更有强邀至家令子孙识之曰此徐孝子御史温如璋疏请建坊表之
　　徐夀字永龄青浦人嘉靖二十三年嵗大饥谷翔贵夀减直粜五百石以济贫馁事闻于朝特赐冠带子沛嘉靖末又值嵗祲沛粜米亦随时直而升斗则广逾其半曰吾不居贱粜名而使人实受其恵可矣乡里尤感颂之子三重
　　曹诚字守愚上海人嘉靖甲寅避倭乱五里桥有人以巾悬树就水浴浴毕即去诚趋视树上巾内贮白金因露坐水际待其人至而还之又尝于道旁厠上见遗金及夜出有坠金户外者皆久候亡金者返覔还之如前乡里皆多其义子国官太医院吏目亦有善行
　　张隠字时显华亭诸生九嵗丧父事母孝居大母及母丧三年不饮酒入室少赘妇家舅卒无子遗产颇丰隠为之置嗣悉以所遗归之乡里美其让兼工医有名
　　杨应祈字懋延给事允绳子允绳以非罪逮系狱论辟应祈日纳槖饘刺血书疏求代父死母泣止之不忍见父就刑先入狱与诀絶粒而死万厯中旌表
　　吴炯字晋明华亭人万厯庚辰进士授杭州推官擢南京兵部主事进光禄丞时徐兆魁腾疏攻顾宪成炯力辨其讹歴迁南太仆少卿居乡时置义田赡族输万金助边被诏旌奬从父丕显由乙榜除承天府通判亦以好施着
　　朱一徳字士隆上海人领万厯戊子乡荐生平多善行拒奔妇还遗金哀里人谢某无辜陷重辟为辩于官而出之不受一钱又同郡奚钦字圣功亦以还遗金却奔女得长者名
　　顾正心字仲修华亭人太学生万厯十六年嵗饥出粟二万以赈诏旌其门因悉郡民徭役之苦买田四万亩以助诸役擘画周详公私赖之又置济荒赡族义学诸田人尤多其义子懿徳亦善士钱良辅字徳卿华亭人举万厯壬午乡荐祖母九十余卧蓐不能起良辅口哺之祖母没哀毁备至后居母丧以毁卒又上海进士沈字邻秋母亡每遇嵗除必至殡所寝处元正三日后乃归每一念母中宵哽咽人为感动
　　瞿光位字明岩华亭人父以运粮事坐诬系金陵狱光位年十六奔赴系所徧讼寃于当事者十年狱犹未解后冲冒风雪□巡按御史舟后号呼彻昼夜至力竭呕血再仆雪中御史悯之鞫得其实父寃始白奉父归侍养尽孝歴三十余年及居丧哀毁感动邻里孙然恭字钦我善草隶【阙】　　孙天潢字爰楫工辞翰天淏字蒸紫邃经学
　　髙承顺华亭人万厯时旌孝
　　张秉介上海人天启时旌孝
　　沈文亮字星白华亭人父镐病瘵将不起文亮髪才覆额哀号祷天愿以身代刺臂血投糜中以进病遂瘥
　　陆志孝华亭人哭亲丧明遇异人疗之一目复开庐墓三年崇祯时旌
　　唐姚端上海人事父孝嵗饥煮粥以食饿者设义船于永济渡往来便之子华博雅敦伦亦以孝义着
　　国朝陆从龙字五云华亭人为诸生有声性孝家贫授徒以给甘防侍父疾衣不解带者三载父殁事祖母尽孝道抚幼弟极友爱又育弟遗孤俾成立从妹少寡迎养终身
　　张淇字尔瞻上海人父尚文有行义好施淇尤以孝友称效范文正义庄规画置义田千亩以赡族人子彚孙照承先志奏明
　　朝廷以田载入邑乗
　　上嘉奬追授淇吏部左侍郎雍正十年事也
　　蔡之笔字圣持上海人性谨实勇于为善里党重之临没犹遗金助兴义塾以教乡之子弟张之普字祖娄县人居母丧哀毁骨立庐墓三年康熙辛酉父贡生宫在中州幕抱病之普星驰省视及至父已殁拊棺哀恸絶而复苏扶榇返气息日防哭不成声甫抵家设祭即瞑目苫次间者哀之
　　黄令荀字竹咸华亭贡生少孤家贫尝雪夜负米奉母以学行着乡里弟诸生士英早殁妇潘氏守志令荀自减口食给之以完其节
　　冯敦忠字方山娄县人明御史恩七世孙为诸生
　　敦孝友好义念苏松浮粮之困着浮粮考忧海患着海塘条议石土利害説俱上之当事凡遇有关名敎事必倡为之
　　孙琮字尔绳青浦人侍奉祖及母竭力尽孝葬后庐墓三年慈乌环集人谓孝感所致雍正四年旌表
　　汪思遵字建士娄县人嵗贡生天性孝友父殁六载哀痛如初丧康熙乙未六月冒暑入山经营窀穸劳瘁暴亡子显曾抱尸痛哭三日不絶声殓父毕一恸而絶时称双孝　雍正九年　　旌表
　　常州府
　　后汉彭修字子阳毘陵人年十五与父俱归父为盗所劫拔刀前曰父辱子死卿等不畏死耶羣贼曰此义童不宜逼遂解去仕郡为功曹时西部都尉宰鼂行太守事以防过収吴县狱吏将杀之主簿钟离意固谏鼂怒并使收意掾吏莫敢发语修排阁直入争之皆得原贳后州辟从事贼张子林等作乱与太守俱出讨贼贼望见车马竞驰射之修障扞太守中流矢死贼素闻修恩信即杀中修者余悉降散谓太守曰我等自为彭君降不为太守服也
　　许武字季长阳羡人郡举孝亷武欲二弟晏普成名析赀自取膏腴乡人鄙武贪而称弟克逊晏普并得选举武谓宗婣曰向以二弟未预荣禄故分财取讥今殖产数倍悉推二弟郡中称誉翕然仕至长乐少府
　　许荆字少张武之孙为郡功曹兄子报讐杀人怨者操兵攻之荆出跪曰兄一子为嗣愿杀身代之怨者曰许掾郡中称贤吾何敢犯遂委去举孝亷和帝时迁桂阳太守有兄弟争财上书自劾后皆感悔召拜谏议大夫
　　髙岱字孔文无锡人太守盛宪举为孝防许贡领郡将杀宪岱求救于陶谦憔悴泣血水浆不入口谦感其忠勇许为出军岱还而贡已囚宪母岱往见贡好自陈谢贡即出之孙防闻其善左传虚己候焉为嫉者所中遇害
　　晋顾悦之字君叔晋陵人初为殷浩扬州别驾浩为桓温所废卒悦之上疏理浩或止之悦之固争浩果得伸物论称之终尚书左丞
　　南北朝宋蒋恭义兴人元嘉中晋陵蒋崇平为劫见擒云与恭妻弟吴晞张同行时録晞张弗获收恭及兄协付狱兄弟争受刑郡上其事于州悉原之后恭除义成令协义招令
　　徐畊晋陵人自令史除平原令元嘉中大旱畊诣县自陈请以米千斛助官赈贷时以畊比汉卜式诏书褒美
　　余齐民晋陵人少有孝行佣书以养一日忽语人曰近肉痛心烦如割必有异寻得父病信四百余里一日而至则父已死齐民号踊恸絶良久苏问父遗言母曰恨不见汝齐民曰相见何难号呌殡所须防便絶郡以事闻诏更所居里曰孝义赐其母粟百斛
　　许昭先义兴人事亲尽孝叔肇之系狱七年料理饷馈了无倦色赀产既尽卖宅继之尚书沈演之嘉其操行肇之遂得释
　　齐吴欣之晋陵利城人弟慰之为武进县戍元嘉末随王诞起义会华钦军至众骇散慰之独留被执将死欣之诣钦请代兄弟皆见原齐建元中有诏蠲表
　　华寳无锡人父豪义熙末戍长安寳年八嵗临行谓曰我还为汝上头后长安陷寳年至八十不婚冠或问之不忍答辄号恸弥日齐建元三年诏表门闾
　　薛天生晋陵人其母遭艰尝菜食天生亦菜食母未免丧而逝天生终身不食鱼肉建元中诏表门闾
　　萧叡明字景济南兰陵人母病风积年昼夜祈祷祁寒不辍下泪成冰叩头出血血亦冰忽有人以小石函授之曰此疗夫人疾跪而启函有绢三寸丹书日月字母服即愈
　　刘懐允晋陵人与弟懐则十余嵗丧父衣不絮食不盐豉建元三年诏表门闾
　　吴达之义兴人嫂亡佣直给丧具从弟钦伯夫妇嵗饥被掠达之有田数亩售以赎郡命为主簿固以逊兄又让先世旧田与族弟弟不受弃为闲田建元三年诏表门闾
　　陈元子义兴人四世一百七十口同居建元三年诏表门闾仍蠲租赋
　　萧修字世和南兰陵人谘弟封宜丰侯性至孝年十一丁所生母艰自荆州反中江遇风修抱柩长号血泪俱下随波揺荡终得无他讫庐墓猛兽絶迹野鸟驯狎武帝嘉之班告宗室
　　唐刘子翼字小心晋陵人初仕隋为著作郎峭直有行面折僚友退无余訾贞观初被召以母老辞江南巡察使李袭誉表所居曰孝慈里子祎之王遇晋陵人肃宗时与弟遐同行道中为贼所执将释其一兄弟争死贼感其义俱纵之
　　蒋涣晋陵人与兄洌并擢进士第父卒兄弟庐墓侧植松栢千余涣以鸿胪卿使日本却金帛之餽惟取笺一幅为书以贻其副歴官礼部尚书洌终尚书右丞
　　宋丁寳臣字元珍晋陵人与兄宗臣并以文行称号二丁举进士歴司封员外郎卒少孤笃于友爱兄亡服丧三年
　　陈思道江隂人丧父事母兄以孝弟闻鬻醯以给晨夕母丧水浆不入口七日既庐墓妻子诣之拒不与见有白免驯虎之异咸平初赐束帛旌其门
　　邵灵甫宜兴人倜傥好施予尝嵗饥尽发储粟五千斛浚河除道邑人争受役因赖以活子梁孙纲皆登第人以为积善之报
　　陈敏字伯修无锡人年十一庐亲墓有芝产于塜熙寜三年进士大观中守天台蔡京诸人用事斥司马光诸贤为奸党令郡国立党人碑敏曰诬司马公是诬天也倅立石敏碎之谢事归
　　葛书思字进叔江隂人第进士调建徳主簿父密年老迎养不就遂投劾归养十年廷臣荐弗起密许以偕行始乞监新市镇居丧盛暑不释麻苴终禫不去塜舍累年乃出仕主簿连水时兄书元为望江令同隷淮南监司有舍兄而荐思者乞改荐兄不许则封檄还之官朝奉郎卒諡清孝
　　孙逵晋陵人母周氏刲股起父疾母卒逵哀毁尽礼崇寜间郡守为请旌表淳祐中裔孙镐年七十余病疽其子裂肝以疗寻愈郡守刻石表之名所居里曰申孝以昭其世徳
