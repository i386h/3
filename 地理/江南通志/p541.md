<!-- { "loadSidebar": true } -->
　　曹栋字隆卿丹徒人嘉靖己未进士知鄱阳县以亷干擢兵科给事七阅月疏凡八上直声大着厯官浙江副使
　　贺邦泰字道卿丹阳人嘉靖己未进士知莆田县陞户部主事连守南康濓琼迁湖广参政讨平五开叛贼擢江西按察使告归邦泰在琼降海冦李茂及回茂已立功为大帅赍重货餽之却不受茂固请取沉香一片而已
　　张祥鸢字道卿金坛人嘉靖己未进士为户曹郎十余年老于曹事者皆服其详练至文学蕴借为一时名流所推张居正当国愿识之尝一造门不遽见即毁刺而返居正憾之出为盐运司运判陞云南知府凡夷情边备及事之难决者部使者一以属之引疾归有华阳洞稿
　　陈文字美中丹徒人嘉靖甲子乡举知同安县立徴收法着为令民不苦耗羡备倭有功累陞宁波府同知复学田以嵗租给诸生贫乏者
　　阮时行字坤仪丹徒人隆庆丁卯举人以同辅臣名改名时升任上犹知县居母防三年哀毁未尝入内陞濬州知州值采木使者横恣时行冐死力争为所中伤羁泸五年泸老稚奔叩阙下事得白归杜门著述为里党所矜式
　　姜士昌字仲文丹阳人寳子万厯庚辰进士授户部主事疏请早建储位晋员外郎陞陜西提学佥事立五学彚经史古文理学典故以造士每月六日博士集诸生以次质疑问难士风一变还朝上疏触时宰被谪以卒天启中赠太常少卿
　　于仕亷字元贞金坛人万厯丙戌进士为户部郎管通州粮储开河建牐省车运劳费任登莱副使建议改筑莱城扼倭入犯之路厯官户部侍郎所着有职掌録修城通河救荒等书
　　姜志礼字立之丹阳人万厯己丑进士厯官山东参政辖登莱道时福王封藩赐田二千顷登莱派二万七百余亩遣内竖至郡丈田势张甚志礼抗疏陈利害谪官后稍迁至尚寳卿天启中河南进玉玺魏忠贤欲志礼表献之执不可遂以年老劾罢志礼性淳朴多政绩以行谊称于乡
　　史弼字伯直金坛人万厯壬辰进士知崇安县督民种桑兴蚕织年饥増价招商米价顿平擢监察御史疏请福王之国言极明辨即定行期出按江西湖广多所厘剔弼自居言路每折阉宦时魏珰方罗织正人弼以资望陞光禄寺卿旋削籍后复官起用不就天性孝友絶声色之好建宗祠置义田里中称为典型
　　华钰字德夫丹徒人万厯乙未进士授荆州推官诛大猾治税阉陈奉豪仆荆人大悦奉奏阻挠国税者以钰为首逮诣阙再受杖系诏狱五年始遇赦后赠尚寳司少卿凡士大夫负气节者多为峭絶孤特之行而钰独和平浑厚云
　　刘觐文字叔熙丹徒人万厯乙未进士知开州改汝州汝故无城觐文筑之后盗起秦入豫汝当其冲赖以守衞陞礼部主事告归卒
　　贺纳贤字冶原丹阳人万厯庚子举人为攸县令擢巴州知州奢酋叛围成都纳贤统义勇赴援事平陞防州同知入为南户部员外出守庆逺时土官相贼杀纳贤以计其渠魁晋按察副使谈自省字季曽丹徒人万厯甲辰进士厯官江西左布政使陞应天府尹时魏阉所在建祠人有以讽自省者自省拒之遂削夺归崇祯初复官起用不就
　　荆之琦字鸣玉丹阳人万厯甲辰进士授南户部主事为人谨愿而遇事踔厉风发厯任山东副使时山左数被兵琦申儆备闻警辄身先将吏属郡赖之以安
　　冯曾櫿字良选金坛人万厯甲辰进士授开封府推官陞礼部主事持节封江夏王知王实民间子重贿之不受归朝三疏劾假子冐封言人所不敢言者后谪泸州知州防各道兵勦贼奢寅恢复川南四城陞户部员外郎
　　于玉立字中甫金坛人万厯丁未进士授刑部主事雪廵抚魏学曽之寃擢本部郎疏陈时政阙失劾辅臣申时行与戚畹相表里帝怒防不测防皇子生免归玉立与沈鲤郭正域善以妖书案牵连夺职光宗立赠太仆寺少卿
　　贺世夀字函伯丹阳人万厯庚戌进士授户部主事陞郎中时方排挤髙顾之学世夀两疏争之语侵冢宰赵焕京察落职光宗即位用邹元标荐起户部主事复为逆珰所逐崇祯初起厯兵部侍郎天津廵抚
　　王政新字闇生丹徒人万厯丙辰进士任福清知县考选御史天启中两疏纠魏忠贤罢归后起原官廵按山东转江西参政
　　汤道衡字参予丹阳人万厯丙辰进士由户部主事知南昌东昌擢山东武德道累陞佥都御史廵抚甘肃衡有吏才能治繁剧在南昌防事前为屋数楹令讼者居之一宿而决
　　贺懋敬字止叔丹阳人举万厯己酉乡试知宁陵县务以德敎化民台使者有所怒属懋敬杀之不从曰吾安能杀人人也流贼薄城下败退之寻罢归
　　邓□字元帡金坛人天启壬戌进士授中书舍人时魏阉三冐铁券例应中书赴银作局闗写□愤不往阉败署科篆擢监察御史疏言搜括加派告密之弊廵按浙江罢横征锄大猾金坛大饥疏请改折秋粮从之
　　史缵烈字武璵金坛人天启壬戌进士知山隂县具棺衾以葬溺尸筑塘坝以捍漂没厯陞黄州知府流冦欲下黄取道渡江缵烈出私帑置火器及守具分兵据要津日为牛酒飨士贼不得渡陞曲靖副使所至有惠政
　　髙鳯翔字冲虚金坛人天启乙丑进士授公安知县县被火将逼狱鳯翔虑诸囚束手毙悉与期而縦之曰吾宁失一官以活诸人之命诸囚感泣皆来归狱陞户部主事厯大名知府有惠政
　　葛枢字居所丹阳人崇祯辛未进士授行人擢户科给事疏言朝热二审非止覆奏其死正欲婉求其生请自今每遇朝热审罪不至死者务期逐一谳决有淹滞者法无赦上是之命着为令己卯因星变上书语侵执政贬谪以卒
　　史元调字鼎如金坛人性亢爽尚气节崇祯辛未进士授江陵知县修堤捍江伸雪寃滞楚宗盛支裔多为盗元调擒其魁诸宗人夺而沉之江惠王疏其坛杀宗室革职归后事白复职
　　陈德谕字心言丹阳人由恩贡廷试第一授德平令清亷平恕讼狱防息陞云南丽江府判捕治防化黠獠李青吾以除民害賔州近山多水泉德谕以呉田法敎之多获其利土司蓄异志德谕晓以顺逆利害土司感德瓮中贮金以馈德谕挥却之乃范金铸陈太守像祀焉
　　潘曽玮溧阳人崇祯辛未进士为杭州府敎授以实学励诸生着虎林讲议陞国子博士上北雍条议时多遵行参政广东平海贼李朝天刘铁臂等万余人内陞大理寺卿以归
　　国朝呉赞元字次修丹阳人也明季庚午举人顺治二年授中书擢监察御史廵按江西时豫章初定反侧未安赞元抚辑有方遂收建饶广赣诸郡奏免袁瑞二郡浮粮人尸祝之
　　张九徴字公选丹徒人顺治乙酉乡试第一丁亥成进士两为文选司郎中以按察司佥事视学河南正文体厘祀典命士子诵习小学家礼二书为天下学政第一以博学鸿词荐引疾未赴九徴研精三传于明代人物能缕举其世系与其门生姻戚次子玊书总裁明史多禀承家学焉长子玊裁字礼存博学有文名康熙丁未进士廷对一甲第二名在史馆方轨自持未防卒四子仕可康熙丙辰进士厯官衡永郴道五子恕可康熙戊辰进士杭州知府
　　荆其惇字勅五丹阳人顺治己丑进士为郾城知县时师行络绎不时需办夫役惇坐卧大将军幕府外素知其亷为结欢而去筑堤龙塘河口郾人德之植荆堤上号曰荆堤
　　何应仕字鸣瑞丹徒人以明经授推官改知永嘉县修筑长埭为民田利县驻兵盗俘获多应仕白于帅分别纵舍之邻邑避冦者争投永嘉帅不纳力请纳之为授廛给食去官民图像祀焉史燧字晓瞻溧阳人顺治己丑进士六任监司居官亷办为广东参议署官营弁多贪縦燧痛绳以法备兵南赣请于防抚展垦荒起科之期缓至六年议将南瑞等府南米代赣州兑军而以赣属漕米代各府给兵饷省解运劳费且免风波之患民皆便之
　　狄敬字文止溧阳人顺治己丑进士累迁屯田员外郎提学湖广沙汰假冐学政一清补潼闗参议尝云为政在躬行不在涂民耳目也故厯任有能声
　　笪重光字在莘丹徒人顺治壬辰进士由刑部郎擢监察御史廵按江西时称敏干居乡值海冦犯镇江与张九徴设计守御有功桑梓性好施与赈恤穷困乡民德之
　　贺寛字瞻度丹阳人顺治壬辰进士授潮州推官潮俗健讼当冦乱甫定告讦连坐者不絶寛惩刁顽辨诬罔民赖以安迁大理评事俄告归潜心经学着五礼辑要读易模象等书
　　费达字古心溧阳人传经学于其父良佐中顺治壬辰进士授户部主事转员外九江浒墅两闗兴利除弊俱着声绩陞郎中告归居乡有行义史逸裘字云次金坛人顺治乙未进士厯兵部职方掌军政昭雪叛案无辜者防千人督学河南时初复八股之旧益以起衰为己任陞少参分廵东兖嵗饥首建停徴之议以艰归卒所着有五经集论二十一史约
　　黄如瑾字昆瞻溧阳人顺治戊戌进士授福州府推官时海氛未靖汛弁邀功所解逆党多沿海穷民及被掠脱归者瑾讯得其实白于制府免死者无算兵士获冦孥皆被掠少妇亟檄其夫家领归厯陞刑部郎中出为金华知府乞休子梦麟康熙乙丑进士一甲第三名官中允
　　张玊书字素存佥事九徴子顺治辛丑进士选庶吉士厯官礼部尚书康熙庚午晋大学士秉钧二十年卒諡文贞其在讲幄每据经义纳忠谠官司冦总裁律例更定轻重之比居礼部时有请举禘祭及封禅者玉书谓成周禘祭与今时异宜前代封禅不应经义皆奏罢之从
　　圣祖幸南河又从　　平定厄鲁特在政府从容启沃一德一心蔑由得其献替之迹公退则正容庄坐清斋读书盥匜无妾媵而房闼惟子弟宰相家风论者以为古人犹难之
　　于朋举字襄于金坛人顺治辛丑进士入翰林外陞分廵睢陈道盗劫郾城库戕其令朋举言盗起有迹罪不在郾城民未防获盗他所邑民免株连参政福建甫莅任兴化兵哗朋举应时弭定累陞湖南布政使罢归
　　徐诰武字孟枢金坛人顺治辛丑进士由庶吉士改御史厯迁户部右侍郎在大理凡有疑案常与都御史魏象枢持议平反全活甚众尹京兆猾吏知名无敢鬻狱任少司农家无宿贮口不言贫曽举陆陇其可任江苏廵抚大学士张玉书称其具此胆识方能以人事君每请假归省出入酬酢必禀父命待诸少弟极友爱财产悉以让之弟德武仕至吉安知府有循声
　　彭防淇字四如溧阳人康熙丙辰进士选庶吉士授编修擢国子监司业疏请官学教习者皆授知县职为少詹事防审陈汝弼案佥议置之重典惟防淇不可卒从之官终工部侍郎
　　淮安府
　　汉韩信淮隂人初事项羽不能用乃归汉拜大将军定三秦下魏代斩陈余擒赵王歇胁燕定齐立为齐王将兵防垓下灭项羽徙为楚王都下邳后有以变告者高祖至楚执之赦为淮隂侯后高祖自将征陈豨信为吕后所夷
　　后汉臧旻射阳人有干事才熹平间为扬州刺史平妖贼许昭迁使匈奴中郎将使还太尉袁逢问西域诸国土地风俗人物种数旻口陈其状手画其形逢奇其才言班固作西域传无以加之厯中山太原太守所在有名
　　陈耽东海人以忠正称桓灵时厯位三司光和五年诏公卿采谣言举刺史二千石为民害者时太尉许司空张济阿附宦官其子弟賔客虽贪秽不敢问而虚糺边逺小郡有清修惠化者眈上言公卿率党其私所谓放鸱枭而囚鸾鳯由是诸坐谣言徴者悉拜议郎宦官怨之遂诬陷眈
