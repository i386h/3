<!-- { "loadSidebar": true } -->
　　曹泰字时和华亭人景泰甲戍进士坐事废以诗鸣于时乡之学诗者多宗之所着有大声集居邑之富林里时人语曰富林二曹一时人豪谓泰及其弟时中也
　　朱应祥字岐鳯华亭人领成化丁酉乡荐少有异质尝从藏书家借文献通考一册经日送还曰已徧覧矣试加摘问应答如响其家因尽出所藏借之于是学益闳富大篇长什肆笔立成
　　钱福字与谦华亭人治庚戍试礼部廷对皆第一授翰林修撰诗文藻丽敏妙登第后名声烜赫
　　逺近以牋版乞题者无虚日
　　周佩字鸣玉华亭人父舆字廷参由进士为编修有学行佩治庚戌进士歴官刑部郎中武宗时刘瑾擅政即引疾归天性孝友晚喜读易诗文典雅翰墨皆有法
　　陆深字子渊上海人治乙丑进士选庶吉士品望为一时馆阁冠嘉靖中以祭酒入侍经筵面奏阁臣窜易讲章为当路所忌左迁于外乆之召入为太常卿歴詹事府詹事致仕卒諡文著述甚多皆博而核词翰并工子楫字思豫亦有文名徐献忠字伯臣华亭人嘉靖乙酉举人授奉化县令寻乞归博学高才日读书盈寸诗文兼工尤长于赋有白莲羽扇诸篇为时传诵
　　何良俊字元朗华亭人由嵗贡谒选当事重其名授南京翰林院孔目未乆移疾归博综羣籍千言立就所着有何氏语林四友斋丛说
　　董宜阳字子元华亭人工诗文善古人书法与何良俊徐献忠张之象才名相亚有四贤之目张之象字月麓上海人由国学授浙江按察司知事以吏隠自命归益务著述罕入城市
　　莫如忠字子良华亭人嘉靖戊戌进士歴官浙江布政洁修自好以词翰擅名尤工近体诗有崇兰馆集子是龙字廷韩十嵗能文才名高盛善书法以贡生终时上海顾斗英字仲韩才名与是龙埒人号二韩
　　袁福徴字履善华亭人嘉靖甲辰进士授刑部主事与王世贞李攀龙宗臣同官有小词林之号后谪官归以著述自娯与同里举人张大纶辈唱和王圻字元翰青浦人嘉靖乙丑进士授清江令擢御史忤时相谪外歴迁陜西叅议致仕归筑室松江之濵种梅万树曰梅花源惟以著书为事有续文献通考三才图防诸书行世人皆服其博洽董其昌字元宰华亭人万厯己丑进士选庶吉士天啓初以侍读学士纂修神宗实録诏褒美之歴迁礼部尚书崇祯七年告归卒其昌天才俊逸书妙天下超越诸家行以己意乞文者得其手书以为二絶通禅理终日无俗言有容台集
　　陈继儒字仲醇华亭人少工文与董其昌齐名三呉名下士争欲得为师友未三十弃诸生筑室东佘山以著述为事短翰小词皆极风致兼善畵户外屦常满晚年台垣交荐屡奉诏徴皆以疾辞时青浦施绍莘字子野以诸生隠西佘工乐府词曲以才艳称
　　高承祚字天锡华亭人万厯乙未进士选庶吉士授检讨文仿曽王诗亦高秀有知古堂集又青浦吕克孝官工部郎中词翰兼工着有愧翁集徐方广字思旷华亭人万厯间为诸生负盛名沉深嗜学与人言某事出某书第几卷第几行无一误者性狷介有门人餽遗甚厚唯取一剪刀为文精防研妙李流芳亟称之
　　唐汝询字仲言华亭人五嵗而瞽父兄授以三百篇及唐诗无不成诵旁通经史工诸体诗笺注唐诗援据该博兄汝谔字士雅以贡歴教授亦博学工诗
　　夏允彝字彝仲华亭人才学宏赡与同郡陈子龙等创几社名重海内登崇祯丁丑进士除长乐知县多异政南都失投渊死兄之旭字元初为诸生有声子完淳淳字存古少有异才年十三作大哀赋文采宏逸
　　陈子龙字卧子华亭人崇祯丁丑进士歴绍兴推官举天下亷卓第一擢给事中子龙才气豪迈所着诗赋古文宗汉魏骈体精妙徐庾弗能过也门人同邑王澐字胜时才誉早着有入室之目子龙死澐收之
　　徐孚逺字闇公华亭人崇祯壬午举北闱博学工文倡几社着有十七史猎俎诸编仕福州推官时几社中以文名者如周立勲字勒卣顾开雍字伟南彭賔字燕又宋存标字子建郁汝持字子衡朱灏字宗逺朱积字早服章旷字于野张彦之字洮侯张宪字汉度韩范字友一陆庆曽字子元陆庆臻字集生盛翼进字隣汝徐桓鍳字朗公蒋雯阶字大鸿袁国梓字丹叔或终明世或入
　　国朝或仕或隠皆翘楚也
　　李待问字存我青浦人崇祯癸未进士授中书舍人工文章兼精书法
　　国朝李雯字舒章上海人工诗古文词以诸生擅盛名父逢申官部郎死闯难雯时从在邸舍哀号行乞得具棺敛
　　王师入燕都诸大臣素闻其才荐授内院撰文中书一
　　时诏诰咸出其手
　　宋徴舆字辕文华亭人顺治丁亥进士以文章风雅著称少与陈子龙李雯选订明诗学者宗之督学闽中所拔皆单寒士有全闽诗选歴副都御史田茂遇字髴渊青浦人顺治戊子举人少受业于夏允彞以诗文雄坛玷防试京师与王崇简魏裔介等相倡和授新城令不赴筑水西草堂觞咏以老
　　张一鹄字友鸿娄县人顺治戊戌进士为云南推官诗文凌厉一时在滇与中州彭而述倡和尤多竒警之篇子起麟字趾肇康熙己丑进士官编修以文学世其家诗文俱有集
　　金是瀛字天石华亭人文简浄有法尤长于诗与王光承呉骐倡东臯诗社引掖后进甚广
　　卢元昌字文子华亭人诸生著述有盛名诗学杜陵有杜诗阐唐宋八家文选操选政数十年以夀终
　　董俞字苍水华亭人顺治庚子举人诗文与钱芳标齐名人称才子推钱董云举博学鸿儒至山东遇盗劫其装生平著作在行箧中追索之被刃伤而返好游所至多吟咏兄含字阆石顺治辛丑进士亦有文名称二董子溶字晴川高才早卒钱芳标字葆馚华亭人明刑部侍郎士贵子康熙丙午举北闱授中书舍人风神秀异弱冠即以诗名防举博学鸿儒科抚臣荐为江南第一才人以丁内艰不赴
　　呉懋谦字六益华亭人诗文与同里呉麒齐名时有云间二呉之目生平多贵游所至名公钜卿皆与结诗社人以明七子中谢榛比之所着有华平苎庵诸集
　　呉元龙字长仁华亭人康熙甲辰进士选庶吉士改主事歴郎中举博学鸿儒科授翰林侍读预修明史奉亲以孝闻子廷揆字賔门康熙癸巳进士歴官太常少卿才望甚着
　　彭开祜字孝绪华亭人父彦昭官御史善诗开礻承家学聨诸名士为春藻堂文社以诗古文领袖羣英尤工俪体登康熙丙辰进士仕知州归已老犹课文不已
　　钱金甫字越江华亭人父昶有行义乡里推长者金甫康熙己未进士授庶吉士又以博学鸿儒即日除编修盖异数也典试江西有知人鍳歴迁侍讲学士卒官少负才藻工诗古文名盛一时尤笃师友之谊多隂徳有保素堂集
　　戴有祺字丙章金山人康熙戊辰进士辛未廷对第一授修撰文竒古似栁州诗旷逹似放翁以左迁不赴归筑草堂纵意诗酒卒
　　王原字令诒青浦人康熙戊辰进士由知县擢给事中以诗文名既罢归领袖骚坛郡中为古学者皆折衷焉以夀终
　　周彞字策铭上海人康熙丁丑进士选庶吉士授编修主云南乡试初在太学祭酒王士贞竒其才教为诗古文遂有名在翰林凡纂修
　　御书必与焉敦古道徒步其房师于石首典试归下
　　第者犹逺送数百里弟鼎亦有文名
　　范纉字武功娄县人太学生博学彊识于书无不窥搜择秘奥问字至者挥麈应之不倦工书法善乞畵者例酬一绵衣毎嵗积数十袭以待冬月施贫者诗文与周稚亷齐名所至倾座
　　周稚亷字氷持华亭人茂源孙防頴异日读书以寸计才名籍甚尝游浙中倡文防于西湖合千余人题为钱塘江赋稚亷先成素纸疾书一座愕眙明日众物色之已扬帆归矣为国子生屡试被放牢骚以死所着诗古文词藻丽精妙人谓夏完淳后身云
　　常州府
　　汉高彪字义方无锡人除郎中校书东观数奏赋颂因事讽谏迁内黄令帝勅同僚祖送上东门诏东观畵像以劝学者
　　三国呉华覈字永先武进人以文学自典农都尉入为秘府郎歴东观令领右国史与韦曜薛莹等并撰呉书孙皓时屡陈便宜书百余上皆有补益
　　晋顾恺之字长康无锡人尚书左丞恱子博学有才气善丹青图写特妙俗传其有三絶才絶絶痴絶义熙初歴散骑常侍着有文集及启防记行世
　　南北朝齐邱巨源兰陵人举孝亷文学为宋孝武所知勅助徐爰撰国史又参诏诰后事齐终余杭令
　　梁萧几字徳元南兰陵人年十五作湘州刺史杨公则诔沈约竒之谓不减谢庄之作歴新安太守郡中山水多为之记子清亦有文才
　　萧文琰南兰陵人竟陵王子良尝夜集学士刻烛为诗约一寸成四韵文琰曰此自无难乃与邱令楷等共打铜鉢响絶诗成皆可观览
　　萧子范字景则南兰陵人为南平王伟从事中郎王雅爱文学士子范偏被恩遇使制千字文其辞甚美自是府中文笔皆使具草弟子显好学工文武帝雅爱之歴官侍中着齐书六十卷子显子恺才学似父终太子家令
　　萧立南兰陵人年十七射策甲科迁殿中侍御史文学政事为台阁领袖独孤及序其文比之贾马萧孝俨字希庄南兰陵人懿孙射策甲科除秘书郎从幸华林园于坐献相风乌华光殿景阳山等颂武帝深赏异之
　　唐萧徳言字文行引之子明左氏春秋贞观中歴著作郎文馆学士与魏徴虞世南奉诏纂经史百氏帝王兴衰事迹帝爱其书博而要赉赐尤渥晚节学愈若毎对经必祓濯束帯危坐诏授晋王经进秘书监年九十七卒諡曰博
　　秦景通晋陵人与弟暐皆精汉书号大小二秦学者非经指授谓无师法景通仕至崇贤馆学士暐复践其官以汉书授沛王
　　刘祎之字希美晋陵人思致华敏以文辞称歴文馆学士高宗召入禁中论次新书凡千余篇又密与参决时政时号北门学士武后时累擢中书门下同三品掌诏令
　　许景先义兴人少举进士神龙初诣阙献大像阁赋擢拜左拾遗开元初与张九龄等同知制诰以文翰称张说称其属词丰美得中和之气
　　宋单锷字季隠宜兴人兄锡字君赐嘉祐二年进士明隂阳图纬星歴诸书尝修周处阳羡风土记锷嘉祐五年进士博学明经着呉中水利书苏轼録进于朝不果行后言水利者必宗之子发政和进士官太学録
　　袁黙字思政无锡人嘉祐癸卯进士官司农簿献无逸传累迁河北转运判官学问渊博士大夫以为师法弟防字思与元丰乙丑进士累官通判杭州知淮阳军致仕防工诗苏轼以为有惊心骇目之竒时号二袁
　　沈初字子深无锡人熙宁癸丑进士元祐中尚词赋朝廷以初赋颁为天下格传至西夏夏人织以为文锦官象山尉入为国子直讲
　　孙觌字仲益武进人大观三年进士举制科歴官翰林学士吏部尚书以文学名世晚嵗待人益和厚里人有求诗文者皆忻然应之年八十余属辞命句少壮不及有鸿庆集传世
　　蒋璨字宣卿宜兴人之竒从子少卓越不凡操笔成章以之竒防补将仕郎歴知平江临安二府锄刈强梗豪黠畏之善为诗同郡孙觌称其竒丽清婉有景坡堂诗卷
　　明王逢字原吉江隂人元至正中作河清颂台臣荐之称疾辞避乱华亭徙上海张士诚欲辟之不就洪武中以文学徴旋以年老止之有梧溪诗集包圣字师圣江隂人仕至岳州府同知号鹤洲野人有诗名与高启杨基为诗友
　　王绂字孟端无锡人博学工歌诗能书写山水竹石妙絶一时性高介畵不茍作人投金帛购片楮辄拒不应永乐初以荐授中书舍人尝隠九龙山自号九龙山人
