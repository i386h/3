<!-- { "loadSidebar": true } -->
　　南山书院在歙县岩镇南山之麓明嘉靖中乌程姚舜牧寓山中著书学者从之因创书院
　　国朝康熙二十一年里人于故址重建每嵗三月聚此
　　讲学
　　还古书院在休宁县万安山依山叠石而成明万厯十年知县祝世禄始建给事中邵庻成之天启间魏珰尽燬天下书院崇祯初复故
　　国朝顺治十年邑人赵吉士捐赀重修集士子讲学于此康熙中知县廖腾煃复兴之祀朱子其中瞻云书院在休宁县城内旧曰海阳书院今为讲学所
　　国朝康熙二十九年知县廖腾煃重修
　　晦庵书院在婺源县元至元二十四年知州汪元圭创书院于文庙侧额曰晦庵延祐初灾后至元间再建于县学之东北至正兵燬明嘉靖九年知县曾忭改建于县治后山上更名曰紫阳书院后知县郑国宾张槚相继置田为讲学会文之费万厯间知县冯时来重修监生程亨嘉输助今圯明经书院在婺源县考川元至大间里人胡淀建知州黄惟中聘胡炳文主敎事请于朝赐额置山长一员至正时燬于兵明成化间重建后圮万厯间重建
　　阆山书院在婺源县阆山元至正间行枢密院判汪同建聘赵汸为师以敎乡之俊秀者今圮东山书院在祁门县睂山明正德末知府留志淑因东岳庙基为书院以祀朱子集诸生讲肄后灾嘉靖间知县陈光华重建更名曰环谷书院后知县尤烈修而广之
　　碧阳书院在黟县治南旧儒学基明嘉靖四十二年知县谢廷杰捐俸建以地在碧山之阳故名崇祯间重建
　　宁国府
　　志学书院在府治北景德寺后明嘉靖四十三年提学耿定向知府罗汝芳建有会讲堂左右号舍四十楹书院西为宛陵精舍嘉靖四十三年知县姜台建
　　待学书院在府治文昌台右明万厯十七年知府廖恒吉知县陈公相建二十六年知县尹三聘重修改为正学书院崇祯间知府徐大仪倡募重修
　　国朝康熙十七年训导姚士重修葺
　　鳯山书院一名明德书院在宁国县学射圃前明正德中知县王时正建嘉靖万厯间知县胡子亚徐一槚重修后圮
　　国朝康熙十六年知县马光重建于西津桥东浒制度轩敞设理学先儒位置田为学者膏火之资后知县陈主策增置田助之
　　文峯书院在太平县治南明嘉靖中知县邱振省开福寺建后知县刘元凯重修更名天都书院后圮万厯五年知县张廷榜重建后改为公馆知县潘应化复之明末复圮
　　国朝顺治八年知县陈善政重建后为讲堂前为凌云
　　阁
　　籍山书院在南陵县治东北因山为石台明知县沈尧中建
　　国朝康熙八年知县屈升瀛重修
　　池州府
　　齐山书院在府城南五里元时设山长主敎事宣城贡尚书师泰尝为之后圮
　　绣春书院在府齐山宋状元华岳读书处明状元黄观筑翠防精舍正德十年知府何绍正即故址建书院有聚奎堂置田其中后同知任柱复置田益之万厯初移建阳春岭下三十三年知县罗宪凯复移建旧址今圮
　　储材书院在府城西北城隍庙前明嘉靖二十年知府曾仲魁建五经书院隆庆间知府尹士龙改为实学书院万厯十六年知府姚士观易今名后圮
　　池阳书院在府学宫西南本常平仓址
　　国朝康熙二十年知府喻成龙建集六邑诸生肄业其中置田七百余亩以为供膳讲诵极盛今为宪使往来驻节之地矣【附】喻成龙记【天下之所以道化美风俗立功名乗风泽者惟此人才而已矣而储才先于养士养士先于勤学载考礼官天子辟雍诸侯泽宫以云学也下及乡遂以三士三大夫卿主之而书院之设所以与辟雍泽宫六卿六遂相为赞治者也百年以来鲜有修举予为慨然思所以储才养士以开一代之隆以豫国家之用则书院其始地也歴稽往牒自汉集诸生于白虎观讲五经同异郑元马融及隋王通皆广集生徒共相授受然书院之名未立也名之立自唐始开元初建丽正书院以张説为使代宗作蓬莱殿舍以李泌为使宪宗创石鼓待四方学者以李寛为使南唐升元则岳麓有建也太平兴国则鹿洞有建也嵩阳鹤山奏置院长建安丽泽掌以布衣而大元之太极天厯之横渠隆庆天启之灵济首善又班班可数也于是鸿儒尉兴大业颷起猗云盛矣予绾组池阳有兴敎育才之任簿书之暇率寮寀进耆硕访八桂翠防遗址湫隘曲侧不足当甲观酉山之选嗣于学宫西南有连厫旧基其地高广轩豁登而望之逺岫平临清江环溯烟云竹树触目琳琅陟巘降原于兹为胜爰剔榛莽畚砂砾测景植圭绘图厘册而后鸠工庀材焉经始于辛酉七月之初竣于壬戌春王之吉缭垣百堵丹雘千楹顔于门曰池阳书院志地也堂曰经治志业也曰敬学志学也东西序列匝庑周廊庖廪膏薪充庾盈室既次第就裁区画纎当因采购鸿文搜罗秘笈圣经国史诸子百家凡数千卷刋石纪编贮备观览徴郡学及六邑诸生升其孝秀英敏者读书其中而以郡邑学博主之相与修业砥行为国羽仪庻几师礼官遗意而于前贤讵不望古遥集也哉若云文翁之倡化茂叔之讲学以俟君子余方逊谢告不敏也是为记】
　　阳明书院在青阳县九华山化城寺右明嘉靖初知县祝增建以祀王守仁后改为祠
　　陵阳书院在石埭县治西明毕似范讲学其中
　　国朝康熙十年知县姚子庄重修今圮
　　太平府
　　天门书院旧在太平府大信镇宋淳祐六年守臣陈垲建为淮士流寓者肄业之所置田以养之九年呉渊奏请赐额理宗亲书天门书院以近天门山故名后马光祖牟子才江万里相继修葺增濓溪明道伊川横渠晦庵南轩东莱七贤祠元时渐废至明遗址为镇人所并万厯二十二年知府顾汝学移建于城内青山书院之故基而拓之有孚化堂书舍五十六楹明末圮
　　采石书院在府城北二十里采石镇元至元十四年宣慰使张范剏建泰定间郡守贾焕山长杨伋重建堂斋门亭庖库至正间亷访使崔敬增修置田明宣德三年知府徐敬重修天启间置采石兵营以书院为江防行署后同知梁斗辉复改为振采书院
　　翠螺书院在府治太白楼后虞公祠侧
　　国朝雍正六年知府李暲新建置田以给学者
　　丹阳书院在府东南八十里黄池镇宋景定五年贡士刘某建郡守朱禩孙闻于朝赐额丹阳书院从汉郡名也元至大中宪使卢挚人匠提举陈童置田六百亩以养多士【附】吴澄书院养士记【黄池镇有书院旧矣自宋景定甲子贡士刘君肇建郡守诸公以闻朝赐丹阳书院名额拨僧寺没官之田二顷给其食厥后僧复取之书院遂无以养士至大戊申宪使卢公议割天门书院之有余以补不足令既出防公去不果如令人匠提举陈侯分司黄池暇日与羣士游习知书院始末慨然兴懐移檄儒司儒司上之省省下之郡郡太守主之力竟如宪抚初议俾天门书院归田于丹阳以亩计凡四百侯犹以为未足以赡乃劝士之有田者数十家暨官之好义一二人各出力以助或十亩或五亩有八亩七亩者有四亩三亩二亩者积少而多所得之田以亩计凡二百噫丹阳书院之创垂五十年而敎养之阙余十年今一旦有田六百亩卢公开其始成侯成其终卢公勉励学校固其职也陈侯典治丝设色之工而用心儒敎有出于职分之外者尸祝越尊俎而治庖可乎唐风之诗曰职思其居又曰职思其外夫居者其分也外者其余也唐风思之逺者也于职既尽其分而兼及其余所思可谓逺也已陈侯有马侯所劝率匠籍者五之一儒籍者十之八此岂以气势利害动而使从哉能得其心悦而乐助葢有以也非才之优识之定其孰能感人如是田之疆亩名数久则湮羣士请勒诸石而陈侯之功尤不可冺春秋常祀不书侯此举非常也宜得书若夫士既有以养必知所以学是不待余言也侯名童单州人】明天顺间改为公馆
　　同仁书院在繁昌旧县距今县治四十里明万厯二十五年知县吴缜重建门廊堂寝二十三楹今圯
　　庐州府
　　孝肃书院在府城南濠内香花墩明治间知府宋鉴建以祀宋包拯嘉靖中御史杨瞻重修于南岸建屋数楹以居其子孙焉
　　龙眠书院在舒城县治东舒王祠西即宋李公麟龙眠山庄故址元至顺中知县爕理溥化建集师生为肄业之地【附】元揭傒斯记【治民之道使民知礼义而已使民知礼义先示其所尚而已民知所尚则知所向方哉庐州舒城长爕理溥化用湖广举首取泰定四年第得兹邑首理学政咸用其学以敎导民民始益知人之所以为贵儒之所以为重而复知所以养生而送死居二年曰民其可敎矣乎如是又治地邑东得李公伯时龙眠山庄故基于东禅寺舒王祠西尝没于寺者据山川之会想昔贤之游处乃防其禄入募工度功作书院以事先圣先师以为出治立敎之本不逾时而成凡殿堂门庑斋舍庖库及李公之祠为屋三十有六楹以其靣对龙眠之山端严竒峻能出云雨膏泽天下榜之曰龙眠书院且示不忘李公之故而邑贤者范鳯瑞割田二百亩以供祭养既告成于庙遂立之师进诸生而敎之凡民有来观者必劝之以学是时上既拨乱集大命兵革未息鐖疫未复郡县长吏能以荒政自任且不足遑知礼义之敎也而舒城劝分则出粟之家惟恐后民之强暴子弟一有弗若则父兄长老切责诟怒惟恐见絶于长吏休休焉日以兴学为事舒之民卒无一人携离转徙者长吏岂独贤民得其所以生者也舒着于春秋故山有春秋之山水有舒水始入于随后并于楚其民勇而好义非独舒为然楚之城皆然故楚常为强国最后宋室南迁赖其民蔽遮江淮几二百年然当时学校之敎郁而不施仁义之政厄而不行养生者不得尽其欢丧死者不得究其礼此非上之过长吏之责也今吾君既畀尔以贤长吏一以诗书礼义觉尔民民亦知所尚乎若曰升其堂陈其器设其牲齐而行其典礼如是而已此事圣人之疏节也非作书院意也舒之人尚其朂哉李公讳公麟邑人博学好古举进士歴删定及检法官未老致仕苏文忠黄文节二公尝过其山庄故合祀于堂之北是役也建始于天厯三年之春而讫于改元至顺县学之明伦堂亦其所建也是嵗冬十月朔记】
　　正学书院在合肥县学西明嘉靖间督学耿定向建敬一广居大成三堂志伊学顔二轩又名庐阳书院今圮
　　青阳书院在合肥县东六十里巢县之上因山为名元余阙读书处
　　水濓书院在庐江县南门外明嘉靖三十年知县何汝璋敎谕周以鲁因池构亭缭垣筑室聚徒讲习其中今圮
　　毛公书院在庐江县东北七十里明嘉靖五年知县周良防即汉毛义读书处故址建以教乡之俊秀者今圯
　　杨林书院在庐江县白湖之东七十里明嘉靖三十四年邑绅朱绂建聚族党读书其中朔朢伏腊乡约正副等宣读上谕申明乡约
　　凤阳府
　　西山书院在临淮县曲阳门外明嘉靖十三年知县谢廷举奉巡按张惟恕创建三十年知县何立重修今无存
　　凤临书院在临淮县西闗
　　国朝康熙四十七年知县王纮建捐俸延师课士初名启防书院政余即亲临提诲学者讲为已切实功夫谕以正衣冠尊瞻视二语言简防深人人可以自力闻风者自逺而至悉资之膏火改曰凤临书院至今诵不辍
　　文昌书院在懐逺县西荆山之麓明嘉靖十三年建后废
　　国朝康熙五十六年邑人李佺等重建雍正元年知县唐暄加修每月朔朢率诸生讲学课艺其中兴学书院在虹县治东南隅
