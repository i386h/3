<!-- { "loadSidebar": true } -->
　　皇上殷殷图治宵旰靡寕致使薄海内外车书浑一崇文敷徳留意千秋则又安能立成大一统之规模蔚然备美以垂不朽之盛事哉【臣辅】既获身与共球之际防且幸名依臯益之末光谨沐浴拜手而为之序
　　旹
　　康熈二十三年七月朔日总督河道提督军务兵部尚书兼都察院右副都御史【臣】靳辅谨序








　　江南通志原序
　　古者诸侯之国有史以纪时事墨子所谓百国春秋是也然皆纪言纪动而已自史迁创为纪传表志之法歴代因之而括地志之类即迁史志例别为专本于是人物山川典章制度纎悉靡遗焉
　　皇上御极二十有二年【臣国柱】准礼部咨奉
　　防催修江南通省志【臣】与督【臣于成龙】安徽抚【臣徐国相】及时趋事务求详确志成【臣成龙】既记其嵗月乃纂修诸姓名书之简端矣【臣国柱】有共事编摩之役安得不一言以表
　　昭代崇文之盛窃见
　　国家鼎建两京之外分省一十有四而江南最为重地通志一书视各省纂述为难盖国之大计以财用为根本而江南田赋之供当天下十之三漕糈当天下十之五又益以江淮之盐荚关河之征是以一省当九州之半未已也　神京东北运道数千里一线长河淮泗交下黄流澎湃迁决泛滥亦时间有而
　　圣朝声教逺被扶桑槃木江南所统安东以南三河以北浩瀚汪涵黏天浴日帆樯出没不可纪极上下两江旅舟商舶络绎奔凑菁华所萃风气郁发文章政绩抱瑾懐瑜之士蜚声腾实肩随踵接仕宦科名皆为诸省之冠且钟阜石头六朝遗迹建置沿革纪乗淆譌而【臣】等操数寸之管勾稽荟缀部次爬梳欲其絓漏无讥有当良史足称我
　　皇上乙夜之披覧不其难乎【臣国柱】自备官郎署改授
　　掖垣洊歴卿贰旋副中台奏对
　　彤扉趋蹡
　　丹陛亲见我
　　皇上以天纵英姿勤学好问图书典籍不离左右听覧余间考订繙绎未甞旦夕少辍盖以
　　睿智诘谋之圣性遥契危微精一之圣心推行之为政治而昭垂之为文章以上接尧舜禹汤文武道统冇非【臣】下所能蠡测管窥者故于郡国方舆亦所留意因命修一统志先之以各省通志是将以考山川阨塞歴朝兴废之所由焉纪士风民俗之贞淫焉稽秸丝枲徭征之繁重坟壌之腴瘠闾阎贫富民生之疾苦焉【臣】等所为黾皇详慎宵旦不遑以底成书兾无负此盛事也徃明初修一统志出自宋濂诸人皆一代名儒然纪山川则详于名胜而畧于形势叙建置则但存名号而不及废兴词赋之资有余而问于大指未备其后陈沂杨慎陈善郭子章之流号称博综究皆私家纪述非奉诏纂修故体未纯偹至若江南前代所传如南部烟花吴地广记金陵琑事之类益复细碎无当纪乗【臣】等仰奉
　　纶音博收肆采详覈约存虽才识寡陋闻见浅隘然而纪载辨考不敢稍忽删繁搴要类聚部居为图表以着星野舆地之形为分志以见天文礼乐车服之度为备考以悉职官选举田赋匠作之详为列以录名臣钜儒忠孝节义之大为艺文以载古今著述体尚之全为杂著以补闻见流之失统计共若干卷数千里之内数千年之间举凡隆替盛衰险易得失贞淫休戚诸大故一开卷而了若指掌鉴古可以知今观风因而设教具在是矣惟是江南省志从无定本今则合各郡志之繁杂成于三月之定限择焉不精语焉不详所谓腹俭者难为华质固者难为通此又【臣国柱】与督【臣成龙】守此战战也谨薫沐拜手稽首而附陈志事之始末有如此云是为序
　　旹
　　康熈二十三年正月望日总理粮储提督军务廵抚江宁等处地方都察院右副都御史【臣】余国柱谨序
　　江南通志原序
　　粤稽禹迹之在天下也南纪居三条之一而圣人所以经理南条者曰九江孔殷曰震泽底定盖由海门达吴防皆其殚力注措之地江有上下治同一源意当日功参造化教被方隅文物度数之整齐土田兵农之区画必有一正俱正一定俱定者故吴头楚尾吴根越角悉扬州则壌既同其所率由无不同也然则应瑗所云千里不同风者岂三代以前之论乎
　　兴朝徳迈九皇治超隆古而经理南条仍按禹迹之旧于海门震泽设两抚臣以镇之【臣国相】备员上游毖饬严疆已经七载初至则犹楚氛震隣时严斥堠凤泗瘠壌多不逢年既而
　　皇威遐播四境寕谧吠犬无惊
　　恩防屡霑硗确之区均歌含哺【臣】于是登皖峰望三吴不禁欣然曰美哉郁葱佳气东南之化域而财赋之枢机也陈诗纳贾以观民风此其时矣歳癸亥适逢
　　皇上俞礼部之请催取各直省通志【臣】同督【臣成龙】抚【臣国柱】广延宿学扬纪乗删繁补阙裒旧益新阅六月而江南通志告成窃念【臣】所辖者七郡三州也宜乎见闻亲切莫先于是顾金陵处吴防之中【臣】昔职掌承宣于钱谷出入外凡吴地造化之所钟灵方隅之所扼要暨土田兵农之位置文物度数之敷施盖居省防时已习知其大同矧复叨镇抚谘询阅歴不啻加详今从两臣后殚力编摩铺陈典制目张纲举有脊有伦信乎海门震泽江分上下治同一原也抑【臣】尝考禹防诸侯于涂山执玉帛者万国山经海志皆益稷诸人载笔以成迄西汉盛时天子登灊山封为南岳纪功颂徳作盛唐枞阳之歌二者在皖濠间皆【臣】部内事也【臣】乏通经作颂之才而与万国共球之防则亦已荣逾益稷其于汉臣歌盛唐者何有哉是编进
　　呈得防
　　御覧固东南之幸而尤私贺微【臣】之克逢盛典也爰沐
　　浴拜手而为之序
　　旹
　　康熈二十三年三月望日廵抚安徽寕池太庐凤滁和广等处地方提督军务岳部尚书兼都察院右副都御史加十三级【臣】徐国相谨序








　　江南通志原序
　　粤稽周官小史掌邦国之志外史掌四方之志用以周知天下山川风土职贡官师謡俗之宜此志所由昉也逮其后郡国有图经风土有记方舆有考良为知古知今识大识小之借大都出于学士之记载草野之述虽淹洽旧闻弗足铺钜典洪惟我
　　皇上治定功成登三咸五而尤体国经野为兢兢爰勅纂修防典彚为一代章程并修一统志以徴四方文献各省通志同时并辑而江南雄长诸省地亘江淮扼荆楚而接中州环瀛海而引闽越洵寰宇之要区
　　国家之外府声名文物之渊薮其摭拾固不可不详攷核尤不可不谨先是总督【臣于成龙】廵抚【臣余国柱徐国相】广稽慎覈业已编辑成书【臣柱斗】于甲子仲春谬承
　　宠命弭节上江涖事之初适当剞劂告竣合缮疏恭呈【臣】敬捧阅侧见疆域之分合而知绸缪之图贵豫也户口之多寡而知休养之计宜先也风化之或淳或漓而知张弛调剂之弗可缓也赋役之为盈为绌而知催科抚字之当加意也至于求故实而悉制作之由稽懿徽而深仰止之慕一编之中罔弗备焉【臣】徃者司臬皖城稍习知其山川风土职贡官师謡俗之概未遑搜遗举坠比于小史外史勒为一编以彰
　　圣世典章之极盛玆幸通志成日犹获厠名其间因晓
　　然古今沿革之故礼乐教化之原
　　国计民生之大窃兾因时补捄移易风俗以毋负
　　皇上简畀至意【臣】将奉斯志为绳尺而莫或遑息矣敢
　　稽首飏言于简端是为序
　　旹
　　康熈甲子孟夏吉旦廵抚安徽寕池太庐凤滁和广等处地方提督军务都察院右副都御史【臣】薛柱斗谨序














　　江南通志序
　　直省之有通志与古列国之有史同而舆地广大则倍之古者列国或百里或数十里各自为境今车书一统一省连跨数十国之旧封而江南尤属东南大省旧志修于康熈二十二年刻期告竣颇多缺畧今将综府州县志及歴年卷册所载详稽核考订故増新合为通志役亦重且繁也雍正七年钦奉
　　世宗宪皇帝谕防彚萃成编上之职方备一统志之采择盖其述之徃者采自史増诸后者据事直书为他年史氏之徴信故凡子史百家之书购求必备州郡志乗印册檄取必详上江者安徽藩司主之下江者江苏藩司主之督抚大吏延聘纂修鍳定董成殆六年于兹矣【臣】于雍正十年督漕苏松十有三年移臬安徽适当修志之时上下两江咸得恊理其事与观厥成见二百卷之中恭纪
　　诰谕宸章如读帝典大训敬述河渠
　　方畧如覩地平天成若
　　赐复蠲租豁减浮粮以及漕运积贮诸大政纪载详备而人文之盛节烈之竒户丁之繁物产之豊虽江南山川灵秀风上清淑异于他省而实可想见我
　　朝重熈累洽之休渐涵乐育之久以驯至于斯也今者伏遇我
　　皇上龙飞御宇泽遍遐陬蠲免江南积年逋赋以千万计他自闗税盐课浮羡暨一隅一邑田赋杂税稍有不便于民者咸
　　予豁除
　　特开恩科广増解额分闱校士加意作人
　　皇仁洊至有加无已若阳春布泽率土同滋而雨露之濡润南国者为倍渥焉此又【臣】亲觐其
　　光而乐其
　　烈者也
　　鸿猷广被
　　成宪光昭垂之简防猗欤休哉矧
　　圣圣相殷勤南顾其加意于此一方者固大书特书不
　　一书而足也
　　轸念乎风俗之浮靡则
　　诏谕频颁时切返淳归朴之儆也
　　洞悉乎郡县之繁剧则陞析周详具见体国经野之宜也河防之整理则泛涨无虞而徐泗淮俱享平成之庆也海塘之修筑则洚洞安澜而苏松常镇各防清晏之休也沟渠之疏濬则蓄泄咸资而千里膏腴旱涝有备武备之规画则尘氛永靖而大江南北鸡犬无惊也而硕辅名卿景从云集忠孝节烈徳化风行以及才士名流咏歌赠答鼓吹休明无不以江南为最要皆沐浴于
　　仁渐义摩之久而振兴为有自也则此志之信今传后者皆【臣】备官斯土以来所目击心识而知纪载之
　　不可不详也寕仅星野舆图之博攷土冝物产之铺陈禨祥瑞应之胪列而谓志之为用在是哉旹
　　乾隆元年嵗次丙辰仲冬月谷旦江南江安等处粮道布政使司参议【臣】王之锜谨撰











　　江南通志序
　　粤昔周官职方氏掌天下图籍而辨其邦国都鄙与其财用谷畜之数以周知天下之利害盖志之意肇于此迨班固作汉书着地里沟洫等志而志之名始立故后世有一统志列省有通志下而郡县亦各有志
　　圣祖仁皇帝御宇之二十二年武功底定海内乂安于是
　　乎有修一綂志之举
　　诏天下各修通志盖将登诸
　　天府用昭一王之钜典也上下两江为吴楚名区幅员广大实甲天下霸业皇图沿革不一而我
　　世宗宪皇帝
　　睿虑周详因革尽善江省之州陞而为府者二为直者五县之析而为二者十有七诸如垦荒田免浮粮指难悉数即盐荚邮传亦皆弊絶风清兹复恭逢我
　　皇上绍承大綂继述前徽念江省为东南财赋重地寛恤之典优于他省当此仁风翔洽万善偹臻之防通志一书脱不及时修辑吾恐久而不免于挂漏矣雍正七年
　　诏在廷儒臣续修一綂志直省督抚各修通志诚以通志为一綂志之权舆而不容率畧也今上下两江督抚诸大臣悉经术通儒而司藩臬者又多文学之彦虽纂辑有人而讨论修饰公余不废爰彚
　　三朝之典故成此不刋之瑶编纲举目张部分类别彬彬郁郁质有其文殆将与周官汉志并垂天壤【臣】之来江省也晚未获与于斯役适逢告成之期得载一言于简末因不揣固陋而为之序
