<!-- { "loadSidebar": true } -->
　　蒋氏女溧阳人许字史传心夫病请归侍疾夫卒自经
　　唐有望妻张氏溧阳人归唐三月而夫卒欲身殉未果会有蔑以蜚语者遂引刀自刎妯娌夺刀即乘间缢死尸泣者三日
　　于天笃妻王氏金坛人夫亡将触棺死与夫同穴
　　邵方婢方任侠有名巡抚捕杀之并逮其子仪薄暮捕者闭仪于内室扄钥而守之时仪三歳婢抱之泣方女夫沈应奎私念此子死邵氏无后从所善司李饮罢夜分缒城出抵邵家乘门者假寐逾墙入婢正叹息安得沈郎来忽见之惊喜顿首曰邵氏之祀在子矣此子生而婢子死无害也应奎竟匿仪去凌晨谒司李捕者失仪系婢榜掠几死终无一言怨者又言于守曰必应奎匿之而所善司李在坐曰寃哉应奎夜饮于余晨又来谒也事遂寝婢卒抚其子成立
　　国朝龚行妻谢氏兴化人避水患从夫携女居丹徒南闗口人田五家相望窥瞷谢氏母女数挑之氏严拒一日行出田乘醉逼犯不得乃与其党设谋持伪劵索负行诉之官官弗辨竟笞行令偿谢自念非捐身寃不白无以脱夫厄与女哭竟夜牵臂投河死行沿河大号双尸涌水中立田论如律康熙十八年
　　旌表
　　朱氏女丹徒人许字丹阳陈树槐槐殁既女服原聘衣缢死
　　雍正元年
　　旌表
　　姜廷贵妻赵氏丹徒人救子存姑奋身御冦舍生死义守正不汚
　　雍正十二年
　　旌表
　　陈太初妻夏氏丹徒人太初病剧无子语妻可善择所归氏尽鬻所有夫毕即缢死
　　王士妻尹氏丹徒人殉夫死
　　卞宸俞妻顔氏丹徒人进士士母顺治十六年海冦陷镇江肆焚掠氏投井死
　　于珣妻贺氏子妇荆氏俱金坛人
　　孙广妻张氏史氏俱金坛人
　　虞声先妻王氏金坛人
　　王世春妻赵氏侧室尤氏俱丹徒人
　　顾世赏妻吴氏子妇李氏俱丹徒人
　　张祖恒妻夏氏丹阳人
　　以上俱遇冦乱不辱投水死
　　荆潹妻于氏丹阳人
　　国初遇兵谓夫曰速杀妾夫不忍怒曰欲留为乱兵汚耶遂自杀
　　余有徳妻赵氏家贫事姑孝康熙丙辰有营丁某出征逺归值有徳外出突入逼之妇奔出取刀刎死
　　冯氏女金坛人闻父敦厚及母王氏死江隂即絶食自缢死
　　马世位妻周氏溧阳人少寡无嗣父母欲夺其志氏垂足阈外闗门捩折其胫痛絶方苏平生非十指所出者不食年至九十四
　　王氏三女金坛人二为王潺金女一为王逸女居长荡湖濵明末湖濵奸民白昼行刦三女奉亲命避匿隔洲丛苇中贼觇知操筏至及接三女手置筏上三女背相倚手互持牢甚至湍急处忽并身曲踊连顿其足筏覆与贼俱溺明日贼尸浮水上惟三女尸不出月余贼众散两家就其处求之尸方出犹坚相持父母哭而披其手始开湖壖塜生树枝必三桠有连理者
　　袁玉修妻徐氏金坛人夫病革为两棺夫亡自刎髪绕颈创不深救之苏殡毕自刎内寝
　　戴氏女丹阳人许适蒋景贫苦授徒二十八歳尚未能娶病殁女闻不食六日用红丝纒体防呼心痛数声而絶
　　淮安府
　　南唐刘仁赡妻薛氏清河人周世宗攻夀春急仁赡死守子崇谏将谋自全仁赡命腰斩之监军使求救于薛氏氏曰防子固所不忍若贷死刘氏遂为不忠之门促斩之既而仁赡病卒薛氏亦不食死
　　宋陆秀夫妻盐城人与秀夫至厓山北军大至两军死战夫人携子赴海死
　　北辰坊烈妇郡人夫为小商至北辰病死贫无以殓同行富商为殓恃有恩廹之妇取婴儿缚懐中赴淮死徐积有文记其事复作诗哀之
　　李氏淮隂大义乡富商妻同商者见而悦之道杀其夫厚殓以归绐云溺死且尽归其财除防求婚许之既生子乃以实告氏奔告有司卒正其狱即缚其子投诸淮已亦赴水死
　　明申进妻徐氏山阳人年十九归进甫三月夫挽漕没于京同行归者还其夫衣氏衣其衣投河死推官马骙立祠于府东
　　叶氏名善祥淮安卫人许字张衢未嫁夫亡父母促改嫁自缢死
　　孔春妻谢氏山阳人年二十夫亡抚遗腹子金绩絍养姑盐贾杜言强娶之投淮死金白母寃抵言法推官曹于汴立祠祀之
　　顔遂妻胡氏盐城人夫亡无子舅姑贫潜以许人聘礼至妇自缢死
　　萧儒妻蒋氏郡人夫亡抚二女自耕以食夫兄利其田廹嫁不从遂诬以奸摄理无证氏举刀断左腕夫兄伏罪
　　刘存仁妻王氏盐城人夫亡自缢事闻旌表那揖妻张氏郡人年十八夫亡身殉
　　顾纲妻周氏清河人夫亡身殉
　　苏儒妻许氏清河人夫亡上塜取夫及已衣同纸钱焚之因自缢死
　　庄尚妻胡氏桃源人夫亡自缢
　　张禧妻王氏山阳人夫亡絶粒死
　　王露妻郭氏盐城人夫亡自缢死景泰中旌夏启元妻孟氏郡人早寡继母逼改适剺面毁容乃止
　　魏圣言妻许氏郡人夫亡自缢俱天启年旌朱得春妻孙氏安东人夫贫无食欲鬻之谓氏曰合则俱死分则两全氏不从强之再四氏曰我姑屈身以活汝但我去汝即他往遂别嫁至其家即自刎死
　　殷尚义妻李氏郡人有容色夫贫窘宻许与邻人通氏知之绐夫出系儿女于牀自溺死
　　刘国用妻胡氏盐城人年二十夫亡自缢事闻旌表
　　陈性善妻胡氏桃源人夫亡守节懐宗末流贼至被执欲汚之氏大骂不屈死
　　马海妻许氏安东人县梁进催粮至海家海他出进入室逼奸氏大呼进逸去氏恚自缢
　　国朝髙华宗妻张氏郡人成婚三日夫亡自缢死
　　程元相妻俞氏安东人夫亡自缢
　　沈氏女盐城人父病刲股进羮许字薛国琳未嫁夫亡闻讣自缢
　　唐氏女盐城人拒逼奸自缢死
　　以上康熙年
　　旌表
　　刘氏女盐城人拒逼奸自缢死
　　雍正三年
　　旌表
　　刘闇士妻许氏盐城人夫亡抚孤孤又殇乃保真而殒命
　　赵氏女许字孙兆凤未婚夫亡从一殒命
　　以上雍正十二年
　　旌表
　　王氏女许字赵树仪夫亡身殉
　　张树名妻蒋氏盐城人夫亡自缢死
　　成昌代妻髙氏盐城人夫亡七终设祭缢死柩旁张敦良妻王氏安东人夫亡絶粒死
　　王启贞妻周氏山阳人刲股愈翁疾夫亡服满祭夫墓归仍衣防服自缢
　　汪起鹄妻徐氏郡人夫病劝之改适先自刎死陈朝卿妻葛氏桃源人夫亡自缢
　　王椅臣妻胡氏郡人夫病嘱其改适先自缢死吕震男妻朱氏郡人年二十一夫亡姑欲嫁之自缢死
　　杨子厚妻郑氏郡人夫亡自刎死
　　曹芝节妻髙氏山阳人夫亡自缢
　　监生薛衷妻杨氏盐城人夫病暴絶氏自缢夫复苏氏已殒命
　　生员成肇孙妻王氏盐城人夫亡自缢
　　赵氏女盐城人许字薛薫薰亡闻讣自缢
　　王氏女盐城人许字陈继中继中亡闻讣自缢蒋氏女盐城人许字赵廷对夫亡自缢
　　张允曙妻王氏盐城人夫亡百日自缢死
　　郑氏女安东人许字梁世伟伟死继母令他适女自缢
　　蒋筠孙妻尤氏　孙荣国妻裴氏俱桃源人夫亡自缢
　　张氏女安东人许字朱克豫闻夫亡自缢
　　扬州府
　　周浣纱女冯氏白沙人楚伍员亡奔吴遇女子浣纱嘱之曰后有追者勿言女赴水死以絶口后员灭楚还乃即其地留鸡祀之因名其山曰鸡留立庙山侧
　　三国孙竒妻范姬竒亡父慎以姬少寡无子迎之不肯归迎者以父命逼之姬遂操刀割耳及鼻父乃止
　　南北朝齐狱吏妻顔氏州人姿色絶人齐太守闻而夺之遂自刎死今相传有顔小娘子塜
　　唐樊彦琛妻魏氏扬州人彦琛没后值徐敬业起兵闻魏氏知音召令鼓筝氏曰夫亡不死奚忍操弦引刀自断其指卒欲强妻之固拒不从曰速死吾志也遂见害
　　五代周廸妻某氏廸本洪州商人居扬城光孝中杨行宻围扬州城中食尽杀人而食氏谓廸曰君有老母不可不归妾请鬻以备行资遂诣屠肆得金一锭授廸号泣而别廸至门以金贿守者诘之廸以实对诣屠肆騐之见妻首在案上众惋叹竞以帛遗廸収其余骸归
　　宋露筋女失其姓偶与嫂行役廹暮道旁有耕夫舍嫂止之女坚不就宿于野外为蚊蚋所嘬而死晓视其筋露焉人哀之为立庙河侧
　　张氏女髙邮人贼入城知女姿艳叩其家索之女方匿复宇间贼将害其父母不得已乃出拜贼贼喜即呼其父母为丈人媪而以女行女忻然从之过桥投水死
　　徐赓妻蔡人兴化人赓为宁乡主簿病故氏服毒死秦观为作烈妇传
　　马元贞妻荣氏建炎二年贼冦真州氏与姑为所获杀其姑胁氏氏曰我虽妇人不求茍免骂贼死毛惜惜髙邮妓也端平二年荣全据城以叛制置使招之全伪降欲杀使使者与其党王安等宴饮惜惜侍立供奉抗言曰初谓太尉降为太尉更生贺今闭门不纳使者乃叛逆耳妾虽防贱不能为叛贼行酒全怒曳惜惜脔之骂至死不絶事平闻于朝封英烈夫人立庙祀焉
　　李氏谢枋得之妻徳祐末枋得兵败奔建宁元人购捕其家氏携子女匿贵溪山元下令曰茍不获李氏屠而氏出就缚送扬州狱时有总兵欲娶之李抚子泣曰若軰生还善事吾姑吾不得终养矣解裙带缢死女亦死二子得放还
　　元盛彛纲妻张氏泰州人至正间冦至犯之不从骂贼死
　　韦寅妻王氏元末乱民掠寅家寅被创仆地氏赴井死姑与女婢从之
　　陆复广妻唐氏兴化人遇贼欲汚之不从投水死宋某妻费氏元末从宦江隂值苖军乱欲犯之氏大骂被杀
　　栾凤妻王氏髙邮人凤知诸暨州氏从焉方国珍袭城入刺凤氏以身蔽俱被害
　　明殷氏女　周氏女俱江都人建文末燕兵掠二女欲汚之并赴水死副使赵鹤言于朝并赵淮妾立三烈庙祀之
　　张印妻李氏髙邮人嘉靖丁巳倭冦至欲汚之大骂被杀
　　潘烈女小字芝儿江都人懐宗时髙杰兵肆掠境芝儿不受汚赴水死
　　李铁匠妻田氏仪徴人髙杰兵掠江上执妇犯之妇以死拒强之上马至城南小桥马不能渡妇绐兵携手行临中流急湍妇力曳兵赴水与偕溺汪承祖妻樊氏江都人孀居十余年值兵至以线宻缝其裳赴眢井死
　　陈王宁妻游氏江都人城陷夜举火哗噪或劝乘夜可出城游谓女不夜行况孀妇乎偕防女投井死时城陷不辱死者无详载府县志
　　学生胡生妇江都人佚氏姓胡生好博狎妓遇妇多不以礼身没舅姑怜其少欲嫁之氏投水死王珍妻马氏兴化人珍病危顾谓父曰妇少幸嫁之氏泣曰我二人死未卜先后君何虑之深也夜半潜缢死
　　李华妻黄氏兴化人华以戌死黄纺绩养姑家人欲改嫁之黄佯许诣华塜恸哭竟日而殒
　　学生戴和妻髙氏江都人夫应乡试被放愤愧投水死氏号恸亦投水死题旌
　　胡尚防妻程氏本歙县人家江都夫亡时有娠忍不死免身子不育氏乃死题旌
　　监生王之麟妻李氏兴化人大学士春芳女嫁甫八月之麟没京邸李扶柩归不食而死题旌杜俭妻周氏寳应人夫亡自缢
　　赵卿妻殷氏兴化人夫亡从死
　　孙本立妻翁氏兴化人夫亡从死
　　陈藻妻丁氏兴化人夫亡从死
　　郑科妻张氏寳应人夫亡从死
　　张可学妻葛氏寳应人夫亡从死
　　戚家妇寳应人甫合卺夫暴没妇哭之哀投门前池水而死
　　陆卿妻朱氏兴化人卿卒止二女既长各择配嫁之叹曰吾事毕死无遗恨矣遂闭户自缢
　　庠生崔士僎妻郑氏髙邮人嫁三日僎卒之前一日郑栉沐更衣自缢
