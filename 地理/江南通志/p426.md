<!-- { "loadSidebar": true } -->
　　聂豹字文蔚永丰人正德间知华亭县县大水饥民流徙豹劳来安集发诸奸侵盗银万六千两用代逋赋濬塘港三万丈复塘之废者万二千丈民不苦水逃亡复业者三千余户【华亭县志】
　　郑洛书字啓范莆田人正德中知上海县慈惠明敏凡讼听其自息不息者始召而折之以理建社学凡十六区准常平法建仓积谷以备赈以赋法久弊议均田爲三则后巡抚林润定爲三乡本洛书议也【上海县志】
　　方钝字子铦巴陵人嘉靖初知华亭县始至值歳饥大书榜县门敎民省费忍事其有讼者辄谆谕止之自奉俭约菜羮脱粟清节矫然【华亭县志】熊宇字元性长沙人嘉靖八年以御史出知松江府去苛剔蠧与民休息工诗有郡斋赏牡丹诗曰正忆桑麻沾细雨更添珠玉对名花人争诵之【松江府志】
　　黄润晋江人嘉靖十五年知松江府以八事定赋役九事攷里甲二事正均徭至今守其法【松江府志】许拱字宏庄南安人嘉靖中授华亭训导端轨正仪不严而肃与知府黄润乡里同学拱从诸寮旅见公庭外未尝私谒即润召之弗往也【华亭县志】黄防遂宁人嘉靖十九年知松江府时同知李蓁通判张叔宣推官黄洪毗皆称良吏防每晨必与蓁等同升公座画卯毕俾各还署视事即封东西两夹道及未申间复聚郡堂问所施行共议可否听讼则邀僚佐县官共鞫之黠猾无敢以游词进士大夫亦无从干请也临去惟来时敝箧不置锁键令吏民简视始发【松江府志】
　　何继之字善甫顺德人嘉靖二十年知松江府时当灾馑发赈平粜安集流亡不遗余力自奉俭约卧敝榻服澣衣五年如一日【松江府志】
　　刘存德字志仁同安人嘉靖中知松江府时苦旱六载逋赋至二百余万特设叅政督之存德拊循安防请于使者寛期以俟秋成是歳大穰使者欲尽征及额存德又请分三载其后浃歳大熟遂补积逋什之五六【松江府志】
　　方廉字以清新城人嘉靖三十二年知松江府时倭寇入犯廉増陴浚濠爲守御计冦至弗能克条上便宜使民间得自募乡勇保聚杀贼立赏格爲劝减客兵十七故被寇五年民犹得休息云【松江府志】俞大猷字志辅泉州人嘉靖三十三年以副总兵驻金山尝击倭于平望又战于六金垻皆大防斩首三千级【松江府志】
　　刘东阳四川人嘉靖中任上海丞萧显入冦东阳击之众皆溃走东阳挺身独战遂遇害先是上海未城镇海卫指挥武尚文同建平县丞宋鳌统所部驻焉贼至尚文击败之追贼遇伏死鳌亦力战死之与东阳并祀羣忠祠【上海县志】
　　郜光先字子孝长冶人嘉靖中知上海县深沈有才干听讼明简时运官多横索一日率数十人持梃露刃入县门光先手执卫弁叱舆尽缚其从卒趣吏具状申制府弁请罪数四乃释之下令驱漕艘出浦外鱼贯而兑官军唯唯无敢哗不三日事竣【上海县志】
　　臧继芳字元实长兴人嘉靖四十年知松江府每日以规条揭屏上循防而行盗丁彪聚众数百贩盐湖海间巡抚将议继芳请谕令自归诸胁从竟缚彪驰献【松江府志】
　　韩崇福字君祉密云人嘉靖间松江教授以师道自居与郡邑礼貎微不合浩然竟去诸生驰过江追还之倭寇薄城崇福登陴分守发二矢皆殪其魁贼乃引却寻奉檄出浦守御所统不满数百人寇矢集如雨崇福弗动徐还射之无不命中斩馘而旋【松江府志】
　　陈邦颜字献祉晋江人嘉靖间华亭知县县方大水邦顔尽心抚字每过丙夜不寝或劝之少逸曰吾身逸矣如吾民何歳兑漕米故多丛奸邦顔廉得主名尽寘之法催科不遣胥卒第出片纸署数字传告里长缓急如期至【华亭县志】
　　黄文炜字德华南城人嘉靖间知上海县抚弱锄强置学田百余亩建羣忠祠以祀死事者政教翕然以劳瘁卒于任廉无以敛诸丞簿爲贷金治木【上海县志】
　　朱茹字以彚泸州人嘉靖末知松江府沉毅有大节时徐阶方当国苍头有犯必以法绳之董传防言朱守铮铮铁骨也【松江府志】
　　聂廷璧字祖雍金谿人知华亭县执法不畏彊御或讽以少贬曰荣进有数吾不能爲绕指柔也【华亭县志】
　　衷贞吉字孔安南昌人隆庆初为松江知府廉静端慤时高拱修郄于徐阶监司承风防多所株引贞吉独中立持平即有所指授不爲动人皆服其定力【松江府志】
　　石继芳字克肖益都人万歴初知清浦县时县治新建于唐行镇凡筑城濬池学校坛壝皆悉心区画尤加意人才择秀民亲敎之学邑民化焉【青浦县志】屠隆字长卿鄞县人万歴间令青浦邑故庳下值大水徒行泥淖中督吏民治堤躬祷于神水不爲灾时有履亩之令长吏率増余亩以阿上隆以丈出余田仍繋原号知府阎邦宁呵之隆正色曰原田譬之衣领挈之始明余田譬之衣带非衣不附岂可使衣自爲衣带自爲带乎邦宁语塞又平反寃狱七十余事【青浦县志】
　　颜洪范字仲起上虞人万歴中知上海县县征钱谷数十万簿书填委狱讼纷沓洪范耳受目摄口讯手判裕如也其徭役均平前后罕及【上海县志】陈秉浩字养自湖口人万歴间知华亭初至即进父老问民疾苦悉厘革之恤重役却羡余绳舞文吏烦苛一洗置学田赡士葬贞女廪节妇以示风尚【华亭县志】
　　喻均字邦相南昌人万歴十六年知松江府以属邑役重赋繁为稽考无艺之征及贡税所由溢权其缓急撙节十余事条上廵抚请奏蠲之或尼之不果行均以儒雅饬吏治有客投诗干谒答之曰于今梁国移民日不是夷门结客时其风致如此【松江府志】
　　许汝魁字元甫湖口人万歴中知上海县以简静镇俗不好更张尝轻舟出行郊野与细民相接周知土田高下人户登耗故所定践更最善减省斗级柜首诸役远近尤德之【上海县志】
　　聂绍昌字绳之四川人万歴三十六年知华亭县防践更之期覈上户诡匿田六十余万于是中产以下得免重役而力征亦不及缙绅时论称平【华亭县志】
　　项应祥字元芝遂昌人万歴中知华亭单舸赴任寂无知者比视事取钱谷籍定其缓急条示诸乡为期防公私不扰聴讼盈庭讯决立尽无不情法相丽举卓异第一【华亭县志】
　　卓钿字邦华沙县人万歴中知青浦县胥吏作奸钿绳束无所假贷而治民平恕尤以清苦自甘卒后囊无余钱监司赙而归其防【青浦县志】
　　毕自严字景曽淄川人万歴二十年除松江推官用法平允庭无留狱性狷洁常菜羮粝食一日其叔父布衣草屩至邮亭呼自严出训之曰我有事姑苏汝父使我迂道过汝寄语汝慎自爱爲良吏语毕遂去【松江府志】
　　许维新字周翰堂邑人万歴间知松江府下车首严游惰之罚别衣服分贵贱奴隶无履丝曳缟者风俗一变与士大夫往还必访政事得失闾阎疾苦深察民隐虚怀听受去之日惟携郡人文集数十卷【松江府志】
　　熊剑化字神阿丰城人万歴中知华亭县才识优赡审民俗所宜然后下令约束终无纷变痛惩游手及武断者严而不扰初到官大书澹简于屏墙以自勗卒践其言【华亭县志】
　　章允儒字珍甫南昌人万歴末知华亭时加征边饷允儒殚心筹画民不益赋而军需弗匮部檄下松江供王府禄米允儒奏记力争以爲濒海之地米不堪供识者韪之【华亭县志】
　　张宗衡字梁山临清人天启间知松江府强毅有干畧常微服夜出遇偷儿辄自擒缚饮博亡赖者或破壁求之道路为之屏息【松江府志】
　　郑友元字其山京山人天啓末知青浦崇祯初调知华亭两邑故称繁剧友元口酬手批剸决如流催输有法刑罚不加而课毕登践更之期里胥多诡匿友元勾得其实任役者轻重若悬衡征入爲御史两邑皆祠祀之【青浦县志】
　　方岳贡字四长谷城人崇祯初知松江府明敏强记案牍过目不忘谢絶馈问罢诸征索廉能之誉腾于远迩郡东南濒海飓潮冲撃漂没田舍岳贡相度经营筑石塘二十余里以捍之【松江府志】彭长宜字申伯海盐人崇祯时知上海县科条寛简而擿发若神先是县巨室苍头乘变聚党劫主人索券抚院以兵擒斩之而修怨者告逋日益众长宜谓首恶既诛宜停追摄全活数百家邑善逋赋长宜征收悉省其羡入其不如额者亦弗予杖第劝令再输民闻感悦赋登逾他县家去治所二百里月载酒米自给虽汲水于河犹与荷担人佣直【上海县志】
　　国朝杨之易应山人明都御史杨涟子顺治二年任松江同知四年提督吴胜兆谋逆之易不从被杀康熙间奉
　　防赠防推官方重朗亦同时遇害
　　李正华字茂先献县人顺治十年知松江府精明彊干奸弊一清郡东南蒋庄有剧盗爲民患正华偕同知崔宗泰私往侦之不半月渠魁就缚穷治其党悉寘之法去之日儿童妇女竞以束蔬尺布投其舟中叩首而去【旧通志】
　　阎绍庆字康侯鲁山人顺治十年知上海县胥徒粮里数千人一过目即记其姓名时有大蠧孙年
　　里魁顾酉暴横绍庆廉得其实立置之法奸宄屏息征输有法每大寒暑不笞一人而赋自办十二年海寇犯境镇弁王璟诬县民通寇绍庆诣台使力保之全活甚众有海邦谳畧一百六十条李复兴字莹斗滨州人康熙三年知娄县松郡旧苦里役娄县尤甚复兴至询其困苦乃与邑孝廉吴钦章等反覆区画立爲均田均役之法悉罢年首甲首诸名知府张羽明请于巡抚韩世琦以其法推行邻邑一郡尽获苏息而赋亦以最松人建祠于白龙潭祀之【旧通志】
　　尚元调扬州人康熙壬子举人授华亭县教谕性严正教诸生以砥节励行提署营卒牧马宫墙多所蹂躙元调赴辕欲愬营卒噪逐之归乃缢于明伦堂士林痛之爲裒其教士事实请祀
　　司起龙山西人授黄浦营守备康熙二十一年海寇乘夜潮驾四舟突入境剽掠而去起龙已就寝亟披衣率千总陈圣防等登渔舟追之贼舟扬帆行甚迅抽矢射其篷索帆落追及射贼应而毙者四人以中礟死奉
　　防赠卹
　　常州府
　　汉袁玘防稽人爲阳羡长始创长桥以利涉至今赖之【南畿志】
　　晋贺循字彦先山隂人除阳羡令爲政以寛惠爲本不求课最【晋书本传】
　　张闿字钦绪丹阳人元帝时晋陵内史立曲阿新丰塘溉田八百余顷每歳丰稔【晋书本传】季闳咸和初南兰陵太守击苏峻将张健追斩之降男女万余口【晋纪】
　　王蕴字叔仁太原人简文帝时爲晋陵太守有惠化百姓歌之【晋书外戚传】
　　殷仲堪陈郡人爲晋陵太守禁产子不举久丧不
　　葬者所布教条甚有义理【晋书本传】
　　吴隐之字处黙鄄城人由尚书郎迁晋陵太守在郡清俭妻自负薪【晋书良吏传】
　　南北朝宋王俭字仲寳临沂人大明中义兴太守风化之美奏课爲最【任昉序俭文集】
　　梁褚翔字世举阳翟人义兴太守以廉洁著称除苛政去浮费百姓安之【梁书本传】
　　王瞻字思范琅邪人晋陵太守洁已爲政妻子不免饥寒【梁书本传】
　　萧昱字子真普通中爲晋陵守励名节省烦苛明法戢奸不旬日郡境肃然俄而暴卒百姓行号巷哭有田舍妇夏氏年百余歳扶曽孙至郡悲不自胜【梁书萧景传】
　　萧字通明爲晋陵守初至郡歳旱防祷果雨旧多猛兽爲害在政六年此害遂息【南史】
　　刘孺字孝稚彭城人晋陵太守在郡和理爲吏民所称【梁书本传】
　　范岫字懋宾考城人居官廉介仕梁爲晋陵守惟作牙管笔一双犹以爲费【梁书本传】
