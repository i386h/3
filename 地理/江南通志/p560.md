<!-- { "loadSidebar": true } -->
　　施尧臣青阳人嘉靖庚戌进士授萧山令时浙有倭警萧山故无城尧臣为创筑之城甫完而寇大至邑赖以不陷廉能为一时最擢吏部主事累官顺天府尹
　　曹汝良字惟遂贵池人嘉靖壬子举人授汉川令均徭役定科条兴利革弊期年邑大治寻乞归又同邑柯一鳯由举人令通山亦以寛惠得民心施笃臣青阳人嘉靖丙辰进士授工部主事歴员外郎出为湖广佥事累官顺天府尹卒于官生平建白奏记万言立就而根本经术练达时宜朝士咸服其才敏
　　佘敬中铜陵人嘉靖己未进士授武昌府推官屡决疑狱景藩初就封奄防恣横于道每以法裁抑擢吏部稽勲主事歴文选郎中所推用皆一时正士髙拱当国嗛敬中素为徐阶所重出为广西叅政迁广东按察使罢归
　　陈应期青阳人嘉靖中以贡授永宁知州为政廉恕民信服之邻州猺有相贼杀者奉檄驰谕皆即解散凯口贼作乱督运六卫军饷尤着劳绩委清各卫屯田尽却例金荐章屡上后乞终养归汤希闵字孝之铜陵人嘉靖乙丑进士授开州知州缮城隍清徭役葺学校勤耕息讼时民困印马之累力请除之有权贵居乡武断为害按法治之不少贷人称其毅擢南户部郎
　　柯一鹏字汝程都御史相子嘉靖中以贡知芦山县芦山苗多民少叛服不常前令鲜终任者一鹏抚绥备至苗民畏懐以劳卒官
　　孙楠字木所青阳人嘉靖中以贡授广昌县丞有风力尝驱猛虎擒巨憝祷雨立应邑人为着三异録颂之迁兴安令县新设诸政未举楠修武备兴学校劝民耕垦盗贼屏迹境内大治
　　金天民东流人嘉靖中以贡授蒲台令居官清介均田平役训士课农以忤上官罢归后邑人追思特至其家绘其像以去
　　罗赐祥字应敬青阳人隆庆庚午举人授掖县教谕歴迁兵部武库郎中力清耗蠧出为湖广按察司副使分守湖北湖北苗民杂处俗悍而用侈赐祥以简重驭之众皆詟服
　　王应干字懐惺东流人隆庆辛未进士授中书舍人擢御史以忤辅臣外转湖广佥事平洞蛮有功累迁湖广布政所莅皆着清惠
　　佘毅中字子执铜陵人万厯甲戌进士授工部主事治泉南旺为通月河治汶筑洸济以裨运道会黄淮失故道漕河中阻势逼泗陵毅中署郎中驻中河理徐邳一路塞崔镇决口筑堤一万二千丈有奇总河尚书潘季驯奏其功实授郎中以瘁卒官赠太仆寺卿
　　吴文梓青阳人万厯丁丑进士授太常寺博士歴兵科都给事中时倭寇方张在廷议封贡以欵之文梓独持不可未几奏捷献俘特防褒赏后以言事忤防谪从善典史天启初褒録先朝建言被斥者赠文梓太常寺少卿着有谏垣草
　　李可芳贵池人万厯戊子举人授郧阳推官以敏练称迁简州知州襄阳同知俱有善政其在郧阳尝擕池州稬种自给至今人传为李公黏云王一贞字柱明青阳人万厯乙未进士授邹县令劝课农桑设官荘百余所以处民之无恒业者嵗大祲赈防备至又广置学田建孟子庙擢兵部主事请停矿税累迁湖广布政御苗靖盗选侍卫制藩珰清皇木余价及裁纸额五十余万两并贮库充饷
　　刘光复字建初青阳人父织以理学名光复举万厯戊戌进士授诸暨令置备赈仓筑湖隄七十二所垦田二十余万亩擢御史巡按山西大着风采以挺击事入对慈宁宫忤防系狱光宗立起光禄丞卒赠太常寺少卿
　　郑三俊字用章建徳人万厯戊戌进士授元氏令厯迁南礼部郎中出为归徳知府河决嵗饥兴积贮导水利使民垦淤田复故业累擢浙江叅政以忤税监乞终养归起光禄少卿纠中人之滥攴寺帑者天启初擢副都御史争红九移宫二案转户部侍郎抗疏极论魏忠贤罪被斥崇祯初为刑部尚书以谳狱忤防归复起吏部尚书弟三复官光禄丞亦有清望
　　丁旦字惟寅贵池人以贡授衡州通判却例金祛宿弊复佐守修义学社仓少师事李呈祥私淑王守仁在衡与士人讲学不辍督饷至会城以劳卒子绍轼万厯丁未进士天启中歴官武英殿大学士
　　罗尚忠字孝可青阳人万厯癸丑进士歴知平湖建昌二县置义田筑圩岸多着循绩擢户科给事中有请复建文年号防逊国诸臣疏迁太常寺少卿卒
　　王建和字干纯贵池人万厯癸丑进士知龙泉桐栢二县擢南刑部主事歴汝宁知府崇藩防卫多骄恣以恩威驭之皆畏服累迁湖广叅政建和居官清惠刚毅不阿所至有声未老乞致仕归徐廷宗字季曾建徳人万厯己未进士歴荆州广平推官以明允称累擢工部郎中监修九陵督临清砖厰寻迁山东副使备兵临清以伉直忤上官罢归
　　刘光谟贵池人以贡授处州通判署篆青田多惠政民无逋赋监造漕艘于杭州计材程功徧恤军匠擢知养利州致仕
　　吴一元青阳人万厯中以贡授星子令果敢任事有不便于民者必力争之税监李道所过骚扰一元力与之抗道诬以阻挠国税被逮邑民诣阙申辨得释卒于家天启初诏赠尚寳少卿
　　陈久可青阳人以贡授武昌通判理商税不取盈余时税监陈奉以肆虐激变久可力为调解楚人徳之
　　陈以运字时可贵池人桂孙万厯戊午举人令新淦有廉静称献贼寇江右诸郡邑多残破淦独以坚守得全
　　江大任字是人建徳人天启辛酉举人令恩平招集流亡给牛种垦荒田千余顷革里役屏陋规民咸乐业会宁诸邑山贼势张甚将犯恩平大任诱降其渠魁众悉解散新学宫兴文教邑士始有登科者迁南宁州牧
　　施承绪青阳人崇祯戊辰进士授应天教授擢南户部主事监仓税以清介闻迁郎中出守漳州称廉平调南康平彭蠡湖剧盗
　　袁国栋字贞干青阳人官中府经歴枢辅孙承宗知其才题署永平知府值大兵之后抚戢有方军民交便巡抚荐监军河南流寇八战皆捷督师洪承畴以国栋久经行阵奏补辽东前屯分练监纪同知守御松山中流矢卒赠山东按察司副使
　　国朝罗云逵字逺伯青阳人顺治丁亥进士授太谷令多惠政百姓徳之戊子分校乡闱称得士
　　汪自润东流人顺治中以贡授綘县令为政寛平居官九载讼息民安擢行人未赴卒
　　陈鍹字孟起石埭人顺治乙酉举人江阴教谕兵燹后自大成殿明伦堂外不遗寸椽鍹偕诸生经营相度复还旧观有豪猾欲中伤某生餽兼金三百鍹正色拒之秩满迁兴县知县
　　柯仲实字在中贵池人顺治中以贡授浙江新城令为政廉静革羡耗以劝输将无催科之役修文庙创义学擢开封同知严设保甲以弭盗贼又濵河设舟以救溺置义塜瘗亡者新城民立祠祀之苏汝霖字润生石埭人顺治壬辰进士授宁波府推官长于聴断时大兵征舟山有转饷功驻防兵与郡民构隙讦讼汝霖以片语折之皆感服擢刑部主事歴迁广西提学佥事康熙十三年叛帅孙延龄据桂林胁汝霖索印汝霖峻拒之懐印走赴广督军前委兼苍梧道随军进寻又署广西布政使筹画军需以瘁卒官
　　张国柱字斯石石埭人顺治中以贡厯唐县令悉除规例嵗饥盗起赈缉有方民赖以宁迁云南赵州知州轻刑薄税益励清节擢户部员外郎徐文烜字龙山青阳人顺治戊戌进士授太原令大着循绩卒于官
　　章世徳字天彝贵池人康熙壬戌进士授南平令南平素苦里排当役世徳至即除雇役之累后二年值编审凡虚丁悉豁免又地当冲要往来辐辏皆躬亲攴应不以扰民又造城外浮桥大葺县治未几卒官丧车还日百姓哀号逺送
　　曹文蔚字仙霞贵池人官汝宁通判康熙二十一年楚北兵余党煽汝宁文蔚计擒其魁乃悉解散署真阳兰阳二县有赈饥修志代民赔河帑诸政以艰归补徳安通判督修河隄具有经画





　　江南通志卷一百四十八
<史部,地理类,都会郡县之属,江南通志>
　　钦定四库全书
　　江南通志卷一百四十九
　　人物志
　　宦绩【十一　太庐凤三府】
　　太平府
　　唐陶大举当涂人官宣州刺史以破徐敬业功封丹阳侯转懐州有徳政乡人立石颂之
　　宋郭维字仲逸当涂人大中祥符八年举进士调泰州司理叅军治狱有能名歴知南丰新都部使者交荐除雅州案贵戚王防正侵占民田事执法无贷移知常州民健于讼维钩索善讼者十余人流之宿奸畏避擢淮南提刑所部墨吏望风解去迁度支郎中卒弟经举进士知永泰县时司马光知谏院有谨以立身敏以从政之荐
　　罗彦辅字经世当涂人嘉祐四年进士调南城尉移江都令用荐除著作佐郎知湖口县僚吏有告彦辅私受酒息于郡者守刘述即以付吏或疑事小宜置之述曰罗湖口廉吏也不穷究其实终身被诬矣果得其诬反坐之歴知池州池居沮洳城善頽彦辅固石为隄永絶水患移睦州卒乡人钦其清徳以姑溪水比之
　　石禹勤字力臣芜湖人举进士令靖安伐妖木祛淫祀郡守荐其能除通判辰州时章惇经画南北人皆言南江蛮易勦禹勤独请招徕北江皆相率聴命迁知建州转运使奏禹勤盐课捕盗为一路最移抚州卒黄庭坚表其墓
　　李柽字与几当涂人宣和进士监察御史忤秦桧出知信州平贵溪妖贼桧抑其功镌职归州民画像祀之寻以郊恩复官知睦州卒
　　元李叙字彦伦当涂人以荐授江宁教谕调建康书院山长节省浮费及去有羡粟千石书册授代无私焉迁平江学政学嵗租万石上官委叙主出纳尤以清谨闻子习翼
　　明陶安字主敬当涂人领元至正四年乡荐为明道书院山长太祖渡江至太平安迎谒因説曰四海鼎沸豪杰防起皆志在子女玉帛未有拨乱救民者明公神武不杀应天顺人天下不足定也帝善之遂参幕府从克建康命知黄州寛赋省役移知饶州平闽寇锡金帛洪武初置翰林院首召安为学士制度礼文多所考定又命为议律官律成拜江西行省参政卒于官追封姑孰郡公
　　陶本字培之当涂人安族弟少师事安以博洽闻郡辟校官不就学经明行修帝御阙楼试以治平防本援笔数千言皆切当称防擢工部主事才敏守洁克举其职
　　喻仲衡字平甫当涂人洪武中以贤良荐授台州知府值旱荒农乏谷种仲衡散官分给期以秋偿民感其徳如约输纳无敢后者为一时循良最时大拓都城役未竣令诸臣连砖助工以清慎免者数人仲衡与焉
　　詹俊字用章当涂人洪武四年征授磁州同知时兵革初定民未复业俊劳来安辑之劝耕桑兴学校举贤能祛奸弊州以大治迁汝宁通判
　　刘允字子允当涂人洪武辛亥进士授懐庆通判以伉直谪瑞安县丞多善政擢北平按察司副使允有吏干尤侃侃善议论每召对多称防
　　梁观字大用当涂人洪武中贡入太学擢吏科给事中迁四川按察司佥事调广东分巡潮州廉介刚果决狱如神卒于官潮人祀之韩山书院屡示灵异有祷辄应
　　杜智字仲才芜湖人洪武中以太学生授随州守有治声坐逋税当谪戌廷臣疏其廉特擢北平守永乐间累官南副都御史又同邑汤贞洪武中由太学生令曲江以清介闻永乐初改令宁海皆有政绩
　　胡湜字景濂芜湖人洪武中由太学生授吏科给事中亷直敢言永乐初歴广东佥事值中珰监市舶多不法湜密奏逮治珰惧自杀后皆敛戢无敢骄恣
　　严升字仲升繁昌人建文庚辰进士由青神令累迁江西佥事以亷干着歴副都御史振肃风纪进礼部尚书未任卒又同邑周原由进士歴磁州同知亦有廉明之颂
