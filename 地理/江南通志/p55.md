<!-- { "loadSidebar": true } -->
　　岑山在府南十五里大溪之中其顶平夷府志云元郑玉尝结屋其上读书更名曰小焦山下为郑公钓台详见古迹志又南曰李田山二十五里曰孔灵山晋孔瑜读书处三十里曰石岣山
　　石耳山在府南四十里府志云峯石皆倒垂如莲瓣多药草
　　乌聊山在府城内东南一名富山汉末邑人毛甘以万户屯此元和志云上有毛甘故城隋末郡人汪华据郡亦屯兵于此今有汪华庙亦称庙山下有仙姑井宋郑仙姑所居其北曰万山又东北曰斗山一名七里山又有东山
　　问政山在府东五里一名华屏山唐有于方外者自荆南掌书记弃家学道于此其従弟徳晦刺歙州来访之徳晦为筑室山上号问政山房山椒有髙眉峯有万仞花屏亭兴道观又有钟楼峯峰后有寳相寺有泉甚甘冽相近为石壁山紫芝山飞来山在问政山西相传昔日有鳯飞来于此生八子上有鳯冈精舍处士毕元所栖商辂题额即秀野荘也入山小径旁有朱子外祖祝氏旧居祝迁崇安朱子闽归过之题旧时山月四字即兵马使毕力忠长春园
　　紫金山在府东三十五里府志云旧名金紫山相传暮夜每有光见宋绍兴十八年尚书章侯覩而异之因取佛语改名紫金徙白莲院于其上旁有瀑布曰琲泉九派飞流鸣球发籁如挹百斛珠又五里曰大金山十里曰万罗山
　　玉屏山在府治东北端峙若屏风泉响常吐飞溜下广寛可屯军明太祖定徽驻跸山椒前代谓之玉帐遗踪京兆毕懋康构西清馆池产红白并蒂莲又顔云华苹山又东南曰马鞍山又西曰白龟山
　　云岚山在府北七里唐越国公汪华此俗名云郎又府北十五里有鳯凰山旧产茶名甘白香飞布山在府北二十里旧名主簿山昔有主簿葛显率邑人保聚于此唐天寳中改今名上有甘露洞
　　凤凰山在休宁县西二里一名灵鸟山地理志云孙吴时休阳县治在此
　　白岳山在休宁县西三十里竒峰四起絶壁断崖有飞动之势逰齐云者必先登焉
　　髙湖山在休宁县西百二十里南接婺源山椒有湖四时不涸人称圣湖又西北五十里有鹿髀山率山在休宁县西百六十里一名张公山古云昔有张公隠此故名山由五岭西北郁积而来髙千数百仞盘踞休婺之间鄱阳浙江之水皆源于此古为三天子都亦称三天子鄣相近有黄竹岭冈陇盘郁连饶州浮梁界常置巡司【附】明吴度三天子都考【吾郡三天子都亦称三天子鄣其说肇自山海经诸家解释惟汪氏之记为允经曰三天子鄣在闽西海北又曰浙江出三天子都在率东又曰庐江出三天子都入江彭泽西张氏土地记云东阳永康县东四里有石城山上有小石城云黄帝曽逰此即三天子都也其说不足取郭璞注云今在新安歙县东谓之三王山浙江出其边也又云浙江出新安黟县南峦中东入海今钱塘浙江是黟即歙也其说操两端一谓在黟一谓在歙且谓黟即为歙尤为背谬盖汉时吾郡止黟歙二县其后析置诸县今休宁祁门婺源皆析自黟绩溪析自歙疆理各别岂容混称一统志引经云三天子都在率山今在休宁县俗名张公山何乔逺舆地记云休宁县山曰率山水曰率水山海经浙江出三天子都山在率东其说渐为近之惟汪循率山记更为详确记曰或以绩溪大鄣山为山海经所称三天子都非也水经渐江水出三天子都在率东庐江出三天子都入彭蠡今惟率山之水山隂山阳一东一西而流入于江者与古脗合尝逰率山见巨石上镌三天子都字即三天子都也其説详确不可易矣大抵言山必徴诸水言水必徴诸山若禹贡导河积石嶓冢导漾之类征诸水者也南至华隂东至砥柱之类徴诸山者也故禹贡为千古记山水之要典汪氏以浙江庐江二水为证始知三天子都所在得禹贡遗意矣近日吾邑有老生强谓解事云三天子都分在三处而黄山擅其一其说亹亹可聴而漫无根本适吴下有显者来逰黄山遂取而载于逰记不知吾邑溪水十余支皆编竹为泭而行惟休宁率山之水足通舟楫黄山虽竒秀其趾有水名丰乐溪亦与众溪相类即水经注所谓小溪之一支耳既非浙江所自出与经不合安得指为三天子都乎故言三天子都者惟汪氏之记为允余故详为辨之俾后人无滋惑焉】
　　戴公山在休宁县西南五十五里河村戴彦明开为三省通衢
　　顔公山在休宁县西南六十里古有顔公隠此因名中多异迹山之髙自麓至巅可三十里
　　锦堂山在休宁县南十里孤峯特立趾圆而顶平宋江庆受业胡瑗归结庐此山以淑其徒
　　白际山在休宁县南八十里其山由五岭而来连峯不断下有元万户吴纳与胡大海战地又县南九十里曰鸡笼山
　　方原山在休宁县南百一十八里本名黄土山唐天寳六载改今名又名马金岭其隂则水北流入率江其阳东流者入于睦之遂安西流者入于衢之常山界而皆趋于浙江又南曰乌龙山阳昕山游仙山在休宁县东南三十五里平地特起南有石壁削成数百尺呼之辄应又名响山又东南七十里有仰山路径险絶号十八盘
　　万安山在休宁县东十里府志云即万嵗山一名古城岩隋末汪华筑郡城自黟徙治于此宋宣和间改今名明洪武时复名万寿山山麓两石夹立如门万厯间县令祝世禄建还古书院
　　梢云山在休宁县东北二十三里武洪之水出焉旧名郎山唐天寳六年改此今名榔原山
　　松萝山在休宁县北十三里俗名金佛山蜿蜒数里如列屏障于县治后山巅片壌产茶为天下最相连者曰天葆山三十里曰万松山
　　东山在休宁县西北十五里元赵汸从江西黄泽受春秋归精舍于上虞集记之
　　白鹤山在休宁县西北城中有李花坞春月如瑶林下有泉名东山泉
　　军营山在婺源县城内西北隅古志云有五代屯兵营址山形类蚺蛇蟠结昔称蚺城县治立焉天堂山在婺源县西北四十里为邑治龙脉山甚竒秀又十里曰船槽岭峡为龙脉过峡处明嘉靖后居民凿石烧灰伤脉厯任邑令皆刻石严禁查公山在婺源县西城外府志云南唐宣歙观察使查文徽及宋御史查陶二墓在焉文徽与邑令廖平讲学于此后人刻其山之石曰查公山廖公泉
　　石老山在婺源县西六十里三峯耸秀顶上广数百亩有吴王墓有龙潭其东为古城山外峻中平出口处仅丈许宋岳飞尝屯军其中
　　濬源山在婺源县西百一十里西南连浮梁乐平界又名鳯游山濬源之水出焉山畔有大安洞梅源山在婺源县西百二十里一名翀山山产杨梅充贡梁任昉为郡守奏罢之相近有梅岭为徽饶通衢又有吴源山崌山俱界乐平
　　福山在婺源县西南四十五里又名太极山府志云外翕内辟若城郭厥土左刚右柔明粤东湛若水讲学于此有总灵洞天窻洞其与福山对峙而隔溪相望者为善恶二山祥符经谓善山神为王恶山为夫人俗称夫妇山
　　桃源大冲山在婺源县东南六十里府志云悬崖飞瀑数百尺西十余里为龙行石石皆龙迹又七里有龙洞宋延祐中判官许松赋诗祷雨有民命望悬三尺水神功愿乞一年秋之句投洞中雨随至东有鹰嘴山又有小敛山接衢州界
　　方山在婺源县东二里五代士人朱寛读书于此墨池犹存寛仕南唐又三十里曰黄连山
　　石耳山在婺源县东九十里界接衢州其髙不可仞计山之南北各有八景其支脉曰大鳙岭相传洪水时有大鳙上此而名按府治亦有石耳山龙尾山在婺源县东百里芙蓉岭之支也西连武溪山石有罗纹可为砚又名罗纹山亦曰芙蓉溪莲花山在婺源县东百里接衢州界羣峰嵂崒状着莲花中有龙湫祷雨时应
　　五珠山在婺源县东北四十里山形横峙凡五起伏如贯珠然有龙湫旱祷辄应旧名五株山相近汪口村东有烟楼峯逺望可百里宋岳飞军于上流中平镇以此峰顶望敌人往来旌旗举烟火因名
　　圆镜山在婺源县北七十里山顶连峰插天山半顿起华盖其圆如镜南有石笋突兀如圭璧相近有髙贵山
　　大广山在婺源县北九十里婺水出焉一名大尖山又十里有金刚山有黼峯有九阳凹山
　　浙源山在婺源县北九十里一名浙岭邑中诸水多西入鄱阳惟此山之水东会休祁黟县诸水至歙浦又防绩溪歙诸水赴浙江因名浙源之大湾有平鼻岭
　　大连山在婺源县北百二十里髙四百仭周九十里接休婺界昔乡人避难于此
　　祁山在祁门县东北一里三面皆石壁上有二岩曰栖真曰青罗旁有泉甘而冽
　　凤凰山在祁门县南又十里曰白石峯又十五里曰王公峯髙出万仞不与诸峰接
　　主簿山在祁门县西六十里方舆记云昔黟县有主簿爱此山幽竒遂解印来隠故名
　　歴山在祁门县西八十里西界石埭山极髙峻巅有巨池池中有石马
　　新安山在祁门县西百一十里竒秀异众山郡名新安取此与此山南北相望者曰九峯山又县西百二十里有西峯山上有铜鼎铁笛锡杖唐五台僧所遗百四十里有五龙池山
　　道人山在祁门县北二十里山半有岩岩前有池又北十里有不老山出方竹
　　石新妇山在祁门县北三十里有三石峯类人形每霁色晖映云霞明媚则若彩服靓妆者故名相近有石钟石笋二山相对
　　大共山在祁门县北五十里界接石埭大共之水出焉其地又有禾戍岭界接太平栢溪之水出焉林歴山在黟县西南十里四面壁立径路危险吴志云汉末土冦陈仆祖山等屯此贺齐平之今山上寨洞遗壁尚存锄者或得箭镞山之东有石洞可容数十人内刻石为佛像西瀑布自千丈崖泻下又有仙人棋盘石臼常见金灯如千百流星飞坠人多异之
　　武亭山在黟县西南十八里横江水出焉危巅削壁宋时邑人黄元晖甃路行者便之
　　碧山在黟县西北八里北接石盂南面霭峰为邑之镇又西北二十里曰章山章水出焉
　　戢兵山在黟县北十五里本名石鼓山唐改今名上有石鼓石人石驴相传石鼓能自鸣则驴鸣人哭后凿破遂已
　　牛泉山在黟县北五十七里东界太平舆地志云其山自麓至顶每九里一顿凡九顿并山为路隘处才七八寸临不测之溪上常多风故木虽合抱而长不及丈惟南向有之顶上有水冬夏不减名曰牛泉又北三里曰五溪山
　　三姑山在黟县东北十五里一名吉阳山上有三峯其中峯有瀑布泉新安记云天将雨此山先有鼓角之声
　　东山在黟县东十五里峭絶人迹罕到又十里曰石燕洞幽邃容百人
　　石门山在黟县东南二十里凿石为门下瞰深潭壁立千仞緑崖凿路仅通人步絶处以木为栈古号小剑门有建中靖国年号镌刻尚存
　　鱼亭山在黟县南三十五里方舆记云每嵗江西鱼船至祁门以次泊山之东故名
　　复山在黟县南三十六里一名阜岩山方舆记云山极孤峻石壁四絶仅通线路其絶顶有泉常流不竭昔乡民常避乱其上贼意山髙无水欲持久困之乡民投示以生鱼贼遂引去其南为天潜山以多隠君子得名
　　石照山在绩溪县东五里有石壁立方广二丈光可鉴物故名山后有石屋山如屋下如台前出为流云洞
　　龙须山在绩溪县东二十里髙五百仞山顶一池虽晴明亦有云气旱祷辄应
　　大鄣山在绩溪县东六十里一名玉山是为邑镇髙五百五十仞周百五十里秦立鄣郡取此相连有双峯山湖田山距县百余里有龙塘山麓従小径入萦纡崄悬絶处则倚水架梁而进
　　唐金山在绩溪县东南九里三面临水有泉出石穴极清泠饮之可除烦热
