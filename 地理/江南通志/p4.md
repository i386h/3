<!-- { "loadSidebar": true } -->
　　圣祖仁皇帝廵视江淮指授方略导流建牐易昏垫为安
　　澜复全省钱粮
　　湛恩汪濊普被无穷
　　世宗宪皇帝豁免苏松浮粮数十万两以纾民力开濬河
　　道兴水利以益农功
　　特发帑金百万筑髙堰浚三渠为淮扬保障利及万世暨
　　我
　　皇上继綂承干
　　恩免雍正十二年以前民欠丁漕银米至数千万两轻减苏松各府耗羡豁除歴来相沿杂赋及田畆应出公捐银钱増广上下江解额数十名振兴文教懐保黎民为亘古所罕有是江南之饮和食徳寔有沦肌洽髓非他省所得同日而语者矣今当通志诠次成编则文武臣工之官斯土者当敬体
　　列圣眷注南省之殷仰承
　　皇上恩施南省之博非徒于志供流覧已也必将因所载为治之具以求尽乎致治之功城池何以修浚足资捍御水利何以疏通足备旱涝兵防何以简阅搜讨使戎行悉成劲旅田赋何以轻徭役辟芜莱使享阜足而乐输将学校为人文萃集之地何以鼓舞振作崇实行而黜浮华风俗为人心世道所闗何以儆游惰去浇漓一归于荡平正直忠臣孝子悌弟节妇均两间正气所钟何以阐幽光发潜徳扶人纪而植纲常他如天文之分野地利之险夷桥梁驿路之经由仓库官廨之建置设官分职乡举里选之沿革凡志之所有者无不融贯于胸中即以载之方册者见之设施庶足仰副
　　列祖神宗教养涵育之深仁黼黻
　　圣治而鼓吹休明岂不于志有重頼乎哉【臣】职司七省漕运驻节淮安于江南最为切近因得
　　重熙累洽之盛寓循名责实之思与大小诸【臣】交相砥砺云尔
　　旹
　　乾隆元年嵗次丙辰仲冬谷旦总督淮扬等处地方提督漕运海防军务兼理粮饷兵部右侍郎兼都察院右副都御史世袭骑都尉加一云骑尉【臣】补熙谨撰










　　江南通志序
　　周礼小史掌邦国之志外史掌四方之志职方氏掌天下之图邍师掌四方之地名辨其邱陵坟衍原隰之名盖王者以天下为一家中国为一人必使薄海之大按图攷籍了如指掌而周知其故斯有以辨土性而物土之宜因俗尚以施八政七教而不易其俗且山川阨塞险阻周防详悉委折设险守国之道亦得所依据以为固唐宋以来图经郡志实本此意所系綦重矣哉而抑有进焉者古今贤喆前史不能偹载邑乗家牒故老相传若襄阳耆旧传零陵先贤传亦足以补国史之阙遗而兴起斯人敦行砥节之思是其权尤与史官埒我
　　国家重熙累洽
　　圣圣相继徳洋恩溥徧于寰区幅员之广超轶前古雍正
　　七年
　　诏各省督抚修通志江南实九州之上腴神臯奥区甲于天下是时封疆大史咸敬谨不怠以奉
　　圣天子之徳意开置馆舎礼聘耆硕厚其廪饩严其课程荟萃史集暨诸志乗广搜博采剔抉幽隐逾数年而成书上叶星躔下稽歴代建置形势风俗户口田赋山川闗隘水利津梁邮传祠宇陵墓以逮名宦人物列女仙释之魁竒特出物产之利用厚生碑版载籍艺文炳着靡弗攷核精审纪述详明覼缕贯丳以备
　　乙夜之覧乾隆元年书成将献诸
　　朝【臣江】典学是邦获附名简末以揄扬盛美盖于星躔建置见宪天稽古之道焉于形势风俗见化俗宜民之方焉于戸口田赋见休养生息之隆焉于山川闗隘水利津梁邮见体国经野之规焉于祠宇陵墓见崇徳尚功之意焉于名宦人物列女仙释见微显阐幽之防焉于物产见对时育物之功焉于艺文见黼黻休明之盛焉周官所载具见是
　　书爰敢拜手稽首而为之序
　　旹
　　乾隆元年嵗次丙辰冬十月谷旦提督安徽等处学政左春坊左赞善兼翰林院检讨加一级【臣】郑江谨撰











　　江南通志序
　　国家久道化成车书一綂声教讫于四海笃祐基于万年
　　世宗宪皇帝诏直省修通志以昭道一风同甚盛典也昔大禹奠髙山大川爰作禹贡画天下为九州其间山水田赋贡篚以次逓及而江南一省綂辖扬徐独居九州之二土宇辽濶财赋殷繁控江海之要区萃人文之渊薮则修志于江省所闗尤钜【臣斌】织造江苏旬宣吴防典视鹾忝司水土歴任江南故通志之修自遍纂以迄开雕皆幸得与闻其概钦惟我
　　朝底定中原
　　圣圣相承重熙累洽治嫓唐虞念江南重地富之教之培
　　育尤深
　　恩纶
　　寳训贲若球图我
　　皇上善继善述
　　大泽频颁修志诸臣纂辑
　　天章开函恭纪仿古尚书先典于谟允符体要次胪十志
　　例凖史裁而【臣斌】所尝莅官恭承
　　徳化若赋役则六府孔修闾阎藏富若闗梁则庻士交正物产丰盈若盐法则底慎财赋国用滋殖若水利则河淮既道川浍攸同凡此或师前事或相今宜详列志中非供掌故已也至若皈章之日启沿革之惟时揆文奋武之加隆育材官人之尽制惟兹大省尤厪
　　宸衷罔不分门别类纲举目张而禹贡所载徐二州山水田赋贡篚皆可考而知焉【臣斌】职任宣防欣逢
　　清晏思曩时之官守歴在目前覩文宪之章明弥勤夙夜故于志之成也敬书诸简以当飏言
　　旹
　　乾隆二年歳次丁巳春正月谷旦总督江南河道提督军务兵部右侍郎兼都察院右副都御史加一级纪录一次【臣】髙斌谨撰













　　江南通志序
　　粤稽江南之地于禹贡职方为扬州之域而半入于徐其在古也厥土涂泥厥田下下自汉以后财赋渐广几为九州之上腴矣其土俗民风在周以前号曰勾吴迄春秋之世始通上国见于经传者犹讥其朴陋而自孙吴开业至于东晋江表益号名胜人文蔚起歴六朝唐宋元明以逮
　　本朝贤才辈出事业文章甲于海内又自大河南徙防淮泗以入海元明定鼎燕京楚越漕艘皆由江淮以入于河故江南为襟带河海聨绾南北之要地而其山川土田城郭戸口物产民风载在方舆者视诸省恒倍之雍正三年
　　世宗宪皇帝以一綂志歴久未成慎简重臣敦率就功七
　　年
　　诏各省重修通志录上史馆乾隆元年【臣】由总督漕运蒙皇上恩命署理江苏廵抚印务防江南通志告成例宜飏言简端窃意江南志书开局金陵招延名俊鸠工庀材皆督臣为之董其成而【臣】自承乏畿辅始领营田继管河道皆在北地泊总漕政驻节淮隂始得循河而南按视工筑差别坚瑕时则登髙望逺相度地势及署江苏抚篆乃按临吴防得悉其版籍之繁庻文物之华缛风气之韶美以至徴调漕挽盐防闗市集估舶无一不极天下之盛实为东南之名都巨薮楚越瓯闽皆无以尚之间尝槩覧江南之全境大河在北区分形势大海在东吐纳潮汐而大江之委控引上下具区之浸资借蓄泄号为泽国讵不信然我
　　圣视仁皇帝深仁煦妪六十余年屡次
　　南廵指授治河方略江海防汛之宜采风防茹登之艺苑
　　所以
　　惠兹南国者恩至渥也逮
　　世宗宪皇帝勤求民隐轸防有加平成之功洵足参赞天地而又减歴代之浮粮赈连年之饥馑修治川梁广开水利増博士弟子员广乡试解额盖江南之被泽独深云我
　　皇上龙飞御宇百度维新悉蠲直省逋赋而江南为尤多察孝秀举鸿博加科广额又以两江人文特盛自元年
　　恩科为始分榜取士上江居其四下江居其六他凡所以休养生息鼓舞作兴之者靡所不至臣谬膺廵抚之职适当繁剧之邦敢不仰体
　　圣心兢兢以养欲给求移风易俗为务因序通志而备
　　宣之俾南国士民知幸生
　　重熙累洽之世敬承教泽士勤正学农服先畴商贾百工各安其防务黜浮华以滋根本砥忠孝而奋功名亲民之吏拊循训饬布昭
　　徳化惇大成裕蒸蒸日隆使阅志书者咸谓江南重地不独山川瑰丽城郭崇闳衣冠俊伟田赋物产为天下最而礼教风俗节义文章之盛亦实足当各省之弁冕也岂不休哉至于纂修是书妙选僚佐旁搜博证由经始以迄竣事则督臣之序具详焉无庸复赘也
　　旹
　　乾隆元年嵗次丙辰冬十月谷旦廵抚江寕苏松等处地方都察院右副都御史兵部侍郎加二级【臣】顾琮谨撰








　　江南通志序
　　今上龙飞之元年丙辰江南通志书成凡二百卷距开局时为雍正之辛亥首尾凡六年矣而【臣恕】承乏江安粮运实与终始其事庸敢稽手以纪其成曰志书之设非徒以矜淹博备见闻而已将以攷生民之利病究政事之得失国家因事更张随时变通之道于是乎在不可不察也我
　　国家定鼎燕京歳漕东南四百万石以实
　　天庾而江南实居其半【臣】自备员以来间歳一押运过临熟悉其利弊知漕运之制斟酌尽善未有如
　　今日者也何则眀初例用民运与军对船交兑末年佥解白粮至京大戸每至破产前人盖尝言之
　　国朝于行月粮外定为五米五银之制俾民交兑与官官自雇起运一切赴通交纳及遇浅过溜盘剥牵挽之费悉运丁支办而民自交纳后晏然无复事事法至便
　　恩至厚顾欲恤民必先恤丁倘运丁困苦不支漕法迟滞废壊于此而更求变通则民运有不可知者矣每见州县官以恤民为事动致刻削运丁而武弁亦疾视吾民官弁各分左右袒而军与民遂成隔膜之势不知民运之苦运丁当之则所以恤运丁者义当与民等视故欲戢其咆哮之势须先资其衣食之谋欲禁骚扰之害须先轸其道途之苦我
　　世宗宪皇帝洞察幽隐无微不烛所以优恤运丁者恩意备至于旧例擕带土宜六十石之外加増至一百石而江淮兴武二卫豁免应追钻夫底料银十万八千有竒以后仍给付又令起运白粮殷实丁掣运五年更替务使稍有赢余踊跃从事舳舻安行市肆不惊巩
　　神仓于不匮垂乐利于可久盖恤丁即所以恤民而【臣】奉职于兹六年之久得免旷废迟滞之咎实禀
　　成谟以幸免于罪戾敬因志书之成而详述
　　本朝漕制之善超轶前代有如此云
　　旹
　　乾隆元年歳次丙辰仲夏月谷旦江南江安等处粮道按察使司副使【臣】王恕谨撰












　　江南通志序
　　皇上以圣神文武缵承大綂
　　临御之初声教诞敷湛恩汪濊六服内外罔不渐被暨讫尤
　　念江南为财赋重地加意拊循蠲免积逋减除耗羡罢落地之税寛征输之期射阳湖濵垦复之田涸溢靡常概与除额开濬运河缮完隄岸纎悉出度支正供无累商民所以惠缓南服者徳至优且渥也而江南重修通志一书于时适成江南在唐虞时为扬州之域其分野则上应乎牛女星纪其疆域则旁接乎齐鲁楚越中州豫章其地襟江帯河土风清嘉山水衍秀盖自泰伯以礼教开基言游以文学播化嗣后人文之盛甲于天下匪独金锡竹箭擅名东南而已顾尝攷之禹贡厥田下下厥赋下上上错而后世财赋大半仰给一隅韩昌黎有言赋出天下而江南居十九盖自唐代已然宋元胜国因事倍増论者每有积重难返之叹而不知发政施仁困极获苏固有待于
　　兴朝神圣之继起也谨按前志作于康熙癸丑距今六十余载其中山川形势疆宇阨塞非必有殊旧观独念此六十余载中恭遇
　　圣祖仁皇帝厚泽深仁有加无已以河工未就自甲子至
　　戊子屡勤
　　南廵之驾指示方略永庆安澜
　　省方所至膏泽随之蠲租发赈江左殆无虚歳
　　世宗宪皇帝继志述事允执厥中免苏松四十五万之浮粮除前明二百余年之弊政黄童白叟击壤歌衢时降
