<!-- { "loadSidebar": true } -->
　　国朝萧秉晋有芝山记【芝山在邑治东南七十里跨溧阳境逺视之嶐然数阜也山多石皆黝色鳞次叠叠成波纹大者如狮象如马牛小者如猿狖如禽鸟嵚防变态起防横侧疑神工鬼斧刓刻以成每巨石聚处即隠洞穴旧谓有三十六洞云今可寻者仅六七耳非土人导之不克入入必令一人执松火而前初入之如堕深井闇若长夜先后踵顶相接而下暗中有石级可寻忽至坦处可容数十百人石色绀赤光绚骇目即震泽石不过也所称古燕洞亦名堆霞入穴数十武忽排空矗起丈余转数武又变一状每一折旁引一门下坦可数十武中有石台平起如席如儿云是仙子棋枰游者至此得以憩焉仰视之螺旋而上火光渐弱憾不能窥其顶也石燕见人辄惊飞鸣声殷雷久之潜入窦穴昔黄山人所谓仍落为石者妄也旁列三门亦渐狭委蛇陡峻其尽处一水如带阔可五六尺深浅莫测遥望若有岸相对人莫敢逾所谓仙凡隔处端在此矣黄龙洞仅如窦数折而下有巨石悬覆如板广三四丈其色白作龙蟠形皆石液所凝宛如刻画者又一窦直上有大士像悬石壁间名观音洞梅仙洞初入险陡如锯锋客横行其上作蠏状手攀东则足抵西下视深闇如无底而坦处又堪坐卧天井洞景独外露不类他洞峰石叠甃如崩如堕忽一坦处方几亩仰视髙三四丈如天井故名旁有穴两折而下不甚深平如屋风雨不及可陈几榻凡此数洞皆在邑界跨溧阳境者不悉志大约此山洞皆通连或为榛莽所封或为乱石壅塞安得游人如谢康乐之好事柳子厚之于马退诸山则灵迹异境必标而出之不致隠晦为幽壤耳又洞中最异者山泉洳湿泥水滴沥欵汚人衣履然入者茍不言则不稍染乂絶无蚊豸虺蜴之属诚一邑之奇观惜地界僻左名流罕至莫纪其胜晋故从所覩而率记之】
　　防船山在溧水县南十二里一名感泉山建康志云山阴有青丝洞泉脉澄四时不竭南有张沈二士书堂井臼遗址不知何时人
　　杜城山在溧水县南十二里县志云隋大业末杜伏威尝屯兵于此因名明末有僧结庐其巅曰巢云庵泉木幽胜
　　无想山在溧水县南十五里上有唐建禅寂寺南唐韩熙载读书台址古桧银杏皆唐宋间植有招云亭元谢瑛为记山顶有泉下注岩石间成瀑布清洪山在溧水县南三十里上有石龙潭土人尝采石于此
　　方山在溧水县南六十里与芒山青龙洞相接石羊山在溧水县西南三十七里府志云旧名金华山即黄初平叱石成羊处有牧羊仙洞
　　腊山在溧水县西南六十里府志云跨石臼湖东接鳯栖西迎雀垒山翠湖光极云水烟岚之胜鳯栖山近石臼湖雀垒在湖中
　　乳山在溧水县西三十里岩石巉削山下有玉乳泉渟注澄澈味极佳明末闽人林茂之隠此乌山在溧水县西北二十五里
　　赤虎山在溧水县北三十三里金陵志作赤龙大人山在溧水县北三十五里瀬渚笔乘云一峰崛起耸抜特立淮水绕其前遥望蔚然深秀镇山在髙淳县东北一里县志云髙淳古镇也山因以名自石臼湖迤而来滨于固城县治在焉学山在髙淳县东一里先为朝元观后建儒学因名
　　大游山在髙淳县东三十五里欲雨上出云气顶建北极庙南有石牛古迹
　　游子山在髙淳县东四十里金陵志云山周十里上有石坛旧传孔子适楚经此
　　遮军山金陵志云髙五十五丈周二十二里在髙淳县东五十里山北有水入固城湖湖滨有画睂山与此山并峙
　　城门山在髙淳县东五十里又荆山在县东六十里
　　木城山在髙淳县东六十里县志云突起平地甚奇峻昔红巾之乱民树栅其上守之因名相近有饶山有泉水旱不涸
　　秀山在髙淳县东南三十里金陵新志云西南有水下注平陆旧传有仙过此以鞭画路形如之字四面皆应今四之字见存山上松柏旋伐旋生亦异验云
　　花山在髙淳县东南四十里上产白牡丹名曰仙花旧传有看花台
　　大山在高淳县南六十里其水北流入固城湖鳯凰山在江浦县治后相传有鳯凰集此因名又名旷口山冈岭回环与定山西华龙洞诸峰绵亘数十里为一邑屏障南望长江右有泉名清惠平山在江浦县浦子口东门外二里大江奔注此山适当其冲壁立千尺其上有平山阁
　　阴陵山在江浦县南五十里旧志云相传项羽迷失道处
　　四溃山在江浦县西南七十里旧志云项羽从二十八骑走东城至此为汉兵所围羽依山为阵溃围奔乌江因名石上有马迹一名四马山【以上二山亦见和州】
　　马鞍山在江浦县西十里列嶂若屏其巅有饮马池冬夏不竭山后有观音洞
　　西华山在江浦县西十五里县志云峰峦巍峙特冠羣山有莲华峰丈人石藏云坞北涧南涧玉井泉诸胜为邑之最
　　龙洞山在江浦县西二十五里西接天井东连西华马鞍定山绵亘甚逺怪石巉岩中有石洞相连洞中产龙祷雨多应
　　天井山在江浦县西三十里龙洞山之西上有石罅深不可测
　　东龙山在江浦县西四十五里县志云上有祈泽坛清泉白石林壑幽美唐张籍读书处尚有遗址对峙者有西龙山又县西六十里有翠云山福龙山在江浦县东北十二里一峰陡耸俯瞷大江南北如出牖下怪石巉岩中饶岩洞上有龙池冬夏不竭陈廷策记云上径仄陡忽转平衍为玉虚观纳光激景神居福地于斯为胜
　　定山在江浦县东北二十五里以北属六合有狮子峰达摩宴坐石珠泉诸胜明庄文节防居此其右有玉屏山平衍可坐千人眺瞩甚逺
　　六合山在六合县南六十里即江浦定山也有寒山狮子石人双鸡芙蓉妙髙六峰对峙环合县以此名按江浦县明洪武九年析六合县滁和二州置今五峰在县境唯狮子峰入江浦境中山多泉石岩壑之胜
　　宣化山在六合县南六十里有宣化镇按六合县志载嘉定志云晋安帝置秦令于六合宣化镇旧志据之而改秦令为秦郡以六合故棠邑安帝改为秦郡也然宋书志有秦令元嘉六年以临涂并秦即六合之地况镇名宣化冠以六合则六合何名若是县名则名从隋始详考通鉴隋纪晋王广帅大军屯六合镇桃叶山张舜民曰桃叶山即今步镇之境唐季又有六合镇将张约则是步镇又名六合镇宋史云张浚议筑宣化城即宣化镇地理通释吴氏曰大江之南十郡之间其要不过此渡下流最者建康之宣化本六朝镇戍之要地当是嘉定志云六合宣化二镇传写脱二字也
　　桃叶山在六合县南六十里旧志云隋伐陈诣冶山祗垣寺问解脱禅师何以克陈对云乘桃必克乃造桃叶舟渡江息此山傍故名
　　晋王山在六合县南六十里府志云旧有晋王城相传即隋伐陈时晋王广所筑山之西为宣化山瓜步山在六合县东南二十里陆游入蜀记云瓜步山蜿蜒蟠伏临江起小峰颇巉峻絶顶有元魏太武庙庙前大木可三百年一井已眢传以为太武所凿不可知也太武以宋文帝元嘉二十七年南侵至瓜步凿瓜步山为蟠道于其上设氊庐大会羣臣疑即此地周世宗伐南唐齐王景达自瓜步渡江距六合二十里设栅亦此地也
　　小帆山在六合县东南四十里寰宇记云即小石山也大江中流矗起石峰参天若张帆然又以白石如矾俗呼矾山上有落帆将军庙又名石帆旧志云山北有出佛洞山之东即黄天荡江流至此甚险今则洲生江狭稍为安澜矣
　　赤岸山在六合县东南四十里寰宇记云山髙十二丈土色皆赤临大江故名晋郭璞江赋鼓洪涛于赤岸罗含诗赤岸若朝霞杜甫山水图歌赤岸水与银河通王维诗帆映丹阳郭枫攒赤岸村皆指此
　　灵岩山在六合县东十五里嘉定志云山无鋭峰岩峦层耸四面如一郏滂以为岩峻常有灵瑞故名有偃月岩蔡老人洞龙王泉鹿跑泉玛瑙涧方山在六合县东四十里四面平正故曰方山宇文周置方州梁建寺其上曰兴云古乐府云闻欢逺行去相送方山亭即此地也
　　横山在六合县东北三十里山形平望若横与江宁县南横山颇相类故亦名横山府志云元魏于此置横山县山阳有禅证寺即梁昭明读书堂也马头山在六合县东北三十五里山峰雄秀絶顶一石髙丈余中一穴水清而不竭莫测深浅世传有龙居焉
　　苻融山在六合县东北三十五里嘉定志云苻融尝城此因名俗作芙蓉城距五里有墖山
　　冶山在六合县东北五十里府志云巑岏九十九峰跨六合天长二县相传吴王濞冶铸处今上有汉鑪韝将军庙蜀冈自此始
　　白土冈在上元县东北十五里北连钟山南接秦淮其土色白故名隋书云贺若弼于此擒萧摩诃
　　国朝顺治十六年总督郎廷佐大破海冦于冈下金陵冈在上元县西北龙湾路上金陵新志云秦厌东南王气铸金人埋于此后莫知所在
　　落星冈在江宁县西南三十里一名落星墩南齐书云陈显达平旦以数千人登落星冈新亭诸军遁还又唐李白金陵江上遇蓬池隠者诗自注云时于落星石以紫绮裘换酒为欢按落星石在此冈之下明焦竑落星冈懐古诗楼堞新亭戍山川自昔多曾闻沽酒客一着绮裘过可两证也土门冈在江宁县聚宝门外长千里即宋杨邦乂殉节处今有褒忠祠及剖心处三字石碣墓在冈上
　　石子冈一名石子墩在江宁县南十五里呉志云建业南有长陵在石子冈孙峻害诸葛恪投于此舆地志云宋大明中起观风亭于上云即新亭冈古送行处按石子冈有三西冈在安徳门外与白杨路近东冈雨花台下梅冈是也中冈乃诸葛恪所投处即城南之鳯台冈
　　大鳯冈在溧水县西五里旧志云春秋时有鳯凰飞至此冈故名或传大为待
　　桃花冈在髙淳县东南十五里上有九十九墩蜀冈在六合县东北三十里南接仪征东连江都绵亘数十里一名昆仑冈鲍照芜城赋云轴以昆冈即此盖六合为蜀冈之首而芜城其尾也黄悦岭在江浦县北十五里县志云两峯髙耸石脊连亘地号险阻明初始凿山开路遂成南北孔道
　　骆驼岭在江浦县东北二十五里定山之北重山复道石磴崎岖东葛城达浦子口必经此地为大江以北门戸
　　燕子矶在上元界观音门外磴道盘曲而上丹崖翠壁淩江欲飞絶顶有亭能揽江天之胜
　　圣祖仁皇帝南廵屡幸此【附】明吕柟游燕子矶记【己丑二月王子崇邀陆伯载及予同游燕子矶登济寺寺西则观音岩也怪石礌埀苍黛参差上接云霄而大江】
　　【自龙江关西来直过其下观音阁亦傍岩下就江漘筑基上又竪九柱皆丹柱上棚栈构阁阁三面皆栏杆凭之瞰江若在楼船顶立也是时晴见万里日映碧流江豚吹浪上下西望定山如蛾睂东指瓜歩如丘垤他山皆闪闪防防如落鴈蹲鸿不可辨矣昔予在解州尝游龙门眺砥柱登流丹亭汲河烹茶以吊禹坟至此乃勃然兴懐将天下奇观尚有过斯二者乎阁东厓有白岩乔公篆书刻石上而子崇伯载至乃复同升阁上流览叹赏列席悬岩上对江而酌酒肴既行卒爵欲往游燕子矶乃招二篙师泛舟行至观音港登汉寿亭侯庙先至水云亭其扁为予友景前溪书精采如神乃面江小坐遂上谒汉寿亭侯祠左有大观亭亦前溪书至此看江日隠断云烟霞霏微苍茫无际矣遂攀松扪萝以上燕子矶矶皆巉石垒起水围三面其石罅犹见江转矶底可以髙览八极也乃坐中矶道士曰五七年前江冲矶前深不可测自立关庙后水颇逺矶而去今南徙矶东数百家矣二君皆补和前诗子崇又命行酌兴酣北望泰山东瞰沧海灏气萦回灵光掩映不知此身之在天地间也】
