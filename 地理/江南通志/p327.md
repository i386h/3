<!-- { "loadSidebar": true } -->
　　国朝顺治十四年邑人杨廷鉴等重修康熙八年教谕王琰重修二十三年知府祖进朝重修殿庑二十九年教谕崔学古捐赀续修雍正四年武进分置阳湖县以教谕专理武进学事
　　阳湖县儒学与武进共学以武进训导理阳湖学事
　　无锡县儒学在县治南西水关内宋嘉祐间知县张诜创建元初教谕虞荐发重建明洪武十八年知县袁大兴修建堂斋成化间同知谢廷桂尽撤旧学而新之
　　国朝康熙九年知县吴兴祚重塑
　　圣像二十四年知府祖进朝重建
　　大成殿三十三年知府于琨修　正殿两庑防门雍正四年无锡分置金匮县以教谕専理无锡学事【附】明徐有贞无锡学先贤祠记【古者学宫之有事则释奠于其国之先师今学校之祀先贤盖由斯义以起礼也然而其祀事有兴举与否则系乎其人锡山儒学之祠创自宋季中祀龟山先生文靖杨公中立而以玉泉先生宗丞喻公子才遂初先生文简尤公延之小山先生肃简李公元德实斋先生文忠蒋公良贵配歴元至国初而中废至是同知郡事河中谢君时芳乃复兴之使来请记其事夫文运之所在即天运之所在初二程之学乎周子也宋运方盛于北吾道亦从而北及杨氏之学乎程子也宋运将徂于南吾道亦从而南此其所闗系也大矣岂偶然哉自龟山传之豫章罗氏豫章传之延平李氏延平传之考亭朱子考亭因是而集大成则斯道之有传于今也实自龟山始揆其始虽天下之学祠焉可也独锡山哉然中立寓锡山十有八年之久是犹锡山之人也矧锡山之人之学道也亦自中立始喻氏来自南昌尤氏来自闽粤而并家锡山延之学乎子才子才学乎中立所谓见而知之者李与蒋固皆锡山人也生喻尤之后而学则肩焉所谓闻而知之者其传虽弗如考亭之盛而其人与学之正盖无异焉若乃中立力斥安石熙丰更张之邪説子才力赞鼎浚炎兴恢复之正论延之力陈道学之为是以释孝宗之疑元徳力辩汝愚之为忠以祛宁宗之蔽良贵力抑弥逺之恶而扬徳秀了翁之善以啓理宗之明是皆有功于其国有功于吾道当时虽不能尽用其言然天下后世之公论不可没也繇是而并祠于学又岂过哉】
　　金匮县儒学与无锡共学以无锡训导理金匮学事
　　江隂县儒学在县治西南即宋江隂军学熙丰以前仅以庙祀
　　先圣学者肄业其中崇宁间大辟黉宇绍兴五年知军王棠更新之干通绍定中知军徐蒇顔耆仲相继修葺元末燬于兵明初江隂侯吴良即旧址立学知县吴志逺重修宣徳间侍郎周忱重建
　　大成殿及两庑防门后知县周斌黄传刘綋岳凌霄相继修葺
　　国朝顺治间提学石申张能鳞修之康熙十三年知县何尔彬龚之怡教谕宗章埈重修二十六年知县陆次云重修【附】明陈芝英江隂学乡贤说【乡有贤则祀之非贤不祀也江邑祀乡贤者前有延陵季子后有李忠毅缪文贞两公而其贤也着矣而其祀也确矣故谓江邑之崇祀无讹无滥或观于此而得之也先是宋蒋待制静明孙司业作俱在祀典治中知县黄傅考论黜焉蒋以徽宗朝进瑞乌颂故孙以荅性难説微偏故论者谓以两先生之贤而一眚之不容如此则苹蘩蕴藻之馨香洵非无徳而能几此也今世无黄侯耳有黄侯其存焉者寡矣此欧阳郡公别有先贤祠之剏而以为牛骥同槽祀之适以黩之也】
　　宜兴县儒学在县治西南旧在县治东南宋景徳四年建皇祐初徙南兴门外绍兴五年増修【附】朱熹记【绍兴五年十二月宜兴县新修学成明年知县事承议郎括苍高君商老以书来请记而其学之师生廸功郎孙庭询贡士邵机等数十人又疏其事以来告曰吾邑之学久废不治自今明府之来即有意焉而县贫不能遽给以其费乃稍葺其所甚敝亟补其所甚阙且籍闲田五千亩以丰其廪斥长桥僦金七十余万以附益之为置师弟子员课试如法而又日往游焉躬为讲説开之以道徳性命之防博之以诗书礼乐之文使其知士之所以学盖有卓然科举文字之外者于是县人学子知所向慕至于里居士大夫之贤者亦携子弟来听席下无不更相告语相勉励而自恨其闻之之晚也退而相与出捐金赍以佐其役合公私之力得钱几七百万而学内外焕然一新堂涂门庑靡不严备象设礼乐皆应图法盖高君之于是学非独其经理兴筑之绪为可书而其所以教者则非今世之为吏者所能及邑之人才风俗实有赖焉幸夫子悉书以告来者于无穷则诸生之望也子顷得识高君于防稽而知其贤今乃闻其政教之施于今者又有成效如此固已乐为之书矣而其邑之父兄子弟能率高君之教而有所兴起皆知从事于古人为巳之学而不汲汲乎夸多鬬靡之习以追时好以取世资则又子所深叹而尤乐取以告人者也乃为悉记其语使后之君子有考焉抑高君之于此邑尝新其社稷之位而并兆风云雷雨师于其侧以严祀事穿故渎疏积水以防旱涝作社仓储羡粟以备凶荒其所以事神治民之类能行其所学而皆出于至诚恳恻之意是以言出而人信从之盖不止于讲说之间然后以言教也呜呼贤矣哉】元至正间燬于兵明洪武初知县谢徳清移置今地正统间知县邹旦买民地以扩之成化间知县沈振重修嘉靖初知县何栋建尊经阁后知县丁谨方逢时相继増修万厯十六年知县陈遴玮复建堂舎
　　国朝顺治十七年教谕丁允龄募修康熙十五年教谕顾智募修二十年知县李先荣重修雍正四年宜兴分置荆溪县以教谕专理宜兴学事
　　荆溪县儒学与宜兴共学以宜兴训导専理荆溪学事
　　靖江县儒学在县治西南明成化八年知县张汝华建正徳嘉靖间知县周竒健殷云霄易榦増修知县赵应旟引泮池作九曲势与南市河通泮南作崇墉高三丈广倍之崇祯初知县唐尧俞移崇墉于市河之南十年知县陈函辉重修
　　文庙
　　国朝康熙七年知县郑重増修
　　镇江府
　　镇江府儒学在府治东南宋太平兴国八年知府栁开创建于朱方门内寳元初范仲淹守郡乃拓而新之元祐宣和间知府林希毛友相继修葺绍兴九年燬于火知府程迈复营治刘子羽继之大为兴复元至正间修葺明初改建于定波门内景泰中知府张岩以学地卑隘复改建于县治之东同知俞端竟其役建明伦堂及四斋于山之西庙庑堂斋桥门号舎厨库射圃悉备大顺元年知府林鹗建尊经阁泮池石梁成化间知府熊祐重建学门治中知府郑杰作防讲楼嘉靖十年制増啓圣祠建敬一亭贮六箴碑各县如之四十二年知府秦淦于学之正南因冈増土名曰对山隆庆万厯间知府胡维新钟庚阳吴防谦王应麟先后修理天啓五年
　　文庙燬廵按御史陆某捐赀重建【附】吴寛重修府学记【镇江府之有学自宋歴元在府治之南国朝景泰间知府张侯以其地势卑隘始东迁之至今五十年矣而頽壊已甚未有能修之者今兹郑侯杰自大理寺丞来好文重士始谋以修学事移于廵抚都御史四明朱公公曰吾奉天子命以养民财固所当惜然以学校概视是不知务者即报使举行侯又得承仕郎曹贵委之董其事贵勤敏而公财不妄费功成规制宏美观者称叹于是教授董宗道等具修学始末来请文刻石盖学之设古制也自三代以至今日上下数千年其间未有能废之者以圣贤之道不可废而道明于此也然所以明于此者非明于学校之地明于游学校之人则其人之寄亦重矣哉孟子曰君子不下带而道存焉故庙而祀之洋洋乎如在其上如在其左右者非夫人也圣贤也圣贤者道之所在也诵其言求其道用于乡使习俗丕变于一时用于世使徳业大行于百世然后称乎游于此者此固朝廷崇儒之美意而有司之所奉行而不敢废者也彼科第云者特假之以致吾身之阶耳果足以为士子望哉故因记学之成而及之】周洪谟礼器乐器记【圣朝两京国子监及天下郡县皆庙祀孔子其肖像冕十二旒衣十二章祭器十笾十豆乐舞六佾今命笾豆増为十二六佾増为八佾始用天子礼乐以其制通行天下歴代以来尊崇孔子未有盛于今日者也然诸郡礼器则全而乐器则或未备惟镇江府学礼乐器俱完礼器千余皆范铜为之乃元至正十二年总管李中教授黄镛所铸豆二百七十二其盖数亦如之爵一百三十九奠盘如爵之数簠一百二十其葢一百一十六簋一百十九其葢一百十五牺尊六象尊六常尊三龙杓三搢花之瓶大小八爇香之炉大小十六盥洗盆三毛血盘二诸器既完惟笾皆失旧常以豆之葢代之今知府熊侯祐乃铸铜为笾二百二十其葢亦如其数窃惟古者祭器以竹以木以陶但竹木者易剥陶者易损故代之铜而图其坚久也子往岁为南监祭酒始谒庙释菜而见磁爵之缺者甚多不胜悚惧遂遣人赴饶州制补之夫以太学奉帝命以行礼者其器尚如此况诸郡县乎用铜虽非古制而李中辈所铸歴三百余年之久皆无少窳其视捖陶之剥损者则美恶判矣乐器亦当时所制铜钟二十一石磬十六琴十瑟四以及笙管柷敔之类靡不毕备熊侯与其僚同知伍侯琇商搉以为前人所制固美恐其久而或忘乃寓书来求予笔诸石以防疎虞且约典守者必严出纳教授训导但一秩满者虽素不司管钥必白于郡防诸师生审验之而后去于戏诵遗经以出身者感圣恩如天地且愧不能报称于区区祭器傥不能守又何顔入礼殿乎虽然此礼乐之器耳而行斯礼必本之敬奏斯乐必本之和故孔子尝曰礼云礼云玉帛云乎哉乐云乐云钟鼓云乎哉异时承祀之顷肃肃雍雍仪节不爽音律克谐仰瞻圣贤之灵如在其上如在其左右则必来格而歆享矣抑礼乐本之心体之身者岂但感乎神而已虽达之以道家国天下而无不理焉则凡为治者其可不务礼乐之本而推之用乎】
　　国朝顺治初明伦堂圮知府涂廓捐赀买杨一清御书楼改建康熙十一年知府高得贵重修二十七年知府王燕重修雍正七年知府毛徳琦重修
　　崇圣祠　名宦祠　乡贤祠【各县学同】
　　丹徒县儒学旧在县治西宋崇宁以后圮附于郡学绍兴中知县赵学老复建元延祐六年教授朱天珍重建明洪武初以淮海书院并入正统间燬廵抚周忱重建天顺中知府姚堂凿泮池设门庑立儒林坊成化中廵抚牟奉建尊经阁治末知府王存忠拓庙基建徳配天地道贯古今二坊嘉靖初提学御史萧鸣凤以庙学湫隘迁于夀邱山南麓
　　国朝顺治十三年知县张晋倡修康熙八年教谕王天璧谈志相继修葺二十一年知府高龙光于学后累石筑墙以防龙脉雍正七年知府毛徳琦重修丹阳县儒学在县治东宋庆厯间建建炎中燬绍兴时知县吴芑重建乾道六年知县陈玠撤而新之寳祐初知县胡梦高又新之元因之明洪武中知县郑士源许子英董复昌潘绥相继修葺后知县周志义包达陈谊先后増修治间知县高谦移櫺星门于泮池之南嘉靖六年知县张凤翀凿渠导湖水绕学宫南累土为案山隆庆三年同知马豸又开城西水窦引湖水绕之
　　国朝顺治十七年知县贺应旌重建尊经阁康熙十二年教谕蒋士伟重修两庑五十二年邑人潘铎葛任义殷圣庄共捐赀修　正殿重建啓圣祠两庑櫺星门
　　金坛县儒学在县治东宋绍兴初知县李枀重建元至元元年知县于渊増修至正间燬于兵明洪武初知县蔡原臣重建建文四年知县孙时撤两庑防门而新之正统八年知县刘训撤明伦堂为东斋因重建明伦堂成化嘉靖间知县刘观张宾董相县丞邓继曽相继増修凿泮池为三石梁万厯十一年知县许纲重修三十二年知县邵应贞乂辟地新之
