<!-- { "loadSidebar": true } -->
　　颉羮城【今庐州府之舒城县】汉书王子侯表颉羮侯髙祖兄子七年中封
　　龙舒【今庐州府之庐江县】通志羣舒都龙舒注今庐江县西有龙舒
　　庐江【今庐州府之庐江县】汉书诸侯王表文帝十六年四月丙寅王赐以淮南厉王子阳周侯立为庐江王三国魏志王公传东平灵王徽黄初三年为庐江王
　　巢【今庐州府之巢县】南畿志古巢伯国
　　居巢【今庐州府之巢县】后汉书刘般传永平元年封居巢侯
　　涂山【今凤阳府】史记夏本纪孔安国注涂山国名钟离【今凤阳府】南畿志春秋钟离子国
　　当涂【今凤阳府之怀远县】汉书武帝功臣表当涂康侯魏不害延和二年十一月封
　　东城【今凤阳府之定远县】汉书王子侯表东城哀侯良淮南厉王子孝文八年五月丙午封东城侯遗赵敬肃王子元朔元年六月甲午封
　　夏丘【今凤阳府之虹县】广舆记尧封禹为夏伯
　　红【今凤阳府之虹县】汉书王子侯表休侯富楚元王子孝景元年四月乙巳封三年更封红侯
　　僮【今凤阳府之虹县】文献通考东汉明帝中元二年封沛献王辅子宝为沛侯永平元年封宝弟嘉为僮侯乐安【今凤阳府之虹县】汉书外戚恩泽侯表乐安侯匡衡建昭三年七月癸亥封
　　英【今六安州之英山县】六【今凤阳府之寿州】史记夏本纪封皋陶之后于英六
　　当涂【今凤阳府之寿州】左传注涂山在寿春县东北太康城记涂山古当涂国应劭曰禹所聚防涂山侯国是也旧有当涂县
　　州来【今凤阳府之寿州】左传襄二十九年吴子使公子札聘于上国杜注季子本封延陵后复封州来下蔡【今凤阳府之寿州】史记蔡世家昭侯二十六年吴人迁蔡于州来索隐曰在淮南下蔡县通志迁州来则以州来为下蔡汝南为上蔡
　　九江【今凤阳府之寿州】史记黥布传项王封诸将立布为九江王都六
　　淮南【今凤阳府之寿州】汉书诸侯王表淮南厉王长髙帝子十一年十月庚午立三国魏志王公邯郸怀王邕黄初二年封淮南公三年进为王后改封邯郸
　　六安【今凤阳府之寿州】汉书诸侯王表元狩二年七月壬子恭王庆以胶东康王少子立为六安王后汉书章帝纪元和二年改庐江为六安国徙江陵王恭为六安王
　　安丰【今凤阳府之寿州】后汉书窦融传建武八年封为安丰侯
　　寿春【今凤阳府之寿州】三国魏志王公传楚王彪建安二十一年封寿春侯
　　宿【今凤阳府之宿州】南畿志古宿国地风姓伏羲后符离【今凤阳府之宿州】汉书武帝功臣表符离侯路博德元狩四年六月丁夘封
　　胡【今颍州府】左传昭四年楚子防诸侯于申在防有胡子杜注胡国汝隂县西北有胡城
　　汝隂【今颍州府】汉书髙祖功臣表汝隂文侯夏侯婴六年十二月甲申封文献通考刘信更始封为汝隂王光武即位封为侯
　　颍阳【今颍州府】文献通考颍阳侯祭遵建武二年封颍阳侯马防建初四年封
　　新郪【今颍州府】后汉书郭皇后纪建武十七年后从兄竟以骑都尉征伐有功封为新郪侯地理志注应劭曰章帝封殷后更名宋师古曰封于新郪号为宋国
　　慎【今颍州府颍上县】后汉书刘赐传建武二年封慎侯霍【今颍州府霍邱县】史记管蔡世家武王封弟叔处于霍祝兹【今颍州府霍邱县】汉书髙后功臣表祝兹夷侯徐厉四年四月丙申封王子侯表祝兹侯延年胶东康王子元封元年五月丙午封
　　阳泉【今颍州府霍邱县】后汉书黄孙琬光和末更封阳泉乡侯
　　蓼【今颍州府霍邱县】南畿志春秋为蓼国汉书髙祖功臣表蓼夷侯孔藂六年正月丙午封
　　谯【今颍州府之亳州】史记周本纪武王封神农之后于谯谯都【今颍州府之亳州】魏畧黄初二年改长安谯许昌邺洛阳为五都
　　建成【今颍州府之亳州】史记曹相国世家楚怀王封参为执帛号曰建成君汉书王子侯表建成侯拾长沙定王子元朔四年三月乙丑封
　　细阳【今颍州府太和县】后汉书岑彭建武三年封彭舞隂侯子遵嗣徙封细阳侯
　　山桑【今颍州府防城县】后汉书王常建武二年封山桑侯
　　全椒【今滁州之全椒县】后汉书马成传建武二十七年定封全椒侯
　　阜陵【今滁州之全椒县】后汉书阜陵质王延传永平中徙为阜陵王
　　歴阳【今和州之含山县】史记项羽本纪歴阳侯范増广平【今广德州】汉书中山靖王胜传哀帝立广德王云客弟广汉为广平王
　　建平【今广德州】后汉书铫期光武即位封安成侯子丹嗣复封丹弟统为建平侯
　　博乡【今六安州】汉书王子侯表博乡侯交六安缪王子竟宁元年封
　　徐【今泗州】春秋僖三年徐人伐舒杜注徐国在下邳僮县东南通志注今泗州临淮有徐城又有偃王庙徐君墓
　　盱眙【今泗州之盱眙县】史记项羽本纪项梁立楚怀王孙心为义帝都盱眙
　　赘其【今泗州之盱眙县】汉书外戚恩泽侯表赘其侯吕胜髙后四年四月丙申封















　　江南通志卷二十九
<史部,地理类,都会郡县之属,江南通志>
　　钦定四库全书
　　江南通志卷三十
　　舆地志
　　古迹【一江寜一府】
　　江寜府
　　江乘城在上元县北五十里秦县史记始皇三十七年自会稽还过呉从江乘渡即此
　　湖熟城在上元县丹阳乡去县五十里淮水北汉县元和郡国志云在旧江寜县东南七十里石头城在上元县石城门西北金陵志云周显王三十八年楚城石头曰金陵邑汉建安十七年呉改为石头城丹阳记云呉时土坞后因山加甓为城因江为池地形最为险固
　　冶城在上元县治西金陵图考云春秋时金陵未有城邑惟石头东有冶城相传夫差铸劔于此南畿志云孙呉冶铸之所在宋天庆观即今朝天宫雅游编云晋孝武建冶城寺安帝以寺为苑傍有卞将军墓谢安王羲之同登处亦曰冶亭宋义熙十一年刘钟领石头戍事屯冶亭是也别有东冶亭史称王导迁冶于县东七里葢东冶也
　　金城在上元县东北三十五里相传孙呉所筑金陵新志云上元县金陵乡旧名金城戍晋太原八年谢安劳师于金城即此或称琅邪城咸康初桓温为琅邪内史鎭金城齐书云南琅邪本治金城永明中移白下戚氏以为金城即句容之琅邪城是也今句容县有琅邪乡古都城在上元县秦淮北五里呉大帝所筑周回二十里十九步其城门悉用洛阳旧名自东晋始建康实录云都城三重外重六门宣阳广阳津阳清明建阳西明也后增置十二门宫苑记云南四门最西曰陵阳后改广阳正门曰宣阳稍东曰开阳后改津阳最东曰清明东面二门东曰东阳北曰建春后改建阳西面二门南曰阊阖北曰西明北四门西曰大夏中曰武齐时改曰宣平稍东曰广莫陈改北防最东曰延熹又自晋以来秦淮南北两岸设篱门五十六所谓之郊门又有国门梁天监中作在越城东南亦曰望国门
　　台城在上元县治北元武湖侧舆地纪胜云一曰苑城本呉后苑城也晋咸和中作新宫遂为宫城下及梁陈宫皆在此晋宋时谓朝廷禁省为台故谓宫城为台城城周六里百一十步有门六南曰大司马东曰万春曰东华西曰西华曰大阳北曰承明又自晋以后宫门初不立阙至梁天监七年始立石阙二于端门外陆倕为铭南都志云今四十八卫以南天津桥大街以北即台城故处【附】梁陆倕石阙铭有序【昔在舜格文祖禹至神宗用变商俗汤黜夏政虽革命殊乎因袭揖让异于干戈而晷纬防合天人启惎克明峻徳大庇生民其揆一也在齐之季昏虐君临威侮五行怠弃三正刑酷然炭暴逾膏柱民怨神怒众叛亲离蹐地无归赡乌靡托于是我皇帝拯之乃操斗极把钩陈翼百神禔万福龙飞黑水虎歩西河雷动风驱天行地止命旅致屯云之应登坛有降火之祥龟筮协从人只响附莫不援旗请奋执鋭争先夏首凴固庸岷负阻协彼离心抗兹同徳帝赫斯怒秣马训兵严鼓木通凶渠泥首舸连舳巨舰接舻铁马千羣朱旗万里折简而禽庐九传檄以下湘罗兵不血刃士无遗镞而樊邓威懐巴黔底定于是流汤之党握炭之徒守似樊篱战同枯朽革车近次师营商牧如云士女冠葢相望扶老携幼一旦咸集壶浆塞野箪食盈涂似夏民之附成汤殷士之归周武安老懐少伐罪吊民农不迁业市无易贾八方入计四隩奉图羽檄交驰军书押至一日二日非止万几而尊严之度不諐于师旅渊黙之容无改于行阵计如投水思若转规防定帷幄谋成几案曾未浃辰独夫授首乃焚其绮席弃彼宝衣归璇台之珠反诸侯之璧指麾而四海隆平下车而天下大定拯兹涂炭救此横流功均天地祥分光岳于是仰协三灵俯从亿兆受昭华之玉纳龙叙之图类帝禋宗光有神器升中以祀羣望摄袂而朝诸夏布教都畿班政方外谋协上策刑从中典南服缓耳西羁反舌剑骑穹庐之国同川共穴之人莫不屈膝交臂厥角稽颡凿空万里攘地千都幕南罢障河西无警于是治定功成迩安逺肃忘兹鹿骇息此狼顾乃正六乐治五礼改章程创法律置博士之职而著录之生若云开集雅之馆而欵关之学如市兴建庠序启设郊丘一介之才必记无文之典咸秩于是天下学士靡然向风人识廉隅家知礼让教臻侍子化洽期门区宇乂安方面静息役休务简岁阜民和歴代规模前王典故莫不芟薙剪截允执厥中以为象阙之制其来已逺春秋设旧章之教经礼垂布宪之文戴记显游观之言周史书树阙之梦北荒明月西极流精海岳黄金河庭紫贝苍龙元武之制铜爵铁鳯之工或以听穷省寃或以布治悬法或以表正王居或以光崇帝里晋氏浸弱宋歴逶迟礼经旧典寂寥无记鸿规盛烈湮没罕称乃假天阙于牛头托逺图于博望有欺耳目无补宪章乃命审曲之官选明中之士陈圭置臬瞻星揆地兴复表门草创华阙于是岁次天纪月旅太簇皇帝御天下之七载也构兹盛则兴此崇丽方且趋以表敬观而知法物覩双碣之容人识百里之典作范垂训赫矣壮乎爰命下臣式铭磐石其辞曰惟帝建国正位辨方周营洛涘汉启岐梁居因业盛文以化光爰有象阙是惟旧章青葢南洎黄旗东指悬法无闻藏书弗纪大人造物龙德休否建此百常兴兹双起伟哉偃蹇壮矣崔巍旁映重叠上连翠微布教方显火日初辉悬书有附委箧知归郁崛重轩穹隆反字形耸飞栋势超浮柱色法上圆制模下矩周望原隰俛临烟雨前賔四会却背九房北通二辙南凑五方暑来寒往地乆天长神哉华观永配无疆】
　　建康城在上元县治南寰宇记云古建康县初置在宣阳门内晋咸和二年燬移入苑城六年又徙出宣阳门外御街西今建初寺门路东
　　西州城在上元县治晋扬州刺史治所王导所剏也及会稽王道子领扬州居东府故以此为西州城西则冶城东则运渎胡三省通鉴注云扬州治所在台城西故谓之西州
　　懐德城在上元县钟山乡东晋为琅邪国人随帝过江者置建康志云懐德县旧置于宫城南七里建初寺前路东后改为费县移于宫城西北三里宋大明七年改置于江浦县西
