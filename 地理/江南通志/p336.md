<!-- { "loadSidebar": true } -->
　　霍山县儒学在县治东明治八年知县崔中始立学吴霖相继营建正德时知县王坊重加规画嘉靖十三年知县欧绍説州判林应麒重修万厯十六年知县陈维翰迁于河北三十九年知县黄守经复迁于旧址明季燬
　　国朝顺治十年知县栾元魁重建庙堂楼阁廊庑门坊俱备泮水名跃龙池濬学西城河二百余丈以通水脉雍正七年知县徐天德重修
　　泗州
　　泗州儒学旧在州治西元至治中州守李守中因旧址剙建明永乐中重修成化十七年知州言芳改建知州娄鉴踵成之正德末知州汪应轸大增修葺嘉靖十年制增启圣祠建敬一亭贮六箴碑县如之万厯二十二年颍道李骥千捐修殿庑斋祠墀廊门墙构造一新
　　国朝顺治六年大水学宫半圮十一年尊经阁灾康熙十一年雷震櫺星门十八年又水二十二年知州莫之翰始择州城外堤上改建新学泗堤前后皆培土筑之二十四年州城湮于水寄治盱眙县今学宫在县龟山之麓
　　崇圣祠　名宦祠　乡贤祠【各县学同】
　　天长县儒学旧在县治东元季兵燬明洪武四年县丞严植建于县前十五年知县刘道源迁于县城东隅正綂后知县周安王哲郑仁宪敎谕吾翕知县胡大有邵时敏杨子龙先后修葺万厯二十四年知县徐文光迁于南仓三十年敎谕陈以姬善形家言复迁于故地崇祯初渐倾圮知县臧太初敎谕邝昭重建明伦堂修
　　大成殿及两庑
　　国朝康熙三年知县江映鲲敎谕张希哲训导吕光盛
　　重修五十二年知县潘兆遴重修
　　盱眙县儒学宋时在县治西后因兵废元泰定间徙县治于山城学徙于玻瓈门明洪武三年仍旧址重建嘉靖万厯间修葺
　　国朝康熙二年知县李时茂修之十六年敎谕马士芳重修二十四年知县胡应麟建尊经阁移筑泮池四十八年署县事胡隆署学事方世宏重修
　　大成殿六十一年敎谕韩履曾训导吴凤翔重修崇圣祠及两庑
　　五河县儒学旧在县治东元至大间徙县治西北明洪武三年修建嘉靖间河溢倾圮十五年知县萧文明迁于浍河北天启七年知县陈善学又迁于浍滨崇祯十六年知县王师保又迁于城西鸣凤冈建文峯塔
　　国朝康熙十一年知县李云景重修建明伦堂尊经阁

　　江南通志卷八十九
　　钦定四库全书
　　江南通志卷九十
　　学校志
　　书院
　　江宁府
　　江宁府书院在上元县治北旧为钱厰地
　　国朝雍正二年总督查弼纳建顔曰钟山书院檄选通省士子肄业其中延师敎训月给廪饩
　　世宗宪皇帝
　　御书敦崇实学扁额赐之十年奉
　　防省会建立书院
　　赐帑金一千两复加葺治凡门二层堂二进楼二层两旁斋舍百余间以帑金置田兼支存公银两为士子膏火资使朝夕讲诵以期成德达材
　　明道书院在江宁府镇淮桥东北宋淳熙初留守刘珙以程子颢尝为上元簿祀之学宫嘉定间改
　　筑新祠淳祐间郡守吴渊依白鹿洞创建理宗赐明道书院额元圮明嘉靖初御史卢焕即今址为书院祀程子其中嵗久复倾
　　国朝康熙六年知府陈开虞同推官谢铨倡修复旧制南轩书院在府城天禧寺方丈后本宋张栻讲习之地真德秀建祠祀焉至元中迁于城东大德元年重建旧地今圮
　　文昌书院在江宁府学成贤街原国子监文昌阁也明万厯间助敎许令典创建
　　国朝顺治十七年学博朱谟同学生白梦鼎等重修建坊申请额曰文昌书院以为读书讲学之所崇正书院在府治北淸凉寺东明嘉靖间督学耿定向建并有学田后无考
　　新泉书院在府治长安街明嘉靖间礼部侍郎湛若水建置田数顷以延四方之士后圮
　　江东书院在府治盐仓街元郡人王进德创建南临秦淮吴澄尝于其中讲授从受业者甚众泰定元年定额曰江东书院今无存
　　昭文书院在江宁县湖孰镇梁萧统宴游之地有东湖读书台宋咸淳中方拱辰扁曰昭文精舍元至元中定额昭文书院今无存
　　白马书院在江浦县东门外白马寺左明知县李维樾讲学处今废门额尚存
　　新江书院在江浦县南门外祀明庄防南京礼部尚书湛若水建为文会之所
　　虹桥书院在府卢妃巷
　　国朝康熙二十一年督院于成龙建檄上下江知名士
　　肄业其中一时称盛
　　苏州府
　　苏州府书院在府学尊经阁后
　　国朝康熙五十三年巡抚张伯行建为士子肄业之所崇祀朱子其中顔曰紫阳书院【附】张伯行记【文学盛于东南自古然矣葢自延陵季子聘鲁观乐辨六代升降之繇了如指掌及言氏受业于圣门而论者以为南方之学得其精华厥后文物声名甲于海内英才蔚兴代有其人彬彬乎久称极盛我】
　　【皇上御极五十二年中间以文章大魁天下者三吴之士居大半而台衡硕望侍从清班賛太平而襄盛治者继踵而起此固沐浴乎先王之流风余韵而孰非】
　　【圣朝礼乐敎化之所渐摩也不佞忝膺简命抚临兹土数载于兹夙夜兢兢方惧无以宣上德而达下情窃自念弇陋不文株守章句无能从诸君子后窥观文学之藩篱顾幸生大道昌明之会仰见我皇上学术渊源于二帝三王孔曾思孟之道靡不兼综条贯复加意表章濓洛鬬闽数大儒尤以朱子为集诸儒之大成而升之于十哲之列】
　　【圣明特见诚前古后今之所莫及也昔圣门四科文学居一当时游夏二子已不能无少异同及至后世尊徳性道问学两家分门几成聚讼而朱子之道迭明迭晦于五百年之间惟我】
　　【皇上躬行心得独深信朱子之道钦定紫阳全书以敎天下万世朱子之道明即二帝三王孔会思孟之道无不明矣然则学者之所以为学敎者之所以为敎其可不以紫阳为宗乎哉不佞窃以三呉文学渊防先贤风化于今犹有存者而后进传习杂而不贯或务华而离其实或求精而入于虚所谓文学者殆非圣门之文学也故乐与多士恪遵】
　　【圣敎讲明朱子之道而身体之此紫阳书院之建所以不能已也乃经之营之地度于学宫之旁材取于僧庐之毁工成于农隙之余中为崇祀紫阳夫子之堂而旁为诸生讲学藏修之舍庖廪湢浴靡不毕具经始于癸巳之冬落成于甲午之春塈茨丹雘翼翼严严诸生来学于其中者亦知所以为学之方乎夫武城蕞尔下邑耳子游以礼乐为敎而弦歌之声溢于境内至动圣师莞尔之喜余于是知学道之为益大哉况今圣天子建中和之极明礼乐以淑人心而三吴文学之盛又非他州所可比诸生其可不仰追先贤而以学道为务夫宣扬敎化以仰佐】
　　【皇上成人材厚风俗至意者不佞事也因纪书院建立之由而推明其意以谂学者】雍正二年江苏布政使鄂尔泰重为修葺增廓其制征七郡之士诵其中间以政暇聚于春风亭亲与唱和士风一时振起刻有南邦黎献集二种【一制义一古文诗赋】鄂陞任后士庻于书院旁构堂顔为西林氏讲学处十年奉
　　防建立书院即于此重加整理书院中旧有田三百亩钦赐帑金一千两置田以资膏火为永久计
　　学道书院初在府城东北隅宋元旧址皆废明嘉靖二年知府胡缵宗因景德寺改作书院以祀言子后为讲堂堂后为歌楼两庑各五十楹扁曰东南邹鲁后改为督粮道署迁书院于社学
　　文正书院在府雍熙寺后宋咸淳间郡守潜説友立祠以祀范仲淹元至正六年总管吴秉彜改祠为书院举其族之嫡嗣奉祀明成化间重修
　　国朝两江总督范承勳大为修整建先忧后乐石坊于
　　门外
　　鹤山书院在府南宫坊内宋参知政事魏了翁之赐第也理宗亲书鹤山书院四字题额明嘉靖九年知府李显移建书院于巡抚行台之左
　　国朝康熙二十四年巡抚汤斌捐俸重修
　　金乡书院在府西市坊内宋赠澹台子羽为金乡侯故名嘉靖二年知府胡缵宗建有正大堂分翼左右庑庭中有两亭万厯初圮崇祯九年巡抚张国维复建
　　澹台书院在长洲县尹山巅宋尹焞读书之所明练廪设义塾其中后圮
　　国朝康熙中里绅彭定求疏募重建雍正初落成和靖书院在长洲县界宋尹焞读书虎邱西庵题斋曰三畏端平二年胡淳曹豳奏立书院以祀焞后圮嘉靖初知府胡缵宗以龙兴寺复改为书院甫里书院在长洲县治东唐陆龟防故宅元元统二年裔孙德源请以已赀建书院设山长主敎事后圮
　　玉峯书院在昆山县马鞍山南麓先儒状元衞泾藏修于此赵孟頫书额
　　文学书院初在常熟县醋库桥东元至顺间巨室曹善诚建以祀子游辟讲堂设师弟子员而额之曰文学书院至正末燬于兵明宣德元年知县郭世南改建于儒学西巡抚周忱更其名曰学道寻又圮嘉靖时知县王杲改建虞山麓西北与墓近表曰南方精华【附】瞿景淳记【永嘉王公治常熟之二年乙丑政修民和百废具兴学宫之左有吴公祠公既展谒因叹曰嗟乎兹固先贤吴公之乡也国家方以文学造士今仅有祠而书院不立造士之制无乃缺诸且嵩阳岳麓类有书院矧兹为吴公之郷而独缺焉固有司之事也乃相地于邑治之西得废圃一区介两宪院间西枕山麓顾瞻则吴公之墓在焉公曰可矣乃白之按院温公温公极是之首发赎锾若干助其役公乃度基址计丈尺具材用卜日兴工其地南阻民居乃东辟为书院门门内稍虚其南为垣途北折为门表曰南方精华言南方学肇吴公也门内为池树以棹楔表曰洙泗渊源言吴公之道本洙泗也又进为学道堂揭示遗训俾士民知所兴也堂北为祠门中建祠宇旁翼以亭自非瞻礼门不轻启明有敬也堂之左右稍北则对立书楼稍南则对立号舍各蔽以墙出入有门升降有阶士之肄业其中而升堂问难者有过廊冀士或得霑时雨之敎也既成以复温公且其图示余俾余记之余浅陋何能为役然余有感焉自吴公兴起斯文俾吾滨海之民皆获与知夫子之道诵之声与邹鲁并真有大造于学者吴公故有専祠然仅容俎豆而不足以聚生徒则崇敎之道未备也今书院之立奉祀有祠讲道有堂藏书有楼肄业有舍规制宏敞真足以报呉公之德而慰吾人景行之思矣余独念今之以文学名者或有异于吴公也吴公之在孔门进退以礼深达先王制礼之防一时若曾子子夏咸推之试用于武城弦歌之风洋洋焉夫子至为莞尔而笑吴公之文学葢笃其实非徒饰空言者也若今之以文学名者徒饰空言为千禄之资耳无乃有异于吴公乎夫宗其道则思祀其人者吾人之情也传其学必思笃其实者吾人之分也世有豪杰之士必有不安于科举之习而以操履为重者矧至吴公之乡而依其门墙可徒浮华是竞以忝吴公乎是可以省矣不然吾邑固有学校岂不足以造士而司敎化者必勤勤于书院之立哉是役也成于王公而温公实主之温公宪体振肃事之害财者虽小必革独善王公此役首助成之其表章名德风励人心可想见焉王公复济以精敏役兴而民不知劳事节而民不知费使千年旷典新于一旦葢均可书云】万厯三十四年知县耿橘重新之更名虞山书院构歌楼天启中魏珰毁之崇祯六年后裔言福言恂如请于知县杨鼎熙重建
　　国朝康熙中粮道马逸姿修
　　养贤书院在常熟县学明伦堂西
　　国朝康熙四年督粮道参政卢綋海防同知鲁超特设
　　讲学知县李璞捐建
　　虞溪书院明治间知县计宗道建于常熟县阜成门外殿桥西以祀虞仲顔其堂曰让德
　　松江府
