<!-- { "loadSidebar": true } -->
　　国朝许承宣请修复渠塘疏畧【窃惟一方有一方之利害善为治者收其利而絶其害伏见江北之扬州为漕运大道而扬州之水利莫过于五塘考明永乐二年平江伯陈瑄总漕全资塘水宣徳八年大旱四塘干枯运舟阻滞知府李贞奏专修五塘济运成化四年侍郎王恕奏发帑银三千两于上下雷塘勾城塘陈公塘各筑石牐水防以潴水旱则由淮子河乌塔沟放水入河接济运舟其余开濬五塘灌注长河者不可殚述厥后湮废不治而塘之利遂絶然其间石桥梁独存一二若能急为修复潦则潴蓄之处而不至于泛堤旱则灌溉之资而兼可以济运此江以北之水利不可不议举行也淮扬徐泗之水难于入海使五塘之利兴而不为求其所归犹非策之全也臣闻近海三十六盐塲尚有涵洞故迹今可修葺以泄水旧制洞门自外拴海潮至则海水内冲而洞门自闭海潮退则海流直走而洞门自开门闭则潮不得入而无咸水以害田门开则河无所阻而有支港以达水如是则水咸趋海而无湮没之患矣】倪啓祚新修上下雷塘记【扬之塘有五曰陈公塘曰句城塘曰小新塘曰上雷塘曰下雷塘句城为唐长史李袭誉筑四塘则皆汉太守陈登筑也扬故以髙阜多陵名曰广陵西自盱泗寿春诸汊磵泉潦之水越十四塘注于髙宝三十六湖五塘盖汇诸塘以导于湖者也扬当南北咽喉江南数千漕艘皆从此飞挽而北偶当浅澁全堤一线之水势必借塘之时啓以济漕运厯考前志四月漕粟渡淮入汴唐书纪之宋都汴梁嵗漕东南粟六百万石率由斯路至成祖定都北平罢海运跨江絶淮经河越济兼四渎之水为漕用而是塘于分黄导淮之防均有赖焉嘉靖中仇鸾首没塘为田嗣是冯夷为沴而淮水汤汤而南山水由天长六合而东下率然遇合淮不得遂其就下之性辄逆走髙寳邵伯诸湖每伏秋水发西风驾浪下河千里沃壤尽化为鱼鼈之区万厯二十年间备兵使者呉公秀御史中丞郭公光复后先守扬力主复塘之议防工部题奏得旨遂先复小新上下雷三塘二租一租报罢自是湖水安澜河堤不得告溃即五塘未尽复而塘之兴废闗国家之大利大害也明矣乃谋利塘民误以除租之官塘认为子孙之世守随修随决迄无已时虽经前御史康公丕扬二千石宋公锦斯郭公之琮多方缮葺亦仅保小新塘如旧而已彼上下雷塘延袤既广窦穴滋多即有官私料理但借费用不赀之説以成筑舍嵗在辛酉侍御房公奉敕按扬下车之始乃以修塘之议累数年未定者特匍匐请之公公俞其请且出奉镪二百金以期告成事以今年二月初吉鸠工筑堤约上塘补筑者纵计百五十丈有奇横凡三十丈有奇旧牐衡突久桩木不堪再附因稍移于旧址上流筑之下塘筑土纵约百四十丈有奇横凡二十丈有奇二牐各加阔丈余以杀势又照旧底各加髙一尺而牐板则可徐议盖前此水或夜发啓闭不时以故细人得为祟其间又水可内注而蓄泄一任其性所谓以水治水而不与之争也未几雨塘防茸之地汪洋千顷而侍御公之濊泽着矣是役也郡邑大夫仰承公意不以责营办于胥吏而以重考成于师儒师儒者刘司训世埜也】兴化令边之靖请修丁溪草堰小海白驹刘庄拦潮五牐明年湖河大涨汇流入海海潮突髙数尺赖诸牐堵御而潮无内灌河流亦迅驶入海禾麦不害
　　四年修陈公塘
　　国朝康熙九年修筑江都之范公堤
　　二十三年十一月初四日
　　上谕吏部尚书伊桑阿朕车驾南巡省民疾苦路经髙邮寳应等处见民庐舍田畴被水淹没朕心深为轸念询问其故具悉梗概髙寳等处湖水下流原有海口以年久沙淤遂致壅塞今将入海故道濬治疏通可免水患自是往还每念及此不忍于懐此一方生灵必图拯济安全咸使得所始称朕意尔同工部尚书萨木哈往被水灾州县逐一详勘期于旬日内覆奏务期济民除患总有经费在所不惜尔等体朕至意速行【恭纪运河】
　　二十五年七月初四日
　　上谕工部右侍郎孙在丰朕前因巡幸爰至江南见髙寳兴盐山江泰等处积水汪洋民罹昏垫朕甚悯之应行开濬下河疏通海口俾水有所归民间始得耕种特发帑金拯救七邑灾民屡集廷议兼询舆情允协佥谋事当厘举兹命尔前往淮扬所属下河一带车路等河并串塲河白驹丁溪草堰塲等口挑濬事务专属于尔监修尔宜往来亲厯多方经画讲求源流脉络次第兴工督率带去司官等务实心任事毋得怠忽扰害其司道府防州县等官如有违玩贻误及势豪绅衿妄行干预包揽生事阻挠工程者指名叅奏濬过工程丈尺用过夫料数目造册画图贴説具奏尔受兹专委须竭忠尽力悉心区处速竣大工使海口疏通水消田垦蒸黎复业以副朕救民至意如因循怠忽虚费财力责有所归尔其慎之故勅
　　三十六年十月十五日
　　上谕大学士伊桑阿等下河地方久罹水患朕心时切轸念前命挑濬白驹冈门等口原欲使水尽通流田皆涸出今见兴化泰州等州县积水尚多田仍淹没民生甚属苦累着行文总漕总河亲往会勘将下河积水何故壅塞不能迅流应作何尽令归海涸出民田之处一一详阅议奏【附】总漕桑格等奏疏【臣等看得下河为泄水入海之区自淮安以至邵伯镇计运河东岸共有涵洞三十处牐十座滚水坝八座此皆运河及髙邮邵伯等湖之水由诸涵洞牐坝等口归入射阳广洋等湖就下流以至白驹冈门等口入海总由下河受水之处甚多而泄水入海之口犹少是以水势汪洋易于停蓄在雨旸时若之年水循故道田犹无恙惟去嵗及今两年夏秋霪雨异常诸河泛涨以致水势汹涌通流不及弥漫四散而下河之高邮寳应泰州兴化盐城庙湾等处地方皆洼下均受其灾兴化地方更低积水尤甚臣等谨遵】
　　谕【旨沿河踏勘详阅泄水诸口除庙湾冈门白驹三口水颇畅流无容置议及兴化通丁溪草堰白驹之车路白涂海沟引河三道并射阳湖下海之虾须沟朦胧院道港又髙邮湖通邵伯湖之曹家湾汤家绊七节桥日今水未全消不分堤岸无由勘明必须水落确勘再将应行疏浚情形另疏请】
　　【旨外今将臣等阅明亟宜疏浚各口及应建牐之处为我皇上陈之　一髙邮湖之水势宜分也查邵伯镇南有金湾三牐牐南有金湾滚水坝一座三牐之水由人字河入芒稻河下江其金湾坝外原无引河今议于坝外挑引河五里通人字河将髙邮湖之水引入邵伯湖由金湾牐坝同归人字河入芒稻河下江其人字河计长十八里见今浅窄应加挑浚又芒稻河原有旧牐二座西牐六门东牐三门今俱损壊应加修建如是不但邵伯湖水不至下河髙邮湖水亦可分泄而下河受益矣　一车儿埠入海之口宜开也查泰州河垜塲有车儿埠口其上流乃髙邮漫涨之水及兴化梓新河之水均至河埠塲之老坝汇流于车儿埠口以致不能宣泄今议将车儿埠口至姚子灶四十里河身淤浅应加挑浚姚子灶至苦水洋三十余里间有河形应加开导入海其车儿埠口老坝两处各应建牐一座以备啓闭而泰州之民田受益矣　一丁溪入海之口宜通也查丁溪牐口至捞鱼港六十余里河势深通无容疏濬自捞鱼港至苦水洋七十余里河俱淤淀若循旧河挑濬其河势甚平不能迅流费帑无益今相度情形议于捞鱼港之北就近直挑四十里即入黄家港下海而丁溪入海之水疏通矣　一小海塲入海之口宜开也查小海塲有一河形原系泄水入海故道年久淤塞今议于小海河口建双金门石牐一座自牐口起至邓家窑计长四十里应照旧河再加挑深自邓家窑起至姚子口计长二十里虽旧有河形然地势纡回宣泄不畅今相度情形自旧河北岸邓家窑起向姚子口就近直挑十里以入旧河再自姚子口以下将旧河挑浚十余里会入鬬龙港入海而兴化又増一泄水之道矣　一草堰塲泄水之牐宜増也查草堰入海之道虽畅但因只有牐口一座兼之窄小上流水大不能一时宣泄常至漫溢今议于旧牐之上添建一牐下挑月河七十丈则上流无壅阻之患矣　一运河之水势宜分也查淮安城南运河东岸有兴文小牐一座此牐系分泄运河泛涨之水流入涧河由射阳湖下海见今涧河淤浅兼之牐门窄狭水不畅流今议将牐门改阔并将涧河八十余里再加深浚以泄运河之水则运河之水不至髙邮而兴化等处更有裨益矣】三十七年七月
　　命廷臣防议开下河
　　总漕等防勘得下河各州县地方歴被水灾皆由上源受水之处甚多而泄水入海之处甚少兼之各邑通水故道俱多淤淀以至泛滥横溢成此积水之患也今欲救此灾黎舍开濬故道多分水势之法别无善策是以前疏内议修芒稻河者欲分髙邮邵伯两湖之水入江使不至下河也议挑曹家湾汤家绊七节桥者系开通髙邮邵伯两湖淤塞之水路使通芒稻河以下江也议挑车儿埠之
　　滔子河者欲使泰州所受之水由苦水洋入海也议挑涧河者欲分运河之水流入涧河由射阳湖下海使不至髙邮也议挑海陵溪者欲使髙邮所受之水通冈门下海也议挑车路白涂海沟三河者欲使兴化所受之水由丁溪草堰白驹入海也议挑虾须二沟戞梁河并朦胧西首淤塞之射阳湖者欲使髙寳兴泰盐山等处之水俱由庙湾下海此海口为下河最洼最寛之地泄各处上流之水尤为宣畅也今臣细加覆勘与前无异毋容更议惟是九卿会议所云江海有无倒灌之处臣等细察各处海口以及江口皆系厯来泄水之旧迹而臣等所议挑建诸工皆内地淤阻之河道照旧开通使水得达于口泄之江海自无倒灌之虞至于防议所云或系海口髙阜内河低洼以致积水不能出海如照此挑浚下河积水果能入海田地果能涸出有益民生等语臣等阅厯形势海口较之内河终属低洼见在泄水而目今水势尚在汪洋民间被淹田地多未涸出者皆由诸河水道淀塞不通之故若使前议挑浚之工一举水得循其故道自必下流归海田地自当涸出实为大有益于生民
　　三十七年十一月十五日
　　上谕大学士伊桑阿等开濬下河民生攸系朕为闾阎疾苦深切轸念曾命凯音布孙在丰于成龙王新命等专司开濬伊等俱奏工程告竣民生大防利益载在册籍存部可考人亦具在可以质询也由今观之止是虚糜国帑水势并未消减田亩并未涸出所谓有益民生者果何在耶今桑格又奏当行开濬而九卿并不详诘从前开濬诸人亦不稽考册籍遽议准行如果此次开濬巨浸全消疆理尽复民业得济朕于钱粮絶无吝惜即动发帑金令其兴工而已至捐助事例并不宜允行即今山陜所捐银米其事尚未明晰也若下河果如其所
　　请疏凿开濬而桑格等能必水即消田即出有裨于民以身家保奏则即令开濬之御史吴甫生亦以此事条奏所言甚是可将其疏并发九卿详询前次督濬者复稽考诸册籍然后确议以闻
　　四十年总河张鹏翮请开虾须沙沟等下河【详见淮安府】
　　雍正九年开濬江北等处河道工程告竣
