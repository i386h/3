<!-- { "loadSidebar": true } -->
　　国朝康熙十三年知县梁延年修【附】宋曾巩繁昌兴造记【太宗二年取宣之三县为太平而繁昌在籍中繁昌者故南陵地唐昭宗始以为县县百四十余年无城垣而滨大江常编竹为障以自固嵗辄更之用材与力一取于民出入无门闗宾至无舍馆今治所虽有屋而庳褊破露至听讼于庑下案牍簿书栖列无所往往散乱而不可省而狱讼赋役失其平歴七代为令者不知几人恬不知改革日入于壊故世指繁昌为陋县而仕者不肯来行旅者不肯游政事愈以疵市区愈以索寞为乡老吏民者羞且憾之事之穷必变故今有能令出因民之所欲为悉破去竹障而垣其故基为门以通道往来而屋以取固即门之东北构亭瞰江以纳四方之宾客旣又自大其治所为重门步廊门之上为楼敛勅书置其中廊之两旁为羣吏之舍视事之防便坐之斋寝庐泡湢各以序为防之东西隅凡案牍簿书室而蔵之于是乎在自门至于寝庐总为屋凡若干自计材至于用工总为日凡二千三百九十六日而落成矣夏希道太初此令之姓名字也庆歴七年十月二十三日此成之年月日也始繁昌为县止三千户九十年间四圣之徳泽覆露生养今几至万家田利之入倍他壤有鱼鰕竹苇柿栗之货足以自资而无贫民其江山又天下之胜处可乐也今复得能令为树立如此使得无嵗费而有巨防宾至不惟得以休而耳目尚得以为之观令居不惟得以安而民吏之出入仰望者益知尊且畏之狱讼赋役之书悉完则是非倚而可定也予知县之去陋名而仕者争欲来行旅者争欲游昔之疵者日已减去而索寞者日以富繁称其县之名其必自此始夏令用荐者为是县至二十七日而计材以至于落成不惟兴利除弊可法也而其变因循就功効独何其果且速欤昔孟子讥子产恵而不知为政于戏如夏令者庶几所谓知政者欤于是过子产矣凡县之得令为难而得能令而兴事尤难幸而事兴而得后人不废壤之尤难也今繁昌民旣幸得其所难得而令又幸无不便巳者得卒兴其所尢难皆可喜而无憾也惟其欲后人不废壊之未可必也故属予记其不特以着其成其亦有以警也】
　　庐州府
　　古皆土城唐庐州刺史路应求加甓焉城初据金斗河为池宋乾道间郭振帅淮西以镇大城小拓其地跨河立水闗二元末城圮佥事马世徳请发公私钱十万贯修之明仍其旧城周四千七百六丈高三丈阔四丈门七东曰威武曰时雍南曰南薰曰徳胜西曰西平曰水西北曰拱辰四面濠俱深广二闗上跨水西门下跨时雍门为金斗河流出入之处正徳中剧盗刘六等起知府徐钰虑水闗难守筑埭障之而导水为外濠以自固郡址西高而东下蜀山鸡鸣山土山诸水汇于水西门迳城中金斗河每春夏水溢则东闗受害为甚后知府张瀚濬流以杀其势知县胡震亨建牐以防其涸民便之
　　合肥县附郭【附】元余阙合肥修城记【至正十一年寇起淮南自浙西江东西湖南北以及闽蜀之地凡城所不完者皆陷合肥之城久圮仓卒为栅以守栅成贼大至民赖栅以完其后佥宪马君至顾而曰以栅完民幸也非所以固乃白皇孙宣让王及宪使高昌公议修其城遂发公私钱十万贯召富人之为千夫长百夫长者佣小民相所圮废尽筑之富人得官发钱无甚费咸喜助不足小民方饥得佣钱奔来执事鼛鼓不设鞭扑不施捧柴荷畚麕至竞作自十三年二月朔戒事九月毕城四千七百有六丈六门环为睥睨设周庐具饰器门皆起楼橹相盗所必攻者甓之计用木若干甓四百四十八万用人之力七十七万八千城成而盗不至者今期月矣余生长合肥知其俗之美与夫所不从乱而可与守者有三焉其民质直而无二心其俗勤生而无外慕之好其材彊悍而无孱弱可乗之气当王师之取江南所至诸郡望风降附独合肥终始为其主守至国亡乃出降天下旣定南人争出仕少不达则怨议其上而不可止吾合肥之民布衣蔬食秀者治诗书朴者服农贾婚防社饮合坐数百人无一显者无少疾怒不平之色驱牛秉耒鸡鸣而耕朝而息日昃而耕暮而息不合耦而终十亩负二石之米日中超百里而无惫容惟其质直而无二心故盗不能欺勤坐而无外慕之好故利不能诱彊悍而无孱弱可乗之气故兵不能诛昔者木栅犹足以力战御寇而无肯失身于不义者今而得贤使君修其垣墉救其疾苦携持抚摩以与民守之而民之与君又歌呼爱戴与君共守自今至于后日是虽无盗有亦不足忧也君前为庸田佥事城姑苏今宪淮南又城合肥一人之身而二郡之民赖之以有无穷之固儒者之利不其溥哉君名世徳字元臣由进士第歴官应奉翰林文字枢密都事中书检校庸田佥事又其官与余前后为史氏城又余之所志而未成者也因为纪之其执事与凡供役之人则载之碑隂】舒城县元末邑人许荣建土城明治十一年知县安郁増筑南临大河嵗虑溃决嘉靖中知县何偁初易以砖后歴郭懋陈魁士黄宗圣钱允灿朱世昌凡五令而功始竟周一千三十九丈高一丈五尺门六环城有濠明末残毁
　　国朝顺治中知县丁时陞等相继完缮雍正八年知县
　　陈守仁修之
　　庐江县土城亦元末许荣建明景泰以后知县李显胡马鑛周良防刘裁轩尚朱李吉等相继修筑易土以砖周八百五十二丈高一丈五尺阔九尺门六池深六尺广二丈五尺崇祯三年知县张云鹄修其倾圮十二年耿廷箓因寇乱于城外筑牛马墙濬濠益深建重闗石坝城守以完
　　国朝顺治七年知县孙喆雍正八年知县陈庆门俱
　　重修
　　无为州在宋为军壁明初知州赵君祥始筑城周九里高一丈二尺阔七尺门六东引花林大河为濠深一丈阔五丈九尺嘉靖中巡按御史吴伯朋用郡人刘仑议改建甎城高二丈四尺万歴四十六年久雨倾圮知州陈贤才修崇祯时复加修浚
　　国朝顺治六年城西南壊知州方安民修雍正九年知州张鏻修葺【附】明徐阶修筑无为州城记【无为州故有城周若干丈其始不知所由筑及元末而圮今复城之者监察御史吴君百朋也嘉靖辛亥壬子间倭贼窃寇海上州人布政防议刘君仑以侍御忧居言于同知今按察佥事许君用中请城以为之备而无为去海逺众相与迂之不听后三年倭寇益肆致焚烧郡县劫守吏而取其蔵天子诏有司各得为城自保于时许君已去州之吏无能任其事者明年丙辰奉命按江北防寇犯淮逺近汹汹君叹曰是尚可不急图哉乃进州守何宠条公帑之羡得若干缗使具诸费而召其民告语之使出力以供诸役民胥应无后始事于七月八日凡为日九十城成寇间不敢犯州父老子弟相与乐其生而颂君之功于是刘君走书京师请予记按志无为庐州庐在曹魏南宋盖南北之界而攻守者所必先也想其时高城固门百倍他郡而民之苦于兵革亦有甚焉者矣逮我朝混一区宇列圣相继礼教明法令一寇贼奸宄无所容其间而庐又于天下为中土其吏民宴然无复战争之虑故城之遗址坐视其没于荒榛野草之中无复以为省者夫岂非治平之征而臣民之大幸与然君子之为政未尝不以其身其天下之乐亦未尝不以其心先天下之忧城郭沟池所以设险而守国者盖不俟患之旣至乃为之图也若兹城之久而复没也又岂非有司之失职而论政者所深慨与自江南用兵以来战守之务取仓卒以致丧败者多矣彼其心非尽不知患之当备惟夫计迂习惰而侥幸免诸其身故备之弗豫也无为今巨州寇所窥也非赖吴君殆不免于焚劫然国家之制吏率以九载乃得去其官惟御史之出按则一年而代计吴君之日宜易以侥幸无事而独汲汲乎备以脱州人于兵火之中此其贤于世之君子逺矣予故为记其事以告为政者使知劝焉】巢县旧城圮元守帅王珪因旧规甃之至明嘉靖间惟北门楼堞如故余皆木栅知县李谟严宏更筑周十二里高二丈三尺阔六尺西南临河东北据山门四隆庆中知县易可久万歴中知县陈经言崇祯时知县寗承勲俱修葺
　　国朝康熙七年知县于觉世修雍正七年知县邹瑆重
　　葺
　　凤阳府
　　府城明洪武七年建周五十里四百四十三步高丈余皆土筑惟东北砖垒四里有竒门十有二曰洪武朝阳独山涂山父道子顺长春长秋南左甲第北左甲第前右甲第后右甲第其长秋父道子顺三门后裁九门名犹存池本无水军民分种为田
　　凤阳县附郭明洪武五年建外城周围九里三十步高二丈许门四内城周围六里许高二丈五尺二城皆砖筑内城东南及西三面有池旧为皇城崇祯八年守监王裕民以流寇犯凤奏请凤无城郭令民得聚居于此
　　国朝康熙六年置县治
　　临淮县梁天监五年筑城周围九里十三步高二丈五尺东绕涡流西环濠水北涌淮河门六各有楼明正徳七年巡视都御史丛兰守备太监阎瑄重修嘉靖中知县吴鼎训导郭维城凤阳卫经歴严时亨隆庆中知县陈中烈万歴中知县郑之亮贾应龙相继修治
　　国朝顺治六年淮水溢圮数十丈知县徐必进修懐远县旧城相传南北朝时所筑周围九里十三步高因荆阜深阻涡淮明景泰初知县王道因旧址修建其后倾圯遂无城郭崇祯时流寇猖獗巡抚朱大典请城荆山诏遣钦天监载图度地于淮河两岸始建新城仅周三里二百余步
　　定远县旧有土城明正徳七年知县杨麓易以砖石周五里二百三十六步高二丈余门四环城有池深二丈北池阔二十丈余皆阔十丈十四年知县高璧重修嘉靖以后知县高鹤卢春陈鹏举李彬相继修葺
　　虹县旧惟土堡嵗久倾圮明景泰初知县王磐治中知县樊江修之万歴二十二年知县任愚始建砖城周围五里十三步高二丈门五又有水门二敌台八座池深九尺阔三丈
　　寿州旧城久堙宋嘉定间许都统重建周围十三里有竒高二丈五尺广二丈门四东为池堑北接淝河西连湖中明正徳中知州吴节同知梁谷袁经嘉靖中知州栗永禄甘来学吕穆感万歴中知州郑相继増修
　　国朝顺治六年大雨知州王业修
　　凤台县寿州同城
　　宿州城肇于唐明洪武十年始垒石覆甓周围六里三十步高二丈四尺广二丈五尺门四外有月城池深一丈阔如之
　　灵璧县古未有城明治中知县陈玉始筑土城旋圮正徳初知县陈伯安即遗址建周六里有竒高一丈九尺门四池深八尺阔二丈知县邢隆继修
　　颍州府
　　颍州旧城周四里高一丈八尺明洪武间指挥佥事李胜建北城万歴二年知州赵世相稍移西筑南城与旧合为一周五里四十四步北门仍旧东西南三门俱在新城南曰迎薰东曰宜阳西曰宜秋俱有楼有月城正徳甲戌兵备孙磐始甃以砖北倚颍水为隍嘉靖二十年兵备苏志皋万歴初知州谢诏濬隍置牐
　　阜阳县附郭
　　颍上县旧有土城元季圮明初千户孙继达始建砖城周二里六十二步高二丈五尺门四南北西三面有池东面临河嘉靖中兵备苏志皋濬万歴间知县屠隆筑隄崇祯九年知县廖维义重筑
　　国朝顺治八年城圮于水知县鲍仁修
　　霍邱县旧惟土垣明成化间知县高升治中知县王启修葺正徳七年都御史丛兰檄通判方宾易以甎石知县孙诚继之始竣周六里二百七十三步高一丈八尺门四知县刘佐李琏周佩杨善等修之其池深三丈阔一丈知县王启凿知县陈表重濬
