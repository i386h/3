<!-- { "loadSidebar": true } -->
　　上古赫胥氏陵在潜山县天柱山朝阳峰左汉大司农朱邑墓在桐城县西南二十里石井铺邑少为桐乡啬夫亷平有恩后登列卿病且死属其子曰我故为桐乡吏其民爱我必葬我桐乡后世子孙奉尝我不如桐乡民子因葬于桐乡西郊外民果共为起塜立祠岁时祭祀不絶邑令张云墓在桐城县北五里云祈雨龙眠山下雨大作没于水其妻闻之投崖死溯流与云合遂葬于此
　　太尉乔元墓相传在潜山彰法山广教寺后元梁国睢阳人后汉书注建安七年曹公军谯遂至浚仪遣使以太牢祀元其祭文云奉命东征屯次乡里北望贵土乃心陵墓是也
　　邑令张何丹墓在宿松县南西山下
　　三国吴偏将军周瑜墓在宿松县圭山瑜卒于柴桑移葬于此
　　南北朝齐何昌防墓在潜山县报恩寺后
　　何思墓在潜山县王家坦
　　唐驸马柴绍墓相传在潜山县太平山
　　毕諴墓在潜山县
　　梁公狄仁杰墓在太湖县九村坂
　　邑令麴信陵墓在望江县北隅之崇冈有贞元题碑
　　孝子徐仲源墓在望江县北十里
　　国朝康熈庚子知府张楷为立碑表其墓
　　五代西平王周本墓在宿松县西三十里
　　宋知舒州黄庭坚墓在懐宁县
　　王祐墓　光禄王罕墓并在潜山县王家坦黄贞女墓在潜山县东门千金巷内千金其小字也
　　处士向荣墓在太湖县龙山下明万厯中山水冲决得荣墓志知为皖人少通经史结茅居年九十卒
　　进士潘琛墓在宿松县福昌岭后
　　石兴宗墓在宿松县九冲塍兴宗尝舍宅为宫以祀张巡宗卒即葬此
　　学士吴墓在望江县西北五里星变陈言屡徴不仕墓碑存明正徳间知县周镛教谕冯善为表之
　　周必尹墓在望江县北四十里永恩寺前提举龙仁夫墓在望江县北三十里悬顶山有碑存
　　元右丞余阙墓在府西门外二里阙死难贼义之求尸葬此
　　国朝康熈己亥知府张楷为之甃石建矿视旧加广焉雍正六年安徽按察使刘柟复为修建墓门石垣【附】
　　国朝刘柟修墓门垣石纪事【髙阳后学刘柟以雍正六年戊申秋九月恭膺简命视臬上江其明年春侍大中丞魏公劝农西郊驻节览古共展谒　忠宣公祠墓裵裒故墟荒落增慨伏念忠烈如公遗迹不振甚非盛朝崇节褒贤磨世砺俗之至意爰承中丞公命卜吉鸠工麤具墓门一石阑左右翼之墓垣围共一十有三文计费工银五十三両有竒阅十有二日而竣资皆公蠲罔役民力祠墓既肃瞻仰弥钦廼敢亲诣墓下并率董役人员本司照磨直通州刘成璠简发试用官山东胶州髙鳯翰汶上县赵本防祭告成刋石纪事永昭后来】
　　郡守韩建墓在府康济门外江濵
　　李宗可墓在余墓之左　马倅墓在余墓之右皆与阙同死者康熈庚子郡守张楷并甃以石都统制陈宗义墓在潜山县九都坂有碑记处士王防学墓在望江县北二十里雄鱼山方开宗墓在望江县北六十里赤城坂欧阳元表其墓
　　明布政刘尚志墓在府小龙山
　　布政吴岳秀墓在府古角城
　　汪道亨墓在府治西门外
　　义士汪銮墓在府北郭外宸濠攻城被执不屈遇害
　　中书顔素墓在懐宁县石牛山
　　御史赵景初墓在桐城县北峡关
　　举人方法墓在桐城县北东龙眠
　　方学渐墓在桐城县松门岭
　　少卿方大镇墓在桐城县白鹿庄
　　赠少保钱如京墓在桐城县城内
　　孝子檀郁墓在桐城县投子山西
　　尚书吴用先墓在桐城县防公山
　　赠少保左光斗墓在桐城县北三十里
　　巡抚方孔照墓在桐城县东合明寺下妻吴氏祔
　　孝子夏子孝墓在桐城县土地岭有碑
　　布政张秉文墓在桐城县西薛家铺妻烈妇方氏祔
　　知县夏统春墓在桐城县北东龙眠
　　尚宝丞金燕墓在潜山县北
　　县令赵宗普墓在宿松县
　　将军石良墓在宿松县豆溪兴宗之后
　　义勇墓有二俱在宿松县一东郭外一西郭外半里皆明季守城战没者
　　学博饶政墓在望江县北七里冈
　　罗贞女墓在望江县井邱林
　　知县王之庆墓在望江县北之庆为尤溪令李自成陷京师投水死以骸骨归葬
　　国朝康熈丙寅移于太湖县之摇风嘴
　　国朝进士刘若宜墓在府治北马鞍山
　　赠主簿赵焕文墓在懐宁县
　　赠大学士张秉彛墓在桐城县北三十里仓基墩奉
　　防谕葬
　　尚书张秉贞墓在桐城县嵩山奉
　　防谕葬
　　尚书姚文然墓在桐城县西三里冈
　　大学士张英墓在桐城县北西龙眠双溪康熈四十九年奉
　　防谕葬
　　少詹张廷瓒墓在桐城县北北峡关
　　赞善姚士藟墓在桐城县东南会公山
　　姚孙棐墓在桐城县东南九十里
　　徽州府
　　社稷坛在府城镇安门外
　　风云雷雨山川坛在府南门外
　　勅建先农坛在府城东门外雍正四年遵建
　　郡厉坛在府城北郊【在县曰邑厉】
　　里社乡厉二坛在各乡保
　　关帝庙在府治乌聊山
　　国朝雍正五年奉
　　防追封三代公爵春秋同日祭于　后殿
　　城隍庙在府城南门内
　　勅建八蜡神庙
　　刘猛将军庙并在府治东【以上坛庙所属县俱如　制】旗纛庙在各衞所
　　蔺将军庙在府城潮水门外祀隋将军蔺亮亮镇新安有靖难功故歙县亦有祠祀之
　　忠烈庙在府治乌聊山祀唐越国公汪华又以汉将军毛甘唐神策将军汪节附祀焉
　　忠靖王庙在歙县北十里洪相山王张姓名卞家于滑之白马唐天宝时与张许同死睢阳史失其名宋政和乾道间加封王爵潭州庙有宋曾致尧撰碑
　　禹王庙在歙县龙井山
　　世忠庙在歙县西南黄墩祀陈将军程忠壮灵洗公之故宅在焉宋宝庆中追封广烈侯赐庙额曰世忠绩溪亦有祠
　　英烈庙在歙县乳溪祀宋义勇钱嶨钱觷绍定三年新安士民以其捍寇有功陈乞褒表立祠赐额曰英烈
　　孙王庙在休宁县西祀吴主孙权
　　忠烈庙在休宁县治东山祀越国公汪华宋绍兴中邑令吴敦仁建
　　岳王庙在祁门县西祀宋岳飞绍兴元年飞提岳讨杨么经此后人因立庙祀之
　　徽溪庙在绩溪县西北祀唐汪华第八子俊乳溪庙在绩溪县北祀汪华第九子献
　　张许庙在绩溪县九里坑祀张巡许逺
　　婺女庙在婺源县西北以县为海宁县地尝隶婺州取上应婺女之义故立庙焉
　　朱文公阙里庙在婺源县南每嵗二八月仲丁致祭
　　圣祖仁皇帝钦赐御书学逹性天四字额雍正二年燬于火十三年上下两江官绅商士等捐赀重建总督赵恩碑记【婺源之有朱子犹邹之有孟子曲阜之有孔子也自古至圣大贤其风教所被瞻向之诚即穷海内外日月霜露之所及无有遐迩如奉函丈而尤必重其里居乡邑故孟子叙道统而亦以近圣人之居为幸岂非以天地灵异所钟而神明所凭哉今天下于朱子仕宦流寓讲学之地无不崇庙貌祀春秋则婺源之庙宜尤巍焕异于他所自雍正二年燬于火于是两江督抚大臣胥用悚惧而余以十一年冬奉】
　　【命来莅兹任累檄所司鸠工庀材毋怠毋率而布政使司李兰盐运司尹会一殚力经画斥羡帑倡捐输委吏董役防肃将事自雍正十一年工兴迄今嵗三月告竣请予为文以祀之世尝谓三代而上道统与治统合自孔孟后道统寄于师儒遂与治统分余谓不然道统之寄不遇圣帝明王亦无以别正宗而昭一是是岂不系乎其治哉有宋周程张朱五夫子续千圣之道统于既坠一洗汉唐以来浅儒俗学其为圣门功臣当无所轩轾其以公为集诸儒之大成虽昔贤有言之者而厯朝典礼班于诸儒于公未有所隆异我】
　　【圣祖仁皇帝以天纵之姿契执中之传编纂全书冠以御制序文特命从祀进公位次于十哲之后以示褒崇于是天下士大夫求圣贤之道者知必由公之教始无岐误如入室之户渉川之舟楫也葢自公之生迄今五百余年而其道始大着是岂不系乎其治哉余博观诸儒之书求圣人之道二十余年略有窥测叹宋儒皆学孔子之学而能具体孔子者断推公一人葢公之穷理致知一孔子之博文也主敬存诚一孔子之约礼也反躬实践一孔子之下学也一生所注释考订之书几万卷而未尝自为一书一孔子之述而不作也微公则周张二程之学不着即孔子之道亦从而晦噫嘻盛矣宋熈寜元丰间圣学久芜学者溺于文词锢于功利重以王氏之学诬经叛道簧惑其间闻周张程子之説信者十一而诟毁诋諆者蜂起迨南渡后风流弥逺非公为之扬其风而畅其义后之人谁复知周张二程之书而又何由知孔子之道哉夫孔子之道不外六经四书此生人之命脉国之治乱人心之存亡系焉不得其言不明其道自公研穷阐发而后由孔子而上遡于尧舜禹汤文武周公由孔子而下及于顔曾思孟靡不掲其心源以诏示万世炳炳乎如日月之经天江河之纬地葢其精神气力实足以肩荷古今宇宙之大业而视若欿然故河汾薛氏谓朱子之功不在孟子下也尧舜之道得孔子而益彰周张二程之道讵非得公而益彰也耶余以薄遭逢】
　　【圣主累膺重任恒陨越是惧犹以读公之书窃公一二绪言勉勉于立诚主敬为当官治躬之则以冀幸寡过使公生于今日必得大用以上佐圣天子唐虞之治顾不幸而际宋季与时龃龉不得一行其志以老每读宋史为之慨然太息然孔孟之生皆未得一遇于公又何叹焉而从此亿千万年孔子之道悠久不息公之教亦厯久而弥芳公之教列于千秋孔子之道愈光昌于万古余兹以公与孔孟并举岂谀也哉因志重修嵗月而敬述其私淑之诚俾勒之石】忠义祠　节孝祠俱在学宫旁【二祠所属县皆如　制】尚贤祠在府城南门外祀晋程元谭梁任昉明陈彦回孙遇张正彭泽何歆张芹刘志淑王继礼后增徐摛陶承学陈所学洪有助
　　吕司马祠在府城太平兴国寺祀唐司马吕渭显忠祠在府城南街祀明靖难知府陈彦回叅政郑桓长史程通
　　节烈祠旧在府城水洞口祀厯代节烈后圯今改建于机巷口
　　汪忠愍祠在歙县城东祀明副使汪一中嘉靖辛酉勅建
　　朱韦斋祠在歙县紫阳山祀朱松
　　三夫子祠在歙县堨田祀宋程颢程颐朱子先贤祠在歙县祀宋周敦颐程颢程颐张载朱子
　　朱文公祠在歙县紫阳山祀宋朱子
　　六逸祠在歙县岩镇岳庙中祀宋潘洋发方鹗明唐子彰余修赵汝弼王瑗
　　陆忠节祠在歙县渔梁祀宋朝请大夫陆梦发孝子祠在歙县祀厯代孝子
　　孝女祠在歙县刘村祀章氏二女
　　陈定宇祠在休宁县陈村祀元儒陈栎
