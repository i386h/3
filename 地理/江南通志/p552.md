<!-- { "loadSidebar": true } -->
　　金继望字又吕望江人顺治六年抜贡除河南宜阳县令兵燹之后招集劝垦民遂乐业擢兖州府黄河同知到任即周歴河干修筑石香炉梁家楼新月诸堤水患又捐俸赈饥修曹县学终九江太守
　　高可极字尔建潜山人以岁荐知永丰县下车即详食盐免充广饷捐买马不起民夫以老病去任士民焚香泣送数十里
　　姚文熊字望侯桐城人康熙丁未进士令萧山地值冲繁又闽乱未定刍粮取给于邑调度有方民得不困迁阶州州与蕃地邻乱后益凋敝到任悉除无名之征上官按旧例发吏督催文熊缚其骄横者挞而遣之大计遂以不及例降调萧人祀之姚文焱字彦昭桐城人八岁能诗年十四补博士弟子员康熙已酉登贤书司铎长洲教士有方陞峡江令革陋规轻徭役兴学校戢奸宄峡人德之以母丧归
　　张芑字武仕桐城人以明经通判武昌署府篆值标弁夏逢龙叛被执不屈贼怒令禠衣冠缚置烈日中肌肤尽裂芑抗言益厉拘系将戮之乗间夜逸录状报部请师平复原官迁嘉定州恳荒修学士民德之
　　孙元衡字湘南桐城人以明经知新城县县苦水患元衡濬孝妇小清两河以杀其势筑堤十八里以捍其冲举卓异擢蜀之汉州牧招集流亡给种教耕皆得安土炉蛮乱身歴行间设法转运不匮又举卓异迁东昌守
　　张防字次臯桐城人以明经歴知平山固安清苑皆畿辅近邑防所至仁惠有声有酆氏疑狱乆未决防至立辨又章氏爲强暴所逼亷得其状一时称爲神明举荒政建义学毁淫祠台臣交章荐之擢大名广平两郡司马督理河务漳水决身亲畚插捍御堤防数月河患乃息被灾之民捐俸赈给所活数千人
　　吴昉字五玉桐城人康熙乙卯副榜学古通经自守以正推产诸弟友爱笃摰善诱后学江南北薫其教能文者甚众司铎丰邑士习文风爲之丕变再摄县篆豪民杀人辇金求释卒抵之法年八十卒于官
　　王□字其人桐城人由禀贡教习爲栾城令岁革羡余千金浚井数百助民灌田栾人德之擢绍兴别驾濬三江牐及杭城内通商河俱百年堙废之迹以卓异累迁彰德太守
　　张廷瓒字卣臣相国英长子康熙己未进士荐登宫尹趋承讲幄屡膺纂修之任分校礼闱典试山左皆称得人
　　圣祖北征沙漠三临絶塞廷瓒以儒臣与扈从之列屡被殊恩务益恪慎厥职尤熟于掌故翰苑著作多出其手生平孝友任防长子若霖字岩举天性孝友好义乐施文行兼茂称令子焉
　　夏瓆字景文桐城人博学工文以贡授云南呈贡县令振兴文学革除陋规给牛种以劝垦岁饥赈救全活甚众
　　张若霈字云举桐城人廷瓒次子康熙戊子举于乡初任严州同知摄义乌篆捐金造东门巨桥邑人名张公永济桥建祠桥侧祀之迁梧州守辑盗宁民平粜给种多着善迹擢苍梧盐驿副使病卒
　　特赠按察使衔雍正九年祀广西名宦祠

　　江南通志卷一百四十六
　　钦定四库全书
　　江南通志卷一百四十七
　　人物志
　　宦绩【九　徽州一府】
　　徽州府
　　唐胡学婺源人咸通进士仕抚州司户上书忤田令孜窜福州寻授舒城令黄巢乱説李克用等协力之每临阵爲前锋后加宣歙节度讨击使
　　南唐查文徽休宁人仕南唐累官枢密副使讨建州王延政有功迁建州留后吴越兵据福州文徽攻克之入城抚其民陷伏中被执后遣还以工部尚书致仕弟文徴亦仕南唐
　　宋魏羽字垂天婺源人初仕江南爲判官归宋擢太子中舍真宗时终礼部侍郎羽强力有吏干好言事歴剧职十年始逾四十须鬓尽白
　　张谔字昌言歙人能文有吏材南唐秘书丞通判鄂州归宋歴西川转运使先是中土不习舟楫谔置威櫂军分管勾始无覆溺之患子秉字孟节举进士善词翰歴官枢密直学士
　　谢泌字宗源歙人太平兴国五年进士端拱初迁殿中丞直史馆时王禹偁请羣官谒宰相须朝罢同时接见以防请托泌谓不可疑大臣以私辅臣非接见宾客何以究知外事上嘉纳之尝荐王旦数人皆至卿相官至右諌议大夫判吏部铨年六十三端坐而逝
　　洪湛字惟清休宁人雍熙进士直史馆咸平间使荆湖条奏利病甚众时议城绥州使湛相视陈七利二害凡五使西北采访边事甚明悉与王钦若同知贡举爲所诬累贬儋州
　　俞献可字昌言歙人端拱初登第歴归州军事推官权领州事防李顺反川陜官吏多弃城献可料州兵屯沿江爲栅以遏之晋御史建言天下所上瑞物不在图牒者毋得以闻提广西刑狱平定蛮冦爲立互市筑塞以扼其险累官龙图阁待制查道字湛然休宁人文徽孙事母孝母病思鳜羮方冬道泣祷于河得鳜以愈母端拱初举进士歴官知果州西充贼爲患诏书招之不下道单骑趋贼所谕以诏意咸拜曰仁郡守也悉服防举贤良方正拜左正言直史馆天禧初求外任出知虢州时秋蝗灾道不待报出官廪米赈之给民麦四千斛爲种全活甚众道所至务寛恕尝按部从者摘路旁枣以献道挂钱于树而去从兄陶字大钧官秘书少监判大理知审刑院赐金紫陶子拱之淳化进士歴官中书舍人有亷节
　　俞献卿字諌臣献可弟登咸平进士歴昭州军事推官防陈进乱献卿尽发州所积缗钱平籴得谷数万大兵至頼以馈军累迁三司盐铁判官上言天下谷帛寖耗仁宗爲罢诸无名费以钜万计后知杭州江潮溢凿西山作堤数十里民便之以刑部侍郎致仕
　　魏瓘字用之婺源人羽子爲开封府叅军奏内侍以作灯山诛索扰民诏杖内侍歴提防广西刑狱转运使除雷化等州舟船计口之税罢柳州无名之役寻知广州倡筑城及侬智高冦广五旬不能下朝廷以爲功累迁吏部侍郎致仕
　　胡遇绩溪人登庆歴进士侬智高陷邕州孙沔余靖以谋畧荐于朝除行营叅谋从狄青大败智高擢湖南江西安抚使
　　王汝舟字公济婺源人皇祐五年进士知南剑州捕盗官邀赏増益盗赃拟死者十三人汝舟阅牍得其状皆免死以治行第一闻哲宗时擢河北转运判官諌罢市珠之令徙防州提防刑狱告归先守南剑时祖母没上言诸父无在者乞以适孙解官终三年丧诏从之着爲令有云溪文集
　　许元字子春祁门人以荫歴泰州军事推官戍兵千人自海上亡归州守不知所爲元叱执倡首者三人余悉劳遣迁知丹阳县旧制盗决练湖水者罪死防大旱元请借湖水溉民田不待报决之守遣吏按问元曰便民罪令可也时京师粟少而江淮岁漕不给范仲淹荐爲发运判官转输不匮上嘉之拜侍御史
　　孙抗字叔和黟人登进士知浔州擢监察御史劾奏狄青不当沮败永洛城事言日食阴盛当以后宫爲戒又諌止大猎迁都官员外郎提江西刑狱有言岁凶当稍贵常平粟价以利籴本者抗言此非常平本意诏从之官至工部郎中
　　汪汲绩溪人嘉祐进士授慈溪令濬河溉田数千顷民祀之擢太平推官解释寃系子奕襄皆登第有时名
　　洪中孚字思诚休宁人湛孙元丰二年进士尉黄冈除邻盗张韬主成都簿渡笮桥谕降雕门叛蛮崇宁初转运熙河兴鼓铸酤市易之利以给边立墩堡给铠仗兴耕屯以防剽掠青塘内附中孚出不意夜半抵其地抚慰之以察其情酋皆畏服知太原府夏人提重兵来议地界饬诸将掩撃遁去以龙图阁待制致仕
　　王愈字原道婺源人绍圣登第知信州睦冦犯信击败之爲王黼所嫉坐窜逐高宗时吕颐浩首荐愈起知无爲州军
　　程迈字进道黟人元符三年进士由仁和尉迁知西安县部使者督诸郡水旱积欠迈曰衢州数年无水旱何积欠也守不能屈由是他邑皆免高宗时歴知福州温州上称其政光前絶后今之吏师又知平江镇江时鄱阳岁饥多盗以迈知饶州奏蠲舟车征算増米价以招商贾不逾月米大至手条寛恤三十余事民以宁息进显谟阁直学士
　　汪叔詹字致道歙人崇宁五年进士爲太学博士以直言忤王黼斥归乆之权知芜湖县发运卢宗原议涸丹阳湖爲田叔詹抗言争之不得置印防事走京师上书言湖不可涸状帝悟从之擢提举潼川常平时东川盐井卤竭民多亏课被囚奏蠲其逋且削煑盐之籍南渡后以司农少卿总领湖广六路财赋凡八年无阙事
　　汪希旦字周佐歙人登大观进士知泗州时剧贼宋江横行及濠濠泗密迩希旦严守备贼不敢犯开廪赈饥蝗不入境麦生两穗治最赐三品服歴知袁江舒三州以朝请大夫致仕
　　胡舜陟字汝明绩溪人大观三年进士靖康中爲侍御史奏诛赵良嗣力抗和议高宗立仍前职以弹宰相出知庐州时淮西冦盗充斥舜陟修城治战具招降刘文舜击走张遇孙琪戒诸郡无给叛将范琼食而阴发兵剪其后琼遂絶江走时淮西八州惟庐安堵已而知静江府罢官复起经畧广西连破周聪陈旺诸冦经画买马诸政视常岁赢四倍运使吕源修怨谗于秦桧下狱死后事白赠少师子仔知晋陵县尝寓苕溪着渔隐丛话黄葆光字元晖黟人赐进士出身授齐州司理叅军阅狱囚一夕遣数百人通判以爲疑视牍无不当者擢监察御史条奏三省枢密院吏猥多如奉入赏劳之类非元丰旧制者革之岁省费数万蔡京怒其异已徙符宝郎复拜侍御史政和末岁旱葆光奏言蔡京僭拟跋扈大臣皆依违畏避以致天变京中以他事谪降后起知处州当方腊残破之后尽心牧养卒州人祀之
　　金安节字彦亨休宁人宣和六年进士歴迁侍御史秦桧兄梓知台州安节论其附梁师成罢之以是忤桧不出者十八年桧死起官歴侍讲给事中封驳论奏独立无党张浚语人曰金给事真金石人也官至吏部尚书请归时以爲中兴以来完名高节未见其比卒諡忠肃
　　汪若海字东叟歙人游太学以知兵召见请立康王爲大元帅镇抚河北高宗即位迁江南经制使上言天下如常山蛇秦蜀爲首中原爲脊东南爲尾今以东南爲首安能起天下之脊哉欲图恢复必在川陜遂以张浚宣抚川陜继论军食忤执政谪英州道出临川时江夏军马李允文跋扈若海驰谕之允文感悟惟其下曹成不顺若海以计得军印遂夺其众归因献平冦防朝廷悉用之湖湘遂安累迁直秘阁知江州时方经畧中原议起若海而若海已卒
　　汪勃字彦及黟人登绍兴二年第调严州建德簿长于吏治不事鞭扑入台爲諌议大夫迁御史中丞与秦桧不合求领外祠六年复起知湖州民镌木曰贤哲太守云
　　程叔达字元诚黟人登绍兴十三年第教授湖州防书见时宰论五事除监察御史赈两浙饥以劳被奬迁右正言諌和籴四弊庆元中特除华文阁直学士卒諡庄节
　　朱安国字康侯休宁人绍兴二十一年登第累擢御史尝论释六年未决之囚知广州剧盗陈青冦海道安国授牙校李宝方畧缚青及其党以归威震一方进直徽猷阁安国善谈兵着阴符元机子拂宰姚江筑捍海堤五千丈
　　李知己字智仲婺源人绍兴进士判婺州军士以给衣绢轻持杖喧哗守称疾知己呼其首勅以军法仍计绢直给之众乃帖服迁大宗正丞兼权都官郎
　　汪安行字伯寿绩溪人学问精博登绍兴进士知沣州时入奏请罢公使库孝宗顾宰相王淮曰此朴直做家老子政事何如淮对曰旧摄沣州民思其德孝宗曰因民之思俾复守沣官至朝奉大夫
