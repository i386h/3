<!-- { "loadSidebar": true } -->
　　剙筑拦黄坝迤里拦运河隄【长三十九丈】
　　又帮筑萧家渡旧决口戗隄长八十五丈又帮筑杨家庄旧决口戗隄长七十八丈河防杂説自宿迁至清河县黄淮交会之处计一百八十里旧隄未尝不高因河底屡垫河滩亦随之垫高则隄工每被淤没是以觉其低耳然从隄外河滩而观则觉其低由隄内民地而观则巍然高峻外高内洼故凡有漫决即成建瓴之势此一百八十里隄工迤北之地在宿迁县不过十分之三在桃源县约有十分之五在清河县约有十分之七若沭阳县海州则全在其中此各州县地亩卑洼非地亩之卑洼也河高也故每遇隄工溃决一次则民地亦渐淤高杨家庄未决之前止有桃源北岸之地被新庄口七里沟黄家觜等各决口之水淤高其自徐升坝迤西十里许起歴崔镇古城杨家庄朱家堂萧家渡以至宿迁计程一百里近隄一带全系水田不可以耕而远隄去处亦莫不低洼停水自杨家庄溃决之后大溜经行四载有余朱家堂以下俱已垫高朱家堂以上十余里尚属卑洼迨萧家渡一决而宿迁附近亦俱垫高总之前此水田今皆成高亢之区其减水坝分泄之水自有河形流归大海再经数年之后凡有未垫之洼处亦可逐渐淤高故杨家庄埽工一百六十余丈萧家渡埽工九十余丈不可不堵筑坚固也
　　又朱家堂旧减水坝基拆基剙筑【长一百一十三丈四尺】又帮筑河北镇险工戗隄【长二百三十六丈八尺】建筑挑水坝第一第二道
　　又修筑自卓家庄起至大古城桃源县界缕隄【长一千六百二十六丈】
　　修筑桃源县黄河北岸自宿迁县交界起经河北镇又经七里沟至清河县交界缕隄【长一万四千八百四十九丈五尺】
　　又加帮黄河南岸烟墩汛内缕隄【长四千四百二十六丈六尺】剙筑山阳县黄河南岸上河小茭陵格隄自缕隄起至汰黄隄【长一百八丈】
　　修筑下河叶家营起至陈家社迤下安东县界缕隄【长一万三千十二丈】
　　又修筑黄河北岸自清河县界泗铺沟起歴顔家河至安东县东门缕隄【长九千一百四十一丈八尺　三十九年加修】修筑黄河北岸安东县东门起至彭家滩缕隄【长八千九百三十三丈　隄内险要处三十九年加帮】
　　又修筑自彭家滩起至云梯闗山阳县界缕隄【长八千七百一十一丈五尺　三十九年重修】
　　又修筑自云梯闗起至六套缕隄【长八千一百四十二丈五尺内卑薄处三十九年加帮】
　　又修筑黄河南岸陈家社下山清外河交界起至陆家社灶工尾缕隄【长一万二百六十一丈五尺内卑薄处三十九年加帮】三十七年帮筑徐州黄河南岸下洪奎山店戗隄又加帮自七里沟接奎山店遥隄【长二百二丈】
　　又筑宿迁县黄河北岸临黄外口石牐迤东拦河大坝长十六丈河防杂説康熙十六年以前黄河大溜贴宿迁南岸白洋河镇市而行是年杨家庄溃决以致河水北泻势不可遏从此每多水患若一面改挑引河又一面坚筑大矶觜坝埽台一座逼束黄水全归引河而白洋河镇自可无复水患但此坝滨临大河欲长保无虞又须筑格隄一道约长七八十丈此亦工之不可缓者
　　建清河县清口东西两坝
　　又剙筑黄河南防张福口自缕隄起至清口西坝横隄【长四百九十二丈】
　　剙筑山阳县黄河南岸两车路口月隄【长三百三十丈】抢修安东县上河窑湾险工【长一百四十二丈】
　　三十八年正月二十一日奉
　　上谕谕吏户兵工四部朕抚驭寰区乂安中外孜孜图治宵旰勤民期于天下咸遂生成物无不得其所今边烽永靖四方无事独是黄淮为患冲决时闻下河地方田庐漂没朕轸念民艰曩曾屡遣大臣往令督理不惜数百万帑金务期早绥黎庶乃歴年已久迄无成功今水势仍复横溢浸漫城闾沉没陇亩以致民多失业董其役者未有上策可以宜民时厪朕懐未尝少释在内诸臣咸请朕亲临指示以为一劳永逸之图方今春时雨水减少正宜讲求疏濬以遂安澜爰诹吉南巡亲加勘阅
　　三月初一日
　　圣祖仁皇帝南巡阅河
　　谕大学士伊桑阿阿兰泰尚书马竒侍郎常绶喻成龙李柟总漕桑格总河于成龙协理河务府尹徐廷玺江寜巡抚宋荦员外郎赫韶瑟登徳费扬古等朕念河道国储民生攸闗亲行巡幸由运河一带以至徐州迤南黄河细加防阅黄河底高湾多以至各处受险又至归仁隄高家堰运口等处留心细阅见各隄岸愈高而水愈大此非水大之故皆因黄河淤垫甚高以致节年漫溢黄河若淤高二尺则水高二尺淤高一丈水即高一丈若治河专以筑隄终属无益如不将黄河刷深徒费钱粮且运口太直黄水倒灌兼之湖水淤垫以致清水不能畅流各河与洪湖之水如何得能敌黄若将清河至惠济祠埽湾由北岸桃引入惠济祠后入河而运河再向东斜流入惠济祠交汇黄水如何得能倒灌朕欲将黄河各险工顶溜湾处开直使水直行刷沙若黄河刷深一尺则各河水少一尺深一丈则各水浅一丈如此刷去则水由地中而行各坝亦可不用不但运河无漫
　　溢之虞而下河淹没之患似可永除矣朕意如此是否尔等直奏不得以朕必是朕亦是一时意见亦不保其必然且拦黄坝湾曲马家港窄狭虽将时家马头之口堵筑而黄水不能畅流山阳南岸韩家庄等处险工甚属可虞至于下河不必挑濬如将上河修筑坚固则下河不治而自治矣今朕念民生运道亲行巡幸如不遡本穷源分晰条治于民生何益将来每嵗加帮高家堰等隄堵筑时家马头等口徒费钱粮淹害百姓今应将清口之西坝台加添挑水坝修筑坚固加长过于东坝台将清口安置里边洪泽湖择其水深之处开直成河使湖水流黄河湾曲之处直挑引河使各险处不得受冲董安国冯佑将河道废坏已极此各工程责令赔修赎罪其下河见有积水不得不引出归海将串河射阳湖鰕须沙沟一带挑通引积水流出归海其拦黄坝应行挑拆时家马头暂缓堵筑使黄水流定汰黄隄筑成之日再将时家马头决口堵塞至于归仁隄人皆称系保防明季皇陵此俱系妄诞三四十里路之隄如何防得明季皇陵此隄之修专因水涨之时毛城铺等处发来之水至归仁隄拦回仍归黄河之意此隄亦应酌量修筑至于运河之水少有不济治之甚易尔等系河臣系尔等专责若此治法一成则河道可保无虞如不然另想别策务必将被淹州县之水灾尽除方不负朕南巡救民之意尔等若挑穵引河其原有工程仍照旧令各官修防不可怠忽俟挑穵引河黄河归入故道再将下河串场河与射阳湖泾河鰕须沙沟挑数处通流使水归海至于邳州清河桃源安东山阳宝应高邮江都泰州兴化盐城等州县百姓困苦已极如欲拯济而穷民不沾实惠殷实之人反得行其冒凟每州县或截留漕粮一万石或截留数千石比时值减价粜卖则穷民实有裨益邳州差部官一员粜卖其余别处米石责成总漕桑格总河于成龙同地方大臣委令地方官粜卖如此救治谅百姓似不致流离河道永无冲决朕意如此是否允当尔等直奏不得以朕防为必是尔等速会议具奏
　　是日总河于成龙协理河务徐廷玺等奉
　　上谕将拦黄坝拆开新河口亦不必堵塞其时家马头亦不必合龙门俟汰黄隄筑成之日再行定夺
　　初三日奉
　　上谕王公隄甚属险要务须加帮修筑坚固
　　初四日奉
　　上谕朕未到之前将王家营陶家庄引河挑完放水即写折子具奏
　　四月二十二日于成龙徐廷玺奉
　　防问引河挑水坝河身戗隄可曽建筑　又奉
　　防此隄朕业已指示不用高寛止用高五尺底寛二丈顶寛七八尺以遏水头
　　二十三日奉
　　防隄内有水之处必下埽方好帮筑时家马头旧河从前淤垫之处挑穵引河决口趂此时亦应堵塞至修河之图朕至京斟酌妥当发来
　　二十七日奉
　　防这黄河湾曲之处俱应挑穵引河于成龙奏徐州杨横庄一带现遵
　　防挑穵其各险湾曲之处容臣陆续施工奉
　　防是凡有湾曲之处俱各挑直
　　又清口南岸奉
　　上谕这南岸若不修挑水坝新挑引河必不能畅流　又
　　奉
　　上谕从朕所钉桩处修挑水坝二三十丈挑出水头大溜向北以至引河流畅尾隄在陈家庄旱地面筑高五尺水长之时若从陈家庄南任其流去无碍
　　七月初十日
　　上谕防图内将归仁隄便民牐等口俱已堵塞其毛城铺以下各口尚未堵塞即将此处堵闭则毛城铺等口所出之水由何处泄去必致于散漫各处民受大害所闗甚属要此处宜速筹一防【是年总河于成龙奉】
　　【上谕勘工未奏】
　　是年剙筑砀山县黄河南岸定国寺月隄【长一千九十丈】剙筑徐州黄河南岸自苗家山起至冰雹山缕隄【长一千五十丈】
　　又加帮自韩家山起至段家庄西头旧有民修隄工【长四百九十三丈】
　　又帮韩家山南山沟中旧有民筑土堰【长七十三丈】又修筑自云龙山黄茅冈起至徐州西闗街栅拦门止苏隄【长六百三十八丈】
　　又改挑下洪奎山店支河二百丈张鹏翮河防志下洪奎山店隄外临黄河内傍支河最为险要改挑支河二百丈以保隄工
　　又筑七里沟接奎山店戗隄【长二十九丈】又自奎山店起至三山头遥隄卑薄处俱加帮
　　又剙筑曹家庄月隄【长四百六丈】杨家洼月隄【长七百二十丈】修筑韩坝旧险工月隄【长三百五十六丈】
　　又加帮黄河北岸自单县界起经呉家寨至李道华家楼缕隄【长一万三千二百九十三丈二尺自单县界至呉家寨一千丈旧系民修李道华家楼徐州志作止水庵】
　　又修筑自大谷山起至苏家山缕隄【长四百四十七丈】自陡山起至子房山缕隄【长一千三百十五丈】
　　又加帮华家楼起至长山头民修隄工【长一千九百六十丈】
　　又修筑自九山起至出头山遥隄【长一千六百八十九丈】张鹏翮河防志为徐州大坝险工重门之障
　　加帮睢寜县戴家楼月隄北段【长二百五十五丈】另筑南段【长八百四十丈】
　　又修筑青墩营姚家庄三官庙三险工埽台【长三百八十八丈】张鹏翮河防志三十八年虽经修筑顶仅寛三丈三四尺四十年拨河兵重修新旧顶共寛六丈有余足资捍御
　　修筑宿迁县黄河南岸自睢寜县界古隄头起经徐家湾西张王庙至桃源县界白洋河钞闗口缕隄【长一万一千四百六十七丈九尺】
　　又剙筑蔡家楼墩郎庙及老隄头彭家堡三工总大月隄【长二千一百九十六丈五尺】陈家道口月隄【长九百五十丈】又修筑徐家湾龙门抢修险工临河隄【长二千二十一丈】又修筑温州庙旧减水坝【长三百二十七丈五尺】
　　又修筑黄河北岸自邳州界起至皂河石磡迤西缕隄【长二千四百八十五丈】皂河拦黄坝西隄【长二百四十九丈六尺】自拦黄坝东隄起至张庄运口缕隄【长三千四百三十一丈】又剙筑河北镇月隄【长九百七十八丈八尺】
