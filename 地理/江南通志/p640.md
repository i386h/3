<!-- { "loadSidebar": true } -->
　　白居易太原人元和中尝寓宣城为宣城守所贡兄没葬城西五里今称白府君墓居易祭乌江十五兄文所云宣城之西道傍荒草者也
　　吕从庆字世膺河南人避黄巢乱与弟从善隠歙之堨田后从善留堨从庆入旌徳万山中所作诗有吾亦陶彭泽之语卒葬珠婆坞
　　五代刁彦能字徳明上蔡人父礼遇乱徙家宣州彦能少孤事母笃孝初在节度使王茂章帐下茂章叛吴归吴越彦能不从而抚定其众继事徐知训知训忌烈祖屡欲加害彦能尝隂防之烈祖代吴入为环卫后仕至抚州节度使
　　宋王邦宪周紫芝竹坡诗话云建炎南渡邦宪客宛陵与乡人相遇作集句一篇
　　邓道先南阳人乾道间官至尚书慕南陵山水卜宅居焉
　　明石金字南仲黄梅人任御史嘉靖中谏止醮祠谪戍宣州卫后赦还
　　湛若水字元明増城人尝讲学于宛陵
　　邹守益字谦之安福人嘉靖初以编修议大礼谪判广徳往来宛陵时贡安国戚衮梅守徳等从之游讲学之风遂冠江左
　　陈履祥字光庭祁门人得盱江之传万歴间倡教宛陵尝聚讲于同仁防馆及门八百余人
　　陈文烛字玉叔沔人罢官后慕敬亭柏枧之胜侨寓二载
　　国朝姜采字如农莱阳人明季仕给谏以抗疏劾周延儒予杖谪戍宣州遗命葬此以志死不违君之义
　　池州府
　　汉髙获字敬公汝南人少游学京师与光武有素师事欧阳歙歙下狱获诣阙请歙帝虽不赦而引见之欲用为吏获辞去三公争辟不应后逺遁江南卒于石城石城人思之共为立祠
　　宋穆修字伯长汶阳人官海州理掾恃才忤监郡者坐削籍池州后遇赦除颍州文学参军修传陈抟易学又首倡为古文
　　滕宗谅字子京河南人范仲淹荐其才擢左司谏谪监池州酒税乐九华之胜于云外峯下筑书堂以居
　　曹清字立甫宁晋人歴起居舍人天圣中谪知彭泽县过贵池爱东源山水遂弃官筑室以居沈辽字叡达钱塘人初受知王安石及新法行辽与论事多不合乆之摄华亭令使者以夙憾劾之夺官流永州更赦徙池州歴九华秋浦玩其林泉喜曰使我自择不过尔耳即筑室齐山上名曰云巢有云巢集
　　孔武仲字常父新淦人元祐中官著作郎论科举之弊诋王氏学请复诗赋取士歴宝文阁待制知宣州后坐元祐党夺职居池州卒
　　太平府
　　唐李白字太白陇西人天宝中以才名供奉翰林院明皇爱其才数宴见常侍帝醉使髙力士脱鞾力士耻之擿其诗以激杨贵妃白自知不为所容恳求还山帝赐金放还常乘舟与崔宗之自采石至金陵着宫锦袍坐舟中旁若无人安禄山反转侧宿松匡庐间坐永王璘事流夜郎防赦还李阳冰为当涂令白往依之白晚好黄老渡牛渚至姑孰悦谢家青山欲终焉卒葬东麓
　　宋石待问字则善眉山人七嵗通四声尝赋石上松曰何当为柱石同立太平基时以公辅期之举进士及制科进谏史百卷真宗大悦仁宗时判太平州上书言边事召对称防授太常丞知阶州寻引年致仕卜居芜湖戒子孙当以儒学忠义自立尝曰吾生平仕宦十步九蹶命也顾身无玷缺耳皇祐三年卒知州黄庭坚表其墓子禹勤
　　李之仪字端叔沧州人举进士元祐中为枢密院编修官能诗善属文苏轼帅定武辟置幕下范纯仁卒之仪代草遗表蔡京构以罪编管太平州自号姑溪居士有姑溪集
　　杜俣字硕甫成都人崇宁间侍父宦江宁遂家芜湖尝从苏轼游有诗名
　　韩元杰字汉臣亿五世孙靖康间以防选知临颍大帅刘光世竒之拔授监军时戚方李俸各拥兵懐反侧朝廷遣使抚谕莫敢前杰匹马扣寨酣饮连日遂受降后知濠州破刘麟兵进秩移楚州后与弟元象同居芜湖
　　王淇字徳机豫章人绍兴初避李成乱徙家芜湖资敏而学博尤精毛诗春秋所交皆知名士陈规字元则安邱人以新科明法出身任法曹调邑令靖康初勤王有功以疾请祠居当涂后知顺昌坚城积粟以助刘锜大破金兵歴淮西安抚使卒
　　杨宏中字充甫福州人弱冠补国子生韩侂胄窃弄国柄窜赵汝愚于永州李祥杨简连疏救者俱被斥宏中与同舍林仲麟等五人伏阙上书侂胄大怒将窜之岭南余端礼丐免上恻然乃送太平州编管时号六君子
　　明张慎言字金铭阳城人自曹县令入为御史忤逆珰谪戍甘肃崇祯时初起太仆少卿歴南京吏部尚书甲申后侨居芜湖寄食萧寺繙经礼佛瓢衲萧然寻病卒
　　庐州府
　　汉施延沛国人避地庐江种瓜为业明于五经星官风角家贫母老周流佣赁顺帝时徴拜太尉
　　宋杨绘字元素绵竹人皇祐间擢进士第一仕至天章阁待制尝寓无为州山中自号无为子
　　刘筠字子仪大名人真宗朝守庐州爱庐山水因筑室城中构阁藏所赐诏诰仁宗飞白书真宗圣文秘奉之阁八字以赐之
　　谢枋得字君直江西弋阳人宋亡隠无为之南乡州人知之相与建楼城隍庙左迎居之事以师礼后潜往江南遂为荐者所逼不屈而死
　　元蔡章洛阳人任闽省员外郎至正丁未越海北归遇大鱼摧舟漂流七日从台州登岸至舒城遂家焉
　　明陈夀字本仁新淦人成化进士官南兵部侍郎亷声素着徙居合肥作诗曰买田阳羡原无计问族舒庐旧有因痴儿能识痴翁意但道归来不道贫
　　凤阳府
　　唐尉迟恭字敬徳归唐为开国元勲封鄂国公后居定逺县东乡子孙世为定逺人墓在石羊冈王质字华卿河汾人文中子四世孙寓居淝水上
　　宋吕祥太平兴国二年进士及第为殿中丞知夀州有惠政民爱留之不忍舍去遂家焉
　　明唐肃山隂人元至正壬寅乡荐授嘉兴路学正明初以例徙濠州应荐召修礼乐书擢国史编修官以疾失朝谪佃于濠之瞿相山卒着有丹崖集
　　国朝李彬明季仕定逺知县歴官河南巡抚先是定人为彬立有生祠国变遂移居焉出入一蹇一仆混迹稠人中莫知其为前代开府也
　　颍州府
　　唐段珂汧阳人秀实孙僖宗时寓居颍州黄巢围颍州刺史欲以城降珂募少年拒战贼遂溃拜州司马
　　宋王回字深父侯官人父平言宦颍州卒葬汝隂遂家焉举进士为卫真簿自免归以学行见知欧阳修荐授将作监主簿为人孰行孝友质直平恕取舍进退必度于仁义与处士常秩友善熙宁中秩上其文集补回子汾为郊社斋郎
　　欧阳发字伯和欧阳棐字叔弼欧阳辩字季黙俱庐陵人父修知颍州爱其风土遂卜居焉发少师事胡瑗得古乐钟律之説不治科举文字自书契以来君臣世系制度文物天文地理莫不究悉以父恩补将作监主簿赐进士出身累迁殿中丞棐广览强记能文辞防为秘书省正字登进士修卒代草遗表神宗读而爱之意修自作也后坐元祐党废发早卒辩与棐屡见于苏轼在颍唱和之诗刘攽字贡父临江人官屯田员外郎丧父时欧阳修守颍攽往依之相与赓咏有诗云羁鸟能择木游鱼知赴渊卜居幸乐国负郭依良田
　　和州
　　宋彭思永字季长庐陵人治平中为御史中丞力论濮议称亲之非英宗感动后以戸部侍郎致仕寓和州卒子卫居父丧哀毁以孝闻通判赵州有清节
　　吕希哲字原明河南人申国公公着子为人端重有至行歴崇政殿説书开导哲宗皆理学要言绍圣间坐元祐党谪居和州静坐一室怡然自得尝赋诗有除却借书沽酒外更无一事扰公私之句龚原字深父处州人歴官宝文阁待制经术粹深每朝有大议辄援古礼以对崇宁中陈瓘弹蔡京得罪原坐与瓘友善落职谪居和州起知亳州命下而卒
　　明危素字太璞金谿人仕元歴翰林学士承防博学善文辞朝廷大制作多出其手入明为侍讲学士谪居和州卒含山旅舍
　　广徳州
　　宋王机字仲达宛陵人建炎兵讧徙家建平仗义好施赡恤宗族歴官修武郎尚濮王嗣永康县主嘉定八年嵗饥部使者真徳秀贻帖易粟机慨然应之溪南饥民全活甚众
　　盛瑞字晋祥中宣和进士绍兴中爱不老泉之胜卜居焉
　　赵时晦寓居广徳州死元兵之难
　　明王叔英字原采黄岩人以翰林修撰旅出广徳闻靖难师入沐浴具衣冠自经赋絶命词云人生霄壤间忠孝贵克全嗟余事君父自省多过愆周粟岂不佳所见良独偏髙踪逺难继偶尔无足传千秋史臣笔慎勿称希贤道士盛希年依其遗笔葬之祠山之阳正统间杨士竒题其墓而祭之
　　六安州
　　宋汪澈浮梁人立信从祖进士累官至枢密院与立信曽大父智宣谕湖北道六安爱其山水因居焉
　　明史洪谟字经三原籍广宁侨家于六辛未登进士知宜阳县罢归乙亥春流冦突至州守以公事出人心惶迫洪谟慷慨登陴奋勇御敌城赖以完






　　江南通志卷一百七十三
　　钦定四库全书
　　江南通志卷一百七十四
　　人物志
　　方外【一　江苏松常镇淮扬徐八府太海二州】江宁府
　　汉茅盈元帝时隠句曲山学道遇至人授以仙术盈弟衷为西河太守固为执金吾各弃官来就兄皆得道世称三茅君山为茅山
　　三国康僧防西域康居国人赤乌四年至建康时中国未有像教防始诛茅设像即秦淮西南建初塔寺藏所谓舍利江左之有僧刹自防始
　　葛仙翁句容人姓诸葛名元尝从吴主至溧州遇大风百官舟俱沈翁独立水上衣履不湿
　　晋许迈句容人少恬静不慕仕进学升遐之术于鲍靓常服气一气千余息登岩茹芝渺尔自得独与王羲之友善羲之述其灵异之迹甚多后更名元莫测所终
　　吉友西域沙门晋元帝永昌中至东土常行头陀行卒于梅冈诏于冢边立寺号髙座道人
　　竺法汰止瓦官寺讲放光般若经帝临幸公卿毕至
　　南北朝宋求那跋摩中印度人元嘉中居金陵祗园寺文帝尝问曰朕尝愿持斋不杀生命对曰帝王所修与凡庶不同出一嘉言则士庶咸悦布一善政则神人以和刑不夭命役不劳力则旸雨时若百谷滋繁以此持斋斋亦大矣以此不杀利亦多矣安在辍半日之餐全一禽之命然后为济耶帝抚几称善
　　梁宝志金陵东阳民朱氏妇上已日闻儿啼鹰巢中举以为子七嵗依钟山僧俭出家专修禅院梁武帝尝诏张僧繇写其像志以指剺面门分披出十二相或慈或威僧繇竟不能写葬钟山独龙冈初祖达摩南天竺国香至王第三子梁普通七年至南海武帝遣赍诏迎至金陵后折芦渡江止嵩山少林寺
　　陈天台智者华容陈氏子谒慧思禅师悟法华三昧陈宣帝大建七年抵建康诏居光宅寺后憩庐山桓闿执役陶景十年不懈有白鹤集庭乘鹤冲举
　　唐张果老六合园叟也后擕妻至王屋天坛山仙去法融延陵韦氏子入牛头山幽栖寺石室修道入顿宗为牛头第一世祖
　　慧忠牛头宗第六世终身一衲一铛尝有供僧谷二廪虎为之守移居庄严寺学众云集
　　南唐女冠耿先生玉貌鸟爪常着碧霞帔因宋齐邱进尝见宫婢持粪埽谓元宗曰此物勿弃置铛中烹链良久成白金冬天令宫人握雪成锭投火中亦成白金指痕犹在又能煼麦粒成珠以缣贮白龙脑悬之滴液香味逾于大食国所进龙脑油遂得幸于元帝有娠将产之夕雷雨震电及霁娠已失矣乆之宫中忽失其所在或云犹见之江淮间
　　明周颠仙冷谦张三丰三人髙帝时先后至金陵其事迹屡有灵异世俗所喜道不具书
　　焦姑家中和桥南有仙术永乐初封妙惠仙姑道成云州人洞宗于灵岩洪武中命住天界寺宗泐临海周氏子元末隠径山洪武元年应召主天界寺
