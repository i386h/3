<!-- { "loadSidebar": true } -->
　　范正平勤苦学问操履甚于贫儒纯仁当国时与外氏子弟结课于觉林寺去城二十里正平徒步往来人不知为丞相子
　　蒋侍郎堂庆歴间由宜兴徙居苏州告归后郡守李仲偃即其居第建坊曰难老以祝之蒋愀然谓胡文恭宿曰此俚俗歆羡内不足而夸之人者也必撤去胡因其第有芝草之瑞乃改为灵芝坊退语人曰识必因徳而后达蒋公之徳盖人所畏故其识如是非我所及
　　郑希尹景平居带城桥为人刚正不诡随守鄱阳未半载拂衣归人问之曰奉天子命为守职当抚字乃不得行其志今日须金防百明日须金防千枯骨头上打不出也时朱勔用事势可炙手士大夫中惟郑无阿附意
　　五经博士陈嗣初继母吴夫人守节抚孤尝以二语训继曰懋于学则道明安于欲则心晦此至理名言粹然相朂于圣贤也
　　卢仲甫秉父光禄卿名革自徳清徙吴遂为吴人秉少有俊誉尝谒蒋侍郎堂坐池亭蒋曰亭沼粗适恨林木未就耳秉曰亭沼如爵位时来或有之林木非培植不成似士大夫立名节也蒋深味其言
　　李撰教授真定时曾布为镇曾妻邀李母妻燕集武官提刑宋者妻亦预席盛饰而至珠翠耀目李姑妇所服浣濯布素而已又各携其子俱来宋之子眉目如画衣装华焕李之子朴陋而诵如流曾妻曰教授今虽贫诸郎皆令器他时未易量提刑之子虽楚楚趋走才耳后李五子俱登科弥逊弥大尤着宋之子止阁门祗候果如所言
　　王鉴真定安平人耿介厉名节父官平江路吴县尹鉴侍养终任乐其风土遂隐居吴中临顿里足迹不出户者二十年应门惟一婢客至辄叩邻家贳酒对客剧饮家贫无儋石之储然非其义一毫不茍取性嗜蟹人或馈两蒲青愿易一诗曰我岂以口腹害物命耶尽放之江中而偿以诗
　　沈右字仲说年四十未有子其妻为置一妾姿色美丽右询其父祖名女泣对曰妾范复初之女也父防家贫老母见鬻于此右恻然泪下因语其妻曰此女之父吴中名士亦吾故人岂忍以为妾当如己子视之即召其母令择壻具奁遣送郡人称之
　　至正间朝遣兵部员赍空名告身过江南募民纳粟补官自五品至九品粟有差而民无一愿者松江知府崔思诚集属县豪右大姓列庭下不问有无辄施拷掠众皆悲涕入粟且逼抑使就官惟平江监郡六十不为使者所惕力争其不可阖郡得免崔闻之大惭
　　金坛张徳常起家吴县丞歴县尹迁嘉定州同知其行也诸文士分赋吴中旧迹送之广陵成廷珪得龙门庐山陈汝秩得采香迳宛丘陈秀民得灵岩吴郡郑元得越公井钱塘范致大得石湖江阴张端得林屋馆青丘刘堧得虎丘太原王逢得剑池蓟丘聂镛得天平山四明陈朴得白云泉会稽张宪得吴王井四明陈桱得太湖石勾吴周砥得洞庭山晋陵张体得琴台巴西邓徳基得玩花池清河张端义得锦帆泾昆山卢熊得馆娃宫吴郡王行得放鹤亭渤海高啓得响屧廊高邮龚宜得梧桐园吴郡黄本得白公桧延陵徐文举得百花洲江隂张瑄得采莲泾海昌董翔鳯得辟疆园无锡顾常得夫椒山而遂昌郑元祐亦赋采香迳且为之序
　　杨文贞士竒荐士苏州有三人尚书杨翥都御史吴纳五经博士陈继翥与杨在武昌固患难之交讷黑窰匠以一文继教书儒生以一诗皆入啓事悉列显秩为名臣
　　况钟守苏州兴学礼士邹亮献诗钟赏之将荐于朝有以匿名书数亮过失潜揭于府治门况得书叹曰彼欲阻我荐正速成亮名耳遂荐其才学可用召试授吏刑二部司务转监察御史
　　吴县尤安礼字文度官至贵州叅议归田后人罕见其面况太守钟入觐杨东里士竒询其起居钟无以应士竒曰公为守土吏乃不识尤文度耶钟归访之见一老络丝巷中布衣紃履环堵萧然钟欲割官地益宅谢不可遗以金亦不受乡人传为美谭
　　吴讷居家严肃孙淳以御史按某处便道归省怒曰简书之谓何杖三十遣之外孙钱昕登第来谒命执粪之礼加帚箕上无尘长者尝宴郡守命淳行酒昕执炙拱立左右守局蹐求同席乃令各携一杌坐庑下起侍酒炙礼如初后淳卒于官民奉为神牲楮日甚讷令人持文一通告彼城隍神俾驱还无为厉一夕里巷闻车马声佥曰御史归矣太监牟良知书好礼正统间织造苏州有人以刻丝献者良曰此内府所未曾有也今以上闻必为民病因却其所献
　　赵焕之庾幼抚于从伯中丞士谔方有母防衣麻衣值歳时兄弟皆防服庾独匿不肯易服中丞甚器重之一日与仲兄奕中丞呼庾至诟且挞之而薄责已子庾不解中丞曰汝父母相继殁贫困非力学何以自树且汝赋资敏勉加奋厉无虑不达我子才不汝逮防业而安耳汝何自比于彼暴弃若此庾由是感激向学卒以成名每为人述此事辄涕洟不止
　　韩雍家居或以韩世忠像遗之曰公之先也韩取悬中堂焚香再拜而返之曰韩雍出自寒微人所共见岂敢妄祖蕲王
　　陈兴立居长洲之蠡口奉母至孝母嗜杨泾桥糕离家十余里兴立不避风雨寒暑每旦致之如是者将十年忽一日途遇破衲道人求糕即与啗之复往买归而道人已畀前糕与母且留一瓢云将此注水饮人可以疗病自是病者日求瓢水饮之疾良已一时以为孝感遂闻于朝明孝宗遣中使取瓢以去兴立殁里人为立祠
　　上元史忠字端本自号痴翁工画山水人物尝访沈啓南周于吴门不值见堂中防有素绢摇笔作山水不题姓名而去啓南归见之曰吴中无此人必金陵史痴也邀之回留三月乃返晚无嗣一女既笄壻贫不能娶与壻期元夜畧具只鸡斗酒我当过饮至夜诳其妻女云家家走桥观灯盍亦随俗可乎携其妻女送至壻家留其女一笑而别都穆字元敬居吴之南濠以太仆少卿致仕家居读书不辍尝有娶妇者夜大风雨灭烛徧乞火无应者众杂然曰都少卿家当有读书灯在叩其门果得火斋居乏食笑曰天壤间当不令都生饿死徐恪为御史一太守送厯日百本有金叶一片共约千金恪将封固后按其地命太守领去亦不言及
　　申文定时行在政府日秀水朱太傅国祚见时行于邸第时方九龄时行特起避席留之读书一日从师出游国祚失足蹈污泥时行命僮子回取履僮子误持时行朝鞵至国祚不敢纳时行笑曰履之终当践我迹耳及举顺天乡试同学少年有侮之者时行怫然曰是且大魁天下若辈焉知明年国祚果胪传第一
　　陈珍凡国华万厯甲戌进士歴刑部郎中广州知府归年至九十及见后甲戌进士同县严栻登第国华戏投以同年刺枉顾之时传为美谈
　　怀宗时巡按御史祁彪佳于月朔特行赏善罚恶之典前三日遍约郡之士大夫集圆妙观又谕阖郡父老毕至乃举善人某某花红给赏囚恶人某某将杖杀之以询士大夫皆曰可又以询诸父老亦皆曰可遂杖杀之逺近悦服
　　昆山周夀谊年一百一十四歳魏观守苏州举为乡饮宾是生于宋者也
　　成间昆山士大夫有吊防月轮一人主之祭王文恭绹王侍御葆李乐庵衡刘改之过易莲峰斗元顾尚书礼龚安节诩诸无嗣者之墓后杨循吉之墓在郡城濠南詹事姚希孟祖墓近焉姚展祖墓必啐酒杨墓歳以为常
　　昆山顾梦圭字武祥当参议粤藩赋诗云夏月行部至雷州思制一葛且复休冬月行部至廉州思制一裘且复休故衣虽穿尚可补秋毫扰民民亦苦吕仲木撷梅花赠之曰武祥如此花矣闻者以为美谭
　　昆山许立知海丰县每出行见一老父扫墓无间使人问之曰吾父母生平畏蛇蝎今虽殁恐其潜挠致体魄不安耳许奬其孝请与乡饮以励风俗常熟东乡有义鸽相传一人谪戌其弟在家偶持鸽入市见少年束装因问何往曰代兄戌耳遂感泣曰吾兄在何地而不一顾耶不谋妻子竟带鸽往后传家信悉赖此鸽鸽死葬焉
　　常熟赵氏祖传纒喉风药甚效而方极秘惜一日赵氏子与友章某饮章询其方不答酒次赵喉间忽痛不可忍乃大声曰为求猪牙皂角来来则捣烂以酸醋调末入喉四五痰大吐痛立止章数以告人传者遂众
　　谭晓居常熟之东里与兄照相友爱照持门户而晓用圭顿术财至不赀晓无子病笃其女壻觊觎之晓不可乃以照之次子培为后晓死照念弟以辛勤起家已奄有之不义后培亦旋死适倭寇张甚而邑无城众汹惧议筑城以御括公私帑仅充费十之五计无所出照跃然曰吾财有所以用之矣籍其藏得四万金献于官不日而工毕寇来不能入邑得全而照竟为贫人以老
　　吴江鲈乡亭傍画范蠡张翰陆防像谓之三高至元间里人祠祀之张迈题壁云功迹尽高天下士岂惟吴地作三高夜梦老人来云张陆吴产也吴人固当祀之范蠡越产与勾践阴谋十年卒以灭吴吴之仇也吴人不当祀之子何为附会之乎子之诗我不与也迈觉异其言志于祠壁
　　徐孝祥居吴江茒屋数楹而树石幽胜有田数亩供饘粥而已隐居好客客至必留饮歳常酿酒数石而自奉布衣草屦泊如也一日后园徐步见树根一六坍陷谛视之下有石甃啓之皆银也亟掩之人无知者防三十年值至治壬戌歳大歉孝祥曰是物当出世耶乃啓其穴银如故日取数锭收籴以散贫人所全活者不胜计银尽乃已女适人惟荆布遣之而于穴中银锱铢无犯其子纯大以明经发解官至翰林供奉承防孝祥封如其官寿九十七
　　杜伟吴江人万歴时仕工部郎学者尊为静台先生尝曰有意为道徳道徳亦名利无心于名利名利皆道徳
　　杜伟幼育于沈给谏汉仲之子嘉谟沈竒其颖悟庙见而子之后归安茅鹿门坤作沈墓志直书伟杜姓伟致书茅欲芟去之茅答云万物本乎天人本乎祖此必不当讳者太史公传卫青至云青无本姓冐卫媪为卫古人于此等絶无含糊足下贤者也一切文章行谊当与古人相应何必嚅嚅效世眼所争耶茅此论甚正其引卫青事今人必不肯言伟亦不以为忤厥后仍复本姓盖得乎茅之言也
　　崇祯末吴江大疫触尸气必死诸生王玉锡之师一家五人死无敢窥门者弗论棺殓也玉锡毅然直入曰师弟之谓何忍坐视耶至尸所一一棺殓之并抱所遗襁褓子出药乳得生
　　松江府
　　咸平初赵屯渔妇张罾河上得一白如钱色玉莹电眸朱尾宫画灿然放于河夜有光荧荧往视之在焉乃献于官郡守具表以闻张君房曰按瑞应图千歳龟巢莲叶上其出也其将以应千歳之运乎且白西方色也归也岂西夷怀归乎明年朔方叛帅李继迁贡马
　　贾宣伯有神药尝过松江得巨鱼置罟中因投少刀圭药鱼引吸即死后吴江有怪土人谓蛟为孽宣伯以数刀圭投潭中明旦老蛟死浮于水而水虫莫知其数其药云受之皂阁山王天师止熬黄檗水以热酒沃之别无他物
　　黄土桥周保宋敷文阁学士尹之后也年三十余未有子保性防恭乐施夜梦神人授十八味药方既寤知即五积散曰是委予施济人也遂造酒三十石渍药以施酒尽则出其方俾人自渍酒服虽疾无弗愈者自是有男子五咸以为诚感获报云翰林学士高智耀河西人尝奏崇学校正儒术者户籍免其徭松江学宫像而祠之知府张之翰为之赞曰公生西夏遭际圣元力扶吾道名动中原致位内相垂裕后昆徳日益彰身日益尊画像云间在泮之坤香火弗坠埃尘莫昏百千年兮不亡者存
　　宋末北桥俞弥恭与子端好施惠凡售物者自百缗而下一听所邀偿之籴及百斛必悮唱筹以裨其不足人谓之痴
　　孙彬颀而美年三十无子嘅谓所亲吾志得一官而有四子以英俊雄杰名天其可必乎人咸哂之已果育四子唯杰夭折余至正间并位星郎彬亦贵如其志云
