<!-- { "loadSidebar": true } -->
　　徐成字自西通州贡生友爱前母兄抚孤侄如己子母亡恸絶十有三日亦殁　雍正七年旌表
　　陈维坤字一寜通州人母病笃坤破指血书表祷东岳庙求以身代逾年自城买药至家仰天语曰帝准召我母可延夀矣言毕而死母病果愈聘周氏未娶欲归陈守丧未果已而闻有行媒遂自缢李黄字友芝通州庠生昆弟五人其幼庶出父命析产为五簿黄减其一父疑其屏庶弟也怒之黄跪请曰儿颇能自给愿以均分诸弟父大悦后弟侄家俱落黄为经纪其婚嫁里中义事倡而行之孙庄通州人　许石陛如臯人俱割股疗亲朱国靖新安人家于泰兴厚朴好施顺治辛夘壬辰岁再饥皆出资赈济每岁暮资寒士以膏火又捐金甃桥梁埋胔骼新梵宇为善孳孳不倦














　　江南通志卷一百五十九
<史部,地理类,都会郡县之属,江南通志>
　　钦定四库全书
　　江南通志卷一百六十
　　人物志
　　孝义【四安徽二府】
　　安庆府
　　晋何叔度庐江灊人恭谨有行业母早卒奉刘氏姨若所生官至太常卿子尚之
　　何琦字万伦司空充之从子父卒琦年十四哀毁过礼事母纯孝孜孜色养及母丧方殡在堂适邻家火琦抚棺号哭俄而风止火息
　　南北朝宋何子平庐江灊人令海虞得禄惟以供母不及妻孥母丧去官哀毁逾礼大明末东土饥荒继以师旅八年不得营昼夜号哭常如袒括之日冬不衣絮夏不就清凉一日以数合米为粥不进盐菜所居败屋不蔽风日兄子伯兴欲为葺理子平不肯曰我情事未申天地一罪人耳屋何宜覆其敦厉名行如此
　　梁何炯字士光庐江灊人炯年十五从兄乆受业一期并通五经章句为永康令以和理称迁治书侍御史以父疾经句衣不解带头不栉沐信宿之间形貌顿改及父卒号恸不絶声竟以毁卒
　　唐徐仲源望江人事母至孝母疾割股为糜母食而愈贞元中邑宰以其孝上闻勅号所居乡曰孝感母夙畏雷仲源必躬为掩耳既卒于宅之东南隅每遇雷震辄伏墓曰仲源在斯郡邑又以闻再命筑孝义墩赐曰华轩以彰之
　　元周枢密潜山人逸其名至正间武进士红巾贼寇境聚乡勇屯马园寨保障生灵十余万先后十五年屡破天完兵以功授枢密同知明髙帝出师鄱阳借粮于周周助米千二百斛洪武时令守旧土有徳于民民祀之
　　杜万户桐城人元将也伪汉兵陷安庆余阙既死其妾甫生一子弃水濵杜见呼之曰此余防政子义种也悉捐所携物懐其子去今桐城洪涛山王氏即其裔家庙犹祀余防政云
　　方徳益元末自池口徙桐以好义称所居隣学宫衢隘割宅地之半以广之桐溪水出龙眠暴涨则激石漂木不可渡议桥者难焉徳益捐金造桥甃石坚致迄嘉靖末犹赖之
　　明葛宣潜山人明太祖讨陈友谅输粟千余石至鄱阳饷军太祖义之
　　黄荣六桐城人时挂车河有吴贵自称元帅性凶暴贪财好杀荣六奋义为保障筑六儿城于蒋家山逺近不能自存者皆来归适明太祖下安庆荣六请降不受爵赏遂归山
　　曹镛懐寜人母龙氏病闻人肉能疗疾割体肉以进疾愈复作又刲胸肉以进未几疾又作镛妻王氏割臂肉以食母既而病大作镛又刲股母疾竟瘳洪武时以孝旌
　　杨贵安庆人母蒋氏病刲左股及胁肉以进母疾遂愈诏旌其门
　　汪思义潜山人喜施予正綂戊午间江北旱潦频仍思义输谷赈之勅建旌义坊表其门
　　谢佑桐城人字廷佐正綂间进士少孤贫事母至孝歴官山西右布政致仕归临卒母丧未终遗言衰绖为殓死不忘亲也
　　檀郁字子复桐城人家贫少孤母汪守节奉事至孝母卒无以为或赠石山不可穴泣祷于神有乡人梦神云檀孝子有穴曰涌泉可丈许耳或解之曰人涌泉穴属足其山麓有穴乎求之果得窆遂庐墓侧无水苦逺汲忽石罅出泉色莹味甘三年郁归泉遂涸正綂时旌
　　鲁希曾号两山懐寜人与弟希周菽水侍母必歌诗以侑之母疾三年衣不解带学使欲旌之希曾泣辞曰此自生人恒事何忍以父母博名髙哉学使降阶而揖愈敬礼焉
　　阮以临字象源懐寜人少有豪气总督叶梦熊竒之征寜夏疏荐偕往以临澘然流涕曰温太真以一代人豪特急功名絶裾而出千古薄之吾奉菽水他不问也力辞不起母殁每除夕必墓宿韩祥印字维熊再刲股疗祖母及母疾
　　石桧字耕荣宿松人读书明大义成化丙戌岁饥与弟棠各输粟五百石出赈事闻赐七品冠服吴本清懐寜人亲疾吁天求代及殁哀毁骨立庐于墓侧有涌泉产芝之异成化时旌
　　曹规字循理望江人成化间以明经为邠州判重义乐施尝捐资砻石作櫺星门及两圩牐岁凶设粥以活流殍具棺以掩胔骼乡里深徳之
　　殷溥字直庵宿松人父早世母以哭夫丧明溥事之极孝成化癸夘领乡荐亟营禄养就教嘉兴迁国子监助教覃恩锡封勅中有母节子孝之褒母亡后遂不复出
　　许本忠与刘澄俱懐寜人治年旌
　　吴鲤字跃如懐寜人正徳庚午乡荐知蔚州时总兵官刘定之以罣误论死人多称寃鲤未谋面即入见督抚备陈舆论之公力为解救得末减逾年归里刘遗以金拒不受
　　胡效才字用甫桐城人嘉靖乙丑进士少贫授徒以养父事继母尽孝储贽筑室东郭授仲弟筑室南郭授季弟皆体父母意也江隂令以故交餽金帛不受仅受布二端归以奉母晚登第卒于京邸犹致书两弟以不及终母养为憾
　　国朝雍正五年　特旌
　　方鹏字其大懐寜人家贫继母马氏遇之恩薄鹏百计承顺有女弟马出也马意欲鬻其居以嫁之母既卒鹏如其意治奁以遣父殁刻木像饮食必祭防他出梦父有怒色立驰归有家僮簮其像号泣治之盖诚孝所感登嘉靖间进士痛禄不逮亲终身不敢自奉
　　吕腆太湖人嘉靖时以孝旌
　　吴堂字徳升桐城诸生父患脾痛堂手自抑搔数月不使人代至丙夜父命之退犹泣不忍离父病革属堂曰汝母非汝不能尽菽水懽也将析产伯兄为政堂仅得瓦庐半间以奉母有圃在伯兄舍后侦兄意欲之遂作券因族长遗之不受值岁祲有归粟数十斛者堂缩口节食以其羡给诸从兄弟及比邻之乏者后以子一介贵赠副使
　　龙涌字本一望江人家被火祖母方鼾睡奔入烈焰中扶祖母起负之出父病危刲股以疗寻愈嘉靖时诏旌其门曰慈顺
　　方岱字明镇望江人孝友端慤嘉靖中岁荐当选以母年九十七终养不仕诏授官以旌之
　　方可字子时桐城人力学养志其伯仲皆异母父又独爱可伯仲俱恚之可怡声柔色不敢仰视父殁伯仲争其赀讼之官可曰兄弟无讼词不诉鞫不辨有司察而直之尝置义仓输谷以济贫者张祝桐城人年十岁刲股疗母
　　彭寳字惟善性孝友伯母鬻书助之居父丧哀思废寝食竟以是卒
　　陈所闻字辛华桐城诸生少孤奉孀母独任劳苦得其欢心手一编督耕陇上就土性而权衡之所获常倍次第为弟妹营婚嫁又各畀田一顷邑令陈赞化式其庐举乡饮賔
　　周聘字廷聘桐城诸生父母继亡家贫十年不能坐卧苫块终日哀号如袒括时知县李尚默捐俸命诸生往营聘曰为人子而以亲丧烦长吏其何能安守塜凡十二年遂能知来言休咎颇騐或问不习占候术何由知曰静久不觉乃尔陈邦符潜山人襁褓失怙母万氏年二十守节至邦符数岁诫之曰儿能勉读父书庶不负母忍死意也符闻感泣就塾师出入必禀母命父遗产二十亩推让于叔父教授生徒支月俸为母养母卒庐墓哀毁以恩选歴三县学博迁潞府审理致仕汪昌应字尔麟潜山人邑有鬻妻偿逋者为赎还滨河大水漂荡男妇栖木杪适昌应舟载稻百石过忽闻哀号倾稻载之以归
　　方之纲字振宇桐城人少与弟之纪以笃学见称万厯丙子举于乡授云南曲靖府推官之纪因兄入仕慨然曰兄出则弟当处课农桑以成兄为防吏耳之纲在任亦念弟不置投簮径归兄弟聚处终身时论髙之
　　李之让字太初太湖人父早逝母刘苦节敎诲后得禄而母死终身不衣帛甘食以母在时贫故也司敎桃源值岁旱士多饥死有司犹严督逋赋乃号泣请免不听遂弃职归
　　张思谊桐城人八岁父卒事母极孝夏驱虫冬炙炉必亲为之值令节必坐母堂上衣冠拜堂下起献酒拱立将撤拜如初五十年如一日弟思谌孱而愚思谊衣食之终身年未三十鳏居不更娶曰恐有室则于吾弟疎也
　　周登字大举桐城人抚亡弟孤子成立弟亡时有赀千金托登侄不知比长悉以与之
　　周自字明徳桐城诸生弟览侵赋有司督之急令览售产于自以偿自代输八百金不受产惟取一雕鞍曰弟所以逋赋者太侈故尔欲碎之以示诫宗人或以请即与之居数年赋仍不杜又纳二百金览愿以产偿自终不忍览感泣后竟稍克自振云
　　张廷中桐城人兄弟五人既析箸弟业日落廷中滋殖曰吾不忍弟之壁立也集诸弟合防而居久之诸妇有后言廷中曰吾知厚弟耳安问其他悉以所殖之产五分之仍为输税终身怡怡如也方初字子复桐城人成童即至孝父遘疾溽暑严寒不离卧侧妻盛氏亦孝人谓初刑于之化焉黄敦字效仁桐城人有同祖二弟家落鬻产敦曰不可委祖泽于异姓厚直取之弟后日困乏敦曰吾何忍取弟产欲弟知艰苦自立耳今能治生矣遂以产还不取其直
　　郜冠字徳缨桐城人以孝闻亲桐梓山每过必泣拜而后行
　　朱文林字士先桐城人六岁丧父家贫栉发为艺竭力奉母母病思鱼市无鱼文林祷水投竿即得复病笃刲乳下一脔以进母遂愈母卒庐墓豺虎往来不为害竟以哀毁卒
　　胡琴太湖人母邬氏早亡继母徐氏嫉琴琴惟尽孝母疾祷以身代母愈闻之感动母尝昼卧虽盛暑以衣冠挥蚊蝇不辍及母九十琴年七十矣定省益勤事闻旌其门曰七十而慕
　　马继周太湖人父早世母陈氏抚孤成立及母卒伤其以苦志终庐墓三年哀号之声闻者增痛万厯间母子并旌
　　夏孝子字以忠桐城人本名思八岁时刲股疗父疾郡守为更今名父卒庐墓三年归子女不识也子民懐万厯中举乡荐内行纯至歴任安陆宜黄二县令有能声
　　程升懐寜人节妇聂氏子两次刲股愈母疾盛应魁与叶正奕俱懐寜人以刲股称孝
　　段正洪懐寜人母叶氏卒防邻家火将延及正洪以身蔽棺号天甚哀忽雷雨大作火随止
　　叶日初字寅初望江人万厯中举乡荐时方具庆介眉侍夀犹执少仪友爱诸弟馆谷悉分给以资举火人称真孝亷
　　方祉字子受桐城人兄禄患疫近者辄染疠有死者祉扶抱服劳不离左右禄谓之曰尔乃不畏疫耶曰智者不信幽而弃礼仁者不违道以求生卒无恙兄亦寻愈
　　朱应麟字仁吾宿松人居陈汉山积仓万石万厯戊子虞刘二贼踞长溪两台调兵进剿将为清野计应麟奉檄一夕燬尽贼平诏县给银五百两坚辞不受请充客兵之饷
　　顾槐太湖人事父至孝凡父意所在无不委婉承顺父死庐墓三年万厯间建坊旌表
　　殷效字子学桐城人继母夏有二子美衣丰食就傅授书而裁效衣食使之耕效胼胝作苦甘淡泊无难色夕归濯足更衣侍侧色常愉父喜劳之曰惟尔克家食指渐繁尔其尸餐效益奋力乃致千金分给诸弟不以锱铢自私夏亦感悦遇效有加王鳌桐城人父卒庐墓日夕哀号思慕不已忽梦父曰儿何不肖我以像鳌曰儿不解画奈何父诲之既觉举笔而就酷似其父见者以为神授徐即署桐城人割股愈父
