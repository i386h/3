<!-- { "loadSidebar": true } -->
　　丘壮猷六安人崇祯壬午以叅将移镇太湖张献忠营于天堂山壮猷夜遣兵袭之多所斩馘既而部卒通贼濳引入城壮猷血战死【太湖县志】
　　国朝贾壮字止庵襄城人顺治丙戌进士知懐宁县兵燹未久壮招集流亡惠通工商或单骑巡行田间谘民疾苦时滇闽楚粤用兵懐为八省孔道供亿繁剧壮储偫有素即羽檄纷驰莫不咄嗟立办复建　文庙辑邑志百废具举以课最擢户部主事歴官佥宪【旧通志】
　　郑遹元密云人顺治己丑进士知潜山县兵燹后一意抚绥修举废坠操江都御史李日芃檄取邑志歴百二十年未修遹元排纂详覈上之与镇将梁大用协筑土城自此守御有备民乐安堵【旧通志】黄熙缵字敬庵晋江人顺治甲午举人授安庆府推官署郡篆防海氛告警安庆以上游孤峙人情汹汹熙缵誓众登陴悉力捍御有持伪檄至者立缚置狱中已而大兵防勦熙缵率各营水师追击之以功擢刑科给事中世袭三等阿达哈哈番【旧通志】
　　常大忠字二河交城人顺治壬辰进士知潜山邑亩籍无稽大忠单骑从数力荷糇粮履亩清丈赋役以均建立书院捐赀置学田于邑治建库楼各乡立眺台以备守望又折古礼及律书着明冠婚防祭之制以示民皆遵行之【旧通志】
　　赵世贞字兴公开原人由贡授沛令有贤声陞安庆知府清慎爱民均地丁省徭役捕蝗祷雨皆有实政在郡十年民安讼息卒于官萧然无以殓民肖像祀之【旧通志】
　　迟大魁奉天人顺治间为宿松县丞值江西金声桓乱邑与九江接壌逆党突至有劝之偕逃者大魁义不茍免骂贼而死
　　张洪极杏山人顺治八年知桐城县防嵗旱徒跣走四十里祷于屋脊山逾年复旱亦如之桐当孔道时大兵徃来洪极拮据措办不扰民间嵗余去官士民惜之
　　卢肇冶乌程人顺治中知宿松县邑当凋瘵之余悉心抚字闾里安恬流亡复业时比之和风瑞日孙继文奉天人顺治中知宿松县素娴勇略大兵至皖策应调度悉协机宜防士不惊乡民安堵张茁字文霞嘉善人顺治十三年知安庆府污莱初垦辟者苦额赋不支茁力请上官题请三年后起科濒江芦洲多坍缷茁单骑亲丈酌腴瘠均广狭洲民咸得苏息
　　王民皥字孟迁临川人顺治十五年知宿松县劝民节用务本垦荒田千顷有竒奉檄丈亩为画图以进造册编审户丁厘剔诡寄防部使者文洲民皥徒行露宿供亿悉出俸钱又力请豁明季新增之课邀
　　恩得免
　　鄥汝楫江夏人顺治乙未进士十五年知桐城县夙有威名豪强为之敛迹前令叶桂祖革除里役汝楫踵行愈力又均鱼课本折解费延塾师于四门城楼资之馆餐俾敎民间子弟
　　徽州府
　　三国贺齐字公苖山隂人仕孙权为中郎将击丹阳黟歙破之权遂割为新都郡以齐为太守【呉志本传】
　　南北朝宋羊欣太山人新安太守在郡四年简惠著称【宋书本传】
　　齐萧颍胄字云长南兰陵人为新安太守吏民怀之【齐书萧赤斧传】
　　梁伏暅字元曜安丘人梁新安太守民赋不登者辄以太守田米助之郡多麻苎家人无以为绳民为立祠【梁书本传】
　　任昉字彦升乐安人梁天监六年为新安太守不事边幅每曳杖徒行民通词讼者就路决焉卒于官阖郡痛惜共立祠祀之【梁书本传】
　　徐摛字士秀郯人梁大通三年为新安太守政尚清净敎民礼义劝课农桑期月之间风俗便改【梁书本传】
　　唐苏瓌字昌容武功人为歙州刺史时来俊臣贬州叅军人惧其复用多致书请瓌瓌叱其使曰吾忝为州牧高下自有体能过待小人乎遂不发书【唐书本传】
　　薛稷字嗣通汾隂人为黟令今有薛公祠碑广徳三年立【南畿志】
　　刘赞字公佐大厯中歙州刺史观察使韩滉奏其治有异行加金紫【南畿志】
　　崔淙字君济博陵人刺歙州简约束明信誓惩害郡之奸除险诡之俗召拜长安令【南畿志】
　　崔元亮字晦叔磁州人元和中刺歙州故事民间马牛生驹犊官辄籍之吏得为奸元亮焚其籍悉不问民多山处输租甚苦为下令计斛输钱逺近便之【唐书本传】
　　邢羣字涣思河间人刺歙州时杜牧为睦守问徃来者邢君何以为治曰急于束缚黠吏冗事政不以久逺必务尽根本牧叹曰邢君去缙云日老稚泣送于路用此术也【南畿志】
　　吕季重河东人为歙州刺史歙东南有车滩湍悍每覆舟季重出俸钱疏凿遂成安流因名吕公滩【南畿志】
　　路旻元和中令祁门邑西武陵岭险溢旻凿石为盘道又阊门溪水坏舟开斗门泄之今号路公溪【南畿志】
　　陈甘节咸通三年为祁门令时阊门溪斗门久废甘节以俸募民穴石积木为梁因山派渠余波导入干溪舟行乃安【新安文献志】
　　宋李维字仲方肥乡人咸平中知歙州至郡起学舍行乡射之礼代还同判太常礼院【宋史本传】
　　欧阳颍字孝叔庐陵人知歙州有盗杀人于市三年捕不获颍至得之治七州皆有声【南畿志】
　　王荐字继道宣城人知歙县遵敎条布慈惠免逋责寛徭税吏絶侵宄人无淹系以致道遗莫拾户辟不闭【蒋之竒嵗寒亭赋】
　　苏辙字子由眉山人元丰间知绩溪县时有令江东诸郡市买战马他邑预括民马吏縁为奸辙曰取马使者未到徐为之备可也及州符至县督马辙乃以夏税违期为由召诸乡保正副诘之曰谁为有马者众以实对复谕之曰事止此矣取马者至则出马不至则已皆再拜曰幸甚然取马者卒不至【南畿志】
　　黄诰字君谟岳阳人绍圣二年知歙州首谒先圣升堂讲周礼谕父老遣子弟入学聴讲更剙学舍明年登第者十人【南畿志】
　　曾孝蕴政和中知歙州方腊起青溪孝蕴郡内无得奔扰分守阨塞人恃以安【南畿志】
　　郭师中宣和初知徽州亷洁爱民不受私谒方腊陷歙师中死之【新安文献志】
　　洪造举进士黟县尉方腊倡乱造拒之为所杀玺书褒美【宋史洪皓传】
　　毛粟宣和初为徽州司士叅军尝摄州事适睦冦陷城执粟欲降之不屈骂贼而死举家遇害【南畿志】卢宗原宣和三年知徽州睦寇既平奉诏修筑城垣即大甎隐起为文以戒后人无忘寇难综理有道民赖以安【南畿志】
　　鞠嗣复不知何许人宣和初知休宁县方腊党破县胁使降嗣复骂贼求死贼曰我县人也明府有善政我不忍杀乃委之而去初嗣复闻难率吏民修城立门众赴工守备畧就朝廷知之进其官二等【宋史忠义传】
　　郏升卿乾道三年知徽州奏罢剙科钱及歙县绢【南畿志】
　　赵师乾道间镇新安嵗祲遣郡从事下邑计口授粟擿奸憝厘积弊凡民所不便者皆罢之郡人立祠于天庆观【南畿志】
　　陈居仁字安行兴化军人淳熙初知徽州至则告以天子节经费以惠俭瘠不能推广圣徳吏则有罪乃招三衙军植二表于庭有输纳中度而遭抑退者抱所输立表下亲视之人无留滞吏不能措手邻州有讼多诣台省乞决于居仁秩满邦人挽留由间道去【宋史本传】
　　祝禹圭字汝玉信安人淳熙中知休宁县为政清简常着东西铭解朱子为作新安道院记【程敏政文献志】李子宣知婺源县请蠲无名之税【南畿志】
　　张拱辰字南晖淳熙中知祁门县嵗旱躬践深山循行阡陌视所伤之处蠲其租赋邑人歌曰桑底不闻儿捕雉道旁只见马留钱【程敏政文献志】
　　盛文昭知婺源县敏而能察囹圄未尝妄系一人【南畿志】
　　龚椿字永年绍熙间知祁门嵗饥与县尉姚淑问发常平粟以赈不待报曰但活一县百姓虽失官何憾秩满儿童裂防为旗聨句龚父活我福夀千春亦饯姚尉曰薰陶和气一千日全活饥民十万家【程敏政文献志】
　　赵希逺字安父嘉定初守徽州飞蝗翳日希逺祷于神蝗防山谷中翌日皆死米价腾踊即发廪赈给兼劝富民捐粟为助全活无算【南畿志】
　　袁甫字广微鄞县人知徽州府治先敎化崇学校访便民事上之请蠲减婺源防绢茶租折帛钱月桩钱请照咸平绍兴乾道寛恤指挥受纳徽绢定每匹十两请下常平转运两司蓄常平义仓备荒兴修陂塘剙筑百梁以父忧去【宋史本传】
　　赵希愬嘉定中徽州推官上官檄委凿山取石砌渔梁又拨钱五千缗市田以备将来修筑希愬措置得宜民不知扰【南畿志】
　　彭方字季直桐庐人嘉定间知歙县爱养民力征赋以时太守袁甫贤之发郡帑五百万佐其惠政方悉以代输下户折斛之额始方父子皆从学于朱子至是即县斋建祠并为记【程敏政文献志】
　　任良弼嘉定中令休宁时臣僚奏乞下江东漕司问拯弊之防良弼请本县折帛一项减三分之一又请蠲积欠二十万缗诏俱从之【南畿志】
　　谢采伯绍定间知徽州府徽与衢严接壤盗发常山采伯请调兵遏之祷雨辄应虎豹遁迹【程敏政文献志】刘炳字叔文绍定间知徽州新学舍敎育士子拨田以继廪粟减租蠲逋罢岩镇市【南畿志】
　　魏克愚字明已临卭人了翁之子淳祐壬子知徽州辟贡院作桥梁政恬事熙民安其化【南畿志】王应麟字伯厚庆元府人父防尝守徽州民称清白太守应麟始至父老庆曰此清白太守子也摧豪右减租赋民大悦【宋史本传】
　　元赵谦樊川人至元四年以怀逺大将军为徽州路总管言于行省夏税折纳绵绢为邦人永利【南畿志】许楫字公度太原人至元间为徽州路总管民租入亲视槩量时当僧格立尚书防计天下钱粮户部尚书王巨济倚势刻剥遣吏徴徽民钞多输二千锭巨济怒其少欲更益千锭楫曰公欲百姓死耶生耶如欲其死虽万锭可徴也巨济怒解徽州赖以免考满去徽之绩溪歙县民柯三八等因饥阻险为寇行省左丞以兵捕之相拒七月使人谕之三八等曰但得许总管来皆降矣楫单骑趋贼垒众见楫来皆拜曰请署牓以付我楫请退军一舍贼果降【元史良吏传】
　　陈发江西人元贞中为休宁尹单骑之官首开渠溉田各数千顷府檄收永丰仓廪料量公平无粒粟羡溢秩满仍单骑而归【南畿志】
　　郝思义字宜之真定人大徳中徽州路总管以宰相子自裹衣粮来郡新学宫刋朱子语类蠲除酒税颁农桑辑要于里社县囚至郡即遣民立碑记之【南畿志】
　　宋节燕京人大徳中为歙令劝农桑农有惰者令社长供报籍充夫役俟改悔后除名又谕父老遍立乡塾训子弟杜絶私谒门庭阒然【程敏政文献志】于文传字受道呉人知婺源州以礼训民禁婚丧之逾制者创州学及晦庵书院【元史本传】
　　张毅字彦洛阳人大徳中为绩溪尹嵗饥劝富民分赈复置义仓储粟有飞蝗蔽空羣虎入境毅防祷于忠烈庙是夕大风雨蝗尽灭又有猛兽如彪逐虎食之民为立石纪之【南畿志】
　　薛居信字仲宣河东人皇庆中为祁门尹初至元间官行括勘法官吏虚增民田数居信独赴公省自实蠲减虚数【南畿志】
　　张防完得济宁人天厯中令祁门嵗饥躬诣各都发廪分赈劝富民平粜招谕商旅米艘踵至民赖以济【祁门县志】
　　张士谦乐安人至正中以南台御史出知婺源州明兵至力守五十余日城陷被执先戮其妻胁之降士谦曰吾为国死忠岂畏死耶遂遇害事闻追封清河郡伯【程敏政文献志】
　　明邓愈虹县人明初开疆至郡明立赏罚抚以恩信缮城郭设官府四境晏然【程敏政文献志】
