<!-- { "loadSidebar": true } -->
　　张穆字敬之昆山人宣徳乙卯举人以兄和未预乡荐不赴公车及正统戊午和亦举于乡己未同登进士授工部主事歴擢山东副使表伯夷闵损孔融狄仁杰墓访孙复石介之后给以衣廪东土服其风化后自浙江防政归无以自给门人故吏为买田松江以老焉
　　祝颢字维清长洲人正统己未进士授给事中建白务持大体景泰间歴迁山西参政时边警屡告公私困竭颢规画周宻仓储充足汾州有妖人作乱颢已驰获十六人而妄扳及千人颢欲简释三司难之颢竟具实奏闻后罢归颢吏材精敏兼工诗文
　　朱骥字汉房常熟人正统壬戌进士天顺中官御史有风裁时阁臣李贤柄政尚书金濓依附之骥劾濓语并侵贤时人语曰朱骥手练纲口终广西防议
　　吴淳字厚伯常熟人都御史讷子正统戊辰进士擢御史以清谨闻子堂字子升治壬戌进士亦官御史抗论宸濠不法监陆完毛鋭军有歼流寇功
　　孙琼字蕴章昆山人正统戊辰进士天顺中歴刑部郎中时锦衣门达罗织人罪法司承望风防刑多枉滥惟琼多所平反太监牛玉假子犯法属琼寛之琼执法不少狥积为权贵所忌谪戍辽东成化初复官致仕叶文庄盛尝云乡里作官前辈当法吴丈后辈当法蕴章吴丈谓吴凯也字相虞宣徳中官部曹有治剧才家居四十年以礼自律风仪严峻
　　叶盛字与中昆山人正统乙丑进士授兵科给事中土木之变盛疏请先正扈从失律诸将罪及寇廹都城三日间章奏七上皆中机宜寇退进都给事中出安集陈州流民还奏畿辅旱蝗请加寛恤以才擢山西右防政协赞大帅军务复独石等四城大兴屯田擿戍卒之不任战者给牛种耕之军用以给天顺二年廵抚两广屡破贼砦移镇宣府修复屯堡七百余所邉塞益宁入为吏部左侍郎卒諡文庄
　　章格字韶鳯常熟人父珪字孟瑞正统中官御史有直声格举景泰辛未进士歴广东按察副使廵视海道时琉球使臣以货转贩他境遭风漂至香山守臣欲尽戮之以为功格为奏辩还其资而遣之迁云南按察使抚绥得宜邉徼畏服终大理寺卿弟律字鸣鳯由进士歴广西布政平荔浦獞贼终南副都御史
　　陆昶字孟昭常熟人工诗文景泰辛未进士歴福建防政先通畨商舶肆掠海上莫能捕治昶练兵发舰迹其所在悉擒戮之海滨获安其他筑隄防实仓庾除宿蠧具有方畧闽人徳之
　　盛防字允高吴江人景泰辛未进士授御史清山东马政奏蠲被灾逋赋复按广东单骑谕降泷水诸贼后以言事谪古田典史迁知罗江县教民凿池一千二百余所自是旱不为害终叙州知府程宗字文伊常熟人景泰辛未进士知吉安府吉安素多舞文奸胥宗手自裁牒书之奸无所容累擢副都御史廵抚陜西率兵击退洮州西畨潘松诸寇又奉玺书宣谕木邦孟宻争地仇杀二酋皆俯听约束而西南无事诏褒其绩以南工部尚书致仕
　　尤淳字公厚长洲人参议安礼孙景泰癸酉举人知铅山县调永年雪寃狱以亷慎称净慧寺僧戕人惑众捕置之法燔其寺后以抗直去官子樾字宗阳正徳戊辰进士歴太仆寺卿人称其才守族人锡类字孝征万歴庚辰进士知真定府着亷直声后预平播功终云南布政
　　刘瀚字约之长洲人天顺丁丑进士歴大理知府锄强绥弱民安其政即迁按察使精法比持宪体寻致仕归同县张翥字汝振与瀚同登第知南昌府理寃狱捕大猾折服中贵之乘传横索者仕亦终滇臬
　　陈易字一元常熟人天顺壬午举人除建昌推官雪平民为盗诬引者五十余人迁黄州府同知冢
　　宰王恕知【缺】　　　　　　以母老乞归
　　李杰字世贤常熟人成化丙戌进士入翰林累官礼部尚书高简自重为正论所归上邉务六条时称硕画以忤刘瑾致仕为文清醇有法卒諡文安胡琮字文徳长洲人成化丙戌进士知江陵辽王不检束其下多剽掠为民患琮一绳以法始皆敛戢以最擢御史坐言事谪常徳同知有大珰自滇还过郡恣索金钱琮引伍伯出声言欲检视其槖珰惧即行后乞致仕归
　　顾福字天锡吴县人成化丙戌进士歴刑部员外郎勘狱浙江摘发钜赃寻以忤势要出通判永州请罢牙茶香草之征累迁河南参政分司南阳宗藩军校多不戢福以礼裁断皆帖然无怨福友于兄弟防其乡党人无间言
　　徐恪字公肃常熟人成化丙戌进士授工科给事中弹劾无所避歴迁右副都御史廵抚河南恪素刚正所至抑豪猾祛奸及为廵抚以所部多王府持法尤严调抚湖广吏民罢市泣送数十里不絶属吏以羡金赆峻却之终南工部右侍郎瞿俊字世用常熟人成化己丑进士除崇仁知县以最擢御史出按江西刺举不避权要尤严惩墨吏迁广西按察副使正已率下人多悚服
　　王鼎字元勲常熟人成化己丑进士授南刑部主事有京卫指挥抵重法赂尚书求移狱鼎执不从歴湖广防议杖杀大猾裁藩府预借禄米迁广东防政尤着清劲声
　　褚祚字昌印常熟人成化壬辰进士授临海知县约已裕民政为属邑最以荐擢御史理畿内马政厘革宿弊殁不能殓同年吴寛为殓之
　　张汝舟字济民昆山人成化甲午举人官南昌同知歼巨寇徐九龄时宁藩骄横汝舟一无所狥藩妃兄为盗捕论如法迁思南府知府治以简静闻吴洪字禹畴吴江人孝子璋子成化乙未进士官刑曹能断疑狱出廵视广东海道以清节着歴工部左侍郎时刘瑾用事诬刘大夏罪欲杀之洪力辩得解迁南刑部尚书以执法忤瑾勒令致仕子山岩昆
　　吴瑞字徳征昆山人成化乙未进士歴工部郎中督理河道凿甓社湖左腹河四十余里得免风涛之险以疾乞归瑞素邃易学尤长古文词子兰治己未进士官御史
　　徐源字仲山长洲人成化乙未进士歴兵部郎絶权贵请托核正滥冒武功爵治中廵抚山东岁饥奏行赈济割临清仓米八万余石抵漕额明年将征偿源奏民赖赈稍苏而又遽征与不赈何异诏悉蠲之后致仕归卒源诗文博雅兼工书法有米氏风
　　吴愈字惟谦昆山人成化乙未进士知叙州府平马湖土司乱歴河南参政清藩府侵占屯田陈璚字玊汝长洲人成化戊戌进士由庻吉士改兵科给事中论奸僧继晓罪置之法又封事屡上人咸谓得谏垣体歴大理少卿狱多平反屡迁南左副都御史兼管操江致仕归卒
　　刘缨字与清吴县人成化戊戌进士歴知武陵滕县擢御史出按广东正豪猾诬陷罪及诛武弁之以捕盗肆虐者寻以劾外戚忤防武宗杖而释之累擢右佥都御史再抚四川徧巡边境调度精明威震诸番后以刑部尚书致仕
　　沈林字材美长洲人成化辛丑进士知晋州有异绩迁守顺庆治行为诸郡甲以云南参政入贺忤刘瑾落职寻复起歴副都御史廵抚贵州平镇筸铜仁乌罗诸叛苖改抚山东以疾致仕
　　冯玘字良玊常熟人成化辛丑进士除泌阳知县捕豪猾抚流民以政最擢御史出按贵州疏请平都匀叛獠又按浙江治镇守中贵不法事终福建副使
　　盛洪字思禹昆山人成化甲辰进士歴海道副使捕斩海贼严禁通番坚却市舶中官之餽擢山东按察使卒
　　沈杰长洲人成化甲辰进士知归徳州州当黄河冲杰筑长堤开白栁等河河水由之入淮民免垫溺歴知衢州府大兴水利修复堤闸民得灌溉而城中絶水患终河南布政
　　蔡昻字惟中长洲人通经学尤精法律成化甲辰以诸生贡入南雍寻歴南大理寺有盗发牛首山麓秦桧墓捕得法司议寘大辟昻独建议桧罪通于天今墓被盗发殆天降之罚耳请从末减寺卿韪之昻由是知名以明法除九江府推官多雪寃狱
　　冯琨字君夫昆山人成化丙午举人治中官蓟州知州以清覈牧地草塲事忤勲贵诬奏下狱孝宗阅其辨疏特诏复官正徳初刘瑾复以前事逮系琨久乃得释终登州知府
　　毛埕字贞伯吴县人成化丁未进士授南工科给事中劾巨珰薄琮罪论死镇广安逺侯栁景诬搆广抚秦纮埕又劾之纮释而景罢歴南太仆卿宸濠反大司马乔宇采埕议委督泗颍和阳诸军为江表声援进右副都御史致仕孙堪字公舆万歴戊戌进士官御史出按云南疏争贡金加额事又劾镇臣骄横仕至通政使
　　张玮字嘉玊苏州卫人成化丁未进士授工部主事分杭州严察奸蠧课赢而不以羡进进郎中督漕河徐州兴革必尽民利不为势挠中贵过其地皆敛戢为刘瑾所陷谪戍辽阳瑾败释归玮居官素亷晚歳益贫至晨夕不能自给及卒郡邑为赙襚乡人敛资葬之
　　叶绅字廷缙吴江人成化丁未进士歴礼科给事中治十年绅请太子早出阁择讲官谕教寻以修省陈八事复专劾中官李广八大罪未久广竟得罪绅擢尚宝少卿卒
　　王哲字思徳吴江人治庚戌进士授御史歴按福建广东江西所至清军伍理盐务平剧贼防民隐作士气又劾江西镇守董让不法事上切责让自是中官少戢后以佥都御史廵抚江西宸濠惮之旋为所毒乞归卒从孙有功字可大万歴癸未进士由遂昌知县擢御史有清节赠光禄少卿张琮字廷献吴县人治庚戌进士自礼部郎中出为陜西防议刘瑾衔之谪济宁州知州甫一月擢御史出抚甘肃时寘鐇初平人情未定琮广布恩威邉陲以宁迁湖广副使白莲伪教啸聚千余琮俘戮渠魁而贷其余襄地安堵累擢右副都御史廵抚湖广平徳安襄阳芒部诸妖逆终南京右副都御史
　　卢翊字鳯翀常熟人治庚戌进士歴御史出按四川兼视水利凿都江堰连岁大熟抚降天全六畨招讨司迁副使守御松潘更定戍法禁戍长苛敛修铁索桥及葺治栈阁以通道行者便之土人名卢崖阁进云南参政建策筑堡于姚安界中择将屯守以絶生熟彞之入寇又洱海地素苦旱为开陂储水筑坝障泉而田得灌溉人食其利以荐擢广西布政卒
　　毛澄字宪清昆山人治癸丑廷对第一授修撰正徳中歴迁礼部尚书屡进谠言世宗由兴邸即位以澄迎立功加官防坚辞不受大礼议起澄力持尊无二统之议帝不从澄苦争不得遂引疾归卒諡文简澄歴事三朝论事侃直不少媕阿有古大臣风节同县张羽由进士官刑部郎以议大礼忤防廷杖削籍
　　吴一鹏字南夫长洲人治癸丑进士选庻吉士歴侍讲忤刘瑾出为南京部曹瑾诛复故官嘉靖初累拜礼部左侍郎力争大礼疏论兴献帝不当建庙京师又力纠给事中陈洸附防议礼之罪俱不从后以南吏部尚书致仕卒諡文端
　　盛应期字斯征吴江人治癸丑进士授工部主事忤太监李广遂搆以罪谪安宁驿丞累迁云南佥事以裁抑镇守太监梁裕为所劾逮系诏狱寻得释歴右副都御史廵抚四川江西进督两广所莅皆着威惠屡奏平贼功既引疾归里以河决徐沛特起右都御史徃治之应期建议开昭阳湖东百四十余里为永久计兴役垂成为言者所阻而罢
　　杨升字起同吴县人治癸丑进士选庻吉士改户科给事中有大臣以罪斥复夤縁再进升疏劾之人惮其劲补礼科覈视辽阳邉储斥不法数人邉塞肃清子伊志嘉靖丙辰进士累官右副都御史廵抚南赣亦着声绩
　　朱希周字懋忠昆山人父文官御史有直声希周举治丙辰廷试第一人授修撰迁侍读以忤刘瑾左迁歴礼部侍郎嘉靖初大礼议起希周力持谠论风节挺特累官南京吏部尚书以考察忤权贵乞致仕家居益廉静自持卒諡恭靖
