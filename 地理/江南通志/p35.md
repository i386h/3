<!-- { "loadSidebar": true } -->
　　聚宝山在府南聚宝门外山产细石如玛瑙因名其东巅为雨花台舆地纪胜云梁武帝时云光法师讲经其上天为雨花山麓为梅冈晋豫章内史梅颐家于此上或谓之梅陵相传为梅鋗屯兵处旧多亭榭自六朝迄今为郡人游览胜地
　　戚家山在府南聚宝门外景定志云在天禧寺东南唐遗事云韩熙载居此按天禧即今报恩寺梓桐山在府南十五里山下有谢氏诗楼及繙经台基尚存府志云本名梓树山山北为石子冈紫岩山在府南与梓桐山相近陈轩金陵集南唐李建勲有春日紫岩山期客不至诗
　　翠屏山在府南十五里山色碧如翠羽因名古新亭在焉相近有韩府山韩宪王葬此旧名鳯凰山夏侯山在府南二十里府志云梁仪同夏侯亶尝爱其风景卜居山下因名
　　牛首山在府南三十里旧名牛头山两峰峙如双角即佛书所称江表牛头者也晋王导以其逺对宣阳门指为天阙故又名天阙山梁武帝建寺于石窟下更名仙窟山有兠率岩芙蓉岭文殊辟支二洞白池虎跑泉昭明太子饮马池由山麓石磴数百级杉桧森夹而上有觉寺寺有浮图二殿宇依山而构望之如画屏又有含虚阁前对三山大江旁绕尤为胜处通鉴晋人筑南郊坛于已位宋大明二年诏徙于牛头山直宫城之午位宋建炎中岳飞设伏兵于此以拒乌珠明武宗南幸尝驻跸山中【附】明都穆游牛首山记【金陵多佳山牛首为最山据城之南初名牛头以双峰并峙若牛角然佛书所谓江表牛头是也晋王丞相导尝指曰此天阙也后又名天阙山云丁卯七月二十有三日吏部主事顾华玉与予约客戸部员外郎王子和朱升之国学士陈鲁南而予儿元翁侍焉遂共出鳯台门南行十五里至塘湾又南行十里度岭又三里抵山舍西上二里达觉寺门内二井其左曰白池右曰虎跑泉后僧以其险更甃为井而虎泉尤清冽寺众汲于此跻石级庭中银杏一株围可二丈午食毕登浮图至其巅有聨句诗经修廊东行緑石鱼贯上登观音阁凭栏俯视第见浮图之尖再上闻有舍身台及辟支佛足迹以峻险不及观下至兠率岩空洞上突出如屋久之至文殊洞前有屋一楹众复聨诗书壁上既而登山之脊观萧昭明饮马池径可丈余冬夏不涸下而西至辟支洞广差胜文殊石浮图立其前辟支舍利所藏处也老僧言少尝见舍利放光今数十年矣浮图有石刻二其一宋皇祐二年记不着撰人中载志公答宋明帝语云昔辟支佛冬居于此其一乃如愚居士词字絶类黄太史居士殆隠逸之俦其西下经禅堂旁室闗其门有窍如钱日光射浮图影倒挂佛案纸上不可晓也夜燕方丈予以倦睡去众作诗韵险至鸡号乃罢二十四日早出寺而南山路极峻马屡前却时云雾四兴遥视山足则日光在田禾黍映之缭黄萦碧如僧伽黎予笑语三君不知身之在人间世也五里至献华岩石益奇丽中虚深可十步俨若堂宇相传唐髙僧法融尝居其中有白鸟献华之异岩因以名山故有幽栖寺今废成化间山东僧道兴至坚坐不动有财者乐为之施寺由是复兴今名华岩岩之南曰屯云亭又南曰芙蓉阁阁嵌岩石登其上羣峰攒簇在目睫山之最佳处也众共饮焉北下僧庐其扁曰无边风月可坐眺逺又下有轩曰无尘仍饮赋诗又二里出山是为记】
　　花岩山在牛首山南五里即祖堂山金陵志云牛首之南为祖堂周四十里髙百二十七丈本名幽栖唐贞观中改名沿山一石桥入山径至花岩寺右有石窟甚深广佛书云唐贞观中法融师居之大雪时忽有奇花二茎生于岩侧又有白鸟献花之异因名献花岩府志云山有芙蓉峰拱北峰天盘岭西风岭中峰伏虎洞神蛇洞象鼻洞息泉太白泉长庚池诸胜明成化中葺兴幽栖寺赐额华岩因法融得道于此为南宗第一改为祖堂山旧志分为二山非是
　　岩山在牛首山东北建康实録云吴天玺初尝立石刻于岩山纪功徳丹阳记岩山东有石碣长二丈折为三段乃吴大帝天发神防碑或云皇象所书段石冈名以此宋孝武改曰龙山景宁陵在焉青山在牛首山南十里建康实録云梁置幽岩寺大毘昙师云承圣二年法师入秣陵青山始创舍名曰幽岩与佛窟寺相近南唐书后主尝猎于此山还如大理寺亲録系囚多所原释郡志云山在城东三十五里然城南四十里亦有青山观山在府南三十里东有水下注新林浦一名观子山
　　吉山在府南四十五里西临大江宋将军建城侯吉翰葬此因名
　　朱门山在府南七十里又有男山女山姑山与此山并相聨络森秀耸拔
　　铜山在府南七十里府志云昔人采铜于此因名庆元志云山南名金牛坑
　　鼔吹山在府南八十里县志云宋孝武大明七年自江宁南登此山奏鼔吹因名
　　横山在府南一百二十里西接太平南连溧水四方望之皆横又名横望山有十五峰正峰顶有陶景丹井春秋传楚子重伐吴之所至也【以上俱江宁县】
　　【附】明陈沂金陵诸山图考【唐志称东南名山衡庐茅蒋金陵有二焉蒋山故名钟山实都邑之镇武侯所谓钟山龙蟠是也宋周应合山川序云钟山之左自摄山临沂雉亭衡阳以达于东又东为白山大城云穴武冈以达于东南又南为上山张山青龙石硊天印彭城雁门竹堂以达于南又南为聚宝戚家梓桐紫崖夏侯天阙以达于西南绵亘至三山而止于大江所谓龙蟠之势也钟山之右近之为覆舟鸡笼在宫城之后又北为直凟大壮观四望以达于西北又西北为幕府卢龙焉鞍以达于西是为石头城亦止于江所谓虎踞之形也然考其山之逺近城之连脤亦少有不合者盖东南之山关城重抱山势连属不可一一次序言之且古之江水自三山东入沿阴山石子冈北流以至于石头又自石头沿马鞍四望卢龙幕府东折至于观音又由临沂摄山直扺京口二百余里山势不絶浮江而观之三山据于西南石头据于西北秦淮中出乃天限之门户也今江水西流沙洲旷邈马鞍鳯台为民居日削而阴山则陶冶为泽渐不可寻矣此则图其形势之大者焉】
　　茅山在句容县东南髙三十里周百五十里真诰稽神枢云句曲山古人谓为金坛之虚台天后之便阙山形似已故以句曲为名又名已山相传汉时茅氏兄弟三人得道于此因名唐明皇勅称为岳吴越春秋云禹廵天下登茅山以朝羣臣曰会稽其山逶迤磅礴同出而异名者良常秦望海江仙韭之属凡二十有六实一山也其最髙者曰大茅峰又中茅小茅其他为洞为岩为泉为涧为冈为峪不可胜纪道书所谓第八洞天第一福地金陵地肺是也汉光武建武元年遣使以黄金五十斤献三茅君山顶有埋金处又有丹砂镇此山山泉皆赤色饮之延年幽奇瑰伟絶异羣山许迈以为潜通五岳允为江南之镇梁陶景隠居于此
　　国朝康熙四十四年
　　圣祖南廵
　　御书第八洞天四字中峰之北有桃花崦春时华卉纷敷
　　不减武陵源
　　彭山在句容县南七里峰峦秀耸泉水环流上有白岩寺
　　秦山在句容县南三十里有明月湾通秦淮张新志云谢安月夜乘舟钓于此
　　石屋山在句容县南六十里乾道志云吴王使欧冶铸剑于此西有铸剑坑
　　青龙山在句容县南七十里一名洞山上有石窟真诰云与华阳洞通其中堂台帘灶及仙人掌俱因石状以名傍有岘曰牧门洞前怪石森列而流泉贯其中歴旱不竭
　　绛岩山唐书地理志在句容西南三十里有绛岩湖绛岩故赤山天宝中更今名按旧志谓山一名赭山汉丹阳郡有赭山汉丹阳郡县取名本此今
　　考汉丹阳县治在今府西南五十里俗谓之小丹阳非今句容县境晋书志丹杨县丹杨山有赤柳在西也项安世家説云丹杨以多赤柳在丹杨山晋书南史并用杨字与句容之绛岩悬隔矣甲山在句容县西南五十里宋景定间僧行昱爱其山奇胜甲于左右诸山因名
　　姜石山在句容县西北二十五里有梁南康简王墓
　　射乌山在句容县西北五十里汤水二泉其源皆出此又有岩山近琅琊城
　　胄山在句容县北三十五里其山髙耸如介胄因名俗讹纣山
　　华山在句容县北六十里与上元县界亦名花山戚氏志云秦淮之水源于此方舆记云梁武帝登此山问何如蒋山髙薛对曰华山髙九里似与蒋山等泉水倍多府志云明万厯中李太后梦登一山皆莲遍访得此山建铜殿一与武当金殿同赐额圣化隆昌寺今藏经尚存
　　竹里山在句容县北六十里元和郡国志云山间有长涧髙下深阻方舆记云山途欹险号曰翻车岘晋刘牢之至竹里擒王恭帐下督顔延宋武帝军于竹里破桓元将吴甫之是也六朝时京口至建康皆取道于此
　　戍山在句容县北六十里北临大江府志云相传刘宋沈庆之曾此防戍
　　仑山在句容县东北五十里府志云东连驹骊山四十二福地也金陵志云唐肃宗时谒者伍达灵在此山得道去后记于絶顶石壁今尚存髣髴可辨下有伍达灵坛又十里为驹骊山
　　虎耳山在句容县东三十里一名苦耳山
　　中山在溧水县东十里元和郡国志云山出兔毫为笔精妙唐宋皆充贡宋周邦彦插竹亭记谓中山为溧水之胜图经云一名独山谓孤耸不与羣山接也或转讹为浊山
　　东庐山在溧水县东二十五里山形似庐唐十道志寰宇记皆云严光曽结庐于此因以为名有水源三一入秦淮一入马沉港一入丹阳湖丹阳记云县东有庐山故谓之东庐山非以东庐欲别匡庐也
　　鸾山在溧水县东南二十五里县志云巅有育徳泉渟渟一窟味甚甘冽中有蜥蜴嵗旱取水祷雨辄应相近有石城山旧有石城院冷水亭遗址回峰山在溧水县东南四十里金陵新志云上有龙池下有龙泉有水注平陆
　　仙杏山在溧水县东南四十里旧志云絶顶有杏林及仙人足迹因名又有三仙坛三所及丹井清泉流入丹阳湖一名仙坛山
　　观山在溧水县东南五十里山形陡峻有石屋可容多人上有泉注池四时不竭
　　芝山在溧水县东南七十里并界髙淳溧阳景定志云山产芝草故名有洞数十梅仙洞者汉梅福居之又有李洞泉出沸涌有燕洞产石燕金陵志云宣州田頵举兵邑人避难于此
