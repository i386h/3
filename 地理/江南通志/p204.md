<!-- { "loadSidebar": true } -->
　　诏遣重臣防同河督漕督踏勘明白诸臣覆奏称翟家坝至周家桥三十里在高家堰南地势高亢原无隄埂为天然减水坝水涨听其漫溢仍责令高宝等县之民但塡平冲开决口不许一槩加工増高以塞水路此濒淮州县志所载之大畧也
　　九年御史徐越疏陈高堰关系最重请大修坚筑【附】徐越疏【臣向请修复归仁隄石工使由白洋河入黄者不止以清刷黄实为截住高家堰西北水势使此堰仅受西南淮水而为运道民生一大屏障也今因归仁隄工尚未举而此堰黄淮并受前报巨浪搏击已坏石工六十余处而全堰几至溃决其洪波横流排山倒海已冲开淮扬一带数十余处决口遂至城郭仅存闗厢陆地有水高丈余者万一高堰突有疏虞尚复有淮扬数十州县之城郭乎而况民生乎尚复有漕河运道可以飞挽乎而况盐课与商税乎则此堰之关系】
　　【如何重大此堰之保障如何要故臣今不得不亟陈高家堰也高家堰石工曩皆凿石扣准镕铁灌钉后来年深日久各处有朽裂从未大修经今年一番波浪冲击动揺处处罅损若不亟议钱粮预备物料乘今冬水势少落之一时大修坚筑明年西水涨发臣愚窃虑此堰万难幸保堰若失守淮扬数十州县城郭庐舍百万生灵俱属波臣运道梗废京师重地所需岁漕数百万石何道输转且云梯关之海口全頼黄淮二河并力冲刷一决高堰清口必淤止余浊流一股海口必塞下壅上溃即今日之大修两河工程势必仍归溃坏此高堰之利害不仅仅在淮扬而实有关于天下者也】
　　十二年淮黄水溢决高良涧又决清水潭【附】布政使慕天顔备陈黄淮全局疏畧【高家堰捍衞洪泽蔽于淮城之南迤西则连高良涧翟家坝中设周桥牐其地比高堰稍亢故坝牐亦比高堰稍低盖夏秋淮水盛发高堰必危高堰危而淮地陆沉矣故不使翟坝増高正欲从坝滚水出汜光白马高宝诸湖不惟鳯泗之涨潦可消抑且高堰之筑工永固及至水平坝面即闭闸不流高宝漕隄亦无伤害徃昔防河如此周宻祗因康熙元年间南河工部分司吴炜擅开周桥奸商利通私贩徃徃盗决翟坝诸处以致淮水湍下诸湖尽已盈蒲及桃花水涨湖不能容浪击风摧漕隄大坏清水潭之决所从来矣淮水既东黄蹑其后浊流西泝清口遂堙清水渐防黄力愈悍灌入天妃牐沙随水漫而运道浅塞矣黄淮相背淤沙罔涤云梯关入海之路日垫日高下流哽咽而上流四溃必然之势也淮渎自桐栢千溪万壑汇为洪泽湖注出清口其水防黄入海者十之八引资漕渠者十之二唯清口无病则湖水直泻而北势盛足以敌黄而黄沙不致倒灌运道惟海口无病则黄水疾趋而东其势迅激自无淤垫之阻而奔流不致横溃四决此以清制黄用水治水千古不易之法也】
　　十五年淮黄水溢复决高家堰淮安府志是年决武家墩版工一处高家堰石工一处高良涧版工二十七处是年修筑武家墩西隄河防志武家墩东西隄明李行运新河隄也
　　十六年河督靳辅大挑清口烂泥浅引河四道及清口以下河道直逹云梯关又于关外筑束水隄属之大海遂塞于家冈武家墩高家堰诸大决口共十六处
　　又建眞武庙东拦河坝【长三十丈】河防志因新河不复行运筑坝河上以便徃来
　　十七年刱筑周桥翟坝隄工二十五里塞高良涧等大小决口二十五处自是淮水始归故道又筑高堰大坝外越坝【长一百八十一丈五尺】靳辅治河昼洪泽湖在山阳之西南北距大河东俯高宝诸壑淮水远自豫省复挟汝颍涡汴羣川之水汇而入焉潆洄激荡惟下之是趋而其地东北为下趋而北则出清口而逹于海趋而东则高宝诸壑滔天而淮扬之民其鱼矣汉末陈登为广陵守大兴水利首建高堰障其东而使之北淮南千余里地无沮洳后世治水者皆守其旧而不变自唐以来南北通运至宋黄又徙而南湖日寛广成巨浸而是堰之所系愈重庆厯间一修于发运使张纶明初再修于平江伯陈瑄至万厯间河臣潘季驯复大修之且砌以石者三千余丈愈巩固焉顾西南一带自周桥至翟坝三十里空之而弗隄曰此处地形稍亢天然减水坝也但当时湖底深而能纳虽不筑隄湖水常低于防面惟遇异涨始溢而出故季驯又曰周桥漫溢之水为时不久诸湖尚可容受也迨黄流倒灌之后湖底垫高湖水亦因之而高况决口九道淌刷成河地形愈陷以愈高之湖放愈陷之地于是此三十里稍亢之区昔所称漫溢不久者今且终岁滔天东注而不止不特清口之力分无以敌黄而淮且反引黄水以俱东二渎交腾高宝诸湖盈科而不受此清水潭所以大决而不可塞而下河七邑遂同溟渤也臣奉
　　命大修将诸决尽塞自清口至周桥九十里旧隄悉増筑高厚并将周桥至翟坝三十里旧无隄之处亦刱隄之葢今日之地形水势与明万厯间大异即使季驯而在今日亦未有不隄者也然仍旧减水者六处计二百丈坝之而弗隄何也湖水之高于黄水者常五六尺若一任其建瓴而出则所蓄无几一逢旱亢上源防细既不足以济运更恐黄水之乘其弱而入故烂泥浅一带湖滩昔人称之为门限今不使尽辟欲清水常留有余然设遇大水连旬洪波骤溢清口一道之所出不胜数百里全湖
　　之涨势必寻隙而四溃故隄以防之不虞之溢复坝以减之然后节宣有度旱不致于阻运而涝不至于伤隄也虽然洪泽周围三百余里合阜陵泥墩万家诸湖而为一又上受全淮之委空蒙浩瀚毎西风一起怒涛山涌而以一线之长隄捍之浪头之所及土溃石卸虽岁岁増高培薄终不能御窃思水柔物也惟激之则怒苟顺之自平顺之之法莫如坦坡乃多运土于隄外毎隄高一尺塡坦坡八尺如隄高一丈即塡坦坡八丈以塡出水面为准务令迤斜以渐高俾来不拒而去不留是年秋黄水大涨奇风猛浪倍异寻常而汹涌之势一遇坦坡而其怒自平无所逞其冲突始知坦坡之力反有倍蓰于石工者故障淮以防黄者功在隄而保隄以障淮者功在坦坡也唯是塡积坦坡以来垂及十载风涛之所汕刷平铺卸去离隄已四五十丈矣若用帑塡积既所费不赀又工程难见应毎年着河兵岁夫逐渐加工立为定制毎岁隄工一丈塡土二方务使所増之数适称所耗之数则善矣久而久之离隄百丈之内必渐垫而高因丛植栁芦茭草之属俟其根株交结茂盛蔓延则虽狂风动地雪浪排空终不能越百余丈之茂林深草而溃隄矣【附】多安修筑高堰隄工记【高堰在山阳县之西南所恃以砥淮泗之冲流奠淮扬之垫溺者于是乎在益淮水自桐栢而下合汝蔡淝颍诸大川及淮南七十二山谿之水而抵泗盱汇洪泽出清口以汇于黄厯安东云梯关入于海苟任其水清流疾保无壅决之患也惟黄河挟数千里奔腾之势其力足以遏淮使淮少弱则将却流而东溃高堰决淮扬势所必至也淮既旁趋浊流即内灌里河淤塞运道且黄乘淮后并势南趋则清口之流日缓海道之淤日积黄淮交横于淮扬千里之间而运道遂茫然而不可问矣是病淮而并以病运者莫如河而敌黄即所以利运者莫如淮故治淮乃治河治运之先务而治高堰尤治淮之首图昔人以高堰为淮扬门戸职此故也予以山盱坝堰同知受事于康熙十六年之二月谢事于二十一年之六月凡竭蹷于河事者五载有奇虽胼手胝足不敢言劳而述水势纪成功以告后之有事于斯堰者亦有司之职也于是计其所施功之地曰武墩决口为丈七十有七曰高堰决口为丈一百八十有余曰六安沟曰侯二门曰孙家西北曰孙家西曰管家西曰小黄庄曰小黄庄南曰冝兴集曰邓家马头曰周家马头曰周家西曰高梁涧曰杨家马头凡大小决口二十为丈者四百七十有三曰三坝南曰四坝北曰陈家西曰毕家西曰六坝南曰朱家湾北曰周桥牐庙后凡决口三十一为丈者五百有八曰翟坝至周桥以里计者二十有五皆与高堰相为表里之隄防也自清口至云梯关数百里葭苇榛芜此而不疏将高堰之隄防虽完而淮水之归途犹阻恐终将旁溢而为患耳况以黄流驾淮浊沙淤垫而淮出清口之故道如烂泥浅裴家厰皆壅塞成渠其何以疏逹淮流于是乎核深计浅以治烂泥浅诸故道里河为漕运咽喉日久不濬则无以容淮流而致他变于是乎画地分叚算方刻期以治运河并修筑两防及雁翅诸工此又与治淮相终始之工役也溯其施工之时则十五年黄淮横溢冲决高堰三十四处并溃高宝运隄在予受事之先而予之始事于武墩次事于高堰在十六年皆三阅月而告竣次事于六安沟诸口自十六年仲夏至十七年春杪凡十月而告竣次事于翟坝周桥自十七年冬至明年八月而告竣盖予五载之间其栉风沐防霜冒暍构苇水滨身行泥淖中者凡三载至十九年秋于是诸工次第告成二渎顺轨顿还旧观回思当日波涛山立风雨怒号旁观者魄震魂惊靣无人色予亦茫然未知所税惟是殚心竭智大声疾呼以与风浪争衡于危急存亡之际者固不惮以身狥之而其最烈者则十六年之秋淫雨不休西风大作十八年之冬久雨之后继以大水怱发飓风狂煽五日之间水高冐堰一线长隄危同悬缕予终日跣行惊涛过颡氷结腰领间不知也事后思之曽何异强敌当前石矢交下而获保无虞抑亦幸矣此其经画指授则皆出自河宪靳公如武墩一口汹涌腾沸久无成绩公甫视事即命于下流稍缓之处直筑拦河大坝一道坝成再堵决口于是人力可施及水势渐平遂获奏功高堰之决也隄之内外湖波荡漾畚筑无所施公檄造土船数百给庸募夫苇木草束一时俱办事赖以集又徃时运口在甘露城旁尤属黄淮交防之地故毎值黄水盛或西北风起未免倒灌岁有闭牐筑坝之烦公相度形势命予酌改运口于烂泥浅之上挑河一道接淮水远避黄流外筑大隄以通牵挽又筑横隄以防河涨自此黄河无逆入之患而运河亦免岁挑之烦矣至翟坝以至周桥成河九道葢明万厯间有分黄导淮之议致淮之旁流愈多正流日弱刷沙无力黄流益横淤沮运道所由来也公于十六年冬命予加筑大隄于一帯湖陂又塞周桥高涧牐座仍于隄外增筑坦坡以固隄址使清淮涓滴无所旁泄而蓄其全力以攻久积之淤沙凡诸硕画虽昔平江诸公不能过也予皆仰禀成算幸无陨越而至于惴惴小心夙夜不遑则不敢以不勉在工诸员大小不一予不以体势相临惟以情意职事交相劝励共襄乃绩他如挑土压埽工多则费帑工少则废事予毎先期一日行谕村民毎夫给银四分以炮声为期毕集工所埽下即散故得不靡帑而事办其有决口既多取土为艰者予徃来督视就水消土露之处令远者以木为桥度水挑运以济舟运之穷稍近而水浅者令于水中塡出土埂千余道以济桥木之穷至堵筑肯綮尤在中合龙之际势将収则水势汹涌十倍于时下埽如两军对垒事争毫髪苟或人料参差患在走埽一埽既动诸埽从之予惟先事而戒罔或弗备闭之日间值风雨则挥从却盖露立水次不使有一夫之懈夜则倍其工食勤则加其犒赉故人役之效命盖亦鍳其诚焉要皆天子之庥福河宪之訏谟小臣获告无罪不胜厚幸谨记如左凡在工各员备着劳绩并勒名碑阴以志共襄王事云】
　　十八年河督靳辅疏报翟坝合龙奉
　　防据奏翟家坝成河九道尽行闭合龙门具见殚力筹画有禆河务深为可嘉
　　十九年复大挑清口烂泥浅裴家厰帅家庄引河四道剙建周桥高良涧武家墩唐梗古沟东西减水坝共六座淮安府志是年大挑引河四道皆成大河淮水始全出清口畅注防黄
