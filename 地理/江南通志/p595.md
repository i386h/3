<!-- { "loadSidebar": true } -->
　　李长敷字维凝兴化人天啓辛酉举人弟长祺早卒遗孤清长敷抚之如己子与清同举于乡性狷介工诗词
　　王维庆字裕昆髙邮人性至孝妻陈氏能顺承维庆之志割股以愈姑疾后维庆父病庆曰吾闻割股非孝然吾妇行之获济伤体愈亲犹贤于己亦割股愈之奉防旌奬
　　阎汝梅字和阳江都人崇祯辛未进士授阳谷知县擢刑部主事为孝亷时知府刘铎以触魏阉被逮人莫敢省汝梅独赠金送其行
　　张福江都人黄国相之仆明末被兵国相死福颈创甚止气喉未断脇下亦被数刃从积尸中以手捧头匍匐奉主媪匿僻处越数日势定创稍愈复行遍歴诸营访觅幼主得之金陵牧塲伺夜负归黄氏母子复聚福终老其家
　　缪嵚字珍所泰州人泰州旧例代凤阳输米徴催与邑漕并急百姓苦之崇祯十一年嵚以布衣伏阙上疏防邑人徐耀为都御史力言于户部得全豁免而髙寳兴江诸邑之代输者亦次第蠲除王师文兴化人慷慨好周急里女为奸人诱卖父母不能赎为赎而嫁之尝持金五百寄逆旅主人同时他客亦寄千金比去主人误以客槖授之既行发槖复持还则客方欲讼主人于官师文至乃解崇祯末嵗大饥令踵门告曰能活吾民者必君也师文即捐谷麦数千斛钱数千缗赈之凡邑中义举必首倡焉
　　江九万字元里仪徴人与妻黄氏相继割股疗亲疾
　　国朝陈嘉谟字我师兴化县学生顺治初父道为怨家诬以私盐逮系府狱且属狱卒絶其槖饘内外隔絶嘉谟丐贷进金于羣小乞一见不许知羣小计必杀之大哭而归告于城隍之神作血书置袖中出庙门去是夜守舍苍头候嘉谟不还忽闻叩门声若呜呜泣者开视无人心怪之翌日有白运使得一函于钞闗口啓视乃嘉谟讼寃血书运使大惊而苍头适赴运使诉其事与血书合乃令求嘉谟尸越七日出自钞闗河中气勃勃如生观者万人莫不泣下遂出道于狱治诬告者罪金玊节字元亮江都学生明末两亲柩未瘗室中有乱卒疑瘗金将剖其棺玊节以身翼蔽长子竒选年九嵗夺卒刀泣代父死卒免玊节掠竒选去适遇僧人呵云小孝子不可杀卒乃投之地得还玊节生平有养寡姊抚孤甥全难妇还遗金诸义举可嘉竒选字幼常能世其家学与弟彦选友爱不分防玊节着四书解小学阐证竒选亦着孝经阐证性理纂言礼记分类等书
　　吴爱仪徴人父客死云南爱年十四欲往觅父柩时兵戈塞路人咸阻之忽一日痛哭别其姊曰姊善视弟吾不返父柩不归矣途中三为兵掠﨑岖万状卒至云南载父柩归
　　程孝子扬州人母殁露处墓旁不忍去土人怜之为构庐舍事闻　　旌表
　　叶君实江都人性伉直好施与尝出数千金修捍海堤四十余里
　　俞士瑄字宣玊江都嵗贡生至性过人事父母自生养至丧皆尽礼尽情　　康熙四十三年旌表
　　髙成琦字轶韩江都诸生父以罪流三原母抱病不起成琦每嵗徒步三千里省父归又负米养母一日父潜归复还流所成琦侍行途中无贳驴费负父以行足裂流血归未久父殁成琦昼夜哀号抱父木主投义济桥下死
　　汪源防江都人性至孝父年六十余病弗治防祷吕公祠手疏请代父跪堦下哭不起归视父疾不瘳明日再诣祠哭凡七日不食夜坐父牀侧假寐梦道人长髯挥麈语曰汝父生矣惊觉父已呼粥明晨即起步见者喜愕不知其故澍终不言澍随以疾死死之夕曰吾父生吾长笑入地矣
　　张中逵字九达江都嵗贡生幼孤母好洁躬为涤拭牏器生二子后即不复入室冬夜卧母足母或遣之愀然曰母气衰非儿不暖母病笃尝粪以希其愈子庸徳戊午副榜亦以孝友称哭父病目哭母目加昏再哭弟遂失明
　　许明贤扬州人性至孝侍亲意少不豫立寝门外累夕不就枕长子承宗善承亲意友爱两弟承宣承家凡发粟施絮设药局置义冢倡育婴社义事靡所不为
　　程愿学字奂若仪征诸生祖死于法父徙寜古塔愿学以幼免成童后思亲恒日夜泣不交一人屏除酒肉食未尝饱冬月不衣绵纩葢终身以丧礼自处临终戒其子勿与妻合以不知其父骸骨所在也里中称之曰苦行先生
　　刘啓元髙邮人以孝行　　旌表
　　李沣字方同兴化廪生素性孝友父病扶持左右手剂药饵虽盛夏鼎铛炉火常在侧阅七八年不懈居父忧断酒肉终丧丧母亦然
　　徐文瑄字廷璧兴化贡生早丧父母嵗时祭祀终身作孺子泣防大水移亲柩于髙原躬自负土劳惫呕血而死
　　方立礼字武城江都人八嵗母亡继母汪待之虐立礼受杖惟谨父卒汪益逞立礼益孝谨且推爱继母所出之两弟后母与弟相继殁立礼殡之从厚　雍正六年　　旌表
　　耿兆绅字贤书江都诸生性倜傥好施置义田以赡宗族设义渡以济往来又多募瘗枯骨嵗凶每出粟赈饥好学工诗古文所着有藜光集
　　李朱露字天膏兴化庠生父汉病衣不解带不入私室父殁庐墓三年事继母孝年七十余病革犹泣持继母手以不能终事为憾
　　程铨江都人乐善好施顺治壬辰大水被灾民千百为羣有挟借倡乱之势铨以利害晓劝商家巨室敛赀散给谕归复业扬赖以安子濬康熙丙辰进士知大名府以寛和治
　　赵宗普林中馨李之瑀阎士彦萧日璜皆江都人邱雯髙邮人俱割股疗亲疾
　　郭光字子瞻江都嵗贡生父梁以医济人光性孝友亲殁五十余年每思慕辄出涕兄子遭乱相失倾囊赎归爱养如己子师友之无后者春秋为位祀之
　　房毓麒寳应人事继母以孝闻隣人与争屋基即拆屋让之贼入室戒家人毋以火照给米钞令潜逸县令亷其行义命乗己舆舁行街市以旌异之王弦兴化诸生与弟纩俱割股庐墓
　　耿兆组字玊书江都县学生有货殖才承先业以节俭致赢余尝输米代贫家偿逋粮捐田助狱囚食置义渡船于钞关运河建普济堂于洲地施槥瘗胔哺饥絮冻事无算
　　徐熺字映如兴化贡生廷试毕以亲老不谒选归父病吁天愿减已算以益父夀父卒庐墓三年及母殁晨夕悲号忽忽若母在每饭必覔母一日拊棺长号曰百日内儿当从母于地下矣已而果殁史以遇字际亨江都人顺治戊子举人负干略究心时务江都里役积欠责成里长以遇言于有司改为输纳民便之子奭丁酉举人着淮扬治水图説淮水决周桥凤泗民委卸弗塞奭独身任其事除六安学正未赴卒
　　戴思讷字理研江都人康熙丙戌进士授编修少失恃侍父梦龄自就学至服官未尝离膝下父官奉天府尹卒思讷悲伤直欲死而见父于地下扶榇归营毕复时欲自屏家人防之密忽买舟南下谢诸吊者行至平望于中夜自缢舟中康熙五十六年督抚准县详建専祠
　　徐州府
　　汉刘平初名旷字公子彭城人尝为菑丘长政教大行更始时天下大乱平弟仲为贼所杀平弃己子抱仲女与母匿泽中朝出求食逢饿贼将烹之平叩头求归食母毕还就烹贼哀而遣之平还既食母还诣贼众以为烈士不忍食于是得全建武初为彭城郡吏郡守孙萌为贼执平冒刃蔽萌身被十创贼曰义士也遂解去后举孝亷歴丞长显宗时以钟离意荐征授议郎迁侍中宗正
　　刘均沛国人建初时为左冯翊防清河孝王母宋贵人死不以罪朝野怜之窦后复捕系其父均同山阳张峻奔走解释义声着闻
　　刘恺字伯豫彭城人杼秋侯般长子以爵让弟宪遁去有司请絶恺国肃宗美其义特优假之侍中贾逵言有司不原乐善之心而绳以法非所以长克让之风乃征恺为侍中官至司徒太尉
　　姜肱字伯淮沛人与二弟仲海季江友爱天至常共卧起尝与季江夜遇盗欲杀之兄弟争死贼遂两释焉后与徐穉等俱徴不至桓帝使画工图其形状肱以被掩面竞不得见后又征为太守遂遁海濵
　　三国刘阳沛人初以汉室渐衰知曹操有雄才终为汉累欲除之而事不防年三十卒及操贵求其嗣子甚急赖东海王朗匿之又为开解久乃释
　　南北朝宋孙棘彭城人宋孝武五年发三五丁棘弟萨违期当死棘诣郡自列己为家督当坐萨又辞列自引棘妻许又寄语棘不可委罪小郎且大家以小郎属君家道未立君已有二儿复何恨太守张岱表上孝武诏特原罪赐帛二十疋
　　齐刘悛字士操彭城人仕齐为刺史父勔战死悛时有疾扶服求得父尸顶后伤缺悛防髪补之持丧墓侧冬月不衣絮以父死朱雀航终身不由其路明帝崩卫送山陵路经朱雀航感痛至曲阿而卒
　　梁刘览字孝智彭城人丁所生母忧庐于墓再期不尝盐酪食麦粥冬着单布衣家人虑不胜丧中夜窃置炭牀下览因暖得寐及知之恸呕血梁武帝闻其有至性数省视之
　　刘苞字孝尝彭城人四嵗而孤至六七嵗伯父悛绘并显贵苞见之辄泣其母怒之苞曰早孤不识父闻诸父多与父类故心中悲耳因歔欷母亦悲恸奉其母常为扇席温枕
　　刘昙浄字元光彭城人祖元直父慧镜元直为淮南太守得罪慧镜诣朝乞哀恺恻以孝闻昙浄笃行有父风为安成王左常侍父卒奔丧不食饮者累日絶而又苏每哭辄呕血诏举孝行用为海寜令让之兄乃除安西行参军事母尤淳至身营飱粥不以委人母亡天甚寒身衣单布庐于瘗所昼夜哭临不絶声哀感行路未朞而卒
　　垣昙深下邳人以行义称为临城县罢归得钱十万以买宅奉兄退无私蓄歴羽林监王俭深重其学行
　　隋刘士隽彭城人丁母丧絶而复苏勺饮不入口者七日负土成坟结庐墓侧虎狼驯扰为之取食文帝表其门
　　唐刘审礼彭城人徳威子少丧母为祖母所养隋末大乱审礼负祖母渡江转侧避地祖母病必煮药尝而进父徒跣血流事继母尤谨再从皆同居合二百口内外无间言后殉吐蕃之难赠工部尚书諡曰僖子易从
　　刘易从父审礼为左卫大将军仪凤三年讨吐蕃战败见执子弟皆诣阙待罪请入贼以赎有诏审礼殉忠以没非有罪宜各还职特诏易从往省之既至而父殁易从昼夜哭不止吐蕃哀而还其尸官彭城长史永昌中为酷吏周兴诬构将刑百姓争解衣投地曰为长史祈福当时号孝义刘家皇甫恒尹务荣俱彭城人咸数世同居事亲居丧着至行天子闻其孝弟旌表其门
　　甄佚徐州人明经敎授乡里称善人家贫乞贷以父母作室墓傍陈后山名之曰思亭而为之记朱全昱砀人全忠兄全忠将受禅全昱曰朱三尔砀山一百姓遭逢天子用汝为四镇节度使于汝何负而灭唐家三百年社稷吾将见汝赤族矣遂辞归居砀山故里
　　宋彭程徐州人四世同居诏旌表
　　李柞丰人亲丧庐墓凡二十七年
　　金刘全彭城人天兴间率乡人避兵沬沟北兵至尽俘其老幼全父亦在俘中遣信招全全缚其人送徐州因窃父以归徐帅益都嘉其忠承制以为招信校尉
　　元刘福萧人孝养有闻居丧苫块飦粥悉与礼合韦信砀山人每朝夕供亲膳必俯伏四拜而后退人问之答曰父母恩终身难报跪拜何劳有司以闻至元间诏旌其门
　　史彦斌下邳人有孝行至正中河溢坟墓多壊彦斌刻识其母棺而后明年墓为水所漂失母棺所在乃缚草为人浮水中仰天呼曰愿天矜怜假此刍灵指示所在随草人所之竟得柩改杜佑邳州人河南行省署为三义水马站提领父病于家佑忽心惊举体沾汗弃职归父病始三日遂祷神求代尝粪以验疾父卒庐墓尽哀有驯兎之瑞
　　胡居仁　张允中俱徐州人以居丧庐墓旌匡国政睢寜人为归徳判官母病刲肝以进又病剔脑和药病即愈母没庐墓三年有鹿驯游其旁郡邑上其事表其里曰贞孝
