<!-- { "loadSidebar": true } -->
　　镇江府
　　镇江古有京城呉有铁瓮城又有东西夹城建于唐俱详古迹唐干符中润帅周宝更筑罗城二十余里宋元因之明初元帅耿再成因遗址重建指挥宋礼奉勅甃以砖石周九里十三步髙二丈六尺门四东曰朝阳南曰虎踞西曰金银北曰定波水闗二其池自西至南通漕河自北至拖板桥行舟楫万厯中城垣周遭加髙三尺
　　国朝康熙元年镇海大将军刘之源重修
　　丹徒县附郭
　　丹阳县故城久圮明嘉靖三十四年知县陈奎重筑今城周九百七十九丈髙二丈二尺门四居民以为隘巡抚张景贤令于城外拓之知县史永夀增筑焉为门五水闗二池寛八丈有奇万厯中知县周应鳌重濬
　　金坛县旧城唐长夀元年筑岁久湮圮明正徳七年知县董相重建土城周一千二百四十二丈髙二丈门六幷水闗皆甃以石已而知县刘天和以闗基不固改筑之嘉靖中知县赵圭甃以甓叠石为基周千二百三十四丈四尺髙二丈六尺池深广各丈许万厯间知县许纲复改筑两水闗髙广各倍于昔天启四年大水城东圮百余丈知县杨锡璜修之
　　国朝顺治初知县胡延年康熙中知县康万宁李暽俱
　　重修
　　溧阳县南唐升元二年始筑土城周四里许河贯城中宋建炎中西拓青安草市加广二里建门五水门二明初命将士修筑仍其旧址而界新安草市于外又命部使郭景祥石甃之周九百丈有奇髙二丈七尺厚二丈八尺濬池深丈余广五倍四门外复增置瓮城治九年知县符观以南城逼泮宫徙筑河堧以广之嘉靖间增设堡屋修葺女墙月城
　　淮安府
　　淮安有三城旧城创于晋南宋时地为重镇守臣陈敏重筑之称为银铸城明初增修始以甎甓徧置楼橹周十一里髙三丈雉堞二千九百九十六门四东曰观风南曰迎逺西曰望云北曰朝宗其北一里曰新城旧为北辰镇地元末张士诚伪将史文炳尝筑土城于此洪武十年指挥时禹建以砖石周七里二十丈髙二丈八尺为五门二城之间曰联城俗所谓夹城也嘉靖三十九年漕运都御史章焕题建东城长二百五十六丈有奇西城长二百二十五丈有奇万厯中复加厚増髙而后三城之平如一其城濠表里相通逹于运河山阳县附郭
　　阜宁县雍正九年分自山阳盐城二县治郡东北一百五十里庙湾城
　　盐城县宋绍兴乾道间始筑土城明永乐十六年指挥杨清千户冯善始易以砖周七里一百三十四步髙二丈二尺厚如之池深九尺嘉靖间检校祝云鹤署篆重修初城止有东西及北三门万厯中知县杨瑞云始建南门居民便之
　　清河县元至元十五年筑土城周六里惟立东西北三门南枕小清河今仅存遗址
　　安东县旧城俱圮明治十五年知县郭韶于遗址筑土围建更楼四所设门启闭万厯中知县詹道溥増筑为土城天启初知县刘君聘奉诏兴建周八里有奇髙二丈四尺门四
　　国朝康熙七年水圮修葺
　　桃源县元至元间始筑土城明正徳六年知县李廷鹏因旧址修筑周三里髙一丈五尺门四池深一丈嘉靖间知县龙复礼重修设防水洞三崇祯五年知县龚奭増筑女墙置雉堞以砖后因河决地震城遂堙废
　　扬州府
　　府城自呉王夫差城邗楚王熊槐城广陵始其后岁久残毁周世宗命韩令坤别筑新城宋髙宗南渡诏吕颐浩修扬州城周二千二百八十丈葢即古城遗址也明初佥院张林守扬州以宋城太大改筑西南隅周九里七百五十七丈五尺髙三丈厚半之门五南曰安江北曰镇淮西曰通泗东曰宁海东南曰小东俱有瓮城楼橹雉堞警铺敌台相望南北水门二是为旧城新城则创于嘉靖丙辰以倭患用副使何城等议筑之西接旧城周十里千五百四十一丈九尺髙厚与旧城等七门南曰挹江钞闗在焉又南为便门东南曰通济东曰利津东北为便门北亦曰镇淮后改广储又北曰拱辰南北即旧城濠口为二水门东南即运河为濠北濠引水注焉万厯中知府呉秀郭光浚池増城堞敌台
　　国朝顺治四年知县郭知逊十八年知县熊明遂雍正四年知县王元穉七年知县陆朝玑相继修葺洲城在府南四十五里大江之濵宋乾道中筑后圮明嘉靖间复筑城东西跨坝周一千五百四十三丈有奇髙二丈一尺厚半之门四便门一江都县附郭
　　甘泉县附郭雍正九年由江都县分出
　　仪征县宋干徳中筑城周一千一百六十丈嘉定中郡守丰有俊袁申儒复相继筑东西翼城明洪武初知州营世宝同知戈文徳因其旧址増筑之周九里二百四十六步髙二丈四尺雉堞三千六百二十有奇建城楼四戍铺四十有三是为今城嘉靖三十五年知县师儒每门甃甓二十七丈有奇髙与旧城准下辟重门捍御称便
　　髙邮州有新旧二城今城即宋旧城也周十里三百十六步髙二丈五尺阔一丈五尺门四濠堑环之地形四面下而城基独髙状如覆盂故名盂城开宝四年知军事髙凝祐筑淳熙十三年郡守范嗣蠡建楼于四门开南北二水门通市河开禧中増以重濠元时知府李齐修筑明洪武时复甃以砖増设橹堞嘉靖间知州赵和补其卑缺后知州刘峻请于抚按州修其七衞修其三城益固
　　国朝顺治十五年知州呉之俊雍正二年知州张徳盛俱葺之其新城则宋咸淳初扬州制置使毕侯筑在旧城东北二门外
　　兴化县宋宝庆元年县令陈垓始筑土城周六里一百五十七步明洪武五年千戸郭徳蔡徳刘人杰以砖更建髙一丈八尺内外环水为濠嘉靖间城渐圮知县胡顺华修筑视旧加髙一丈厚四丈为门四各冇楼浚池广二丈五尺深一丈万厯中知县翁汝进复培土増厚并置四水闗石阑以防水患
　　国朝顺治十二年知县任登级缮修城楼雉堞
　　宝应县宋嘉定间县令贾涉始为土城元至正中佥院萧成増筑之甃以砖周九里三十步明初城夷为民居嘉靖中以倭警巡抚季遂檄副史刘景韶重筑城周一千四十余丈髙二丈门五水闗一敌台八
　　国朝康熙七年地震圮其东南知县孙蕙修筑
　　泰州南唐刺史褚仁规始筑罗城二十五里周显徳中团练使荆罕儒増子城于东北隅更筑罗城合西南旧城周十里即今城是也宋建炎中通判马尚増修甓其外为四门绍兴初城圮端平后州守许堪别创堡城于湖荡沮洳中去城五里曰新城元末张士诚据新城明初复修旧城寻建州治新城遂圮今城周二千三丈二尺髙二丈七尺门楼四水闗二池广五十二丈袤二千三十余丈为防海要害万厯中水患倾圮州守谭黙修筑
　　国朝康熙十三年知府金镇知州严愈重修　海安城在州治东百二十里周三里三十步甃甓表里明常遇春筑以屯兵后圮嘉靖间巡抚唐顺之暨海道刘景韶重建土城六里许
　　徐州府
　　徐州城建于六朝宋时王元谟尝称城隍峻整宋苏轼金完顔仲徳俱增筑明洪武初垒石甃甓周九里有奇髙三丈三尺广亦如之三面阻水即汴泗为池独南可通车马门四东曰河清西曰通汴北曰武宁南曰迎恩万厯中副使舒应龙知州刘顺之环城増防隄以防河患副使陈文燧开支河以泄城中积水崇祯时副使唐焕叅议徐标相继修葺
　　国朝顺治十八年兵备项锡印大加修濬三载始竣康
　　熙七年圮重葺
　　铜山县附郭雍正十一年新设
　　萧县古城在县治北宋时河决水没乃筑南城岁久圮明正徳十一年知县王隆即遗址増筑外甃以石周四里许为门四万厯初沉于水知县伍维翰迁于白茅山麓畧具垣墉崇祯时被流寇残毁
　　国朝顺治五年知县祖永勲始补筑康熙四年知县沈
　　大观益修治而新之
　　砀山县明正徳八年知县李金始筑土城周百六十八丈髙九尺五寸外防以隄嘉靖以后因水溢冲圮万厯二十八年知县熊应祥迁建于旧治西里许周八百四十丈二尺髙一丈五尺广三丈门四各有楼隍深一丈广五丈四千八年知县蔡一熊改建砖城崇祯时知县刘芳复加修濬
　　国朝康熙三十七年知县柴尔皓修葺
　　丰县旧有土城周九里明正徳中知县裴爵环城筑堤以防水患嘉靖五年黄河决城陷知县髙禄迁于华山之阳三十一年知县徐蓂从民便还旧治筑土城周一千九百八十四步髙二丈余门四后知县胡又心増筑防城堤万厯中知县费思箴始傅甓石增楼橹雉堞知县戴一松以河决益修筑防城堤加髙广崇祯九年知县方遴偕于四门各建子城
　　国朝顺治二年署县事胡増光于城角外建炮楼四五年知县阎玿增女墙二尺城外堤上复筑土城凡数百丈开濬池隍而架以木桥重城巨堑遂称险固
　　沛县古城久堙明嘉靖二十二年知县王治创筑土城周五里髙广各二丈隍深广如之为门四知县周泾继之垒石甃甓髙广视旧有加万厯中知县倪民望符玺等修浚后圮于水知县李汝让整葺修筑防城堤　夏镇城在县治东北四十里新河西岸万厯中工部主事杨信徐继善筑门四各有楼城外有濠西南有防城堤　邳州明洪武中指挥王恒因旧城址筑周五里有奇西南二面阻沂泗正徳中知州周尚化增筑西北东南二隅嘉靖间知州陈柏重修
　　国朝康熙初水滥冲圮二十九年知州孙居湜杨州同
　　知马骧奉
　　防于艾山改建周五里十三步髙二丈八尺悉以甎门四东曰先春南曰来薰西曰迎爽北曰拱极各有楼雉堞一千五百一十有一其北枕山东西南三面因深为池防以重堤
　　宿迁县明正徳初知县邓时中创筑土城南自新沟北至马陵万厯中与河岸俱圮知县喻文伟迁建于马陵山去旧治北二里城周四里许髙一丈五尺门四后多损坏知县赵敬宾孙湛莫应奎聂鋐相继修补万厯甲午知县何东凤易以瓴甓睢宁县旧有土城明正徳中知县王苍建嘉靖间知县陈嘉畧甃以石隆庆初圮万厯十三年知县申其学重筑周五百七十六丈五尺髙一丈八尺门四外甃砖石内实土泥其后屡经水患冲没荡然崇祯十一年知县髙岐凤重加修筑
　　国朝康熙三十九年河决倾圮大半五十六年知县刘
　　如晏修筑西北石城六段
　　太仓州
　　太仓旧设木栅元至正十七年张士诚遣其将髙智广筑今城周十四里五十步髙二丈广三丈门七曰大东曰朝阳曰大南曰大西曰小西曰大北曰小北门楼七警铺六十有六敌台二十有八水门四周有池池深一丈五尺广八丈六尺
　　镇洋县雍正二年分州城之朝阳门大南门小西门以为境
　　崇明县自元至明城凡五迁万厯十一年知县何懋官卜迁于长沙李大经继之遂筑今城周四里三分髙二丈厚一丈门五池阔十八步后知县庄尚稷加髙三尺
　　国朝顺治十六年游击王龙知县陈慎修十八年总兵张大治塞旧濠筑土城于外周六里髙二丈八尺外凿新濠阔二十余步康熙十四年提督刘兆骐甃外城五门各建有楼
　　嘉定县宋嘉定十二年县令髙衍孙筑土城元至正十七年张士诚遣其将吕珍重筑始用砖石周九里为门四入明渐圮其后屡筑土墙以资捍御嘉靖三十二年倭警知县万思谦以土堞难守改甃以甓知县杨旦继之重甃加髙建城楼改置雉堞敌台守铺之属城周二千二百六十六丈髙二丈九尺广五丈濠广十三丈深一丈
　　国朝顺治中知县查逢盛刘徳康熙中知县余敏赵昕相继修葺　宝山城在县东南与上海县接壤明万厯七年筑周三里髙丈有八尺设兵守御
　　国朝康熙十三年督抚诸臣　题请捐修二十二年嘉定知县间在上重葺三十三年常熟海防同知李继勲重修城垣四门三百六十丈五十八年复葺之
