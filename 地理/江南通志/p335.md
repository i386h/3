<!-- { "loadSidebar": true } -->
　　滁州儒学在州治东旧在子城内宋景祐间迁于此元大徳间重建【附】元吴澄记【滁州学正刘黙言滁学在城东偏滁水经其南宋季年安抚金之才修州城官廨修诸神祠亦新孔子庙其时滁迩边界日有警备于多事之际兴百役不数月俱告成率茍简取具距今才四十年余败壊而不可支奉训大夫徐侯守是州洁已爱人为政期年民懐其惠士服其善视庙屋不修礼器不中度同列议更之一日谒庙毕怃然曰滁为古名郡前守多名贤以文敎治民治民之本葢自吾夫子出天朝崇道兴学以昭化原今庙貌如此凡吾政人与尔学子安乎闻者莫不感奋输赀効力以先市良材命良工撤其旧而改作侯亲劝帅之经始于癸卯之夏落成于甲辰之秋庙四阿崇六仞有二南北五筵东西五筵两庑崇三仞有五寸东十有七楹其修十筵西亦如之门之崇如庑深丈有四尺广五寻有一尺东中西凡六扉列二十有四防左塾之室三右塾之室三外三门之楹六祭器以梓以陶古制也大尊山尊着尊朋参之为壶尊牺与壶钧象倍牺之数爵二十有九俎五十有四笾豆以十计簠簋以五计皆八罍洗各二篚七爵有玷笾尊有□罍及酌尊有勺诸用物称是此黙所职掌而得免于瘝旷繄侯之赐请记其事俾后有考期有嗣而修之者也澄观今之政者非昏墨以逐私图则茍且以逭公责夫孰知治之当务其知者不过精谨狱讼簿书间以为能夫孰知治之有本哉徐侯治政可称而知士学为重知圣道为尊知天朝敦敎厉俗之意不可不承宣也呜呼贤哉可谓知治之本矣侯之民滁之士其知学之本乎记诵以夸其赡辞章以逞其艳末也必也处内处外而有孝慈恭逊亷耻忠信之行明于人伦日用之显通于天道物理之防审于公私善利之机存其仁义礼智之心检其气血筋骸之身其静也中其动也和周于家国天下之务无施而不当退则有志有守进则有猷有为庻乎其可也若夫日讲圣师之书而不真知不实践于是数者无一焉则亦剽窃训诂涉猎文义而已耳与彼记诵辞章之末何以异而岂侯之所望于滁之士者哉大德八年十二月朔记】明洪武三年增修永乐初增建庙庑堂斋桥门射圃咸备嘉靖十年制增启圣祠建敬一亭贮六箴碑各县如之后歴加修葺
　　国朝顺治十八年督学王同春命知州甯鸣玉建尊经阁康熙二年学正尹调羮重修殿庑十六年知州赵淸贞建
　　大成殿二十年又同训导汤调鼎各捐俸建明伦堂奎星阁二十二年知州王锡魁修建尊经阁雍正五年知州赵良堉又修
　　崇圣祠　名宦祠　乡贤祠【各县学同】
　　全椒县儒学旧在县南宋崇宁间县令王俞卜地于县治东明洪武间重建永乐后知县马继祖张碧等修之正德七年提学御史王如金以学基湫隘改卜于襄河北旧白云庵地命知县潘倧迁建焉隆庆五年建尊经阁【附】明王廷干记【全椒之黉左隅伏而迩者城其县楼橹之乃益嵸嵸起堪舆家弗是利也佥曰左之墟可楼地滨河易于泻非厚厥基弗楼隆庆丁卯余邑侯翔张学谕秉铎议台之不果辛未冬则严侯来也诣黉谒览叹曰是不可尊经阁乎请之抚军督学使者佥曰可侯于是首捐俸若干金而学训顔节张滂典史郁敬暨邑中荐绅学彦居民蔑不有腆出也曰赀奚手则择耆民贮焉而诸生鲁时行金惟精杨崇等督工旦暮以之计竣事凡五阅月下台上楼榱桷修修甃堞道遒重檐囘槛枚如翼如南山左罗大河外流望者心竦登者神游然而帑无铢损农无晷稽民懽而募工嘻而趋丁丁登登不日成之是严侯之绩也或问泾川王子曰具形者伪存心者真经尊之心奚其阁名王子曰子谓尊经于心似也然而古之人奚刻之铭奚书之绅书绅刻铭存识焉耳矣夫无形者心也有象者物也无形者易忘有象者恒识也是故不有过阙里入太庙而肃然凛然者乎夫肃然凛然者心也至阙里太庙而后动者象触之也诸生之业于黉也不有触之象而动之心者乎于是乎懦者过之攘臂奋兴昩者过之低垂绎沈阐厥义名不肖者过之惭畔厥经忝尔青衿将面为之赤而行为之逡也若是则尊经者固尊以心者之铭与绅哉或问严侯王子曰循吏哉严乎何以知之曰以尊经阁知之夫尊经敎之程也敎士宦之首也文翁之所以化蜀者用是道也故曰循吏哉严乎王子之游淮上过椒也则兹阁之上梁日也侯偕王子登焉而椒士夫之丐王子文也德侯也】年久学圮
　　国朝顺治六年提学李嵩阳命知县赵鼎立重修康熙七年两庑圮知县蓝学鉴重修二十一年知县王作舟敎谕施曾训导朱绂各捐俸修葺雍正三年知州朱尔融知县汪兆熊修
　　正殿明伦堂十年知县丁铭修
　　崇圣祠
　　来安县儒学宋崇宁初县令魏渊博建于县东南隅建炎后燬元前至元三十年县尹徐荣重建至正七年县尹蒋居仁辟而新之元末兵燬明洪武十四年重建永乐至正德知县徐仕禄赵礼主簿张铠知县王驯相继重修嘉靖三十六年知县魏大用易櫺星门石柱隆庆间知县刘正亨辟青云路建青云楼万厯二十年敎谕史载道建尊经阁
　　国朝康熙二十二年知县乔嵩敎谕朱端邑绅周蔚周濓等重建　正殿及两庑知州王赐魁助成之雍正八年知县伍斯璸重修
　　和州
　　和州儒学旧在横江门外宋开禧中安抚耿与义重修元末燬于兵明洪武初迁州治东南隅叅军郭景祥知州张纯诚重建永乐初吏目张良兴改造明伦堂宣德中知州黄恕同知苏绅董锡相继修葺正德中知州孔公才建尊经阁嘉靖初知州易鸾成之嘉靖十年制增启圣祠建敬一亭贮六箴碑县如之后判官王朝用改迁于百福寺万厯间知州郭继芳复迁故地建文峯塔于巽方【附】明焦竑记【和州古歴阳东与采石画中流为水疆总江淮水陆之冲为姑孰金陵之蔽葢南北间一都防也峯峦绵亘雄踞西北亭亭如玉圭然民生其间者率刚劲而果决淳质而俭约其土风之美如此明兴高皇帝由滁阳拔和城跨有江东混一寰宇不五载而大业成焉迄今公若侯而下砺山带河载于盟府者且五百余人皆和之产也高皇帝投戈讲艺辙以兴学育才为先而和去京师不百里乃二百年以来学宫湫隘弗称明天子作人至意州大夫冯侯始谋迁之先后经营未有成绩嵗壬辰曽侯至毅然以为已任凡百厝置务竟厥功于是故者饰□者兴士由此感奋于学不劝而力莫不曰侯之有造于我也学正李春茂训导李一本冯三元岑东曙因相率而请记于予予惟国之建学将畜材以待用也然而非文致太平武龛乱畧恶得为材成周以三物造士维时士于三德既已涵泳其要而究极其指归迨于行谊之醇备艺术之优嫺又兼有而时出之尝观其论士虑囚一出于学师行而受成反而献馘靡不于是则为敎之备可知也近世士靡实用为文者以呻吟呫哔自多谈兵者以跃马挽彊为务其名甚美而试之鲜效夫三德六艺六行人心所自有而行之又不难顾自秦汉以下衰防绌塞空见于载籍之文而莫或振起者患无其志耳记曰勇敢强有力者天下无事则用之于礼义天下有事则用之于战胜战胜则无敌礼义则顺治顺治无敌此得士之效也国初首建义旗和之豪俊蒸蒸然勒竹帛而乘鼎彜亦云盛矣至于向所称三物者非索之外也乃能黾勉于所难而不能反求其所易则士风之刚劲果决者无乃不善用之邪蜀至僻逺文翁修起学宫于成都亲自饬励至经明行修比于齐鲁况和为首善之地得曽侯焉兴作诱进之异日者真材辈出施泽于堂皇之上服冕搢笏令氓庻安而奸宄息必自今始矣诗曰明明鲁侯克明其德既作泮宫淮夷攸服又曰济济多士克广德心桓桓于征狄彼东南夫修泮宫而遽及于服淮夷狄东南以见文德武功非二道也故予述国初人材之盛以属望于多士如此曽侯名克唯湖广襄阳人其善政不可殚书而此其一云】崇祯间燬知州左瑛复新之
　　国朝顺治初知州卢汝□择州同知旧署益以废卫之半改建新学后复倾頽康熙中知州夏伟倡修学正羊世泽董其成
　　崇圣祠　名宦祠　乡贤祠【县学同】
　　含山县儒学旧在崇儒坊东宋崇宁初始建元至正初县尹荣克让重修后燬于兵明洪武十四年知县王均美因旧基重建成化间邑民朱清捐葺之嘉靖二十八年知县叶继善以城南安国寺基可建学遂迁焉万厯元年袁伯钥修葺崇祯间燬知县朱多鲲重修建之
　　国朝顺治十三年知县黄鼐捐募重修康熙二年知县范贞鼎新尊经阁四十九年邑人募修　正殿五十一年邑人陶飇捐修启圣祠雍正六年邑人张觉斯张同重墁
　　正殿七年邑人唐纮等重修学后围墙
　　广德州
　　广德州儒学宋天圣中司理范仲淹建于州治北治平中钱公辅迁于州东南隅即今地后燬于兵绍兴初知广德军洪兴祖重葺元时知广德路偰文质扩而新之明洪武二年同知赵有庆重建庙庑堂斋咸备永乐九年知州杨瀚廓旧址凿学河成化十年知州周瑛迁明伦堂筑万桂山治二年知州辛礼易民田为学河嘉靖十年制增启圣祠建敬一亭贮六箴碑县如之万厯十五年知州陆长庚增凿河之南缭垣曲槛后知州段猷显徧植桃李于上
　　国朝顺治七年操抚李日芃兵备道袁仲魁捐俸重修至十一年学正黄如馨训导淩质竣工康熙六年知州杨苞重修学正荆振董其事
　　崇圣祠　名宦祠　乡贤祠【县学同】
　　建平县儒学旧在县东门外河堤北岸宋初屡经兵燹后圯于水淳熙初县尉赵善兴重建元大德间燬明洪武间知县宋礼重建正统时知县李观修葺治时堤决学废正德间署县判官况照重修嘉靖末圮知县林应彩迁于县东南后知县钟振增葺之万厯二十六年知县朱之楫复迁堤北原所未几水溢垣圮四十二年知州张嗣诚知县向萼辉仍迁城内即今地崇祯间敎谕邓京里人史大典增建明末燬于兵
　　国朝顺治六年诸生史象先捐修康熙四年知县李景爃复建防门櫺星门后知县张顾行茅成凤继修雍正六年知县衞廷朴重修
　　六安州
　　六安州儒学在州治东北始建于元大德初至元间知州王大有成之明洪武三年知州薛敬重建王成继之规制乃备后知州陆瑜游璧何胜包洪益金山李衮相继增修嘉靖初知府徐璿更新之嘉靖十年制增启圣祠建敬一亭贮六箴碑县如之后知州邵德久同知邓向荣修明伦堂欧阳德开泮池唐可封建门外石坊万厯间知州杨际防李懋桧同知刘垓先后修治明季燬于兵
　　国朝顺治三年安庐道赵振业捐俸属学正凃廷楹加
　　葺
　　文庙及明伦堂康熙三年学正刘炎建启圣祠二十一年知州陈恭捐俸重建两庑学正孙谦训导光宏贲募建学门官舍三十年学正朱廷容倡修邑人魏世忠董其事四十九年重修
　　大成殿明伦堂雍正八年学正吴云珧重修两庑崇圣祠　名宦祠　乡贤祠【各县学同】
　　英山县儒学在县治西北元至元间县尹段朝立创建后燬于兵明洪武初知县朱陵重建九年隋斌踵成之宣德末知县贺完重修嘉靖八年叶邦荣迁学于县治东三十四年李凤复迁于西隆庆间知县叶世行敎谕漆星增葺天启三年知县杨世禄改迁于北门外后署县事丁立表又改建北城内
　　国朝康熙十一年知县陈震先李澍修葺二十三年知县刘五珑敎谕周璠训导甯擢建东西两庑櫺星门四十年知县林弼敎谕吴之騄改迁于北门鸡鸣山以旧学宫为文昌祠
