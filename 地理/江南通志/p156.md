<!-- { "loadSidebar": true } -->
　　余忠宣公祠在府城东门外祀元余阙【附】明李东阳记【正徳改元之嵗知庐州府马金言元故淮南左丞余阙当至正之乱分守安庆誓死血战为江淮保障及陈友谅赵普胜诸军合攻陷其城乃引刀自刭死并其妻妾子女将佐士卒无一辱于贼者其事甚伟当其时已赠行省平章事豳国公諡忠宣国朝洪武初始诏庙祀于死所阙虽出防古而所居合肥青阳山故宅亦有祠久不治惟汉纪信生于西充死于荥泽唐许远生于新城死于睢阳文天祥生于庐陵死于柴市而今皆两地并祀若阙之精忠大烈可方文许较诸纪氏葢百倍过之而钟灵毓秀之地不得为郡县所祀子弟所仰其为礼亦甚缺请修葺旧祠秩诸常祀复其守者比于安庆以昭一代之盛诏曰可于是重修庙寝堂室暨凡物所有事者令县正官以岁春秋再致祭焉于戏纲常之道根乎天性具于人心无时与地而或间故居不必中国世不必正统忠臣义士往往有之汉唐宋之死节者代有其人而宋季尤甚説者以为忠厚养士之报元之以大魁死者四人其他崇名膴仕者后先相望忠宣以一郡之弱二千人之寡抗东南数万之众战至于七十之多嵗至于六七之久而竟不失其正以死又能使一门五节阖郡之士从而死者千余人较功论烈尤大且著者也我明祖高皇帝绥猷惇典着为律令以表古今之忠义至其所驱逐所勘定者亦不以君废其臣而表章之此可见纲常之道虽出于天而立教以治世者固圣人事也又以见忠义之激于中者苟自尽于所事皆可谓不失其正者也抑闻髙皇于肤敏祼将之士虽包荒含垢而实有宋太宗范质之憾充至尽无异于武王封比干释伯夷之义矣而况为其主而死于乱贼之手者寜不表之以为天下教哉然则忠宣之重表于今日者亦岂非诒谋示法之大端也哉族祖希蘧先生与忠宣同举进士分左右榜而唱名谢恩皆同班序雅相厚世所传青阳集者先生实序之而以不得效死为忠宣愧东阳仰窥圣主之仁复有感于先世之谊因表其事且以风天下之为人臣者若忠宣之族里行绩则见本朝所着元史及潜溪宋学士传为详博雅君子尚有考焉】周忠愍祠在府治明教台东祀明周玺【附】明叶逢春记【余读庐阳志列忠节者自汉周平孙而下迄于我明曹瑞卿屈指葢三十一人瑞卿迹其行事宜列之其刚直二十八人皆以乱畧之顷激大义抱忠愤而为敌所殱者至以直言而毙则惟我朝周忠愤李崇徳两公焉岂时当草昧则人心易激忠义慷慨之士多而居常往往养位酣禄缄黙株守之士众乎不然何死敌者余什九而以直谏死者不什一耶两公者以忤武宗毙于杖下崇徳语在他传中若忠愍则以忤逆瑾故肥之儿童妇女无不啧啧葢公被拷掠身无完肤矣犹弗少屈曰吾死不足惜令忠义畏愞可惜耳斯言也岂古所称君子人与苏明允云使我获知人之明而天下受不可一朝居之祸不忍也充忠愍之意使其成杀身之仁而杜天下敢言之口不忍也为宗社生灵计而非为一身后区区之名讵不贤哉公祠碑记尚缺公之孙弟子员于徳因蓬莱浦君以请葢浦君以六安贰署肥事也余按忠愍与瑾党杨玉勘事弗阿弗狥瑾恶之遂罹此惨假令忠愍少假之辞色纵不得其懽心亦可免祸而忠愍不以彼易此里有富翁羣侬葢日至摩踵以承之其后至者则摩其摩者之踵一侬独愕然而进长揖而与之坐语羣侬皆愧而惊走忠愍者其不摩踵之流与忠愍即死而国家忠义之气借是以扶持而不坠其功岂小补哉浦君为此请者浦之先君以忤世庙被杖寻卒于狱夫世庙之圣明不世出者于忠愍有抑郁未伸遽焉沦没之防如此而于浦公又如彼岂日月之明或蔽寸云而雷霆之威偶摧直木者乎君其有所感夫有所悲夫】
　　蔡氏祠在府治十字街东祀明蔡悉
　　屠公祠在府治察院前祀明太守屠仲律今废宣圣南祠在庐江县宣圣五十八代孙孔思原徙庐江建家庙春秋祭如学宫仪
　　大忠祠在庐江县祀明靖难死事陈植
　　二贤祠在舒城县内祀汉文翁朱邑
　　三刘祠在舒城县东祀汉颉羮侯刘信刺史刘馥明知县刘显
　　二状元祠在无为州祀州人宋元丰状元焦蹈明永乐甲辰状元邢寛
　　楚公祠在无为州祀宋待制楚建中【附】宋赵汝谈记【郡故祠贤守三曰王公蘧陈公瓘米公芾王公苏黄门之壻适之之兄也为吏健于才绍圣初为郡人兴三圩开十二井又筑北岭以捍水至今防其利陈公坐论蔡京繇右司谏斥谪寻起郡复罢其政犹未洽此土也邦人以其天下士而吾里乃幸辱焉故夸以为荣而米公则翰墨妙当世在郡所作楼观皆手自题其扁民每瞻思之余谓是三贤者祠之当矣然考诸图志则先是楚公建中尝守此其治一以清静不扰去之日有遗爱而独缺其祠岂不忽诸余反覆其説而得焉西都所传循吏无惠文时人岂惠文世无良吏哉其故可思矣呜呼国家庆歴嘉祐间天子垂衣裳执大象羣有司奉法循礼而海内宴安无事田不尽利也而食有余于饱井不尽甘也而饮有余于味上下数十年间其布政郡国者大抵非博厚长者即忠信善士也故虽以楚公之才学亦不刻厉涌发以求自判于常人而民所以怀公者亦惟此心不祈表于外也呜呼独非盛徳之至欤王公既繇功食二公因复名飨葢其次第如此而楚公逺矣顾有轻重乎哉今中兴以淮为边而无为创前之敌难未远也众惧莫敢即安淳熈末公私始稍稍鸠聚若欲自况内郡者而开禧戎事动矣汝谈之来承乏此地流宕者未返疮痍者未瘳府无旬月之储而宿负新贷符督交至余熟视莫知其为也喟然叹曰时安得复有楚公者以为尔民父母其庶乎而余劣不足进此矣于是议追为公之祠以记公行事而歴访乃无一得葢公既不以名迹遗后故遗老亦无传者相距三甲子矣嗟乎以余之浅陋曾何足知公而区区企竦歆慕如将见之者徒以文正范公所荐而文富司马诸公之所游也公既老以天章阁待制归雒世所传耆英图有公像余因得取之其出处大致在国史不论第论世道本末使知前无祠于公不为少而今有祠不能为公多使人知夫翘翘之名察察之行凡为一世之所慕耀而争趋者皆公之细焉尔】
　　贾公祠在无为州祀宋贾易
　　二贤祠在巢县万家山麓祀巢父许由
　　范亚父祠在巢县治内祀范增又一在县东七里
　　居巢子祠在巢县学内祀刘知几
　　公祠在巢县北关内祀明知县承勲
　　汉颉羮侯刘信墓在舒城县北四十里
　　五代伍乔墓在庐江县马厰冈
　　宋学士刘筠墓在府东水西门外
　　太子少保马亮墓在府城西七里晏殊铭侍郎包令仪墓在府东七里
　　叅政包拯墓在府东十五里【附】宋林至记【至为淮西从事之三月始得再拜谒孝肃包公墓下呜呼庆歴嘉祐之间何其盛也仁宗皇帝以天地髙厚之徳平治天下而又延登耆雅容纳忠谠维时孝肃公危言直论排斥权幸切劘治道而扶持国本者覩奏疏可考焉至其临政明不可欺刚不可挠公不可干以私今百余年所在士民闻其风采犹知起敬起畏合肥公之乡里也中更兵火子孙流离故宅废为民居独庙祀存焉今去城十五里所谓束材原者公之墓也去皇考侍郎公墓七里每岁春秋教授县令帅诸生往修岁祀然丘封半頽冢木剪拔担夫牧竪往来莫禁甚者至蹊其墓田欲夺而有之呜呼以忠贤端士而报施乃尔岂天道耶或兵革之后未能遽复耶教授丁君端祖县令潘君友文相与鸠工敛材次第脩治防部使者王公补之来摄帅事即以闻公为之恻然不逾月斥公帑助其役费缭以周垣方一百五十五步菑剔棘蓬植艺松桧祭飨有堂墓道有门碣墓记藏虽不复存立表署阡往来其下者皆知为孝肃公之墓瞿然加敬风动一乡而又正其墓禁直其田之讼归之包氏使岁时奉烝尝所以竭防妥灵者厚矣呜呼仁人君子固有不幸而不能保其后也世人不察猥以天道报施之不常以起为善者之惧而不知君子之泽虽曰五世而斩至于流风余韵闻者为之兴起孰使之然哉扶持风化调防其子孙此正吾人责也可舍此而谓天道是耶非耶公之元孙邦直朝廷葢尝命之官今虽老不能仕而州县之间经纪其存殁者可独为包氏计耶风化所系多矣至于连帅之命告成于公墓而且属笔以记其事公之勲徳载在国史此不复论姑序其本末以为后劝云】
　　御史李公麟墓在舒城县南五里
　　魏国公王之道墓在无为州开城乡相山枢密使王蔺墓在无为州开城乡轩车山侍郎贾易墓在无为州西三里
　　郎中双渐墓在无为州西门外三里
　　状元焦蹈墓在无为州西三里
　　方孝子墓在无为州北三里
　　元学士葛闻孙墓在合肥县水西门外
　　明尚书蔚绶墓在府城时雍门外花桥侧
　　都御史张淳墓在府城南门外
　　安陆侯吴复墓在合肥县北乡
　　都督佥事瞿通墓在合肥县土山
　　指挥王瑛墓在合肥县店埠镇
　　知府孙镇墓在合肥县西南
　　叅政程楷墓在合肥县西门外方家冈
　　顺天府丞周玺墓在合肥县西门外三里尚寳司蔡悉墓在合肥县城东八里冈
　　布政使窦子倩墓在合肥县城西千字山太常少卿朱来违墓在庐江县南沙湖山麓御史卢谦墓在庐江县东二十里
　　侍郎陈植墓在庐江县白石山麓
　　少詹胡守恒墓在舒城县南椒子冲
　　左长史祝富墓在舒城县西南打石山后侍郎郑泰墓在舒城县东三里
　　尚书郑时墓在舒城县东四里
　　尚书秦民悦墓在舒城县金鸡墩
　　侍郎吴光义墓在无为州葛公山
　　叅议吴廷翰墓在无为州南轿子湾
　　尚书薛祥墓在州西门外
　　尚书薛逺墓在祥墓右
　　状元邢寛墓在州西三里
　　叅政朱昻墓在州南十里
　　叅政李春墓在州南十里
　　巡抚刘仑墓在无为州南平头松
　　通政朱万春墓在巢县城西先葬无为州迁今处
　　光禄寺卿曹琥墓在巢县河之南牛角山
　　国朝礼部尚书龚鼎孳墓在合肥县巢湖庵后通政司叅议王刚墓在合肥县骆家庙
　　大学士李天馥墓
　　鳯阳府
　　社稷坛在府城西门外
　　风云雷雨山川坛在府城南门外
　　建先农坛在府治东郊五里雍正四年遵建
　　郡厉坛在府城北【在县曰邑厉】
　　里社乡厉二坛在各乡保
　　关帝庙在府治荆山麓
　　国朝雍正五年奉
　　防追封三代公爵春秋同日祭于　后殿
　　城隍庙在府治西南
　　建八蜡祖庙
　　刘猛将军庙并在府治独山门东五里【以上坛庙所属州县皆如　制】
　　旗纛庙在各卫所
　　龙王庙在府治独山门东五里定远县东北十五里泉坞山北亦有此庙祷雨輙应
