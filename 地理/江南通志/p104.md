<!-- { "loadSidebar": true } -->
　　市隐园在江寜县武定桥东明姚鸿胪元白所剏快园在江寜县武定桥东明徐霖所筑中有晩静阁长洲文征明书台曰振衣刻名人题咏于上又有丽藻堂乔宇题
　　栝园在江寜县大功坊东巷内旧为徐魏公达别业后归周亮工堂前老栝两株赵宧光题额左峙一巨峰沈周呉寛钱福皆有镌题
　　元圃在上元县台城北齐文惠太子筑舆地志云圃内有明月观宛转廊徘徊桥梁书云昭明太子立馆于圃以延朝士畨禺侯轨盛称宜奏女乐太子不答惟咏左思招隐诗何必丝与竹山水有清音轨大慙
　　青溪园亭在上元县旧志溪西自百花洲入临水小亭曰放船入门有四望亭榜曰天开图画环以四亭曰玲珑池曰玻瓈顷曰金碧堆曰锦绣段其东有桥曰镜中桥东为青溪庄南有万栁堤榜曰溪光山色北有亭临水曰撑绿其径前曰添竹后曰香远尚友堂西扁曰香世界先贤祠之东有亭曰花神仙清如堂南绿波桥西有亭曰众芳曰爱青其东又曰割青青溪阁之南清风关之北有桥曰望花随栁其中有亭曰心乐其前曰一川风月自清风关东折而北亭出溪东二曰看竹曰苍雪其后则为静庵庵后有石亭曰最高山后跨梁陟径为堂二前曰闲暇后曰近民诸亭惟割青为旧余皆马光祖所建宋名青溪园为小西湖今废古御街在江寜县呉时自宫门南出朱雀门七八里府寺相属晋成帝因呉苑城筑新宫正中曰宣阳门南对朱雀门相去五里夹道开御沟植槐栁梁武帝克齐焚其奢淫异服六十二种于御街人亦号为焚衣街
　　乌衣巷在江寜县秦淮南近朱雀桥晋南渡王导谢安居此巷时谓其子弟为乌衣诸郎丹阳记云呉时乌衣营处所
　　马粪巷在江寜县禁中里南史云僧防以来门风多寛恕兄弟子侄皆笃实谦和时人号马粪诸王为长者
　　纸务在六合县南唐主好蜀纸得蜀工使行境内惟六合之水与蜀同遂于扬州置务今浮桥南一带尚呼为纸房
　　朱雀航在江寜县晋置即呉之南津桥也桥在宫城朱雀门南亦谓之南航又曰大航以秦淮诸航此为之最也舆地志云自石头东至运渎总二十四航而朱雀与竹格骠骑丹阳谓之四航寜康元年诏除丹阳竹格等四航税是也今聚宝门内鎭淮桥即朱雀遗址
　　竹格渚航在江寜县朱雀航西
　　骠骑航在江寜县故东府城南秦淮河上相传会稽王道子所立亦曰东府城桥一云梁临川王宏为骠骑大将军居东府桥因以名或曰以纪瞻居此为骠骑将军而名又曰小航对大航而言也丹阳后航在江寜县丹阳郡城后
　　五马渡在上元县幕府山前晋元帝与诸王渡江处当时有五马浮渡江一马化为龙之謡后人因建化龙亭于其地亦名五马亭
　　麾扇渡在江寜县朱雀航之左晋永兴中陈敏防建业军临大航岸顾荣以白羽挥之其军自溃因以名渡
　　桃叶渡在江寜县秦淮青溪合流处王献之爱妾名桃叶渡名因此今为利涉桥
　　子游里金陵故事云在上元县东二十二里元金陵新志云按家语言偃呉人金陵亦呉也九域志谓言偃里在上元县
　　长千里在江寜县舆地纪胜云建康南五里有山冈其间平地民庶襍居有大长干小长干东长干并是地名小长干在瓦官寺南西出大江又天禧寺在城南门外始名长干寺宋改名乃大长干也今报恩寺前大道呉都赋长干延属注云江东谓山间为干建业之南其地平衍故号为长干乌榜村在上元县天庆观西庆元志云初立西州城未有篱门树乌榜而已故以名村
　　射雉塲在上元县东二十里六朝事迹云齐置五百所皆以七宝装翳
　　燕雀湖在上元县图经云城东二里昭明墓侧湖周二里流入青溪宋元时为白荡湖一名前湖寻堙相传明代宫殿正値其处或云故元武门外有水一其遗迹也
　　覆杯池在上元县东北古台城中晋元帝以酒废政王导谏之帝因覆杯池中以为戒
　　善泉池在上元县东北台城东一名九曲池梁昭明太子所凿
　　芙蓉池在上元县西唐李德裕有游金陵芙蓉池记
　　长命洲在上元县石头城前梁武帝日市鹅鸭鸡豚之属放生于此置户十家以谷粟餧养以洲为长命洲
　　新洲在江寜县金陵乡去城四十里南史云宋武帝微时伐荻新洲今薛家洲是其地
　　舟子洲在江寜县近鎭淮桥梁天监十二年以朱雀门东北淮水纡曲数有水患又舟行旋冲太庙湾乃凿通之中央为此洲诸郡秀士上计者憩止于此金陵记云洲在城南隅周回七里当朱雀航长乐渡之间今废
　　梦笔驿在上元县东冶亭即江淹梦还郭璞笔处临江驿在江寜县北临大江旧县名因以名驿鸡鸣埭在上元县六朝事迹云齐武帝早游钟山射雉至此鸡始鸣是在青溪西南又按齐书裴后传载帝幸琅邪城事其埭又当近北今清化市是其处二埭皆当时所歴
　　方山埭在江寜县东南四十五里呉赤乌八年使陈勲于方山立埭号方山埭梁书沈瑀传云方山埭高峻冬月公私行侣以为艰难帝使瑀行治之乃开四洪断行客就作三日立办
　　南埭在江寜县东水门王安石赠段约诗闻君更欲通南埭割取钟山一半青正对旧青溪阁贺若弼垒在上元县北二十里隋平陈贺若弼过江于蒋山龙尾筑垒
　　韩擒虎垒在上元县石头城西有平陈碑薛道衡作
　　大业垒在句容县北晋郄鍳屯京口所筑与曲阿庱亭号为三垒胡氏曰大业里名在丹阳县北仁威垒在句容县白羊门内南史云梁承圣初周让为仁威将军城句容以居曰仁威垒
　　谢公墩在上元县冶城北二里其形起伏曲折实城西北胜地相传谢安所尝登也吹劒录云荆公宅乃谢安所居地有谢公墩公赋诗曰我名公字偶相同我宅公墩在眼中公去我来墩属我不应墩姓尚随公
　　邀笛步在上元县青溪桥右王徽之邀桓伊吹笛处
　　青溪栅在上元县城东
　　秦淮栅在江寜县即栅塘呉时夹淮置栅梁天监中作两重栅皆施行马至南唐时置栅如旧朱年陇在江寜县南六十七里年生齐末遭乱母亡庐墓终日负薪有白紫芝生陇上至今名其居为孝感里
　　藏冰井在上元县覆舟山宫苑记云宋孝武大明中凿上有凌室六朝每岁藏氷于此
　　龙天王井在上元县台城前
　　景阳井在上元县景阳楼下一名胭脂井
　　应潮井在上元县酉阳杂爼云蒋山有应潮井在半山间俗传与江潮相应尝有破船朽板自井中出
　　元和井在上元县郡圃石阑刻元和五禩四字保寜古井在江寜县东骁骑右衞仓内深数十丈中极空阔以四大鐡人承之水甘美大旱不涸天禧寺义井在江寜县南报恩寺侧天圣中唐文遇令寺僧可政凿
　　响井在江寜县西南陶呉鎭以纱帛防其上击之作鼓声投以瓦砾则作钟磬声
　　沸井在句容县东三十里闻人声则沸否则已异苑所云句容延陵季子庙前有井尝沸是也陶景井在句容县茅山华阳宫前
　　上方井在溧水县西二十里上方寺中上刻字云唐贞元记
　　玉泉在江寜县学宫内宋时有人逐至此掘地得泉因名刘基有铭
　　卓锡泉在江浦县东北二十里定山寺内梁时僧达摩宴坐石岩思西域水以锡卓石遂得泉升元碣在上元县南唐末筑升元阁基得碣云抱鸡升宝位走马出金陵子建居南极安仁秉夜灯东陵骄小女骑虎渡河氷后皆騐
　　汉溧阳长校官碑在溧水县光和四年立后沈于固城湖濵宋绍兴十一年溧水尉喻仲逺始得之置于官舍今在孔庙大门右
　　同泰寺石在上元县台城本梁同泰寺杨呉顺义中置干福院院前有石四各高丈余云此陈三品石也宋政和中取入汴京置延福宫王安石为之铭
　　到公石在上元县庆元志云梁到溉家有礓石长丈六尺武帝命舁入华林园置宴殿前迎石之日倾都纵观谓之到公石
　　金华石在上元县本金华宫中石高九寸引手可举至赵宋犹存于府治
　　秦淮石在江寜县宋太祖建国四年改元干德先是浚秦淮得此石有大宋干德四年六字考防辅公祏有此伪号石出値是时人以为符防云古桂在溧水县城东察院内一本九干传是六朝时所植林古度为之赋












　　江南通志卷三十
<史部,地理类,都会郡县之属,江南通志>
　　钦定四库全书
　　江南通志卷三十一
　　舆地志
　　古迹【二苏松二府】
　　苏州府
　　呉大城今府治是汉书志云呉本国周太伯所邑元和志云阖闾自梅里始迁都于此呉地记云寿梦始别筑城为宫室于平门西北二里周敬王六年阖闾使子胥筑大城亦曰阖闾城城周四十七里郭周六十八里隋开皇间杨素徙于古城西南横山之东俗所谓新郭也唐初复故又曰罗城作亚字形中有大河三横四直
　　呉小城在长洲县即子城在大城内呉越春秋云子胥筑小城周十里不辟东门以絶越也越絶书云小城周十二里门三水门二楚封春申君于呉因城呉故墟以为都邑元末张士诚入据建太尉府后曰王府今俗称王府基是也
　　麋湖城在长洲县北五十里越絶书云阖闾所置又巫门外有麋湖西城越宋王城也呉越春秋云平门外麋湖西城者麋王城也又有太公城章祈城竝在县东北姑苏志云章祈疑即在今二十二都
　　居东城在长洲县界越絶书云阖闾所游也去县二十里刘昭注讹为居巢城
　　鸭城在长洲县匠门外东南二十五里沙里中寰宇记云呉王养鸭所也东五里有豨巷是畜猪之处又东二里有豆园呉王养马处
　　摇城在长洲县东南三十八里呉王子居焉后越王摇居之今其地名大姚
　　巫欐城在元和县东十五里越絶书云阖闾所置诸侯逺客离城也又有欐溪城阖闾所置船宫也相城在元和县东北五十里相传子胥初筑城时先于此相地垒土而城之下湿乃止故名
　　鸿城在元和县治东娄门外相传故越王城也阳城在元和县东北三十里环绕有湖曰阳城湖后城堵城并在元和县东南数十里堵城疑即赭城今尹山乡有堵城里
　　定错城在呉县呉市西属小城北至平门汉荆王刘贾筑
　　鱼城在呉县西南十五里横山下呉地记云呉王养鱼处续图经云盖呉王控越之地宜为呉城方言呉鱼同音故讹称鱼周益公南归录云鱼城在田间基厚而方高二丈博倍之为田二十畆土极细故久不坏
　　苦酒城在呉县鱼城西南二十里呉郡志谓长老云呉王筑以酿酒又有酒醋城呉地记云在胥门西南三里储城在呉县胥门南三里呉王储粮处马城鹿城俱在呉县洞庭西山阖闾豢养之所石城在呉县西灵岩山呉越春秋谓阖闾兴乐石城注云呉之离宫越王献西子于是
　　酒城在呉县坛塘边一名坛城夫差祭子胥处临祭劝酒故名酒城祥符图经云在呉县东南三十五里大江边一名陌城
　　衞王城在呉县西南界相近又有舸城或曰柯城越城在呉县胥门外西南十八里石湖旁越伐呉筑此以逼之城堞髣髴具在高者犹丈余
　　干城在呉县马安溪上越干王之城也
