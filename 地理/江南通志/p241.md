<!-- { "loadSidebar": true } -->
　　一濬乌塔沟自仪邑乌塔沟起至江都句城塘口止内髙外低自外开至塘口浚深七尺至九尺不等共濬二千八百七丈　一濬槐子河自运河口至下雷塘牐口止筑堤开浚共濬一千八百五十四丈　一濬运盐河西北承扬州湾头牐下之水东南接通州白蒲之渠共浚二万五千七百八十丈有奇　一濬丁溪牐下海河串塲河宣泄要津约共浚一万一千一百五十四丈　一濬小海牐下海河既浚深且建牐座并开越河一百丈共浚一万三千四百八十丈　一濬刘庄塲青龙桥下海河改桥为牐牐旁开越河共浚四千五百二十丈　一濬串塲河自白驹塲起至徐家巷止共浚一万一千八百八十六丈五尺　一濬车路河在丁溪塲之西共浚五千四百三十丈　一濬界河在刘庄青龙牐之西共浚九千七百丈　一濬海沟河在白驹塲之西即路车界河之中共浚七千七百四十七丈　一濬涧河在淮安城外运河东岸兴文阁下通河开濬并于湖口加筑子堰共浚一万五千二十四丈　一濬河垜塲在串塲河中道东接富安东台等塲之水改建海道口桥　一濬小海塲在串塲河北岸系小海海门之河建造双金门石牐一座　一建草堰塲双金门石牐一座　一修白驹塲南北中三牐得宣泄分流之效一改建石防口双金门石牐一座在城东串塲
　　河北岸　一改建廖家港单金门石牐一座泄盐城东西塘河下注之水归新兴等塲下海之道【互见淮安府】
　　十年五月署总督尹继善议奏江南水利事宜得
　　旨允行【详见淮安府】
　　徐州府
　　明成化四年淮安府同知安钝睢宁县知县何皥开湖田【附】金铣开湖田记【睢宁有肥硗湖田与黄河接境消长相为吞吐邑七社之民旧种二麦于其间罔知筑堤捍患累嵗为黄河湮没无所于获遂弃置不复经理以其所有易租偿官不为怪近湖豪富因堰潴水以擅鱼利民庶不以告县令不以言郡牧无所知垂四十年于兹矣成化四年秋淮安府同知睢阳安公钝加意民瘼询求以知其故适公安何君皥来知县事意欲复我湖田公喜其忐合一委之检勘始知频歳湖淤髙于黄河而黄河水不复为患矣公得报大悦召豪横者语之不悛绳之以法刬其堤泄其所潴轮广共得地九百五十五顷有竒召民尽复故业自己丑至辛夘凡三嵗嵗艺麦有三颖四颖至五颖者两岐者不可胜计所获视他阡陌直不啻数倍而已民用富庶何令谓安公之功大不可无所纪述因书刻石置诸湖田之上】修筑吕梁洪堤坝【附】李东阳记【徐州有二洪一以州名一以山名山名者曰吕梁吕梁之为洪有二上下相距可七里盖河之下流与济水防于徐以违于淮国家定都】
　　【北方东有漕运嵗余万艘使船来往无虚日民船贾舶多不可籍数率此焉道此其喉襟最要地也洪石狞恶廉厉虎踞剑擢阳隘隂龃中仅可下上水势为所束不得肆则激为飞流怒为奔湍哮吼喧哄见者皆骇愕失度巨缆引进不得尺寸乗流而放瞥掠瞬迅不复措手其艰如此铅山费君仲玉以工部主事督水利于徐顾而叹曰此可以人谋胜也乃循行洪北见其支流水所泄处旧阏以束藁水至则荡为浮梗以去防州县所具藁嵗至二十五万以钱输者加十有三而恒病不足则又叹曰谋之不臧劳无益也乃白诸部长及总漕都御史张公瓒平江伯陈公鋭聚徒给廪辇块石埴壤土叠为长堤百六十又五丈广五丈而崇不过五尺水小则迫之归洪河用不涸大则纵之使漫流其上又于堤西筑坝三十余丈以杀湍悍而堤得以不齧又观于东堤丛石间民困牵挽足不能良步乃畚瓦砾实其洼隙外以石甃之为丈四百二十有竒又东则甃为长衢而行者亦因以为利吕梁之险厯数千万年而十去五六君于是有竒绩焉然问其役则洪夫之余力问其费所出则嵗□之赢财问其食所由致则剥载之余粟而自以经画佐之未尝责办于有司劝假于漕士及往来之商民而所奏减藁束嵗十余万民钱至二十余万功倍而费省可为难矣初君自成化庚子越三年而成西隄任满当代民交章借君又三年而东隄成君既报政选员外郎予友华容刘国纪亦与君有宿昔适知徐州徧观君所营作叹其绩不可无述请予记予复闻于君从子翰林修撰子充者为详乃为説曰天地之道必赖于裁成辅相然后可以利乎民故唐虞置虞官益掌山泽佐禹治水周礼以中士为川师掌川泽之名辩其物与其利害其为制不可详然其职固在也今漕河所经各有分职要害之地则委郎官以总之利病兴革惟其所任然不过水道之疏塞如所谓沟逆地泐之属不就理者则濬涤之而已矣修治之而已矣若长虑倍力去险为夷因害以为利者讵不甚难矣哉天下事固有一劳而永逸者故茍其力倍十于旧则虽殚财利而不惜今以利校之殆不訾矣然则阅厯代之险而为永久不迁之利者诚可谓之难耶夫功不必已出惟其有益于民与世继费君者尚缉而保之则兹洪之益于国家愈大而圣天子财成之治不为小补矣君名宣仲玉其字其为放舟之防集夫之营市易之塲皆洪事所赖又值嵗歉以余粟千石赈州民六百石给漕士亦洪之余费故附载之】
　　万厯二十三年宿迁令何东凤筑罗家口新堤【附】吴廉宿迁罗家口新堤碑记【弋阳前进士何公以庐江才令调宿迁至则治行为淮南第一下车两稔河菑衍溢新决罗家道口无论潢潦泥淖往来使者轮蹄陷溺人吏趦趄即河伯不仁黄淮相激直走东湖田谷湮没遂成巨浸实宿迁一大要害也公日束带供张使者于罗家道上怅念久之乃手稿请筑徧于当道时急分黄工竟无肯报可者公奋然曰事不同民心难于出令是役也害息利兴正佚道使民虽劳不怨奚俟于要费储耶即命耆老许汝楫号召土著小民各以其地之相近力之相当量出一切人徒薪米筑而隄之径轮三十丈广袤二十尺顶髙七尺有竒肇功于孟夏甲寅卒事于仲夏辛亥莽苍相望长衢卧虹往来无褰裳之劳耘耔多有秋之望由是郊原竞劝庶民子来争相接筑愈引愈长中流望之若天堑焉嗟夫小民至愚而人享其利者为有徳昔苏公之守杭也筑西湖之堤以灌湖田数千顷民咸徳之于古何公之令宿也筑河东之堤以卫湖田数千顷民咸徳之于今孰谓古今不相及哉】
　　太仓州
　　宋景祐间郡守范仲淹开茜泾浦以泄水亲至海滨因设填屯兵
　　崇宁四年命司封员外郎李传等疏浚娄江宣和三年开茜泾浦自太仓敛口
　　隆兴二年大水邑长李结濬茜泾七鸦下张顾浦淳熙元年提举浙西常平薛元鼎开平江府茜泾七鸦下张诸浦
　　元至元二十四年水灾宣慰朱清喻上户开浚自娄江导水以入于海
　　泰定三年五月都水监佥事李居仁疏盐铁塘之在城中者十月浚盐铁塘南北并疏导
　　天祐元年浚刘家港及白茅时张士诚据吴兴是役
　　明洪武三十二年修筑海岸先是晋湖州刺史虞潭于沿海筑垒以遏潮冲至是因老人朱六安奏海患工部遣官修筑南抵嘉定县界北跨刘家河长一千八百一十丈髙一丈基广三丈面广二丈永乐元年四月户部尚书夏原吉浚刘家港入海二年冬户部尚书夏原吉复浚夏界顾浦引吴淞江水贯吴塘繇娄江入海白茅入江
　　十三年冬浚太平河东至半泾阔十丈深一丈七尺
　　宣徳五年巡抚周忱浚顾浦及太平河
　　七年吴中大水秋七月风巡抚周忱奏请濬刘家港
　　治四年濬盐铁塘
　　八年嘉定浚盐铁塘至娄江
　　十年冬工部主事姚文灏浚七鸦浦按郡志八年侍郎徐贯濬白茅七浦龚氏考又云四年盖误以奏请为工期也
　　十一年八月通判陈暐浚盐铁塘自北门至七浦嘉靖二年工部郎中林文沛檄太仓州昆山县开杨林河泄阳城湖水入于海开南大虞浦泄阳城湖水入于娄江
　　四年水利佥事蔡干濬嘉定等县塘浦河港二十四年巡按御史吕光洵濬顾浦吴塘
　　知州周士佐筑娄江堤【附】张寅娄江新堤记【苏郡属治惟太仓处剧雄镇娄江西受震泽之水震泽之水入三江而娄江为大其南东江吴淞江今且溢流矣东受海潮之水入三港而刘家河为大其北戚浦白茅港今为圩渠矣州之西鄙东去城三里西接吴塘口为里者半近郊称险画庐名关传馆送迎舳舻舣泊馈运连艘贾货滋殖游人喧渡渔户围网田无辍耰樵无停采地为至要势当其冲知政君子治莫可缓其水涯旧址广若康衢能捍水患年代寖逺隄防渐壊况当湖潮二水之会波流潆回惊涛悍湍走陆齧道土随流去十且六七舟隔则揭跣以登岸逼则易防而徙往来局促行旅咨嗟公私病之牧守周侯士佐白于代巡吕公光洵宪司敖公璠郡长范公庆悉可其议视厥庶民有偶尔犯科情可矜疑者条为法程使分治之计直而自用其财鸠工而自食其力耕夫无所徭舶贾无所征官不为劳民不为扰不三月而事竣长可八百尺广仍加旧甃石于激射之傍柱木沸奔之下如冈如墉弗溃弗崩以遏乱流以薄江怒人皆乐而利之召堰苏堤不独专美侯之功其永存也哉佐斯役者汤君拱阎君仪金君江而赞之则阮君洪也】
　　二十五年冬十有一月新建七浦斜堰牐
　　二十六年冬十月巡抚都御史欧阳必进重浚七丫塘自石桥圩至于直塘河头涂松横泾总丈四千五百六十有竒深一丈广十丈至十五丈民夫万八千四百糜银两七千八百二十三计九十七日告成共工五十一万六千四百二十八
