<!-- { "loadSidebar": true } -->
　　惟良丹徒人刘禹锡送惟良上人诗序有曰唐继天徳有外臣一行刋歴考元书成化去继是丹徒惟良生而能之以乾坤之防当十期之数凝神运指数起于复之初九音生于黄钟之宫积微本与元化合李端卢纶俱有送惟良南归诗见润州类集
　　宋张绍英丹阳人自为道士不入城府仁宗思接方外之论屡召俱称疾不起赐号明真先生勅所居庵为天圣观一日沐浴更衣扃戸而化
　　汤志道丹阳人读书负竒气髽髻跣足坐大茅顶三十年淳祐五年秋大旱召赴阙祷雨赐号灵宝先生临化説偈有云笑入寥天一乃一笑辞世翟志頴字叔同丹阳人年十三入华阳洞之西便门遇道士指石壁题名谓曰汝姓名在宗师之列因顾石壁失其人后果传印剑号观妙先生智觉本丹阳人少诵法华初为县衙校多折官钱买放生命罪当死引赴西曹顔色不变乃贷命为剃发受具持头陀行号永明夀禅师集诸经论为书一百卷名宗镜录
　　昙颖住金山号达观嘉祐四年除夕命侍者持书别刁景纯学士曰明旦当行不及相见景纯复书将及岸颖欣然命挝鼓升座叙出世本末长谢众僧上方丈跏趺而化
　　了元饶之浮梁人号佛印住金山与苏轼善尝赠轼衲裙轼酬以玉带李伯时为元写照元曰必作笑状一日聴客语有防心轩渠一笑而化
　　克勤嗣五祖演号佛果初与演语演皆不应因忿然去演曰待尔热病时方思我克勤至金山有寒疾困极追绎演言复归五祖寻于言下有省建炎初住金山赐号圆悟大师时堂上僧一十八人皆大彻因名大彻堂云
　　元优昙丹阳蒋氏子住丹阳妙果寺至大初诏罢莲宗优昙着莲宗宝鉴十卷上书仁宗乞复其教允之仍命为教主赐号虎溪尊者掲傒斯铭其塔
　　明常钦字惟心金坛王氏子生不食肉頴异过人为僧住仪徴天宁寺洪武初住甘露聴法者千余人一日忽敛经衲诸物遗其徒书偈而逝
　　慧旵字东明丹阳王氏子永乐间入钱塘古道山住持为开山第一祖
　　淮安府
　　宋孙卖鱼不知其名卖鱼楚州市极暑中遇一道士语曰汝鱼馁矣能饮我可使鱼活遂饮以斗酒因与谈论自是言人祸福辄应宣和中召至京师赐号尘隠处士复还楚靖康初忽于亳州太清宫号咷大哭人莫之喻有记其时日者乃汴京陷之日也后不知所在
　　娄守坚涟水人修佛行人以道者目之生有异相掌中有一目中指七节为承天寺僧佯狂不事诵习能逆知祸福召入禁中仁宗初生昼夜号哭不止僧摩其顶曰莫叫莫叫何似当初莫笑啼遂止郡有白龙潭于澳河僧恐乆而荡溺居民以锡挑之曰逢柴而止龙去东南四十里至柴沟潭而居焉
　　水丘秀才本州人自郡庠归遇一异人忽有所悟张商英招致之而莫知其夜所宿处密伺之见于紫极宫倚壁酣睡一日徧辞里巷卒于仪徴后有州兵见于蜀始知其尸解云
　　扬州府
　　汉朱璜广陵人遇睢山道士阮邱曰卿除腹中三尸可授真人之业与药七合授黄庭经随邱入浮阳山后八十年复见白发转黑至武帝末犹存
　　南北朝梁王冶泰州人隠天目修灵宝法炼丹存神歴宋齐梁百余年白日飞升
　　唐王逺知扬州人少事陶景传其术为道士陈后主召见辨论超诣隋炀帝执弟子礼见之唐武徳中见秦王曰方为太平天子愿自爱贞观九年诏润州即茅山为观俾居之卒年一百二十六嵗子绍业
　　李珏广陵人贩米为业每斗求利二文资父母养有籴者辄授以升斗自量丞相李珏节制淮南梦入洞府见石壁金书姓名有李珏字心窃喜傍有二仙童云此非君乃江都部民耳卒年百有余嵗刘白云江都人好济人遇道士乐子长与书两卷能役致风雨变化万物乘马走水上如履平地干符中犹卖药长安市
　　宋顔笔仙髙邮人建炎初鬻笔遇仙凡得其笔者剖视管中必有诗纪其破毁嵗月及人姓名祸福皆验年九十二积苇自焚人见其乘火云飞升去徐守信泰州人白日上升有丹井遗迹在徐州萧县宋宁宗封虚静冲和先生
　　戒禅师住扬州石塔与苏轼有问答机縁
　　明文铭正徳间祝发泰州东寺每入定能言未来事年六十六预告湼槃日至期吐三昧火焚化行修泰州人陈姓壮年出家操苦行见人与物辄拜一日入寺谓住僧曰我某日当寂至期坐龛中击鱼念佛须臾轻烟一缕起鼻端两耳火出自爇
　　徐州府
　　周琴髙居香城泗水中善鼓琴行彭涓之术浮游梁砀间二百余年后入砀水娶龙子乘赤鲤出入
　　汉张陵字辅汉丰人七嵗通道徳经举贤良方正不就入蜀得九鼎丹经通变化驱除之术受上真秘箓桓帝永夀元年与妻雍氏白日升举
　　晋彭宗彭城人尝从师采药忽堕深谷蹈羣蛇曾无惧色师乃授丹经五千文宗宝而修之洞畅幽漠能三昼夜为一息或一年不动人以为死及起顔色愈鲜好
　　王元甫学道于赤城霍山服青精石饭得吞日精丹景之法内见五脏穆帝永和年白日升举为中岳真人
　　宋曹国舅绍圣四年蝉蜕于县东南五十里玉虚观更名腾云寺
　　元洞真子涿州人姓邱年壮学道游邹峄山师丹阳真人道侣号为洞真子来游砀山遇赵志坚建聚仙宫为本宫提防延祐乙卯人见其西去弟子志坚辟戸视之羽化矣
　　明刘渊然萧人遇异人授以秘书呼召风云劾治鬼物太祖建西山道院居之昭帝赐以御书号曰长春真人后趺坐而化朝廷遣官致祭翰林胡俨为作传
　　李旺沛人少过城隍庙见衲子坐神像下与旺语合遂得异术尝游金陵过逆旅求宿主人不纳旺即趺坐门外防夜大雪主人以为不耐寒死矣早啓门视之旺所坐处三尺内无片雪始异而留之旺竟谢去后死翌日有人见之丰县某处殆尸解云
　　太仓州
　　宋如茂号柏岩住嘉定南翔寺徳祐中示寂前三日贻书邑令朱象祖与诀如期坐逝作偈云鉄船到岸苦海波息快哉时兮风清月白
　　欧法师嘉定人绍兴中有云游道士授以符诀自此醮祀伏坛屡着神应
　　莫起炎字月鼎苕溪人生宋宝庆间精五雷法酒醉辄佯狂诟詈呼役雷霆至元中宋濓为碑文杨维贞为立传乆居嘉定正统间犹在后莫知所终
　　元柏子庭能诗浪迹云游乞食嘉定村落语杂谐调一日偶触某官驺从缚至知为子庭命赋所张盖应声云百骨攒来一线收葫芦金顶盖诸侯一朝撑出马前去真个有天无日头某官笑而释之太仓丐者延祐初道服操瓢往来水军寨及张泾马头饮醉辄呼牛来又于寨门上连书火字人皆詈而抶之是冬海贼牛大眼劫太仓水军寨张泾马头俱火灾始知丐者非常人
　　明觉昙住崇明慈济寺言未来事竒验或卧榻中有见其行于市者人皆称觉菩萨坐化月余面色如生
　　国朝吕毖字贞九嘉定人也筑楼居妙髙峰得辟谷法已游终南楼居为僧所占归不与校别构方丈于小桃源兼修隠形炼虚之道康熙甲辰先期筑石穴至期捻诀坐化
　　海州
　　汉王逺字方平东海人举孝亷歴官中散大夫后弃官入山修道桓帝时连徴不出令郡国逼载至京闭口不语题四百余字于门皆方来事削去复见还乡居太守陈耽家四十余年一日忽语曰吾期运当去为具棺衾敛之一日忽失其尸衣冠不动若蝉蜕云
　　晋鲍靓字太元东海人学兼内外明天文河洛书为南海太守尝煮白石以食见仙人隂君授以道诀年百余嵗
　　宋莎衣道人朐山人姓何避乱渡江举进士不中绍兴末至平江身衣白襴乆之衣益敝缉以莎临池见影豁然大悟言休咎竒中有瘵者求医命持一草去旬日愈求而不得者不起逺近异之孝宗连召不至赐号通神先生
　　进公不知何代人筑庵朐山麓夜则行于市抵暮则随五犬陟山巅而返置果饼沿路饲之因嵗旱语人曰我能致雨人戏请之果获大雨而犬不复见山巅有潭当时谓犬即潭之五龙云

　　江南通志卷一百七十四
　　钦定四库全书
　　江南通志卷一百七十五
　　人物志
　　方外【二　安徽宁池太庐凤颍八府滁和广六泗五州】安庆府
　　周匡续字子孝尝乘云入关师事老子栖隠潜山至今有遗迹
　　秦华子期九江人隠潜山从甪里先生受仙隠灵宝方返老还少日行五百里能举千觔一嵗十易皮如蝉蜕后升仙去
　　汉乐长子齐人少好道遇仙授方告曰蛇服为龙人服为童年一百八十色如少女修炼潜山号潜山真君遗迹犹存唐明皇有赞
　　南北朝梁白鹤道人武帝时方士爱舒州潜山竒絶时浮屠宝志亦爱之武帝命二人各以物识其地得者居之道人以鹤止处为记宝志以卓锡处为记已而鹤先去忽闻空中锡飞声遂卓于山麓而鹤止他处各因所识筑室焉
　　隋二祖初名神光初祖与改名为慧可求法于达摩受衣鉢为二祖其后付法于璨为三祖尝来司空山建刹其上至今有传衣石葫芦石秘记灵迹存焉
　　三祖名璨得法于神光遂隠舒州皖公山十余载无知者至隋开皇间有沙弥道信谒曰愿和尚慈悲乞与解脱法门璨曰谁缚汝曰无人缚曰既无人缚何更求解脱道信言下大悟后亦传衣鉢为四祖
　　唐吕嵓号洞賔尝在桐城吕亭驿遇一孝妇取水事姑至此息肩指示之曰此间自有甘泉不须逺取遂拔剑划之泉涌出至今方池数武大旱不竭名洞賔泉又尝游浮山雪浪岩题云褰裳懒步寻真宿好景一时观不足月在碧空风在松何必洞天三十六
　　何仙姑初桐城投子山大同禅师每溺有鹿来饮乆之鹿产肉毬裂开乃一女师育至十二嵗牧童戏以山花插其髻师乃令下山嘱曰遇柴则止遇何则归至柴巷口何道人家遂栖之以何为姓慎守师戒修持觉悟师使赵州召之女方淅即持笟篱往先至见师坐左赵州至坐右三人一时化解今投子山有赵州桥柴巷口有仙姑井
　　闾邱方逺宿松人修贞匡庐唐昭宗屡召不起赐号妙有大师景福中居余姚天涤洞钱镠奏请赐号元洞先生天福中尸解后有见于天都山者幽大师出入跨虎坐化真身在值雪山
　　大同懐宁刘氏子谒翠微顿悟结茅投子山住三十余载中和间巢冦起有狂徒持刃问师曰住此何为师乃随宜説法渠魁拜伏干化四年示寂赐谥慈济大师
　　宋逺録公住浮山华严寺欧阳修造其室与客围棋师旁观之欧遽收局请因棋説法师即挝鼓陞座冲口而成欧谓僚友曰初以禅语为虚诞今见此老机縁亦是悟明心地年七十余归寂
　　义青懐宁李氏子七嵗出家习百法论长入洛聴华严义若贯珠至浮山三年逺録公时出洞下宗防示之悉皆妙契
　　李斯立居东山灵仙观善丹炉年八十常从苏轼黄庭坚游能诗如嵓溜连云冻溪梅带雪香等句人多传之观至今名仙人洞
　　全举得法汾阳遍歴诸方后示众云释迦不出世达摩不西来佛法遍天下谈宗口不开传灯録载舒州法华院今在宿松治东五十里
　　守端衡阳葛氏子幼事翰墨依茶陵郁披剃参杨岐言下大悟寻游懐宁结茅唐山之西守令慕道请师主潜山太平寺及宿松法华寺法席尝作蜂子透窻偈云为爱寻光纸上鑚不能透处几多年忽然撞着来时路始觉从前被眼瞒
　　法眼徧参名宿最后依白云端师一见即问南泉摩尼珠话端叱之师大悟献投机偈曰山前一片闲田地乂手叮咛问祖翁几度买来还自卖为怜松竹引清风端时印可师主司空山四面山海防寺潜山太平寺诸法席有语録行世
