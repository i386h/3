<!-- { "loadSidebar": true } -->
　　陈宠字昭公洨人少为州郡吏辟司徒鲍昱府掾勤心物务昱髙其能转为辞曹掌天下狱讼其所平决无不厌服众心撰辞讼比七卷公府奉以为法肃宗初为尚书时吏政尚严宠上疏谓宜改前世苛俗务寛厚遂谳五十余事着为令是后人俗和平屡有嘉瑞歴二郡三卿所在著绩累官司空陈忠字伯始宠子永初中为廷尉正以才能有声称擢拜尚书居三公曹虽世典刑法用心寛厚奏上决事比二十三条以省请谳之敝又奏除蚕室等刑安帝亲政忠以宜征聘贤才宣助风化数荐隠逸及直道之士又因灾异诏开言路忠虑言事者多激切或至不能容乃上疏豫通帝意后数言时政语多切直中官外戚及近幸咸惮之官至尚书
　　桓典字公雅沛郡龙亢人荣之孙焉之孙其家业以尚书教授举孝廉为郎辟司徒袁隗府拜侍御史是时宦官秉权典执正无所回避常乘骢马京师畏惮为之语曰行行且止避骢马御史及黄巾贼起荥阳典奉使督军破贼献帝即位三公奏典谋诛阉宦忠义炳着拜御史中丞赐爵闗内侯
　　刘馥字元颍沛国相人汉末曹操表为扬州刺史单马造合肥空城建立州治数年恩化大行流民归者以万数于是兴学校广屯田治芍陂及茹陂七门吴塘诸堨以溉田又髙城垒积木石为战守备后吴攻合肥城恃以全
　　三国魏仓慈字孝仁淮南人太祖开屯田于淮南以慈为绥集都尉黄初末为长安令清约有方吏民畏而爱之迁炖煌太守抑挫权右抚恤贫羸嵗决刑不满十人民翕然称其徳惠数年卒于官吏民图形祀之
　　刘晔字子阳淮南成惪人许邵称其有佐世之才太祖辟司空仓曹掾行军长史兼领军每有疑事辄以函问至一夜数十至后卒于太中大夫东亭侯諡曰景
　　刘靖相人馥子仕魏从黄门侍郎为庐江太守转河内迁尚书赐爵闗内侯出为河南尹为政初虽如碎密久而百姓便之有馥遗风为大司农卫尉进封广陆亭侯上疏陈儒训之本后迁镇北将军都督河北诸军事开拓邉守屯据险要修渠灌田邉民利之薨进封建成乡侯諡曰景
　　胡质字文徳楚国夀春人仕魏初为顿丘令后徙吏部郎为东莞太守平反狱情在郡九年吏民便安迁荆州刺史加振威将军解樊城之围迁征东将军假节都督青徐诸军事广农积谷有兼年之储又通渠诸郡利舟楫严设备以待敌海邉无事性沈实内察不以其节检物所在见思薨家无余财追封阳陵亭侯諡曰贞
　　吴薛综字敬文沛郡竹邑人仕吴为五官中郎除合浦交趾太守建昌侯虑为大将军以综为长史外掌众事内授书籍虑卒入为尚书仆射时权欲亲征公孙渊综上疏谏止之徙选曹尚书太子少傅以名儒居师傅之位仍兼选举甚为优重凡所着诗赋难论数万言名曰私载又定五宗图述二京解皆传于世
　　鲁肃字子敬临淮东城人家富于财好施与以赈贫结士为务周瑜为居巢长求资粮于肃肃家有两囷米各三千斛肃指一囷与之遂相亲结瑜荐肃于孙权与语大悦因説权鼎足江东以观天下之衅曹操既入荆州图东下诸将皆劝权迎操肃独劝权召周瑜任之与刘备并力破操于赤壁后以奋武校尉代瑜镇江陵寻拜汉昌太守偏将军从权破皖城转横江将军子淑永安中为昭武将军都亭侯武昌督迁夏口督所在严整有才干卒子睦袭爵领兵马
　　蒋钦字公奕九江夀春人从孙防东渡拜别部司马讨平盗贼歴官讨越中郎将从权征合肥力战有功迁荡寇将军领濡须督后召还都拜津右防军典领词讼权尝入其堂内母踈帐缥被妻妾布裙权嘉其在贵守约勅御府以锦绣易之初屯宣城芜湖令徐盛收钦屯吏表斩之权不许盛由是自嫌常畏钦害己而钦每称其善盛既服徳论者美焉子壹封宣城侯与魏战临阵卒无子弟休领兵
　　晋武陔字元夏沛国竹邑人父周与二弟韶茂并总角知名仕魏累官太仆卿封薛县侯晋泰始初拜尚书迁左仆射开府仪同三司陔以宿齿旧臣名位隆重自以无佐命之功又在魏己为大臣不得己而居位深懐逊让终始全洁当世以为美谈卒諡曰定子辅嗣韶歴吏部郎太子右卫率散骑常侍茂以徳素称名亚于陔官侍中尚书为荀恺所陷遂见害天下伤焉侍中傅祗上表申之后追赠光禄勲
　　袁甫字公胄淮南人好学与华谭齐名以词辨称尝诣中领军何勗自言能为剧县除松滋令转淮南国大农
　　刘字和季沛国相人靖子有干畧政事之才累官镇南将军都督荆州诸军事屡平反侧劝课农桑寛刑省赋每有兴废手书守相丁宁欵宻人皆感悦争赴之咸曰得刘公一纸书贤于十部从事及卒士女嗟痛若丧所亲后南夏乱父老追思虽甘棠之咏召伯无以过也赠新城郡公諡曰元子蟠追遵父志斩郭劢于浊水为顺阳内史江汉之间翕然归心
　　胡威字伯武夀春人质子早厉志尚为徐州刺史勤于政术风化大行入朝武帝谓威曰卿孰与父清对曰臣父清恐人知臣清恐人不知臣不及逺也歴官前将军青州刺史以功封平春侯卒赠镇东将军諡曰烈子奕嗣奕字次孙仕至平东将军威弟罴字季象亦有干用仕至益州刺史安东将军
　　刘惔字真长沛国相人祖宏字终嘏宏兄粹字纯嘏宏弟潢字冲嘏并有名中朝时人语曰洛中雅雅有三嘏父耽晋陵太守亦知名惔少清逺有标寄王导深器之论者比之荀粲累迁丹阳尹为政清整每奇桓温才而知其有不臣之迹及温为荆州惔言于帝曰温不可使居形胜地其位号常宜抑之帝不纳年三十六卒孙绰为之诔云居官无官官之迹处事无事事之心时人以为名言桓宣谯国铚人祖诩义王太守父弼冠军长史宣初为元帝丞相舍人时张平樊雅各据一城帝以宣为叅军使就平雅平雅即遣使随宣受节度王含请宣为叅军使率众救祖逖逖留宣讨诸未服皆破之陶侃使宣镇襄阳宣招怀初附劝课农桑简刑罚畧威仪十余年间石季龙再遣骑攻之宣能得众心每以寡弱距守论者以为次于祖逖庾翼为荆州欲倾国北讨更以宣为都督三州四郡军事以功封竟陵县男卒赠镇南将军子戎官至新野太守
　　桓伊字叔夏宣族子父景有当世才仕至侍中丹阳尹长社侯伊有武干累迁大司马叅军时苻坚强盛邉鄙多虞授伊淮南歴阳太守与谢共破贼别将王鉴张蚝进都督豫州诸军事及苻坚南寇伊与谢谢琰俱破坚于肥水以功封永修县侯在州十年绥抚荒杂甚得物情桓冲卒迁都督江州荆州十郡豫州四郡军事伊到镇以寛恤为务百姓赖焉卒官赠右将军加散骑常侍諡曰烈子肃之嗣卒子陵嗣伊弟不才亦有将畧讨孙恩至冠军将军
　　桓冲字幼子彞季子淹识有武干从温征伐有功官宁朔将军义成新野二郡太守又从温破姚襄及虏周成赐爵丰城公迁振威将军江州刺史后代温居任尽忠王室谢安以时望辅政冲惧逼乃解扬州自求外出以徐州刺史镇京口寻都督江荆梁益宁交广七州军事荆州刺史冲率前将军刘波等伐苻坚防坚筑阳攻武当走坚兖州刺史张崇寻领江州使石防伐坚襄阳太守阎震擒之以功封次子谦宜阳侯又降坚魏兴上庸新城三郡卒赠太尉諡宣穆
　　南北朝宋郑黒夀阳人仕宋为豫州刺史殷琰叛黒起兵淮上捍之迁司州刺史
　　赵伦之字幼成下邳僮人宋武帝起兵以军功封阆中县五等侯武帝北伐伦之遣顺阳太守傅之扶风太守沈田子出峣栁大破姚于蓝田后以佐命功更封霄城县侯安北将军少帝即位征拜防军寻迁光禄大夫卒子伯符嗣
　　梁裴邃字渊明祖夀孙由河东徙居夀阳刺史裴叔业以夀阳降魏随众北徙天监初邃自防还梁求邉境自効以为辅国将军庐江太守屡破魏军以功封夷陵县子迁广陵太守及梁秦二州刺史开创屯田仓廪盈实省息邉运民吏获安与魏夀阳守将拒战卒于军諡曰烈邃深沈有思畧为政寛明能得士心居身方正将吏惮之及其卒也淮肥间莫不流涕子之礼字子义累官都督北徐仁睢三州诸军事信武将军卒諡曰壮
　　后周裴政字徳表邃孙家夀阳幼明敏博闻强记达于从政仕梁封夷陵侯周师围荆州政间道赴难周人获之萧詧命至城下使谓元帝曰王僧辨己自为帝王琳不复能来政诡许之既而告城中曰援兵大至吾当以碎身报国江陵平周文帝闻其忠授员外散骑侍郎命与卢辨依周礼建六卿撰次朝仪多遵古法寻授刑部用法寛平后出为襄州总管令行禁止称为神明卒官年八十九
　　隋樊叔畧陈留人仕周累迁骠骑大将军从武帝伐齐每战身先士卒以功封清乡县公拜汴州刺史隋文帝受禅进爵安定郡公在州数年甚有称誉迁相州刺史政为当时第一百姓为之语曰智无穷清乡公上下正樊安定征拜司农卿凡种植叔畧别为条制皆出人意表卒赠亳州刺史諡曰襄
　　唐裴懐古夀春人为监察御史姚嶲道蛮反命懐古懐辑之申明诛赏归者日千人遂定南方使突厥默啜欲官懐古不屈将杀之懐古亡归迁祠部员外郎歴官幽州都督所至吏民懐爱韩琬称其驭士信临财廉为国名将云
　　宋髙觌字会之宿州蕲人进士起家歴迁户部判官京西转运使徙益州彭州广碃丽水二峡地出金宦者挟富人请置塲募人夫采取之觌曰聚众山谷间与夷獠杂处非逺方所宜奏罢之累官给事中子秉常为梓州路转运使
　　阎日新宿州临涣人少为本州牙职补三司使役吏景徳初命管勾邠宁环州驻泊兵马时部署张凝屡入邉界焚族帐日新皆提兵应援大中祥符初改文思使日新起胥吏好云为以进取多所建白累官昭州团练使歴知单州
　　吕夷简字坦夫先世莱州人祖龟祥知夀州子孙遂家焉夷简进士及第累迁尚书祠部员外郎时京师大建宫观工役至有死者夷简奏缓其役真宗谓其有为国爱民之心仁宗即位以给事中叅知政事寻拜同中书门下平章事章懿太后薨夷简请发哀成服备仪仗之徙许国公感风仁宗降手诏云古谓髭可疗疾今剪以赐卿既薨帝泣曰安得忧国忘身如夷简者赠太师諡文靖夷简当国柄最久其于天下事屈伸舒卷动有操术后配食仁宗庙为世名相
　　吕公绰字仲祐夷简子荫补将作监丞迁尚书员外郎为史馆修撰判太常寺考定禘祫时祭之礼为郊祀总仪上之改枢宻直学士知秦州古渭州诸羌来献地公绰却之不受进翰林侍读学士卒赠左諌议大夫
　　吕公弼字宝臣夷简子赐进士出身积迁直史馆河北转运使自宝元庆厯以后宿师备邉既撤警而将屯如故民疲餽饷公弼始通御河漕粟实塞下冶铁以助经费舒冗赋及民逋数百万夷简殁仁宗识公弼名于殿柱至是益材具为人谓宰相曰公弼甚似具父知成都府寛而有断军府肃然代蔡襄为三司使神宗立王安石嫌其不附己公弼立上章避位卒諡惠穆
　　吕公孺字稚卿赐进士出身占对详敏仁宗以为可用为开封府推官民鬻薪为盗所夺逐之被伤尹包拯命笞盗公孺曰盗而伤主法不止笞执不从拯善其守及使三司而公孺为判官事皆咨决之元丰初知永兴军洛口兵千人以久役思归奋斧锸排闗不得入公孺索首乱者黥之余悉慰遣后累官户部尚书卒
