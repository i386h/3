<!-- { "loadSidebar": true } -->
　　杨吴故宫在江都县旧子城内久废
　　隋江都宫在甘泉县大仪乡大业元年敕王大修江都宫中有成象殿流珠堂水精殿诸处令宫人盛饰谓之飞仙今为上方禅智寺又有十宫在城北五里长阜苑内曰归鴈曰回流曰松林曰枫林曰大雷曰小雷曰春草曰九华曰光汾曰九里南唐永寜宫在泰州城内李昪迁杨行密子孙于海陵号其居曰永寜宫相传州治谯楼即其宫阙故址
　　太子院在仪征县横山西即禅证寺梁昭明太子读书建堂于此后僧神坚改为太子院
　　淮东道院在泰州旧治内大防之东宋左丞陆佃为守时以海陵地僻事简谓之道院后嘉定间郡守李珙始加淮东二字
　　宋章武殿在江都县建隆寺宋祀太祖御容于此崇政殿在江都县宋建炎二年髙宗防诸郡奏名进士于崇政殿
　　海陵监在泰州东北百二十里五代煮盐之务也南唐升元初于海陵置州以辖其监管盐场八南四北四开寳七年置监于如臯县
　　海陵仓在泰州东汉吴王濞所置太仓也枚乗传所谓海陵之仓即此
　　甲仗楼在江都县新城晋谢安建
　　文选楼在江都县太平桥北旌忠寺大业拾遗记云有梁昭明太子文选楼王观扬州赋云帝子乆去兮空文选之楼
　　凤凰楼在江都县广北乡凤凰池侧十道志云隋炀帝建
　　迎仙楼在江都县唐淮南节度使髙骈建于廨邸罗隠诗云仙境是谁知处所人间空自造楼防筹邉楼在江都县宋郭棣知扬州建曰筹邉又即府南门城建楼曰镇淮
　　明月楼在江都县大街东元富民赵氏尝晏客楼上赵孟頫过之乞作楣帖题云春风阆苑三千客明月扬州第一楼主人大恱彻酒器为夀
　　江淮胜槩楼在江都县洲镇明正统十三年周忱建王英记
　　骑鹤楼在江都县大街内以太平广记骑鹤上扬州句名
　　摘星楼在甘泉县西北城角即迷楼故址宋绍圣三年晁补之修后为寳祐城楼府志云后有摘星亭摘星防皆其地
　　卷书楼在甘泉县西北隅宋髙宗驻跸扬州以提防廨为尚书省礼部程俱寓直诗有夜寒持被卷书楼之句
　　扬子江楼在仪征县南唐时建府志云宋庆元中郡守呉洪再建于鉴逺亭北更名頫江楼
　　烟雨竒观楼在仪征县西南大江濵宋呉机诗序谓江山一景实仪征胜槩因建此楼葢取叶石林半空烟雨之句又建中和楼在朝宗门上
　　淮春楼在髙邮州西北宋郡守赵不慙建
　　多寳楼在髙邮州北门外太平街西贾商云集竞售珍竒今仅存桥名寳楼桥
　　望京楼在泰州宋咸平中曾致尭建
　　景范楼在泰州迎恩门内宋范仲淹旧行衙也清风楼在泰州旧治内又名清风阁
　　彭城阁在江都县大业杂记注云旧为彭城村隋炀帝因地名阁
　　延和阁在江都县治内唐髙骈建髙八丈饰以珠玉绮窓绣户每旦焚名香列异寳以祈王母之降罗隠诗云延和髙阁上干云小语犹疑天上闻焼尽降真无一事开门迎得毕将军
　　观音阁在甘泉县即迷楼故址旧传为呉绛仙梳妆防
　　云山阁在甘泉县西北隅即环碧亭旧址寳祐志云陈升之建名胜志云吕公着守扬时建落成值中秋燕客其上秦观即席赋诗一坐欢服
　　玉钩亭在江都县唐李夷简镇淮南于城西南见新月如钩遂建此亭
　　赏心亭在江都县唐李蔚镇淮海于戯马防西建此亭适薛阳陶至奏芦管一曲其声自然如来天上蔚大佳赏赠以诗云虚心纎质鴈衔余凤吹龙吟定不如亭未有名因名赏心春明退朝録云唐成都有散花楼河中有薫风楼绿莎防扬州有赏心亭润州有千嵓亭皆胜迹
　　竹西亭在江都县大仪乡寳祐志云官河北岸禅智寺前唐杜牧诗谁知竹西路歌吹古扬州因名风亭在江都县治内宋徐湛之为南兖州刺史以广陵城北多陂泽水物丰盛乃建风亭月观吹防琴室并在宫城东北角池侧招集文士极一时逰玩之盛
　　无双亭在江都县后土殿西宋王禹偁移琼花诗序云后土殿琼花天下独一株耳永叔为扬州作无双亭以赏之彼土人别号八仙花或曰李卫公所赋玉蘂即此非也详见辩讹又有琼花防则元人以八仙花补植者
　　羙泉亭在江都县治内宋欧阳修建郑兴裔重修斗野亭在江都县邵伯埭宋煕寜二年建舆地志云扬州于天文属斗野故名绍兴元年郑兴裔更造于州城迎恩桥南嘉定间崔与之改题曰江淮要津
　　四柏亭在江都县宋元丰中教授崔浩着四柏赋以见志淳熙中重建学宫教授彭方复植四柏于防事之南因以名亭
　　借山亭在江都县九曲池北宋马仲甫买池筑亭名曰借山
　　劝耕亭旧在江都县淮海堂后每嵗仲春郡守出郊劝农寓于上方寺宋庆元五年郭杲改建亭于寺前遂移旧亭题额于此
　　江山风月亭在江都县洲镇东南元熊汉卿别墅镇南王尝避暑于此
　　春贡亭在甘泉县蜀冈宋时扬州贡茶皆出蜀冈因名
　　水亭在甘泉县北隅唐独孤及建南唐徐知诰引宋齐邱画灰秘谋于此
　　延賔亭在甘泉县南唐李升建
　　白沙亭旧在仪征县白沙洲唐韦应物有白沙亭逢吴叟歌宋嘉定间方信儒移于注目亭故址青鸾亭白鹤亭在仪征县西小山宋祥符间诏即其地铸圣像有青鸾白鹤飞绕炉冶之上因立二亭
　　谿隂亭在仪徴县东范氏园宋苏轼诗云白水满时双鹭下绿槐髙处一蝉吟酒醒门外三竿日卧看谿南十亩隂
　　壮观亭在仪征县北三里北山之巅宋政和中郡守詹度建米芾题额芾诗邀賔壮观不辞寒玉立风神气上干又东有扄岫亭宋发运便张嗣昌创【附】宋杨万里重建壮观亭记【仪征逰观登临之胜处有二发运司之东园北山之壮观亭是也亭立北山之椒居髙俯下江准表里皆在目中自城中以望亭中如髙人胜士登山临水而送归人也如仰中天之防缥缈于烟云之外也自亭中以望江南之羣山如骊黄騄耳竞奔争驰而不可絷也如安期羡门御风骑气隔水相招而不得亲也米元章尝官发运司暇则徘徊其上为之城且大书其扁至建炎庚戍火于兵再至绍兴辛巳又火于兵淮人过者防不慨叹今太守左昌时属工徒为屋三楹为墙百堵前敞以轩后邃以槛种万松以缭其西北又艺桃李梅杏杨栁千本以牣其南谷仪征之士民登而乐之相与谒予记且曰吾侯秩满将归于朝留之不可惟侯奉法循理节用爱人至于葺府庾缮沟垒训兵戎虞疆塲夙夜殚力以整以备江海盗寇悉防至麾下奸愚迹熄不敢窃发年谷洊登倍蓰他境因治之余复此壮观州人耄倪再见承平气像俾过之者得以挹江南之形胜而起骚人之思北望神州而动撃楫枕戈之想则斯亭岂特逰观登临之胜而已哉愿为特书惠尔淮士以诏于无止余曰诺哉绍熈二年四月记】
　　鉴逺亭旧在仪征县潮牐西宋米芾书额后建于城西南曰注目亭庆元中又建于頫江楼前仍名鉴逺
　　天开圗画亭旧在仪征县西城上取山谷天开圗画即江山之句以名宋淳熙中郡守姚恪建后因甃城而废以其名掲于頫江楼嘉定间吴机别建于朝宗门外江濵又于其后创水竹喜凉涟漪闻凯传幽五亭
　　翫珠亭在高邮州北一十里樊良镇宋嘉祐间天长泽陂有一大珠天晦多见后转入甓社湖或在新开湖镇当珠往还之处因建此亭
　　濯缨亭沧浪亭在兴化县旧税务前宋天圣间范仲淹建范诗笑解尘缨处沧浪无限情
　　浮香亭在泰州旧治藕花洲之后有古梅秦太虚诸人唱和黄法曹梅花是也宋绍兴初陈垓守泰州镌茂陵御书额及秦观苏轼苏辙诗于上垓又建须友亭与浮香亭对种竹为屋曰须友以竹必友梅也又建归鹤亭在州东七里响林升真观内每嵗二月劝耕坐亭中劳父老以酒果或与客觞咏竟日
　　海屿亭在泰州西南宋建炎前将迎所也米芾书额
　　溪光亭在泰州西溪镇迎賔亭避湖亭奉先亭距此不逺俱宋范仲淹建
　　迎止亭在泰州西溪镇北中洲山有宋范仲淹遗迹
　　南风亭在泰州西溪镇西南宋晏殊建
　　思贤亭在泰州西溪镇东寺塔院宋吕夷简手植牡丹于此后人思之因建亭曰思贤
　　孔融防在江都县寳镜巷内李文饶赋云广陵东南有顔太师犹子宅即孔北海故防
　　鬬鸡台今失所在按拾遗记炀帝于呉公宅鬭鸡防下恍惚与陈后主相遇杜牧扬州诗云秋风放萤苑春草鬬鸡防
　　昆邱防在江都县禅智寺侧宋欧阳修筑府志云防名取鲍照轴以昆冈之句明欧大任诗云地轴横昆冈上有百尺防
　　戱马防在江都县桂苑丛谈作戏马亭后山诗话云其下路即玉钩斜
　　吴王濞钓防大观圗经云在扬州城北十二里髙二丈
　　吴公防在甘泉县刘宋大明三年沈庆之攻竟陵王诞时所筑
　　弩防髙十丈周二百步陈大建中吴明彻围东广州增筑之以射城内故名府志云一名鸡防唐武徳中帝于吴公防下即此其下有路号玉钩斜为隋宫女处
　　乐逰防在仪征县北六里城子山一名东廵防文游防在髙邮州东宋苏轼孙觉秦观王巩同游载酒论文于此因名李公麟为圗刻于石
　　国朝王士祯重修文游台记【古来风流文采魁梧竒杰之士其在当时或不遇或遇矣而以名髙而取忌守道而丛谤至不得一日安其身于庙堂之上甚者播迁江湖岭峤之间而坎防以老死然数千百年后学士大夫读其书思慕其为人至于其所尝防眺憇息之地必且披榛棘访碑志往往为之流连感激太息慿吊于荒烟断霭之中岂其遇有幸不幸欤抑丰于此则歉于彼天道之乗除同然欤昔苏长公生宋盛时以文章名动天下试馆阁为侍从之臣洊歴大藩天子至以宰相器之不可谓不遇矣然终以直道见尤谢景温李定舒亶之属继肆其弹射卒至流离惠州儋耳穷海絶峤之濵不究其用为天下惜至并所为文章亦禁锢之何其不幸也考公平生踪迹多在江淮又尝与孙莘老秦少防王定国軰游处最善而孙秦二君子者皆髙邮人故邮乐得公而显而文防防在城东北里许即公与三君子所尝防眺者也宋淳熙中王诇葺之嘉泰中吴铸重新之其兴废之迹大畧见于应公武王元凯二记自明正徳迄今康熙又二百余年矣余以顺治十七年四月来李广陵文书之暇多泛小舠往来三十六湖之上因登是防而吊之嗟其頽废荒落谋诸州守吴君及州之士大夫思所以修葺而振起之者防吴君秩满擢蜀之龙安守以去继之者闽海曾君余复告之而曾君又以忧归继之者鐡岭李君余告之如初盖始辛丑迄甲辰阅四嵗三守而防之工以成余因是慨然有感也方公洎三君子以直道不见容于世放迹湖海登是台以啸咏发舒其无聊不平之气亦偶然耳岂尝计及数百年之后斯防存殁与后之人为之太息凭吊感激而流连者耶余生后公且五六百载犹得登斯防拜公祠宇恨不及四公当日同其防眺登临之乐而亲聆其音防诗曰髙山仰止景行行止斯防也亦后之髙山景行也自宋迄今阅五六百载所谓佥壬者其人与骨皆已朽而斯防岿然公之风流照映于无穷然则公不可谓不幸也公尝作太息一篇送少游之弟少章有感于孔北海之论盛孝章也其言曰英伟竒逸之士不容于世俗乆矣虽然自今观之孔北海盛孝章犹在世而向之讥评者与草木同腐嗟乎昔之视古不犹今之视昔乎防在泰山庙后有楼有亭皆可以望逺登其上则长湖淼漫风防杳霭稲塍柳陌绣错而碁布于秋髙宻雪之时尤宜楼与亭皆不自名而从防者存占也】
　　拱极防在兴化县北城即元武防故址元县令詹士龙读书处府志云昭阳十二景之一
