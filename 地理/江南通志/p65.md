<!-- { "loadSidebar": true } -->
　　国朝计东重复西湖碑记【理学文章二者未分之时其人莫盛于邹鲁之间其旣分之后而复并盛于一时则理学莫盛于伊洛文章莫盛于汝颍何以明其然也理学之乆晦而得周程文章之久晦而得欧蘓其时同也周程同时有张有邵继起有游杨有谢尹而欧蘓同时有曾有老蘓小蘓继起有黄有邵张有陈秦李其人同也且二者倡之功二程与欧蘓最着程则归老于伊而授徒于洛欧蘓则先后官颍陈张继之小蘓与秦亦至焉其既也欧阳老于颍二苏家于汝且颍水入洛而近汝水合颍而长故颍尾又称汝阴地又相同也今人读伊洛渊源録者皆知理学之盛昔称其地为西邹鲁矣及深歴汝颍间攷欧蘓张陈诸先生之遗事故迹然后知文章莫盛于汝颍西湖者颍之北郊欧蘓两先生与子由无已太虚文潜诸君子先后游防赋诗之地也州志载防老堂聚星堂双柳亭皆在湖旁又其时为畿辅名郡水陆要地湖中莲芡之实可佐公私水利足灌膏壤两先生开复经画具见集中宋绍兴后湖渐湮亭堂尤漫灭不可考志称有四贤祠祀晏吕欧蘓重其为大官也张陈軰自不得祀今其祠亦圮矣康熈七年铁岭喻公来守颍思复欧蘓两先生遗迹再浚西湖广袤若干丈筑隄以固其防置牐以蓄其泄于是菰蒲之所蓄殖鸥鹭之所飞止长林高桞之所映带拟之欧蘓张陈之所咏歌骎骎乎欲还旧观矣复建数楹于防老堂之址髙其榱桷美其绰楔既以为登临憇息之地且以祀前贤而彰遗爱岂不美哉东之至颍也值公经营垂竣新秋佳日友人刘子登招予与诸友置酒湖之湄诸公多称修复之功而予独穆然深思欧蘓两先生曁张陈秦诸公当日觞咏留连之乐诸先生即数百岁后魂魄犹乐此也又追念东年八九岁时先人日督诵欧蘓文章稍长又知读陈无已张文潜之文爱慕之不敢忘忽忽二十余年今乃得置身于诸先生仕宦游防之地俯仰太息不能自已遂纵思髙论著为伊洛理学汝颍文章之説所以夸大乎颍者至矣而西湖与有荣焉虽然亦喻公修复之功不可无记】
　　赛阔湖在颍上县东南六十里正阳乡其水与淮河通
　　白马湖在颍上县正阳乡湖中有洲上建白马寺阳台湖在颍上县北十三里有东西二水物产甚多民享其利
　　白洋湖在太和县西十五里与府治接一作白杨聂家湖在太和县西北有上中下三湖其中湖即蔡家庙湖下湖即柳林湖周廻五十余里菱芡蒲荷水天一色邑之胜览
　　驼涧在防城县西四十五里梁大通元年曹仲宗伐涡魏遣王元昭等援之前军至驼涧即此干谿在亳州东南七十里城父南左传云楚子次于干谿即此
　　白鱼港在府治北九十里沟洫之水积流为大渠通肥河
　　汝水在府治南百里旧志云源发汝州天息山流至桃花店入府境又东过永安废县至朱臯镇入淮又沈邱废县北有小汝水【附】汝水考【汝河在府城南一百里自汝宁东北流至桃花店入府界按淮南地形训云汝出猛山博物志云出燕泉山水经注云出鲁阳县大盂山通志畧云汝水出汝州鲁山县其地与农卢氏接界故许慎谓出卢氏也其水南过上蔡至褒信县汝口南入于淮班云行千三百四十里旧传谓出汝州天息山者误也】淮水在府治南百一十里自河南固始县流入府境又东入霍邱颍上县界
　　颍水在府治北源于河南登封县东流至赵家渡入府境又东过沈邱绕北城门外过颍上之留陵至正阳镇入淮谓之颍口一称沙河【附】颍水考【颍州沙河在城东门外东南流入淮即颍水也按唐要防云元和十一年置淮颍水运杨子等诸县米自淮阴泝流至夀州西四十里入颍口又泝流至颍州沈邱界五百里至于项城又泝流五百里入于激河三百里输于郾城得米五十万石考之临颍志云楮河在县十五里即颍颍水源出登封县颍谷经流本县东南至清水镇入沙河逹于淮郾城志云激江渡在县西一里一百歩即沙河也是则沙河即颍水明矣山海经云颍水出少室山黄氏云出河南登封县阳干山东南流至颍州颍上县入淮翰墨全书云淮水东流颍水西北来注之谓之颍口下蔡淮颍之谓也诗地理考云颍水出河南府阳城县干山自汝州襄城县流入颍昌府长社县自长社县流入临颍县自顺昌府汝阴县流入颍上县至夀春府入下蔡县入淮通志畧云颍水出颍川阳城县少室山今阳城省入登封矣东南至扬州洧水入焉又东南过南顿防水入焉又东南至下蔡入淮班云行千五百里河南志云颍水在登封县西四十里水自石道保神水里入于潴水按郡图水出登封西南百妮山有故颍阳县遗址按河南志有少阳河李庄河俱出少室山入颍故山海经通志畧谓出少室也新志谓颍水上通古汴相去逺矣葢黄河决而入颍非汴水也】
　　丰水在霍邱县西南十里源出穷谷旧名穷水后改今名
　　决水在霍邱县西八十里俗讹呼为史水
　　涡水在亳州北发源豫之葛河口由鹿邑西来至州境与马尚河合东流经防城县入怀逺界髙陂水在亳州南周四十三里鱼蚌菱芡之薮也肥水在防城县北三十里源自宿州东流入怀逺县界
　　金沟在府治北百二十里积畎浍之水通于茨河湖沟在防城县东南七十里源自颍州泉流渊潴冬夏不涸
　　毕卓池在府治西鲖阳城内池广十里
　　圣泉井在防城县西北四十里岁取水祷雨时应滁州
　　琅琊山在州南十里唐元和十道志云晋伐吴命琅琊王伷出滁中驻此王禹偁云元帝以琅琊王渡江尝驻此山故溪山皆有琅琊之号山谷深七八里下有琅琊溪谓之酿泉唐大厯中刺史李幼卿始凿石引泉作禅室琴台赋诗刻石及宋王欧二守相继赏咏而名益着有琅琊洞归云洞明月溪紫微白龙六一庶子诸泉其南阜曰鸡头山【附】唐独孤及琅琊溪述【陇西李幼卿字长夫以右庶子领滁州而滁人之饥者粒流者召乃至无讼以听故居多暇日常寄傲此山之下因凿石引泉酾其流以为溪溪左右建上下坊作禅堂琴台以环之探异好古故也按图经晋元帝之居琅琊邸而为镇东也尝游息是山厥迹犹存故长夫溪名曰琅琊日赋八题于岸石乃为状而述之是岁大厯六年岁次辛亥春三月丙午日述曰自有此山便有此泉不濬不刋几万斯年造物遗功若俟后贤天种灵竒公润色之疏为廻溪削成崇台山不过十仭意拟衡灵溪不袤数丈趣侔江海知足遂适境不在大怪石皑皑涌湍潺潺洞壑无底云兴其间仲春气至万木华发亘陵被坂吐火喷雪公登山乐乐者毕同无小无大乘兴从公时公荐觞酒酣气振溪水为主而身为宾舎琴咏歌同风舞雩时时醉归与夕鸟俱明月满山朱幡徐驱石门松风声类笙竽呜呼人实道物不自美向微羊公游汉之涘岘山寂寞千祀谁纪彼美斯溪维公嗣之念兹疲繄公其记之后之聆清风而叹息者挹我于泉间而已矣】龙蟠山在州南十三里山皆峭壁立石为门上有虎跑泉桃花涧偃月洞侧多刻名贤题咏
　　丰山在州西南五里梅贽庙记云山在滁治之西南盘亘雄伟出琅琊诸峰上天欲雨则云气覆山巅岁倚以丰故名有汉髙祖庙世传丰沛人尝居之祠礼甚谨十道志云滁州有丰亭山疑即此山山北有幽谷地洼下四围皆山昏旭异态欧阳修建丰乐亭于上记所谓其上丰山下则幽谷是也牛头山在州西四十五里两峰峻起形如牛头与障子山相连下为梁村涧
　　石屋山在州西四十八里牛头山北上有石屋后有龙窦深十余丈
　　曲亭山在州西六十里一名皇甫山按隋志云清流县南有曲亭山世传唐皇甫晖御周师屯兵于此山西北为大山山巅有田七区曰仙人田有洞曰仙人洞
　　清流山在州西北二十二里旧志云南唐置关地尤险要宋太祖破皇甫晖姚凤于此又西北有石驼山其上有关曰北关自此而北羣山列峙溪涧环错为州屏蔽
　　皇道山在州东北十七里按李濆荇谿记云昔始皇道经是山因名下有秦皇塘
　　南冈山在全椒县南二里山势自西来连亘数十里至此益髙耸环县治为形胜稍西曰黑龙山登山而俯瞰井邑一览皆尽
　　九鬭山括地志云在全椒县东南二十五里江表传云项羽兵败欲东渡乌江道经此山与汉兵一日九战因名山有砺刀迹
　　武山在全椒县东北十里上有梁王城及庙疑因梁武得名也又北为焦林山剑舞山
　　花山在全椒县西北二十五里攒峰疉嶂如花瓣然北界滁州
　　桑根山在全椒县西北四十里桑根街在山之麓相连为石楼□山双石髙峙状若岑楼背山面溪景物幽防
　　马鞍山在全椒县西北五十里有人迹及拄杖迹俱入石寸许有仙人洞由石门縁磴而下深广数丈有泉乳细滴结为石盘其前十里为龙桧山其右为卧龙山
　　神山在全椒县西三十里有神山洞极深广常燥不湿又西南曰蘓山又西南曰袁子山
　　北独山在全椒县西六十里峰峦特起不与众山相接上有汉髙祖庙及石塔
　　铜井山在全椒县西七十里隋地理志梁载言十道志皆云县有铜官山上有铜井广袤数十丈唐以前曾采铜于此久废有鱼出泉中色如金五湖山在来安县东北十八里下有五湖因名一名白禅山以山北有白禅村也在县境为险要由盱眙取道于此
　　踏青山在来安县东北六十里昔居民繁盛春日于此为宴游之地
　　西龙山在来安县东二十里与六合东龙山对峙势颇髙峻上有龙王庙
　　三山在来安县东二十里与天长接境山有三峰排列下为孔道
　　八石山在来安县西南十三里即淮南八公憩石之处又名八仙山
　　乌龙山在来安县西南十八里宋绍兴初县多虎有石尉者立茅司徒庙于此率兵捕逐之害遂除下有黑龙泉出石窦旱潦无盈涸
　　嘉山在来安县西四十里上有赐建龙王庙及石刻西北即旴眙县境
　　练寺山在来安县西北二十五里山侧有寺东有地名浮林上有浮石髙百余丈
　　石固山在来安县北三十五里羣山盘亘惟此山独髙三靣险峻登陟者由南阻一径入宋绍兴间居民避防其上疉石为城遗迹尚存
　　矾山在来安县北六十里山中防链成白下为长沟水
　　马岭山在来安县北九十里来安水出其下蒋山在州南一里土阜无石髙数丈上有蒋帝庙基
　　滁河在州东南六十里水经注滁水出逡遒县流至全椒石潭与襄水合东南至三汊河防流水经六合瓜埠逹于江
　　清流河在州东二里源出州西清流沛绕州治至乌衣东与来安水合入于滁河
　　沙河在州北四里一名红沙涧自来安县界凡州西北诸山溪之水合焉至州城东逹于清流河又有小沙河源出侧菱山经州西十里注于石濑涧涧中有巨石生水底每春夏水涨水石相激澎湃有声
　　白茆河在州西北四十里源出清流沛下与瓦店河合至蒲冲与盈福河及来安嘉山河合入清流河
　　龙尾河在来安县东门外源出普润塘防来安水入水口河
　　酂湖在全椒县西南三十里北魏置酂县于此下流通滁河
　　菱溪在州东七里源出永阳岭下经皇道山又东南防琅琊溪至沙河注于滁河原名荇溪因避杨行密讳改今名
　　襄水在全椒县北境源出石臼山北自贺橹涧至多螺涧凡十六水皆入焉至石潭防于滁河来安水在来安县东三里源出马岭山东南流至来安村又东南入州界防于清流河
　　栢子潭在州西北隅水深莫测祷雨輙应
　　西涧在州西俗名乌土河挥麈录云宋太祖入滁以兵浮西涧即此
　　桃花涧在州南十七里源出龙蟠山麓之虎跑泉入清流河
