<!-- { "loadSidebar": true } -->
　　十二月开濬里河等处时淮河自板牐至西湖觜开濬垂成而里口等处复塞总督漕运侍郎赵孔昭言清江一带黄河五十里宜筑堰以防河溢淮河髙家涧一带七十余里宜筑堰以防淮涨工部覆请里河等处亟行开濬以筑堰事宜及海口筑塞宝应越河二事均酌议举行从之
　　四年四月河道都御史翁大立修筑髙邮等处湖堤是年秋黄河暴至茶城复淤淮水亦大溢自泰山庙至七里沟淤十余里而水从诸家沟旁出至清河县河南鎭以合于黄河大立言黄河在睢宁宿迁之间迁徙未知所定请濬古睢河由宿迁歴宿州出小浮桥以泄二洪之水且规复清河鱼沟分河一道下草湾以免冲激之患则南北运河可保而大立已内迁方受代诏令新任都御史潘季驯区画
　　九月中河决邳州粮艘阻不进总河翁大立请开泇河以避黄水翁大立言比来河患不在山东河南丰沛而专在徐邳故先欲开泇河口以逺河势开萧县河以杀河流者正谓河沙壅聚河面增髙为异日虑耳今秋水洊至横溢为灾权宜之计在弃故道而就新冲经久之策在开泇河以避洪水乞决择于二者会罢去而季驯则主复故道五年都御史潘季驯开复邳河【附】冯敏功记【隆庆庚午秋八月河决于睢宁之白浪浅既而白浪浅淤复决青羊浅既而青羊浅淤河益分裂溃决决而南为王家口张摆渡口马家浅口曲头集口决而北为曹家口其小口在辛安左右者七于是河流悉由决口南趋睢宁平地为湖漂没军民田庐无算轻舟从此出小河口其支分而北者出直河而正河故道自曹家口至邳之直河九十里胥为平陆淤运艘九百三十只粮四十余万石官民船又数百自曹家口上至曲头直河下至宿迁又九十里河身淤浅不能通舟雎民昏垫运道阻絶于是起大中丞归安潘公于家俾治之公至博访羣情时议多以为故道不可复有欲因睢宁决势而利导之者公谓河源盘折数万里水夹泥沙急则沙随水滚稍缓则水漫沙停比年因水势散漫沙垫底髙容受渐少每一泛溢辄便为患今旧河广且百余丈深且不测若仍复旧河中开小渠引水冲刷两堤夹束使不散漫则水势归漕淤浅渐去河身自可复旧若就新冲水势散漫湖波平浅不能复深工力所及能有几何伏秋水至必壅不下徐邳之间将成鱼鳖此必不可羣议乃定于是度逺迩议工役具畚筑计糇粮大发淮扬徐及庐凤山东河南夫并徭浅各夫分司道官为五工綂之公指示方畧画地课工以隆庆五年春正月十有六日肇役羣工齐奋至二月二十日渠成二十三日纵水归渠淤沙渐刷河流乃通凡旧淤粮艘及官民船皆由渠出时筑决之工张摆渡曹家二口已完而曲头马浅王家三大口亦已有绪公且调集桩草益急羣谓急此何为但笑而不言翌日风雨骤作不止兼以黄河桃花水涨会山东诸泉并至乃季春朔日水复大溢弥漫淹浸莫辨湖河新旧堤防溃决殆尽复决阎家口油房口曲头旧口之东王家旧口之西房家口青羊口白浪浅口与诸小口凡四十三处羣情大骇役夫惧且溃公时患背疽乃裹疮而出抚慰劳来身自督率示以必成众志复定昼夜率作工料踵集随用辄济于是诸口渐合而缕水之堤亦渐成四月七日麦黄水又大至狂风挟水势复冲决阎家口之西及半戈山之左右公督率益励亲守筑口六月三日诸筑塞之工咸毕先是淤河多淖沙人立辄陷工不得施公命以木横沙面决半沥水左右互倒水尽沙干工乃得施决口悬溜数尺喷沫成雷负土入水辄便消去公命以大埽截流防以巨缆旁植巨桩其冲之处湍猛溜急桩折埽滚势难猝就乃复相视缓急偃仰合度卒复压以厚土势若冈陵冲乃克定筑堤捍水浮沙既不能坚而实土又为比年流沙所压必深掘至寻丈及逺取于民间空基与隔河运取山土往来力役竟日不能数筐公命囊土程衡唱筹课役土功乃集于是两岸屹然河流受束濬刷淤沙深广如旧四百万漕粮飞防直上虽伏秋水三至懐襄徐城而曲头以下凡公经理之地皆得安流如故矣是役也用夫五万人兴工五阅月决口筑塞者五十有八浚河以丈计者三万二千四百筑以丈计者七万五千有零桩草栁苇以株束捆计者二十万有零麻檾以斤计者八万四千有零所用河漕贮积抚按赃赎徐淮商税及淮徐粮米总计仅十一万金有竒视初请未及三分之二而决口增筑堤工髙厚倍于原题者三盖公之经画素定而复以身先故下民率作罔敢不竭心力事半功倍其成之速如此既成之后公又为之计久逺乃并修徐吕灵璧之堤以束上流复筑林房村之坝以防冲逸建铺舍设官夫以时防守植草栁集工料以豫备御其善后之图又如此】五月工科给事中张博请改瓜洲土坝为牐以便漕舟
　　六年礼科给事中雒遵会工部尚书朱衡勘泇口河【附】雒遵疏畧【泇口河从马桥东过微山赤山吕孟等湖逾葛墟岭而南经侯家湾良城至泇口镇又涉蛤鳗周栁诸湖乃逹邳州直河口以入黄河凡二百六十里取道虽捷施工实难葛墟岭髙出河底六丈余开凿仅至二丈硼石水泉涌出侯家湾良城虽有河形水中多伏石不可施凿纵凿之湍石不可以通漕且蛤鳗周栁诸湖筑堤水中功费无算微山赤山吕孟等湖虽可筑堤然须凿葛墟岭以泄正开地浜沟以散余波乃可施工与其烦劳厚费以开泇口之河孰若时加修防如期儹运保百数十余年之故道疏上诏尚书朱衡同总理河道都御史万恭覆勘衡奏有三难大畧如遵指乃罢】
　　六月工部尚书朱衡报徐沛等处河堤工完是年总河侍郎万恭请建瓜洲牐自时家洲达于花园港开渠长六里有竒其年冬牐成一名广惠一名通惠于是五总船始下坝
　　万歴元年正月总河侍郎万恭檄浚苏松常鎭一带河道建三汊河东水吊桥自是吴浙之运可与江西湖广征发相同
　　是年万恭建复淮南平水牐与浅船浅夫又建天妃庙口石牐修复境山牐仪征建平水牐二座江都一座髙邮十座宝应八座山阳二座凡二十三座座三百金自仪征至山阳有五十一浅浅设捞浅二小船船七金浅夫十名天妃口大牐一门除堪改废牐石料仍用二千五百金境山旧牐五百二十金凡费工料一万余金
　　二年三月工部奏改瓜洲下牐及建詹家洲中牐【附】部覆河道万恭疏【洲花园港等处原设建牐盖俾江南粮运可以直逹免盘坝之费也自隆庆六年花园港猪市上下牐成迄今二载粮艘无滞省民间不赀之费但上牐重建方毕而下牐冲齧又壊合行河道将洲应改下牐詹家洲应建中牐作速兴举并议运河扬子桥亦于明年接续修建以收全功】
　　七月贡生许汝愚请浚练湖焦干杜墅以济运河行水金鉴许汝愚上言东南运道水势之涩莫甚于丹阳地势之髙莫甚于夹港国初于此置为牐者四曰京口曰丹徒二牐居上以防三江之易涸曰吕城曰奔牛二牐居下以防五湖之易泄自丹阳起至鎭江蓄为湖者三曰练湖曰焦干曰杜墅以济漕河之用遂免海运之艰以故四月交兑五月过淮维时雨泽大降江潮盛行不假湖水亦足以济岁久延袭居民侵为田亩焦杜二湖俱为平陆仅存练湖犹有侵者而四牐俱空设矣今改为十月临仓雨泽既少江水枯落不免剥浅才十里之区有阅三四月而不得尽达于江者虽添设儹运枉费推挽而开河之议起矣夹港两岸髙者数十丈而河仅阔数丈许下之开凿愈深则上之坍塌愈速濒冬役民以浚之春来淤塞如故岁兴大役民何以堪莫若修三湖之故址就四牐之完基蓄泄以时下修吕城奔牛二牐以时粮运之入上修京口丹徒以时粮运之出况乎上流既溢则奔牛而下又何不通之患哉破此说者必以淹没民田为辞不知前此占湖为田今仍旧修葺非废田以为湖也即欲补此数顷之田则沿江一带新涨常稔洲田无虑千顷民方争佃构讼不息其皆于丹徒以此相易不亦可乎时总理河道傅希摰言练湖先已疏筑无容别议焦干杜墅二湖地洼源少无益运道四牐若废有妨蓄泄其事遂寝三年二月总河右佥都御史傅希摰请开泇河【附】傅希挚疏畧【徐邳一带河身垫淤壅决变徙之患不在今秋则在来嵗幸而决于徐吕之下犹可言也若决于萧砀之上则牐河中断两洪俱涸矣幸而决于南岸犹可为也若决于北岸则不走张秋必射丰沛矣莫若开创泇河置黄河于度外庶为永图耳泇河之议尝建而中止谓有三难而臣遣锥手步弓水平画匠人等于三难去处逐一勘踏起自上泉河口开向东南则起处低洼下流趋髙之难可避也南经性义村东则葛墟岭髙坚之难可避也从堤沟河经郭家西之平坦则梁城侯家湾之伏石可避也至于泇口上下则河渠深浅不一湖塘联络相因大较上泉河口水所从入也下至大河口水所从出也自西北而东南长五百余里比之黄河近八十里河渠湖塘十居八九源头活水脉络贯通此天之所以资漕也昔尚书朱衡开新河都御史潘季驯开邳河权救一时情事忙促工费浩大今虽尚幸无梗然相时度势要之不免卒有不虞而后竭天下之财力以通咽喉何啻如新河邳河之情事汹汹已哉若十年之费以成泇河泇河既成黄河无虑壅决矣茶城无虑填淤矣二洪无虑艰险矣运艘无虑漂损矣洋山之支河可无开境山之牐座可无建徐口之洪夫可尽省马家桥之限工可中辍今日不赀之费他日所省尚有余抵也故臣以为开泇河便因列为议工费酌工程拟督工请监工四欵上之章下户工二部勘议】
　　三月命工科给事中侯于赵会傅希摰及儧运按臣勘议泇河【附】侯于赵等题会勘泇河事宜【自泉河口至大河口五百三十余里内自直河至清河三百余里自来河道无恙无赖于泇断在可已惟是徐吕至直河上下二百余里宜开以避二洪邳河之害约费一百五十余万金特良城伏石长五百五十丈比原勘多四百七十丈开凿之力难以逆料性义马陵俱限隔河流之处二处既开则丰沛河决必致灌入宜先凿良城石土豫修丰沛堤防而后可徐议也又谓正河有目前之患而泇河非数年不成故治河为急开泇为缓上责侯于赵等阻挠然议亦寝】
　　七月修通济福兴新庄三牐【附】御史刘光国议【以天妃牐地势髙于通济淮水灌溢多于黄水谓宜将通济牐及福兴新荘二牐増卑培薄务令髙厚坚固仍令清江厰分司专司啓闭每五月以后九月以前二水盛发之候严加封闭官民船听其自行转盘惟囘空船至每二日啓放一次随放随闭不许官民船越规擅进以贻水患】
　　八月总河都御史傅希摰言茶城一带运道咽喉宜自梁山以下挑濬与茶城交相为用淤旧则通新而挑旧淤新则通旧而挑新惟筑坝断流通其一以备不虞从之
