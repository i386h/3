<!-- { "loadSidebar": true } -->
　　二十年正月癸酉漕抚陈于陛巡按御史张举议开施家沟周家桥以疏泄淮水河督潘季驯持不可辛巳遣工科右给事中张贞观勘泗州水患开浚工程按前明自万歴二十年至二十二年以淮为泗患中外诸臣议论纷错勘河科臣张贞观进辟海口治鲍王二口之议科臣黄运泰主事樊兆程陈浚五港口之策或谓腰铺可开或谓老黄河可复而台臣高举请筑周家桥滚水石坝夏之臣遂请决高家堰其大指归于疏淮以安泗疏黄以导淮必尽芟筑隄防运之成説效凿空访寻之心计至杨一魁张企程条议出所谓分黄导淮者仍导淮出清口合黄入海实因潘季驯旧迹而稍分河淮之势云【附】潘季驯疏畧【水性不可拂河防不可弛地形不可强治理不可凿人欲弃旧以为新而臣谓故道必不可失人欲攴分以杀势而臣谓浊流必不可分霖防水涨久当自消】巡盐两淮御史王明疏畧【淮为泗患漕抚陈于陆欲开周家桥以疏之使遂开则六州县生灵为鱼四百万漕粮俱便而三十六万盐场其沼矣宜令河臣上寻旧攴而杀其势下瀹旧口而广其途勿茍且目前贻后日患】户科给事中耿随龙疏畧【泗州苦水议疏周家桥施家沟以高寳二湖为壑将运道民业立尽臣曾令宝应闻见颇真夫黄河自徐邳直下东折入海淮亦东北趋会之无所壅遏故不病泗也自黄夺通济牐横于南淮遂不得东因潴泗州为患又黄之夺牐南也宝湖受淤淮无所泄运道遂不可守欲弭河患非复通济牐不可】分司郎中黄曰谨疏畧【高家堰与周家桥相接一隄也堰以内与桥以内之水相连一淮也使周桥可开则高堰何所事守高堰必守则周桥断不可故开周桥者乃开堰之别名也水之就下性也周桥地形与高宝诸湖高下势甚相越诚开之是导以建瓴之势矣彼得其势则流必急流急则一泻千里孰得而禁之故谓周桥开而淮不尽东淮尽东而黄不复蹑必无之理也高宝诸湖四时弥望连天所恃一线漕隄为之保障若引淮入湖则淮水之浩荡无涯湖面之容受有限不至决裂湖隄而奔溃四出不正也又淮之入湖也易湖之入江也难何也湖隄以外地形洼下与江面不甚昂故今通江之路昼夜宣泄而湖水不见大消使复益之以淮源源不竭则七州县不胥而为沼乎】王乾清周桥牐説【万厯二十五年淮水大涨总河杨公建牐以泄一时暴流稍年即闭从来常开前贤亦云东去最宜开海口西来切莫放周桥盖周桥开而海口塞黄遏淮也周桥闭而海口通淮刷黄也淮出清口刷黄济运则涓滴皆为利益淮入湖内溃隄病民则涓滴皆为害源若内湖増一分溃隄病民之准则凊口便减一分刷黄济运之淮故周桥啓闭利害不可不察】顾云鳯开施家沟周家桥议畧【淮由清口以至安东云梯闗入海即禹贡所谓导淮自桐柏东会于泗沂东入于海故道也自神禹以来未有改者孟氏误以为排淮泗而注之江则朱子已辩之矣夫淮之趋高宝似便其东流入海似稍迂回神禹之智岂其不出此与而汉陈登又筑高堰以防之迄今治河能臣守其旧而不变抑又何説也盖水以海为归者也高宝信下也其东南滨江滨海之处则曰广陵曰海陵曰蜀冈又曰阜曰岭不可殚述皆以高亢得名水无所出即有所出而江潮海啸互为吞吐故瓜仪之有四牐者非徒节其出抑亦制其入以此思之则江湖之水势可知宣泄之难易又可知淮非由清河安东以入于海别无可为归宿之地矣而后之人又虞其泛溢而四出也故又遏之以堰语曰障百川而东之高家堰者障之之説也譬之人焉狥一时之便而养之痈不若审血脉之宜而周其适不待智者而后辩也武墩诸牐之水夏秋则流冬春则涸高宝湖隄犹得乗其稍涸之时而施其补葺之计今施家沟当水涸之时已与武墩诸牐同其用矣若更从而辟之是使淮泗无余蓄而高宝无余地矣水无时不满湖无时不涨隄之坍卸即欲修筑无所措手况高宝诸湖不过盈溢而止耳平时先已盈溢又何以容暴发之水乎盖尝譬之淮泗百石之瓮也高宝诸湖升斗之罂也芒稻河杯勺之斟也以罂之腹而欲受瓮腹之所受其数不胜也以罂之口而欲出瓮口之所出其数又不胜也满则溢溢则倾倾则散漫旁流不可收拾即欲复归之瓮而宣泄由我不可得已好事者倡为濬辟武家墩高良涧周家桥诸牐之议先实诸湖之腹水无所受故一雨而即盈耳向使施家沟之议早定则此时湖已出于隄上即锢之铁岂能无溃溃则运道安在无问民矣犹未也此一淮水耳入湖之分数多则入海之分数少而淮弱矣淮弱则黄蹑其后而清口淤矣异日者入湖而湖不能容入海而海不能入将潆回泛滥合盱泗高宝而为一此其滔天之势为害不更烈乎涓涓不塞将成江河而况滔滔不止何难陆沉哉昔白马泛光甓社邵伯诸湖始何尝不分而今安辨其为某某湖也则泛滥之明验也古今治水莫如禹禹所治莫大于江淮河汉其万古不变者则万古无患惟齐桓公塞九河为一河淤八流以自广遂为万世无穷之害所幸江淮尚仍禹旧奈之何轻变古而更生一患哉王介甫欲泄梁山泊之水以为田而忧水无所贮刘贡父曰别穿一梁山泊则足贮此水矣介甫大笑而止今者必欲使洪泽阜陵化为桑田高宝兴泰化为鱼鼈而其究且复病运是齐桓之过计而贡父之所姗笑也议者不察辄文其名曰导淮夫导人者当导之于正而不当导之于邪导淮者当导之入海而不可导之入湖湖非民田乎又尝譬之淮为泗患淮即泗之宼也为泗计者宜逐之出境而诱之四出使抄掠内地可乎黄为淮患黄即淮之冦也为淮计者宜坚壁以待而预自退缩使黄得乗胜长驱可乎况今淮黄且合从而至也上不图守之于要害下不图泄之于尾闾而今日曰撤堰明日日开沟是不知割地之难于自完而灭虢之终于取虞也】
　　二十三年淮水决高堰高良涧郎中詹在泮等严督官夫筑塞仍加石甃砌河督杨一魁勘河礼科给事中张企程等条议分黄导淮事宜十事从之【附】杨一魁等条议畧【一议裁新隄以免壅溃盖筑隄所以障淮而恐以泗为壑新隄可以议裁而恐裁去太多或贻后悔且应量裁数段以泄准张仍开瓜仪二牐以分高宝之害庶上有泄而下冇归也　一议辟清口以导淮流清口为准出之门而苦为黄壅今虽挑浚犹恐水分势缓泥沙复入合议嵗修以图永利　一议浚海口以免内涨盖黄水倒灌正以海口为阻即分黄工就而伏秋水涨势恐复淤则石防口廖家港白驹场诸处海口金湾芒稻河宜乗时开刷以为预图酌量工程修举者也】按此条议十事内今但载导淮三事备考
　　二十四年分黄导淮工竣南河全考总河杨一魁行委郎中詹在泮等开桃源黄坝新河自黄家觜起至五港灌口止分泄黄水入海辟清口沙七里建武家墩泾河牐泄淮水由永济河达泾河下射阳湖入海又建高良涧减水石牐子婴沟周家桥减水石牐泄淮水一由坌河下泾河一由草子湖宝应湖下子婴沟俱通广洋湖入海仍恐淮水宣泄不及南注各湖为患又挑高邮茆塘港通邵伯湖开金家湾下芒稻河入江以疏淮涨按金家湾在邵伯南五里许乃通芒稻河入江之防径也是年既开一十四里以至芒稻河复建减水石牐三座由芒稻河通江一十八里亦建石牐一座于是河淮有所宣泄云扬州府志万厯二十三年上发帑金五十万役山东河南江北丁夫二十万明年秋工告成淮果出清口而水患以寜是役也当潘公季驯导治未久淮黄尚由故道特黄以暴涨侵淮稍分之足以杀其势功不在导淮也而周桥之开为厉阶焉
　　二十五年临淮知县陈民性建议同指挥赵允昌申请筑滨淮石隄以捍淮水鳯阳府志此隄至万歴二十七年知县萧如蕙告成东西三百一十余丈亘如长虹全城赖以无恙
　　天啓元年淮安雨积旬淮黄骤涨数尺筑高堰武家墩等处总河陈道亨躬亲课工照段拆修浪窝尽塞至明年工竣
　　崇祯四年淮黄交涨河臣朱光祚议开高堰三牐大理寺丞呉甡编修夏曰瑚等合疏争之事遂寝【附】呉甡等疏畧【高家堰北当淮泗之冲南扼漕湖之吭地形最为高峻而淮扬两郡及高宝兴泰山盐各州县地居下流所谓县水数仞建瓴之势也东北保障全借此堰是岂可轻议开泄者近日建义诸口逾期未塞民田尽沉水底三牐一开势必以淮扬为壑行见淮泗诸水滔滔东注将高宝漕隄荡为湖海运船縴挽无路则数百万粮何由而逹京师各盐场尽被渰没则百余万盐课其问诸水滨乎数百万生灵悉为鱼鼈则数百万粮税谁为供输乎高胲建牐自万歴二十三年始未几堙塞今高堰口就圮坏有地方之责者方急议修筑而可轻言开濬乎臣等生长淮泗之郷习知地方利害之原乞广集众论熟计利害国计民生胥赖之矣】






　　江南通志卷五十四
　　钦定四库全书
　　江南通志卷五十五
　　河渠志
　　淮【二】
　　国朝顺治九年戸部左侍郎王永吉陈导淮入海事宜【附】王永吉疏畧【治河必先治淮而导淮必先开海口按黄水自邳宿而下至清河口淮泗之水聚于洪泽湖亦出清河口防黄东入于海然黄强淮弱势不相敌淮泗逼而南趋直走四百余里出瓜州仪眞方能逹江一线运河收束甚即有大小牐河沿途宣泄而海口不开下流壅塞来水无穷去水无路所以河隄溃决修筑岁费金钱海口之当开固时刻不容再缓者也查海口之在兴化县境内则有丁溪塲刘庄塲神台塲寥家港白驹塲之斗龙港等处在泰州境内者则有河垜塲之茅墩港草堰塲之鸭儿港近丁溪塲之冯家坝合洋沟等处以上诸口俱被豪棍盐徒渔利阻塞间有开者亦以口外筑坝横栏水不通行若在盐城县境内者县治东南则有石墶海口西北则有天妃海口先年俱各造有石牐又有姜家堰海口流出推船港先年亦曽议造石牐以上三处系淮扬六州县泄水要道今石墶牐既称逼近城郭不利风水而天妃姜堰二口复被附近奸民将牐门实塞河口塡平滴水不通咽喉重地岁岁陆沉害民病国关系匪轻而未即举行者其故有二一则恐奸徒造言阻挠然万水东流势必趋下沿海州县各有海口乃天造地设非人力所为行水河港皆有旧迹近因湮塞未免淤浅开凿深通还其故道岂属刱举况先年旧牐已圮者加工修葺未造者量议増添题定牐官牐夫以时启闭有利无害固灼然无可疑者也一则因河道甚长河帑有限工料既难措处民夫复奉新防不许佥派凡事甚多掣肘然海口既开则河隄不决修牐造牐之费较之塞决修隄孰多孰少若挑濬淤浅需用人夫动輙数万自当州县协济岂能尽动官帑百姓自救身家何辞力役此一劳永逸之计固士民所心悦而乐输者也】康熙七年
　　钦差大人会同河漕二督臣勘议修筑翟家坝情形按高邮州志云翟家坝属山阳县在周桥迤南接盱眙县界长二十五里比高堰石工低二尺许中有古沟深不过尺许旧有石牐亦有石限止留四尺水头水入民田不通河路近因淮水冲刷年久低陷私盐渔户偷穵成河淮水径入宝应湖汇于高邮岁决漕隄为患扬州府志云顺治十六年归仁隄决康熙元年归仁隄再决时部司有开周桥牐者淮水大泄而黄河逆入清口又挟睢湖等水从归仁隄决口入与洪泽湖相连直抵高堰冲决翟家坝流成大涧九条其水东注悉归诸湖淮扬自是岁以灾告又按康熙三年淮溢武家墩高良涧之后以障淮刷黄为定策复议修筑翟家坝至是年奉
　　防令山江高寳四县民合修复
