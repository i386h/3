<!-- { "loadSidebar": true } -->
　　海王之国谨正盐防【管子】海之盐蜃祁望守之【晏子春秋】此后世场官之始【旧鹾志】
　　秦少府掌山海地泽之税以给供养【汉书百官表】汉吴王濞煑海水为盐国用富饶【史记列传】
　　史起蛰曰吴王濞立国广陵煑海水为盐盐所入辄以善价与民此两淮盐利之始【嘉靖盐法志】吴王濞开邗沟自扬州茱萸湾通海陵仓及如臯蟠溪此运盐河之始【维扬志】
　　彭城以东东海吴广陵有海盐之饶【史记货殖传】元封元年置均输盐铁官【汉书食货志】
　　地节四年诏减天下盐贾汉【书纪】
　　初元元年诏江海陂湖园池属少府者以假贫民勿租赋【玉海】
　　东汉明帝时官自鬻盐【文献通考】
　　章和元年广陵太守奏罢盐官以利百姓【后汉书马祾传】
　　三国魏于广陵　司盐【中十塲总志】
　　吴有户曹尚书总四方委输计算之任【盐政志】晋江左初省课第曹置库曹后复分曹置外左库内左库【晋书职官志】
　　南北朝陈天嘉二年立煮海盐赋【陈书纪】
　　唐天下有盐之国一百五江南十二【地理通释】开元二年江南少尹李杰充水陆转运使转运使之名自此始也十八年拜宣州刺史裴耀卿为江淮转运使以郑州刺史崔希逸河南少尹萧旻为之副转运之有副使自此始也【职官分纪】
　　贞元四年淮西节度使陈少游奏加民赋自此江淮盐每斗亦増二百为钱三百一十其后复増六十江淮豪贾射利或时倍之【唐书食货志】
　　顺宗即位有司重奏盐法以杜佑判盐铁转运使理于扬州元和二年三月以李防代之【旧唐书】永贞时始减江淮盐价每斗为钱二百五十其后盐铁使李锜奏江淮盐斗减钱十以便民未几复旧【唐书食货志】
　　永贞元年度支使奏江淮盐每斗减钱一百二十二百五十【册府元】
　　开成二年三月盐铁使奏得苏州刺史卢商状分盐场三所属本州元粜盐七万石加至十三万石倍收税额直送价钱【册府元】
　　南唐升元元年置海陵盐监【古今鹾畧】
　　宋建隆二年诏寛盐麯禁【五代防要】
　　丰利监通州故有盐塲七置监以掌之太平兴国中移治于通州西南唐刘式归宋以大理寺丞赞善大夫监丰监【通州志】
　　雍熈二年入中刍粟于沿邉以劵至京师江淮给盐谓之交引【九朝编年】
　　陈傅良曰国初盐防只聴州县给卖岁以所入课利申省而转运使操其赢以佐一路之费初未有客钞也雍熈二年三月令河东北商人如要折博茶盐令所在纳银至京请令交引此邉郡入纳算缗之始【止斋集】
　　端拱二年九月始令商人输刍粟塞下执交劵至江淮给以茶盐谓之折中【太平治绩统类】此召商中纳之始【大学衍义补】
　　淳化间张纶除江淮制置发运副使时盐课大亏乃奏除通泰楚三州盐户夙负官助其器用盐入优与之直由是岁増课数十万【宋史张纶传】至道二年发运使杨允恭言淮南十八州其九禁盐余不禁商人由海上贩盐官倍数而取之至禁盐地则上下其价今请悉禁遣吏主之是岁收利巨万【玉海】
　　前雷有终为江浙荆湖茶盐制置使奏王子舆为判官转江淮两浙制置茶盐真宗即位命为盐铁判官仍领制置増岁课五十余万贯【宋史王子舆传】宋初盐钞未行真宗时于建安军置盐仓乃令真州发运适李沆为发运使运米转入其仓空船回皆载盐散入江浙诸路各得盐资船运而民力寛【文献通考】
　　明道二年防知政事王随建言愿权聴通商三五年使商人入钱京师又置折博务于扬州使输钱及粟帛计直予盐盐一石约售钱二千则一千五百万石可得缗钱三千万以资国用【宋史食　附货志】王随疏畧【臣随伏思淮南盐初甚善自通泰楚运至真州自真州运至江浙荆湖纲吏舟卒侵盗贩鬻杂以砂土殆不可食吏卒坐鞭笞徒配而莫能止兼运河浅涸漕挽不行逺州村民顿乏盐食而淮南所积一千五百万石无屋以贮则露积苫覆岁以损耗亭户输盐应得本钱或无以给贫困为盗愿权聴通商三五年使商人入钱京师置折博务于扬州使输钱及粟帛计直予盐盐一石售钱二千则一千五百万石可得缗钱三千万以资国用一利也江湖逺近皆食白盐二利也岁罢漕运糜费风水覆溺三利也昔漕盐舟可移以漕米四利也商人入钱可取以偿亭户五利也赡国济民无出于此】
　　范仲淹安抚江淮亦以疏通盐利为言诏三司使江淮制置使同议谓聴商恐私贩肆行请敕制置司益漕船运至诸路使皆有二三年之蓄后天禧元年制聴商人入钱粟京师及淮浙江南荆湖州军易盐在通楚泰海真扬涟水髙邮贸易者毋得出城余州聴诣县镇毋至乡村其入钱京师者増盐予之并敕转运司经画本钱以偿亭户诏皆施行【宋史食　附货志】范仲淹议弛盐禁疏畧【盐税之入但分减商贾之利耳行于商贾未甚有害也国用未减岁入不可阙旣不取之于山泽及商贾须取之于农与其害农孰若取之于商贾为今计莫若先省国用国用有余当先寛赋役然后及商贾弛禁非所先也】
　　康定元年诏三司议通淮南盐给京东等八州于是兖郓宿亳皆食淮南盐矣【宋史食货志】
　　庆厯初制直司请量増江淮两浙荆湖六路粜盐钱下三司议三司奏荆湖已尝増钱余四路三十八州军请斤増二钱或四钱【宋史食货志】
　　崇宁元年蔡京议更盐法乃言东南盐本或阙滞于客贩请増给度牒及给封桩坊塲钱通三十万缗【宋史食货志】
　　绍兴二年九月诏淮浙盐令商人每袋贴输通货钱三千【宋史食货志】
　　三年减淮浙蚕盐钱【宋史髙宗纪】
　　四年正月増淮浙路盐钞贴纳钱【宋史髙宗纪】九月减淮浙路盐钞所増贴纳钱【宋史髙宗纪】
　　元太宗庚寅年始行盐法每盐一引重四百斤其价银一十两世祖中统二年减银为七两至元十三年江南之盐所入尤广每引改为中统钞九贯二十六年増为五十贯元贞丙申每引又増为六十五贯至大己酉至延祐乙卯七年之间累増为一百五十贯【元史食货志】
　　元贞元年闰四月罢各处盐使司盐塲改设司令司丞【元史成宗纪】
　　二年七月诏茶盐转运司仍旧以三年为代【元史成宗纪】
　　九月增盐价钞罢民间盐铁炉灶【元史成宗纪】大徳四年中书省奏准改立仓设纲儹运拨袋支发以革前本司行盐之地江浙江西河南湖广所辖路分上江下流盐法通行【元史食货志】五年以两淮盐法涩滞命转运司官两员分司上江以整治之【续文献通考】
　　十一年七月江浙湖广江西河南两淮属郡饥于茶盐课钞内折粟遣官赈之【元史成宗纪】
　　十一月中书省臣言前为江南大水以茶盐课折收米赈饥民今商人输米中盐以致米价腾涌百姓虽获小利终为无益臣等议茶盐之课尚如旧从之【元史成宗纪】
　　天厯二年夏四月行省复请令商贾入粟中盐计一岁总办之数约盐总二百五十六万四千余引盐课钞总七百六十六万一千余锭【续文献通考】两淮运司岁办盐课六十五万七十五引自二月煎至十月足备每月该煎盐七万二千二百三十引【元典章】
　　明洪武元年定两淮岁办盐数每引重四百斤官给工本米一石后改行小引每引重一百斤【明防典】二十八年令两淮两浙盐运司煎盐工本照各塲额办盐数关钞遣监生管运给散【明防典】
　　两淮转运使司洪武间岁办盐三十五万二千五百七十六引一百斤零【续文献通考】
　　永乐间议准淮盐每引纳米二斗五升或小米四斗遇米贵小米亦止二斗五升【明防典】
　　宣德四年令两淮两浙贫难灶丁除原额盐课照旧收纳其有余盐者不许私卖但收贮本塲运司造册发附近州县每一小引官给米麦二斗【续文献通考】
　　五年令两淮两浙长芦运司每岁额办盐课以十分为率八分给与守支客商二分另为收积在官候邉方急缺粮储召中以所积见盐人到即支谓之存积其八分年终挨次给守支客商谓之常股凡中常股价轻存积价重【续文献通考】
　　正统二年令两淮官盐聴各商于贵州地方货卖盐引于镇逺府告销【明会典】
　　三年令各邉商中纳盐粮淮浙兼中如以十分为率淮盐八分浙盐二分或淮盐七分浙盐三分淮盐止米麦二色浙盐杂粮皆准【明防典】
　　七年令两淮运司所属盐塲以路途便利者为上场窎逺者为下塲凡支盐之时上塲派尽方以下塲凑数补派以便盐商【明防典】
　　十三年令两淮运司于各塲利便处买立仓囤每年以扬州苏州嘉兴三府所属附近州县及淮安仓并兑军余米内量拨收贮凡灶户若有余盐送赴该塲每二百斤为一引给与米一石年终具奏造册申报其盐召商于开平辽东甘肃等处开中不拘资次给与【明防典】
　　十四年令增两淮两浙存积盐为四分召商供给邉储【明防典】
　　景泰元年令増两淮两浙存积盐为六分又令灶丁余盐每引给米淮盐六斗浙盐四斗【明会典】三年令两淮运司各塲灶户有将该征粮草不分起运存留愿折纳余盐者每正粮米麦豆五斗草五束各折征盐一小引【续文献通考】
　　天顺元年诏淮浙长芦等盐运司景泰七年十二月以前拖欠未完盐课悉与蠲免【旧鹾志】
　　成化七年令减两淮存积盐仍为四分常股六分【明会典】
　　九年令两淮运司凡盘获一应私盐并没官掣割等项商盐俱运至仪征批验所并本所掣割余盐通至二万引以上开报差官变卖给邉【续文献通考】十九年巡抚凤阳等处副都御史奏两淮岁办额盐俱以六分为常股以次关支四分为存积以备急用盐商到塲量其塲分上下三七分派支近豪商巨贾辄占上塲宜加禁治从之【明实録】
　　治元年七月命侍郎李嗣彭韶分理淮浙盐法【大政纪】
　　二年令两淮各塲盐囤地方皆以东西南北为界如南北为门为路则东堆存积西堆常股定立石碑每囤止一千引如总催名下有一千五百引一千为大囤五百为小囤先尽存积足数然后收常股一年盐课皆完方征收下年者委官盘盐务逐引秤盘不许丈量堆垜查算【明防典】
　　二年十二月定盐运司嵗册奏缴期限河东三月终淮浙四月终余俱六月终【大政纪】
　　五年令两淮等盐运司盐引俱于运司招商开中纳银彚解户部太仓以备邉储【图书编】
　　十四年二月开大同淮盐百万引宣府浙盐五十万引【大政纪】
　　十六年商人周洪等奏乞纳银于户部报中两淮运司风雨消折盐课随场买补【明实録】
　　十七年令两淮巡盐御史清理各场灶丁盐课有丁少办纳不敷者许多余盐课洒派丁多去处带办待后贫难场分灶丁复旧各照原额办纳【明防典】又议准淮盐累年开中过额致累商人以后止开实在之数免至额外透派目下续到应透派者聴巡盐御史径行运司挨取未开常股空额免其添价【明防典】
　　正德七年题准两淮水乡灶丁每岁该办盐九千一百四十九引每引纳工本银三钱五分解送运司给散煎办灶丁今办纳不前每引减旧额征银二钱年终运司征完解部【明防典】
