<!-- { "loadSidebar": true } -->
　　【附】陈睿谟白粮解役疏略【窃惟国家财赋大半取给江南江南力役重大莫如粮解漕粮白粮两解皆公储也皆公役也然漕粮系军运军系伍丁白粮系民运民运则照地亩签差名曰大戸夫惟以大戸充粮解其赔累有莫可言者矣东南诸省如湖广江西等府俱止有漕粮无白粮即南直浙江惟苏松常嘉湖五府独有白粮臣每见里中粮役收领正米外更有各项名色官有管辖遂因其管辖而递索之事有款项随照其款项而各科之运船未出江口而使费已耗其大半矣用是不避怨嫌胪列四款一曰粮官陋规当裁官常肃而粮解之节省无量矣一曰胥役冗费当革需索少而粮解之输纳易办矣一曰沿涂阻壅当卹此又疏通粮务之一闗键也一曰包揽积蠧宜惩此又区处解役之一权宜也】黄希宪改运白粮疏【切白粮为上供急需递年签粮解舂办兑纳相沿久矣迩因半为包棍侵渔半为胥役掯索以及剥浅守冻赴京交纳等费动以千计遂至靡嵗不迟无邑不欠公家正额究无完纳之期近奉圣谕涣颁凡可寛恤吾民者无不周悉臣抚此财赋重地目击苦役敢复隐忍胶柱不求长防乎近行苏松道防同常镇道彻底讲求思苏民裕国之防莫善于均征米而官运之官运则民无雇倩之费一便也官无签役之难二便也钱粮既自官支吏胥无从抽扣三便也在船皆官役船戸无敢凌虐四便也催儧皆官事沿途无敢抛撇五便也况米属均征则苦乐之形不立巧拙之情自化粮不必诡寄飞洒差不必就易避难民心以厚民风以淳六便也然其中有当议者五焉凡白粮正耗舂办夫船等米一概算入平米之内派之此派粮之公可行也原编耗米之外另编加二以补沿途之消损以平米一石计之不过合勺而已此加耗之轻可行也民间办粮尽数交仓无此漕彼白之分县官就完米中择其干洁者交协部官动支舂办交割总部完办蚤则起行先可免漕艘阻压之患此征办之速可行也运船向系民雇官运则必用官船计每船管船头柁水手各安家衣资等项以及买办包索遇浅起剥遇溜添防等项计每船用米五十石用银三百二十五两以原编夫船贴役米计之除支外米尚有余以原编夫船贴役银计之除尽支外银尚不足以有余之米当不足之银临时调剂是经费不烦増设矣至于管押起交侵盗漂失每船各有责成遇有亏欠立勒赔补悬大法以绳其后盖既不可以复问粮里则人未有不爱惜性命者是责成不患无人矣兹据苏常两道胪列具详臣亦无容更益而臣纬恤杞忧尚有不能已于言者语曰一法立一弊生外而衙蠧包棍内而部胥积歇引戸每视粮解为竒货今改为官解未免拂其狼心必至多方阻挠或包棍潜入京师串通积役仍肆把持或引戸交构外奸伪造讹言动摇耳目有一于此皆足害成乞敕五城御史及缉事衙门凡遇此等即置重典庶蟊贼一清而美利可久伏愿轸此孑遗毅然干断敕部立覆举行异日书之史册将见九重如天好生之德与穹壤俱无极矣】
　　国朝顺治九年准总漕马国柱疏请查黄屯丁审定运军【附】马国柱疏【为运丁旧册堪稽签勾积宜剔伸祈】
　　【圣明俯赐采择事臣闻凡事更张即起借端之前人有例何难按籍而求如明朝用黄快船以装贡物设运船以挽漕粮事虽并重然黄快船丁系编审小甲粮船运戸系食粮祖军人实分途先是两丁皆以正身应役备受监局厰卫之骗害有寃无告嗣据南北兵部堂属群议叠疏奏请定为免役编银之法快丁每嵗纳银一万五千两黄丁每嵗纳银二千二百两征解南兵部以为缮船募役之资此万歴十四十六等年兵部题准刻有船政新书可据两丁遵此而行非一日矣至于运军承祖戸运差凡有事故止于运差军余内拨补不得将黄快船编丁掣出领运此万厯二十一年兵部题准至崇祯四年南兵部尚书传振商与漕运总督李待问又将万厯八年及四十六年老册与运军祖册运余底册逐月支粮册彻底清查审定运军一万八千六百六十名有见运旗甲有食粮运余有清出窜丁有空间备补其间祖宗姓名子孙人数刻有运册新考可据运军遵此而行亦非一日矣乃值我朝创造方新旧丛生奸甲既思窜戸而息肩贪弁反借勾查而居竒臣前阅总督漕臣沈文奎题疏及部臣覆议慎重精详深恐殷实运军窜戸逃差致悮国家漕务虽然臣谓此辈有敢窜之心无能窜之法何也两书在案运自运丁自丁固截然不容混也臣思我】
　　【皇上念念为民事事除害一切直省钱粮尽照万厯年间编派以絶额外滥加之弊则船政运册亦万歴年间台省兵部防经参驳而后成书使清查照此清查则载册祖军谁敢指鹿为马签运照此签运则纳银船丁自难以羊代牛斩断无数葛藤省尽许多骗诈矣臣谨缮疏奏】
　　【闻防乞皇上敕部详议仍将原书发臣捐俸重刋颁布使军丁世
　　守成规永戴皇仁可也仰祈】
　　【圣明俯赐采择】
　　十一年六月奉
　　恩诏内开白粮民解仍以累民今后于该省漕粮船分带以苏官民之累应行事宜该督抚作速议奏经该督抚以江南之官运民解久己相安漕船带运不便仍照旧例按明季白粮签派里民解运深为赔累自
　　本朝定鼎后改民解为官解选府贰为总部县佐贰为
　　协部雇募民船装运
　　十二年准仓王永吉疏将防夫苇把小封纸劄羡余五项并防欠水脚行月三项全给官旗其买销卖销一槩禁革以杜葛藤
　　十四年戸部覆准江南白粮照浙省例抽选漕船
　　装运
　　又准巡按御史秦世贞疏定漕粮官收官兑令各府州县印官照派定区图贮收在仓验依准单交兑每正粮百石除正耗外加米五石银五两交与旗弁
　　十六年准巡按御史马腾陞疏自今民戸各照应纳粮米并耗赠及五两五石尽数交纳收粮官官随收给串即发归农俟旗船到次卫官竟与印官粮官交兑军民两不相见则五两五石之外无苛求官收官兑之法为至便【附】马腾陞疏略【臣于去年题准良法虚悬一疏业经严饬各属昼一遵守矣恐将来不肖有司阳奉隂违仍复审签粮役如苏之公正粮长松之图记典耆常之里甲图收一经签定收漕责成渐复在民请自今秋早定收漕各官开仓之日粮戸输纳即挨次交收无致临兑杂沓县官照条银例先期印发粮串斛过粮米粮官即照数填给勿使粮戸伺候至如兑竣之通闗每多勒指五两五石之外曰顺风曰花红曰犒赏巧立名色恣意索取今议各州县漕船听候漕臣颁发全单给粮道开明某卫各船若干只兑某县米若干石该道颁发号单每单兑米一百石连加赠银米交清即将一单着令卫官填注收数一船兑足即出给水程勒令开帮是为节节割絶使无勒掯通闗之弊再令粮道查照各属额设防仓每仓颁发号簿防本将前各丁船开列在簿兑足即注明兑足如过期不兑监兑推官周歴所至按簿责比旗军以杜愆期之弊更有骁军沿途停泊窃取坟树种种等情许地方官严挐解送粮道或兵巡守道重惩其运官约束不严申报漕抚俟过淮之日创治以禁在途生事倘水程限日迟延一并查处粮艘可速进而延悮之弊亦除矣】
　　又准科臣朱绍鳯以苏松常镇四府粮多路远领运旗丁不无常例杂费于五两之外再加五两其江安等十一府州俱仍系五米五银
　　漕粮正兑进京仓每正米一石加原带耗米二斗五升共一石二斗五升过坝进仓内收正米一石又收耗米七升尖米四升二合又尖上加耗米二合九勺四抄共一石一斗一升四合九勺入厫其余一斗三升五合六抄旧例听作盘牐折耗及仓中晒飏亏折此外有剰作该卫所余米给还运军如正兑之米改进通仓加收五牐耗米五升康熙十四年　题以运进京仓漕粮余耗米内盘牐耗米五升将三升收厫入正支销以二升听作各牐折耗
　　漕米进通仓江宁府正兑米一石原带耗米四斗内交仓二斗五升余一斗五升为旗丁盘耗改兑米一石原耗米三斗内交仓一斗七升余一斗三升为旗丁盘耗淮扬海通并邳宿睢正兑米一石原耗米三斗内交仓二斗五升余五升为旗丁盘耗改兑米一石原耗米二斗五升内交仓一斗七升余米八升为旗丁盘耗徐州正兑米一石原耗米二斗五升全交仓改兑米一石原耗米二斗五升内交仓一斗七升余八升为旗丁盘耗安庆宁国池州太平庐州六安正兑米一石原耗米四斗内交仓二斗五升余一斗五升为旗丁盘耗鳯阳泗州颍州正兑米一石原耗米三斗内交仓二斗五升余五升为旗丁盘耗改兑米一石原耗米二斗五升内交仓一斗七升余八升为旗丁盘耗庐州广德改兑米一石原耗米三斗内交仓一斗七升余一斗三升为旗丁盘耗
　　康熙十七年将苏松常镇赠银裁减五两二十年将苏松常镇四府所裁赠银五两内复给三两五钱本年九月奉
　　上谕积贮为国家大计嵗运漕米充实京仓最为要旗丁人等挽运勤劳宜加存恤朕顷巡行近畿至通惠河一带见南来漕船旗甲人丁资用艰难生计窘迫深为可悯若不预为筹画恐其苦累难支以致沿途迟滞贻悮仓储所闗非细前以军需浩繁漕运额设钱粮节行裁减今行作何酌复款项尔部详议具奏戸部议覆此项银米原系额设应给之款自今年起运十九年起各省所裁减耗赠银米俱行复给
　　二十五年粮船概定每船十丁又定三分本色蓆片止征解二分五厘减去五厘一并折银与前七分折色银均解通济库
　　二十六年总督慕天顔　题定漕船料价银二百八两七钱七分按漕船料价旧例各省多寡不一康熈二十一年监造副都御史色克德议令各省一例定价
　　四十三年令江省白粮照依漕粮帮船一例支给行月钱粮其漕赠银米经费银两概行裁减四十六年七月奉
　　防旗丁领运照数全完者总漕奨赏额粮之外有多交者计算米数并领运次数议叙
　　五十一年二月従总漕赫夀之请定漕政八款一令粮道亲歴水次稽查如正耗等米有折乾清发觉该管官各照例处分仍将所折之米如数追赔一江南省粮船三千一百余只浙江省一千三百余只前后开行相隔千有余里每省内派通判一员首尾不能稽查嗣后江南省派七员浙江省派三员每员押船四五百只抵通以无欠与挂欠
　　之次数为升降一监兑官务令坐守水次将正耗行月搭运等米逐船兑足亲身督催到淮盘验一每帮设立千总二员轮流押运倘一弁留通一弁事故则领运无人势难兼顾请将候选千总拣选三四十人发总漕衙门委派一次领运全完者遇缺即行补授一江浙每年积欠之帮押运千总如二运全完其次挂欠之帮三运全完别帮五运全完皆准其即陞一定例一船十丁嗣后每船于本丁兄弟子侄内再派一丁注入册内随船驾运如抵通挂欠留一丁追比一丁驾空回南设措完欠如到淮短少令一丁驾运北上一丁买米赶帮每帮十船连环保结一签丁令千总保结报卫备府防等官再行看验加具印结如有挂欠千总守备仍照例处分外府防粮道亦照挂欠多寡递加罚俸一过淮违限一二月者仍照例处分外违限二月以上或七十日八九十日计日不计月分别议处
　　五十二年准苏抚张伯行疏江南漕船仍照原限勒令正月以里过淮
　　雍正元年十二月初九日奉
　　上谕漕船闗系要除本船正副旗丁外其头舵水手皆应择用本军庶知守法不敢悮漕生事
　　二年五月初二日奉
