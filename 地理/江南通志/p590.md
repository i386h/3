<!-- { "loadSidebar": true } -->
　　沈万育字和卿常熟人天性至孝鼎革时负母避兵遇盗舍身卫母盗怜而俱全之母病笃梦神示某医可愈倾囊延治果愈建桥梁施棺槥以成母志年九十四临终惟呼父母雍正四年　　旌孙淑官编修通三礼着周礼翼疏年甫三十三而卒朱之劢长洲人童年事亲即知愉色婉容有训则跪而听年十一父客秦劢忽寒颤因疑父在外衣单亟制衣寄之后知父果于是日失冬衣家被盗执母以身卫之母得不伤　雍正五年　　旌表朱凤昆山人以孝友闻睦婣周卹发于至性　雍正六年　　旌表
　　戴兆箕字生常熟人与顾鈇顾铠吴格相友善三人皆贫困兆箕亦止薄田数十畆鈇无子依壻以老格与铠先殁铠一子不能娶格惟一女流落为豪家婢兆箕赎归配铠子且分以田屋鈇闻其事扶病徃谢兆箕视其病将不起谓曰子无忧身后也吾妻死制两棺者为子地耳未几鈇殁殓而葬之里党咸髙其义
　　杨兆隆字凝厚吴县人秉性刚正然诺不茍服贾京师徃来齐鲁燕赵间遇人有患难窘急者必加周卹施惠既乆道路之人皆呼为杨佛子父殁举遗产尽让之弟弟病疽经年医者曰必服葠觔许乃可起时葠价腾贵兆隆在京闻之即买一觔寄归果服之而起自奉俭薄而宗族亲党间皆嵗有常给待以举火者数十家年老家居晨起必肃衣冠诵金刚经以资父母防福严寒酷暑无间钱聫珍字公玉吴县人本姓顾幼继于从母故从钱姓家服贾既稍能自立即迎本生父与继父母同居两家尊老优防聚首垂三十年既而相继殁附身附棺尽哀尽制各竭其力营葬地使两塜相望而庐于其间朝夕哀号闻者凄感有子五人治命使长子三子承钱姓而其余复顾姓以各守宗祀焉　雍正七年　　旌表
　　曹天禄吴江人母双目瞽日以舌防之目复明父殁痛絶复苏庐墓尽礼　雍正八年　　旌表蔡来信吴县人世居洞庭山幼孤事母孝定省温凊甘旨滫瀡必曲体亲心母年七十余卒哀毁如不欲生丧葬尽礼祭祀必泣上有三兄长与叔俱早世抚其孤至于成立事次兄极恭顺事事欲得其兄之欢心　雍正八年　　旌表
　　徐杲吴江人年十六被盗劫父去泣请身代不获负父尸归哭控当事捕得盗伏诛　雍正八年旌表
　　张惟馨吴江人年十二父被盗劫冒刃蔽其父盗怜而舍之一日父坠于河惟馨跃入急湍抱之俱出父病侍汤药终年不解带及殁哭庐墓侧哀动行路　雍正八年　　旌表
　　李汉长洲人十嵗父亡母自经力弱不能解跪捧母足哭声震户外邻人排闼解之一日奉母过太湖风作舟覆汉抱母浮沉中流忽一渔船出救母子俱得无恙以母苦节未旌终身抱憾将终犹执子手连呼请旌云
　　程允元字最先常熟人六嵗见母病目呼号不食跪母膝上防之称为孝童及长邻火延及父寝父方疾笃冒死从烈焰中负父出焦烂而卒
　　葛光熹常熟人襁褓中即丧父母邻媪抱而育于葛长而佣工得一壶一脔必以奉葛氏父母妻失亲欢遂弃之葛父殁光熹将卖身买棺邻里义而助其终事又积佣赁之直葬其先世数棺焉张友诚常熟人早失父母为人刺舟遍求父母棺骸遇一老尼其族姑也为言两棺朽壊乆为坟丁弃骨河干矣友诚哭赴其处跃身入水乡人援救之得不死乃刻木为两亲像朝夕祭告如生存马维仁常熟人父患背疽危甚医曰欲知可治与否必尝恶以騐维仁尝之味苦医曰可疗但毒已内蚀必吮之而后出维仁吮出脓数升遂痊明年维仁病瘵临死戒其妻勿哭恐伤亲心也
　　张尔翔字集之常熟人嵗遇荒歉辄行糜施槥尝遇人鬻妻者周之以金俾得完聚倡建支川长桥以便行人
　　蒋文澜字葭友吴县人康熙丁巳举人厯兵部职方司主事候补按察副使雍正五年偕弟侄文源文涵文滂腹松应鼇等捐赀三万两助修水利被
　　诏褒嘉即家加光禄寺少卿
　　孙鼎钟字采章长洲人天性纯孝年十五母患脾疾鼎钟衣不解带者八阅月危急中祷于天请减己算以益亲夀又刲左臂肉和药进明年母果愈又三年母殁奉父孝养备至父年八十余疾作气血俱枯鼎钟鬻其衣饰房产易葠以供又数月卒鼎钟庐于墓三年　雍正十年　　旌表顾防字方水吴县诸生幼孤家贫力自节缩以供母甘旨居母丧哀毁几不欲生三年未尝见齿亦不离几筵抚其弟幼则劝之学长则授之室老而贫也割产以资其养凡亲族之嫁娶婚丧有不克集事者随其疎戚而佽助之卒后张云章为之传李鍼字含奇吴江人康熙辛丑进士入翰林少孤
　　事叔父甚谨周旋羣从笃友谊吴孝廉苑客死都门鍼酷贫勉力殡之鸠十金谋归其丧防患瘵而卒病中葠苓之费皆自借贷而所鸠十金犹封识牀头从弟成其志长于诗有邓尉山房集
　　盛建极长洲人十二而孤居丧哀毁骨立每时祭必流涕母病痢亲为尝药涤秽曲体母志笃爱二弟周卹姊家至老不衰　雍正十一年　　旌表刘振时昭文人家贫父母无帷帐振时方数嵗为持扇驱蚊终夜不倦父殁哀毁尽礼后以货殖家隆遂好施予欲为母祈延年母殁合父丧葬于城东北麓庐墓三年乡里皆感泣焉　雍正十一年
　　旌表
　　徐国搢长洲人　吕梿常熟人　张士仁新阳人雍正十二年俱以孝行　　旌表
　　孙丰谷长洲人父仲谦卒恸絶复苏哀思不已冬月母病思食梅实泣林下三昼夜得之人以为孝感云
　　苏宗芑常熟诸生课徒养亲母张氏疽溃不治吁天求代梦一老人指徃兴福寺求医次日果遇老僧畀药二丸而愈及再徃问寺中并无此僧也赵嗣孝常熟人继伯父世铎后铎殁母陈氏欲殉嗣孝哀恳母乃缓死后出带示之曰我欲以此终为汝孝故得以天年终矣母殁负土筑坟庐墓五年
　　李象采昭文人家贫父病采甫八龄日鬻菜果得钱以供甘旨冬无完衣族兄象翼劝其就学采以谋养辞值邻家火采负病父出母亦寻出采不知也复入烈焰中哀号求母者再被火伤卒
　　以上雍正十三年　　旌表


　　江南通志卷一百五十七
<史部,地理类,都会郡县之属,江南通志>
　　钦定四库全书
　　江南通志卷一百五十八
　　人物志
　　孝义【二　松常镇淮四府】
　　松江府
　　后汉陆续字智初吴人幼孤为郡守尹兴门下掾兴坐楚王英事征诣廷尉狱续就拷肌肉消烂终无异辞续母至京餽食付门卒以进续对食悲泣人问其故续曰母来不得相见故泣又问何以知母所作羮续曰母截肉未尝不方断葱以寸为度是以知之帝间即赦兴等事续孙康
　　卞崇娄人桓帝时郡守薛固为法吏所诬下廷尉崇诣阙称寃廷尉囚崇楚毒备至崇确然不挠声枉弥厉天子闻而竒之乃赦固罪
　　宋卫公佐字辅之华亭人事继母尽孝族有贫不嫁女者虽疎逺必为择壻归之聚书数千巻礼贤训子时县未有学捐地为址熙寜末饥疫施粥给药瘗殍给棺无虑数万有司嘉其义将奏闻力辞而止元丰中复饥租税无出累系盈庭又为出粟代输系者得尽释弟公亮公望并敦行义
　　卫谦字有山华亭人登进士授龙溪尹不就立义庄赡宗族及乡之贫者建义塾以来学者买婢知其某防政孙女治奁具择士人嫁之子徳嘉字立礼元至正间盗起里人争窜独不动曰吾守死先祠耳人称其孝
　　殷澄字公源华亭人性介特好施宋末避地邑之南钱元兵入华亭其帅忿南钱久不下欲屠之澄奋诣军门极言帅怒手剑叱之澄曰杀我一人活数千万人死犹生也帅乃止丞相巴延闻而义之授华亭军民都总管不受野服隠居以终
　　元汤文英字孟寛华亭人世笃孝友至文英八世同居至元问表闾复其家
　　夏椿字夀之华亭人少孤事兄如父至元丁亥嵗祲出粟贱粜庚寅又祲贱粜如前复设粥以待饥者大徳丁未旱邻境饥民皆携持老幼归夏氏椿辟庐舍具饘药以济之归者给其资死者买棺以瘗事闻于朝旌其门为义士
　　任仲孚上海人好义乐善大徳间嵗饥出米二千斛【阙】八百斛以济贫乏部使者上其事诏旌其门二子良佐良辅皆被擢用
　　章梦贤字思齐上海人性孝友好施与至顺初浙西大水朝廷命能赈五百石以上者爵有差梦贤出粟二千余石而不受爵诏旌为义士之门时同邑管仲徳亦以散财周急被旌
　　杜英发字俊卿上海人官建寜学正初季父无后养莫氏子为子后复以英发为后及季父殁悉以产归莫氏子待之不异同气复置田储粟以资族之困于徭役者
　　徐初字本道华亭人父信后母防初事之益恭父暑月病疽秽流袵席初身自浣涤不解带者经月父乃悟曰汝吾孝子也后母有子初友爱甚笃至正丙申浙右警初纠乡人备寇大帅欲荐官之不受
　　徐诚字信之上海人父疾医祷勿应乃刲股和药以进寻愈好施予嵗祲为粥以食饥者活万余人沈雍华亭人与弟穆以孝友称于乡至正丁未夏淞岛兵变父腾避兵于外二子守家庙不去悍卒排闼入引刃刺雍背穆以身捍蔽乞代兄死雍亦祈释弟杀已卒感其义遂两释之
　　赵恭字思恭上海人母久病恭啮臂肉作羮啖之寻愈父患蛊其弟敬刲股肉为羮以进亦愈人称二孝
　　姚玭字比玉青浦人至正末苖兵之乱玭奉母出避阻河不得渡母曰兵至吾誓不受辱遂自沈玭仓皇投水负母而出一日母病思鱼羹暮夜莫能得有所蓄乌圎甚驯忽出致白鱼盈尺以归供母人以为孝感
　　戴光逺字君实上海人父旸谷规创义塾以训里人未竟而卒光逺经画成之作堂室四十五间贮经史延师儒招学者割上田五十亩赡之
　　叶以清字子澄华亭人尚气节徳清尉刘昶吿以三丧未举即贷五十缗监黟县巴延调兵昱岭呼以清姓字而嘱妻子曰我死母老当往依之及顔死以清梦顔来曰以八口累君越二日其妻子果奉母至时避地诸名流皆依之以居
　　明何润字子润华亭人吴元年海氓钱鹤臯作乱据府治杀知府荀玊真囚知县冯荣等润収瘗玊真复诣钱力请曰冯良吏无苛政愿以十口保之荣等得免幷拥防避难良民甚众及乱定又出私财募购府司所失八印纳于官官将表其事固辞时称何义士
　　顾敏字文敏上海人洪武初父仲睦坐累死子孙应戍邉敏年十三刺血上书白父寃太祖悯之得末减放归诏旌其门
　　沈徳四华亭人刲股肉愈祖母疾及祖父病复刲肝作汤进之随饮而瘳事闻洪武中诏旌其孝张荣一华亭人洪武时刲肝愈母病奉诏旌其门里人绘其像城隍庙其后以刲股愈亲疾者华亭有张桓陈泰居宗晟青浦有张可成上海有张同文王节蒋时英
　　陆文旺字徳林上海人笃于孝友士望归之有就之质成者诲以大义咸感悟去元季避兵苕溪人指其故闾曰此陆先生居也相戒勿毁洪武初举贤良歴官郡守
　　钱惟庆字汝明华亭人七嵗丧父哀毁如成人事母笃孝兄存善以输铜后期违部限勾摄甚急惟庆诣使者曰老母所借终养惟兄不如期者我也存善曰弟为母爱子不能离膝下我为家长不如期罪当坐兄弟争赴逮使者验户籍竟以其兄行防赦免子溥博
　　杨周字起东华亭人以髙义闻虽布衣里中敬服得其一言为重有贾寄贮金三千十年贾至倍其子母钱还之客坚却子钱周不得已散之贫民疗疾赈饥全活万数
　　姜大顺华亭人父廉洪武初以人材受武靖判官大顺性孝母卒庐墓三载有司以孝义荐力辞不仕
