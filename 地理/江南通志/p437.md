<!-- { "loadSidebar": true } -->
　　魏君祥夀阳人明初以行省管勾知徽州单舸一仆之官除一切苛政治城濠均赋税修葺廨舍官庾建朱子祠以弟子配享【程敏政文献志】
　　白谦濠梁人明初知婺源州甲辰冬隣寇陷城遇害葬于县之环村【南畿志】
　　陈彦回字士渊莆田人洪武三十一年知徽州府靖难师起彦回纠兵将入援事定被系争以大义而死【南畿志】
　　张齐钱塘人明初知歙县时官民庐舍皆烬齐谕民复业课农桑兴学校构紫阳书院政治蔚然【南畿志】
　　呉逊夹江人知歙县亷静手植庭栢至今比之甘棠【歙志】县
　　朱珍字仲理明初知休宁县建县四门【休宁县志】钟友谅字明徳【缺】县人明初知祁门县薙蓬蒿开市井招逋逃辟土地建立庙学百废具兴【祁门县志】余寳字均【缺】袁州人明初知祁门县剙各官廨及坊巷开新河为横梁以便民【祁门县志】
　　董兴庐州人明初镇守黟县罗寇劫掠兴率民兵固守寇平归朝黟民绘像祀之【南畿志】
　　王虎洪武初知黟县罗寇之余招抚流防劝课农桑政治第一【南畿志】
　　蔡美字世宣庐州人洪武初知绩溪县城南有田千余亩旱则无获美召耆老相视水源于上三里乳溪口筑碣凿石引水灌田遂得常稔【南畿志】黄彪临川人永乐七年黟县丞县故折收苎布后改徴棉布地不产棉颇为民患彪具实请如旧诏许之【南畿志】
　　孙遇字际时福山人正綂中知徽州先是嵗造弓费累万遇独减十之九乙巳京师有警檄郡邑造军器铁价踊贵遇令民出废铁有差旬日而集景泰间休宁黟县饥民聚众劫粟按郡者欲发兵勦之遇单车徃谕即解在郡几二十年后擢江西布政使【程敏政文献志】
　　龙晋字遵序吉水人由进士知徽州府开良堨灌田三千余亩【南畿志】
　　张魁字万选新淦人正统间知绩溪县清厘粮册民无欺隐筑堨溉田千余亩有兄弟叔侄争田久不防魁引普明故事作诗谕之俱悔悟遂成礼让之风【程敏政文献志】
　　董复字徳初防稽人成化中知黟县黜奸胥防贫弱邑多山谷大雨时行坏民庐舍复筑堤捍之更辟田数百余亩【程敏政文献志】
　　彭泽字济物长沙人治中守徽州葺学宫新紫阳书院课诸生拔其尤者廪给之【徽州府志】
　　何歆字子敬博罗人由御史出守徽州郡数火灾歆下令郡中五家为墙里邑相效家治崇墉自后六七十年无火灾灾辄易灭【程敏政文献志】
　　留志淑号朋山晋江人正徳中由杭州守改徽郡六邑晏然苏郡飞派白粮力为恳免杭人请于朝愿还其守奏可复治杭徽民立祠祀之【徽州府志】郑玉字于成莆田人嘉靖间知徽州府嵗饥引诸生问闾阎疾苦多方赈恤时皇木扰民为奏免之【徽州府志】
　　王继礼号节斋文县人嘉靖壬辰补徽州守性亷直郡无墨吏防朝廷遣真人有事齐云山中官数辈供亿百出父老皆恐继礼曰是无与民事有太守在愿以身当之中官不得逞四境蝗起防祷于神一夕悉飞去【徽州府志】
　　陶承学防稽人嘉靖中守徽州设爨具于防事前两造刻期至携米自炊曲直立判去民有半升贤太守之謡【徽州府志】
　　高节永清人嘉靖中知歙县时以部派有所徴索民将上控节助资遣之后得免嵗额徴完报上官每后他县曰不如是人将谓歙民富征派日滋民重囷矣【歙县志】
　　刘廷梅字与和南昌人嘉靖中知歙县首禁讼师民有讼辄谕以情理人皆感泣寻徴为主事以犊车载母敝衣羸马从之父老奉壶浆遮道百里不絶【歙县志】
　　宋国华奉新人嘉靖间知休宁县甫莅任决疑狱以十数厘清赋役视前减三之一【休宁县志】
　　尤烈字子伟晋人嘉靖间知祁门县常赍钱酒出郊外劳力农而鞭其芜秽者时旁郡飞坐白粮隣邑拟任之烈独毅然脱冠以争事遂寝又清军使者多毙人杖下行部至祁烈委曲调防全活甚众【祁门县志】
　　屠存仁知黟县政简刑清去官惟敝衣两箧【黟县志】杜铨鄞县人嘉靖中知黟县冬月无炭令家人暴檐晖有餽一鱼者却而责之【黟县志】
　　张涛字元裕黄陂人万厯中以科臣放归起知歙县始至大旱既复苦雨涛防赈请以赎锾令富人买米平粜又放昔人以兴作救荒乃作河西堤葺祠宇建塔霞山民多食于官饥不为害以迁去民肖像祀霞山【歙县志】
　　万国钦字二愚新建人万歴十一年知婺源县始甃通衢以石嵗饥倾储为赈又谕富民平粜出粟者旌私闭者罚暇即进诸生课艺手定甲乙文体翕然一变擢御史【婺源县志】
　　洪应衡知徽州府下车亷奸胥数人寘之法一郡肃然时珰案株连戕善类应衡曰吾不能杀人以媚人悉报罢后乞休去【徽州府志】
　　朱大雅字正之桐乡人天啓乙丑知祁门县务以礼敎导民县有山出土每嵗江右陶人买为瓷值二千金例归令大雅则以给工治稠木岭险道六十里顔市镇民变太守拥兵闭城檄属令大雅至一言而解逆珰建祠力拒之守怵以利害不少慑迁大理评事去之日行橐萧然【祁门县志】
　　陆锡明平湖人知徽州府民贫赋缺锡明多方调剂为前人完积逋三万常语僚佐曰守官如守身身失而得官如衾影何【徽州府志】
　　金兰字谷生防稽人天啓中知婺源县诸生贫者置田赡之修亷惠仓以备旱潦【婺源县志】
　　戴自成汉阳人知徽州府时皇木官铜波害无辜自成力请省豁常谒直指于姑孰值建阳军变杀奸胥胁宁郡丞赴敎塲将衅鼓自成单骑冒白刃抗声谕以逆顺自辰及未众呼青天乱始定丞乃获免【徽州府志】
　　翟敬字行简猗氏人以检讨谪知休宁县善察疑狱庭无寃滞民舍火敬向火再拜风反火灭邑治门庑鼔楼三思桥皆所创建【休宁县志】
　　唐良懿吉安人崇　时知徽州府正已率属嵗荒多方赈恤全活数万时集诸生讲学天都书院今即其堂祠之【徽州府志】
　　温璜字介石乌程人崇祯末授徽州推官训民兵为保障计南都覆守令皆遁璜尽摄其印以守知事不可为先刃其妻女遂自刭复苏引手抉其创而死【徽州府志】
　　何起凤南充人崇□时以贤良方正授休宁县丞善发奸伏隣邑疑狱皆求讯嵗大旱起凤与城隍神并系三昼夜乃大雨【休宁县志】
　　国朝张学圣奉天人顺治二年知徽州府时郡初定民多流徙学圣招徕抚绥四民复业与徽宁道张文衡总镇张天禄加意辑兵爱民后俱迁秩去时有挽不住三张弓之谣【旧通志】
　　张维光广宁人顺治中为黟县令时邑有逆仆聚众为乱大姓窜匿维光至佯不问密请上宪发兵擒其渠魁戮之并勦除余党百余人民得安堵郭四维号帝京猗氏人顺治四年授绩溪令邑奸民每借命展转扳害四维知其弊痛惩抑之有诬告者必反坐且谆谆劝谕民俗一变
　　窦士范字方海蒲城人顺治八年以进士为黟县令为政务持大体奸胥缩手豪猾敛迹清赋税兴学校复建挹秀桥于石山民利济焉【旧通志】
　　来承祉号骈茀高陵人顺治十年授休宁县丞性亷介署绩溪篆尽除陋例不受民间一丝一粟鞫讼好语曲若家人父子去之日送者如市李之韡号郁和铜梁人顺治十五年知绩溪县发奸摘伏胥吏畏若神明海寇告警百计抚辑民咸安堵去之日止行囊三肩
　　张行健字天行海盐人康熙十年授祁门良禾司巡检甲寅逆藩兵逼城城陷都司臧世龙死之行健被执不屈亦遇害事闻　赠世龙游击将军行健金山衞经歴士民立祠演武亭东并祀之廖腾煃字占五将乐人康熙二十八年知休宁县遇负气轻生凡以服毒自经投河来控者即勒令埋葬勿得株累民皆惩忿自爱又俗锢婢不嫁悉禁絶之编审黄册陋规苛派数千金悉申请勒石永禁擢御史邑人祀之海阳书院
　　宁国府
　　汉何比干字少卿汝隂人为丹阳都尉狱无寃囚【后汉书何敞传注何氏家传】
　　李忠字仲都黄人建武六年为丹阳太守时海濵江淮多拥兵据土忠到郡招怀降附其不服者诛之旬月皆平乃起学校习礼容春秋乡饮选用明经郡中向慕之垦田增多流民占著者五万余口三公奏课为天下第一【后汉书本传】
　　张驯字子儁定陶人为丹阳太守有惠政后迁大司农【后汉书儒林传】
　　三国诸葛恪字元逊琅琊人嘉禾三年领丹阳太守时山贼深逺莫能尽擒恪移书长吏令各保疆界不与交锋候其稼熟纵兵芟刈使无遗种于是山贼饥穷渐出降得兵数万【呉志本传】
　　晋钟雅字彦胄颍川人为宣城内史钱凤作逆率众屯清弋时广徳人周玘攻雅雅退据泾县收合士庶斩之凤平拜左丞【晋书本传】
　　陶汪丹阳人咸康中宣城内史汪有干畧招隐逸广学舍士民向学者并辟为掾吏百姓歌之曰人当勤学得主簿谁复为之陶明府【南畿志】
　　南北朝齐谢朓字晖阳夏人明帝时为宣城太守每高斋视事吟啸自若而未尝以玩替政【南畿志】
　　梁王志字次道琅琊人宋孝武末为宣城内史郡民张倪呉庆争田经年不决志到官父老谓曰王府君有惠政吾乡里有如是争耶倪庆相谢罪所讼遂为闲田【梁书本传】
　　何逺字义方郯人宣城太守郡经寇逺尽心绥理途巷市里城隍厩库所过若营家焉秩奉并无所取每嵗暮择民尤贫者免其租调民为立祠祀焉【梁书本传】
　　唐张路斯景隆中宣城令垦土田通水利至今城北有张路斯田【南畿志】
　　裴耀卿字涣之绛州人开元中刺宣州首务敎化率父老行礼奏乐歌白华由庚等篇明孝子养亲之义闻者为之感泣【南畿志】
　　班景倩开元中宣州刺史有风力恤疾苦除贪暴逾年黜赃吏以百计【南畿志】
　　竹承构开元中宜州刺史戢奸黜暴与班景倩等时有班竹之谣【南畿志】
　　裴敦复开元中刺宣州政务大体不事烦苛当时称为良吏【南畿志】
　　李孝儞天寳中由太平令徙泾政清而简不矫饰干誉士民怀之卒于泾子孙家焉广徳盗起频陷城邑入泾独不忍坏其庐【南畿志】
　　崔陵字徳长大厯中令南陵性介洁疾贿如讐吏籍民田粮失实赋多逋陵召父老言状为覈而正之积逋以完【南畿志】
　　范传真顺阳人元和中令宁国韦瓘称其肃以检奸俭以约身和以纳民敏以应务物不夭落民得休泰摄南陵复修大农陂民頼其利【南畿志】
　　宋贾黄中开寳中知宜州嵗祲出俸造糜所全活以千数乂立弭盗法奸宄屏息【宋史本传】
　　李坚知宣城县水泉委汇暑雨流潦辄伤禾稼坚峻为之防嵗以有秋【南畿志】
　　吕诲字献可开封人庆厯中为旌徳簿爱民如子而治奸暴则严后入朝以直谏显【宋史本传】
　　刘安节字原成温州人元丰中知宣州为政有程式不事刑威人自不敢犯猾胥每相戒曰神可欺公不可欺州大水民苦疾疫安节载医药拯抚以劳卒于官【南畿志】
　　练毖延平人元祐中知旌徳政尚简易兴学奬士邑子弟如汪澥吕镗皆其造就雅有清操人饮酒清者辄称练长官酒尝建北渡桥亦以练公名之【南畿志】
　　李光字泰发上虞人建炎三年车驾移建康以光知宣州宣迩行都光乃缮城隍立保伍选武健得甲士万余分戍险要会剧盗戚方围宣光百计守御尝置匕首于枕匣约家人曰城卒不可保我必死汝辈亦宜自杀阅二十八日贼退城得全【宋史本传】张果四川人建炎中知宣州宣州大水城郭将没果抱民籍入水死水势骤减郡人求其尸礼葬之祠于城北【南畿志】
