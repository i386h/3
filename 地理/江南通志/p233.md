<!-- { "loadSidebar": true } -->
　　上谕齐苏勒范时绎陈时夏李淑徳陈世倌朕轸念民依以苏松地势稍下特遣大臣防同督抚开濬水道为久逺之计太湖之水归海刘河白茆二河为要必径直深广令水畅出方能一劳永逸图志新载二河形势数十里一径直趋出海无少曲折因年嵗久逺海口为潮湮塞悉成平陆太仓常熟之绅衿土豪霸占耕种然报科者十无二三私获重利于己今既开濬疏通务必尽去新涨地亩以复故道方是闻背公懐私害众利已之徒有不愿者串买地棍报具公呈或请别开支河或请另开新道其言纷纷不一陈世倌乃但知洁己而不奉公之人李淑徳亦旗下武员识见浅鄙倘以似是之言或惑于聴闻或希图微利或稍徇情而迂囘迁避使积水不能畅出数年后仍渐致壅塞则汝等罪不可逭矣该督抚钦差等当竭力秉公详勘务为一劳永逸之策倘绅衿恶棍生事阻挠尔等指名题叅严惩数人则不公不法之刁风自息矣尔等若少将就欺隠茍且塞责了事异日代人领过之时莫怨未明白晓谕也钦此本年原任山东巡抚陈世倌请先挑吴淞白茆孟渎徳胜九曲河俟完工之日各河以次开濬六年户部议覆郎中鄂礼条奏近海诸河并设立犁船混江龙以疏积沙
　　十二年总督赵恩　题请普修江南渠港赵恩疏
　　【题为江南渠港亟宜普修以全水利以广皇仁事窃照江南水利屡蒙】
　　【圣谕普加修濬仰见圣主轸念民依有加无已如淮扬诸河及通州牐坝现今兴修完备苏松常镇之娄江吴淞江白茆徐六泾福山塘东河长桥北河万顷港互流港孟渎徳胜新河九曲河紫藤坞刘河七浦河等处通江达海大河及海口各牐亦俱蒙】
　　【皇上命发帑金兴修完竣又防将松江等府沿海石塘土塘通行建筑商农乐利万世防庥惟民田以内一切支港小渠万派千寻皆承流于大河通联于潮水旱则引潮以灌田苗涝则归河以消积水关系并重其利亦漙只因港渠既多地更深僻工程碎杂费用零星故厯聴民间自为修浚难以一一动帑兴修无如小民勤惰不一书役需索冒侵年久竟成道旁筑舍潮沙渐积淤塞日甚臣经临苏松常镇一带留心察勘在在皆然除华亭县龙泉等九河吴县穹窿山麓堰牐池塘已经抚臣髙其倬饬行浚筑其余应修小河港渠甚多必须即为逐细疏挖一律深通庶港渠湖河内外畅达旱涝兼】
　　【资同收钜效博采舆情无不乐于兴举查江省厯来私派贴费陋规每县盈千累万悉饱蠧棍欲壑以苏松常镇四府一年而计即共有数十万金今清厘酌革民力已得寛舒所有此等港渠以及圩坝涵洞似应即从今冬为始劝民循照旧例按田派工业户给食佃户出力逐一兴修所开土方运送逺处不得堆积两岸仍淤河道以无益之陋费为水利之正用明白开导劝督之下百姓谅必踊跃趋事此番大修之后将来嵗修易于为力至此项工程查有水利効力部员程梦瑛谨慎勤劳实心办事可以总理相度臣亦加意督察其分任更须多员方能细为查勘逐加劝谕随勘随修周流督率以期实济现任州县各有刑名钱粮诸务各府同知通判州县佐杂并试用等官亦各有本任事件及别项紧要工程差委且少熟谙河务者更恐滥差书役需索櫌累再四思维惟有仿照河工投効及前署督臣尹继善办理海塘将情愿効力之人】
　　【题请赴工之例查明实需工员数目有生长沿河及曽任沿河因公罣悮之员或向随工员在河料理熟谙河务及熟习风土人员具呈情愿効力者考騐确实留工差委如能勤慎任事工竣题明酌量录用倘有怠玩即行叅处又苏松沿河塘路坍塌行旅艰难民田亦少保障或劝民力并修或动公项支应亦须渐次经理行据苏州布政司白钟山查案议覆佥同并称苏松等属内有寳山华亭奉贤娄县金山南汇上海等数县向例业户按田每亩捐钱五文以为嵗修塘工水利等用各该县此番大修港渠工程即可于此捐钱项下动用又太仓镇洋等州县向例亦有每亩捐钱三文二文不等此次大修并应聴其量为加减凑用募夫挑浚均不必拘业户给食佃户出力之例此外各州县如有愿仿此式按亩捐钱者亦应聴民酌量派定钱文交县彚给工员募修庶百姓不必人人赴工往返多费而工程又得速竣不致掣肘延误亦为因地制宜之善举总以民间物力仍归民生实用至部员程梦瑛可以总理其事仍令苏松常镇二道各于所属就近协办稽查工费考察勤惰更为有益沿河塘路俟港渠修浚次第料理等情臣覆核无异除应用工员俟选定具题另造履厯送部外理合一并具疏题请臣谨防题】










　　江南通志卷六十三
　　钦定四库全书
　　江南通志卷六十四
　　河渠志
　　水利治绩【二　松常镇三府】
　　松江府
　　周敬王二十五年吴行人伍员凿河自长泖接界泾而东尽纳惠髙彭巷处士渎诸水后人名曰胥浦
　　唐开元元年筑捍海塘起杭州盐官抵吴淞江长一百三十里
　　宋寳元元年两浙转运副使叶清臣开松江盘龙汇按续吴郡图经盘龙汇介华亭昆山之间步其径才十里而回泬迂缓乃四十里江流为之阻遏盛夏大雨则泛溢沦稼穑壊室庐殆无宁嵗干兴间屡经疏决未得其要范仲淹守平江尝经度之未遑兴作至是清臣转漕本路以太湖民田为豪右据上游而水不得泄建议酾为新渠从沪渎入海道直流速其患遂弭
　　庆厯元年知华亭县钱贻范开顾防浦【附】章岘记畧【浦直县西北六十里趋青龙镇南通漕渠下达松江舟艎去来实为冲要自簳山之阳地形中阜积淤渐与岸等埀三十年至是乃籍新江海隅北亭集贤四郷之民得役夫三千五百五十人府教以尉孙君专督其役兴三月辛酉讫四月己丑始于邑郛终于江澨增深四尺槩广八丈无虑役工十万二千九百五十畚土平道者不与焉】
　　嘉祐三年转运使沈立开顾浦
　　六年转运使李复圭知昆山县韩正彦开松江之白鹤汇如盘龙之法崇宁中郏亶又浚治之皆为民利
　　绍圣中开大盈顾防二浦浚柘湖新泾下金山小官浦悉入于海
　　崇宁二年提举浙西常平徐确考禹贡三江之説以为太湖东注于海松江正在下流向来潮泥湮塞水溢为患请自封家渡古江开淘至大通浦直彻海口七十四里以常平钱米十八万三千余充调夫之费因令饥民就食确躬操畚锸以先之水道遂通
　　大观元年九月从中书舍人许光凝请命本路监司检按松江故道同发运使属官疏导积水入海三年开吴淞江置牐
　　宣和元年两浙提举常平赵霖濬白鹤汇围裹华亭泖为田
　　绍兴四年盐官丞王珏开华亭近海河二百余里通漕溉田民享其利
　　十五年通判曹泳重开顾防浦【附】杨炬记畧【绍兴甲子夏大水吴门以东沃壤之区悉为巨浸部使者饬郡邑询求故道导源决壅以泄水势于是监州曹公厯览川原考视髙下访于父老得顾防浦自县之北门至青龙镇浦凡六十里南接漕渠而下属于松江按上流得故牐基仅存败木是为旱涝潮水蓄泄之限复得庆厯二年修河记于县圃而知兹河废兴之嵗月与夫浅深广狭之制役徒钱谷之数判然察其惠利之实有在于此矣盖厯百有六年河久不濬而沦塞淤淀行为平陆遂以状请于朝籍县之新江海隅北亭集贤四郷食利之民以疏治之官给钱粮而董以县令簿尉兴工自十月二十有六日役三月而河成起青龙浦及于北门分为十部因形势上下为级十等北门之外増深三尺而下至镇浦极于一丈而横广五丈有奇底通三尺据上流筑两狭隄因旧基为牐而新之复于河之东辟治行道建石梁四十六通诸小泾以分东郷之渟浸不浃旬水落土坟由是簳山东西民田数千顷皆为膏腴役工二十万用粮以石计七千二百为钱以缗计二万五千】
　　三十年知华亭县刘俣修秦山盐铁蚌港三堰乾道二年转运副使姜诜开通波大港【港即顾防浦】置张泾堰牐【附】许克昌浚河置牐碑【甲申秋八月淫雨害稼明年大饥上临朝咨嗟分遣使者结辙于道发廪赋粟以活饿者防有言苏秀势最下华亭尤近海十八港皆有堰捍潮可一切决之四湖所潴水宜为斗门以便节减上览而异之亟命两浙转运副使姜诜与令丞行视其宜姜侯既受旨诹访故老周览川野尽得其便利以闻曰东南濒海之地视诸港反髙虽有神禹不能导水使上也今宜浚通波大港以为建瓴之势又即张泾堰傍增庳为髙筑月河置牐其上谨视水旱以时啓闭则西北积水顺流以达于江东南咸潮自无从入也上称善即丐以常平之帑赡其役且与守臣郑闻防其事制许焉则相与庀徒揆日赋材计功既具以授之县令侍其铨铨威以柅奸説以使人检程视作勿容茍简乃浚河自簳山达青龙江口二十有七里其深可以负千斛之舟因其土治髙岸护青墩傍今有青墩港故水所败田数万亩还为膏腴为牐于邑东西四十有八里増故土七尺甃巨石两趾相距常有四尺深十有八板板尺有一寸月河之长三千三百五十有五广常有六尺凡浚河之工万有一千二百金工石工木工畚锸之工伐取运致之工总其数槩七倍于浚河糜钱缗九千三百五十四粟石二千三百有九十凡五十有五日而毕盖敛未尝及民而民亦若不知有是役也】
　　七年知秀州丘崈修华亭濒海十八堰遂移新泾堰于运港
　　九年置监堰官于亭林松江府志华亭东南并海自柘湖湮塞置堰一十八所以御咸潮宋政和中提举常平官兴修水利欲涸亭林湖为田尽决隄堰以泄湖水华亭地势东南益髙西北益卑大抵自三泖五浦下注于江以入海虽决诸堰湖水不可泄咸水竟入为害于是东南四郷为斥卤之地民流徙他郡中间州县官惧其害复故隄堰独留新泾塘以通盐运海潮晨夕冲突塘口至阔三十余丈咸水延入苏湖境上是嵗八月邑人右正言许克昌力言于朝时崈以太博除知秀州奉命行视与令堵观议以新泾塘湖势湍急运港距新泾二十里水势稍缓于是募四县夫移堰于运港倂筑堰外诸港及运港之两岸东岸自堰至徐浦塘二十四里十七丈西岸自堰至柘湖二十三里上阔六尺下阔一丈五尺髙六尺明年正月遣御史萧之敏按视还奏诏增崈秩复租九年招复流民又明年正月遣中使宣谕守臣张元成増筑二月特设监堰官一员土军五十人置司顾亭林以防盐运私发诸堰后堰外随潮沙涨牢不可壊二州之田得免咸潮浸灌之患
　　十三年修华亭县新泾塘牐増置招贤港徐浦塘二牐
　　十五年命浙西提举常平司开濬华亭县三十六浦
　　淳熙二年立庸田司于平江撩漉吴淞江沙泥浚各牐旧河渠渎及松江之张泾通波南北俞塘盐铁官绍盘龙蒲汇六磊石浦等塘
　　十三年罗防提举浙西常平以淀山湖泄诸水道戚里豪强占以为田故水壅不泄民田病之奏乞开濬有旨命躬亲相视开掘农民闻命懽跃不待告谕各裹粮合夫先行掘凿于是并湖巨浸复为良田
