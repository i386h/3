<!-- { "loadSidebar": true } -->
　　松江在府北七十四里上海县界府因以名一名吴淞江亦曰松陵江其源出太湖自吴江长桥东流至尹山北流至甫里东北流至淀山北合赵屯浦东合大盈浦又东合顾防浦崧子浦盘龙浦凡五大浦至宋家桥东南流与黄浦防而入海将入海别为沪渎在上海县北十里上有城垒【附】宋叶清臣松江赋【泽国秋晴天髙水平遥山晚碧极浦寒清循游具区之野縦泛吴淞之东瞰沧海西瞻洞庭槁叶微下斜阳半明樵风归兮自朝暮夕溜满兮谁送迎浩霜空兮一色横霁色兮干名于时积潦未收长江无际澄澜方兴扁舟独诣社橘初黄汀葭余翠惊鹭朋飞别鹄孤唳聴渔楖之递响闻牧笛之长吹既览物以放怀亦思人而结欷若夫敌冦初平霸图初盛均忧待济同安则病鱼贪饵而登钩鹿走险而忘命一旦辞禄舲高泳功崇不居名存斯令达识先明孤风孰竞又若金耀不融洛尘其防宗城寡捍王国争雄拂衣洛土震耀江东拖翠纶兮波上脍蝉翼兮柈中倘即时之有适遑我后之为恫至如著书笠泽端居甫里两桨汀洲片帆烟水夕醉酒垆朝盘鱼市浮游尘外之物啸傲人间之世富词客之多才剧骚人之清思缅三子之清徽谅随时之有宜非才髙见弃于荣路乃道大不容于祸机申屠临河而蹈壅伯夷登山而食薇皆有为而然尔岂得已而用之别有执简仙瀛持荷帝柱晨韬史氏之笔暮拂使臣之斧登览有澄清之心临遣动光华之赋何从欲之流滋慰逺游之以惧肇提封之所履属方割之此忧将濬流而汇川其拯济乎畛畴转白鹤之新渚据青龙之上游濯埃垢于缁袂刮病膜乎昏眸左引任公之钓右援仲由之桴思勤官而裕民乃善利之逺猷彼全身以逺害盖孔臧于自谋鲜鳞在俎真茶满瓯少回俗士之驾亦未可为兹江之羞】
　　国朝任辰旦吴淞江赋并序【盖三江为禹治南条之一而吴淞又为禹治三江之一也按诸水利实綦钜焉嗣乃兴废靡常累臻平陆自】
　　【国朝受命以来江南卿大夫皆名贤谘濬故道规画咸备厥功茂矣及余筮仕申江复奉令而踵成之爰为之赋其辞曰　亶禹迹之逺敷覩江流而思邈衍圹垠于平沙启辰曜而光瞩匝三吴以运灵众流奔汇而注之壑尔廼泻其区之横波开天台之筦钥纳销夏引松陵合薛淀饶茸城三泖就谷长荡迅腾澉浦下润风渚地行以暨青龙白鹤之派羣分条缕莫不趋焉而共宁况乎月盈而潮汐渟干而放盈可滀潴以当雨抑陂障以衞耕溉田畴之绣错利帆檝之舟乗舳舻艅舠之接榜稼禾华实之滋荣是诚南州之普泽而吴防之津也当夫四序之代移所在灵源之各适涨滨澳于桃花荡焱景于神宅蒲荇延青芷苹摇白渔火罗星连歌起拍旋且白帝降而寒澄女翔而凝泽水窟之商颷濯芦洲之蟾魄西爽清肃而水下朔风沍洌而冰积托神理于涟漪咸顺令而应节叹观澜之变迁逝如斯而不息尔乃鸥防鹍鸡防防之羽殊干名以应化鲮鳐鯩鳊鳣鲔之鳞辨万族以随时觜龟贝螺之异种虬蛟蜉　之离奇洵称宝藏不测之府皆纷蕃诡诞而莫能知若夫阳侯列阵江妃奋武风烈雷殷沙簸云聚涛翻驾电之轮浪拊灵鼍之鼓□潏溵湙以骇目涌汗洗渒以肆怒隄岸于焉若撼客子于焉栗股斯又堑险之巨浸为莅土者责永祐惟是】
　　【皇清定鼎上圣下贤习坎向离括坤包干既河清而海宴方祥集而瑞全文教丕播于海童丰功昭格于
　　水仙则江灵之効命以朝宗固将配有夏而亿万斯年】
　　青龙江在福泉县东北吴志云孙权造青龙战舰于此故名昔通沪渎入海浩瀚无涯韩世忠曽驻军于此其上为巨镇置市舶司其佳丽拟于杭州元以后江既阻隘镇亦遂废明嘉靖间建青浦县于故址之西后徙今犹称旧青浦
　　日月河在府城中普照寺南古防云日月河通出状元河久湮塞明代成化间知府樊莹濬之钱福果状元及第后复淤万厯间知府许维新又濬之张以诚状元及第
　　仓河在普照寺后明代军储北仓在其阳故名西南通丰乐桥东北通波塘与邱家湾水合
　　玉带河横贯府学中如带故名其源自仙鹤西北行转而东与集仙门水合
　　运盐河在金山县自城北流至张泾桥与城河接长六十三里凡西南诸水皆由之以入于浦按府别有运盐河在青村西又东运盐河在亭林南旧西湖在府西本名瑁湖因陆子璋养鱼池故名相传葛稚川尝炼丹其上故湖中尝有五色泉郡人见之必擢髙第王安国梅询许尚俱有题咏后跨一石梁其上即所谓瑁湖桥【以上华亭县】柘湖在金山县运盐河见古迹
　　莺窦湖在上海县西南五十五里周五里旧有邢窦二姓居此故名今已淤塞讹为樱桃汇一作莺脰湖
　　薛淀湖在青浦县一名淀山湖以中有淀山也其源自长洲白蚬江经急水港而来周围几二百里实古来钟水之地北由赵屯浦东由大盈浦入于松江东南由烂路港以入三泖
　　莲湖在青浦县境东通淀山西通金泽塘
　　三泖在金山县太史公云泖之为言茂也晋陆机对武帝云三泖水冬温夏凉有上中下三名又曰圆泖大泖长泖又谷水一名华亭谷吴地记谓陆氏世居于此故名机诗所谓髣髴谷水阳者是也其西南受浙西诸水西北受淀湖诸水由华亭界入于黄浦论者以为即三泖故谷水又一名谷泖云
　　横泖在福泉县自北曹港分支经唐行镇絶大盈浦东流为东横泖为横塘入盘龙浦
　　南跄浦在上海县东北三十六里其支流为东沟浦西沟浦
　　都台浦在上海县咸塘东故曹家沟也明天顺中巡抚都御史崔恭所濬上有行台因名
　　黄浦在南汇县西六十里战国时楚黄歇所凿土人因称为黄浦一称春申浦其首曰潢潦泾上源为黄桥斜塘为三泖为淀湖为急水港为白蚬江其下流经奉贤南汇上海之境而北防吴淞江入海名上海浦此水视淞娄二江为大故论者以为即古之东江云海潮一日二至从浦出入详见水利
　　赵屯浦在福泉县淀山湖北旧直受湖水防于松江其阔至五十丈通江五大浦之一也今自北曹港分支北流愈北愈隘浦口束以石梁仅通舟楫而已
　　大盈浦在福泉县淀山湖东起自南曹港口北与北曹港合过青龙江又过白鹤汇入于松江顾防浦在福泉县大盈之东其上源曰通波塘出府城北流为祥泽塘遂别为崧子浦至上海县界合青龙江入于松江自青龙江既微而其流遂入于泖盘龙浦亦然
　　崧子浦在福泉县旧名崧塘自顾防浦分流注于松江
　　盘龙浦在福泉县崧子浦东其上流曰盘龙塘自府城东北流入于松江其入江处曰盘龙汇介华亭昆山之间步其径才十许里而回旋迂缓逾四十里如龙之盘故名
　　青村港在奉贤县南桥塘东达于县城
　　龙泉港在奉贤县招贤泾东
　　急水港在青浦县西南五十里长二十余里阔处至三十丈西接吴江白蚬江乃东江之上流也南曹港在福泉县即旧咸鱼港自淀湖东南何家港东流纳龙河水东北为斜沥入北曹港又东北为大盈浦南接柘泽东为诸家塘
　　北曹港在福泉县西南与昆山分界西合何家港三分荡斜沥港诸水东过县城入横泖一支北为新河入赵屯浦一支入大盈浦自荡而东至西虹桥皆宏阔迅驶湖水頼以宣泄
　　白龙潭在府西谷阳门外广可十余顷相传有龙蛰其下水深而清可瀹可酿嵗旱祷之有应泗泾自祥泽塘北折而东合盘龙塘又北东为蒲汇塘元时为水道之要今皆淤浅【以上娄县】奉贤泾在奉贤县洮港东北流入运港华亭分县为奉贤以此名
　　招贤泾在奉贤县奉贤泾东
　　从令泾在奉贤县横沥东
　　朱泾在金山县承嘉善平湖长泖诸水贯市桥东流水势湍悍东为横泾又东为荡泾其北流者入于横潦泾
　　归泾在金山县胥浦塘北
　　新泾在福泉县横泺东古名新泾浦南通蒲汇塘北入松江其支渠甚多
　　巨漕在奉贤县南桥塘北
　　范家浜在上海县东即大黄浦明尚书夏原吉所开
　　马家浜在上海县南通都台等浦西入吴淞江东北至界浜与嘉定分界有宝镇堡在焉
　　张堰在金山县北







　　江南通志卷十二
<史部,地理类,都会郡县之属,江南通志>
　　钦定四库全书
　　江南通志卷十三
　　舆地志
　　山川【三　常镇淮三府】
　　常州府
　　横山在府治东北三十五里旧曰芳茂山晋右将军曹横塟此因易今名而芳茂特为一峰之号风土记又谓之大横岘北五里曰三山三峰相连中一峰尤峻拔又十里曰髙山俗名舜山
　　孟城山在府北八十里或云晋孟嘉尝隠于此俯瞰大江孟河经其下入江山相近有嘉山山有白龙潭乡人嵗旱祷雨于此孟河东有黄山亦临大江
　　黄公山在府治东南八十里相传为楚黄歇封地又南有章山又东南有山又南有梅堂山【以上武进县】
　　官长山在府东南其峰雄冠诸峰若官长然故名上有龙泉仙人洞狮子岩
　　夹山在府治东南七十里中包秦阳二小山因名半属江阴
　　马迹山在府治东六十里太湖中其西麓地名西青石壁屹立下有四穴圆径盈尺深六七寸水落则见相传以为神仙马迹云
　　夫椒山马迹之从山也东曰夫南曰椒春秋吴败越于夫椒即此
　　津里山与马迹山相连旧名秦履山相传始皇尝自夹山登此唐邵偃记云山连马迹夫椒峰峦围合波影映带实为奇观按江阴县西南二十里有秦望山俗称茶岐山葢即此山也【以上阳湖县】锡山在无锡县西五里惠山之支陇也陆羽志云山东峰当周秦间大产铅锡汉兴始殚遂以名县山下有锡山涧流第二泉之水
　　惠山在无锡县锡山之西一作慧一名古华山又曰歴山又名西神山山有九陇蜿蜒如龙故又名九龙山南北连亘百余里磅礴甚逺旧志谓其北十里为龙山者误也山上为九峰下有九涧有惠山寺第二泉在焉其第七峰为石门水帘洞在焉第二泉之上有若氷洞深不可测或云泉发源于此有方圆二池其中相通而圆池最佳以唐陆羽所定故又曰陆子泉暗渠东出流分为二一下双河一入梁溪泉上有亭康熙二十三年
　　圣祖仁皇帝南廵驻跸汲泉先进
　　两宫然后酌而尝之二十八年
　　圣驾自浙还复临泉上
　　御书品泉字命谕徳秦松龄刻于漪澜堂
　　赐秦氏寄畅园二额一曰山色溪光一曰松风水月山西北为龙尾陵道楚春申君所筑上有白龙潭惠山之阳为青山粲山章山墨潭山上有石池其水如
　　墨又南为唐山厯山名为华口在无锡县惠山南二十里其西有柯山风土记云吴仲雍六世孙柯相所治与厯山相望俗合名曰舜柯山按汉志无锡有厯山春申君祠正谓今之惠山也后代乃指此为厯山耳
　　独山在无锡县西南十八里东为五里湖西为太湖其三面皆山而势不相属故名北与管社山相望为浦岭门南与充山相望为独山门凡梁溪之水入五里湖而西皆由二门以入太湖又独山西曰三山亦在湖中
　　横山在无锡县西南二十里东与龙山势若相附而中断为平畴通华口梁溪入太湖之所经也其下有太小涧名盘龙南有镇山镇山东有管社山南入于湖
　　宝界山在无锡县西南二十五里一名漆塘山东盼五里湖西临震泽上有通惠泉太白老人跃鲤诸峰宋知州钱绅卜筑于此其南为大浮山东南为石塘山下即石塘枕长广溪
　　路耿山在无锡县石塘山北于羣山中特髙上有石池不盈不涸前长广溪后太湖左五里湖良为胜景南为许舍山
