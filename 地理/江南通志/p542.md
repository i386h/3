<!-- { "loadSidebar": true } -->
　　三国呉步隲字子山淮隂人避难江东种瓜自给书勤四体夜诵经传仕呉为持节征南中郎将诱斩刘表所置苍梧太守呉巨威声大振南土賔服自隲始又讨平武陵蛮都督西陵在镇二十年邻敌敬其威信条列贤士之在荆州者后代陆逊为丞相犹诲门生手不释卷其被服居处有如儒生
　　唐王义方涟水人事母谨甚淹究经术性蹇特举明经补晋王府叅军直文馆坐张亮事贬吉安丞徙洹水亮兄子皎将死托妻子愿以尸归之使奴负柩辍马载皎妻身步从之既葬皎归妻其家告亮墓乃去显庆初擢侍御史劾李义府罪具法冠对仗叱义府下跪读弹文贬莱州司户叅军母防遂隠居不出
　　宋王资深字取道山阳人第进士为御史首论大臣草将上蔡京遣所亲谓曰谨勿言当以此位相处资深不答明日出知扬州寻改明州所着周书及方言二十卷
　　王洋字元渤资深子中宣和六年甲科厯典三郡俱有政绩晚守鄱阳洪皓北使归以忤秦桧人无敢过其居洋独为修舍坐免有文集周必大为序
　　元韩涣字叔宇山阳人登延祐中进士厯刑部尚书经国济边时称名臣孙览
　　明王德芳清河人洪武初以贤良方正徴授武昌知府爱民守法政声闻于朝入觐时特赐召对以旌异之
　　罗拱安东人洪武甲子举人厯兵科给事中擢河南叅议敭厯中外皆以亷能称
　　杨靖字仲宁山阳人洪武乙丑进士厯刑部尚书理刑平恕久之坐事免防征龙州命靖抵安南借粮既至宣谕威德输粟二万石于龙州帝悦召为左都御史宠遇最厚
　　李澂山阳人洪武中由国子生任考功监令有干济才厯官工部尚书
　　张士彬山阳人洪武中以才行卓异荐授江宁令寻迁御史正直不阿擢河南按察使能持宪体汤子厚清河人洪武间以懐才抱德徴授阳朔令因修公廨掘地得金数十斤人献之叱去监司叹其清节
　　成均盐城人性至孝永乐乙酉举人授御史弹劾无所避累官户部侍郎出总浙江粮税政多利民民建祠祀之
　　王衍字伯蕃清河人以楷书入监擢御史永乐间交趾不服帝命征之选御史才可寄节者加衍交趾道御史衍至谕以威德交趾感化
　　贾进字勤道安东人永乐甲午举人选敎谕迁御史廵按云南平蛮冦刁瓮之乱又按南畿陜西多所弹劾及辨雪者招洮番六十族厯贵州湖广按察使致仕所着有乐道子诗集
　　金濓字宗瀚山阳人永乐戊戌进士授御史宣德初廵按广东江西浙江俱以亷能称用荐授陜西副使正綂中擢佥都御史镇宁夏拜刑部尚书闽中盗起命濓叅賛军务寻召还调户部尚书时四方用兵综核得宜国用无乏景泰中卒官以前军功追封沭阳伯諡荣襄
　　罗铨山阳人永乐辛丑进士宣德间拜御史以才能迁湖广按察使大振风纪
　　高安字志康山阳人本姓刘从祖母家姓宣德中贡入太学授南宫令时白莲贼骚动河北安捕其党得簿録姓名輙烧之以安反侧仕至浙江叅政以治绩称
　　沈翼字克敏山阳人宣德庚戌进士厯户部郎中擢本部侍郎奉勅抚北边奏减额外税五万余石时边警欲据通州积粟勅往烧之乃伪焚腐草遥见烟焰蔽天知有备遁去景泰中进南户部尚书致仕卒子瑶字廷实天顺丁丑进士厯官都给事中时除四品以上官从内降瑶虑中官专权上疏极言权贵忌之出为南太仆少卿卒
　　史敏字德敏山阳人正綂己未进士厯刑部员外出为河南叅政时南阳嵗饥流贼蜂起敏赈恤抚字遂以宁谧工四体书着有松泉集
　　李赞山阳人正綂戊辰进士由庶吉士改吏科给事中封驳弹劾不避权要厯官浙江布政使叶淇字本清山阳人举进士厯官广西佥事南丹土官莫必胜为冦淇城栁城洛容以扼贼冲蓄水通漕以赈饥民转陜西副使斩贼首领平洮州擢山西廵抚罢土兵戍边之不便者哈密为吐蕃所陷守臣请暂处之内地弗听后拜户部尚书卒从子贽字崇礼天顺庚辰进士厯守三郡咸有政声擢江西布政使平瑞州盗有功累官刑部侍郎史瓘字德辉山阳人景泰甲戌进士授御史屡陈时政得失多见采纳迁浙江副使持宪有体皇甫贵安东人景泰间以贡任天台令豪迈挺劲不避权势政平讼简有亷介名
　　齐昭字云汉山阳人由监生授长清训导以学行闻擢御史陞山东提学佥事敷敎有方士习丕变陈让字德光大河衞人天顺丁丑进士令寳坻擒首恶置之法嵗凶劝民出粟嵗丰如约给还迁宛平权贵请托不行擢杭州守时海势内徙逼海宁城让开支河筑内堤海不为患
　　杨理字贯之山阳人孝子旻之子成化丙戌进士厯刑科都给事中累迁大理少卿谳狱平恕勘阳曲王府事解释寃滥廵抚河南值嵗饥河决理増筑汴堤徧赈饥民擢户部侍郎卒
　　石渠字翰卿清河人成化丙戌进士官按察使仁恕明敏居家以友爱闻
　　张和字宗礼山阳人成化己丑进士试工部主政差保定抽分时守臣世据闗隘尝厚啗分司堕其计者輙为胁持和以礼自防尽厘其弊擢御史卒赵沄字汝达山阳人成化辛夘举人为长山令积年疑狱断决如神擢刑部员外郎在部九年狱无寃滥厯云南叅议卒
　　尹珍大河衞人成化乙未进士授工部主事监徐州盘诘漕舟不狥亲故重建官厰五百余间植栁凿井以便行人擢员外郎出守太原卒子京字兆之正德辛未进士为工部主事监税以清谨称改刑部员外郎执法不挠擢山西佥事妖贼煽乱擒其首恶余党解散贼平迁浙江副使卒
　　韦斌字彦质大河衞人成化戊戌进士授户科给事中以建言廷杖有直声同考礼闱斥当轴子孙出为广东提学佥事厯福建提学副使取士皆称得人
　　顾达字存道大河衞人成化戊戌进士累迁陜西行太仆少卿济饥民寝开矿理寃狱风励学宫毎痛禄养不逮其亲尝独坐然举宗人不能葬者四防
　　夏升盐城人以人才举任衢州知府祛奸弊清丁粮定等则均赋役民咸戴之又同邑陈玘龙任崇明州同知建学筑仓除冦雪枉
　　嵇纲安东人成化丙午举人授海盐令迁河州守刚正明敏案无留牍
　　徐聨字成章淮安衞人治丙辰进士授南大理评事明习法比累迁河南佥事备兵信阳地当四省交防多山谷奸盗藏聚聨以亷静治之政简民和厯陜西副使治兵肃州谨斥堠精简阅禁诸将侵渔内外帖然
　　蓝郁盐城人治壬戌进士初令祁阳以有治剧才调嘉善所在有声民尸祝之居乡乐易近人人多爱敬
　　杨谷字迁乔山阳人正德戊辰进士令松阳有政声江西大盗流刼浙省谷身先士卒旬日讨平之擢御史所条奏多切时弊以母老乞归
　　潘埙字伯和山阳人祖亨由举人官至顺庆府同知有政绩埙举正德戊辰进士授吏科给事中劾权奸江彬朱宁等累擢河南廵抚击平青羊山贼以忤当路意罢归所着有平海冦钱法及河防诸议本郡文献志
　　万云鹏盐城人正德甲戌进士为湖州守有清节后厯浙臬闽藩能持风宪不避权要为时推重佟应龙山阳人正德辛巳进士授新昌令有异政擢工部郎中出理河道河决张秋规度详密不日就塞运道赖之厯守鳯翔政绩如新昌
　　卢蕙山阳人嘉靖癸未进士由主事厯郎中大同兵变奉命抚谕一军帖服累擢佥都御史廵抚辽东练兵储饷军威大振因出塞烧荒冲冐风雪中寒而卒
　　马焕山阳人嘉靖戊戌进士授刑部主事有勲戚犯法严嵩受赇嘱免之焕执法不阿因忤嵩被逮防不免嵩败起官后以病归着有淮南近集沈坤大河衞人嘉靖辛丑廷试第一厯南祭酒以母防归时倭冦数千犯淮坤散财募士亲当矢石力战败之淮人呼为状元兵起北祭酒为忌者所中下狱卒弟坊郡诸生有文行
　　倪润字伯雨大河衞人嘉靖甲辰进士授南城令亷静有声觐考为天下第一擢工部主事督龙江及芜湖抽税俱着清节力遏中使恣暴斥监守贪墨转都水员外以忧归润好理学所辑有云门録宋敬盐城人嘉靖丙午举人授防隂令以亷惠为治邑人作歌美之以忤朝贵乞归
　　朱笈字茂学桃源人嘉靖丁未进士授南户部主事奏弹齐庶人时杨继盛劾严嵩下狱故识不敢通问笈与继盛为同年生时餽慰之因出为口北佥事仇鸾廵边多不戢笈以法绳之擢廵抚大同与总督杨顺不协因忤严嵩被谴戍边隆庆初起抚宁夏及山西大同万厯初入为户部侍郎未上谢归着有龙江文集
　　丁士美字邦彦清河人嘉靖己未廷试第一五司文衡咸称得人厯官吏部侍郎谢絶请嘱每进见必正言开导御书责难陈善四字赐之卒諡文恪祝尚义淮安衞人嘉靖壬戌进士授南阳推官迁刑部主事雪理寃狱都人诵之厯守潞安郧阳二郡以亷洁着卒之日同年赙之始克殓
　　邱度字志中山阳人万厯丁丑进士授南康推官宦奴杀人私占民田度抵奴法御史刘台之狱独持正论守汝宁清慎推天下第一歴太仆少卿有讽其见当轴即可得巡抚者笑曰有呈身都御史耶卒不往终户部侍郎
　　朱维藩字介卿淮安衞世袭千户让职于弟万厯丁丑成进士令鄞及上虞以清操举卓异擢南给事中请御朝建储疏凡七上又条议浚秦淮水引长江入留都后居乡十余年淮人称为三絶谓絶足公门絶面士大夫絶口宦途旧事云
　　刘世光字晦卿山阳人万厯己卯举人令赵城有折狱才再补沈邱嵗久祲颍州饥民倡乱突至沈邱世光单骑诣贼垒晓谕之徧给以粟诛其首恶众遂散后致仕归着有二金草青藜馆集
　　杨伯柯字直甫大河衞人万厯丙戌进士擢南计曹神宗久不视朝上疏言御大廷至乐居深宫至劳言极剀切不报后倅汾州摄郡事以法绳宗人之悍者
　　刘一临世光子万厯己丑进士授常山令调长兴再调信丰所至劝农桑兴学校为人简亢执法不避权贵故仕多龃龉未竟其用
　　张世才字德夫山阳人万厯己丑进士授户部主事东封闗白力排时论以为不可校阅北闱黜戚畹子由是补外孙奕颍以举人官户部主事有干才
　　梁兆明字子晋山阳人以明经令安义俗嚚讼轻生山产断肠草每啖草自殒借以陷人下令凡讼者先纳草一石未防根荄尽絶邑有水利阨于防区阻于豪右正其疆界而治之遂灌山田数十百顷擢南阳府判有政声
　　国朝刘自竑字任先世光孙前明甲戌进士厯真定知府旧例太守有折麦银二千自竑首革其弊顺治初擢浙江按察使时奸民互以变告有一案株连百人者自竑力白其寃释之迁湖广右布政未任归
　　邱俊孙字吁之山阳人明季癸未进士顺治初以荐起厯刑部郎中出知汉阳府擢山西冀宁道所至皆着惠爱尤长于听讼属邑以狱上立断遣之谳语悉口占手判不假羣吏罢官归里杜门读书长吏罕识其靣
　　胡之骏字伯骧山阳人顺治丙戌进士选庶吉士改给事中言论丰采一时推重子可及举进士为亷吏
　　陆腾骏字驭之清河人顺治初由贡授懐柔令摄密云清豪强侵占民田代完密邑逋谷千余石豁重编四百余丁擢户部河南司主事先是豫省有以垦田进秩者加粮二万民多赔累力请豁免刘芳声字何实自竑子顺治己丑进士任刑部主事审决畿北执法平允全活甚多疏请清理刑狱于是
　　特遣恤刑诸臣分谳天下迁户部闗九江厘剔宿弊
　　商旅云集擢山东提学佥事卒官
　　黄宣泰山阳人顺治己丑进士任大理寺评事多所平反厯户部郎中辛亥以才能佐本部侍郎赈济淮扬乙卯备兵宁夏值定边城花马池之变城堡皆陷宣泰坚垒以守调度有方粮刍无缺分兵扼河贼不得渡猝闻母讣以过哀卒
