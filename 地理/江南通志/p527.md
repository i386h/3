<!-- { "loadSidebar": true } -->
　　贾必选字徙南上元人万歴已酉举人户部主事筦西新仓时巨珰总部务其党分伺六仓必选清正尽黜陋规珰不得逞疏辨倪嘉庆之寃谪外陞南工部虞衡司以外艰归即不出
　　孔贞时字中甫句容人万歴癸丑进士选庻吉士授检讨起居注与弟页运编纂六曹章奏有足兵足饷诸议时皆服其精当光宗熹宗相继即位一时诏令表册諡议之文政府多委之页时以积劳成疾卒子尚豫能文章熟当世之务着有诒书堂类稿
　　蔡屏周号二白万歴乙夘举人授浮梁令时江省为魏珰建生祠抚军檄使至浮梁屏周毁裂其移文几及祸陞开封府通判练乡兵寇有功后以兵部职方行边出守云中
　　沈向字徳一万歴乙卯举人任巫山令时流贼围城月余向率众坚守贼引去擢御史廵漕向本卫籍夙知漕列十八欵揭通衢卫弁慑服
　　孙拱辰字子极六合人万歴乙夘举人授抚州推官丈量乐安田地清厘隠占不阿权要移守临清时税珰煽恶惑方士言脔婴儿为药饵辰揭治其罪岁大祲设法赈济全活甚众为山东循良第一子国敉以贡授中书
　　孔页运字开仲贞时弟万歴己未廷试第二人授编修与兄并列词舘崇祯初歴国子监祭酒幸太学赐坐伦堂进讲尚书详明剀切条上监规六事迁南礼部右侍郎厘旧典毁淫祠疏请清刑简政转左侍郎召为北吏部左侍郎九年进礼部尚书兼文渊阁大学士首疏请清言路峻亷耻破方隅止捜括优防褒纳加太子太保致仕
　　韩一光字季孚高淳人由进士授行人奉诏册封谢絶餽遗擢河南道御史伉直有声御书其名于屏廵按四川力禁投献严革铺役按邛州之狱开释诸生数十人歴陞山东副使告归
　　常延龄字乔若开平王十四世孙袭侯封遇事敢言前后陈利害凡十余疏皆切中时科臣姜采行人熊应霖以劾首辅下狱延龄疏请释二臣而以文彦博救唐介为辅臣劝朝论韪之
　　倪嘉庆字隽之江宁人天启壬戌进士官户曹时议减驿站嘉庆执奏谓逰手强悍之徒不为兵不为盗者皆赖此以存活裁之适足为患枢部杨嗣昌以增兵请加饷嘉庆曰今日之患不在兵少而在饷多饷多则农病农病则民贫民贫则铤而走险者益众不若简练士卒减饷裕民以消盗源嗣昌衔之被诬系狱七年既释台省交荐起户科给事中
　　王芝瑞字钟淑京卫人明季由进士授行人转礼部郎有郡藩当降授将军行贿请袭王封芝瑞却之政府为之言终不可真人张某畱京恩给居第因求魏珰故宅芝瑞曰宅故赐额以待有功张某何功哉格不与时相将补芝瑞铨部力辞出为四川提学佥事归
　　吴嘉贞字源长江浦人明季以进士授户部郎筦通州仓议捐旧逋一千一百三十万有竒开复降革守令千余人大农疏上皆得请陞泉州防议释诬系革私税境多盗抚并用迁粤西以病归
　　国朝李敬字圣一六合人祖云鹄有隠徳尝还遗金有以逋粮鬻女者代完逋以全其女父在公丙辰武进士有材畧敬中顺治丁亥进士授行人考选广西道御史多所建白出按湖广请免租税改折黄绢犒师必身至行间征贼有功歴陞刑部侍郎胥庭清字永公上元人顺治丁亥进士知余姚县时余寇未靖庭清单骑入山抚之四境以宁擢工部主事龙江关尽却羡余家居兄弟子姓百口共防时称其孝友
　　蔡祖庚字小白上元人顺治己丑进士授甘泉令以政最陞户部郎歴守太原真定二府迁河南副使补任广西居官以息事宁人为务尤畱意人才徐必逺字致公江宁人顺治己丑进士授秘书院检讨疏陈圣学渊源又请译大学衍义进讲奉
　　防俞允出为河南副使管河道性敏决持策多出人上每秋冬开濬修筑某所众初不喻既而卒赖以无败事守职公亷严于估计调发岁费省而工力完固迁分守桂平道以奏销案被株累左迁遂归子【缺】　举人时盛选贡
　　汤聘江宁人顺治辛丑进士知平山县招抚流庸清丈板荒田请于上官蠲其赋判决疑狱民惊为神大旱歩祷林山中以暍致疾卒






　　江南通志卷一百三十九
　　钦定四库全书
　　江南通志卷一百四十
　　人物志
　　宦绩【二　苏州一府】
　　苏州府
　　汉朱买臣字翁子吴人家贫好读书尝刈薪樵卖以给食随上计吏至长安邑子严助方贵幸荐之召见说春秋楚辞武帝甚悦之拜中大夫时东越数反覆拜买臣防稽太守到郡治楼船备粮食水战具与横海将军韩说等俱击破东越有功征入为主爵都尉子山拊官至右扶风
　　三国顾卲字孝则吴人丞相雍子少与舅陆绩齐名孙权妻以兄女为豫章太守举善以教风化大行平日畱心下士世称知人子谭字子黙赤乌中为左节度每省簿书未尝下筹屈指心计尽发疑谬代薛综为选曹尚书及祖父雍卒数月代雍平尚书事
　　张温字慧恕吴人父允以轻财重士名显州郡为孙权东曹掾卒温少修节操权问公卿曰温当今谁比顾雍曰温今无辈征拜议郎选曹尚书以辅义中郎将使蜀蜀甚贵其才权嫌温声名太盛以引暨艶事斥还本郡卒温二弟祗白亦有才名
　　晋吾彦字士则吴人出自寒微有文武才初以小将事陆抗抗竒其勇畧擢用之迁建平太守时王濬将伐吴造船于蜀彦觉之輙为铁鎻横断江路晋师攻之不能克乃退舍礼之吴亾始归晋为交州刺史二十余年威恩宣着南州宁靖
　　顾荣字彦先吴人雍孙宜都太守裕子荣弱冠仕吴吴平与陆机兄弟同入洛时号三俊歴官成都王颍从事中郎避乱还吴值陈敏反假荣右将军丹阳内史荣起兵攻敏敏率万余人出荣以羽扇挥之皆溃元帝镇江东以荣为军司加散骑常侍礼遇甚重谋画皆谘焉卒諡曰元
　　顾和字君孝荣族子幼有清操王导尝谓和曰卿不独东南之美实为海内之俊导为扬州请为别驾累迁中丞仆射居任多所献纳虽权臣不茍阿挠拜尚书令卒諡曰穆
　　南北朝宋顾觊之字伟仁吴人令山隂理繁以约县用无事歴湘州刺史善于涖民治甚有绩累官吏部尚书出为吴郡太守时戴法兴权倾人主觊之未尝降意心迹清全尝以其意命弟子愿着定命论泰始三年加左将军散骑常侍复为湘州刺史卒諡曰简子
　　陆徽字休猷吴人为建康令清平无私除广州刺史士庻爱咏歴都督宁益二州诸军事益州刺史威惠兼着卒于官家无余财文帝惜之諡曰简子张裕字茂度吴人初为何无忌防军累迁扬州别驾武帝伐刘毅关洛皆居守畱任州事出为广州刺史绥靖百越岭外安之元嘉中除防稽太守职事甚理寻卒官諡恭子子演镜永辩岱俱知名时谓之张氏五龙
　　张邵字茂宗裕弟歴太尉防军武帝以卲勤练忧公补扬州主簿邵悉心政事精力絶人以佐命功封临沮伯除湘州刺史转雍州至襄阳筑围立堰创田数千顷公私充给后为吴兴太守卒諡曰简张畅字少微邵兄郎中令祎子孝武镇彭城畅为长史元嘉中魏太武南侵江夏王义恭统诸军出镇彭城魏师已逼义恭欲弃镇南归僚佐或议欲直趋歴城或欲席卷奔郁洲自海道还都惟畅力持不可轻动孝武曰张长史言不可易也义恭乃止畅登城与魏尚书李孝伯徃复千言吐属如流音韵详雅风仪华润魏人相视叹息魏师攻彭城南门畅躬自前战身先士卒魏太武遂北还歴侍中防稽太守卒諡曰宣
　　顾琛字玮和曾孙谨确不尚浮华孝建初为吴郡太守以起义功封永新侯竟陵王诞据广陵遣陆延稔赍书授琛及二子宝素宝先官琛执延稔斩之遣二子送其首世祖嘉之终员外常侍中散大夫
　　齐张岱字景山裕少子州辟从事歴三府谘议与典籖主帅其事事举而情得尝言我为政端平待物以礼悔吝之事无由而及元徽中为益州刺史数年益土安其政迁侍中吏部尚书齐武帝时为吴兴太守更以寛恕著名卒諡贞子
　　顾宪之字士思觊之孙性清直宋元徽中为建康令甚得人和都下饮防酒輙称为顾建康谓其清且醇也仕齐为衡阳内史刺史王奂叹曰顾衡阳之化至矣若九郡率然吾将何事永元初为豫章太守宪之虽累经宰郡赀无儋石及归环堵不免饥寒
　　陆慧晓字叔明吴人清介正立齐武帝为子庐陵王择天下第一人为行事乃使慧晓为长史行南豫州事帝问何以辅持庐陵慧晓以静俭对凡歴辅五政治身清肃遇僚佐必以礼终南兖州刺史三子任僚倕并有美名时谓之三陆
　　梁陆杲字明霞徽孙少好学与舅张融齐名梁天监中位御史中丞婞直无所顾望尝以公事弹领军将军张稷杲从舅也出为义兴太守以寛惠称卒諡简子
　　张充字延符吴人国子祭酒绪子仕齐歴义兴太守为政清静入梁为吏部尚书居选以平允称终吴郡太守諡穆子
　　唐陆元方字希仲吴人陈黄门侍郎琛曾孙举八科皆中武后时累官鸾台侍郎同平章事尝以荐引亲党免官令白衣领职元方荐人如初曰举臣所知不暇问仇党寻复相元方素清慎后每进退羣臣必先访问外秘莫知临终悉焚其奏稿
　　陆象先元方子举制科高第景云中歴迁中书侍郎同中书门下性恬静寡欲议论高简为时所推不附太平公主宗曰岁寒然后知松柏之后凋罢为劒南按察使为政尚仁恕卒諡文贞始象先名景初睿宗曰子能绍先徳是谓象贤者乃赐名弟景倩景融景倩为扶沟丞按察使覆州县殿最以景倩为真清终监察御史景融亦知名
　　归崇敬字正礼吴人擢明经遭父丧以孝闻天宝中举博通坟典科第一歴主客员外郎代宗幸陜召问得失极陈生民疲敝当以俭化天下大歴中奉使新罗及还囊槖惟衾衣海外传其清徳后以兵部尚书致仕卒諡曰宣
　　归登字冲之崇敬子事继母笃孝举孝亷又策贤良贞元初为右拾遗裴延龄得幸右补阙熊执易疏论之以示登登曰愿窜吾名雷霆之下君难独处同列有所谏正輙联署无所回讳宪宗问政所先登知帝睿而果于断劝顺纳谏诤内外传为谠言累迁工部尚书卒諡曰宪子融字章之开成初拜御史中丞湖南观察使卢周仁违诏进羡钱钜万融劾之请以所进代贫民租终兵部尚书陆璪字仲采吴人太子詹事余庆子举明经仕以清干称歴洛阳令摧勒奸豪人不敢犯累迁西河太守从子长源字泳之有清誉页元中由汝州刺史徙宣武行军司马去汝日送车二乘曰吾祖罢魏州有车一乘而图书半之吾愧不及先人云顾少连字夷仲吴人父望有隐徳少连擢第后又举书判防萃徳宗朝累迁翰林学士中书舍人以谨宻称歴吏部侍郎嫉裴延龄之奸尝与防饮挺笏欲击之防解而止改京兆尹政尚寛简迁吏部尚书徙兵部东都畱守表禁苑及汝州闲田募耕以便民卒諡曰敬
　　沈传师字子言吴人礼部员外郎既济子贞元末举进士累拜尚书右丞湖南江西观察使徙宣州传师吏治严明人不敢防所莅以亷静闻入为吏部侍郎太和初卒性冲粹无竞更二镇无书贿入权家及殁鬻宅以葬子询字诚之咸通中歴昭义节度使政尚简易人皆便安
　　陆亘字景山吴人元和初策制科中第补万年丞累迁太常少卿歴兖蔡虢苏四州刺史浙东观察使徙宣歙亘文明严重所至以善政称
　　宋谢涛字济之其先富阳人父崇礼为中吴军节度推官始家于苏涛祥符八年登第为梓州判官李顺反成都有守御功累迁著作郎通判寿州知兴国军以治行选擢太常博士歴侍御史知杂事清静端介终太子宾客
