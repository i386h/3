<!-- { "loadSidebar": true } -->
　　赤石矶在江宁县东南城外长河东来有赤石枕中流居人竞种石榴花每盛夏时縁堤岸灿若霞锦为画舫欢游之所
　　华阳洞在句容县茅山泉洞记云洞内东西四十五里南北三十五里四郭上下皆石空悬百七十丈阴路所适七涂九原四方交通五门阖辟小径阡陌不计也飞鸟交横风云蓊郁原阜垅堰草木水泽与外无异所谓第八洞天以此
　　青龙洞在句容县茅山洞前多怪石奇秀森列流泉厯旱不竭乾道志云洞口才二尺余仅可容人伛偻而入其中平广深不可测与诸洞暗通洞外大石有洼处状如人迹俗呼仙人迹
　　大江金陵志云府城在大江东南自府西南一百十里之慈姥山至府东北之下蜀冈凡二百余里一名扬子江江乘记云大江自县西一百二十里承当涂分觜浦上田为界纡回二百九十三里与和州乌江及州六合并分中流为界西引蜀流南下交广东防沧溟北达淮泗自大禹所凿之迹无不通焉呉録云魏文帝至广陵临江观兵权严设固守帝见波涛汹涌叹曰固天所以限南北也遂归胡三省通鉴注云江水东流自武昌渐渐向北盖南纪诸山所迫陂池之势渐使之然也至于江宁江流愈北建康当其下望歴阳寿阳皆直西故建康谓歴阳皖城以西皆曰江西而江西亦谓建康为江东建康谓采石为西州京口为北府皆地势然也府志云今府境之江南岸上自慈姥浦下至下蜀港二百里而遥北岸上自浮沙口下至采沟不及二百里江之支流旁出者大曰河小曰港曰沟曰渡石激水曰矶水中可居者曰洲两山间曰夹萦回曰套水所注曰浦江流南北迁徙今昔逈殊异时江泊石头后徙而北今又渐南然尚去石头十余里兹志其可知者自慈姥浦而东下为防刀湾为烈山港有矶突出湍间名乱石矶又东北即白鹭洲其南岸曰犊儿矶上接江宁浦口下为大胜河自大胜河以东有水数曲曰响水沟灯盏沟上新河中新河下新河皆濒江要地其北岸则芝麻河穴子河王家套八字沟皆列墩瞭望处也又有洲曰长洲白沙梅子句容秀才火药等洲皆在江浦境南岸自下新河而东为草鞋夹其外为道士洲上有屯驻处曰江心营近南曰防国洲中口洲自道士洲直抵北岸为浦子口又东以达于瓜步其滨江诸洲曰拦江曰工部官洲老洲柳洲赵家洲曰匾担洲洲东为匾担河其北即滁口河也江流至此亦曰宣化漾有洲亦名新河其下为山山屹立中流石色白类故名又数里为西沟近黄天荡为东沟二水自江出皆折而西与仪征县接六合江尽此矣南岸中洲口而下有山踞江而出者曰焦家觜又东曰观音山水曰观音港港口耸石下瞰江水曰燕子矶歴涛山唐家渡袁家河东阳港遂接黄天荡中有洲属上元县其上为草自龙潭而东洲渚限隔有斜臈洲太子洲洲外为老鸦夹又东为天宁洲皆句容界其支水分流曰白家沟杨家港双沟港罗泗港而邪沟尤为津要自此而东遂与镇江接此近时江道之可纪者也
　　珍珠河在府北宋行宫后金陵志云陈后主泛舟遇雨水生浮沤宫人指为珍珠因名通防龙河南唐筑城后惟西北仅存
　　防龙河在府东北宋凿即旧子城外三面濠也府志云在上元县治东北引而南合于青溪今堙废逾半
　　靖安河在府东北靖安镇宋吴聿记自金陵抵白沙江流旷数百里波涛汹涌其尤者为乐官山李家漾宣和六年发运使卢公得古漕河于靖安镇之下缺口取径道于青沙夹取北岸穿丹月港由港尾越北小江入仪征新河以易大江百有五十里之险【以上俱上元县】
　　新开河在府治西南韩世忠碑记云宋建炎四年开自三山桥厯石城定淮诸门由草鞋夹以达于江即下新河也
　　新河在府西江东门外五里通大江曰中新河又名直江口设关防御稍南出大江曰上新河以通市舶【以上俱江宁县】
　　胭脂河在溧水县西十里府志云其地有胭脂冈因名明初命崇山侯李新凿石穿流通苏浙粮运于此
　　胥河在髙淳县东南四十里县志云春秋时伍员伐楚凿河由邓埠抵广通镇因名
　　澄沟河在髙淳县西三十五里宣水由此入芜湖太平近宣岸水浊此水独清
　　浦子口河在江浦县东二十里源出定山由浦子口西入江
　　沙河在江浦县东三十里府志云宋天禧中范仲淹领漕事以大江风涛之险开此河引江水支流下至瓜步入江即六合县之长芦河也按宋会要天圣三年发运使张纶请开真州长芦口河属之江与志异
　　后河在江浦县西北三十五里源出庐州旧梁县至县境茅塘桥出瓜步府志云即滁河之下流也冶浦河在六合县东三里自冶山流入与滁水合滁河在六合县西南源出庐州旧梁县经滁和界流入东南三十余里至瓜步入江滁古作涂通鉴辨误吴作堂邑涂中堨令涂中之水以为塘也今滁州之全椒六合古堂邑地三国时谓之涂中又北齐太建五年于秦郡置秦州州前江浦通涂中唐滁州六合县即其地
　　后湖在府北二里即武湖南史元嘉二十三年筑北堤立武湖于乐游苑北宋史河渠志云知升州丁谓言城北有后湖往时给为民田凡七十六顷出租钱数百万荫溉之利遂废今欲迹旧制复治岸畔疏为塘陂以蓄水使负郭无旱嵗诏从之六朝事迹吴宝鼎元年开城北渠引后湖水流入新宫今城北十三里有古池俗呼为后湖是也丹阳记云后湖一名练湖晋元帝时为北湖肄舟师于此宋元嘉中有黑龙见改为武湖又名蒋陵湖秣陵湖习武湖及昆明池饮马塘放生池诸名吴宋皆尝引其水以入宫墙苑囿南唐近事云周回四十里山川掩映如画六朝旧迹多出其间明初贮天下图籍于湖中洲上【附】明计宗道过后湖记【天下版籍尽载贮后湖南京户部官率嵗一往磨勘正德壬申秋予叨职寄斯役自八月至十月始讫事凡过湖必出太平门命舟行可七八里许一望渺漫光映上下微风播扬文漪聿兴荡漾烟波之上莫不情畅神爽若游仙焉予间立顾其嵯峨霄汉之表王气郁葱而峙乎东南者钟山也叠连如屏如帏在西北者幕府山也峦岭偃蹇盘伏于地而松森其上者覆舟山也挺抜而凸出城头殿角参差浮图耸空者鸡鸣山也山东西一带列如悬榜者世传台城也崚嶒冒水而出者岛屿也傍视三法司隠隠错落云水之重冈叠阜遥连于其外岿然而鸾鳯峙腾然而蛟龙走矣其中逺近芳洲相聚如五星红紫烟花毕绚如匹锦鸥鹭鳬鸿载飞载鸣鲦鲿鰋鲤以潜以泳则已目饫而心怡矣忽惊风暴作洪涛舂撞篙人惶惧挐舟舣岸而行经败荷闻香气犹袭人浮藻乱荇牵舟缀楫乃引入曲渚两岸荟蔚须臾抵小陂遂舍舟以陟焉命翦荆分莽排雾穿云逡巡而进见数处頺垣废址意前朝遗迹令人慨叹而丛林防翳追探前路尚空众共惫焉或借草坐茵箕踞少憩复乃望一髙丘隷指曰此相传郭仙墩也众狙猱以上四围树林蔽日复下故道向新建册库过石桥延伫其上骋望云水茫茫清颷飒飒遂相与擕手入旧库之洲摄齐而升武防则黄门赵君惟贤已先渡见予軰殊讶既而闻述所遇则又曰是何奇也予往反数矣而未有若诸君所遇者众亦相与慰喜以为非因风之故则谁使之一探此奇哉凡以事晨至及暮而归则见日光射水晚霞相荡回视湖上诸宇在苍烟杳霭间不啻蓬莱阆苑然岂不信为胜地哉昔欧文忠公以金陵钱塘山川人物之盛各为一都防钱塘莫美于西湖金陵莫美于后湖固游冶之所趋也我皇祖奋出江表收天下版籍建库而储之于此特设科部官司之禁非公遣不得至则凡好游者虽慕幽遐瑰玮之观无因可及而吾侪今获因公而至而又探奇于无心之防岂非至幸哉】
　　国朝余宾硕武湖诗序【建康实録云呉宝鼎二年开城北渠引后湖水流入新宫丹阳记云后湖一名练湖一名蒋陵湖徐爰释问云本桑泊晋太兴三年始筑长堤以壅北山之水又名北湖宋元嘉中黒龙见立三神山于湖上更名武湖孝武大明中肄舟师于此亦谓之昆明池复于河侧作窦通水入华林园天渊池南唐迩事云金陵城北有湖周回数十里一日冯谧举宗赐贺监三百里鉴湖曰余非敢望此但得赐后湖亦畅平生也徐曰主上尊贤下士常若不逮岂惜一后湖所乏者知章耳熙宁八年王安石奏废为田开十字河立四斗门以泄湖水跨湖为桥以通往来嵗久湮塞今所存者十分之二耳明初置库于湖中以贮宇内版籍今废洲傍有小丘名郭公墩或云郭璞葬此】
　　太子湖一名西池又名乐游池在府北六里吴宣明太子所创晋明帝为太子修西池养武士于内张阵湖在府治西北石头城后府志云相传晋军与苏峻战处
　　穏船湖在府治西北金川门外府志云明初引江水潴以泊舟
　　半阳湖在府东北四十里一名半汤泉南徐州记云水同一壑而泠热相半民引热水溉稻一嵗再熟【以上俱上元县】
　　莫愁湖在府西三山门外相传卢莫愁居此因名【附】明顾起元莫愁湖考【江左今有莫愁湖在西城南按古乐府有莫愁乐石城乐唐书乐志曰石城有女子名莫愁善歌謡石城乐第二歌云阳春百花生摘插环髻前捥指蹋忘愁相与及盛年莫愁乐云莫愁在何处莫愁石城西艇子打两浆催送莫愁来尚未详也莫愁卢家女子善歌唱尝入楚宫李商隠诗如何四纪为天子不及卢家有莫愁是也莫愁村今在承天府汉江西石城在州西北晋羊祜所建郑谷诗石城昔为莫愁乡莫愁魂散石城荒江人依旧棹舴艋江岸还飞双鸳鸯王横诗村近莫愁连竹坞人歌楚些下苹洲又沈佺期诗卢家少妇郁金堂即此也按通考载梁武帝诗洛阳女儿名莫愁云莫愁卢家女洛阳人则莫愁又有两人矣】三城湖在府西南七十三里龙口山下湖中旧有三小城因名
　　娄湖在府东南十五里舆地志云呉张昭所凿昭封娄侯因名宋时筑为苑南史云沈庆之有园舍在娄湖一夜携子孙徙居之以宅还官陈书纪云太建十年立方明坛于娄湖【以上俱江宁县】绛岩湖在句容县西南三十里一名赤山湖府志云吴赤乌中筑赤山塘引水为湖厯代修筑唐天宝时改为绛岩唐书地理志云麟徳中令杨延嘉因梁故隄置后废大厯十二年令王昕复置周百里为塘立二门以节旱潦
　　江城湖在句容县西北六十里
　　丹阳湖在溧水县西七十里髙淳县西南三十里府志云湖周一百九十五里东连石臼固城二湖其源有三出徽州府黟县者为舒泉出广徳州白石山者为桐水出溧水东庐山者为吴漕水俱汇合于丹阳湖分二流一西出芜湖一北出当涂姑孰溪俱入江
　　石臼湖在溧水县西南四十里髙淳县西二十里西连丹阳湖府志云一望渟中有军山塔子山马头山雀垒山
　　固城湖在髙淳县西南五里西通石臼丹阳二湖与当涂宣城分界湖水旧由宜兴入太湖后筑五坝遂与太湖隔
　　秦淮在府治东南相传秦时所凿丹阳记云秦凿金陵方山断处为渎即今淮水经城中入大江是曰秦淮建康实録云秦淮水旧名龙藏浦有二源一出句容华山南流一出溧水东庐山北流合流于方山埭贯城中西注大江其水经流三百里地势髙下屈曲自然不类人功疑非始皇所凿也孙吴至六朝都城皆去秦淮五里吴时夹淮立栅十余里史所称栅塘是也梁天监九年新作縁淮塘以防涨溢又作两重栅皆施行马自石头至方山运渎总二十四渡皆浮航往来亦曰二十四航杨吴时改筑金陵城乃贯秦淮于城中
