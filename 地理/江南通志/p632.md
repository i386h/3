<!-- { "loadSidebar": true } -->
　　梁何点求弟少不仕宋世征为太子洗马不就隠居东离门卞望之墓侧永明元年征中书郎豫章王命驾造门点从后门逃去竟陵王子良闻之曰豫章王尚不屈非吾所能致点弟印亦隠防稽世号点为大山印为小山
　　宋张汉卿桐城人监兴国军管库与太守论事不合即和陶潜归去来词归隠三十年后宰相赵汝愚特荐不起
　　元黄信一太湖人仁宗殿试第一工诗文不乐仕进终老岩壑间
　　明吴宗洙字惟孔懐宁人隠居读书不问户外有诣门求见者坚匿不出年已逾耋犹手一编八十四卒着迎晖阁消夏麈谈诸集
　　吴偆字仕富桐城人少即高隠晚年植槐于庭自号緑牕主人有诗云懒向花黄占事业三公留与后人封迨四传而孙果列卿贰
　　方授字子留嗜学工诗晚年入四明山中结茆而栖采橡栗而食著书百篇
　　袁平字石録宿松人性豪爽工诗文高隠西源钱可久字思畏桐城人诗才俊逸字画遒劲自言与西湖结物外交驾舟千里访之扣舷高歌旁若无人
　　方见字惟素桐城人才名冠一时隠于湖山之间与诗人徐宣相倡和有古人风
　　国朝刘若宜字宜之懐宁人明崇祯丁丑进士厯官职方司甲申闯贼陷京城两次投缳皆为家人救不死遁居甑山三十余年未尝入城市
　　张载字子容桐城诸生博学能诗文负气节善弩射明季避流寇与父相失缒城出徧求得之力防以归年四十即隠松山所居临湖环峰松篁交防钓艇蜡屐随意所之
　　周岐字农父桐城人博雅好古明季贡入京屡上书言时政大司马冯元飇疏荐宣督军功授监纪推官寻谢归隠居不出着孝经外传行世子瑄次璧师俱力学敦行
　　左国材字子厚桐城人光斗季子隠龙眠山所着有易学诗学杜诗解颐竝杂著若干卷
　　徽州府
　　唐张友正歙人结庐城阳山下贞元末魏简来为宣徽副使重其才请为披云亭记立成酬以金帛不顾去
　　宋潘洋发字肖岩歙人淳祐中为太学生上书论史嵩之起复之非不报退隠潜虬山累徴不就尝葺龙溪紫阳诸文撰文海天琛
　　曹汝弼字梦得休宁人高蹈不仕与林逋魏野齐名号松萝山人
　　程先字传之休宁人痛父死节于金守墓不仕学于朱子
　　邵悦字贞父休宁人隠萝山精舍玩易象集方书施药活人两膺辟举皆不就
　　汪大发字敷之休宁人淳祐间魏了翁筑室白鹤山下大发负笈从之得其传归建平山书院敎授于乡学者称为腾波先生
　　程鼎字复亨婺源人从朱松学于闽家贫甚奉母徙居穷山卒朱子表其墓
　　汪汉字翰美休宁人居山中时邑遭寇难亲知奔匿贼至汉谕以善道贼感服而去咸赖以免李缯字参仲婺源人絶意科举筑室钟山以老朱子尝与程珣过缯讲论终日盛称其文卒表其墓江恺字伯成婺源人潜隠躭著述时婺贡楮丝民甚病之恺以书白部使者贡得蠲程旬轩尝称之曰欲知隠不为徒隠须看当时免贡书
　　范啓字弥发休宁人理宗三征不起赐号风月处士着有鸡肋録管锥志井观记
　　徐骧字伯骥婺源人学于胡宏着羲易图皇极经世发微
　　李伟字敬叔祁门人师同郡胡方平咸淳中任郡学賔师入元不仕尝作经史训注二图
　　刘光字元辉歙人开门授徒五十余年元行省差充宁国路学正不赴
　　罗荣祖字仁甫歙人与处士萧等同被徴郑左参力为劝驾荣祖书招隠诗谢之
　　赵弥忠字资敬休宁人力学穷理亷使荐以官不就
　　许宗尧字子仁绩溪人博通经史隠大鄣山累征不就
　　金若洙字子方休宁人受书程若庸之门弱冠领宝祐乡荐令黔江宋亡不仕隠居东园著述以老
　　元汪莱甫字芳卿歙人好读易自号草窗先生虞集荐之诏有司辟举不赴
　　孙嵩字元京休宁人宋时荐入太学元初归隠山中自号艮山以示意杜门赋咏凄断沦絶方回读其诗叹曰持此见朱文公亦无愧矣
　　明胡安字伯康歙人郡守陈彦回以懐才抱徳举不就
　　罗诚辅字诚一歙人太祖驻师玉屏山以耆老召见对称防欲官之不受
　　吴买字汉臣休宁人通五经尤精易洪武初屡征不就
　　王寅字仲芳歙人少为高才生弃去逺游俶傥自负喜谈兵工诗习禅自号十岳山人
　　舒逊绩溪人工诗洪武中辟举不就
　　王善庆歙人力学善书居环溪结室仅客膝屡召不出
　　鲍宁字廷谧歙人正统间御史郡守交荐辞不出着有天源发微辨
　　谢陛字少连歙人尝宗朱子帝蜀之意作季汉书以蜀承汉统而列魏吴为世家新城王贻上论正史外更有史如两汉书外有荀悦袁宏汉纪陈夀三国志外又有谢陛季汉书陛虽少攻举子业而性尚恬退
　　金显德字世荣休宁人博极羣书不求闻达出粟赈饥郡邑闻于朝欲官之不就门人私諡为节孝先生
　　余绍祉字子畴婺源人师事黄龙光尽得其学托迹萧寺不应有司礼召
　　汤守敬字彦肃婺源人明初诏举名儒辞不就唐世靖字介甫歙人一日读书见先正云四股八比之外原有学问公卿大夫之外原有人物遂罢诸生为山人吟诗染翰逌然自适着三邱山人什一草
　　方问孝字胥成歙人别号癯丈人亢直不肯阿世隠居不仕着苍耳斋诗三十卷
　　吴拭字去尘休宁人性豪纵有洁癖为诗清古澹隽工书画又精琴理有订正秋鸿诸谱尝自入山择琴材故相传有去尘琴云
　　国朝黄生字扶孟歙县庠生与同学洪舫弃去举子业一意著述黄有诗文集若干卷洪有离骚辨杜诗评律
　　查潜字渊若婺源人为文高古性狷洁足迹不履都聚遁迹高湖山造其庐者不得见辄叹息而去好周恤乡人至破产
　　吴大先字维则歙人家贫以著述为事时携琴书山水间繙绎之暇辄弹一阕自娱
　　宁国府
　　晋瞿硎先生不知姓氏太和末隠宣城文脊山山有瞿硎石因以为称大司马桓温往造焉先生披鹿裘坐石室神色无忤温与僚佐皆莫测乃令伏滔为作铭赞焉
　　唐元逸士宣城人居北郭杜牧许浑并有诗赠之累召不起皮日休贻书云足下行竒操峻退卧陵阳赐命屡颁高风转固
　　宋程炎子泾人隠琴高台襟负清旷文丞相天祥过之名其楼曰森翠
　　吴晦之字元用宁国人少谢举业工为诗客游江淮周览名胜晚乃隠道山下筑生香亭一室幽栖为世推重
　　元贡性之字友初师泰从子由国子生补闽省理官明初有以性之荐者性之改名悦避居防稽耕渔自给邑人芮麟尝遇之邀与俱归辞以诗云游丝落絮都成恨社燕秋鸿各自飞每有所感则然泣下既卒门人私諡曰贞晦先生
　　梅致和字彦逺宣城人从汪泽民授春秋隠于城南部使者重之屡辟不起宋濓志其墓
　　明林景初太平人赋性恬退洪武初求遗贤知县梁徳逺劝之仕以疾辞隠香城山号独隠居士贡镛字元声宣城人博洽工诗家人夜执盗镛不欲识其人命勿烛盗曰苦多逋负更给布粟遣之居尝力耕足不至城府
　　洪载字维熙泾县人隠居嗜古遇歉嵗周防乡党有鬻儿女者还其直获盗纵之为诗有陶孟之风有水云集
　　国朝汪作霖字雨公宁国人明经嗜古敎授生徒人鲜知者尝获遗金不取见人急每倾囊予之邑人称其古道云
　　池州府
　　唐高霁字暄之秋浦人隠居石门山桃花坞李白尝游其地与同眺九华聮句
　　李昭象字化文池州刺史方元子方元罢池州卒于宣城其家遂留秋浦懿宗末昭象至长安以文干执政路岩深器重之后避黄巢乱入九华筑室碧云峰下与张乔顾云杜荀鹤为方外交杨行宻聘之不起
　　五代陶守立池阳人通经史善属文南唐保大中栖隠齐山琴棋诗酒外以丹青自娱
　　夏鸿贵池人尝与兄鹏辑十三代史略隠居不出乡人罕见其面子干锡樊师古尝师事之及守池荐于朝宋祖为制冠服召之竟不起自号清溪布衣时推一门高尚
　　宋刘放字世疎青阳人隠居九华双峯下自题石壁曰清隠岩着九华拾遗一卷
　　陈翥铜陵人好闲静却扫著书即家人亦非其时不见
　　陈岩字清徳青阳人博极羣书负用世之志宋末举进士不第入元遂深自晦匿时方征求隠逸乃汗漫江湖以避之及老始归筑室高阳河以居出则徧厯九华之胜有九华诗集
　　明洪仲遵名道以字行建徳人通易春秋屡受辟命皆不就后举文行授本县训导以老辞与江容等游号五老
　　刘城字伯宗贵池人嵗贡生才气豪迈与同邑吴应箕齐名一时名公卿多推重之好谈经济大略着边塞屯盐河渠市马诸议明季屡辞征辟岩栖谷隠以终其身有峄桐集二十卷
　　江杏字君培建徳人嵗贡生为人庄重博涉文史深于天文兵法揣事多竒中明亡后晦迹不出同里尚书郑三俊为作传
　　鲍光义贵池人工诗文明季避兵弃诸生栖隠七松里所辑有周易讲义又建徳贡生金学重少有才名晚嵗匿迹山中潜心著述
　　太平府
　　唐王翀霄繁昌人雅志林壑不乐仕进贞元间筑室马仁山讲学从游甚盛后尚以所隠未深更徙龙首峯之西
　　王居岩当涂人避广明之乱弃官隠青山杨行宻据淮南以兵迫起之一日行宻大防失居岩急使人掩其家无一在者
　　宋韦许字深道芜湖人从李之仪学不事科举筑室榜曰独乐陈瓘为作记黄庭坚至邑与之游绍兴初高宗特命以官不受自号芜隂居士
　　鱼潜字徳昭当涂人工诗有名后隠居不出养鹅鸭以自给
　　元蒋子诚当涂人文宗西幸江陵憩慈湖民舍驾旋后子诚族人多攀援左右以干爵禄独子诚徜徉溪谷采药吟诗以逸民终
　　明祖隽字逺志当涂人少有诗名永乐中征修大典例当得官隽辞归放懐诗酒翛然自适着有丹湖集
　　戴绶字民信当涂人有孝行工古文御史及郡守交荐之授和州学正辞疾不就葺采石书院授徒以终
　　庐州府
　　元葛闻孙合肥人字景元早防父事母笃孝尝出为州文学既而曰此非养志之道吾有薄田勤力耕稼亦足供养遂归于舍傍结环翠山房以延来学每侍母食下始出与诸生诵説间入城识与不识皆曰葛先生执政荐其学行于朝召为翰林辞不赴及卒余阙表其墓
　　朱可与舒城人好学博览絶意仕进家居教授文行着当时
　　明方自勉字圣修性方严不茍然诺里人比之王彦方隠湖濵以古学教授
　　宛杲字彦昭庐江人读书通世务尤乐施予高蹈山林不乐仕进而行谊为众所推
　　杨首春字元之编茅成屋匿影空山每与人讲论聴者忘倦有司徃物色之已挂瓢逝矣
　　杨大濓字洁甫无为人高雅恬退以布衣为督学耿定向荐不就衣敇履穿洒然自适所着有咏史诸诗
　　钟济字海源守义端严平生未尝一接长吏举乡饮不就舍后筑一园临江面山以诗酒终其身
　　国朝季友贤字辅皇合肥人淹贯经史兼精六甲明末大司马史可法罗致幕下父艰归里隠于黄山曹大复字賔鲁巢县人明诸生端方纯朴究心理学得脩脯辄周贫困年七十慨然去乡邑或遇之白石山禅林中不交一言而去计其夀已百三嵗矣后莫知所之
　　凤阳府
　　汉梅福字子真夀春人明尚书谷梁春秋为郡文学补南昌尉后归夀春时王鳯专政福上书极谏至王莾乱政一朝弃妻子去后人有见福于防稽者变姓名为吴市门卒云
