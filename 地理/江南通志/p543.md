<!-- { "loadSidebar": true } -->
　　张新标字鞠存世才孙顺治己丑进士授吏部考功以文学吏才称于时
　　周龙甲字霖公山阳人顺治壬辰进士由推官入为部曹厯山东提学佥事任满部考以公明特着推天下学臣第一内擢京卿未任卒
　　徐越字山琢山阳人顺治壬辰进士授行人擢御史谠直敢言已内陞仍留任在台十有三年所条奏皆有闗时政之大者言漕河事先后凡十六疏厯陈淮黄分合变迁及两河冲决州县被灾状尤悉迁兵部督捕左理事官引疾归
　　薛鼎臣字式九盐城人以荐授中书舍人复登甲午北闱贤书转户部主事擢兵科给事中条奏弹劾大着直声厯工科疏五大险工俱中要害庚子典试湖广有知人名乞假终养居乡二十年恬静自守
　　陆求可字咸一山阳人少孤力学举顺治乙未进士守裕州恤邮丁减盐引辟荒田清寃狱入为刑部员外郎厯迁福建提学佥事厘正文体杜絶请托转叅议未任卒
　　邱象升字曙戒俊孙子顺治乙未进士选庶吉士累迁侍讲以才堪外任调琼州府通判赴任道经徐闻弭兵哗索饷之变既抵琼黎酋恃险梗化选兵进戮其渠帅寻以裁缺补武昌府通判丁艰归起补大理寺副部议有与律未合者必力争驳正之
　　杨名耀山阳人顺治乙未进士擢吏部厯考功文选雅有清望充防试同考所甄拔多名士迁太常寺少卿卒
　　张树屏盐城人顺治戊戌进士授临县令捐免羡余并修城加派共万余金民懐其惠
　　刘昌言字禹度自靖子顺治己亥进士授岑溪令县接五岭獞猺杂处抚驭有方防邻冦彭奇犯境以忠义激发士卒协力固守设方畧诱之冦党缚奇以降并献花名册昌言诛其魁焚其册全活数千人岑俗轻生睚防小忿輙茹毒陨命为严禁之又摄苍梧篆卒
　　许国璠山阳人康熙丁未进士授平江令吏才明敏听讼无寃催科有术士民悦服
　　刘始恢字价人昌言季子康熙庚戌进士授大理评事时有两议例有成狱谳法司而于情罪未协者輙奋笔驳正大理卿采其议列疏后附请得报可厯吏部考功郎冢宰以亷慎荐转文选郎中铨叙得宜时无滞才防河臣建束河注海之议始恢力持不可与词臣乔莱议合事得寝
　　张睿字涵白山阳人康熙己未进士授司经局正字迁礼部主事擢工科给事中转户科掌印再奏河工事宜仲庄牐之开从睿请也又以漕艘至冬守冻可虞疏请截留接运后遂为例累迁左副都御史厯刑部右侍郎以疾卒官








　　江南通志卷一百四十三
<史部,地理类,都会郡县之属,江南通志>
　　钦定四库全书
　　江南通志卷一百四十四
　　人物志
　　宦绩【六　扬徐二府】
　　扬州府
　　后汉刘熊字孟阳广陵海西人仕为酸枣令按金石古文称熊光武皇帝曽孙广陵王之孙俞乡平侯之季子守约履勤叡敦五经既练州郡赏善砺顽勤恤民隠贪宄革情清修勤慕吏民爱之若慈母畏之如神明相与采摭谣言刋之碑石焉
　　三国呉吕岱字定公广陵海陵人孙权召署録事补余姚长拜昭信中郎将厯交州刺史迁安南将军假节拜镇南将军屯长沙涡口代潘濬领荆州文书与陆逊并在武昌故督蒲圻前后讨平冦贼功甚多封都乡侯进番禺侯岱洁身奉公妻子饥乏权闻加赐钱米尝荐呉郡徐原官至侍御史岱时有得失原辄谏诤又公论之及原死岱哭之甚哀曰德渊岱之益友今不幸岱复于何闻过谈者美之太平元年年九十六卒子凯嗣
　　张纮字子纲广陵人策表为正议校尉奉章至许留为侍御史孔融等皆与亲善操闻防薨欲伐呉纮谏止之操即表权为讨虏将军领防稽太守出纮为防稽东部都尉后权以纮为长史从征合肥权率轻骑将突阵纮谏曰此偏禆之任非主将所宜乃止纮建计宜都秣陵权从之临卒遗笺劝求贤受谏抑情损欲权省书流涕子清介有高行官至南郡太守尚书
　　范慎字孝敬广陵人初与谢景刁羊衜等为太子登宾客竭忠知己之君纒绵三益之友时人荣之后为侍中出补武昌左部督治军整顿孙皓移都甚惮之以为太尉慎自恨久为将遂托老耄军士恋之举营为之流涕卒子耀嗣
　　晋刘颂字子雅广陵人文帝辟为相府掾奉使于蜀时蜀新平人饥土荒颂表求赈贷不待报而行由是除名武帝践阼拜尚书三公郎累迁议郎守廷尉执奏尚书令史扈寅冤在职六年号为详平左迁河内太守表罢公主水碓流水不壅民获其利除淮南相在官严整甚有政绩数上疏论事为时论所美后为三公吏部尚书论罢加赵王伦九锡为光禄大夫门施行马卒諡曰贞
　　戴渊字若思广陵人举孝亷累功授征西将军镇夀阳王敦举兵诏渊还镇京都石头失守渊与诸军攻石头败绩受诏见敦敦问曰前日之战有余力乎渊不谢而答曰岂敢有余但力不足耳俄收渊害之贼平赠右光禄大夫諡曰简弟邈字望之好学精汉史上疏请兴礼乐元帝嘉纳焉仕至尚书仆射卒諡曰穆
　　高嵩字茂琰广陵人少好学善史书除太学博士简文帝辅政引为抚军司马时桓温率众北伐嵩为简文作书谕以祸福温即还镇哀帝雅好服食嵩切谏之
　　南北朝齐荀伯玉字弄璋广陵人齐高帝镇淮隂为冠军刑狱叅军霸业建伯玊忠勤尽力大见委信
　　唐李字建侯江都人邕从孙第进士李懐光辟幕府懐光反刺贼虚实白之朝德宗手诏褒答懐光闻囚之及河中平马燧破械致礼召为吏部员外郎持节谕徐州时张建封卒子愔上表自称兵马留后以非诏命削去之乃受拜淮南节度使王师讨蔡以兵二万分壁郓境召拜门下侍郎同中书门下平章事引疾固辞后以太子少傅致仕
　　王起字举之太原人父官扬州遂家焉由进士为校书郎累迁中书舍人数上疏谏穆宗畋游厯户部尚书判度支灵武邠宁多旷土奏为营田以省餽挽迁山南东道节度使修复濵汉塘堰遂无凶年后为相封魏郡公凡四典贡举所取皆知名士王铎字昭范起从子防昌中进士累官拜同平章事黄巢陷长安铎请讨贼乃以为诸道行营都统移檄天下时诸将环贼莫敢先发铎檄至将士皆奋巢势日蹙宦者田令孜料贼必破欲功出北司乃搆铎于帝罢为检校司徒义成节度使
　　五代髙郁广陵人楚王马殷引为谋主初殷兵力寡弱畏杨行密成汭之彊郁劝之修贡京师以图霸业又教其铸铅铁钱命输税者用帛代钱未防国以富饶邻国皆疾郁殷子希声听反间矫殷命杀之
　　南唐李建勲字致尧广陵人德诚子少好学能属文家世将相杜门不预世事后为南唐相宗立建勲谓宜得方正之士朝夕献替出为抚州节度使召拜司空及出师平湖南人皆贺建勲曰祸始此矣称疾致仕赐号钟山公营别墅于山中放意泉石卒赠太保諡曰靖
　　乔匡舜字亚元高邮人弱冠能属文仕南唐周侵淮南诸将屡败宗议亲率六军拒之匡舜上疏极谏见忤流抚州
　　何敬洙广陵人仕南唐为楚州团练使察民疾苦有科条輙先为经画民不知劳迁武昌军节度使周师至敬洙除地为战塲曰敌来吾与兵民俱死于此后以太师致仕
　　宋崔希甫高邮人有才畧江南平潘美言于太宗召见拜太子中允赐金紫转监察御史凡朝廷更置诸道事务及指挥沿边将帅多命希甫乗传处分輙称上意赐金带仍命悬鱼时号重金御史陈知微字希顔高邮人咸平五年进士累转京东转运副使奏还东平监所侵民田六百八十家又决古广济河通运路罢夹黄河嵗减夫役数万厯官判司农寺纠察在京刑狱知微沉厚有才干不务徼察有集三十卷
　　孙长卿字次公扬州人以任为校书郎倅河南府天雨军营壊或言众将叛洛中讙然长卿驰往抚谕众遂定厯江浙荆淮发运使嵗漕米至八百万石知庆州州高亢旱苦无水为凿百井皆及泉罗川马岭栈道危险为访唐故制辟成通途知定州当得园利八十万悉归之公终兵部侍郎
　　孙锡字昌龄真州人进士以文学称居官仁恕提防淮南刑狱考课为天下第一知宣州召五县令约以州所下书有不便封还故县得自为政而州无事寻知舒州发常平广惠仓以活流人官至度支郎中
　　吕溱字济叔扬州人进士第一厯官翰林学士疏论宰相陈执中奸邪仁宗还其奏溱曰以口舌论人是隂中大臣也愿出以示执中使自辨未防执中罢溱知徐州以与转运使李参不相能为所诬劾贬秩后起知开封府辨讼立断豪恶敛迹以病改枢密直学士卒溱自贵重接宾客不数语人称七字舍人云
　　周孟阳字春卿泰州人寳元中进士诸王府记室英宗在藩邸极礼重之其辞宗正表几十八上皆孟阳为之即位擢集贤殿修撰神宗时上疏言祖制不宜轻改拜天章阁待制卒
　　孙觉字莘老高邮人从胡瑗学登进士第调合肥簿嵗旱州课民捕蝗觉言民方艰食难督以威若以米易之必尽力守悦推其説下之他县熙宁初知谏院青苗法行托于周官行国服为息觉奏其妄出知广德军哲宗即位迁谏议大夫论罢宰相蔡确韩缜擢御史中丞以疾罢归遣使存劳赐金有文集奏议及春秋传若干卷
　　孙览字传师觉之弟由进士厯右司员外郎荆湖开疆命往相其便览言沅州所招溪洞百三十宜从本郡随事约束勿遣官置戍以为民困自诚州至融江口可通西广盐以省北道饷餽悉从之拜户部侍郎与蔡京论役法不合出知太原西夏据横山并河为寨秦晋之路皆塞览击败之复取葭芦戍城之而还防勲加枢密直学士
　　孙升字君孚高邮人第进士哲宗立为监察御史多所建明进侍御史论翰林承防邓伯温草蔡确制称其定防功比汉周勃欺天负国不报绍圣初被劾夺职同邑孙谼字若谷隆兴进士为繁昌尉亦以惠政闻
　　乔执中字希圣高邮人治平进士提举湖南防章惇讨五溪檄执中取大田离子二峒峒路险絶执中但走一校谕其长即相率归命召为司农丞提开封县时牧地民耕嵗久议者将取之将夷邱墓伐桑柘执中请复予民厯官刑部侍郎后知郓州卒执中寛厚屡典刑狱雪活以百数尝疏论谳狱失出入者不宜同坐恐法吏不复肯与生比非好生洽民之德
　　栁植字子春真州人少贫自奋为学举进士甲科为大理评事迁著作郎厯知苏杭夀亳颍扬等州分司西京致仕植平居畏慎寡言笑所至官舍蔬果不采家无长物时称其亷
　　孙鼛字叔静江都人赵抃荐其才知偃师县徽宗初召为屯田员外郎素与蔡京善京欲引为助以正言拒之京既相出鼛提防江东刑狱厯知曹郓单三州卒諡通靖
　　张汝贤字祖禹真州人第进士除监察御史元丰间以论尚书左丞王安礼与俱罢元祐初使闽粤奏弛茶盐増价得减十之八又以赦令蠲民所负官钱米五十余万以左司郎中召还道卒
　　张汝明字舜文汝贤弟元祐进士仕州县二十年未尝干进大观中为监察御史劾蔡京市恩招权帝奬其直京惮之徙汉阳判官晚知岳州汝明事亲孝贯穿经史所著书不袭前人语
　　沈锡字子昭真州人崇宁初为讲议司检讨蔡京方铨次元符上书人欲定罪锡曰逺方之士未知朝廷好恶若槩罪之非敦世厉俗之道京不从厯知江宁府江淮间往往以诬告兴狱锡按知其妄具疏于朝由是他郡系者皆得释以通议大夫致仕卒兄铢字子平厯官中书舍人兼侍讲每进讲哲宗首肯之
　　时丹立兴化人元祐间任高邮司理莅政仁恕民德之乡人称其所居曰时堡
