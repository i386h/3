<!-- { "loadSidebar": true } -->
　　任昉字彦升博昌人义兴太守歳饥以私俸米豆爲粥活三千余人民间产子不举昉爲厉禁孕者助其资费所得月俸畧尽及被代登舟裁有绢七疋米五石而已【梁书本传】
　　陈王劢字公济琅琊人梁季守晋陵当兵荒之后爲政清简吏民怀之陈太建中东境大水命再领郡甚有威惠【陈书本传】
　　孔奂字休文防稽人陈永定二年除晋陵太守清白自守妻子并不之官单舸造郡得俸即分赡鳏寡时号神君【陈书本传】
　　王猛本名勇字世雄太建中守晋陵威惠并行奸盗屏息人以比赵广汉【北史】
　　唐李栖筠字贞一赵人肃宗时爲常州刺史歳旱编氓死徙乃浚渠厮江流灌田歳大稔大起学校堂上画孝友传示诸生爲乡饮酒礼登歌降饮人人知劝【唐书本传】
　　独孤及字至之雒阳人大厯中刺常州甘露降其庭【唐书本传】
　　孟简字几道平昌人元和中刺常州浚导孟渎溉田四千顷赐金紫召拜给事中【唐书本传】
　　李嘉祐字从一赵州人爲江隂令淳雅不苛民庶亲服【南畿志】
　　赵和咸通中江隂令听讼明敏楚州淮隂有农负屈不能直越江来诉和为判决远迩胥服【南畿志】徐延休防稽人摄义兴令勤恤民事初郡守多遣小吏巡县爲民患延休棰而遣之刺史王彦章服其刚正贻书谢过【旧史】
　　五代赵仁泽保大中爲常州团练使吴越攻常州战败被执归之钱塘见王不拜责之王怒抉其口至耳丞相元德昭嘉其忠以药傅疮愈后不知所终【南唐书本传】
　　柴克宏巴州人保大十三年吴越遣兵袭常州破外郭克宏请效死行间唐主以爲右武衞将军使救常州克宏所将数千人皆羸老枢密李征古复以铠仗之朽蠧者给之众皆愤恚克宏恬然引兵趣常州征古复遣使召之克宏曰吾计日破贼汝来召必奸人也命斩之使者曰受李枢密命而来克宏曰李枢密来吾亦斩之竟斩使大破吴越兵斩首万余级围遂解【南唐书本传】
　　宋栁开字仲涂大名人太平兴国中知常州招抚羣盗以俸金给之解衣与贼酋置诸左右或谓不可开曰民失所则爲盗推以赤心夫岂不怀未半歳境内辑宁【南畿志】
　　马亮字叔明合肥人至道中通判常州民有因缘亡失官钱者籍其赀不足偿连逮至数百人亮纵去缓与之期不逾月尽输所负【宋史本传】
　　李若谷字子渊丰人景德间知宜兴县时官市湖防茶歳约户税爲多少率取足贫下若谷始置籍备勾捡茶恶者旧法没官若谷使归之民许转贸以偿民便之【宋史本传】
　　崔立字本之鄢陵人天禧中知江隂军属县有利港久废立敎民濬治溉田数千顷又开横河六十里通运漕【宋史本传】
　　张其字公长清河人知江隂军吏盗钱三万既久其发其奸捕繋数十人转运使赵光谓此应赏典愿以闻其曰杀人以求赏可乎悉召吏谕以偿钱则贷死吏亲属争出钱以十日具乃推死者二人爲首余悉贷不问赵愧谢曰公长者殆非予所及【江隂县志】
　　郭申锡字延之魏人爲晋陵尉民诉弟爲人所杀申锡察其惧而不哀曰吾得贼矣非汝乎执而讯之果然【宋史本传】
　　王罕字师言寳元初令宜兴县多湖田歳诉米轻重失平罕躬至田处列高下爲图明年诉牒至按图示之某户可免某户不可免众皆服西方用兵歳科箭羽其价踊贵富室预储以待售罕白郡守倍其直市之而令民输钱旁州闻之皆请如罕法【宋史王珪传】
　　许恢庆歴中知晋陵县勤卹民隐申港灶子戚墅三港皆久湮不治恢图以喻众役不加扰而三港俱濬民至今頼其利【南畿志】
　　阮洪嘉祐间宜兴尉深明水利屡上书监司乞开百渎得请遂疏四十九渎是年大稔又请于长桥东市中创一桥使运河南通荆溪既凿得泥中旧柱乃知昔人已设桥于此【常州府志】
　　司马旦字伯康涑水人嘉祐中知宜兴俗多嚚讼旦痛绳之民稍以诋冐爲耻长桥圮劝民修治不劳而成时王安石守常州大开运河调夫诸县旦言役大而亟民有不堪请缓之不听防大霖雨民苦其役多自经死役竟罢【宋史司马池传】
　　陈襄字述古侯官人嘉祐中知常州郡庠隘襄鼎新之晨入坐授诸生经义旁决郡事震泽积水以运渠横遏不得入江久爲民田害襄立法浚之其患遂除【常州府志】
　　赵伾字义夫洛阳人元符三年知无锡县性英毅不畏彊御号赵铁头重农务兴水利民甚德之【南畿志】
　　于溥大观四年江隂丞悉心水利于黄田蔡泾等处置上下牐又导申利二港旁邑皆頼之【江隂县志】楚执柔政和三年江隂丞尝治横河市墩新河诸港使水有蓄泄赖其利者白鹿化成十乡计亩凡六千五百七十三顷有竒【江隂县志】
　　方允武衢州人宜兴巡检建炎三年北兵逼县允武率土兵逆战于邑之金泉乡至海岭力竭而死【常州府志】
　　王棠绍兴中知江隂军军故有学废爲营屯棠请于朝复之复请以军闲田爲士廪上嘉与焉【南畿志】叶颙字子昂仙游人绍兴中知常州初至郡无旬日储未一年余缗钱二十万或劝献羡余颙曰羡余非重征则横敛是民之膏血也以利易赏心实耻之【宋史本传】
　　赵彦橚绍兴中知晋陵县歳饥赈恤有方所活二十余万人又以羡钱爲五等户代输【宋史宗室传】叶衡字梦锡金华人乾道初知常州时水潦爲灾衡发仓爲糜以食饥者疫大作单骑命医药自随徧问疾苦活者甚众【宋史本传】
　　贝钦世字圣美上虞人乾道中知江隂县时运河久塞钦世濬治之大家争输金助役逾月而成【南畿志】
　　徐蒇字子礼歴阳人乾道初知江隂军以郡田污下沟渎久淤请尽蠲秋夏之当输者报可又江隂认办临安府和买防绢四千余疋民甚苦之蒇极言地狭民贫恳切祈免卒如所请命下之日欢声动阡陌【江隂县志】
　　楼锷字巨山四明人淳熙七年知江隂军以儒雅饰治以仁爱治民初下车见贡院倾圮欲新之防歳饥不果及稔锷已秩满仍殚力经营工讫始去【江隂县志】
　　林祖洽四明人淳熙间知常州尊礼耆儒激劝学校后河湮没重浚治之【南畿志】
　　高商老防稽人绍熙中知宜兴县建社仓十一区是歳浙西饥流殍载路宜兴民独頼以安【南畿志】王闻礼温州人庆元中知常州江东运使判官闻礼十朋子爲治能守家法人亦思慕之【宋史王十朋传】张贵谟庆元中知常州时疫疠大作常俗贵巫贱医乃毁像杖巫多施善药民病渐瘳【常州府志】邱寿隽嘉泰初知武进县时犇牛牐久坏寿隽修复之旧用木者皆易以石又爲屋覆其上开禧中通判常州【南畿志】
　　范炎邢台人嘉定中知晋陵县赋多弊丛炎剔奸除蠧期防不爽科敛不扰而民瘼以苏【南畿志】袁燮字和叔鄞县人爲江隂尉浙西大饥常平使属令赈恤燮命每保画一图山水道路悉载之而以居民分布其间名数治业悉书之合保爲都合都爲乡合乡爲县征发追胥披图立决以此爲荒政首【宋史本传】
　　唐璘字伯玉古田人绍定间知晋陵县邻州田讼至有泣愬诸使愿送晋陵可否者【宋史本传】史能之字子善四明人咸淳初知常州撙节浮费以浚后河三百余里民頼其利重修郡志义例精审爲世所称【常州府志】
　　姚訔宜兴人德祐初知常州元巴延兵围城訔坚守数月不下巴延攻陷屠之訔及通判陈炤兵马副都监王安节犹率死士巷战皆遇害【宋史忠义传】
　　元吕师圣安丰人元贞间爲常州路总管时郡学久毁师圣经营改建规模一新【南畿志】
　　史埙真定人延祐中爲常州路总管兴敎劝学即郡庠建尊经阁以储书籍俾学者得所观览【南畿志】曹晋常州路总管为政不扰尤重学校礼义之俗由兹日盛【常州府志】
　　袁德麟益都人常州路判官歳饥赈济有方创城东仓徙吕城旧仓于无锡以便民浚南城外渠九里【常州府志】
　　刘溶中原人知武进县至正壬辰寇陷常州官军溃散溶率民兵力战于葛桥南死之【南畿志】
　　明汤和濠人明初镇守常州先是常州城广袤四十里大而难守和敛其东西南三面筑之控制形势屹然重镇【南畿志】
　　呉良定远人明初以指挥使镇守江隂时张士诚据姑苏跨有淮东浙西江隂一隅襟喉要地良受命缮城池远斥堠砺器械严部伍敌畏不敢犯上亲帅师下江西底定荆襄而无东顾忧以良爲扞蔽也后移镇苏州【分省人物考】
　　髙复临邑人洪武元年知常州府外寛内明歳旱祷于城隍祠得雨歳以有秋【南畿志】
　　孙用字尚本邹平人洪武三年莅郡以廉介称先是郡学废于兵用首爲剙建秩满以治最俾再任【南畿志】
　　李德善吉水人洪武中知常州廉慎公恕歳终阅狱有江隂民坐私鬻盐械繋累累以爲首二人逸故久未决德善谓曰尔辈皆良民无知触法独不念父母妻子乎吾纵尔还家期十日并谕爲首者来归众感泣及期果引逸者至遂决遣之【南畿志】方文字用中汾水人洪武中知武进县设再思亭于县门左民有争讼常引之至前谕以情理使归更寻思讼者感之辄叩头求罢去【南畿志】
　　张宗琏字仲器吉水人宣德间以大理丞同知常州时清军御史以法外括民爲军宗琏固争之爲御史所诃发愤卒民立祠君山【常州府志】
　　莫愚临桂人宣德五年大臣奏苏常等郡繁剧难治上亲简况钟及愚等授以玺书假便宜行事愚莅常郡兴革咸中事宜声与钟埓【常州府志】周彬昌黎人天顺初由御史谪知江隂县劝善惩恶尤重彝伦浚河港数十处以广溉灌民尸祝之【江隂县志】
　　刘钰字世美沔阳人成化十一年守常州治尚敏慎吏民敬惮尤持廉洁母丧几无以殓【常州府志】谢廷桂字时芳蒲州人成化中同知常郡力兴文敎刻朱子同安四斋铭于郡学之壁善政最多民至今颂之【旧通志】
　　熊翀字腾霄光州人成化中令武进立均田法以抑兼并又因田定赋奸吏无所容私【武进县志】袁道字德纯吉水人成化间令宜兴民苦西氿风波道循氿南凿夹河延衺三十余里舟行便之名曰后袁河谓与汉令袁玘同功也【宜兴县志】王鍭字子锋晋江人成化间知宜兴县时太湖盗发鍭聚众备御访宋元水寨遗址立堡二十建警楼十二募丁壮守之寇至合去则劝农兵不知劳盗不入境【宜兴县志】
　　张汝华怀安人成化中知靖江县时县新立尚未有城郭宫室汝华悉心经始四年营建毕成【靖江县志】金洪鄞县人治初令靖江事无钜细一览无遁情时沙田有圮于江水而赋犹如额者洪立法豁之民患以苏【靖江县志】
　　孙显字微之华州人治间知靖江均徭赋恳荒芜开七十二港葺百余桥旱潦有备民不病涉【靖江县志】
　　吕镗字廷韶真定人治间令武进政尚简易凡有裁画务取其宜民者故令不苛而治不劳【武进县志】刘鋐字景瞻安福人正德间知江隂癯不胜衣讷不出口而决事如流勾稽里书飞诡之毫髪无隐羣吏惮之【江隂县志】
　　李嵩字维岳滨州人正德六年守常州时流寇出没淮北常州在千里外而嵩亟修城濬池咸谓过计不数月寇浮江犯江隂嵩擐甲御之斩获甚多又令死士泅水沉其舟贼乃退后贼复来势益张嵩偃旗鼓示弱而隂督战贼谍知遂奔狼山爲边兵所殱防闻进三品俸【常州府志】
