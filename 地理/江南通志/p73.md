<!-- { "loadSidebar": true } -->
　　国朝顺治中知府管起凤秦宗尧知县王同春修筑康熙七年东南隅城圮知府孔贞来修之十九年知府王国柱知县邓性复加修整【附】唐韩熙载宣州筑新城记【粤自结绳初代爰申弧矢之威执玉已旋递设金汤之险逮至七雄辟土二霸専征其或盟约未孚则崇百雉而以尊王室仇讐尚炽复严八袭而用保邦家由是九服畏威诸侯述职式闾懋徳仍垂裕于后昆定鼎洪基启重光于奕世及其素灵有国炎政披图未尝不广树藩防久司方面带河阻险将制敌以平艰高垒深沟遂取威而定霸尔后五方分鼎六代乗龙咸皆高蹠前规重席故范虽复寝扃静柝已无伺隟之虞然后列郡通都常育磐石之固则知百王遗式歴代所因利用建侯率由斯道者也我唐中兴三叶圣歴再周贞观不违飞沈自若义声腾于九有灵光施于八埏国步已康而闗防益谨用张下武大展雄图载习五兵克殱勍敌重营坚壁以制不庭乃诏宁国军节度使检校太尉同中书门下平章事都督宣州诸军事宣州刺史济南公筑此新城者矣公擢隂阳之秀气含川岳之上灵才为时生荣不世出心坚铁石气激风云森武库之戈矛杜私门之营垒负流丹之勇竟折锐以摧坚沉背水之机必追奔而逐北义征不譓方图烟阁之形功济多艰更镂昆吾之鼎所以叠縻天爵频拥隼旟政理浃旬仨风载路牙帐荷絶甘之恵编闾兴来暮之谣况宁国重藩宣城奥壤星分牛斗地控荆吴扼天下之咽喉作闗东之襟带雄加侯甸必须良将之筹谋势压江山实假崇垣之壮丽于是特飞凤诏命展金墉公乃选五稼丰登三农闲隙遂敷心计因着土功是以将校呈规工徒献艺士皆乐往民以恱来荷长锸以成云陈丰畚而翳日因高就逺以日继时万堞才成坚同石堡四门始毕俨若玉闗爰自壬戌嵗二月兴役至癸亥年三月毕工所筑新城自金光门西北转至旧城崇徳门东北角长五里三百三十三步从崇徳门以南转至金光门东长四里二百三十步新旧城共长一十里一百九十三步新筑濠堑亦从金光门绕新城转透出大溪长八百九十四丈深三丈有余造成大楼八所其诸敌楼桥道等不可殚书公前在京口日浚沟池崇壁垒洎移镇抚复缮城隍凡标准地形督责功力委蛇延袤必躬必亲日入而休曾无倦意牛酒犒士丝纶赏功士卒涂曁日月相望公又酿醪醴豢牺牲三日一饷军夫五日一享将校由是万民负畚咸恱豫以忘劳列校褰裳禀威严而尽力其动也山回地转势若奔雷其静也雨息风恬齐如剪纸数年之役期月而成观其千雉丰余重门静忽飞阁神行而耸汉璇题月照以罗空层檐翼舒雕楹虬跃高陴矗而山屹方栊豁以洞开排画桷以星攒下临无地走长廊而云布横射遥天而又别一带之寒江自为天堑环千寻之深洫宛是汤池固可藩屏皇居折冲万里者也懿哉乎城之为役也暂劳永逸旣不骞而不崩有备无虞信可大而可久铭功勒石以播无穷其词曰于赫有命洪惟我唐中兴奕叶三圣垂光王猷允塞灵贶孔章贤士在位猛士守方王公设险以守其国重门击柝以待暴客况此宣城国之阃阈不有金汤何为控扼烈烈虎臣爰兹镇牧廉问方期仁风载沐寅承庙算允因玉烛遂度土工乃陈畚輂经之营之垒堞疏流万寻渊引千雉云浮石堡玉闗铁瓮金瓯雄加九服丽絶方州飞檐凤举画栱龙游叠碧鸳兮雾合亘长云兮翼舒何巨防之可比视方城其蔑如勒勲绩于贞石作藩屏于皇居癸亥嵗十月五日】
　　宣城县附郭
　　南陵县旧无城明正徳间知县胡文靖置四门嘉靖癸亥知府罗汝芳知县郜永春始建周九百三十六丈二尺高二丈五尺厚三丈门四水闗三万歴九年知县沈尧中增高三尺又于西北二门之中筑台增戍以二门相距逺也崇祯间知县甘文奎重修
　　泾县旧无城明正徳中知县郑气立三门嘉靖癸亥知府罗汝芳知县陈廷芝筑周九百三十二丈高二丈七尺厚三丈内外并甃以石门四水闗二城外有濠沿河旧建石堤万歴丙申知县陈大绶又自西门至北水闗重筑石堤十余丈崇祯间知县尹民兴复修
　　宁国县旧有城宋南渡后增筑周五百一十九丈高一丈五尺厚称是三门元至正中白总管建北门明洪武时塞北门正徳间知县王时正增建四门城楼嘉靖间知县范镐更复三门
　　国朝雍正七年知县刘鉴修濬
　　旌徳县旧无城元元贞中县令王贞立四门后燬明嘉靖间知府沈志言知县赵在奉督抚檄始筑城周八百九十二丈高二丈厚一丈二尺门七皆有楼内水门一
　　国朝顺治十四年知县王融康熙八年知县李士竑雍
　　正八年知县纪咸相继重修
　　太平县旧无城明治正徳间知县王雄朱守相继置五门嘉靖癸亥知府罗汝芳知县顾镒建周九百丈有竒高一丈六尺厚称是门五水闗二西北倚山万歴丙子知县张廷榜増筑
　　池州府
　　府城相传唐永泰间刺史李芃筑黄巢破后刺史窦潏修复之南宋知州李彦卿李思重赵炎陈覃傅伯召叶永渐徐桥程宗仁相继营葺嘉定中知州史定之复于城外西偏筑新城如偃月状元堙明正徳十二年郡守何绍正建砖城西北仍旧址而拓东南隅三百余丈共周一千四百二十八丈高二丈三尺厚倍之立门七南曰通逺南左曰毓秀右曰钟英东曰九华西曰秀山北左曰迎恩右曰望京门各有楼有月城濬濠之堙为民业者万歴初兵备副使冯叔吉太守王颐复増而高之
　　国朝康熙十年通逺门大观楼圮郡守朴懐玉贵池令
　　张应薇重建
　　贵池县附郭
　　青阳县旧无城明嘉靖四十四年邑令田登年始筑周八百三十二步高二丈厚半之立四门各有楼及月城水闗二万歴十八年知县秦应鸑加筑城北隅高之
　　铜陵县旧无城明万歴三年兵备副使冯叔吉檄知县姜天衢始筑后令黄缙成之周七百丈高二丈一尺厚一丈二尺立四门各有楼及月城后知县熊荩臣改辟东门
　　国朝顺治二年知县蒋应仔刘曰义相继修葺
　　石埭县宋立土城明嘉靖四十五年知县曾谌始以砖甃之立门五各有楼东西水闗二
　　建徳县旧无城明嘉靖四十五年知县谭经始筑周五里高一丈八尺厚一丈立门四各有楼崇祯十年知县宛三竒增高四尺五寸
　　东流县旧无城明万歴元年知县陈春筑周三里半高一丈八尺厚一丈立门五各有楼崇祯时知县许茂莘复増高三尺后圮
　　国朝顺治六年知府梁应元知县苏谟修复
　　太平府
　　府城肇筑于吴黄武间东晋太和七年桓温重筑唐保大三年复高广之高三丈周十五里跨姑溪河宋建炎中知州郭伟改筑新城割姑溪于城外减旧三分之一为今制周六里高三丈六尺厚称是门六东曰行春正南曰南津南左曰龙津南右曰姑孰西曰澄江北曰清源明初屡有修治崇祯十六年巡按御史郑昆贞甃以青石四隅设堞楼增窝铺五十一所沿城为濠由东南开渠引水作新坝东北出水为梅庄牐以时启闭水深而城益高
　　国朝康熙中知县寇明允高起龙缮修【附】明王世贞太平府修城记【太平古金陵支邑也后稍进为郡与金陵俱倚天堑而固自金陵之为帝者都而太平之人民田土兵卫不能当其十之一然实据其上游为之储胥御圉而制其命如古所谓左冯翊者当天下之割而且合北不得太平不可以窥金陵南不得太平金陵不可以守夫以太平之重若此而自明兴二百余年以来守土者安于平治之形而不暇省其城低庳使弱者凭二寻之衿不必羽而登也所甓仅表而毋及里陿不容轨土恶善溃不必淫霖而隳也万歴辛巳壬午间莆田林侯来为守恤民隠搜吏弊兴士风诸所以称塞守状良悉顾以时周行睥睨间而忧之谓卒有不虞如柙椟何即不谷狃前人茍简及瓜以俟后之君子彼复狃我将县官何所赖哉而防治兵使者程公按部来与林侯防合乃上侯议督抚中丞孙公江防中丞吕公巡按侍御陈公得报可为具疏闻之上下大司马大司徒议报可下中丞侍御已复下程公程公下侯所与倅陈某当涂令杨某规度所増筑为堞者三千七百六十而赢其崇二丈三尺而赢里垣之崇一文六尺而赢厚一丈七尺而赢周遭为丈一千六百六十而赢所改饰为丽谯者五为津闗者三为戍庐者三百而赢计直为中金一万七千七百几十而缩谋之帑不足则请诸郡减卒直八千四百四十余金为之干不足则陈公以千金益之程公再以千金益之孙公以五百金益之又不足林侯与杨令复率赎锾千金益之又不足则为勇爵赐级以劝郡人某某及三千余金益之林侯乃率厉其属与士卒分功于版筑间盖不阅嵗而城成以书属余俾记其事余尝忆易曰王公设险以守其国未已而又曰重门击柝以待暴客盖取诸豫夫以大圣人而当取卦尚象时夫岂有暴客之足虞而制为重门击柝彼所以待暴客预变之讣周且逺也故曰繻有衣袽终日戒又曰其亡其亡系于苞桑若世宗朝宁不亦重熙累洽哉一旦岛寇卒起而大江以南佳丽之地其无城者城而庳且薄者悉其子女玉帛以餧寇三里之垣茍不至隫老弱荷担而立乗高下瞰贼目饱气尽而走耳城之不可以已也如是今幸台察监司诸大夫与林侯合防而固太平不至大损县官帑虽曰齐民之力而善用之说以先民民忘其劳咸相率赴事不嵗而成百嵗之伟功且因以为金陵上游卫其事岂浅小哉虽然所谓有形险也无形之险在黔首心林侯固已饶得之矣请以是风倅令及后之君子毋忽诸则永永有赖哉】
　　当涂县附郭
　　芜湖县古城宋建炎中隳明万歴三年知府钱立议建工未竣同知龙宗武继之至九年知县周之翰乃完工
　　国朝顺治十五年池太道宋之屏倡募重葺门五皆有楼周五里高三丈近城无濠惟长河一带东汇泾宣诸水经南城西达于江有自然之险
　　繁昌县明天顺中迁治后无城崇祯八年知县罗明祖始筑十一年知县张继曾踵而成之十四年知县冯洪孜复加修葺置窝铺城高二丈周六百四十六丈八尺门四东南西三面皆濠绕城址出瀂港入于江
