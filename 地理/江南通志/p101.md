<!-- { "loadSidebar": true } -->
　　晋永安宫在上元县呉东宫也宫苑记云在台城东华门外安帝立何皇后居此谓之永安宫桓元拆其材木入西宫以其地为射圃
　　宋亲蚕宫在上元县台城西白石垒宋大明三年立皇后亲蚕宫于西郊上元县志云在钟山乡阇婆寺前纱市
　　宋未央宫在上元县景和元年以东府城为未央宫石头城为长乐宫北邸为建章宫南第为长杨宫
　　齐青溪宫在上元县东二里齐武帝纪云宋元嘉十七年生于建康青溪宅永明元年筑青溪旧宫即故宅也遗址仅存
　　梁金华宫在上元县青溪东去台城三里大同中筑陆襄传云昭明太子蔡妃所居以襄为家令知金华宫事
　　陈安徳宫在上元县城南建康志云在宣阳门外直西即都城西南角宣帝为文皇后筑隋平陈移江宁县治于此明年复罢中有池人谓安徳宫池南唐宫在上元县内桥北宋为建康府治高宗绍兴二年修为行宫元至元五年拆故宫材木输之大都遗址仅存
　　明故宫在上元县旧紫禁城内正值古燕雀湖之地左顺门内殿曰文华右顺门内殿曰武英奉天门内大殿为奉天殿东曰文楼西曰武楼大殿左为中左门右为中右门后为华葢殿后谨身殿殿后乾清宫宫后坤寜宫宫左右二殿曰柔仪曰春和
　　圣祖御制再过明故宫诗【恭纪首卷】
　　呉梧园宫在句容县西乾道志云呉王别馆有梧楸成林古乐府云呉宫秋呉王愁
　　魏行宫在六合县步山上太平眞君十一年建隋行宫在六合县东四十里方山上隋置方山府曾以此为行宫
　　呉赤乌殿在上元县呉昭明宫内呉主亲见赤乌遂改元因以名殿
　　神龙殿在上元县呉太初宫内
　　晋太极殿在上元县建康宫内正殿也晋初造以十二间象十二月至梁武帝改置十三间以象闰山谦之丹阳记云太极殿周制路寝秦汉曰前殿
　　徐广晋记云谢安作新宫造太极殿缺一梁忽有樟木流至石头城下因取为梁殿成画梅花于其上以表嘉瑞【附】陈徐陵太极殿铭并序【夫紫葢黄旗扬都之王气长乆虎踞龙蟠金陵之地体贞固天居爽垲太寝尊严高应端门仰模营室归于有德譬彼河图传我休明义同商鼎太极殿者法互象元王者之位以尊左平右墄天子之堂为贵往朝煨烬多歴年所世道隆平宜其休复监军邹子度启称即日忽有一大樟木从流来泊在后渚岸嵯峨容与若汉水之僊槎摇漾波涛似新亭之龙刹孤拔灵山允彰天贶昔梁氏承圣将图缮修定之方中亟兴师旅揆之以日辄有灾故是知秦人所止实汉祖而为宫呉都佳气乃元皇而斯宅千栌赫奕万栱崚嶒植绿芰而动防风舒丹莲而制流火甘泉逺望观正殿之峥嵘函谷遥看美皇居之佳丽信可以齐三光而示宇宙会万国而朝诸侯爰命防臣乃为铭曰雍畤相望参差未央偃仰回顾崔嵬德扬高扪太乙正覩瑶光峨峨灵柱赫赫流樟美矣宫室嘉哉令日御扆埀旒当朝靖跸乐备韶夏礼兼文质帝旅无諠王旗斯谧肃肃卿士邕邕承弼汉座雕屏周人槛櫺城隅有勒殿省皆铭况复皇寝宜昭国经方流典训永树天廷】沈炯太极殿铭并序【臣闻在天成象紫宫所以昭著在地成形赤县居其区宇太极殿者资两仪之意焉大壮显其全模土圭测其正景周曰路寝汉称前殿虽名号参差其实一也主上未明求衣日旰忘食隳乐坏礼造次留神汉陛秦除莫不葺复而此殿兴造累岁未成外遘戎机内忧民力劬劳深虑荏苒移时至陈永定六合既清五礼稍偹雕楹玉舄华榱璧垱揆之有日而犹一柱楩楠豫章地沦外冦楚材晋用非复我求既而新亭前江有流查甚壮盘根错节枝叶葱蒨津人以闻止堪时用于是将作受诏各官奉职百工并作屡降乘舆匠石磨砻必经天防俭而不固泰而不奢亿兆填填而乐成也曾未数旬焕然云构昔晋朝缮造文杏有阙梅梁瑞至画以标花自是迄今又获神物即樟树焉殿之某间即某柱是也铭曰轩辕狭堂夏后卑宫文来质往蹇产弥崇体制入都开兹万户灼烁雄梁徘徊大庑璧月宵悬卿云画聚岂伊闿阳飞来应柱嘉辰令月新寝告成青槐赤棘郎将司兵翠被负扆百辟公卿钟鼓八佾箫韶九成庸臣再拜天子万龄】
　　清暑殿在上元县台城内晋孝武帝造殿前重楼复道通华林园爽垲竒丽虽暑月常有清风因以为名宋大明五年鸱尾中生嘉禾一株五茎遂改为嘉禾殿
　　宋玉烛殿灵和殿在上元县台城内皆宋孝武帝造又有含章殿即寿阳公主梅花防额处
　　紫极殿在上元县宋明帝造珠帘绮柱江左所未有
　　齐鳯华殿寿昌殿灵曜殿在上元县皆齐内殿齐书云永明十一年武帝诏谓此三殿皆亲制得奢俭之中谨勿坏去
　　神仙殿永寿殿玉寿殿在上元县齐永元中别为三殿以居潘妃即凿金莲花贴地处
　　梁重云殿在上元县梁武帝建于华林园隋志云殿前置铜浑仪是刘曜光初六年孔挺所造何承天以为张衡所造
　　五明殿在上元县台城内梁武帝时有四人来建康里鹑衣蹑履貌可七十已经年无人识者帝召入仪贤堂始汤沐解御服衣之昭明一见如故旧目为四公子帝更加重焉移入五明殿大同末魏使崔敏来聘敏博赡儒释知天文医术帝选十人于此殿推论三教百家六籍五运九十余日敏防神呕血归未及境而卒事类记云四人姓名闯防越防仉防难敏者仉防也
　　披香殿在上元县台城内庾子山诗宜春苑中春已归披香殿里作春衣指此
　　光华殿在上元县台城梁武帝大通中施与草堂寺取珠贝直百万以其地起重阁又有宝云惠轮二殿武帝皆以施寺
　　陈求贤殿在上元县台城内陈建后主沈皇后所居
　　铜螭署在上元县台城铜螭本洛阳故物晋平姚秦迁此
　　龙首仓在上元县石头城亦谓之石头津仓金陵记云呉置仓城在苑城中亦曰苑仓即东晋以后之太仓
　　通天观在上元县华林园金陵故事云晋孝武帝讲孝经于此仆射谢安侍座尚书陆纳侍讲黄门侍郎谢石吏部侍郎袁宏执经丹阳尹王绲读句论者荣之宋元嘉中重建
　　元风观在上元县旧都城宣阳门外东晋建武元年建迎风观在上元县建康宫西宋孝武大明年建
　　武观在上元县武湖上宋时建陈江总有武观侍宴诗
　　齐云观在上元县台城内陈建后主令采木湘州拟造正寝行至牛渚矶尽没既而渔人见栰于海上复起齐云观
　　落星楼在上元县东北古临沂县前呉时山上置三层楼楼高故为此名有落星墩即建楼处呉都赋注云楼在建邺东北十里
　　烽火楼在上元县石头城西南最高处晋温峤入讨苏峻直指石头峻登烽火楼望见军容有惧色谓左右曰吾本知温峤能得众也
　　入汉楼在上元县晋义熙八年于石头城南起高楼加累入于云霄连堞带于积水名曰入汉楼景阳楼在上元县宋精鋭中军寨内元嘉二十二年修广华林园筑景阳山始造景阳楼大明元年楼出紫云状如烟诏改为庆云楼宫苑记云齐武帝置钟景阳楼宫人闻钟声并起妆饰
　　青漆楼在上元县台城内齐书云世祖兴光楼上施青漆时人谓之青漆楼
　　朝日夕月二楼在上元县华林园内梁武帝于景阳山东起通天观观前又起重阁上曰重云殿下曰光严殿殿前当堦起二楼左曰朝日右曰夕月堦道绕楼数转
　　观稼楼在上元县城东二十五里梁武帝建百尺楼在上元县南唐宫中类説云唐主于宫中作高楼召羣臣观之众皆叹美萧俨曰恨楼下无井耳唐主问其故对曰以此不及景阳楼
　　阅江楼在上元县明太祖欲建此楼于狮子山已而不果自为之记　明太祖阅江楼记【朕闻昔圣君建造必询于贤而后兴噫圣人之心幽哉朕尝存之于心虽万千之学犹不能仿今年欲役囚者建阅江楼于狮子山自谋将兴朝无入谏者抵期而上天垂象责朕以不急即日惶惧乃罢其工试令诸职事妄为阅江楼记以试其人及至以记来献节奏虽有不同大意比比皆然终无超者朕特假为臣言而自尊不觉述而满章故序云洪武七年二月二十一日皇帝坐东黄阁询臣某曰京城西北龙湾狮子山扼险而拒势朕欲作楼以壮之雄伏遐迩名曰阅江楼虽楼未造而先为之记臣某谨拜手稽首而言曰臣闻古人之君天下作宫室以居之深高城隍以防之此王公设险之当为非有益而不兴土阶三尺茅茨不剪诚可信也皇帝神谋妙算人固弗及乃有狮子山扼险拒势之地将欲命工臣请较之而后举且金陵之形势岂不为华夏之魁何以见之昔孙呉居此而有南土虽奸操忠亮卒不能擅取者一繇长江之天堑次丝权德以沾民当是时宇内三分劲敌岂小小哉犹不能侵江左岂假阅江楼之拒势乎今也皇上声教远被遐荒守在四方道布天下民情效顺险已固矣又何假阅江楼之高扼险而拒势者欤夫宫室之广台榭之兴不急之务土木之工圣君之所不为皇上拨乱返正新造之国为民父母协和万邦使愚夫愚妇无有谤者实臣之愿也臣虽违命文不记楼安得不拜手稽首以歌陛下纳忠欵而敛兴造息元元于市乡乃为歌曰天运循环百物贞颁眞人立命四海咸安臣歌圣徳齿豁鬓斑亿万斯年君寿南山】宋濂阅江楼记【金陵为帝王之州自六朝迄于南唐类皆偏防一方无以应山川之王气逮我皇帝定鼎于兹始足以当之由是声教所暨罔间朔南存神穆清与天同体虽一豫一游亦可为天下后世法京城之西北有狮子山自卢龙蜿蜒而来长江如虹贯蟠绕其下上以其地雄胜谓建楼于巅与民同游观之乐遂锡嘉名为阅江云登覧之顷万象森列千载之秘一旦轩露岂非天造地设以俟大一统之君而开千万世之伟观者欤当风日清美法驾幸临升其崇椒凭阑遥瞩必悠然而动遐思见江汉之朝宗诸侯之述职城池之高深关阨之严固必曰此朕栉风沐雨战胜攻取之所致也中夏之广益思有以保之见波涛之浩荡风防之上下番舶接迹而来延蛮琛聨肩而入贡必曰此朕徳绥威服覃及内外之所及也四夷之逺益思有以柔之见两岸之间四郊之上耕人有炙肤皲足之烦农女有捋桑行馌之勤必曰此朕拔诸水火而登之袵席者也万方之民益思有以安之触类而推不一而足臣知斯楼之建皇上所以发舒精神因物兴感无不寓其致治之思奚止阅夫长江而已哉彼临春结绮非不华矣齐云落星非不高矣不过乐管之滛响藏燕赵之艶姬一旋踵间而感慨系之臣不知其为何説也虽然长江发源岷山委蛇七千余里而始入海白涌碧翻六朝之时往往倚之为天堑今则南北一家视为安流无所事乎战争矣然则果谁之力欤逢掖之士有登斯楼而阅斯江者当思圣德如天荡荡难名与神禹疏凿之功同一罔极忠君报上之心其有不油然而兴耶臣不敏奉防撰记故上推宵旰图治之切者勒诸贞珉他若流连光景之辞皆畧而不陈惧亵也】孙楚酒楼在江寜县城西焦竑集云孙子荆酒楼遗址在今石头城莫愁湖侧
　　芙蓉楼在江寜县旧名北楼在丹阳城北
　　东南佳丽楼在江寜县建康志云在银行街今县治基旧为赏心楼宋景定元年马光祖重建改曰东南佳丽楼
　　伏龟楼在江寜县城上东南隅宋景定元年马光祖增创八十八间
　　层楼在江寜县建康志云在府治右南厢花行街宋咸淳中黄万石重建榜曰江淮竒观
