<!-- { "loadSidebar": true } -->
　　吴希曾睢寜人父之日大雨希曾跪柩前炷艾燃腕火炽而雨止既庐墓被旌
　　郭通徐州人少以孝称父柩在殡邻火延及通舍通仰天诉曰柩不能移寜与柩俱焚死伏柩痛哭火须臾息
　　明李英邳州人母刘病甚英尝粪视药而愈母亡庐墓三年洪武中旌表
　　张义邳州人洪武初为大冢以瘗境内骸骨暴露者
　　朱环字璇玊徐州人由国子生授靖寜州知州有孝行母殁庐墓上闻旌表
　　权谨字仲常徐州人十嵗丧父哀毁过成人兄度为夀阳丞坐事谪戍谨罄资给其行妹寡则抚其孤成立永乐时荐为光禄署丞仁宗时母终躬负土封树庐墓三年有泉涌免驯之异事闻召拜文华殿学士以风励天下寻改通政司防议子伦字民衷永乐丁酉举于乡学行修明养亲二十年不仕伦子宇亦尽孝伦年九十病卧宇侍汤药寝不解带既卒庐墓哀泣母卒亦如之诏旌其门张端字端夫徐州人亲丧庐墓以孝行荐授真定太守范寅字敬时徐州人仕河间府同知居丧庐墓王僧儿徐州人母病笃僧儿剖腹取肝入糜食母病寻愈洪武中旌表
　　阎马儿徐州人洪武中以匠执役京师闻父病笃弗得归省剖腹取肝焚香吁天祈父病瘳事闻复其役旌其门
　　岑义邳州人事父母朝夕问安必拜跪母盲朝夕餂之目复明父母卒庐墓三年甘露降墓木半月诏旌之王豫字徳立徐州人居二亲丧哀毁骨立遇雷雨号泣吁天雨寻止庐墓三年羣鹊驯集奏旌其门周湘字东之徐州人精易理后学多师之性至孝恱亲极滋味母亡侍父寝食十有一年不入私室邵良卿砀山庠生父早卒事母甚谨母病尝粪以验剧差及卒庐墓三年
　　王克明沛人景泰初任湖广沅陵县巡检时秦襄毅公纮以御史降为其邑丞秦时意有所不可克明为规敎之秦后漕运巡抚每过沛必亲祭其墓甄鉴　周防　李卓　王原　蒋荣　张麟　马士云　黄成　龚成　黄智　卓旺　周成　俱沛人正綂五年各出麦千石赈济饥民奉勅立坊旌异其家
　　沈彦礼　赵翥　周彦民　俱邳州人正綂中嵗大祲各纳粟千石以赈饥民奉勅旌奬
　　苏徳邳州人母张寡居患瘫疾歴二十年徳及妻奉事惟谨不离左右母卒哀毁庐墓三年
　　刘瑛邳州人与妻张氏俱有孝行父母殁前后庐墓六年
　　张文友徐州卫军金暠国子生张暕郡庠生吴友直路车皆州人五人并以孝行上闻成化中旌表蔡清沛人成化中以孝旌
　　罗鹍字云汉宿迁人成化丙戌进士授御史以祖及父母迎养道逺乞改南道后为江西佥事一夕梦祖病即遣使持衾具归祖果属纩遂用之人称其孝感
　　叶斌邳州人成化中大疫死者枕藉斌捐地为义阡瘗之
　　南杰萧人治时以孝旌
　　唐鸾萧人亲丧庐墓治年旌表
　　丁友邳州人治中以孝旌
　　髙大茂邳州人少时母石氏病盲大茂问其故母言产汝时为风所伤大茂日以舌防之竟得复明母病刲股以进疾遂愈
　　马尚用徐州人幼孤奉母至孝母没庐墓朝夕泣奠正徳中流贼掠境犹守墓不去乡邻强之乃归杨辅徐州人庐墓被旌
　　周正徐州人家酷贫目不知书以力养亲亲殁卖身以新安义商捐赀赎之正必竟役而后去郡守张植为墓碑旌其行
　　张鹏宿迁人祖母与父母没各庐墓终丧子玑亦有孝行
　　张賔賔弟仑宿迁人自元时始祖张荣至賔同居十四世男女二百余人衣食必均嫁娶祭祀宴饮丧定为约束事闻旌表义门
　　姚通宿迁人父母没俱庐墓终丧事继母尽孝孙清睢寜庠生幼孤事母孝正徳中母卒时流贼入境清守母柩不去贼义之不入其门邻里亦赖以不扰有司上其事立石表之
　　岑仲晖　髙兴　叶旺　髙宗泰　巩得海　俱邳州人正徳中以输粟赈饥旌表有尚义坊孙应奎萧人力农奉母母病思食甜时四月未实应奎奔号忽从野蔓获之母食病愈
　　刘鑛萧人甫十嵗父疾对天泣祷人咸异之及长母病鑛夜祈北斗愿以身代大风卒起烛终不灭母亦寻愈后由太学生任徽府审理
　　蒋仕萧人父母没皆庐墓三年不归冇庆云见山隅人共指为孝感后膺贡三任敎职砥砺清修每曰吾求无沗所生而已
　　岳钟灵萧人父亡念母老不敢逺出庐于堂外设主朝夕哀奠三年不入私室
　　任逮萧人父殁庐墓日致奠而泣闻者伤之御史毛复亲造其庐服阕以选贡授乐亭丞
　　郭全　龚谦　赵安　皆沛人亲没庐墓
　　杨冕沛庠生母没庐墓三年哀痛勿辍嘉靖中旌表
　　赵清沛贡生父孜年十七尝割股疗亲父死母卓贞居四十年敎清以笃直刚方清纯孝母亡庐墓墓濒河大水且至清死守弗移俄而水溢弗汩庐傍有隙仓卒不暇塞夜有鼠啣草塞之槁复荣秀闻者叹异
　　陈应诏　陈应贞　姜上桂　侯颖　俱沛县庠生值白莲寇乱义不茍免力鬬而死上桂父子俱死颖妻女先缢乡党尤怜之
　　杨东莱沛人年十四刲股疗母疾督学御史令补邑庠生月给米赡其母
　　石璞　张奉　李三阳　梅映春　张楫　皆沛人亲亡庐墓
　　江汉　许九官　皆沛人割股疗亲
　　周潭字徳隠丰邑诸生父母丧皆庐墓三年张伦砀人以嵗贡生任项城敎谕僚友有夫妇偕卒无子遗二女逺弗克归伦治棺营复捐资嫁其二女
　　张思敬徐州人事孀母备极孝养母没庐墓三年友爱诸兄推诚让产又尝施义塜修月河桥凶年掩骼捐槥皆不惮劳费
　　孙荣字世华丰人性孝友家人化之同防者五世己丑嵗遇大饥与邑人李桢各出粟千五十石以赈诏旌为义民同时邑人李铸张祥胡祥孔仅翟成王舜举李保周兴甫侯宗録秦仪各输小麦千五十石赈饥同被诏旌奬
　　陈邦瑞丰人尝置义田三百亩赡给宗族差赋皆自办
　　孙操字雅持丰诸生父灿当嵗饥家有麦三百石尽散给宗族遂贫乏操忼慷好施有父风明季盗起戮力守陴以身殉又有张剑字乂华亦丰学生同殉
　　张缜邳州人万厯中以孝旌
　　晁世兴宿迁人万厯四年修城助银千两事闻赐七品服
　　王知止睢寜人性慷慨刚正兄早世抚孤侄若己出孤又夭事嫂如兄有夫贫欲鬻妻者遂捐粟麦助使完聚里人颂之
　　周宗辅睢寜人其先代歴七世未析居宗辅性友爱掌家务后益置田庐戒子孙世守家法乡人服其义
　　王基贞字亨甫萧人精骑射崇祯丙子城被围基贞同兄弟分守南隅敌逾城上辄刃之次日风霾作城溃西北犹率众巷战众寡不敌遇害
　　任如龙字霖苍萧人刚介自守丙子城陷将刃其父母如龙奋身捍卫呼曰寜杀我无害我八旬父母兵士竟害如龙舍其父母督学倪以其事闻赐坊旌表并祀乡贤时诸生与难者五十一人郝惟聪字翼明萧人流寇破萧城负母匿于学东庑贼搜获之乞以身代母贼怜其孝舍之去遇他贼又被执挟至清水河度不能脱投水死焉张凤世沛人居夏镇膂力过人流贼之乱结寨防其居民贼至与鬬所击杀颇多终以无援为贼所杀
　　张垣崇徐州人明季武举居乡谨厚好施尝出家财赈饥置义田赡族保举授归徳府通判明亡以身殉
　　孙枝芮字季长丰人事母孝当壬午城陷四兄皆遇害守母不去及被缚大恸曰杀我谁养吾母贼怜而释之既得脱尽抚诸兄遗孤
　　国朝李从任徐州诸生让产长兄以教授自给复为兄婚其二子其弟夫妇死于盗觅尸合成礼抚其女嫁之明末羣盗劫入神庙中僧识之语盗姓名呼为义士得释濒行见所掠妇女十百聚他室好语盗曰此皆良家女吾罄家资可得三百金向汝赎之可乎盗曰可归挟金去如言尽散遣之有江右友人家熸于火不能自存从任迎其眷属至徐经纪其生业子藻孙宗靖并有至行
　　程一顺徐州人性尚义好施予嵗饥捐资设粥偕妻孟氏亲视炊防监司府州咸表其门
　　徐文魁徐州人以任防著称值郡饥疫捐赀施粥药棉衣存活万计其死亡者施棺埋骨善事尤多巡抚　题请　　旌表
　　郭如徐州人父母死于流寇如年八嵗依婣戚以长刻木主朝夕奉事言及父母辄悲号遇嵗时流涕终日至九十不改年近百嵗终
　　朱镶萧诸生家贫博学事父母以孝闻明末遭寇乱冒死救亲避难彭城夜读书昼樵汲以供薪水父母病专治医遂精其道每煎药必亲尝焚香露祷亲疾遂愈　顺治十五年　　旌表
　　杨枝荣徐州人幼失父即哀毁如成人母欲殉父死枝荣泣涕防防家酷贫减衣食以养母母终哀毁骨立典鬻以　顺治十七年　　旌表仝翘睢寜人顺治十年胶寇陷城众各惊避翘祖母邱氏年八十余翘与妻张氏扶掖而行贼突至将杀邱翘夫妇环抱以身捍刃贼怒杀邱并及翘张氏亦投井死
　　张贲徐州庠生事孀母孝闻于乡顺治十七年旌表
　　李三礼徐州人七嵗亲不豫叩天稽首至愈乃止长以例授广东经歴不赴亲强之行谬以他故返父病呼天求代既不起庐墓侧泪渍土皆湿竟死于墓所
　　张瞻徐州人武举官至都督同知防推总兵乐善好施捐金倡建学宫造荆山口长桥数里以便行旅
　　张之麟徐州人武举官至威寜镇总兵徐东乡数罹河患麟出麦数千石濬沟泄水又疏房亭河倡筑花山口河堤污田遂成沃壤徐邳之人植碑铭徳
　　谷应麟徐州人年十一丧父家贫学薙发养后母四十余年不懈妇死母年八十仍躬执防母殁无以殓鬻身邻家邻家感叹折券与归因庐于墓侧日培土三肩虽甚雨雪不辍数年坟髙大若陵有司上其事与　旌典又李本延孝与应麟相类韩永廕徐州人立义塾于暑兰山村延师敎其子弟嵗于冬春之交煮粥济饥人三月制棺贮古庙中听丧者自取割田十五亩为义冢筑桥城西南路以便行人上官旌曰善人
　　章得简字简臣萧人早失恃事继母以孝闻遇族党不能婚嫁殡咸资助之在都门乡人资斧告匮即解槖以赠以嵗贡任宿迁敎谕修学数百金悉出己囊又蠲资设粥赈饥躬往监视莅任五载卒于官祀名宦
　　周士珠字味元沛人育徳子为诸生性髙洁不履市井遇乡子弟必极防谨与言皆孝弟忠信邻里雀鼠尝造庐求平士珠辄为解婚丧不能举者质典周防晚年寄情诗词有南村漫咏
　　王嘉重沛监生家不甚富而行力任防壬寅春山东饥人流寓境内者凡数百家无以自存与兄嘉训出粟计口赈之未防粟尽来者益众至万余人乃鬻其田宅买粟以给计日费四百余金未防金又尽而流者尚不能归其弟嘉猷复倾家继之比饥人去兄弟遂大窘乏卒无悔也
　　史应甲丰诸生乐善好施每具药饵棺木粥糜衣被以济贫穷无告者有姊贫寡不能自给应甲迎养于家婚其子女有从兄弟分产未均应甲出地助而和之
　　太仓州
　　宋王子昭嘉定人笃学好礼嘉定间始创学宫首捐
　　己田以赡学者士嘉其义
　　李重发崇明人性至孝母死庐墓注孝经行世
　　元陈真孙崇明人延祐六年谒选京师舟次东昌闻新店河溢溺三四百家真孙倾囊买舟救援仍市米作糜以食之全活二千余人
　　秦玊字徳卿太仓人少孤母顾力织纴给朝夕玊刻志苦学博通诸经与兄终身不异财母病累旬不解带及卒泣血茹淡者终其丧俄邻失火母殡在堂玊慿棺号恸火遽灭
　　陈寳生字彦亷太仓人父溺海死母庄抚育成名与黄公望善以父溺终身不至海上公望嵗一诣必至海观涛邀寳生往则泣曰阳侯吾父讐恨不能如精卫填木石何忍对之公望因作仇海赋纪
　　其事
