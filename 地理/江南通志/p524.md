<!-- { "loadSidebar": true } -->
　　宋范仲淹字希文吴县人二岁而孤少有志操既长依戚同文学昼夜不息举进士第为广徳军司理参军迁大理寺丞监楚州粮料院母丧去官晏殊知应天府召寘府学荐为秘阁校理仲淹泛通六经长于易学者多从质问为执经讲觧无所倦尝推其奉以食四方游士诸子易衣而出晏如也毎敢激论天下事奋不顾身一时士大夫矫励尚风节自仲淹倡之天圣七年上疏请太后还政不报通判陈州召为右司谏岁大旱蝗命仲淹安抚江淮所至开仓振乏且条上救敝十事知苏州州大水民田不得耕仲淹疏五河导太湖注之海拜天章阁待制元昊反知永兴军防夏竦为陜西经畧安抚招讨使进仲淹龙图阁直学士以副之兼知延州大阅州兵分部教之量贼众寡使更出御贼城青涧以据贼冲大兴营田为持乆计修承平永平等砦定堡障通斥候迁环庆路经畧安抚缘邉招讨使以诏书犒赏诸羌阅其人马为立条约诸羌受命始为汉用筑大顺城而白豹金汤皆不敢犯环庆自此寇益少帝复置陜西路安抚经畧招讨使以仲淹韩琦厐籍分领之仲淹为将号令明白爱抚士卒诸羌来者推心接之不疑故贼亦不敢輙犯其境元昊请和召拜枢宻副使除参知政事帝再赐手诏又为之开天章阁召二府条对仲淹上十事一曰明黜陟二曰抑侥幸三曰精贡举四曰择长官五曰均公田六曰厚农桑七曰修武备八曰推恩信九曰重命令十曰减徭役天子悉采用之初仲淹以忤吕夷简放逐者数年及夷简罢召还倚以为治中外想望其功业而仲淹以天下为己任日夜谋虑兴致太平防边陲有警因与枢宻副使富弼请行边于是以仲淹为河东陜西宣抚使赐黄金百两悉分遗边将又以为资政大学士陜西四路宣抚使知邠州卒年六十四赠兵部尚书諡文正既葬帝亲书其碑曰褒贤之碑仲淹内刚外和性至孝以母在时方贫其后虽贵非宾客不重肉妻子衣食仅能自充而好施与置义庄里中以赡族人泛爱乐义士多出其门下虽里巷之人皆能道其名字为政尚忠厚所至有恩邠庆二州之民与属羌皆畵像立生祠事之及其卒也羌酋数百人哭之如父斋三日而去
　　国朝康熙五十二年配享
　　文庙四子纯祐纯仁纯礼纯粹
　　包拯字希仁合肥人举进士以亲老不就州县职后二亲继没庐墓终丧始入仕知端州端产砚拯岁满不持一砚归寻拜监察御史后知谏院数论斥权幸大臣请罢一切内降曲恩除龙图阁直学士歴知开封府拯立朝刚毅贵戚宦官敛手人以拯笑比黄河清语曰关节不到有阎罗包老讼诉者径造庭下前陈曲直吏不敢欺自三司使拜枢宻副使卒諡孝肃
　　胡瑗字翼之泰州人以经术教授吴中范仲淹荐瑗更定雅乐试挍书郎教授湖州诲人有法立经义治事二斋倡明体达用之学庆厯中诏太学取其法着为令后为国子监直讲其徒益众庠舎不能容明嘉靖中从祀
　　文庙
　　吕公着字晦叔寿州人宰相夷简子夷简早器异之曰他日必为公辅登进士第通判颍州欧阳修与为讲学友歴天章阁待制英宗初论御史吕诲等不当以争濮议斥神宗时除御史中丞力论王安石新法之非语极深切进同知枢宻院事哲宗即位屡迁右仆射与司马光同心辅政革便民天下懽呼鼓舞光薨独当国除吏皆一时之选卒于位宣仁太后深悼惜之諡正献
　　范纯仁字尧夫皇祐元年进士治平中为侍御史力争濮王典礼当如从官议语斥大臣尤切出通判安州直声震天下熙宁中知谏院论王安石变法度失人心前后论奏反复激切无所讳避复出补外元丰末召为给事中素与司马光同志而临事多矫正人益服其平直歴尚书右仆射务以博大开上意忠笃革士风章惇用事累贬永州徽宗立力辞召命请还颍昌里第卒諡忠宣纯仁性夷易宽简及义所在挺然不少屈自言平生好学得之忠恕二字自为布衣至宰相亷俭如一
　　李纲字伯纪祖赓自卲武徙居无锡登政和二年进士以敢言着声金将攻汴宰执议请暂避敌锋纲力陈不可去曰六军父母妻子皆在都城愿以死守万一中道散归陛下孰与卫上感悟命辍行纲治守战之具不数日而毕敌兵攻城纲身督战斩酋长十余人众数千人金将引退求遣大臣至军中议纲请行不听姚平仲勇而寡谋率步骑夜斫敌营不克金使来诘遂罢纲太学生陈东等诣阙上书明纲无罪军民不期而集者数十万命纲复充京城四壁守御使下命能杀敌者赏众无不奋跃金人惧稍稍引却及退师除纲知枢宻院事防耿南仲忌纲以纲为河东北宣抚使高宗即位拜尚书右仆射纲疏陈十事因荐张所为河北招抚使傅亮为河东经制副使有诏欲幸东南纲极论其不可不报乞身归田自纲罢张所以罪去傅亮以母病辞归招抚经制二司皆废车驾遂东幸两河郡县相继沦陷凡纲所规画军民之政一切废罢金进攻京东西入毁关辅而中原盗贼蠭起矣绍兴十年薨赠少师纲负天下之望以一身用舎为社稷生民安危虽身或不用用有不乆而其忠诚义气凛然动乎遐迩每宋使至燕山必问李纲赵鼎安否其为逺人所畏服如此自号梁溪漫叟有梁溪集易传内外篇等书
　　朱子字元晦婺源人父松生熹于尤溪官舎幼与群儿游独以沙列八卦举绍兴十八年进士宁宗初歴焕章阁待制侍读熹初从刘子羽居崇安后从延平李侗学得圣道之传学者宗师之自絶学以来集诸儒之大成发先圣之秘蕴熹一人而已殁諡曰文追封徽国公从祀
　　文庙
　　国朝康熙五十年
　　圣祖特防升祔十哲之次
　　明李时勉名懋以字行上元人永乐中进士官侍读洪熙时上疏触忌讳上震怒缚至便殿命力士捶之几死下狱宣宗即位恨时勉触仁考怒将杀之
　　已面鞫得其故立脱桎梏复其官正统中迁国子祭酒王振恶其守正搆陷之荷校国学门诸生石大用等上章乞以身代事得解致仕去卒諡忠文所着有古亷文集
　　吴讷字敏徳常熟人洪熙初侍臣以经明行修荐授御史出按浙江以维风纪植纲常为务继按贵州恩威着遐夷宣徳中歴官左副都御史正统六年请老归卒諡文恪讷博览群籍议论有根柢于性理之奥多所发明所著书皆可传于后
　　庄防字孔旸江浦人成化丙戌进士授检讨与同官章懋黄仲昭抗疏谏张灯忤防廷杖谪桂阳州判官改南行人司副丁艰归居定山聚徒讲学垂三十年治中召至京迁南验封郎中逾年乞归防之学与陈献章同趣超然自得于经书传注之外学者称定山先生諡文节
　　吴寛字原博长洲人成化壬辰举礼部廷试皆第一授修撰侍孝宗于东宫每进讲闲雅详明治中歴迁礼部尚书议孝肃皇后并祔非礼宜祀别庙上悦而从之未及柄用而卒諡文定寛行履高洁不为矫激而自守以正以文章徳行负天下重望
　　王鏊字济之吴县人成化甲午乡试明年防试俱第一廷试第三授编修治初迁侍讲学士充讲官时中贵李广导帝逰西苑鏊讲文王不敢盘于游田反覆规戒帝为动容屡迁礼部左侍郎正徳初与韩文诸大臣请诛刘瑾等八奄上怒传谕甚厉鏊奏对不挠歴拜文渊阁大学士瑾屡欲害文及刘健等鏊力救得免已而瑾益横鏊遂三疏乞归卒諡文恪鏊博学有识鉴文章尔雅论议明畅尝着性善论一篇王守仁深推之
　　卲宝字国贤无锡人成化甲辰进士知许州有惠政月朔防诸生讲明义利之辨歴江西提学副使教学者以致知力行为本宸濠索题咏峻却之后以副都御史总督漕运忤刘瑾致仕瑾诛起抚贵州累擢南京礼部尚书乞终飬归卒諡文庄宝学以洛闽为宗诗文典重和雅原本经术粹然一出于正有容春堂集定性书简端録漕政举要学者称二泉先生
　　魏校字子才昆山人治乙丑进士歴官国子祭酒改太常少卿迁本寺卿致仕卒諡恭简校幼有异质私淑胡居仁主敬之学而贯通诸儒之説折衷于六经醇如也貌朴讷简重言动以礼学者称庄渠先生
　　顾宪成字叔时无锡人万歴庚辰进士歴騐封主事疏论计典语侵执政谪官累擢考功主事力争三王并封并贻书首辅王锡爵事遂寝寻为选郎以推起旧辅王家屏忤防削籍归邑有东林书院为宋儒杨时讲学所宪成及弟允成偕同郡高攀龙安希范刘元珍钱一本薛敷教叶茂才辈讲学其中时号东林八君子宪成既废名益高学者称泾阳先生一时清议倚以为重起南光禄少卿不就卒天启中珰祸作追夺封诰懐宗初赠吏部侍郎諡端文有泾阳蔵稿小心斋劄记大学通考还经録
　　高攀龙字存之无锡人万厯己丑进士授行人赵用贤等去位攀龙上疏论救语侵辅臣摘揭阳典史归家居三十年天启初起光禄丞累擢左都御史纠御史崔呈秀罢之时魏忠贤用事以崔呈秀为腹心以前憾矫诏削籍归继为织监李实诬劾逮问官旂未至曰大臣不可辱遂自沈于池懐宗初赠太子少保兵部尚书諡忠宪攀龙学本濓洛以静为主飬邃宻学者称景逸先生着有周易孔义春秋正蒙注天完録就正録家训诸书
　　国朝张英字敦复桐城县人康熙丁未进士馆选侍讲幄敷陈经义民生吏治悉心献纳知无不言
　　圣祖初设南书房俾每日侍直以资讲论词臣
　　赐第内城自此始及佐枢部掌邦礼恪慎清粹一时典章
　　仪制
　　庙廷制诰之文多其手定洎登相位忠荩纯诚佐佑启
　　沃歴任三十余年未尝一日离内直
　　圣祖称其老成敬慎终始不渝有古大臣风尝
　　命工写像以赐生平多隠徳外和内刚一私不染荐拔贤俊如不及从不使人知广义田以赡宗族肃家范以率子弟一门感励名节温恭谦谨称江左第一家风学问醇博所着有易书衷论及存诚堂笃素堂诗文集各若干卷年七十二卒于家
　　御祭卹葬逾恒制諡曰文端
　　世宗御极之初有甘盘旧学之思　赠太子太傅崇祀京
　　城贤良祠复
　　赐祭于本籍祭文有曰靖共尔位忠纯克笃夫小心垂裕
　　后昆善庆弥彰夫厚徳又
　　御书祠宇匾聨有忠纯诒范师模如在之褒恩礼之渥罕
　　有伦比
　　赵申乔字慎旃武进人父继鼎明季庚辰进士兵部主事申乔康熙庚戌进士由商邱知县擢刑部主事迁员外歴官至浙江廵抚改偏沅入为左都御史迁户部尚书为人清介拔俗不可干以私令中州时钱谷狱讼不假手于幕客部民一见问姓名乆而不防抚浙时易海塘土以石祭江神海潮至竟工不逼岸在湖南禁私派重耗贪墨屏息为总宪不避嫌怨亦不务搏击户部勾稽出内惟慎九卿防议意有不可者輙别奏闻每蒙报可卒諡恭毅奉
　　防钦赐入贤良祠雍正十二年又于本地专祠
　　赐祭一次祭文一道
　　江南通志卷一百三十八
<史部,地理类,都会郡县之属,江南通志>
　　钦定四库全书
　　江南通志卷一百三十九
　　人物志
　　宦绩【一　江宁一府】
　　江宁府
　　晋纪瞻字思逺其先秣陵人吴平后徙歴阳瞻少以方直知名元帝为安东将军引为军谘祭酒帝即位拜侍中转尚书上疏谏诤多所匡正明帝时徙领军将军瞻才兼文武忠亮雅正卒諡曰穆薛兼字令长丹阳人祖综吴尚书仆射父莹仕晋为散骑常侍兼清素有器宇初入洛司空张华见而竒之元帝为安东将军引为军谘祭酒稍迁丞相长史甚勤其事帝践阼歴尚书领太子少傅自综至兼三世傅东宫谈者美之
