<!-- { "loadSidebar": true } -->
　　周南老字正道敦颐之后其先世自道州徙呉南老用荐为呉县主簿又辟为浙省掾入眀徴诣太常议郊祀礼礼成放还南老端毅好学本于义理而详于制度所着有易传集説丧祭礼举要等书顾阿瑛字仲英昆山人轻财结客年三十始折节读书筑别业于茜泾西曰玉山佳处四方文士若杨维贞柯九思方外张伯雨等咸主其家其园池亭榭之盛图书之富及饩馆声歌并甲一时而才情妙丽与诸公亦略相当尝举茂材署防稽敎谕辟行省官属皆不就张士诚欲强以官乃去隠于嘉兴既而以子恩封武略将军水军千户洪武初随其子迁临濠卒
　　周砥字履道呉人博学工诗尝寓荆溪与马治孝常者穷山水之胜着荆南倡和集晚归呉中与髙杨辈结社
　　钱逵字伯行呉县人父良佑字巽之博学工诗尤工篆逵刻意力学至正间官淮南行省员外郎洪武初选诣太常议礼礼成放还后以事逮京师卒逵淳厚雅饬稽古考订虽老不倦篆行楷悉追古人
　　缪侃字叔正常熟人博雅工书好蓄法书古器弟佚亦能诗善画同邑严焕字子文以进士终朝奉大夫文章整健诗学尤邃
　　陆友字友仁呉县人博雅好古有诗名工汉八分行楷尤能鉴别钟鼎铭刻法书名画尝着研史墨史印史
　　黄锡孙字禹畴常熟人读书励行穷约不易其守善造就后进为文尚理气诗尤精粹
　　时太初字大本常熟人渊雅善词章尝咏白燕诗云珠帘十二中间卷玉剪一双髙下飞杨维贞极称之同邑陆景元字子善行义端饬博学能文诗尤髙古又有朱桓字仲威盛彧字季文邓士英字伯琚钱苏字更生元季皆以文学知名于时卢观字彦逺昆山人敦行寛厚记问该博见道分眀凡经史礼乐百氏之书缮写殆遍
　　文质字学古昆山人学行卓然词章竒放为杨维贞所称与卢观赵天祐卫琯盛得瑞范天与六人为邑中耆硕有司月给禀膳焉
　　俞日强字曰庄昆山人以孝闻淹贯经史有集行世又有金至善字伯明修德乐施老益力于学
　　明傅着字则眀常熟人文词典雅见推于时洪武初与修元史终潞州知府
　　袁华字子英昆山人少颖悟不羣工诗尤长于乐府杨维贞极称之洪武初为郡学训导同邑吕诚字敬夫与华齐名时称袁吕
　　张简字仲简呉郡人初为黄冠师以母老归养遂返巾服博通儒家书尤工诗饶介尝延诸文士赋诗髙杨辈咸在简诗第一有集若干卷
　　虞堪字克用宋丞相允文裔孙家长洲隠居不仕家藏书甚富手自编辑工诗兼善写山水洪武中为云南教授卒官呉中世儒家虞氏与南园俞氏为最
　　陈则字文度昆山人洪武六年举秀才授应天府治中厯户部侍郎出为大同府同知文词清丽元季以工诗名于呉下髙啓北郭十友之一也髙啓字季迪长洲人少孤力学工诗年十六或荐于张呉叅军饶介介见啓诗惊异以为上客啓不屑去隠呉淞江之青邱洪武初以廷臣荐与修元史授编修擢户部侍郎以年少未习理财辞遂赐罢放还复居青邱先是啓以史事为魏观所知观为苏守为徙居城中接见甚宻观得罪连坐死时年三十九
　　杨基字孟载其先蜀人大父宦防江南遂家于呉九岁能背诵六经著书十万余言名曰论鉴眀师下苏州基以饶介客安置临濠寻起为荥阳知县后为山西按察使被谗夺职卒于京基尤工诗与髙啓张羽徐贲齐名号呉中四杰
　　申屠衡字仲权长洲人少从杨维贞学春秋为古文有法洪武三年征至京师草谕蜀书称防授修撰以病免同时有陶琛字彦珩亦有文学志尚髙洁工古篆书以荐为儒学官
　　史谨字公敏昆山人少与倪瓒髙啓防博学好古工书画洪武间翰林学士王景荐其才授应天府推官左迁湘隂县丞罢归
　　邹奕字宏道呉江人秀目美髯议论英发文词髙古至正间进士洪武初知赣州府坐事谪甘肃二十年永乐初以蹇义荐召还有呉樵稿
　　谢徽字元懿长洲人博学能诗与髙啓齐名同召修元史同授官辞归再起为国子助教卒弟恭亦能诗
　　袁养福字能伯呉县人眀初为福建宪使髙啓有诗赠行行洁才髙有诗名精于书法呉寛称其书郭有道碑得欧阳询笔意
　　刘以礼字德让苏州人学识该博仪观伟然洪武初以贡授沛县敎谕时学徒久废以礼举乡人张伦为训导协心教之多所成就
　　瞿庄字敬夫常熟人孝子嗣兴子用荐授翰林典簿宋濓称其文学蔚茂应制诸作率皆称防终福建布政
　　王履字安道昆山人博通羣籍能诗文工绘事精医药洪武间尝防华山作图四十幅记四篇诗一百五十首尝云先辈言文章当使移易不动慎勿与马首之络相似余防华之诗敢谓轶昌黎而配少陵庶免乎马首络之弊而已画师夏圭评者谓作家士气皆备医得金华朱彦修之传着医书百卷
　　张适字子宜长洲人七岁能赋诗弹琴十岁通五经时号圣童洪武初以秀才举擢工部都水郎病免得朱长文乐圃故地觞咏自得有甘白先生集梁时字用行长洲人博学工文章亦善书札洪武中用荐授岷府纪善迁翰林典籍修永乐大典充副縂裁
　　卢熊字公武昆山人观子洪武初熊以元季教谕廹遣赴京以善书擢中书舍人迁兖州知州濬兖河事集而民不扰熊少从杨维贞逰博学工文尤精篆籀子彭祖孙瑛俱能传家学
　　沈澄字孟渊长洲人洪武中以人才应荐至京寻引疾归周忱巡抚呉中尝就澄访时政多所举行雅善诗尤好客人拟之顾阿瑛翰林金问坐事系狱十年衣食之需皆澄周之子贞吉恒吉从陈继逰蔚有闻望隠迹尚义有父风俱能诗又皆善绘事妙处逼宋人
　　王行字止仲呉县人髫时随父为人雠药药千品悉志不爽王异之试授论语翌日已成诵遂以所储书恣其披阅三年辞去文名大噪授徒城北援据古今纚纚不穷家徒壁立几无留帙叩其所自曰向得之药肆翁耳洪武初延为府学经师诸生心易之以五经杂进问难行随问辩答无有疑滞众始叹服
　　叶颙字伯卬呉县人家洞庭东山父国英倜傥好结纳名士故颙学有端绪元季中江浙行省乡试署和靖书院山长眀初故人长兴侯耿炳文招颙欲荐于朝颙不可放情诗酒有许光逺亦家洞庭洪武初应召至京献诗又陈省刑薄赋之防以老乞归时称洞庭二老
　　朱应辰字文奎呉县人少从杨维贞学为古文词洪武间终江隂训导诗文衍畅炳蔚尤精篆籀之学
　　呉文泰字文度呉县人耽于诗清才逸思虽罹忧困嘲弄不辍同郡丁敏字逊学亦喜吟咏更相推敲故所业益精文泰洪武间为涿州同知谪戍云中卒
　　宋克字仲温长洲人博涉书史少任侠撃剑走马学握竒阵法张氏据呉度其无成藩府欲致之不能得眀初征为侍书出为凤翔同知旋归隠南宫里工草时作诗见志髙啓有南宫生传
　　陶振字子昌呉江人洪武末举眀经终安化教谕少学于杨维贞兼治诗书春秋三经诗语豪儁有名于时
　　赵友同字彦如长洲人自少笃学从宋濂逰洪武末任华亭训导大臣荐其文学召修永乐大典五经四书性理大全书成以母丧归
　　滕用亨字用衡初名权长洲人问学博辨文章尔雅兼精六书篆籀之妙髙出近世永乐中被召年防七十矣面试篆书作麟凤龙四大字又献贞符诗称防授翰林待诏
　　王璲字汝玉以字行长洲人少颖异落笔数千言累官春坊赞善尝应制撰神赋汝玉第一解缙次之声名大噪永乐中宫僚多得罪汝玉与焉洪熙初赠太子宾客諡文靖兄琏字汝器洪武中编修文学不减汝玉而早卒
　　朱吉字季野昆山人有文学用荐授给事中后以善书改中书舍人子定安字士隆工古篆得周伯琦之传定安弟永安字士常亦善笔札同邑叶盛曰邑衣冠旧族必推朱氏士隆兄弟出处不同清修苦节同为时重
　　夏防字仲昭昆山人以经术进而书法特妙永乐中试其书第一特命诸宫殿榜皆防书之厯官太常卿致仕防平易可亲而风流文雅有高人之致诗词清丽尤工画竹石擅名天下朝鲜日本诸国皆悬金购之兄昺亦善书官中书舍人
　　屈昉字季恒昆山人读书不事章句诗篇传播为杨士竒所知问邑令曰季恒安在令不能答乃心识之防诏举经明行修之士即以昉荐授南海县丞久之致仕
　　钱绅字孟书呉人父中字孟则娶于陈夫妇皆读书善琴绅与陈继为内外兄弟防同方学同师各以所业更互辨难俱为通儒绅质淳行端所藏书皆手自缮冩官鄞县教谕
　　刘珏字廷美长洲人正统三年举人官至山西按察佥事老而好学工于唐律时人称为刘八句行草师李邕画师王防皆得古人笔意精于鉴赏残缣断墨靡不藏弆
　　刘溥字原博长洲人祖彦敬以医事太宗防学两京研覃载籍尤精天文律厯之学宣德初以文学徴有言其善医者遂以为太医院吏目非其志也其诗初效西昆乆益竒肆当时有晏铎王淮邹亮汤印绩苏平沈愚蒋主忠蒋主孝徐震诸人以诗自豪号十才子推溥为尸盟者
　　邹亮字克眀长洲人才思藻丽受知巡抚周忱正统初用况钟荐官至监察御史为人谦谨酷嗜书积至千余卷
　　施槃字宗铭呉县人家东洞庭山幼警敏有都宪张某令属对曰新月如弓残月如弓上弓下弓对曰朝霞似锦晚霞似锦东川锦西川锦张大惊正统己未年二十三廷对擢第一入翰林日立程限读书诗文逼古人杨溥深重之
　　陈鉴字缉熙长洲人父谪戍盖州鉴依王一居为道士一居命索债浙东乃从师受学债无所问市书数箧而归一居奇之使卒濡业正统戊辰及第授编修累迁祭酒平生无声色之好精于鉴古多藏法书名画
　　王穆字仲逺长洲人博识古今呉中称为宿学尝筑东郭草堂读书其中王璲为之记子肄字敏道从陈继学正统中以贤良举为安吉县丞
　　刘昌字钦谟呉县人读书过目成诵正统甲子举南闱第一乙丑防试第二累官广东左叅政为文典雅诗尤温丽有中州文表等书子嘉防字协中风仪如玉数歳据小儿习书选古诗俨如成人十五丧父尽读其遗书年二十四而卒
　　郑文康字时乂昆山人登正统戊辰进士以父母继丧遂不仕居家枕藉经史尚友古人操觚顷刻千言稿成辄为人持去其存者有平桥集十八卷多记载时事有益劝惩而文尤简质有法度张淮字豫原呉县人弃举子业好攻诗尝于广坐中赋牡丹诗一百首依元僧眀本梅花诗韵众以为神嗜酒落魄一夕醉死同邑有陈体方者每为诗文必酒酣以徃才始纵发尝数篇并奏或口授人书书者腕脱不给子韶字太和亦嗜酒工诗语妙一时
　　陈颀字永之长洲人景泰庚午举人以阳武县训导归博学工古文清修介特人莫敢犯
　　李应贞字贞伯长洲人景泰癸酉举人选中书舍人厯南太仆少卿好古博学篆楷俱入格
　　桑瑾字廷璋弟瑜字廷瓒常熟人兄弟自为师友瑾景泰丙子瑜天顺己夘先后领乡荐同谒选瑾判处州瑜判温州同日拜命出都在任俱有政绩初仕时兄弟相约早乞休后竟同时致仕还里一时以为美谈瑾以防不逮养终身不御甘美诗文醇质着读易备忘瑜有吟选粹等书同时邑中兄弟竞爽者有钱寛字理容钱洪字理平博学修行诗并载湖海耆英集
　　沈钟字仲律长洲人天顺庚辰进士终山东提学副使与章懋罗伦友善时称十君子好赋诗多至万余首
　　徐震字德重呉县人家世好文与其父章日相劘切学益进尝同晏铎苏平倡和在景泰十才子之列
