<!-- { "loadSidebar": true } -->
　　施宏猷字允升宣城人少受业陈履祥得罗旴江之传日聚同人讲学兴起者众叔祖亡嗣遗产千金宏猷捐为义田以赡宗族其先贷于人者亦不下千金悉焚其券而以已资代为营学者称中眀先生
　　查铎字子警泾县人嘉靖末进士隆庆初为给事中忤髙拱出为山西参议迁湖广副使移疾归缮水西书院讲学其中后进多归之
　　徐榜字荐所泾县人万歴选贡廷试神宗御批云天下文章当以徐榜为式成进士仕至浙江右布政榜志在濓洛厌华丽寡笑言脱粟布衾终身儒素
　　汪有源字惟清太平人少闻讲孝弟章輙喜谓孝弟我分内事后师祁门陈九龙在金陵数与焦竑邹元标杨起元髙攀龙徃复防讲词色冲然平易近人学者人人以为坐春风中称为昆一先生
　　国朝沈夀民字眉生宣城人宠曾孙博通经史善古文怀宗末巡抚张国维以贤良方正荐徴赴阙下即抗疏劾大司马杨嗣昌夺情误国总督熊文灿不能制敌不报拂衣归讲学姑山之麓从逰者数百人后党人祸作避地兰溪溧阳相陈名夏以书招之不应足迹不履城市者三十年已而属疾谕门人刘尧枝施閠章等曰以此心还天地以此身还父母以此学还孔孟语毕而卒
　　梅文鼎字定九宣城人贡生博雅善属文尤耽精歴算兼通中西之学自制揆日测算诸器皆独出新意所着歴算八十八种皆发前人所未发李光地以文鼎所着歴学疑问三卷进呈
　　圣祖奨许召见德州舟次者三因年老放归田里御书绩学参微四大字赐之
　　诏光地曰此学今鲜知者当世仅见也文鼎生平留心经济不为无用之学而孜孜好善老而弥笃卒年八十九
　　池州府
　　宋王镃字时可石埭人登绍兴八年进士第授兴国军司户髙宗以时事召对称防累擢监察御史有风力歴中书舍人兼直学士院侍讲镃素通经术善训导向多门徒及髙宗为呉后家置大小教授以磁领其职其所撰戚里元为后家起也又着春秋门例通解易象宝鉴
　　明李呈祥字时龙贵池人年三十九应岁贡赴廷试归筑一轩自署曰尚志日端坐其中研经味道谒王守仁于江西辨析同异深契良知之防转授门徒柯乔丁旦皆其入室弟子郡守屡荐其文行公
　　卿皆敬慕之所着有古源日录知行二论
　　施达字下之青阳人研精理学不应科举隠天柱峯一门之内家人应对起居悉准内则曲礼传经讲学听受者常数百人称天柱先生怀宗九年尚宝卿张玮以隠士荐不赴卒其门人即天柱讲堂祠之所着有读书知易信易序卦图儒行注孝经注诸编
　　太平府
　　唐张惟俭当涂人精左氏谷梁春秋举进士歴和州刺史与侍御栁镇友善镇子宗元作先友记记父诸友皆天下善士惟俭预焉
　　宋王逢字防之当涂人以博洽闻教授姑苏学徒常数百人时胡瑗在湖州学教法盛东南逢防亚之晚登进士乙科歴国子监直讲太常博士所着有易传十卷及干德指説复书诸编
　　元姚和中当涂人世传儒学不应徴召从防甚盛如尚书婺源汪泽民同邑李习李翼兄弟皆出其门
　　明谢理当涂人鶱子成化壬辰进士以亲老不仕着有周易解春秋解诸编
　　庐州府
　　汉许子威庐江合肥人为中大夫光武少时从受尚书
　　宋杨杰字次公无为人少有名于时元丰中举进士数任太常一时礼乐之事皆预讨论尝议禧祖配帝及四后升祔之礼从之与范镇议乐制不合朝廷舍杰而从镇然论者终以杰説为当官终两淛提防刑狱有乐记五卷
　　明孙镇合肥人洪武中诸生以经眀行修除户部主事时以课程事罪部官镇抗言不宜连坐恐伤国体忤防戍滇南荐复职除衞辉知府靖难兵起衞辉当南北之冲镇坚守不下永乐登极谪戍山海宣德初赦囘除上饶丞不就
　　方钦字寅之治举人笃学力行知福山县同官俱为流贼所害钦以好官不要钱独免刘瑾用事监司敛诸属金钱献媚钦独无所输因注下考谪齐河教谕子榘正德癸酉举人知平隂县耿直忤时亦有清操
　　蔡悉字士备合肥人嘉靖进士任常德推官筑六堤以免水患累迁南光禄寺少卿晋尚寳司卿极论矿税之害不从告归平生沉酣六经深探理学清操亮节淮西人宗之所着有先后大学解御制敬一箴解
　　胡铎字君求舒城人孝友直方庐父墓三年当途交荐后开辅仁讲防阐眀正学四方就教者以千数
　　李籛字华仲天启辛酉举人崇禛间庐凤灾荒籛以谒选入都慨然具疏请加轸恤署沂州学正所着有四书讲啸月集
　　国朝葛遇朝字鼎如巢人甲戌进士博极典坟初任莒
　　州调澧州陞户部员外郎晚尤嗜学
　　凤阳府
　　汉召驯字伯春九江夀春人少习韩诗博通书传以志义闻乡里号之曰德行恂恂召伯春肃宗朝拜左中郎将入授诸王帝嘉其义学恩宠甚崇官至光禄勲孙休青州刺史
　　桓荣字春卿沛郡龙亢人少学长安习欧阳尚书十五年不窥家园教授九江徒众数百人世祖拜为议郎使授太子毎朝防輙令荣于公卿前敷奏经书帝称善拜为博士车驾幸太学防诸博士论难于前荣温恭蕴借辨明经义儒者莫及常令止宿太子宫侍讲二十八年拜为少傅赐以辎车乗马荣大防诸生陈其车马印绶曰今日所防稽古之力也显宗即位尊以师礼乗舆尝幸太学令荣坐东面设几杖天子亲自执业三雍初成拜荣为五更赐爵关内侯
　　桓郁字仲恩荣子敦厚笃学传父业以尚书教授门徒常数百人袭父爵悉以租入与兄子泛迁侍中帝自置五家要説令郁较定于宣眀殿授皇太子经歴迁屯骑校尉和帝即位窦宪奏郁白首好礼经行笃备复入侍讲累官太常郁教授二帝恩宠甚笃显于当世有尚书桓君大小太常章句桓焉字叔元郁子眀经笃行有名称永初元年入授安帝三迁为侍中步兵校尉顺帝立为皇太子以焉为太傅即位后授禁中封阳平侯歴官太尉弟子传业者数百人
　　桓彬字彦林焉之兄孙少与蔡邕齐名初举孝亷拜尚书郎时中常侍曹节女壻冯方亦为郎彬厉志操与左丞刘歆右丞杜希同好交善未尝与方共酒食之防方深怨之竟为所论废所着七説及书凡三篇蔡邕等论序其志有过人者四夙志早成岐嶷也学优文丽至通也仕不茍禄絶髙也辞隆从窊洁操也乃共树碑而颂焉父麟字元凤桓帝初为郎侍讲禁中以直道牾左右出为许令桓谭字君山沛国相人博学多通徧习五经能文章尤好古学数从刘歆杨雄辨析疑异以父任为郎王莽居摄咸竞竞褒称德美谭独黙然自守世祖即位大司农宋宏荐拜议郎给事中上书陈时政帝欲以防决疑谭复极言防之非经出为六安郡丞著书言当世行事二十九篇号曰新论元和中肃宗东巡至沛使使者祠谭冡乡里以为荣徐宣沛国铚人为讲学大夫以易教授子宪亦传宣业
　　施延字君予蕲人少为诸生眀五绖星官风角靡有不综家贫母老常诣呉郡海盐取卒月直赁作半路亭父以养母时冯敷为督邮知其贤者下车入亭请与饮食脱衣与之饷钱不受举有道高第为侍中顺帝时为太尉
　　南北朝齐刘瓛字子珪相人笃志好学博通五经聚徒教授屡除官不就以母老阙养拜彭城郡丞儒学冠于当时京师士子贵逰莫不下席受业性谦率通美不以髙名自居有至性祖母病疽经年手持膏药渍指为烂母孔氏谓亲戚曰阿称便是今世曾子阿称瓛小名也梁天监中诏为瓛立碑諡曰贞简先生
　　刘璡瓛弟方轨正直建元初为武陵王冠军征虏叅军与僚佐饮自割鵞炙璡起请退兄瓛夜隔壁呼璡共语璡下牀着衣然后应命瓛问其久璡曰向束带未竟其立操如此
　　宋吕希哲字原眀公着子少从焦千之孙复石介胡瑗学复从程颢程颐张载防闻见由是益广范祖禹荐诏以为崇政殿説书其劝导人主以修身为本修身以正心诚意为主遭崇宁党祸夺职希哲乐易简俭有至行晚年名益重逺近皆师尊之
　　元周桢字子干安丰下蔡人操行端简绖史淹通以儒业任安丰路判官归老手不释卷
　　明石璟字廷用临淮人成化辛夘乡荐见闻该博学有源本
　　刘昺字晋初凤阳人知山隂县歴官山东济南道通经致用以圣贤自期笃于践履尝曰学求诸内而已所着有光化亭稿箧中集
　　杨嘉猷字原忠怀逺人万歴丙子举于乡师事冯少墟杨复所讲艮止之学官冀州守厯镇逺府有异绩与泰州王心斋合肥蔡肖谦称淮南三贤着有清粹録等书
　　郑斐字非文夀州人理学湛深里中无长幼咸称郑先生订正防礼一编尤为简要
　　国朝张介字受兹夀州人岁贡笃志圣贤之学司训潜
　　邑士风丕变
　　陈赤字怀丹夀州人事亲尽孝力学笃行所着有周易解及诗文集
　　颍州府
　　后汉张酺字孟侯汝南细阳人赵王张敖之后少从祖父充受尚书能传其业显宗开四姓小侯学酺以尚书教授论难当上意除为郎赐车马衣服令入侍皇太子讲率有匡正累官至司徒
　　宋尹拙颍州汝隂人性纯谨博通经史显德初拜检校右散骑常侍通判太常礼院事与张昭同修实录又与昭及田敏同详定经典释文周世宗北征命翰林学士作祭白马文学士不知所出访于拙拙厯举郡国祀白马者以十数时服其博子季通有文学以防仕国子博士
　　明李惟一字君守防城人少志圣贤之道日夜勤思豁然通一贯之防着太极一贯诸解官婺源训导
　　和州
　　唐髙子贡厯阳人弱冠防太学徧涉六经尤精史记举眀经厯文馆直学士东莞公融为和州刺史从子贡授业
　　明成清字介甫和州人由贡生厯仁和教谕硏究理学训士有法着道学渊源集诸编人称初水先生又山汪沛自副榜授贵溪训导以博洽称于时
　　广德州
　　宋查深广德人隠居力学治平间郡守钱公辅荐于朝力辞乃为筑堂于城西名曰清容延请教诲郡子弟儒风日振学者称清容先生
　　明钱用壬字成夫广德人元末进士第一授编修洪武初改御史防经歴预编大眀律官至礼部尚书上言文庙祀典宜以仲春仲秋二上丁以丞相初献学士亚献祭酒终献又定借田礼俱从之谢士贞字彦良建平人永乐中以眀经任本学训导循循善诱邑人知学皆其教也
　　濮阳涞字真庵广德人嘉靖丁酉举人公车时适杨继盛以忠諌死涞素服徃哭防被祸通判南昌平花园积寇获丰城劫盗为人端直俸入不以自润所着有四书礼记贞义韵学大成图书性理订疑
　　夏思字官眀广德人少而苦学寒暑不辍举隆庆庚午乡试王锡爵竒其文延为子衡师起家瑞昌教谕累迁礼部司务以请建储忤防归着约言编还初録
　　六安州
　　晋杜夷字行齐庐江人博览经籍教授生徒千人不应察举元帝时除国子祭酒太子三至夷第执经问义及即位夷自表请退临终遗命角巾素衣以敛着幽求子二十篇兄崧字行髙少有志节惠帝时俗尚浮伪崧着任子春秋以刺世
　　宋焦焕六安人素履贞介建炎乙亥赴试京师其仆拾得旅舍主妇金镮行数日焕方觉曰失物者必鞭笞其左右赴水投缳皆势所有吾宁不试当急返还之以全人命防场屋灾展期重试焕遂首举
　　明杨忭字节夫六安人景泰丙子乡荐官东平知州弟惇字载夫成化进士累官光禄寺卿兄弟并孝弟清谨为一时所重
　　朱贤字从善六安人天顺进士潜心理学与天台陈选齐名任监察御史直谏忤防谪花林驿丞寻复职
