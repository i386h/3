<!-- { "loadSidebar": true } -->
　　苏州府呉阖闾筑城周四十二里三十步为门八东曰娄曰匠西曰阊曰胥南曰盘曰蛇北曰齐曰平歴代皆仍其旧至隋杨素徙城横山东即今新郭唐武徳九年复还旧城分城之东置长洲县以卧龙街为界干符三年刺史张搏重筑之梁龙徳二年始以甎甃里外有濠宋初诸门渐塞而大圯于开禧间嘉定中太守赵汝述沈皥相继修治宝祐二年赵汝歴增置女墙补建葑娄齐三门楼元定江南凡城池悉命湮毁虽设五门荡无防蔽至正十一年兵起复诏天下缮完城郭知府髙履筑垒开濠还辟胥门至张士诚入据增置月城明兴更加修筑城为亚字形内外长濠广至数丈门有钓桥以通出入崇祯十五年推官倪长圩重加修葺
　　国朝康熙元年巡抚都御史韩世琦改建城垣并阔女墙今城周四十五里长五千六百有五丈髙二丈八尺广丈有八尺女墙髙六尺为门六葑娄齐阊胥盘各有水陆门惟胥无水门又于每门建官防军器库凡窝铺百有五十七敌台五十七雉堞三千五十一门有守门官公馆及营房而锁钥则归总捕同知焉雍正七年浙江总督李衞暨署江苏巡抚张坦麟檄委修缮倾圮八年巡抚尹继善复檄补修又旧有子城在大城东偏相传亦呉所筑周十二里自汉至宋皆为郡治张士诚时为太尉府士诚败遂圮
　　呉县附郭得城西之阊门胥门南之盘门
　　长洲县附郭雍正三年分县后得城北之齐门元和县附郭分得城东北之娄门及东南之葑门昆山县向未有城惟树竹木为栅至宋犹然元至正十七年方国珍犯境始筑土城御之门有六明治四年知县杨子器建楼其上嘉靖五年邑人都御史周伦疏请筑砖城十七年于沿海州县无城者次第修举始甃以砖期年而成周十有二里长二千三百八十七丈髙二丈八尺雉堞四千五百八十七池深五尺广六尺
　　新阳县雍正三年分与昆山同城东半壁属焉常熟县唐武徳初始迁虞山下周二百四十步髙一丈厚四尺列竹木为栅宋建炎间县令李闿之始建五门元筑土城至正十六年张士诚据呉以常熟边江要害甃为砖城周九里三十步髙二丈二尺厚一丈二尺最为完固明永乐中歳大祲饥民盗城砖易食城日圮嘉靖三十二年倭入冦知县王鈇重筑之髙二丈四尺周一千六百六十六丈建门七西北二门枕山余五门内外各有渠外渠广倍内渠皆通以水关其后西北门在虞山巅者以形家言塞之万厯甲午知县张集义増城之髙三尺
　　国朝康熙十九年水圮数百丈粮储副使刘鼎暨知县髙士防修筑　福山城明嘉靖间知县冯舜渔江隂主簿曹廷慧筑周三里万厯间知县杨涟修设兵防江为邑重镇
　　国朝游撃驻焉康熙十三年督抚诸臣疏请捐修一十
　　一年知县髙士防重葺
　　昭文县雍正三年在常熟分出与常熟同城以西北镇江门而东至东南迎春门为境雍正六年知县劳必逹修
　　呉江县梁开平间呉越王钱镠筑城后废宋嘉祐二年县令裴煜复建南北二门元至正十六年张士诚据其地重筑髙二丈八尺厚一丈五尺周五里二十七步陆门四水门五各以方名明成化元年知县陈尧弼重建城楼后俱倾圮正徳九年知县萧韶复大筑之嘉靖三十三年倭入冦知县杨芷倡议増筑髙三丈二尺厚一丈八尺长一千八十四丈五尺又为四门月城及敌楼敌台窝铺三十六年知县曹一麟覆以甓
　　国朝顺治四年知县李承尹修康熙四年知县刘定国复増修城楼为堞二千三百五十一窝铺箭台俱三十六炮台四并濬外城濠深倍于昔雍正七年知县徐永祐修震泽县由呉江分出与呉江县同城自东水门而北至西水门为境
　　松江府
　　府城元末张士诚据呉时筑明洪武间因而葺之周九里一百七十三步髙丈有八尺濠广十丈深七尺门四东曰披云西曰谷南曰集仙北曰通波门有楼楼外为月城城倚九峯面黄浦左大海而右三江上建敌台窝铺雉堞三千三百八十九嘉靖间知府方廉万厯间华亭知县王廷锡聂绍昌崇祯时知府方岳贡相继修筑
　　国朝康熙二年霖雨倾圮巡抚韩世琦提督梁化凤率属捐修旧堞并三为一　府城西门外有西仓城周二里髙一丈八尺陆门四濠广六丈深三尺余嘉靖间筑以衞漕粮万厯中知县章允儒崇祯时知府方岳贡相继増修
　　国朝顺治十五年奉
　　防准官收官兑按图增造仓厫数十间于水次以便小民
　　交纳焉
　　华亭县附郭　柘林城明嘉靖中以倭警巡按尚维持建议筑周围四里髙一丈八尺门三池深一丈五尺阔十丈
　　国朝康熙十三年修二十二年上海知县史彩重葺奉贤县府城东九十里有青村城明洪武十九年安逺侯筑周六里髙二丈五尺门四各有楼外有月城永乐中都指挥使谷祥増修万厯间巡抚赵可怀修濬池深一丈六尺阔十丈
　　国朝康熙十三年重修二十二年华亭知县南梦班重葺雍正三年分华亭设今县以青村城为治九年署知县舒慕芬重濬城濠
　　娄县附郭县在郡治后城中専属华亭
　　金山县府南七十二里有金山衞城明洪武十九年安逺侯筑周十二里三百步髙二丈八尺广二丈门四环城有池深丈有八尺广十二丈永乐中都指挥使谷祥増髙五尺万厯间巡抚赵可怀崇祯时知府方岳贡相继修濬
　　国朝康熙十三年重修二十二年娄县知县史彬重葺城旧分华娄二邑雍正三年分娄县为金山县建治城中得旧属娄邑之西南半壁焉
　　上海县明嘉靖间知府方廉因倭乱筑城围九里髙二丈四尺门大小凡六堞三千六百有奇濠广六丈深一丈七尺同知罗拱辰于四门益以敌楼箭台环濠为土墙万厯中知县许汝魁奉檄城加五尺开小南门水关引薛家浜水以通市河民利赖焉后知县徐可求刘一爌相继甃石
　　南汇县郡城东北百二十里有南汇城本金山衞之分署明洪武十九年安逺侯筑城围九里百三十步髙二丈二尺门四各有楼永乐中都指挥使谷祥治初指挥使翁熊万厯中巡抚赵可怀俱重修池深一丈四尺阔十丈
　　国朝康熙十三年重修二十二年上海知县史彩重葺
　　五十七年郡同知郑山督修
　　青浦县明万厯二年知县石继芳创筑城周围一千三十丈髙二丈三尺堞一千七百一十五建敌楼窝铺门楼六旱门五水闗三濠广三丈深一丈
　　国朝雍正七年知县杨凤然九年知县鲁璋修葺福泉县雍正二年由青浦县分出得城之东北常州府
　　常州旧有罗城后唐天祐间筑明洪武二年中山侯汤和改筑新城于其内视旧狭五之三周围十里二百八十四步髙二丈五尺广二丈甃以砖石门七东曰通呉南曰徳安西曰朝京北曰青山次东曰怀徳次南曰唐化次北曰和政门各有楼水闗四池深二丈阔十六丈成化十八年巡抚王恕奉朝命檄知府孙仁修其倾圮以巨石重甃之加髙三尺壮丽増于旧观正徳间知府李嵩嘉靖中知府金豪万厯时通判赵堪相继修葺
　　国朝康熙九年知县张令望重修垣堞雍正八年知府包括修葺城门水闗【附】明李东阳常州府修城碑记【凡藩郡卫所所治必建城郭以宿兵守民防御奸宄国家重熙累洽百五十年武备寖缓城不时葺识治体者必先焉常州府古毘陵郡为南都肘腋呉越喉襟地最要且自晋太康初已有城唐天祐间増置外郭歴代以降修废不常我太祖下江南命中山侯汤公和以重兵镇之始于郭内改筑今城周十里有奇既久为霖潦所坏成化间知府孙侯仁修之辄复坏掌固之令视为虚文正徳辛未冬渤海李侯嵩来知府事首议修筑时北方羣盗出没畿省间城郭弗豫者多婴其害江南逺在数千里外咸谓侯为过计曰城固当修修必豫备虽劳吾民亦佚道也吾与乐成耳乃白于巡抚都御史王君缜巡按御史原君轩巡捕御史杨君凤皆以为宜侯亟令于众第产赋金量力授役刻日定籍丈度尺计分工而并作听政之暇躬莅共勤惰而惩劝之补缺为完益卑为崇饰旧为新垣壤坚厚廉角峻整楼橹扉闱闳深壮丽而又涤隍浚池架梁成途凡为城之事罔不备具越三月而告毕居者栉比行者辐辏万目改视千夫増气吏庆于官士颂于庠民歌于野皆幸其功之成而犹或以为无大损益者居无何北盗为王师所迫舍骑入舟上溯江汉承流而下越镇江逾孟渎急攻江阴东南之民安于富庶不习兵革流言夜惊危不自保侯以完城付寮属暨兵衞曰是足以守吾任其战躬帅吏士民兵拒于江谋画内定勇敢外倡厚为募赏而严其不用命贼方贪利肆志藐如无人不虞其遽出也我兵恃城为本倚守为命无不一当百擒其丑若干人贼引而退月余再至将殊死战间侯复出竟不敢逼西奔于狼山防提督军务都御史陆君完移兵江南以舟师蹙而殱之事遂大定向之惑者始相率而语曰我侯之力斯城之功也盖常之属邑有五而江阴当盗之冲其去郡治不啻百里使当是时城不固则守不敢出出必不能展布心力以收成功今一城修而阖境无事旁至呉越诸郡皆安堵贴席获免于惊扰之患是其所系岂细故哉天下之事恒坏于因循而成于豫备使为郡县者皆能先事而虞贞固而干乘髙据深披坚执锐固守而力御则保障之利天下共之彼蕞尔之寇猝然之变岂至燎原而焚石然则斯役也虽无所试吾固将与之况其明效显验焯焯如此哉且民保于城城保于徳莒恃陋而不修城鲁恃城而不修政春秋皆讥之李侯之修盖有不徒然者常之大夫士佥谓不可无所纪述以示来世台州府同知武进殷君镒予中表之防也以侯予礼部所举士寓书于工部郎中无锡顾君可学上京师湖广布政司叅议江阴夏君从夀亦予所举道其事尤详因为文及诗寓而归之俾刻焉侯歴监察御史有声其为郡治行茂着比以御贼功加禄三品佐斯役者为同知罗玮通判陈碧温应璧谢思道推官栗登故并书之而诸执役出力之名氏则列之碑阴其诗曰有城岩岩有池潭潭大江之南筑之隆隆浚之溶溶郡侯之功侯之始谋有废必修其民咻咻侯心不移为所宜为曰匪吾私泽流令行既经既营不日其成人蕃物华中孽以牙于江之涯兵强势尊贼徒既奔我城固存矧此一方维城峨峨壮哉山河侯功不磨】武进县附郭
　　阳湖县附郭雍正二年由武进县分出自东水闗而北至大北门境长三里有奇
　　无锡县城在梁溪东相传宋干兴中县令李晋卿因旧址修筑元明叠加缮治至嘉靖间圮知县王其勤更筑之周一十八里髙二丈一尺甃以砖石陆门四水门三池深二丈阔一丈七尺
　　国朝康熙七年知县呉兴祚重修其后知县曾子驹徐
　　永言相继缮葺
　　金匮县与无锡县同城而分东之半为境计长九里
　　江阴县旧城建于杨呉后燬元末复缮治明初增筑为门四后圮正徳中知县黄鉼修筑土城周九里有奇髙一丈五尺厚如之女墙髙二尺五寸嘉靖间知县毛鹏钱錞金柱相继修筑尽甃以甎池深七尺阔四丈二尺又杨舍堡城在县东七十里杨舍其地滨江扼要旧无城明嘉靖间屡有倭患三十七年巡按尚维持防请建城周六百余丈髙二丈三尺门四水闗一崇祯时增修敌台窝铺九十六座
　　宜兴县旧城创于孙呉赤乌六年城阳羡即此明初改筑永乐中益展拓之周九里三十步髙二丈五尺门四各有楼池深一丈五尺阔三丈余荆溪县与宜兴县同城而分其东之半为境靖江县元末张士诚将徐太二始筑土堑明成化十三年知县张汝华修筑为城周七里四十步髙一丈八尺门四嘉靖中知县汪玉甃以砖石城楼雉堞始备知县应昻复筑瓮城加城髙三尺池广六丈五尺深一丈八尺
