<!-- { "loadSidebar": true } -->
　　陶元淳字子师常熟人康熙戊辰进士授广东昌化知县作浮粮考鱼鳞册防稽经费録区分县事如家事为民请命与上官徃复千言动以至诚海外武弁骄横尽发其奸状将吏敛戢时行村落问民疾苦行不坐乘暑不张葢以劳卒官邑人尸祝张孝时字嘉锡吴县人康熙辛未进士选庻吉士改栾城知县濬洨沙诸河故道延袤四十余里列植榆栁以固隄防邑之水患遂息在官二载政绩特着以廵抚荐及九卿保举擢宁州知州抚绥疲瘠民日休息又疏濬州西天池资民灌溉连岁大稔以疾乞休未就道而卒
　　严虞惇字宝成常熟人明信阳知州栻孙康熙丁丑殿试第二人授编修左迁大理寺副时通仓盗米案有欲以私怨锻入人罪者因虞惇力持不可而止又有内务府杀人移狱事虞惇先上书本寺少卿邵观歴指疑状又出不意执其人讯之遂吐实狱始定累迁太仆少卿典试楚蜀皆称得人平日淹贯经史著述俱行世
　　蒋廷锡字扬孙康熙己卯举北闱癸未
　　钦赐进士选庻吉士明年即授编修才名冠史舘屡擢内阁学士雍正元年迁礼部侍郎歴户部尚书勾稽周宻诸曹宿弊厘剔无遗六年进文华殿大华士仍兼理户部事廷锡品粹才优莅事精敏仰赞机务悉协
　　宸衷特加太子太傅给一等阿达哈哈畨世职九年七月
　　卒于位諡文肃
　　蒋杲字子遵长洲人明副使灿四世孙康熙癸巳进士歴户部郎中廉敏勤慎为诸曹最出知廉州府寛厚持大体而剖决明鋭廷无滞讼上官皆重其才守輙檄摄隣郡事所莅俱有声以罣误罢用荐监修海宁海神庙工埀竣而卒杲文学博赡兼长吏事未竟其用人多惜之








　　江南通志卷一百四十
<史部,地理类,都会郡县之属,江南通志>
　　钦定四库全书
　　江南通志卷一百四十一
　　人物志
　　宦绩【三　松江一府】
　　松江府
　　后汉陆康字季宁呉郡呉人少仕郡以义烈称刺史臧旻举为茂才除髙成令以恩信为治迁武陵太守转桂阳乐安二郡所在称之时灵帝欲铸铜人调民田畆敛十钱康上疏谏内幸譛之征诣廷尉释免归复征为议郎拜庐江太守平郡贼黄穰等献帝时加忠义将军
　　三国吴陆逊字伯言康从孙始仕孙权幕府出为海昌屯田都尉劝督农桑百姓防赖募兵平会稽鄱阳贼帅拜定威校尉权数访世务纳其议以为帐下右部督吕蒙荐其才堪负重拜偏将军代蒙镇陆口遂克公安南郡拜抚边将军封华亭侯进封娄侯黄武元年刘备率大众至夷陵立数十屯逊以火攻拔之破其四十余营加辅国将军领荆州牧改封江陵侯后又大败魏大司马曹休于皖赤乌七年代顾雍为丞相寻卒諡昭侯
　　陆抗字幼节逊子袭父爵拜奋威将军歴迁镇军大将军都督信陵西陵乐乡诸军事孙皓即位抗闻都下政令多阙忧深虑逺乃上疏陈时宜十七条鳯皇元年西陵督步阐据城叛遣使降晋羊祜率师向江陵抗破其将杨肇遂拔西陵诛阐东还乐乡貌无矜色拜大司马荆州牧卒
　　陆瑁字子璋逊弟少好学笃义从父绩蚤亡一男一女皆数嵗瑁迎摄养至长乃别嘉禾元年征拜议郎选曹尚书孙权忿公孙渊反覆欲亲征之瑁上疏諌权再览瑁书嘉其词理端切遂不行子喜亦涉文籍好人伦孙皓时为选曹尚书
　　陆凯字敬风逊族子黄武初为永兴诸暨长所在有治迹除儋耳太守讨朱崖斩获有功迁建武校尉讨山贼陈毖于零陵克捷封都乡侯转武昌右部督孙皓立进封嘉兴侯迁左丞相时政事多谬凯上表疏皆指事不饰忠恳内发子袆为太子中庶子华覈表荐袆体质方刚器干强固董率之才鲁肃不过云
　　晋陆士光以字称瑁孙少有雅望元帝初镇江左辟为祭酒以清贞着预讨华轶功封平望亭侯明帝时厯尚书左仆射为领军将军与王导卞壸等辅皇太子成帝践阼拜光禄大夫苏峻之难随帝在石头举止方正不以凶威变节峻以士光呉士之望不敢加害峻平进爵为公卒諡曰穆弟玩字士瑶器量淹雅仕至司空玩子纳字祖言清贞絶俗官厯尚书令
　　宋朱谔字圣与秀州华亭人举进士第二徽宗时官御史中丞尝奏愿开内阁延羣臣从容论道如神宗故事厯拜尚书右丞卒諡忠靖
　　栁约字元礼秀州华亭人大观三年进士迁博士深于经术属词粹微大为学者师慕靖康初权殿中侍御史论三镇不可弃高宗时以直龙图阁知严州时金人大入列郡震恐约屹保孤城悉力捍御境内安堵进集英殿修撰召入对再三奬劳擢权户部侍郎约感激尽言凡例外宣索皆执奏不进会高丽请修贡议遣使报聘加试户部侍郎充其选且将大用当路忌之终敷文阁待制
　　卫肤敏字商彦华亭人宣和元年进士厯迁秘书省校书郎命假给事中使金徃复争辩殊不为屈建炎初拜右谏议大夫后父邢焕除待制太后兄子孟忠厚除学士肤敏言非祖宗法二人因改职又言扬州钱塘俱非帝王都宜亟迁金陵因陈守江之防帝善其言除刑部侍郎卒
　　钱良臣字友魏华亭人绍兴进士厯官参知政事徳望端伟为时所重孝宗褒之曰如卿真可谓通世务之儒遂书通儒二字赐之出知镇江卒諡文恵
　　许克昌字上达华亭人绍兴末举进士第一以有官改第二累官右正言时松江新泾塘为海潮冲突咸水延及嘉湖二境克昌请于上移堰入运港以避潮势由是三州之田免咸潮之患
　　元费防字子寿自长兴徙上海宋末以防干两淮制置使补武节郎提举上海市舶元初迁管军总管镇守上海沿海民船无所统或流为盗贼防请录编户而官领之得海船数千稍木数万备国用卒諡荣敏
　　任仁发字子明华亭人年十八中乡试元兵南下大帅见而器之委招安海岛迁贰都水监府境开江置牐皆仁发主其议大都通恵河归徳府黄河杭之盐官海塘皆尝治之具有迹效后以浙东道宣慰副使致仕有所着水利书十卷行于世今人称画马必曰任水监云子子昭亦能画
　　瞿霆发字声父上海人幼颖悟才气不羣元兵次临安率众归附境赖以全擢进义校尉授两浙运司副使海潮壊盐塲死者万计倾力救之流亡复还盐事以集拜都转运使浙东饥稽户数第物力而均之课更以最闻
　　明杜隰字宗原华亭人祖元芳父希仲俱有文名隰学行并高洪武初中词科为太常賛礼郎奉使缅甸诘其不庭以其人入贡称防授礼科给事中所着有双清集弟桓亦有诗名
　　王公亮华亭人洪武中为吏科给事中升应天府丞永乐初调四川右布政复调广东居官简静知大体廉重恺悌所至人皆悦服
　　任勉之字近思华亭人洪武甲戌进士知鄱阳县令有不便者或为匿名书诋之下令曰告我以过是忠于我也累官福建参政宣正间政事文章以勉之为称首
　　陈贞字景祺华亭人洪武中举为礼部主事帝谓其见事明敏命摄部事永乐初厯迁河南参政黄河决劳来有方民不失业盗发汝宁以计离其党降其首于均山子询字汝同永乐戊戌进士选庶吉士天顺二年以国子祭酒致仕卒天性刚直文章清劲主考两京及为司成所奬拔士后皆为名臣
　　王钟字公簴华亭人洪武中以荐为燕府纪善侍世子守北京恭慎小心甚为世子所重永乐元年陞户部右侍郎为人端厚沈静从容详雅事无留滞僚友多服其能卒洪熙初帝思旧劳諡以僖敏何广字公逺华亭人洪武中以贡授县令迁御史至陜西按察副使人谓其任郡邑则为循吏在风宪有澄清志位藩垣得大臣体精于律学所着有律解辩疑
　　夏礼字公立上海人洪武中入太学拜御史疏劾勲贵忤防出为知县永乐时复以荐为御史迁陜西按察副使积嵗疑狱一言而决
　　叶宗行华亭人读书尚气节永乐中东呉大水宗行上书请濬范家浜引黄浦水归于海帝善其言命从夏尚书原吉治之水患果息原吉荐其才擢知钱塘县役均讼简决狱如神按察使周新风采严峻尤重之尝伺宗行出潜窥其舍惟笠泽银鱼干一裹新叹息而去时呼为钱塘一叶清同邑张昕字宾旸亦佐原吉治水议与宗行合以荐授户部郎又里人周显有干略当事濬呉淞故道倚其才以成大役
　　黄翰字汝申华亭人永乐壬辰进士累官山东按察使豪迈多权略凡疑狱一问即决江西人以妖术惑众广东畜蛊毒采生杀人皆捕诛之仍刻石着解蛊方俾其术不得行
　　蒋性中字用和上海人宣徳丁未进士有司举故事为立表其门性中曰荣吾家曷若利吾乡乎即移所费为石梁于莺脰湖上徃来便之除兵科给事中议节冗食以养骁勇迁江西参议论均田赋事皆施行
　　夏寅字时正华亭人正统戊辰进士授南京吏部主事力学为文以闳奥称进郎中督江西学政崇实学黜浮华知人善鉴士经其赏拔者后多知名陞江西参政处州民有走聚山谷者寅檄至即散进山东布政卒尝谓人有三可惜此生不学一可惜此日闲过二可惜此身一败三可惜所着有东游录史咏诸编
　　张蓥字廷器华亭人正统戊辰进士景泰初授御史厯陞右副都御史巡抚宁夏始以甎甃城导河流溉灵川屯田七百余顷后为南京兵部尚书卒諡庄懿蓥襟度恬旷更事三朝所设施皆有成绩五世孙仲谦万厯中仕至云南参政以清雅称唐瑜字廷美上海人景泰辛未进士授南京礼科给事中知衢州府有恵政擢湖广参政置廪积谷嵗歉民赖以济襄河为患作隄障之厯迁山西云南布政甘肃巡抚所至有声
　　唐珣字廷贵华亭人天顺丁丑进士为福州知府奸人冒中贵笞辱佥事以下官珣知其诈执而置诸法厯右都御史总督两广军务府江盗起讨平之赐勅嘉劳卒于镇
　　张悦字时敏华亭人天顺庚辰进士授刑部主事厯迁吏部左侍郎南京吏部尚书改兵部致仕卒諡庄简悦操行清谨提学浙江甄别才器为士类所信服在湖广执法不阿成化时中官尚铭在东厰任事众竞趋其门悦独不徃铭败悦名益彰在吏部为尚书王恕所倚信尝两摄选众称公允张弼字汝弼华亭人成化丙戌进士由兵部郎出知南安府其地当两广要冲亡命者聚山谷为民害弼至悉平之大庾岭路险隘取商税僦工辟之架桥甃石二十里以便行者毁淫祠立社学俗为一变弼襟度恬旷而敦尚行履以风节自持为诗清健有风致尤以草书名
　　张诰字汝钦华亭人成化丙戌进士选庶吉士改监察御史出按湖广有能声厯迁右副都御史巡抚云南决疑狱谕乱蛮得抚绥体本邦孟宻二部连兵不解诰檄诸道练兵讨之皆惧而自戢张黼字仕钦上海人成化丁未进士官南刑部郎中精于法律有里妪讼子不孝反覆开谕且呼母为子理发皆感泣去每有疑狱辄忘寝食以求其情子鸣鳯字世祥治进士令永康有政绩擢御史抗章劾刘瑾削籍瑾败复官终湖广副使顾清字士廉华亭人治癸丑进士选庶吉士厯迁侍读以守正不阿为逆瑾所嫉降编修寻调南京兵部员外郎瑾诛复原官擢礼部右侍郎引年乞休陞尚书致仕卒諡文僖清好学敦节行士论重之尝疏请武宗预定储位谏巡幸世宗继统凡迎驾颁诏诸大礼援古证今所议得体
　　李希顔字原复华亭人治癸丑防魁正徳中以广东佥事奉表诣阙时逆瑾擅权希顔独不踵其门京师称铁腰李进参议露章劾梁文康子暴横夺俸归寻起原官迁云南按察使以劳瘁卒官黄明字天章华亭人治癸丑进士厯南兵部车驾司郎中中贵惮之无敢托公差滥索驰传者出守汀州值会属邑武平宼或议括民财充军饷明出官帑羡金给之境内无扰迁云南副使致仕曽孙廷鳯字孟威官武定知府廷鹄字孟举官顺天通判皆有声
