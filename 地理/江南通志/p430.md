<!-- { "loadSidebar": true } -->
　　沈链字子刚防稽人嘉靖间知溧阳疾恶如讐奸猾畏罪造蜚语中伤之寻调去【溧阳县志】
　　鲍良规象山人嘉靖间金坛敎谕恒面折人过旧有学租尽推与诸生之贫者【金坛县志】
　　王事圣南康人万歴八年知镇江府擒治妖僧汪源洪等词连数百人当路欲张其事以为功事圣力持之但论诛首恶余不问【镇江府志】
　　范世美字敬之高安人万歴中知镇江府一物无所取不屑屑以理讼为事而曲直分明【镇江府志】徐一槚字汝材西安人万歴中知丹徒县决断如流莅官数年百利具兴【丹徒县志】
　　许宏纲字张之东阳人万歴十年由绩溪调金坛太守张祥鸢称其弊政如洗惠泽如流掾守空舍如贫家里絶追呼如畏垒【金坛县志】
　　梁铨字叔衡仁和人万歴十九年知金坛邑中经费出纳多淆杂亏缺铨取他所竒赢补其最急可缓者俟之弗以烦民每歳漕羡悉除着为令濬城西濠令深广城守有备【金坛县志】
　　旷鸣鸾字和声江西人知丹阳县以地方利病为念尝据堪舆家言丹阳运河至毘陵水直防弗利遂建议开筑运河【丹阳县志】
　　厐时雍字景和汶上人万歴间知丹徒县果于有为【丹徒县志】
　　康邦济太康人镇江知府遇旱祷雨辄应时有虎患邦济檄于神虎自投河【镇江府志】
　　陆梦祖字啓述山隂人万歴间知丹徒县以平易为治事上官独不谄一时称为强项【丹徒县志】贺仲轼字景瞻获嘉人天启间守镇江时丹阳姜志礼忤珰有部劄下府提勘仲轼不奉檄【镇江府志】周廷鑨字芮公晋江人天啓七年任镇江府推官年甫逾冠至郡即誓于神曰异日持地方一钱归者有如日署丹阳县事尽除耗羡宿弊一清【镇江府志】印司竒字雪浪桃源人崇祯时知镇江府严绳奸吏折狱明敏尝以暮夜鞫讼庭燃双烛胥吏立廊庑下寂无人声民望之如神一见辄吐其隐邻郡有疑狱往往来质成焉【镇江府志】
　　柯友桂字仙若彭泽人崇祯时知金坛县性警敏尝以事入郡城留数日归而词讼壅滞友桂立召数百人面决之耳听手挥目览口酬片刻而毕复号于众曰若有负屈者更自申辨众无言乃退【金坛县志】
　　杜绳甲字皖实富顺人崇祯时镇江府同知滨江宿盗多通逻卒为耳目绳甲出不意操小舟擒盗于卧内江洋以清【镇江府志】
　　国朝蒋文运字悬扈直隶人以都察院经歴改镇江府同知清洁自持爱民礼士调伏驻防大帅上下帖然
　　张承恩字洪宇昌平州人顺治二年以副将佐守镇江时疆宇初平奸宄未靖承恩单骑往长荡湖招抚宿贼康三锡等又先后提师出羣贼诛其渠魁株连者尽释境内宴然
　　涂廓字容宇奉天人顺治二年知镇江府时江南用兵兼浙闽两粤数有大师络绎取道京口城中兵民杂居廓振纪纲抚凋敝招流徙辑营弁凡犒军之费挽舟秣马之役措给有方民咸安堵又新学宫延绅士问民疾苦有宜兴革者次第行之居一载以廉干擢磁州叅政
　　许宸字菊谿内乡人顺治二年知丹阳县大军征闽征发不时宸多方应变民不知扰居官清谨公余宴坐读书苞苴之馈不至其门【以上旧通志】胡延年字苍恒光州人顺治二年知金坛县湖寇薄城肆焚掠延年星驰赴郡以大帅刘良佐兵至身自临阵杀贼城以全其余孽有逸去者不数日复集延年复击败之遂修城闉葺县治兴文敎以督课诸生抚按交荐擢工部主事
　　高来凤字梧阳西安人顺治十二年守镇江为治清介宁谧不尚严刻而人皆惮之听讼委曲开谕虽妇孺皆得吐所欲言歳乙未京口初设重兵民未与兵相习来凤竭力调剂上下帖然【旧通志】贺应旌字怀庵肥乡人顺治十五年知丹阳县适海寇犯镇应旌严饬守备力请巡抚蒋国柱驻兵城下身卧起军前者数阅月悉力防御城赖以完罗明升南阳人镇江巡江营都司以勇着顺治十六年海寇犯镇江明升分守谈家洲隔江与瓜洲相望寇陷瓜洲官军势孤时暑甚裹甲不解者十余日寇众登洲明升奋身陷阵遂遇害家丁赵九儿亦贾勇战死【旧通志】
　　程康庄字坦如武乡人以贡授镇江通判新设军镇通判职当赞理将军幕府谓之理事防每遇军民狱讼委曲平直不少偏倚民甚赖之【旧通志】邹仪周南平人康熙初知丹徒请建营房令兵民不扰征输悉除耗羡士民勒石焦山纪之归后死耿逆之难




　　江南通志卷一百十四
<史部,地理类,都会郡县之属,江南通志>
　　钦定四库全书
　　江南通志卷一百十五
　　职官志
　　名宦【四　淮徐三府太海通三州】
　　淮安府
　　汉汲黯字长孺濮阳人后元中东海太守治尚清静择丞吏分任之责大指不细苛多病卧阁内不出郡中大治【汉书本传】
　　尹翁归字子兄平阳人宣帝时拜东海太守过辞廷尉于定国于欲有所托与语终日不敢及曰此不可干以私及治郡以明察称【汉书本传】
　　于公东海郯人为县狱史郡决曹决狱平罗文法者于公所决皆不恨属嵗旱雪孝妇之寃境内大雨【汉书于定国传】
　　郑字巨君山隂人守淮隂嵗旱随车致雨有白鹿夹毂而行怪问主簿黄国国贺曰三公车轓作鹿明府必为宰相【谢承书】
　　黄浮桓帝时东海相时中官兄子令下邳强夺故汝南守女归舍杀之浮执其家属按法弃市【后汉纪】徐璆海西人献帝时以汝南太守转东海相所在化行【后汉书本传】
　　晋祖逖字士稚范阳人建兴初帝以逖为奋威将军豫州刺史给千人不给铠仗使自招募逖屯淮隂起冶铸兵器得二千余人而后进【晋书本传】
　　南北朝宋萧僧珍元嘉末守山阳防魏人为寇僧珍蓄陂水令满待至决灌之魏不敢攻【南史】
　　隋高励字敬徳渤海人楚州刺史民安其政城北有伍子胥庙祈祷者至破产励告谕所部自此遂止【隋书本传】
　　唐宋璟常贬楚州刺史为政清毅简肃不可干以私【唐书本传】
　　李聴字正思洮州人为楚州刺史时宪宗方讨李师道聴振励军士掩贼遂取海州攻朐山降之懐仁涟水望风纳欵【唐书李晟传】
　　五代何敬洙广陵人南唐楚州团练使尝亲出里巷察人疾苦有诉事者剖析无不厌服【南唐书本传】张彦卿楚州防御使周世宗亲御旗鼓攻楚州自城以外皆已下发州民濬老鹳河遣齐云战舰数百自淮入江势如震霆烈熖彦卿独不为动城陷彦卿犹列阵城内誓死奋击日暮转至州廨长短兵皆尽彦卿取绳床搏战及都监郑昭业千余人皆死之无一人生降者【南唐书本传】
　　宋王宗望字磻叟江淮发运使楚州沿淮至涟水风涛险恶宗望开支渠引水入运河
　　李宣知楚州决断明敏时称照天烛【南畿志】
　　应纯之嘉定八年知楚州崇重儒术广城堞深濠池寇不能害【南畿志】
　　元谢处信字子忠至正间知安东州事修学课农通水利辨寃抑刋训辞以戒吏民【南畿志】
　　褚布哈字君实石楼人至正十一年以淮东亷访副使守淮安城陷布哈踞西门力鬬中伤见执子伴哥冒刃防之亦见杀布哈守淮安五年殆数十百战精忠大节人比之张巡云【元史忠义传】干罗思延祐中知桃源县捐俸广学宫拨膏腴田以赡贫寠【桃源县志】
　　盛昭字克明归徳人淮南行省照磨张士诚据高邮遣昭徃谕士诚不聴拘之舟中逼使出拒官军昭骂不絶口贼先剜其背肉而后磔之【元史忠义传】
　　明范中呉元年守淮安先是郡为伪汉所据政苦苛急中勤于抚绥寛厚不扰公署祠宇皆所经画【南畿志】
　　姚斌洪武中知淮安府勤谨亷静一郡称治【淮安府志】潘杰夀州人洪武间知淮安府刚正明豁吏民敬服【淮安府志】
　　陈天瑞合肥人呉元年知盐城创县治建学宫【南畿志】
　　孔克勳江西人洪武元年知清河县修废举坠勇于任事而才足以副之【南畿志】
　　束防宣城人洪武二年知安东县开置公署分设街巷迁乡民以实之【南畿志】
　　黄珏安岳人洪武二年知盐城县革除奸亷介有为【南畿志】
　　俞顺辰南昌人洪武中知盐城县兴学崇儒劝民力农【盐城县志】
　　兰辅平度人洪武中以御史出知盐城劳心抚字【盐城县志】
　　汪仁洪武初知桃源县敎民力田孝弟县治祠庙坛壝皆所创建【南畿志】
　　喻有立江西人洪武十五年知清河县勤政爱民兴学礼士【清河县志】
　　李信圭泰和人洪熙元年知清河县公正亷能士民敬服秩满诣阙乞留擢知州仍摄县事【南畿志】彭逺南昌人宣徳中知淮安府嵗饥流民四至逺构舍劝输日给二饷全活者钜万民乏耕牛为立法贷给农务以兴【南畿志】
　　邱陵兰阳人正统中知淮安府崇祀兴学凿水渠以便稼穑【淮安府志】
　　杨防仁和人天顺间守淮安募粟赈荒流民皆頼全活课最诏晋秩叅政仍视郡事【淮安府志】
　　郑同闽县人天顺间知安东县以忧去民为立一清坊以表之【南畿志】
　　涂升丰城人成化中知盐城县寛平乐易甚得民心【盐城县志】
　　李尚达莆田人成化中知桃源课农赈饥民立像祀之【桃源县志】
　　张翔成化中盐城敎谕讲明冠婚丧祭礼士习一变【盐城县志】
　　徐镛兴国州人治中知淮安府嵗大祲刍粟几絶亟修籴赈之法郡学圮重恢扩之【淮安府志】
　　才寛迁安人治中知淮安操履清峻有盗杀人无主名适蛛堕几上鹰下于庭寛曰是其有名姓符同者耶获朱英按之伏辜人以为神【广舆记】郭郛肥乡人治间以治最自英山调清河亷洁明断【清河县志】
　　郭韶霍州人治中知安东县亷以持身严以驭吏【安东县志】
　　黄成章治间知安东县请改漕折【安东县志】
　　罗循吉水人正徳中守镇江御贼有功赐朱衣一袭调守淮安余寇尚炽用计绥之招徕抚辑民以大安【镇江府志】
　　刘经正徳间知盐城亷正有为以非罪免后起甘肃佥事【盐城县志】
　　欧阳周密县人正徳间知安东县持身清慎嵗饥赈恤有方【安东县志】
　　路迎嘉靖中知淮安府奸民纵恣迎下车捕治境内肃然户部督逋租急大吏亟欲按劾或讽当徃谢迎曰民困极矣吾有去耳何谢为【淮安府志】
　　王凤灵莆田人嘉靖中知淮安造士劝农清商税濬市河防中官押贡道淮诬以阙供逮诏狱囊无寸储士大夫醵金佽之百姓呼号填路诏使为之感动【淮安府志】
　　俞缙鄱阳人嘉靖中清河敎谕嵗旱防祷即雨见民困乏每捐赀赈给【清河县志】
　　邵元哲贵阳人万厯二年知淮安府城东涧河通射阳湖入海为输灌咽喉请疏之增筑城西长堤防黄河下流之决建牐坝以通漕艘士民立像祀之【淮安府志】
　　刘大文博平人万厯中知淮安府奸民妄奏江淮遗税中使挟诏令至大文力持不可皇木困民为计道里议津贴定夫价禁科扰民立遗爱祠【广舆记】高防淄川人万厯间知淮安府东省饥流民麕至防劝民出粟大建粥厰全活无筭收赎子女表彰节义建社仓设官渡创浮桥起书院民为立祠西门外【淮安府志】
