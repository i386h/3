<!-- { "loadSidebar": true } -->
　　国朝李兰钟山赋【粤稽望秋之典载考职方之书维名山之峻极乃作镇于雄都越江表而遐观览钟阜兮盘纡映斗宿之灵曜跨金陵之奥区拟崇隆于嵩霍齐名胜于匡庐洵瑰奇之所宅实神异之攸居尔乃观其形势伟丽雄秀万壑奔腾千岩辐辏牛首峙其前鸡笼居其右温泉涌其左元武带其后水淙淙以赴涧云容容而出岫湍流可枕砺石堪潄俯临城郭近接田庐朝烟倐变暮景全殊晴云掩映阴霭浓敷或见或隠或卷或舒腾幻质于俄顷极异态于须臾至若石星罗奇峰阵列凌跨霄汉蔽亏日月鸟道逶迤羊肠曲折路欹侧而可通迳盘旋而忽絶﨑岖百叠宛转千回既嵯峨而嶻嶪复巃嵸而崔嵬履险途而趦趄陟磴道而徘徊循岳之麓傍山之隈近瞩心怡逺眺懐间意眇八纮志狭九垓慿髙峰而极日对天际之长江观波涛之澎湃覩洲渚之苍茫泛估舟与官舫尽楚舶与吴樯当其乘风而破浪俨若夫飞隼之翺翔迨夫风恬而浪静又似乎游鳬之颉颃阅层波之渺渺叹逝水之汤汤亘终古其如斯缅水徳之灵长此乃川渎之壮观而与兹山并着于岩疆者也乃有茂林阴翳灌木成丛丸丸翠柏落落青松春深緑树秋尽丹枫曲水流觞遡晋朝之盛事游山射雉仰齐代之遗踪沈仆射之郊园但余渌水萧徳施之书邸只对秋风灵谷之寺建于山侧梁帝之所游豫志公之所驻锡梵宇煇煌琳宫崒嵂街号琵琶泉名功徳入门而松迳十里仰瞻而塔光五色洵净域之伟观实香城之絶特若夫春日载阳风融景和游人杂遝士女骈罗逍遥乎林之薮放荡乎山之阿以偃以息载啸载歌又有髙士携笻幽人命驾或踞乎山之巅或立乎云之下怅景物之递新感时序之代谢聊登山而临水庶写心而销暇于是移髙就下越陌度阡离离坂隰每每原田农夫荷臿于陇畔稚子馌饷而往旋咸含哺而煦煦尽鼔腹以便便歌咏太平之福优游丰稔之年耕食凿饮以安于熙皞之化出作入息而忘于知识之天盖盛世之徳周而仁溥斯山川之祥集而瑞全故记有之天不爱其道而降甘露地不爱其寳而出醴泉也伊斯山之奇特匪笔墨之能究惟仁者之是乐实广大而博厚体既立静效亦宜寿保不亏而永固表纲纪于宇宙维登髙之作赋羡古昔之名贤兹搦管以敷陈希追踪而比肩彼夫玉树青葱子云贻讥于往论卢橘夏熟长卿见笑于前编要体宏而用大原无事于侈言撰斯文以志胜任评隲之媸妍】覆舟山在府东北太平门内形如覆舟故名方与胜览云覆舟山东连钟山北临武湖一名龙山宋元嘉中尝改名武山陈大建中又改为龙舟山旧有甘露亭瑶台阆风亭藏冰井
　　鸡鸣山在府东北覆舟山之西其北临武湖寰宇记云西接落星涧北临培元塘本名鸡笼山宋元嘉十六年征庐山隠士雷次宗至建康开馆于鸡笼山使聚徒教授南齐竟陵王子良于鸡笼山西邸集学士抄五经百家依皇览例为四部要略千卷即此府志云明初于山巅建观星台赐名钦天山左右列十庙缭以朱垣其东麓为鸡鸣寺有普济墖
　　国朝康熙二十三年
　　圣祖南廵幸鸡鸣山登北极阁
　　御书旷观二字
　　雉亭山在府东北二十五里石迈古迹编云齐武帝东游钟山射雉因名旧志云吴大帝时蒋山神执白扇乘马见于此义呼为骑亭山
　　祗阇山在府东北旧有祗阇寺
　　白山在府东北三十里钟山北摄山南舆地志云山产白石可为碑础南史云梁散骑常侍韦载有田十余顷在江乘县之白山筑室屏居即此临沂山在府东北四十里与雉亭山相接西临大江其西南有临沂旧县因名
　　衡阳山在府东北四十五里清风乡府志云昔朗法师居此有衡阳神女来听讲后为此山之神因名
　　摄山在府东北四十五里山多药草可以摄生因名舆地志云摄山形方四面重岭似繖亦名繖山西北有水注江乘浦入摄湖即秦始皇所从渡江者南史云齐明僧绍居此山后舍宅为栖霞寺齐时随石大小凿佛像千余名千佛岭右为天开岩有白乳泉白鹿泉又有般若堂明月台宴坐石髙下相望胜处极多东岩下有画石山中有石穴曰花洞相传与句容华阳洞通
　　落星山在府东北旧图经云昔有大星落此因名西临大江吴时建楼吴都赋曰数军实于桂林之苑享戎旅乎落星之楼刘逵注云楼在建业东北十里宫苑记云桂林苑在落星之阳吴苑也观音山在府北观音门外北滨大江连亘幕府诸山皆峭削壁立形如错绣有观音阁嵌悬岩上昔时江流阁下今隔洲渚移去里许矣
　　大壮观山在府北十八里东接钟山南临武湖陈立大壮观于此南史云陈太建十年帝幸大壮观阅武是也
　　直渎山在府北二十五里旁有直渎吴主孙皓所开因以名山其流北注于江
　　四望山在府西北十里定淮门外南接石头北连狮子吴大帝尝与葛元共登晋书温峤讨苏峻筑垒于四望矶以逼石头按府志云山下有矶也幕府山在府西北二十里得胜门外通鉴注即晋王导迎琅邪王东渡建幕之处故名北滨大江与直渎诸山接为建业门户梁书齐师至钟山龙尾陈覇先自率麾下出幕府山齐人大溃即此东南麓有武帐冈古宣武地宋文帝曽于此阅武仙人台虎跑泉皆在其上又有夹萝峰达摩洞相传达摩折苇叶由此渡江山多石居人煆以为灰又名石灰山
　　卢龙山在府西北二十五里一名狮子山山岭緜延逺接石头晋元帝谓似北地卢龙故名明太祖尝伏兵大破陈友谅于山下按宋濓阅江楼记云京城西北有狮子山自卢龙蜿蜒而来则卢龙狮子似为两山所谓本同末异者也
　　马鞍山在府西北与卢龙相接府志云山以形名土山在府东南二十里一名东山无岩石建康实録云吴景帝自防稽还曲阿即日进至布塞亭孙綝迎于土山之野晋书云谢安于此山营立楼馆往来游集以拟防稽东山与侄围棋赌墅在此有谢公墩即安与王右军所登悠然遐想处【附】明顾起元金陵东山考【防稽临安金陵三郡皆有东山俱以为谢安携妓之所按谢安本传初安寓居会稽与王义之许询支遁游处被召不至道栖迟东山唐裴冕与吕谓等鉴湖聨句有兴发还寻戴东山更问东此会稽之东山也本传又云安石尝住临安山中坐石室临濬谷悠然叹曰此与伯夷何逺今余抗县有东山东坡有游余杭东西岩诗注云即谢安东山所谓独携缥缈人来上东西山者是也此临安之东山也本又谓及登台辅于土山营墅楼馆林竹甚盛毎擕中外子姓游集今土山在建康上元县崇礼乡载建康事迹云安石于此拟会稽之东山亦号东山此金陵之东山也然南史载宋刘勔经始钟岭以为栖息亦号东山金陵遂有两东山矣】张山在府东南三十里淳化镇北南史云齐明敬皇后葬江乘县张山即此旁有虎洞下有玉泉石硊山在府东南三十里山垄皆石祥符图经云硊一作柜此山横据秦淮之上以扼水势若柜然故名孙盛云自方山至此是秦所凿断处府志云一名竹山
　　青龙山在府东南三十五里山趾石坚而色青郡人多取为碑础唐李白诗白鹭映春洲青龙见朝暾指此又南唐书后主猎青山戚光音释引郡志曰青龙山是青龙亦名青山也
　　祈泽山在府东南三十五里东连彭城北连青龙旧经云山有祈泽寺初法师尝结茅于此有神女来听讲神泉涌出讲座下后遂为水旱祈祷之所方山在府东南四十五里山周二十七里髙一百一十六丈四面方如城吴葛仙翁所居上有石龙池下有葛公井一名洗药池秦凿淮水经其下山顶方正丹阳记云形如方印故名天印
　　彭城山在府东南四十五里祈泽山东有水下注成渠上有桥旧有彭城馆
　　汤山在府东南六十里汤泉出其下大小凡六穴张渤吴録云丹阳江乘县有汤山出泉即此地也四时常热草木灌之愈鲜茂宋刘义恭有汤泉铭雁门山在府东南六十里西连彭城山金陵新志云山势连亘类北地雁门因名舆地志云山东北有温泉可浴饮之能治冷疾一名阳山按唐李白金陵江上诗云緑水向雁门黄云蔽龙山雁门即此雁门山金陵龙山有二覆舟岩山旧皆有龙山之名注者失之耳
　　竹堂山在府东南七十五里舆地志云白山雁门竹堂并连带建康县北绵延三四十里
　　武冈山在府东南二十五里石迈古迹编上有石佛十余躯旧传唐武后造按晋书武冈王导所封山以导得名如幕府之类疑近是
　　苻坚山在府东六十里府志云谢破秦归谢安问其方略指此山曰此若苻坚驻军之山因以为名
　　大城山在府东七十里西接雁门北连竹堂云穴山在府东八十五里南有水流入石驴溪有洞穴甚幽邃天欲雨则穴中云出因名【以上俱上元县】
　　石头山在府西二里石城门内丹阳记云石头因山为城因江为池谓之石首城又名石城山后汉建安十七年城石头刘逵呉都赋注云石城石头隝也在建业西临江其中有库藏军储舆地志云即楚金陵邑地吴晋时江流山下最为险要其上筑城以守之下有龙洞又名桃源洞山后有驻马坡诸葛亮尝驻此以观形势谓之石头虎踞是也东麓有虎踞关江乘记云石头城山岭嶂相重游歴者以为犹楚之九嶷云
　　清凉山在府西六里清凉门内上旧有清凉台俯瞰大江南唐翠微亭遗址在焉
　　冶城山在府西石城门内本吴冶铸处六朝时有东西二冶元和郡国志云王导移冶于石头东髑蝼山以故地多园亭太元十五年建治城寺于此谓之冶亭陆游入蜀记云天庆观在冶城山之麓观西有忠烈庙卞壸庙也东北有忠孝亭并以壸二子死父难也天庆观即今朝天宫义有东冶亭在半山寺后王安石诗云遥望钟山岑应知冶城路谓东冶亭也
　　阴山在府西南十二里临大江府志云晋王导至此山神见梦于导以其事闻为立庙故名阴山旧时江水自三山东入防阴山石子冈北流以达于石头故元时有阴山运道
　　湖山在府西南三十里上有湖久旱不涸
　　龙口山在府西南三十五里戚氏志云山有季琮墓前有三城湖
　　车府山在府西南四十里府志云六朝尝于此山藏车乘器甲因名
　　三山在府西南五十七里吴志晋王濬伐吴顺流而下直指三山是也大江从西来势如建瓴此山突出当其冲有三峰吴时津戍处舆地志云其山积石森郁滨于大江三峰行列南北相连唐李白诗三山半落青天外即此
　　云台山在府西南六十里府志云山南有古松夭矫百尺俨若图画下有泉澄可爱西迤十里曰虎肱洞有巨石若囷葢复有石丈人春社报赛为胜迹云
　　白荡山在府西南七十里北接髙墟山
　　烈山在府西南七十里乾道志云山近烈洲居大江中四面峭絶风涛汹涌商旅尝泊舟依山以避之山顶旧有侯将军庙祀陈将侯瑱金陵志云瑱尝破王琳于此功烈甚大故名烈山宋宝祐初有僧建庵其上自名为江心防国寺晁无咎以比润州之金山
　　白都山在府西南八十里西临大江舆地志云昔有白仲都于此学道升仙故名下有白都湖上有仲都祠
　　慈姥山在府西南一百十里与当涂县界舆地志云山临大江岩壁峭絶山南有慈姥神庙陆游入蜀记云慈姥矶矶之尤巉絶峭立者徐师门有慈姥矶诗序云矶与望夫石相望正可为的对天竺山在府西南一百二十里东有水下注慈姥浦府志云本名多墅山唐上元间有天竺福兴寺僧道融驻此因名
　　鳯台山在府西南聚宝门内宋元嘉中王顗见异鸟集于山时谓鳯凰遂起台焉陆游入蜀记云保宁寺有鳯凰台揽辉亭有李太白诗
