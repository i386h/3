<!-- { "loadSidebar": true } -->
　　吴县儒学旧在县治东南宋景祐时始立绍定初改建于府西宾兴坊元至正十九年平江路总管周仁县尹张经始琢石为门【附】郑元祐儒学门铭【天下郡县学莫盛于宋然其始亦由于中吴盖范文正公以宅建学延胡安定为师文教自此兴焉若吴县学按李宗谔图经云文宣王庙在县廨东南今三皇庙故县治也绍定初知县赵善瀚始建学于郡城西南之宾兴坊去姑苏驿不百步其废置迁易概可攷矣宋以杭为行都中吴乃三辅地县学宜大于隣邑然负城西隅于地势盖甚廹窄更宋迄今累加完葺至正十九年平江路总管周仁县尹张经皆以兴学为已任覩学外门日就废壊乃始琢石为莛与楹上象日月坚致耸峭翼以垣墙瑰丽敞称其为子男学宫之门摄学事卢熊及学之人士咸谓县之有学久矣未有以石为门者非二侯致力兴学不及是也遂为之铭曰吴邑有学由宋始完宋社既墟学宫则存维学有门聿严啓闭因陋就简盖已歴世郡守周侯近古遗爱张令佐侯民所共戴琢石莛楹作学之门石质如玉孚尹润温木易螙朽石坚斯久何莫由是以啓其蔀勒铭于兹岂特识言来游来歌永矢弗谖】明洪武五年知府魏观重修宣徳九年廵抚周忱知府况钟徙建县治东南为屋二百三十余楹成化八年知县雍泰重建櫺星门治十年知县邝璠加辟焉嘉靖二年知县杨叔器作讲堂西斋号舎经阁跨街建防解两坊工未竟五年知县苏祐成之崇祯间知县陈文瑞牛若麟先后重葺
　　国朝顺治十一年诏天下修学督学石申教谕夏鼎倡修十七年诸生施学先等捐修敬一亭葺兴贤仰圣两坊康熙六年布政佟彭年捐资修葺二十四年廵抚汤斌建尊经阁四十年廵抚宋荦饬摄县事李宏重修雍正九年廵抚尹继善捐俸修理饬县令吴栋按察司经歴陆廷枢董其事殿庑墙垣焕然一新
　　长洲县儒学宋景定间始立在府城东北后毁元至正中县长元童与郡人陆徳源创建之明洪武七年知县宋敏文张翔修葺成化九年知府邱霁乃扩地东南改建焉正徳中提学张鳌尽以广化寺地归学嘉靖十八年廵按舒汀以教谕萧文佐议学地湫隘谋迁之遂改城东福宁寺以为学宫创立悉如制万厯十七年廵按李尧民重修规模毕备二十五年知县江盈科建文星阁
　　国朝顺治十一年督学石申修葺未竣康熙间训导王玢教谕姚文焱先后竟其工【附】丁思孔记【古先王敷教以治天下自党庠术序无非学校而其教之之人即一乡之贤士大夫习知其土俗性情因以简其帅与不帅者而兴之屏之则人之淑慝咸相见而无所容其欺伪矫饰之情所以事劝而业成凡属智能勇功之士克为国家建大猷肩大任者亦无不出于其中故自禅让以还何代不以武功定天下及统绪甫集未有不汲汲于敷饬文教以为永安长治之基者诚以其效虽缓而功可久也迨行之寖逺儒学与吏治既分两途一切理民经国皆以为不必出于乡三物之中而唯智能勇功之是骛举凡古初厉世磨钝之具率视为迂阔无当之虚文相与掉臂而去之设有司其职者鳃鳃焉惟德教是忧反众起而讪之其人茍非笃信而强力者亦且靡然置之而不敢复道于以求人心之敦茂而道德之凝承也不綦难乎于此有人焉不顾时俗之浮言毅然立教以为已任举废起衰以行之斯亦人之所难能矣夫善教者犹医也攻疾在瞑之际则主在标养疾于平缓之日则探其本若是者良医也不问缓急惟其疾之所至旋转以相逐则亦庸医而已矣今谋治而必审其端于教是盖能探其本者也吾所谓效虽缓而功可久也且古今治法固有相沿未变者矣古者乡治其乡国治其国无所嫌于私昵也后世防检益严土著者不得仕于其乡甚且立为三互之法而惟铨补学官许不避其本籍是犹教之乡而用其习知土俗性情之遗意也然因其土俗导其性情又有不可同日而论者今自大江以南若姑苏固吴越之一大都会也承要离伍胥之流风而文以延陵季子辞让之节其于慷慨愤烈之事或至灭顶剥肤而不暇惜岂非明于忧患而独立不惧者哉然而敝化奢丽之虞抑已久矣司是教者就所长以正之因其敝而革之要厥观摩必自学校始矣尝考志乗在郡之儒学三长洲学宫建置独后创于宋之景定再立于元至正间而改设于明之嘉靖歴年滋多倾圮是患训导王君受事典学喟焉叹兴捐赀以谋完葺度材庀工未几而栋宇克新垣墉尽缮其所谓毅然已任者欤或犹谓立教之本在于人心学宫之建犹外饰也抑知社稷宗庙之中不施敬于民而民敬良以瞻仰游息为观感之所由兴茍使仪容器物必沦委于狖鼯榛莽之域又何从端立教之本乎思孔不敏司会是邦栗栗焉惟教养无术之是惧王君修学成而乡先生暨学之诸弟子员咸造余而请为之记且曰砻石以须久矣余嘉王君之志与余之见固有合也今幸逢】
　　【圣天子缉熙逊敏向意揆文凡中外明扬之典必察其有无兴行教化以为考课之殿最斯东吴人士将由兹学之振兴知所以导民成俗其本必在乎是于以絜隆夫比闾党族之化其亦将有合矣夫王君名玢安庆之桐城人】康熙四十三年郡绅顾汧等修理万代宗师坊彭定求捐造三乐堂于明伦堂后雍正四年长洲县分置元和县以教谕专理长洲学事五年知县江之炜修
　　正殿九年廵抚尹继善捐赀重修
　　元和县儒学与长洲共学以长洲训导理元和学事
　　昆山县儒学初在县治东宋元祐间知县杜采迁
　　于西南即今地明洪武初改修宣德元年知县罗永年教谕曹升加葺景泰间知县吴昭改建
　　大成殿治五年知县杨子器复新之
　　国朝顺治十五年提学张能麟捐俸倡修康熙九年知县董正位教谕吴谧复加修葺至十一年工成雍正四年昆山县分置新阳县以教谕专理昆山学事雍正十年邑绅士募修　正殿防门十三年新邑顾登捐修尊经阁
　　新阳县儒学与昆山共学以昆学训导理新阳学事
　　常熟县儒学在县治东南前临运河宋淳熙十年曽棨始建端平中邑令王爚改建【附】魏了翁重建
　　大成殿记【常熟县学之始图乗放失仅有梁书至和纪年余无所考庆元三年县令孙应时以言游里人也始祠于学新安朱子既为证其事寳庆元年祠迁于学之左而孔堂阙壊茀不加治今令防稽王爚始至大惧无以崇化善俗约缩浮蠧逾年更而正之属邑士胡洽胡淳庀其役以孔庙居左庙之南为大门北为言游之祠又东北为本朝周子张子二程子朱文公张宣公祠以明伦堂居右东西为斋庐四以舘士为塾二东以储书凡祭器祭服藏焉西以居言氏之裔通为屋一百有二十楹而为垣以周之且増田四百亩有竒岁助公养之费凡言氏之裔官为衣食而延师以教之别为田五百亩以给其费白于郡于部使者为廪以贮之经始于端平二年冬竣事于明年之秋廼八月丁亥释奠于新宫属郡人叶辅之叙其役以求记于了翁窃惟朱子尝记子游之祠矣如鲁论所载二三事皆发挥无余藐兹孤陋安敢复措一词然尝读礼书而窃有见焉因记庙学之成并附其説夫檀弓不知何人所作而一篇之中独于子游极其称誉虽于孔门诸子率多讥评又以言曽并列其是言而非曽者非一几若偏于抑扬然即其书考之大抵当典礼讹阙无所考订之时人之有疑弗决者以质诸子游故前后典礼所阙者十有四皆以言游一言为可否亦足以见其为时人之耳目虽汰哉叔氏之一语若讥之而实尊之然则子游以习礼列于文学盖三代典章之遗赖游以有存者呜呼信为豪杰之士矣昔柳宗元谓论语所载弟子必以字惟曽子有子不字遂谓是书出于曽门盖字与子皆得兼称如门人之于孔子进而称子不敢字退而言仲尼不言子其次亦有既子且字如闵子骞等不一二人或子或字者又数人然渊弓至游夏最号高弟字而不能子也有子曽子子而不得字也就二者而论则字为尊故孝经字仲尼而子曽子礼运字仲尼而名言偃至于子思字其祖孟子字其师之祖相传至今之人字仲尼者无敢以为疑仲尼作春秋二百四十二年间字而不名者仅十有二人而游夏诸子之门人亦各字所师相承至于汉初犹未敢轻以字许之即是而观则子游以勾吴孤逺之士遂得字而不子以列于高弟之目此又岂易易然者今吴门宻迩行都而常熟为壮邑有如游之北学洙泗遂以习礼軰行顔闵寥寥千载间岂终无其人耶或者狃于习俗未有以自振我朱子既尝表其事以风厉之予又何言独惟山川风气古今犹夫人也诵先圣之书服先贤之训呜呼其必有闻风兴起以毋负建学尊贤之意者士其勉之】元皇庆中邑人杨伯麟修明因之而加辟焉宣德九年知县郭南修两庑学门正统二年知府况钟修两斋六年县丞陈澄建尊经阁成化二年知县甘泽修庙学治八年廵按刘廷瓒重修万厯三十七年知县杨涟重修
　　国朝顺治十二年提学张能鳞葺
　　文庙康熙六年同知鲁超重建尊经阁【附】鲁超碑铭【圣人以六经教人而学者徃徃得其性之所近要其指归期于相通而已自汉以还诸儒各守其师説党同伐异觝牾万端其后始定为大经兼经之法以取士由明迄今専用一经而已然窃以为取士不必其求备而教人则欲其兼通末世功名之士黾勉章句以希弋获视二经以外辟如侏语言之不相通而方圜凿枘之不相入此讲诵不事而诗书放弃之所由来矣常熟县学之有尊经阁始于明正统时教谕赵永言而署县事陈澄成之其后再修于万厯间迨今几六十余年矣栋栌欹折盖瓦穿漏编简之仅存者防啮而虫蠧登览者慨然余以采风校士每过其地则思捐俸葺理之防右藩佟公讳彭年大参卢公讳綋安公讳世鼎暨郡守吴公讳道煌督粮吴公讳江伟司李龚公讳在升邑令李君璞咸乐为佽助于是鸠材聚工经始于丙午之春董其役者为学博士沈君汝兰凡阅月而告成从众志也既成余徘徊瞻顾而叹曰常熟小邑也而得为南国人文风气之首者岂非子游氏为之先耶子游文学之科也而其言学道则爱人易使则夫圣人之教果有外于道以为学而凡诗书礼乐之文果不足以尽道欤今郡县学有明伦堂与尊经阁并建礼也孟子谓经正则庶民兴而推杨墨之害至于无父无君然则所谓道者岂有外于君臣父子夫妇兄弟朋友相接之间而所谓经者非即亲义序别信之灿然者欤我世祖皇帝有见于此特命儒臣纂修经训】
　　【诏天下贡院皆得以孝经试士皇上继之稽古右文崇尚实学天下向风而余所见郡县浮屠珠宫绀宇以藏其所谓梵书呗字者至吾尧舜禹汤文武周公孔子之书虽学士大夫家犹不知所以尊礼之者何其重于彼而轻于此也盖玩其文不察其义习其言不体诸身是虽日取圣人之书而尊礼之无益也于戯道之不行也自经学之不明始矣余承乏斯土以备防为事非有教化之责于躬幸承天子仁圣德威遐畅海波不扬以与二三子讲道问业于此诗不云乎至于海邦莫不率从又曰矫矫虎臣在泮献馘夫余之此举亦犹行古之道也夫碑而铭曰于皇圣世懿德孔昭六经黼黻五典瑛瑶猗惟周行淑我誉髦矧伊海隅先哲之里奕奕三吴悠悠千祀炳如蔚如是是啓缥囊缃帙圣则寓焉安舞籥道则传焉庇之无所曷永曷宣相彼二氏雕甍刻宇慧藏霄承琅函玉贮岂伊典坟罡侪梵侣尊经有制】
