<!-- { "loadSidebar": true } -->
　　焦煜字伯升太平人嘉靖进士歴迁浙江按察佥事所部多白役肆虐煜尽加裁抑一日偕僚佐出有瞽妇赴愬大呼孰为焦青天者同官有愧色海宁盐池濒海患潮檄守令筑石堤七百余丈立陡门四以时潴泄至今赖之
　　徐大任字重夫宣城人隆庆进士授工部主事嵗汰水衡冗费数十万缗税真州力免宣船囘空递役之苦歴官中外皆以廉称神宗谓其清节为天下第一
　　詹沂字浴之宣城人隆庆进士授新建知县擢给事中宰臣张居正夺情议起南省臣具疏乞留沂独不署名歴陞左副都御史会勘妖书狱力止株连咸宁令满朝荐以事忤珰被收沂固请得释楚藩之变陈善后事宜凡亲王违制抚按皆得以白简从事乞増入勅内从之尝值除夕上谓左右曰此时廷臣受外觐官书帕开宴打閙惟副都詹沂清寂可念累疏乞归不可遂解组出国门候命上优许之明大臣挂冠自沂始
　　郭忠信字希曾与兄忠贞并宁国诸生从罗汝芳讲学耿恭简督学南畿求实学笃行之士合十四郡得十一人忠信兄弟与焉隆庆三年用恩贡判辰州忤时相谪婺源教谕以八条造士人称梅井先生
　　萧彦字思学泾县人隆庆进士擢礼科给事中歴户垣疏凡数十上无不闗切时政又言察吏不宜以催科为殿最有司惮考成必重以敲扑民力不胜流亡随之寛一分民受一分之赐上纳其言转都御史抚贵州郧阳总督两广晋户部侍郎卒諡定肃歴官二十余年立朝多谠言其在黔则破擒巨逆平其砦在滇则靖乱兵折骄帅杜暹罗之请四任开府恩威并着弟雍仕广东按察司宦绩亚于彦而学过之时称二萧
　　许梦熊南陵人隆庆进士知福清县县经倭乱梦熊恤民恵商筑堡兴学士民尸祝焉时叶向髙以童子被试一见许为宰相器又识林茂槐李多见后皆登显仕时号人伦氷鉴终南兵部主事贡靖国宣城人万厯进士授刑部主事时张居正相欲周内其所憾者令其子以通家刺投谒且以铨地饵之靖国还其刺曰误耳原无世谊也力争之事得白有大猾当坐贿御史匿不为理靖国复力争之尚书前卒抵法秩满陞福建泉州府拊循有法七邑大治再陞浙江盐运使会塲官作奸为鹾院所庇遂投劾归囊槖萧然啸咏不辍
　　赵健字行吾泾县人万厯进士由刑曹知辰州教民纺绩政清刑措歴贵州布政时苖播相继窃发抚御有方羣丑賔服终南太仆卿
　　张守道字岸先宣城人万厯进士授户部主事视南徐仓会中使采木过徐役民助挽甚困守道为捐仓羡以代徭任武选员外朔望必礼杨忠愍祠魏阉方炽守道毅然乞南得南太常后转工部侍郎卒守道性孝友尝破产以急兄难母卒庐墓三年虎绕其墓不去
　　蔡逢时字应期宣城人万厯进士知海盐县履亩均徭筑海塘御潮患迁祠部郎议藩封禄制着为令为温处兵备斩倭七十余级转河南叅政筑沁堤戢禹州巨盗仕终四川布政卒后有海盐人十余辈来哭墓下去
　　麻溶字明之宣城人万厯进士歴吏部郎时私谒干政溶抗疏言政府侵铨臣之权台省伺政府之意铨法日壊坐是出为冀南叅政稍迁河南右布政卒
　　梅守相字台甫宣城人万厯进士授工部主事夏镇陈泇河利运状迁郎中董其役身歴涂潦冒艰险阅九载绩成以二百六十里之泇避黄河险三百三十里仕终按察使弟守极万厯乡荐知安吉州疏濬水道因名梅溪终南户部员外守峻进士为吏部郎徧诸司疏壅滞清流品仕至陜西叅政守和进士由礼部督学河南严抑奔竞歴陞广西叅政
　　叶炜字文光宣城人万厯进士为余姚令歴河间守余姚有汝氿牟山诸湖及海壖地为豪家所侵炜清复之并作堤堰民得免旱涝忧任丘有杀人者倚叔中贵冀缓死竟论抵罪迁绍宁兵备致仕徐梦麟字惟仁宣城人万厯进士知河南府改登州属吏有忤珰者惧不免力为直之仕至南太仆少卿尝自咏曰平生宦况犹江水日对青山夜读书
　　徐汝正宣城人万厯举人除西乡知县时瑞藩封汉中道西乡驱民夫牵挽不胜驿骚汝正操小艇懐牋谒王为民请命风作舟溺求尸三日始得之邑民环哭立祠祀焉
　　徐腾芳字云卿宣城人万厯进士厯迁九江同知桑落洲崩溃芦课无出议请崩者蠲荒者减州民徳之迁知真定陞易州兵备擒贼党于志等破其众六千人终陜西叅政
　　髙维岳字君翰宣城人文学优长领万厯乡荐仕雷州推官寻署琼州会矿徒窃发钩倭入寇维岳伏兵击破之转巩昌郡丞督饷临洮招番人置近甸邉赖以安迁兴国知州兴国故苦柯潭二贼维岳至郡立擒其魁当事忌其功投劾归
　　梅鹍祚字仲举宣城人万厯进士由庶常改御史会郑贵妃有宠受封时王恭妃生皇太子三年而封不与鹍祚请进王妃以定国本朝论韪之都御史海瑞谓臣工贪墨当用国初重刑鹍祚力谏得寝又疏言锦衣卫多中官私人语少侵上上怒曰鹍祚少不谙事姑罚俸寻出按西粤卒于道戴新字浴日南陵人万厯进士由工曹知宁波府栉剔诸弊吏皆惮其严正郡濒海数苦倭寇新造船治械防御甚周终湖广武汉道
　　仙克谨字仲恒宁国人万厯进士知隆平县时苦旱捐俸给民穿井七百有二十民立石识之曰仙井寻调建安会水患多漂溺筑隄建桥民困以济转山西兵备邉事孔棘克谨指挥防御敌五载不犯境特陞山西巡抚
　　梅绵祚字公衍宣城人万厯乡荐歴迁户曹密云兵乏饷力言于主计者通他储以济军得无哗知栁州抚猺獞多惠绩
　　顔文选字巽之宣城人万厯进士知江夏县擢给事中在谏垣十一月疏十三上其请建国储疏尤激切以敢言外谪后追赠光禄少卿
　　刘有源南陵人万厯进士将之官出已分田给伯仲曰我幸沾薄禄此产可共也为御史有用人措饷二疏言甚切至尝收治东城大猾中贵为解不聴时称其执法仕至江西按察使
　　叶永盛字子木泾县人万厯进士擢御史巡盐浙直中使刘成来税商灶震慑盛奏之疏词剀切上悟不直奄巡按江西奄寺党连武弁有献店设之议盛抗疏请斩宵人议遂罢居御史九载疏数十上直声震中外累陞太仆寺卿永盛少孤里人侵其地既贵而归之永盛曰孤而见夺贵而归之吾不为也若自今无侮孤寡可矣乡人有坐仇陷大辟者奉数百金乞援盛麾之去而阴为营救得脱
　　赵士登字应庸泾县人万厯进士知黄冈县时行清丈法登经界画一豪强惮之吏舍夜火延及囹圄诸囚蒲伏庭下曰吾属罪应死不敢逋逃为明府忧擢御史廷议以河决请加赋登力持不可仕终南吏部侍郎
　　吴尚黙字元垣泾县人万厯进士知义乌县擢御史出按蜀奢崇明作乱会督抚合谋翦灭之寻按粤东控扼海寇得以无事崇祯时以疏救钱龙锡谪守承天时流寇大扰檄练乡兵三千以备守御筑堤数十里溉屯田勤劳九载量移武昌陞本省右布政卒
　　赵士际字维行泾县人少强学尝以砖为警枕领万厯乡荐知洛容县寻调宣化创建城池擢知罗定州州初归版规画拊循民皆悦服子不盈行谊敦睦喜读周邵书
　　萧良干字以宁泾县人弱冠慕王文成良知之学成进士授户部主事税崇文河西斥羡金不取迁绍兴知府修三江牐筑海塘复稽山书院厯陞陜西左布政裁抑矿税二珰归里复割腴田二百余亩为义田以赡族
　　黄一腾字仲升宁国人万厯进士知完县多盗腾举行保甲讲律令两月俗大革调知南昌有虚丁虚米为民累腾力为清覈时税珰潘相势甚骄横至絷辱宗室腾数其过使引谢潘怒撼以危言腾蔑如也省亲归读书瞿硎故址自号问瞿以见志
　　张星字文宿宣城人以贡知馆陶置仓备赈擢河间同知调天津减卫军丁钱定为例以不肯伏谒中使免归
　　汪若极字子无旌徳人之子万厯进士知浙江仁和县仁省防之地催科甚烦若极设易知单法悉汰羡余民输将恐后其平反疑狱虽成案多得开释屡触直指怒弗顾也陞福建道御史甫入台即疏上六事其止内操一条触珰忌出按粤西防有旨责成抚按措银一十五万部檄如雨若极防入得免饷十万民力以纾仕终太仆少卿
　　崔师训字惟承太平人万厯进士任户部主事监税易州清介自持仕至福建叅政
　　郭建邦字尔立旌徳人天启进士仕行人值魏珰煽虐告归珰败乃起擢兵科给事厯迁通政适户部以兵饷孔亟檄加山税建邦力言得免迁太仆卿捐俸买马佐军陞顺天府尹又捐俸助修城河仕至工部侍郎
　　钟震阳字百里宣城人崇祯癸未进士知山阴县筑塘捍海部民为之立碑
　　徐律时字干若宣城人崇祯庚辰进士知胶州清介自励时土寇讧发亲率州人防御民得安堵刘维仁字孔安宣城人崇祯甲戌进士厯知钱塘铅山魏县洁已爱民遇乱归絶意仕进日午不炊晏然髙卧
　　项如皋字孟凯太平人崇祯丙子举人特授刑部主事时黄道周忤防皋撰疏救人皆为咋舌皋曰圣怒不测自当之疏上得释卒于官
　　国朝孙襄字惠可宣城县人明季进士顺治元年授刑科给事中时诸司决狱以意轻重襄请议定律令使内外晓然于画一之制明年迁吏垣请定计典励官守前后疏多嘉纳尝请免宁郡贡黄连郡人赖之
　　胡尚衡字阶平泾县人幼颖异顺治壬辰进士以工曹司务寻擢两浙提学识防多名士仕终荆南道张鳯征字威鳯宣城人以抜贡授陵水知县始至裁里甲集流移三十九峒悉聴约束复构学宫于兵燹之余以卓异征会卒
　　秦才管字尾仙南陵人与兄仁管同登顺治壬辰进士官户部郎中司芜湖力省苛税便贾舶陞陜西提学慎简寒畯防闻父母丧号恸而卒诸僚敛金归其匶
　　洪启槐字庭植宁国人顺治间进士授南江知县南江荒残槐招流亡平徭役民间以军需故鬻子女啓槐捐俸赎之厯仕至贵州提学
　　汪观字颙若宣城人顺治乙未进士知湘乡县下车即申复废站苏驿困兴弦诵赈饥民未几以母艰哀毁卒
　　施闰章字尚白号愚山宣城人博综书籍善诗古文词顺治己丑进士为刑部员外谳决明敏督学山左有氷鍳之誉转湖西道叅议湖西故荒瘠多盗闰章抚绥有方袁临间称之为施佛子康熙己未以愽学宏词荐改授翰林侍讲纂修明史以劳瘁卒闰章性仁孝事季父誉如父广置义田以赡宗戚笃穷交励后学人咸奉为楷模
　　钟无瑕字缺如宣城人顺治间以抜贡知汜水县县里赋不均无瑕以熟地六分荒地四分为一里并强弱而均之赋乃平补富川县县多盗无瑕诱致其豪毙于狱境始宁力除赋羡并完前令积逋邑称治陞知光州卒
　　阮士鹏号岩山宣城人顺治中举人知海丰县时海寇嵗逼濒海者皆内徙士鹏昼夜劳瘁葺屋居给牛种民甚赖之碣石卫苏利之变士鹏诇得其状宻白幕府得豫为备及大师进讨刍粟供亿一以整暇应之贼平量移许州治绩甚着
　　梅钦宣城人顺治间知崖州时用兵后井邑萧条钦劳来拊循流民襁负来归康熙元年请豁荒米及军屯米二千石有奇在任七年多惠政没于官洪启权字玉衡宁国人顺治间进士授安福令清宿逋絶贿赂时山民为乱杀前令上官发卒之启权单骑往缚其首余党悉安以清直不容于大吏归家后薪米不给日持一卷书吟咏大栎间自号栎园子
　　阮尔询字于岳康熈壬戍进士由翰林为御史屡有建白仕终工部右侍郎先是宁郡输赋者率为吏胥中饱民苦无所据以自直尔询白当事行三连串法至今便之
　　梅鋗字尔炽宣城人康熙丁未进士知太平县多惠政歴仕御史中丞巡抚福建
