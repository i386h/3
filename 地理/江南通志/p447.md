<!-- { "loadSidebar": true } -->
　　孔善曲阜人洪武间授英山训导学问博洽敷教有方秩满诸生赴阙请留迁教谕【英山县志】陆愉泗州人永乐二年知六安州劝学兴礼盗息民安秩满州人诣阙恳留复任【六安州志】
　　刘镒罗山人治二年知六安州蠲宿负去苛敛产亡而税存者悉除之流民复业者甚众州治屯卫相错处之以公军民咸服【六安州志】
　　李瑄元氏人治间知英山疏滞狱抑豪强恤里甲较士髙下而资以膏火【英山县志】
　　王坊字崇贤浙江人初任新淦以忤刘瑾谪废瑾败起知霍山编定赋役品格胥吏不得为奸【霍山县志】欧阳德字崇一泰和人嘉靖三年知六安州毁淫祠建书院岁饥出粟分赈民疫为购善药济之【六安州志】
　　邵惪久余姚人嘉靖二十九年知六安州筑陂塘以溉田课文艺以造士锄奸雪枉【六安州志】胡泽通城人嘉靖中授英山教谕葺斋舍购书籍集诸生肄业其中勾稽学田租税以有余惠寒素【英山县志】
　　徐缟丰城人嘉靖间霍山典史海寇突至缟督乡勇力战走之蛟水暴涨民多漂溺缟捐赀瘗藏流离者复出粟赈给存活数百家民祀于东岳庙左【霍山县志】
　　李懋桧字克苍安溪人万厯九年知六安州州丁役旧有上中下三等有家已消落而仍纳上戸者桧定为一则民累以苏设社仓令民输所余粟择里中富而有行谊者主之视丰歉为收放又置义田二区积岁入以赡贫者【六安州志】
　　王榆罗田人万厯间知六安州毎朔望向神誓曰爱民不及爱子殃及我子治郡不及治家殃及我家【六安州志】
　　向文谟湖广人万厯间知英山以邑小政简请裁主簿省冗费又请改折凤仓米麦【英山县志】黄守经字伯通南城人万厯三十八年知霍山执法不畏强御学宫移河北非善地急白当路迁复故址出俸钱为诸生倡三阅月而功竣【霍山县志】李联芳北直人崇祯时知六安州闻寇起陜西即修城浚隍如寇将至役者迂之及去后二年寇薄城下州人据城固守始服其逺虑【六安州志】髙在仑崇祯时知英山县流寇来攻在仑悉力捍御城陷死之【英山县志】
　　龚元祥长洲人崇祯时任霍山教谕与训导姚允恭皆端严有师范寇至城陷姚适他往元祥冠服坐明伦堂贼环刃胁拜不屈死子年十六枕父尸恸哭亦被害越三日姚归大恸曰吾死晩矣适贼又至乃愤激大骂至死不絶口姚盱眙县人【霍山县志】
　　国朝史良植河南人年十八第进士授英山知县吏治精敏虽老成练达无以过之详询民瘼剔除宿弊顺治己丑楚贼侵英良植单骑诣府乞师归至石觜头贼众突至被执不屈遂遇害【旧通志】
　　李浴日掖县人顺治初知六安州时兵燹之后民生未遂浴日多方抚字政简刑清一方赖之刘克孔字扶宇奉天人顺治中知六安州当兵燬之后粮册散失徭役不均胥吏縁以为奸克孔按戸清查尽祛蠧弊士民戴德焉
　　门毓英沈阳人顺治五年知霍山县时土寇作乱肘腋皆其党与毓英悉力捍御吁宪请援身先士卒转战深入渠魁授首霍城获全
　　泗州
　　汉孔安国字子国武之弟鲁申公弟子为临淮太守其治官民皆有防节称【汉书儒林传】
　　路温舒字长君钜鹿人宣帝即位上尚德缓刑书帝嘉纳累官临淮太守治有异绩【汉书本传】薛宣字赣君郯人以御史中丞出守临淮政化大行【汉书本传】
　　侯霸字君房河南宻人王莽时霸官淮平大尹更始征霸百姓号哭遮道乞留且戒乳妇勿举子曰侯君去必不能全使者虑霸就征临淮必乱不敢授玺具以状闻【后汉书本传】
　　朱晖字文季南阳宛人永平中为临淮太守所拔用皆厉行士其诸报怨以义犯率得生济其不义之囚即时僵仆吏民畏爱为之謡曰强直自遂南阳朱季吏畏其威民懐其惠【后汉书本传】
　　孟尝字伯周上虞人举茂才令徐县州郡表其能尚书杨乔称其清行出俗能干絶羣【后汉书循吏传】谢熙山隂人令徐县明达有吏才【后汉纪】
　　南北朝宋沈璞字道真武康人元嘉末为盱眙太守缮城浚隍魏太武以三十万众攻之不克【宋书自序】
　　唐苏晋蓝田人为泗州刺史以仁恕为政吏民信服【旧史】
　　张伾以军功迁守泗州值水患悉力捍御卒完一城【唐书本传】
　　崔珙博陵人有威重精吏治以拔萃异等累擢至泗州刺史得士心【唐书本传】
　　杜慆万年人咸通中守泗州厐勋反围城甚急处士辛谠劝慆出家属独以身守慆曰吾出百口求生众心摇矣不如与将士共死生众闻感泣谠乃请救于郭厚本贼解去贼又败杜审权令狐绹兵以铁锁絶淮流梯冲乗城粮尽为薄饘以给遣李圆约降慆怒杀之凡十月慆抚循士皆殊死奋谠冒围出入纠辑援师卒完一州唐【书杜佑传】
　　宋段思恭泽州人开寳中代马继业知泗州下车矫其失绥抚夷落访求民病悉条奏免之后歴知寿州宿州并着劳绩【宋史本传】
　　朱昂字举之衡山人太宗时知泗州尝聚淮水流尸三千为塜瘗之有戍卒谋乱昂诛其首恶支党悉贳之【宋史本传】
　　张夏知泗州值大水筑堤御之景祐初后守因其旧而加广焉【欧阳修先春亭记】
　　欧阳载字则之庐陵人知泗州有浮屠诱民男女投淮水死载尽捕其徒诘其奸民诛数人遣还乡里者数百人遂毁其寺【欧阳修工部郎中欧阳公墓志铭】欧阳观庐陵人为泗州判官夜治官书尝屡废而叹妻问之曰此死狱也我求其生而不得尔【欧阳修泷冈阡表】
　　赵抃通判泗州濠守给廪赐不如法士卒欲变守闭门不出转运使檄抃摄治之抃至从容如平时州以无事【宋史本传】
　　傅楫字元通仙游人州司戸叅军摄天长令发摘隠伏奸猾屏迹【宋史本传】
　　陶令靖康间知盱眙县徽宗南幸以南山有十景诏所在清跸令辞以非旬日可办帝嘉其直而止【南畿志】
　　贾公望字表之韩城人钦宗时知泗州靖康二年运使翁彦国勤王至泗州逗留不进公望责以大义始行及张邦昌伪命至率官属哭天庆观圣祖殿焚其赦书遂不能越泗而南当时服其壮烈【南畿志】
　　赵立徐州人建炎四年为泗州水军镇抚使刘豫遣葛进赍书诱立立怒斩之又遣刘偲持榜招之立令将出就戮偲大呼曰公非我故人乎立曰吾知忠义为国何问故人卒斩于市【宋史忠义传】沈该归安人绍兴十二年知盱眙军有贤声【南畿志】傅球字命之考城人通判泗州淮水溢毁城朝廷遣中使防筑絶淮取土道逺度用卒六万球相度近隄防有髙阜平之得土以漕运回舟载之省工费殆半【南畿志】
　　元李景道字克中太谷人为盱眙尹天厯元年迁建县治斩荆棘凿山趾所费钜而民不扰【盱眙县志】郝偁字子荣河间人至元间为天长尹择民间童子可教者立塾置师弦诵相望又新庙学籍豪民隠蔽田七顷有奇入其租为师生廪禄时人颂之【天长县志】
　　明林庭兰字廷秀福建人洪武三年知盱眙县洁已抚民以循良称【盱眙县志】
　　郑仁宪字平之防稽人成化间知天长县兴学校缮馆舍修坛墠立坊市凡政教之大者次第毕举【天长县志】
　　蓝馥浮梁人成化十八年知五河县创集塲建义仓【五河县志】
　　葛浩上虞人治十年知五河县岁旱徒步祷雨往还数十里躬亲捕蝗卒不为灾民筑捕蝗台于茇憩之所今尚存【五河县志】
　　许弼治间知泗州在任六年积谷至二万石年饥百姓多赖以济【泗州志】
　　汪应轸字子宿由庶常出知州事武宗南巡江彬方用事横索供亿应轸以一身当之民得无扰尝遣人至浙西市小桑数万株课民树艺寻擢给事中去之日舣舟山见家人载石砧急命投于淮水至都犹上疏乞免泗州运粮养马诸累【泗州志】潘槐宣化人嘉靖中知五河县博闻强干大着贤声【五河县志】
　　林希元嘉靖中以大理评事谪判州事岁大饥人相食青阳沧湖啸聚数百人希元躬往慰谕解散其党且请贷其罪而赈恤之境内以安【泗州志】邵时敏字伯来余姚人嘉靖间令天长筑马埠堤数百丈建二石桥以便民民呼其堤曰邵公堤桥曰邵公桥【天长县志】
　　杨子龙鄞县人嘉靖中知天长县首议经费里甲继请撤还驿传及革防城河粜籴之税至修学宫东西月池排纂县志皆闗为政大体【天长县志】杨化隆庆中知泗州城内外石堤皆所创筑【泗州志】陈永直由通判迁知州事增筑东南防城石堤请豁髙家堰筑堤夫役五百名免征草料银数百两【泗州志】
　　浦朝柱定州人万厯十五年知州事岁凶谷价腾涌出俸金逺籴米麦平粜与民又以余米作粥全活无算州屡被水患请于河宪疏濬清河口门限沙民赖之【泗州志】
　　潘士绅江西人万厯中知五河县一切羡耗赎锾尽为捐革讼至即理案无留牍时他邑民有控于直指者将下某府其人不欲改下某州又不欲叩头曰愿下五河其见信邻封如此【五河县志】沈嘉賔万全卫人万厯中知五河县寡言笑慎取予人号为铁面公至接待士民和煦如春风拂人【五河县志】
　　方堪新城人万厯中知五河时浍沱二水横流为患堪筑坝数十丈南桥圮复治至今名方公桥【五河县志】
　　汪文灿字弢辅宜良人崇祯十六年由新野令迁州守时髙杰兵驻州大肆焚掠文灿面叱总兵李朝云朝云佯许仍不戢文灿抠衣跃入城河渔舟救之得苏李乃约束士卒泗民以安【泗州志】蒋佳征灌阳人崇祯间知盱眙县流寇破城不屈死事闻赠尚寳卿廕一子【盱眙县志】
　　罗万象字光大南昌人崇祯时知天长县赋额外分毫无所溢减省吏胥裁足供事发摘奸隠豪慴伏【天长县志】
　　章世纯字大力临川人懐宗时署天长教谕学通经史旁涉诸子百家督课士子多经济实用【天长县志】
　　国朝王师保四川人顺治初知五河县岁荒乏米漕饷
　　莫办详请以麦代米一邑便之
　　李毓秀字应诏沔池人顺治二年知天长县时屡经兵燹民多流亡毓秀加意招徕劝课耕稼贫者给以牛种听讼明决境无寃民
　　王辛字菩山直人顺治七年以进士授天长知县莅官九载大着政绩值海寇陷城抱印自经死奉
　　防赠按察司副使廕一子
　　傅应荐奉天人顺治十二年知泗州时年二十有四晓练吏治尤持重敦大体已亥夏淮涨灌城譌传北堤已溃左右趣登舟应荐叱曰吾他适如民
　　何乃于堤前拜水疾呼闻者感泣祷毕水势骤减城得不没【以上旧通志】
　　范三俊大谷人顺治十八年知泗州深沈练达事至即决创设赤厯一书丁粮纲目灿若列眉迄今循其成法
　　江映鲲字南溟阆中人康熙元年令天长邑苦里甲当差值年动至破产映鲲痛为革除民困以苏又里甲分粮黠者粮多而戸皆殷实懦者粮少而戸更凋瘠映鲲毎里均以二十二石自是里役无菀枯之异给便民自纳单载粮数若干毎月完银若干完即注单里书收头不得因縁为奸民甚便之
　　袁象干良乡人康熙五年知泗州州数被水灾田没而粮额不减民不能支象干下车即请上宪题蠲本州水沈抛荒田粮万五百有奇州人永赖朱祚字徽防济南人康熙七年除盱眙令革诸杂派定征输画一之法盱俗好讼轻生为揭律通衢讼以衰止岁旱急请蠲赈又措银买米分给饥民邻封就食者盈万时蝻生徧野倏有羣蝗过野蝻皆附翼飞去岁以大丰举卓异第一











　　江南通志卷一百十八
