<!-- { "loadSidebar": true } -->
　　二月二十六日
　　上谕扈从大学士马齐张玉书陈廷敬总河昨日来问以河工形势河事已大治矣从前骆马湖口设竹络坝湖水大则从坝流入黄河河水大则溢流入坝内今竹络坝止有湖水畅流黄水并无浸灌则黄河之深通可知初次到江南时船在黄河两岸人烟树木皆一一在望三十八年则仅见河岸四十二年则河去岸甚低是河身日刷深矣自此日深一日岂不大治闻下河连年皆大熟亦从所未有也
　　三月十一日
　　上谕河道总督张鹏翮河工已经告成善后方畧更为要朕今亲临阅视修建天妃牐甚当倘黄水长至五六尺清水不长势弱不敌黄黄水自然倒灌亦必致之理岂可因此即谓治河失策乎若遇倒灌即将天妃牐暂下版蓄清水全力敌黄不过数日黄水即退遇粮船过时即起版开放若黄水不灌不必下版其惠济祠一带虽建有石工但运河与黄河只隔一线之隄若黄溜冲刷石工恐不足恃着于上下适中之处相度形势修建挑水坝三四座挑溜开行其王公隄亦应相度形势修建挑水坝运河东隄保守最为要隄岸应行加帮高邮迤南湖河水势相平界首迤南河水高于湖水东西两隄卑薄应加帮修理着量建石工淮安近城隄岸卑薄之处亦应相度形势修建石工黄河南岸隄工闗系要应加谨修防
　　闰四月十一日
　　上谕扈从诸大臣及河臣等朕留心河道亲阅者屡矣河之形势必身歴其地始知成功之次第朕每至河上必到此惠济祠以观水势三十八年以前黄水泛滥凡尔等所立之地皆黄水也彼时自舟中望之水与岸平岸之四围皆可遥见其后水渐归漕岸高于水今则岸之去水又高有丈余清水畅流逼黄竟抵北岸黄流仅成一线观此形势朕之河工大成矣朕心甚为快然向年自寜夏回曾走黄河察防彼处河势亦甚险水面有与相等者有更大于此者张玉书亦曾见之河在口外原走边地因木难山是一整石山黄河至此触石而回遂流入中国不然中国寜有此河患耶
　　又奉
　　上谕河道总督张鹏翮惠济祠前植标竿处可建挑水坝祠后埽湾处亦宜建挑水坝以保淤滩但此二处挑水坝俱不宜太长恐逼水尽向北岸有碍杨家庄口门卞家汪旧坝修建甚佳再畧加寛长更善
　　十三日
　　上谕河道总督张鹏翮九里冈隄工修理得法不似从前直埽不能挑溜今修鱼鳞埽逐段挺出逼溜开行使洼处渐淤此法甚善其埽工钉桩处可再建挑水坝二座若恐水深则先建矶觜坝形出水俟其坝下渐淤层次加修则料不加多而功易成
　　是年接筑萧县黄河南岸顺河集越隄【长五百九十三丈六寸五分】
　　遵奉
　　上阅河指示桃源县黄河北岸九里冈险工建连环坝三座河工事宜册将大溜挑入中埽工得保平稳又建筑黄河北岸三坌工越隄【长七百六十丈】
　　遵奉
　　上阅河指示清河县黄河南岸惠济祠前后建挑水坝二
　　座并卞家汪挑水坝亦加寛厚
　　又遵奉
　　上谕　题准建筑山阳县黄河南岸清江浦王公隄外挑
　　水坝一座挑溜北向
　　建黄河北岸安东县便益门南门东门迤西矶觜埽坝二座【各长十丈】又帮筑里戗隄【长三百四十丈】山安河防册是年桃伏秋汛黄水异涨大溜直冲县城总河张鹏翮竭力抢救得全随于县城濒河建筑二坝挑溜开行以御顶冲激刷之险
　　又建三套越隄【长一千八十丈】
　　四十五年改建清河县黄河北岸王家营新减坝【口寛五十丈】
　　四十六年五月二十九日
　　上谕吏部朕厪念河防屡行亲阅凡自昔河道之源流及歴来治河之得失按图考迹靡不周知粤从明季冦氛决黄灌汴而洪流横溢嵗久不治迄于本朝在河诸臣皆未能殚心修筑以致康熙十四五年间黄淮交敝海口渐淤河事几于大坏朕乃特命靳辅为河道总督靳辅自受事以后斟酌时宜相度形势兴建隄坝广疏引河排众议而不挠竭精勤以自効于是淮黄故道次第修复而漕运大通其一切经理之法具在虽嗣后河臣互有损益而规模措置不能易也至于剙开中河以避黄河一百八十里湍悍之险因而漕挽安流商民利济
　　其有功于运道民生至远且大朕每莅河干徧加谘访沿淮一路军民感颂靳辅治绩者众口如一久而不衰夫人臣有大建树于国家者奬勲酬庸宜从优渥虽赐防易名已循彜典尚应特予褒叙贲以殊恩靳辅着加赠太子太保仍给世职拜他喇布勒哈番用彰朝廷追美劳臣之典为矢忠宣力者劝尔部即遵谕行
　　是年补筑丰县黄河北岸呉家庄新隄【长四百三十丈】河工事宜册呉家庄迤上隄工于康熙四十六年八月初六日黄水陡长风雨交加人力难施以致漫溢成缺寛一百三十丈河督张鹏翮　题报估修越隄并补筑新隄
　　建安东县黄河北岸佃湖迤上地藏庵前矶觜坝【连上水雁翅下水楼崖共长三十四丈五尺】又帮寛里戗隄【长二百丈】又剙筑栁园头越隄【长四百丈】
　　四十七年挑穵砀山县黄河南岸呉家庄对岸丁家阁引河【长一千三百五十三丈】河工事宜册河督张鹏翮亟请挑穵引河引溜直趋疏内题准估挑工竣是年即开放成河呉家庄险工淤闭
　　剙筑萧县黄河南岸徐家庄月隄【长五百七十一丈】　附见张鹏翮河防志一挑穵引河之法审势贵于迎溜而施功宜于深阔且俟水大涨乗机开放则有一泻千里之势若挑穵太窄则受水无多遽难挽溜以入新河若挑穵太浅水不全趋势缓则垫若挑引河太短水流不舒为正河所抑洄洑漩淤须挑穵寛六十丈或四十丈即窄亦须十余丈须长二千丈或千余丈即短亦须八九百丈方趋溜有势而成河若挑穵引河太直固属节省钱粮又恐直则平缓而无波澜湍激之势久亦渐淤也须随黄河大势开挑俾其河头迎溜河尾泄水中间湾处急溜冲刷渐次河岸倒卸再于河头筑接水埽坝河尾筑顺水埽坝对河筑挑水埽坝庶引河可成也　一帮筑隄工之法凡属河道必筑隄束水归漕以防旁溢无论剙筑加帮总以老土为佳但黄河两岸率多沙土恐难尽觅老土须于隄完后务寻老土盖顶盖边栽种草根以御雨淋冲汕筑隄之法每土六寸行硪其岐缝处用夯坚筑其新旧隄交界又用铁杵力筑层层夯硪期于一律坚实总以签试不漏为度　一卷埽下埽之法凡应用埽个须卷长十丈八丈者方稳高一丈者埽台要寛七丈方卷得如遇隄顶窄狭者架木平隄名曰软埽台然后卷下先将栁枝捆成埽心拴束充心绳揪头绳取芦柴之黄亮者打小防总繋于埽心之上每丈下铺滚肚麻绳一条或不必用麻者即用芦缆又将大芦缆二条行绳一条密铺于小防之上铺草为筋以栁为骨如栁不足用柴代之均匀铺平需夫五六十名如长十丈者共需夫五六百名八丈者四五百名用勇健熟谙埽总二名一名执旗招呼一名鸣锣以鼓众力牵拉捆卷后用牮秆戗推埽将临岸将小防均束于埽埽岸上每丈钉下留橛二根将滚肚绳挽于留橛之上每揪头绳一根亦钉留橛一根防水势之缓急定揪头绳之多寡渐次将埽推入水中将橛头滚肚用活扣结于留橛之上然后慢慢压土俟埽将次沉下然后下桩每丈用一尺八寸木一根若水势湍激顶冲埽湾并合龙之埽须用大木不在一尺八寸之例每丈用料物细数照现行工部则例配用可也　一黄河内下埽之法凡黄河内埽工有修防有救险有抢险有新生险修防工程于霜降后水势退消验查旧埽倾欹者蛰陷者卑矮者朽烂者须将旧埽清消平妥相机补下层层签钉大桩照依大汛水涨之痕仍高出数尺一律下成顺埽薄敷以土俟其蛰定方可下丁头埽若埽未蛰实即下丁头埽前顺埽一有蛰陷将别埽俱为带动矣其救险工程将有危陷埽尚未去急须临河添压大埽长桩靠隄急清旧埽恐为汇崖填之以软草将两旁安稳之埽亦须补下大桩并力救防勿使走动则工程平稳矣其抢险乃因旧埽朽烂或因顶冲急溜埽下冲激空虚旧埽全去水滙崖岸旧隄坍卸岌岌堪虞当此之际人皇皇莫知所措抢险工程事有先后埽有缓急若悮下一埽悮钉一桩反致逆溜湍激冲刷旧隄欲去不能每致偾事须责令久惯埽手或熟谙工程人员殚心料理责任既专令其度量稳妥然后急为接下埽个昼夜抢下庶旧隄无虞两旁之埽平稳矣其新生险工每于旧险工之上下黄河大溜一时冲至埽旁旧隄坦坡坍卸急须下埽直至开溜之处而止大率埽料黄河之内以栁柴为重次则枯草桩必长大绳须坚实至于压土非比清水埽个黄水一入埽中即泥沙停滞若压土太厚反恐欹卸俗云下埽无法全慿土压者乃是言清水之埽也一黄河塞决之法凡黄河初决且不必急计裹头亦不必急计堵塞初开之时水势汹涌未可与争防其出口急溜若有夺河情形须建挑水坝以遏其势上流挑穵引河以挽其流速运积料物料物既积矣犹在得时时可堵矣裹头旧隄务必多下边埽坚固停妥然后逐渐进埽埽不可缓缓恐决口渐深又不可急急恐下埽有失埽必欲其大而长长大则稳卷埽首重于绳缆其揪头滚心滚肚必须长壮务使绳胜埽莫使埽胜绳埽既下矣薄用土压埽将沉于水方钉签桩再加套埽其桩亦必须长大计埽将到底方可再进沉水将次合龙之际须查在工料物除合龙之外仍多积料物须防合龙之后必有一大蛰陷每于合龙之后复开决者率因蛰陷故也于合龙之时昼夜兼工堵塞遇有毛道过水或系桩顶不平或系埽手作弊故留罅隙必须急为压土使其平实于罅隙用稻草或红草塞之务使防流若涓涓不息渐至蛰陷不急抢救则溃矣欲杜桩埽手之惟有恤其勤劳厚以赏赉不必按日计值惟以成工为主则工易举而成亦速也至决口初开时不系顶冲之处出口势缓去口平散亦不必急计堵塞久之率多挂口淤垫也　一建筑挑水坝之法凡黄河迎溜之处宜建筑挑水坝又名顺水又名矶觜又名马头其功最大如清河县境内之运口每为黄水急溜直逼卞家汪闗拦清水不得畅出以致运口淤垫陶家庄引河数挑不成仰遵
　　圣谟指示于运口迤西筑挑水坝一座将黄水挑逼北徙清水得以畅出陶家庄引河得以成功今二渎合流河工告成者攸赖于是凡遇有险工之处照式筑之裨益非小酌试建筑之法坝欲其寛不可甚长须做雁翅边埽以顺上流勿使埽头逆溜有掀揭之虞若离缕隄逺者须接筑格隄捍御以防异
