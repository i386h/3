<!-- { "loadSidebar": true } -->
　　龙兴寺在府治西南范成大志云梁置吴地记云则天后置御书额开元五年再兴刺史张廷珪摹勒御书于碑然房琯所撰碑与此不同明初废西竺寺在府平权坊内即祥符寺唐大中间郡人司马厚舍宅建初名马禅宋大中祥符初易今名西禅寺在府治西南吴中四大禅寺之一也唐贞观间建宋绍兴间信安郡王孟忠厚改建为隆祐太后荐严之所明嘉靖间郡守胡缵宗借正殿为巡盐公署万厯间改游击公署寻废至
　　国朝康熙十三年侍讲缪彤归复
　　永定寺在府治西南吴地记云梁天监中郡守郡人顾彦先舍宅建唐干符间赐今额陆羽书初寺在阊门北景福二年始迁于此元僧九臯作海印堂牓为元台哈布哈所书雄伟可观
　　利济寺在府阊门外南濠宋绍兴间建明洪武初为丛林成化六年燬二十三年寺僧毅大心浄心重建
　　寒山寺在府阊门西十里枫桥下相传寒山拾得尝止此故名
　　石佛寺在府阊门外南濠齐隠士何求尝开讲于此宋嘉定间重建明洪武间归并利济寺成化间又建万厯初又废天啓六年郡绅毛堪士人张世俊捐资兴复
　　慧庆寺在府阊门外西五里元延祐间建至元间兵火废仅存退居于泾西明成化治间僧达俊如珪即退居修葺
　　治平寺在府上方山下梁天监二年建名楞伽寺宋治平元年改今名寺旁有石井隋人刻字盖杨素移郡横山时也明嘉靖辛巳寺僧智晓构石湖草堂于寺内又有竹亭西南房有五贤祠祀唐寅文征明王守王宠汤珍
　　上方寺在府楞伽山上隋大业四年吴郡太守李显建浮图七级
　　宝积寺在府治平南紫薇村西隋大业四年建广福寺在府吴山岭上晋天福间吴越中军节度使钱文奉建为其父广陵王璙墓祀之所本名寿圣院宋天圣间建僧惟久屡迁其址治平中改赐今额
　　荐福寺在府荐福山下或云亦钱氏建
　　宝华寺在府宝华山梁天监间尊者尝卓锡于此中有泉宋祥符间知府秦羲重建宝云寺在横山尧峰本名寿圣寺康熙四十二年
　　圣祖仁皇帝赐宝云寺三字匾额【附】明王鏊记【吴横山之西南有峯名尧莫知所始或曰尧时民于此避水也唐末慧禅师始建精蓝曰免水院宋改为寿圣寺有宝云禅师居之元涉国初久茀不治治初有云谷禅师与其徒文通披丛剔荟始立山门缭以石垣观音龙王之殿宝云碧玉之沼东斋西隠以次修复而大殿未遽议也云谷示寂文通卒矢先志乞诸檀越大雄之殿顿还旧观矣予北归造焉峭壁梯空侧足而上至巅旷然平夷树木萦纡泉石秀丽却而望之太湖万顷浩荡在前而吴兴云间诸峯隠隠可见信地之高且胜者也地虽胜而其芜也久得人以居之则芜者治頽者起事之兴废其不在人乎】
　　兴福寺在府下尧峯宋咸淳中建
　　法音寺在府狮山旧名思益寺唐开元中建宋高宗南渡值寿圣公主薨择葬毬山赐名思忆
　　国朝康熙四十四年
　　圣祖仁皇帝赐法音寺三字匾额
　　资福寺在何山下
　　灵岩寺在灵岩山即吴故馆娃宫晋司空陆玩舍宅为寺梁天监二年重建剏宝塔感智积菩萨之异称智积道塲宋改为秀峰禅院太平兴国二年藩臣孙承祐为姊钱王妃资冥建甎塔九层绍兴中诏赐韩蕲王荐先福更号显亲崇报寺明洪武中赐今名永禁民间采石
　　国朝康熙二十八年
　　圣祖仁皇帝赐岚翠二字额三十二年
　　钦赐弥勒偈四句
　　弥勒真弥勒分身千百亿时时示时人时人自不识【附】宋孙觌灵岩记略【梁天监中重建灵岩寺成有异僧负鉢囊以入憩殿庑下长身黧面梵相竒古其徒莫之省夜半索笔墨自图其像于殿之东北壁而去黎明不知所在众始惊异之居无几有胡僧顾见其书惜曰此西土智积菩萨像也何为在此于是道俗犇走来观稽首皈依如师出世唐宰相陆象先吴人也有弟得危疾一日有僧叩门问疾象先引至卧内僧索杯水噀之一噀而病良已象先惊谢出金帛数牀弗受顾谓其弟曰我灵岩僧它日还吴来过我遂去不复见其年象先弟观察桂管道吴中趋灵岩问僧所舍无有遍从寺僧求之亦非是方怅然欲还俄见壁间所画像肖焉惊喜亟拜施钱五十万修供作佛事徘徊数日而后去其事载于吴越国沙门智贤之文传于山中父老之口见于大乘经菩萨品云智积旧有殿在院之东庑庳迫破露不足以称四方祈向奉事之意长老智讷饬其徒募众力大之于是讷过余于晋陵求文以为记】明月寺在府木渎灵岩山前后唐清泰二年建观音寺在支硎山东麓晋支道林建唐景龙间赐额报恩明洪武间并白云寺
　　北峯寺在支硎山支道林建
　　南峯寺在支硎山南峯旧名天峯院亦支道林建即古支硎寺以后修建赐额今圮止存支公放鹤亭
　　报恩寺在支硎山西本名寒山明赵宧光凡夫宅殁即葬焉人称其地曰赵坟其后僧素润得之为禅院内有云根泉
　　华山寺在支硎山西莲华峯东南长松夹径寺境幽絶
　　国朝康熙二十八年
　　圣祖仁皇帝赐远清二字额
　　御制欲游华山未往诗一首【恭纪首卷】三十八年钦赐翠岩禅寺四字额又香域二字额
　　御制华山诗一首【恭纪首卷】又
　　赐闲起溪云下诗清山雨归对联三十九年
　　钦赐斗室二字额
　　白云寺在天平山唐宝厯二年建名白云庵以山有白云泉也宋庆厯间范仲淹以先墓所在奏为功德寺赐今额
　　普贤寺在天平山之东牛头峯坞内宋景定间建金山寺在金山下元至正间建
　　贺九寺在鹿山之南岭嵗久淹没明正统间修复崇祯五年郡绅文震孟建惟心阁于龙潭上西资寺在吴山西系古吴山寺
　　穹窿寺在穹窿山阳相传朱买臣故宅梁天监二年建明洪武初姚广孝为僧尝居此奉勅改显忠禅寺嘉靖中粥为民产崇祯十三年复建名拈花寺康熙四十一年
　　圣祖仁皇帝赐拈花禅寺四字匾额
　　宁邦寺在穹窿山阴宁邦坞宋绍兴十二年韩蕲王世忠部将战还薙发隠此学禅赐额宁邦禅院明万厯间僧云川募众鼎新
　　白马寺在香山之麓相传萧梁时因伐树祀白马之神故名晋支道林开山宋景德四年重建万厯间殿堂尽圮地属居民崇祯十七年圣恩寺剖石壁禅僧恢复基址
　　国朝顺治三年法嗣巨冶鸠工新建山有泉名梅泉天宫寺在胥山南太湖濵梁天监三年建宋天圣中修明洪武间为丛林寺
　　光福寺在邓尉山峯下梁大同间九真太守顾某舍山建有舍利塔七层明隆万间乌程董份倡众修建
　　圣恩寺在邓尉山之右唐天宝间建天寿禅寺宋宝祐间又建圣恩禅庵元季寺燬庵存万峯禅僧时蔚开山説法又创天寿寺寻燬明正统八年僧道立奏请赐今额崇祯元年吴江知县熊开元延三峯汉月法藏禅僧主席建大法堂后金粟圆悟禅僧又移堂院左今两院并峙法嗣剖石璧又建大悲堂藏经阁殿宇庄严寮舎次第为丛席冠
　　国朝康熙二十八年
　　圣祖驻跸于此
　　赐松风水月四字匾额
　　天寿寺在铜井山宋绍兴间建元至正间废明洪武初复建
　　昭明寺在锦峯山相传梁昭明太子萧统建或谓山产文石故名唐会昌中废宋嘉泰中白马寺僧南重拓建有理宗书赐郑起濳锦峯二字藏寺中明洪武初为丛林寺僧于此采石递至南京寺旁有石荡即采石处
　　延庆寺在府横金镇唐长庆三年建吴越钱氏修宋天圣间重建
　　实相寺在香山西太湖濵旧有实相院范成大志云古废寺梁大同十年重兴宋大中祥符中赐今额
　　寳寿寺在八都黄芦村唐大中七年剏干德二年吴越钱氏重建宋嘉定间重修
　　长山寺在二十三都梁大同间建
　　晋庆寺在臯峯山坞晋支道林建
　　秀峯寺在府西华乡宋绍兴间建
　　姑苏寺在横山之钱庄梁天监二年建
　　清逺寺在府莲华峰东南本名华山寺明僧鹿亭结茅于此后讲僧一雨卓锡法嗣汰如苍雪二僧相继兴建殿宇檗庵正志继之长松夹径寺门幽絶有华山初地坊
　　翠峯寺在府东洞庭莫厘山东北唐将军席温舍宅建宋初雪宝明觉显禅僧住山説法今寺有悟道泉白乐天有诗
　　灵源寺在东洞庭碧螺峯下寺有灵泉故名梁天监元年建
　　能仁寺在东洞庭长圻岭东梁天监二年建内有泗州池相传见泗州塔影
　　弥勒寺在东洞庭饭石峯下唐干符间吴越王建兴福寺在东洞庭俞坞南
　　法海寺在东洞庭莫厘峯南隋莫厘将军舍宅建华严寺在东洞庭翠峯东北杨家湾梁天监二年建
　　永福寺在东洞庭武山之西金山东北梁天监二年建
　　上方寺在西洞庭山唐会昌六年僧道彻开山名孤园寺宋嘉泰间重建始改今额寺前跨涧有香花桥桥旁古松偃覆于上曰卧龙松
　　包山寺在西洞庭山梁大同二年建天监中再葺宋靖康中僧懐深居此卓锡其地泉即涌出甃井置栏
　　国朝朱彝尊记略【康熙甲申三月朔暨同里沈秀才自林屋洞门扶杖步至神景观坐笨车寻包山寺将至行新松林下约千余本径尽而寺门见石梁覆涧水流涓涓不絶门左有唐防昌二年僧契元书碑契元名不着于书史而楷法端丽在顔柳之间记成都雍博士陶有送契上人南游诗即其人也读未毕山僧出迎乃齐入方丈汲沙泉烹野茗良久出寺载读防昌碑思以硬黄搨之不得也包山之寺相传建自梁大同年兹碑立寺门嵗月已久顾欧阳赵曾诸家博搜金石文未着于録则以地僻在太湖中故闻见有所不及然自兹碑既立之后祠部奏括天下寺四千六百兰若四万僧尼二十六万五百有诏山野招提先毁五年七月浙西东道止各畱僧二十人乃兹碑不踣则亦以地僻存焉耳独怪王文恪辑震泽编削而不载后之修具区志者遂遗之不可不补其阙焉偕游六人钱唐冯念祖武陵胡期真秀水沈翼导余游者吴县徐上舍惇孝惇复及弟天秩也】祗园寺在西洞庭消夏湾西五峯岭下梁散骑常侍吴猛舍宅建
　　资庆寺在西洞庭涵村之汤坞晋支道林开山后唐清泰间重建
　　水月寺在西洞庭缥缈峯下寺有无碍泉【附】宋苏舜钦记畧【乙酉四月余来居吴门始维舟登灵岩望太湖俯视洞庭岿然特起于沧波之中欲乘风跨落景以翺翔乎其间莫可得也自尔平居缅然思欲一到惑于险未果行是嵗十月遂浮轻舟出横金口水程泝洄七十里而逺初宿社下逾日乃入林屋洞陟毛公坛宿包山精舍又泛明月湾南望一山上摩苍烟舟人指云所谓缥缈峯也即岸步至松间望峯下有佛寺号水月者殿阁甚古像设严焕旁有澄泉洁清甘凉极旱不枮梁大同四年始建佛寺至隋大业六年废唐光化中有浮图志勤者厯游四方于旧址结庐诵经后因而屋之天祐四年刺史曹珪以明月名其院勤老且死其徒嗣之国朝大中祥符初有诏又易今名予观震泽受三江吞齧四郡之封其中有山七十二唯洞庭称雄其间地占三乡户率三千环四十里民俗真朴皆树桑栀柑柚为常产每秋高霜余丹苞朱实与长松茂树相差间于崖壑间望之若图绘缥缈峯又居山之表壤防水接人迹罕至数僧晏坐寂然于泉石之间引而与语殊无世俗气韵岂上世之遗民耶后二年其徒恵源造予乞文识其废兴且序昔游之胜焉时庆厯七年十一月五日记】
