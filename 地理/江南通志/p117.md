<!-- { "loadSidebar": true } -->
　　莲花垜在兴化县安仁乡旧传有嫂姑刈稻姑堕水嫂援之俱溺瘗道傍冢忽生莲数朶里人惊异启视之乃从口出遂称莲花垜
　　欧阳戍在仪征县东北十里水经注云邗沟水上承欧阳引江入埭六十里至广陵城即此梁陈间陈霸先与侯景战屯之地
　　步井在江都县步山相传魏主焘所凿又炼丹井在古仪征观后
　　玉勾井在江都县蕃厘观后名胜志云昔有黄冠持畵轴见守帅画中字皆云章鸟篆不可识既去使人尾其后至后土祠井而没乃使狱囚缒下视之见一洞署曰玉勾洞天
　　蜀井在甘泉县蜀冈上禅智寺侧其泉脉通蜀江相传有僧洗鉢蜀江失之从此井浮出僧游扬识之水味甘冽苏轼曽取大明泉较之以为不如也题为第一泉
　　玉女井在髙邮州西南乐徐道人郏道光与一女居井旁炼丹同日上升
　　澡丝井在泰州东防场西谿镇相传汉董永偕天女往佣时汲此井以澡丝水源广不竭每蚕熟时井有白草根长丈余如丝然
　　徐州府
　　彭城在府东南尭封彭祖于彭城号大彭氏国于此水经注云大城内有金城东北又有小城小城西又有一城大司马琅琊王所修元和志云州内城贞观五年筑其外城即古大彭氏国也
　　舞阳城在府西北五十里汉封樊哙为舞阳侯城此或曰即濮阳之讹
　　垞城在府北三十里北面临泗水元和志云故垞城在彭城北二十六里或曰古崇侯国州志云今谓之荣城明嘉靖末黄河北徙城遂为漕黄交防之冲后河口东移荣城乃为内险
　　吕梁故城在府东元和志云吕梁故城在彭城县东五十七里即故吕县也城临泗水其东二里有三城一在水南一在水中东上一在水北并髙齐所筑立镇以防陈冦又吕城东十里吕梁洪上有二城一曰云梦一曰梁王土人谓云梦为韩信梁王即彭越又洪西岸有尉迟城唐尉迟敬徳督徐州尝凿吕梁洪因筑此城
　　曹公故城在府东南六十五里吕梁东岸或言曹公筑此以圗吕布西岸又有城临水是布之所固也号曰吕布固魏书地形志云吕布自下邳与曹公相持筑城于此城上有战防亦布所筑
　　弥黎城水经注云彭城西南有弥黎城新志云县南太山傍有迷刘城盖弥黎之讹也
　　曹马城在萧县旧城西北中有古塔相传曹操曽驻马于此
　　郭城在萧县西南二十五里相传后周太祖所筑南畿志云方二千三百步
　　扶阳城在萧县西南五十里汉丞相韦贤封邑于此又见亳州
　　萧子国城在萧县治西北城临古汴城邑攷云古萧国城一名黄杨城亦谓北城在旧城北二十里古县皆治此宋时河决徙治南城明万歴五年没于水乃迁今治去旧城十里
　　杼秋城在萧县西七十里汉置后汉书云杼秋县名属梁国光武封刘般为侯于此
　　狐父城在砀山县西南三十里史记云曹参撃秦将司马尼于砀东破之取砀狐父即此亦名狐父聚
　　梁城在砀山县城内汉以秦砀郡为梁国梁孝王增筑之今县治居其东北隅
　　砀县故城在今砀山县南秦置即今永城界之保安镇下邑故城在今砀山县东三里秦置
　　安阳故城在砀山县东北二十五里春秋时麻城也后魏置安阳县魏收志云安阳县治麻城是也今为麻城集
　　香城在砀山县南水经注云砀陂中有香城司马城在丰县西北三十五里汉浮阳侯司马耀所封邑有鐡碑
　　邀帝城在丰县西南二十里汉髙帝征黥布过沛沛父老送至丰西力请复丰帝从之因名其城曰邀帝亦曰邀驾城
　　偃王城在丰县北五十里相传徐偃王所筑仲虺城在沛县南四十里半属府境相传仲虺居此晋地道记云仲虺城在薛城西三十里俗名斗城
　　广戚故城在沛县东五里泗河之东汉为广戚侯国莽居摄元年奉孺子婴为汉嗣改县曰力聚明嘉靖中又于此筑城曰沽头城旧有沽头牐三今皆圮
　　泗水旧城在沛县治东秦以沛为泗水郡治湖陵城在沛县西北五十里与山东鱼防县接界故宋邑秦置县今为湖陵牐去庙道口十八里运河所经也又有灌城在县西北二十里相传汉将灌婴所筑又泗河东岸有旧城相传张士诚所筑留县故城在沛县东南五十里春秋曰防公元年楚子辛侵宋吕留杜预注云彭城郡之吕城留城也秦置县汉封张良为留侯国于此
　　下邳城在邳州东三里春秋时邳国应劭曰邳在薛后徙于此故曰下邳秦置下邳县汉封韩信为楚王都此寰宇记云下邳有三城大城中城吕布筑小城石崇筑
　　良成故城在邳州北六十里春秋云昭公十三年晋侯将防吴子于良是也汉封鲁安王子文徳为良成侯国于此后为县北齐省隋志云有良城县乃故武原县非良成也
　　武原故城在邳州西北百里胜阳山西泇口社汉置县
　　柤口城在邳州东北春秋云诸侯防吴于柤是也水经注云沐水东南经柤口城东合祖水
　　余行城在邳州北八十里受贤乡元季平章王信筑俗称为余行省城
　　下相城在宿迁县西界舆地广记云宿迁秦下相地应劭曰相水出沛国相县于水下流置县故曰下也今县西七里有下相社又有项王故城在运河西三里
　　凌县故城在宿迁县东南五十里秦置凌县汉为泗水国水经注云泗水东经凌栅南即旧凌县治也
　　宿预故城在宿迁县东南汉置厹犹县晋改置宿预
　　司吾故城在宿迁县北春秋时钟吾国汉置司吾县应劭曰钟吾国即司吾也魏时讹曰峒峿水经注云司吾城在司吾山东寰宇记云峒峿镇在今县西北七十里司吾故乡
　　樊阶城在宿迁县西北亦作樊谐通鉴云宋秦始元年沈攸之退保樊阶城是也
　　古城在睢寜县西北七十里俗名瞻王城南畿志云在宿迁治西五里相传项羽所筑又有新城在县东北五十里南畿志云韩平章守御邳州所筑九城在睢宁县东北二十五里有东西二城取虑城在睢寜县西南秦置县汉志云汝南步游张为取虑令即此
　　小市门即府城通汴门北史云世祖至彭城登亚父冢以望城内遣宋队主蒯应至小市门宣诏劳问江夏王义恭即此
　　白门即邳州大城之门元和志云下邳县即古邳国城城有三重大城周廽十二里半魏武擒吕布于白门即大城之门也中城周四里吕布所守小城累砖坚峻周二里许晋北中郎将荀羡郄昙所治西南又有一城石崇所筑也舆地志谓白门在徐州南门详见辨讹
　　沛县旧治在今沛县北秦置县为泗水郡治汉为髙祖汤沐邑后以属沛郡谓之小沛水经注云泗水经沛东合黄水又南经小沛县东寰宇记谓征山下有故沛城即小沛也
　　阳平故郡在府北魏收志云南阳平郡治沛南界后寄治沛城隋志云周并南阳平郡入彭城晋宁故郡在宿迁县东南晋置
　　永固旧县在萧县东南四十里永固山下元至大间置县于此今为永固镇
　　睢陵故县即今睢寜治汉为侯国后为县
　　西楚故宫在府治内宋时犹存俗呼为霸王殿沛宫在沛县东南二十里汉髙帝宴父老于沛宫即此史记云孝惠五年以为髙祖原庙【附】唐栁宗元沛上原庙碑铭【昔在帝尭光有四海元首万邦时则舜禹稷卨佐命垂统股肱天下圣徳未衰而内禅元臣继天而受命四姓承休迭有中邦五神还运炎徳复起周道削防秦徳暴戾皇天畴庸审厥保承乃命唐帝之后振而兴之又俾元臣之后翊而登之所以绍复丕绩不坠厥祀故曲逆起为策士辅成帝圗吐谋洞灵奋竒如神舜之胄也汝隂脱帝网推陷暴气扶乗天休运行嘉谋禹之苗也鄼侯保绥三秦控引汉中宏器廓度以大帝业卨之裔也淮隂整齐天兵扬灵威覆赵平魏拔齐殄楚平阳破三秦收魏王绛侯定楚地固刘氏皆稷之裔也克复尭绪昭哉甚明天意若曰建大徳者必唐帝之胄故汉氏兴焉翼炎运者必唐臣之孙故羣雄登焉是以高帝诞膺圣祚以垂徳厚探昊穹之粤防载幽明之休祐杀白帝于大泽以承其灵建赤旂于沛邑以昭其神假手于嬴以混诸侯冯力于项以离闗东奉纉尭之元命而四代之后咸献其用徳乗木之大统而秦楚之盛不保其位既建皇极设都咸阳抚正四方训齐天下乃乐沛宫以追造邦之夲乃歌大风以昭武成之徳乃奠旧都以壮王业之基生为汤沐邑没为思乐之地且曰万嵗之下魂游于此惟兹原庙沛宫之旧也祭蚩尤于是庭而赤精降灵命于是邦而羣雄至登布衣于万乗而子孙得以纉其绪化环堵为四海而黎元得以安其业基岱岳之髙源洪河之长蓄灵拥休此焉发迹盖以道备于是而后行之天下制成于是而后广之宇内天下备其道而神复乎本宇内成其制而心懐其旧宜其正名以表功用成其始俾生灵尽其敬焉陈本以宅神用成其终俾生灵尽其慕焉故髙帝定位建兹閟宫惠皇嗣服爰立清庙绵越千祀至今血食此所以成终而成始也且夫以断蛇之威安知不运其宻用佐嵗功以流泽欤以约法之仁安知不流其神睠相旧邦之遗黎欤以绍唐之余庆统天之遗烈安知不奋其神化大祐于下土欤然则展敬乞灵乌可已也铭于旧邑以廸天命其辞曰　荡荡明徳时维放勋登翼炎运唐臣之孙秦纲既离鹿骇东夏长蛇封豕蹈跃中野天复尭绪钟祐于刘赫矣汉祖播兹皇猷扬旂沛庭约从诸侯豪暴震叠威声布流总制虎臣委成良畴勦殄霸楚遂荒神州区宇懐濡黔黎辑柔表正万国炎灵用休定宅咸阳以都上游留观本邦在镐如周穆穆惠皇宗禋克承崇崇沛宫清庙是凭原念大业肇经兹地方专元命亦举严祀建旂衅鼓遂据天位魂游故都永介丕祚焕列唐典严恭罔坠勒此休铭以昭本始】
　　利国监在府东北盘马山下接沛县界汉元封初从桑羊请于沛县立铁官唐置秋邱冶宋初升为监以董其事旧志谓苏轼所建误
　　寳丰监在府治东宋元丰六年置铸钱局于此八年废
