<!-- { "loadSidebar": true } -->
　　【不知民生困苦之原从事酌议则清理虽见于一时而拖欠仍贻于后日夫所谓积欠之由亦曰苏松浮粮而已及今清查善后之策亦曰减苏松之浮粮而已盖江南赋重甲于天下而苏松两府尤甚明初洪武以张士诚窃踞姑苏怒地方之附寇遂取民间租籍照额定课故苏松额粮不惟与他省轻重悬殊即以接壤之常州一府较之亦加倍不止查常州府毎畆科平米一斗五六升下至八升五升不等苏松浮粮在故明虽已屡减然毎畆科三斗七八升至三斗二升二斗五升不等下则之田亦科一斗九升夫田畆之所收非有异于别壤而输科之逾额独数倍于他方民力几何其能堪此在故明虽以私憾定重额原未尝嵗嵗徴完今国家任土作贡取民有制普天率土应无异视奈何踵前代之政而重困此一方民耶况查他省钱粮积欠并未有如江南之多者是浮増之粮额原非可完之数而必欠之数也今听纸上之成数责有司以催科经催则无年不欠带徴则累案算完岂真民不急公吏不勤事也盖赋重力竭实难全输也前此屡经诸臣条奏未防】
　　【允行在部臣不过以国计为重不肯轻议减豁耳抑思赋诎由于民穷民穷由于额重以毎畆科至二三斗有余之粮又有帮贴有条银有丁银有杂项差徭小民一嵗收获不足供一嵗之徴输一值追比严急则多方假贷剜肉医疮冀免敲扑日复一日则富者渐贫贫者益困而嚣然丧其乐生之心万一户絶丁逃为累更大是浮粮病民而害且及国也在部臣又以苏松积逋内有官役透冒非全属民欠故未便议蠲耳抑思有浮粮是以有民欠有民欠是以有那移厯年那移借解欵项纷烦带徴之官势不免于叅罚因与蠧役任意侵渔至于官更吏易头绪淆乱侵欠难清何妨彼此分肥其透冒之不尽民欠未尝不因民欠所致前此有司迫于考成以欠作完惟有揑报迨水落石出而官役褫革饷竟空悬是浮粮病民亦以病官而究无益于国也目今奉】
　　【论清察侵欠自当难掩然一一面察之能一一而追之乎东南民力竭矣臣有以知其不能也故欲杜积欠之弊根必在于除故明重敛而后江南之民庻有起色从此年徴年足无民欠自无那移无那移自无透冒减浮苏困正所以足额裕储利民利国其道固相因也汉初田租三十而税一故文景治致殷富论语曰百姓足君孰与不足百姓不足君孰与足我】
　　【皇上视民如伤当兹旱暵之时实图修省四海之内无不引领待泽请祈睿断立沛德音将苏松二府之浮粮酌量议减照常州府一例起科
　　输纳从此民力稍寛国课日裕】
　　【隆恩出自皇上亿万载被德无疆矣】
　　十四年以军糈浩繁将江浙白粮暂为改折每石一两五钱
　　二十年奉
　　恩诏白粮全徴本色起运
　　准安徽巡抚徐国相疏请开垦之田寛限陞科【附】疏畧【为请寛陞科之限期以收开垦之实效事窃惟足国必先于足民而足民必先于力田未有田野不辟而可足国裕民者也矧值军兴未息饷用浩繁则垦荒之法所当汲汲讲求以佐司农之仰屋臣查各直省之中惟江南浙西数府素少荒田而江北河南山东等处荒田未垦者甚多即如臣属凤庐安滁和五府州属尚有积荒民屯田地九万四千三百九十四顷三十一畆零合直省而计之不可胜计在小民岂不知无主荒田垦熟即为己业而年来报垦无几其故何欤良以开垦荒田所需人力工本靡不数倍于耕种熟田而所获花利又不能如熟田之丰盈统计数年之所收不能偿初垦年之工本又安有余息以输赋税故必寛以起科年限养其余力使获息足偿工本然后责令陞科庶几垦者乐于从事今例内垦荒田地定限三年起科即嵗嵗成熟犹不能补偿所费工本倘其间再遇水旱灾伤益不能支持而年限已届追呼踵至不惟生息全无反有剜肉医疮之困是以已垦者不获遂其乐利之休未垦者咸有畏缩不前之念而荒田终不能尽辟也臣查三年陞科之限虽属旧例续于康熙十一年间经部覆前督臣麻勒吉地方之凋残已极等事一疏准于六年后陞科又康熙十二年钦奉】
　　【上谕再加寛限通计十年方行起科仰见我皇上轸念小民竭蹶开恳恐催科期迫或致失所之至意普天之民无不懽欣鼓舞咸思务本尽力畆于是康熙十二十三十四年分臣属安庐凤三属荒田开垦至三千余顷臣属如此他省可知皆防皇上寛限起科培养民力之实效也嗣于康熙十五年正月内部覆台臣焦荣条奏将康熙十二年以前开垦荒地于十五年起科十三年以后开垦田地仍照前定例于三年后起科固为筹饷起见然陞科之年分既迫而报垦者遂复寥寥如臣属康熙十五年分止垦地五百六十九顷三十四畆零十六年分止垦地三百七十三顷七十四畆零在官非不加意督垦以冀纪叙也在民非不乐于开垦以收花利也总因措处工本物力艰难既虑三年之内丰歉难齐复恐三年之后催科迫故逡巡畏惧不敢认垦耳是三年陞科之议虽为一时筹饷之权宜而不能为裕国足民之长策自宜量为寛限庶可鼓劝人心查十年起科乃防我皇上格外之仁臣亦不敢率请过寛嗣后开垦田地合无仰恳睿慈敕部酌复六年后起科之例则追呼既缓自必人人乐趋将见野无旷土国课日増寛民力以裕兵饷端有攸赖矣】
　　又准江苏巡抚慕天顔疏豁免苏松常等府版荒田地钱粮于康熙七年为始【附】慕天顔疏【为坍荒赔累无追亟请皇恩豁免苏民困以召天和事臣惟地震之变】
　　【皇上躬行修省敇将应行应革事宜条奏臣思最重者首在恤民而恤民之最苦最急者莫若豁免江南坍荒田地钱粮一事臣查苏松常坍荒田地向来屡经勘驳实有三千余顷合算共本折钱粮亦不满十万而因此赔累反致欠多民情之隐苦实实不可胜言盖坍者久成白水无土可问荒者硗瘠不毛无法可耕公占则系地入公家民已失业此种情形前抚臣及臣任藩司时入觐条奏歴歴绘陈久皇上洞鉴止因兵兴以来军务倥偬前抚臣无暇亲勘故议暂停俟事平之日议覆因循至今臣抚任三载正值军需告急方在生节之时何敢再渎】
　　【宸严是以日切焦思而对此包赔之穷民赧顔无以自解臣故于自陈不职疏内首列此端为臣罪也然思我皇上爱民惟恐一夫不获恭逢下诏求言之日臣再不言臣罪益深矣又念此坍荒钱粮如果可徴赔臣又何敢即言奈何有粮无田有户无人歴年地丁条折原无完纳委系纸上虚数不豁亦无完豁之可免累耳惟漕粮一项徒累里甲里甲因此包赔逃亡株连不知凡几官役因此漕欠那移垫买毎致难清完犹不完也三吴赋重额繁保无顽梗拖欠然毎嵗考成计民间零星尾欠积累而有数万或灾患不时民力困竭逋逃者又数万总以四百余万之额徴而论亦不可谓之顽矣此有户有田之欠数仍可于年限续完惟坍荒所欠万万无从责赔臣前于备陈旧欠无徴等事一疏具题特恩蠲停者即此坍荒在内也今查前勘坍荒数内如长洲县田地新经丈清陞补无缺不议外太仓常熟昆山嘉定华亭上海娄县青浦宜兴九州县确有坍荒未豁臣请皇上大沛恩纶特准开豁容臣再加覆勘细数造册报部从康熙十七年起扣免于民毋容纎毫揑冒此系永逺苏困培我】
　　【国家万年之乐利非比一时之蠲停将见涣汗一颁民之歌舞雷动于三吴岂不可坐致休祥也哉】二十四年准江苏巡抚汤斌疏陈逋赋难清乞减定赋额并另立赋税重地州县官考成例【附】汤斌疏【臣惟财赋为】
　　【国家根本之计而苏松尤为财赋最重之乡臣以庸碌谬抚兹土见钱粮累年逋欠毎当奏销之期多者尝欠至五十余万最少者亦不下三四十万夙夜疚心惧无以仰佐】
　　【国计恒惴惴不安初疑官吏之怠玩继疑豪强之顽梗乃一载以来询问耆硕体察民隐间尝巡行阡陌访田则之髙下考徴科之多寡然后知苏松逋赋实由民力维艰斟酌调剂贵在及时敢悉心为我皇上陈之苏松土隘人稠一夫所耕不过十畆而倚山傍湖旱涝难均即丰稔之嵗所得亦自有限而条银漕白正耗以及白粮经费漕赠五米十银杂项差徭不可胜计而仰事俯育婚嫁丧俱出其中终嵗勤动不能免鞭扑之苦故苏松俗好浮华而独耕田输税之农民艰难实甚两府与常镇嘉湖壤地相接而赋额轻重悬殊即江浙闽楚并号财赋之乡区区两府田不加广而可当大省百余州县之赋民力所以日绌也夫二府田赋之重固起自明初臣尝考洪武年间籍没张士诚将士诚产号为官田赋额特重而民田之起科较轻永乐以后漕运愈逺加耗滋多宣德正统间巡抚周忱奏减苏州租七十余万石松江租三十余万石民困稍苏至嘉靖初苏州知府王仪请行均田之法尽括官民田而裒益之当时稍救官田之弊但正耗兼配科则繁杂吏易为奸其后以耗米作为正粮又运纲诸费额外取之于民因时派徴又如所谓九厘地畆之类日渐増益非复正嘉以前之旧至唘贞时军饷孔殷加派日繁民不堪命矣】
　　【本朝定鼎田赋悉照万厯年间则例尽革明末无艺之徴洵称救民水火近年因时制宜如白粮经费运军行月永折加价等项载在全书其官收官兑之法最称便民不可更易然亦因明朝赋重役繁以耗作正不得已为此补救之计而民力则已殚也顺治初年钱粮起存相半考成之例尚寛后因兵饷急迫起解数多又定十分考成之例一分不完难逭部议以四十余万钱粮之州县至与小县钱粮不上数千或仅一二万者一例考成官斯土者虽贤如黄霸鲁恭何能自免谪谴夫人千里而来为吏谁肯以催科无术甘心废弃一存顾恤功名之念则展转茍且之计必生或以存留而抵起解或以此项而借彼欵或以新粮而抵旧欠叅罚期迫则以欠作完赔补维艰又以完为欠种种弊窦莫可究诘一经发觉身家俱丧官之更代日勤蠧胥因之作奸头绪纷淆侵渔任意虽严加追比究之欵额空悬惟二十二年适遇嵗丰二十三年荷防】
　　【圣恩蠲漕故仅有一二县地丁全完而他项仍多挂欠又以年外报完未副议叙之例夫人才力不甚相逺岂他省之吏榦济独优而苏松之官催科偏拙良以百姓之脂膏既竭则有司之智勇俱困而前途之功名絶望则官箴之砥砺难期心已灰矣地方何赖吏治人才皆足惜也积欠年久惟待赦蠲我】
　　【国家敷大赉毎一赦诏苏松免租多者百万少者七八十万是粮额虽重原非可完之数与其赦免于追呼既穷之后何若酌减于徴比未加之先使得完肌肤而乐输将自无损】
　　【国家嵗入之实数乎苏松版荒所在多有臣尝委官逐一踏勘非尽石田不可耕也秖因田不抵赋力难任役人户逋逃数家株累小民畏惧而不敢承佃倘防】
　　【皇恩稍赐寛减其孰不踊跃复业数年之后按畆陞科将见田额渐増国赋日裕是蠲无益之虚额而收垦田之实课也前此诸臣累累陈请适当军兴旁午饷需告匮之日且俱言前朝苛政欲复宋元之旧事势难行今赖皇上德威逺播海表日出之邦絶域不庭之国莫不稽手来享奉琛恐后斯正国家休养蒸黎培植根本之时上年】
　　【銮舆亲巡洞见村落萧条深轸圣懐又蠲漕免丁带徴积欠深仁厚泽沦肌浃髓白叟黄童感极而泣以为生逢尧舜之主视民如伤若地方官能以民艰上闻必当大沛恩膏起三百年之痼疾臣身在地方义无可诿不敢逺引宋元之説亦不敢比常镇嘉湖之例惟叩恳我】
　　【皇上念民力之已竭察虚额之无益宸衷独断涣发】
