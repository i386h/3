<!-- { "loadSidebar": true } -->
　　闗播字务元卫州人陈少游镇淮南表为判官摄滁州刺史李灵耀叛少游屯淮上播储资力给军兴人无愁苦【唐书本传】
　　宋赵普字则平幽州人周末宋太祖拔滁州宰相范质奏普为军事判官太祖与语竒之防获盗百余人当弃市普疑有无辜者请更讯之全活甚众【宋史本传】
　　李彦明为全椒令建学宫新县治政有丰采豪强折服四境帖然【南畿志】
　　元时忱知全椒县百姓爱之县乏井民俱汲水襄河忱为穿井县门外听人挹取至今呼元公井【南畿志】
　　王禹偁至道初出知滁州闽人郑褒徒走来谒禹偁爱其儒雅为买一马送归或言其买马亏直太宗曰彼尝却李继迁五十马顾肯亏一马价哉【宋史本传】
　　欧阳修庆厯初知滁州以镇静为治明不至苛寛不至纵吏民安焉【南畿志】
　　赵槩庆厯初以祠部郎出知滁州时渠寇李二过其境语人曰我山东人也公尝知青州民爱之如父母我不忍犯率众而去【宋史本传】
　　卢秉字仲甫德清人熙宁末提两浙淮东刑狱上计神宗问曰闻滁民捕蝗而食有诸对曰民诚饥甚殍死相继上恻然曰前此独赵抃为朕言之耳【宋史卢革传】
　　王俞为全椒令建学宫于县东南襄水之侧奬善惩恶讼平盗息【南畿志】
　　姚仲孙字茂宗商水人通判滁州岁饥诏发官粟赈济主吏不以时给仲孙至立劾主吏夜索丁籍尽给之【宋史本传】
　　梅执礼字知胜浦江人元符五年知滁州时赋盐亏额滁亦苦抑配执礼曰郡不能当苏杭一邑而食盐乃倍粟数民何以堪请于朝诏损二十万滁人德之【宋史本传】
　　刘位招信人为滁濠镇抚使摄州事绍兴中屡败金兵金遣使招之位斩其使未几金兵奄至位出战中流矢死赠建宁军节度使建庙淮阳赐号刚烈【南畿志】
　　黄师中建炎间为全椒令县廨燬于兵师中结茅以居清静为治闾里盗发推寻其迹辄得四境肃然【南畿志】
　　张处厚知全椒县复建县治于市桥西北性防介不妄取兴驭胥吏尤严饬【南畿志】
　　魏安行乐平人以张浚荐知滁州郡罹兵燹坛庙皆毁安行从草莽中得碑依政和法式立焉招垦土田民赖之【南畿志】
　　辛弃疾字防安厯城人乾道间知滁州滁遭兵烬井邑凋残弃疾寛征薄赋招集流亡教民兵议屯田乃剏奠枕楼繁雄馆辟江东安抚司叅议官留守叶衡雅重之【南畿志】
　　许巽嘉泰中知滁州境内故有津渡三前守月赋钱巽悉蠲罢仍各造舟以济【南畿志】
　　林防知滁州时州赋鹿非其土产防上言得免【南畿志】
　　赵葵绍定中知滁州以州为两淮门戸乃修城浚濠严设守具【南畿志】
　　元刘琪至元间知滁州创钟楼建永济桥增置大成乐器【南畿志】
　　社居敬汴梁人泰定初为来安尹防谨有惠政尤汲汲于兴学校崇教化岁蝗居敬斋沐致祷蝗不入境【来安县志】
　　杨朴字文素河南人至正中全椒尹寇入城朴尽杀妻女朝服坐堂上盗欲降之朴指曰我已戕家属正欲死官守耳乃连唾之死【元史忠义传】蒋居仁广陵人至正中知来安县精于吏治民乐其政【南畿志】
　　明周鼎鄞县人洪武八年知滁州始滁隷中书事皆符下有不可者封上之已凤阳府守数加苛责并毛举细事撼鼎鼎不为动滁当孔道簿书填委鼎综核严明治最他州【滁州志】
　　呉颖字克懐闽人永乐初授全椒教谕善形家言以筑文笔峯致飞语动上怒乃率诸生登明伦堂曰始祸者予也予死若等获生矣遂自缢诸生王冕等为卜南山之阳【全椒县志】
　　陈琏东莞人永乐五年知滁州政教兼举治为江北诸郡最秩满滁人请留迁扬州知府仍知州事【南畿志】
　　留衢正统中知全椒县有循良之政【全椒县志】周正安陆人天顺八年知滁州有治绩声望与陈琏相埒【滁州志】
　　赵礼成化间知来安县创筑土城缮学宫作官廨立市廛修堤防百废俱兴【来安县志】
　　曾显治三年知滁州滁当冲要方贡夫马驿骚民苦烦费显议中道池河为定逺西徼设站协之河决徐州田租不入抚按议令滁代输显力争得免【滁州志】
　　孙赟正德中尹全椒修建黉宫堂庑率出俸钱成之视学造士时称良师【全椒县志】
　　林文卿正德中全椒教谕时迁学宫悉力程督工皆坚致课诸生讲求乡射义悉如古泮宫法【全椒县志】陈则清嘉靖中知滁州岁大旱发廪赈贷逾年疫作民病不能行因量地设为糜食之又请折凤麦以免输运之苦【滁州志】
　　王邦瑞字惟贤宜阳人嘉靖中知滁州时徭传马驴取具田丁又屯所养马田地多干没邦瑞力请蠲逋欠均科派平马政减重征奉防厘覈民困得纾【滁州志】
　　赵镗嘉靖中知全椒卫屯恣虐镗大为惩艾仍请于屯田御史毎屯置老人辖之号称良法【全椒县志】凌约言嘉靖中知全椒县民苦养马豪黠诡为邑供丁而以马役遗下农约言厘弊惩奸酌量尽善邑自是无马患河南师尚诏反纠集丁壮预为三覆以待寇闻风潜遁【全椒县志】
　　顾问嘉靖中由御史谪知来安往时六合滁阳南北夫马率有驿路后改经来安遂成孔道民苦供亿问悉为禁絶驿困以苏【来安县志】
　　魏大用嘉靖中授来安令前令赵礼筑土为城久圮大用悉力经营易以砖甓百姓赖以安堵【来安县志】张四术嘉靖中知来安防谨爱民其于六合马夫迂道尤力请禁止【来安县志】
　　丁士竒万厯间知滁州建四隅角楼以备守望监司取锾金逾额帑积不支自鬻家枣园偿之【滁州志】陈允升万厯中守滁州滁田瘠粮重民不能供毎有弃产去者允升履亩清丈计额均赋一境赖焉【滁州志】
　　孙森万厯中知滁州卫弁忌其严覈摭诉监司森抗对得白因寘侵帑诸弁于法时邮递冲疲勘合白牌杂遝至森调度有方【滁州志】
　　田梴万厯中知全椒县立汉刘平祠顔其堂曰仰刘县治后河南北通津行者病涉移谘和守各造浮桥至今利济【全椒县志】
　　樊玉衡万厯中以御史建言谪判无为州迁全椒令敬礼耆硕表章先贤因俗便民除蠧尤力寻膺荐督理漕河抗疏请册立谪戍雷阳道经滁滁民往送挥手谢之跨驴而去【全椒县志】
　　刘是万厯中知全椒崇节孝锄豪猾蠲逋慎狱【全椒县志】
　　闗骥万厯中令全椒下车值加派河夫毅然为民请命以去就争遂得末减【全椒县志】
　　管学经万厯中知全椒县貌文弱而施政有方摘发侵欺觉察伪篆又捕获邻境大盗【全椒县志】呉羽文万厯中知全椒煦妪单赤掊击豪猾诸所兴除皆大利害为人氷蘖自持颦笑不假【全椒县志】钱应元万厯中来安教谕防令虐士诬揭上台应元不避嫌怨抗白其寃直指为之霁顔【来安县志】秦植天啓中知全椒未下车即发诸吏蠧状人以为神至杜苞苴除耗羡薄税通商调知皖江惟携布絮一箧而行【全椒县志】
　　孔尚则至圣裔崇祯时知全椒时军兴旁午征调无虚日尚则咄嗟立办至里役长催火耗起解等件久滋民累一切厘革【全椒县志】
　　国朝甯鸣玉字楚珍奉天人顺治十四年知滁州时赋多逋欠鸣玉按籍清厘分限立单令逋者照输各给完状后江南州县皆以奏销被遣滁独无恙汤九围奉天人顺治间为来安知县邑故凋敝田亩多鬻于省州绅士土著存者十裁二三里役大为民害九围定为官收官解之法积困以苏【旧通志】杨鹤年字清华满洲人顺治十六年以凤阳府同知署滁篆时海寇入犯滁宻迩防城人心惶扰鹤年宻为守备以静镇之譌言繁兴皆置不问直指及备兵使者服其持重有请辄报可士民赖之郑邦相字又侨咸宁人康熙六年知滁州治尚简静首申功令令输赋者自封投柜革佥报征粮里甲积困以苏听讼委曲开谕民多感悔威惠并着萑符亦为屏息
　　赵清贞字干周奉天人康熙十四年知滁州值岁大旱力恳上官题请蠲赈旋得报可全活无算聴讼明敏片言剖决民皆慑服
　　和州
　　南北朝宋刘湛字仁南阳人梁郡太守改歴阳奸吏犯赃百钱以上皆杀之自下莫不震肃【宋书本传】张齐字子响冯翊人歴阳太守齐手不知书目不识字而在郡有清政吏事甚修【梁书本传】
　　唐张无择慈谿人和州刺史时水潦害农无择请蠲谷赈之采访使李知柔素不快其直谅宻奏以附下为名贬苏州别驾老防遮道攀留【旧史】
　　张知謇字匪躬幽州人中宗时和州刺史清介有威严【南畿志】
　　宋傅尧俞字钦之郓州人治平中知谏院以争濮议出知和州絶不言谏官时事通判杨洙问之尧俞曰前日言职也今为郡守当宣朝廷美意而乃沾沾追前阙政与诽谤何异【宋史本传】
　　凌冲字子和苏州人知含山秩满束装家人有蓄一砧者冲视之曰非吾来时物命还之【南畿志】宋昌祚为和州钤辖建炎四年州被围数匝昌祚与楚军指挥郑立共激士卒昼夜备御不少怠城破昌祚等皆死谯楼上【宋史忠义传】
　　韦永寿绍兴末以统制官与北军战于和州其子世坚救之同死【宋史忠义屈坚传】
　　姚兴相州人绍兴末兴都统王权麾下北军渡淮兴拒之退保和州遇于尉子桥力战手杀数百人北军误兴父子俱死赠容州观察使立庙赐额旌忠【宋史忠义传】
　　冷世修字良器通判和州时守尚严峻世修济之以寛吏民爱戴秩满相率诣台使乞留【南畿志】周虎临淮人开禧二年知和州时敌兵围城急虎乗城固守其母何氏激厉将士誓与城俱存亡合战屡杀贼骁将敌大创引去州人为立母子生祠【南畿志】
　　赵师嵓嘉定三年为和州观察使有惠政【南畿志】
　　元马泽字润甫任邱人知和州以经术饰吏事礼师儒修庠校均戸役年歉筹画赈饥全活甚众【南畿志】叠卜泰字允恭蒲城人泰定中乌江县监为治以教先法春行劝农自裹粮以从民有讼者辄晓以礼法人皆感服【南畿志】
　　明郭景祥字仲德濠梁人洪武初总制和州增楼橹浚城濠置公署剙学宫饬农事广屯田威望大着帝遣使以玺书劳之【和州志】
　　李相字彦章四明人洪武初由京兆尹出知和州建州署筑郭公铜城二坝【南畿志】
　　陈字士英霍州人洪武中知和州民服其化男女异路囹圄空虚【南畿志】
　　戴泰一福建龙溪人永乐初以隠逸应召知和州以清白称【南畿志】
　　侯润宁海人正统十一年知和州严明防干锄强扶弱【南畿志】
　　黄润玉鄞县人景泰初知含山县凿渠塘筑隄堰躬课蓄泄【含山县志】
　　刘隆庐陵人天顺六年知和州实仓廪平粜籴岁凶民赖以给奸胥病民必按律惩治不少贳讼至曲直立判【南畿志】
　　董锡防稽人天顺中和州同知均徭役清军伍修黉宫兴水利【南畿志】
　　呉涟南海人为含山令朴易防洁以德化民岁饥作饘粥饷流移所活万余人公余进邑诸生设帐讲易【广舆记】
　　林长繁莆田人治中知和州爱民惜财案牍详审【和州志】
　　顾珀字戴祥晋江人正德四年知和州简讼轻役发奸摘隠【和州志】
　　孔公才字希文曲阜人正德中知和州渠寇刘六猖獗练兵修城复凿重濠贼侦知有备不敢犯【和州志】
　　祝舒四州人正德七年知含山县崇学校毁淫祠清戸口平赋役【含山县志】
　　贾应春真定人嘉靖七年知和州事至立剖奸胥无所措手【和州志】
