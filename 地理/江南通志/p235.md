<!-- { "loadSidebar": true } -->
　　隆庆三年巡抚海瑞开吴淞江【附】海瑞疏【禹贡称三江既入震泽底定三吴水利当濬之使入于海从古而然也娄江东江系入海小道惟吴淞江尽泄太湖之水由黄浦入海年来水道臣旷职不修以致潮泥日积通道填淤虽曰水势就下而无下可就矣时久潦震荡太湖因之奔涌四溢渰浥禾亩如嘉靖四十年今隆庆三年是也而小为渰没漂浥之患亦时有之是吴淞江一水国计所需民生攸赖修之举之不可一日缓也臣于旧嵗十二月巡厯上海县亲行相视按行故道量得淤塞当濬地长该一万四千三百三十七丈二尺原江面阔三十丈今议开十五丈计该用工银七万六千一百二两二钱九分今以水荒缺收饥民动以千百告求赈济臣已计将节年导河夫银臣本衙门赃罚银两各仓储米谷幷溧阳县郷官太仆寺少卿史际义出赈济谷二万石率此告济饥民按工给与银谷于今正月初三日兴工挑濬委松江府同知黄成乐督率上海县知县张嵿嘉定县知县邵一本分理兴工之中兼行赈济千万饥民稍安戢矣但工程浩大银两不敷饥馑频仍变故叵测官储民积计至二月间尽矣江南四面皆荒湖广江西有收成府县又执行闭籴无从取米伏望皇上轸念民饥当恤吴淞江水道国计所关勑下该部酌议量留苏松常三府漕粮二十万石准照前旨银数改折凡应天等十四府州县库贮不拘各院道诸臣项下无碍赃罚银两听臣调用浙江杭嘉湖三府与苏松常三府共此太湖之水吴淞江开则六府均防其利塞则六府同受其害其库藏银亦如应天等处一例取用彼处居民亦聴上工就食吴淞借饥民之力而故道可通民借银米之需而荒歉有济一举两利地方幸甚】
　　万厯六年御史林应训督知府阎邦宁浚大川六支流四十七港浜之小者九十有一求圩岸之故迹尽修筑之逾年乃成作水利圩图
　　十年松江通判刘师召开濬奉贤黄泥白龙百曲新港白莲三林走马虬江等河修筑淀泖黄浦等处隄岸
　　十六年水利副使许应逵濬吴淞江
　　二十八年知府许维新开浚府城市河松江府志松郡近海潮汐往来泥沙易淤而城市尤甚兼以居民侵占河道日隘间有疏治旋即壅塞维新鋭意兴复特委上海县典史厐尚鸿经理其役凡势家占造水桥河房悉皆撤去东西两关直河南北岸拓复故迹一丈有奇初众议难之尚鸿不畏强御三月而竣河道既通货舰鳞集众沾其利至于编工计程不役塘长造船运土弃之废地随濬而毕尤为良法
　　四十五年上海知县吕濬开繇府城抵县内外水道
　　天啓元年华亭知县章允儒同吕濬濬莘村塘华亭长二千三百丈上海长一千丈
　　二年华亭知县郭如闇濬官绍塘横河长二千丈有竒
　　上海知县鲍竒谟濬张家塘东自黄浦口起至华亭界长三千二百丈
　　三年郭如闇复濬府东北城濠二百四十丈四年郭如闇复濬蒲汇塘徐家浜及城内市河长三千五百余丈
　　五年华亭知县徐尚勲濬海螺港长一千七百八十丈鲍竒谟复濬张家塘长一千一百六十丈尚勲复濬城濠河泾及集贤泾等河松江府志自万厯间频遭水患专设导河夫役有司加意修濬每嵗举行江河通利
　　六年青浦县知县郑友元修筑田圩松江府志青浦自水灾后低郷田亩日洼友元令业主出米佃户输力分大圩为小圩界长圩为短圩便于戽救旁邑传以为式
　　崇祯元年苏松水利道张孝濬华亭莘村蒲汇官绍等塘长六千四百余丈濬上海陆道浜莘村塘小闸港长四千七百余丈
　　二年巡抚曹文衡檄同知钱永澄濬华亭金汇塘横泾河吕河泾徐家浜上海俞塘等河长万余丈修筑黄浦塘岸长二千余丈是年知府方岳贡濬府城内诸河发帑募夫随运河土增筑官塘自西马头至五里桥长隄高固行旅耕作胥利焉三年巡抚曹文衡濬上海肇家浜长二千五百余丈
　　四年知府方岳贡濬华亭盘龙塘亭林鹤颈汇河运港后港盐铁塘南横港长六千余丈上海新泾长一千八百余丈
　　五年巡抚庄祖诲督通判朱啓元濬华亭祝家港浙河长三千六百余丈上海新塲河沈庄河青浦蒲汇塘长四千八百余丈筑泖塘淀河岸长二千八百余丈
　　七年巡抚祁彪佳督濬华亭蒲汇官绍等塘上青蒲汇莘村等塘长万余丈
　　八年巡抚都御史张国维督松江知府方岳贡修漴阙石塘是时漴阙坍塘长二百八十九丈内患口一百十九丈东西两塘接连患口一百十七丈有竒东尽塘五十三丈官给料价工食银二万余両岳贡率属经始举人吴嘉印综覈冒滥石塘以成
　　十三年方岳贡复建捍海石塘举人何刚董其役
　　国朝顺治九年巡按御史秦世贞檄华亭知县刘成龙濬春申六磊紫冈沙冈竹冈蟠龙蒲汇诸塘及邱泾横张泾俞塘沈漕泾千步泾并支河二百余条仍令塘长每嵗修治
　　十年知府李正华大濬府城诸河
　　康熙十年巡抚马祜奏准开濬吴淞江
　　雍正五年挑吴淞白茆孟渎徳胜九曲河倂各河次第开濬
　　九年开濬苏松常镇四府河道工竣【已上三涤俱详见太湖】常州府
　　周泰伯开渎后人名曰泰伯渎
　　汉阳羡令袁玘筑长桥凿便民河【在吴江界】
　　南北朝宋元嘉二十二年修阳湖成良畴数百顷二十四年治临津
　　梁大同元年绕惠山濬溪【今名梁溪】
　　唐景龙二年置将军堰牐
　　元和间常州刺史孟简开泰伯渎人遂称为孟渎按孟渎袤四十一里溉田无数【附】郭思极疏浚孟渎疏【孟渎在武进之北延袤六十余里外通长江内资灌溉商民舟楫罔不便之嘉靖间筑堡中流日就淤塞尝有建议开濬旋议旋寝将成平陆臣愚以为孟渎一开则既有间道以通舟楫而运牐得啓闭之宜又引江潮以达奔牛而运河资接济之力纵遇亢旱不至坐以待困此缓急可赖之一策也】
　　五代南唐保大元年修孟渎水门
　　宋淳化三年知常州王诜开珥渎
　　天禧四年知江隂军崔立濬利港开横河
　　庆厯二年知晋陵县许恢濬申港凡六十八里濬澡子港自江口起凡四十里濬戚墅港自湖口起凡九十里许工费三十六万凡灌田万顷工役三月告竣
　　三年知武进县杨璵濬孟渎
　　是年知常州李余庆濬顾塘河
　　嘉祐五年转运使王纯臣督苏湖常秀四州筑田塍以御风涛
　　六年宜兴县尉阮洪疏四十九渎洪以吴中水患屡上书监司乞开百渎得请遂疏四十九渎田禾大稔
　　是年知常州陈襄濬运河襄以太湖积水横遏运河不得入江为民患立法濬之其患遂息
　　八年知宜兴县司马旦凿新溪
　　是年知江隂军杨士彦濬横河
　　治平四年知宜兴县楼闶濬四十二渎
　　熙宁元年楼闶复开一渎民颂之名楼公渎是年嵗旱河竭知无锡县焦千之自小渲车湖入运河复车梁溪水由将军堰以灌之农田获利九年知江隂县杨孝孺督治农田兴水利
　　元祐三年诏浙西常平使者调苏湖常秀四州民夫濬青龙江
　　六年治芙蓉湖开堰
　　绍圣二年诏武进丹阳丹徒三县修沿河隄岸沟防
　　是年诏开濬苏常二州等处湖浦
　　元符二年知无锡县赵伾兴濬水利
　　崇宁元年知常州朱彦濬后河
　　大观四年江隂县丞于溥兴水利置黄田蔡泾等牐导申港利港
　　政和元年知常州徐申重建黄田牐
　　三年江隂县丞楚执柔濬治横河市墩新河代洪港幷创马师唐市牐东门堰
　　宣和二年两浙提举赵霖修平江常州一江四浦五十八渎
　　建炎元年知武进县梁汝嘉濬城濠
　　乾道二年漕臣姜诜知江隂军徐蒇濬申利二港造蔡泾牐
　　六年监进奏院李结献治田三议诏令胡坚常相度以闻谕有田之家各依乡例出钱米与租佃之人更相修筑从之【附】李结治田三议【苏湖常秀所产为两浙之最自绍兴十三年以来屡被水害议者皆归积水不决之故以为积水既去低田自熟苐以工役浩大事皆中辍臣有管见治田便利三议一曰敦本二曰协力三曰因时司农丞郏亶议云古人治塘浦阔深者盖欲取土以为隄岸非专为决积水若隄岸髙厚借令大水之年江湖之水髙于民田五七尺而隄岸尚出于塘浦三五尺则虽大水不能入于民田民田既不容水则塘浦之水自髙于江而江之水亦髙于海不须决泄而水自湍流矣此古人治低田之法也若知决水而不知治田则所开浚之地不过积土于两岸之侧霖雨涤荡复入塘浦不五七年填淤如旧前功尽弃为今之务莫若专务治田乞诏监司守令相视苏湖常秀诸州水田塘浦切去处发常平义仓钱米多寡量行借贷与田主之家令就此农隙作堰车水开浚塘浦取土修筑两边田岸立定丈尺众户并力官司督以必成且民间筑岸所患无土今既开浚塘浦积土自多而又塘浦阔深易以流泄田岸既成水害自去此臣所谓敦本之议也结又以为百姓非不知筑隄固田之利然而不能者或因贫富同段而出力不齐或因公私相吝而因循不治非协力不可百姓所鸠工力有限必赖官中补助官中非因饥歉难以募民兴役非因时不可】
　　是年常州府筑五泻堰牐兼修牐里隄岸
　　淳熙元年知常州府赵善防修奔牛牐
　　十三年知常州林寔重濬后河
　　十六年常州府濬东蠡河
　　绍熙五年知宜兴县髙商老穿故渎疏积水是年知常州李嘉言濬烈塘河置牐
　　庆元元年知武进县丁大声濬后溪
　　嘉泰十二年知江隂军邢焘濬九里河及城内外渠
　　咸淳元年知常州史能之濬后河
　　元泰定元年濬常州路江隂州各通江河港
　　至顺二年江隂州同知濬河自蔡泾北出江口长十里一百五步下牐以西长一千八百五十余丈
　　明洪武三年常州府知府孙用重建烈塘牐
　　七年孙用濬澡子港置牐
　　二十年江隂县濬申港
　　二十四年武进县濬烈塘
　　二十五年武进县疏剰银河置牐无锡县濬新河二十七年常州府濬孟渎
　　二十八年武进县凿太平河江隂县濬横河二十九年武进县建孟河牐
　　三十年武进县筑蠡渎河堰
　　永乐四年诏濬孟渎
　　九年濬江隂青阳河道
　　宣徳九年巡抚侍郎周忱建孟河牐
