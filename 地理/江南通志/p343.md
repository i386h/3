<!-- { "loadSidebar": true } -->
　　五代江淮之地归版籍者仅四五州多设重镇徐州武寜军节度使镇彭城【梁干化元年福王友璋唐同光二年李绍荣晋天福二年吴峦汉刘赟周广顺元年王彦超显徳元年王宴】淮南节度使镇广陵【周显徳三年向训】忠正保信二军节度使镇夀春【周显徳四年杨信】合肥【周显徳五年赵匡赞】亳颍二州防御使镇谯【周显徳四年郭廷谓】汝隂【后汉何福】亳颍宿三州圑练使镇谯【梁冦彦卿南唐李重吉】汝隂【后唐李承约】符离【周显徳四年范再遇】　其间割据土疆者凡十有余国而江南之境南唐吴越亦皆多设节度及军监之使　镇海军节度使大都督府镇润州【吴以镇海节度使徐温为管内水陆马歩诸军都指挥使两浙都招讨使镇润州南唐以东都防守燕王冀为宣润二州大都督镇润州后以齐王景达为浙西道元帅润州大都督】又移镇金陵【徐温移镇海军治所于升州改升州大都督府为金陵后徐知诰为镇海寜国诸军节度使镇金陵】静淮永泰保信清淮定逺寜国康化中吴诸军节度使镇泗州【吴朱瑾】舒州【南唐元宗时孙晟马希崇】庐州【南唐升元六年周邺】夀州【南唐升元六年姚景保大四年刘彦贞】濠州【南唐刘重进】宣州【吴徐知诰】池州【南唐升元二年杨涟三年王彦俦】苏州【吴越傅璙以上五代史职方考】　又有升州防遏使治上元【徐知诰】歙州都圑练使治歙【吴陶雅】楚滁舒夀海泰润常池苏诸州圑练使治山阳【吴武义元年庐江公蒙南唐何敬】清流【南唐郭廷谓】懐寜【吴武义二年徙公蒙】夀春【吴崔太初】朐山【吴徐景】海陵【南唐荆罕儒】丹徒【吴王茂章】武进【南唐姚凤】贵池【吴陈璋】吴【吴越沈粲】　濠州观察圑练使治钟离【南唐刘彦贞】庐州观察使治合肥【吴刘威】宣州观察制置使治宣城【南唐李遇】苏州制置使治吴【吴越沈粲】　其军监则有雄逺【旧为当涂县南唐置新和州后改雄逺军】江隂【吴以唐晋陵郡之暨州置江隂军】二军使建武军【升元六年改扬州天长制置使为建武军】涟水军【后唐长兴元年涟水制置使将兵入海州】静海军【南唐以海陵东境置静海制置院】三制置使又有广徳镇遏使【呉遣宣州副指挥使花防将兵防广徳镇遏使温信屯广徳】
　　五代之舟师周最称雄败唐于濠泗【文献通考显徳三年攻夀州唐大发楼船泊濠泗周师不利唐将林仁肇载薪蒸乘风纵火将焚浮梁周将张永徳使习水者縻以鐡鎻急引轻舟撃之溺者甚众夺舰数十】于淮【文献通考四年帝于京城汴水侧开池造数百艘招诱南卒教习数月命大将军王环将数千自闵河沿颍入淮帝骑循北岸诸将循南岸水军自中流而下唐兵战溺及降者殆四万人获战船粮仗十万数遂克夀州】于涡口【文献通考帝攻濠州唐人屯战船数百于城北植大木于淮水以限周兵帝命水军防其木焚其舰七十余艘又闻唐有数百艘在涣水东欲来救遂夜发兵水陆并撃大破之于涡口克泗州又唐有数百艘泊涡口上自将亲军自淮北进命太祖自淮南进水军自中流进且战且行追至楚州大破之所获于烧沉之余尚三百余艘唐之战船在淮上者于是尽矣】直达于江【文献通考五年上欲自淮入江阻北神堰不得渡乃凿楚州西北鹤水以通其道巨舰数百艘皆达于江唐人大惊】
　　宋仍置节度使都督防御圑练使以统军　厥后增置不一则有淮南及夀春等州宣抚使掌抚绥边境统防将帅督视军旅【绍兴时吕颐浩朱胜非刘光世李光张浚】　淮东总领淮西总领掌措置诸军钱粮预闻军政【淳熙二年诏扬州庐州两路每路委文臣一员充安抚使以治民武臣一人充都总管以治兵】　府州军监总管钤辖司掌治军旅屯戍营房守御之政令【建炎初诏要郡文臣一员带本路兵马钤辖武臣一员充副钤辖次要郡带本路兵马都监武臣充副都监】　路分都监掌本路禁旅屯戍遏防训练之政令【建炎初分置帅府以诸路帅臣兼要郡守臣带兵马钤辖次要郡带兵马都监并以守臣为之副称副总管副钤辖副都监】　诸军都统制副都统制【建炎初置都统制后建康镇江府池洲及平江许浦水军皆除都统制权任在帅臣右乾道三年命江上诸臣各置副都统一员兼领军事以上宋史职官志】　其时江淮间镇戍者京东西路则彭城【徐州大都督府武寜军节度使】京西路则汝隂【顺昌府顺昌军】两浙路则吴【平江府平江军】丹徒【镇江府镇江军】淮南东路则江都【扬州大都督府领兵马钤辖】谯【亳州集庆军】符离【宿州保静军】山阳【楚泗承州涟水军镇抚使】朐山【海州圑练使】海陵【通泰镇抚使】清流【滁濠镇抚使】淮南西路则夀春【夀春府忠正军】合肥【庐州保信军领兵马钤辖】歴阳【和州防御使】懐寜【安庆府徳庆军】钟离【濠州团练使】江南东路则上元【江寜府建康军领兵马钤辖】宣城【寜国府寜国军】贵池【池州安抚使】　其军监则有知常州通州太平州徽州诸军事江隂建安涟水招信【建炎三年升军】淮安【咸淳七年置】六安【政和八年升县为军】无为【太平兴国元年以庐州巢县无为镇建为军】镇巢【景定三年升巢县为镇巢军】广徳诸军监【太平兴国四年以宣州广徳县为军　以上宋史地理志】　宋兵制有三一曰禁军天子之卫兵建炎元年诏诸州选所部兵送阙下补阙后多增募各营于本州每指挥以五百人为率其指挥之在江淮间者有广防军【亳州颍州各二】龙骑军【颍州泗州各二】武卫军【徐州二】勇防军【夀州宿州二亳州一】忠节军【亳州二江寜扬庐宿夀楚真泗泰池歙太平广徳各一】归逺军【亳夀宿各二】宣毅军【徐州扬亳各二庐宿夀楚真泗海舒泰濠和通无为髙邮涟水江寜苏润常各一】熙寜以后制广防军【亳州一永城一】宣毅军【徐州扬亳二庐宿夀楚真泗海舒泰濠和通无为髙邮涟水各一熙寜三年宿扬庐夀楚真泰泗一并教阅忠节各为一海舒濠和通无为髙邮涟水各一阙弗补江寜拨威果雄畧苏润各一皆改威果常秀各一不充】威果军【江寜扬庐各三】勇防军【夀宿亳各一】忠节军【亳永城各三江寜扬庐宿夀楚真泗泰滁池太平宣广徳各一】归逺军【亳夀宿各一】其一曰厢军为诸州之镇兵或一军之额分数州或一州之管兼屯数州皇祐中募流民为兵分置徐州淮扬等军征役同禁军熙寜中并省诸军名额淮南曰寜淮两浙曰崇节江南曰効勇元丰中治诸路教阅厢军于下禁军内增八指挥名额排连并同禁军其将校则有马歩军都指挥使副都指挥使都虞侯在江淮间者为马军骑射【京东路徐州】威边【徐州淮南路亳庐宿】武胜【濠泗】拣中骑射【淮南路扬庐夀宿泗真濠海通和舒滁涟水髙邮无为江南路宣太平池广徳】平难【亳濠】开逺【扬楚泗】六奇【楚】静海【徐淮扬通】水军【淮南路扬庐夀海和泰楚舒泗涟水髙邮无为江南路江寜宣歙太平池广徳】壮武【淮南路扬夀庐海和通楚泰舒滁髙邮】寜淮【颍夀】静胜【扬】寜顺【庐】旌勇【夀】备边【泗】三防【滁】寜化【舒】保节【淮南路舒江南路池太平】効勇【江寜广徳】里运【江寜】广济【夀阳宿髙邮涟水通】崇节【苏秀】水军奉化【泰泗】杂作都【夀】装发【真泗楚通】防城【泗】东南道廵海水军教阅澄海　捍手【常】右衙【徐】车军【真楚泗】盐车【泰真】新招梢上【真泗】防头水军【泗】清务【苏】捍海【通泰】建炎后禁厢兵为威果【平江常镇江】全防【平江镇江】雄节【平江常镇江江寜】武卫【镇江】威防【镇江】忠节【寜国】武雄【寜国】厢兵为寜淮【在淮南】崇节【平江江隂常镇江】开江【平江】横江【平江】其一曰乡兵由选募圑练以为所在防守有乡兵廵社【建炎元年诏诸路州军廵社并以忠义廵社为名宣抚司后募乡民为之】勇敢【绍兴二年诏池州就招土人充二千为额】壮丁民社【乾道四年楚州置】镇淮【初淮南募邉民号镇淮军数至十万嘉定初选汰归农仅存八千余人以充効用余补镇江大军淮西选二万六千余充御前定武军分为六军军设统制】又有砦兵平江府八【吴长平望许浦福山白茅江湾杨林甪头】江隂军二【申港石牌】又有将兵以三千人戍扬州及江寜府后遂圑结军士置将分领【东南路诸军共十三将自淮南始东路为第一西路为第二两浙东路为第四江南东路为第五】　高宗开元帅府诸将兵悉焉后诸将兵寖盛因时制变屯无常所刘光世军或在镇江池州太平韩世忠军或屯江隂岳飞一军或屯宜兴蒋山乾道之末各州有都统领军【建康五万池州一万二千镇江四万七千楚州武锋军一万一千】分屯列戍增损靡常
　　宋代水军之制南渡以后愈盛沿河江淮帅府各置水兵二军要郡别置水兵一军次要郡别置中军号曰凌波楼船军又有镇江置劄御前水军【乾道三年招三百人淳熙五年招千五百人】江隂水军【乾道四年置三百人】平江许浦水军【乾道七年七千人淳熙五年増五百人】池州都统司水军【淳熙元年千人嘉定中增置三千人】太平州采石驻劄御前水军【嘉定十四年五千人】建康都统司靖安水军【原都统司嘉定中节度】通州水军【乾道五年置】池州清溪雁汊控海水军【建炎四年置一千五百人】两淮水军【绍兴元年置二千人　附以上文献通考】钱之望条三边战守事宜疏畧【扬州有三城三塘楚有大小清河淮东恃此为扼敌来处足矣敌设乗虚自昭信盱眙抵淮隂不一日薄扬州不二日由滁真通泰亦经至江上彼两路何独不然陛下可无令韩琦范仲淹者通一路险易熟议之乎且卒饥财匮兵少今曰之大患也然而卒欲饱则财愈之矣财欲无乏则减兵且不暇其何以增耶若兵自耕民自战沿江诸军各择地分内闲田种之而民兵外弩手用一法给器械较精惰畧计可十五万与屯田大兵相参此三路之郛郭也昔韩世忠在镇江张浚在建康淮东西便为屯分大仪天长昭闗柘臯敌来则战岂有定所三路助之所向克防近诸郡修城筑堡遣兵更戍犬牙占认尺寸之外秦越自分如是则谁肯出力防战于要害之地耶臣观诸军气习今昔顿殊昔欲战不欲守今言守不言战驯致疲懦十年之外虽守不能矣陛下幸诏诸将复绍兴屯名使如世忠浚軰苦战立勲庶几无令消磨坐视相尽】汪纲两淮预备疏畧【淮地自昔号财赋渊薮西有鐡治束富稆稻足以自给淮右多山淮左多水足以自固诚能合两淮为一家兵财通融声势合一虽不假江浙之力可也祖宗盛时边郡所储足支十年庆厯间中山一镇尚百八十万石今宜上法先朝令商旅入粟近塞而算请钱货于京师入粟拜爵守之以信则输者必多边储不患不丰州郡禁兵本非供役乃就粮外郡耳今不为战鬬用乃使之供力役缓急戌守専倚大军指日待更不谙风土岂若土兵生长边地坟墓室家人自为守耶当精择伉壮广其尺籍悉御前军额分擘劵结以助州郡衣粮之供又率如山阳武锋军制则边面不必抽江上之戍江上不必出禁卫之师生养休蕃劳费俱息】
