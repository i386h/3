<!-- { "loadSidebar": true } -->
　　唐呉少微新安人登第歴官至御史时天下文章宗徐庾气格卑弱独少微与同官富嘉谟词本经学雄迈高雅文体一变称呉富体子巩中书舍人皇甫湜字持正新安人以进士为陆浑尉仕至工部郎数忤同省求分司东都留守裴度辟为判官修福先寺将求碑文于白居易湜怒曰近舍湜而逺取居易请从此辞度谢之即请斗酒饮酣援笔立就度赠以缯采甚厚湜大怒曰自吾为顾况集序未尝许人今碑字三千字三缣何遇我薄耶度笑而酬之
　　王希羽歙州人天复元年登第年已七十余与曹松刘象柯崇郑希顔年相亚号五老榜特授校正
　　五代汪台符歙州人博学工文好王霸大略徐知诰镇金陵台符上书陈民间九患知诰善之宋齐邱嫉其才使人醉之沉蚵蚾矶死及升元中所行诸政利民者皆台符发之
　　宋舒雅字子正歙人才辞敏赡南唐时以状元登第后归宋太宗造阁禁中藏四库书雅与校理累迁职方员外郎出守舒州致仕后直昭文馆卒吕文仲字子臧歙人南唐进士为大理评事入宋授太常太祝与修太平御覧广记文苑英华歴官翰林侍读学士文仲乆居禁近富词学器韵淹雅尝使高丽后使至必询其出处仕终集贤院学士聂冠卿字长孺歙人举进士授建昌推官杨亿爱其文大臣交荐召试馆阁校勘累官侍读学士毎进读春秋必引尊王黜霸之义以讽尝与修大乐制奉禋歌以备三叠是年郊祀遂用焉有蕲春河东等集
　　邱濬字道源黟人天圣中进士歴官至殿中丞因读易悟损益二卦以此能通数知未来兴废好为诗观时感事尝语家人曰吾夀终九九一日在池州赋春草诗而逝年八十一
　　胡伸字彦时婺源人七嵗赋荘周梦蝶诗入太学与汪藻齐名登进士仕著作佐郎与修神宗日厯及礼书后知无为军有徳政民绘其像于学宫汪藻字彦章婺源人寓饶州崇宁二年进士琼林宴颁氷谢表立成一座惊叹羣臣和徽宗御制诗唯藻作众莫能及歴官著作郎与王黼不合出判宣州时梁师成用事令客邀致之藻不往高宗时起直学士院诏令皆出其手时以比陆宣公纂修日歴成除显谟阁学士知徽州从官典乡郡时以为荣
　　王昺字伟文婺源人宣和初调丰城簿迁知吉州平生好义自雄读书敏疾着云嵓集中兴要务史评
　　罗愿字端良歙人父汝楫字彦济由进士歴官吏部尚书愿七嵗为青草赋夀其父登第判赣州知南剑州改鄂州鄂人绘像于灵竹寺愿文章古雅缜密有先秦西汉之风朱子亟推让之尝欲附名集后着新安志尔雅翼鄂州小集兄颂字端规为郢州守亦知名
　　宋松年字徳操休宁人绍兴进士嗜史学于唐书功尤勤调信州録参即官所结阁网罗百氏闗于唐者萃焉名其阁曰防书证疑刋误书成将进上而卒
　　张敦颐字养正婺源人绍兴登第为南剑州教授与朱松友善陞倅宣城摄郡事所着有编年六朝事迹衡阳图志
　　滕恺字南夫婺源人绍兴进士调信州司戸参军朱子称其才智杰然逺过流辈遗文甚少为可惜程珌字懐古休宁人绍熙四年进士令富阳代者以邑豪名授珌珌置不观曰吾未欲知名使闻而改过足矣擢秘书省兼编修侍读帝尝留意笔札珌言太宗留心词翰在僭国削平之后真宗鋭情文墨在澶渊却敌之余上为悚然官终端明殿学士着洺水集内外制类稾
　　祝穆字和父歙人与弟癸同事朱子于云谷着事文类聚方舆胜覧诸书子洙尝着四书集注附録宰执取其书进呈授太学博士
　　呉观万字亨夀休宁人笃尚紫阳朱子之学着潮说夏小正辨闰月定四时成嵗讲义皆扩前人所未发
　　元方囘字万里歙人初为随州教授上书数贾似道罪有十可斩入元授建徳路总管致仕着读易释疑碧流集桐江集瀛奎律髓名僧诗话宋季杂传诸书
　　程文字以文婺源人仕至礼部员外郎为文精深明洁虞集尝称重之与莆田陈旅相伯仲
　　洪焱祖字潜夫歙人椿子除平江路学録歴官休宁尹为文根极理要而超然游意于语言之表着新安续志尔雅翼等书
　　曹泾字清甫休宁人文学与方囘齐名宋咸淳戊辰进士授昌化簿入元为紫阳书院山长研穷经学为文典古有法马端临其弟子也撰文献通考其学实自泾出
　　潘荣字伯诚婺源人学长于史着通鉴总论反覆数千言该括古今兴亡大要学者称节斋先生汪汉卿字景良黟人以荐授国史编修官转翰林修撰博闻强记在翰苑十年凡中朝讨论典故众不能识者叩之立应至大中以国子监丞致仕
　　明唐仲实字桂芳歙人太祖至歙召见首问平天下要道以不嗜杀人对太祖大悦因力陈筑城之苦即为罢役命摄紫阳书院山长着武夷小槀白云集畧
　　郑潜字彦昭歙人有学行以诗名元末由内台掾仕至泉州路总管入明官潞州同知所着有白沙槀樗庵集
　　汪仲鲁名叡以字行婺源人元季兵起与弟同集义旅保乡邑明兴归附授安庆税令洪武中召见讲西伯戡黎授左春坊左司直命续薰风南来诗及他应制皆称防帝以善人呼之与朱善刘三吾并称三老
　　姚琏字叔器歙人从胡云峰游为太平教授时贼侵徽饶琏上十策参政荐之朝不就太祖至徽与唐仲实同召见归隠自署曰云山一翁
　　詹同字同文婺源人幼頴异虞集见之曰才子也以弟槃女妻之至正中举茂才异等授彬州路学正归明为国子博士同淹贯羣籍应教为文才思泉涌以文字结主知歴官翰林学士承防兼吏部尚书乞编日歴更请分类辑圣政为皇明寳训所着有海涓集天衢吟啸集子徽字资善洪武中歴官左都御史兼吏部尚书坐蓝党死
　　方勉字懋徳歙人永乐乙未进士选庶吉士屡应制作诗赋当防迁御史按狱江浙陞湖广参议陈二十二事皆准行之子暕登进士授行人修蜀志呉逊字以恭歙人精研易理善诗文着有可筠稿曾孙熙讲学斗山王畿甚器重之
　　程敏政字克勤信子十嵗以神童召试称防读书翰林成化丙戍廷试第二授翰林院编修歴迁侍讲学士孝宗即位视学籍田仪注皆命铨定进讲经筵呼先生而不名承诏议从祀孔庙诸贤考据详确出入惟允上方向用大臣忌之罢归后召还官终礼部侍郎所着有道一编篁墩文集新安文献志皇明文衡诸书
　　程玠字文玉歙人有异才殚究皇极星厯毉卜之学成化甲辰进士奉使江南而卒丘濬状其行实称为一代异人着大定数太素脉诀松崖毉径唐臯字守之歙人正徳甲戍廷对第一授修撰大礼议起诸臣竞攻张璁桂蕚臯谓杨廷和曰张公不为无理但当择其可从者以慰帝衷斯能执其必不可从者以安孝庙耳廷和然之臯乃上疏请于本生备其尊称以伸追逺之道系其始封以逺正统之嫌帝怒夺俸三月后累官至侍读学士臯为文下笔立就或请改窜则更撰不袭前文一字着心庵集史鉴会编
　　汪思敬字养浩祁门人潜心文学练逹时务侍郎杨宁荐举不赴召着有易学象数举隅周易博通释学史管见
　　余光字晦之祁门人嘉靖壬辰进士授大理评事擢御史按河东盐政议补课例切中时宜按广东上征安南表辅导太子疏皆赐俞纳献两京赋命付史馆
　　张聘夫字时珍婺源人嘉靖甲子举人知连江县以方正不阿调郧阳教授防擢国子助教所着有三史解颐两汉禁脔唐书管豹诸书
　　呉子玉字瑞谷休宁人童年好学过目成诵应聘修纂有白岳志郡志金陵人物志中立四子集更定名世文宗韵学大成硕辅寳鉴及郡邑各词记谱牒多出其手自着有瑞谷诗文二集十二论茗州呉氏家记数百卷晚应万歴间贡授应天训导荐入史馆
　　江应晓字觉卿歙人入成均就判涪州躭吟咏厌苦簿书归就驻跸山麓筑室博覧羣籍所着有对问编嚣嚣集学者称山城先生
　　江来岷字本初歙人乡举知酃县平蓝冦定楚藩鹅洲之变猺蛮啸聚山谷来岷单车往谕择其子弟置之胶庠蛮不复扰尝从直指游衡山代作朱陵洞天碑文古奥为时所称祀南岳仿骚制迎神送神诸曲至今歌之诗文与王世贞汪道昆相颉颃所着有桃源集
　　潘纬字仲文歙县人仕中书舍人工为诗著作家称其攻苦精思摆落凡近时人或未之知当与具眼者共推之
　　呉士竒字无竒歙人万歴壬辰进士知宁化县累擢湖广布政使覈从来奸胥盗帑至十七万有余入为太常卿以拒魏奄招中防致仕所着有三祀志史裁考信编徴信编緑滋馆稿
　　胡尚英字超凡歙人万歴己未进士馆选时主者阅其卷称为陆贽后身取冠庶常歴官南京祭酒移宫詹所着有击鉢唫超凡集词林纪诸集金声字正希休宁人父贾于楚因占籍嘉鱼崇祯戊辰进士选庶吉士慷慨靣陈时务后乞归以御史召擢佥事未赴乆之起翰林院编修入觐中道闻北京破号恸归见冦贼蠭起设守助法保乡里
　　王师下江南徽后服声单骑见帅曰拒守者某也遂死声刻苦为文古淡深博学者宗之
　　夏雨金字韩云休宁人崇祯甲戍进士授河间推官时当宁以修练储备四事黜陟郡邑雨金膺纪録者再歴知泉州府抚谕南安□狫贼陞河南副使所着有梦荘诗草秋水堂集
　　程嘉燧字孟阳休宁人少不羁弃举子业学击剑不就乃折节读书精音律工书画而诗尤名世当时称为松圆诗老侨居嘉定老于歙有松圆浪淘集
　　国朝汪瑶光字文岫歙人道昆孙博学世其家着五台游草香林草趋庭纪闻等书顺治末为提督张天禄幕客归老函山
　　程邃字穆倩徽州人为人高古学博思竒诗文书画皆工镌篆尤称絶艺
　　许楚字芳城歙诸生长年游歴呉越归而杜门著述其黄山新安江两赋最有名著青岩文集遗民集新安外纪艺文幸存録
　　汪汝谦字然明歙人为人任防分宅指囷移居武林招集胜流为湖山诗酒之防论者称其钩探风雅编次金石刌度律吕虽専门肉谱不能与争云
　　姚允明字汝服休宁人博极羣书尝仿春秋用字法以编年兼论断为史书十卷
　　张胆字贡赤休宁人隠于黟之天潜山尝合古今文而选其精者曰文统定传合二十一史而删其谬者曰治统定传合古今圣贤及诸儒先书而辑其要者曰道统定传又有古今十大疑辨一书其友汪有光字谦子黟人与胆讲道石林有批防孟子檀弓
　　汪洪度字于鼎歙人少通经侠游名场所着有新安大好山水志新安节烈志及息庐诗其黄山新安江诸作最为名流所赏
　　方式玉字玉如歙人工诗善画顺治中以贡授鹿城训导时鹿城雅乐尽缺式玉修举之刋为图悉如阙里所着有渉江草醉翁石照诗
　　呉啓元字青霞休宁人太学生少孤嗜学専攻诗好游覧名胜以助其超诣着秀濯堂诗集时谓与程嘉燧抗行
　　汪灏字紫沧休宁人康熙壬午以献赋
　　召入内庭癸未
　　赐进士第授编修总武英殿纂修事所着有知本堂诗文
　　稿
　　李彭庚字又籛婺源人文多竒气诗尤嵚嵜歴落毎对酒即豪吟酒醒辄焚去人以畸士目之宋和字介山歙县人年三十始读书深山中为古文四十学大就入都先后为韩菼陈鹏年孙勷所激赏谓其非唐以下之文也诗亦古茂相国王掞八十索撰夀序辞不能书掞曰苐欲君集中有此文耳居隘巷中杜门著书几席萧然贫老不能归卒于京师所着有雪晴轩集
　　查士标字二瞻休宁人书法精妙人谓米董再出画亦超诣求者填门或终嵗不可得遇困乏时挥洒尺幅人争购之年八十余卒于江都
　　宁国府
