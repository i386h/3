<!-- { "loadSidebar": true } -->
　　徐渎浦在州东北四十里纳巨平诸山之水入海尧水在赣榆县西南八十五里又有剑水二水皆源自山东沂州流入县界合而东注于海
　　沭水在沭阳县东南自郯城流至县境又东入于桑墟湖周官所谓青州之浸是也
　　张家沟在沭阳县西五里即沭河分流处
　　品泉在州南门外三井鼎连其味甘冽或谓近于惠泉
　　温泉在州之博望镇西五里冬夏如汤
　　通州
　　狼山在州南图经云与剑军等五山相属又名狼五山相传有白狼居此或云山形似狼也形胜甲淮南葢一方之镇也其岭有支云塔塔前有明初勅建江海神祠其左右皆轩亭览胜之所山之阳有狮子石松冈千人洞紫石海月观音诸岩又有神人鞭石处世传秦皇时事也【附】宋刘弇狼山记【白狼五山距通州城南十里率不百步则崭然迭起若踞若躩若前拱后负若期而赴有待而不相躐而五山者通人能道其名仙蜕其上者曰仙女山阖庐曩军其旁者曰军山形锐且中罅者曰剑脊曰马鞍至临以佛宇则号宝塔山秀絶可喜而好事者往往取以矜游客谓狼尝扰而居也元丰四年冬弇按田山旁至则求观所谓五山者入寺东庑得乳泉号幻公井幽光浚发若上喷状茗饮者利其甘争至赴汲井自开山僧知幻所凿故名方丈东阿有石仅十尺许长倍广三之二昔从山椒堕号飞来石自堂折而少北贯以涩道蹑之纚纚如絙縻上萦道左阁曰栖云庵曰海桐亭曰半山曰望江皆森爽谽豁可荫以休而阁加于庵之广亭加于阁之峻者倍且半又郤转得楣埓更涩屣小觉酸輭度非三休不至絶顶因力跻焉方是时朝日初上曈昽如曜金发莾苍中洞视上下不隔褷防佛螺姝眉附地别出则南峙之福山也排天决云吞嚼淮呉则东浮之三也稻畦葭泽潮汐上下沮洳斥卤之所淫溢与夫疏篁茂木頽垣废丘皆得于转瞬之顷于是惝然忽疑从樊笼中出也絶顶之北有石若圯而中留践之令人善畏而得瞀则定心石也山后有石卵港观音洞朝天岩去思亭皆利下观而醒石尤以名著石广厚畧等可坐十辈其上醒石之西有紫石岩石紫赤色相错杂而紫为多以游至者悉攦名其上今亦颇可别识剑脊马鞍二山游者罕至独峭壁隆隆发数十仞疑造物者于此喜为斵刻以惊世也军山宜山茶花号多蕨薇仙女山最外峙有穴通中顷嵗妪有自龙舒来者年七十余独食息其中似得道者山有拇迹鞭痕皆着石或云秦始皇履是山且鞭以投海中俗之好怪乃如此而僧语余曰今之山跗虽皆平陆然前五十载海也其深葢碇丝千寻莫能测而自军山左转皆闽艘吴舰与渡而渔且漕者之所出入山前后石齧若钟釡然者皆水所湔漱而岩有镵天祚者五代姚存舣舟时题识也余闻而异焉且淮海方数千里自江都走海陵絶吴防其间以佳山川著称无几矣至是而仅得五山焉则又皆盘礴吐吞于穷海僻陋之滨若遯而肥与畏名而逃焉者独何耶然五山当潮波撼一方如唇齿传脰咽使通民恃以不怵而间则蒸油云泄膏雨以利生物其作镇此土殆天意非可私智测也余也服吏役一投足而五山之美尽得于人迹之所不到窃自比于醢鸡别舞瓮外之一天则亦不得而黙矣】
　　剑迹山在狼山东一名刀刃山世谓秦始皇淬剑于此有磨剑石今坠于江东南有双人峰其下有燕子洞
　　军山一名象山在剑迹山东南隔江数里一统志云越王尝军于此新志云秦始皇二十二年巡行至此屯军中有卧云窟山茶湾诸胜其东北麓有椒嘴石长数十丈以潮长落为出没相传月明时闻笙箫之声【附】明严尔珪五山拱北碑铭【登五岳而小天下登五山而小崇川五山其通之五岳乎大江洸荡自恣五峰盘峙如列掌余每过之几片青芙蓉奇秀万状白狠居然长之若剑迹若黄泥若马鞍皆其伯仲而鳞次者矣军山在水中央宛一旁伍波臣淜湃走五山之趾狂欲吞山山坚壁当之如诸葛垒如岳家军森布嶙峋撼之而不动通以此俯瞰江流差堪夜郎自雄称小五岳也州人士所疑者谓山阳盘旋南向其阴多巉嵒絶壁怪石聱牙夫其情不属我乎余解之曰非然哉兹山为江而设奇为通而岸江者也故悉其峭雄勃窣之力南走迎江而故张其逶迤整暇之势分合奇正与江水相持要其所拥防而藩屏神情未尝不北拱也譬猛将军捍御边陲逢劲敌旗鼔军容无不向敌者然则内地安澜数峰容与山之轻裘而缓带者也而兹山独处其劳叠嶂层峦跨江隘海山之居重而拥强者也而兹山孤奋其勇山之拱通也亦至矣州人士犹重疑之乎余将酬山灵加劳焉因题之曰五山拱北即山灵快然当以余言为已知也爰进铭之曰维通有山岿兮森峙固我邦圉畴离厥祉江涛怒攻介人在此忠而被谤佥谓南指珪来眺临雪其非是五灵竞呼曰惟所使为通笃祐有加于始】
　　塔山在狼山西俗名黄泥山旧传有女子得道于此下有仙女洞其西下有石刻通济牐字葢元时海运故道也
　　马鞍山在塔山西一统志谓以形似名旧志云隋帝征髙丽曾放马于此
　　东土山在州东十五里筑土所成树荫水绕亦为胜游之地
　　东山在州海门乡吕四场相传宋淳熙中孙道人所筑以术运米建庙于山
　　防圣山在州海门乡东三十里运河之北
　　摩诃山在如皋县南百二十里大江中水势湍激俗名虾蟆山初山在县南界今江涨山逺去岸逾五十里矣
　　碧霞山在如皋县西北上有碧霞元君祠又县有三土山一在安定乡一在丰利场一在马塘与此皆筑土所成
　　孤山在防兴县东南七十里石壁临江上多大竹县之镇山也今沙涨江逺山与靖江连界矣髙阜在如皋县北五十里东西亘五十里相传古海岸也
　　平阜在如皋县南江宁乡东西亘六十里相传古江岸也上多竹树亦宜五谷
　　大海在州东北北连防州东尽海门诸盐场循岸而棋布焉
　　大江在州南二十里西自江都入泰兴县界过如皋抵于州治东至料角嘴入海南与太仓州海口相望
　　西亭河在州东北二十里西亭场
　　运盐河在州西北自泰州东行百六十里至海安镇入如皋界又东南行百一十里至白蒲入州界又东行百五十里过海门乡达于吕四
　　金沙河在州东三十里金沙场与西亭河俱宋两淮制置使李庭芝凿
　　石港河在州西北七十里石港场又为新河新河东为仇家河以上诸河皆与海通浸灌甚广自明隆庆中于海滨凿串场河而诸河皆谓之故河云山河自州治南直达狼山旧志云海运故道由此以入漕河
　　葛堰河在如皋县东南二十里东通十灶西按运盐河
　　龙游河在如皋县东南六十里亦名九十九湾河旧传龙过而成河其形环曲北接运河南通大江故又名通江河
　　立发河在如皋县北三十里北接运盐河东至于海
　　河在如皋县东北丰利南通运盐河北至于海
　　姜溪河在泰兴县东南直达靖江界河
　　新河在防兴县西南三十里通大江
　　得胜河在泰兴县西南四十五里通江即盛大港芹湖在如皋县西安定乡北达溪河西通泰兴今已湮塞
　　祥符湖在如皋县东南六十里亦名髙阳荡西接运盐河东达于海
　　瀛溪在如皋县北安定乡水绕洲如瀛洲然故名西通泰兴县东接黄蒲溪
　　蟠溪在如皋县北亦古防沟也以洲渚湾环而名西接运盐河东入于海
　　瞿灶港在州东金沙塲又有唐灶港又西亭塲余西塲诸港皆与海通
　　进鲜港在州之海门乡诸港皆通江海今多湮没石庄港即天生港在如皋县南六十里宋吴蒙诗烟含树色连沙屿风带潮声怒石矼
　　暇思港在如皋县西南七十里
　　国朝康熙六年开濬
　　掘港在如皋县东百三十里西通运盐河东抵海其地为广陵东南门户
　　石碇港在泰兴县东南又有蔡家庙树柏家三港俱于康熙六年开濬
　　王家港在泰兴县西南三十里旧志云与孟渎河相对商贾舟舶之所必由其北有洋思港亦通于江
　　庙港在泰兴县西三十里流经江都县境入江又西十五里有过船港又县东南有印庄港西南有小麦港皆通大江
　　白水荡在州东百二十里吕四塲其地广阔鱼鸟鹿鹤所萃
　　郑公滩在如皋县东北百二十里丰利塲宋治平间富郑公弼判州凿以习水战
　　相见湾在泰兴县东北俗谓之龙开河河形委曲舟行虽有先后至湾则帆樯相见可呼而应因名又马桥河在县南与龙开河接
　　度军井在如皋县西十里一名圣井不甚深汲将尽击其栏则溢出宋岳飞经畧通泰驻兵于此资给无匮














　　江南通志卷十四
<史部,地理类,都会郡县之属,江南通志>
　　钦定四库全书
　　江南通志卷十五
　　舆地志
　　山川【五　安徽】
　　安庆府
　　大龙山在府东北三十里北障郡城如列屏扆皖封镇山也上有龙井一名雷泽井四时不竭旱则祷焉其东出者曰小龙山由大龙中出两山相夹如门者曰龙门山其北四十里有白麟峰又府北六十里有磨山
　　柏子山一名百子山在府西北二十五里羣峯叠出盘郁耸秀最髙者为云峯山口曰狮岩竒石棱峭下临溪水诸峯飞泉皆从此出山人种梅于此曰梅溪土性宜桃春日烂开如霞有岭曰金坑为出山路口又西北五里曰甑山象山马鞍山镜山在府西北四十里石色莹澈如镜北有豹岭多乔松又北有山并峙笏立者曰双峯三峯叠秀者曰寨基山
　　独秀山在府西北六十里旧志云形势突兀为郡城众山之宗其近者为桑山中多岩洞如层楼黄山在府西四十里形如卧象当冶湖之口亦名象鼻山
　　大雄山在府西百里地名释迦坂崒嵂峭防俯视羣山皆儿孙拱立登絶顶望皖水如带山之东四十里曰愚公峯山之西曰俚子峯左右夹峙其相近有太平山
　　腾云山在府西百三十里其上常有云气雩祷时应
　　盛唐山在府城中汉武帝南巡江汉至于盛唐登礼灊岳出枞阳作盛唐枞阳之歌晋时郭璞登盛唐山谓此地宜城唐因置盛唐郡宋嘉定十年以黄干知安庆请建城于盛唐湾宜城渡之隂即此旧志以为山在桐城县南正其地也云五里者误环山有二西环山在桐城县西十里石门悬瀑最竒明参政胡瓒三世居此一名官荘山东环山在县东三十里一名鲁防林壑窅深与官荘相望旧鲁肃遗迹有试劒石又十五里有麻山
　　龙井山在桐城县西十二里有龙潭深不可测溪山明秀如画西有乌石山栲栳山又西有五聚山王屋山皆邑名胜
　　碧峰山在桐城县西北七里沿涧入南崖壁立千仞下有四洞可容数千人其侧有披雪洞尤胜瀑水悬崖如练
　　龙眠山在桐城县西北十里岩壑幽邃擅名江北与华崖山并峙宋李公麟归老于此自绘龙眠山荘图县有东西两龙眠与舒城县连界
　　投子山在桐城县北二里相吴鲁肃有子投此为僧因名后为唐大同禅师道塲有三鸦伺晓二虎巡廊之异上有赵州泉赵州和尚飞锡得泉处石门山一名石门冲有石如门瀑布尤为竒絶北峡山在桐城县北四十里即古峡石山以在县北故曰北峡两崖相夹如闗又名北峡闗又西峡山在县北四十七里魏张辽救皖至此筑垒峡石名南峡戍
　　洪涛山在桐城县东北四十里山高广每天雨则水下沛若涛
　　桐梓山在桐城县东三十里峯峦明秀雨霁尤佳大凹山在桐城县东四十里平地突起突兀嶙峋多怪石为东乡羣山之祖
