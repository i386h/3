<!-- { "loadSidebar": true } -->
　　十五年南陵令郭荛重修大农陂永丰陂【附】谢谔重修大农陂永丰陂记【南陵有二陂曰大农曰永丰邑之田资以灌溉焉邑侯郭君荛初至郡考图志见邑人徐内翰元功旧有永丰陂叙而大农陂则韦司农所撰记甚明乃知大农重兴于元和永丰重修于咸和本朝熙宁中尝捐常平钞米三万五千余贯石复修葺之自后稍就堙废田日告病郭君乃白于常平提举谢公深甫竟如所请移文支拨缗斛委主簿徐挺之同力计视窃按二陂之源由泾水合山溪众流为江出芜湖中厯邑界江阔地平横絶其流开港以遏导江水股分支引散入沟塍间所为陂因是江也大农在上流源流七十余里溉田五万余亩永丰在下流源流六十余里溉田三万余亩凡县赋两陂所属三分之一乃鸠工于丁未之冬讫事于戊申之夏噫君子之仕以利民也吾观亲民于百里者可以日有利民之实然利于当时其利小为久逺之计视当时为何如耶所冀后之君子增其所损补其所不及非特成人之美亦以垂利泽于无穷也】
　　明隆庆中泾县令开承流坝溉田二千亩
　　万厯九年南陵县令沈尧中筑北关堰
　　十一年南陵县令沈尧中筑万年堰
　　十三年南陵县令沈尧中筑西溪堰
　　四十七年修筑宣城诸圩【附】汤宾尹修筑宣城诸圩记畧【宣山城也而池歙桐汭之水四集其乡东坝居其委流复代三吴潴水其下赡穷瘠而上应天子正供独诸圩是赖金宝一圩计亩可十三万其余牵连相辅以成圩可百十夫圩与水争地者也从国初至今人民渐稠垦艺渐博圩之数日多则居水之处日减居水处日减则其激而行也日悍万厯四十七年直指麻城田公生金巡视及宣省耕省敛问民疾苦郷三老以圩事对公慨然曰某天子巡方使者一方失养其责在某已下教宣城曰若为天子牧民官小民失养在若于是宣城县令赖侯良佐亲诣水乡周行按视尽得其頽溃冲决之数自遮浪保安寳成以迄诸圩凡一十七所估工修葺合之凡一千七百余金以上直指公公立发赎金首事抚台胡公应台宁太道苏公进郡县各捐助有差仍不足者民间得计畛佐成之公又为画一之禁民领费官督事举輂无缓擿埴无遫崇广支擘勾股合宜暨于事竣水防循理塍埓得职其年潦而不害】
　　天啓元年筑张公坝
　　国朝康熙五十九年加筑东溪石堰
　　池州府
　　宋周湛筑新河宋史仁宗末周湛为江淮制置发运使谓大江厯舒州长风沙其地最险者石牌湾役三十万工凿河十里以避之人以为利
　　神宗初鼂仲参以通判舒州摄州事以罗刹石之险请凿秋口浦枞阳渠以避之报可
　　明成化二十一年石埭县知县萧环筑南洪口陂【附】张辉萧侯陂记【县治之北曰故院环城附郭田以万计赋以百计旧有陂故圮成化乙巳萧侯来莅邑乃会羣属而谋曰吾将即农隙借民力于故院陂之下筑堰凿沟引水以灌田可乎众皆举手加额乃上其事于巡抚可其言于是捐俸赀贷仓廪然后以十夫为甲十甲为总以董之计其田之多寡水之逺近出金以偿之寅符协同爰命工于治南洪口筑陂一处凿沟一匝深三尺达三里许兼旧沟而濬之不数月而功成民仰其利作歌以颂侯又甃石匾为萧侯陂请记于干予惟侯自下车政皆仁爱以民所欲在水利尤惓惓焉若巫园若乌陇凡十余地皆无陂侯令民筑之使有备无患今复修此沟堰以利民食足而赋足其利泽不亦逺乎】
　　正徳十一年知府何绍正作新河堤
　　知府何绍正筑何公堤在城西新河口长四十丈高三丈以障江水
　　隆庆中知县姚孟贤濬新河
　　万厯中理刑秦懋义筑翠微堤又兵备副使冯叔吉筑千栁堤贵池县知县王啓棠修千栁堤知府赵安治查村堰淤浅者浚之曲防者撤之灌田一千三百余亩
　　国朝顺治中知府梁应元修翠微千栁二堤后知府顔
　　敏重修
　　太平府
　　南北朝齐竟陵王子良表上遣五官殷濔等巡履丹阳等县得堪垦之田合计荒熟有八千五百五十四顷治塘遏水用夫十一万八千余一春就功便可成立防迁官事寝
　　宋绍兴二十三年大水诸圩尽决遣钟世明相视修筑当涂县知县张津筑长圩一百八十里包诸小圩又为民筑者四百七十二所
　　隆兴二年户部侍郎叶衡奉诏核实太平州圩岸黄池镇福定圩周四十余里延寿等五十四圩周一百五十余里并滨岸植榆栁下诏褒美
　　乾道九年诏修圩岸当涂奉诏修筑四百七十二所
　　元至治元年当涂令陈昌浚市河【附】徐抗翁浚市河记【有城邑则必有河渠流污潴清通舟楫溉田畴济常用备不虞河渠之利大矣矧太平处江湖之间欲左控右引以致江湖之利河渠其可久废而弗治哉府治西旧有市河南起姑溪北抵襄城延袤千有九丈按图经剏于宋初而遗其年自庆元以后不复濬治堙塞成平壤居民侵之其间仅如一帯之隠轸者人指之曰此市河之址也壅底弗宣水土卤垫民病湫隘延祐七年永嘉陈君昌来司都狱因摄当涂事建明浚河府下其议咸曰太平地形便市河旧有之然堙塞八十年营田不能浚都水不能治今欲复还其旧不已难乎陈君曰不然惟患诚之不立至诚可以贯金石矧复旧耶主之尤力府从其议就倚办焉于是程土物议逺迩规财费商工力捐帑以倡众皆乐于效命凡募夫五千余经始于至治元年八月明年闰五月卒事波流上下潮汐与海通沦涟清泚槐栁隂翳于两旁紫鳞文贝风帆雨樯憧憧来往如人之新沐而眉目增明秀也余波溉田数百顷民获其利昔之诵子产者转而诵君矣】
　　至正四年照磨石处遁命曹吏朱荣甫修复壊圩三百六十余所
　　明永乐八年诏修圩岸以备风涛
　　万厯三十六年知县朱汝鳌修筑官圩隄岸画段分工高三尺阔倍之作中心埂自青山属黄池为官圩西岸至今赖焉
　　庐州府
　　明正綂元年知州王仕筑黄金城牐
　　嘉靖二年刘钦顺增筑洋萍旧隄又开沟以通枧沟八棱沟
　　万厯三年舒城令姚时隣修水利自七门岭至十丈陂并增筑【附】盛汝谦舒城县重修水利记【舒为江淮要道庐郡塞邑也西去层峯崒起巑峦秀拔绮绾绣错为郡保障而水利源头出自西山峻岭之下势若建瓴奔腾涌溃羮颉侯分封是邑走西南见小滨大溪下有石洞如门者七乃分为三堰别为九陂潴为十塘而垱而沟而冲灌田二千余顷至三国时水泛滥如故得魏刘刺史公馥更加修筑明时水复为患得丰城刘公显增加疏导迄今百余年矣河势渐下有陂塘为道路者有垱堰为沙隄者有民间侵占致妨水道者有汹涌湍激而沦没故址者有壅塞横涨漂流民舍十余里者万歴乙亥姚侯来涖兹土喟然叹曰食者民之天也水者食之源也水利废兴有司实任其责乃条陈申府及院及部莫不允其议而速其行侯于是同治农主簿赵应卿舍郊野厯险阻遍故老田叟而诹之直穷水之故道由七门岭以至十丈等陂则为修理由栁杨鹿角以至黄泥等垱则为疏通由舍慈而路沛等处洋萍坡而六冲等垱则为还官他若行水过沟如新垱类难枚举者又皆悉为躬阅而挑筑但见高者平浅者深侵者复泛滥者消除淤填者濬瀹水由地中行而嵗见有秋矣】四年舒城令姚时隣重筑洋萍陂
　　九年知无为州查志文筑神塘隄
　　凤阳府
　　周定王时楚令尹孙叔敖作芍陂溉田万顷按芍陂在寿州安丰城南亦曰安丰塘以水迳芍渟积而为湖故谓之芍陂又谓之期思陂与杨泉陂大业陂并楚相孙叔敖所作其水西自六安龙穴山东自濠州横石东南自龙池山胥注于陂陂原设五门后更开三十六门今又作减水牐四座水涨则开门以疏之水消则闭门以蓄之三百余里支流分注溉田万余顷
　　唐显庆中修治牌湖隄
　　干封中修千人塘以溉田
　　广徳二年元载置永乐渠以溉高原田
　　宋熙宁九年刘瑾言宿州虹县万安湖小河寿州安丰县芍陂等可兴置欲令转运司选官覆按从之
　　明永乐间户部尚书邝埜督夫二万濬芍陂
　　国朝顺治十二年寿州知州李大升重修安丰塘【附】李大升重修安丰塘记【安丰塘者楚令尹孙叔敖所作之芍陂也塘周数百里受洙渒沘三水之支流而下蓄泄以时可灌田万顷自明季以来新仓之口决引水之河淤民不获其利者已三十余年余自癸巳夏来守寿郡询诸利弊绅衿士庶皆言此塘乃寿土第一利余欲举行而未之逮焉至乙未春乃得亲歴其处相视废壊之所量工程捐俸入选夫千余先疏河道之壅塞者一百四十余丈濬水通流方筑新仓枣子门二决口髙厚约十数丈有余长俱不下百尺许又为之理其门牐补其塘岸不月余大畧粗具余始具文报于兵宪沈公公喜甚亦捐俸饬修意在利求万全绩垂可久必不为目前茍且计也余随与州佐议再加巡葺防值大雨水势突至功难骤竟然塘水已盈环塘之民皆负耒而耕秧田遍野是嵗夏苦旱惟安丰一帯全获有收至八月中仍即其功之未完者更为整顿疏近塘之河土高者十里有余其减水大牐中心两沟胥一一濬治保其久而弗替不能不有望于后之君子】
　　雍正五年八月两广总督孔毓珣折奏江南凤阳府属之宿州灵璧县应疏濬沟洫奉
　　防着江南总督范时绎确查被水之民加恩赈恤并将应行疏濬之水道相度修治使积水畅流不为民害布政司噶尔泰遵动库银二万两亲赴灵璧县之固镇起由溧涧铺至宿州之任桥八里座大店驿
　　至宿州北关符离桥止逐一查勘据土人云一路两旁之水俱由浍河五河淮河经洪泽湖出清口入黄河归海当经丈明檄委凤阳道何宗韩凤阳府知府刁承祖委官分督用银八千五百七十三两零疏浚沟洫俱极深通
　　颍州府
　　五代周显徳初王溥镇颍州州境旧有通商渠距淮三百里嵗久堙塞溥疏导之遂通舟楫郡无水患和州
　　唐开元中乌江丞韦丑开韦游沟
　　贞元十六年游重彦修韦游沟
　　宋绍兴十二年和州守臣请于千秋涧置斗门以防麻澧湖水泻入大江遇嵗旱灌溉田畴实为民利从之
　　明洪武二年和州守李相重修铜城牐【附】宋濂重建铜城牐记【和州之西南九十里其乡曰铜城滨大江江水暴溢民不得田昔人常筑土为长堰以捍其冲凿石作牐门贯以木橽视嵗之旱涝而阖辟之田得以常稔环二百里皆为沃壌比年兵兴铜城为往来争战之塲牐毁堰崩向之沃土皆化为荒秽之区四明李相由京兆出守是州一以慈祥恺悌之政抚摩其疮痍且以为民之生也恒以食为命无田是无民也铜城之牐安可不急图之乎遂走白于江淮行中书省省臣是其议乃进父老于庭亲劳立为条教先筑郭公坝以絶水源次凿百福山以煆灰石然后大集众工而役之畚锸如云络岸蔽川不待督程各趋厥事动止无节齐之以鼔刻日而成遥望之犹坚城隠隠矗起于云际也以尺计之牐髙二十有二广一十有八长二百有竒牐之两端叠石为台以御迅湍其补筑东西堰凡七百有竒其高视牐有加址之广视高则六倍之别建屋二楹龙王庙一区庙以从民祈祷之欲屋以居守者使司其啓闭经始于洪武元年十一月庚申讫功于明年正月己巳计工八万九千八百九十皆出于有田之家匹石之费亦视田多寡而均赋之州民相与谋予文刻诸石用昭守之功于无穷使自今以往守兹土者读斯文而增修其事则斯牐可久而弗壊未必非一助也】
　　正綂初知和州朱沅修铜城牐
　　正徳十二年知州黄标修铜城牐
