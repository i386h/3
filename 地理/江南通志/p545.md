<!-- { "loadSidebar": true } -->
　　宗臣字子相兴化人嘉靖庚戌进士官吏部员外郎杨继盛疏劾严嵩坐法死臣率同舍郎解袍覆其尸为文哭之严嵩慙恨出为福建叅议倭犯福州臣守西门纳乡人避难者万人出兵要击沉贼船于海泰宁报粤冦急臣檄延邵诸郡县兵夹勦而身与数骑驰赴之贼败走白莲贼偪永安又蹴之陞副使提督闽学卒年三十六臣才高气雄为郎时与李攀龙王世贞徐中行梁有誉軰相切劘为古文词着有方城集十余卷
　　李承式字敬甫其先大同人占籍扬州嘉靖丙辰进士备兵榆林引疾归防倭犯朝鲜以边才召用立军功寻陞福建左布政卒
　　张守中字斋高邮人嘉靖壬戌进士以虞衡司郎中分署遵化铁冶垦田数百亩嵗得米以给冶人又城白冶以御外敌陞浙江副使擒获矿贼调官贵阳丹平叛苗功第一中防当再调遂投劾归
　　李树敏江都人以选贡授嘉善丞修筑海堤补安福丞时值均田树敏出入阡陌自赍糗糒不一烦民
　　章润字实甫江都人万厯丁丑进士任刑部员外郎先后奏谳爰书多平反着律例赘言若干卷陞瑞州知府迁副使备兵松潘甫至幕下骑士谋为乱润亷得其主名计擒之陞广东右叅政
　　李植字汝培承式子万厯丁丑进士选庶吉士改监察御史时张居正新去位中官冯保犹横恣植疏保十二大罪夜半传防逐保籍其家上欲并籍居正家居正以名法绳人虽刚愎实未黩货植独谓爵可削家不当籍人服其公寻以争黑峪山夀宫被黜起官佥都御史廵抚辽东
　　宗名世字良弼江都人万厯己丑进士知肥乡县开渠治隄引漳河灌溉荒芜皆成腴产民德之名曰宗公渠厯官工部主事着史畧含香堂集黄建中字良甫兴化人万厯戊戌进士授南阳府推官下车立置一奸掾于法诸骫法者皆戢迹有邑令餽金笞其使令解绶去擢南户科给事中遇事敢言论太监高寀巡抚李三才尤激烈中内计罢归同邑袁应祺字肖海万厯甲戌进士为户部主事议减兴化浮税二万得改折银一万民以稍苏
　　李茂功字季成春芳季子以中书舍人奉命封衡藩却餽遗不受北新闗汰冗税罢羡金擢兴化知府出俸金筑木兰陂隄民获灌溉利治狱尚仁恕凡平反疑狱数十事郡无寃民
　　郑茂华字实符江都人万厯甲辰进士累官浙江按察使温处多盗望风遁迹陞广西布政使时靖藩争立三司虑变茂华谕以大义立解魏珰所在立生祠粤西独不应懐宗初召对平台晋秩副都御史廵抚广西御书天下清官于屏寻摄两广总督以病乞休
　　史启元字荩卿江都人万厯甲辰进士天启初备兵衡永防岷藩有变中使往勘羣宗哗甚启元至数语折服遂定岷封粤冦阑入楚境力讨平之又石马塘贼并九连山贼陷岳州启元于广赣孔道设二闗募兵守之贼不得奔逸遂殱其魁以病乞休
　　王继美字稚敬兴化人万厯甲辰进士知顺昌县县苦山水漂没继美多造舟募善泅者救援所活无算总理密云粮饷省冗滥清侵冐备兵兖东白莲贼蹂躏继美念捕者贪斩级功每滥及无辜檄郡县原宥胁从者与大吏主意不合调简遂归朱家民字天民江都人万厯丙午举人初知涪州举边才擢贵阳知府安冦攻城饷道俱絶家民以死坚守冦卒解去进贵州左布政滇黔道险制飞絙镕铁桥以通往来又筑连云等十一城修山路千余里行者德之叙平黔功推宣大巡抚以年老乞休
　　马呈秀字君实其先大同人占籍江都万厯甲辰进士知延安府复流移垦荒埆捕贼政绩茂着王纳谏字圣俞江都人万厯丁未进士授行人使荣藩却餽赠甚见敬礼疾假家居二载起为吏部主事厯四司寻复告归着有防心言初日斋集解学龙字石帆兴化人万厯癸丑进士天启初由推官擢给事中学龙多所建白魏珰恶其抗直使御史智铤劾之夺职归崇祯初起补户科累官至右佥都御史廵抚江西屡巨冦进南兵部右侍郎初黄道周以劾杨嗣昌夺情贬江西藩幕学龙至是力荐道周上以为党庇廷杖戍贵州后召还定从贼案忤阮大铖削籍
　　呉甡字鹿友兴化人万厯癸丑进士知邵武县擢御史以忤珰罢归崇祯初起廵按河南擒诛大盗李思慎建伊洛书院修于谦祠请立邵雍后为五经博士时延绥饥民为变命甡往赈抚单骑宣谕众皆罗拜擢佥都御史廵抚山西治兵守河无一贼潜渡者殱大盗贺宗汉等在晋四年民戴若慈母入为兵部侍郎拜东阁大学士谴归子元莱官保定副使
　　姜士望字宗林仪真人以孝友闻万厯丙辰进士授中书舍人奉使册德藩寻引疾归
　　张伯鲸字绳海江都人万厯丙辰进士崇祯初迁户部主事出督延宁二镇军储通商惠工军民便之擢兵备佥事败套兵于长乐堡厯迁廵抚户部侍郎转兵部摄尚书事引疾家居
　　俞都美字士仲江都人以廪例入太学除安州通判州瘠而多水都美为治隄梁嵗饥捐俸以赈摄定兴篆熹宗保母客氏子弟横里中以币交都美毁刺笞其使遂告归
　　徐耀字蓼莪泰州人崇祯戊辰进士授龙溪知县收海冦刘香老泰州旧有江南飞派鳯米民甚苦之耀特疏奏请嵗省万余石终右佥都御史卒赐祭葬
　　韩如愈字唐山兴化人崇祯辛未进士授安化知县土司安某与总兵殷朝阳有隙诱至家矐其目复行贿大吏图脱罪如愈独弗受力请抵法竟削其职擢工科给事中督漕江西奏真人张应京不宜赐第京师转兵科右给事廵视京营稽核隠冐无所徇山东总兵刘泽清数失律隂使人刺取兵垣章奏如愈疏发其奸下其人于理泽清恐走书币求解詈而麾之甲申督饷出都泽清遣麾下要于道遂遇害
　　李思诚字次卿兴化人春芳孙万厯戊戌进士累陞江西按察使刘忠节綎以死封疆功世袭子吉幼其从兄贿直指谋夺之思诚力持不可卒以予吉召为太仆卿厯官礼部尚书防都城多火灾枢臣王永光请归票拟于内阁以弭天变魏珰衔之而思诚疏称永光有大臣敢言气遂以赃罪诬思诚下镇抚司许显纯治显纯故驸马子初欲以女为信王妃思诚奏旧制无戚里重姻者事遂寝至是坐思诚赃三千两夺职后杨维垣呉黙等交章奏雪起用寻卒
　　王相説字懋弼泰州人天启壬戌进士授袁州推官擢御史请复召对之制疏论温体仁用党字塞言官口出巡山西时叛卒溃兵戕贼官吏变且坌起相説单骑抚绥防兵扑迁湖广叅议俄告归乔可聘字君徴寳应人天启二年进士授中书舍人是时魏忠贤势方张即请告终养崇祯改元补前官吏部侍郎张防力荐逆案吕纯如为本部尚书有防不许给事中吕黄钟遂荐防为之可聘上疏谓防辠浮于逆案中人黄钟辠又浮于防彼倡此和相倚为奸祸自此始矣考授监察御史廵按浙江可聘虽与东林诸人还往及临事是非可否直道而行不肯雷同附丽于是东林亦有不悦者坐事左降后起御史数言事不报遂归
　　国朝王永吉字修之高邮州人天启乙丑进士官至蓟
　　辽总督归
　　本朝起为大理寺卿厯工户二部侍郎由兵部尚书入相复由内院大学士出领吏部尚书永吉洞晓世务条奏民生吏治剀切无支辞风度峻饬不受私谒卒諡文通
　　戎政兴化人选贡生顺治初曽叅征广军幕初任福建归化县御贼守城再任莆田开诚抚谕俱着劳绩
　　张幼学字词臣泰州人顺治丙戌进士授鄞县知县后迁大兴以亷能称有诗集
　　陈卓字懋修江都人顺治丁亥进士由刑部郎提学四川时蜀新定文学荒废卓出经籍令传写相教授文风日振陞陜西临巩道副使复官商分茶之法辨部民受逆伪劄者再擢荆南道叅政归徐炟字符禺兴化人顺治己丑进士
　　特授广东督粮道时粤东余孽未靖军事旁午炟驻大营备粮糗供刍茭经画周详三年始奏扩清转陜西叅政厯陞广东布政
　　季开生字天中顺治已丑进士选庶吉士授兵科给事中以言事谪尚阳堡后奉
　　恩诏复原官以丧归里廕一子入监
　　郭础字公石江都人顺治壬辰进士授户部主事知顺德府府东北有古大陆嵗涨为田庐害础令挑牛尾河三百余丈濬大郝黄梅诸口自是夏无横溢诸邑赖之
　　俞铎字天木泰州人顺治壬辰进士选庶吉士授监察御史巡按宣大疏罢监司之不职者迁分守口北道叅议营筑独石边墙冐寒疾卒
　　郑为旭字方旦江都人顺治辛卯拔贡授中书累
　　迁监察御史请选官加验看视学遣词臣分进士举贡援例班次以疏铨政次第举行从弟为光字晦中顺治己亥进士选庶吉士改授监察御史请剔扬州闗钞积弊清江都加派税粮节鳯米浮费皆报可卒于官
　　金懐玉字式如江都人顺治戊戌进士授泉州推官时海氛未靖沿海州邑数十里外筑墙为界有逾墙出者以通海论懐玊至録释繋狱千余人白上官曰此不过小民资渔利为活者也迁瑞州府同知卒
　　张瑾字去瑕江都人康熙癸卯举于乡除昆明知县呉逆初平民未复业瑾为给牛种招垦荒地请开白沙清水马褭三河以资灌溉案无留牍凡他郡有疑狱不决者上官辄下瑾理之卒于官乔莱字子静寳应人可聘子康熙丁未进士除中书舍人举博学宏词改授编修主广西乡试厯陞翰林侍读时御史奏濬海口防积水总河御史上言疏海口则引潮内侵大不便请于邵伯高邮间置闸泄水复筑长隄抵海口以束所泄之水使水势高于海口则趋海自迅下廷臣议适莱入直上召问力陈不可议遂寝未防中蜚语罢归复召卒于官
　　宫梦仁字宗衮太史伟镠子康熙庚戌防试第一选庶吉士授御史奏止开矿请治河先疏海口出为河南湖广叅议累迁副都御史巡抚福建罢归旋以修河劳绩复原官梦仁行已居官刚直不阿服御无改寒素所着有自订文集廿一史名臣言行録读书纪数略五十卷
　　李柟字木庵兴化人康熙癸丑进士选庶吉士厯坊允累迁左都御史疏论督抚覆奏不当诋言官藩司停陞本省巡抚以杜亏空请急拨江南近海州县粮储由海运赈山东六郡饥请遇水旱预蠲新租毋贷旧欠使胥吏不得以已徴饱私槖又奏刑曹检覈具稿全倚司属必甄拔明通律例不畏强御者大理职司平反当寛以济严无取附和掌宪五年持大体务平恕所着有律令笺注大逺堂集
　　许承宣字力臣江都人康熙丙辰进士改庶吉士授工科给事中首陈扬州水利赋役二疏辛酉典陜西乡试还条上秦晋间利弊六事悉见嘉纳弟承家字师六康熙乙丑进士官编修请假归兄弟里居皆以循谨惠爱见称
　　刘国黻字禹美寳应人康熙壬戌进士选庶吉士迁户科都给事建言民田有大地小地上中下地之殊起科输税或以数亩当一亩故有田少而赋多田多而赋少赋役全书不明言其故恐吏縁为奸异日借言清丈欲以一亩作数亩民何以堪请勅覈折数具载书中以埀永久时有请丈量淮田亩以羡地入官鬻之者国黻疏出乃寝累官至鸿胪卿
　　徐州府
　　汉萧何丰人初为沛主吏掾高祖为亭长何尝左右之及从入闗何独收律令图书藏之具知天下阨塞户口民所疾苦沛公为汉王以何为丞相守闗中转漕给军食无乏天下既定论功为第一封酂侯卒諡文终行封时诏定功臣位次皆曰曹参功最多宜第一鄂千秋曰曹参虽有野战畧地之功特一时之事萧何常全闗中以待陛下此万世之功也何功当第一帝曰进贤受上赏何功虽高得鄂君乃益明亦封鄂平安侯
　　曹参字敬伯沛人秦时治狱掾以中涓从高祖定天下攻城畧地功最多封平阳侯惠帝时为齐相师盖公用黄老术齐国大治后代萧何为丞相一遵何约束民乐其清静卒諡懿
