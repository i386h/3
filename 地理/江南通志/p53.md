<!-- { "loadSidebar": true } -->
　　浮山在桐城县东九十里一名浮渡山寰宇记其峯七十有二有石龙如来抱龙诸名而妙髙最髙其岩三十有六有防圣金谷九曲首楞晩翠五云翠华海岛诸名而大通飞瀑最竒钟惺记云以为无巗不树无径不竹无石不苔无涧不花也西南有独峯直上千仞【附】明方学渐浮山赋【皖襟三江以山为国桐据其曲四塞皆山龙岳襟其南麟岭峙其北华崖障其西山表其东崇峻瓌玮出雾蒸云壮观具矣元览畧焉惟浮山盘郁于中势不甚髙而嵓洞天开石溪地涌若神鳌失戴瀛阆靡依海潮乍惊浮空洸荡竒踪异状不可殚述名曰浮渡所从来矣仙侣释徒栖神代有梵宫蹲址道院负屿信巨灵之巧构江浒之竒观也方生性癖云山结巢依麓秋飚春煦蹑蹻孤登旷瞩怡懐冁然赋焉繄鸿防之来泮兮肆澒洞而沆漭施浑沌之肇开兮峙者结而流者瀁泛蓬瀛于瀚海兮赖赑屭于巨鳌曷吞钓于任公兮致元阆乎漂滛来吾桐而凝上兮奠洪基于江曲爰锡名乎浮渡兮俨方舟而崛表天柱以为栓兮索地维以为缆石峥嵘而夹桅兮系九嶷于防灔乍鲸涛之震撼兮飞鼍浪之澎湃走鲛鲮于白昼兮岚岌岌而骇溃卧蟺蜒之磄磅兮试虬龙于碧波袅云迳以上达兮扶羊角而斜过徐洞口之劈划兮柱嵳峩其竭石龙虎以键闗兮若斾悬而骨立湛玉莲之烂漫兮浴紫芝于元渚鸣金鸡于嵺廊兮开绣闼于璚圃乃有危岩三十六兮堪徙倚而游之别洞七十有二兮各献媚而争竒越陆子而防胜兮列崝防而凌汉砑崔嵬而防嶫兮刻嶙峋而澶漫窥杳閴之奥窔兮踞淋漓之石牀启氷壶之洌井兮濞沆瀣之琼浆丽层空而轩豁兮挺复楼于岩表结磊砢以为廊兮敞玉虚而浩渺更石梯乎绕云兮干星象而蹑虹鸟道疑其莫度兮逺迳畏其难通转侧升而附□兮乃旋近于桑日谁杵药而飞翰兮留荒台于崒嵂缅野夫之芳韵兮丹穴以俟来度仙桥于蚴蟉兮布棊石于莓苔盼龙池之孤颍兮指防茅之雄峯睇华封于天外兮控皖岳于云中堑崇巅而汩汩兮礔天池以成壑似清浅而沉沉兮泌灵湫而罔涸偃兔宫以肖月兮翥鸑鷟而朝阳拂紫霞以度闗兮踞元豹而跄踉泻明河之倒液兮滴晴空之飞潏谁濬源而长流兮泄尾闾而焦沃载髙岩之逼斗兮岿岑楼以奠居焕琳宫于金谷兮宅深昧而于于妙元会于总岩兮盈方丈而备巧閟日月于蓬壶兮约胜槩于渺小何大冶之型埴兮置冯夷于天台激崇陵以防洋兮奓蜃气于层台爰縦观乎寳藏兮奚珍错之不具纷纵縦而萃萃兮极霄壌以加富驯扰乎青麟回翔乎朱雀麌麌乎元麋嘹嘹乎白鹤龙隠乎石池虎伏乎林薄啸月乎狙猱吟风乎鸰鹊蔽日乎松杉参天乎梓栢脩竹乎緑漪茂篠乎翠崿馥郁乎桂丛芳芬乎兰若垣合乎千葩薜盈乎百药每青阳之启运兮流景辉而弥光也防士女而络绎兮道撃毂而聫裳也即秋气之摇落兮撷羣英而履霜也飞鸟戢而崆峒兮清风肃而琳琅也逝朱阳于昧谷兮若海曙之初阳也返烟光而生色兮何夕巘之多祥也是以仙命侣而乗胜俯云阁而下栖释缄经于宻室坐碧玉而忘机骚人发其匉訇宣金石而振响哲士慕乎臯兰轻千里而向往遡太古而罔徴幻左慈于汉末纡宏景之相犹润曹松之诗槖岩屡托于前哲墓犹指乎逺公暨欧苏与僧瑞尤倡和以同风若乃借阨塞以屯戍砦崎岖而御暴翼威武于貔防匪祗灵之攸好白沙岭之卜筑阳明亦欲选竒则有道之振铎树兹土之鸿仪覩华岩之废址怜梵宇之荒唐钦贤馆之壮丽将正学之寖昌禀二仪以握珍对千仞而仰止期不负于斯山畅幽怀而莫已乱曰厐姿厚质乃中虚兮廓然有容君子居兮龙潜蠖伏越羣俦兮勿谓崄岨君子求兮清源冽冽石其烂兮君子饮之渥若丹兮巍峩屹屹天柱尊兮峻极穹窿我则钦兮先登者谁陟其颠兮潄泉枕石洞其天兮】
　　青山在桐城县东百一十里有金鸡洞石鼓又有石屋寺相晋裴仙修炼之所草木秋冬亦青山在桐城县东百二十里濒江又名莲花峯上有炼丹池风洞西有周家山竒峰参天元郡丞陈公宁墓在焉
　　合明山在桐城县东百三十里两石相向天欲雨则莹然有光西有栁峯山势如云奔浪叠竒秀特异
　　黄公山在桐城县东南九十里明建文时黄观靖难后显灵此山土人立祠祀之
　　黄连山在桐城县东南百里峙湖畔与枞阳山相望懐潜舒桐四邑之水俱会于此为桐邑闗鎻焉摴蒲山在桐城县东南百十里有二石各髙六丈如两人相向摴蒲状因名旧志在县东北十里误磨旗山在桐城县东南百二十里世传闗公曽于此驻兵有寨有镇相近为灵山上有灵湫俗名琵琶山
　　灊山在灊山县西北二十里一曰皖山又曰天柱山汉武帝南巡登礼灊之天柱山以代南岳故一称霍岳又谓之副南岳名山记明李元阳以为其麓有汉祀坛是也山髙千仭广二百三十里周五百里六安霍邑在其北安庆灊邑在其南二邑皆以此山名县一灊一霍实无二山也周大夫皖伯封国亦以此山名上有左慈炼丹房东有激水冬夏悬流瀑布万丈莹然如雪故又名雪山下有九井深不可测旁有石牀可容百人计峯二十有二岭八岩十有二源四洞十池三台四叠嶂层峦空青积翠瑰竒秀丽不可名状实为淮南江北诸山之冠其支山曰三祖山有璨师塔一名山谷宋黄庭坚寓此取以自号【或有疑天柱山有二汉所称南岳乃霍山之天柱与灊山之天柱无涉而指霍之武陟指封诸山为证云霍有登封遗迹灊则无之也按汉书武帝纪云元封五年行南巡狩至于盛唐登礼灊之天柱山自浔阳浮江亲射蛟江中获之舳舻千里薄枞阳而出作盛唐枞阳之歌史记纲目亦云盛唐在今安庆府治内浔阳枞阳乃灊山之上下境向使武帝登礼天柱在霍而不在灊则胡为必云灊之天柱而上下所歴之地皆在灊山且胡不作武陟指封之歌而独歌盛唐枞阳乎岂史汉纲目诸书反不足信于杂说小记乎山之北流曰沘水亦名渒水由霍入淮山之南流曰皖水曰灊水由灊入江今但云泛江而不云泛淮则燔柴昭事必在今灊山境内可知矣彼又云六安霍山于汉魏晋宋俱称灊所称灊之天柱即以霍山言也然厯考诸史六安本属六国皖灊乃安庆境地东汉时安庆属庐江郡扬州唐元和二年改为六安国续文献通考云唐以霍山县置霍州后州废仍为县梁改灊山县宋改六安军据此则六安名霍山又名灊山灊山为六安又为霍山　皇舆图表所云安六接壌山川连跨故诸书多互见之文是也此灊彼霍县虽分属而天柱实无二山又可知矣据邑人金燕记云尔雅云霍即天柱山灊水所出水经云霍山为南岳在庐江灊县西北阅衡山志别无霍山则灊山亦名霍山矣又按旧志谓皖灊天柱为三山燕曾亲陟山椒见峭防如柱屹然独尊者一峯耳曰灊曰皖曰天柱即此山也其飞来三台等峯具有名称且与此山絶不类従古说山者曰舒州灊山最竒絶曰青防皖公山巉絶称人意曰天柱一峯擎日月此一山三峯之左券也脱以中一峯为天柱而以旁连者为灊为皖乃县以灊得名郡以皖得名洞天以灊山名周大夫称皖伯舍其大者名其次者必不然矣】
　　玉镜山在灊山县北寰宇记唐贞元二年从皖山东忽然暴裂皎莹如玉行人逺见如悬镜然刺史吕渭奏闻因改万嵗乡为玉镜乡故一名玉照山黄庭坚诗仙人持玉照留在潜峰西是也山东有主簿山相传唐毕諴读书于此
　　鳯凰山在潜山县北十里宋王珪故宅在焉又有黄山以黄鲁直得名
　　牛眠山在潜山县北七十里以形似名麓有金钟潭甚深又北三里曰水吼岭控天堂之胜
　　天堂山在潜山县北百四十里四壁髙峻中敞如堂内有温泉龙湫又有黄沙碎石青风飞旗诸岭及主簿原双乳峯其相连者曰罗源后霍公盖金龟鲤鱼及东山后山嬴山左右环合称为絶险闵山在潜山县西八十里有果老岭产茶甚佳驾雾山在潜山县南三十里山髙峻云雾常出其下
　　白云山在潜山县南八十里絶险壁立上有平坡悬桥以升
　　龙山在太湖县西北三里蜿蜒如龙磅礴多石下有龙湫王安石诗吾欲鞭龙起为霖遍九州此山是也
　　石船山在太湖县西北六十里有石如船多题咏司空山在太湖县西北六十里髙耸独出如在云表其上平坦可数亩谓之司空原淳于司空曽居此有洗马池冬夏不涸有太白书堂又有巨石相为释慧可衣处
　　新寨山在太湖县西十里壁立险阻元末立寨其上
　　龙门山在太湖县西十五里两山对峙若门上有龙泉声如雷激又西五里有夹罗山又五里有松山又五里有九重山
　　香茗山在太湖县南四十里左曰小茗右曰大茗大茗尤髙峻产硃砂险不可取上有炼丹处为梅福遗迹南与望江界去大茗十里曰嵯峨山势极嶙峋故名亦界望江
　　四面山在太湖县东北十里形方而锐四面如一又县东北三十里有白云山
　　独阜山在太湖县北四十八里逈出羣峰之上有石刻陇西二字旧传李白曽避地于此
　　百药山在太湖县北七十里相传唐白居易曽居此后以白乐名山絶巘有洞时闻异香悬溜可愈热疾又传髙真人修炼之所石牀丹灶尚存珠子山在太湖县北百八十里孤峭干云上有闗与英六为限
　　孚玉山在宿松县东二里邑十景所谓孚玉青峰也又县东三十里有安峰山月山
　　凿山在宿松县东十五里有石洞玲珑口隘而中敞称名胜
　　烽火山在宿松县东六十里北齐及陈割以为界有警则举烽火于此
　　响石山在宿松县东南七里履之辄响如击鼓然又县东南十七里有天韭山韭不莳而生七十里有金唐山八十余里有芙蓉山
　　小孤山在宿松县南百四十里初山在江北岸与南岸澎浪矶相对江流至此湍激如沸海潮不得上元天歴中立铁柱于山曰海门第一闗上有石级百十有一纡回而登明成化间北岸冲决为广流遂独峙江中势分险杀而山愈峻防
　　得胜山在宿松县西四十里元余阙败陈友谅于此
　　翠眉山在宿松县西北五里小峦独立河水环照山影若修蛾见于镜中又五里曰灵隠山相传马祖禅师于此卓锡
　　铜铃山在宿松县西北三十里山界大路为八省通衢外陡中平若城郭明末抚臣史可法尝驻此防御流冦名曰同人堡
　　西源山在宿松县西北五十里上有九井不竭井侧有龙祠祷雨辄应又县西北七十里有摩旗山其峯如卷旗
　　陈汉山在宿松县西北八十里与蕲黄界昔有陈汉者结砦于此因名
　　严恭山在宿松县北三十里上有石长数十寻俨如人立号石道人相传以为修真者所化也又县北四十五里有石门山五十里有白崖山与太湖英霍界六十里有张公山
　　孝感山在望江县北十五里南畿志云唐贞元中孝子徐仲源所居旌其乡曰孝感亦以此名山磨义山在望江县北三十里有巨石如驼象形又有磨义痕及马蹄人迹亦有穴如泉空洞莫测寳珠山在望江县北五十里岿然众山中圆浄如珠
　　石灰山在望江县西北六十里亦名石辉相近有鹧鸪山
　　值雪山在望江县西十八里上有平冈相传李白游此值雪因名
　　大茗山在望江县西北六十里岭有巨石广数丈屹立云表上平如底烟岚常翳其半其旁出者曰小茗有莲花峯峭峻秀丽南畿志云唐罗隠曽居此
　　脊现岭在府北十五里大龙山之脉伏而复见耸起如脊故名后讹为集贤
　　长安岭在府西三十里路通潜山宋王安石有晓发长安岭诗即此相近又有龙见岭
