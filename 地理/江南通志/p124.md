<!-- { "loadSidebar": true } -->
　　神交亭在府城小丘山明李呈祥讲学地以遇湛若水构亭曰神交【附】明湛若水神交亭记【池阳有高士古源李子者谢太学隐居小丘山十余年不出志圣贤之道闻甘泉子而慕焉然而未尝识面甘泉亦未尝识其面而知之贤而敬之曰神交矣或曰面不相识何谓神交甘泉子曰夫人皆识面浅者也而谓上下万年识尧舜禹汤文武周孔是何面目而若相知之深焉神交也故孔子梦周公高宗梦传说舜梦拜平丞黄帝梦游华胥见尧羮墙皆心也神也神也者心之所为也故心之神也交通也通天而天通地而地通万物而万物通尧舜禹汤文武周孔而尧舜禹汤文武周孔感而通之一气也气也者通宇宙而一者也是故一体也一体故氤氲相通痛痒相关不交而交矣嘉靖丙午八月甘泉子过池阳登九华之山古源子出迓焉或曰子十年不为彼乡士夫出矣不为郡大夫出矣而为甘泉子出何耶曰吾为道出也非为甘泉公也相见而懽若平生交焉若鱼水不足也执弟子礼而学焉防心以相孚神以相授不待口之相语也深矣何则神交至焉倾盖次焉故知神之所为者可以尽心矣知心之所爲者可以知性矣知心神之所为者可以语道矣尽心知性而存养之可与语学矣尽之矣古源子退而作神交亭甘泉子为次第其语作亭记甘泉子喟然叹曰于平时知子而知神交之道则斯亭斯记可两忘矣】
　　弄水亭在府治通远门外旧桥之西杜牧建取李白欲弄水中月句为名
　　贵池亭在府城北五里矶上俗呼为望江亭唐杜牧诗势比凌敲宋武台
　　翠光亭在池口濒江宋岳飞诗爱此倚栏干谁同寓目闲轻隂弄晴日秀色隐空山岛屿萧骚外征帆杳霭间予虽江上老心羡白云关
　　清溪亭在府清溪鎭又有清溪馆
　　望华亭在九华山西圮桥之右旧名玩华亭冯叔吉重建易今名领九华众峯之妙
　　梅公亭在建德县治后宋梅尧臣为令有惠政民思之作此亭【附】元吴师道记【士君子宦游之方去之数百年人犹想其风烈而不忘至于崇表而章显之是虽好德之心然其所以使人至此而为末俗之劝者岂小哉池之建徳故宋尚书都官员外郎国子监直讲梅公圣兪景祐间为知县事集中诗几百篇皆在是邑作而当时风物宦况之大畧可考见也后人尝于官舍西偏为梅公堂以祀之既废而令柴梦规重建于县圃之北世易事更复改县后之半山亭为梅公亭以识其旧未几亦化为荒墟师道之来也按行遗址见大础在茅草中荛儿牧竖踯躅其上老木三数株错立苍然为之踌蹰太息自是营构之念往来于怀越明年始克就緖为屋三间限以周垣键以外扄飞檐虚槛高亢疎明既与邑人慰其景仰之思而溪山屋室环绕映带又得登临之美以相乐也当宋之初文体卑陋公倡古淡之作一变其习欧阳子以一世巨人而盛推尊之若已弗及又以仁厚乐易温恭谨质称其人一时诸公交口论荐虽仕不大显而文学行义足以仪当时而表后世矧建德肇邑自唐令长凡几何人而公之名独称之至今是岂可以势力致哉使凡吏于此者登公之亭诵公之诗思公之所树立以自励则斯邑之民将被其赐于无穷也师道于公无能为役然不可谓无志于自励者斯亭之作既自为之经营而众来致助乃命邑人陶起东董其事不以烦民庶几可久尚告来者嗣有葺焉其或迂吾之为漫不顾省任其圮坏泯灭亦独何心哉亭成当至元三年丁丑之岁十二月乙亥明年某月日记】
　　菊江亭在东流县西菊江门外旧有菊台濒大江后建楼其上名望江楼再易今名向于此祀陶潜故江曰菊江亭之名亦因此
　　绣春台在齐山东岩之巓危檐杰栋岿然屹立宋魏了翁书绣春台三字又有紫薇台在窦云岩后因杜牧得名今存石刻数字
　　昭明钓台有二一在鎭山下一在和龙山下有玉龙潭
　　白鹤台在青阳县东南保宁观相传白鹤眞人炼丹处
　　钓鱼台在青阳县九华山嘉鱼池上相传窦子明李昭象垂钓处
　　李白书堂有五一在府南四十里桃陂一在府南苦行岭一在铜陵县五松山一在石埭县杉山又一在青阳县九华山中宋吴梦祈记云翰林访道江汉会故友韦仲堪宰是邑乃卜居焉其居介乎龙女泉之侧嘉熈初蔡元龙访其遗迹于化城寺东偏复构斯堂
　　李昭象书堂在九华山翠羽池
　　杜荀鹤书堂在九华山东去小龙山三里许旧为临城地
　　范仲淹书堂在青阳县东二十里读山之阳华岳宅在府南山川坛后岳为殿前司谋诛史弥远遇害有手植松十余株宅前石狻猊尚存费冠乡宅在九华山少微峯
　　吴用之宅在九华山西坂吴氏自唐以前居之号松阳宅
　　新城宅在莲花峯西亦吴氏宅也唐刺史吴器高筑新城精舍
　　杨梅馆在府西九十里石岭多杨梅唐白居易有杨梅馆诗宋改为驿今呼为杨梅坦
　　龙堂精舍在铜陵县五松山李白与南陵常赞府游五松山诗有龙堂若可憇吾欲归精修之句注云铜井西五里有古精舍
　　陈公园在铜陵县东鼇首山园内有二池宋苏轼黄庭坚曾游此
　　叶公园在铜陵县东五十里叶山下宋王安石游其园戏叶云周廻莫有千秋叶叶随答云裨补能堪百节蚕
　　铁船在铜陵县五松山前湖田之下首尾船形如积铁旧传晋浔阳太守张寛殁为神于此一夕乘船至为人所见其船遂溺而露首尾焉
　　杏花村在府秀山门外里许因唐杜牧诗有牧童遥指杏花村得名南畿志云有古石井圏刻黄公广润玉泉六字
　　国朝郎遂有杏花村志
　　杜坞在府城西四里因杜牧得名其下有杜湖闵源在九华山东岩由神光岭南绕东岩外上中下凡三处皆产茗此闵茶所由名
　　桃源在建德县南四十里歩头村水源深邃人迹罕至唐干符中黄巢之乱邑人多避于此
　　石印池在建德县石印山下宋周必大录云县北六里断崖石壁之上有印文圆如马蹄两两相对旧传许旌阳逐蛟至此所留也
　　流觞濑在九华山百丈潭上有石渠唐李昭象与客泛觞于此
　　黄花驿在东流县北以陶潜种菊之地故名又有菊所
　　鹊头戌在铜陵县鹊头山六朝皆置戍
　　黄屯在府东南六十里唐干符中黄巢常屯此因名有黄屯堰南畿志云东二百里有石冈名铁劵相传唐赐巢铁劵处
　　三墩九曲在石埭县后南畿志云墩有三以应三台水九曲以应九曜郭璞以厌火灾
　　峡山寨在府西宋开寳七年曹彬伐江南拔峡山寨进克泗州是也
　　刘公寨在青阳县南宋建炎中刘光世因险立寨御张遇于此
　　丹井在青阳县九华山北葛洪炼丹井也
　　金钗井在石埭县西峨山之麓唐桂盛女尽节处白龟泉在青阳县化城寺西龟山下蒋之奇题名石上
　　龙女泉在青阳县东岩相传金地藏卜居方苦远汲俄有少女云石下有泉因以手拨石泉果涌出又有甘泉在东岩中峯下明嘉靖初湛若水讲学于此后建书院旁有一泉公自署曰甘泉
　　舒姑泉在石埭县南三十里盖山下百歩梁刘峻书盖山之泉闻歌而赴节相传昔有舒氏女与其父析薪至此牵挽不动俄化为泉其母曰吾女性好音乐乃作歌泉涌廻流有朱鲤一双云金鸡石在府城西五十里埤雅云江南富姓者庄前一石月下忽作鸡声遂名金鸡石
　　天柱石在石埭县陵阳山唐李白所筑
　　定城石在石埭县前街中长一丈二尺广五之一相传郭璞迁县立此石
　　石镜在石埭县栎山其石纵横二丈光明可鉴人物
　　鹿迹石在东流县东六十里相传葛洪跨白鹿仙去处



　　江南通志卷三十四
<史部,地理类,都会郡县之属,江南通志>
　　钦定四库全书
　　江南通志卷三十五
　　舆地志
　　古迹【六　大庐凤三府】
　　太平府
　　丹阳故城在府城东五十里接江宁县界秦置县始皇东巡由丹阳至钱塘即此汉仍之属丹阳郡谓小丹阳吴范从孙策下小丹阳是也今有丹阳鎭阳亦作杨应劭曰丹阳以木名邦晋志云丹阳山多赤柳故名
　　姑孰城即今府治汉丹阳春谷二县地东晋时置城戍守并积盐米于此城南临姑孰溪因名谢公城在府采石鎭晋谢尚鎭牛渚时所筑却月城在府西南三十里天门山上南宋车骑将军王元谟所筑广十余里久废
　　芜湖故城在芜湖县东三十里古鸠兹地左传襄三年楚子重伐吴克鸠兹是也汉置芜湖县今县东四十里有鸠兹港
　　王敦城在芜湖县东北一里罗氏园王敦鎭于湖时所筑
　　南豫州城在县东北一里金陵志云姑孰之南淮曲之阳晋成帝咸和四年侨立豫州治芜湖即此宣春城舆地纪畧云在芜湖今邑东尚名宣春门殆晋时侨立
　　上党郡城在芜湖县西南五里晋太元间因上党民南渡侨立上党郡及襄垣县
　　繁昌故城在繁昌县西北四十里东晋侨置襄城郡割于湖为境并置繁昌县属焉寰宇记云繁昌本南陵县地其地出石緑唐时为石緑塲今为旧县鎭又有襄城郡址在县东北延载乡
　　赭圻城在繁昌县西南十里孙吴置赭圻屯晋哀帝召桓温入朝至赭圻有诏止温温遂筑城居此今称故县城
　　南丹阳废郡在当涂县西北梁置
　　于湖废县在当涂县南三十八里汉丹阳县地三国吴为督农校尉治晋太康初始立于湖县属丹阳郡
　　春谷废县在繁昌县西北汉置新志谓在芜湖县陶辛圩者误按元和志寰宇记皆云在南陵县境应入繁昌无疑
　　天门双阙在府大信鎭宋大明七年帝西巡有双爵盘旋下集繖盖羣臣呼万岁诏建双阙
　　望江楼在当涂县慈姥矶相传梁昭明太子读书处又县东南净居院亦有昭明读书台
　　太白楼在采石矶即太白祠唐元和中建陆龟防诗谢眺青山李白楼是也
　　清风楼在芜湖县驿山之阳因苏轼清风阁旧额以命名
　　燃犀亭在当涂县采石牛渚矶上晋温峤平苏峻还鎭至此闻其下多怪燃犀烛之见水族奇形异状夜梦人谓曰与君幽明道别何意相照后人因建亭于此
　　赏咏亭在采石驿前晋谢尚鎭采石月夜泛舟闻别艇咏诗邀与谈论及旦知为袁宏荐于朝后人遂即事名亭焉
　　白纻亭在当涂县东七十五里昔宋帝与羣臣会此唱白纻歌故名
　　姑孰亭在当涂姑孰溪上【附】唐李白宴姑孰亭序【通驿公馆南有水亭焉四甍翚飞巉絶浦屿盖有前摄令河东薛公栋而宇之今宰陇西李公明化开物成务又横其梁而阁之昼鸣闲琴夕玩清月盖为接輶轩祖远客之佳境也制置既久莫知何名司马武公长材博古独映方外因据胡牀岸帻啸咏而谓前长史李公及诸公曰此亭跨姑孰之水可称为姑孰亭焉嘉名胜槩自我作也且夫曹官绂冕者大贤处之若游青山卧白云逍遥偃傲何适不可小才居之窘而自拘悄若桎梏则清风朗月河英岳秀皆为弃物安得称焉所以司马南隣当文章之旗鼓翰林客卿挥辞锋以战胜名教乐地无非得俊之塲也千载一时言诗纪志】捉月亭在采石鎭神霄宫内李白泛舟狂醉欲从水中捉月故名亦名暮云亭相传藏李白宫锦处宋梅尧臣有诗
　　十咏亭在府城东唐李白有姑孰十咏因名苏轼过此读之笑为赝物见陆游入蜀记
　　百花头上亭在府城外尼山巓宋景定五年太守郑羽建
　　蛾眉亭在当涂县北二十里据牛渚絶壁前直二梁山夹江对峙如蛾眉然故名宋熈宁二年太守张瓌建
　　孟公亭在当涂县官圩东岸宋咸淳八年大水知州孟知缙以身捍水水为之郤立亭表焉石刻尚存
