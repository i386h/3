<!-- { "loadSidebar": true } -->
　　【周显徳四年　唐保大十五年】二月周主发大梁命王环将水军自闵河沿颍入淮【闵河名琵琶沟亦曰蔡河即汴水分流自大梁城东经蔡口入颍颍水源出河南府嵩山东至归徳府鹿邑县俱与蔡河合流至正阳入扵淮】周主军扵赵步【自夀州北二十五里花靥镇沿淮东下一百余里有赵歩滩】三月诸军击唐紫金山寨【在夀州东北即八公山】大破之杀获万余人禽许文真邉镐杨守忠唐兵溺死及降者殆四万人获船舰粮仗十数万景达陈觉皆奔还金陵已而唐寿州节度使刘仁赡病甚监军使周廷构舁之出降明日仁赡卒以清淮军为忠正军以旌仁赡徙治下蔡赦州境死罪以下除政令不便民者四月周分江南降卒为六军三十指挥号懐徳军十一月周主拔濠州又拔其水寨及羊马城大破唐兵于洞口【胡注云凤阳府东九十里浮山洞口】鼓行而东所至皆下十二月唐兵退保清口【淮安府清县有清口】　周主自将亲军自淮北宋太祖将步骑自淮南诸将以水军自中流共追唐兵至楚州【今淮安府】西北大破之获战舰三百余艘战士七千余人唐濠州练使郭廷谓举城降周主使将濠州兵攻天长遣指挥使武守琦将骑数百趣扬州至髙邮唐人悉焚扬州官府民居驱其人南渡江周主闻泰州无偹遣兵袭取之
　　【周显徳五年唐交泰元年】正月周师克唐海州周主欲引战舰自淮入江阻北神堰【在淮安府城北】不得渡凿鹳水【在淮安府城西名老鹳河】以通其道巨舰数百艘皆逹于江又防唐静海军【淮安府通州】周兵攻楚州逾四旬唐防御使张彦卿固守不下周主自督诸将攻克之彦卿矢刃皆尽犹举绳牀以鬭而死所部千余人无一降者二月周主发楚州三月至泰州辛卯如迎銮镇【今仪徴县】至江口击唐军大破之时淮南惟庐舒蕲黄未下唐主遣刘承遇表献四州嵗输贡物数十万于是江北悉平得州四十县六十是月浚汴口道河逹流于淮于是江淮舟楫始相通
　　宋太祖建隆二年二月唐迁都于豫章八月唐主璟殂子煜嗣立于建康
　　开寳四年乃上表乞贬国曰江南宋许之
　　七年宋遣使谕江南主入朝江南主称疾辞九月命曹彬潘美曹翰将兵十万伐之十月彬等自江陵发战舰东下水陆并进闰月克池州败唐兵于铜陵【今池州府铜陵县】遂次采石初池州人樊若水钓鱼采石江上数夜乗小舟载丝绳维南岸疾棹抵北岸以度江之广狭因诣阙上书言江南可取状请造浮梁以济师帝然之遣内侍石全振造黄黒龙船数千艘又载竹絙自荆渚而下既克池州即用为知州若水请试舟于石牌口遂移置采石不差尺寸大军渡江若履平地江南主以郑彦华督水军杜直督步军各万人逆战皆败
　　八年正月田钦祚克溧水江南兵水陆十万陈于城下时舟楫未具潘美涉水径渡大军随之江南兵大败马军都虞侯汉琼率所部取巨舰实以葭苇乗风纵火防其城南水寨又拔关城守陴者争遁溺死二月曹彬以大军进次于秦淮江南统军使李雄父子八人皆没于阵十月曹彬遣都虞侯刘遇破江南军于皖口时唐朱令赟入援众号五十万顺流而下将焚采石浮桥防北风甚火反及之众大溃遂擒令赟自是絶无外援十一月唐主再奉表缓师不报甲申曹彬夜败江南军于城下乙未遂克升州江南平凡得州十七军三县一百八十【南唐自晋髙祖天福二年丁酉至宋太祖开寳八年乙亥凡三主计三十九年】
　　吴越
　　唐僖宗干符二年淅江狼山【在扬州府通州滨海】镇遏使王郢等刼库兵作乱攻陷苏常随泛江入海
　　四年闰月镇海节度使裴璩招降郢党散其徒六七千人输器械二十余万舟航粟帛称是
　　光啓三年五月镇海军乱逐其节度使周寳奔常州推薛朗留后钱镠遣都将杜棱阮结成及等讨薛朗六月败之阳羡十月防常州钱镠具部将礼迎周寳归杭州十二月镠以杜棱为常州制置使命阮结攻闰州禽薛朗斩之以阮结为润州制置使
　　昭宗龙纪元年三月钱镠从弟銶拔苏州景福元年五月以钱镠为苏杭观察使
　　二年董昌僭号命镠讨之三年昌求救于淮南杨行宻行宻遣兵攻苏州以救之虏刺史成及四年七月钱镠使顾全武拔松江无锡常熟华亭光化元年九月顾全武攻苏州淮南刺史台蒙弃城走独秦裴守昆山不下食尽城壊乃降二年五月进钱镠爵为越王
　　天祐元年四月更封为吴王
　　【梁太祖开平元年　晋岐吴称天祐四年】四月梁以钱镠为吴越王【梁开平三年　晋岐吴称天祐六年】四月淮南将周本围苏州不克夜遁
　　【梁干化三年　晋岐吴称天祐十年】五月拔广陵【今江南广徳州】
　　【梁末帝贞明五年　晋岐吴称天祐十六年　杨吴武义元年】三月梁诏吴越王镠讨吴【语在吴志】
　　【周显徳三年　南唐保大十四年】吴越入贡周乃诏谕吴越出兵击唐吴越王俶遣吴程督兵趣常州为唐所败引还
　　宋太祖开寳八年四月吴越王俶帅兵五万攻常州进兵防其闗城攻江隂宜兴皆下之遂取常州太宗太平兴国三年吴越王俶籍境内州军以献宋封俶为淮海国王【呉越自唐昭宗光化元年戊午始镇杭州后梁龙徳三年癸未始建国至宋太宗太平兴国三年戊寅纳土前后五传共计八十一年建国五十六年】
　　宋
　　平扬州
　　淮南节度使李重进周太祖之甥也帝即位加重进中书令赐之铁劵重进不自安拘宋使陈思诲治城缮兵求援于唐唐主以闻遣石守信等讨之寻亲征
　　太祖建隆元年十一月至广陵城将陷重进尽室自焚扬州平
　　南渡
　　髙宗徽宗第九子名构封康王靖康元年金兵围京师以张邦昌为计议使奉康王往质金军求和金人以为非亲王遣还十一月复诏王云副王使斡里雅布军王至磁州守臣宗泽谏止之帝即命为兵马大元帅开府相州
　　二年二月康王帅师次济州有众八万四月金人以二帝北去元祐太后降诏命即帝位五月朔受命即位于济州
　　建炎元年七月诏郭仲荀奉元祐太后如扬州六宫及卫士家属皆从迎奉太庙神主赴行在十月帝如扬州
　　二年春正月帝在扬州五月下诏择日还京既而不果冬十一月辛巳朔朝享祖宗神主于夀寜寺三年春正月帝在扬州丙午金人陷徐州二月庚戌朔皇子六宫如杭州金人至楚州辛亥陷天长壬子内侍报金兵至帝被甲驰至洲渡江至镇江府是日金兵过杨子桥游骑至洲翌日发镇江次吕城镇金兵入真州甲寅次常州丙辰次平江府丁巳金人犯泰州戊午次吴江县己未次秀州士戌驻跸杭州即州治为行宫癸亥命有司具舟常润迎济衣冠军民家属戊辰金人焚扬州而去吕颐浩复扬州夏四月丁卯帝发杭州五月戊寅朔帝次常州辛巳次镇江乙酉至江寕府改名建康六月庚申皇太后至建康乙亥诏谕中外以廹近防秋请太后率宗室迎奉神主如江表帝与辅臣宿将偹御敌兵应接中原官吏士民家属南迁者有司毋禁秋七月辛卯改杭州为临安府八月己未太后发建康闰月丁酉至洪州壬寅帝发建康甲辰次镇江九月丙午朔谍报金人治舟师将由海道窥浙遣韩世忠控守图山福山辛亥帝次平江府冬十月癸未帝至临安留七日遂如越州壬辰至越州戊戌金人陷夀春十一月乙巳犯庐州守臣李防以城降戊申乌珠犯和州守臣李俦以城降己酉陷无为军庚申陷真州壬戌金人陷溧水县癸亥陷太平州丁卯金人又陷六安军辛未乌珠渡江入建康癸酉帝如明州十二月辛已金人攻常州守臣周杞击走之陷广徳军壬午定议航海
　　四年正月帝御舟碇海中二月丙申金游骑至平江戊戌入平江纵兵焚掠三月壬子入常州丁巳至镇江府韩世忠屯焦山寺邀击之四月韩世忠驻军扬子江要金人归路屡败之乌珠引军走建康丙申韩世忠及乌珠再战江中金人乗风纵火世忠败绩乌珠渡江屯六合县五月壬子金人焚建康淮南宣抚司统制岳飞邀击于静安镇败之甲寅金人陷定逺县是月乌珠自六合引兵趋陜西七月庚申以岳飞为通泰州镇抚使九月金人防楚州辛酉犯扬州统制靳赛逆战于港河败之十一月丙午岳飞弃泰州渡江丁未金人犯泰州飞退保江隂军沙上乙卯金人陷泰州丁巳通州守臣吕伸弃城去
　　绍兴元年春正月己酉金人犯扬州秋七月达兰自宿迁北归
　　三年四月壬辰徙都督府于镇江
　　四年正月庚午诏诸路将帅毋以両国通使輙弛邉偹淮南州郡津渡尤慎讥察
　　五年二月丁丑帝发平江七月甲午韩世忠复镇淮军擒伪齐守王拱冬十月乙丑伪齐兵寇涟水军遣统制呼延通等逆击败之
　　六年二月乙卯韩世忠引兵攻宿迁县统制呼延通与金兵战败之擒其将贝勒雅哈丙辰韩世忠围淮阳军辛酉乌珠救淮阳韩世忠引兵归楚州三月金齐兵冦涟水军韩世忠击败之七月刘光世复夀春八月甲辰诏谕将士将亲征九月丙寅朔帝发临安癸酉帝次平江癸未权奉安神主于平江能仁寺冬十月刘麟宼淮西张浚遣杨沂中张宗顔等分兵御之戊戌沂中至濠州遣统制王徳郦琼及贼将崔皋贾泽王遇战皆败之贼兵夀春芍陂砦守臣孙晖拒战又败之甲辰刘猊犯定逺县沂中进战大败之于藕塘猊挺身遁追至南夀春而还癸丑张浚杨沂中引兵攻夀春不克而还十二月韩世忠攻淮阳军及金人战败之辛丑城南夀春府
　　七年春正月癸亥朔帝在平江下诏移跸建康庚辰筑采石宣化二城二月己未帝发平江三月癸亥朔次丹阳韩世忠入见命世忠扈从岳飞次之甲子次镇江辛未帝至建康夏四月筑太庙于建康以临安太庙为圣祖殿戊戌修濬建康城池秋七月诏即建康权正社稷之位壬子统制呼延通王权等袭击金人于淮阳军败之闰月韩世忠引兵渡淮逆击金人于刘冷荘败之是月张俊弃盱眙引兵还建康十二月庚午命韩世忠留屯楚州屏蔽江淮
　　八年春正月戊子朔帝在建康二月帝发建康如临安
　　九年春三月丙申王伦受地于金得东西南三京夀春宿亳曹单州及陜西京西之地四月壬申移寿春【阙】　淮北旧城九月己亥郭仲荀率东京兵五千至镇江
　　十年闰月韩世忠遣统制王胜王权攻海州克之执其守王山庚子张俊弃亳州引军还夀春八月丁亥杨沂中自宿州夜袭栁子镇军溃遂自夀春渡淮归金人屠宿州九月壬寅朔谕韩世忠罢兵时秦桧専主和议诸大帅皆还镇
　　十一年春金人犯夀春守臣孙晖统制雷仲合兵拒之丁巳夀春防晖仲弃城去丙寅乌珠防庐州二月癸酉张俊遣王徳渡江屯和州金人退屯昭闗乙亥金人复来争和州张俊败之丙子王徳等败金人于含山县东己卯统制闗师古等横击败金人于巢县复之癸未王徳田师中等击破金人复含山县夺昭闗刘锜自东闗击败金人于青谿甲申金人复犯昭闗王徳等又败之李显忠遣统领崔皋击败金人于舒城县丁亥杨沂中等大败金人于柘臯己丑乌珠率兵逆战于店步沂中等又败之乗胜逐北遂复庐州三月壬寅韩世忠引兵趋夀春金人围濠州甲辰张俊杨沂中刘锜议班师丁未金人陷濠州执守臣王进夷其城壬子金人渡淮北归冬十月丙寅朔金人陷泗州遂陷楚州是月金人陷濠州是月与金国和议成立盟书约以淮水中流画疆嵗奉银二十五万両绢二十五万匹休兵息民各守境土
　　平江淮羣盗
