<!-- { "loadSidebar": true } -->
　　明李锡字君宠世袭新安卫千户征倭有功累陞总兵官与俞大猷夹击海冦曾一本擒之以征蛮将军代大猷镇广信巡抚御史上其功言锡一年内破贼二百一十四巢获首功一万二千余级宜久其任许之进秩二等卒于官
　　国朝江起龙歙人顺治中任广东水师参将驻劄白鸽寨通明港白鸽当郡城入海之口为雷州左臂营署倾圮武备废弛起龙大修饬之壁垒一新久之迁副将移营海安口出洋捕盗风发舟覆殒焉屡着感异雍正九年封为英佑骁骑将军之神
　　宁国府
　　唐左难当一名匡政泾县人隋末盗起难当率众保障武德中入朝授猷州刺史辅公祏反围猷州固守逾年李大亮至授以兵遂击公祏败之后太宗伐髙丽以李大亮为水道兵总管难当副焉与李勣李道宗节勇并冠一时
　　梅知岩宁国人隋季兵乱知岩部伍乡里帅众保障与左难当相犄角盗不能犯武德初与难当同归附封南鲁王
　　宋李材字达才太平人宣和末金围太原材以太学生上书言三关四镇国家根本宜速遣偏师倍道趋雁门入定襄复忻代截石头关絶其归路俾腹背受敌朝议以为然命陈淬武汉英等将兵径收忻代材参幕谋画居多仕终蕲州通判
　　元徐用和南陵人有武略至正间海贼炽行中书左丞特哩特穆尔以用和参赞军务抚有功陞都镇抚上命绘图传逺卒赐祭葬
　　胡有庆泾县人父武孙任宣城尉以擒贼功陞湖州路同知有庆轻财任侠仕终武昌录判尝尉婺源有三虎白昼入城众莫能御有庆连发三矢毙之
　　明袁洪宣城人少勇敢习韬畧洪武初从军歴战有功特进左都督子容尚燕王郡主以靖难功封广平侯
　　何应龙字子骧南陵人元末里中诸侠少啸聚应龙诱其首乱者斩之余悉蒲伏请命乃散粟结士部署捍御乡井获安有司上其功授民兵万户明兴归附诏世袭
　　李遇文字克显世袭宣州卫指挥陞刘河游击时小琉球三十六人风潮飃至把总陈嘉谟欲指为倭斩首报功遇文召通事讯实遂遣归歴陞湖广副总兵防皮林苗叛纠聚八洞据险要遇文攻破其寨分兵进恢复永从县焚苗巢窟追擒渠魁王陀于广西境以功转左军都督镇贵州
　　沈有容字士宣城人万厯中以武举为昌平千总调蓟镇以二十余卒退朶顔长昻三千骑数出塞有功迁都司守浯屿铜山石湖时倭寇剽掠闽浙有容夜过澎河与倭遇纵火焚其六舟斩十五级还所俘民三百七十余人倭不至者十年红毛番韦麻郎艘次澎湖求市有容大声詟之即引去擢山东总兵驻登州广宁失守辽民望海求渡登抚下令禁之有容固争具舟以济活万余人以年老乞归
　　孙镐字西涯太平人以乡荐知临頴县师贼擒良民黥师字于面州县遇黥者即指为师镐独下令曰归农者民抗鬭者贼黥否勿问众感泣遂溃寻知简州土司有嫡庶争立者拥兵相持命使往即杀之镐从数骑赍诏往从容询所宜立若未尝有诏者久之益习樽酒招延嫡庶咸与席一日镐指北山曰今九日也此宜登髙嫡庶欣然从之方命酌忽一吏曰诏至即持庶下斩之事平仕至瑞州同知致仕
　　国朝唐邦杰字辅宸宣城县人顺治间以总兵官驻防仙游移守宝庆复迁镇河州平西山巨寇定陜西保安堡乱兵巡积石枹罕二十四关修边城八百五十丈火儿藏野番皆畏威賔服
　　池州府
　　明顾成字景昭贵池人太祖起滁阳充帐前亲军以功歴指挥佥事从平蜀破贵州蛮克普定大兵入云南以成断后扼普定迁都督佥事寻充征南将军镇贵州征五开六硐破一百三十七砦后与靖难师战真定兵败被执成祖释而用之永乐初封镇逺侯又命出镇贵州捣罗台斩叛酋普亮羣蛮震慑寻致仕归卒諡武毅
　　纪元宪字荩我贵池人万厯甲辰武进士由偏裨歴广西总兵官右军都督佥事挂征蛮将军印威名震獞猺又建德檀武臣隆庆二年由武进士歴神枢营参将为名将戚继光所重
　　何自谦字益之铜陵人万厯中以贡授琼州府通判时朝廷遣中使至琼与羣黎市珍异屡有激变相刦杀者自谦毎从中调防之得无事后代守入觐回而黎变大作自谦道闻之疾驰渡海合雷阳三路兵捣黎穴冒暑深入用火攻之擒其渠魁十余人黎始帖服因条抚黎数事上之诏如议以秩满迁审理又叙平黎功进阶长史致仕
　　金文光字朴只石埭人万厯三十一年武进士官福建游击合红毛倭寇有功歴南贑参将会属境土寇踞九连洞为害流毒及闽广文光以兵深入平之贑人为立生祠
　　方仪鳯贵池人万厯丙辰武状元授广东屯田都司佥书大兴屯政以给军食歴广东参将红毛刦掠海上督兵却之擢南路副总兵着韬畧全书行世子懋昌由武进士歴贵州安顺副总兵抚驭羣蛮着方略
　　施台臣青阳人天启壬戌进士授龙岩令县傍海值红毛入寇台臣躬督民兵奋勇逐之寇遁邑赖以全又建德冯时来明季由举人授江安知县土番冦掠时来集兵固守贼攻城数月不能下始解围去
　　金孔器字琏如建德人明季由贡授蒲台令有奸民据海岛掠海旁诸邑孔器严守备以待之寇不能犯调崇义督兵平土寇擢南康同知南康接楚界多流寇山贼往往为之应孔器随宜抚夺还所掠妇女郡境得安
　　汪思诚字纯一贵池人史可法备兵池州竒思诚才招致幕下毎参军谋及可法开府江上题授军职歴擢副总兵临阵力战每脱可法于险后与可法同死扬州
　　国朝曹曰玮字继武贵池人康熙癸未武状元授二等侍卫从征漠北特着劳绩出为山西养民路参将累擢陜西兴汉总兵官汉江暴涨州城被水齧尽圮督军士昼夜巡防感疾卒曰玮精骑射通经史大义居官勤慎驭卒伍严而有恩所拔多材勇之士
　　太平府
　　明端宏字仲仁当涂人天顺丁丑进士授御史歴按云南河南广西谿谷蛮獠久为边害宏选将练兵储饷设险为攻守计诸洞望风慑服
　　邢珣字子用当涂人治癸丑进士歴南刑部郎忤刘瑾削籍瑾诛复官知贑州南安龙川盗起珣引军逼贼先招降剧盗满总等后讨他盗多借其力王守仁征横水桶冈珣为军锋功最宸濠反珣率兵防守仁进讨值南风猛珣建策火攻遂大破之宸濠就擒以功迁左布政致仕贑人思之立报功祠祀守仁以珣配二子埴址居官并以清操闻
　　裴希度建阳卫人世袭指挥佥事屡立战功歴福建总兵官海盗郑芝龙剽刦州郡恃巨舰为长城风帆飘忽瞬息千里希度侦其将至预伏死士舟中人挟长钩锐斧俟贼近百钩齐举固挽之不得脱因举斧登舰杀贼无筭芝龙驾哨船逺遯寻乞降
　　祝可仕字孟型当涂人銮孙万厯庚戌进士授工部主事改户部督通仓著绩歴福建参议红毛入犯佐巡抚南居仁筹画击败之迁广西副使未任卒
　　庐州府
　　隋陈棱字长威庐江人大业中拜虎贲郎将击琉球大破之虏男女数千而归炀帝幸江都命统宿卫兵击贼淮上往往克防迁右御卫将军
　　唐任瓌字子玮合肥人髙祖义师起瓌至龙门请谒愿为一介使先入关宣布威灵乃授招慰大使说下韩城以功封管国公与诸将击破王世充后平徐圆朗及辅公祏拜邢州都督迁陜州卒
　　五代王景仁庐州合肥人初名茂章为杨行密将骁勇刚悍临敌务以身先士卒梁友宁攻王师范于青州行密遣景仁以步骑七千救师范大破之遂斩友宁梁太祖闻之以二十万兵倍道而至景仁闭垒示怯伺梁兵怠毁栅而出驱驰疾战战酣退坐召诸将饮酒已而复战太祖登髙望见之叹曰使吾得此人为将天下不足平也梁兵又败景仁全师而归官润州团练使后归梁累官宁国军节度使同平章事
　　宋刘虎庐州梁县人起农家军籍力战累功擢副都统总辖淮隂水陆军马拒元师于五河率勇士乗风纵火中流矢洞腹达背闷絶复苏挥兵更战意气弥厉援夀春自三月至五月战百余合卒解其围奏凯进利州观察使拜合肥郡侯
　　明张德胜字仁辅合肥人与廖永安俞通海等泊巢湖结水寨自固太祖驻师和阳来通欵从下太平取集庆克镇江常州宣州复池州后追陈友谅于采石战死赠蔡国公諡忠毅
　　杨璟合肥人本儒家子沈毅好武归太祖从征陈友谅克九江诸郡县下广西征山西平唐邓南阳佐镇北平练兵辽东积功封营阳侯赠芮国公諡武信
　　吴复字伯起合肥人率众归太祖于濠岭前驱积功封安陆侯追封黔国公諡威毅复平居恂恂至临阵奋发无坚不破冲突矢石身无完肤
　　俞通海字碧泉巢人随父廷玉来附太祖渡江取太平金陵畧定常润蕲黄等处殱陈友谅于康郎山功最多从征张士诚中流矢卒追封豫国公諡忠烈
　　马云合肥人洪武四年为都指挥使与叶旺同镇辽东设竒出伏破纳哈追击三百余里殱其众殆尽上嘉其忠遣使劳之进都督佥事兼总制辽东军马十二年征大宁克防巡边还卒
　　俞通源字百川通海弟少随父兄立功通海卒领其众攻苏州擒士诚嗣通海官从大将军定中原下山东河南北山西关陜征王保保皆先登洪武三年封南安侯从廖永忠伐蜀又从魏国公出塞有功后镇云南征广南诸蛮俘获万数弟通渊建文时豹韬卫指挥战白沟河死
　　袁义庐江人本姓张太祖赐姓名数从征伐积功为楚雄卫指挥使尝入朝以其老命染须鬓还任以威逺人
　　廖永忠永安弟永安殁永忠总其兵为水将蹙陈友谅于龙江取江西从下苏湖平方国珍取福建广东略定广西征蜀论功当封公以鄱阳之役有邀赏意抑封德庆侯
　　金朝兴巢人沉勇有智略元季结乡里立砦防俞廖以舟师纳欵遂率所部来附从渡江征陈友谅张士诚北畧中原西平蜀夏封宣德侯征云南至防川卒赠沂国公諡武毅
　　花茂巢人从太祖征伐授副千户平西蜀两广有功世袭广州左卫指挥使请设沿海依山二十四卫所筑城浚池收集海岛诸军仍于要害之地立堡屯军以备不虞皆报可进都指挥使卒赐子英武毅有文畧自以功陞都督佥事
　　汪兴祖巢人初为张德胜养子累功封东胜侯人有言其过者上弗问亦弗与诰劵从傅将军入蜀克阶文中飞石死诏兴祖没王事授原封侯与世劵
　　赵庸合肥人元末率舟师来附从征陈友谅张士诚走张良弼降李思齐多战功封雄侯
　　叶升合肥人自拔采石定金陵平友谅士诚还征中原三平叛蛮积战功封靖宁侯镇辽东六年边备修举
　　髙显合肥人以功封汝隂侯諡武肃
　　郑亨合肥人从成祖积战功封武安侯充总兵官备宣府规画周详帝凡五出塞亨皆从行率破敌仁宗即位移镇大同无宼患宣德初招降酋长归附者相属卒諡忠毅
　　徐用元合肥人以功封永康侯
　　陈文合肥人早丧父奉母至孝屡立战功官都督佥事卒赠东海侯諡孝勇武臣以孝谥者止文一人
　　孙世巢人以功封富春侯
　　陈清巢人以功封合浦侯諡崇武
　　左君弼合肥人元末据州太祖再攻之走汴守陈州遣使持书招谕君弼犹豫不能决乃归其母于陈州始感泣纳欵以副总兵率师讨捕底定两江徐忠字仲达合肥人父用开国功陞副千户忠嗣职进卫指挥佥事镇开平从靖难兵将前军败李景隆于郑村坝白沟之战两指被刅未殊忠自断之裹创进战大防歴都督佥事封永康侯卒赠蔡国公諡忠烈
　　胡通王珪甯仲英王雄王玉玉弟瑛周显郑祥翟通皆合肥人明开国时各树战功
　　国朝王承业庐江人任福建中路参将移镇潮州康熙甲寅逆藩煽乱以中营副将征贼有功陞总镇往云南被重伤殁于营　赠右都督
