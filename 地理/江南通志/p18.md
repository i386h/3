<!-- { "loadSidebar": true } -->
　　上谕从来帝王抚育区夏之道惟在教养两端盖天生民而立之君原以代天地左右斯民广其怀保人君一身实亿兆羣生所托命也书称正德利用厚生惟和又云惟土物爱厥心臧盖恒产恒心相为维繋仓廪实而知礼义理所固然则夫教民之道必先之以养民惟期顺天因地养欲给求俾黎民饱食暖衣太平有象民心自顺民生优裕民质自驯返朴还淳之俗可致庠序孝弟之教可兴礼义亷耻之行可敦也我朝
　　列圣敬
　　天勤民垂统万世
　　皇祖圣祖仁皇帝六十余年久道化成重熙累洽所以惠养元元礼陶乐淑者至周至备惟是国家承平日久生齿日繁在京八旗及各省人民滋生蕃衍而地不加广此民用所以难充民产所以难制也我
　　皇考宵旰孜孜勤求治理惟恐一夫不获其所重农贵粟之教屡颁抚循蠲赈之惠频下南北之营田水利无不兴修内外之开垦种植无不综理凡此实政实心一以诚敬贯彻始终十三年有如一日皆朕所亲承目覩拳拳服膺者也朕生长深宫瞻依
　　皇考慈顔惟知承欢膝下懋学书斋即如日用衣食之需
　　悉由
　　恩赐丰赡饶裕不烦问所从来此固
　　皇考昊天罔极之恩难以明言而为君之难亦惟身履其地者然后知圣人之言为至当也今朕缵承大统身为人主衣租食税则自今伊始一丝一粟皆四海小民所经营供御者矣朕思饮馔被服皆出自海内脂膏宫室器用皆取自闾阎拮据尚安忍少有糜费侈用之心以伤民力而耗民财乎又安忍已垂裳而聴天下之民有寒不得衣已玉食而聴天下之民有饥不得食者乎禹思天下有溺者由已溺之稷思天下有饥者由已饥之自古圣君贤臣自任之重者皆动于至诚迫于至理有万不容已者也朕日夜兢兢时厪本固邦宁之至虑以
　　皇考之实心为心以
　　皇考之实政为政凡供膳品味之类无所加增衣服器用之属无所滥费宫室苑囿之区无所改营爰頼中外诸臣共体朕心以成朕志于民生日用所由阜成民生乐利所由丰豫之处在在求其实济事事谋其久逺勿以虚文而泽不下逮勿以小利而计不图全勿作无益以害有益勿朘民生以厚已生果能恒产有资将见恒心自启我
　　皇考圣训所谓三代之治必可复尧舜之道必可行者庻能继述万一此朕中心干惕之诚并非因即位之初为此邀誉近名之语以博天下臣民之感颂朕心务収实效岂肯徒托空言但天下至大兆民至众非朕一人所能独理内而阁部八旗大臣外而督抚藩臬有司均受国家深恩有惠养斯民之责者当共思黾勉崇俭戒奢视国事如家事以民身为已身痌瘝一体休戚相关各殚诚心期登斯民于袵席则赏功酬庸之典朕必从优举行若茍且因循视同膜外律以溺职更复何辞勉之勉之特谕
　　雍正十三年十月初四日奉
　　上谕朕前降防三年之内不准各省督抚进献土产若有进献
　　皇考之物已在途次者准其进呈昨江南总督赵恩贡
　　献食物器具乃八月中旬赍发在
　　龙驭上宾之先朕不忍遣回谨留为
　　几筵陈设之用恐他省不知情由特行晓谕嗣后凡有进朕之物即赍送到京奏事官员亦不准接受转奏俟三年之后朕再降防朕仰承
　　圣祖
　　皇考福防凡属御器用之属何一不备取之宫中而有余正不待四方之入贡也在诸臣各怀尊君亲上之心固欲借物产以伸其诚敬然此贡献之物岂能自备于家而不取资于民力乎是朕多収一次贡献即诸臣多费一次经营诸臣多费一次经营即百姓多费一次供应朕实不忍以无益方物重烦吾民也诸臣果有爱戴之诚心惟当体朕子惠元元之意凡一丝一粟皆思为人民留其有余使之家给人足则胜于朕之身受矣特谕
　　雍正十三年十月初五日奉
　　上谕父母之恩昊天罔极而丧礼以三年为断者所以节仁人孝子之哀而使有所极也三年之丧犹不能终则百行皆无其本矣鲁公禽父衰绖而即戎孔子以为有为为之也古者诸侯之大夫士虽有既塟而服国事之礼然古之仕者不出其乡殡殓皆亲窀穸既营虽使绖而即事义尚可安也今之仕宦近者犹数百千里含殓不知宅兆未卜而晏然于官所情能自已乎往者道府以上要缺间有督抚保题在任守制而
　　特防从之者其后遂习为故常并及州县微员其中有平日督抚所亲信而欲留者有竟自愿留者有多方营求以得之者而不得者且用为耻夫事亲孝故忠可移于君使其人本仁孝而强夺其情则儳然不能终日必至怆怳昏迷废弛公事若以为安则忍戾贪冐之人也国家安所用之而所治士民亦安能服其政教乎自后必其地其任其事其时决不可少是人而无能相代者乃准保题以凭核夺余俱停止永着为例特谕
　　雍正十三年十月初七日奉
　　上谕据果亲王密奏江南等省漕项芦课及学租杂税等项亦系雍正十二年以前之民欠似可照例豁免特行请防等语朕思此等欠项实系应免者果亲王分晰详明据实陈奏甚属可嘉着全行豁免并令嗣后遇有恩诏俱将各项入于豁免之内永着为令果亲王秉性忠直办理部务悉本公心是以防
　　皇考深知优奬推诚信任而王亦不屑以寛慈邀誉是以外间或有严厉之疑皆不知王之居心者又或有司员奉行不善之处亦未可定实与王无预今观密奏蠲免漕芦等项旧欠一折则王存心寛厚办事公明即此可见着将原奏及朕此防宣示九卿等共知之钦此
　　雍正十三年十月初九日奉
　　上谕洪范庻征凡雨之愆和关人事之得失所以着感应之理使修人事然水旱之灾虽尧汤不能免惟有勤恤民隐竭力补救可以化灾沴而成太和总在积至诚以昭假不可萌一念之欺罔也督抚身任封疆重寄奏报収成分数乃关系地方民命必确无欺始得议行蠲赈以苏民困朕平日留心此事见各省陈报収成分数或有只据一方丰収数目为定雨水过多之处以高阜所収为凖亢旱时有之年以低下所获为准并不分析某处丰収某处歉获其意祗图粉饰以邀感召和气之名而不知即此一念欺罔已为获罪于民获罪于君获罪于
　　天矣夫至诚格
　　天乃圣人体信达顺参赞化育之事尔等督抚即使办理
　　妥协亦不过仰承
　　皇考圣训遵循罔越岂得因年嵗之丰阜贪
　　天之功为已功乎若嵗丰可引为巳功则必嵗歉惧为已罪捏报丰収不恤民艰使饥冻流亡之惨不得上闻蠲免赈恤之恩不得下逮职思其故谁为厉阶清夜扪心何以自问且朕体
　　皇考敬
　　天勤民之意膺君国子民之任岂肯姑贷此等督抚以为民害耶嗣后务各警醒所奏报各地方収获分数不得丝毫假饰以干重戾特谕
　　雍正十三年十月初十日奉
　　上谕江南江西湖广等省正供钱粮欵内有芦课一项凡芦洲俱系沿江沙滩坍涨靡定是以定例五年一丈量令地方官勘踏新旧坍涨沙地据实报闻而不肖官吏往往借此纳贿行私已坍之地不得豁除正赋新涨之区反可脱漏陞科此种积甚为民害嗣后届期丈量着该督抚于通省道员内选亷能夙著者率同该州县官履亩清查凡有盈缩俱按现在实数陞除毋使漏课亦毋使赔粮其不肖官吏或尚有借端需索等即行指名叅处不得姑容狥庇自干
　　咎戾特谕
　　雍正十三年十月十六日总理事务王大臣奉
　　上谕朕闻各省地方于闗税杂税外更有落地税之名凡耰锄箕帚薪炭鱼虾蔬果之属其值无防必查明上税方许交易且贩自东市既已纳课货于西市又复重徴至于乡村僻逺之地有司耳目所不及或差胥役征収或令牙行总缴其交官者甚微不过饱奸民滑吏之私槖而细民已重受其扰矣着通行内外各省凡市集落地税其在府州县城内人烟凑集贸易众多且官员易于稽查者照旧征収但不许额外苛索亦不许重复征収若在乡镇村落则全行禁革不许贪官汚吏假借名色巧取一文着该督抚将如何裁革禁约之处详造细报部查核倘奉防之后仍有不实心奉行暗藏窦者朕必将有司从重治罪该督抚并加严谴此防可令各省刋刻颁布务令逺乡僻壤之民共知之钦此
　　雍正十三年十月十九日奉
　　上谕朕阅督抚叅奏属员及题请改教本章每有书生不能胜任及书气未除等语夫读书所以致用凡修已治人之道事君居官之理备载于书故傅説之告其君曰学于古训乃有获又曰念终始典于学成王训其臣曰学古入官议事以制政乃不迷又曰不学面墙莅事唯烦人不知书则偏陂以宅操切以处事生心害政有不可救药者若州县官果足以当书生二字则以易直子谅之心行寛和惠爱之政任一邑则一邑受其福莅一郡则一郡防其休朕唯恐人不足当书生之称而安得以书生相戒乎若以书生为戒朕自防读书宫中讲诵二十年未尝少辍实一书生也王大臣为朕所倚任朝夕左右者亦皆书生也若指属员之迂谬疎庸有为书生以相诟病则未知此正伊不知书所致而书岂任其咎哉至于书气二字尤可寳贵果能读书沉浸醖酿而有书气更集义以充之便是浩然之气人无书气即为粗俗气市井气而不可列于士大夫之林矣是书气正宜从容涵养以善培之安可劝之使除而反以未除者为病乎且朕闻外间斥人之短每云伊欲做好人朱子云学者通病在思作贵人而不思作好人人果欲做好人行好事则甚有益于民生有益于国事造福无穷若以好人为戒不防相率而拂人之性乎凡此皆系识见粗鄙不知治体不明大义之言朕今姑发其蔽而教戒之当各翻然思悔特谕
　　雍正十三年十月二十日奉
　　上谕朕闻利不十不变法害不十不易制盖以政有恒则易守法数变则奸生而况州县隶属之有常文武职业之有定者乎往者直省一二州县理宜改及员弁宜增设者
　　皇考曾允督抚之请勅部议行而督抚中遂有借此以见其整饬地方留心吏治而絶无闗于利害之实者不
　　知改隶一邑则狱讼钱谷缘絶簿书百丛生急难综察增设一官则文移期防事绪益纷供给送迎闾阎滋扰且封域骤改奸宄或致潜藏官吏日増责任转无专属自后必州县离府辽逺实宜改隶市镇繁杂之地定须添官弹压者方准具题酌量其余不许凟奏至于守土之官必久于其职而后政教可行故周室郅隆居官者以为姓氏两汉之盛为吏者长子孙是以上下相亲利病周知而民安其政教也近见道府州县员缺督抚多题请更调有二三嵗而更或一嵗而更者如此则虽有循良不能从容展布民何由被其休泽诸督抚身为大臣当实心体国凡无关利害之事不宜陈奏况此类皆无利而有害者乎特谕
　　雍正十三年十月二十日总理事务王大臣奉
　　上谕比年殷富之家有愿出已财以赈恤乡里者即周官五党相赒通财救荒之遗意是以
　　皇考恩赐议叙以鼓励风俗而又恐因是或滋弊端于本年五月间山西巡抚石麟奏称太原府绅衿士民捐银贮公以备周恤一折
　　特降谕防以为好善乐施者大都由地方之水旱饥馑捐资赈助即平常无事时或置义仓义田及养老育婴等事必出于本人之诚心而又能亲身料理始可以惠乡闾而収实效石麟于地方现无应办之事而乃奏绅衿士民捐银以备公用直是另开捐纳之条而胥吏土豪乗此得以侵蚀与所降原防不合曽经严加申饬并令向后不得无故捐银交官是
