<!-- { "loadSidebar": true } -->
　　又修筑临黄缕隄自张庄运口起至骆马湖口西裹头【长一千九十一丈五尺】自骆马湖东裹头起至拦马湖砂礓觜迤上矮隄头【长九百八十三丈二尺】河防杂説自宿迁县城西北起一带连山约行九百里至山东歴城县始见平地再西北二百里至徳州城南名黄河涯宋以前老黄河故道也黄河北行必过厯城西北南行必出宿迁东南然后有归海之路自宋神宗十四年黄河南徙由汴河东南夺淮入海厯今六百余载北道壅塞久已不可复问今日求黄河之故道即会淮入海之道也但黄水源大益以山陜河南万山之水合流而来每至不可测量从前百计隄防而隄高水亦高常被漫溃一经漫溃则水尽旁泄正河淤垫运道不通是以为今之计不得不建减水坝以泄其非常之势俾保隄工以全运道而衞民生也然上流砀山之毛城铺徐州之大谷山邳州运河之万家庄马庄集以及猫儿窝之各减水坝不过暂分其怒涨之势其水仍归黄河若径泄入海之坝则自拦马湖始康熙二十二年伏秋异涨皆赖此坝宣泄得保各处隄工其所泄之水俱入宿迁侍丘湖归杨家庄决口迤下旧河形内东北入海至此坝先则清黄并泄自黄水消落河边挂口防流止泄骆马湖清水坝系五座两旁高低减水之地计寛一百八十余丈中央深河泄水之地计寛十八丈盖为萧家渡初合龙门求其分泄故用此中央之深河也今萧家渡合龙已经一载下流黄河俱渐寛深不必更留深河相度筹维将中流挑土实填另于两旁添造高低桥坝一百丈以待他日异涨可也
　　又修筑归仁集西乌鸦岭土隄自凤阳府虹县界起下至归仁集石工头【长五百九丈】
　　又修砌归仁隄旧石工上自归仁集起下至五堡格隄头【长三千八十八丈　其内土隄四十一年重修】修筑五堡格隄至便民牐【长二千七百二十五丈　按便民牐康熙十九年建】河防杂説宿虹二县归仁隄一工共长六千三百二十五丈六尺内创工二千七百二十八丈帮工三千四百八十八丈六尺民工一百九丈皆所以御上流睢水并毛城铺减下之水以及砀萧徐宿灵睢宿迁等各州县雨水又因黄河底高尚未得骤然刷深诚恐清水积高有伤隄岸建五堡减水坝一座暂泄异涨又建便民牐一座以通行旅康熙二十二年伏秋时雨最大之时五堡减水坝底之上过水二尺五寸有竒三教堂便民牐底之上过水五尺七寸及用水平将此清水与黄河较之其黄水面尚高于清水六尺有竒迨至隆冬黄水已消七尺有竒清水仅有尺许而清黄始平然不能外泄也惟将便民牐底改深三尺牐墙亦加高三尺一经改深则上流清水由牐者多而由五堡减坝者少再于黄河南岸大隄之内挑小河一万八千余丈引此水直至清河县出口仍归黄河则不特分其注高堰之势而且可为沿隄运料之资河邉多栽栁树将来采伐亦易于转运不诚大有益于河防耶张鹏翮河防志归仁隄在宿迁县黄河南十六里始于明嘉靖间所以捍睢水湖水及黄水使不得南会于淮而又遏睢水湖水使之并入黄河助其冲刷也歴年隄工不修致祠堂湖一带连决七口尽诸水而注之淮河以为高堰害幸我
　　皇上审悉形势知其要
　　诏令兴修隄工既完又开引河引诸水至桃源老隄头出以达于黄又虑黄水消长靡常于归仁隄建牐三座于老隄头建牐二座黄水大则闭老隄头牐开归仁隄牐以放水入淮黄水小即闭归仁隄牐开老隄头牐以引水刷黄节宣有制可以垂久远矣史奭归仁隄考【归仁隄控黄淮界桃宿与高堰相表衷盖高堰为淮扬之长城而归仁隄又高堰之屏障也其上流来源自徐溪口厯萧县灵璧等处二百余里合永堌姬村湖水由宿迁之符离沟经邳之睢河而滙于埠子白鹿等湖从白洋河东西两沟入黄河黄之泥沙得此而汰故俗亦名汰黄隄然其槖籥则又在小河口之通塞盖小河通则睢湖诸水径入黄河而归仁之水减半其籓篱则又在耿车时儿滩一带之隄盖此隄高厚坚固则睢水不得漫入埠子等湖而河常通矣故上至高原下至时滩皆当接筑长隄嵗加修守盖修守此隄即所以守归仁也况小河常通】
　　【则灵睢宿迁积水得泄而沮洳渐成沃壤又舟行径直免犯湖险而小民便于贩易为地方利又非浅鲜也又按贻麦尝记云隄受白鹿等湖水由白洋河与黄水防其越小河口者又上流之支分也二水既合直趋高堰淮扬之民不为鱼鼈者几希隄成诸水悉由小河故道复入于淮高堰得杀水势而保无冲决水不旁流而永无夺河之患】泗州志归仁隄去州治几二百里去州境亦近三十里许自归仁集迤东至桃源之于家冈约长五十七里此虽虹睢桃源等处地界而实居泗之脊背也徐邳而下河身卑洼以故湖水随涨随涸间漫及泗境犹为害不甚自黄水徙萧县义安山合永堌湖水流入宿州之符离沟歴邳州之睢河与宿虹白鹿埠子藕湖等水汇为巨浸由拖犂沟南流入泗境安河会淮水为患一遇伏秋倒灌小河口白洋河由归仁集东横濶四十里奔而下嗣后逐年冲决经萧砀宿睢灵虹滨河州县田庐淹没弥甚万厯二十年隄东转北新接小土隄冲漫自岳家庄入大桥口由黄家堰过六师院接安河凡七八十里俱被渰荡巡按舒公题改石隄三千余丈后相继增修自是泗境无患隄久倾頺水势冲突直逼泗境与高堰平夫泗受淮患三牐闭既无所疏归仁摧复有所入弹丸尺土水上浮沤三版孤城中流一叶几何不胥而为鱼也康熙十年奉
　　防修砌河归故道泗可无忧黄而忧盖专在淮矣【附】御史徐越修复归仁隄疏【黄强淮弱前人借水济运必欲助淮力北与黄争先防阻淮水趋南而与湖防何也近黄河者有睢水埠子湖水其势甚大且遇黄河一涨则能与此水相连倘无隄以攩之直下而东则中阻淮水北行之道淮水半趋而南其北趋者无全力则为黄所阻而不能入河以济运其南趋者且汇诸湖之水漫溢于周桥牐一带为高寳各邑沦胥之患今议者从事于周桥啓闭及坚筑翟坝倾圮于水势不可谓不审但淮水有源有委臣谓当先施力于上流之归仁隄然后议及于下流之周桥牐一带乃获有利无害耳夫归仁隄上遏睢水埠子湖水使并白洋河出口以刷董口一带之沙淤而为益于运道下则兠睢湖诸水使不得冲入淮流以阻其势复南借周桥翟坝遏淮水下湖之便安得不怒激以取路清口耶淮水全出清口而两河治运道通矣】按徐越奏疏在康熙九年今附载于此
　　加帮桃源县黄河南岸自烟墩旧险八处修起至高家湾缕隄卑薄处
　　又加帮黄河北岸马家庄缕隄【长四百四十丈】
　　又加修上渡口嵗修险工【长六十丈】坝台【长二十八丈四尺】又加修三坌险工坝台【长二十四丈】
　　修筑清河县黄河北岸自桃源县界骆家营起至中河口西岸缕隄【长二千三百四十丈五尺】自中河口东岸起至四铺沟山阳县界缕隄【长六千四百六十三丈一尺　俱三十九年再加帮】
　　又修筑黄河南岸自桃源县界呉城起至张福口横隄头缕隄【长三千五百十丈　是年修筑未竟四十年重修】
　　又陈家庄东挑水新坝一座
　　圣祖仁皇帝驻跸相度河势指定方所亲钉桩木命筑坝挑黄水北入陶庄引河不致逼向运口是年钦遵
　　建筑工竣今土人俱称
　　御坝又建有
　　御桩亭
　　又修筑清口东甘罗城隄自甘罗城西南角迤西里河交界至卞家汪工头旧桩埽工【长一百三十一丈　内接卞家汪五十五丈系抢修】
　　又卞家汪隄自甘罗城北起至天妃坝石工头旧抢修桩埽工今改建石工【长八十四丈】
　　又修筑自厐家湾起至季家浅山阳县界缕隄【长四百六丈五尺】
　　修筑山阳县黄河南岸外河季家浅起至三坌上河交界缕隄【长一万一百九十五丈　内自上张庄至三坌长一千四百八丈四十年又加高二尺】
　　又加帮王公隄石工【长八百八十三丈五尺】按王公隄者前明万厯三年漕督王宗沐捐俸剙筑以御河患民为庙祀立碑号曰王公隄旧自海神庙至老坝口长五百九十五丈因嵗久淤垫又筑外越隄长六百二十丈至是年加帮防以桩埽
　　又修筑车路口起至上河大茭陵汰黄隄【长一万二千二百五十九丈】
　　又修筑上河三坌起至叶家营缕隄【长八千八百九十七丈三尺　是年修筑未竟四十年加帮】
　　又自土坝头起至童家营下河交界【长三千二百九十三丈】自马家社至时家坞流泉沟【长一千八百四十一丈】俱签钉排桩
　　三十九年三月十四日总河张鹏翮面奉
　　圣训古人之法与今河势不同其最要者黄河何以使之深清水何以使之出尔宜详加筹画
　　十七日又奉
　　圣训黄河曲处挑穵使直则水流通畅泥沙不淤尔宜留心
　　四月拆安东拦黄坝
　　赐名大通口【附】张鹏翮疏畧【导河入海顺水之性古人治河之道也自筑拦黄坝拂水之性以致黄水倒灌清口淤塞下流不通上流溃决淮扬常受水患劳费罔效以迄于今臣亲勘河工防得拦黄坝巍然如山中间一线涓涓细流相度上流正黄河水而寛八十三丈余前河臣拆坝一十七丈又拆二十八丈七尺尚有拦黄坝并积上三十七丈三尺未拆坝基高昻终属壅滞尽行拆去挑穵深通与正黄河八十三丈之水而相符又亟堵马家港于月内合龙使水势不致旁泄尽由正河而行俟黄水大长时将新挑之河开放资其畅流之势冲刷淤垫则黄水入海自是畅达】
　　命广辟清口张鹏翮河防志淮水由清口经安东出云梯闗以达于海此自夏禹至今数千年之故道黄河自宋神宗时南徙而与淮合今亦六百余年其出海之口广至数百丈深至数丈非人力所能为者或因上流不治水缓沙停以致梗塞而遂欲别寻一道以达于海此必无是理明潘季驯辩之甚详
　　皇上宸谟独运
　　命尽毁拦黄坝
　　赐名大通口又
　　命广辟清口淮水悉出会黄二渎合流奔腾东注积沙尽涤今河面寛至二百余丈即水落亦一百八九十丈深至四丈五六尺即水落亦三丈五六尺自大通口至惠家港八滩入海之处俱深三四丈不等自此两河皆复其故而淮海之间永庆安澜矣六月初四日
　　谕大学士伊桑阿马齐前张鹏翮赴任时朕即指示以必毁拦黄坝挑濬芒稻河人字河大抵河工事务非身履其地详察形势无由悉知初张鹏翮奏请欲按书上之言试行修筑朕谕云尔身至其地亲加详阅则应修之处便可知矣今毁去拦黄坝而清水遂出濬通海口而河势亦稍减观此则河工大可望也当于成龙赴任时朕亦曾谕以宜毁拦黄坝诚于彼时毁去早有效矣
　　七月初四日
　　谕大学士伊桑阿马齐张鹏翮所奏黄河曲处挑穵使直则对岸险工可平此説良是所谓曲处挑穵使直非谓取直于隄外乃两隄之间自四五里至十里广狭不一于此内曲者直之耳朕亦曾以此面谕于成龙于成龙之意甚忽视之朕不过暂往巡视于成龙乃久居河上之人毋论朕不能尽知即所深知者亦不可强令所司曲从朕意脱有不虞闗系非小今张鹏翮此奏与朕向时所见甚合朕凡事知者言之不知者不轻言即今邳州吕梁诸处情形如何并未亲见若强以为知必致辞穷伊桑阿马齐尔等俱曾亲到河工若所未知者概以为知可乎张鹏翮遇事精勤从此久任河务必能有益
　　九月二十四日
