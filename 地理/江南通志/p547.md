<!-- { "loadSidebar": true } -->
　　李夀朋字延老若谷孙淑子庆厯初进士判吏部南曹使行诸陵奏正昭宪皇后时祭礼厯户部判官知鳯翔府括芜田三万顷縦民耕择其壮者使习兵司马光荐其能加直史馆进盐铁副使弟复圭与夀朋同赐进士厯六路转运使在浙西奏蠲蛤税以予民在泾州奏免二税邵尧夫称其临事敏决有健吏才后以集贤殿修撰知荆南卒刘庠字希道徐州人由进士除监察御史里行仁宗外家李珣犯法庠奏法行自贵近始帝不豫储嗣未正庠疏请立太子皆从之神宗时厯官都转运使知开封府王安石欲见之戒典谒者曰客至勿纳惟刘庠来即告我或劝之见庠曰自彼执政未尝一事合人情竟不往见又与蔡确争廷叅礼出知太原府厯知永兴军时西征无功闗内骚动庠力言虚内事外恐摇根本帝嘉其忠元祐初加枢密直学士卒
　　郑仅彭城人第进士为冠氏令时河朔饥多盗相戒不入其境累迁知宁州诸军多杀老弱持首要赏仅下令非强壮而能生致者赏半之时诸路争进讨奏防仅独保境不生事冦亦不犯官至显谟阁直学士子望之字顾道有文名登进士靖康初再使金厯官直学士
　　姚孝锡字仲纯丰人政和四年登科为代州兵曹金兵入雁门州将议以城降官属畏怯投死无所孝锡偃卧大鼾畧不为意后家五台善治生出家粟万石赈饥多所全活所着有鸡肋集
　　成野贤丰人为全乡令每政暇匹马一仆循行郊陌劝课农桑刑清事简民安乐之
　　元曹伯啓字士开砀山人至元间荐授西台御史迁刑部侍郎持法平允权贵不得夺后为御史台侍御史奉命同刋定大元通制上言五刑者刑异五等黥杖徒役于千里之外百无一生还者是一人身被五刑非五刑各底于一人也法当改易丞相是之而不果行性庄肃奉身清约所奬借名士最多所着有汉泉漫藁续集行世六子十孙皆显仕彻尔防古竒氏居徐州三世矣彻尔幼孤母蒲氏敎以读书至元十八年世祖召见悦之常侍左右从征东北边劝帝赈给军过地方使江南言学田弗宜卖皆从之尝直陈丞相僧格罪状触帝怒命批其颊彻尔辩愈力卒悟陞福建行省平章政事平汀漳盗欧狗枭以徇尽赦胁从者改浙江行省疏呉淞江以利民田召入为中书平章事薨之日家赀不满二百人服其亷赠太师追封武宁王諡正宪
　　许义夫砀山人为夏邑县尹每亲诣乡社敎民稼穑赏勤罚惰境内丰足后为封丘尹至正四年大饥羣盗劫掠州县义夫闻贼至近境乃单骑出郊力言邑中小民贫皆已惊窜幸无入吾境言辞愿欵贼遂他往民免于难
　　钱光弼字仲明彭城人以荐授将仕郎同知晋宁州事厯迁汴梁路总管兼府尹未二年省宪交荐迁平江路总管兼管内劝农事卒赠兵部尚书追封彭城郡侯
　　明朱守仁字元夫徐州人明初知袁州洪武二年徴为工部侍郎寻拜尚书改北平行省叅政谪知县进知州厯四川布政使致仕复起知楚雄府所至有善政居楚雄九年境内大治入拜太仆卿马大蕃息马政之修自守仁始永乐初卒
　　任肃字伯雝徐州人领洪武乡荐为工部主事陞刑部郎中出知南昌府多惠政秩满父老乞留命増秩还任寻陞云南左叅政致仕
　　孟骥字尚德萧人洪武初以荐授驿丞厯迁贵州布政使有惠政秩满乞留诏増秩还任
　　黄正砀山人气质刚方言语必信居家以孝闻洪武中为邑吏以直言徴奏对擢右佥都御史卓有风裁后黜为英山县吏防金山叛冦复以为佥都御史即日渡江募勇敢士得十万遂讨平之又讨平云南叛冦还至普安为贼创伤卒
　　蔡楫字汝济沛人洪武十五年举孝亷拜福建道御史声绩甚着以言事谪戍甘州寻授嘉兴知县县多无赖子楫于防事剏置善恶二牌邑民有善恶皆志之多感愧趋善复任御史按交州有声称朱芾字大芾徐州人洪武中为户科给事中改御史性刚直以言事谪戍云南
　　张宏砀山人孝友勤学永乐中由国子生仕为开封府同知迁户部郎中出知荆州府政平守洁门絶私谒人称为闭户张云
　　王弼徐州人永乐中知良乡县有惠政当代去民恳留之值嵗旱躬祷即得雨有蝗入境拜祈之为羣鸟食尽民皆以为至诚所感迁户部主事马蕙字彦芳徐州人宣德壬子乡荐厯官汝宁府敎授所至敦重行谊敎有成效藩省屡聘典文皆辞不赴所着有兰斋集子暾字廷震领成化辛卯乡荐知潞州居官平恕宗藩信服无挠法者均徭赋兴学校以治最迁南户部郎中
　　李钺字延器萧人正统中以嵗贡为温州同知海冦钞掠钺获其渠魁寘之法胁从者招抚复业以功増秩厯知开封巩昌二府民尸祝焉
　　潘洪字裕夫宿迁县人父敏景泰中以人才举为泾县主簿有善政洪举成化乙未进士厯吏科给事中遇天变诏内外言得失洪已注籍休沐疏弊政数十条上之出守邵武疏杨哗吕烱之罪改守青州藩邸中人骄横以法绳之夺还所侵民地刘经字引之徐州人领成化丙午乡荐为武义令治最迁济宁州守时逆瑾擅权遣人索金不予遂免官瑾败或劝自白竟安退以终
　　张佶字习之徐州人治己丑进士为鄞令政有锋锷善良赖之迁南刑部主事立决疑狱多所平反迁浙江按察佥事势豪相戒勿犯其令
　　李穏字邦泰砀山人正德戊辰进士知仁和县迁御史以触权贵罢归嘉靖初应诏起迁浙江按察佥事吏事精确声望赫然乞终养归居乡恂恂称长者
　　高睢宁人正德戊辰进士以户部主事督徐州仓亷恪称最厯官山东佥事以忤刘瑾归
　　张鹤鸣字孚宇徐州人正德丁丑进士授山隂令值张居正行度田令父老有以苦浮税告者鹤鸣履亩清厘邑人德之擢御史
　　周冕沛人正德间由孝亷仕至布政司叅政洁已爱民不阿权贵着政体备要书行世
　　杨守谦字允亨徐州人父志学字逊夫治六年进士巡抚大同宣夏边人爱之卒諡康惠守谦嘉靖八年进士授主事厯郎中督学陜西所在有声擢巡抚山西又巡抚保定督紫荆诸闗去镇之日士民号泣追送数百里外俺答冦京城守谦倍道入援进兵部侍郎时仇鸾观望丁汝防亦戒勿轻战遂坐失误军机死闻者无不流涕守谦驭下有恩居官亷萧然若寒士隆庆初赠尚书諡恪愍张贞观字惟诚沛人嘉靖十一年进士官礼科都给事中屡建言后以皇长子出阁不具礼疏谏忤防家居所着有掖垣谏草野心堂集
　　王业萧人嘉靖庚子举人知永清县政尚平恕然有风裁能遏抑豪右寻擢御史权贵惮之










　　江南通志卷一百四十四
<史部,地理类,都会郡县之属,江南通志>
　　钦定四库全书
　　江南通志卷一百四十五
　　人物志
　　宦绩【七　太海通三州】
　　太仓州
　　宋郏亶字正父太仓州人第嘉祐进士授睦州团练推官熙宁中上书陈苏州水利指画条悉爲吴中言水利者之凖的王安石善之授司农寺丞提举兴修两浙水利子侨字子高亦有才
　　孙载字积中嘉定人居练祁市爲河中府户曹歴事三守皆侃侃与争曲直防察访使辟爲官属时干佑县令不奉行青苗法使载按之载言邑小民贫令实无罪知德清以德化民讼有累年不决者得一言皆感悟去歴知海沂婺亳诸州皆务大体时号循吏大观中以朝议大夫致仕
　　龚宗元字防之居今太仓界以乡贡知句容县摘发如神杨纮持使节行部号深酷至境曰龚君已治吾往徒扰遂不入仕至都官员外郎
　　明袁铭字德新嘉定人隐居东海倡明春秋学洪武中召对侃侃直諌除苏州训导与郑闳同爲经生所宗闳字以纯精易学长洲县学博
　　陈述字宗理嘉定人宣德间爲四川叅政时流贼剽掠官军失利述至推诚招抚降者三百余人已而德阳贼烧刧祈安县述统兵当贼冲间出竒兵挠之旬日悉平初蜀民不务本计述设法劝课数年间农桑遍野民用饶裕致仕后蜀人立祠祀焉着有农桑风化录静轩集
　　陆容字文量太仓人少与张泰陆釴称娄东三凤成化丙戌进士歴职方郎中筹画边事动中事宜外国贡狮子至廷议遣大臣迎之安南与占城閧议发兵往击容俱力论得寝时告变者赏重锦衣百户韦瑛掩平民告变容请诏法司鞫瑛坐诛告者渐衰治初有倚中贵求将者上面谕之执不下事竟止太监李良举都指挥王钦梁宏爲都督佥事命已下容劾良市恩擅权卒夺所授出爲浙江叅政列上急务十事并论漕渠利害不报寻罢姜昻字恒頫太仓人成化壬辰进士令枣强爲治清简狱无滞囚授监察御史劾方士李孜省之奸杖午门寻以亲老乞近郡便养改知宁波府擢福建叅政昻性方洁在官日惟市少肉供母而自食蔬菜子龙字梦宾爲礼部郎中諌武庙南廵杖几死后爲滇中兵备莅任四年汉夷大治滇人立祠祀之
　　龚字元之嘉定人成化戊戌进士歴吏部郎出知兖州奏免额外税粮万石时中贵李兴过兖势张甚独长揖不屈累迁右副都御史总督河道武宗尝称之爲干事老臣后以工部尚书致仕所着有玉书楼稿嘉定县志
　　杨瑛字润卿嘉定人成化丁未进士治初爲兵科给事中上疏请革弊政以保初治尝夜出遇贵珰争道批其颊珰泣诉上曰知是长杨须少避之后官至太仆少卿
　　胡承字安节太仓人成化丁未进士除翰林检讨充益王府讲官陞左长史承文学该洽侃侃持正在王府随事规益后卒于官
　　范纯字诚夫嘉定人成化中爲四川佥事以计败蛮兵于威州转松潘兵备防镇守内臣借供奉索金于各卫纯止之不听遂投劾归
　　周广字充之太仓人治乙丑进士爲吉水令赣川流贼至吉水丞簿惧且窜广叱曰丞簿窜即死盍死贼率众力御城得以完擢监察御史抗疏直言爲羣小所嫉屡经贬谪后爲福建按察有镇守中贵遗以金广不省置之库中贵惧谢罪乃与约毋挠吾三尺返其金仕至江西廵抚
　　唐恩字天宠嘉定人治中进士生平品行端方其教及门尝曰读书无他务只一静字检身无别法只一敬字爲松阳令以信义得民心县岁贡橙橘民苦科索恩令官自采办不烦一民以疾卒官检其槖止俸金三两而已
　　沈灼字文灿嘉定人正德戊辰进士爲御史首发宸濠之逆又尝言朝廷刑狱不宜付锦衣官校忤防夺俸后以议大礼不见听与句容曹锋昆山方凤同日挂冠归时称三谏从兄炤字文明爲刑科给事出按潼闗守将姚諌狱不附刘瑾意予杖谪戍
　　周在字善卿太仓人正德甲戌进士知宝坻县时中官横索困民在执法使不得扰县有豪绅素附刘瑾犯罪在绳之以法乃搆厰监诬在以他事系之狱法司直其诬后爲御史仍执法无少狥仕至浙江叅政寻罢归
　　顾济字舟卿太仓人正德丁丑进士由行人爲给事中时武宗归自南廵济上书切諌嘉靖改元八上疏其纳諌疏畧云陛下首辟言路羣臣因事纳忠高远似迂阔切直或犯顔若怒犯顔则言必忤置迂阔则计必格安望忠言日闻乎陛下首翦羣凶而奸党尚存乗机摇惑不可不畏上嘉纳之后乞终养归
　　高鏊字企之嘉定人正德中以太医諌南廵廷杖谪戍嘉靖中进院判
　　丘峻字惟陟嘉定人嘉靖己丑进士授大理评事每读狱词必反覆防绎同舍郎欲署事辄援其笔曰君辈勿轻作允字有大阉出镇广东多不法坐辟乃因乡人密以万金爲寿峻曰五岭之人思食其肉峻爲法官而纵之乎竟论如法
