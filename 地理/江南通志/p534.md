<!-- { "loadSidebar": true } -->
　　李世祺字寿生青浦人天启壬戌进士由行人擢给事中陈大计当定者二大当去者三帝纳之力言中官监视诸镇之非不能用又疏劾时相温体仁呉宗达忤帝意贬官后起行人司副厯迁太仆卿
　　包尔庚字长明华亭人明季以进士知广东罗定州戢悍兵雪寃狱弭峒徭之变民建祠祀之以卓异征不赴
　　国朝张安豫字子建华亭县人由太学生授齐东丞值东省饥盗起安豫单骑入龙山贼营谕以祸福皆解甲降擢齐河令督饷入京顺治初授金华府知府招徕绥辑政绩大着迁浙西守道
　　张安茂字子美华亭人以诚子顺治丁亥进士授工部主事分校戊子北闱称得人兼综漕务宿弊尽革厯浙江提学佥事辑泮宫礼乐全书迁陜西西宁道副使
　　诸舜发字陶叟青浦人顺治丁亥进士授户部主事厯陜西提学佥事请属不行试卷高下皆手自阅定以积劳卒绥徳州官署所遗惟图书数卷而己
　　周茂源字宿来华亭人顺治己丑进士厯刑部郎中授处州知府处山路险仄募民开凿二百余里自是所过若坦途又招集流亡给牛种垦田一干八百余顷以逋误左迁归日事著述有鹤静堂集子纶字鹰埀有文名
　　王广心字伊人华亭人顺治己丑进士授行人厯主事擢御史巡视京通二仓漕政自明季以来奸弊百出广心事事厘剔疏凡三十余上清操凛然虽大猾不敢挠又修筑通会河运道输挽无阻以亲老乞归所为诗文宏丽有集
　　许纉曽字孝修华亭人明通政使乐善曽孙顺治己丑进士选庶吉士陞中允以才堪外任转江西驿盐道理邮政以豁民累除鹾蠧以通商引迁川东道时寇孽未殄从征万州及取大昌皆有功擢河南按察使莅职勤敏刑狱一清以事罢复补云南按察使寻乞终养归
　　陆振芬字令逺华亭人顺治己丑进士时两粤未定破格用才特擢岭东恵潮道随大军进讨诸郡邑以次削平抵任后招流亡省徭役民遂大和癸巳四月驻潮总兵郝尚久作乱兵围道署振芬誓死不屈宻遣家人赍蜡丸牒请兵贼尚久伏诛力辞　题叙引疾归里
　　沈荃字贞蕤华亭人明大理卿粲裔孙父绍曽有至行聚徒授业荃顺治壬辰廷对第三人授编修出为河南大梁道有政绩洊厯詹事府詹事卒諡文恪荃学行醇洁名重馆阁书法尤推独步为
　　圣祖所赏士以一长来谒者辄为嘘植子宗敬字南季兼工书画康熙戊辰进士仕至四译馆卿
　　顾大申字见山华亭人顺治壬辰进士授工部主事分司夏镇河道节省公费筑城以守人服其廉干晋郎中出为陜西洮岷道佥事卒于官平日留
　　心经济所着河渠论言水利者多采用之
　　施维翰字及甫上海人顺治壬辰进士授临江推官陞御史在台班十七年所条奏皆闗大体累擢右副都御史巡抚山东迁浙江总督前院疏劾军士鼓噪一案缧絏二百余人维翰至即日会谳多所平反调福建总督未抵闽署卒諡清恵
　　王日藻字印周华亭人陞孙顺治乙未进士授工部主事由员外郎出为河南提学佥事报最擢参议补河道累迁浙江按察江西布政使所莅有声晋副都御史巡抚河南疏请开垦荒田四十四万余顷悉成沃壤分辖河务筹画精宻内迁刑部侍郎转户部厯工户二部尚书赋役诸政裁断允惬以事落职复起总理高堰河工勤瘁卒工所特复原秩
　　王顼龄字颛士广心子康熙丙辰进士授太常博士己未荐举博学鸿儒改授编修纂修明史厯工部尚书武英殿大学士雍正初以老乞休
　　上手勅慰留年八十四卒于位赠少傅諡文恭顼龄初以文学进洊厯卿曹谙练典故在政府八载恪诚纯一以风度称弟九龄字子武康熙壬戌进士由庶吉士厯官左都御史恬静有雅量
　　高层云字二鲍华亭人明检讨承祚孙康熙丙辰进士授大理寺评事擢吏科给事中章奏屡上皆秉礼执法多所弹正迁通政司右参议厯太常寺少卿卒官层云工诗文善书画得者宝藏之王鸿绪字季友广心子康熙癸丑进士廷对第二人授编修厯侍读学士妖人朱方旦以左道煽惑一时鸿绪特具疏列其三大罪方旦伏法累擢左都御史总裁明史自工部尚书转户部解任归后复修诗经传説彚纂及省方盛典并为总裁官张集字殿英上海人康熙丙辰进士授行人擢御史疏免漕田丈量以除民累及厘军政严保题等
　　事纠庸懦提镇不避怨嫌厯官至吏部侍郎连丁内外艰服阕补兵部左侍郎寻谢病归集性朴俭为大臣自奉若寒畯以徳量称
　　顾昌祚字受周上海人康熙己酉举北闱授江华知县粤西苗为患唯猺能御之前令尅减嵗赏遂不用命昌祚如额以给猺悦服悉力抗御四境帖然后以忤上官意左迁
　　徐宾字虞门华亭人康熙戊辰进士授临城令有山名紫壶套邑之奸民多啸聚其中宾单骑谕降之总理宣沙与桃花口牧马皆着劳绩以卓异征授户部主事擢吏科给事中转刑科掌印详陈积贮以杜侵渔及请截漕米赈山东饥悉见施行曹泰曽字彚初上海人康熙戊午乡荐授莆田令清赋简讼御吏严察有大姓杀人贿府求脱泰曽力持之卒正其罪条邑中利弊六事请之上官鋭意兴革寻坐执法被劾罢从弟炯曽由贡生知赣县亦着政声
　　廖鳯征字樾阡华亭人选拔入都大学士陈廷敬重其才品延为二子师康熙癸酉举北闱选授林县令邑素剽悍难治鳯征训以礼法俗为一变又均平户役民怀其徳丁内艰归










　　江南通志卷一百四十一
　　钦定四库全书
　　江南通志卷一百四十二
　　人物志
　　宦绩【四　常州一府】
　　常州府
　　后汉王闗字选公无锡人明易及天文更始中为侍御史终陈留太守不交豪强人号王独坐
　　彭循字子阳毘陵人建国二年海贼丁仪等万人据呉太守闻循勇谋以为邑令循晓仪利害应时散去民歌之曰时嵗仓卒贼纵横大防强弩不可当赖有贤令彭子阳
　　三国呉周鲂字子鱼阳羡人父宾少折节好交守广平多政绩鲂举孝廉为宁国长钱塘大帅彭式为寇以鲂为令旬月平之迁丹阳西部都尉鄱阳太守诱魏大司马曹休入皖邀击胜之在郡十二年恩威并行子处见忠节
　　晋周玘字宣佩处长子强毅沈断有父风烈石氷据江夏陈敏反扬州及钱璯寇阳羡皆率兵讨斩之三定江南元帝特置义兴郡以旌之为呉兴太守甚有威恵百姓敬爱卒諡忠烈
　　南北朝齐萧恵基思话第三子姊为桂阳王休范妃休范叛高帝以恵基为军副了不自疑袁粲刘秉起兵秉是恵基姊夫恵基安静无预帝益恩信永明中为侍中尚书令
　　萧赤斧南兰陵人为雍州刺史勤于奉公不营产利累迁太子詹事卒于家贫无绢为衾子颖冑好文义颖达好武勇武帝曰兄文弟武宗室便不乏才后颖胄厯官侍中尚书令颖达终左卫将军萧缅字景业南兰陵人自五兵尚书出为呉郡太守有能名厯迁雍州刺史所部畏爱及卒丧还百姓缘沔水悲泣设祭岘山为立祠
　　周山图字季寂义兴人宋元嘉中领白衣队拒魏兵于步以功加镇军将军后事齐高帝劝帝除沈攸之及攸之攻郢城预防其不能克又賛世子颐留屯湓口帝是之领御前西厢直卫
　　萧敷字仲达南兰陵人少有学业为随郡内史招怀逺近士庶安之以为前后之政莫及明帝深称敷风化之美
　　萧嶷字宣俨兰陵人都督荆州初沈攸之开人告讦囚系甚众嶷至镇一日遣三千人市租素重悉为寛假及为南蛮校尉开馆立学风教大振
　　梁萧景字子昭南兰陵人初仕齐为永宁令政为百城最武帝践阼厯南兖雍二州刺史吏人畏敬抄盗絶迹又监扬州尤称明断迁都督郢州复有能名卒諡曰忠子励厯守淮南宣城豫章皆有善政及迁广州去豫章人吏俱赍粮食逺送数百里萧昂字子明景弟厯轻车将军监南兖州初兄景为兖州徳恵在人及昂来代时人方之汉冯氏终江州刺史
　　萧洽字宏称恵基子齐永明中举明经梁为南徐州治中近畿重镇前后居者皆致巨富洽清身守职妻子不免饥寒累迁临海太守为政清平不尚威猛
　　萧介字茂镜南兰陵人少颖悟有器识大同中为武陵王府长史以清白称出为始兴太守甚着威徳厯迁都官尚书每军国大事必先访介帝谓朱异曰端右才也太清中帝纳侯景介上表极谏帝省表叹息卒不能用
　　萧琛字彦瑜恵基从子起家齐太学博士天监中迁呉兴太守郡有项羽祠于郡防事安神座守多避舍琛至叱曰生不能与汉祖争中原久据此何也撤之后频莅大郡有名声不事赀产
　　陈萧引字叔休介子方正有器度避侯景乱南适岭表广州刺史欧阳纥有异图引数规正之及陈平番禺引北还厯库部侍郎掌知营造自吕梁之败戎储空匮引在职一年器械充足后主即位为中庶子建康令以请属不行被譛免官
　　唐萧瑀字时文梁明帝子也以女兄为隋晋王妃厯拜内史侍郎出守河池郡击降部内钞贼万人又击走薛举后归唐封宋国公署秦王府司马委以枢筦与房杜不协屡免官辄复起太宗尝赐诗曰疾风知劲草板荡识诚臣后拜太子太保同中书门下三品卒诏赠司空曽孙定为袁润等六州刺史治最擢太子少师赠太子太师
　　萧钧瑀从子永徽中累迁谏议大夫文馆学士能直谏终太子率更令子瓘渝州长史居母丧毁卒瓘子嵩有定州击吐蕃功授同中书门下三品中书令子衡衡子复复子湛湛子寘寘子遘皆宰相衡弟华华子恒恒子俛恒弟悟悟子仿亦宰相自瑀至遘凡八叶
　　蒋俨义兴人贞观中擢明经第为右屯卫兵曹参军太宗将伐高丽募为使人皆惮行俨独奋然请徃为莫离支所执以兵胁之不屈高丽平得归帝壮其节授朝散大夫高宗朝进蒲州刺史摘伏戢奸号良二千石后封义兴县子
　　高智周晋陵人举进士为费令取俸与丞尉均民安其化累迁寿州刺史治尚文雅行部先见诸生质经义及政得失既乃录狱讼课耕桑仪鳯初拜同中书门下三品卒年八十二諡曰定
　　薛登义兴人父士通隋末为鹰扬郎将江都乱据城拒贼武徳初持地自归终泉州刺史登通贯文史少与刘知几齐名武后时累迁左补阙疏言选举不宜滥又谏四夷质子不宜留京师出刺常州有政绩迁左丞睿宗初为御史大夫忤太平公主出为岐州刺史后归田家苦贫诏给致仕禄蒋乂字徳源义兴人有史才贞元间厯官起居舍人转司勲员外皆兼史职尝疏裴延龄罪恶拒王叔文不与交当世高之元和中预修徳宗实录累迁秘书监卒諡曰懿长子系官史馆修撰参修宪宗实录踵修国史次子伸相宣宗季子偕厯史官修撰撰唐厯及文宗实录俱有名
　　徐仁纪晋陵人圣厯中授右拾遗数论事不合遂移疾归神龙初宣慰使表其行可励俗召拜右补阙复抗言出为灵昌令
　　宋张观字仲实毘陵人南唐进士归宋拜监察御史会三司言剑外赋轻诏观徃按诸州稍増之观疏言不便太宗然之厯知黄州扬州皆有善政雅好论事辞理切直迁广南转运
　　蒋堂字希鲁宜兴人举祥符五年进士官监察御史禁中火宫人多属吏堂言火起无迹宜修徳应变归咎宫人是重天谴诏原之论郭后不当废坐赎知越州奏复鉴湖之为豪右侵者为江淮制置发运使厯守苏杭二州以尚书礼部侍郎致仕卒清修好学有呉门集二十卷
