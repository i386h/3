<!-- { "loadSidebar": true } -->
　　顺孙里在望江县凉泉明嘉靖间龙涌事祖母以孝闻诏树慈顺坊于其里故名
　　子贡岭在府西五十里子贡游楚停骖于此逢龙山在府西北余阙防董佥宪诗所云雁没逢龙山是也三国志臧霸传云吴将韩当逆霸霸与战于逢龙山还屯舒即此
　　晋陵坂在府大丰乡独山之下有大阜隐隆若釜即陵也不知何代尝有人开田见石门遂止旁垒垒者皆疑冢
　　长风沙在府东六十里即李白长干行内所指也亦名长风城齐吴子阳与豫州刺史战于此宋周湛充江淮制置使谓长风沙最险者石牌湾凿河十里避之
　　皖口在府西唐李渉遇盗投诗处
　　将军冲在府北门外元余阙引江水通五濠三堑屯兵于此以拒伪汉
　　藤墩在府东城内旧有大树覆墩垂藤如繖石牛洞在潜山县山谷寺西大石如牛眠旁有蹄迹黄庭坚尝读书石上李公麟为之绘图又有石牛精舍在山谷寺中
　　酒岛在潜山县山谷寺前有石岛色殷红如赤玉清流映彻光彩绚烂如霞潜山十景之最也鲈溪在潜山县吴塘魏武帝行军至潜忽思鲈脍左慈取铜盘钓之得数十尾武帝释其半于溪时正暮春今惟柳絮飞时有之谓之杨花鳜
　　大雷戊即今望江县治晋时置陈为大雷郡隋改今名尽忠池在府西门外即清水塘元余阙死此云池在潜山县真源宫东池中尝起五色云卧冰池在望江县埠南岸相传晋王祥避地时卧冰于此后虽寒沍不冰
　　木鵞洲去桐城县百二十里南唐与周世宗割江为界以木鵞浮江中随所之以定南北鵞乃循洲入小峡而下
　　六百丈在桐城县东二百里樊若水乘小舟载丝绳以度江之广狭此处阔六百丈云
　　令公潭在潜山县东门汉末邴令公与妻陆氏同死难于此
　　桃花潭在宿松县城西上河口
　　龙潭在望江县南二里即唐鞠信陵沉石祷雨处钓鱼矶在太湖县龙山崖下水中有石刻磨灭不可尽辨中有云波光照影肝胆寒岚气逼人毛髪立府志云邑人以沙水洗苔藓知为倪德元作仙田在宿松县北即西汉松滋县治匡阜眞人修炼于此后张何丹为令时有嘉禾无种自生故名风节井在府城按察使署后余阙妻尽节于此天泉井在桐城县南城内明末流寇围城城中渴甚有小儿戏掘一井泉忽大涌因连掘十余穴穴皆涌泉全城赖以存活
　　梦井在潜山县眞源宫前唐明皇尝梦游此因赐名中使王越賔题诗有冯谁借问嵓前叟曾托吾皇一梦来之句
　　西源九井在宿松县西源山自麓至巅九井如贯惟第七井在山半峭壁旱时扪萝而上得水急返雨辄至
　　让泉在府西门外泉极清洌汲者争则竭让则涌锡泉在潜山县梁寳志公卓锡得泉处
　　鹤泉在潜山县白鹤道人止处鹤起泉流
　　山谷流泉在潜山县山谷寺佛殿后有黄庭坚题额始为流泉后以石甃周围澄不流名曰摩围泉庭坚最爱饮之遂自号摩围老人
　　双蜍泉在潜山县西北皖山顶明慈禅师所住庵掘地见双蜍跃出泉辄涌
　　望湖石在桐城县西门外黄庭坚读书处
　　诗崖石在潜山县吴塘水南水激石如潄玉十景之一也
　　碁盘石在太湖县良埠湾梅福与仙奕此石上传衣石在太湖县司空山二祖慧可传衣与三祖处又有葫芦石相传二祖秘记存焉
　　憇锡石在宿松县西南五里佛坐岭五祖偶坐此欲卓锡于此闻龙湖水腥吟曰生平不爱鱼池水风动波声也带腥遂飞锡去又且记石在严恭山五祖爱其幽胜欲建道塲于此良久曰此处有千年山而无千年水乃抱一巨石置之曰且记此石镜在府城西北悬石丈余光明如鉴
　　铁牛在府城江濵多水怪初建城时冶铁鎭五处集贤门内一盛唐门内一山川坛东一天柱阁右一万亿仓一时有闻喘声者惊其异称为铁牛大将军
　　飞来钟在府双莲寺有大钟浮江而下寺僧迎之遂止六钟宋文帝元嘉七年帝将征关洛潜山有钟十二声发地中山崩六钟自出制合古式声中律吕上有古文一百六十字
　　鹤驾在潜山县城外宋元丰间每岁仲春有鹤数千羣蔽天而来囘翔飞舞于空张春游潜见之作鹤驾词
　　徽州府
　　毛甘故城在歙县乌聊山后汉末毛甘万户屯于此吴将贺齐平之
　　徽州新城在今府城溪北三里宋宣和三年筑新城于此因民不便仍还旧城即今府治南畿志云今故址尽为民居
　　故城门在休宁县有六府志云东迎春在淳化巷首西忠孝在惠政桥南班政在古楼巷北松萝在鹤山巷北东南敉宁西南美俗遗址尚存
　　婺源故城在婺源县北二十五里唐开元中分休宁县置中和二年杨行密将陶雅守歙暴横县人汪武据高鎭以拒之后县治因而不改即今治也其故城改为清化鎭
　　梅鋗城在祁门县西十五里鋗吴芮将项羽封鋗十万户侯邑于此
　　广德故城在黟县东汉置寰宇记云有旧城在今县东五里
　　越国公城在绩溪县登源唐初汪华起义时筑此归德废县在歙县西南五十里唐永泰五年析置按唐志在休宁而寰宇记在歙境相接也
　　海阳废县旧治休寜县西二里灵鸟山寻移治县东十三里万安山上本歙县地孙吴析置休阳县后改海阳府志云万安山下有两村曰上旧市下旧市
　　国朝改市为墅知府陈玉题上旧墅曰海阳故址黎阳废县在休宁县西北晋置今为黎阳乡祁门故址在今祁门县西元和志云县东至歙州一百七十九里本古昌门地汉黟县之南境唐永泰元年方清于此伪置昌门县刺史长孙全緖讨平之耻其旧号以县东北二里有祁山因改祁门梁安县即今绩溪县梁大同初析歙县置今县南有良安乡盖梁安之讹也
　　贡院在府城府志云宋乾道四年于大成殿东因余地而益拓之设贡院选士明年登第者十人内有为礼部第一廷试第三者
　　越国公府在休宁县万安山旧称汪王故宫汪华所居宋为广惠王庙
　　紫翠楼在府治宋宣和间建
　　御书楼在府槐塘宋丞相程元鳯建
　　梅花初月楼在府石门明学士朱升建太祖御书梅花初月四字颜之
　　罗颍楼在府西新安山水志云楼跨黄罗天马间楼前小山外见黄罗如锥颍露秀刺天际天马蜿蟺右翼彷佛百雉翠光冉冉扑楼中两山如在几席前也
　　溪山第一楼在婺源县城中羣山环其前大溪走其下元马肃建程文记
　　望乌楼在祁门县二都唐郎中廖嵩自闽避乱来祁携二乌卜居至此乌栖不去遂家焉其裔孙德凑为建望乌楼
　　拥青楼在祁门县治宋景定中建以杜甫高山拥县青句为名
　　虚直楼在祁门县桃峯下宋谢升建其子璡讲学其中种竹十竿故名
　　雪峯楼在绩溪县西石壁山上宋崔鸥建
　　景苏楼在绩溪县署旧为秋风堂宋绍兴间邑宰曹训摹前令苏辙遗像及所为诗鑴于石建楼贮之曰景苏
　　宸奎阁在府城紫阳书院内因宋理宗御书建阁春草阁在府松明山明汪道昆读书处
　　侯贤亭在府问政山唐刺史于德晦为兄方外建披云亭在府南山唐宣歙副使魏简建见柳子文集及文苑英华
　　岁寒亭在歙县治旧名松风亭宋令王荐建府志云元紫阳书院山长张炳购于赵评事家得其地以归学明正綂间立亭
　　浮丘亭在郡治西北雉堞上有两古木宋郡守洪适倚木建亭范成大有诗又浮丘园在浮丘山下古梅十里许
　　秋水亭在休宁县治宋令葛胜仲濬深池筑亭其中府志云
　　国朝县令廖腾煃重建加广焉又县治西有眞意亭亦
　　葛所建
　　还金亭在休宁县霞阜河畔为商山吴清还金建有碑记
　　环绿亭在婺源县儒学山右宋汪子英建元胡炳文记
　　流芳亭在婺源县西二十里宋江大正建
　　时雨亭在婺源县石潭上元达噜噶齐诺海祷雨辄应因建此亭自为记
　　翠睂亭在绩溪县西亭前小山相对如睂宋苏辙尝游焉谓似其乡之睂山故名后即亭为苏辙祠豁然亭在绩溪县治宋汪琛建苏辙有诗
　　世德亭在绩溪县南邑人为明尚书胡松建孝感亭在绩溪县治北明县令高梁为孝子许钦建
　　鼓吹台在府篁墩湖侧程篁墩记云忠壮公灵洗习战时所筑数传后风雨之夕犹闻鼓吹声百花台在府西三里宋司农汪叔詹筑
　　富登钓台在府富登渡一石出江上势欲飞入江中元郑玉尝钓于此平章余阙篆书郑公钓台四字于石玉自为记
　　李白钓台在黟县东南十六里西连墨岭一名寻阳台
　　黄山堂在府治后唐大中初建旧有黄山楼北望天都莲花诸峯森秀天表后为堂于德晦有诗舎盖堂在府治后宋洪适建以延四方往来之士范成大记
　　相儒堂在府城南门内宋程元凤读书处寳祐中州守赵汝峄建府志云后废碑刻移砌大成殿墙左
　　中山书堂在祁门县南明汪克寛与弟时中肄业之所
　　程忠壮宅在府西三十里仁爱乡宅有大树号千年木立祠其下篁墩湖濵磉石尚存为一方胜迹黄孝子宅在府西九里黄屯园唐孝子黄苪故居贞元中诏旌其门今称孝仁里
　　汪莘故宅在休宁县西门内柳塘坊
　　凌唐佐宅在休宁县敉宁门南凌家巷
　　共学斋在休宁县东山元儒赵汸讲学所
　　尊德性斋在婺源县环溪宋程洵建初名道问学朱子易之复为铭
　　屏山书屋在婺源县翠屏山朱子归省祖墓时所建十世孙稳复结屋读书于此
　　环佩重来轩在府之槐里宋丞相程元凤有琴曰环佩亡去已久其六世孙文贯复购得之为轩以藏焉
　　风泉云壑轩在府南门紫阳书院宋郡守韩补建元方囘记
　　新安道院在休宁县治东宋令祝禹圭建【附】朱熹记【休宁大夫信安祝侯汝玉以书来曰休宁之为邑虽有难冶之名而吾之为之已再岁矣始也不能不以人言为虑中乃意其不然而今则遂有以信其□不然也盖其封域实鄣山之左麓而浙江出焉山峭厉而水清激故禀其气食其土以有生者其性情习尚不能不过刚而喜鬬然而君子则务以其刚为高行奇节而尢以不义为羞故其俗难以力服而易以理胜茍吾之所为者出于公论之所是则虽或拂于其私而卒不敢以为非也以是吾之始至盖不能无不说者而今则驩然无与为异吾常困于事之不胜其繁而今则廓然无事之可为也吾将更葺防事之东参采賔佐属咏之什而榜之以新安道院子能为我记之则后之君子益知所以为治而无吾始者之虑矣予惟汝玉之为此可以见其政之成民之服而官曹之无事矣然道之得名正以人所共由之路而非无事之谓也夫以汝玉之始至坐于堂皇之上则左簿书右法律日夜苦心劳力而不得休其或少暇则又不免冲寒风冐烈日以出入乎阡陌之中而不敢怠凡所以劝民之善而惩其恶兴民之利而除其害者非有道以行之则何以致今日之无事哉顾其名此乃若专取乎今日之无事而返病前日之勤事为非道耶抑常计之天下之事虽有动静劳逸之殊而所谓道者则无彼此精粗之间汝玉之学固有以知此矣彼其所以喜于政成之无事而不避异学之淫名岂非朝夕之间犹欲从容于此以深思前日之已行而益求其所未至卒以究夫无彼此精粗之间者而大发于功名事业之间乎予故邦人且汝玉予旧也乐其意为书本末以示来者使于此邦之俗贤宰之志尚有考云】新城园唐咸通六年于歙州城西北为堤以御水光化中増筑为新城其后堤渐圮每为溪水泛溢因弃为桑野名曰新城园
