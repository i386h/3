<!-- { "loadSidebar": true } -->
　　耿天璧五河人再成子随军安庆湖广下南昌闻处州军乱父死疾驰至集旧部曲讨贼帅李祐之等诛之袭父职仍命守处州累立战功歴杭州卫指挥同知世袭
　　费聚字子英五河人同耿炳文守长兴屡败张士诚又防汤和讨方谷珍降之又进取福州破延平从徐达定中原取关中镇守平凉封平凉侯后征云南有功遂镇之召还坐党死
　　周长天长人善骑射为燕山中防卫从军靖难战白沟东昌藁城皆有功永乐九年与尚书宋礼侍郎金纯治漕渠修复防通河置十五牐濬黄河故道以杀水势卒赠莱阳伯
　　张防天长人起行伍从靖难兵南下有功又随成祖北征塞外累官都督佥事卒追封榆次伯















　　江南通志卷一百五十二
　　钦定四库全书
　　江南通志巻一百五十三
　　人物志
　　忠节【一　江苏松常四府】
　　江宁府
　　南北朝宋张约之棠邑人耿介不阿授吉阳令景平元年朝议废庐陵王约之疏谏不纳遂见杀
　　梁顔见逺晋侍中含六世孙为齐御史治书梁武帝受禅见逺痛哭而死
　　唐刘邺字汉藩句容人为李徳掌书记咸通初擢左拾遗召为翰林学士徳以朋党抱诬死邺申直其寃复官爵后为左仆射黄巢乱僖宗西狩邺追乘舆不及为贼捕急不肯屈遂见杀
　　南唐李元清濠州人徙金陵李后主以吉州永新与湖南邻命元清为永新制置使每数月一托疾不坐衙微服入湖南境以故敌人动息皆知之国亡归京师元清僞称失明召验之挥刃将及颈目不为瞬乃放归
　　宋秦传序江宁人淳化中充防峡廵检使李顺之乱贼攻防州督兵拒战力竭乃为蜡书报上赴火死其子奭泝峡求父尸溺死时以为父死忠子死孝奏至太宗録其次子为殿直赐钱十万
　　刘绾溧水人累官安抚使死靖康之难
　　秦钜字子野江宁人桧曾孙嘉定间通判蕲州城陷钜与郡守率亲兵巷战死伤略尽钜归署疾呼吏焚仓库自投火中老卒冒火挽出之钜叱曰我为国死若辈可自求生掣衣就焚而死二子浚瀈皆从父死后封钜义烈侯子赠通直郎立庙蕲州
　　元赵龙泽字万里溧水人为人刚果有干才授雷州清道寨廵检侍飬不仕时汝颍兵起陷建康龙泽不屈而死子权亦从父死
　　明孙炎字伯融句容人博学雄辨太祖下集庆召见炎首劝收揽俊杰克处州以炎为总制招刘基不至炎贻书数千言始来见处州故贼冲苖军作乱胁降炎炎不屈贼馈酒炙炎大骂贼怒叱使解衣炎曰此紫绮裘吾君所赐当服以死遂见害后追封丹阳县男
　　齐泰溧水人洪武中进士累官兵部尚书受顾命辅皇太孙时诸王皆尊属拥兵专制地嫌势逼防请诏诸王母奔临王国吏民悉聼朝廷节制诸王不悦谓齐尚书间我也后靖难兵至防被执不屈死
　　张益字士谦江宁人永乐乙未进士正统时迁侍读学士知制诏词翰敏赡时称文豪从征殁于土木之难赠翰林学士諡曰文僖
　　王一居上元人擢太常赞礼郎宣徳初举南郊礼仪度醇雅特迁少卿正统时死土木之难
　　黄宏字徳六合人治壬戌进士由万安知县歴江西议九江盗起宏平之宸濠叛一时廹胁者多得释宏不从以手械倚柱蹙项死暴尸数日濠诛赠太常少卿祀旌忠祠
　　郑瓛江宁人治己未进士知新喻县迁部郎出守南昌时宸濠蓄异志潜招巨盗刦江淮间瓛捕之每事裁抑濠诬奏瓛捶杀王府校尉构钱宁矫诏抚按究治濠令校尉先械入府辱之万状乃送有司濠反械系之小舟忽风吹船开见隣船旧兵瓛谕以祸福众共释其缚夺马溃围登岸一呼从者千人斩贼将范成等赴赣抚王守仁军门备陈贼势请速进兵贼平上以瓛抗逆不屈斩获有功擢山东盐运使
　　何遵字孟循江宁人正徳九年进士授工部主事木荆州不私一钱帝将南廵以进香东岳为名遵抗言滛祀无福权幸见疏遏勿进遵复上书乞罢廵幸极言江彬怙权倡乱请寛宥谏臣黄巩等不尔臣愿与同死帝怒廷杖四十肢体尽裂而卒王銮字汝和应天人正徳辛未进士试政吏部为原治二篇太宰杨一清器之补文选主事晋验封郎中諌武宗南廵廷杖伤逾年卒
　　陈六竒字鸣惊上元人万厯戊午举人知南宁县流冦内讧云南大乱曲靖为土酋所据知府焦润生死之六竒被执不屈閤门遇难
　　童仲揆字元圃孝陵卫籍万厯戊戌武进士猿臂善射冇古名将风为四川都司经畧熊廷弼闻其名疏调军前屡立战功后与石砫土官秦邦屏率师渡河众寡不敌仲揆挥短兵接战中弩死赠都督廕其子
　　张可大字观甫应天人万厯辛丑进士由守备歴舟山叅将城久圮可大筑之海潮害稼筑碕蓄淡水田遂为膏腴懐宗初为登莱总兵官平岛帅刘兴治之乱内陞左军都督闻兵变囬登州为战守计城陷题壁自署尽节处乃自缢諡壮节
　　胥自修字二如江宁人万厯壬子举人令曲阳治为三辅最艰阕补宜黄令以捕奸忤当事左迁衢州府检校转光禄监事未赴闻流宼陷北都具冠服北向肃拜絶粒而卒
　　姚九畴字庚先江宁人为浦口守御崇祯八年冬从逰击汪之斌援江浦与流宼战连败之城赖以完之斌欲搜山九畴阻之不聼中贼伏九畴率所部徃救出斌于重围贼麕至援絶矢穷诱降不屈骂贼死郡人殉节于流寇之乱者有四川崇宁县知县刘旋贵州司主事徐有声安庆将潘可大曲靖知府焦润新郑训谈王道
　　梁志仁字霏玊江宁人由乡贡授衡阳令抵任即立易征便民之法改罗田县流宼罗汝才攻城城陷志仁持矛巷战杀六贼力竭被执贼碎肢体而焚之妻唐氏亦被杀事闻赠蕲州知州侄堳令仙逰耿逆乱被执不屈
　　苏州府
　　三国张纯字元基吴人父敦徳量渊懿善文词为海昏令有惠化纯学博才秀尤励操行拜郎中补广徳令治有异绩擢太子辅义都尉赤乌十三年废太子和纯极谏权幽杀之
　　朱据字子范吴人张温荐其才兼文武可继吕防拜建义校尉领兵屯湖孰黄龙元年征尚公主拜左将军赤乌中迁骠骑将军遭二宫搆争据拥防太子言词恳至义形于色守之以死左迁新都郡丞追赐死
　　晋张袆吴郡人敞子少有操行为恭帝郎中令刘知祎为帝所亲信封药酒付袆宻鸩帝袆曰鸩君以求生何面目视息世间哉自饮而死
　　南北朝齐陆超之吴人江州司马隆昌元年宣城公鸾专废立晋安王子懋起兵约超之同事鸾遣于琳之害子懋琳之劝超之逃亡对曰吾若逃非惟孤晋安之眷亦恐田横客笑人端坐俟命超之门生以杀超之当得赏宻自后斩之头堕而身不僵殓时门生亦助举棺棺坠其身折胫而死
　　陆闲字遐业慧晓兄子有风槩不茍合少为张绪所知仕至扬州别驾永元末刺史始安王遥光据东府作乱或劝去之闲曰吾为人吏何可逃死台军陷城闲以纲佐被收尚书令徐孝嗣启闲不豫逆谋未及报徐世标命杀之子四绛厥完襄张冲字思约吴人宋临沮伯邵孙少有至性仕齐为青冀二州刺史迁郢州梁武帝起兵手书谕意又遣辩士説之冲确然不回明年梁兵围之冲固守不出病将死属府僚以诚节言终而卒赠散骑常侍
　　梁许孝敬吴人劲勇过人为梁宣帝骁将守河东陈吴明彻攻之孝敬以无援被执戮于建康赠车骑大将军
　　张嵊字四山吴郡人敦孝行年三十余犹斑衣受父杖收泪欢然仕梁吴兴太守侯景攻之遣使説降嵊怒斩其使亲出督战城陷被执景欲舍之嵊骂不屈乃并其子弟十余人俱遇害景欲全其少子嵊叱曰吾一门已登鬼録不就尔处求恩俱死
　　唐张镒字季权昆山人以廕授左卫兵曹军累迁殿中侍御史防齐诜搆卢枞罪镒按验知其诬执正其罪枞得流镒以是坐贬大歴初为濠州刺史以最屡迁拜中书侍郎平章事卢杞忌镒刚直出为凤翔陇右节度使徳宗幸奉天镒将倾家赀自献行在营将李楚琳作乱镒与二子俱遇害诏赠太子太傅图形凌烟阁
　　周朴字大朴呉人有诗名羁泊闽中黄巢陷郡偪其降朴曰我尚不仕天子岂从贼乎遂见害既刑项中涌出白膏数尺闽人祀于薛老峯
　　宋王玠字介玉长洲人倜傥负气绍兴初孔彦舟鎭抚舒蕲聘为幕属彦舟有异志欲降刘豫问计于玠玠正色喻以逆顺彦舟怒囚之越数日复问玠曰君不能立功报君父而甘心与逆贼比诚欲反幸先杀我彦舟竟沉玠于龙眼矶乡人为立祠于矶上
　　边知章字公望呉人髙祖肃真宗朝知邢州澶渊之役宻诏便宜退保肃匿诏抗敌并纳旁郡鎭魏六州老弱全活者数十万知章崇宁进士厯官通判开徳府靖康初北兵以和议退明年将复动知章适告满代者避祸愆期澶渊当孔道或劝逃去知章寓书于平江诸弟谓茍求幸逃岂不愧守邢匿诏事乎借使非力所能而死当见吾祖地下无腼顔其冬敌至城下军溃死之赠朝散大夫弟知白字公式官至吏部尚书孝友笃实循蹈规矩清虚寡欲号为吉人
　　滕茂实字秀頴呉人元发从子靖康初出使于北迁代州屡诱胁之弗为动顾自度不能生还乃自为哀词复篆宋工部侍郎滕茂实墓九字裹以奉使黄旙宻授其友董诜属以后事钦宗北狩旧臣无敢问起居者过代州茂实独具冠裳迎谒拜伏号恸州人皆感泣茂实请从驾不许竟忧愤成疾卒人哀其忠为起墓台山寺嵗时祀之建炎二年张浚上其事追赠龙图阁直学士諡忠节兄祹通判代州兵入境祹率众守城力屈为所拘刘豫以太府卿召执节不辱而死
　　郭元迈字英逺吴人博通经史入太学魁上舍建炎二年以和州团练使充通问副使次河朔以书抵家云出家当艰棘时难保生还此身已许国矣至北上书乞归二圣遂留之不遣洪皓归言其以身殉国弃之不取何以使人元迈卒死北边郑凝之吴人戬之孙也建炎中为浙西安抚使机宜建康溃卒犯镇江凝之死于兵诏官其家朱良字良伯吴人为海盐尉兵入境良谓僚友曰此正忠臣义士殉国难时也披甲执戈集部兵七百余奋前击之众为披靡然力不敌竟死
　　元杨椿字子夀吴人读书过目成诵工古文词丙中嵗元总兵参政脱寅时守吴辟为参谋俾守娄门甫二日张士徳兵至城下众溃去椿独擐甲匹马突入与战身被数鎗度不支且大骂兵以防裂其口血被体骂不絶而死
　　陈普字季周吴人尝从杨椿逰好学而文尚气节张士徳入吴兵踵其门使拜不屈且索妇女普大骂遂被数创而死
　　明邓彦章字朝用常熟人洪武中以贤良方正擢御史清介忠直以谏赐死
　　刘政字仲理长洲人力学敦行谊建文元年乡荐第一主考方孝孺书其卷曰此鸟中孤凤也政感其知遇以忠义自许靖难时感愤不食死
　　黄钺字叔扬常熟人家贫无书日游书肆借观輙记不忘与方孝孺姚善友善建文二年进士仕刑科给事中忧居闻孝孺被戮遂恸哭不食及善死起登琴川桥再拜哭曰君与希直同报国吾忍独生乎奋身入水死
　　龚诩字大章昆山人父詧洪武初以给事中谪戍五开死诩年十四勾补伍守金川门靖难兵入大恸变姓名王大章遁迹田间肆力经书周忱抚江南两荐为学官坚不应曰诩老兵仕无害恐负徃日金川门一恸耳卒无子门人私諡曰安节先生王永和字用节昆山人永乐甲午中应天乡试官兵科给事中劾锦衣卫指挥马顺欺罔持节册封韩王世子妃纠正中官蹇傲厯晋工部侍郎正统以后死于土木之难赠官廕子諡襄愍
