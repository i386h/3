<!-- { "loadSidebar": true } -->
　　杨察字隠甫合肥人景祐元年进士歴江南东路转运使在部专以举官为务曰此按察职也茍掎拾羡余则俗吏之能何必我哉以右谏议大夫擢御史中丞御史何剡论事不实中书问状察言御史故事许风闻今以疑似被诘问非所以广言路也卒赠礼部尚书諡宣懿
　　双渐庐江人庆厯中进士博学能文为职方郎中出知同州为政和易吏民见思有古循吏风贾易字明叔无为人中进士甲科为常州司法参军自以儒者不法令议狱惟合于人情曰人情所在法亦在焉郡中称平歴官侍御史以刚直名上书言天下大势可畏者五颇激切易程颐门人与苏轼不合尝论劾之
　　张徴字新仲舒城人建炎三年为御史中丞劾黄潜善汪伯彦大罪二十条罢知江州寻又谪秘书少监分司西京
　　王蔺字谦仲庐江人乾道进士歴枢密院编修官轮对奏五事孝宗大加奨擢除监察御史陈时政阙失皆嘉纳之光宗即位由礼部尚书迁知枢密院事除目或自中出未惬人心者辄留之纳诸御座时议建皇后家庙力争不可应诏疏列八事不报终以不合去
　　束元嚞合肥人通城簿毁淫祠正风俗尝摄县令以政最闻后知秦州赈饥有法全活甚众
　　元晁显巢县人泰定时为平江路总管以廉自律杜请谒礼文学之士劳来阡陌絶奸吏诎大姓一时称焉
　　明薛祥字彦祥庐州人领众来附太祖从渡江海州民乱株连甚众祥会鞫多所开释治淮八年民相劝莫为恶咸写真祀之授工部尚书时李善长奏鳯阳宫殿人匠魇镇将尽杀之祥面折之曰太师一言坏人命乃分别无罪活数千人左迁北平布政使治行称第一后坐事杖死天下哀之
　　陈瑄字彦纯合肥人洪武时累功授都督佥事永乐初封平江伯领海运嵗漕米百万石至北京后既开会通河罢海运仍命瑄督漕瑄凿清江浦筑堤置牐漕舟便之又改民运为兑粮自瑄始卒諡恭襄庙食清江浦
　　蔚绶合肥人洪武中由国子生歴官山西布政司叅议永乐间召拜礼部侍郎宣徳初晋本部尚书绶秉心淳实履行端方卒諡文肃
　　申泰无为人洪武间以荐起家知延平府入觐会诸守有以赃败者传防令军校遍搜各省知府至延平止得米三升钞二贯考天下清亷第二荷褒赐致仕归惟携老苍头一人歩入闾里
　　龙源合肥人少警敏力学永乐初预修大典授工科给事中亲丧家居见民牧不良即闻于朝其人赂当道诬之遂罢归
　　方正合肥人永乐初征修大典入太学授工部主事时建北都督工规画有条由屯田郎擢江西叅政平峒贼迁福建布政
　　丁毅字士无为人永乐乙未进士选庶吉士性刚直时近臣有纪纲者势倾中外众莫敢忤毅独正言与之抗纲服其直竟不能厄
　　史昭合肥人永乐初积功至都指挥佥事充总兵官镇凉州讨平土军老的罕移镇西宁请立学校如中土宣徳中以征西将军镇宁夏凡十二年邉备大固进右都督
　　郑泰字景旸舒城人永乐进士任给事中谠言动众进都给事中超补刑部侍郎玺书褒异天顺复辟迁吏部卒赐祭
　　朱昻字廷举无为人贡生任应天府通判陞工部郎周文襄忱荐领江南粮储歴陞福建叅政尝掌臬司事三日间出滥系二百余人居乡如未尝有势位者地方利害尝阴白有司人或造谢则杜门不见
　　李春字景阳无为人正统进士兵科给事中有直声转福建叅议汀盗起春亲抵巢穴谕降进江西左叅政抚诸洞反侧歴两藩俱着声绩
　　沈譓合肥人景泰进士歴部郎知东昌府政尚严明常禄外不名一钱折狱明允铨注天下廉能官第一
　　郑时字宗良舒城人景泰进士任御史以戅直降内乡知县荐为延平守擢抚陜西成化末有挟左道得幸者时上疏论之陈利国保民五事忤防降谪复起为左副都御史转兵部侍郎晋司寇为人端厚简慤乡评重之
　　王敬字惟曕庐江人景泰间贡监任大理评事甫视事即力白三原王恕之寃众论多之陞本寺副子恒字克昌幼习詹孟举大书年十二英宗召至御前作天下太平四字擢中书舍人官终户部郎鲍徳字秉仁舒城人景泰丙子乡荐知衡山调华容治邑九年兴学劝农惩奸理寃治称湖湘第一仕至饶州同知
　　吴凯合肥人由进士擢兵科左给事中封驳敷奏动存大体承防覈邉储罢武弁不职者四百余员仕至广东少叅
　　郭鋐合肥人袭彭城卫指挥使成化初进指挥同知治中擢总漕运沈毅有智畧凡军民利病必陈于朝尝濬通州河置坝令浅船搬运嵗省白金数万筦漕十三年后佐后府卒
　　薛逺字继逺无为人由进士任户部郎中使交南还进侍郎转工部治河河南调兵食讨两广叛獠事平进尚书致仕复起南兵部尚书与中官汪直忤遂归逺敏而好学于礼乐兵刑天官律厯无不究悉尤熟国家典故在户部改定事例每嵗中外竞陈利害一切报罢官省民安从宦四十年家无长物尝曰少吾事亲恒不足今安忍有余
　　叶鸾字应和舒城人景泰进士任贵州叅议黔中杂苗难治鸾廉静忠诚按部所至蛮人赴愬者多持金马求直尽却之一断以法有宣慰刲人肠藩臬诸司莫能纠鸾遣驰谕即谢罪又宣慰有夺嫡者佥允其请鸾独不肯署名亲老授副使终养秦民悦字邦约舒城人天顺进士授行人进工部员外郎裁抑中贵私尅之弊出知广平府括流移荒地三千五百顷聴民耕种敛租备赈擢江西叅政累陞户兵二部尚书卒諡荘简
　　张淳合肥人成化进士令浏阳粮长侵赋钜万淳以至诚劝谕并感泣输完擢御史按贵州用计擒贼渠余党五十九寨悉就抚转吉安知府多善政民为立祠累迁至副都御史
　　蔚春合肥人治进士任兵科给事中陈时政八事邉务七事咸见施行叅议福建叅政广西以鲠介为忌者中伤乞归
　　曹琥字瑞卿巢县人治进士授南工部主事转户部御史周广发太监钱宁事下狱琥论救亦被杖谪判寻甸改黄州迁广信同知节宁藩贡献抑守珰横索请革嵗贡芽茶奏最进巩昌知府未赴卒生平砥砺名节歴官中外家无积储
　　万振孙字性儒合肥人嘉靖进士服官刚正自部郎知襄阳府举覈属令赃过虽贿监司为解弗释也陞副楚臬矿使纵横振孙捕其爪牙立毙之以忤防削籍起广东叅政未就卒
　　刘仑字山甫无为人嘉靖进士擢御史巡视陜西请查复金牌旧制修举茶马八事回按顺天疏陈畿辅饥荒疾苦巡抚湖广防景王之国徳安仑营办有方公私不扰楚人颂之
　　宛嘉祥字白湖庐江人嘉靖癸夘举人判广信迁知思南府招降强宼万余朝廷嘉其绩令久任思南抚戢余众四境帖服
　　窦子偁合肥人万歴壬辰进士授大理评事抗疏请建储守泉州课最督学湖广大计注廉明第一累迁福建布政使
　　朱万春字寰同无为人万厯进士知上饶遏珰竖开采之扰省长差拖累之患擢御史劾本兵纠总河论首辅请东宫出阁讲学按四川奏留帑金充采办免加派赈荒灾转江右道平鄱湖剧贼内陞厯左通政
　　许如兰字湘畹合肥人万厯丙辰进士知光州迁工部郎出知绍兴举卓异备兵密云转蒲州道密人请留未赴旋命抚蓟再抚广西折悍藩平普莫二贼进副都御史
　　赵一韩字如勃巢县人万厯进士司李九江时中珰收税恣为攫取一韩痛绳以法迁南工部视芜闗廉声比前官叶茂才累晋贵州副使魏珰时能植节自振
　　朱来逺字文甫庐江人万厯丁丑进士初令秀水除杂差以苏民禁私贩以惠商劝课省刑时称善治仕至太常少卿引疾归
　　杨四知字畏生无为人崇祯戊辰进士知汉阳擢御史陈江北被寇之惨兵将玩寇之弊又上铨政京营漕运及被寇地方求改折色等疏巡视两闗劳瘁卒官
　　国朝王纲字燕友合肥县人顺治壬辰科进士授刑部郎改兵部督逋逃案山积纲为振滞狱释株连冬月流徙出闗者给汤粥衣絮选授巡仓御史终通政左右叅议
　　李天馥字湘北合肥人顺治戊戌科进士授检讨厯工刑兵吏四部尚书以老成凊慎拜大学士在相位五年宰物应机一以虚公处之尝以变法不如守法欲救弊未必无弊奉行故事惟谨不敢失尺寸有古大臣风
　　许明章舒城人顺治戊戌科进士授陵水知县输赋积弊羡耗几侔正额赋多逋明章尽除耗羡令民出谷米牛羊鸡豚之属官为平价鬻之以其值补从前缺额数月而足迁徳州同知
　　沈汝兰字仲畹巢县人顺治辛夘嵗贡司训泰州海寇薄城协力守御白诸生之被诬陷者七人张肯谷字式似巢县人嵗贡任泾阳县丞迁知神木署泰州事巴三纲之乱贼众潜布城中猝发执谷去诱降谷不屈计绐守者得脱奔叩幕府白状陈进防躬为向导一鼔而三纲授首超迁凤翔知府转济南皆着治绩
　　汤爱鼎字旺衡巢县人廪贡训导灵璧迁知满城除耗羡清疆理抑强梁治最擢琼州守叅劾属吏贪酷者不少贷
　　张国城字宗子舒城人康熙甲辰科进士知髙明县时多盗国城团练乡勇御兼施请缓征输折兵米免夫役以安集被难之民上官皆从之陈畧字石友舒城人父魁甲前明壬午寇乱时保防乡里收骸胔以行义闻畧举己未武科进士守备蕲州卫清厘军民徭役使两不相扰建凤麓书院置田养士以卓异迁兴化游击
　　朱前诏无为举人令长沙均赋税免差徭劝课农桑轸恤孤苦陞知麻哈州百姓如失父母宋元征字式虞庐江人康熙戊辰科进士知夏津县廉明蝗不为害运河淤漕滞元征黙祷河神即躬挽大防前行水立涌千艘如驶歴官刑部郎中屡决疑狱祀名宦
　　胡永亨合肥人父守恒以壬午城陷骂贼死永亨募勇士夜入贼营收父骸而之家居孝友尚义好施康熙庚戌成进士典试江西公慎自矢号称得人寻迁民部郎奉
　　命鞫粤东狱仁恕得情分巡肇髙廉罗道饮氷茹蘖多所厘剔息事宁人几于无讼人比之包待制云
　　凤阳府
　　汉召信臣字翁卿夀春人以明经甲科为郎出补谷阳长举髙第迁上蔡长其治视民如子所居见称述超为零陵太守复征为谏大夫迁南阳太守信臣勤力有方畧好为民兴利务在富之躬耕农桑
　　开通沟渎以广灌溉杜纷争禁奢靡吏民亲爱号之曰召父迁河南太守治行第一数増秩赐金竟宁中征为少府列于九卿
　　陈万年字幼公相人为郡吏察举至县令迁广陵太守以髙第入为右扶风迁太仆性廉平内行修饬以丙吉荐代于定国为御史大夫
　　陈咸字子康万年子以父任为郎有异材抗直数言事迁为左曹元帝擢为御史中丞总领州郡奏事课第诸刺史内执法殿中公卿以下皆敬惮之为石显奏废成帝初补长史迁冀州刺史歴二郡守所至立威豪强詟服徴入为少府
　　薛广徳字长卿相人以鲁诗敎授楚国龚胜舍师事焉以萧望之荐迁谏议大夫代贡禹为长信少府迁御史大夫为人温雅有蕴借及为三公直言谏诤始拜旬日元帝幸甘泉因留射猎广徳上书諌即日还宫复谏御楼船愿自刎以血汚车轮上卒从桥后赐安车驷马东归
　　徐防字谒卿铚人永平中举孝亷除为郎体貌矜严占对可观显宗异之特补尚书郎职典枢机周密畏慎出为魏郡太守迁大司农勤晓政事所在有绩拜司空防以五经久逺圣意难明宜为章句以悟后学上疏言博士及甲乙防试宜从其家章句开五十难以试之解释多者为上第引文明者为髙説诏书下公卿皆从防言拜司徒迁太尉録尚书事封龙乡侯免就国防卒子衡当嗣让其弟崇数嵗乃出就爵云
