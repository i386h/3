<!-- { "loadSidebar": true } -->
　　国朝康熙二十四年重建【附】明江盈科公署记【长洲县治后堂凡六楹其西偏匾曰玉壶氷葢余郡栁洞阳先生所手题者先生癸丑进士去今已四十余年而字迹如新余退憩其中不胜枌榆之感邑处士张幼于为余言先生治长洲才情挥霍游刃有余每听断之暇月夕雪夜必陈酒肴召诸生可语者与之饮令两郡优人具笙竽前后歌唱环绕尽醉而罢以为常而邑大治乃余之令长洲也晨起沐栉批答案牍出而坐堂皇应宾旅受质讼卒卒至午然后课钱谷理鞭笞漏下三鼓乃休如是亦以为常而邑未大治夫昔也逸今也劳昔也乐今也苦而治顾不若将余之才情果不及洞阳先生逺甚邪抑时之推迁有不得不然者邪忆家君平时为余言嘉靖间徭役不均郡县一切以意从事即中人之家供役不下百金甚者千金而其民富隆万以来徭役总归雇募调停画一无遗法民不知役正供之外不费一钱而其民贫余问家君若此者何也家君曰时为之也余为农且老每记垦田一亩收谷一石今不能五斗粪非不多力非不勤而所入不当昔之半民安得不贫嗟乎一发五豝咏于周南牂羊羵首歌在小雅大扺土宜之畅遂物力之凋耗有不知其所以然者故曰时为之也夫当土宜畅遂之时则民之供役也易故役重而富及物力凋耗之秋则民之供亿也难故役轻而贫供亿易则不劳追呼不费鞭棰有司治之力简而务集供亿难则追呼不应鞭棰继之有司治之力劳而效寡是故同一长洲也洞阳风流为政而有余不佞拮据为政而不足可谓非时之所为乎噫嘻汲汲皇皇未必无小补然则黾勉从事尚恐不给而暇图逸故余之不能为洞阳先生也因次第幼闻家君之语而记之】
　　县丞署在县治东　主簿署在县治西　典史署在县治东南　库在县后堂旁　甲仗库在县堂左　狱在县署西南　吴塔巡检署在县北蠡口　青邱仓在新桥港东今分元和县预备仓在流真港东旧名济农　常平仓在县署西库雍正八年建　席墟荻溪二仓在厢使桥巷东今分席墟入元和县　苏巷仓在中营基巷东今分元和县　浒溪仓在阊门内钱厰西　养济院明成化三年建一在花桥西一在谯楼东　普济堂在虎邱山塘普济桥南
　　国朝康熙四十八年善人陈明智倡建
　　圣祖御赐香嵒普济四字匾额今分元和县界　育婴堂在圆妙观内西即灵雨坛旧址康熙十三年邑人许定升蒋徳埈张遇恩呈郡守高晫详宪创建邑人顾溥捐置田房
　　【儒学】教谕署在学门之左
　　元和县知县署
　　国朝雍正二年分设七年建于十郎巷　县丞署　典史署俱在县治旁　库　狱俱在县署内　陈墓司巡检署在陈墓镇　青邱仓　席墟仓苏巷仓俱从长洲分入　常平仓在县治雍正八年建
　　【儒学】训导署在长洲学旁
　　昆山县知县署在城内昆山之阳宋绍兴间建后燬
　　国朝康熙六年重建　县丞署　主簿署　典史署俱在县治旁　库在县后堂旁　狱在县仪门外西偏　石浦巡检署在本镇　玉峯仓在县治南旧为济农仓明知县祝干寿建知县彭富重修　常平仓在天区三啚雍正几年増建　水次仓在西门外旧名玉峯仓明巡抚周忱移黄泾至和金潼等仓合建后移仓入城止就东南傍河二处设官仓为水次仓　养济院在罗汉桥西即旧安懐坊　育婴堂在县治南
　　【儒学】教谕署在学宫内
　　苏州城守营右军守备署在县城内
　　新阳县知县署
　　国朝雍正三年分设在城南街　县丞署　典史署俱在县治　库　狱俱在县治内　巴城司巡检署在县治高墟村　常平仓在天区三啚雍正九年増建　漕仓在小西门外与昆山县水次仓分厫　育婴堂在县治西北
　　【儒学】训导署在学宫旁
　　常熟县知县署在虞山东南宋治平中建明治中圯知县祝献重建　县丞署在县防左　典史署在县防右　国用库在县署中门右　省库在县堂右　苗仓库在县堂左　军粮库在县署西南　狱在仪门西　黄泗浦巡检署在本镇　济农仓在县东北东临漕渠宋时建明巡抚周忱知府况钟重建今分昭文县　常平仓在济农仓右宋时建　新常平仓二一在西门内一在北门内雍正九年建　广积仓旧在翌京门外明知县黄嘉宾移建城内
　　国朝康熙八年知县于宗尧重修　永丰仓旧名东仓在县署北今分昭文县　育婴堂在城西南四啚康熙四十五年建
　　【儒学】教谕署在明伦堂东　学仓在泮池之西福山营游击署在福山城　中军守备署在县城昭文县知县署在常熟县治东北一里本海防行署
　　国朝雍正三年海防奉裁改为县治【附】劳必达建署碑
　　记【洪惟我】
　　【皇上董正治官允厘庶绩裁并府僚添置县令新邑鼎建必达以不才特被简命来知昭文昭以常熟而析吕望之所游子游之所产实为声名文物之区江海咽喉之地始制府查公之建议也欲就福山城为治所部议以为分泛地隘难作大邑僻居海壖库狱单外又兵民杂居动多牵制不若同城分治之为便时值海防同知奉裁乃即其废署而经理焉夫以署为署宜若材力俱省然而海防之司空闲无事无库蔵无囹圄无宾馆无吏舍无幕寮不过大门仪门外堂中堂寝室东一亭西一楼而已又皆倾欹破壊是以名为仍旧而劳费与特创等必达始至旧令即委自料理公私埽地赤立谋于介众孰啓孰辟佥曰西逼通衢无可廓也东为民居买之其可乃召立券契而予之值有赢勿亏弃产者无怨咨焉然后度材庀工诹日耆事登登冯冯役以鼛鼓行无执朴经始于三年十二月落成于四年十一月凡新造者若干葺旧者若干而堂室门庑斋厨以及库狱】
　　【吏舍宾馆神祠曁典史之署皆备前后请颁帑金二千七百两不足复捐添一百余两而后集事夫戴星出入税桑田而憩棠下是长民者之为也虽鹑居鷇食心亦甘之然而有闶其门有潭其府岂以为荣观燕处哉所以作民矜式也湫隘卑陋则体统不称又况于狱讼之所寄府蔵之所守者乎必达不敢曰克开厥先惟谨司其工用之出内无冒滥无干没一瓦一木具有成规寸地尺土无或丐夺易曰君子以作事谋始籍而记之俾后来者有考焉】　主簿署　典史署俱在县治东　库在县堂左　狱在典史署南白茆港巡检署在白茆港口　常平仓在县
　　东北雍正七年知县劳必达建　济农仓　永农仓俱从常熟县分　养济院在通江桥旁
　　【儒学】训导署在学宫旁
　　吴江县知县署在城内宋乾道元年建后燬
　　国朝顺治七年知县唐増重建　县丞署在县治西南主簿署在县西　典史署在县治东县库
　　在县役堂旁　西库在架阁库前　銮驾库在县堂左　架阁库在县堂右　狱在县仪门外东　同里巡检署在县东十里　汾湖司巡检署在芦墟村　平望驿丞署在垂虹亭　总收仓又名外仓在北门外五里桥西　常平仓在北门内轸角圩雍正八年建　养济院在北门外广运桥东南明正徳十一年县丞靖希贤建
　　【儒学】教谕署在学宫内
　　平望营都司佥书署在县城东门
　　震泽县知县署
　　国朝雍正三年分设八年于济农仓旧址建　县丞署典史署俱在县城　库　狱俱在县治内
　　震泽巡检署在县南八十里　平望巡检署在县南五十里　漕粮仓即吴江县总收仓之西偏雍正四年分　常平仓在北门内轸角圩雍正八年增建
　　【儒学】训导署在学宫旁
　　太湖营左军守备署在简村镇雍正三年建松江府
　　提督全省总兵署在府治西南仙鹤观西分巡苏松道署向在苏州吴县雍正八年移驻松江上海县治东南新建【附】巡道王澄慧建署碑记【郡国之有使者自唐始然官无定秩亦无常员观察经畧防御练等使时置时罢逮宋】
　　【以还沿革不一明代直省设按察司使一员葢即古之观察又设有副使佥事所以佐按察司使所不逮而为之分道扬镳者也国初官制槩仍明旧苏松二府向有兵巡道驻太仓州巡行入境则明泽桥东有驻节之所焉康熙二年改兵巡为分守苏州遂为治署二十二年以督粮道兼领之分守道复奉裁今上即位之二年振饬庶司百务具修以抚臣何公之请复苏松分巡道如旧制八年六月中丞尹公上言分巡道有巡缉之责兵民皆得治之请加兵备衔移驻上海弹压通洋口岸为便制曰可按上海自明嘉靖甲寅设海防道以佥事董邦政领其职募兵三千以备倭旋以海上无警罢之今余适承乏是官问其旧署不可识矣乃于城之东南隅相度没官传舍兼买民地一十四亩有竒改建公廨一百五十楹定规模采木石考核其工作旣廪经营区处费公帑四千缗更为补其不足阅八月告成周垣重门上堂旁宇后寝下舍约畧其备邑吏士庶聚而观之由外以窥其中穆然以肃歴阶以望其堂廓然以容登堂以睨其左右却而顾其后井然以辨翼然以整葢隠乎见宪度之秩风纪之于是乎在余用是重自惕矣苏松通都望国被海带湖地繁而剧人稠以厐主客杂沓愚黠异数而鱼盐铁冶菽粟丝絮之利人竞锥刀三江震泽淀山三泖之区善蔵奸慝官斯土者不可以弛亦不可以急不可以文令亦不可以武竞以求政成不亦难乎夫古之所谓盛徳者一之嵗勤而教之二之嵗恵而安之三之嵗富而乐之物不知化陶然自春夫而后乃可谓政之成余不敏诚不能上追古人然宣】
　　【上徳意以与民遵道而遵路使者之责也今日者登其堂思其义其何以肃吾兵民而使之无犯复何以容我兵民而俾得并生其何以辨其淑慝而树之风声复何以整其习俗而防归有极茍如是庶几上有以答圣天子郑重设官之意下亦无负中丞公转移调剂之宜虽然言之匪艰行之维艰非曰能之勉焉而已余故纪廨舍之经始并书以自勗云】督理海闗署在上海县城内即旧察院康熙二十四年建
　　知府署在城中大街元初建
　　国朝康熙元年知府郭廷弼重修　永丰库在府后堂
　　右　狱在府治西南
　　董漕同知署在府署左
　　海防同知署今移驻柘林
　　水利通判署在府署右
　　粮捕通判署在府署右　经歴署在府署东北知事署在府署西偏　照磨署在府署西北军储南仓在金山衞初名广盈仓明初建　广积仓在青村城明初建　转般仓在亭林宋时建　平籴仓在府署东宋建　般运仓在张泾堰宋建
　　【儒学】教授署在学宫西教授周建鼎修　儒学仓在本学
　　中营防将署　中军守备署
　　左营游击署　中军守备署
　　前营游击署　中军守备署
　　城守营游击署　中军守备署
　　后营游击署　中军守备署　以上公署俱在府城中
　　柘林营守备署在柘林城
　　华亭县知县署在府治西望云桥北元至正初建
