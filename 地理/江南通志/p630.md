<!-- { "loadSidebar": true } -->
　　沈周字啓南长洲人祖孟渊父恒吉皆高隠周学于陈五经之子孟贤得前辈经学指授尝以贤良荐筮得遯之九五遂耕读于相城里所居曰有竹庄画法董源书法黄庭坚诗出入于杜甫白居易之间兴至对客挥洒烟云满纸画成自题其上顷刻数百言风流文翰照暎一时百年来东南之盛莫有过之者
　　史鉴字明古吴江人博洽好学执古信礼尤熟于史论千载事厯厯如见网罗旧闻笔之成编有洪迈之博诗力追魏晋家居水竹幽茂客至陈三代秦汉器物及唐宋以来书画相与鉴赏好着古衣冠曳履挥麈望之者以为列仙之癯也少受知于徐有贞与吴寛沈周为友及殁寛表其墓
　　陆治字叔平吴县人善绘事仿宋人而时出己意筑室支硎山下艺名花数百种翛然自怡诗律秀润
　　王纶字理之昆山人以儒臣荐预修武宗实録善诗工画为沈周入室弟子尤工篆楷法得欧阳询笔意
　　朱鹭字白民吴县人家贫授徒养亲牀头恒贮数十文曰买笑钱善画竹寸楮尺素人争宝之每谈及靖难诸君子辄泣下网罗遗事作建文书法居节字士贞吴县人少从文征明游诗律书画征明之门未之或先也家故织局织监孙隆闻其名召见不肯往拘系破家僦居半塘落落寡合每过晨未举火吟啸自若也诗名牧豕集为艺林所称
　　岳岱字东伯长洲人辟草堂于阳山白龙坞花木翳然修竹万竿自称秦余山人性狷介不妄与人交能诗善画尝辑其一时友朋之诗仿箧中中州集之例序而传之曰今雨瑶华
　　顾元庆字大有长洲人家近浒墅所居曰顾家青山藏书万卷择其善本刻之自经史以至丛说多所纂述年七十余犹吟诵不辍岳岱曰陶潜田家之言浩然江湖之句时代虽殊防趣相符时称为大石山人
　　赵宦光字凡夫吴县人读书稽古精于篆书与妇陆卿子隠于寒山足不入城市当事慕其名多造门求见者宦光亦不下山报谒子均字灵均传其父六书之法日与賔客搜金石论篆籀问竒字访逸典为艺林所称
　　周诗字以言昆山人喜读书倜傥重然诺兼精医作内经解游京师诗文播公卿间少试方药辄效欲以尚医官之拂衣去游武林匿影僧寺适督学孔天印阅岳王题壁得诗作大惊命驾往谒与定交武林人争延致之不怿辞归隠不复出
　　包捷字警几吴江人崇祯壬午举人流贼陷京师削发入穹窿山足迹不入城市
　　国朝杨补字无补长洲人少贫工诗画为人孝谨重然
　　诺隠居邓尉山以操行高洁称
　　徐枋字昭法长洲人明季举人自少擩染家学湛深经术痛父汧殉甲申之难隠居灵岩山之上沙五十余年虽穷饿餽遗不受间作书画以自给巡抚汤斌知其贤屏骑从两诣山中访之不得见年七十三卒
　　戴笠字耘野吴江诸生入秀峰山为僧旋返初服隠居朱家港教授生徒土屋三间炊烟时絶编纂不辍笠同县诸生徐白字介白隠灵岩山之上沙种蔬艺果捃拾自给诗画萧疎无俗韵故旧至扫叶煮泉三十年不出
　　史兆斗字辰伯长洲人少弃诸生好古力学博通前明典故下至故家遗老流风轶事无不备熟尤喜蓄异书所购率皆秘本或手自缮録积至数千百卷斋居校雠辄为疏注其旁年八十余卒汪琬为之传
　　金俊明字孝章吴县人弃诸生混迹诗人词客间工书善画墨梅论者拟之郑思肖之兰云子侃字亦陶亦工书画能诗杜门钞书校雠精审宋元人名集秘本揷架甚富
　　文点字与也长洲人震孟孙幼能诗叔乗殉甲申之难家尽破依墓田以居肆力诗古文词间写山水人物巡抚汤斌尝屏车骑访之问及饘粥计对曰菜羮疏食足以安人性情坚人操行少或有余将移所守斌称善从弟掞字賔日和州教授嘉之曽孙清修古行闭门不轻与世接哦诗染翰自娱以老
　　顾苓字云美长洲人少笃学尤潜心篆凡碑版及鼎彛刀尺欵识鱼虫科斗之书皆能诵之临摹秦汉铜章玉印见者以为不减吾衍云
　　褚篆字苍书长洲诸生邃于经学能作擘窠书己夘
　　圣祖南巡召见吴中耆硕于行在篆书行草各一幅蒙嘉奬赐海鹤风姿四大字时年九十三矣
　　王武字勤中吴县人鏊六世孙工诗尤长于画先世所遗及购获宋元名迹心摹手追悉能冥防高洁蕴借嘉遯邱园汪琬为之传以为吴中老成典型其风尚标格与前明杜琼沈周陆治相伯仲云
　　司马葕字磐庄长洲人受易于休宁程智传极数辨物之学年九十余卒有语録若干卷
　　俞玚字犀月长洲人通经史上下千百年征引考据原原本本如烛照数计顾嗣立选元诗注韩愈温庭筠集商防为多
　　陈逢午字方中常熟人笃行好学不茍言笑及语道义辄极论终日不倦教子读书以立行为重曰当知文艺外大有事在所着诗文甚富兼工楷
　　松江府
　　宋王奎华亭人风韵高迈慕神仙遐举之道自号蟾谷真士嘉定宝庆间再征不起
　　谢国光字观夫华亭人宋亡不仕元治书侍御史程钜夫奉诏使江南搜访遗贤以国光荐杜门称疾坚辞不赴栖隠终身
　　卫富益华亭人宋亡设坛祭文陆死事诸人词极悲怆隠居教授不应有司之荐后携子避地霅上卒年九十六
　　元曹知白字又元华亭人大德中荐授昆山教谕不就尝游京师诸公欲奏辟之谢曰吾岂龊龊求官者邪即日南归隠居读易足不逾户人称贞素先生画亦列能品
　　杨谦字竹西华亭人读书尚志不乐仕进多高人胜士之交尝筑小楼登眺海中大小金山题曰不碍云山楼杨维贞贝琼俱为歌咏
　　陆厚华亭人宅东有圃自号东园散人博洽经史元季避乱浙中兵息返故庐日放浪峰泖间善按摩法疗人疾有诗号古渔唱
　　孙稷字长庆华亭人言行谨饬尝举为文学官兵兴遂不仕筑室横云山之支陇名曰小山招隠读书卖药以终老
　　储泳字文卿华亭人与弟游隠居周浦竝以诗名唐时字中甫华亭人幼遭亲防哀毁尽礼及长以先世受宋恩誓不出仕至正末张士诚陷郡杜门自守以夀终
　　陆居仁字宅之青浦人泰定中举于乡工诗古文隠居教授自号云松野衲与杨维贞钱惟善称三高士
　　杨德懋华亭人明左氏春秋尤究心太极图诸书买田淀山西躬耕不仕洪武初诏征天下贤才有司荐闻德懋既逊言辞召竝自眇左目以示废疾不可用优游湖上卒里人称为自废公
　　明钱全衮字庆余华亭人通涉经史元季张氏据吴全衮隠居盘龙冈不为其用洪武中卒所着有续松江府志诸书
　　焦伯诚华亭人洁身修行事母孝通五经乡防试聘典衡文皆辞疾不赴教授于乡门人多显者黄鉴字明夫华亭人博学而贫三十未娶进士李萱慕其贤以女妻之鉴悉却奁具夫妇织纴自给晚年结茆于山曰八峯小隠所着有山樵传说门人钱福为立传
　　张初字大初华亭人少游文征明门长于诗兼工书画晚居沙冈墓庐四十年不入城市家日益贫意泊如也同邑陆尚书树声以云间伯夷目之人皆称贞白先生
　　王嗣响字霆叔华亭人以淹邃为时所称性耿介侍郎唐文献通政许乐善皆少与同学及贵显后过从辄不见有所赠亦不受取古人穷坚老壮二语自号两益居士
　　俞寰字允宁华亭人喜读书工词赋医卜篆刻无所不能而不求人知居青村终嵗不一入城府
　　李世迈字懐古华亭人少慕高隠明末弃经生业构室高槐古梅中竹炉泉茗兴至鼔琴一再行闻雨滴芭蕉声则喜而不寐授徒自给砚田有赢则以助葬赡嫠
　　国朝张若羲字昊东华亭人明季进士仕泉州推官擢主事归而栖隠郊墅四十年自号味闲漫樵郡守直指欲荐举隠逸坚辞不就闭户著书以终子豫章探花及第翮进士俱有文誉
　　王光承字玠右华亭人嵗贡生博学工诗文才名籍甚淡于荣利明季屡辞征辟不就后偕弟烈字名世隠居上海之新场镇躬耕养父足迹不入城市者三十余年无子依壻杨幨以没所着鎌山堂集外孙日征收辑之
　　莫秉清字子先华亭人明布政如忠曽孙蚤嵗为诸生有声明季避兵浦东遂隠焉性耿介不妄交人造庐者亦罕得见博览载籍所着诗文甚多吴骐字日千华亭人明季为诸生有盛名与王光承兄弟结深契明亡以后屛迹荒山光承称骐坚苦自守三旬九食五月披裘侮之不怒周之不受为得其实云着有颔顑集
　　沈浩然华亭人明两广总督犹龙子府学生有隽才闭户读书不乐仕进虽饔飱不继处之晏如工八法为时所重称雪峰处士
　　萧中素名诗以字行华亭人隠于匠高致絶俗诗最有名曰释柯集
　　诸嗣郢字干一青浦人顺治辛丑进士居细林山自号九峰主人徧搜诸胜作九峰志康熈九年十九年郡大祲设粥厰以拯饥者
　　常州府
　　汉陆璯字仲芳毘陵人明京氏易尚书尤精风角星算辟主簿谢病去隠防稽山
　　南北朝梁萧眎素惠开子性静退仕梁累官中书侍郎求为诸暨令到县十余日挂冠县门而去独居屛事非亲戚不得至其篱门武帝尝赐钱八万一朝散之亲友
　　唐魏璞字不琢毘陵人才高志放隠居三十年与皮日休陆蒙善每秋风时乗舸载酒相往来当世高之
　　宋王克嶷宜兴人隠居不仕王安石高其节赠之诗有先生醉卧松花里春去人间总不知之句张字子厚常州人登进士养亲不仕穷经著书四十年元丰元祐间廷臣厯荐不起卒赐諡正素先生
　　孔元防至圣五十二世孙建炎时五世祖若罕与子端志俱高抗不仕元防淳祐间避居沙上号马洲书院教授生徒
　　包天麟字仁甫江阴人咸淳间举博学宏词科不就尝注诗书易春秋传义元旌其门赠浙江儒学提举
　　元蒋捷字胜欲宜兴人德祐中进士元初晦迹不仕大德中宪使臧梦解陆垕俱荐其才不就博学工词学者称竹山先生
　　许恕字如心江阴人家北郭号北郭先生部使者荐授澄江书院山长不就兼工医术有北郭集李时可元末居马防沙杨维贞客其家供馔华美歌舞极一时之盛明祖下江南助军饷万石后以巨筏浮海去不知所终
　　明倪瓒字元镇无锡人工诗善书画所居有阁曰清閟藏书数千卷古鼎法书名琴竒画陈列左右高木修篁萦绕其外四方名士日踵其门自号云林居士家故雄于赀至正初悉散给亲故兵兴后扁舟箬笠往来震泽三泖间张士诚兄弟屡欲致之不可得及吴平黄冠野服以终年七十四
　　焦先生不知其名家江阴之虞门里太祖故人洪武初诏有司征求甚急恐为有司累乃持鸡酒驰甬道入见太祖班坐对饮如微时赐以金玉角三带取角者阴于户后挂之去人比之严光
　　华晞顔字以愚无锡人元末不仕洪武初辟为本府训导不就以老病辞隠居东湖
　　李大椿字茂卿无锡人博学工文隠居梁鸿溪洪武初诏为御史力辞附使者上太平十二防杏林叟不知其名或云姓董隠居暨阳山遇异人授以鍼术能立起人危疾谢以赀不受但令人种杏一株久而成林高啓为作杏林叟传
　　张机字子枢郡人托渔自隠多行隂德高啓有澄江嬾渔记
　　华宗韡字公恺无锡人博综经史元季兵兴奉亲往来苏松间事平还锡修身教家集古人嘉言懿行为一书曰虑得集洪武中屡征不起
　　王文晏字文静宜兴人元季兵乱隐居不仕以吟咏自娱舍旁皆植梅自号梅西诗词清丽书画师宋克王蒙皆造其妙洪武中以贤良征辞疾不就吴纶字大本宜兴人风神散朗操履修洁非公事
　　未尝一入城府创别墅二于溪山间南曰樵隠西曰渔乐以陶潜自拟因自号心逺居士
