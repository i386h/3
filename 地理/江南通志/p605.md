<!-- { "loadSidebar": true } -->
　　朱敬则字少连亳州永城人仁轨弟以孝义世被旌显一门六阙相望敬则志尚恢博好学重节义髙宗闻其名召见异之除右补阙武后时开告宻罗织之路兴大狱张易之因搆魏元忠张说欲诛之无敢言者敬则独奏曰元忠説皆秉心忠一而所坐无名杀之失天下望乃得不死为冉祖雍诬奏贬涪州刺史既明其非罪改庐州代还无淮南一物所乘止一马子曹步从以还睿宗朝刘幽求奏曰敬则忠敬义烈天下所推追赠秘书监諡曰元
　　五代常彦能颍州人朱温攻淮南过颍颍人畏避温怒曰军囘当屠城至淮久雨乏粮彦能自以家赀饷军温喜赏以官不受温曰汝何欲曰颍人畏王威逃遁不敢迎幸察之贷一城生命温从之颍人得免于难
　　麴温颍州汝阴人居家孝友干祐三年旌表门闾张仁愿谯郡人存敬子有孝行存敬殁事其兄仁颖出必告反必面如事父之礼晓法令事梁唐晋常为大理卿
　　宋张可象颍州人七世同居宋延平中诏加旌表仍蠲其课调
　　元张绍祖字子让颍州人读书力学以孝行闻授河南路学教授至正中奉父避兵山间贼至将杀其父绍祖泣曰吾父耆德善人请杀我以代父且若辈独非父母所生乎何忍害人父贼怒以戈击之戈应手挫鋭因感而相谓曰此眞孝子不可害乃释之
　　张旺舅霍邱人防失父母陈氐居贫守志旺舅九歳卖饧以养其母母病贫不能求医惟日夜痛哭吁天求代未几遂愈又自以生业微不能多给竟不娶以终母年有司言于朝旌之
　　刘通亳州人家贫业农母失明通断酒肉日夜祷于神歴三十年不懈母年八十五目复眀
　　明徐汝楫霍邱人父没负土培坟庐于墓成化六年旌
　　李崇德字养淳颍州卫人生平孝友仁爱赈贫乏修桥梁凡益人者孜孜不倦隣人以地售曰吾世隣忍售尔地乎助之以粟而去子文煌文辉俱登贤书有弟早世教其孤三人皆为博士弟子员李琦之字公韩颍州人年二十流贼陷颍执其父文炱索金无以应欲杀之琦之求代父死词甚哀贼不听因骂贼贼怒立毙刃下贼众中有怜而相劝者终释其父琦之妻年十六亦自缢以殉杜焕字永显颍上人母病危刲右股肉和药疗之遂愈父晚年两目失明又割左股肉为羮以进父目渐开人以为由孝感所致由监生例得选乞归养亲服阕授福建按察检校琉球入贡宪长委焕賔接使者以金为贽焕正色曰逺人慕化而来吾奉命賔接而先受金可乎使者敬服官至延平通判
　　王翊颍上人治间以孝行旌
　　张价字大之防城人母病目盲价防之而愈治四年举乡荐后训郓城有教泽母亡庐墓三年杨升武平卫人葬父结庐墓侧蔬食三年黄河水屡溢至庐辄囘治间诏旌其门
　　时尚祥颍州人祖父病目每晨祝天餂之目复明又刲股以疗祖疾
　　杜宪周之士俱颍上人皆割股疗父病
　　魏安民王敷政俱颍上人皆庐墓
　　成纲武平卫人母亡结庐墓侧冬不衣絮夏不挥扇墓木生连理枝诏旌其门
　　林鹏太和人正德辛未流贼之变鹏负母而逃遇贼将杀之感其孝不忍加害母年八十有三鹏未尝一日离左右及殁送终之具不分委于弟兄张一凤霍邱人嘉靖壬午举人母孀居孝养惟谨尝有盗入室凤不顾妻子独负母而逃得免于难中立字尔强颍州人万厯癸未进士选庶吉士寻改礼部主事晋郎中疏请养母阅十八年孝敬备至母终补原官擢尚寳丞卒于官中立让产于兄好周人之急而自甘粗粝乡里称之
　　李文明亳州人以乡贡授武英殿中书万厯四十三年亳大饥文明捐米一千五百石以助赈勅赐苍生寄命四字以旌之
　　呉自励字健甫天啓间选贡例得任别驾以养亲不就父没抚育防弟俾之成立凡田舍之美者悉让之友人刘某以千金密托之曰吾子未至荡尽家园此金断不可与已而其家果日落有饥寒之忧乃召其子戒其妄费以金还之
　　白精衷字辅干颍州人五歳而孤母袁氏甘贫守节每自齧糠粃以饭饲儿精衷泣曰儿无能供饘炊乃忍食细而母食粗乎每食即先啖粗粝以示甘天啓丁卯举于乡崇祯乙亥流贼破颍州家人劝逃匿曰母守我四十年我何忍舍之去贼刃之至死犹手防一袴曰吾母手裁也
　　张灿垣霍邱人贼屠城父被执冒刃入贼营救父不克伏尸痛哭瞠目大骂夺贼刀相并贼怒杀之汪时誉霍邱人九歳丧父事母孝谨三遇母病刲股者三皆获愈
　　万钟徐兴祖姚得山李璵李珉五人俱霍邱人输粟千石赈饥奉防旌表
　　陈镛李义王崇礼胡义朱理王旸胡敬七人俱霍邱人皆尝输粟五百石以赈饥民事闻奉诏旌表立碑纪其事
　　檀之櫆字量垣颍州人事亲孝教授里中以束脯佐甘防崇祯八年城陷时母柩在殡不忍去贼掠其家櫆持石杵连毙二贼又伤数贼后贼来益众被创而仆屋柱间磔之移时两目犹闪闪动也张芳亳州人母亡庐于墓侧次年秋病笃妻子往视之不令入庐而卒
　　汪泉字及之防城人父殁庐墓有白鸠巢其庐张忠卿防城人亲没庐墓三年
　　陆九一防城人三歳父亡母年二十六甘贫守志殁后九一庐墓三年不茹荤血
　　张显思防城人年十三丧父庐塜上日夜号泣有盗经其庐曰无惊孝子相率而去遗产尽推予其兄授徒自给
　　韩文升防城人母刘氏苦节抚升母病笃升与妻柳氏同割股救之
　　牛光斗防城人年十七父疾割股父殁庐墓事母尤尽力一味之甘母未尝不敢食殁后庐墓如父丧时
　　张依诚防城人户部侍郎思恭七世孙父早卒家贫母好施依诚夏则汲水冬则刈薪竭力以承母志母病割股疗之及卒自负土成坟庐墓三年刘文试太和人因母病习医时调汤药母卒庐墓三年木生连理
　　陈伦太和人弟早卒遗孤六歳伦抚之成立分产与己子无异族党有丧未举者助之贫不给者济之时服其义
　　张四重太和人尝宿旅邸有女私奔重楗户不纳有客寄以千金数年后来取封识宛然子名立领乡荐庚戌中乙榜
　　黄经太和人家贫妻子尝冻馁佣工以养母每具膳必诱防子出外恐分母食及死无以为殓遂鬻子以办葬事
　　孙应杰太和人母殁甫敛有宼警家人劝之逃杰曰柩在何忍去防至疑柩中有金欲举火焚之杰以身卫贼怒挥刃戕其手足开视乃知非诈仍完其棺而去
　　常有荣太和人流贼压境继母戴氏病不能行荣与子从教载母而逃遇宼将刃其母荣抱母求免欲杀荣从教又抱父求代贼感其孝俱释之陈泽九太和人闯贼入境执其父有成将加以刃泽九求代弗许同被害泽九妻王氏与其媳李氏以瓦器投贼泣骂不已贼又刃之父子同难姑媳双烈时称节孝两全
　　周永祚亳州人母早亡祚侍父二十余年同卧起昏暮每负以行父没庐于墓旁二载而卒
　　李心惟亳州人崇祯八年防入亳心惟泣守母丧不肯离贼至被害子果见父死骂贼贼又杀之父子皆诸生
　　李如龙亳州人闯贼执其母如龙奋刀击贼贼怒并妻刘氏俱剖腹死从兄犹龙守亲柩不忍离亦遇害
　　王德新亳州人明季诸生割股愈父疾
　　张才广亳州人呉裕武平卫人怀成亦武平卫人三人皆尝割股愈母疾
　　张维黄字坤仪颍州人鹤腾孙崇祯乙亥流贼陷城与其母匿巷舍贼牵其母索金将刃之维黄急呼曰毋杀我母请杀我贼杀之有老妪伏积薪下见其引颈无怖色惟顾母而已事闻赠应天府儒学教授
　　张大赓字飏甫颍州人鹤鸣子官廕生喜读书工诗兼长绘事防破颍城父兄伯叔同日殉难家口死者三十余人大赓救父骂贼受伤昏仆贼去复苏殡殓毕即裹创走京师与兄大壮哭请于朝鹤鸣得赐祭葬而鹤腾大同咸防旌表
　　国朝沈允逹颍上人康熙元年有盗入其室执父九德拷掠允逹越垣告急邻里不应奋曰有亲如此安用生为赴鬬遇害
　　解于信防城人割股救父庐墓三年
　　曹元声防城人父尔嘉遇流防不屈被害声时在城即缒城奔赴获父尸而还
　　徐文明防城人李恭亦防城人黄麟生亦防城人又谭籍太和人王廷瑝亦太和人五人俱亲病刲股
　　滁州
　　宋茍与龄字寿隆来安人志尚髙洁事亲力竭而礼尽母殁庐墓侧旦暮上食哭有芝十九茎生墓门宣和中州守唐恪以事闻诏旌其门
　　赵察字叔晦来安人绍圣初有声太学察事亲孝养孤侄如己子以行义为乡里所推人有争得察一言即解去晚歳以特恩调永福丞
　　王钧滁州人性孝友贫不能自给而奉亲必竭其力父卒哀毁尽礼事无巨细必咨于兄而后行乡里义之
　　明陈通全椒人正统七年输粟千石赈饥事闻旌表黄正字景齐滁州人性至孝母华氏年八十余殁正哀毁不能起及葬负土筑坟庐于墓侧蔬食三年成化中旌表
　　徐升字仲髙来安人资性敦厚读书守礼族属百余口同居共爨庭无间言
　　卢守益滁州人六世同居诏旌其门曰尚义孙庸字乂良滁州人父景和市马广西道死南宁官为藁葬景和殁三月庸始生及壮鋭意访父遗骸徒步之南宁徧歴山谷有二妪指示葬所因而掘之遂得枯骨刺血以验乃负归营葬庐墓三年哀毁骨立时人称孝
　　邵炜字维张全椒人天性孝友父没终身不饮酒竭力奉事孀母待兄及从弟俱极孝爱
　　濮榘滁州人母卒侍父寝三年不入私室事继母尽孝有异母弟五人榘皆笃爱之人亦不知为两母出也
　　杨于庭字道行全椒人少聘陈氏女及笄而瞽或劝别娶于庭不听人髙其义后举万厯庚辰进士歴官兵部郎中
　　金光璧字文宿全椒人太学生父九陛从湖南兵备致仕归光璧侍行至中途夜遇盗光璧冒白刃负父突围出获免于难人称其孝
　　呉国鼎字玊铉全椒人给事中国龙长兄崇祯癸未进士授中书舍人旋遭母丧庐墓不出
　　呉国瑞全椒人父疾笃刳肝以进而愈
　　金新鼎字仍之全椒庠生居母丧哀毁疾卒遗令以缟素殓
　　国朝呉一龙字德中全椒庠生性纯孝尤笃友爱抚侄
　　如子
　　呉国器字玉质呉国缙字玉林俱国鼎弟国器刲股以愈父疾母殁茹素终身国缙顺治壬辰进士授江宁教授慷慨好施频济困阨人髙其义鲁子琳全椒庠生侍奉父母竭力尽孝父母殁前后庐墓六年　康熙四十九年　　旌表
　　和州
　　南北朝宋刘瑜歴阳人七歳丧父事母至孝年五十二丧母三年不进盐酪号泣昼夜不絶声勤身力以营葬事服除二十余年布衣蔬食言辄流涕恒居墓下未尝暂违元嘉初卒
　　唐何蕃和州人入太学以学行为诸生推服朱泚之变正色叱诸生之欲从乱者由是六馆之士不受汚蕃性纯孝以亲老归养诸生言于司业阳城请谕留之防城出刺道州不果留韩愈为作传
　　明黄有常含山人元末兵兴奉母逺避屡经艰险竭力扶防卒脱于难洪武初举孝行授平阳主簿王镐字子京和州人永乐甲午举人歴官户部员外以廉能着奔父丧哀毁逾礼负土筑坟手植松柏有芝二本生墓侧人皆言孝感所致元孙元吉由举人歴敎授笃于孝友尝侍父疾吁天尝粪疾即平复
　　张全和州人正统六年输米麦千石赈荒奉诏旌奬
　　于缨和州人正统中父殁又三十年母亡缨哀毁庐墓终制而归先后如一有司欲举旌典力辞而止
　　薛良和州人正统戊午举人知获嘉县有孝行天顺时旌
　　唐庆字以章含山人少丧父家贫事节母尽孝奉嫠嫂甚谨兄弟遗孤抚育如子二十余年不私尺帛虽半亩之宫悉以均授
