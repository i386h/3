<!-- { "loadSidebar": true } -->
　　正綂元年常州知府莫愚重建黄田牐【附】王直记【水之有牐所以时啓闭谨蓄泄通舟楫之去来资田畴之灌溉其为利大矣然惟仁民爱物之君子斯能因其利而利之不然则怠惰纵弛茍目前之安忽经久之利其为民病岂小哉予于黄田牐之重建而知其用心之厚也常州江隂城北黄田港引江潮贯城中而出于南门凡二十里防夏港之蔡泾以达于运河实舟楫走集之地附郭良田数千顷皆赖其灌溉港因潮之消长为浅深长则溢消则涸溢则舟通而足以溉田涸则田不得受利而舟胶且败者有矣唐长庆中李徳裕观察浙西始建牐于城北潮长即啓以行舟消即闭以蓄水人赖其利厯嵗滋久缮治不继日就頽毁自洪武丙子以来人失利也久矣前之为郡县者数十人莫有少槩于心者宣徳中工部郎中桂林莫侯愚被简拔来为郡上赐玺书俾兴利除害侯询知其事叹曰此亦利害之大者也今田利漕舟皆赖此其可后乎然以始至不暇为久之政通民和即具奏其事上命巡抚侍郎周忱经度之周公庐陵人忠以奉国仁以惠民而侯与之协议重建于旧址南五丈许以避水之冲念役重费殷不忍赋于下公常广储蓄以备灾度可支数十年欲稍发所备米市材僦工一切不以烦民计其费以闻诏可之乃命通判邵武张侯龄董其役然诸调度皆出周公买石洞庭山磨琢而后致之几用石工五十人木工十人金工五人土工十人役夫二千五百人石四万五千尺木二万一千一百根砖三十万一千个石灰四千石铁一万一千觔食米二千九百石经始于正统元年八月而以其年十月成自是嵗获大穰舟行无害耕夫楫徒商人估客鼓舞而赞颂焉郡中父老皆大喜曰兹牐之建吾郡襟抱严固风气完复吾民其永有利哉】
　　六年武进县重修孟河牐
　　天顺元年江隂县知县周斌兴水利开通河港四年濬江隂县城濠
　　成化四年都御史邢克寛重建犇牛牐【附】王璵记【距毘陵城西三十里为犇牛堰泝堰水西行百八十里厯云阳达京口为运河其地势东倾堰不足以时蓄泄也尝于京口吕城犇牛为三牐皆莫详其剏始按史记载丹徒水道自六朝千百年通吴防隋初有诏浚治则是此牐在齐梁前已有之矣自大业之后此闸当与河相为废兴而并不一书至元符嘉泰始两书修复我国初洪武己酉间牐废后更导其支流东北出于堰为坝自是而运河不复通重载漕舟多出孟渎河济江而江行险逺嵗不能无覆溺之患天顺己夘冢宰崔公克让为都御史巡抚江南为言于朝请复建牐营度适宜委畀得人曾无几何而五牐告成其在常境者犇牛下牐是也成化戊子都御史邢公克寛来继谓犇牛犹有上牐其遗址尚存盍亦修建俾互为啓闭遂以其事付之常守卓君天锡而以武进邑丞宋瑛董役事给费于公帑役民于农隙其经画之良成功之速与下牐等夫自堰废为牐牐废为坝言水利者时有訾病今牐与坝两存之春夏水溢则由牐秋冬水涸则由坝坝可潴而牐无壅也根遗迹防成算以开永图夫岂乐因循而好自用者所能彷佛哉】
　　八年知武进县熊翀濬后河知无锡县佟珍濬走马塘
　　十九年知宜兴县知县袁道濬便民河并观鹤溇治四年伍性濬宜兴县汤溪等渎
　　六年水利侍郎徐贯濬江隂县申利桃花三港濬宜兴县葛溪等渎
　　八年巡抚朱瑄濬宜兴县五贤等渎复濬孟渎等河
　　九年水利工部主事姚文灏濬宜兴县仕渎等四渎
　　十年姚文灏濬宜兴县白龙河
　　十一年濬宜兴县黄渎等五渎
　　十四年提督水利郎中臧林濬宜兴县港渎十五年江隂县知县徐贞修黄田牐
　　十七年臧林濬宜兴县后河并三渎
　　正徳六年提督浙直水利佥都御史俞谏濬江隂县河港
　　七年俞谏濬宜兴县河渎浜港江隂知县黄霆濬九曲河
　　嘉靖二年开常州府河渎
　　四年濬常州府河港开牐
　　十五年江隂县知县徐贞濬利港桃花港
　　二十年宜兴县知县冯讷凿通泽河
　　二十三年濬江隂县桃花港
　　二十四年巡按御史吕光洵督濬苏松常镇四府塘浦
　　是年江隂县知县赵锦建三关水牐
　　二十五年武进县修烈塘牐
　　是年宜兴县知县方逢时穿张公坝河
　　万厯元年宜兴县知县韩容濬荆溪
　　五年巡视下江水利御史林应训疏孟渎濬练湖六年重修武进县烈塘牐
　　是年濬宜兴县闪溪
　　八年常州府知府穆炜濬后河武进县县丞郭之藩筑芙蓉湖隄【详见太湖】
　　十六年濬苏松常镇四府河港塘渎
　　三十七年无锡县知县许令典浚冉泾河
　　四十年巡抚应天都御史徐民式濬江隂县九里河
　　四十三年江隂县知县金廷璧濬山塘河
　　四十六年常镇兵备兼水利参政萧丁泰濬江隂县九里河
　　天啓二年武进县知县李维乔濬城濠无锡县知县刘五纬修筑石塘
　　崇祯四年常镇兵备兼水利参议吴麟瑞濬江隂县九里河
　　六年常州府通判刘麟长濬无锡县城内河是年常州府知府洪周禄濬江隂县九里河提督学政甘学润常镇兵备兼水利副使徐世防濬江隂县城内河
　　国朝康熙二十年巡抚慕天顔奏请濬常熟县白茅港
　　武进孟河奉
　　旨准行
　　四十六年冬奉
　　圣祖仁皇帝发帑银三万余两修建孟河北牐魏村牐及
　　奔牛之天井牐
　　雍正五年奉
　　旨发帑银二万余两疏濬孟渎河得胜新河犹恐江潮汹涌泥沙淀积又发帑银三百二两零建造犂船四只并领混江龙四具召募水手每嵗春秋二季于江口拖刷淤垫泥沙
　　镇江府
　　晋太兴四年晋陵内史张闿立曲阿新丰塘灌田八百顷陈敏凿练湖
　　南北朝齐建武中曲阿令丘仲孚凿长冈埭
　　梁天监九年造谢塘
　　唐永泰中转运使刘晏刺史韦损重开丹阳之练湖作斗门以通灌溉【附】李华练湖颂序【大蜡之祭辞曰土反其宅水归其壑先王因下流而导之故曰九川涤源因迤汇而潴之故曰九泽既陂以疏天地之气以利元元之用崇伯汩五行而殛羽山台骀障大泽而封汾川洪范首之春秋载之地有广狭事无古今大江钜区惟润州其薮曰练湖幅员四十里菰蒲菱芡之多鱼螺鳖之产餍饫江淮膏润数州其旁大族强家泄流为田专利致富自丹阳延陵金坛环地三百里数合五万室旱则悬耜水则具舟人罹其害九十余祀凡经上司纷纭与夺八十一断呜呼曲能掩直强可吞弱老幼怨痛沈声无告永泰元年诏公卿选贤良先除二千石以江南经用所资首任能者是嵗十月二十三日拜前常州刺史京兆韦公损为润州声如飇驰先诏而至吏人畏服男女相贺即日上无贪刻下无寃愤公素知截湖为壤灾甚螟蟊临事风生指期以复羣谤雷动公恬然独裁乃白本道观察使兼御史中丞韦公元甫中丞抚掌惬心如公之谋且曰兴利除害得其人而后行非常之政敢归叔父公乃申戒县吏率徒辟之人不俟召呼忭从役畚锸盖野濬臯成蹊增理故塘缭而合之广湖为八十里像月之规铸金之固水复其所如鲸噀射汹汹隠地雷闻泉中先程三日若海之弥望灏灏如吞吐日月沉沉如韫畜风雨所润者逺原隰皆春耕者饱忧者泰于是疏为斗门既杀其溢又支其泽沃瘠均品河渠通流商悦奠价人勇输赋遐迩受利岂惟此州每嵗萌隂乗阳二气相薄大雨时行羣潦奔流水势所入盈而无伤龙见方云稼蒙其渥时前相国彭城刘公晏綂东方诸侯平其贡税闻而悦之白三事以闻诏书褒异焉彭城公宣命至江南捧诏授公公率元僚掾史令丞己下至于耆艾西向拜手忻戴皇朝人心上感天降膏泽如有神祗昭协厥志公正直而和专静而断嫉恶宥过惠良察奸纯钧精坚百链不耗伐冰之贵降从士礼诗云靖共尔位好是正直宜其享福也吏人入贺公拱而谢之曰尚书刘公观察韦公奉行王泽也鄙何力之有焉丹阳令杜孟寅秉公之清白延陵令李令从如公之爱人金坛令胡圮秉公之成规及丹阳耆寿周孝环百姓汤源等拜首而请曰兑为泽兑説也水归于泽而泽説于人百年浸塞而公啓之臣哉邻哉克谐帝休永代是式三县无灾若不碣而刻之王命不扬于厥后后之人无以倚负也华尝学古见访为颂颂曰望沄沄兮视冥冥鸟闲鱼乐葭菼生膏腴利倍起讼争斯人怨抑痛无声韦公正直动神灵百年游淀为漻清饥者食兮病者宁诏书光宠恩霈荣划然眊矒复皎明追琢刻颂扬芬馨】
　　武徳二年刺史谢元超复置南北谢塘以溉田
　　五代南唐升元元年知丹阳县吕延正濬练湖【附】吕延正浚治练湖状【当县有练湖源出润州髙丽长山下注官河一百二十里臣考之碑志访诸郷老当为湖日湖水放一寸河水涨一尺旱可引灌溉潦不致奔冲其利田几逾万顷昔环湖而居衣食于渔者凡数百家有斗门四所由前唐季湖废近湖人户耕湖为田后农家失恃渔樵失业民复思湖以御灾而无所寘力臣频承条制修葺陂塘窃度其湖为利甚溥遂聚财役工于斗门基上以土堰堰捺及填补破缺处初谤议震动谓臣不良图且废湖丰已者不十余家有湖无灾者四县之地臣明知利害独如弗闻自今秋后不雨河道干枯累放湖水灌注使商旅舟楫往来免役牛牵当县及邻县人户请水救田臣并掘去湖岸给水如将久逺须置斗门方得通济其斗门木植须用楠木乞给省塲板木起建下所司处分】
　　宋绍圣二年诏武进丹阳丹徒三县修沿河隄岸沟防【互见常州府】
　　知丹阳县苏京重濬练湖
　　元符元年正月知润州王悆建言吕城牐常宜车水入澳灌注牐身以济舟若舟沓至而力不给许量差牵驾兵卒并力为之监官任满水无走泄者赏水未应而辄开牐者罚守贰令伍常觉察之诏可
　　崇宁四年臣僚言有司以练湖赐茅山道观縁润州田多髙仰及运渠夹冈小浅易涸赖湖以济请别以沙田赐之仍令常平官考求前人规画修筑从之
　　宣和五年诏漕臣补葺练湖隄岸宋史河渠志臣僚言镇江府练湖与新丰塘地理相接八百余顷灌漑四县民田今堤岸损缺不能贮水乞候农隙次第补葺诏本路漕臣并本州县官详度利害检工料以闻
　　绍兴七年两浙转运使向子諲增置练湖斗门石防宋史河渠志向子諲言镇江府吕城夹冈形势髙仰因春夏不雨官漕艰勤寻遣官属李涧询究练湖本末始知此湖在唐永泰间已废而复兴今隄岸弛禁致有侵佃冒决故湖水不能潴蓄舟楫不通公私告病若夏秋霖潦则丹阳金坛延陵一带良田亦被淹没臣已令丹阳知县朱穆等増置二斗门一石防及修隄防尽复旧迹庶为永久之利
　　知丹阳县郭京濬练湖
　　乾道六年知镇江府蔡洸濬河
　　七年诏漕臣沈度修筑练湖隄岸宋史河渠志臣僚言丹阳练湖幅员四十里纳长山诸水漕渠资之故古语云湖水寸渠水尺在唐之禁甚严盗决者罪比杀人本朝寖缓其禁以惠民然修筑严甚春夏多雨之际潴蓄盈满虽秋无雨漕渠或浅但泄湖水一寸则为河一尺矣后堤岸圮阙不能贮水彊家因而专利耕以为田遂致淤淀嵗月既久其害滋广望责长吏濬治堙塞立为盗决侵耕之法着于令庶几练湖渐复其旧民田获灌溉之利漕渠无浅涸之患诏两浙漕臣沈度专一措置脩筑
　　八年知镇江府宋贶濬河
　　淳熙二年知镇江府陈居仁置黄水防
　　十六年总领钱良臣修丹阳练湖横坝及诸斗门防函
　　绍熙间丹阳县开丁义渎
　　庆元四年知镇江府万钟濬导市河
