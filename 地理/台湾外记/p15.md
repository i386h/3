<!-- { "loadSidebar": true } -->
　　秋七月，道周师至广信府。闻徽州破，遣将守马金岭。集绅衿父老，谕劝捐助，得万人。乃整部署，分道进兵。游击黄奇寿战捷于牛头岭，遂营之。其出婺源者，参将王加封失防伏兵，战死；游击李忠被擒。黄奇寿闻报，援之莫及。参将李瑛、倪彪出童家坊，被马步冲突，亦溃。参将应士瑛从间道出援，屯高偃桥。道周遂驰疏请兵，略曰：『臣今年六十有二，才能智勇，不过中人。而自请行边，拮据关外，譬之鸡然，风雨如晦，鸡鸣不已。即有不寐之人，起而刀俎之，亦无可奈何而已！臣少而学道，于物无竞，于人寡尤。直以出师之故，为异志所排。寡识之人，群起和之。千端百出，以阻其成；旁勾曲引，以幸其败。或叩关门，数日不达。饥疲之众，宁死中野？臣何所营而坐困于此哉？臣遭会风云，甫及一月，五疏求去。直以皇上英武洞烛遐迩，尝监臣于言语形迹之外，所以荏苒焦哓，瘁毛铩羽，以为朝廷守一日藩篱。非曰能之，亦各尽其义而已。今敌之来者，日以压境；众之附者，日以携志。蠢冥何知？惟利是视。贪生怖死，则前后异致。信州闾巷，鸡犬方集，今复翻然欲舍而去已。据徽人来者咸云：敌一百六十骑守婺源，又五百骑守婺境，自海口煖水焚掠殆尽。煖水距广信百余里。臣师屯八都者仅千五百人，皆村落新募，月食一两之卒。其东出马金岭者，仅七百余人。又千二百人西去饶、抚，驰收未回。所余帐下千二百人而已。臣自八月以来，东弭台、宁之衅，西消金岭之孽；精力疲于文告，岁月驰于期会。未有一智一谋佐于其内，一膂一力助于其外；空以老瘁，一意报主，为爱己所怜、异己所笑。今事势甚急，可亟命方国安以一万之众，从严州出老竹岭，直捣徽州，乘其西驰，可以破敌。即不然，亦可解信州之危，成牵制之势』。隆武览表，无以应之。道周计穷。
　　十二月，集门人诸将议曰：『敌人虽众，虚声耳。若延来春，则彼弓弛马懈，即可破也。奈粮饷不足何？与其半途溃散，废却前功，不如决战以报朝廷』。相持泣下。复进兵攻婺源。至童家坊，忽报乐平已破，信州士大夫各致书迓道周。道周以成师既出，义不反顾，遂鼓励诸门人帅义师千余人以前。次明堂里，仅三百人，马十匹，粮三日。又移军婺城之十里。天微曙，报提督张天禄率兵四至。道周策马挥赖继谨等督师鏖战。参将高万荣请于道周曰：『当引兵登山，凭高可恃』。道周从之。正移师间，一队骑兵，从间道突出，箭如雨。军遂乱，道周被执。舆至婺源，张天禄亲至劝降。道周骂不绝口。继而门人蔡春溶、赖继谨、赵士超、毛玉洁亦解至。道周绝粒断浆，作自悼诗八章：
　　『昔时为柳下，今日见薇阳；此道原无可，于生亦不伤。云霓人绝望，金石鬼剂香。莫信惠连后，遂无日月光』。
　　『乐毅未归赵，鲁连不入秦。两书传白璧，只手动青苹。行止吾何憾？微名世所亲。苍茫樵采者，不易写啼麟』。
　　『自我甘重茧，为谁赋鼓刀？全生怜七获，结侣失同袍。此事不经见，于心良独劳！长年耽正则，垂老重离骚』。
　　『已发英雄叹，仍多亲戚怜。经营文谢后，可在殷房前。夫子宁欺我？长文尚有天。春秋二百载，研泪纪新编』！
　　『求仁何所怨？失道未忘愁。故主日初旭，余生乌自投。断崖千尺网，一苇大江舟。狂稚看吾独，驰驱答众尤』！
　　『天步凭谁仗？狂澜失一壶。麟心冲驷铁，凤掌落雕弧。干羽柔无力，旗常冻自枯。逍遥河上老，颇忆郑大夫』。
　　『匡坐惭颜闵，抒筹负管萧。风云生坐次，毛羽合飘颻。大厦难栖燕，江横却断桥。可怜委佩者，晏晏坐花朝』！
　　『闻言谁敢信？屡卜转多疑。截指留军令，开心割子期。千金修骏冢，三尺断鍪旗。射兕当熊意，君王安得知』？
　　左右承贝勒、洪承畴命，命侍者跪进茶一杯。道周接在手，踌躇未饮。左右恳曰：『求相国用清茶一杯』。道周因听「清茶」二字，遂掷杯于地，亦周薇、周粟之义也（俗无果泡茶，名曰「清茶」。东旭曰：余戊午岁会陈骏音于粤之韩江，年八十有奇矣，问及石斋先生事。骏音涕泗沾襟曰：『我，先生之罪人也。死无以见先生于地下！当先生至明堂里，知事不可为，志决来朝。恐一生事业泯灭，遂将所有禀疏诗文书札悉交骏音，令连夜从间道还家。夫人侦知往索，诡应无有。辛卯夏，携出姑苏，欲梓行世。不意至杭之江口，是夜邻家失火；骏音惊惶逸出，行李灰烬。既不得同时受难，名流后世；又不能表扬遗烈以阐师德，诚先生之罪人也』！语毕又哭。余亦恻然。故余知先生甚详，且惜先生一腔真血之不尽传也）。
　　原礼部尚书兼文渊阁大学士傅冠从江西入闽陛见。询方略，条陈称旨。诏为湖南总督，赐上方剑，便宜行事，督师恢复。至邵武五福关，饷告匮，军不得前。屡疏请，不报。兵部职方清吏司江随疏言：『傅冠拥兵糜饷，玩敌扰民』。寇连四疏称不才，告辞解权。隆武诏杖，随免冠谢事；遂住于泰宁县（傅冠字元辅，别号寄庵，江西进贤人。初名元范，中万历丙午举人。改名冠，中壬戌进士。至崇祯己卯，乞休归里。弘光乙酉，闯党王得仁入进贤，拔其家，取其积藏，杀其嫡孙傅鼎，故冠入福建）。
　　鲁王大犒将士，每早银二钱，责限过江，攻取杭州。张国维、方国安、王之仁等于五更，从朱桥、范村、六和塔、张家山、五云山、入盘岭等处，列队进攻。熊汝霖、孙嘉绩、郑遵谦等从牛头堰，列队合进。张存仁同抚院萧起元分拨朱马喇、脑因多利、合托几什哈、田雄、张杰、马得功、常进功、王进功、王之纲、巴成功、杨佐、孟全胜、徐登华等分路迎敌。脑因多利阵斩王明义，诸军咸遁。
　　豫王遣朱术珣、邵承尧、陆万治、故翰林陈于鼎、总兵王所召、黄兆龙到浙招抚张国维等。张存仁以术珣系明宗室，姑不论，但观其人才干不足称其使，且嫌疑亦不可不慎重。其王所召等，与之面谈，竟无奇谋远大之见，尚虑阴怀投闲之宄。借端遂其归志，纵奸如其所愿，倘偾厥事，不反胎群逆所笑乎？独陈于鼎看破局面，仰体天意，忠肝义胆，足贯金石，不特饶苏、张之舌，而且擅班、彪之才，使于四方，诚可谓不诬其人矣。今可将王所召等撤回另用；安抚之事，留陈于鼎一人任之，庶无众多掣肘之虞，亦免互相推诿之端。语云：『千人牧羊，不如一人驱而走之』。言其有专责也。启豫王，王遂召诸人回，独于鼎在浙，后为浙学院。
　　顺治三年丙戌（附明唐王时在福州称号隆武二年）正月，贝勒檄至，调道周赴江南。周复进水浆。临发，作「婺源诗」三章示赖敬孺（继谨字也）、蔡时培（春溶字也）。
　　『火树难开眼，冰城倦着身。支天千古事，失落一时人。碧血题香草，白发逐钓纶。更无遗恨处，■〈火参〉发为君亲』。
　　『搏虎仍之野，投豺又出关。席心如可卷，鹤发久当删。怨子不知怨，闲人安得闲？乾坤犹半壁，未忍蹈文山』！
　　『诸子收吾骨！青天知我心。为谁分板荡？不忍共浮沈！鹤怨空山曲，鸡啼中夜阴。南阳归路远，恨作卧龙吟』！
　　途至新安，上元灯节，作三章：
　　『为世存名教，非关我一身。冠裳天已定，得失事难陈！姓氏经书外，精神山海滨。高悬崖上月，偏照夜行人』。
　　『世尽遗君父，我何爱此生？焚香烧藁本，拔剑割薇蘅。苦乞西山士，远辞东海滨，荷锄与卖药，难作古人情』。
　　『羹沸犹余鼎，鱼空守暮矶。依然城廓在，仿佛人民非！溪浅须眉照，山深薇蕨肥。黄冠黄海里，望望未曾归』。
　　又见鱼龙百戏，世事不竞，再绝粒。十八日，过新岭，吊金正希诗四章：
　　『爱尔才名盛昔时，欲依麟阁共匡持。萧萧风雨鸡鸣日，千古令人诵饫支』！
　　『续经溪口万重山，捄尔尚差旬日间。自是岱华须破碎，岭云终古不开颜』！
　　『旋听滩头飞鸟斜，伤心何处动悲笳？英雄运尽无良算，身亦轻来陷左车』。
　　『残棋垂手已难工，又是论人成败中！但说丹心无所用，一时张眼念臧洪』（正希讳声，原字子骏，休宁瓯山人。随父客嘉鱼，遂籍焉。戊辰进士，授庶常，官历修撰。乙酉，古城起兵抗王师，被擒。送江南，与参军江天一同日斩。天一，字文石，歙之寒江村人。晚年有澄清志，与正希举义师败，天一呼曰：『吾与金公同举，不可使公独死』！挺身追及金翰林，自呼曰：『我参军江天一也』。遂并执之）。
　　众廷臣与诸当道帅师不前，不但恢复无期，且恐失备御。蒋德璟疏请行关，确察情形，相机督战。隆武听之。璟至关，竟以疾去。
　　二月，隆武下诏亲征，以兵部尚书吴春枝留守。吏部尚书张肯堂与郎中赵玉成同籍金陵，疏言：『臣等生长海滨，请以水师千人，从海道直抵君山，袭取金陵，以迎陛下』。隆武大喜，亟催芝龙造艘。龙佯诺，亦不果。隆武行，驻跸延平。
　　道周至金陵，幽于禁城。既而改系尚膳监。诸当道与故知者，悉承贝勒意劝降。周曰：『吾既至此，手无寸铁，何曾不降』？劝者曰：『欲降须薙发』！周失惊曰：『君薙发了？噫！幸是薙发国打来，即薙发；若穿心国打来，汝肯同他穿心否』？劝者惭退，道周闭目。次日，见玉梅盛开，索被袜不得，怆然作诗四章，示诸子。洪承畴承贝勒命，亲诣尚膳监请见。道周喝曰：『青天白日，何见鬼耶？松山之败，承畴全军覆没。先帝曾设御食十五，痛哭遥祭，死久矣！尔辈见鬼，吾肯见鬼么』？遂闭目。有欲南回者，蔡、赖、赵、毛各有家报。请命道周，周不作书。但署蔡书皮：『蹈仁不死，履险若夷。有陨自天，舍命不渝』。又署赖书皮：『纲常万古，性命千秋。天地知我，家人何忧』？又断粒，计有十四日，复进水浆。夜闻钟声，感诸旧事，书十二章。
　　吴炳从江西至延平，陛见。擢吴炳为福建布政司，提调棘闱。以编修刘以修为主考，诏如两都例，各省士子得与试。取中举人叶瓒（福州府人，原姓万）等二百一十七名。
　　三月，赐姓成功条陈：『据险控扼，拣将进取，航船合攻，通洋裕国』。隆武叹曰：『騂角也』！封忠孝伯，赐上方剑，便宜行事，挂招讨大将军印。鲁王遣柯夏卿、曹维才入聘。隆武加夏卿兵部尚书、维才光禄寺卿。遣都御史陆清源齎手书出浙东报王曰：『吾无子。王为皇太侄。同心戮力，共拜孝陵。吾有天下，终致于王。取浙东所用职官，尽列朝籍，无分彼此』。
