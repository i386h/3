<!-- { "loadSidebar": true } -->
　　封刘良佐广昌伯，驻凤泗（佐字明宇，东抚朱大典旧将也）；封刘泽清东平伯，驻淮、徐（泽清字鹤洲，为人好声色，无将略）。又调郑鸿逵、黄蜚、郑彩为总兵（彩字羽良，泉之同安人），加鸿逵镇海大将军，守镇江；彩守三叉河口，为釆石、芜湖备。
　　六月，史可法、马士英奏：『北京李贼，系吴三桂出关请师攻破』，遂封吴三桂蓟国公，遣中书阮廷扬海运米十万石、银五万两，济其军。继报大清定鼎燕京，高弘图等会议为中国复仇，宜遣使通好，而难得其人。应天巡抚左懋第请行，加兵部右侍郎，以太仆寺少卿马绍愉副之。并命懋第经理河北，联络关东诸军。懋第曰：『臣此行致祭先帝后梓宫，访求东宫、二王踪迹，并通两国之好，责不敢辞。至于封偪重寄，非使臣之职，乞解臣经理职衔。且马绍愉前臣曾劾罢，今岂可共事？请停其行』。皆不许。懋第又请：『臣此行生死未卜，敢效一辞：臣望者，恢复；而近日朝端行事，似少恢复之气。愿陛下时时以先帝仇耻为心，瞻高帝之弓剑，则思成祖、列圣之陵寝何存？抚江上之黎民，则思河北、山东之赤子谁恤？更望廷臣时时以整顿士马为事，勿以和议为必成、勿以和成为足恃。必能渡河而战，始能扼河而守；必能扼河而守，始能画河而安』。众韪其言。齎白金十万两、币帛五万匹，左都督陈弘范带兵三千护行。（附记：懋第八月渡淮。十月朔，次张家湾，止许百人入都。懋第衰服往馆鸿胪寺，以不得赴梓宫，即于馆遥祭。是月二十八日遣归。甫出京，至沧洲追回。改馆太医院，懋第处之怡然。一说系弘范密通，欲身赴江南招降，故追懋第回。迨至乙酉闰六月，闻江南失守，拊心恸哭。其从弟懋泰先为吏部员外，来见劝降。第曰：『此非吾弟』。叱之出。是月十二日，与从行兵部司务陈用极、游击王一斌、都司张良佐、刘统、王廷佐俱被杀。懋第，莱阳人，辛未进士。父丧，三年不入内；事母极孝。其绝命词云：『峡折巢封归路回，片云南下意如何？寸丹冷魄消难尽，荡作寒烟总不磨』）。
　　七月，报山东济宁薙发归顺。马士英荐阮大铖知兵，有旨赐冠带陛见；举朝皆骇。高弘图请下九卿会议。士英曰：『会议，则大铖必不得用』。弘图曰：『吾非阻大铖。旧制京堂必会议，于大铖更光明』。士英曰：『吾非受其贿，有何不光明』？弘图曰：『何必言贿？一付廷议，国人皆曰贤，然后用之』。士英疏言：『魏忠贤之逆，非闯贼可比。弘图、曰广诸人护持局面，于所爱而登之天者，曰先帝原无成心也；于所恶而坠之渊者，曰先帝定案不可翻也』。姜曰广疏言：『臣前见文武纷竞，既惭无术调和；今见钦案掀翻，又愧无能豫寝。遂使先帝十七年之定力顿付逝波，陛下数日前之明诏竟成故纸。梓宫未冷，增龙驭之怨恫；制墨未干，骇四方之观听。惜哉维新乃有此举！臣所守者朝廷之典章、所畏者千秋之公议而已』。郭维经、罗万象、詹兆恒、陈良弼、王孙蕃、左光先、怀远侯常延龄、太仆少卿万元吉、兵部郎中尹民兴等，各疏谏不听。大铖召对，陈「联络、控扼、进取、接应」四策，又陈「长江两合、三要、十四隙」，称旨，用为江防兵部侍郎（寻而升兵部尚书，构衅，欲诛东林党）。
　　礼部尚书黄道周请祭禹陵，出杭州。
　　济宁飞报：檄各处地方薙发投诚，甚急。可法请督师淮、扬，诏其即行。可法抵白洋河，行文四镇备御。招抚江南副将唐起龙齎摄政王书与可法，有云：『念累世之宿好，弃近日之小嫌；严整貔貅，驱驰枭獍。入京之日，首崇怀宗皇帝后谥号，卜葬山陵，悉如典礼。郡王将军以下，仍其故封，恩典有加。耕市不惊，秋毫无犯。拟天高气爽，遣将西征，传檄江南，连兵河朔，陈师鞠旅，戮力同心，以报汝君父之大仇，彰我朝廷之厚德。不意南中诸君子，苟安旦夕，不审事机，聊慕虚名，顿忘实祸，余甚惑之。夫国家之抚定燕都，乃得之于闯贼，非得之于明朝也。贼毁明朝之主，辱及先人。国家不惮征缮之劳，代为雪耻。万世仁人君子，当如何感恩报德耶？乃乘逆贼稽诛，王师暂息，即欲雄踞江南，坐享渔人之乐。岂江淮以南，天堑足凭，遂不能飞渡耶？况闯贼为仇明朝，未曾得罪于国家也。徒以薄海同仇，共伸大义。今若拥号称尊，是天有二日，复为劲敌。余将简西征之锐兵，且释彼重诛，令为前导。夫以中华全力，受制潢池；而以江左一隅，兼支大国。胜败之数，无待着龟矣。至于南州诸君子，贲然来仪，则尔公、尔侯，列爵分土，自有平西王之典例在。惟执事实图利之』！史可法得书上闻。复其书云：『突闻我大将军吴三桂借兵贵国，破走逆贼。殿下为我先帝发丧成礼，梓宫归葬；抚辑群黎，且免薙发之令，示不忘本朝。此等举动，振古铄今。凡为大明臣子，罔不长跪北面，顶礼加额，岂但如明谕所云「感恩报德」已耶！谨于八月薄治筐篚，遣使犒师；并欲请命鸿裁，连兵西讨，是以王师既发。乃辱明诲，引「春秋」大义来相诘责，善哉！推而言之：此为列国君薨，世子应立，有贼未讨，不忍其君之说耳。若夫天下共主，身殉社稷，青宫世子，玉石俱焚，宫殿飞灰，山陵鬼哭，宗社苍生，数月无主，是瞻乌逐鹿睥睨神器者，当不知有几人？若拘牵不即位之说、坐昧大一统之义，中原鼎沸，仓卒出师，何以维系人心，号召忠义？势不能支，乃举祖宗之天下，拱手而掷之他人；不独上以贻二祖、列宗之羞，下以快乱臣贼子之志。是守经泥古，徒为宋襄不擒二毛之仁；其重遗贵国之忧，当不知又何如也？紫阳「纲目」踵事「春秋」，其间特书：莽移汉祚，光武中兴；丕废山阳，昭烈践祚；怀、愍亡国，晋元嗣基；徽、钦蒙尘，宋高缵绪。是皆于国仇未复之日，亟正位号，「纲目」未尝斥为自立；卒以正统与之。甚至玄宗幸蜀，太子即位灵武，议者疵之，亦未尝不许以行权，幸其光复旧物也』。又有『若乘我国运中微，一旦欲移鼎东下，而以前导命元凶；义利兼收，恩仇倏忽，奖乱贼、长寇雠，不惟孤本朝藉力复仇之心，亦甚违殿下仗义扶危之初志矣。且契丹和宋，只岁诸输金缯；回纥助唐，原不利其土地。况贵国笃念世好，兵以义动，万代瞻仰，在此一举。兹乃手足之难，实同秦、越，视此幅员，为德不卒，是以义始而以利终也』云云。
　　高杰发总兵李朝云防守泗州，参将蒋应雄、许占魁、许茂荣、李玉防守徐州。
　　九月，遣都督陈谦齎敕印封福建都督郑芝龙「南安伯」。
　　十一月，豫王进师宿迁，史可法赴援，拔营去。
　　十二月，往北使陈洪范南还，称『清兵旦夕即南下』。马士英恶之曰：『有四镇备御，何患焉』？
　　顺治二年乙酉（附明福王时在江南，称号弘光元年）正月，高杰率兵防河。至睢州，总兵许定国享杰，谋杀席上。以其众薙发投诚（高杰于前岁九月之十日祭旗，疾风折其旗，西洋炮自裂。应廷吉私谓其友曰：『明年太乙在震，角亢司垣，始击掩逼寿星之次，法当蹶上将。吾惧阻众，不敢直言』。许定国，太康人，故总兵。赦罪出，毁家养士，大掠京城，负其功不得封土，出恶言诋高为贼。高由是怨许，常曰：『我见必杀』。定国闻之，遂惧）。正月十一日，高兵至睢州。定国匿其军之壮者，率羸卒于数十里外跪马首迎。高扶起之，曰：『许总兵奈何行此礼』？定国顿首曰：『知公怒，请死』。高曰：『公累疏指我为贼，何也』？许曰：『定国目不知书，咸假手于记室。入公之名，定国不知也。若以此杀定国，不亦冤乎』？高索记室者姓名。许曰：『彼知公之怒，先期已遁，寻之不获。他先去，而定国不知，可见易公之名者，非定国意也』。高粗人，见其屈服，不但不憾，且怜之，遂信无疑。中有千户马说定国有谋。高于马前笞五十，送许诛之。遂杀牲约为兄弟。定国饰美妹进，高屏不御。笑谓之曰：『军中未可事女子。且蓄之，俟功成以娱老乎』？高屯大营，离城二十里。仅随骁健三百人，十三日入城。是日，定国张灯盛席厚礼兴平伯，令其少弟饮诸将于别所，妇女宾客杂坐欢饮，酒至半酣，许弟动静失常，众颇疑焉。对高密语曰：『定国有谋』。高推之以手曰：『去！夫何敢』？众意亦遂坦然。三百人皆醉，别所休息。寝兴平伯于睢人甲第内。夜半，壮士数十人踰垣而入。杰忽觉，索卫身铁杖，已失。犹夺人枪力鬪，伤胁被执。定国喋血南坐曰：『三日来受屈辱于尔，今如何』？杰大笑曰：『吾为竖子所算』！呼酒来，痛饮而死。明日，日中城不开，李本深、王之纲等攻东门入。定国已渡河北去。吏部闻高实信，有「中原不可复」之痛（定国少年猛勇，手攀檐前椽舍，全身悬空，能左右换手，走长檐数遍，颜色不变。曾定河南属邑，值流贼奄至，箭发如雨，定国立敌楼，以刀左右挥，箭尽两断，无一矢能伤其身者。有贼持版自护，定国射以铁枝箭，贯入于版，死焉。贼惊遁。高欺其老，听其谩语，遂坠术中）。
　　左良玉愤马士英窃权误国，称天子密旨讨之，传檄云：『大义之垂，炳于星日；无礼之逐，严于鹰鸇：天地有至公，臣民不可罔也。奸臣马士英，根原赤身，种类蓝面。昔冒九死之罪，业已黥面为奴，剪发为僧。重荷三代之恩，从尔狐窟白门，狼吞泗上。会国家多难之日，侈言拥戴劝进之功。以今上历数之归，为私家携赠之物。窃弄威权，炀蔽聪明。恃兵力以胁人，致夫子闭目拱手；张伪旨以讋众，俾兵民重足寒心。本为报仇而立君，乃事事与先帝为仇，不祗矫诬圣德；初因民愿而择主，乃事事拂兆民之意，何由奠丽民生？幻蜃蔽天，妖蟆障日。卖官必先姻娅，试看七十老囚，三才败类，居然节钺监军；渔色罔识君臣，托言六宫备选，二八红颜，变为桑间濮上。苏、松、常、镇，横征之使肆行；檇李、会稽，妙选之音日下。江南无夜安之枕，言马家便尔杀人；斗北有朝彗之星，谓英客实应图谶。又有皇嗣幽囚，列祖怨恫。海内怀忠之臣，谁不欲食其肉？敌国向化之士，咸思操盾其家。本藩先帝旧臣，招讨重任，频年痛心疾首，愿为鼎边鸡犬而无从；此日履地戴天，誓与君侧豺狼而并命……』之句。随分兵做三队南下。士英惧，调刘良佐、黄得功、方国安、郑彩、黄斌卿同刘孔昭、阮大铖、朱大典共御于釆石矶。史可法疏言：『良玉原不敢与君父为难，岂可调各镇离汛？若北兵一至，宗社危矣』！不知士英蒙蔽，至此不报。
