<!-- { "loadSidebar": true } -->
　　四月二十二日，豫王会肃王各进兵渡淮。史可法请救，弘光召诸臣问方略。诸臣皆请救淮扬。弘光亦以淮扬宜守，不可撤江防之兵。马士英厉声曰：『吾君臣宁死于清，不愿死于左良玉之手』！
　　二十四日，豫王师猝至扬州，攻新城。可法督总兵刘肇基、翁万裕、杨凤翥等御之。二十五日下午，撤围，退二十余里，诈称黄蜚提兵来援。可法缒人出询，诡说：『拨兵一千，入保城池；余屯外作犄角』。可法信之，开西门；遂中计，可法自刎。
　　时左良玉正挥兵欲前，忽病死；子梦庚为黄得功所败。豫王屯扬州，沿江设渡，郑鸿逵帅水师御于京口。豫王令众编筏，张灯向镇江；别队从老鹳河渡龙潭。探马飞报：『北师编筏，将乘风而南』。又报：『江中一炮，京口城坏四垛』。杨文骢来报：『江中有数筏，因架炮城下，火从后发，震倒城半垛。早发三炮，江筏粉碎矣』。士英将前二报捆打，而重赏杨使。自是，警报寂然。
　　五月朔日，弘光召对，诸臣无一言。王铎请经筵讲期。弘光曰：『且过端午』。至夜半，有人书一对于长安门之东西柱云：『福人沈醉未醒，全凭马上胡绉；幕府凯歌已休，犹听阮中曲变』！初九日，豫王令开闸放舟，蔽江而南。郑鸿逵、郑彩弃镇江而遁。初十日，放三宫淑女还家。午后，召优人入内演戏，与内宦韩赞周、屈尚忠、田成等杂坐戏饮。至二鼓，弘光率一姬，韩赞周随之，开聚宝门出奔，百官无一知者。十一早，马士英诈称奉太后旨，召守陵黔兵自卫奔浙。百姓共出王之明于狱，即位武英殿（之明即士英所指为伪太子者）。
　　十四日，豫王至。忻城伯赵之龙以之明出降。安民毕，封之龙为兴国公。弘光是夜仓卒至太平府，百姓闭城不纳。奔芜湖，总兵黄斌卿已遁，匿于中军翁之琪舟中，往就黄得功。功泣奏曰：『陛下死守京城，臣等犹可借势作事。奈何听奸臣之言，而轻出至此？今进退将何所据？此乃陛下自误，非臣等之负陛下也』！居两日，将谋幸浙。刘良佐奉豫王命追至，且招黄得功降。功大怒，单骑驰出，大骂：『良佐背主匹夫！鼓唇舌以说他人。我黄将军，头可断而膝不可屈』。良佐大恨之，立令众军发弩，中得功喉。功叹曰：『吾恨无力擒尔，当为厉鬼以杀贼』！遂拔剑自刎。良佐挥军劫其营。翁之琪战败，投江而死。副将田雄（后为浙江提督）挟弘光投诚。光至江南，豫王置酒于灵璧侯之第，坐弘光于太子之下（太子即王之明）。酒半，王问弘光曰：『汝先帝自有子，汝何自立？既已自立，而不遣一兵讨贼，于义何居？先帝遗体逃难远来，既不能让位，又磨灭之，于心何居』？光不能答，终席俛首，汗流浃背。
　　六月，豫王命世子贝勒罗托同总督张存仁（字完五，父中冲公，同进士，被戍辽东，遂籍广宁卫学）、抚院萧启元、总兵田元等平浙江。马士英奉太后至杭，浙抚张秉贞迎太后入城，士英屯兵城外。潞王谒太后，礼甚恭。英欲立之，潞王辞不可。礼部尚书黄道周奉祠禹陵在杭，劾马士英疏略云：『大臣幸从，早夜图维；宸陛承欢，起居定省。何至三辅远于六飞，龙车遥于凤辇？间关载道，险阻多尝；此诚臣子之积愆，黔黎之巨创也！自五月十一日，距今越二旬矣，士林未知行在。而首辅马士英拥兵自卫，迎憩西湖。士民诘问，空言圣驾在靖南黄得功军中。马辅诚知圣驾所在，而轻离左右，则有不臣之心！诚不知圣驾所在，而托言厚载以保其家人；则罔上苟偷，神人所共愤也』！太后览表，欷歔而已。忽报驻防豆腐滨总兵吴志逵、黄蜚战败被擒，俱不屈而死。贝世子统兵至江阴，进兵嘉、湖。马士英仍自带黔兵，潜奉太后渡江。至绍兴，原任九江佥事道王思任请斩马士英，疏云：『士英独掌朝纲，知利而不知害，知存而不知亡。朝廷笃信，以至于此也！今事急矣，政事阁臣可以走乎？兵部尚书可以逃乎？不战不守，而身拥重兵，口称护太后之驾；则圣驾独不可护耶？一味欺瞒，满口妄说。英雄所以解体，豪杰所以灰心也。及今犹可呼号泣召之际，太后宜速趣上照临出政，断酒绝色，卧薪尝胆；立斩士英之头，传示各省，以为误国欺君之戒』。又遗书与士英，有：『叛臣至，则束手无策；强敌来，而先期已走。致令乘舆播迁，社稷坵墟。阁下谋国至此，即啄长三尺，亦何以自解？以今上计，莫若明水一盂，自刎以谢天下』。又有：『吴越乃报仇雪耻之国，非藏垢纳污之区也。职当先赴胥涛，乞素车白马以拒阁下』。士英得书，愧愤不能答。贝世子至，浙江鼎沸，各自为计。独潞王不去，曰：『御者无力，逃者非策，适足以残生灵。不如降为上策，庶百姓得安』。六月十三日，举城降。贝世子厚礼之。入城安民。率师至江边，见波浪滔天而无舟楫，难以飞渡。徘徊之际，见一白须翁，手执藜杖，竟从水中渡过。世子讶曰：『人既可渡，岂我师不可渡耶』？遣人下探，水仅没胫，即挥全军渡过。登岸，往试其深险，汪洋弗可言。当时有『火烧六和塔，沙涨钱塘江』之谶。贝世子遂分兵追赶星散余师。绍兴将空其城，独郑之尹子遵谦出家帑，纠集乡勇，会张国维。维曰：『事急矣！无主不可以号召天下。鲁王在台州，宜迎监国』。遂与方逢年、林厦卿、宋之普、陈函煇、熊汝霖、孙嘉绩、郑之尹等，于闰六月望日迎鲁王监国于绍兴府（王讳以海，字巨川，别号恒山，又一号常石子。太祖第九子檀，封山东兖州府，为鲁王。王其十世孙也。崇祯六年七月，封王为镇国将军。十五年，兖州陷，兄鲁王，以派、以洐、以江及王长子、三子同日遇害，镇国夫人张氏以磁器触喉死。抚臣题请，下部议覆，应继王位。册使甫出门，而北京陷。弘光立，移封浙江台州府）。封方国安荆国公，守严州；张鹏翌永丰伯，守衢州；郑遵谦义兴伯；王之仁武宁伯。赐张国维上方剑，便宜行事，督师江上。维见诸师主帅各治其军，疏请于王，略曰：『克期会战，则彼出此入，我有休蕃之逸；而攻坚捣虚，人无应接之暇，此为胜算。然必连诸帅之心化为一心，然后使人人之功罪，视为一人之功罪』。遂会方国安率王国斌、赵天祥、汤斌、李应世等与贝世子大战于草桥门。忽风雨暴至，火炮弓矢俱湿，各收兵。贝世子沿江筑木城下营，对江相拒。
　　夏五月，大清兵至杭州。黄道周、曾樱、何楷、郭朝汾、黄景昉，蒋德璟、路振飞、张家玉、朱继祚等逃入闽。镇海将军郑鸿逵、总兵郑彩俱陈师江口。而唐藩从河南逃难至，逵、彩请见。语及国难，泣沾襟袂。二人奇之，令副将江美鳌（字龙弼，泉之同安高浦所人。复改文职，任广东连平知州，投诚）、郑升带兵卫之入关。逵、彩闻杭城降，撤全师回至闽省。会巡抚张肯堂、巡按御史吴春枝、礼部尚书黄道周、南安伯郑芝龙，议立唐藩监国（唐藩，讳聿键，性刚直，喜读书，善文翰，洒洒千言。初封南阳，以父騕失爱于祖端王，两姬谋夺嫡，未得请名。及端王薨，守道陈奇瑜、知府王三桂始为请嗣。后以统兵勤王，擅离南阳，被锢。会被难，逃于江口）。黄道周执笔为谕曰：『孤闻汉室再坠大统，犹系人心；唐宗三失长安，不改旧物。岂独其风俗醇厚，不忘累世之泽哉？亦其忠义感愤，豪杰相激，使之然也。孤少遭多难，勉事诗书；长痛妖氛，遂亲戎旅。亦以我太祖驱除群雄，功在百姓；方十三叶，而属彝骜然，睥睨神器。为子孙者，诚不忍守文自命，坐视其凌迟也。二十年来，狂寇荐惊，孤未尝兼味而食、重席而处。北方二载，两京继陷，天下藩服，委身奔窜。孤中夜卧起，尝涕纵横。诚得少康一旅之师、周平晋郑之助，躬率天下，以受彤弓，岂板荡哉？今幸南安（芝龙）、定卤（鸿逵）二大将军志切匡复，共赋无衣。一二文臣，以舂陵、琅琊之义过相推戴。登坛读誓，感动路人。呜呼！昔光武、昭烈，皆起布衣，所遭绝续，与大敌为仇；而能正言举义，躬承旧业。况今神器乍倾，天命未改。孤以藩服感愤，间关逢诸豪杰，应节投袂。知明赫之际，神人叶谟，上天眷顾我太祖绍其子孙，犹未有艾也。书曰：「与治同道，罔不兴」。传曰：「多助之至，天下顺之，得道者多助」。自六月初二日监国伊始，一切民间利病，许贤达条陈。孤将悉与维新，总其道揆，以副海内喁喁之意焉』。
