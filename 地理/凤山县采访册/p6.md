<!-- { "loadSidebar": true } -->
　　港西里，在县治东北方，距城二十里，辖庄二百四十四。阿里港、林仔庄、鸭母寮、番社庄、山寮仔、耆老庄、隆恩后庄、中冷庄、林仔头、九块厝、顶冷水、下冷水、嵌仔顶、大邱园、王厝廍、东势庄、过田庄、水尾庄、三块厝、搭楼庄、潮州厝、崎仔头、北路廍、槟榔脚、旗尾庄、手巾寮、弥勒肚、廍仔庄、埔仔厝、三张廍、涂库庄、顶林仔头、下林仔头、西势仔、番仔寮、过港仔、旧寮庄、菜寮庄、大埔庄、咸树庄、船斗庄、蒲姜仑、新蒲姜仑、马六甲、中仑庄、头仑庄、福兴庄、阿拔泉、青龙庄、嘉猎埔、旧南势、打铁店、顶武洛、下武洛、旧庄、青埔尾、嘉棠庄、砖仔地、新南势、溪洲仔、关帝厅、沟仔墘、犁头店、顶厝后庄、笃嘉仔、落教庄、揭阳庄、金瓜寮、中芝庄、竹仔门、牛埔庄、弥浓庄、龙渡庄、九芎林、竹头角、柚仔林、十八分、溪埔寮、田厝庄、刺仔脚、叛产厝、南雅仙、刺仔寮、刺桐坑、月眉庄、嵌顶庄、水流庄、新水流庄、高士阿、私陂仔、新围庄、新围庄、新庄仔、再兴庄、田仔庄、檨仔脚、仕隆庄、槟榔林、兴南庄、漏陂新庄、新东势、老东势、早仔角、内埔庄、中心仑、二仑庄、和顺林、新北势、老北势、头仑庄、尾仑庄、西势庄、南势庄、竹围庄、八寿陂、杜君庄、漏陂庄、浮圳鹿、火烧庄、仑仔庄、分仔庄、芎蕉脚、竹叶庄、山猪毛、旧潭头、新潭头、潭底庄、竹崎下、玲珞庄、香椽脚、西瓜园、大道关、高朗朗、咸埔庄、旧隘寮，新隘寮、番仔厝、大新庄、犁头标、半分庄、加冬仔、清水港、新彭厝、旧彭厝、新庄仔、番仔厝、公馆庄、玉成庄、龟屯庄、滥仔庄、仑尾庄、涂库厝、顶社皮、麻芝丹、连连庄、大湖庄、广安庄、柳仔林、刘厝庄、牛埔仔、北势头、头分埔、归来庄、番仔埔、海丰庄、新厝仔、溪洲仔、沟仔尾、崇兰廍、崇兰庄、槟榔脚、潭仔墘、大埔庄、林仔内、六块厝、阿侯街、万丹街、广官庄、顶本县廍、下本县廍、上蚶庄、下蚶庄、客厝庄、田厝庄、仑仔顶、后庄仔、道爷庄、井仔头、公馆埔、顶宅庄、竹仔脚、外新庄、四十分、后大厝、番社庄、湾仔内、下社皮、下廍庄、水泉庄、新庄仔、水哮庄、兴化廍、甘棠门、后廍仔、六分庄、凤山厝、双溪口、三块厝、沟仔墘、猫网庄、大湖仔、北势仔、大邱园、顶林庄、下林仔、竹围仔、滥庄、六巷庄、保长厝、中林庄、新园街、鸟鼠洲、新兴廍、新厝庄、山仔脚、西势仔、田洋仔、仙公庙、店仔口、港仔墘、客厝庄、加冬门、番仔厝、顶瓦窑、下瓦窑、下巷仔、内庄仔、口庄仔、咸埔仔、五房洲、港西庄、港冈庄、加贝庄、桥头庄。东以南太武山与番社分界，西以淡水溪与小竹里分界、南以东溪与港东里分界、北以南雅仙山与安平县分界。里内东西相距三十里，南北相距五十七里，积方一千七百一十里。其中田七千零十七甲五分一厘七毫五丝五忽八微（应加九十五甲四分七厘二毫八丝八微方合），园七千七百零五甲三分五厘七毫六丝四忽七微（应加七百十三甲零三厘二毫九丝一忽六微），平等沙田一千四百二十二甲三分零一毫二丝，平等沙园二千五百三十甲零一分二厘七毫二丝二忽四微（应加六厘一毫二丝方合），次等沙园五百八十七甲七分九厘五毫二丝（应加上二百十六甲五分五厘五毫四丝），下等沙园三百零八甲九分三厘二毫九丝（应加上二百四十甲零三分零九毫三丝三忽七微）。埔两处（一在打铁店，纵横各里许；一在南太武山麓，纵三十里，横七里），积方二百十一里。人民二万一千一百二十三户，男五万七千五百四十七丁，女五万一千三百八十一口。

　　右全邑凡十四里，计辖庄九百四十八处。东以南太武山与山后分界，西以万丹仔港与海分界，南以中港与海分界，北以南雅仙山与安平县分界，东南以率芒溪与恒春县分界，东北以龙交湾山与生番分界，西南以西港（即旗后港）与海分界，西北以冈山溪（俗呼二层行溪）与安平县分界。全邑东西相距六十里，南北相距八十里，积方四千八百里。其中田二万九千九百六十四甲八分三厘二毫零五忽八微，平等沙田四千一百二十四甲二分五厘四毫九丝二忽八微（应加六厘三毫方合），次等沙田三百三十七甲六分零一毫八丝六忽四微，下等沙田八十九甲二分三厘五毫三丝八忽二微，园二万七千零三十八甲二分二厘五毫九丝五忽（应加五十九甲四厘二毫二丝五忽五微），平等沙园五千三百三十三甲八分四厘六毫三丝六忽四微（应加六厘一毫三丝八忽方合），次等沙园二千三百六十六甲四分零四毫三丝六忽（应加六甲二厘），下等沙园一千零五十九甲一分八厘二毫五丝八忽九微。共田三万四千五百十五甲九分二厘四毫二丝三忽二微（当改作三万四千五百十五甲八分六厘一毫二丝三忽八微），共园三万五千七百九十七甲六分五厘九毫二丝六忽三微（当改作三万五千八百六十二甲六分六厘零一丝三忽八微）。埔六处，共积方三百六十一里。全邑人民凡七万三千七百十九户，男凡二十一万一千一百一十一丁，女凡一十八万二千三百四十五口。

　　 路程

　　县治北距府治八十里（按县治往郡出北门九里大将庙，又七里太平桥，又四里楠梓坑，又十里桥仔头，又二里倒松仔溪，又八里阿公店，又十里二滥陂，又五里半路竹，又五里大湖街，又七里二层行溪，综计六十七里，入安平县界。又五里营盘口，又五里大林庄，又二里大桥头，又一里小南门，综计八十里，入台南府治），南距恒春一百四十二里（按县治往恒春，出东门东南行五里山仔顶，又三里芎蕉脚，又七里顶鸟鼠洲，又三里下鸟鼠洲，又六里王爷宫，又四里五房洲，又三里东港街，又四里仑仔顶，又五里堰尾，又五里芦竹堰，又七里下寮，又五里枋寮，又五里率芒溪，综计六十二里，入恒春县界。又四里嘉鹿塘，又六里南势湖，又七里枋山，又三里刺桐脚，又十二里枫港，又十五里柴寮，又十八里车城，又十五里恒春，综计一百四十二里，入恒春县城内）。东距南太武山六十五里，西距万丹仔港十八里。此仅据路程而言，若论全邑疆域，当以淡水为中，而就四正、四维各测实地，不计路程，纔能得总积方之数。自淡水溪之中，东至南太武山麓，得实地三十里；西至万丹仔港口，得实地三十里；南至中港口，得实地四十里；北至南雅仙山麓，得实地四十里；东南至率芒溪边、东北至龙交湾山麓、西南至西港口、西北至冈山溪，各得实地五十里；统计全邑东西广六十里（旧志作六十五里、府志作六十里，当从府志为是），南北延袤八十里（旧志作四百四十五里，府志作四百四十里，此就路程而言也。若实地焉有如此之多？旧志云：县治北至二层行溪五十里，南至枋寮口，南势埔八十五里，极南至外山沙马矶头三百七十里；所称四百四十五里，即指二层行溪至沙马矶头而言。然亦见其辞之张大矣。今自率芒溪以南，尽归恒辖，所存实地，仅八十里而已），积方四千八百里（原报十四堡，共积方四千四百九十六里，全邑总积方九千五百二十五里。二者互相矛盾，今特详考而更正之）。此其实数也。　

　　按县治疆域似「曰」字，上画为东（即南太武、南昆仑一带傀儡山），下画为西（西面沿海一带，如草仔寮港、弥陀港、万丹仔港及蛇山、打鼓山皆是），左画为北（上半段即石仔仑、匏仔湖、寨仔脚、南雅仙等山，下半段乃冈山溪之上游也），右画为南（南面亦沿海，如新打港、南平港、东港、中港及凤鼻山、海汕、旗后山皆是），而中间一画，其淡水溪也（按淡水溪发源于南雅仙山，而出口于东港，横界全域之中。其东岸为港东西两堡，其西岸为大竹等里之十二堡，盖全邑之经溪也。详见本溪条下），平上去入四偶，其四维也：平隅属西北（为冈山溪下游，其出口即草仔寮港也），上隅属东北（为龙交湾山，即港西里尖山之后背也），去隅属东南（为率芒溪，即凤、恒之分界也），入隅属西南（乃大竹里之西港，即旗后港也）。县治在全域之西南，故全邑积方当以淡水溪为中，而不当以县治为中也。嘉初时未谙此情，所以总积方失之过多，即各堡之小积方及辖庄之多寡、分界之地名，亦未能一一吻合。乘兹补造平埔、户口、人丁，理合改订舛讹，遵照釆访册式，挨次缮就一本，再行附报，以昭划一。将来续修县志，即用此本；而去年原报两本，即当覆瓿。廪生卢尔德嘉谨白。  
　 
乙部

　　地舆（二）

　　诸山

　　 诸山（光绪二十年腊月二十四日，凤山釆访局龙岩章占秋缮本）

　　县治诸山自东北绵亘而来，势皆西南向。大乌山高耸特起，为县治少祖。脉分三大支：以沿溪一带为左支，沿海一带为右支；屈伸起伏，联络四十余里奔赴县治者为中支。

　　由金山南行，历火光、五湖、开光、七里、横山、番仔湖、鰕山、虎形，蜿蜒二十余里，陡起十九峰者，为观音山。自金山以下，两旁辅夹而行，左则大滚水、眠牛、石塔、鲤鱼、箍桶寮，若迎若送；右则尖山、虎头、小滚水、乌鬼埔、蜈蜞岭，若断若连。再由观音发脉，奔放南下，内为总督陂、乌材林、蛇仔形，外为狮形山、飞凤穴、湾仔，内至顶考潭，穿田而过小赤者，曰「烟墩」。峰回路转，鹤膝蜂腰，纡徐而入县治者，曰「大湾」、曰「狮头」、曰「球山」、曰「金钟湖」、曰「乌石山」、曰「大湖山」、「龙喉山」、曰「大赤山」、「吊灯陂」、「武洛塘」诸山。此中支之大概也。具列如左：

　　大鸟山，在嘉祥、观音二里，县北四十八里，脉由安平罗汉内门金交椅、银锭山、凉伞山，绵亘十里许，高昂腾耸，为县治少祖。界内诸山，皆由此发脉。上一峰曰「朝天岭」，自麓至巅，不知几百寻丈，约人行十余里，峻绝冠群峰，非强有力者不能造其巅。登高四望，北尽木冈，南极沙马，中通罗汉门，皆在指顾间。山麓有泉，下注大邱园沟。

　　金山，在观音里，县北四十一里，脉分自乌山，与大滚水山、尖山相辉映。石笋秀削，旁一峰曰「石瓶」，上有异花一本，色白，香若木樨，人不能识。山高二里许，长五里许。其麓宽平，多产老藤。山腰有泉，分注浊水、援剿中二溪。

　　火光山，在观音里，县北三十六里，脉由金山出，高半里许，长三里许。

　　五湖陂山，在观音里，县北三十三里，脉由火光山出，高半里许，长里许。

　　开光山，在观音里，县北三十二里，脉由五湖陂出，高半里许，长里许。

