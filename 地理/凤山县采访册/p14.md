<!-- { "loadSidebar": true } -->
　　中庄圳，在小竹里，县东七里，源由坪仔头，受旧圳第一支（左支），南行二里许，分注前、后庄二圳，本支再行里许，入中庄陂，灌田二十甲。

　　前庄圳，在小竹里，县东七里，源由中庄圳分支，东南行，兼纳冈山仔圳（新圳额内）水尾合流，下注山仔顶圳，长里许，灌田二十五甲七分。

　　后庄圳，在小竹里，县东六里，源由中庄圳分支，西南行里许，下注柳仔陂，灌田二十甲。以上三条，均在旧圳第一支内。

　　山仔顶圳，在小竹里，县东六里，源由新陂瓣，受旧圳第二支（右支），东南行二里许（中游有漏泉注十三望沟），授芎蕉脚沟，灌田二十六甲三分。

　　赤山下圳（亦名湾仔内圳），在赤山里，县西北三里，源受外濠沟（此沟源出武洛塘，塘之源又出旧圳第三支），过四瓜瓣分支，北行七里许，下注田尾港，灌田一百二十甲。

　　■〈鱼逮〉港圳，在大竹里，县西九里，源受外濠沟，过四瓜瓣分支，西北行分注一沟（宝珠）、两陂（小关帝、三十六），本支汇中圳注盐埕港，灌田二百一十甲。

　　中圳，在大竹里，县西南五里，源受外濠沟，过四瓜瓣分支，西行二里许，至武庙后，汇■〈鱼逮〉港圳合流，灌田三十一甲。

　　竹脚圳，在大竹里，县西南五里，源受外濠沟，过四瓜瓣分支，西南行七里许，分注两陂（五块厝顶、大关帝厅），灌田一百甲。以上四条，在外濠沟额内，属旧圳第三支。

　　荐龙圳（即功力圳），在大竹里，县城西南隅（即澄澜炮台角），源由内濠沟（即武洛塘下游之水，仍在第三支额内）分支，西行四里许，入五块厝下陂，灌田五十六甲。

　　柑宅瓣圳，在大竹里，县城西南隅（即柑宅园边），源由内濠沟分支，西南行里许，分注新甲、篱仔内、七番等圳，灌田六甲。

　　新甲圳（亦名冈山仔圳），在大竹里，县西南三里，源由柑宅瓣分支，西北行四里许，至鸭母寮庄，汇篱仔内圳合流，灌田三十五甲。

　　篱仔内圳，在大竹里，县西南五里，源由柑宅瓣分支，西行四里许，汇新甲、七番二流，分注南、北畔圳，灌田四十甲。

　　北畔圳，在大竹里，县西南六里，源由篱仔内圳分支，北行五里许，分注两堰（能雅寮后、大林尾顶），灌田五十四甲。

　　南畔圳，在大竹里，县南六里，源由篱仔内圳分支，南行七里许，下注前镇港，灌田五十四甲。

　　七番圳（亦名柑宅圳），在大竹里，县南里许，源由柑宅瓣分支，西行四里许，汇篱仔内圳合流，灌田三十五甲。

　　七老爷圳，在大竹里，县城南门桥右边，源由内濠沟分支，南行二里许，分注庙后、陂仔尾、大路中、中仑瓣四圳，灌田在下。

　　庙后圳，在大竹里，县南三里，源由七老爷圳分支，西行四里许，入篱仔内洋，灌田九十甲。

　　陂仔尾圳，在大竹里，县南三里，源由七老爷圳分支，西南行三里许，汇林边中圳，入大路中圳合流，灌田三十甲。

　　大路中圳，在大竹里，县南三里，源由七老爷圳分支，西行四里许，汇陂仔尾圳合流，入五甲庄洋，灌田一百二十甲二分五厘。

　　中仑瓣圳，在大竹里，县南二里，源由知高滥（地名），分七老爷圳旁支，东南行里许，分注林边中（圳名）、林边圳（灌田在下）。

　　林边中圳，在大竹里，县南三里，源由中仑瓣分支，南行三里许，汇陂仔尾圳合流，灌田二十八甲。

　　林边圳，在大竹里，县南三里，源由中仑瓣分支，南行四里许，下注规仔寿陂，灌田一百十二甲。以上十四条，在内濠沟额内，仍属旧圳第三支。

　　二十四甲圳，在凤山里，县东二里，源由过路窟瓣（此瓣即由新陂瓣过五空■〈石函〉而至者），受旧圳第四支（右支），西南行，兼纳大草陂水尾合流，入园尾洋，长三里许，灌田四十三甲。

　　青埔圳，在凤山里，县东三里，源由草陂瓣，分旧圳第五支（右支），西行二里许，至田中央庄边，汇大嘉棠圳合流，灌田八十五甲。

　　涂库圳，在凤山里，县东六里，源由涂库瓣，分旧圳第六支（左支），东行里许，人外旷地陂，灌田二十甲。

　　三台瓣圳，在凤山里，县东南七里，源由五瓜瓣，分旧圳第七支（右支），西行二里许，分注大嘉棠、大令、二令等圳（灌田在下）。

　　大嘉棠圳，在凤山里，县东南八里，源由三台瓣分支，兼汇青埔圳尾，西行四里许，下注规仔寿陂，灌田五十甲。

　　大令圳，在凤山里，县东南九里，源由三台瓣分支，西南行三里许，至四块厝仔庄止，灌田四十七甲四分。

　　二令圳，在凤山里，县东南十里，源由三台瓣分支，南行四里许，入本庄洋，灌田四十甲。以上四条，在旧圳第七支内。

　　大人宫瓣圳，在凤山里，县东南七里，源由五瓜瓣，分旧圳第八支，西行二里许，分注鹿窟、大人宫两圳，灌田四十甲零七分五厘。

　　鹿窟圳，在凤山里，县东南八里，源由大人宫瓣分支，西行三里许，至二令社前止，灌田六十五甲。

　　大人宫圳，在凤山里，县东南九里，源由大人宫瓣分支，西南行二里许，汇北圳尾下注新堰，灌田八十甲。以上三条，在旧圳第八支内。

　　大桥头瓣圳，在凤山里，县东南十里，源由五瓜瓣，分旧圳第九支，南行五里计，分注东、西、南、北四圳，灌田三十八甲八分。

　　北圳，在凤山里，县东南十一里，源由大桥头瓣分支，北行二里许，汇西圳入大人宫圳合流，灌田四十九甲九分。

　　西圳，在凤山里，县东南十二里，源由大桥头瓣分支，西行二里许，汇北圳合流，灌田三十五甲二分。

　　南圳，在凤山里，县东南十三里，源由大桥头瓣分支，南行三里许，下注顺兴堰，灌田六十二甲五分五厘。

　　东圳，在凤山里，县东南十四里，源由大桥头瓣分支，东行里许，汇规仔寿陂第六支水合流，又南行二里许，下注凤山港，灌田六十五甲。以上五条，在旧圳第九支内。

　　外旷地圳，在凤山里，县东南七里，源由五瓜瓣，分旧圳第十支（左支），东行二里许，至内旷地洋止，灌田十二甲四分。

　　沙滥圳，在凤山里，县东南十二里，源由中廍瓣，分旧圳第十一支（右支），兼纳一陂（外旷地）、两沟（大坪顶、中廍），北行二里许，下注沙滥陂，灌田三十甲。

　　中廍西圳，在凤山里，县东南十三里，源由中廍瓣，分旧圳第十二支（右支），西北行二里许，下注大桥头陂，灌出三十甲零二分五厘。

　　二桥圳，在凤山里，县东南十五里，源由廍中瓣，分旧圳第十三支（右支），南行二里许，下注大草厝陂，灌田四十甲。

　　石尖仔圳，在凤山里，县东南二十里，源受旧圳第十四支（左支），东南行五里许，至凤鼻山麓止，灌田一百甲。

　　石牛椆圳，在凤山里，县东南二十里，源受旧圳第十五支（右支），西南行三里许，下授下石桥沟，灌田一百甲。

　　右曹公旧圳，凡四十四条，计溉田二千五百四十九甲五分。按此圳系道光十八年（岁次戊戌）前邑侯曹公（讳谨字怀朴，河南人）开筑。自是而后，踵行者众。凤山水利之兴，实肇于此。

　　附录：曹公圳记

　　朝廷建官千百，皆以为民也。而地与民近，情与民亲，周知其利病，而权足以有为者，莫如县令。县令主持一邑，鳃鳃于期会簿书，而不知民之本计；知民之本计，而行以苟且，不能有强毅之力、真实无妄之心者，皆不足以图久远。是故得俗吏百，不如得才吏一；得才吏百，又不如得贤吏一也。予于道光甲午，出守台阳，莅官之始，问政于先事诸君，而求其要。佥曰：治台之法，惟在弭盗而已。询以民生衣食之原，则曰：台地沃饶千里，户有盖藏，民食不待筹也。予是时甫莅斯邦，见闻未悉，无以胜言者之口，而心窃不能无疑焉。

　　丙申秋，台、凤、嘉接壤之区被旱百有余里，闾阎待哺，宵小跳梁；觉向所谓弭盗者，询为急务，而所谓民食不待筹者，犹未得治台之本计也。予于议食、议兵之后，循行田野，察其被旱之由。窃谓：饥馑之患，独在此百余里内，实由民之自取，而不得委为天灾。盖稻为水榖，自播种以至秋成，皆须深水浸之。周礼稻人之职，所谓以潴蓄水以防止水、以沟荡水以遂均水者，乃农家不易之经也。台地惟山泽之田，有泉引灌，可期一岁再收。其平原、高阜之田，往往行数十里而不见有沟渠之水耕者。当春夏阴雨之时，仓皇布种，以希其获；及至数日不雨，而水涸矣。又数日不雨，而苗槁矣。前此被旱之百余里，皆此类也；又安可委为天灾而不思所以补救乎？予为劝兴水利，教以凿陂开塘之法，而愚民狃于积习，不能奋然行之。论治者又或目为迂远，而不肯实为其事，则予第托诸空言而已，莫由收实效也。

　　丁酉春，凤山大令曹君怀朴，奉檄来台。予于接见之初，首言及此。大令颔之而不轻诺。予疑其事或未谙，抑所闻治台之法犹夫向者之言欤？固不能强以必行也。数月后，人有言其度地鸠工将为民开水利者。大令于继见时，言不及之，亦不形诸简牍，则又未见其必能行也。戊戌冬，大令果以水利功成来告，且图其地形以进。凡掘圳四万三百六十丈有奇，计可灌田三万一千五百亩有奇。于是，廉访姚公，亟奖其劳，将其上事于大府，而为之请于朝。檄予亲往视之。

