<!-- { "loadSidebar": true } -->
　　四野茫茫望欲迷，一峰■〈厂外赑内〉赑与云齐。斗牛三尺龙光照，桃橘千年鹤爪栖。白雨来时沧水阔，青山尽处夕阳低。却嫌蓬岛无涯畔，几度虹桥跨作梯。

　　挽庄烈女本邑明经陈璇

　　镇北锺灵烈女儿，愿随夫逝志难移。青年零落桃夭事，劲节从容破镜时。一片冰心摧铁石，千秋义魄愧须眉。荒郊极目双遗冢，山自含愁水自悲。

　　挽王烈女本邑明经陈正春

　　王家少妇擅英流，义烈殉夫孰与俦？连理愿生交树冢，杜鹃泣尽五更秋。纲常一系寒金濑，冰雪双清碎玉楼。贞烈犹凄风雨泪，荒凉寥落耐人愁。

　　访冈山石洞本邑庚午孝廉卓肇昌

　　洞里神仙闻所闻，峰头奇怪路斜分。桃花满地飞红雨，橘树环崖涨白云。饭熟青精炊石乳，溪流寒玉乱厖狺。何当天姥无情甚，祇隔红阑手自芸？

　　渡弥陀港

　　一片云帆泛海垠，空空总未了吾真。净波悟得如如相，逐浪惭为汲汲人。苇渡几曾疑太幻，拈花未觉笑何因。弥陀老佛如相晤，为问方壶那个津？

　　观音山

　　嵯崚磊落映青螺，面面人看似普陀。洞口草深迷佛眼，峰前竹密护仙窝。云行老树青鼯过，雪落长溪白鸟歌。菩萨低眉三岛外，各如空相奈云何。

　　望龟山廪生钱时洙

　　孤村寂历草堂闲，好友相从到此间。笑摘园蔬供客饱，醉题诗草就君删。家贫日见数峰在，地僻时看一鹤还。更欲登高临绝顶，为携樽酒问龟山。

　　九日游打鼓岩本邑廪生陈元荣

　　为想囦明把酒时，几人重九独题诗。惊寒白雁霜前落，带雾高峰鸟道奇。石井流泉猿斗果，僧窗翠柏鹭斜涯。柴扉掩梦曾游处，报道秋山寄远思。

　　宿阿公店本邑生员钱元煌

　　数间茅店抱村孤，多少征尘向晚趋。犬惯迎人如问信，鸡何逐客太狂呼。更阑篝火喧初寂，夜半炊烟馔又铺。物色英雄谁只眼，不如濯足且倾壶。

　　过兰陂岭本邑廪生钱元扬

　　何事潇潇彻夜闻？征途待晓爱微昕。众峰环住疑无径，一线穿来忽已分。树带浓阴浑似冻，山开画意自成文。停眸此际频浏览，几处人烟缭白云。

　　龟山海望明经陈文炳

　　极目沧溟万里遥，飞云片片手中招。晴岚日抱山围郭，水影声喧人渡桥。吾道南来归学海，大江东去涌文潮。何当跨鹤登仙路，遍绕蓬瀛听紫箫。

　　淡水溪渡监生何日藩

　　长堤柳亸覆江浔，一叶轻盈载绿阴。仿佛青来疑雨意，依稀影破荡波金。扣舷自唱无聊曲，解缆谁知不系心。且与沙鸥随上下，横吹短笛起龙吟。

　　莲潭夜泛本邑茂才卓云汉

　　碧渚漪涟逸兴豪，招招舟子落轻篙。一泓水涨鹭花白，半夜风微月岭高。芦荻横空迷雪舫，鱼鲕戏唼湿青袍。我身不碍真如业，对酒胡卢笑学陶。

　　登龟山望海潮本邑茂才林青莲

　　层峦独上莽寒烟，四望苍茫潮气连。欲净尘胸千顷外，直空醉眼万波前。涌来三汲银河卷，骂去六鳌碧落悬。漫记禹门争奋鬣，旦教沧海动龙眠。

　　冈山观虹初生本邑监生方文雄

　　山自青青水自白，忽然瞥见崖头赤。浑疑暮日映峰丹，洄首初虹跨岫爀。地岛陆离方一纶，天衢绚烂经千尺。长空愿作彩桥悬，蹑入蟾宫追月魄。

　　莲池潭本邑茂才林青莲

　　芹藻清涟乐溯回，山光水影共徘徊。荷如解语间舒卷，云似无心自往来。城阙祗应思我住，泮林谁是出群才？眼前活泼无穷趣，认取源头莫漫猜。

　　红梅

　　换却冰魂月魄胎，丹心一点逐春台。疏枝彷佛红霞遏，密蕊依稀绛雪堆。映日只疑花是锦，迎风始悟有香来。自从和靖留情去；尽染相思血泪开。

　　水仙花（限冰字）巡台御史熊学鹏（南昌）

　　凌波仙子世同称，琼岛芳姿未敢凭。香与春风相应接，神将秋水共清澄。玻璃案上金千点，玳瑁筵前玉几层。不许纤埃侵皓素，檀心夜月一壶冰。

　　頳桐花（限龙字）

　　枝柔叶厚碧痕浓，色艳还看花发重。朱萼临风迷紫蝶，丹须和露抱黄蜂。翦残红锦枝头见，敲碎珊瑚月下逢。好是年年夸竞渡，鲜妍如火映鱼龙。

　　七里香（限芳字）

　　雪魄冰姿淡淡妆，送春时节弄芬芳。着花何止三回笑（每岁开花率有三、五度），惹袖犹余半日香。竟使青蝇垂趐避，不教昏瘴逐风狂（能祛蝇蚋，并避烟瘴）。灵均莫漫悲兰茞，正色宜令幽谷藏。

　　九头柑（限三字）

　　海壖残腊试霜柑，纔挹清香兴已酣。釆自千头金颗重，携来九瓣玉浆甘。种传瓯粤原无匹，宴饮华林旧赐三。不是乘槎远行役，殊方佳味那能谙？

　　昙花巡台御史范咸

　　一茎数蕊尽丛生，粉晕檀心画不成。静态雪花堪比洁（花六出），幽香莲叶与同清（香如莲）。已蠲秾艳消尘劫，应散诸天夹梵声。传是西方来小种，净因我亦未忘情（僧家言是西方小本）。

　　贝多罗花

　　已兼蝶粉与蜂英，更裹依微紫绛囊。叶似款冬棱较健（叶大而厚），花开盛夏气微香。一丛蓓蕾盈枝发，半卷婀娜小瓣长（瓣皆左纽）。可是贝多真色相，闲书梵字午风凉？

　　七里香（木本）

　　翠盖团团密叶藏，繁花如雪殢幽芳。分明天上三珠树，散作人间七里香。丹桂婆娑犹入俗，绣球攒簇太郎当。何如琼岛嫣然秀，釆掇还传辟瘴方（志称其木能辟瘴）。

　　九头柑（以上四本皆台产）

　　传来海上得分甘，玉乳琼浆旧未谙。千树何当夸异种，九头今始识真柑。曾经黄帕分携重，不厌筠笼取次贪。正值上元嘉节后，洞庭休再忆江南。

　　水仙花

　　霓裳翠袖翦吴绫，烟雾轻笼弱不胜。绰有风神凌海峤，怜他冷艳斫春冰。银盘皎洁还疑雪，金盏娆娇好试灯。疑与梅花同配食，水仙王庙最相应（台人虔祀水仙王）。

　　元宵菊本学广文张应渭（闽县）

　　百卉争妍岁已新，秋容点缀最宜人。餐英绛县颜如赭，载酒柴桑日正匀。好与炎时同炙手，故将冷艳压寒津。灯宵无限衔杯兴，篱畔黄花也醉春。

　　前题本学广文江冰鉴（侯官）

　　曾记重阳冒雨开，更添颜色送春来。容当寒夜神偏远，节届灯宵火似堆。兴尽三冬浇色翠，诗成七字畏花催。醉闻玉漏敲更急，还作杯筹击鼓回。

　　七弦草署台防同知张若霳（桐城）

　　琐窗闲静影蹁跹，绕砌亭亭发七弦。高下有情娇映月，浅深着色嫩含烟。乍经新雨银丝润，旋挹微风翠带鲜。最喜秋来红结绶，一樽相对韵悠然。

　　山村见凤仙花戊午科举人陈辉（台湾）

　　小种花开地不偏，生来枝叶本嫣然。半痕奇艳添微粉，几瓣新红染翠钿。色映疏帘欺睡后，香飘野砌到尊前。莫嫌寂寞山村里，却有亭亭物外仙。

　　石榴花本学广文朱仕玠（建寗）

　　拗并茸蒲映酒尊，节临重五已开繁。争看如火南风树，那谢屯云西域根。子绽绿蛇珠颗颗，花垂红鹊羽翻翻。林阴弥望都如许，莱尔浓芳占小园。

　　其二

　　木槿纷敷对日曛，远输榴朵赤无群。剧怜碧玉钗头鬓，妒杀桃花马上裙。照夜乍惊烟出木，冒炎误认火烧云。洛阳处士如相觅，石醋芳名世久闻。

　　梧桐花

　　东风化鼠记桐华，别有青桐叶遍遮。欲试秋来如乳子，耽看阁外极妍花。任他开落吴宫侧，谁把菁英上苑夸？蜂蝶不知高格调，拚教零落委泥沙。

　　其二

　　烂熳开时别有香，熏风披拂映朝阳。共传櫜鄂皆成五，那识阳葩本异常。堕地碎缯从此拟，垂檐翦缬费推详。何当倒挂来么凤，管领华芳夏日长。

　　咏碧荆本邑廪生侯时见

　　庭内荆花次第荣，品题吾独爱其清。似嫌时辈贪朱紫，留取素心与弟兄。香不因人风作介，影谁为侣月堪盟。田家遗事今如昨，芳韵刚传万古情。

　　咏水仙本邑生员钱登选

　　诗书亦自有声香，对尔芳情觉韵长。以素示人还尚白，其中正色更流黄。勿言萧艾修容好，举似灵芝随地良。独夜挑灯深照影，非仙非俗也清狂。

　　荷钱

　　片片荷钱贴水云，依稀数得又缤纷。漫云铜臭输人笑，可有芳情扑鼻闻？世上蝇头休弄巧，水中蚨影自成群。沙鸥最是忘机侣，惯看何曾取一文。

　　梅箭

　　纷纷梅箭乱纵衡，野鹊来游亦不惊。月挂新弰云作彀，天开画布日为正。几番临水射潮去，半岭穿风破的轻。自是圣朝无用处，何如结子且调羹。

　　石榴花本邑茂才庄天锡

　　翠叶朱英映槛斜，熏风乍度展狂花。枝拖火齐烧新月，蕊缀丹珠妒晚霞。龙烛辉时开绛帐，湘罗栽就补红纱。可怜梅雨轻飘后，金石无因色太奢。

　　红牡丹茶本邑生员林振芳

　　名葩原产自荷兰，移植闲庭色更珊。叶翠拟侵龟背绿，花红恍映鹤头丹。珠胎涨腻时惊晚，绛蕊含蘤岁时寒。艳态已堪供画谱，作夸国色灿雕栏。

　　登龟山台邑岁贡章甫

　　晓上孤城最上峦，山亭小筑白云端。撑天雪饱松枝古，市地霜侵石骨寒。海鹤啸风千顷渺，林猿啼月五更残。登临领取东南胜，放眼凌虚四望宽。

　　宿冈山岩

　　山外连云云外山，云岩古剎谢尘寰。零星木石相牵引，断续藤萝且附攀。避客兔归三窟里，谈禅僧现十方间。浮生因果谁参破，夜半钟声梦觉关。

　　游打鼓山

　　千尺悬崖一隙通，长蛇盘在水流中（志云：秀起海边，势若长蛇）。归云入洞山屏展，破浪回潮海气空。西望飞帆参石佛（志云：西有石佛，舟人经此，鸣金，焚纸钱），南游釆果问仙翁。搜奇恰好三春最，四面拖蓝万点红。

　　凤冈春雨本县令黄家鼎（鄞县）

　　青阳时节雨潇潇，春到平冈景色饶。一抹轻烟迷凤鼻，几行新翠挂山腰。楼头灯火听偏寂，树里人家望转遥。正好栽桃兼植李，恩承膏泽发灵苗。

　　球屿晓霞

　　鲲南天设小琉球，一屿千家水上浮。灿烂晴霞明海市，迷离晓日见蜃楼。绮横平旦飞还驻，名类藩封禁又收。散锦焕文开盛运，孤悬片土亦瀛洲。

　　淡溪月色

　　猪毛山瀑注成溪，溪淡流泉细细泥。为爱风光浮竹筏，最宜月色映沙堤。石矶鱼影秋波浅，茅店鸡声客路迷。君子交情堪鉴此，更深吟过板桥西。

　　赤嵌潮声

　　劫灰已折旧时城，此地仍留赤嵌名。秋夏潮生晴亦涌，西南风定夜无声。残砖遍野疑霞落，新涨平堤带雨鸣。莫道奔腾犹贯耳，引看海宇正澄清。

　　观竞渡本县幕宾蓝山

　　沿堤红粉绮罗香，儿女相呼两岸望。画舫行如驹隙逝，兰桡奔似马蹄忙。棹驰风紧萧声碎，舟过花摇水影凉。人醉菖蒲刚宴罢，家家欢燕出江乡。

　　其二

