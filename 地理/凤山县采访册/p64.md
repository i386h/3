<!-- { "loadSidebar": true } -->
　　新荷出水古钱同，吐蕊迎秋曲槛东。芳气半涵斜日净，清标一抹晚霞红。浮沉微袅疏疏雨，掩映轻翻澹澹风。欹影頖宫无限好，何须泛艇涉江中。

　　琅峤潮声

　　蜈蜞岭畔峙灵鳌，极目苍茫激怒涛。万派腾空天共远，四围掀浪岳同高。人疑海若吹龙笛，我笑天吴奏玉璈。勘破升沉多类此，鹭鸥偕予乐淘陶。

　　冈山树色

　　石秀冈峰木向荣，猱升鹭宿有余清。日临古干苍虬象，风拂新条佩玉声。忆我也曾拖小屐，阿谁尝复识殊名？清航遥指葱茏处，绝胜王维昼里行。

　　翠屏夕照

　　一峰屏立碧摩空，远峙苍茫返照中。残彩参差同冷烧，余光缥渺逐回风。林泉彻处疑霞罩，岩壑辉时类锦丛。绝胜朝来饶爽气，携笻周顾乐无穷。

　　丹渡晴帆

　　片帆遥挂晓风寒，划破丹溪雪浪宽。高下势凌云鸟路，■〈氵公〉洄影倒荻芦滩。烟生隔浦迷兰棹，雾锁长空失鹢翰。六载饱谙尘海味，愿言西渡控归鞍。

　　淡溪秋月

　　谁沐秋蟾潋滟生，海边群动息喧声。远停林薄冰壶洁，近浸寰瀛藻镜清。鲸眩钩沉争欲避，鹊逢轮度共为惊。舟人若问桃源路，夜半缘溪千里明。

　　球屿晓霞

　　孟阳佳句写疏棂，刺眼晴霞散作屏。山色照来千仞碧，波光蒸出万重青。轩轩似欲熏鳞翼，冉冉如将炙凤翎。圣治光华朝彩焕，普天群祝万斯龄。

　　凤岫春雨本学广文朱仕玠（建寗）

　　岛山东去海天遥，春至空蒙暮复朝。气动蛟龙初起蛰，声添螺蚌正乘潮。潇潇余响纷传幄，淰淰轻寒镇入霄。羁旅有情谁遣此，短檠兀坐伴孤寥？

　　泮水荷香

　　心许池间鸥莺同，朅来羁迹海天东。鸭头波起无边绿，莲子花开异样红。圆盖响多传急雨，高茎香暗递微风。剧怜下马清晨望，万迭彤云入镜中。

　　琅峤潮声

　　欲向三山访巨鳌，琅峤岛外雪翻涛。何当一夜寒声壮，正值千崖秋气高。屡讶冰夷来击鼓，底须董女下鸣璈。年来局蹐辕驹似，欲仗余波洗郁陶。

　　冈山树色

　　海边岛树自敷荣，根浸沧溟荫愈清。高干排云涵蜃气，疏林漏月送猿声。实殊华夏何曾见，种别图经不解名。极目遥天青未了，长年迢递送人行。

　　翠屏夕照

　　屏山突兀映高空，树色山光入望中。一抹寒云开夕照，千竿疏竹动秋风。牛羊点点归茅巷，鸟雀啾啾下枳丛。欲唤郭熙无处写，纶巾相对意何穷！

　　丹渡晴帆

　　万丹溪水半篙寒，绝爱蒲帆一幅宽。向夕依依浮极浦，凌晨叶叶下前滩。青鱼大上时随影，白鸟低飞屡拂翰。来往行人频唤渡，沙头长是驻征鞍。

　　淡溪秋月 

　　一片冰轮海上生，淡溪秋水寂无声。长悬碧落何曾异，每到秋期分外清。浅渚惟闻寒蚓吊，疏林时有夜乌惊。感传龙伯知何处，便欲垂纶趁月明。

　　球屿晓霞

　　朝来红紫射窗棂，海上明霞绚锦屏。远映三山鱼尾赤，高烘孤鸟佛头青。光浮渊谷时横脊，影照鶢鶋欲晒翎。安得日餐成五色，从教驻算百千龄？

　　凤岫春雨庚午孝廉卓肇昌（本邑）

　　寒山突兀千仞跻，春雨微蒙望欲迷。别浦参差描远近，乱峰苍翠浑高低。鸟吟岩谷初晴树，人话溪桥落影西。翘首极天仙岛外，渺缥飞处五云栖。

　　泮水荷香

　　数仞宫墙映碧渠，曲塘清澈涨芙蕖。炎嘘玉蕊晴波现，香袅蜂须日照初。翠袖惊寒浑欲睡，红衣待晓卷轻舒。亭亭仙子凌烟渺，解语还看如不如。

　　琅峤潮声

　　海天奇巇郁崔嵬，鼍鼓逢逢何壮哉！疑是桃花初破浪，殷然地轴乍奔雷。声嘘蝶蚱寒孤岛，气荡蛟龙映雪堆。悟得化机无滞处，乘除消息漫相猜。

　　冈山树色

　　冈峦盘曲乱峰堆，翠色青苍望几回。药圃橘红谁试啖，仙园桃熟客偷来。花传那子何曾见，种别风流异样开。欲问偓佺携手处，数声樵唱水云隈。

　　翠屏夕照

　　瞥见山光展翠屏，熹微岚气傍昏冥。参差掩映松杉色，点缀糊模鸟兽形。影落闲云仙髻渺，山回残照佛头青。何当半面绘图设，翘首无由问五丁？

　　丹渡晴帆

　　泬寥丹港渡声齐，极浦苍茫望欲迷。一苇凌空寒浸月，片帆斜映浪平堤。白云深处桃源路，绿树丛中花县西（万丹在县西三、四里）。岛上渔人归去晚，参差残影落峰低。

　　淡溪秋月

　　一泓澄澈隐沙洲，月色泠泠泛碧流。光浸潭空星斗阔，寒冲夜气荻芦秋。步溪应有怀三笑，垂钓误看落半钩。可是若耶清迥处，诗人添得思悠悠。

　　球屿晓霞

　　琉球孤岛屹天池，霞蔚华腾若木枝。蓬峤陆离辉贝阙，金波滟漾卷朱旗。彩纹乍烘鸡屏舞，糺缦方浓鹤氅披。此去洪崖应有伴，朝餐五色换仙饥。

　　凤岫春雨戊午孝廉王宾

　　翠岫嘘云暖，青岚送雨春。三阳开泰象，万物畅生辰。既是歌王政，知时颂帝仁。更疑仙雾里，犹有九韶陈。

　　泮水荷香

　　熏风吹泮水，荷芰发清香。澹荡烟波里，氤氲台榭旁。敢夸君子质，幸藉圣人光。尚愿扶摇力，微馨献玉堂。

　　琅峤潮声

　　水阔烟生雨，涛高浪作声。震翻琅主峤，环拱凤山城。不藉冯夷力，能教海若惊。乘秋长一望，绝胜广陵情。

　　冈山树色

　　郁郁（积也）千寻树，葱葱大小山。影移沧海里，色射碧云间。清柳秋雕质，松杉雪老颜。折枝如不弃，躐磴敢辞难？

　　翠屏夕照

　　紫气含残照，流霞映翠屏。海波原自碧，山色向来青。隐见蛟龙窟，虚无鸟兽形。余光难极目，直欲上天廷。

　　丹渡晴帆

　　济川求作楫，渡海自扬帆。风起浮云卷，潮平落日衔。赤分君子胆，红映美人衫。蓬丈诸夫外，方舟愿一监。

　　淡溪秋月

　　淡淡沧海夜，落溶皓魄秋。浪平光不动，波澈影同浮。画黛何劳镜，收鳌可当钩。清时无一事，对酒且优游。

　　球屿晓霞

　　沧海藏残月，青山出晓霞。松门增景色，荻岸带光华。似雾堪文豹，非霜自润花。更看红湿处，球屿万人家。

　　凤岫春雨本邑茂才黄梦兰

　　台南锺凤岫，雨送及时春。水德沾濡盛，土膏润泽新。天晴苞起瑞，云散彩无尘。为报西畴急，更占霭吉人。

　　泮水荷香李邑茂才柳学辉

　　一湖莲水泮，气味夺芹香。似放濂溪种，应分大士芳。至人禋祀地，君子溯洄方。最是扶舆力，馨闻直荐王。

　　前题生员谢正华

　　海国多奇卉，莲开待腊霜（台地荷花，腊月尚开）。池塘初梦草，菡萏已成房。藕带芹泥绿，叶翻泮水香。扶舆佳气萃，大地焕文章。

　　前题本邑茂才柳学鹏

　　绿荷生曲沼，出水远闻香。外直无枝节，中通自秘藏。风过熏碧岸，雨滴碎银塘。味带清泉迥，流随玉液芳。屏山澄翠影，泮壁映余光。寄语涉江者，田田莫滥觞。

　　琅峤潮声本邑廪生陈元荣

　　空斋寂寞暮，琅峤涌潮新。硖险疑迷渡，声嘘乍报春。雪山堆日暖，鼍鼓喊沙垠。度雨寒螺蜃，微飙动甲鳞。海门奔似马，仙岛净无尘。独有江湖客，偏惊梦里亲。

　　冈山树色本邑茂才柳学鹏

　　蔚然呈秀气，树绿满冈山。晓谷轻烟锁，青林薄雾关。交柯如斗翠，密叶转怡颜。

　　掩映晴川景，参差曲径湾。技疏秋欲老，干古月来闲。凭眺如堪涉，云梯望可攀。

　　翠屏夕照

　　残阳当返照，紫色满山屏。石壁含余耀，层崖入暮青。光连双翠岱，影倒小邱亭。树色看明灭，岩光入渺冥。残烟闲度晚，归鸟倦舒翎。可是关荆画，披图映曲棂。

　　前题本邑茂才黄梦兰

　　日落沧江好，挥戈射翠屏。半规谁点缀，孤嶂独娉婷。残照浮金镜，斜阳篆玉硎。闲来欣晚对，凭几拾余青。

　　丹渡晴帆柳学鹏

　　苍茫丹港阔，一叶桂云晴。棹击清波碎，帆悬晓曙迎。扬风随曲水，驾浪鼓层浤。舳映残烟净，窗含半月明。停桡芳草陌，轻渡落猿声。认得津头路，兴怀万里情。

　　前题本邑茂才苏潮

　　玉宇清如洗，孤航泛碧宫。一泓秋水迥，几度薄飔融。别浦疑浮鹫，闲云落远鸿。舟驰纹皱碎，舵转岸西东。玉杵村催月，邻腔客坐风。津头烟火里，城阙有无中。

　　前题本邑生员陈洪泽

　　万顷波涛涌，飞帆泛远空。迷离烟水里，缥缈有无中。席挂前山树，歌闻别浦风。舟从斜日渡，人自碧霄逢。一苇疑难即，千层望不穷。盛朝清晏候，雀蠲任西东。

　　淡溪秋月陈元炳

　　截肪澄碧汉，溪色净深秋。淡池光拖练，轻沈渚浴鸥。野平辉遍积，寒浸碧筛流。宵尽天香落，波摇兔影浮。几重深浅树，一抹荻芦舟。骚客言归去，空潭落斗牛。

　　球屿晓霞本邑茂材蔡江琳

　　海外生奇巇，球峦映晓霞。吐光争绣轴，悬彩斗红纱。片片流丹染，层层紫色遮。佛头青未了，仙岛翠交加。糁树辉连绮，蘸峰映郁华。方知霄壤阔，浮岛望中赊。

　　冬夜八首本邑附贡黄文仪

　　风起寒涛响，霞拖远岫明。暮烟埋野树，夜月照山城。酒后诗情在，花前道气清。石床趺坐久，掩卷听钟声。

　　一池新水碧，万点夜星明。境静风敲竹，檐虚月照楹。牢牢花犬吠，唧唧草虫鸣。宝鸭频添炷，铜壶漏二更。

　　嚼雪题新句，焚香净客心。天寒烟较重，云暗夜来深。天冷茶声歇，衣单露气侵。孤灯人寂寂，聊写静观吟。

　　清磬一声外，频敲数韵诗。雪香梅暗吐，山回月来迟。风起帘波动，更深露气滋。检书烧短烛，红影照离离。

　　月暗山无影，叶垂露有光。墙边梅吐白，篱下菊开黄。斗酒娱寒夜，疏帘怯晚霜。挑灯红落烬，趺坐看金刚。

　　铜漏频推箭，银缸落尽煤。寒侵三径雪，烟重一技梅。酒酌卜萄绿，茶烹瑞草魁。晨鸡三迭唱，晓色向东开。

　　江星云外落，海日地中来。水碧浮天镜，霞红照玉台。几株枫树雪，数朵陇头梅。报晓钟初击，霜寒落叶豗。

　　雪黏千树白，霜染一林红。星落花垂露，更残雾卷风。板桥苔路滑，海屿日华融。世界劳生事，乾坤任转蓬。

　　梅

　　浅水晴沙外，烟笼一树梅。香浮风韵细，魂度月华来。半点无尘到，疏枝带雪开。琴心如可写，清梦共徘徊。

　　孟冬二十九夜作

　　云暗风疏候，星明月晦天。松涛连夜响，竹树起寒烟。石砌虫鸣急，霜篱菊尚鲜。垂帘宵独坐，睡去梦魂圆。

　　清闲

　　吸取清华露，如斟绿玉琼。心空秋月白，兴阔海潮生。欲与梅为友，常随鹤作朋。偶来松树下，侧耳听莺声。

　　夜雨

