<!-- { "loadSidebar": true } -->
　　尚书林山，在凤山里，县东三里，脉由总舍陂山出，高里许，长三里许。

　　蛟龙坑山（亦名加令坑山），在凤山里，县东五里，脉由尚书林山出，高二里许，长三里许。

　　下考潭山，在小竹里，县东南七里，脉由蛟龙坑山出，高里许，长三里许。

　　凤弹山（亦名旷地仔山），在凤山里，县东南八里，脉由下考潭山出，高半里许，长里许，数小峰历落错综，圆润秀媚，因名。俗呼为凤卵。

　　大坪顶山，在凤山里，县东南十二里，脉由凤弹山出，高二里许，长四里许。

　　凤山，在小竹、凤山二里交界（东小竹、西凤山），县东南十八里，脉由大坪顶山出，高四里许，长十里许，为县治八景之一（八景中有凤岫春雨即此）。首昂如冠（俗名为凤髻山），最为圆秀，旁列二小峰，形若飞凤展翅，县治命名取此（按此山南为马鞍山，即凤颈也。北为朝天岭，即凤臀也。又北为大坪顶、凤弹山、下考潭、蛟龙坑，龟仔潭、尚书林、山仔顶、拔仔林、总舍陂诸山，皆凤尾也。统计凤山自首至尾，约长二十里）。内有凤山洞（其洞适当山腰，中有泉下注凤山池）、向天池（池在山顶，周里许，夏秋蓄水，能产鱼虾，冬则涸）、金面盆（系山上小邱，四围隆起，中微凹，形家以为胜地）、清水岩（岩在山麓，有泉从石罅出，清冽宜茶，注为污池，大旱不涸，灌田百余亩。相传此水为堪舆林镇仙仗剑喝出，未知信否？石上有大榕一株，俯临如盖。其水澄澈无尘，游鱼可数，故名。岩南数武，有观音堂，即名清水岩寺）、石翁媪（在清水岩寺南数武，平原中浮一小邱，上有两石人，状如相携，天然图画，亦奇景也）、石鸲鹆（亦平地一石结成，色灰黑，大倍于鹅，细审之，真如生者）、石牛椆（在马鞍山后，石壁削立，下有窝如半月形，盗牛者恒于此宰之，故名。其旁一仑突起，顶宽平，四围石人环立，中豁一邱。邱中一坑，深不见底。火桁木两株，从下挺出，高数丈，众鸟争集，而树上绝无鸟粪。周围四望，则满山皆红珊瑚树，森列其间，亦异境也）、石钟（块然一石，高丈许，或击之，声如洪钟）、石鼓（与石钟对峙，相距数武，肖形而名）、石船（高丈余，长三、四丈，亦取其形似而已）、石棋盘（形如棋盘，面平可供偃息）、仙人迹（石上有足趾痕，深二分许，五指宛然，类人工琢就者）、狮子喉（山上辟一窍，径六尺许，作狮子张口势。土人云：其喉若吐烟，则东港必遭回禄。此理殊不可解）诸胜，凡十三景，皆以其近似者名之也。

　　凤鼻山，在小竹、凤山二里交界（东小竹、西凤山），县南二十里，脉由凤山出，高半里许，长里许，屹立海边，小仑直下，肖形而名。旁有巨石峙海际，土人名为石龟（按石龟之下，多产黑球，团圆；然大若红橙，根附于石，刺集如猬。以手摩之，则众刺皆动，声磔磔以鸣，破之，中有蟹黄，形状诡异，人不敢食）。

　　小琉球屿（俗呼为剖腹山），在港东里，县东南六十里，与凤鼻山对峙（按昔人有以小琉球为灵芝草者，云凤鼻山下有石线一条，从海底过脉），孤悬海中，周围二十余里（东西相距四里许，南北相距六里许，积方二十四里有奇），澳、庄各六（按六澳东曰大寮澳，西日杉板路澳，南曰天台澳，北曰白沙尾澳，西北曰花瓶仔澳，东南曰厚石澳；六庄即打牛崎庄、尖山庄、相思埔庄、鱼埕尾庄、滥潭庄、龟仔路脚庄是也），居民四百余户，男女二、三千口。地不差五谷，以捕鱼兼莳杂粮为生。光绪三年，恐宵小之易于藏匿也，亦屯兵戍守之（营地在白沙尾澳，现驻水师汛官一员，目兵二十四名），上有石洞（在天台澳尾，相传旧时有乌鬼番聚族而居，颔下生腮，如鱼腮然，能伏海中数日，后有泉州人往彼开垦，番不能容，遂被泉州人乘夜纵火尽燔毙之。今其洞尚存。好事者辄往游焉）、花瓶石（在花瓶仔澳西北数武，有巨石峙海中，高二丈许，其上小松数株，类花之插瓶然，故名）、观音亭诸胜，士分红、黄二色，且多沙砾，仅产竹木、花生豆、番薯，下有巉石，不堪泊舟。海日初升，霞光焕发，为县治八景之一（八景内有球屿晓霞，即此）。

　　海汕，在凤山里，县南二十里，东连凤鼻山，西抵旗后山，延袤二、三十里，为县治眠弓拱案，居民数百家，皆以捕鱼为业。

　　旗后山，在大竹里，县西十五里，适当港门之左，与打鼓山对峙，高里许，长二里许，旧为渔人采捕之所，近置炮台，可容驻兵五百。旁设灯楼一座，所以瞭望船只往来。腰有临水夫人庙及吕仙祠诸胜。

　　其西北沿海南下一带为右支。由大廍亭西南行，历小廍亭、虎头山、牛磨湾，回旋二十余里，崚峥秀媚者，为大冈山，联络对峙者，为小冈山。其西北滨海为国祥山，西南为漯底山，侧而东，突起嵯峨为半屏山，穿莲池潭里许为龟山，旧治在焉。更转而西，高山盘郁为蛇山。蛇山之头，有石塔屿，孤立海中。蛇山之腰，转折而南，崔巍腾跃，为打鼓山。上有文峰插汉、秀削凌霄，为打鼓峰（旧城圣庙以此峰为文笔，形家称胜地焉）。其背为石佛屿，山麓擘划成门，潮汐往来，有凉伞屿在港门中。此右支之大概也。具列如左：

　　大廍亭山，在嘉祥里，县东北六十里，脉由大乌山出，高里许，长四里许。

　　小廍亭山，在嘉祥里，县东北五十七里，脉由大廍亭山出，高二里许，长三里许，山麓有泉下注山窝寿陂。

　　虎头山，在嘉祥里，县北五十二里，脉由大廍亭山出，高半里许，长二里许。

　　牛磨湾山，在嘉祥里，县东北四十一里，脉由小廍亭山出，高二十余丈，长八、九里，山麓有泉下注竹脚崎溪。

　　大冈山，在嘉祥里，县北五十里，脉由牛磨湾山出，高七里许，长二十里。树木蔚然，为县治八景之一（八景中有冈山树色，即此）。山腰有超峰寺，祀观音佛，为前太守蒋允焄建。寺前活泉两股，大旱不涸。俗名「龙目泉」。其巅蛎房壳甚多，沧海桑田，不知何时物也。山上有雨，则湖水满。山阴有古石洞，莫测所底。或以瓦掷之，窅然无声。相传其下通海云（按旧志台湾记略云：大冈山状如覆舟，天阴埋影，晴霁则见，上有仙人迹，铁猫儿碇、龙耳瓮在焉。相传国有大事，此山必先鸣。又丛谈云：冈山未入版图时，邑中人六月樵于山，忽望古橘挺然冈顶，向橘行里许，则有巨室一座，由石门入，庭花开落，阶草繁荣，野鸟自呼，厢廊寂寂，壁间留题诗词及水墨画迹，纔存各半，登堂一无所见，惟只犬从内出，见人摇尾，绝不惊吠。随犬曲折缘径恣观，环室皆径围桔树也。虽盛暑，犹垂实如碗大。摘啖之，瓣甘而香。取一、二置诸怀，俄而斜阳照入，树树含红，山岚袭人，有凄凉气。辄荷樵寻归路，遍处志之。至家，以语。其人出桔相示，谋与妻子共隐焉。再往，遂失其室，并不见有桔。又云：明太监王三保植姜冈山上，至今尚有产者。有意求觅，终不可得。樵夫偶见，结草为记，次日寻之，弗获故道。有得者，可疗百病）。

　　小冈山，在嘉祥里，县北四十五里，脉由大冈山出，高二里许，长五里许，巅有巨石，圆秀如冠，俗呼为纱帽石。

　　国祥山（亦名崎漏山），在文贤里，县西北六十六里，系沙仑结成，高丈许，长四里许，西临大海。

　　漯底山，在仁寿里，县西北四十里，平原旷野，中浮一邱，顶宽平，有小窍出水，若泥淖，其深无底。山多沙砾，少草木。

　　半屏山，在半屏里，县西北十七里，平地起突，高二里许，长六里许，形如列幛、如画屏，故名。为圣庙左翼，莲花潭直逼山下，又如展旗，故亦名旗山。山腰有窍，洞阔丈许，深不见底，相传其下通海云。

　　龟山，在兴隆里旧城内，县西北十五里，高里许，长三里许，近接半屏山，形如龟，蟠踞城内。繁阴密荫中多乔木，居民环聚，其下有天后宫、观音亭诸胜，可供远眺。

　　蛇山，在兴隆里，县西十六里，高里许，长四里许，与打鼓山分脊联冈，首趋外海，草木蓊荟，樵采资焉。

　　石塔屿，在兴隆里，县西二十二里，即蛇山余脉，特立海中，距蛇山数十武，高二十余丈，可造其巅。

　　打鼓山（一名埋金山、一名麒麟山，俗呼打狗山），在兴隆、大竹交界，县西十五里，脉由蛇山出，高三里许，长十里许，适当港门之右，与旗后山对峙。上有两炮台，一在临港扼要处，一在大棚顶，可容驻兵一千名。山麓一岩，有泉出石罅，夏秋雨润，泉涌如喷雪翻花，潺湲远闻，冬春稍细（土人云此泉甚奇，雨则吞入，旱则吐出），下注污池，灌田数十甲，汲以煮茗，清甘异常，极旱不竭，居民名为龙岩泉（亦名龙眼井泉）。今补人为八景之一（八景中有龙岩洌泉，即此）。其上里许为仙洞（按旧志云：打鼓山石洞须秉烛而下，中一石柱，高丈许，宽四、五尺，内有石乳，淙峥可供把玩，或谓即锺乳石云。又一新洞，相距三里许。其内亦有石乳下垂，与旧洞大同而小异。又云埋金山在打鼓山巅，相传明都督俞大猷讨海寇林道干，道干遁入台，舣舟打鼓山港，杀其妹，埋金山上，时有奇花异果，入山樵采者或见焉，若怀归，则迷失道；虽志其处，再往，终失之）。

　　石佛屿，在大竹里，县西二十里，即打鼓山背，竖立海中如石佛状，渔人尝坐其上。

　　凉山屿（即猴跳石），在大竹里打鼓山麓，县西十七里，当西港中（即旗后港），舟犯之立碎。下有鸡心礁，另在海底，潮退则见。

