<!-- { "loadSidebar": true } -->
　　台湾素蠢动，自漳、厦报陷，伏莽遂窃发。凤属壤番界，告警者禀数十上，阍人郑四以侯疾，不令闻。寇既深，始召林万掌（义首）入卫，而事已不可为矣。林恭蜂拥至署，侯方治函达郡宪。曾玉水之徒以刃加侯，侯急拔佩刀御之，已无及。其友张竹泉与侯为总角交，愤侯死，挺短刃出，欲为侯复仇，而众寡不敌，贼杀之，并杀屠杰、张玉、罗觐仪，皆侯所延以襄治公私者也。婢仆死者十数人，侯之姊以孀故依侯，亦死焉。长子钧，受九创。少子湜，已陷贼，幸贼中有仗义者，割发弁，纵之逸。侯之侧室、教授曹化州，悉投火药库得免。张夫人初避民间，痛侯死，昼夜哭，其房主患之，绐之出，卒以狼狈不能堪，亦死。有见而怜之曰：此县君妇也。急切不获治，具以草席瘗圳侧。迨林恭决圳灌火药库，漂其尸。事平遍觅，卒无所得。

　　于虖！向使侯非以功名之故，从容颐养，矧年甫强壮，非耆耄比，俟疾愈而后出其身以图报知遇，则不尹凤山；即尹凤山，而亦不必挈家之任。虽城亡与亡，妻若子俱告无恙。乃正以疾故，牵率眷累，至于戕其室家，祸及戚友。张夫人以持梁衣绣之身，一旦埋骨惊涛、飘魂荒卤，空棺归葬，履舄无存，皆急功名之一念误之也。岂不哀哉！岂不哀哉！然而忠灵鹤导，正气难湮，以视弃其所守，苟免于目前而卒为国法所绳，相悬奚啻万万。豸垣上其事于朝，时余代司章奏，欲以抵御请优恤，豸垣难之。夫侯之未尝巷战者，出不意也。侯北人，北方风气刚劲，疾虽甚，岂不能操械者？误中奸谋，反戈相向，固侯所不及料也。治函达郡宪，曷尝须臾忘地方哉？当与高大令（鸿飞）阵亡，同邀朝廷宽大之典。余方争于豸垣，而大府已仅以伤亡入告。侯于九原，必有隐憾者矣。余与侯通缟纻有年；死难之前数旬，举童子试，邀襄校阅，终日讲论帖括，每一题出，必拟作，作必就余有正，知侯之耽于此事也。今其稿，尚存其子钧处。以文学饰吏治，而授命于跳梁之丑类，天之阨吾党甚矣。因记其始末以代哭。其它宦迹，则请以俟之作史者。

　　凤山县榕将军记（咸丰三年）唐埙

　　树之有神，见于史乘者，不可枚举。广西、福建二省多榕。此物之因地而生者也。福建之榕，尤多盛于祠庙衙署。其为产也，枝干着土即成根，而又易于滋长，不畏刀锯戕伐，故黛色参天，轮轮囷囷，至有荫数亩者。有榕必有神，神必称将军，筑小庙祀之；不知何自昉。以余所知，凤山县榕树神实有无愧将军之称者。巨逆林恭起，揭竿陷陂城，邑侯王廷干殉以全家。当是时，廨宇毁残，仓库、监狱悉非国家所有。林恭以所得仪仗，自为县令，凶焰张甚，阖境侧目，而莫敢撄其锋。逾月，署邑侯郑元杰率兵入，擒林恭磔于市。其党羽之未散者，思奔署攫所有以遁。攘挤间，树忽折一技，压贼数人死，余众为兵勇擒斩。非神为之，而谁为耶？夫贼之死于法与死于神，等死也。向非折枝故，将遁者竟遁，纵恶贯盈，卒不免显戮，而已少缓须臾矣。岁乙卯，余假馆其下，终日摩挲虬干，得神之荫，思神之烈，因忆朱石君相国视学广西题榕树一联云：参天黛色常如此，点首朱衣或是公。余亦题一联云：让功宜入冯侯传，得荫同赓召伯诗。俱有所指也。凤山之榕，大不及数围，而神之伸威效顺，独能佐兵刃之不及；岂以王邑侯之死，出不意，欲藉以一雪其愤耶？惜无有上其事于奏牍者。义士山阴徐本义为余述所见，书此记之，以待后之人釆入志乘焉。 

　　郑邑侯克复凤山县碑记（代）唐埙

　　县令为亲民之官，自汉、唐以来，论治行者，首重其选。然不过曰茧丝保障而已，曰抚字催科而已。从未有膺军旅之寄，扫荡群丑，复我疆土，策又安于干戈扰攘之秋，振疮痏于兵燹交罹之际，如古名将者然。有之，自我郑侯元杰始。侯于道光甲辰官贰尹，分台差遣；以劳绩撄县令，准升同知。咸丰辛亥，权台湾篆，未稔，政通人和。有挟私隙者，摭诬于上官，调省察看。我台人惜其去，佥词禀道府，格于例，不果留。幸牵率盘案，未成行。而癸丑四月二十八日之难作。

　　先是，粤西贼洪秀全作乱，假胜国后裔，称天德王，欲倾煽海内，我闽漳、厦之小刀会应之。台人素浮动，自隶版图，竖旗叛者屡矣。闻厦门陷，群不逞徒蠢蠢焉。私计曰：今后天戈不遑东指，我辈其可得志乎！贼魁林恭，初充凤山县壮勇，王邑侯廷干汰之，遂怀愤。至是，与北路贼张古、罗阿沙、赖棕等密谋起事。顾县城防守严，林恭乃伪为义民，出不意破竹围入，戕王邑侯全家，少尉张树春死之，参将曾元福不及救，急守火药库。林恭于是自为县令，拥所得舆马、仪仗，称尊南面。设军械房，图大举。伪军师王光赞等献策，应攻火药库，俱不克。而邑之中，无良莠悉不敢与之抗。盖县既无官，人思自保，几不知屏山一寸土，实我日月之所照临而天地之所帱载矣。郡道宪徐公宗干、太守裕公铎，专防北路。台湾高邑侯鸿飞出战死，有报凤山失守事，阖城皆惊。镇军恒公裕，兵驻北郊。林恭又于五月初二等日分其众攻郡，郡之人击走之。幕中人唐埙，请于徐公曰：凤邑陷久矣，无论曾元福能守火药库与否，即守之固，而郡无援兵，如他日大府诘问何？且不战，不能守郡，其遂可恃耶？徐公乃一意委侯，檄下，侯固辞。徐公引烛之武故事以自责，曰：我以朝命所赐令箭付汝，机宜一决于汝。兵若勇，惟汝调遣。他日功成不赏，惟余问。余知汝才，并知汝父才，非汝往，其谁往？侯犹豫不之决，会中营游击夏汝贤请行，侯乃复因唐埙以言于徐公。治牍移委，而师期遂定。夏游击率所属祝延龄、汤得升、陈国忠、刘文珍、分三路进。侯亦派义首李澄清为前军向导，翁梦熊为左队、何璇玑为右队。西螺把总李朝祥练壮勇八百人来会，长勇敢（？），侯所调也。徐本义、郑吾有、白骥良、陆晋、郑荣、钱得宝，从侯父应璠护粮台，为后应。二十四日誓师，二十八日启行。

　　初，侯以县民悉从贼，惧杀之木胜杀也。受任讫，即传谕凤人有易贼旗为义旗者，许勿诛。盖兵法有以解散为驱除也。抵盐水埔，复徇于众曰：此行胜负未可卜，然宜进不宜退；进则有功，退则获戾。尤愿汝等勿戕害善良以冒赏；我受寄托重，不欲汝等辱身以辱国也。佥曰：诺。先捕近城伏匪，置之法。六月初二日，师次二层行溪，而郡局接应粮饷至。元福之子登瀚率壮丁三百人，屯弁林鼎山率屯兵五百人，先后俱赴营助战初三日，遇贼于新园仙塘，获股首蓝礌等十九人，讯明正法。初四日，战于围随庄，获伪先锋王三、林文。初六日，战于桥仔头，获股首陈坑等三十七人，枪炮死者无算，夺获旗械若干。贼复暗伏九甲围，欲于我兵之行，突出横截。钱得宝居后队，闻喊疾进。侯父应璠急回军掩击，守备汤得升抄贼后夹攻。又毙贼百人，阵擒伪军师王籹、田有，遂入凤山旧城。初七日，曾元福得侯密函，将自内出，其子登瀚急欲见父，首先破围入。侯与夏游击整旅继之，贼计无所出，林恭踉跄遁，余党伏城侧来扑，侯与曾、夏之兵锐进剿杀，入其城，搜斩方乌翠、梁芦等七十余人。而凤山县乃复为我有。是役也，全师无失，游击夏汝贤之功；执俘献馘，则李朝祥各义首之力居多。而调度合宜、支应罔绌，非侯与侯父应璠曷克致此；虽谓夏汝贤诸人之功，悉侯之功可也。则以侯之实主其事，非诸人之所可争能于毫末也。

　　东港者，迤县之南三十里，山海交错，路最丛杂。林恭走风港、琅峤，纠余匪，思据此以负嵎。侯既复县城，抚绥残黎，消其反侧。念林恭紧要，惧难制，请于郡宪，委水师叶得茂、林增荣驾哨船巡海口，而以县事属县丞范鼎亨、典史陈兆琮。二十八日，会参将曾元福议扫除之策。林恭果于二十九日抢夺船，渡溪至大林蒲。侯与曾击之于半渡，擒李景等三十余人，林恭逸匿水底寮不敢出。侯终以不得林恭，扎东港，示无退兵。饷匮，请于局，不与。兵勇索口粮如索逋，侯仍百计贷画，减己食以食兵勇，誓同甘苦。水底寮义首林万掌，先庇林恭之逆，以郑至来投。侯父应璠识万掌，因其友王飞虎、郝芝屡书促献林恭，授以利害，李澄清等亦先后缚伪军师王先赞、股首苏栋等一百三十八人至。七月二十七日，林万掌乃卒与王飞虎、郝芝擒林恭，并擒林芳来献。于是，侯复治牍报郡。计自出师至此，大小凡九战，斩磔逆犯三百数十人，凤山平。

　　夫侯以一介书生，非有贲获之勇力倍人也、非有良平之智计万全也，又非亲禀宸谟如从前满保、福康安之威权制胜也；惟承道宪徐公一言之奖，公尔忘私，量力而进、虑胜而会，上慰列祖、列宗之灵，下造阖境生民之福。奇勋懋建，炳烈前贤。自陂城告捷，而恒镇军驱兵北发，振旅罗山，郡之官若民，咸各举手加额相庆安全，张古、罗阿沙、赖棕陆续为土民缚送总局勘办。盖凤山为全台首要，火药库军火充足；侯不来援，曾元福决不能久持。贼得库炮械，悉以舁之，如虎得食，阚怒百倍，郡城虽铁石，不为齑粉幸矣。然当捧檄祭纛之初，奏功如是之速，非惟侯所不敢操券，亦非道宪徐公所克逆睹而以为可必也。而徐公毅然以委侯，侯毅然以克复自任，岂惟凤之人望侯、德侯，其郡以此实嘉赖之。然后知侯之维系于我台者至深且重，夫岂媢嫉之人所能以妨贤而至于病国也。至侯之治县政迹，他日必有纪其实者，兹不具赘。铭曰：

　　侯之生兮，天所福我台兮，故自策名入仕，即以趋庭之故乘赤鲤而来兮。别利器于盘错兮，乃忽觏此兵灾兮，秉羽檄兮，扫氛霾兮，筑京观兮，炳灰炱兮，羡厥功之甚伟兮。当并视夫瀛莱兮，及今游荡平之化宇兮，得弗思侯之烈并追溯夫义方式谷以成就此才兮。

　　王廷干、张树春之死论（咸丰三年）唐埙

