<!-- { "loadSidebar": true } -->
　　凤山令王廷干、典史张树春之死，其时同，其地同，其御贼而死于贼同。王以全家殉，仅免二子；张亦亡其婢仆；则又大略相同。而其间微有不同者，王以县令之尊，事权在其手；坚壁清野，县令之责也。贼初起于番树寮，抢掠至陂城，既发牌巡庄矣，檄调义首林万掌入卫未至，不果行。林万掌者三世为义首，因赏薄与官怼。此次实其倡言为乱者也。四月二十八日，万掌先入城，林恭率众踵其后。城之人犹以为义民也，方称慰而林恭至县署，偃义民旗易贼旗，蜂拥吶喊。王仓卒不及备，被害。张闻县堂有哗声，急赴弹压，亦被害。王夫人张氏及王之姊孙夫人，率婢妾子女谋遁而不得，遂骂贼死。长子钧，尚未冠，以枪刺贼；贼刃交下，受鳞伤。次子湜，甫九龄，赖士民救免，而婢仆丁役死者十八人。幕客屠杰、官亲张玉、张竹泉、门下罗觐仪悉死。参将曾元福适巡哨赴外城，飞骑入援，已无及，急扼火药库。当是时，贼张甚，城之人欲保室家者，各竖旗从，几莫辨良莠。越数日，一二好义之士，始奉曾元福命，收各尸敛葬。而男妇之得避者，陆续至火药库求庇。王、张二首级竟为贼持去，至觅之久而始得。夫张之死，死于其职，固无遗议矣。王宜先事预防，卒至误信匪人。万掌至署，王以所戴花翎加万掌首曰：「阖城付汝，全家付汝」；而仍不免于难，似其自召者然。然而单身抵御，困于力竭，其身既殒，祸及妻孥，并其平日所共甘苦者悉畀之贼。死事之烈，亦有与日星争光者，则与张典史之死，其同不同又未可知也。

　　曾元福守火药库论（咸丰三年）唐埙

　　凤山既陷，城四面皆贼，分其众围郡城。有人焉，独能固守一隅，使贼不敢正视，不特保郡城，兼保全台者，曰署南路营参将曾元福。凤之城东南隅，向有火药库一座，前县曹谨捐置军械火器，为备历年操练，火药悉储其中。曾元福自哨所归，见贼已充斥，击之不能尽也。念火药库紧要，急以所统兵夺路入守。贼既据衙署、掠仓库、纵狱囚，林恭以所得仪仗、舆马自为县令，出入升炮鸣金，据凤仪书院为伪军机房，而火药库尚为曾所守。贼固欲得之以为利者也。率众攻之不破，放火箭焚附近民屋逼之又不破。决渠水灌之，赖守御力，卒以完固。曾且伺贼之隙，时带数十人出哨，以示无恐。而库以内粮食、盐菜凡日用所需之物，伪为劫夺于铺民也者，而阴令赴库给值，皆出哨时为之也。郡中以贼攻数次，官民皆惶惶。既匝月，始得署知县郑元杰会游击夏汝贤率兵勇往，转战十日至陂。元福之子登瀚，亦练壮勇三百人以救父请于道府，首先破围入。凤邑克复，人以推郑、夏功，而不知曾亦不出郑、夏下也。当郡兵未至，曾尝告左右曰：我力竭矣，设郡宪而竟议弃此土也，汝等宜去，我断不以军火资寇用，行将付一炬耳。呜乎！其志苦而其忠亦昭然矣。或曰：以若所言，是曾第保火药库耳，何与郡城？更何与全台？余曰：库中火药数万斤、炮位枪械无算，非曾智勇、合众心为一心，贼得此，气力益厚，挟军火以攻郡，郡之人惊走不遑矣。郡一不保，嘉、彰以至淡、兰，蹂躏何可设想？然后天戈远出，跨海收功，虽以满保、福康安之谋略，蓝廷珍、马济胜之壮猷，值此漳、厦用兵，其事有难于从前十倍者。谁谓全台之安，非安于曾元福一人也？彼怯战之镇军，直当偏裨视之耳，我恐曾尚以为无可造就也。

　　高、张二子之狱论（咸丰三年）唐埙

　　台湾令高鸿飞、凤山典史张树春，以一死报国，特恩褒恤，通台无异词。独惜其九原之下有未能瞑目者，此非身后之遗孥失所，正以两家似续欲求伸睚眦而转令含笑西归赧于对生前之至友也。高鸿飞之出师，在四月二十八日卯时。是日，贼警愈急，徐观察复于酉刻委郑元杰接应，而以廪生许廷道佐之。许廷道壮勇尚待纠练。二十九日，即报高鸿飞阵亡。郑不能预知有接应之，委高之出在先，又安得与之订约。张树春死，凤邑已陷，其妻及幼子女奔避火药库，张夫人染湿气，寝处泥涂中，值霪雨，拥甲盾以代衾覆，病肿至不能起立。郑元杰兵至陂城，首令幕中人徐本义拯问张氏眷属，饮食之、衽席之、医药之，务即于安而后已。刃张者，郑戆、余阿荣、林僯，并持其首去，埋东港之溪南。郑元杰既获郑戆等，置之法，剖祭于树春之灵；多方购树春之头，俾张夫人礼敛。其于张氏，亦可谓有德无怨矣。乃树春之子厚仁，于次年来台扶榇，会忌功者以词耸诬于厚仁，遂一控台道、再控省宪，称伊父为县役黄添所杀，郑氏父子庇县役，置其父大雠于不问。高鸿飞之子人镜，控恒镇军按兵不发。提省质对，附会厚仁之词，而以订约不救，合口噬郑。两家之难，悉归狱于郑。孰知元杰有功之名、无过之实。军前便宜行事，容有未满人意者；若谓高、张之死，委曲加罪，釆谬悠之论、成周内之狱，彝典昭垂，曷以服天下而示后世？高鸿飞，张树春死而有知，其不抱憾泉台而继之以哭，吾不信也。定例官员升擢，首重军功。元杰得委力辞，徐观察再三激劝之，不谓剡章未及列、锡赍未及邀，射影含沙，躬冒不韪。而今而后，又孰肯亲犯锋燹，出万死一生之计，以成功始、以获戾终耶？彼二子者，特恃其父之同死国难，当事必曲示矜宥耳；我愿治斯狱者，置「岳氏吁天辩」于座右，以察其实而烛其虚，庶大畏民志而三代之直道不没于圣明之世也夫。

　　郑元杰、夏汝贤克复凤山论（咸丰三年）唐埙

　　郑元杰奉委南征，实以其父应璠之才耳。檄下，于五月初六日屡辞不获。时，曾元福望援久，郑以文员无兵、无勇，不能徒手往也。镇军畏贼甚，计无所出，道府屡请发兵，未识谁之可也；署中营游击夏汝贤，私语郑曰：「苟委我，我愿与子偕」。郑以此语告唐子益■〈氵庵〉。唐子曰：「可矣」。急请于观察徐公宗干。徐公曰：「夏某果奋勇耶」？因实以郑语。爰治牍移镇军委焉，而辗转又旬日矣。唐子又以大义责徐公曰：「凤邑陷于贼久矣，无论曾元福能守火药库与否，即能守矣，他日大府执律严询，公将何词以解不赴援之咎」？徐公顿悟，力促郑行。会局发兵费未充，檄调西螺把总李朝祥壮丁未集。至二十八日，始祭纛誓师，出二层行溪。凡三遇伏，至楠梓坑。六月初六日，入凤山旧城。初七日，入陂头城。林恭者，先曾服役于郑，闻大兵至，初未知为元杰也。及对阵，惊曰：「我旧主人也」。踉跄遁东港。其党悉溃，遂复凤山县。是役也，整队无失，夏之功；冲锋决胜，则西螺壮丁之力居多。而支应罔缺、调度合宜，非元杰与其父应璠不能奏绩如是之速。天诱凶魄，弗忘豢畜之恩，隐寓避藏之意，台人之福实亦赖圣朝教泽之宏，逮于厮贱，有以致之。不然，彼业枭獍矣，而何以良心尚若此之不昧哉？初，知府裕公铎以饷乏，议勿战。徐公主战而亦虑经费之不赀。有人请三千金平凤山，徐公以轻率弗之许，专意委郑。迨元杰之父应璠以接应请，裕又诿之徐。于是唐子复庭叩军门，以密书启徐公，陈可虑者六事，谓兵无废于半途也。徐公乃谕局速给饷，而以克复责成郑氏父子。及今思之，其果以主战者为是耶？勿战者为是耶？必有能辨之者。唐子无官守、无言责，所以罔知顾忌、激切越俎者，以祸福安危所系也。然非徐公意在疆土，则其言亦未必入，则谓郑氏父子之功悉徐公所信任而成就焉可也。天下用财之地，有以弃为取者，其信然哉！其信善哉！

　　郑氏父子不善居功论（咸丰三年）唐埙

　　郑应璠非无功之人也，然功既着不必自鸣其功。年羹尧在世宗朝，征青海西藏，何尝不勋埒卫、霍，卒以恃功故，身败名裂，议者惜之。余谓郑应璠亦非无过之人也。推其所以致过，由于不善居功。其局量本浅，如一拳一勺之未遑承载华岳、吞纳河海，而徒施然骄形于色；宜山之重焉而崩、水之满焉而泄，以累功之阶、卒为丛过之府，岂人之好为倾轧哉！亦自取之而至于无可解免也。当癸丑五月，林恭陷凤山县，攻扑郡城，艰危交集，风鹤皆惊。宪令不行，军威曷恃，郑元杰独慷慨受命，奉其父应璠剿谕兼施，依次而进。果以大小数战，不两旬而复我故物，歼厥巨魁。推平台之功，以郑氏父子为第一，其谁曰不宜？乃以高、张二子伸愬父冤，投词指控，仅得薄奖，并严檄调省察看。

　　天乎！天乎！余尝论此事，所谓两家死父含笑西归、愧无以对生前之至友也。初，局发兵费不敷，南征兵勇以数千计，索口粮无虚日。县城既复，进剿东港，抵枋寮。至林万掌擒林恭来献，始稍稍议撤，支给无出，不得已而筹款于罚锾。盖自林恭倡乱，攻火药库，攻郡城，邑之民无贤否，悉竖旗从。元杰接理县事，以为诛之不胜诛，请于上官，令捐经费贷死。军前济急，意非不善也，而二子者即以此为口实。应璠以战胜自矜，适形高鸿飞阵亡之绌，高氏子侄有不衔之深乎？张厚仁归罪黄添，为郑计，亟应以黄添送郡侯讯诬而后，再令充役，乃始终袒庇无异词。罚锾之役，黄添玩郑于股掌，羽翼横生，爪牙迭出；官得者半，假官以肥己者亦半。此事之不可知者也。林万掌者，擒林恭是其功，而所以致林恭之乱，不得谓之无罪。应璠以惜其力，故禁人之议之者，而被指控者益有词矣。二子虽过举，非己之有以召之耶？天下必有至深之量，始能为天下任功，并能为天下任过。郑氏父子惟以克复之功，横塞于胸次，故一遇二子之控，遂若自投污泥之中而不可终日。其不甘受过，正其不能忘功所致。才高致毁，名盛招谤，此杨修所以见忌于曹瞒、曲端所以被杀于魏公也。岂非古今有同慨者哉！应璠果有高人之识，于兵克凤山后，力辞县事，即不获辞，令其子留陂而已。不一顾祁奚举其子午为政，不闻午复举奚以襄理家政？元杰之才不如父，而循循矩矱之中，舍军旅外，毋庸执无违一语，而烦椿庭之巨细必问。圭角不露，则人亦淡焉视之矣。恋栈者，羁靮之而夺其食；望程者，束缚之而遏其行。谁实使之，至于此极？然后悟语言之贾祸也，盖已晚矣。

　　（光绪二十年十二月二十四日廪生卢尔德嘉造报）  
　 

癸部

　　艺文（二）

　　兵事（下）

　　诗词

　　 兵事（下）

　　剿平许逆纪事（并序）本邑岁贡郑兰

