<!-- { "loadSidebar": true } -->
　　暇余检阅旧钞程制军癸已五月汇奏全稿，中叙北匪起事及削平定案数千言，条陈曲畅，详悉靡遗。至凤山响应、下淡毒痛，或稍略焉。因就见闻所及，缀成俚语一篇。自帷骈拇枝指，了无用处，必然贻笑大方。窃效触斗蛮争，果有闻时，不厌私编小传。人未云亡，事多触讳，意徒似焉，笔岂如狐？亦聊自适其适，遑恤乎传不传。不惟病疾甚苍鹰，网漏争诛以口；亦复哀同黄鸟，穴临莫赎其身。志切获麟，奚辞罪我；班殷窥豹，询足起予。杜子美斗酒言情，后世尤推诗史；苏长公微吟托讽，余闻并着志林。谁毁、谁誉，三代犹存直道；无非、无是，两端谬假中庸。漫云比事属辞，不愧原原本本；亦曰代更世易，庶几见见闻闻云尔。道光乙未秋日，得适斋漫题。

