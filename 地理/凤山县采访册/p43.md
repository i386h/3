<!-- { "loadSidebar": true } -->
　　节孝妇陈甘娘，维新里大社庄张郡妻也。生于道光己亥，越咸丰丙辰，妇年十八，适郡。善事翁姑，宗族称孝。同治丙寅，郡以流荡入番社，遂为生番所杀。妇闻讣悲哭，几不欲生，既念二老年高，不忍以两孤相累，因勉留残生，艰难度日。时，年盖二十有八也。自是而后，翁姑享其余年，而两儿亦渐能操业。光绪辛巳，妇卒，年四十有三，计守节十六年，未奉旌表。（廪生苏呈祥报）

　　洪节孝妇事实

　　节孝妇洪好娘，维新里半路竹庄程城妻也。生于嘉庆己卯，越道光戊戌，妇年二十，归城。事翁姑以孝闻。丙午，夫故，妇年二十有八，立志苦守，养亲抚孤，各完其职。现年（甲午）七十有六，未奉旌表。（廪生苏呈祥报）

　　叶节妇事实

　　节妇叶氏，港东里竹仔脚庄武生阮廷凤妻也。生于道光丙午，越同治癸亥，妇年十八，归凤。癸酉，夫故，妇方二十有八，守志终身，抚孤成立。光绪辛卯，妇卒，年四十有六，计守节十九年，未奉旌表。（生员洪占春报）

　　林节妇事实

　　节妇林氏，港东里海坪庄武生吴栖凤妻也。生于道光庚子，越咸丰己未，妇年二十，适凤。同治癸亥，夫故，妇仅二十有四，立志不移，抚孤继祀。现年（甲午）五十有五，未奉旌表。（生员洪占春报）

　　蔡节妇事实

　　节妇蔡氏，港东里巷仔内庄洪歹妻也。生于道光壬寅，越咸丰己未，妇年十八，归洪。同治丁卯，洪故，妇方二十有六，矢志孀守，抚孤长成。现今（甲午）行年五十有三，未奉旌表。（生员洪占春报）

　　黄节孝妇事实（媳林氏、陈氏、俱见下）

　　节孝妇黄近娘，兴隆里旧城内张律修妻也。父嘉礼，母杨氏，生妇于嘉庆庚午，越道光己丑，妇年二十，归修。姑王氏，妇事之如母。戊戌，夫故，妇方二十有九。生一男，尚幼。其姑以家贫难度，不敢强留。妇誓愿终养，兼抚遗孤。姑亦从其志焉。同治丙寅，妇卒，年五十有七，计守节二十九年，已奉旌表。（生员陈鸿基报）

　　林节孝妇事实（姑黄氏，见上篇）

　　节孝妇林月娘，半屏里下盐田庄农民林漏女也。母方氏，生妇于道光乙己，越同治壬戌，妇年十八，适兴隆里旧城内张可为妻。事姑黄氏（即黄近娘），无忝厥职。戊辰，夫故，妇方二十有四，仅遗一女，父虑其年少无儿，迎归半载，欲夺其志。月娘知之，垂泪对曰：凡为人妇者，夫死而不能全其节、姑在而不能行其孝、叔少而不能抚其成，恐死后无面目见亡夫于地下。遂立刻归家，孝养其姑，为叔完婚。后七年，其娣陈氏（即陈乖娘），亦孀居。幸有一男，妯娌二人，相与立誓，共抚遗孤，冀承禋祀。不幸，孤甫成童，又因两目失明，未婚而逝。乃复螟儿为继。今儿已十九龄，将成立矣。妇现年（甲午）五十岁，身尚存，未奉旌表。（生员连步元报）

　　陈节孝妇事实（姑黄氏，见上篇）

　　节孝妇陈乖娘，兴隆里旧城内农民陈啰女也。母锺氏，生妇于咸丰壬子，越同治己已，妇年十八，适本境张宣懋为妻。性质朴，能奉姑嫜。姑黄氏（即黄近娘），亦钟爱之。光绪乙亥，夫故，妇方二十有四，孤苦伶仃。时有姒林氏（即林月娘），先妇而寡，膝下无儿，妇遂约以同抚此孤，甘苦共之。不谓节苦数奇，其儿竟以失明而殒。不得已，立陈子为继。迨嗣已定，遂无疾而终。年四十有二。时，光绪癸已冬十二月也。计守节十九年，未奉旌表。（生员陈鸿基报）

　　赖节孝妇事实

　　节孝妇赖氏，港西里粤庄儒士赖元赐长女也。生于道光甲午，越咸丰癸丑，妇年二十，适本籍例贡生锺森棠为妾。性柔静，事舅姑能得欢心。未十年，连举三男、二女。同治壬戌夏四月十二日，棠病笃。谓赖氏曰：吾病必不起，若能上奉翁姑、下抚儿女，自可慰吾魂于泉下。言讫而逝。时，妇年二十有九，怀有五月身。是年闰八月二十九日，最少子生。翁姑赖有贤妇，日含饴弄孙以自乐。厥后诸孤俱能成立，其少者尤勤读父书，妇日孳孳以远大相勖也。光绪己卯，岁将暮，妇往视女。女有孝德，归东振杨冬郎为妻，相距四十里，艰于来往。见母来，强留度新春，尽孝养，妇忽染疾，辞归。女亦肩舆归寗，奉汤药月余而殁。时，庚辰春二月十三日，享年四十有七，计守节十九年，未奉旌表。辛卯科试入群庠名发英者，即其当年遗腹子也。（粤籍举人李向荣报）

　　萧节孝妇事实（媳曾氏、见下篇）

　　节孝妇萧陶娘，港西里崇兰庄武生萧启昭长女也。母陈氏，生妇于道光乙酉，越甲辰，妇年二十，适同里向候街龚吉为妻。事姑孝，勤俭治家。生五子，仅存其一。咸丰癸丑，吉被盗杀死，妇年二十有九，遂矢志养姑、抚子，薄田数亩，不给瓮飧，因操女工以佐之。儿渐长，为娶新妇，纔婚七月，儿暴夭。妇仰天号恸，几不欲生。幸新妇孝，日劝慰之。过数月，新妇生女，不得已，立族侄为继。比长，又不守子道，家产荡然。姑媳二人，苦况难堪，而其志终不少挫。现年（甲午）七十岁，未奉旌表。（廪生尤和鸣报）

　　曾节孝妇事实（姑萧氏、见上篇）

　　节孝妇曾柳娘，港西里广官庄武生曾世历次女也。生于道光辛丑，越咸丰辛酉，妇年二十有一，适同里阿候街龚水（即龚吉子）为妻。结褵七月，即赋离鸾。姑萧氏（即萧陶娘），抢地呼天，悲悼欲绝，妇反含泪劝之。姑知其有六月身，日望抱孙甚切，至期又不幸生女。过数年，姑与妇各螟一子。姑之子名太山，游荡无度。妇之子名含章，长俾业商，又没于水。一门两节，磨砺益坚。姑已七旬，妇春秋亦五十有四矣。未奉旌表。（廪生尤和鸣报）

　　叶节妇事实

　　节妇叶惜娘，文贤里叶厝甲庄叶佛春女也。母黄氏，生妇于嘉庆丁丑，越道光甲午，妇年十八，适围仔内庄林贶为妻。乙巳，夫故，妇年二十有九，遗孤三，家无宿舂，纺绩度活，抚三子成立。光绪庚寅，妇卒，年七十有四，计守节四十六年，未奉旌表。（生员叶绍华报）

　　颜节妇事实

　　节妇颜款娘，文贤里草仔寮庄颜妈成女也。母李氏，生妇于道光癸未，越庚子，妇年十八，适同里叶厝甲庄严报为妻。庚戌，夫故，妇年二十有八，遗两孤，贫无立锥地。妇以绩麻自食其力。子长，习农，人咸推其苦节焉。现年（甲午）七十有二，身尚存，未奉旌表。（生员叶绍华报）

　　黄节妇事实

　　节妇黄甚娘，长治里后乡庄黄栖女也。母王氏，生妇于道光癸卯，越咸丰己未，妇年十七，适文贤里围仔内庄叶奇珍为妻。同治癸亥，夫故，妇方二十有一，仅遗一孤，勤苦操作，百折不回，竟抚其孤成立。现年（甲午）五十有二，未奉旌表。（生员叶绍华报）

　　周节孝妇事实

　　节孝妇周氏，港西里林仔内庄人，生于嘉庆辛未，越道光戊子，年十八，适同里阿候街武生龚维舂为妻。善事翁姑，克循妇职。己亥，夫故，妇年二十有九，仅遗一孤，家颇小康，遂慨然以妇代子，侍奉桑榆，承欢菽水，亲见其孤入邑武庠。孤名进义，于咸丰己未与试秋闱，始以其情禀请督学宪徐公，蒙赐「松筠节操」扁额，里人荣之。同治甲子，妇卒，年五十有四，计守节二十六年，未奉旌表。光绪己丑，其孙锺英，亦入郡庠。（生员王作人报）

　　刘节孝妇事实

　　节孝妇刘束娘，港东里大武丁庄刘佑长女也。母尤氏，生妇于嘉庆壬戌，越道光辛巳，妇年二十，适港西里顶瓦窑庄生员（府学）李向荣为妻。事翁锡、姑陈氏以孝闻。丁亥，夫故，妇方二十有六，怀有三月身，迨遗腹男生，而翁又溘然以逝。旱田数亩，糊口维艰。妇日以纺织佐瓮飧，老姑幼儿，幸不冻馁，而姑以年老昏耄，惑于萋菲，欲夺其志。妇知之，忧郁垂绝，赖族中婶姆救之，乃免；姑亦自怨自艾，谓几失此贤妇也。自是，姑媳相依者二十余年，孝养尤挚。子一、孙二，俱业农。光绪癸已，妇卒，年九十有二，计守节六十七年，未奉旌表。（生员林玉花报）

　　赖节孝妇事实（媵黄氏附）

　　节孝妇赖氏，大竹里邑城内赖氏女也。生于道光癸已，越咸丰甲寅，妇年二十有二，适港西里崇兰庄恩贡生萧文凤之子运徽为妻。善事翁姑，过数年，不宜子，因劝夫置侧室。夫乃娶本里溪洲庄黄城之女黄氏为妾。甫生一男，纔两岁，而夫遽殂谢。时（咸丰己未），妇年二十有七，黄氏年二十有四，相与含敛，既毕，期以身殉，继念舅姑在堂，于礼未合，因而忍死。承欢二老，鞠育孤儿。嫡庶同心，罔辞况瘁。每见舅姑抱西河之痛，辄慰以善言，使其转悲为喜。迨舅姑没，或负土营坟，妥先灵之体魄，或画芦教字，俾手泽之遗书。终夜书声与机声互相响答，十余年如一日焉。子逢一，既入頖宫，欲为赴学报闻，而妇不许。谓妇人为夫守节，礼所宜然，吾两人不过自尽其心，非欲藉以求名也。本里生员陈鸣阳闻之，喟然叹曰：是贤母也，不可以终没。光绪壬辰夏四月，特为佥名赴学请旌。时，妇年巳六十、黄氏亦五十有七，是年十月，黄氏卒，计守节三十四年，妇今尚存，年六十有二，已奉旌表。（廪生尤和鸣报）

　　赖贞孝女事实

　　贞孝女赖妹娘，港西里大埔庄粤民赖兴长之女。生于道光甲午，父早卒，立志守贞。咸丰庚申，女年二十有七，会闽、粤、番三属械斗。其兄以枪伤毙命。时，大父复老，年逾古稀，寡母黄氏，亦五旬余。女悯二老无依，自愿终身不嫁，偕母作苦，孝养其祖，兼抚其兄子戊郎，卒以成立。光绪丁亥，戊郎又复夭，其妻再醮去，女又抚其孤子，今巳八龄，可望延祀一门。五世赖女维持，厥功伟矣。现年（甲午）六十有一，未奉旌表。（粤籍举人刘仁海报）

　　许节孝妇事实

　　节孝妇许鸾娘，港西里田洋仔庄许毛蟹次女也。母王氏，生妇于道光癸未，越庚子，妇年十八，适港东里槟榔脚庄苏恩为妻。事翁文守、姑洪氏，备极勤劳。丁未，夫没，妇方二十有五，遗孤仅一岁。薄园数亩，不给瓮飧，妇竭力以女工佐之，翁姑、幼儿赖以温饱。儿名宝才，读书不成，弃而学武，授室成立，不幸早殀。遗孙加再，长成继殁，现遗曾孙同联，尚未成童。光绪壬辰，妇卒，年七十岁，计守节四十有六年，未奉旌表。（生员吴联标报）

　　简节妇事实

