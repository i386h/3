<!-- { "loadSidebar": true } -->
凤山县采访册

自序
釆访案由
旧志纪略
甲部
乙部
丙部
丁部
戊部
己部
庚部
辛部
壬部
癸部
 
 

自序

　　凤山釆访共事者，如卢孝廉德祥、陆孝廉日翔二君，其总办者也；周明经熙清，王广文春华二君，其帮办者也；暨嘉，凡五人。其余外里诸绅，虽承李明府谕帖，多半置之不理。局设于壬辰（光绪十八年）季冬之朔，诸同人坐候数月，寂无一事。至迟之又久，而始有港西里举人李向荣及港东里生员洪占春各就该里约举数条，亦属寥寥无几。不得已，商请李明府饬传各里总保、庄耆按月查报，始得陆续造送疆域、田园两项。

　　嗣因槐黄期迫，逐队观光，而卢孝廉亦适有榕省之行，暂为搁下。迨秋闱报罢，买棹南归，已届九月杪。是冬，李明府始命在局执草创之役，而以讨论、修饰分责诸君。嘉，时屡辞不获命，而诸君复坚为怂恿，且许以匡所不逮，因腼颜视事。每一稿脱，必先就正诸君，刊谬订讹，至佥以为「可」，然后发钞。钞讫，又必校读一过，然后装订成书，由县缴送。自愧鸦涂獭祭，率尔操觚；贻笑大方，在所不免。然藉此日受诸君教益，已觉乐此不疲。他年通志告成，购一编而快读之，其受益更当奚似！稿既成，用述其缘起如此。

　　光绪二十年岁次甲午腊月既望，廪生卢尔德嘉谨识。  
　 
釆访案由

　　光绪十八年六月，台北府陈文騄、淡水县叶意深会禀云：『窃维考献征文，程存二代；书方纪策，政奉中天。自歌谣罢釆于輶轩，梼杌遂登诸钟鼎。其可以昭鉴戒、着美恶者，志乘诚为要矣。况台湾一岛，渟峙东南，筦钥乎中原，屏藩乎六合。在三代存而不论，地仅见于「隋书」；而两间郁而必彰，名早传于「明史」。亥步不详分野，坤舆未载图经。自大清定鼎于北都，伪郑削藩于南服，延颈系吏，稽首称臣。举红夷赤嵌之城，效赵佗而入贡；偕鹿耳鲲身之族，先征侧以来朝。计其纳■〈禾悤〉秷于天庾，输篚筐于大府，自康熙二十二年以后，已二百一十余年矣。其间啸社揭竿，虽频动王师挞伐；而衣冠礼乐，亦渐争上国光辉。迨夫异族环窥，海艟西至。或艳蠙珠之产，设廛市于奥区；或因轮轴之需，资扉粮于孔道。而南人不复存汉，西戎未忘朝唐。以故前列宪宣布威灵，抚绥番庶，区南、北、中为郡县，正叶天上三台；聚漳、泉、粤之民人，式廓寰中一省。乃复营屯棋布，海日涌而旌旗红；碉堡星罗，山风鸣而鼓角应。电光烁烁，线传简牍之音；雷声辚辚，火激车轮之响。阛阓骈坒，关市讥也；鉏耙森横，壤则定也。舳舻飞渡，声气通也；学校如林，选登广也。盖自规模渐备，以迄经画咸周，及今又十余年。我宪台经纬三才，表章百辟。今日维屏作翰，已风人而雨人；异时开府建牙，咸福我而寿我。乃能阴阳无忒，瘴疠全消；金锡蕴而山辉，斥卤充而川媚。红镫夜烬，焚香选卷之宵；白羽晨飞，扫穴犁庭之业。固已文开混沌，地变狉榛；物产精华，人遵道路。乃复念山川之扼塞、赋税之盈虚、关津邮传之更移、城郭堡戍之建置以及官方兵制，记其沿革；方物土宜，征其充牣。他若循吏、儒林、孝子、节妇，「班史」载艺文之目，「范书」志食货之经；卉木名证于吴都、仓储制详于宋代。综百年之消长，纪十世之创垂；验一代之弛张，永千秋之征信。爰修通志，进之史峸；上备圣天子体国经野之资，下裨百执事宣化承流之助。洵今日之急务，诚旷代所罕逢。卑府等承望下风，图维先事；谨拟章程六事，曰设局、筹款、分职、购书、求才、制器，开具清折，恭呈鉴核。如蒙俯允，再将将来未尽事宜，随时斟酌，请示遵办。所拟纂修通志缮具折略缘由，理合联衔具禀，伏乞宪台察核，批示立案。敬请钧安，伏乞垂鉴。除禀抚宪外，卑府文騄、卑职意深谨禀』。

　　计呈清折一折：

　　遵议纂修通志设局事宜，缮折呈请钧鉴。

　　一、设局：纂修通志，事极繁重，非多设一局，则无所会归。查试院轩敞幽静，拟即设为修志总局，庶写作各家可以荟萃于此。将来椠板排印，不患狭隘难容。并请颁发木质关防一颗，其文曰「修纂台湾遍志总局关防」，开局启用，以昭信守。每届岁、科试，局中员役暂为挪让。

　　一、筹款：各省本无闲款分给，经费一项，已于去年详定，专归司库以济。津贴项下，如不足，惟磺脑、金沙二局。厘金尚旺，为善后局额外之入款，拟请移知善后局，每月拨洋银一千两，作为修志经费；或有余、或不足，俟二、三月方有准则。至将来脱稿后，同纸张所需正巨，当再禀请另筹别款。

　　一、分职：总纂一人，业经聘定。此外，拟请派提调一员，主张局务；帮提调一员，以便轮换，庶不致抛荒本任公事。如派候补人员充当，即一员亦足敷用。以下拟请派正途二员为纂修。又协修四人、校录四人、誊录六人；协修主分门编纂之役，校录专司核对，誊录专司缮写，统归于纂修覆订后以达于提调、总纂。此外，须用收掌一人，专管收发书籍、登记号簿；清书四、五人，以备赴各衙门钞录案卷及执掌外府州县公文来往。又支应司事一人，经管内外供亿、出入银钱、油烛纸张。自纂修以下，均听提调差委。又，火夫一名，随时雇用；听差二名，由府、县拨派。又，门役即用试院原夫，与听差各役均由局酌给津贴。至纂修以下各员名薪水工食，开局时另请定夺。惟是经费不充，不能不实事求是；如有以挂名支修请者，应即概行谢绝。即成书以前，非实在烦冗，亦不另添别项名色。

　　一、购书：台地入版图仅二百年，前代惟「隋书」一见，「明史」始有台湾之称，无须远稽册籍。拟请札饬各属将前所有旧志及台人著述或他著作家有关系台湾掌故、风土、山川者，各悉入搜访。愿售者买之，不愿售者立定章程，钞后发还。均宜认真访求，共勷盛举，不得空言搪塞。其总纂须着各种书籍，开单后交提调至内地购买。

　　一、求才：设局后，惟测量、绘画两事，难得其人。拟与搜访遗书一节，请一并通饬并出示晓谕，有能自献其长、共勷盛举者，准其来局报明，听候察验。即藏书之家，愿售、愿借者，亦准来局随时登记。

　　一、制器：开局之初，先请发款三、五百元，将屋宇修理洁净、裱糊洒扫，购买书架、床帐、棹椅，以备总纂以下各人来往住宿。

　　以上各条，皆先务之急；开局以前，即宜布置。此外，未尽事宜，俟设局后，随时开请宪示遵行。

　　旋奉台抚部院邵批：『台湾于古无考，自郑氏辟除荒陋，旋归版籍。康熙三十三年，分巡台厦高道拱干创纂台湾府志。乾隆六年、十一年、二十五年，按察刘副使良璧、巡台范御史咸、台湾府知府升任福建巡抚余部院文仪，先后续修。维时所载府治四县二厅，盖距今一百三十余年矣。山川道里，日开月辟；分职经野，屡见更张。光绪十有四年，台湾升建行省，增改郡县；规模制度，秩然可观。若使载记阙如，无以信今而传后。据禀请纂「福建台湾省志」，所议筹款、设局、求才、分职、购书、制器六条，尚为妥协。仰布政司查照核办，移饬遵照；仍将开局日期暨执事员名具报。缴。折存』。

　　抚宪又于六月二十七日，将原批札示各属。且云：『昨经饬据署台北府陈守议请纂修「福建台湾省志」，并陈筹款、设局、求才、分职、购书、制器六条，当已批司查照核办在案。查台湾唐藩司景崧、台湾顾臬道肇熙，堪以派充福建台湾通志总局监修；署台北陈守文騄，堪以派充该局提调；代理淡水县叶令意深，堪以派充帮提调。其余执事各员暨司书、夫役人等，即由监修、提调分别委派，各专责成。仍将一切应办事宜，主持调度，随时详候裁夺。除分札饬遵外，合行札委。札到该府，即使遵照办理，毋违。此札』。

　　（以上俱由代理台南府包，于闰六月二十日行知，二十三日到县）

　　光绪十八年十月初二日，奉到钦命台湾布政使司霍伽春巴图鲁唐为通行事：『查台湾郡县旧有志书，迄今已逾百年，事实急宜续纂。且大都残失，完本难求；至改设添建之郡州厅县，更未闻议及修志。将来省志虽成，而各属无志，终留缺憾，贻诮后人。查台〔归版图〕以来，规模大备，及是时鲸波不作，征文考献，于海防、吏治正相成而不相妨；所望贤有司文采风流，润色穷岛。现在通行釆访，即可为各厅县修志张本；努力为之，事半功倍。厅县有志，则「府志一易于辑办，不难接踵成书。幸勿视为不急之务，厌怠徘徊，本司将于此觇各牧令之志量焉；合行通饬。为此，札仰该县官吏即便遵照，将修志事宜筹度开办，具报查考。毋违。此札。光绪十八年九月二十二日札』。

　　附修志事宜十四条

　　一、府县建置，宜考其沿革也。台湾海邦，于康熙二十三年始隶版图。虽于古无征，然如康熙间始设台湾一府、台湾、凤山、诸罗三县；雍正元年又增设淡水厅、彰化县；五年又增设澎湖厅。厥后又改诸罗为嘉义，改淡水厅同知、噶玛兰通判所辖地为台北一府三县及基隆一厅；又增设埔里社、恒春厅县各一。凡此沿革不同，皆宜详其更置。又如近设台湾、云林、苗栗三县、台东一州，其地或为旧址、或为新辟，东剖西割，移步换形；并宜分其井疆、着其因革，俾知名目虽异，封域不殊。是在条理分明，稽考核实，庶使今昔兴废，一览了然。

　　一、舆图测绘，宜得其要领也。「汉书」「地理志」云：推表山川，是地理以山川为纲领，而城郭、村墟、津梁、塘汛、隘口附丽于其间者，或在山之南、或在水之北，万万不能倒置；山宜分其支干，水宜穷其源流。惟台湾高山水源多在生番界内，足迹既不能到，测绘遂不能真。祗有但就可到之区，绘其水自某处始见，缺其上流，不作为源；其下流经某处与某水汇合，又至某处入海，此则当穷其委者也。凡绘图，无论山名、水名、地名、村名，必须于四至交接之处，两图并书，庶使此图可与彼图逗合；此为最要。旧志于山则绘树木，于水则绘波澜，于美景则绘渔艇、浮屠，于营汛则绘烟墩、旗帜；此最可厌，今宜一切删除。

　　一、疆域广狭，宜着其道里也。一府领若干县？一县领若干堡？总数远近，掣领提纲，分壤纵横，条分缕晰。其有犬牙交错之地，尤宜详细着明；务令四至分明，方舆可考。若插入生番地界、未隶版图者，例从阙如，不须式廓。

