<!-- { "loadSidebar": true } -->
　　节孝妇郭聘娘，仁寿里后红庄郭太平长女也。母黄氏，生妇于道光壬辰，越己酉，妇年十有八岁，适同里港口仑庄杨邦为妻。翁芝，姑锺氏，妇承顺以礼，均能得其欢心，翁姑亦钟爱之。咸丰庚申，夫故，妇年二十有九，遗孤春元，时方十龄。妇矢志代夫尽子职，至是晨昏益加谨焉。儿就外傅，恒勉以奋志读书，以慰乃祖。子亦纯谨，能遵母训，竟于光绪乙亥得入邑庠。妇闻之，转喜为悲，盖自伤儿子成名而翁姑不及见也。

　　辛己，妇年五十岁，以疾终，计守节二十二年，未奉旌表。（廪生黄焕西报）

　　吴节孝妇事实

　　节孝妇吴修娘，赤山里崎仔脚庄农民吴佛第三女也。母郑氏，生妇于道光丁亥，越癸卯，妇年十七，适寓潮埔庄赵卯为妻。事姑以孝闻。丁未，夫卒，妇年二十有一，遗两孤尚在携抱，而姑又老病龙钟，妇矢志养姑。有族人涎其家产，潜以符箓餍蛊之。室中时见怪异，妇略不为动，蛊渐不灵。族人无所施其巧，觊觎之念遂绝。越一年，姑卒，又数年，次子亦卒，仅有长子一人，朝夕教训，至于成立，已娶媳生孙数年矣。未几，而长子又卒，妇志终不少挫，与媳张氏同守孙儿，现年（甲午）六十八岁，未奉旌表。（廪生欧道行报）

　　林贞烈妇事实

　　贞烈妇林研娘，港东里东港街商民林六长女也。母谢氏，生妇于同治己巳，越光绪丙戌，妇年十有八，许字本街商民王连长男穆为妻。丁亥，穆病卒，研娘在父家闻变，哭泣尽哀，请奔丧，弗许。因立志愿以身殉，家中人百端劝解，终不能挽。父母欲夺其志，竟将姻事再许他家，研娘知之，朝夕啼哭，饥饿七日而死。时，年盖十有九也。远近闻之，莫不钦其烈，而哀其遇云。未奉旌表。（生员洪占春报）

　　詹节孝妇事实

　　节孝妇詹景娘，观音里滚水坪庄儒士詹勤长女也。母陈氏，生妇于道光丙戌，越丁未，妇年二十二，适同里乌树林庄农民林赏为妻。翁魁，姑锺氏，妇晨昏奉事，各称厥职。庚戌，夫故，年二十有五，遗孤方二岁，而家又不丰，时翁姑在堂，依伯叔共食，差足自给。及翁姑没，伯叔议析家产，妇仅分得薄田三、四亩，岁收租榖十石。不足，则仰十指以佐之。卒能教子成立。尝述平生之事，戒其媳曰：妇为内助，当以勤俭为先，吾生平克俭、克勤，故得行其所志也。今妇尚存，现年（甲午）六十有九，未奉旌表。（生员蔡辉煌报）

　　高节孝妇事实

　　节孝妇高娇娘，港西里新园街商民高光养女也。母李氏，生妇于道光戊戌，越咸丰丁巳，妇年二十，适港东里新港东庄罗锡州为妻。事翁蛲、姑薛氏，以孝闻。同治癸亥，夫卒，妇年二十有六，遗孤方五岁，家徒壁立，妇以纺纱得值，上奉舅姑、下抚孤子，过数年，有富豪某，窥妇色尚未衰，屡遣媒来议，姑惑其言，将诺之。妇坚持不可，事乃寝。光绪甲午，妇年五十有七，以疾终，计守节三十二年，未奉旌表。（生员洪占春报）

　　陈节孝妇事实

　　节孝妇陈氏，港东里林后庄陈阿楼女也。母王氏，生妇于道光辛巳，越戊戌，妇年十八，适港西里甘棠门庄生员李逢时之子坤为妻。事姑林氏，以孝闻。壬寅，夫卒，妇年二十有二，遗孤方三岁，遂立志奉养老姑。家仅中资，父母哀其守节，时周恤之。生平足不履外庭，虽族中伯叔亦罕见其面，居然有大家风范焉。光绪庚寅，妇年七十岁，以疾终，计守节四十九年，未奉旌表。（生员林玉花报）

　　朱节孝妇事实

　　节孝妇朱氏，港西里仙公庙庄商民朱迈女也。母许氏，生妇于道光庚子，越咸丰己未，妇年二十，适同里港西庄农民方戆为妻。性柔顺，能奉翁姑，与夫同甘苦。同治丁卯，夫卒，妇年二十有八。时，翁姑俱亡，遗孤方六岁，或怜其少艾，劝之再醮，妇辄出矢语。家有薄园十余亩，入不供出，妇以畜牧佐瓮飧，鞠养孤儿。儿名东陵，今已成立生孙，妇现年（甲午）五十有五，未奉旌表。（生员林培英报）

　　陈节孝妇事实

　　节孝妇陈荣娘，港西里万丹街商民陈添女也。母李氏，生妇于嘉庆庚午，越道光丁亥，妇年十八，适本街监生林宜必之子永郎为妻。事翁姑甚谨。己丑，夫卒，妇年方二十，膝下无儿，矢志孀守。翁姑怜之，为螟一男，名春华，家颇饶，无内顾忧，慨然以妇道兼子道。如是者三十余年，翁姑乃逝。同治乙丑，其子巳入武庠。妇现年（甲午）八十有五，未奉旌表。（生员李恩覃报）

　　杨节孝妇事实（媳孙氏，另见）

　　节孝妇杨在娘，观音里滚水庄武生杨心正次女也。生于嘉庆己卯，越道光丙申，妇年十八，适同里楠梓坑街监生郭祥腾为妻。翁廷飞，姑董氏，妇承顺无违，均能得其欢心。癸卯，夫没，妇年二十有五，仅遗五岁孤女，誓死靡他。翁姑怜之，为螟两男。厥后，姑患发背疮，脓血淋漓，婢仆不敢近，妇亲奉汤药，敷贴熏洗诸事皆独任之。如是者数月，略无倦容。乡里啧啧称之。同治壬戌，妇年四十四，以疾终，计守节二十年。丙寅，其子对花已入邑庠，未几，连食廪饩。丁亥，廪生周熙清等以其事禀请刘抚宪汇奏旌表在案。（生员林启泰报）

　　丁节孝妇事实

　　节孝妇丁缎娘，邑城内草店尾街人，父母逸其名，生于乾隆癸丑，越嘉庆庚午，妇年十八，适登瀛街儒士周君珍为妻。性贞静，不履外庭，能奉翁姑、和妯娌，一家皆爱敬之。丙子，夫卒，妇年方二十有四，遗六岁孤儿，家故不丰，妇励志苦守。其伯悯之，再以一男承其嗣。妇自是抚养两孤，承欢二老，卒能训子成立，娶媳生孙。同治壬申，妇年八十岁，以疾终，计守节五十七年，未奉旌表。（廪生欧道行报）

　　郑节孝妇事实

　　节孝妇郑淑娘，大竹里五甲庄农民郑狮女也。母吴氏，生妇于嘉庆壬申，越道光戊子，妇年十七，适凤山里草衙庄张宽厚为妻。张亦业农，家仅中资，得妇为内助，善事翁姑，甘旨无缺，暇则纺绩为业，人咸服其端静焉。甲午，夫卒，妇年二十有三，遗孤方六岁。时，翁姑年老，妇绝无去志，甘心终养，抚儿成立，婚娶后，得孙三人。里党贤之。同治甲子，妇年五十有三，以疾终，计守节三十一年，未奉旌表。（生员周扬理报）

　　洪节孝妇事实

　　节孝妇洪紫娘，大竹里邑城内庆安街生员洪大钧女也。生于道光丙申，越咸丰癸丑，妇年十八，适同里一甲庄附贡生畲辉悦子番薯为妻。嫡姑杨氏；庶姑林氏，夫其出也。翁与杨俱钟爱妇。惟林氏暴戾非常，稍不遂意，鞭挞交下，妇怡颜悦色，以承顺之，卒能得其欢心。丁巳，夫没，妇年方二十有二，遗孤仅周岁，妇矢志抚之，林氏不能容，日诟谇百端，妇雪涕哀求，复赖嫡姑杨氏为之婉劝，始相安焉。时，有上舍生某者，家豪富，慕妇色艳，屡遣媒来，妇坚执不可，谋遂寝。同治壬申，其子化参已入邑庠。光绪壬辰，妇年五十有七，以疾终，计守节三十六年，未奉旌表。（生员周扬理报）

　　黄节孝妇事实

　　节孝妇黄珠娘，观音里篱仔内庄儒士黄汉女也。母陈氏，生妇于道光乙酉，越戊戌，妇年十四，适同里援剿中庄林老赛为妻。林亦寒士，妇处之宴如也。有姑周氏，喜其能承欢，极钟爱之。庚戌，夫亡，妇年二十有六。遗孤邦光，时方两岁，二女亦幼少无知。茹苦含辛，绝无怨悔。一日归寗母家，母见其衣衫褴褛，劝之他适，妇漫应之。比归，周氏闻知，深以为虑。妇曰：姑毋忧，母虽有言，万金不能移儿志也。于是，勤绩纺，奉晨昏，抚养孤儿，卒能事姑以终余年。乡人咸敬服之。光绪乙亥，邦光已入邑庠，妇年（甲午）七十有一，得孙四人、孙女两人、曾孙一人，未奉旌表。（生员梁建忠报）

　　王节孝妇事实

　　节孝妇王敬娘，仁寿里阿公店街人，父光主，母吕氏，生妇于道光癸未，越庚子，妇年十八，适本街黄雁淑为妻。事翁国献、姑余氏，以孝闻。丙午，夫卒，时妇年二十有四，遗孤光汉，尚在携抱；而翁又病，足三年不下床，浣濯扶持之役，皆独任之。及翁卒，姑媳孀居，家愈啬。姑复老病缠绵，医药之费，悉赖妇纺绩以佐之。光绪甲申，姑卒，妇以哀痛过甚，月余而终，年六十有二，计守节三十九年。子光汉，为邑庠生，孙焕西，亦食廪饩，曾于庚辰年取具邻右印结请准旌表在案。（生员梁建忠报）

　　叶节孝妇事实

　　节孝妇叶银娘，兴化莆田下墩社叶十六女也。年二十，适同邑柳桥境儒士陈国处为妻。事姑徐氏，以孝闻。翁加来，营商外出，侨寓于凤之仁寿里后红庄，又娶庶姑林氏。道光癸卯，国处东渡省父，遂留台读书，兼应童子试。戊申，客死于台。时，妇年二十有七，遗孤尚幼，一闻凶信，晕绝者数次，念欲殉亡，则姑老、子幼，因而忍死，卒奉其姑以终天年。后其子渐长，略知小营生，于是，母子得以相依。同治辛未，翁遣人搬取来台，遂家于凤，与庶姑林氏甚相得。人咸称其孝云。光绪庚寅，妇年六十有九，以疾终，计守节四十三年，未奉旌表。（廪生黄焕西报）

　　简节孝妇事实

　　节孝妇简水娘，小竹里下考潭庄农民简清女也。母杨氏，生妇于道光壬寅，越咸丰丁已，妇年十六，适本庄武生黄朝瑞为妻。事翁姑以孝闻。同治庚午，夫卒，妇年二十有九，膝下无儿，遂螟一男，年甫五岁，爱养无异己出，自食粗粝，而以甘旨奉翁姑。未几，翁亦卒，姑年愈老，每食非鲜鱼不饱，妇必托乡人入城代购，率以为常。盖二十余年如一日焉。生平动止以礼，内外无间言。现年（甲午）五十有三。未奉旌表。（生员周扬宗报）

　　张节孝妇事实

　　节孝妇张纺娘，凤山里草衙庄农民张帕长女也。母余氏，生妇于道光甲午，越咸丰辛亥，妇年十八，适大竹里冈山仔庄儒士庄长怀为妻。善事翁姑，戚族艳称之。癸丑，怀卒，妇年二十，悲惨刻挚，几不欲生。时有夫弟武生庄杨昆，见其志诚，因以次子妈圆为之嗣。子方七岁，妇抚养臻至，卒为娶媳承祧。光绪丙子，妇年四十有三，以疾终，计守节二十四年，未奉旌表。（生员郑应祥报）

　　李烈妇事实

