<!-- { "loadSidebar": true } -->

　　附；请追粤炮议郑兰

　　粤庄大炮，自康熙年间存储至今，进足以攻，退足以守，由来久矣。今粤之所恃，又不在于守，而在于攻。何以言之？粤民籍隶，百余年来，生聚保养，丁壮累十数万。自港西上界抵港东尽处，沿山麓八、九十里。美壤膏腴，悉被占住。地据上游，村庄联络，声息可通。大者几万户，小亦不下三、两千。凿涧水，环其田闾，常资灌溉。变资守御，家给户足，藩篱孔固。以视闽庄之地广民散，绣壤错落，鸠聚为难，痡头则五方杂处，居社亦四面受攻。虽上下与之毗连，而形势实未足以相抗。兼之俗杂漳、泉，各存嫌隙，素无首领为之约束，变无生息可以筹备。临时乌合，鸠数庄之众而隶于一隅；携老扶幼，罄巨家之储日不暇给，势难久聚。使移大炮而置之闽乡，亦属无用之物，即以近事言之，阿里港合七十二庄颇饶者搬入其中，几无隙地，财宝堆积，暨本庄生理所蓄，仅足支持月余。一遇粤、番大至，不能交接一锋，各思逃散，听其焚抢屠戮，亦概可知矣。枋寮、水底、毕支尾之所以屡攻不破者，亦自有故。地处极界，左海右山，进则粤庄截其前，退亦无地可逃。隔海琅峤，壤属不毛，逼而处此，无以为生，势不得不合心并力，背城借一，以图固守。淮阴所谓置之死地而后生者也。虽其民惯于捕鹿，鸟枪素娴，亦其地有以限之。舍此别无他适，愈以作其勇锐之气。至坟起巨炮，究属天幸，又非人事之所能预料其必保全也。统观闽、粤形势，若与对垒，粤即无大炮，亦十有九胜，则粤之不恃此以守亦明矣。而犹藏此者曷故？无论平民私匿军器有干宪典，即不得已而暗为预备，亦聊以固吾圉，官长姑为之原情而不追究，未有形势十倍于人，犹假保守之名，以阴为攻抢之具！且不惟暗藏也，升平无事之日，酬神庆会，炮声硠硠，震彻县治，官亦置若罔闻。明目张胆，莫此为甚。及一旦有变，罄所储而尽排列于营头，朝开暮放，闽人一听，势不能不早自为计，搬离数里以避其锋。闽搬，则粤毁；越搬越毁。毁而至于痡头人稍聚矣，地稍险矣，则运此为前驱，略放数声，以寒人胆，强者必遭轰击，弱者又复搬空。持此一具，所向披靡，不数日而五百余社尽变邱墟。职此，为乱阶耳。意者，当日佥呈请追，未将两地情形逐一条达陈明。泛泛然仅以一偏之利害为言。无怪制军犹豫未定，恐遽追后，主客不敌，粤反受制于闽，仍非善后之谋。不然，以制军之英断，独破前此数次义罪赏奸之老例，一一正之典刑，岂背袒护不追，听后此之复为暴，使闽人归咎于己之失算哉？亦有所未了于胸，不得不姑仍其旧，免滋遗议则甚矣。执笔议地方大事，切不可付之不学无识人也。

　　附：纪许逆滋事五古十二首本邑附贡黄文仪

　　用人牺

　　北匪戕官后，南疆恣劫攘。揭竿起伏莽，乌合成鸱张。祭纛用人牺，顺天帜飘扬。蓦地纵剽掠，哀鸿目惨伤。将官守火库，民勇护城厢。蔓廷苏逆来，乘时跳陆梁。勒金与封榖，冤惨不可当。大军快来苏，焚香祝上苍。

　　立帅府

　　粤匪毒于贼，攻庄恣杀虏。列幕挂帅旗，榜起中军府。主帜惟李受，伟中误为辅。飞檄调三军，分营并设伍。溪南五百庄，一炬成焦土。我民竟何辜，风餐夜宿露。呼天喊地来，栖身竟无所。死者纷狼籍，生者犹罹苦。平公菩萨心，涕泣为招抚。

　　截援兵

　　援兵一旅余，时自郡南下。行次楠梓坑，环宿王宫社。一卒警梦呼，有谍来谋夜。起视贼纷纷，磔石浪掷瓦。急击枪连环，竟尔众避寡。彼贼固无能，神助亦非假。

　　再啸聚

　　陂城一挫衄，贼兽散纷纷。拥兵火药库，一卒不出门。尔乃肆跳梁，啸聚再为群。村庄罄劫掠，冤声不可闻。举头望青天，何时见官军。惨兹离乱日，民命诚鸡豚。

　　攻陂城

　　得胜通军号，绿叶插上头。天寒夜昏黑，长驱过敌楼。如入无人境，北风鸣飕飕。进薄焚前署，杀声喊咻咻。火炮连击之，逃生无处求。隘巷遇民兵，飞弹红乱投。颠倒蒺藜内，截屠血涨沟。鼠窜与鹿奔，星星急散休。谁提一旅师，逐寇出捕搜。孽氛立扫净，逆竖敢稽留。如何再延蔓，猖獗为民忧。

　　打汉门

　　县东有一境，号曰罗汉门。此地称粤区，贼伺为巢屯。陂头既败北，兔窟营孔殷。爰集三千旅，旌旗扬风云。伊谁献此策，苏逆计超群。扬威齐奋武，一战弃甲奔。乃复持两端，擒渠约官军。嗟嗟苏大哥，狡猾犹如鼢。原来豆变子，众唾不堪闻。

　　青楼军

　　凤姑谁家女？青楼之侠妓。立马提金刀，轩袖时流视。簇拥少年男，盎盎花粉气。观者列如堵，尔贼诚游戏。

　　袈裟贼

　　秃奴敢作贼，树帜冈上殿。一阵袈裟兵，个个罗汉面。背负金观音，漫云佛助战。菩萨如有知，汝曹岂得免？

　　击林投

　　畏贼陈骑尉，分垒护陂城。屯军北郭外，刁斗夜丁丁。未曾见一卒，那有贼谋营？发炮击投树，官军空夜惊。

　　守火库

　　数间火药库，僻在城东里。环植竹四围，用以藏军器。堂堂翁游戎，潜身此依据。贼来不出剿，干城枉尔寄。藉非民勇力，逆党何由避！散财得民心，托公善为计。

　　获巨炮

　　巨炮何年物？沈埋沙砾中。斑驳久韬晦，猝获称神功。量弹装斗余，正苦药难供。百斤由郡来，一试响彻空。霹雳喷天花，冲突滚火龙。闻之皆胆落，逐寇走匆匆。幸哉此一隅，赖兹免粤锋。

　　迎官军

　　北鄙功成后，南辕返旆时。盆香迎道路，父老望旌旗。赫赫马提军，桓桓列虎貔。扬威扫孽竖，鸣■〈金止〉震鼓鼙。闻风贼股栗，一矢怕交驰。星散兽窜伏，执丑争戏之。我民素知方，先驱义勇为。擒渠致麾下，曾不劳王师。善后宜筹划，毋贻恶蔓滋。

　　 诗词

　　东瀛杂咏六首台湾道高拱干

　　春台广厦衔虚署，校艺监军职滥分。无力椎牛频飨士，有时倒屣细论文。平生拙处勤难补，异域愁来酒易醺。筋力未衰官味淡，函关西隔万重云。

　　有怀须学蔺相如，每遇廉颇独让车。晚圃晴霞秋习射，半窗苦竹午临书。群公望隔三山杳，圣主明周万里余。素志漫言伸未得，忘机直欲混樵渔。

　　尺檄如传空谷声（重洋间隔，文移竟不易见），阻风经月少人行。关山已历三千里，樯橹犹迟十一更（厦门至台郡水洋十一更）。地暖腊残无雪到，忧深鬓里任霜横。眼穿何处天边雁，京雒难忘故旧情。

　　竹弧射鹿万冈巅，■〈罒上令下〉网张鱼百丈渊。幅布无裙供社饷，只鸡让食抵商钱。文身纔起疮痍色，赤手谁将垢敝前？为语绾符衔命吏，远人新附倍堪怜。

　　索居寂寂近瓜期，报道清班拟暂移（近阅邸抄，开列司道补京卿者十人，余忝厕名其中）。高适岂堪常侍后，班超惟有玉关思。封侯夫婿何须悔，学步儿曹大更痴。自笑浮名终日累，海滨漫守使君碑。

　　谁言习俗乱丝同，揽辔澄清乏寸功。拊辑尚惭屏翰寄，更番何日戍楼空。拟提片石安归棹，聊订新编当釆风（台郡无志，余甫编辑）。此去中原询异事，仙桃长对佛桑红。

　　海波夜动，焰如流火，天黑弥烂，亦奇观也郡司马孙元衡

　　乱若春灯远度萤，坐看光怪满沧溟。天风吹却半边月，波水沓然无数星。是色是空迷住着，非仙非鬼照青荧。夜珠十斛谁抛得，欲掬微闻龙气腥。

　　台湾吟黄学明

　　四溟中断此孤悬，日月轮高见影偏。泣泪鲛人朝入市，凝寒金气夜干天。马鞍矗起青全岛，鹿耳雄开障百川。盛气消沉无觅处，牛羊来下翠岩烟。

　　台湾杂咏陈兆蕃（晋江）

　　茅檐竹壁半耕农，士女于今罢斥烽。山色千年森虎豹，潮声万里撼蛟龙。朝裘午葛边风异，挝鼓催航野渡冲。自是天开南极处，向来裸发也雍容。

　　冈山陈圣彪（侯官）

　　车行十里见冈山，山接云连万仞间。高阜野花红灼灼，平畴春水绿闲闲。雄分壁垒龟蛇合，势奠波涛竹木环。声教渐随新位置，一犁膏雨润沙湾。

　　泛海诸生郁永河（仁和）

　　浩荡孤帆入杳冥，碧空无际漾浮萍。风翻海浪千山白，水接遥天一线青。回首中原飞野马，扬舲万里指晨星。扶摇乍徙非难事，莫讶庄生语不经。

　　夏日得雨巡台御史张湄（钱塘）

　　输粟重洋役泛舟，济时方略愧前筹。万家聚岛如孤旅，三日为霖解百忧。声振地雷横出海，势分天汉倒悬流。会须斗酒从田父，叱犊村童看绿畴。

　　劝农次书给谏韵

　　冲泥舆骑海城东，漠漠吹烟竹树中。一桁遥青山写影，千畦净绿雨为功。耰锄父老分醇酒，比屋鸡豚见古风。好待如云秋稼熟，来看高廪再歌丰。

　　雨后和张侍御韵巡台给事中书山（满洲）

　　霢霂郊原四月中，麦黄禾碧兆年丰。衙斋分韵呈星使，蔀屋祈年颂雨工。解泽已闻沾处处，重云犹为护芃芃。长吟洒润飞甘句，乐意相关尔我同。

　　溪上生员陈斗南

　　一湾春水绕人家，两岸余波溅碧沙。咫尺烟津虚过客，浮沉古木欲栖鸦。云封远岫千层渺，草长荒田一望赊。共访仙源何处是，隔溪依约有桃花。

　　登龟山绝顶

　　攀萝扪石上层峦，野旷天遥一望宽。海送潮音如欲雨，山含树色暂生寒。花宫清敝游人集，草经萦纡去路难。咫尺蛇峰余故垒，萧萧烟景正贪看。

　　即事偶成二律巡台御史熊学鹏（南昌）

　　微茫岛屿片云孤，物产民风事事殊。绝好饔飧红脚早（稻名），天然篱落绿珊瑚。花无寒燠随时发，酒长琼浆不用沽（椰子中有酒）。最是良畴耕凿易，欣然醉饱乐唐虞。

　　饱啖槟榔未是贫，无分妍丑尽朱唇。颇嫌水族名新妇（新妇啼，鱼名），却爱山蕉号美人（美人，蕉花名）。剧演南腔声调涩，星移北斗女牛真（台分野牛女）。生僧负贩犹罗绮（台俗尚奢，有衣罗绮而负贩者），何术民风使大纯？

　　台俗七月十五日为盂兰会，至夜分放水灯，为纪以诗

　　楚人尚鬼习相仍，高会盂兰放佛灯。释氏金莲三十里，石家银烛百十层。独醒难挽浮靡俗，空色诨疑清净僧。最怪庄严成劫夺，肉山还有酒如渑。

　　九日

　　朝来门巷集儒巾，屠狗吹箫共赛神（台俗七夕、中秋、重阳，俱祀魁星。是日，儒生有杀犬取其首以祀者）。蝴蝶花残清入梦，鲤鱼风老健于春。酒浇幽菊舒黄蕊，琴鼓飞鸢扬碧旻（重阳前后竞放纸鸢，如内地放风筝）。并着单衫挥羽扇，炎方空说授衣辰。

　　乌鱼（有引）巡台御史范咸

