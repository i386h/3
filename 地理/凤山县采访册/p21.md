<!-- { "loadSidebar": true } -->
　　 城池

　　县城，在郡南八十里武洛塘山之南，地属大竹里，旧名陂头街，邑新治也（按邑旧治在兴隆里，乾隆五十一年林爽文之乱，庄大田应之，躝县城者再。五十三年事平，始移建于此）。乾隆五十三年，始建竹城，环植刺竹，编棘为篱，聊蔽内外而已。嘉庆九年，知县吴兆麟倡建四门，分为六座。大东曰朝阳，小东曰同仪，亦曰东便，西曰景华，南曰安化，北曰平朔，其外门曰郡南第一关。道光十八年，知县曹谨就六门上增建城楼各一，复于四隅筑炮台六座（东北隅、西南隅各一，东南隅、西北隅各二），外浚濠堑（东面即东门溪，余三面即内濠沟，详见本条下），广一丈二尺，深一丈一尺，周一千一百二十丈。咸丰四年，参将曾元福建筑土墙，高八尺，宽二尺，上无雉堞，周如濠之数，墙外仍植刺竹。光绪十八年，墙圯，李邑侯淦命众业户重修。

　　旧城，在兴隆里，县西北十五里，邑旧治也。康熙六十一年署县刘光泗筑土城，周八百一十丈，高一丈三尺，东西南北设四门，左倚龟山，右连蛇山。外浚濠堑，广一丈，深八尺。雍正十二年，知县钱洙奉文环植刺竹，围绕三重。乾隆二十五年，知县王瑛曾，就四门侧增建大炮台四座。道光五年，知县杜绍祁再移旧址，舍去蛇山，全围龟山在内，高一丈二尺，宽一丈五寸，上有雉堞，周一千二百二十四丈，仍置四门。门上有楼，高四丈二尺，东门曰凤仪，西门曰奠海，南门曰启文，北门曰拱辰。又于四隅建立炮台四座，高一丈三尺，今尚完固。

　　 街市

　　外北门街（旧志作武洛塘街），在外北门内，逐日为市。

　　和安街（一名翠桐脚街），在内北门内，逐日为市。

　　顶横街（一名新打路街），在县署东数武，逐日为市。

　　县口街（一名石桥仔街），在县署前，逐日为市。

　　登瀛街，在县署东南数武，逐日为市。

　　永安街，在西门内，逐日为市。

　　大庙口街（一名菜市仔、一名柴市仔），在县署南数武，逐日为市。

　　仁寿街（一名三角通街），在登瀛街角南，五方凑集，地极喧哗，逐日为市。

　　寅饯门街（一名鱼仔市、一名鸭仔市），在仁寿街东，逐日为市。

　　大老衙街，在参将署前，逐日为市。

　　中和街（旧志作中街），在寅饯门街东，逐日为市。

　　庆安街，在中和街东，逐日为市。

　　仁和街（一名草店尾街），在大东门内龙山寺前，逐日为市。

　　下横街，在草店尾街东，逐日为市。

　　打铁街，在小东门内，逐日为市（以上十五条，俱在县城内，属大竹里）。

　　过沟仔街，在大竹里，小东门外数武，逐日为市。

　　能雅寮街，在大竹里，县西南十里，逐日为市。

　　三块厝街，在大竹里，县西十里，逐日为市。

　　旗后街，在大竹里，县西十五里，逐日为市。

　　大道公街（旧志作县前街，又有下街仔、南门口街、大街、总爷口街、北门内街等处，今不作市），在兴隆里旧城内，县西北十五里，逐日为市。

　　陂仔头街，在兴隆里旧城北门外，县西北十五里，逐日为市。

　　顶林仔边街，在小竹里，县东南二十里，逐日为市。

　　大林蒲市，在凤山里，县东南二十里，五日一市。

　　仁武庄市，在观音里，县北十五里，逢节为市。

　　楠梓坑街，在观音里，县北二十里，逐日为市。

　　三奶坛市，在观音里，县北二十里，下午为市。

　　角宿市，在观音里，县北三十里，逢节为市。

　　援剿中市，在观音里，县北三十五里，逢节为市。

　　右冲街，在半屏里，县西北二十里，逐日为市。

　　后劲街，在半屏里，县西北二十里，逐日为市。

　　桥仔头街（旧志作小店仔街），在仁寿里，县西北三十里，逐日为市。

　　阿公店街（旧志作竿蓁林街），在仁寿里，县西北四十里，逐日为市。

　　半路竹市，在维新里，县西北五十五里，逢节为市。

　　五甲尾市，在嘉祥里，县北四十五里，逢节为市。

　　阿嗹市，在嘉祥里，县北五十八里，逐日为市。

　　大湖街，在长治里，县西北六十里，逐日为市。

　　竹沪市，在长治里，县西北五十五里，逐日为市。

　　围仔内市，在文贤里，县西北六十五里，逐日为市。

　　潮州庄街，在港东里，县东三十里，逐日为市。

　　嵌顶街，在港东里，县东三十里，逐日为市。

　　东港街，在港东里，县东南三十里，逐日为市。

　　下林仔边街，在港东里，县东南四十里，逐日为市。

　　枋寮街，在港东里，县东南六十里，逐日为市。

　　水底寮街，在港东里，县东南六十里，逐日为市。

　　新园街，在港西里，县东二十里，逐日为市。

　　万丹街，在港西里，县东二十里，逐日为市。

　　阿候街，在港西里，县东二十里，遂日为市。

　　阿里港街，在港西里，县东北四十里，逐日为市。

　　右全邑街市凡四十八条。

　　 廨署（附闽海关、通商、厘金、电报等局）

　　县署，在县城内，南向，大小五十间。嘉庆九年，知县吴兆麟建。大堂、二堂、三堂、花厅、幕厅、内室，外则头门、仪门——门左福德祠，门右监狱，门内八房办事所，悉如制。道光十八年，知县曹谨重修一次，增建水心亭，以验圳水之多寡。咸丰三年，逆匪林恭作乱，焚毁县署。是年八月间，代理知县郑元杰复行修葺完固。光绪十九年，李邑侯淦禀请重修（按县署原在兴隆里，旧城内，乾隆五十三年始移建于此）。

　　县丞署，在港西里阿侯街，县东二十里，原在万丹街，乾隆二十六年知县王瑛曾奉文移建阿里港。五十年，复移建于阿侯。年久倾圯，现移住街尾天后宫左，室六间。

　　巡检司署，在港东里枋寮街，县东南六十里，原在东港，雍正九年移建大昆麓。年久倾圯，又移赁公馆在嵌顶街，再移旧城。同治十六年，乃移枋寮，屋十九间。巡检胡震建。光绪十九年，被风损坏未修，现租民房居住。

　　典史署，在县署左（原在旧治，乾隆五十三年移此）。嘉庆九年，知县吴兆麟、典史谈坤建。道光十八年，知县曹谨修。咸丰三年，知县郑元杰重修。年久倾圯，现存十间（二堂三间、内房三间、外房三间、厨房一间），系光绪十八、十九两年间典史梁调昌先后捐廉重修。

　　儒学教谕、训导署，俱在兴隆里旧治北郊，县西北十五里（余见「学宫」条内）。

　　南路营参将署，在县城南门内，原在旧治城南，乾隆五十三年移建。大小四十八间（头门五间、门外左右各二间、大堂三间、堂左四间、堂右萧曹祠三间、二堂五间、左右两廊各三间、上房五间、左右两廊各二间、官厅五间、厨房四间），咸丰三年被贼焚毁，四年参将曾元福奉文修葺。光绪十九年，参将叶承辉重修。署前为洗马池。

　　下淡水营都司署，在港西里烟墩脚埔，县东北三十里（原在山猪毛隘口，有营盘，环植刺竹，南北二门，设炮台二座。雍正十一年，发帑建。历任武职捐俸重修。咸丰七年，被水冲坏。十年，都司陈光辉重修。同治十年，复遭水灾倒成平地。光绪十一年，禀请移建于此）。光绪十一年，都司郭清远建。大小十五间（头门、大堂、内室及左右两廊各三间）。十八年，被风损坏，都司赵菊初修。

　　中军守备署，在参将署东数武（原在旧治参将署前，道光二十八年移此），旧为台募公厅，大小九间，创建莫考。道光二十八年，改作衙署。光绪十八年，守备王得凯修，增建后房一间，凡十间。

　　闽海关，在大竹里旗后码头，县西南十五里，屋二十间，光绪十三年抄民房入官。

　　厘金局，亦在旗后码头，屋十八间，光绪十二年，武弁吴元德建。

　　税务司，在大竹里哨船头（打鼓山麓），县西十五里，屋十四间，同治八年，英商张怡记建。

　　电报局，在大竹里哨船头（打鼓山麓），县西十五里，屋十二间，光绪六年，武弁江若震建，驻兵三名。

　　 仓廒

　　仓廒，在县署后，计十间，嘉庆九年，知县吴兆麟建。道光十八年，知县曹谨修。咸丰三年，知县郑元杰重修（光绪十四年圯）。

　　义仓，在凤仪书院照墙内左廊，平列九间。同治十二年劝捐民榖六千余石，董事生员王应运监理。今颗粒无存，仓亦倒坏。一在港西里阿侯街，县东二十里，屋五间，同治十二年劝捐民榖三千五百余石，内除粜卖民间得银二千二百四十七元四角四瓣、置田六宗外，现存银一百七十一元四角四瓣、榖二百九十二石，交董事生员陈崇管理。

　　 营汛（附塘〕

　　南路营额设战兵六十五名，守兵一百零一名，稿字识九名，号令手三名，内分配各汛、塘、站、局外，统归存城汛管辖。无营盘，皆散住在东岳庙（即六将庙）、火药库及火房公厅（即内北门街天后宫）等处。

　　下淡水营，在港西里烟墩脚埔，县东北三十里。旧额：设都司一员、千总一员、把总三员、外委三员、额外二员、马兵六名、战兵三百四十八名、守兵二百三十五名。同治八年四月奉文裁兵加饷，拟留都司一员、千总一员、把总二员、外委三员、额外一员、马战兵四名、步战兵一百三十四名、守兵一百九十六名。光绪三年五月，奉前镇宪张裁汰疲弱战兵四十四名、守兵八十三名，并陆续事故外，现在实存步战守兵一百二十六名，作为定额，分派下淡水各汛防驻札外，余悉在营（按下淡水亦无营盘，旧营在山猪毛隘口，周二里许，环植刺竹，开南北二门，设炮台两座，自咸丰七年以后，频遭水患，已变邱墟矣）。

　　防军营，在港西里西瓜园庄东（营地旧在南太武南坪山顶，光绪十二年镇海中营统领陶茂森驻札，抚番开垦，至光绪十九年七月，被隘寮溪水冲坏，乃移于此），县东北四十二里，垒石为墙，周二里许，驻统领一员、兵二百名。

　　防军营右哨（俗呼鸟松脚营），在港东里大阮口山麓，县东四十五里，光绪七年造营房十五间，缭以石墙，周半里许，驻正哨官一员，兵四十名。一在港东里潮州庄街三山国王庙，护室六间，县东三十里，光绪七年驻副哨官一员、兵四十名，今仍之。一在港西里万丹街天后宫，护室（疑有脱字），县东二十里，驻兵二十名，统归潮州庄街副哨管辖。

