<!-- { "loadSidebar": true } -->
　　贞孝妇许菊娘，港西里万丹街农民许德长女也。母陈氏，生妇于道光壬寅年，九岁，适港东里下林仔边街黄登侯次子大成为幼妇。性敏慧，能得翁姑欢。家中大小和睦无间言。咸丰丙辰，翁姑方议成婚，而大成遽卒。时，妇年仅十有五岁，号恸几绝，既念翁姑年老乏人侍奉，且未为夫立嗣，遂不忍死。伯大顺，悯妇孀守，爰以一男为之嗣。男名茂生，时诞育仅七月耳。妇自是苦志抚孤，不遂世俗往来，即归寗母家亦为仅事，乡里贤之。同治壬申，翁没。光绪壬辰，姑没。妇均哀毁尽礼，家仅中资，出入一听伯经理，妇绝不与闻。现年（甲午）五十有三，子已成立，得孙四人，未奉旌表。（生员黄天潢报）

　　蔡节孝妇事实

　　节孝妇蔡菊娘，港东里庄头社农民蔡棕女也。母梁氏，生妇于道光乙巳。越同治丙寅，妇年二十，适同里下林仔边街儒士黄通平为妻。事翁姑，能先意承志。辛未夫卒，妇年仅二十有五，遗三岁孤儿名大海，怀有六月身，矢志孀守。越四月而生遗腹男，名淡，妇一意抚养两孤，家颇饶，无内顾忧。钱榖出入，一听翁姑及伯叔掌理。生平不尚华饰，自寡后亦绝少归寗。现年（甲午）五十岁，长子殇，其次子已成立矣。妇今尚存，未奉旌表。（生员陈超伦报）

　　黄节妇事实（其媳余氏另传于后）

　　节妇黄劝金，观音里楠梓坑街商民黄超女也。母吴氏，生妇于嘉庆丁丑，幼端庄，言笑不苟。越道光丙申，妇年二十，适同里南势埔庄杜艺为妻。事姑孝，居处严肃，内外无间言，戚族钦阃范焉。道光甲辰秋，艺病，妇朝夕服事，恒终夜不寝。时有两儿，长者祗四岁，次者仅周岁耳。艺自知不起，谆谆嘱以守节、抚孤二事。妇诺之。九月夫卒，妇矢志殉亡，哀毁绝粒，所亲劝之曰：死易，立孤难，若果死，不惟藐孤无所倚赖，且页亡人临终丁寗之托。妇以为然。因勉强议葬事，含痛抚孤。时年盖二十有八也。家产零落，饘粥或时不充，妇略不少挫。父母哀其苦守，时常馈遗。如是者三十余年，卒能教子成立，娶媳生孙。光绪丁丑，妇年六十有一，以疾终，计守节三十四年，未奉旌表。（廪生孙鸿飞报）

　　余节孝妇事实（姑黄氏见上篇）

　　节孝妇余守娘，观音里楠梓坑街商民余心匏长女也。年十六，适同里南势埔庄杜艺长子光元为妻，性端重，寡言笑，孜孜以纺绩为事，治家勤俭，事姑尤谨，井臼、澣濯、扫除之役，皆独力为之。姑喜元夫妇能承欢，又兄弟怡怡，自是可以娱老矣。同治己巳，元病卒，妇年二十有七，仅遗九岁孤儿。姑哭曰：吾年二十八，哭夫守子，今年五十三，哭子守孙，命也何如。妇亦哭曰：今孤孙已九岁，有渠叔父可托，妇可从夫地下矣。姑含笑劝曰：昔吾寡守，朝不谋夕，犹矢志抚孤，今家虽不丰，布衣疏食亦足自给，况吾年老身弱，须留养我。妇诺之。于是，誓死靡他，苦心抚养。而姑为伤悼过情，致痨症，妇晨夕奉事，未尝顷刻离。光绪丁丑春二月，姑卒，妇朝夕哀奠尽礼，家中大小诸务，赀产出入，悉听叔经理，儿就外傅。越年，叔以营商缺本，至无立锥地，始令妇自行炊爨，茹荼集蓼，毫无怨言。时，有堂叔生员杜赞元，见其孤无力读书，慨然许给月费，命之就学于生员孙鸿诗。孙亦不计修脯，尽心教导。妇因与媳姚氏，畜牧纺绩，供奉祭祀。戊子夏，妇病甚，召其子谓之曰：昔吾不从尔父死者，以姑老、尔幼，代尔父尽子职耳。今有妇可理中馈，吾无身后忧，尔读书宜勤，敬守先训，无替家声。孙先生与堂叔之义，尤宜念之。吾与尔父含笑九泉矣。言讫而逝。时年四十有六，计守节二十年，未奉旌表。（廪生孙鸿飞报）

　　陈节孝妇事实

　　陈节孝妇透娘，邑中和街陈宽女也。母张氏，生妇于嘉庆癸酉，越道光庚寅，妇年十有八，适大庙口街周最清为妻。事姑维谨，家贫甚，饘粥常不充，妇业屦绩麻，佐夫供甘旨，而自食粗粝。辛丑夫故，妇年二十有九，遗孤仅十一岁，哀痛几不欲生，所亲或劝之，因拮据襄葬事，暇则教督孤儿，俾克成立。越六、七年，其子幸能操业养母，妇始为之一慰。婚娶讫，得孩五人。生平克勤克俭，不与世俗竞浮华。至光绪戊寅卒，年六十有六，计守节三十八年，未奉旌表。辛卯科试，次孙仁声已入邑庠。（生员谢鸣岐报）

　　贞孝女蔡岭娘事实

　　贞孝女蔡岭娘，邑登瀛街生员蔡启凤长女，增生垂芳胞姊也。生于道光丙午，幼聪慧，能承色笑，父母钟爱之。父尝谓母曰：此女禀性温纯，非寻常之女也。父素以训蒙为业，授以书，辄不忘。因令偕弟读，由是通孝经及内则、女学诸书。父或不在，则代督童课，罔不井井有条。母曾氏，素患眼疾，久遂失明，举动需人，女侍膳、侍寝，未尝顷刻离。同治丁卯，父没，女年二十有二，哀痛异常。时，弟尚未授室，而女之事母加谨，每遇严冬，一饭之顷，必数易其餐。盖年老齿败，饮食迟缓，不敢以冻寒之羹养母也。迨弟妇于归，时女已二十八龄，犹虑新来之妇未谙姑性，跬步之间，仍不敢须臾离。光绪壬午，弟又病没，仅存老母及寡弟妇、幼侄诸人，斯时益难为情。盖至是而女年已三十有七矣。爰与弟妇矢志奉母，共抚遗孤，而母以痛子之没，卧病床褥，赖女与妇侍奉汤药，卒得以享其余年，至七十岁而终，计女周旋孝养三十八年，始终未敢一拂母意也。现年（甲午）已四十有九岁，未奉旌表，明年即合例矣。（生员蔡辉煌报）

　　吴节孝妇事实

　　节孝妇吴猜娘，观音里顶考潭庄吴天助女也。生于嘉庆己卯，越道光丙申，妇年十八，适本城内登瀛街周超德为妻。奉事翁姑，必诚必备，调羹进膳，罔弗身亲。夫业儒，雪案鸡窗，时相劝勉，琴瑟之好，相敬如宾。戊申，夫卒。时，妇年已三十，仅遗两孤，遂柏舟自矢，与继姑杨氏共持家政。自奉甘于淡薄，遇祭祀祖先必致丰洁。夜间纺绩，必令二子诵读其旁，躬自督责，亲见次子成名（次子于光绪丁丑入邑庠），于光绪乙酉年终，享寿六十有七，计守节三十八年。次子名青藜，由附生，于全台清赋案内保准选用县丞，又于清庄联甲案内奖给六品军功。光绪已丑，刘抚宪汇案奏请旌表在案。（生员谢鸣岐报）

　　张节妇事实

　　张节妇，名系娘，安邑文贤里车路墘庄农民张和尚长女也。生于道光甲申，越癸卯，妇年二十，适凤邑长治里大湖街商民叶文采为妻。性端重，不苟言笑，勤俭助夫成家，戚族馈遗皆从厚，乡里贤之。咸丰辛亥，夫故，妇年二十有八，寡守两孤一女，家仅中赀，妇量入为出，粗足自给。婚嫁讫，得孙三人。至光绪癸未卒，年六十，计守节三十三年，未奉旌表。（生员林辉山报）

　　林节孝妇事实

　　节孝妇林安娘，观音里吊鸡林庄农民林荣女也。母洪氏，生妇于道光丁酉，越咸丰癸丑，妇年十七，适仁寿里阿公店街商民刘西河为妻。翁廷珠，姑蔡氏，继姑林氏，妇均能得其欢心。翁姑亦钟爱之。庚申夏，西河病革，谆谆以守节立嗣为嘱。妇诺之。六月，夫果死。时，妇年方二十有四，仅遗一女，惨戚异常，日向翁姑泣求为夫立后。其叔悯之，爰以两男为之嗣。妇自是寡守两孤，不复归寗，但终日以女红为事，外人罕有见其面者。光绪丙子，妇年四十岁，以疾终，计守节十七年，未奉旌表。（生员王宗洪报）

　　洪节孝妇事实

　　节孝妇洪笑娘，仁寿里阿公店街人，父母逸其名，妇生于道光丙戌，越癸卯，年十八，适本街商民王陪为妻。翁名恋，姑黄氏；家法极严，子妇四人，有不率教者，罚令膝立，诃责备至，子妇必自称知悔乃巳。妇恪遵其教，毫不敢违。先意承志，略无怨言。诸娣姒俱被感化，一家之内，雍穆如也。己酉，夫卒，妇年二十有四，仅遗两女，皆幼小无知。或劝之他适，妇云：烈女不事二夫。伯知其有志苦守，爰以一男为之嗣。男名经，妇躬自抚养，及长，为之授室，岁余方生孙丕谟。忽其媳余氏产后暴亡，妇哀痛抚孙，艰苦备尝。迨孙甫成童，而其子又逝。时，孤孙怙恃俱亡，祖孙二人形影相吊，而妇志终不少挫，卒能含辛茹苦，以教、以育，俾至成人。复百计拮据为娶孙妇，厥功伟矣。光绪壬辰，妇年六十有七，以疾终，计守节四十四年，未奉旌表。（生员刘茂森报）

　　高节孝妇事实

　　节孝妇高格娘，嘉祥里前锋庄民陈知妻也。生于道光己亥，越咸丰戊午，妇年二十，归陈。事姑以孝闻。妯娌三人，而姑独爱妇，以善承其志也。同治乙丑，夫卒，妇年二十有七，遗孤方六岁，竟矢志养姑抚子。有富家闻其贤，欲娶之，妇以死自誓，乃免。现年（甲午）五十有六，未奉旌表。（生员高有年报）

　　朱节孝妇事实

　　节孝妇朱惜娘，嘉祥里菜堂庄民朱仲女也。母黄氏，生妇道光辛卯，越丙午，妇年十六，适同里田寮庄民李霏为妻。咸丰辛亥，霏病卒，妇年方二十有一，甘心孀守，事翁略、姑苏氏，以孝闻。先后承顺二十八年，始终罔懈。伯荣修、叔荣德、荣魁（武生）怜妇守节，不忍分爨。有子二，长曰时，次曰朝贤（武生），女一，男女孙各四，生平勤苦抚孤，动止以礼。现年（甲午）六十有六，气力犹健，未奉旌表。（贡生苏玉辉报）

　　简节孝妇事实

　　节孝妇简来娘，邑城内柑宅简孝女也。生于乾隆壬子，越嘉庆丙寅，妇年十五，适同里（大竹）林竹竿庄李忠厚为妻。壬申，夫卒，妇年仅二十有一，遗三岁孤儿，薄产不足自给，妇以纺绩佐家费。上奉老姑，下抚幼子，族人有利其嫁者，始则百端劝诱，继则操挺挞逐，妇惟百折不回，自行己志。族人亦无如之何也。道光壬辰，妇年四十有一，以疾终，计守节二十一年，未奉旌表。（廪生陈张书报）

　　杨节妇事实

　　节妇杨迎娘，大竹里五甲庄杨掽女也。母林氏，生妇于嘉庆戊辰，越道光辛卯，妇年二十有四，适本城内下横街丁云溪为妻。丁酉夫卒，妇年三十岁，遗一孤，仅六龄，悲戚并挚，日夜勤劬。族中妯娌窃揶揄之，或讽以琵琶别抱，日噪聒不休。妇矢志自明，屹不为动。父母见其为娣姒欺凌，知为族人之利其嫁也，亦劝之曰：人生几何？儿胡自苦若是。妇曰：夫义不可忘，安忍背之？卒完其节。向之欺侮者，后亦渐悔而相安焉。咸丰己未，妇年五十有二，以疾终，计守节二十三年，未奉旌表。（生员吴士俊报）

　　郭节孝妇事实

