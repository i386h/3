<!-- { "loadSidebar": true } -->
　　淡水生波隔阻中，烦君济妾过溪东。侬是轻舟即是水，羞将玉腕锁孤蓬。

　　渔艇浮游旗鼓滨，高歌摇曳满江春。归来共煮西施舌，休管东家窃效颦。

　　前题本邑生员吴士俊

　　田家四月获苗秋，圳水分支别派流。问是谁人开乐利，至今犹颂有曹侯。

　　天然泮水有荷香，士子宾兴卜吉昌。共道一茎开并蒂，新科定许姓名扬。

　　前题本邑廪生卢尔德嘉

　　巧制蛟螭灯夕逢，盘旋屈曲肖形容。家家竞放连珠炮，多少儿童呼弄龙。

　　士女纷纷到八庄，元宵三日正迎王。乞糖乞米求多福，一倍还须两倍偿。

　　乡人有子娶新娘，待到三朝始拜堂。若问何仪为执贽，荷包个个绣鸳鸯。

　　堪笑乡愚寡见闻，些些曲直竟难分。欲教省事凭何法，罚个槟榔便解纷。

　　菠萝山下是侬家，郎若闲时来吃茶。釆叶为丝成几两，寄郎城内换绵花。

　　郎来视妾纺绵花，妾纺绵花郎卖纱。花价怕昂纱怕贱，莫教容易看摇车。

　　一带渔家住海边，乌鱼捕得庆盈船。正头肥美回头劣，入市人人问价钱。

　　寗靖王墓（五古）生员卢九围

　　周道不复振，晋郑岂堪依？剧来荒服外，聊思效釆薇。神圣膺天统，薄海播恩威。楼船忽飞渡，原野蔽龙旗。降藩知顺命，逝将安适归？爱此数茎发，讴吟自叹欷。苍天为之变，白日敛其晖。哀哉殉主难，从容有五妃。

　　野菊前太常寺卿沈光文

　　野性偏宜野，寒花独耐寒。经冬开未尽，不与俗人看。

　　寄兴本邑附贡黄文仪

　　小隐隐城郭，檐前竹四帷。一庵花鸟趣，雅称闭门居。万缘空了了，诗酒未忘情。寄兴青云外，琼楼开玉京。梦中游八极，醉里傲乾坤。觉悟浮生事，应知入道门。太空云翳断，秋月一轮高。心静知缘少，诗清为兴豪。诗酒含生意，都因凿窍忘。至人心若镜，应物绝迎将。倚笻流水外，相对暮山青。月照芦如雪，风吹荻一汀。溪月号寒蚓，秋镜响夜虫。凄清缠客思，离恨郁忡忡。闭户诵周易，焚香清道心。爻词如可会，大象何难寻？孤雁云边叫，啼猿月下闻。一声凄切调，寄意写回文。太空浑不有，夜夜灿星图。经纬罗天地，无垣不拱枢。潮汐期无爽，波涛吐纳中。降舛关地气，呼吸运相通。月射阳精耀，星分日气光。至人凌倒影，夜夜月辉扬。福图五十五，环极百神居。欲觅天门入，应观三纬书。智极三天数，胸藏万卷书。诚明理尽彻，仰企石斋庐。剀切详明疏，尤传罪己篇。莫将轻进议，漫自訾前贤。学探贤圣域，秀节更能贞。天盖楼前月，长悬一片明。紫阳真老宿，晚景造幽源。感兴斋居句，悔教枝叶繁，山斗文章重，渊源出子舆。遗文盈箧笋，原道一篇书。三读复性书，艰深亦颇解。感化策前修，一息勤无懈。夏峰孙老人，讲学纂宗传。谢却蒲车诏，岁寒节益见。超超陶靖节，松柏岁寒心。载咏南山句，孔颜乐趣深。安乐全高节，津桥听杜鹃。清风千古在，观物到先天。洒落心无累，光风霁月天。画图明太极，雅爱一溪莲。一介书生耳，犹留发几茎。典型仍未坠，夕照晓村明。

　　闲居杂咏

　　山耸千重绿，堂开一镜明。读来书几卷，坐到月三更，滴滴三更雨，萧萧五夜风。衾寒惊梦觉，煤烬落残红。月落江含白，更残雾卷风。烟消天气赤，海日一轮红。好鸟时时过，柴门日日关。苔青从雨长，花闹任莺喧。雨后添诗兴，花前破笑颜。知音千古少，得趣一心欢。适意诗千首，忘情酒几杯。酣歌邀落日，索笑对窗梅。意可香初爇，多情月照人。梦游非有待，随意上牛津。吐尽英雄气，牢骚语不平。此心长炯炯，剑气九秋横。月过山移影，风来韵有香。曲栏花正吐，一院露华凉。迸下湘帘影，烧香坐月明。剑光腾匣白，寒气与秋清。桂雾沉沉碧，茶烟缓缓腾。诗情江海阔，心事玉壶冰。妙得鹅群趣，横斜任意挥。绿笺书去后，草法几人窥。香雾风斜卷，茶烟水碧烹。梦中应化蝶，晓起爱流莺。明月窥窗照，清风入户来。篆云抽缕缕，帘雾暖如煨。日落沉西屿，风微入暮云。断霞千里碧，散作九霄文。霜寒黄叶地，日暮碧云天。坐爱斜阳景，晴岩起夕烟。秋水连天碧，红云接地阴。凭栏时一望，岛屿共浮沉。波影摇江树，朝阳出海门。归舟何处客，款乃一声闻。蟹眼声初咽，跳珠雪乱翻。清神与涤兴，玉水洒灵源。铜漏随风永，青灯照夜长。恍然如有悟，星斗尽文章。梦中游八极，悟景到三天。始探蓬壶事，翻惊日似年。奥室门谁启？沉思妙入神。潜心生慧业，妙悟见天真。理绪重重折，文思缕缕开。清机相引处，悟景豁然来。若有神阴告，都缘思虑深。欲穷三圣业，须尽一生心。

　　篱竹沈光文

　　分植根株便发枝，炎方空作雪霜思。看他尽有参天势，只为孤贞尚寄篱。

　　台湾杂咏台郡丞齐体物（奉天）

　　春盘绿玉荐西瓜，未腊先看柳长芽。地尽日南天气早，梅花纔放见荷花。

　　酿蜜波罗摘露香，倾来椰酒白于浆，相逢歧路无他赠，手捧槟榔劝客尝。

　　巡行巡台御史夏之芳

　　龟蛇对峙锁孤城，形势空传统领营。不筑陂头筑海口，为怜安土重纷更。

　　打鼓山头石罅开，悬崖倒拍海潮回。雪声鼎沸浮空翠，万里风樯认影来。

　　气候巡台御史张湄

　　少寒多燠不霜天，木叶长青花久妍。真个四时皆似夏，荷花度腊菊迎年。

　　七夕

　　露重风轻七夕凉，魁星高燕共称觞。幽窗还听喁喁语，花果香灯祝七娘。

　　中秋

　　碧天烟净水云微，砧杵无声一镜飞。画饼香中人尽醉，嫦娥亲见夺元归（中秋夜，士子饮博，制大饼以象月，朱书元字，掷四红者得之，取秋闱佳兆也）。

　　牛车

　　短靷高箱服两牛，柴车挽运健于舟。五更残月梦初醒，角韵呜呜主客愁。

　　莲池潭

　　莲瓣芹丝一气香，天然泮水绕宫墙。林端不许飞鸮集，山势高骞拱凤皇。

　　番俗齐体物

　　疑是羲皇上古民，野花长见四时春。儿孙满眼无年岁，头白方知属老人。

　　燕婉相期奏口琴，宫商谐处结同心。虽然不辨求凰曲，也有泠冷太古音。

　　茄藤社观番戏范咸

　　连臂相看笑踏歌，陈词道是感恩多。剧怜不似弓鞋影，一曲春风奈若何？

　　妙相天魔学舞成，垂肩璎珞太憨生。分明即是西番曲，齐唱多罗作梵声。

　　含羞草

　　萱花自昔何忘忧，小草如何却解愁。为语世人休怪诧，风情太甚要含羞。

　　交枝莲

　　产自污泥涅不缁，迎风承露号交枝。看他亦解相萦抱，底事依依在水湄？

　　菠萝台郡丞孙元衡

　　翠叶葳蕤羽翼奇，绛文黄质凤来仪。作甘应似籦笼实，入骨寒香抱一枝。

　　波罗蜜

　　波罗门下树亭亭，香蜜成房子更馨。解是西来真善果，十方供奉佛头青。

　　菩提果

　　但有繁须开烂熳，曾无轻片见摧残。海天春色谁拘管，封奏东皇蜡一丸。

　　茉莉花癸酉副榜陈思敬

　　亦有微香浪得名，可怜妖媚被时轻。纷纷篱畔成无奈，莫怨狂风大薄情。

　　兔丝花

　　弱质不能自强持，蓬麻寄托却非宜。可怜零落浑如许，昨夜秋风又倒吹。

　　西瓜茂才郑际魁

　　莫将萍实异兹看，老邵当年学种难。青蔓依微缘力弱，含香独抱此心丹。

　　三畏轩偶成卓肇昌

　　小院傍崖暑气融，披襟独自挹清风。忽然坐睡瞢腾去，不觉残书落手中。

　　望山庄明经施国义

　　几处花飞淡远天，夕阳芳草带晴烟。声声布谷催人急，野老荷锄归暮田。

　　游冈山卢九围

　　翠献青岩日影迟，行吟正好及春时。看花人向层峦立，绝似王维画里诗。

　　即景四首本邑附贡黄文仪

　　一帘竹影画离离，月白风清花气吹。梦里似曾闻广乐，醒来玉树弄阶墀。

　　青松黛绿秀超群，半入江天半入云。地僻最宜秋鹤唳，风涛起处夜深闻。

　　霞衣迭迭灿天青，松影森森自一亭。夜半月明惊鹤唳，芙蓉露下气流馨。

　　霜寒水落响天风，烟叶流丹几树枫。雪冷石梁人影绝，蓑衣独钓一渔翁。

　　偶兴

　　一帘明月裁诗夜，半榻清风独坐时。搁笔静观浮世事，黄梁梦觉饭犹炊。

　　扶鸾

　　一幅鸾书鸟篆文，空中落笔卷风云。每当烛跋香残后，驾鹤飞来紫气芬。

　　问天

　　骚首沈吟问太清，人问何事不平鸣？几回欲洗巢由耳，飞到蓬山卧月明。

　　瓶花

　　胆瓶斜插一枝香，雨意风情贴处详。好与如兰共芬馥，长帘不卷静留芳。

　　学道

　　学道须参窍妙禅，要凭慧业了机缘。情尘不断高于岳，心镜长明光在天。

　　禅关

　　物趣由来妙入禅，当空一印印千川。夜钟冷击山头月，万壑松萝起暮烟。

　　山鸟

　　流水声喧乱石间，云罗峰顶鸟飞还。一声冷叫山头月，人自闹时物自闲。

　　溪泉

　　行到前溪乱石间，流泉漱玉韵潺潺。一声飞鸟松林外，云坠波心月在山。

　　夜起

　　夜深山月一轮高，屋角阴风正怒号。自起开窗望明月，满庭树影弄萧骚。

　　匆匆扰扰几人闲？梦醒鸡声五夜阑。争似鸟栖深树乐，山村日暮共云还。

　　山窗

　　勿嫌寂寞小窗坐，还有幽禽悦耳啼。岁暮众芳摇落尽，鲜妍菊尚绕篱西。

　　冬日杂咏

　　叶落山空木露青，疏松老柏翠停停。高凌霄汉云长护，夜静风涛响若霆。

　　暮霭斜阳落雁汀，蒙蒙细雨阻行旌。长江寒急波涛恶，幽壑潜龙睡未醒。

　　浓云密密布层阴，雪满前山路正深。雨为天寒吹似霰，梅花开遍玉成林。

　　罗浮梦

　　江头千树月黄昏，香满梅花欲断魂。缟素仙人来入梦，瑞烟笼罩枕娇云。

　　娇云坠砌玉姗姗，缟袂相将梦里间。忽觉霜华飞满地，寺钟远听韵闲闲。

　　冬景

　　桑枯木落响天风，霞彩云阴暮景中。树色苍苍遮不断，满江还有木芙蓉。

　　万象绕归仁寿镜，一尘不翳玉壶冰。裁成妙句偶然得，兴到研云写紫藤。

　　半亩塘开一鉴澄，幽人心迹冷于冰。山斋日日吟风坐，貌瘦神清道气凝。

　　夜夜烹茶煮雪冰，今霄霁色十分澄。山窗坐落三更月，炉焰犹然暖气蒸。

　　北极

　　天地至仁万物运，运行昼夜无时阙。煌煌有象北辰居，宝其阳光尊日月。

　　列宿森罗皆拱北，泯乎声臭绝形色。浑然帝载妙无为，大哉圣心一太极。

　　梅

　　栖烟压雪横篱落，蘸水笼沙带月开。数点春心花里现，香清韵细绝纤埃。

