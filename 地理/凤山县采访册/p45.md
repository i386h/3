<!-- { "loadSidebar": true } -->
　　在考棚厅事上，太子少保、头品顶戴、兵部侍郎兼都察院右副都御史、巡抚山西兼管提督盐政印务、节制太原城守尉、一等威毅伯、曾为全台协助晋赈。官绅士民立。

　　好义急公扁

　　在观音里仁武庄刘厝公学。道光十八年九月，特授福建台湾府凤山县正堂曹，为监生刘呈和立。系造西门功绩。按此扁有四，同时，造大东门为卫千总职衔蓝见元，造小东门为生员曹鸣珂，造外北门为职员卢朝宗，三家均有此扁，款式同。

　　一乡善士扁

　　在参将署前简宅内。乾隆十五年六月，钦命巡按福建台湾等处地方兼提督学政，河南道监察御史加三级纪录四次杨开鼎，为凤山县乡饮宾简跃千立。

　　松筠节操扁

　　在大竹里三块厝街龚宅内。咸丰九年十月，钦命兵部左侍郎、提督福建全省学院、加十级随带加五级纪录十次徐，为凤山县旌奖节孝故武生龚维春妻周氏立。

　　七叶衍祥扁

　　在大庙口街张宅内。道光六年四月，兵部尚书兼都察院右都御史、总督福建浙江等处地方军务、兼理粮饷盐课、兼署福建巡抚印务孙，给凤山县五代同堂寿妇张谢氏。按旧城张宅内，亦有此扁，款式同。

　　遐龄永享扁

　　在兴隆里旧城内连氏宗祠。乾隆三十二年十月，特授协镇福建福州副总兵官、军功头等、荐列一等纪录四次戴，给凤山县寿民连梦麟立（麟八十五，妻吴氏八十三）。

　　化雨均沾扁

　　在旧治学宫明伦堂内，恭颂咏全林老夫子德教。咸丰壬子春，本学门生同立。

　　右扁额凡十有五，坊无。

　　 碑碣

　　爱民惜士碑

　　在县署头门东壁。高三尺六寸，宽二尺二寸。额横书「陈邑侯」三字。中行大书「爱民惜士」四字。旁两行云：嘉庆癸亥年葭月壳旦，合邑绅衿耆老铺户同立。

　　黎民孔怀碑

　　在县署头门东壁。高三尺二寸，宽一尺六寸。额横书「黎民孔怀」四大字。下正书十一行，行十八字。其辞云：

　　我凤山自入版籍以来，宰斯邑者，惟史君之政绩为尤着。一时风气称极盛焉。迄今二十余载，犹于人往风微之下，赞想不置。兹得吴君继治，既保民如保赤，复任德不任刑，洵与史君足称合璧。所谓莫为之前，虽美弗彰，莫为之后，虽盛弗传。我等士民爱戴不忘，爰为歌其德而作之记曰：黎民孔怀云尔。

　　大清嘉庆岁次甲戌之秋榖旦吉置。观音里绅士糖郊铺民等同谨泐，台湾县学生员杨有夔盥手敬题。

　　曹公圳碑

　　在凤仪书院曹公祠东壁。高六尺，宽六尺。正书三十六行。行四十字。碑文已见「圳道」部。

　　凤仪书院木碑（三片）

　　在本院厅事东西壁（东壁二、西壁一）。每片高三尺，宽九尺，统计正书一百六十六行，行十六宇。其辞云：

　　邑旧治有屏山书院，延山长以课生童。置产，岁得息金二百余，供修脯，官司之。兵燹之后，变为邱墟。嗣县署移建于兹，未遑修举。甲戌岁，朴葊吴公摄篆斯邑，以为欲振民风，宜培士气。询诸绅士，议建书院。廷钦曰：公诚知先务之至矣。虽然，吾邑所宜修者多矣。大成殿，则岁久剥落也；文昌祠，则尚未举行也；岁科童试，其坐次犹逼仄也；城内民居稠密，字纸散掷于途，庚申岁奋社诸友鸠金生息，雇工检拾，肇祀奎星、仓圣牌位，亦未有祠宇也。百堵之兴，望公修举之，以为多士倡。公曰：善。于是，慨然捐二百金，命廷钦董其事。邑中诸绅士踊跃捐输，相助为理。而继官斯土者，亦咸分鹤俸，以期于成。由是，旧治大成殿焕然一新，而建书院于新邑署之东偏。额之曰：凤仪。前有讲堂，后有厅事。崇祀文昌、奎星、仓圣神位于其中。复广三舍，设试棹，俾生童肄业有所。岁、科童试，亦汇征于是，并造敬字亭于讲堂之左。爰以奋社旧捐之赀与建院所■〈剩，贝代月〉者，合置息产，岁收其入，开用书院经费，并拾字工赀。其余即以奖每期课艺之佳者，俾知所劝。而山长修金则仍以官司之租息取供焉。斯举也，未知视昔之屏山若何？而百堵皆兴，则皆赖吴公倡始之功与诸官长绅士赞襄之力也。回思：向也乏育才之地，今则轮奂美观矣；向也少经费之资，今则用度有出矣。生童免提挈之艰，字迹无秽亵之患。巨典以修，明禋以崇。虽善后之筹划尚多，而劝学之规模已具。士生其间，当思书院之所以建，而克自奋兴，于以发扬善气，丕振文风，俾海滨克复邹鲁之遗，而凤冈获臻菁莪之盛。庶几无负创造之美意，而亦区区冀望之心也。候选训导张廷钦撰。赐进士出身知凤山县事杜绍祁鉴定。

　　知凤山县事吴性诚捐俸银二百元，又给发充公银八百元。知凤山县事陈蒸捐俸银一百六十元，又给发充公银六十元。署凤山县事庞周捐俸银四百七十元。南路营参将徐廷荣捐俸银二十元。署下淡水县丞刘荫棠捐俸银二十元。凤山学训导陈金汉捐俸银二十元。署兴隆巡检王腾芳捐俸银十元。恩贡生郑朝清捐银三百五十元。广西镇安府通判杜天奎捐银三百元。贡生叶必成捐银二百三十元。以下捐银襄事者，凡四百二十四人，不具录。

　　道光三年岁次癸未孟夏榖旦。

　　惠我士庶碑

　　在县署头门东壁，高三尺三寸，宽二尺。额横书「杜邑侯」三字。中一行大书「惠我士庶」四字。旁两行云：道光四年腊月榖旦，合邑衿耆铺户同立。

　　忠信明决碑

　　在县署头门东壁。高三尺六寸，宽一尺九寸。上大书「忠信明决」四字。旁正书一行云：道光辛卯年二月吉旦。下正书五行，八字。其辞云：

　　忠则无妄，信则不欺，明以察几，决以折狱。邑侯托公兼斯四者。爰泐诸石，以示不忘。阁邑士庶同立。

　　敬字亭木碑

　　在凤仪书院厅事西壁。高三尺，宽九尺。正书五十三行，行十六字。其辞云：

　　敬字亭之设，始于嘉庆庚申岁，奋社诸同人醵金倡建。每岁佣工检拾字纸，汇化于炉。正月之吉，乃送而投诸海焉。维时，恭祀奎星、仓圣神位，尚未有祠以妥之。越甲戌，廷钦承明府朴葊吴公创建书院。爰是，并建文昌祠，即以二神合祀，而复造敬字亭于讲堂之左。既蒇事，遂泐石以志云。然则，何为而复为敬字亭志也？奋社诸同人之金，为敬字亭鸠也。以奋社之鸠金而置息产，岁给检拾工资，其所剩者即以充书院膏火。是向之为敬字亭计者，今且尚有裨于书院矣。且既造斯亭于讲堂之左，即不可掩没乎斯亭之所由建与奋社余金之所由存也。为敬字亭志，为奋社之余金志也，抑以志奋社之诸同人也。张廷钦并记。以下捐银襄事者凡一百三十六人，不具录。道光三年岁次癸未孟夏榖旦。

　　重修双慈亭（即天后宫）碑

　　在本亭左璧。高三尺四寸，宽一尺七寸。正书十二行，行二十五字。其辞云：

　　慈何以名？取慈悲之义而名之也。双何以名？是庙昔奉观音佛祖，迨乾隆癸酉年始建前进，兼祀天上圣母，故名之曰「双慈亭」。戊子岁，曾经整理一新。嘉庆戊寅春，复集诸同志鸠金庀材，大加鼎革，庶几乎克绍前光矣。从兹共沐化雨之沾，且享安澜之庆。是为序。

　　道光八年月日，总理职员卢朝宗、廪生陈连璧、生员张德音、郑池水、李捷科、住持僧色琴同立。

　　重修城隍庙碑

　　在本庙头门内右室。高四尺九寸，宽二尺九寸五分。额横书「重修城隍祠碑记」七字。下正书二十四行，行五十字。其辞云：

　　昔先王以神道设教，诚以鬼神之祸福与帝王之刑赏，厥旨攸同。顾人之为不善也，惕之以鬼神则畏，惕之以灵应之鬼神，尤无不敬且畏者。以人世之刑赏容有难凭，而鬼神之祸福从无或爽也；试观于城隍神而益信。盖神主宰一方，与职司守土者等。凤邑之建城隍祠，由来久矣。咸丰癸丑夏四月，会匪林恭等作乱，城陷于贼。赖文武宣力，旋经克复。兵燹之余，祠宇多圯。邑人士以神灵所宅，议复新之，询谋佥同。于是，富者捐资，贫者协力。适余莅事之明年，而工告成。董事者，请余为记。余谓：惠迪从逆之应，古今如斯。试观三年以来，凶顽之徒，以次伏诛，是即作恶降殃之旨也。而忠义之士，生膺显擢、殁受褒崇，是即作善降祥之验也。善恶之报，如以类应，冥冥中实有阴为主宰者。而城隍神之灵爽，于是乎在。于戏！观于此者，可以鉴矣。至于经营之岁月，庙貌之崇闳，予不复着。其有关劝惩者，以为世戒，俾入斯庙者，知神之昭鉴不爽，悚然以思，憬然以悟，而独知之地，或阴有所警惕，则为善之志日益坚，为恶之机日以阻。庶先王神道设教之旨，昭垂于天下后世云。赐进士出身、调补台湾府凤山县知县、古滇罗宪章熏沐盥手谨题。

　　副碑在本碑之左，高四尺八寸，宽二尺六寸，内载云：署南路营协镇府曾元福捐银一百元。即补分府直隶州前署凤山县正堂郑元杰捐银五十元。即补分府摄理凤山县正堂罗宪捐银一百元。钦加分府衔、署凤山县正堂马庆钊捐银五十元。余不备录。咸丰己未年九月总董绅士同立。

　　禁增索卷价木碑

　　在凤仪书院厅事东壁。高三尺五寸，宽一尺七寸。正书十四行，行三十六字。其辞云：

　　凤邑众绅士钞刻，遵奉钦命按察使司衔、福建分巡台澎等处地方兵备道、兼提督学政、军功加三级纪录十次孔，为禁革违例增索卷价事。照得学政全书开载：奉上谕：学政考试卷价，自雍正十一年经部议定，每本价值三分，令提调官自行办置，不许卷户仍前增价重戥等弊，自应照定例办理。今崔纪奏江苏等属，卷价浮多，有贵至一钱及二钱不等者。寒士未免拮据。此皆由书役舞弊巧取，该管官不行查察之所致。着该督、抚、学政等通行各属，嗣后童生府州县以及院试卷价，令依部定之例，毋得违例多取。如有仍蹈前辙者，着该督、抚查出，分别究治等因。钦此。钦遵在案。兹访闻府兵书罗志华，借武童报名造册，卷价较增洋银二元或一元之多，实属违例妄为。现在试期已届，诚恐滋生事端，合亟出示严禁。为此，示仰阖属赴考武童知悉。尔等院试纳卷，务须恪遵定例，每本价银三分，倘有不法经胥违例多索，许即赴提调官及本学政呈明，以凭从严究革。该武童等亦不得藉端滋事，并干重咎。其各凛遵毋违。特示。

　　道光七年四月日给挂凤仪书院晓谕。

　　宾兴木碑（三片）

　　在凤仪书院厅事西壁。每片高六尺，宽一尺四寸。统计正书二十一行，行六十三字。其辞云：

