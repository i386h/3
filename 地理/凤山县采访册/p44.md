<!-- { "loadSidebar": true } -->
　　节妇简喜娘，小竹里赤崁庄简中央之女。生于乾隆戊申，越嘉庆乙丑，妇年十八，适凤山里大林蒲庄廪生吴捷魁为妻。己巳，夫故，妇方二十有二，励志苦守，抚孤成立。道光壬午，妇卒，年三十有五，计守节十四年，未奉旌表。子春波，生员；曾孙凤鸣，岁贡；鹤鸣，亦生员。（廪生杨邦庆报）

　　许节孝妇事实

　　节孝妇许吻娘，小竹里山脚庄商民许允中长女也。母张氏，生妇于道光庚寅，越己酉，妇年二十，适大竹里邑城内寅饯门街王命为妻。事翁道、姑许氏，能得欢心。咸丰己未，夫故，妇年三十岁，遗子女各一，皆幼小无知。有伯悯其苦守，再以一男承其嗣。妇自是抚养两孤，不复归宁，卒能教子成立，娶媳生孙。同治甲戌，次子捷魁入邑武庠，光绪丁亥，妇年五十有八，已奉旌表。今妇尚存，年六十有五。（生员吕有容报）

　　林节孝妇事实

　　节孝妇林昭娘，半屏里后劲庄林快长女也。母曾氏，生妇于道光甲辰，越同治癸亥，妇年二十，适大竹里邑城内寅饯门街王山祥为妻。善事翁姑，睦娣姒，一家皆爱重之。癸酉，夫卒，妇年三十岁，膝下无儿，抱养子又不育。日勤缝纴，茹苦含辛，终无怨悔。现年（甲午）五十有一，未奉旌表。（生员王春澜报）

　　卢节孝妇事实（媳杨氏、见下篇）

　　节孝妇卢盼娘，凤山里尚书林庄卢佛恩女也。母陈氏，生妇于乾隆丙申，越乙卯，妇年二十，适大竹里邑城内中和街陈思齐为妻。孝事翁姑，人言无间。生男育女，克俭克勤。嘉庆乙丑，夫没，妇止三十岁，甘心终养，抚儿女成立。子二，长有士、次有才，均俾业儒。孙曾昌盛（次房孙福中，邑庠生）。咸丰庚申，妇卒，年八十有五，计守节五十六年，未奉旌表。（童生王镜金报）

　　杨节孝妇事实

　　节孝妇杨红娘，大竹里邑城内中和街杨丁琳女也。母秦氏，生妇于嘉庆乙丑，越道光壬午，妇年十八，适本街儒生陈有士为妻。事姑卢氏以孝闻。甲申，夫没，妇方二十岁，无子，立夫侄为后，竟与姑同守苦节。卒于同治壬戌，享年五十有八，计守节三十九年，未奉旌表。（童生王镜金报）

　　唐节孝妇事实

　　节孝妇唐碧娘，港西里阿里港街唐润女也。母陈氏，生妇于嘉庆戊辰（八月初一日），越道光癸未，妇年十六，适里内北路廍庄蓝妈帕为妻。孝事翁姑，克勤克俭，持躬严而待夫谨，结褵三载，遽兴黄鹄之悲。时，妇年方十八（岁序乙酉），遗孤仅岁余，食贫作苦，奉舅姑以终。咸丰七年（岁序丁已二月二十七），妇卒，葬深水仔庄牛椆湖山，享年五十岁，计守节三十三年。子已成立，生孙。光绪七年，勒抚宪给予「素节徽光」扁额，现附祀阿侯烈女祠，已奉旌表。（廪生张简德报）

　　吕节孝妇事实

　　节孝妇吕淑娘，大竹里西门外柑宅庄吕汉女也。母简氏，生妇于嘉庆乙丑，越道光壬午，妇年十八，适赤山里米香店庄儒士王奕捷为妻。妇素知书，深娴内则，孝翁姑，勤中馈，皆得力于学。甲申，夫卒，妇年方二十，遗孤仅生四阅月，竟矢志养亲抚子。年七十而终（即同治甲戌年），计守节五十一年，未奉旌表。（生员赵维魁报）

　　郑节孝妇事实

　　节孝妇郑粉娘，凤山里大桥头庄贡生郑元宗长女也。生于道光癸未，越壬寅，妇年二十，适大竹里篱仔内庄陈瑜为妻。丁未，夫故，妇方二十有五，怀有遗腹娠，仅生一女。有富儒闻其美，欲娶之。妇素孝，不忍弃翁姑，婉言谢绝。翁姑贤之，为螟一子，俾妇抚养。成立，以武童应试入郡庠（学名德泉）。光绪癸未，妇卒，年六十一，计守节三十七年，未奉旌表。（童生王镜金报）

　　曹节孝妇事实

　　节孝妇曹柔娘，凤山里陂腹内庄曹浚哲长女也。生于嘉庆戊辰，越道光丁亥，妇年二十，适大竹里邑城内中和街儒士陈有两为妻。善事姑嫜，而不得于其夫，以故无所出。庚寅，夫卒，妇哭之甚哀，愿以身殉，赖姑劝之得免。家贫窘，女红度日。其姒怜之，乃以一男为之嗣。同治辛未，妇卒，年六十有四，计守节四十二年，未奉旌表。（童生王镜金报）

　　黄节孝妇事实

　　节孝妇黄谨娘，大竹里新甲庄黄和尚女也。生于道光丙甲，越咸丰辛亥，妇年十六，适同里林竹竿庄杨汉为妻。同治癸亥，汉卒，妇方二十有八，翁姑在堂，两孤儿又皆幼小，苦况难堪，不得已习孟光之业，磨砻杵臼，藉以度日。其伯又不时资助，始免饥寒。两儿渐长，一耕、一读。次子年至二十五，学业将成，不幸夭折。未几，而长子亦相继沦亡，仅存两幼孙，闻者莫不哀之。光绪癸巳，妇卒，年五十有八，计守节三十一年，未奉旌表。（童生余国祥报）

　　黄节妇事实

　　节妇黄梅娘，大竹里五块厝庄黄功劳女也。母唐氏，生妇于道光乙未，越咸丰壬子，妇年十八，适同里能雅寮庄孙戆为妻。同治甲子，戆卒，妇年三十岁，遗孤二。长者仅十龄，次者仅五龄耳。家无升斗储，妇日耕、夜织，不惮劬劳。有狂且掷银戏之，妇痛哭詈骂，狂且惊逸。自是，莫敢有萌非礼之想者。二子皆成，以耕农为业，颇善居积，妇勤俭如故。现年（甲午）六十岁，未奉旌表。（童生余国祥报）

　　叶节孝妇事实

　　节孝妇叶纱娘，仁寿里程乡庄叶尾吉女也。母朱氏，生妇于嘉庆丁丑，越道光壬辰，妇年十六，适嘉祥里五甲尾庄侯印绶为妻。事姑黄氏，能得欢心。姑没，哀毁如礼。与夫同甘苦，丝毫无怨言。丙午，夫故，妇年三十岁。矢志孀守，抚其子以成立。子名纯青，于光绪乙亥入邑庠，妇犹及见之。庚寅，妇卒，年七十有四，计守节四十五年，未奉旌表。（贡生苏玉辉报）

　　许节孝妇事实

　　节孝妇许竿娘，半屏里顶五块厝庄许天赐女也。母陈氏，生妇于嘉庆辛酉，越庚辰，妇年二十，适兴隆里左营庄曾陷为妻。事姑氏以孝闻。道光丙戌，夫没，妇方二十有六，遗孪生二子。长曰双，次曰元。时，均各两岁。姑在堂，家仅中资，妇勤织纴以佐之。事姑二十余载。两儿一耕、一读，其次者已于丙午年入邑庠。是年，妇卒，寿四十六岁，计守节二十七年，未奉旌表。（生员吴如润报）

　　寿妇张氏

　　丁车万妻张氏，邑城内仁和街人。寿一百十七岁。送终之日，二子年俱九十余，长孙亦逾七旬。随行护丧者七、八十人，皆其曾元云礽，一时称极盛焉。此道光初年事。先君子幼时，曾亲见之。所述如此。询诸近人，无有知者。姑识其略以备釆。（廪生卢尔德嘉报）

　　寿妇蔡氏

　　朱泉妇蔡变娘，观音里无水寮庄人。生于乾隆四十六年正月二十三日午时，卒于光绪八年八月二十六日子时，享寿百有二岁（其夫寿七十二岁，长子寿七十六岁，俱先妇卒）。送终之日，子三人（长子讲先卒，次子乌嘴、次芸、次初俱存），孙五人（长孙调、次景、次致、次平、次和尚），曾孙七人（长蛋、次炎、次象、次狮、次僯、次挝、次壹），元孙二十二人（长闯、次霏、次订、次粮、次客、次高、次青莲、次联升、次盛、次布、次吉、次川、次力、次掌、次来传、次仲、次求、次福、次来生、次什、次清、次英）。（生员曾耀道报）

　　右新辑列女凡一百二十八口，每篇末必云某人报者，皆本人自愿作保，以防冒滥也。至釆访不确及无人为保认者，概不敢登，以昭慎重。光绪二十年十二月二十四日，廪生卢尔德嘉谨识。  
　 

壬部

　　艺文（一）

　　扁额

　　碑碣

　　兵事（上）

　　 扁额

　　敕建昭忠祠扁

　　在北郊武洛塘山南。本祠内享堂正门上高二尺，宽五尺，正书三十七行，十四字，其辞云：

　　两江总督臣沈葆桢谨奏：为铭军剿番阵亡员弁勇丁在凤山县建祠告成，恳请列入祠典，以慰忠魂，恭折仰祈圣鉴事。

　　窃照同治十三年生番肇衅，饬调福建陆路提督唐定奎，统带铭武步队十三营，驰赴台湾会合戡定。其阵亡、伤亡、病故各员弁勇丁，仰蒙赐恤入祀昭忠祠。旋经该提督于光绪二年七月分筹款在于凤山县北门外武洛塘购买基地，檄饬参将程曾郁、凤山县知县孙继祖设局办理，建立昭忠祠享堂三间、两庑各三间，旁葬勇棺一千一百四十九具。又于枋寮购地，作为义冢，迁葬前敌、内山等处勇棺七百六十九具，于上年八月分一律工竣。据该提督申请具奏前来。臣等查铭武诸军前次奉调剿番，重洋涉险，斩棘披荆，较之剿逆、剿捻，尤为艰苦。所有该军阵亡、伤亡、病故各员弁勇丁，既据该提督筹款购买基地，建祠告成，相应请旨，准其列入祠典，由地方官春秋致祭，以慰忠魂。除将送到图说咨移部科查照外，谨会同闽浙督臣何璟、福建抚臣丁日昌恭折具陈，伏乞皇太后、皇上圣鉴训示。谨奏。光绪三年七月十五日军机大臣奉旨：着照所请，该部知道。钦此。光绪四年二月日，福建陆路提督臣唐定奎恭录敬立。

　　慈济扁

　　在双慈亭左室。高二尺三寸，宽六尺，中横书「慈济」两大字，方各尺许，两旁正书十三行，行十六字。其辞云：

　　时乾隆五十三年季春榖旦，凤山陂头街双慈亭奉观音、天后圣像，住持僧戒香存慈悲心、行济人事，拯难扶危，素所持履者。然也，丙午冬，逆匪构乱，劫县伤官，学博叶公梦苓、陈公龙池，招集义民，驻陂头堵剿不克被害。而叶公一家死者十三人。叶公孺人林氏自刎以殉，仅遗幼男一、幼女三。僧戒香罄素积忏资，买棺以殓，并衣食所遗幼男，其收埋官兵义民之死难者，不可胜计。洵不愧双慈亭之住持矣。余遭贼难，赖戒香引避，得免。事定，爰旌以扁，兼题数言，以志不忘云。

　　奏赐军功五品顶戴俸满台湾府教授罗前荫题。

　　正德厚生扁

　　在曹公祠享堂上。咸丰庚申小阳春榖旦，阖邑士庶敬立。

　　德速邮传扁

　　在凤仪书院头门中楹上，恭颂邑侯丁大老爷德政。道光己酉年端月榖旦，阖邑绅耆立。

　　仁恩广被扁

　　在凤仪书院讲堂中楹上，恭颂分府宪摄理邑侯仝大老爷德政。道光壬寅年桐月榖旦，阖邑衿耆铺民敬立。

　　廉能着绩扁

　　在凤仪书院讲堂东楹上，恭颂父师绍堂孙大老爷德政。同治十年蒲月，仁寿里绅耆铺户立。

　　菁莪造士扁

　　在凤仪书院讲堂西楹上，恭颂卓翁李大老爷宾兴德政。凤仪书院绅士敬立。

　　郇伯遗风扁

　　在曹公祠拜亭上，恭颂绍堂孙老公祖大人德政。治下东港绅郊同叩。

　　谊敦推解扁

