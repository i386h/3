<!-- { "loadSidebar": true } -->
　　莲池之浚，始于颜氏。岁久淤泥壅塞，几与地平。附近田园，向资灌溉者，无利赖矣。居民谋疏通之，绌于力而止。康熙四十八年，邑侯宋公随郡宪周公巡行至此，见草奥其宅、耜悬于室，地亘数里，尽为石田，目击心伤。于是，历阡陌，相地势，而观流泉。由茄冬坑至半屏山麓，议筑坝开圳，以便蓄泄，计费不赀。侯慨然出粟千二百石以贷民，鸠工兴作，填岸凿渠，淤者瀹之，塞者通之，计长千三百丈，费金四百有奇，而莲潭灌溉之利遍兴隆庄矣。四十九年孟夏告成，父老子弟群相感叹曰：微巡行之役不及此。今而后，旦暮耰锄，岁乐仓箱之庆者，皆郡宪、邑侯赐也。爰立石而为之记。

　　康熙四十九年五月日勒。

　　新砌泮池碑

　　在旧治学宫右壁。高四尺，宽二尺二寸。正书十五行，行三十二字。其辞云：

　　台地自入版图以后，沐圣朝雅化，凤山文运之盛，甲于诸邑；虽士克树立，而山川锺灵，文庙实得地焉。岁乙酉，前任李公、乡绅陈君鸠金重修，而頖池未甃。池为莲花潭，邑诸景之冠者也，距今十有一年矣。予与同寅余公集诸生醵金暨前所余未鸠者，俾竣其事。横三十四丈，纵十七丈，为半璧形，灰石工役计费银千一百五十五。先是，龟山石案中断为坦途，水道通海为田庐侵塞，兹并补其缺，清其界，使复其旧，工费悉系左营庄民急公，殊为可嘉。董其事者，生员柯金章、吴克达、柯来仪、廪生吴清时、张廷钦、余志仁、王花春、生员黄昌选，苏振峰、谢名标、郑朝清、吴朝阳、旧董事廪生郑廷辅、生员董必成、廪生林继美、贡生许名扬、王振文，捐银襄事者，另书石以示劝云。凤山学教谕吴玉麟撰。

　　嘉庆四年十一月日立。

　　重修学宫碑

　　在大成门外石壁。高六尺九寸，宽二尺七寸。正书十七行，行五十二字。其辞云：

　　凤邑东迤山、南滨海，与内番狉榛蜎蠕为邻，入版图二百余年矣。然半屏、龟、蛇诸山环护奔赴，秀气成采。论者谓兹地沐声教者有年，他日文献当鳞萃于斯，不终于荒芜朴陋也。迩者朝命抚番开垦，用夏变夷，匪伊朝夕，惜无有振之者耳。予奉檄宰凤邑，朔望只谒文庙，颓垣败瓦，与刻桷丹楹相错，似土木初兴而中辍者。夫城阙兴讴，子衿曷刺，羹墙如见，哲范匪遥。学校之废兴，此邦之民俗系焉。爰思是庙建于康熙间，至同治乙丑佥谋新之，鸠资二万有奇，仅成崇圣祠，大成殿尚未就绪，计已费万有五千，而司事训导陈天奎殂，事遂止。以致诸生鼓箧弦歌之地，依然茂草。旋而予解任，心怅然无如何也。乙亥岁，又官兹邑，见鸠工庀材者相续于道，及至黉宫，则梓匠环列，栋宇改观，旧者新之，圯者峙之，狭者广之，卑者崇之，知为训导叶君滋东所为。遂欣然曰：叶君之举，予志也。然叶君每以资不给为忧，是诚予事，则大集都人士醵金。董其事者，有若举人邱鹏云、训导李政纯、廪生林瑞藻、附生杨擢科、谢国钧、郑卿云、职员张鉴道，皆分职奔走。维时，予适构试院为校土之所，未遑分营。而叶君遂独总其事，庶民攻之，百堵皆作，除旧构祠殿之外，其两庑暨大成坊、棂星门、明伦堂，翠凤盘螭、伏龟蹲兽，壹皆新制。缭以赤壤圆规之垣，澄以弯桥半璧之水，护以司禄后土之祠；典册图籍之府无弗缮也，笙镛笾豆之库无弗葺也；庖湢井灶之所无弗备也；规模修整，气象崇焕。山川形势，堂局向背如法。役甫竣，予移官他邑，而叶君亦受代，爰纪巅末于此。至于俎豆、冠裳、诗书、羽钥，必有踵而成之者。予固有志未逮也。是役也，自同治癸酉兴工，迄光绪丁丑落成，计縻银一万五千有奇。其捐赀姓名并工程会计，别刊诸石。

　　光绪三年月日，知凤山县事绍兴孙继祖记，署儒学训导福州许文璧撰文并篆额书。

　　乐局堰税碑（堰俗作塭）

　　在兴隆旧治圣庙明伦堂右壁。高三尺，宽一尺八寸。正书十四行，行二十七字。其辞云：

　　署理凤山县正堂加十级纪录十次武，为谕知事。案蒙本府宪袁札开：光绪八年二月初一日，蒙臬道宪刘批：本府详覆遵批核议蚝仔寮堰税一款，准予改拨乐局支用缘由，蒙批如详办理，仰即转饬遵照缴等因。蒙此。合就移知。为此行县，立即一体移学知照。毋违。此行等因。蒙此。查此案先因人民曾柔等与生员陈金铎、武生扬应龙等互控蚝仔寮堰税，经蒙本府宪断归曾柔等四姓管业，每年完纳堰税银一百六十二元，三年期内，先完半税，三年以外，照数全完，充作凤仪书院膏火，行县转饬遵照。嗣据兴文局董生员郑卿云等佥禀，即经前县钱据详请将前项堰税改拨乐局，作为修补演习等费在案。兹蒙前因，除移凤山县学查照外，合行谕饬。为此，谕仰该局董即便遵照，实力办理；一面勒石立碑，以垂久远。毋违，特谕。

　　光绪八年四月日乐局董事生员郑卿云、蓝丰年立。

　　邑侯谭公德碑

　　在旧治天后宫左壁。高六尺五寸，宽一尺九寸。正书十六行，行四十五字。其辞云：

　　乾隆二十有九年甲申夏五月，龙南谭公由政和上最，奉命调兹邑。未几，邑大治。丁亥四月秩满当迁，土民爱戴不忍舍，相率走郡城吁大宪乞闻于朝，暂借公继。宪固知邑宜于公，公善抚斯邑而又多洽斯民好恶之公也（？），以定例不得已，慰劳而遣之。士民既不获请，退而谋伐石纪绩，以示不忘。公治绩可胜纪哉！以邑之地广、民杂，生熟番黎介其间，宰斯邑者辄三年一易，而宿弊多矣。公甫下车，尽根株芟薙之，奸慝遁藏，盗贼屏迹，边境肃清，民番安堵，弊去而利兴。士庶番黎脱然于疢疾之除而肤革之充，则莫不叹公之仕而能断、廉而有威、明而能察，德何盛也！自是阴阳和、风雨节，年榖顺成，俗敦礼让。迄全郡迤南至琅■〈王乔〉二百余里之内，桑麻蔽野，弦歌相闻，熙熙然也。而公之求治，犹日昃不遑食，或夜则达曙忘寝，必使案无停牍、刑协于中而后止。且邑虽开创百年而境内规模犹仍疏略，如兴文育才之地、治民事神之所，草率相沿，甚或年久敧仄。公三年中以次辟讲学书院、修厅事前后堂，改建天后宫之在祀典者，凡皆士民所欲，悉捐廉俸倡之。海外文明气象，焕然聿新。他若农田水利、险隘关塞之尤急于国计民生者，莫不毕举。然则公治绩可胜纪哉！盖公为邑，一本经术而出于诚敬，故缓急轻重，措之裕如，而政皆有恒，民蒙实惠有若此者。今秩晋阶崇，将用以施之郡国天下，斯郡国天下之福，而凤山犹得与被其祥也。此又我东人之攀辕不获而引领四望者。公讳垣，字牧亭，号桂峤，戊辰进士，江西赣州府龙南人。

　　乾隆三十二年九月日，耆邑绅士耆老子民同立石。

　　杨邑侯去思碑在旧治天后宫右壁。高六尺三寸，宽二尺六寸。正书二十四行，行四十九字。其辞云：

　　公讳毓健，号力人，湖广徐州府长阳县人。以名卿贵冑树帜胶庠，仕秦、闽间，并着异绩，膺台荐以郡剌史简用。当台郡需才，总制满公复请天子借为台司马，捕奸剔弊，商民大苏。壬寅秋，来摄凤篆。凤遭灾焚之余，百姓雕敝。公下车即访疾苦，贷仓榖，修莲潭水利；凡诸徭役，悉从减省。设纸皁，立铜锣，以来掾胥；修楼橹，崇祠典，皆出宦橐。又念哀鸿甫集，躬亲劝稼，持酒饼以相慰；劳力不足者，给种予之。由是，田野大治。间复勤于听断，几无留牍。公余之暇，诏士子以文行，修义塾，倡示来学，请广本籍取额，以厚风俗，皆淬励为之，绝不以代庖有所宽假。计公治凤将及一年，其所设皆数百年大经大猷，足为保凤良规，非同小惠要誉当世。盖常凛承家训，期以清白报天子，随在而着其忠厚爱民之实。时当苦旱，步祷获龙蛇之祥，洵异事也。兹当还郡，士民念公不置。夫人平居得一衣饭，沾沾不忘，溯其由来，忘其姓氏焉。公贻我罔极，繄我父母，顾无片石志不朽，重贻父老羞。然不博求名巨倾胸而数数书者，文言之何如。质言之，斯则吾邑人以扑待公意也。谨相与拜手稽首而勒诸珉。

　　雍正元年桂月日立石（碑内与列姓名者，举人谢希元等九十八人不具录）。

　　旧治重建关帝庙碑

　　在兴隆里旧城内武庙头门内左壁。高五尺六寸，宽二尺。正书十二行，行三十六字。其辞云：

　　邑城东厢壮缪侯庙，迄今称武庙。凡长官、行部、令宰朔望俱修展谒礼，盖祀典之巨者。岁久且圯，壬午岁冬月，予捐俸新之。邑人咸乐输恐后，具畚挶桢板干，凡五阅月而竣事。落成日，率僚属士民祭告于庙。佥曰：举大役宜有记。予惟汉建安距今二千余年久矣，晋解梁距治七千余里远矣，久且远而神之灵爽能及之，此何说也？今人牵一发而全身为之动，则惟血气有以贯之也。惟神昭明磅礴，灵气布护，无远弗届，亦如人之一身，血气既周，毫发毕贯，于彼于此，神应故妙，乌以地杳远而能隔哉？且神之志在「春秋」、功在名教，凡忠义志节之乡，尤心向往之。邑虽荒服，而圣教遐敷沐浴者久。夫慕义效命疆场，纠乡勇、举义旗，破鸱张之贼瞻，作海外之顺民，亦名教地也。春秋传曰：神所凭依，将在德矣。毋亦是飨而是宜乎，予既体国家崇德报功之意，而崇神报享，知其必有乐乎此也。爰伐石而为之记。敕受文林郎台湾府凤山县知县兼署台湾县事、同考试官纪录三次王瑛曾董沐盥手拜撰。

　　乾隆癸未蒲月榖旦。

　　重修莲池潭碑

　　在旧治天后宫右壁，高三尺六寸，宽一尺六寸，正书十五行，行三十字（其事宜八条，未据钞报），其辞云：

