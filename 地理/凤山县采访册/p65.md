<!-- { "loadSidebar": true } -->
　　细雨萧斋夜，寒毡冷似霜。地炉频煮酒，倾尽一壶觞。展卷翻细帙，挑灯对短章。文坛灵不抿，剑气吐光芒。

　　醒来

　　屋角云堆墨，江阴日坠红。天低垂岸阔，树暗觉烟笼，炎地寒无雪，疏林籁有风。月高惊梦起，两鬓乱如蓬。

　　月隐江天树，风吹海国云。断霞成散绮，归雁带斜曛。枫落千山瘦，潮平两岸痕。氤氲香满座，雅爱爇思闻。

　　暮色苍然来，前山雾气埋。冷风侵暖榻，淡月照高台。独鹤云边至，孤鸿海上回。岁寒珠树好，留汝共徘徊。

　　睡觉思懵懵，空山响夜蛩。湘帘筛淡月，竹树战悲风。鹤岂离矰缴，鸿应脱网■〈冖八童，上中下〉。乘桴如有意，一叶任西东。

　　夜泛莲潭

　　月色随波涌，云阴落地流。水澄千里镜，天净十分秋。鹓鹭飞芦渚，凫鹥立浪头。濯缨方自适，随意泛渔舟。

　　凤山八景

　　凤岫春雨卓梦釆

　　高冈肖凤独巍然，景色偏宜春雨天。云暗丹岩迷翠黛，风翻绿叶带轻烟。鸟吟前谷初晴树，松入寒潭落乳泉。布谷催人耕未了，乱风声度渭桥边。

　　前题本邑明经柯廷第

　　岫耸东南万里遥，况当霢霂傍春朝。丝飘木末银花碎，响落松涛穴气寥。微雨过时生众沸，白云飞处有人樵。凭虚不尽烟霞想，漫付关荆仔细描。

　　前题本邑茂才林梦麟

　　丹凤飞来寄海滨，青郊蒙雨碧峰新。人烟树色遮全断，水影山光望未真。欲写天池五彩羽，已分帝阙万家春。遥看霁后平畴上，点点清流泛碧银。

　　泮水荷香卓梦釆

　　泮水天然十亩塘，亭亭菡萏映宫墙。月明花下香初袅，雨落潭空藕乍长。绿叶醉风惊鸟梦，澄波坠粉漾鱼忙。幽芳一点无尘到，况是冰壶夜气凉。

　　前题癸酉副榜陈思敬

　　悠然相对可忘言，指点沙鸥与水鸳。月下亭亭才伫立，风前落落自翩翻。扁舟轻载绿阴满，短袖时携香气温。胜地有怀频眺玩，未须釆釆涉江垠。

　　前题监生柯锡珍

　　苍茫曙色远凝烟，雨后空潭更洒然。鱼逐翠开惊出水，鸟衔香去泝流泉。花间脂粉浓还淡，叶底珠玑碎又圆。此地兴怀多逸致，好将诗笔赋田田。

　　前题钱元扬

　　方池十亩尽荷花，胜赏应怜此地奢。岸影涨红疑烈火，水光回映想流霞。清能拔俗临风远，色不因人带日斜。解道禅心无住着，轻芳送入野人家。

　　前题林梦麟

　　北郭闲行泮水长，遥看菡萏舞风香。山开翠幛常留影（半屏山在泮池左），腊尽红衣尚斗妆（台地荷花至腊尚开）。新叶半遮当草鹭，高茎深隐釆莲航。最欣堤畔寻归路，无那清芬欲染裳。

　　琅峤潮声癸酉孝廉谢其仁（本邑）

　　琅峤壁立海云生，山尽东南水一鸣。沙马（山名）时闻金铁响，仙人（山名）常听雨雷声。乘潮舟楫安无恙，息浪鱼龙卧不惊。极目汪洋环岛屿，沧洲天外忆蓬瀛。

　　前题漳州广文张士箱

　　琅峰耸出碧云空，俯撼流波势更雄。日影随潮寒欲曙，松声卧海午生风。依稀雪涌浮天外，恍惚雷轰到耳中。自是圣朝恩泽溥，河清共庆九州岛同。

　　前题林梦麟

　　南峰双峙海门开，尽夜波涛卷地回。雄似平沙奔万马，骤如阔汉殷千雷。鸣樯已见风当劲，吼汕先知雨欲来。常向长松高枕卧，几番残梦为低徊。

　　冈色树色谢其仁

　　耸翠层峦崎海东，青山奇胜画图同。千岩缭绕低枝雾，万壑参差古木风。阴覆砺房（山上有蛎房）迷断壁，色幽桔树蔼晴空。高人谩说樵薪事，石径荒凉野草芃。 

　　前题卓梦釆

　　大冈山畔小冈连，翠色苍茫欲接天。石洞云关闲去鸟，丹枫乌&9093&半残烟。染成玛瑙蘤疑■〈剩，贝代月〉，削出芙蓉火欲然。揽胜游人临绝顶，几回摇曳为谁牵？

　　前题林梦麟

　　苍苍云水望中深，耸拔冈山百尺岑。暮霭晴岚匀着色，洞烟湖雨合成阴（上有古洞石湖）。每因觅橘青迷眼（旧传山有橘树），常欲问樵绿绣襟。闻道仙人曾种药，良方拟向古樛寻（仙人种姜可疗百病）。

　　翠屏夕照

　　花县东环一岫青，晴光晚色映郊垧。耸辉晶壁悬云障，列灿图书展画屏。宿鸟投来斜点影，浮烟飞处淡留形。登临为爱清辉好，几度归迟欲戴星。

　　丹渡晴帆

　　欣逢海峤庆安澜，曲岸津开翠色丹。片幅轻帆依日脚，数声唤渡入江干。渔舟市远撑篙急，客棹风清系缆宽。独怨西归偏我靳，乡关怅望碧云端。

　　淡溪秋月

　　玉兔娟娟碧水悠，波光万顷映沙洲。声归长寂溪原淡，气有余清月带秋。泛棹浑忘身在世，行吟只受魄吞喉。尘心对此全销却，半点繁华更不留。

　　前题谢其仁

　　荡漾深溪一镜生，天光霞彩共分明。琼楼泻影含波净，金阙流辉浴水莹。逐浪锦鳞吞月色，宿沙鸥鸟警秋声。渊渊参透真消息，莫负当前景物清。

　　球屿晓霞

　　东洋砥柱号琉球，成绮朝霞灿小洲。光照赤山祥气蔚，红蒸丹港锦文浮。扶桑日出含精射，沧海云生擘絮收。熳烂烟波缥缈际，澄台占史一迎眸。

　　前题林梦麟

　　屿如蓬岛水中浮，晓曙霞生万仞头。紫映朝阳遮碧汉，红辉苍海染丹流。烧山树火晨初放，濯锦江波夜未收。拟望凝台风又左，金光满棹送归舟。

　　斋中闲居本邑附贡黄文仪

　　茅屋萧然静不哗，幽居何物作生涯。数枝黄菊闲时酒，一炷清香醒后茶。妙理细观如有悟，狂吟无意学名家。寻诗写兴供吾乐，入夜梅梢桂月斜。

　　绿树侵檐竹绕庐，萧然还似野人居。霜棱梅吐千条白，露冷枫飞几叶疏。雁阵冲寒过极浦，雪花带雨落前除。地炉松火钟敲夜，斗酒孤灯读汉书。

　　冬景八首

　　一窗冷雨裁诗夜，半壁青灯立雪时。风送涛声来枕畔，烟笼春色上梅枝。茶烹活水珠跳急，炉爇名香雾袅迟。醉意陶陶聊自适，琛情间寄几行诗。

　　黄花无语解含嚬，绿酒多情惯醉人。枕上梦魂频化蝶，壁间剑气未埋尘。冲霄老鹤云情在，傲雪寒梅雨意新。莫怪空山零落尽，霜严谁是后凋身？

　　月来日往成今古，物换星移转岁年。一片闲云空里色，千林落叶晚来烟。风光共道如流水，世界谁知似芥船。夜静涛声闻汨没，琴情妙入伯牙弦。

　　静里方知宇宙宽，匡林梦觉意闲闲。逸情聊共青云远，幽兴贪看夜月团。山意冲寒梅破蕊，岸容带雾聊凋残。芳心未与年俱尽，且醉流霞待鹤还。

　　寒风吹送晚来潮，水意云情入望遥。雪满空山人独立，霜凝老干木初凋。遐心寄与云边鹤，韵事闲听月下箫。想到江头烟雨里，野梅应放玉千条。

　　烟锁寒山睡未醒，鸟飞绝迹悄无声。遥看零落疏林外，犹带苍红石发萦。雨雪霏霏催岁暮，梅花泛泛迫诗情。年来世事浑忘却，重订江鸥旧日盟。

　　倚栏日日看云行，风动疏林鹤梦惊。旷野萧条晨雾重，江村冷寂暮烟生。绿落苔枯山露骨，冰坚地冻水无声。铅华剥尽天涯色，松柏留青老气横。

　　潮落沙堤暮雨阑，排空雁字拂云端。一天冷月三冬景，两岸寒涛万顷滩。雪蕊散时天欲晓，霜钟声寂漏初残。整衣默坐鸡三唱，炉火香清爇紫檀。

　　寄兴

　　知音千古本来稀，老我空山乐茹薇。鸟入松云深得所，鹤盘海屿倦来归。一潭活水秋垂钓，半榻春风夜理徽。最是可人枝上蝶，南园草绿故飞飞。

　　春风秋月足怡情，静里频敲磬几声。鸟语喃喃亲睡觉，花香脉脉梦魂清。无穷诗思云千迭，洗濯尘襟水一泓。万虑俱空缘不起，掩关终日听涛鸣。

　　结想名山静里天，身闲无事日如年。鸟啼花落云生石，水净沙明月印川。泛泛小舟红蓼渚，行行拄杖白云边。安居如此真吾乐，鸟弄歌笙当管弦。

　　看破红尘淡外求，把将万事付东流。升沈有分情何着，俯仰无惭乐更优。茗碗熏炉供静趣，行云野鹤伴闲游。一丝不挂神超越，作德由来心日休。

　　晓日

　　晓日未升云气重，轻雺薄霭醉芙蓉。山因寒瘦犹如睡，花为烟迷看似慵。飞鸟鸣时欹叶坠，幽猿啼处密林封。棱棱霜彻衣衾冷，梦醒神清午夜钟。

　　醒来

　　竹外风泠韵似钟，醒来夜色月明中。空山尚有叶干落，老干都经雾暗封。炉火细添香欲袅，兰煤剔尽蕊开浓。半床经卷无穷业，坐对银缸气肃恭。

　　秋景

　　秋来何物最关心，篱满黄花橘满林。一艺未成惭夙志，千诗寄意记幽音。奇文过眼聊成诵，奥义连篇费苦寻。读倦焚香欣独坐，不时悦耳听幽禽。

　　玉阶绿荫连枝树，金鼎香开独占兰。喜作坡翁两日坐，未妨康节一身闲。半卷疏帘邀月色，好开幽径对花欢。柴门静掩苔无迹，味道应须万虑删。

　　玉山

　　万仞高峰秀出尘，芙蓉涨起海之滨。鸾潭碧水光于镜，玉岭晴云白似银。展拓晶屏二千里，烂开花木四时春。奇游不减蓬莱胜，窈谷幽岩曲曲津。

　　木兰花歌（有考）范咸

　　台之草木，土人多以臆名之。如梨子茇、檨子之属，或无其解，或并无其字，而士大夫之自中土至者，又率先有一索隐志怪之心，不深察物之情状，雅意附会，真若琪树之花可接而若木之枝可攀也。余阅使槎录载：木兰花，如粟，淡黄，芳似珠兰，亦名树兰。考群芳谱，木兰一名木莲，一名黄心，其香如兰，其状如莲。白氏长庆集云：木兰身如青杨，有白纹，叶如桂而厚大，无脊，花似辛夷，内白外紫；则与使槎录所云花如粟淡黄者，迥异矣。盖树兰自又一种。余所见者，花细碎如黍米，正与使槎录同，而不得谓之木兰也。又使槎录载贝多罗花云：大如酒杯，瓣皆左纽，白色，近蕊则黄。釆风图考亦云：花外微紫，内白，近心甚黄，土人但称为番花，不知为贝多罗也。考拾遗记：贝多罗叶长一尺五、六寸，阔五寸，形似琵琶而厚大。寰宇志：贝多结实如椰子。今所见番花，叶酷似枇杷，其长与阔皆不及拾遗记之半。且有花无实，其非贝多明甚。而所云花大如酒杯，则木兰之似辛夷也。所云外微紫，内白，则木兰之内白外紫也。余细察其干，有斑痕如眼，则木兰之如青杨有白纹也。试截其枝，中有黄晕，则木兰之一名黄心也。叶如桂而厚大，则更无可疑矣。然则树兰非木兰也，番花非贝多也。既真知其为木兰矣，不可不纪之以歌。

