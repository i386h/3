<!-- { "loadSidebar": true } -->
　　署福建台湾府凤山县正堂杜，为遵札禁绝，以肃法纪事。蒙本府宪盖札奉臬道宪胡批：据举人曾维桢、林大筠、陈玉辉、贡生林慎徽、张振文、蔡有记、监生黄锦尚、曾式高、林光新、生员林琼、杨桂芳、林长青等佥呈请饬严禁毋许衙门刑杖杂差横索铺堂礼等情，批仰出示严禁，毋再稍任索扰滋事等因，转行下县。蒙此，查铺堂等项名目，久干例禁，本县莅任之初，业经禁止在案。兹蒙前因，合再示禁。为此示仰各衙胥役知悉，自示之后，务宜革面洗心，奉公守法。如再藉称铺堂等项名目，任意私索，一经察出，或被告发，定行严提究革，决不姑宽。凛之，慎之，毋违。特示。此案经道光二年秋九月，蒙署凤山县正堂杜出示严禁，但恐积久弊生，故态复萌，诸同人遵将禁示泐石，永垂久远，俾后世胥役，咸知禁令昭彰，律例煌煌，罔敢于焉。道光五年蒲月日。合邑举贡监廪增附同立。董事杨登科等七人捐题。建碑者一百二十一人。

　　另立一碑，在本碑对壁。高四尺，宽二尺一寸。额横书「和顺流芳」四字。下正书十九行，行三十二字。其辞云：

　　喜捐建碑严禁胥役勤索绅士铺堂等项名目，以除积弊，以卫斯文。此皆乐善急公者也。合将芳名开列勒石，俾后世咸知有赖焉。下叙一百二十一人姓名及各捐金之数。道光乙酉年蒲月吉置。

　　敕建凤山昭忠祠碑

　　在北门外武洛塘山南本祠内东壁。高七尺，宽二尺四寸。额篆书：「敕建凤山昭忠祠碑」八字。下正书二十四行，行四十二字。其辞云：

　　于维圣清，含育万品，衅牙咸折，肖类知归。独台湾孤悬海中，物产丰殖，生番错处，鼠伏猱缘。外启戎心，内遗王化。乃恢庙胜，辅德以威，詟远人，驯异族，将领忠力，士卒用命。窥谋既寝，蒙机渐开。爰畴勋庸，并旌义烈。有敕建昭忠祠于台湾之凤山，祀提督王德成、张光亮、李常孚、总兵胡国恒、福建候补道田勤生等诸部死事者，无问官卒，咸得附飨。有司以时诣祭，牲币如礼，必备必虔，褒往厉来，规制远矣。先是，日本以番戕难民为辞，于同治甲戌春入犯台南，诏以今尚书沈公视师。公请益军，则遣今福建提督唐公，将淮军万人以往。唐公方屯徐洲，受调霆发，义不惮行。旗鼓向指，号令明肃。日本度不可敌，请成而退。会生番复戕开山官兵于狮头山下，移军往征。番类胚浑，阻菁出没，嗜杀忘死，旧以度外置之。唐公刊道列营，转战夺险，连下番社，首恶就擒，余怵军威，相率归命。芟狝不极，约以八条。革顽奉法，易兽为人。威行躬山，欢播丑种。是为台湾生番服化之始。竣功都藉陷阵，中瘴物故者几二千人。宿将贤僚，忠存魄逝，班师息瘁，驻旆澄江，于是踰二年矣。唐公喟然语提督周志本、章高元曰：吾侪奉国威灵，涉远犯难，师武臣职也。公等悉智尽勇，仆受其成，而王、田诸君出不偕入，皇仁汇祀，礼亦宜之。章义抒哀，兹焉何属？周君、章君乃谓铭曰：是行也，吾子实掌书记，本末具睹，忠勤共之。辞而碑焉，繄吾子之责；铭不获辞。于戏！诸君在军十余载，南北巨孽，荡定咸豫。今兹戢远启昧，烈垂方来。交岭祠伏波、寗益祠武乡，古今实同，颂勒何媿？祠凡十有二楹，创于光绪乙亥七月，迄丙子六月落成，迁葬凤山、枋寮两冢千九百十八棺，仍置祠田，守者司之，别石具勒。参将程曾郁、副将赵元成经理其事，例得附书。辞曰：海气蒸郁兮，山岚与通。岛夷旁伺兮，诸华不同。榛狉异性兮，沙尘蒙蒙。函入圣度兮，劳臣之功。窈林麓兮千万重，灵风肃兮神雨从。慑彼狂兮波澄溶，福新氓兮牖胸蒙。歌峒叟兮舞蛮童，戴皇覆兮永无穷。屹宇下兮碑穹隆。用告来者兮式兹群忠。凤阳柳铭撰。合肥靳理纯书，并篆额。

　　大清光绪三年（岁次丁丑）秋八月立石。

　　昭忠祠祭田碑

　　在本祠内西壁。高一尺八寸，宽三尺八寸。正书五十七行。行二十七字。

　　台湾凤山县淮军昭忠祠义冢祭田数目出人额款章程，开列如左。计开：

　　一、昭忠祠头门三间、享堂三间、东西两庑各三间、迎门照壁一座、祠东祠丁住房三间。

　　一、祠东义地内计一百九十一冢，共葬勇柩一千一百四十九具，外环围沟竹树，另有图册。

　　一、枋寮义地内计七十九冢，共葬勇柩七百六十九具，外围墙南向门楼一座，上勒「淮军义冢」四字，石额栅门双扇，另有图册。

　　一、置买凤山县北门外武洛塘山脚田园十三契，六八价洋八百七十二元，除祠冢佃房围沟外，余田园四十六邱，拨归祠丁佃种，租课约获洋五十元，即作该丁守护祠冢辛工。每年正供银十两七钱一分，亦由祠丁自行缴县。田园四界、祠丁姓名，另详图契。

　　一、置买枋寮新田十八分田园六契，六八价洋三百元。其中正供粮租，全归佃户自完。秋季祠中净收额谷四十一石八斗，外附枋寮义冢田一埒六分，守冢之户佃种，收榖即作该户守冢辛工。田园丈邱四界、佃户姓名，另详图契。

　　一、置买凤山县南门外七老爷本庄社前田园十一契，六八价洋二千四百五十五元每年春秋雨季，祠中净收田租额谷四百二十三石，园租额洋一百十三元四角，共应纳正供榖五十一石五斗六升九合六勺，故佃孔会名下正供谷十三石六斗四升，匀丁银一钱二分一厘，地基洋十二元，贴水圳洋二十二元八角。田园丈邱四界、佃户姓名，另详图契。

　　一、每年额租，照次收之年从减定数，如有短欠，送县勤限完缴。除应纳正供额支各款外，余榖照市变价，款项仍候安徽会馆酌量暂作储存，以备岁修之资。

　　一、经理祠宇田园、收租办祭、查修祠冢，由闽省安徽会馆会同凤山县遴派司事一名，专司其事，年给辛俸市洋三十六元，司事名籍并经手各务，每届年终，造具出入清册，即将粜价随册声明呈县稽核相符，由县盖印转报布政使司、台湾道府、安徽会馆备查。

　　一、看守祠冢佃户，拨给耕种之地，并不收租。祠冢器具失落，责成赔补；遇有倒塌，小则着其随时修补，以示责成，大则报明司事查勘办理。所有祠冢新旧竹树暨拨给之地，不准私自与人，如有盗典、盗卖、胎押、作践等弊，准司事禀县查究。或有事故不愿承种者，亦须报明司事，禀县暨安徽会馆招佃接替。如原佃情愿承种，并无大故，亦不得轻于换佃，以期培植，而杜钻营。

　　一、昭忠祠春秋两祭，每祭额支牺牲洋十一元。又中元节延僧施食经赀费用额支洋二十元。

　　一、附祠及枋寮义冢春秋两祭，每祭各额支香醴纸锞洋二十元。

　　一、司事春秋往祭枋寮义冢夫价川资每次支洋六元，如领费不往祭奠，察出随时革追。

　　一、每年由闽省安徽会馆派员渡台一次，稽查出入租款，该司事如有捐废侵吞等弊，会县革追赔缴，另择妥当司事接管，以杜流弊。如该司事诚实可靠，仍会馆酌商留办，以资熟手。

　　一、每年省馆派员渡台查察祠冢租款事毕内渡，送给川赀洋五十元。

　　一、祠中出入洋银，均以本县市平六钱八分为一元。

　　一、祠宇义冢暨枋寮冢围墙，两年小修一次，由会馆来员会县督同司事酌办具报；四年大修，司事先期禀县并报省馆酌派稽查之员，早日到台，会县勘估工料，商同修理，经费即在四年节存项下动支。大修后如有余款，仍归会馆存备添盖祠房、兴立义塾，仍由司事造〔□〕呈县，分报布政使司、台湾道府、安徽会馆存案备查。

　　一、昭忠祠房义冢田园坐落形势、数目，除绘图勒石于祠外，仍绘图存案备查。地契议章编印成帙，分别送存，以资查考。

　　一、祠内装修及一切置用器具，均登明册内，责成经管之人列作交代，如有短少，照数着赔。

　　一、祠宇宜以清净为主，一概不准租借官民居住，以防作践，如违查究。

　　一、以上各款，勒石章程，冀垂久远。其余未尽事宜，应由安徽会馆随时察看情形，酌增入册，总期立法美善，以永明禋。

　　公道可风碑

　　在外北门城下。高六尺，宽二尺二寸。额横书「公道可风」四字，下正书十六行，行五十字。其辞云：

　　城之朔方，达郡康庄。自遭水患，古道用戕。行人病涉，营县心伤。共捐廉俸，修葺是商。士民额庆，踊跃同襄。辛未腊月，爰兴工役，为濑为防，固厥灰石；有坎有壈，民犹胥戚。乃相土宜，徒杜是亟。壬申首夏，厥功告成。居然王道，荡荡平平。凡我士庶，罔惮淋泠。口碑载道，功德维馨。营县心慰，勒石有令。碑阳纪事，碑阴泐名。共垂不朽，志叶舆情。参府庆、正堂顾、存城汛陈士胜、张应瑞（以下数行，即勒士庶姓名，不具录）。

　　嘉庆十七年桂月日，董事卢朝宗等同立。

　　忠节流芳碑

　　在城隍庙檐口东壁。高六尺，宽二尺四寸。正书三行，共六十六字。中一行大书「忠节流芳」四字，旁两行云：

　　乾隆五十有一年，岁次丙午，林逆倡乱，贼党庄大田攻陷半屏旧城，邑令汤公大奎率子□□、典史史公谦守城殉节。嘉庆庚申孟秋，凤山县知县吴冲麟、典史谈坤立。

　　禁牛墟陋规碑

　　在内北门西壁。高二尺五寸，宽一尺六寸。正书八行，行十二字。其辞云：

　　署凤山县正堂孙，抄奉署台湾府正堂孙，遵奉抚宪丁批示：禁革牛墟陋规。照得民间，买卖牛只，墟长人等、文武兵役，藉名稽察，索取财物，一概陋规，应永禁革。合行出示，分给泐石。倘敢再犯，立提究责。

　　光绪二年六月日给。

　　丁抚宪禁碑

　　在外北门东壁。高三尺五寸，宽四尺。正书三十三行，行三十字。其辞云：

