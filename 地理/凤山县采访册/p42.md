<!-- { "loadSidebar": true } -->
　　节孝妇郑快娘，半屏里后港庄郑有功长女也。生于道光乙未，越咸丰甲寅，妇年二十，适兴隆里左营庄林昆办为妻。翁姑在堂，孝养维谨。同治壬戌，夫故，妇年二十有八，苦守遗孤，誓死不贰。遗孤成立，又不幸早夭，遗孙九岁，顾育辛勤，盖遇弥艰而心弥苦矣。光绪丁亥，妇尚存，年五十有三，已奉旌表。现年（甲午）七十岁，气力犹健。（生员谢葆元报）

　　黄节孝妇事实

　　节孝妇黄推娘，半屏里后劲庄岁贡生杨时辉妾也。年十八，适辉，能孝翁姑、承嫡妇，辉深赖之。生一子，名化年。越十一年，而辉卒。时，妇年三十岁，家贫，纺绩度活，孝养不衰。课子成名，游庠食饩。年六十八卒，计守节三十九年，已奉旌表。光绪己丑，其子化年以明经贡于廷，人皆谓节孝之报云。（廪生黄藩报）

　　林节孝妇事实

　　节孝妇林舜娘，半屏里后劲庄杨古会妻也。年二十，适会。二十八岁夫故，代夫养亲，承欢菽水，抚子长成，俾继父志。年六十六卒，计守节三十九年，已奉旌表。（生员林启泰报）

　　林节孝妇事实

　　节孝妇林敬娘，半屏里后劲庄杨含修妻也。年二十，归修。孝敬翁姑，甘旨无缺。二十五岁，夫故，守义完贞，祭祀丰洁，训子课孙，以延嗣续。年七十一卒，计守节四十七年，已奉旌表。（生员林启泰报）

　　杨节孝妇事实

　　节孝妇杨等娘，港西里北路廍庄蓝登瀛妻也。年二十，归瀛。逮事翁姑，克循妇道。二十九岁，夫故，家贫、子幼，取给女红，勤俭维持，不求佽助。年六十卒，计守节三十二年，已奉旌表。（生员张简荣报）

　　罗节孝妇事实

　　节孝妇罗壬娘，港西里龙渡庄西栅坊谢云杰妻，年十八，归杰。翁姑衰迈，侍奉维勤，结褵一载，即赋离鸾。择贤为嗣，俾奉蒸尝，朴素自甘，铅华不御。年四十九卒，计守节三十一年，已奉旌表。（廪生张简德报）

　　黄节孝妇事实

　　节孝妇黄娥娘，安邑崇德里大潭庄黄仲长女也。年二十，适凤邑嘉祥里中路庄吴三吉为妻。性端庄，事姑嫜维谨。二十九岁，夫故，遗孤多病，抚养辛勤，俾克成立。年五十九卒，计守节三十一年，已奉旌表。（岁贡生苏玉辉报）

　　陈节妇事实

　　节妇陈连娘，兴隆里后庄陈双宽次女也。年二十，适同里左营庄颜佳音为妻，织纴组紃，不自暇逸。二十九岁，夫故，冰霜励操，贫苦益坚，鞠育两孤，身心俱瘁。子习农商，勉以安分。年四十六卒，计守十八年，已奉旌表。（生员张廷元报）

　　卓节孝妇事实

　　节孝妇卓寿娘，兴隆里廍后庄卓粽女也。年二十，适同里左营庄陈联田为妻。侍奉姑嫜，孝心纯笃，一家雍睦，蔼然可风。二十五岁，夫故，守节抚孤，以承禋祀。子女长成，仍严训诲。年四十三卒，计守节十九年，已奉旌表。（生员连步元报）

　　曾节孝妇事实

　　节孝妇曾绸娘，兴隆里廍左营庄职员曾元平长女也。年二十，适本庄儒生陈先煜为妻。善体姑心，服劳不倦。二十五岁，夫故，律己谨严，待人和煦，课子肄业，冀绍书香。年四十六卒，计守节二十三年，已奉旌表。（生员刘殿香报）

　　林节孝妇事实

　　节孝妇林鸯娘，兴隆里左营庄儒生林继盛次女也。年二十，适同里旧城内北门街余温和为妻，善事继姑，恪循妇职，主持中馈，不惮勤劳。二十八岁，夫故，砥节励行，坚定不移，训子读书，累游泮水（子宗璜，邑庠生）。年四十四卒，计守节十七年，已奉旌表。（生员林汉东报）

　　洪节孝妇事实

　　节孝妇洪美娘，大竹里邑城内洪连登女也。年二十，适兴隆里陂仔头街生员吴有仁为妻。勤俭持家，端严律己，翁姑最钟爱之。二十九岁，夫故，妇慨然代夫尽子职，色养无违，抚孤子读书游庠以承父志。年五十一卒，计守节二十三年，已奉旌表。子如渊，邑庠生。（生员张廷元报）

　　杨节孝妇事实

　　节孝妇杨荫娘，观音里滚水庄武生杨朝琳长女也。年十八，适兴隆里旧城内生员蓝其纯为妻。老姑在堂，侍奉维谨。二十九岁，夫故，矢志柏舟，一成不变，瓮飧莫继，勤事女工，卒能训子游庠，门庭耀彩。年六十一卒，计守节三十四年，已奉旌表。子丰年，由增生报捐训导，委署台北府新竹县儒学（生员张廷元报。按妇之母蓝氏，生妇于道光乙酉年，至壬寅年嫁，咸丰癸丑年寡，光绪乙酉年终，子丰年补报）。

　　刘节孝妇事实

　　节孝妇刘月女娘，兴隆里旧城内儒生刘联辉长女也。年十八，适大竹里邑城内仁寿街（一名三角通街）儒生丁振发为妻。事翁姑以孝闻。二十一岁，夫故，遗孤仅周岁，妇代夫养亲，兼抚幼子，劬劳备至。越二年，翁以贫，欲夺其志。妇知不可违，遂呕血而死。时，年仅二十有三，计守节三年，已奉旌表。今子已成立。（生员丁化三报）

　　杨节孝妇事实

　　节孝妇杨对娘，大竹里五块厝庄杨光侯女也。母郑氏，生妇于嘉庆己卯，越道光丙申，妇年十八，适同里邑城内顶横街林文机为妻。事翁姑能先意承志，翁姑亦钟爱之。夫业儒，得妇为内助，专心攻苦，应童子试未售而卒。时，妇年方二十有一，遗孤仅三岁，遂矢志养亲抚子。迨诸叔成婚，妇又导诸娣以孝。一家之内，怡怡如也。厥后，其孤娶媳生孙，又不幸早夭。妇复抚孙成立，亲见其孙抱子。光绪丙戌，妇年六十有八，以疾终，计守节四十八年，未奉旌表。（廪生卢尔德嘉报）

　　李节孝妇事实

　　节孝妇李税娘，港东里七块厝庄李祯长女也。母叶氏，生妇于道光辛巳，越庚子，妇年二十，适港西里仙公庙庄商民刘光前为妻。事姑孝，能得欢心。庚戌，夫亡，妇年三十，仅遗三岁孤儿，遂立志奉亲抚子。家贫甚，仰针黹、纺织以佐瓮飧，跬步不离闰帏，外人罕有见其面者。光绪戊子，妇病卒，年六十有八，计守节三十九年，未奉旌表。（生员林培英报）

　　锺节孝妇事实

　　节孝妇锺氏，凤邑大竹里旗后街锺翔女也。年十八，适原籍福州府闽县儒士林光禧为妻。侍奉姑嫜，先意承志。二十二岁，夫故，寂守闺门，坚贞自矢，鞠育嗣子，长俾从戎（子东明，授尽先把总）。年五十三卒，计守节三十二年，已奉旌表。（生员陈日光报）

　　邱节烈妇事实

　　节烈妇邱妹娘，港西里中冷庄（即长兴庄）邱番三女也。年二十，适港东里万峦庄李天锡为妻。事翁以孝闻。二十八岁，夫故，翁尚在堂，两孤俱幼，妇孝养不衰，勤抚二子。一日，翁外出，忽有狂且乘机调戏，妇正言绝之，狂且乃去。后侦知其翁不在，复来强迫，妇羞愤不从，投缳而死。时，年三十岁，计守节三年，已奉旌表。（生员张简荣报）

　　陈节孝妇事实

　　节孝妇陈氏，邑廪生叶在镕妻也。镕原籍本邑人，移居安邑檨仔林境，遂家焉。妇生于道光己亥，越咸丰戊午，始赋桃夭。二十九岁，夫故，遗三幼孤，苦心抚养，以慰高堂。长子瑞图，于光绪辛已年入邑庠，妇犹及见之。乙酉，妇卒，年四十有七，计守节十九年，已奉旌表。今瑞图又食廪饩，人以为妇之善教云。（生员林静观报）

　　杨节妇事实

　　节妇杨联招娘，仁寿里下漯底庄陈惟精妻也。生于道光庚寅，越咸丰壬子，妇年二十有三，归精。逾年，夫故，安贫励志，抚养遗孤，以延夫祀。光绪乙亥，妇卒，年四十有六，计守节二十三年，未奉旌表。（生员杨春元报）

　　余节妇事实

　　节妇余氏，半屏里右冲庄杨寅妻，仁寿里九甲围庄余式女也。母蔡氏，生妇于嘉庆己已，越道光戌子，妇年二十，归寅。丁酉，寅卒，妇年二十有九，遗两孤，长妈达、次光赐，均幼小无知。妇竭力操作，筑鱼堰以收其利。儿渐长，而家亦渐兴。婚娶讫，得孙四人。长鸿基、次鸿图（俱武生）、三鸿邦、四鸿恩（生员），桑榆晚景，差足自豪；犹惜其夫之不及见也。同治壬申，妇卒，年六十有四，计守节三十六年，未奉旌表。（生员杨逢甲报）

　　陈节妇事实

　　节妇陈艺娘，嘉祥里阿嗹庄陈大蕃女也。母詹氏，生妇于嘉庆壬戌，越丙子，妇年十五，适同里中路庄吴信宏为妻。道光己丑，宏卒，妇年二十有八，百折不回，抚两子成立。咸丰戊午，妇卒，年五十有七，计守节三十年，未奉旌表。（恩贡生陈月三报）

　　黄节孝妇事实

　　节孝妇黄寿娘，长治里大湖街黄元次女也。母林氏，生妇于道光辛巳，越丙申，妇年十六，适嘉祥里中路庄吴信宏次子元祥为妻。事姑陈氏（即节妇陈艺娘）以孝闻。己酉，夫故，妇年二十有九，上奉老姑，下抚幼子，乡里称孝妇焉。光绪丙戌，妇卒，年六十有六，计守节三十八年，未奉旌表。（恩贡生陈月三报）

　　吴节孝妇事实

　　节孝妇吴氏，古竹里三块厝街吴建女也。母郭氏，生妇于道光乙巳，越同治癸亥，妇年十九，适同里大林尾庄王永为妻。事姑以孝闻。癸酉，夫卒，妇年二十有九，遗孤三，家贫无措，纺织为业，养姑二十余年，勤劳不怨。三子皆成立。一生不苟言笑，乡闾咸敬服之。现年（甲午）五十岁，尚存。未奉旌表。（生员王邦猷报）

　　吴节孝妇事实

　　节孝妇吴绢娘，港东里嵌顶街武生吴荣次女也。生于道光癸卯，越同治壬戌，妇适本里潮州庄增生蔡云登为妻。侍奉翁姑，克遵妇道。丙寅，夫故，妇年二十有四，苦志孀守，抚孤子成立。二老在堂，孝养不衰。现年（甲午）五十有二，未奉旌表。（廪生蔡联登报）

　　蔡节妇事实

　　节妇蔡俭娘，小竹里中庄戴款妻也。生于嘉庆庚申，越己卯，妇年二十，归款。道光癸未，夫故，妇仅二十四岁。寡守孤儿，勤女工以度活，没齿无怨言。同治己巳，妇卒，年七十岁，计守节四十七年，未奉旌表。（生员戴与其报）

　　林节妇事实

　　节妇林敏娘，维新里蔡文庄蔡标妻也。生于道光戊申，越同治丁卯，妇年二十，归标。辛未，夫故，妇年二十有四，青年励操，独守孤儿。至光绪癸巳，妇卒，年四十有六，计守节二十三年，未奉旌表。（廪生苏呈祥报）

　　陈节孝妇事实

