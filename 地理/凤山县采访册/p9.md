<!-- { "loadSidebar": true } -->
　　内支（谓港东、西二里内山，故曰内支），总名傀儡山（地属生番界，俗呼生番为傀儡，故曰傀儡山），由北而东、而南绵亘一百二十余里，势若弯弓，为县治外局左辅，极北为南雅仙山（地属安平）。自南雅仙以上，则有寨仔脚、匏仔湖、石仔仑、尖山、网山、柴梳山、触口山、北叶山、芋匏山、山猪毛山，其最高者为南太武山（山后为崇爻、卑南觅诸山）。山猪毛、南太武之间，有南北坪焉，为诸溪发源之所。其北坪即大泽机之所从出，其南坪即双溪口之所由分也。南太武之南为昆仑坳、嘉早山。又南为南昆仑、浮圳鹿、摆律山、七脚亭山、力里山、三条仑岭、董的山、内湖尖山，极南为率芒山、枋山（地属恒春）。外支（谓沿傀儡山麓一带附近民居者）为旗尾、弥浓、龙渡、龟山、蛇山，又其外为龟仔豆山，弥浓之东有九芎林、狮仔头、大铳山、竹仔门山，又东为柴牛椆、草山、尾寮山、打鼓坑山，折而南为挖仔手、无尾坑山、大坑山、芒仔芒埔山，又为水底坑、熬酒桶、芎蕉坑、鹿场顶山，再南为蒲姜坑、大埔顶、滴水崁、四目公、大坑口、帮崁山、狮头山、横山，其西为两鱼山。此下淡水诸山之大概也。具列如左：

　　南雅仙山（旧志作南马仙，俗呼湳仔仙山），在县东北七十里，地属安平，为淡水溪发源之所，联络寨仔脚、匏仔湖诸山。

　　寨仔脚山，在港西里，县东北六十五里，东联弥浓，南接旗尾，北交南雅仙，其麓土地平旷，川泉涓流下注旗尾溪。

　　匏仔湖山，在港西里，县东北六十七里，东联尖山，西接南雅仙山。

　　石仔仑山，在港西里，县东北六十六里，下联弥浓山，上接柴梳山，诸峰挺峙。

　　尖山，在港西里，县东北六十八里，巨瀑悬崖，东行合触口山泉下注尖山溪，东与网山、柴梳山相辉映。其南为石仔仑、九芎林诸山，东北为龙交湾山，人迹罕到。

　　网山，在港西里，县东北六十九里，东与柴梳山毗连，其内为网社生番居之。

　　柴梳山，在港西里，县东北七十里，树木崇茂，清秀圆媚，形似柴梳横列，故名。北与嘉邑蔚山、火山相连。

　　触口山，在港西里，县东北六十八里，为尖山溪、弥浓、揭阳、三张廍、二重溪发源之所。其后为大口、红目、墩仔、施武郡、万斗笼等社生番居之。

　　北叶山，在港西里，县东北七十二里，曲折纡回，不可名状。其内为北叶社、内满社、摆园社、兰汝社、一栗仔社、施武内社、屠古物社生番居之。

　　芋匏山，在港西里，县东北七十里，北与嘉邑内优山连界。

　　山猪毛山，在港西里，县东北六十五里，山麓有北坪，即大泽机，为南势溪发源之所。内有山猪毛山、毛孩、万里笃山、无仑、加六堂等社生番居之。

　　南太武山（旧志作傀儡山，俗呼为嘉礼山），在港西里，县东六十五里，重峦迭嶂，插汉凌霄，为县治诸山之冠（内地舟至澎湖即见此山），即生番亦不能造其巅，朝夕常有白雪拥护（俗传上有石室、石床、石灯，仙子居焉）。南与嘉早山、南昆仑相连不断，势若长虹。夏秋之交，霖雨滂沱，瀑布悬崖，如水银舄地，下注南坪（一名双溪口山，水分两支，北支由泷空出口，南支由嘉早山下出口，上有新开石路，可通卑南觅，其坪高可两丈许，横插山麓，顶宽平，土皆红色，熟番多牧牛羊于此），为东西溪发源之所。初霁则晴岚可挹，豁人心目。山前有大坑阙，高十数仞（阙若石门，凡入山者皆由此进，其地多生茅茨，土人取以盖屋，内有八丝力社、礁老其难社、加少山社、口社、施汝腊社、心武里社、山里留社、锡干社、毛丝丝社、阿律社、施率腊社、礁网曷氏社、加笼雅社、礁朥加物社、益难社、务朗逸社、陈阿难社、加者惹也社、勃朗锡干社生番居之）。其外平埔三十余里，草木丛茂。二、八月间，樵采者日数千人，附近居民皆藉此山为生活云。

　　昆仑坳山，在港东里，县东五十五里，即南太武、南昆仑二山之凹折处。内有昆仑坳社、乌鸦石社、内社生番居之（其上新开石路，可通卑南觅。按县治出东门八里至芎蕉脚庄，又七里至鸟鼠洲庄，又五里至两鱼山，又十五里至双溪口，又五里至内社，又十五里至昆仑坳，又十里至大石岩，又四十里至诸也葛，又二十里至干仔仑，又十三里至大猫里，又四十五里至卑南觅，综计一百八十三里，入卑南觅界）。

　　嘉早山（俗呼加走山），在港东里，县东五十五里，脉由南昆仑山出，高十里许，长十四里许，内有加走山社、加蚌社生番居之，山南有泉，分注东溪、番仔埔溪。

　　南昆仑山（亦名廍亭岭山），在港东里，县东七十三里，高出云表。其大亦与南太武相埒。内有本地社（即粪箕社）、顶望仔、立下望仔、立加磅社、陈阿修社、沙里老社、北力力社、加无朗、古阿仑等社。所产树木（附近粤民与平埔番、山番熟识者，往往相邀上山伐木，放火烧炭，搬运下山，每夜望见火光一团，即知为山麓人在彼焚炭。汉人名为番山夜火云），金线莲（性极凉，能治热症，汉人皆珍贵之，县城有购自药圃者，其价颇昂，洋银一元仅得一两五钱。若内山则一元可买数两）及番黍、番芋，生番赖之（上有新开山路，可通卑南觅。按县治出东门，五里山仔顶，又三里芎蕉脚，又七里顶鸟鼠洲，又五里新园街，又十二里崁顶，又八里射寮，又八里半红泥嘴，又十六里力里社，又八里半南昆仑，又二十里古阿仑，又二十三里春望岩，又十里大乌万溪口，又四十三里大猫里，又四十五里卑南觅，综计二百十四里，入卑南觅界）。

　　浮圳鹿山，在港东里，县东五十五里，脉由南昆仑出，高七里，长十里许，内有浮圳鹿社生番居之。山下有泉，分注头沟水、九甲、后寮等溪。

　　摆律山（一名拜律山、一名排力山），在港东里，县东七十二里，脉由南昆仑山出，高五里许，长七里许，内有摆律社生番居之，山南有泉下注摆律溪。

　　七脚亭山（亦名七脚坛山），在港东里，县东六十里，脉由南昆仑山出，七脚亭社在其内，生番居之。山下有摆律山泉，下注摆律溪。

　　力里山（即立里山），在港东里，县东七十二里，脉由南昆仑山出，高七里许，长十里许，内有力里、割肉等社生番居之。山北有摆律山泉下注摆律溪。

　　三条仑岭，在港东里，县东五十里，脉由南昆仑山出，同治十三年屯兵于此（营地即在岭上，现有营官镇守），上有新开石路可通卑南觅。

　　董的山，在港东里，县东南六十八里，脉由力里山出，高四里许，长六里许，董的社在其内，生番居之。

　　内湖尖山，在港东里，县东南六十五里，脉由董的山出，高五里许，长七里许，山南有泉分注下苦溪、率芒溪。

　　率芒山，在港东里，县东南六十二里，内有率芒、南屏、心麻、沙那、谷武吉、大笼、坳吧郎等社生番居之。山北有泉下注率芒溪，南属恒春县界。

　　枋山，在县东南七十九里，地属恒春（按县治往恒春路程，山东门五里山仔顶庄，又三里芎蕉脚庄，又七里顶鸟鼠洲，又三里下鸟鼠洲，又六里王爷宫庄，又四里五房洲庄，又三里东港街，又四里仑仔顶，又五里堰尾，又五里芦竹堰，又七里下寮，又五里枋寮，又五里率芒溪，综计六十二里，入恒春县界）。

　　旗尾山，在港西里，县东北六十里，脉由寨仔脚山出，肖形而名，旁有小仑突起，状如带铃。

　　弥浓山，在港西里，县东北六十里，脉由石仔仑山出。

　　龙渡山，在港西里，县东北六十里，脉由弥浓山出。

　　龟山，在港西里，县东北五十五里，脉由龙渡山出。

　　蛇山，在港西里，县东北五十二里，脉由龙渡山出。

　　龟仔豆山，在港西里，县东北五十里，平地起突，三小山相连，其下为尖山溪。

　　九芎林山，在港西里，县东北六十里，脉由石仔仑山出。

　　狮仔头山，在港西里，县东北六十里，脉由九芎林山出。

　　大铳山，在港西里，县东北六十里，脉由石仔仑山出。

　　竹仔门山，在港西里，县东北六十里，脉由尖山出。

　　柴牛椆山，在港西里，县东北六十里，脉由纲山出。

　　草山，在港西里，县东北六十里，脉由柴梳山出。

　　尾寮山，在港西里，县东北六十里，脉由柴梳山出。山南有触口山泉下注尖山溪。

　　打鼓坑山，在港西里，县东北六十里，脉由北叶山出，山北有触口山泉下注尖山溪。

　　挖仔手山，在港西里，县东北六十里，脉由北叶山出。

　　无尾坑山，在港西里，县东北六十里，脉由北叶山出。

　　大坑山，在港西里，县东北六十里，脉由北叶山出。

　　芒仔芒埔山，在港西里，县东北五十九里，脉由北叶山出，山南有大泽机泉下注南势溪。

　　水底坑山，在港西里，县东北五十八里，脉由山猪毛山出，山北有大泽机泉下注南势溪。

　　熬酒桶山，在港西里，县东五十七里，脉由南太武山出，肖形而名。

　　芎蕉坑山（一名猪槽坑山），在港西里，县东五十六里，脉由南太武山出。

　　鹿场顶山，在港西里，县东五十五里，脉由南太武山出。

　　蒲姜坑山，在港西里，县东五十四里，脉由南太武山出。

　　大埔顶山（一名大坪顶山），在港西里，县东五十三里，脉由南太武山出，高四里许，长六里许，山南有嘉早山泉分注东溪、番仔埔溪。

　　滴水嵌山（亦名茶油坑山），在港东里，县东五十二里，脉由南昆仑山出，山北有嘉早山泉分注东溪、番仔埔溪。

　　四目公山，在港东里，县东五十一里，脉由南昆仑山出。

　　大坑口山，在港东里，县东五十里，脉由浮圳鹿山出，山南有浮圳鹿山泉分注头沟水、九甲、后寮等溪。

　　帮嵌山，在港东里，县东五十里，脉由浮圳鹿山出，山北有浮圳鹿山泉分注头沟水、九甲、后寮等溪。

　　狮头山，在港东里，县东四十八里，脉由南昆仑山出，高十里许，生番居之。

　　横山，在港东里，县东南四十五里，脉由狮头山出，高半里许，长里许，山南为摆律溪。

