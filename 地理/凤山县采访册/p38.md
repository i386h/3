<!-- { "loadSidebar": true } -->
　　节孝妇李门吴修娘，凤山里大桥头庄农民吴条女也。年十五，适同里内旷地庄李考祥为妻，亦业农，家无担石储，且父老母盲，幼弟四人，嗷嗷待哺，妇竭力助夫佐瓮飧，上事舅姑，下抚诸叔，灯火纺绩之勤，历七年如一日焉。道光庚寅，祥卒，妇年二十有二，仅遗一女，而诸叔已有六人，长者祗堪荷锄驱犊，余皆幼小无知。其苦况有令人闻而酸鼻者。妇旦夕拮据，幸延残喘，老翁盲姑俱无恙，日课诸叔，拾遗菜、收滞穗，一家十口赖以举火。乡里翕然称孝妇焉。平居端庄静默，不苟言笑，虽姻娅罕有见其面者。及翁姑没，妇哀毁如丧所生。时，诸叔俱能成立，四叔地光、六叔凤池，年至六十余，犹歔欷语当日事，戒其诸子曰：吾无尔伯母，焉有今日？汝曹谨志之勿忘。妇无子，四叔、五叔各以一男为之嗣。光绪癸巳，妇年八十有五，无疾而终，计守节六十四年。现附祀安邑节孝祠，尚未旌表。（廪生陈张书报）

　　节孝妇郑门吴酥娘事实

　　节孝妇郑门吴酥娘，凤山里大林蒲庄生员吴春波次女也。年十八，适同里大桥头庄儒士郑瑞哲为妻。事姑张氏，以孝闻。姑没，哀痛尽礼。家颇饶，妇独维家计，俾夫专儒业。咸丰乙卯，夫卒，妇年二十有三，遗两孤。长昌辉，仅二岁；次昌益，仅一岁。妇日号泣，矢志不渝。越三阅月，而生遗腹男昌俞。时族中有诸无赖者，欺其年少、子孤，百计窘之。妇屹不为动。至力不能支，始诣官自陈，情节剀切，官为之动容，尽拘诸无赖者痛惩之。事始解。妇精于记忆，租榖出入，钱粮多寡，无敢欺者。用是，家益嬴余，自奉极啬，而祭祀必丰，且能推有余以恤母家及乡里之贫乏者。盖慷慨乐施，其性然也。光绪己卯，昌俞入泮。庚辰，昌辉亦身列胶庠。人皆谓节孝之报云。丙戌，妇年五十有四，以疾终，计守节三十二年。丁亥，岁贡生吴凤鸣等以其事请旌，旋蒙奏准在案。（生员郭联书报）

　　吴节妇名确娘事实

　　吴节妇，名确娘，凤山里大林蒲庄生员吴春波第三女、节孝妇郑门吴酥娘胞妹也。母郑氏，生妇于道光十八年正月初二日，至咸丰庚申，妇年二十有三，适观音里楠梓坑街监生郭长显次子拱赛为妻。逾年，夫故，妇年仅二十有四，怀有五月娠，家仅中资。妇知书、能会计，出入租谷，皆井井有条。越五阅月而生男，心窃自慰。家有公田百余亩，岁收租谷二、三百石，角（？）悉踞之，妇略不与较。但躬自节俭，鞠养孤儿，幸不至困乏，有余则以瞻其父母家。如是者三十余年，始终罔懈。光绪己丑，其子联书已入邑庠，盖得力于熊丸之教也。甲午，妇年五十有七，以疾终，计宁师三十四年。妇在日，岁贡生吴凤鸣等曾于丁亥年以其事禀报唐道宪汇案请旌，经蒙奏准在案。（恩贡生周熙清报）

　　曾节妇名黎娘事实（媳妇许氏、吴氏另传于后）

　　曾节妇，名黎娘，邑西郊新庄仔农民曾池次女也。年十八，适城内豆菜寮职员简鸿升为继室。嫡子三，长寿耀，次忠义，三光清，均已成立。惟一女尚幼，赖妇抚之。妇又生一子、一女。同治戊辰，夫卒，妇年二十有二。除去花粉，甘心孀守，视前女如己女。未几，嫡子亦先复相继沦亡。时，妇有胞姊劝其别嫁，妇念儿孤女幼，誓死靡他。自此加意苦守，专心抚养，勤俭治家，竟与长妇许氏、次妇吴氏，并以节操闻。光绪庚寅，妇年四十有四，以疾终，计守节二十三年，尚未旌表。癸巳，其孙日新已入邑庠。（生员蔡国英报）

　　节孝妇简门许氏事实（姑曾氏见上篇）

　　节孝妇简门许氏，邑城内北门街许东海长女也。母林氏，生妇于道光戊戌。越咸丰壬子，妇年十五，适豆菜寮职员简鸿升长子寿耀为妻，善事翁姑，睦娣姒，且能助夫，勤俭成家。咸丰丙辰，夫故，妇年仅十有九，膝下无儿，日涕泣，向其翁乞为夫立嗣。翁从其志，为螟一子，妇躬自抚养，以至成人。迨光绪辛巳，妇年四十有四，以疾终，计守节二十六年。戊子，廪生赵德观等以其事报县请旌，旋蒙奏准在案。（廪生张简德报）

　　节孝妇简门吴香娘事实（姑曾氏见上篇）

　　节孝妇简门吴香娘，邑西门街吴聪女也。母陈氏，生妇于道光癸卯。越咸丰己未，妇年十七，适本城内豆菜寮职员简鸿升次子忠义为妻，夫癖好洋烟，翁遇之严，妇善言婉劝，夫感悟，为之改行。同治己巳，夫故，妇年二十有七，仅遗二女、一男，呱呱以泣，妇躬亲抚养，节腹奉舅姑，有余则以馈其父母。其孝行根于天性如此。先是，夫弟光清于乙丑年先逝，其娣不能终守柏舟，欲图改节，妇百计劝挽，至愿以所生之子为其叔嗣，竟不能留。娣既去，妇与姒许氏各以孀守支门户，和好无间言。光绪辛卯，妇年四十有九，以疾终，计守节二十三年，尚未旌表。癸巳科试，其子日新已入邑庠。（生员吴士俊报）

　　节孝妇黄门林面娘事实

　　节孝妇黄门林面娘，观音里楠梓坑街林凤泰次女，廪生林德华胞姊也。母郭氏，生妇于道光庚寅。越丁未，妇年十八，适同里篱仔内庄武生黄廷藻长子光致为妻。事姑陈氏，以孝闻。姑亦钟爱之。咸丰辛亥，夫没，妇年二十有二，遗三岁孤女，号恸欲绝，既念姑老，叔尚未婚，无人奉养，遂不忍死。夫姊怜之，因以一男为之嗣。未几，叔亦相继亡，妇矢志养姑，十余年毋稍懈。姑卧病床褥，妇日夜奉侍汤药，不离侧。及姑卒，擗踊哭泣，如丧所生。营坟奠祭，皆独力为之。家仅中资，妇量入为出，颇不支绌。同治癸酉，其嗣男再传不幸又卒。时，媳林氏已生孙五岁矣。妇与媳各以立节相勖。光绪丁亥，妇年五十有八，廪生杨化年等以其事请旌，今孙已成立，妇尚存。（生员郭联书报）

　　节孝妇黄门郑静娘事实

　　节孝妇黄门郑静娘，赤山里崎仔脚庄儒士郑学礼女也。年十七，适观音里楠梓坑街生员黄书高为妻。翁能觉，精越人术。姑林氏，庶姑亦林氏，妇承顺以礼，能得翁姑欢。越六、七年，不宜子，因劝夫置侧室，夫以贫辞。光绪庚辰，夫没，妇年二十有九，号恸几不欲生，自制哀辞，述夫遗行甚悉。尽鬻其簪珥华服，自此不复归寗。家有薄田数亩，岁收租榖二十余石，粗粝自甘，膝下无儿，仅螟一女孩为伴。闭门谢绝外客，长斋奉佛，如是者十余年。光绪癸巳，妇年四十有二，以疾终，计守节十有四年，尚未旌表。（生员许钓璜报）

　　张烈妇事实

　　张烈妇讳月居，字宝诸，祖籍泉州惠安县，花翎同知衔、敕赠文林郎、内阁中书讳鉴道长女，凤山光绪乙酉拔贡名大河胞妹，辛卯举人名大江胞姊也。年二十一，归泉州庠生何式吉为妻。越五年，式吉病故，烈妇恸几绝，屡思殉节，雉经三次，均为婢媪解放。继念未有所出，暂遏死念，请姑妐立族侄二为后。葬夫有日，从俗斋荐，为文哭奠，躬酹灵前，一恸垂绝，扶归房苏，托故伪寝，潜服金薄而没。时，光绪戊子二月六日也。里甲鸣官，文武各司搢绅士庶瞻拜于堂者，以千计。得旨旌表节烈，崇祀贞烈节孝祠，郡守李旌以「慷慨完贞」扁额，郡守邱旌以「义烈可风」扁额，晋江邑令张赠以诗，都人士编征题咏，其祭夫文刊入螺阳文献。子亦朓、亦胜俱幼读。（廪生卢尔德嘉报）

　　曾节妇事实

　　曾节妇，厦门陈莲瑞妻也。十七岁适陈，生二子，其次殇。至二十六岁，夫谢世。有姑年六十七，曾氏摒挡丧事毕，家徒壁立，慨然以妇道兼子道，日夜纺织，备极勤劳，奉养老姑，甘旨无缺，氏与其子仅啜粗粝。时值发逆寇漳州，氏以鹭岛迫近妖氛，其势甚蹙，恐覆宗祀。于是，扶姑携子求族中人之欲东渡者，挈之来台，贳居于凤之旗后，力操女红，养姑抚子。后其姑以天年终，无力归葬，遂瘗于打鼓山麓。其子渐长，为商家司会计，得尽菽水之欢，遂安业而家焉。有客自内地来，述其往事，闻者嘉之。现年（甲午）六十有一，虽属流寓，例得附焉。（廪生王汉秋报）

　　节孝妇郭门孙段娘事实（姑杨氏，另见）

　　节孝妇孙段娘，观音里三奶坛庄廪生孙邦时次女也。年十六，适同里楠梓坑街监生郭祥腾长子拱星为妻。姑杨氏，卧病数年，妇奉侍汤药维谨。夫素有颠疾，发辄数月，妇尽心调护，至忘寝食，亦略无怨悔。同治丙寅夫卒，妇年三十岁，有子一、女二，抚养婚嫁诸事，皆独任之。待夫族和睦无间言。现年（甲午）五十有七，得孙二人、孙女一人，未奉旌表。（廪生孙鸿飞报）

　　节孝妇张门陈月娘事实

　　节孝妇陈月娘，大竹里林竹竿庄农民陈杰老长女也。母张氏，生妇于嘉庆甲戌，至道光癸巳，妇年二十，适城内中和街张谦为妻。姑病痿痹，举动需人，妇日夕扶持，无稍懈。越五年，姑卒。又四年，夫亦卒。时妇年二十有八，仅遗三岁孤儿，薄田数亩，入不供出。不得已，为人纺织澣衣，得其值以佐之。乃有族人某者，性奇贪，托言旧债未还，日迫索不已，妇至借贷以偿。族人亦无所施其巧，遂安之。同治戊辰，妇年五十有五，以疾终，计守节二十八年，未奉旌表。光绪辛巳，其孙书声已入邑庠。（廪生欧道行报）

　　畲节孝妇事实

　　节孝妇畲蕊娘，仁寿里阿公店街商民畲财长女也。年二十四，适半屏里右冲庄陈乌为继室。事后姑王氏，以孝闻。咸丰辛亥夫卒，妇年二十有九，遗两岁孤及二女，一家五口，仅足自给。妇竭力维持，仰事俯畜，各称厥职。如是者二十七年，及姑卒，葬祭如礼，时子已成立。光绪丙戌，妇年六十有四，以疾终，计守节三十六年，未奉旌表。（生员郭联书报）

　　吴烈妇事实

　　吴烈妇讳春荣，港东里海坪庄农民吴寮次女也。母曾氏，生妇于道光乙巳。越同治丁卯，妇年二十有三，适同里东港街武生沈廷荣为妻。翁五湖，姑许氏，妇承顺以礼，有叔三人，亦赖妇抚养。同治庚午六月夫卒，妇年二十有六，遗孤尚未周岁，妇哭之恸，时有殉亡志。翁姑防之密，父母虑其有引，决意迎归，劝慰之。妇曰：吾从夫而死，义也。父母毋恋我。因预言死期，至期，果从容服洋烟而逝。颜色如生，笑容可掬。时庚午七月二十日也。子名保成，今已成立。未奉旌表。（生员吴兆汉报）

　　许贞孝妇事实

