<!-- { "loadSidebar": true } -->
　　钦加同知衔、特调凤山县正堂、随带加二级纪录十次邓，为丐勒纵横等事。光绪五年三月初三日，据观音、半屏、赤山等里楠梓坑街绅士苏瑞麟、郑宗年、郭对花、吴新图、赵德观、林启泰、吴锡龄、总理黄联受、乡保陈林、庄耆许高升、谢吧能、吴福荫、铺户义成号、春隆号、专美号、春林居、协盛号、协吉号等佥呈称：尝闻设此丐首，原为约束散丐，无扰民间。向来给有微资，乃是哀此焭独，矜不成人，多寡听人自取。未闻视为利薮，故意赂充。养济院丐首年分四季，各往庄街逐户收费甚多，尚不知足，复逢庄人嫁娶以及功果等事，俱敢强索，肆横无忌，激得半屏里右冲庄衿耆徐临庄等，于道光三十七年十月间呈蒙前邑主丁出示，并列规条，禁勒竖碑。自此，丐首遵示而行，乡民至今免受多索，颂德不忘。但麟等里内等庄，无此示禁勒碑，此数年来，凤山寮（即养济院）丐首李寻贪利玩法，年各三、五成群，分往庄街收费。遇有庄民丧喜等事，概以强索不从，较闹不休。乡民受勒者多，以致林九、林拱成、林断贿赂朋充。陂城西门外寮乞丐之丐首，亦各觊觎效尤。加设有大显、二显、逃庄、看头名目。查有庄民丧喜等事，随时到处言伊看头，不论若干日，每日要领看头钱二百文，俱要较讨糖员饭菜丰美。迨事完止，并要勒讨厚礼，带回与丐首收用。有一不从，纠党拥家扰闹，谁能堪此肆横？兹麟等目击心骇，议要访照丁前主示禁规条。麟等未敢擅便，粘后请电，是否出自爷裁。合亟据情声明，佥乞电察丐勒纵横，恩准示禁勒碑，以垂永远，而安乡民；阴隲齐天，公侯百世，阖里均歌祝沾叩等情，并抄粘禁条一纸前来。查丐首纵丐强索，亟应禁止。兹据佥议，访照丁前县示禁规条，开单呈阅，尚属允洽。除呈批示外，合行勒碑示禁。为此，示仰该庄暨阖邑士民人等知悉。尔等各庄遇有赛愿喜庆及冠婚丧祭事件，应照后列章程给发。该丐首倘敢仍前任意强索，倚众横行，许尔等随时禀明，定即严拿究惩，以杜滋扰，而安地方。毋违，特示。

　　计开：

　　一、遇民间生辰、生子弥月、四月、周岁暨赛愿、进中一切喜庆事件，演戏请客，准向喜庆之家讨钱二百文，如无音觞情事，不得强索，如违拏究。

　　一、遇民间嫁娶，有贫富之分。如系亲迎，乃有力之家，定其给钱二百文。如无亲迎者，量力酌给，至多以百文为准。不得无所分别，任意多索，如违拿究。

　　一、遇民间丧事，有力之家，无论斋忏几天、竖立几旛，皆给钱二百文。如无斋忏、竖旛之事，量力酌给，不得恃众强索，如违拿究。

　　一、禁凤山寮丐子，责令丐首仍循旧章安置，各归丐首严行约束，无许三、五成群，在于乡村内外强行索扰。若丐首故纵分肥，经察出，惟该丐首是问。如外来乞丐滋端，亦当随时禀明发落，如违，定提丐首一并究治。

　　一、禁乞丐三、五成群，阳为求食，暗操偷路。凡于僻路孤村，尤敢恣行不法，大为地方之害，自应一律禁止。倘敢故违，许地保商民人等拿解，定即按例惩治，决不宽贷。

　　一、遇民家喜事请酒以及丧作功果等事，该丐首准用一丐到处看头，约束散丐走避，每次定给钱一百文。娶婚不许讨食糖员成桶，功果不许讨食酒肉美味好菜，俱各听人便菜饭给食，违者听其捆送，并提该丐首革办不贷。

　　光绪五年闰三月初九日给。

　　严禁呆钱碑

　　在中和街隘门下。高三尺六寸，宽二尺。正书十五行，行二十七字。其辞云：

　　特授福建台湾南路等处地方协镇府世袭云骑尉安、署福建台湾府凤山县正堂加十级纪录十次丁，为遵札严禁事。案蒙按察使司兆，札奉上谕通饬严禁查拏奸民私贩、私铸及搀和行使小钱究办，并将民间所用呆钱收缴解省销毁等因。蒙此，案查先蒙宪檄，业经饬差搜拿究办，并出示严禁在案。无如贪利商民，不遵示禁，复敢接济私铸鉎铅呆钱混行搀用，以致近来小钱仍前日肆流行，大为交易之患。兹蒙饬催前因，除再勒限兵役搜获拿究外，合行出示严禁。为此，示仰阖邑各铺户暨军民人等知悉：尔等交商贸易，务须一切遵用局制铜钱，不得仍行接济奸民，复将鉎铅小钱滥用。自示之后，如再不遵，复敢仍蹈故辙，则是冥顽罔觉，一经兵役查拿破案，除将呆钱充公并将该铺户照例治罪。本参府、县主言出法随，决不姑宽，各宜凛遵，永远示禁，毋违。特示。

　　道光二十八年三月日，城工总理同各铺户勒石。

　　重建庙学碑

　　在旧治圣庙大成门外左壁。高二尺七寸，宽一尺六寸。正书十六行，行三十三字。其辞云：

　　圣天子御极二十有二年，海宇廓清，以其地置郡县，南属凤山，建黉宫于莲池潭上，山明水秀。台之登科，自凤山始。特事在草创，所建文庙、启圣祠，制犹朴略也。十余年来，风雨飘摇，仅存椽瓦。先圣庙堂，窘于寒暑。四十三年，莱阳宋公永清以平川令调宰兹邑，行释菜礼。怆然念之曰：凤山自有君天下来，版图未入，文教不施，今声名文物得与中士媲美，称为盛事。苟庙宇隘陋，无以体圣天子尊师崇儒至意，伊谁之责哉？于是，请上宪集绅衿捐俸输将，鸠工兴建，高大前制，增两庑、棂星们，因地制宜，靡不周备，垣墉丹漆，涂塈以法，诚壮丽巨观也。侯之用心可谓至矣。侯犹虑无以广圣泽，爰设义学、置学田，其为厥庙筹更深也。士岳来教是邑，诸生具陈其事，请为文以纪。士岳谓文庙告成，士皆欢感，从此子益知孝、臣益知忠，工文章者显当世，立事业者昭后代，莫不由文教中来。是则侯之为政能达本也，功德大矣；岂特以廉明勤慎为良已哉？谨刻石以记。

　　康熙四十七年十月既望，凤山县儒学教谕施士岳记并书。

　　重修文庙碑

　　在旧治圣庙大成门外左壁。高三尺六寸，宽二尺四寸。正书二十行，行三十字。其辞云：

　　文庙之废兴，前人记之详矣。鹏业莅任之初，从邑侯李公丕煜行释菜礼，时大成殿、启圣祠以及两庑、棂星门靡不毕备，圣天子文明之治渐被海外，猗欤盛哉！越明年冬，飓风作，庙门、棂星门暨两庑围墙椽瓦圯坏甚，盖自是兴者又几于废矣。侯怃然曰：是乌可以已耶？爰取大木，亟命工师仍旧址而建棂星门焉。瓦之塌者补之，门之坏者新之，墙之倾者筑之，两庑之圯者葺之，取其质不取其华，取其坚固而久远，毋取其苟且于目前。庙既新，鹏业因进诸生而语之曰：而亦知侯新庙之意乎？夫宇宙莫大之事业，由于文章；千古不朽之勋猷，本于名教，修身立行者，大儒有用之学也；砥砺名节者，士人经世之具也。古之学者，本穷理之识，以尽乎正心诚意之功，而修齐治平之理寓焉。是故出其所学以献之廷，为王国之桢也；本其所学而体诸躬，为有德之彦也。今之学者，不务耕述实修，而孜孜焉帖括是尚，以为弋取功名之具，庸讵知功名非可强求，毋论其必不可得也。即可幸而苟得，终无当于经济之学。呜呼！何其不思之甚也。司马温公曰：士先德行而后文学，德行不立，文将焉用？韩退之进学解曰：业精于勤、荒于嬉，行成于思、毁于■〈忄遀〉，诸生业患不能精，毋患有司之不明，行患不能成，毋患有司之不公。今之学者，业果能精乎？行思能成乎？若犹未也，将谁之咎哉！朝廷尊师重道，作育人才，立卧碑以教督，而又制「训饬士子文」颁行天下，务使天下之士崇正学而黜邪说，敦实行而弃虚声。士苟能惕然自励，以振拔于庸众之流，朴者进于雅，顽者化于秀，海外多士相与观摩切磋，则从兹以往，文教日成，邹鲁之风何难再见于今日乎？是则余之所厚望也夫。

　　康熙五十八年月日立。〔富鹏业〕

　　新建明伦堂碑

　　在旧治圣庙明伦堂右壁。高六尺一寸，宽二尺。正书二十行，行六十四字，其辞云：

　　礼称大学始教，皮弁祭菜，所以致敬于先师，以尊道德也。盖古人因学而有庙，自夫子之元子、众子，以至公卿大夫、元士之适子与凡民之俊秀，莫不造于学。虞庠上下，夏序东西，殷胶左右，无非学舍也。后世重庙而轻学，戟门頖宫，专崇庙貌，而春秋礼乐、冬夏诗书，无复教之之地。盖古意之存焉者寡矣。我国家令典，自大成殿外，必有明伦堂，以为敷教之地。通郡邑皆举为法，所以养士之制甚备。独台湾一隅，僻在海外，前此郡学明伦堂未建，陈清端公璸至，始奋起而经营之。迄今两庑有六艺斋，为诸生肄业之所，庙与学乃以无缺。盖兴学立教，类非俗吏之所能为也。凤邑在郡治之南，学宫独据形胜之地；庙前泮池，方广里许，多植芰荷，即志所称莲池潭也。余以乙丑冬巡行至凤山，谒先师庙，召诸生讲学所谓明伦堂者，湫隘仅数椽。其旁即教谕寝息地，训导且僦居他室。问所为莲池潭者，莠氏侵牟以为利薮，日张网其中，芙渠荡然无复存者。知邑事吕令作而言曰：锺琇莅此二年，念明伦堂之未称，已度地鸠工，谋于大成殿之右建堂三楹，为讲学之所。又修其旧有之堂，以祀子朱子，而并建名宦、乡贤二祠，以补旧日之缺焉。余许其请。更令清厘池，以还旧观。越明年，吕令告蒇事。盖经始于乾隆十年十二月，至十一年六月工始竣，凡费番镪一千有奇。因求余文记之石。余尝以知县者知一县之事也。一县之事，有大于养与教者乎？不知所以教，至并教之地而废之，其所谓养者可知已！今吕令之用心甚勤，既力扩明伦之区，俾为师者有成材之区，为弟子者有受教之所，而又以其余力建祠，以兴贤而劝善，而泮池之水以浚，大小于迈者咸悦。余故乐得而志之。董其事者，本学教谕庄元、博士弟子童作楫、卓梦釆、余有成、陈正春，例得书于石。

　　钦命巡按福建台湾等处地方都察院兼提督学政、云南道监察御史，加一级纪录三次范咸敬譔（以下捐题官绅姓氏凡七十五人，不具录）。

　　乾隆十二年孟夏月榖旦勒石。

　　重浚莲池潭碑

　　在旧治学宫右壁。高二尺六寸，宽一尺四寸。正书十二行，行二十四字。其辞云：

