<!-- { "loadSidebar": true } -->
　　赏换花翎、补用清军府、摄理凤山县正堂、加十级记录十次李，为遵批勒石事。照得本摄县详请兴隆等五里新圳水租酌议减轻，并将赢余银两，拨充宾兴经费一案，兹于本年十一月十八日奉臬道宪夏批：据详暨另详宾兴章程均尚妥协，仰即遵照勒石，俾垂永久，仍将石刻摹塌一纸送查缴。又于十一月十一日，奉本府宪周批：据详已悉，仰候本道宪批示饬遵缴等因。奉此，查前项水租，先奉宪饬以抽收太重酌议减轻，分别定章，详明立案。当经本摄县遵照酌议，所有此项水租，如于年内完纳者，每甲收银二元二角；次年正月以后加抽三角，四月以后加抽六角。赤山里照旧抽收，毋庸更议。牵匀计算，每年约减收银九百元，实尚收银二千八百元。前项收费辛工、香油各款，共需银二千元，均系必不可少，应准照旧开支。总理辛工、杂用，年定银二百元。统除以外，仍有赢余银六百元，应请拨充宾兴经费，为卑县各生员晋省乡试之需。此款，自同治十三年起，定限每年于五、六、七三个月内，分期由该圳总理全数缴清。所有衙门内外一切陋规，概行永远革除，不得另设名目加增私索，以恤民艰。综计该总理全年出纳之数，有盈无绌，固不准于修圳工程草率偷减，亦不准于应缴宾兴一款拖延短缴。自此以后，该圳总理如围水懒惰，业佃告发，或侵吞宾兴经费，逾限短缴，均即饬革追办，不准复充。倘办理妥协，并无过误，亦不准地棍、土豪营私舞弊，牟利钻充。即有事故，应行另举更换，必须择就地殷实之户，自有田业坐落该圳，确于圳务熟悉情形者，方许充当。每年修筑工竣，着该总理具禀报县，即由卑县轻舆减从，亲赴该圳巡阅一次；一切夫马需费，概行由官给发，毋庸该总理费用丝毫。至宾兴经费，于体恤寒畯之中，实寓造就人材之意。惟生员中亦有殷实之家，自毋须与穷儒争此薄利，亦经分别定章具详各在案。兹奉前因，合亟勒石以垂久远。须至勒石者。

　　计开宾兴经费六条：

　　一、此项经费定限每年于五、六、七三个月分期缴清，逾限一月，准由书院监董禀请，将总理斥革追办。

　　一、此项经费应交何家郊行代收存储、如何生息，由监董自向议明，禀县谕饬承办。

　　一、应试生员，每名给发洋银二十元。其家道实在殷实者，有志观光，尽可自备资斧，此项经费，概行扣给，以臻实惠。

　　一、冒领银两，并不赴省应试者，查出加倍追回。其临时或有患病等事，不能应试者，应令告明监董，缴回领款，仍交郊行存储。

　　一、每届乡试之年，应试各生员先赴监院处报名，公议实须给银者，造册报县。由县列单谕饬郊行照数按名给领，仍取领状汇缴存案。

　　一、此项经费，每科除给领后，如有盈余，存俟下科凑发，毋论官绅，永远不准挪移别用。如违，惟该郊行赔偿。

　　同治十二年十二月日立。

　　凤仪崇祀五子并立院田碑

　　在本院讲堂东壁。高四尺二寸，宽四尺。正书三十九行，行四十字。其辞云：

　　凤仪书院，建自嘉庆十有九年。时朴葊吴公，以贡生张廷钦、郑朝清董其成焉。中祀奎星、仓圣，则本于敬字亭。亭盖嘉庆五年奋社同人鸠金而设，并奉二神，尚未有祠以妥之。惟所捐资，为每岁拾字纸夫费外，概存息产，计至院成之后，置有四千余金，诸同人遂充之凤仪为膏火田。此与文昌帝君合祀所由来也。顾思书院创制，宜崇先贤，以正学统。学统正而后世识所依归。有宋濂、洛、关、闽五夫子，上接洙泗之渊源，下开万古之聋瞶，是必增祀斯堂，春秋典祀勿替。何况凤仪院租倍于昔日，司事者其可忘奋社诸君之举，而不重为振兴耶？垂芳自愧棉力菲薄），未能于斯道有功，第念先人有志未逮，今者言犹在耳，忍令风气日趋而辞「越俎代庖」之责哉？同治壬申夏，爰请于邑主孙公未克举行，越饶公署篆，又未几卸事。癸酉春，卓如李公莅凤数月，推本化原，留心士习，乃复请而行之。并将院田租款，立石以示不朽，且冀后之有同志者。后学蔡垂芳记。

　　一、嘉庆二十年，建余衍元佃租二十石、银一百一十元。二十一年，建董集佃租三十八石、银二百四十六元。二十二年，建陈俊佃租三十二石二斗，又糖六百十五斤、银二百一十元；建周乌生佃租九石、银六十元；建董朝老佃租五石二斗、银三十四元。建董周佃租六石九斗五升、银四十七元。

　　一、道光元年，建董追佃租二十石、银一百零一元。二年，建余水佃租十九石、银一百三十元。三年，建董游佃租七石、银四十七元。以上俱址大竹里能雅寮洋，年合配正供谷一十石零三斗零三合，折银一十四元八角六瓣八尖。又带饷银四钱六分六厘，匀摊银五分六厘、匀丁银一钱七分五厘。

　　一、嘉庆十四年，建黄俨卿、何熙周佃租一百八十二石八斗、银四百六十三元。

　　一、道光三年，建黄启东、启明佃租三十石零四升、银一百四十元。五年，建郑宣治田一邱，完大租二斗二升、银六十二元。八年，建郑宣孝佃租一百六十四石九斗四升、银一千二百元。十二年，建宣治佃租三十八石四斗九升二合、银二百元。以上址崎仔脚洋。十六年，建陈光成山仔脚洋田一甲五分、银二百元。

　　一、咸丰九年，建朱英赤山洋田一甲八分、银四百六十元。以上俱址赤山里，年合配正供谷七十四石四斗八升二合，折银一百零三元六角二瓣四尖。又匀摊一两零八分九厘六毛、匀丁一两零九分。

　　一、嘉庆二十三年，蒙郑府宪讯黄硕德告郑妈恩霸租一案，将水底寮大租一百二十二石配充本院。二十四年，建蔡廖和佃租一所、银二百三十元，年纳梁头饷银四两，址小竹里梅陇廍洲。建简源水田一甲九分三厘、银八百三十元，年纳连兴学租折银三十九元二角八瓣五尖，址凤山里旷地仔洋。二十五年，建吴欣洲园一所、银一百三十元，址港东里后廍洲。

　　一、道光六年，建枋寮街张超明园二宗、银五百五十元，年纳三屯馆大租二十五石。十一年，张简选喜完院租十二石，址小竹里考潭庄。十二年，建秦君送田园共四段、银一百八十元，年纳奋社租三石三斗九升，址赤山里滥埔洋。十四年，建陈老番田一甲三分三厘、银二百九十元，年纳三官堂租六石六斗五升，址赤三里三甲六埔。二十七年，蒙邑主将叛产田二甲谕充入院，址观音里檨仔脚洋，年纳正供七石九斗。二十九年，黄朝章喜充水田四分、银一百零八元，年纳徐业主租二石一斗六升一合，址半屏里檨仔林后洋。

　　一、咸丰四年，蔡逢源喜充水田一所、银四百六十元，年纳番业主租五斗，址港东里加雾朗庄。八年，蒙罗邑主将草仔寮浮复园三十六甲五分，每甲该配租银一元充入本院，址文贤里。九年，建简文来水田二分四厘、银七十元，年纳正供一石九斗三升六合，址凤山里涂库洋。

　　一、同治元年，建林亮水田五分、银一百三十元，年纳张头家谷二石五斗，址凤山里陂腹内洋。建张水婶水田九分、银二百一十元，年纳马料饷银二两二钱一分四厘，址小竹里后庄洋。建朱英园二分五厘、银四十元，年纳黄头家谷一斗，址峦里寓潮埔洋。三年，建吴心创水田五分、银一百四十元，年纳洪隆记谷三石，址中林洋。四年，建吴心创水田一甲、银三百五十元，年纳石丹记谷六石，址应公口洋。建卢呈芳水田一甲五分、银千零七十元，年纳正供四石八斗五升，址陂仔后洋。五年，建王根水田六分五厘、银三百五十元，年纳正供三石九斗，址涂库头洋。以上俱凤山里。又蒙丁道宪将本邑曹公圳每年由总理甲首抽出银六百元充入书院，为师生束修膏火，有地方事，则暂作防堵诸费。十二年，蒙李邑主充入罚款银二百元，建置义学舍一所，址本城内斌忠祠旁。

　　大清同治十二年岁次癸酉夏三月吉旦，郡庠生蔡启凤遗命男垂芳敬立石。

　　惠我无疆碑

　　在凤仪书院讲堂东壁。高三尺八寸，宽二尺。正书九行，行二十九字。其辞云：

　　郡司马郭公兼莅凤篆，自春徂秋，八月之间，湛恩遍及，民不能忘，因而作颂。颂曰：景彼西雍气势庞，刚方梗概式他邦。时膺简命兼南服，奚忍高怀卧北窗？龙井祷祈云霢霢，凤冈优渥水淙淙。米珠薪桂心弥苦，指廪倾囷力共扛。犹解倒悬登衽席，相古处返纯厖。群伦化及来驯雉，四境帖然无吠尨。鞅掌贤劳恒继晷，清厘案牍每排釭。辟雍钟鼓鸣鸾玉，钱榖簿书响木梆。不屑市恩烦济乘，祗期平政早成杠。欢颜得庇惟广厦，恻隐之心是满腔。历溯邦君真寡偶，自来国士本无双。言归遵者攀龙衮，介寿跻堂饮玉缸。空载频添刺史石，怀清直比使君江。口碑载道传遗爱，留待輶轩下釆憧。又歌曰：今春公来自治中，方欣群类托帡幪。公不我留弃我去，我从去后每思公。公留遗爱在人口，历久传闻有异同。千百为公赓十一，垂之金石永无穷。

　　道光二十七年丁未秋九月，阖邑衿耆镌石。

　　宽以猛济碑

　　在凤仪书院讲堂西壁。高三尺六寸，宽一尺八寸。正书八行，行十五字。其辞云：

　　此以颂古人之善政也。今我凤治丁邑侯，于戊申冬，适奸民竖立伪旗，抢夺楠梓坑各街铺，幸赖丁公执政，始则严拿巨盗，执法惩办，继而小心超雪无辜，此实有合于古人。我士庶无以为颂，爰铭之石，以彰不朽云尔。阖邑绅士耆铺人等共立。

　　道光三十年正月同立石。

　　禁胥役勒索绅衿碑

　　在凤仪书院头门内。高四尺一寸，宽二尺一寸。额横书「奉宪禁胥役勒索绅衿碑记」十一字。下正书十行，行三十五字。其辞云：

