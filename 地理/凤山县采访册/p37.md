<!-- { "loadSidebar": true } -->
　　咸丰三年，闽、粤公呈，蒙邑侯郑批：逆匪戕官陷邑，该粤人如果志切同仇，自宜首援陂城，次擒逆贼，禀解惩办，庶几不愧义举，乃竟怀挟私嫌，擅攻闽庄，焚抢掳杀，不分良莠，村社悉成焦土，财物被掠一空，难民无家可归，流离失所，因而被水冲毙、逃难死亡者，不可胜计。居心残忍，莫此为甚！嗣因本县会营督带兵勇顺途剿办逆匪，克复陂城，并以闽庄难民因粤堆未撤，不敢归庄，当蒙道、府宪谕饬撤堆，并经本县会营节次出示，谕令遵照各安生业，毋许擅出滋事，不啻三令五申。该总理等利令智昏，置若罔闻，甚至纠集匪徒，复出攻抢，连杀毙命。现据闽庄纷纷呈控，殆无虚日。此次该粤人因向嘉早等庄索取前次诈赃不遂，互相斗杀，本县已有所闻。该总理等犹敢饰词混禀，希图抵塞，似此抗违宪谕，荼毒良民，实属目无法纪，俟即会营带队亲临查拿究办。该总理所设各堆，克日尽行撤退，如再玩抗滋端，定请大兵剿捕，并惟该总理等是问。懔之，勉之。

　　又

　　咸丰三年六月二十五日，汤得升禀臬道宪徐公云：为禀请察夺事，窃卑职奉宪台饬委统带大队弁兵，协同安平水师中营，前往凤属数次与贼打仗，连擒股首五六十名、匪伙七十余名，经准曾参将会同郑署县分别陵迟斩决，恭请王命正法，其余大股首林恭等十余名，拟另行解县勘办。但四处虽因克复平静，奈粤人尚四处伏杀闽人。卑职于此本月二十二、三两日，会同陈署押司国忠、祝护都司延龄分头弹压，谕令撤退粤营。该粤人不惟屡次不遵，尚且逆言欲俟红顶大宪到地，方肯罢息。卑职等见其所行，情同叛恶，即督同兵勇极力向前押退，该粤人胆敢擅将穿山龙九节连环（此即粤庄大炮，名说见「兵事」下部「请追粤炮议」）施放。卑职等一时未敢轻举，暂将队伍撤回陂城。肃禀，伏乞宪台察夺。

　　以上三则，系道光十二年及咸丰三年两次粤庄义民攻掠闽庄之案。缘此次釆访，每询及粤庄义民，无不切齿痛骂，谓其名为义民，而实则甚于贼。由是观之，粤庄义民殊无足纪；无怪其莫肯为之查报也。

　　 寿考

　　孙屋，嘉祥里五甲尾庄人，现年（甲午）九十七岁，体尚健，子二人，孙五人，曾孙七人，四代相见，今方未艾。

　　施玖，嘉祥里南安老庄人，壬辰年终，寿九十六岁，妻林氏尚存，现年（甲午）九十三岁，子二人，孙七人，曾孙三人。

　　李士育，港西里水泉庄人，现年（甲午）九十五岁，妻陈氏，寿考齐眉，子三人，孙六人，曾孙七人。

　　杨课，嘉祥里山富寿庄人，现年（甲午）九十岁，子二人，孙六人，曾孙六人。

　　苏港水，维新里大社庄人，现年（甲午）八十九岁，子二人，孙四人，曾孙六人。

　　林光传，嘉祥里大崎头庄人，现年（甲午）八十七岁，子二人，孙七人，曾孙九人。

　　潘才，嘉祥里四块厝庄人，现年（甲午）八十五岁，妻林氏，八十二岁，寿考齐眉，子四人，孙十一人，曾孙四人。  
　 
辛部

　　列女

　　黄烈妇传

　　烈妇黄弃娘，旧治安平镇黄堂壮女，年十九，适伪宾客司傅为霖次子璇。为霖以反间谋泄，父子俱置极刑，眷属谪配。氏兄铨，为氏营救，得免。方璇之被系也，氏犹冀其生，及父子遇害，遂决意身殉。其兄多方慰之，氏泣曰：今日之事，子为父死，妻为夫亡，于理甚顺，妹复何憾！遂自缢死。今从祀节烈祠。（旧志）

　　阮烈妇传

　　烈妇阮荫娘，本县人，年十六，适王寻，居安平镇，未有所出。寻伯兄有遗腹子，嫂已别适，氏抚之如己出。未几，寻殁，寻仲兄来哭殡毕，氏请以所抚侄为夫立后。仲许之，遂阖户自经。仲嫂救苏，且慰之曰：叔死，不可复生，姒何自苦乃尔？氏曰：夫死誓不独生，倘得藁葬夫侧，俾遂同归，愿足矣。仲悯其志，使人防之密。氏醉以酒，即严妆整服，从容就缳。事在康熙二十二年五月。雍正五年祀节烈祠。（旧志）

　　郑烈妇传

　　烈妇郑月娘，县中洲庄人，年十九，归儒士王曾儒。逾年，儒卒，翁以贫故，欲速葬。月娘乞稍停，愿死同穴。翁骇然，嘱邻媪劝之。月娘曰：夫病剧时，吾以死许之，义不可移，投缳而死。绅士竞挽以诗，知县宋永清嘉其节，亲祭氏坟，匾其庐曰「百年今日」，盖宋挽诗有「百年今日乾坤老」句也。时合葬旧治依仁里内园路西。（旧志）

　　黄节孝妇传

　　节孝妇黄氏，凤山庄人，本县学生员李时灿妻，年二十二，灿卒，子俊臣，甫四岁。家贫守节，孝事老姑，常于海滨拾蛙蛤以佐甘旨。乡人怜而恤之。年七十卒，子孙皆成名。乾隆十四年，题旌，祀节孝祠。（旧志）

　　王节烈妇传

　　节烈妇王掞娘，竹桥庄人，年十七，归夫黄研，逾年，研卒，无嗣。或劝别适，氏曰：妇人从一而终，夫亡无子，惟有一死无愧九原而已。服三年丧，将大祥，告其姑与母曰：我生不辰，不能终媳妇之职，报鞠育之恩，忍死至今，为夫服耳；今事毕矣。于大祥日，哭泣尽哀，夜起梳洗，投缳而绝。缙绅挽诗盈帙。（旧志）

　　吴烈妇传

　　烈妇吴洁娘，县竹桥八，年十八，归夫黄尚志。尚志疾剧，语氏曰：予病不起，未有子嗣，难以守节，死后汝宜自计。氏泣曰：夫之不幸，乃妾之不幸，若果不起，誓不独生。寻尚志卒，家方治殓，氏更素服潜出村外半里许，投水死。（旧志）

　　黄孝烈妇传

　　孝烈妇黄明娘，本县人，年十九，归夫金仁。越三年，仁卒，无嗣，舅姑老且病，氏奉养备至，久而不懈。寻舅姑相继亡，氏亦病笃，人欲为延医，氏却之曰：吾不从夫死者，为舅姑也。今舅姑往矣，吾何以生！不药卒。闻者哀之。（旧志）

　　董节孝妇传

　　节孝妇董氏，县兴隆庄人，儒士李凤妻，年二十，凤卒，遗腹生男，守节四十年，事舅姑尽孝，抚遗孤，俾成立。知县邹承垣赠匾「节孝可风」。（旧志）

　　成孝妇传

　　孝妇成桂娘，县兴隆庄人，儒士黄忠妻，家贫甚，事舅姑以孝闻。时，姑病笃，忠外出，氏医药无计，刲股肉以进。姑卒不起，送终尽礼。里邻知其事，咸服其孝。（旧志）

　　曾节孝妇传

　　节孝妇曾好娘，县兴隆庄人，儒士卢从妻。从卒，遗孤三岁，家贫困，氏勤女红，抚养之，俾成立。事舅姑，菽水尽欢。后子奇游郡庠。邻里称其节孝。（旧志）

　　李节孝妇传

　　节孝妇李快娘，县竹桥人，儒士黄奖妻，夫卒，氏年二十三，矢志柏舟，事舅姑菽水尽欢。里邻称羡。家淡泊，抚孤成列、成均立，督孙曹中、梦兰等联游泮水。人以为节孝之报。现年八十。（旧志）

　　黄节孝妇传

　　节孝妇黄喜娘，县兴隆庄人，儒士曾亨观妻。初籍内地，夫渡台殁，氏年二十四，家无担石，勤纺绩，以奉老姑，严训督，以课幼子。念夫外殁，携子东渡，省夫坟，择仁而处，遂籍于凤。其苦节完贞，里邻称羡。子成立，现年八旬余。（旧志）

　　杨节孝妇传

　　节孝妇杨茂娘，县兴隆庄人，儒士谢乞老妻，年二十，夫故，未有男嗣，氏不欲生。因念老姑在堂，转烈为节，茹苦尝辛，以供菽水。立嗣抚养，以绍夫后。姑殁，送终尽礼，乡里钦其节孝。现年五十余，子孙成立。（旧志）

　　贞孝烈妇苏门张云娘传

　　贞孝烈妇苏门张云娘者，港西里滥仔庄民张诒诸第四女也。嘉庆戊辰八月十六日生，襁褓中笑啼喜怒不类群儿，稍长，秀外慧中，潇洒出尘，周旋膝下，能当父母意。闻儿辈读书，自恨身为女子，不得与读。尝云：女子以无才为德，不宜有所表见。是以韬四光匿迹，日在家人姊妹间，而初不见其奇也。父母家颇饶，以儿女成行，艰于鞠育，遂许配本里龟屯庄苏扁之长子玖郎为幼妇，择吉过门。滥存、龟屯，庄既比邻，父母翁姑又素相契密，往来无间，然犹未成婚也。道光壬午，玖郎殇，时云娘年仅十有五，哭之恸。父母翁姑咸劝慰之。云娘故孝顺，恐伤翁姑父母心，因勉强节哀。然自此不言归寗矣。父母或强之返，延刻即还，不留一宿。父母虑其年少，孀守为难，语涉再配事。云娘指誓天日，以明之死靡他。且言儿本来独居，自然无苦。父母知其志不可夺，听之。翁姑察其无去志，愈加钟爱。越六年，翁姑惑于俗论，议以云娘再配其次子某。婚有日矣，云娘知不可谏，不动声色，若为从令也者。裁制完备，诸事妥帖，先期三日，云娘阴换新服，且将新郎之衣籍其木主之下，而莫之知也。乃向其姑托言连日劳顿，倦甚思睡，勿令搅扰，遂闭门而入，上床垂帐。顷之，呼唤不应，推门入视，则抱玖郎木主于怀，端坐而逝。时，道光八年戊子夏四月初八日也。距生于嘉庆戊辰，享年荩二十有一云。论曰：语有之，慷慨捐生易，从容就义难。兼而有者，其惟云娘乎？以彼天生性质，使易为须眉丈夫，得称其志气，其震地惊天之事业，当不胜屈指。乃身为女子，至以无才为德，不宜有所表见。殆如仙佛现身，俯视人间名教事，一行云流水之自然，而无所矜心作意于其间乎？及其杀身成仁，舍生取义，严霜冷雪之操，出以霁月光风之度，存万古之纲常，固千秋之气节，树乾坤之柱础，建闽阃之干城，斯何如行谊哉！而一没于妇人女子之自晦，一掩于庸众习俗之愚顽，遂使卅载之潜德，将微一旦，而幽光始发，知天下古今女中夷惠，其湮没于荒陬僻壤间者，何可胜道？能不悲哉（咸丰七年恩贡生萧文凤撰）！光绪五年生员陈鸣阳、江元徽以其事禀请前邑侯饶公，准予崇祀烈女祠，并于本邑儒学冯公任内禀报赴部汇案请旌，蒙奏准在案。（生员陈鸣阳报）

　　节孝妇蔡门王器娘事实（廪生卢尔德嘉汇载）

　　节孝妇蔡门王器娘，邑仁寿街王泰山女也。年十六，适庆安街儒士蔡本妙为妻。翁玉儒，姑陈氏，继姑吴氏，先后承顺二十一年，勤劳不倦。夫卒时，妇年方二十有二，屏去妆饰，翁姑在堂，家颇小康。嘉庆壬申，姑卒。道光丙戌，翁卒。庚寅，继姑亦卒。十九年间，连遭大丧，妇哀毁如礼。伯二人、叔三人，帮妇襄葬事，家因中落。服既阕，伯叔议分家产，感妇一片苦心，愿于格外多让房产三百余金，妇赖此勉强维持，兼习女红佐家用。有子二女一，婚嫁讫，得孙四人、孙女一人、曾孙七人（长名国英，光绪癸未年入邑庠）、曾孙女三人，一堂之间，四代相见。光绪八年，妇年八十有八，以疾终。计守节六十七年，尚未旌表。（恩贡生林耀荣报）

　　节孝妇李门吴修娘事实

