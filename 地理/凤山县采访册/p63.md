<!-- { "loadSidebar": true } -->
　　延伫步疏林，清风吹敝襟。山高岚易暝，洞隐气多阴。世事浑如幻，静观不昧心。君恩沧海阔，乡思白云深。蜩沸凄人耳，蝣浮笑我今。何时天雨降，庶得靖嚣音（山中居匝月）。

　　鼓山八咏庚午举人卓肇昌（本邑）

　　秀峰插汉（高数百丈，锋锐绝秀，拱照学宫）

　　■〈厂外赑内〉赑连天耸，巍巍郁翠峤。插锋凌泰岳，俯视渺么么。坐石霞生岫，踏蹊虹作桥。松梢频碍月，鸦背欲干霄。天半来归袖，云根下晚樵。置身亲斗极，沧海一浮瓢。

　　石佛凌波（石佛屿在鼓山西，屹峙海中，如石佛）

　　突兀海中石，群瞻西竺人。崚嶒天外现，仿佛如来身。佛顶云生髻，伽跌草作茵。千江明月夜，三岛碧波春。常以杯为渡，浑疑鹫是真。自心法本有，奚必问诸滨？

　　鸡屿夜帆（鸡心屿在鼓山门中，港湾曲折，两旁峡峙，中容舟楫往来）

　　海门清寥泬，轻棹欲杭之。月映鳌头落，流分燕尾支。回帆挝听鼓，潜壑容探骊。宵静伋心迥，舟摇嶂势驰。村光遥望渺，归思度湾迟。唱罢金鸡晓，伊人水一涯。

　　斜湾樵唱（斜仔湾曲径纡回，石岚松阴，樵人憩息，景绝幽折）

　　忽听樵子唱，踯躅下前山。几田斜峰乱，一肩落日还。轻风闻远浦，清响度花湾。袅袅莺频和，泠泠石点顽。行歌聊自适，笑士不如闲。试问家何处，白云屋半间。

　　元兴寺钟（元兴寺在山坳，景绝幽净）

　　丰山霜后彻，缥渺白云陲。地净音偏回，山深响觉迟。潭龙听讲罢，枯衲坐禅时。清夜寒猿泪，闲敲画舫移。经廊残月冷，和雨度声悲。不寐发深省，花宫露满墀。

　　石塔垂纶（石塔屿孤立海岛，渔舟停泊，坐钓于此）

　　石塔凌波起，矶头棹几竿。沙明鱼认饵，影落水浮峦。太乙舟初泊，任公钓欲残。半钩入坐月，绝顶夜忘寒。好乘长风破，剧怜独茧难。烟霞聊寄傲，即此是严滩。

　　旗滨渔火（旗后山舟楫停泊，渔家历落）

　　旗滨泬寥夜，渔火满沙洲。风渚荧荧乱，星船点点秋。疑珠鲛欲泣，高烛蜃为楼。二岛辉珊树，五花漾翠虬。光摇平野阔，影入大江流。客梦中宵永，残灯古渡头。

　　龙井甘泉（龙目井在山麓，天然石井、石窍，甘泉长流，大旱不涸，祷雨极灵）

　　冰井甘于醴，涓涓万斛泉。玉矶喷雪碎，石乳撒花溅。蟹眼千寻滚，龙澌百丈渊。茶珰烹活火，药鼎沸松烟。金鲤泝流跃，苍骊抱月眠。嘘云征有象，洒润遍桑田。

　　龟山八景

　　龟山当凤城中，石秀山青，猿啼鸟语，花月芳辰，景物堪娱，诚邑中胜概也。予教书院，傍山之麓、寻幽挹胜，相赏特深。爰就所见，发为题词，或毋至山灵笑人寂寂耶？

　　山岚曙色

　　曙色山逾迥，层层映翠螺。浮岚微影动，排闼送青过。宿雾松梢断，苍烟树杪拖。仙鬟妆罢哓，玉女镜初磨。气似添朝爽，客犹带夜皤。遥知蓬岛里，瑞霭更如何。

　　层岩晚照

　　蜡屐方凭陟，桑榆坠郁华。夕岩浮隐见，紫气映参差。倚槛余残影，开窗欲焕霞。山将图乍卷，人自望中赊。翠染蛾眉黛，红攒佛髻花。不愁风景晚，返照正无涯。

　　雨中春树（龟山树本秀茂）

　　名山多杂卉，蓊荟忽蒙蒙。树落苍烟外，春飞细雨中。隔枝蛩语别，喧雨鸟音同。鹤入松梢雪，莺翻叶底风。干黏苍藓润，翠滴碧潭空。渭北春光早，万年色正融。

　　疏林月霁

　　皓魄秋霄迥，千林漾影妍。几重深浅树，万里泬寥天。照委桃腮腻，塞筛碧筱鲜。恋花残蝶梦，栖树睡禽仚。林气微风动，苔华带露湔。冰壶莹彻里，普照正无偏。

　　晴峦观海（山顶见大海）

　　绝顶晴峰陟，遥瞻碧海迎。川光山上涌，巨漫望中生。浑似凌天汉，依稀接玉京。坐云看变化，观水悟清明。沙鸟孤飞尽，归舟一抹横。缈缥无尽处，从此达蓬瀛。

　　古寺熏风（寺在山顶）

　　朱明蒸溽暑，香剎度熏风。习习生阿卷，徐徐过院东。篆烟香泛袅，优钵影飘融。送雨飞遥浦，将云度旧丛。携笻披老衲，曲径扫奚童。解愠欣康阜，瑶阶谱舜桐。

　　登峰野望（山峰一望郊原，历落绝趣）

　　瞥见郊原迥，攀跻独造巅。荒村团翠绿，平野乱风烟。数点凌霄雁，几行冒雨犍。井疆纷姓氏，熙皞绘山川。古道长杨里，归舟落照边。置身亲斗极，兴会觉悠然。

　　寒夜啼猿

　　寒夜声俱寂，穷猿擢老枝。群欢歌和汝，孤调唳凄其。鸣晦知心渺，冲寒顾影危。好吟催梦短，悲思度更迟。弄笛留遗韵，赐绯或待期。啸啼聊自适，长伴商山居。

　　暮春游元兴岩（岩在鼓山之麓）

　　招提南郭外，乘兴爰相于。岚气青逾迥，川光碧漾潴。化城团竹里，香剎绕春余。优钵昙心净，坞云梅影疏。酒香诗弄胆，归暮月窥予。携手问津处，一竿人钓鱼。

　　过朝天岭（离县三十里，岭绝峻）

　　不识朝天路，天门半面遮。白云驱马犊，僻坞跃鱼虾。出谷飞烟薄，穿林度日斜。崖崩迂客路，木落见人家。野鹜喧秋壑，山桥枕浅沙。前村乌&9093&熟，呼酒且须赊。

　　兰坡岭晓发

　　掷躅兰坡岭，独行无我群。鸡鸣茅店月，人步碧霄云。野树苍烟断，残更古戍闻（岭上有戍塘，早行尚闻漏声）。斜岐鹿迹混，晓色马头分。远渚纷渔火，荒村杂吠狺。旅人停过轼，曙气正方昕。

　　石塔屿庚午孝廉林大鹏（本邑）

　　峋嶙沧海岛，石塔斗飞泉。云湿人犹在，树欹鸟共仚。平郊迷极目，远水欲浮天。潦倒高謌后，名山是夙缘。

　　鹿耳门夜泊辛酉拔贡施土膺（本邑）

　　寂寞江干暮，长樯漾碧危。湖平宵气净，戍僻漏声迟。孤客停桡处，晴川独棹时。静观星斗阔，却笑水云私。一苇无涯系，双凫似我知。钟声峰外尽，数问夜何其？

　　登屏山本邑廪生钱时洙

　　徙倚从苔径，白云盈我衣。新花开欲遍，啼鸟散还飞。笑逐山光入，醉携春色归。更余幽兴在，淡尔发清机。

　　晚登龟山本邑廪生陈元荣

　　翠竹与松阴，千江一月沈。峰高云有意，树静鸟无心。烟火城中望，僧徒洞里寻。岚光浮欲滴，最好是疏林。

　　龟山观涛本邑茂才陈洪泽

　　汤汤无畔岸，入望势难收。没树疑浮芥，襄陵不办邱。障川须大力，作楫藉谁优？愿得长风借，言观破浪游。

　　宿鼓山寺明经陈文炳

　　香剎凭游览，寻幽夜未归。松阴技拂盖，谷转石当扉。卷幔天河入，开窗月露微。梵音迎漏彻，旅梦觉醒违。古树生秋色，层岚吐夜菲。浑疑天路近，科坐白云依。

　　莲潭荷雨监生庄允义

　　绿渚幽芳袅，芰荷似解人。雨酣腮靓腻，露浥蕊沾匀。娇滴红颜妒，香过画舫频。疏枝然火齐，密叶护禽身。水面拖轻粉，花须净拂尘。迷离烟水渺，婀娜倍伤神。

　　鼓门夜泛本邑茂才柯汝贤

　　打鼓门中泛，纡回水两岐（门中有鸡心礁分流）。平湖山倒影，古树鸟啼枝。湾曲风多换，岭高月出迟。鸡声泉落峡（鸡心礁绝险），龙睡客探骊（龙目井石乳流甘）。瞬息谯楼近，崚嶒古剎危。几曾沧海望，气象万千时？

　　春登鼓山本邑茂才卓云鸿

　　不识溪山路，溪山欲买春。日回山有影，风远竹无尘。除地平施榻，攀条侧挂巾。树阴浮石润，柳色渡江新。香茗临流品，闲禽对我亲。醉携明月下，不见月中人。

　　泛舟莲潭赏荷花陈洪圭

　　丛妍呈绿渚，烟景缀花朝。沦皱枝微蘸，波光影细描。落英鱼认饵，浮叶蚁为船。浥露斜偎岸，迎风弱俯桥。低垂香欲滴，回映态如招。延伫寻芳处，婀娜入短桡。

　　宿淡水草舍对竹本邑生员钱元煌

　　草庐亦已陋，有竹便堪留。疏处可通月，寒时易感秋。烦嚣入夜静，空翠一庭流。羡尔多高致，悠然学子猷。

　　登屏山遇樵者

　　自有开山斧，何愁荆棘迷。烟霞挑不尽，风月手相携。看奕非逃世，行歌莫恼妻。那堪赓伐木，幽谷听莺啼。

　　观音山寺本邑廪生钱元扬

　　曲折循幽径，中峰信可观。涧河纡以旷，松石邃而寒。禅定花香异，机忘鸟语欢。如何窥道意，夕照有遗丹。

　　万丹渔村监生史廷贲

　　自与鱼虾侣，敢辞烟雨迷。携群谋作室，聚落半依堤。短棹横天上，长竿挂月低。丝纶随手结，莫笑此卑栖。

　　竹溪寺本邑生员林青莲

　　治竹寻僧院，傍溪叩佛堂。溪回水自曲，竹密山亦凉。供客三杯酒，参禅一炷香。听谈心未倦，溪竹已苍茫。

　　太平岩夜归监生方文雄

　　酒醉诗成后，山钟迫晚归。岚烟千嶂隐，灯火万家微。放足随高下，忘机任坦巍。明朝如有意，相约莫相遗。

　　桐花兴化广文施士燝（本邑）

　　嘉卉向荣日，翘翘百尺桐。阴浓金井北，蕊缀玉楼东。未绽离离乳，先攒六六丛。龙门看似霁，焦听净于穹。花茜三春暖，凤翻五色风。菶萋应待翙，梓椅谩夸同。

　　凤仙花府学贡生李雰

　　道是仙家卉，亭亭向座隅。纔惊花缀凤，翻见蕊凝珠。色逞秋容好，烟浮暮霭敷。邻家小儿女，纤手爱涂朱。

　　观音竹台防同知张若霳

　　跌坐伽陀石，清筠自古今。虚中成净业，劲节印禅心。绿染菩提果，声含檐卜林。半规新月上，妙义正堪寻。

　　金瓜茄

　　不是东陵种，篱间别弄辉。冰纨澄夏簟，黄绢翦秋衣。承露鹅儿嫩，迎风杏子肥。依稀明月下，疑自凤池归。

　　向日葵本邑廪生陈元炳

　　韶光归溪苑，葵色丽江浔。欲壮三春景，长倾一片心。日烘舒蕊赤，霞茜缀茎金。拨雾迎朝霭，披星送夕岑。脚根犹自卫，尘翳漫相侵。倘得依丹陛，输诚在寸忱。

　　石榴花陈洪生

　　蕤宾初应律，安石丽榴花。雨染红疑蘸，日烘色倍嘉。煌煌枝似火，烁烁蕊侵霞。眼着朱阑耀，辉连赤玉夸。丹房标石苑，绛种忆张槎。摇曳堪凝目，陆离映翠华。

　　老来娇监生方文雄

　　吐艳群芳里，奇姿异凡苗。朱颜临紫气，丹脸夺红标。态似鸡冠秀，体如马荇妖。虽无香馥味，老大转生娇。

　　刺竹

　　参差抽紫翠，蓊郁自成林。解箨呈圆相，横枝挺棘心。节高尘不染，刺盛槱难侵。摇曳秋风里，潇潇满径阴。

　　凤山八景

　　凤岫春雨巡台学道觉罗四明（满洲）

　　高张凤翅接天遥，好雨霏微淑景朝。带露沾濡高下陌，随风激荡去来潮。山家药笱肥今日，小阁琴书润此宵。寄语莎庭贤令尹，溥将膏泽慰清寥。

　　泮水荷香

