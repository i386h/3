<!-- { "loadSidebar": true } -->
　　七星山（即角宿山），在观音里，县北三十里，脉由开光山出，七峰联络，圆秀如星，故名（其麓为龙角寺）。山腰有泉，下注角宿陂。

　　横山，在观音里，县北二十九里，脉由七星山出，高里许，长三里许，山麓有泉，下注乌鬼埔陂。

　　番仔湖山，在观音里，县北二十八里，脉由横山出，高五丈余，长里许。

　　鰕山，在观音里，县北二十五里，脉由番仔湖山出，高十丈余，长半里许。

　　虎形山，在观音里，县北二十四里，脉由鰕山出，高半里许，长二里许。

　　观音山，在观音里，县北二十三里，脉由虎形山出，高三里，长十五里，陡起十九峰。中一峰屹立如菩萨端坐，众小峰拱峙于侧，分支环抱，不可名状。其麓一岩，名曰「翠屏」，为县治八景之一（八景中有翠屏夕照即此）。中盖观音寺，左右二山，天然钟鼓，形家称胜地焉。

　　大滚水山，在观音里，县北三十八里，脉由大乌山出，山不甚高，上有六汤泉，瀵涌而出，水带浊泥，味咸。或涌出椗索，相传其下通海。近山之地，草木不生，烟气逼人。

　　眠牛山，在观音里，县北三十五里，脉由大滚水山出，逦迤起伏，邱阜拗凹，若眠牛状。

　　石塔山（亦名塔仔脚山），在观音里，县北三十二里，脉由眠牛山出，上有石塔遗址，尚存其半。

　　鲤鱼山，在观音里，县北三十里，脉由石塔山出，高十余丈，长半里许，状若鲤鱼，故名。

　　箍桶寮山，在观音里，县北二十六里，脉由鲤鱼山出，高半里许，长二里许。

　　尖山，在嘉祥里，县北四十里，脉由大乌山出，高里许，长三里许，形极端正。县治尖峰，当以此为最。

　　虎头山，在观音里，县北三十三里，脉由尖山出，高半里许，长里许，圆厚高卓，昂似虎头，故名。

　　小滚水山，在观音里，县北三十一里，脉由虎头山出，上有小窍，径二尺许，深不见底。涌出浊泥，昼夜不息；投以火，则然，亦奇景也。旁有涧泉，下注滚水坑溪。

　　乌鬼埔山，在观音里，县北三十八里，脉由小滚水山出，东与横山绵续。相传红毛时，为乌鬼聚居于此，今遗址尚存。樵采者常掘地得玛瑙珠、奇石诸宝。盖荷兰时所埋也。

　　蜈蜞岭（亦名蜈蜞潭山），在观音里，县北二十五里，脉由乌鬼埔山出，高二十余丈，长三里许，其下为蜈蜞潭。

　　总督陂山（俗呼为大山母），在观音里，县北十八里，脉由观音山出，高二里许，长七里许。

　　乌树林山，在观音里，县北十五里，脉由观音山出，高里许，长三里许，上有暗光鸟成林，土人名为鸟穴。其巅亦多猿猱。

　　蛇仔形山，在观音里，县北十三里，脉由乌材林出，高五丈余，长里许。

　　狮形山，在观音里，县北十七里，脉由观音山出，高二里许，长四里许。山麓有泉，下注狮形沟。

　　飞凤穴山，在观音里，县北十六里，脉由狮形山出，高十丈余，长里许。

　　湾仔内山，在观音里，县北十二里，脉由飞凤穴出，高十丈余，长里许。

　　顶考潭山，在观音里，县北十里，脉由蛇仔形山出，高里许，长八里许。

　　小赤山，在观音里，县北九里，脉由顶考潭穿田而过，高半里许，长里许。

　　烟墩山（亦名大将庙山），在赤山里，县北八里，脉由小赤山出，高六、七丈，长三里许。旧有烟墩三座，今废。其麓为大将庙。

　　大湾山，在半屏、赤山、兴隆三里交界（北半屏、南赤山、西兴隆），县北七里，脉由烟墩山出，高十丈余，长四里许。山麓有莲花陂。

　　狮头山，在兴隆里，县西北九里，脉由大湾山出，屹立覆鼎金陂中，西、南、北三面环水，堪舆家以为狮子弄球云。

　　球山，在兴隆里覆鼎金庄内，县西北七里，脉由大湾山之西四里许平地起突，肖形而名。

　　金钟湖山，在赤山里，县北六里，脉由烟墩山出，高十余丈，长二里许，东临公爷陂。

　　乌石山，在赤山里，县北五里，脉由金鉴湖山出，高十丈余，长里许，东临公爷陂。

　　大湖山，在赤山里，县北四里，脉由乌石山出，高八、九丈，长里许，南与龙喉山俱环公爷陂。

　　龙喉山，在赤山里，县北四里，脉由金钟湖山出，高二十余丈，长里许，北临公爷陂。

　　大赤山，在赤山里，县北二里许，脉由龙喉山出，高十余丈，长二里许，北临公爷陂。

　　吊灯陂山，在赤山里，县北二里许，脉由大赤山出，高十余丈，长里许，西临公爷陂。

　　武洛塘山，在大竹里，县北半里许，脉由吊灯陂山穿田过峡，高二、三丈，长里许，山南为昭忠祠。

　　其东北沿溪南下一带为左支，由兰陂岭东南行，历深水山、大坪顶、统领尖、统领坑、吊狗岭、升仙坑、牛迹坑、厚栗崎、小围榜、大围榜、石壁寮、三脚寮、山猪窟、兴化寮，昂然特出者，为土地公崎山。自土地公崎以下，则皆产菠萝之区。其有名目可纪者，若中坑湖、南势坑、竹崎山、井仔湖口山，其分支鼎峙者也。若十九湾、新陂内、龙目井、大坵园、滥埔山、蒲尖园山，其团结凝聚者也。若小坪顶、大坪顶、竹仔寮、井仔脚、无水寮、仙草埔、内埔仔、九曲塘山，其联络奔放者也。九曲塘之东，有琅冈山焉，屹立溪边，为沿溪一带之外护。琅冈之西，为山仔顶、龟仔潭、拔仔林山，其下为总舍陂、尚书林、蛟龙坑山。自蛟龙坑发脉，趋南小山历落，为下考潭山，为凤弹山，又为大坪顶山。其高起横列者，为凤山。极南滨海为凤鼻山。孤悬海中为琉球屿。沿海而西为海汕。海汕尽处为旗后山。此左支之大概也。具列如左：

　　兰陂岭（一名岭顶山，又名观音亭山），在观音里，县东北四十里。脉由乌山出，高二里许，长五里许，岭尖分水，安、凤分界。上有观音亭，为同治癸酉年职员蓝登辉建。山泉下注岭口沟。

　　深水山，在观音里，县东北三十五里，脉由兰陂岭出，高里许，长三里许。阿里港往郡经此，山麓有泉下注深水溪。

　　大坪顶山，在观音里，县东北三十三里，脉由深水山出，高里许，长三里许。

　　统领尖山，在观音里，县东北三十二里，脉由大坪顶山出，高三里许，长四里许，山峰秀拔，故名。

　　统领坑山，在观音里，县东北三十一里，脉由统领尖山出，高里许，长二里许，山麓有泉下注统领坑沟。

　　吊狗岭，在观音里，县东北三十里，脉由统领坑山出，高三里许，长四里许，羊肠小路，巨石壁立，俯视幽崖，深削万丈，经者咸股栗。山麓有泉分注一溪（水哮）、两沟（统领坑、知母令坑）。

　　升仙坑山，在观音里，县东北二十九里，脉由吊狗岭出，高里许，长二里许，山麓有泉下注升仙坑沟。

　　牛迹坑山（亦名牛食坑山），在观音里，县东北二十八里，脉由吊狗岭出，高半里许，长六里许，山麓有泉下注水哮溪。

　　厚栗崎山（即加猎崎），在观音里，县东北二十七里，脉由牛迹坑山出，高半里许，长里许。

　　小围榜山，在观音里，县东北二十八里，脉由升仙坑山出，高半里许，长二里许，山麓有泉下注小围榜沟。

　　大围榜山，在观音里，县东北二十六里，脉由小围榜山出，高半里许，长四里许。

　　石壁寮山，在观音里，县东北二十四里，脉由大围榜山出，高里许，长二里许，如壁削立。阿猴街往郡，小路经此。

　　三脚寮山，在观音里，县东北二十五里，脉由石壁寮山出，高里许，长三里许。

　　山猪窟山，在观音里，县东北二十二里，脉由石壁寮山出，高半里许，长二里许。

　　兴化寮山，在观音里，县东北二十一里，脉由三脚寮山出，高半里许，长二里许，山麓有泉下注大树脚港。

　　土地公崎山，在观音里，县东北二十里，脉由兴化寮山出，高二里许，长六里许，纡回盘曲，冈阜错综，联络一带菠萝山（？）。山麓有泉，下注大树脚沟。

　　中坑湖山，在小竹里，县东北十七里，由土地公崎山出，高二里许，长四里许。

　　南势坑山，在小竹里，县东北十八里，脉由中坑湖山出，高里许，长三里许，山麓有泉下注乌瓦窑沟。

　　竹崎山，在小竹里，县东北十五里，脉由中坑湖山出，高二里许，长四里许，山麓有泉下注仙草埔沟。

　　井仔湖口山（亦名大山母），在赤山里，县东北十里，脉由中坑湖山出，高里许，长二里许。

　　十九湾山，在赤山里，县东北十里，脉由竹崎山出，高里许，长二里许，山麓有泉下注新陂内沟。

　　新陂内山，在赤山里，县东北九里，脉由十九湾山出，高半里许，长二里许。

　　龙目井山，在小竹里，县东北十六里，脉由南势坑山出，高半里许，长二里许，下有两井相连，状若龙目，故名。其泉清冽，相传饮之可以愈痾。

　　大邱园山，在赤山里，县东北十四里，脉由竹崎山出，高二里许，长四里许。

　　滥埔山，在赤山里，县东北七里，脉由大邱园山出，高半里许，长三里许。

　　蒲尖园山，在赤山里，县东北八里，脉由十九湾山出，高里许，长三里许，山麓有泉下注蒲尖园陂。

　　小坪顶山，在小竹里，县东北十八里，脉由南势坑山出，高半里许，长三里许，山麓有泉下注竹仔寮沟。

　　大坪顶山，在小竹里，县东北二十里，脉由小坪顶山出，高半里许，长四里许。

　　竹仔寮山，在小竹里，县东北十七里，脉由大坪顶山出，高里许，长三里许。

　　井仔脚山，在小竹里，县东北十三里，脉由竹仔寮山出，高半里许，长五里许。

　　无水寮山，在观音里，县东北十三里，脉由井仔脚山出，高半里许，长三里许。

　　仙草埔山，在赤山里，县东北八里，脉由无水寮山出，高半里许，长二里许。

　　内埔仔山，在小竹里，县东北九里，脉由无水寮山出，高半里许，长二里许。

　　九曲塘山，在小竹里，县东北十二里，为无水寮山余脉，山至此止矣。

　　琅冈山，在小竹里，县东十五里，平地起突，高半里，长里许。

　　山仔顶山，在小竹里，县东七里，平地起突，高里许，长二里。

　　龟仔潭山，在凤山里，县东七里，脉由山仔顶山出，高半里许，长里许。其下为龟仔潭。

　　拔仔林山，在凤山里，县东四里，脉由山仔顶山出，高半里许，长三里许。

　　总舍陂山，在凤山里，县东二里，脉由拔仔林山出，高半里许，长三里许，回环绕陂。

