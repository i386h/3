<!-- { "loadSidebar": true } -->
　　邑旧治黉宫前有潭，先时产莲华甚盛，潭因以名。广袤五里许，天生泮水也；文风之秀，甲于台郡。康熙间，邑侯宋公因其利而导之，筑堤开堰，得灌课田三千余亩，旱涝有备，岁获常稔，利溥矣哉。钧于戊戌冬调莅兹土，见文教光昌而科第恒鲜，田塍交错而丰歉靡常，究厥由来，岁久填淤，荒而不治。有潭之名，不获收潭之益矣。夫天生五材，水居其一，亦犹文之有澜，澜富而文自旺；财之有源，源通而财自裕。古人勤力沟洫、穿渠浚川，苟有利于民者，虽竭胼胝而不惮。况此潭之浚，用力少而成功多，可畏难乎？爰与绅士父老商酌重浚，而郡尊熊公、邑侯曹公适因溪事查勘来临，殷然以重修为己任，檄钧督率其事。钧不敏，身先士民，不辞况瘁，躬亲畚筑，而士民等亦奔走恐后，说以忘劳。其桃浚之费、浅深之宜，一遵二宪规书。阅五旬，而厥功告成。斯役也，殷殷然勖钧以浚之法者，熊公、曹公也；欣欣然助钧以浚之力者，绅士、农民也。自兹以往，行见文风翔洽，实由此潭之澄泓；科甲蝉联，亦因此潭之洋溢。而禾麻挺秀，觉沾溉之无穷；蜃蛤兼饶，见滋生之不息。钧亦何幸而得与于斯举也！爰伐石而为之记。并刊善后事宜八条于版，以垂永远云。

　　道光十九年（岁次己亥）九月榖旦，调署兴隆分司昆陵胡钧并书。

　　禁糖■〈木量〉碑

　　在港西里阿里港街双慈宫头门楼东壁，高三尺三寸，宽一尺七寸。正书二十行，行二十五字。其辞云：

　　署福建台湾府凤山县正堂加十级纪录十次吴，为较建公粮，通商利民，晓示永远遵行事。照得生理交易，全凭公道，价有长落，■〈木量〉须画一。据港西上里岁贡生林辉璜等各佥名呈称：里内各庄糖廍与糖郊交关，向有公■〈木量〉，近因阿里港街郊商郭添福等将■〈木量〉加重，以致廍糖壅积，买卖不通等情。并据糖郊李胜兴等呈称：原有公定石驼为准，尔来各廍取巧■〈木量〉，私设轻，参差不齐，互相争较各等情，赴县互控。本署县查糖廍与糖郊每年交关买卖不小，如彼此畸重畸轻，势必纷争不已，殊属病商病民。兹乘清庄顺途到境，吊视各庄廍■〈木量〉比较天平，参差不一。讯据庄廍称；向以天平一百二十五觔为一百觔；复据糖郊称：向以天平一百三十五觔为糖■〈木量〉一百觔各等语。二比哓哓争执。本署县秉公断定：嗣后定以天平一百二十九斤作为糖■〈木量〉一百斤。各据允服具遵，除将从前郊廍新旧天平粮驼概行毁销、当场较定天平■〈木量〉公石驼永远遵行外，合行示谕。为此，示仰糖郊、糖廍各人等知悉。尔等嗣后交易，总以本署县较定天平一百二十九斤为■〈木量〉糖一百斤公■〈木量〉石驼为准，仍准勒石以杜弊端，不许再行畸重畸轻。倘有故违滋弊，一经告发，除罚银一千元充作地方公用外，仍究舞弊抗置之罪。至于糖廍佃户输纳业主糖租，又与糖郊交易不同，并酌定以较准天平公■〈木量〉石驼一百二十七斤为一百斤交纳，彼此不得争较。各宜永远遵行，慎毋违忽。特示。

　　嘉庆十九年十二月日给。

　　奉宪示给圳界碑

　　在港西里阿里港街双慈宫头门楼西壁，高五尺一寸，宽二尺二寸。上横书「奉宪示给」四字，下正书二十三行，行三十八字。其辞云：

　　特调福建台湾府凤山县正堂加三级纪录五次王，为勒石定界，以垂永久事。乾隆二十六年五月二十二日，蒙特调福建台湾府正堂加三级纪录九十三次余批：本县审看得淡庄等处田禾，均藉六皆河水引灌。其源共出一条，其流分为三支。东一小条，系属三张廍庄。又一大条，系盐树脚等庄。西北边一大条，系属笃嘉、龙渡两庄。此各庄引水之圳头也。去年十二月内，刘予长等因从前未定分界，称被盐树脚庄民霸绝缘由上渎宪案，蒙批仰县查照前详批示，诣勘定界等因，遵即检查前详，亲诣淡地，详细察勘。量明溪水宽深、查看圳头大小，当场绘图贴说，召讯各犯。据笃嘉庄民刘予长等供称：本庄年纳供榖一百一十五石八斗四升零，又纳饷银二十二两四钱；又据龙渡庄民涂伯清等供称：本庄年纳供榖一百八十九石五斗五升零；又据盐树脚庄民高千盛等供称：本庄年纳供榖三百四十八石一升零，三张廍庄完纳饷银四十两，被笃嘉、龙渡庄民在源头另凿新圳各等语。为查该庄田禾既共此条溪水以资灌溉，则溪水自当按照供榖之多寡，以定水面之分数。今勘六皆溪面平流处所，横宽六丈，应以一丈为砌石立界之地，其余五丈作十分均分。内笃嘉、龙渡两庄应归二丈，计得四分；盐树脚、三张廍等各庄应归三丈，计得六分。至盐树脚庄民并无霸绝水源、占住圳头，龙渡庄民涂伯清等折开圳头业已填塞，无庸置议。理合将勘讯分界情由，绘图贴说呈详宪台核示等缘由。蒙批：争水处所既该县亲勘，酌量公分，以资灌溉，两比俱已允服，投具遵依，加详完案缴图等因。蒙此，合行勒石永禁。为此，示仰龙渡、笃嘉、盐树脚、三张等庄垦管佃户人等知悉。嗣后尔等务须遵照本县讯断、府宪批示，按照砌定四六界限分流灌溉，以彰公道，以资利赖。如敢不遵，仍在内山源头私开圳道，挹彼注兹、分泄图私者，察出，定行按律重处，决不宽贷。各宜凛遵毋违，特示。每年捐榖四石，奉祀天后圣母香油之资。

　　乾隆二十六年九月二十日，给发阿里港立石。

　　禁开赌、强乞、翦绺碑

　　在港西里阿里港街双慈宫头门楼东壁，高四尺一寸，宽二尺一寸。正书十二行，行三十字。其辞云：

　　特调福建台湾府凤山分县加五级纪录六次吕，为严禁开赌、强乞、翦绺，以靖地方、以安商民事。照得阿里港街妈祖宫前、市仔头、营盘口、仁和街、国王庙前、永安街、北势街等处栅内各街，正商民往来辐辏贸易交关之所，近访有一种无艺之徒，在街开场聚赌，常致争闹酿成祸端；一种流丐，身无残疾，三五成群，每逢朔望沿街强乞，稍拂其欲，恃赤图赖；一种罗汉脚，不事生业，潜入街市，混窃翦绺，扰害商民。此等不法，律载森严，重则流徒，轻则枷杖。本分县莅任斯土，曾经出示晓谕，以冀悔悟；无如故辙是循，不知痛改，除一面饬差协保查拿外，合再出示严禁。为此，示仰阿里港商士街民人等知悉：嗣后本港栅内各街，如有不安本业，仍蹈前愆，并开赌以及身无残疾，市行强乞，并混窃翦绺，滋事扰害，本街商民人等驰报地保，拿解送赴本分县，以凭按律严究，决不稍贷。再查妈祖宫前、市仔头街道有搭盖茅蓬篾折，此最易致火烛，应行一并禁止。宜各凛遵无违，特示。

　　乾隆四十七年六月日给。

　　义渡碑

　　在港西里阿里港街双慈宫头门楼西壁，高四尺五寸，宽一尺八寸。正书十四行，行三十六字。其辞云：

　　窃惟溪名二渡，岁不绝往来之迹；道达四逵，地迥殊桃李之蹊。春冬水涸，行李无忧，秋夏霖多，人民病涉。肩摩杂以鸡言，踵接居然鳞次。褰裳莫济，濡首堪嗟；潸然泪逐波流，悲矣愁冲岸峻。汪洋巨浸，岂同涉渭无虞；杳渺洪波，试看冯河有悔。行来半渡，俄惊洛水神人；步禾中央，忽变湘灵妃子。攀等济川无具、作楫未能，是以于雍正八年间，倡议置簿，亲送怀忠里各庄管事耆老绅衿人等募题。集腋成裘，众擎易举。随于□年□月间，以济人不必乘舆，施恩莫如给渡等事，赴前县主熊具禀，据批准给案据。业经徐江置船，仍存银五十八两，始买笃嘉、东势、石仑庄黄明焕、卜弘周田一甲六分，得租榖三十二石，每年除酌给渡河筏子榖二十五石工食，不收来往人等铜钱，仍存榖七石，公交街众放收利息，俟后来赢余置业焉。又众议每年应纳榖四石正，以为天后圣母油香之资。

　　乾隆二十四年己卯吉旦（倡理缘首赖攀云等三十二人姓名同勒石）。

　　新建龙王庙碑

　　在本庙西壁，高四尺二寸，宽二尺。正书十六行，行三十八字。其辞云：

　　龙王为海渎之神，其与社稷、山川、雷火、风雨、城隍、厉坛诸祀，并载在祭典，为天下郡县之所崇奉也，由来久矣。而况乎海滨之邦，其所以卫民生于沧波浩淼之中，俾商艘洋舲各安清晏；至于甘霖滂沛，应时以兴，妇子不致怨咨，禾麻得以遂长。其为功德之隆，尤宜尊崇报享，家尸户祝也。壬寅春，莅任斯土。下车以来，凡谒秩祀祠庙，见有漫漶破渗者，无不振新修葺之。偶因雨泽愆期，禾苗待槁，乃齐祷于观音、城隍之神，而问所谓龙王庙者，缺如焉。呜呼；莫为之倡，虽灵弗彰也。春秋传曰：凡祀启蛰，而郊龙见。而云龙在天，而有星在地，宜为神则专主夫行雨之司者，惟龙王是凭依也。未有寗宇，灵何以安？爰相其地于城隍庙西偏有遗址数弓，购而辟之，中为正殿三楹，深若干丈尺、广若干丈尺，塑龙王之像居其中，并将向所祀之风、火二神像附于左右两间。殿之外为露亭，深一丈余，广与殿之中一间等。亭之前为甬道、为大门。亭下东偏两室为朔望炷香退息所。庙西界沟，地苦粉沙，缭以砖墙。墙基深五尺，长若干丈，沿墙之外，护以堤。堤宽若干尺，所以固基址也。工始于道光癸卯年三月吉日，告成于五月吉日，共享金若干。除捐项稍资外，余皆本县自捐廉俸。是役也，自动工后，天气晴朗，几及月余，民间望雨若渴。适上梁时，大雨如注，浃旬，沟渠沾足，人心欢忭。佥谓龙王有神，其灵爽明验，已肇其端。从此海不扬波，雨旸时若。凤邑人其宜思所以食其德而报其功，永垂无极耳。董其事者，职员朱蔚、余葭莩也，晨夕指画，督率就工，功固不可没也；例得附书之于石。是为记。

　　道光二十三年（岁次癸卯）阳月，知凤山县事即补同知直隶州毘陵魏彦仪拜撰。

　　 兵事（上）

　　剿平庄逆纪略（乾隆五十一年）

