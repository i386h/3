<!-- { "loadSidebar": true } -->
　　黄仲元字善甫。绩之子。咸淳中登第。陆秀夫荐充溢王府撰述官，除武学谕、太常博士兼闽广宣抚司机宜，改国子主簿兼福建招捕司参议官，皆不赴。宋亡，改其名字曰“渊天叟”，又改其“四如”之号，而以“韵乡赘翁彦安”为称。穷居稽古，深入理奥，率以向上自处，不忝其父。年八十二卒。有《四书讲稿》、《经史辨疑》、《四如文稿》。
　　方澄孙字蒙仲。大壮之孙。淳祐六年廷对万言，终始欲聚君子以续国气脉，明公论以强国精神。又请立涪陵后，锢秦桧子孙，窜史嵩之以谢天下。擢甲科，贾似道尝以“语妙天下”荐之，及似道相，澄孙独祈以外庸自效，出知邵武军，方以秘书郎召，卒。有《通鉴表》、《微洞斋集》、《和刘克庄梅花百咏》。
　　郑献翁字帝臣。伯玉之后。从黄绩游。咸淳初登第，仕至漳州推官。元既改物，与黄仲元诸人俱以宿儒为郡人模范。
　　方公权字立道。学有渊源，尤粹于理。咸淳中登第。历广州教授，至太常寺簿。于是宋社既屋，莆城方罢屠戳，而故官或变衣冠求见唆都，公权以大义责之。其著述甚富，时称“石岩先生”。

 〔元〕
　　陈旅字众仲。莆田人。父子脩、兄震皆名儒。旅资禀颖异，从温陵傅定保游，为文纯洁高古。初为闽海儒学官，马祖常使闽奇之，勉游京师。既至，虞集见其文，叹曰：“此所谓我老将休，付子斯文者。”延入馆中，日以道义问学相讲习，自谓得旅之助为多。仕终国子监丞，有《安雅堂集》行于世。

 〔国朝〕
　　林圭字信玉。莆田人。洪武初，以明经荐为莆田县学训导，升宁国县教谕，凡六典文衡。致仕家居，讲学明理，启迪后进，经义辞章为莆郡首称。卒年九十。
　　黄寿生字行中。滔十五世孙。永乐中，以太学生试应天府第一，登辛卯进士，改翰林庶吉士，预修五经、四书、《性理大全》，书成授检讨。九载将满，考试礼闱，得疾卒。寿生自幼庄重，笃孝友，敦行义，勤问学，经史百氏多所通贯，尤邃《诗经》，一时从游之士多取高第，为时闻人，而莆之业是经者，寿生实其初祖也。学者因其所居称为“东里先生”。后以子子嘉恩赠束鹿知县。有《东里文集》。
　　陈用字时显，莆田人。永乐中第进士，为翰林庶吉士，预修五经、四书、《性理大全》，书成授检讨。丁外艰起，复留南京。宣德间升修撰，正统初升侍讲，掌院事二十余年。丁内艰归，卒。同县陈道潜、黄约仲俱与用同时被选预纂修之列，道潜第庚辰进士，授礼科给事中，改夷陵州判官，永乐中召除监察御史，满九载以老致仕。约仲初以楷书选，大臣有以工诗荐之者，擢翰林典籍，迁检讨，出为汀州教授。有《静斋集》四卷。
　　杨慈字则惠。莆田人。幼颖敏，下笔数千言立就，其文丰赡典则，直欲追踪古作者。永乐戊子乡试第一，登辛卯进士，改庶吉士。慈体貌丰伟，志气轩昂，恒以科第文辞为儒者未事。抱负甚大，未及用而卒，年甫三十。有文集五卷。
　　陈中字舜用，大卞之后。永乐辛丑会试第一。资性简率，文思丰赡。宣德初，自南京户部主事召赴行在，与修太宗、仁宗两朝实录，书成升本部员外郎。年五十七以母老致仕，卒年八十三。有文集行世。
　　方字源深。莆田人。正统间，年五十余始第进士。授行人司行人，未六十，恳求致仕归。性介烈，抱经固穷，以讲授为业，未尝轻入城府。晚年尤邃《礼》学，动止语默不少苟。尝著《家礼旁附》行于业。自号“柳东耕老”，学者因称为“柳东先生”。卒年八十二。
　　校　注
　　1　弘治《兴化府志 人物》作“求缓兵”。
　　2　弘治《兴化府志 人物》作“仕陈洪进”。
　　3　万历《兴化府志 列传》作“以贷民”。
　　4　万历《兴化府志 列传》作“朱绂”。
　　5　弘治《兴化府志 人物》作“行钞盐榷酤之法”。
　　6　弘治《兴化府志 人物》作“宾之玄孙”。
　　7　按弘治、万历《兴化府志》本传均无“讣闻”二字。
　　8　乾隆《莆田县志 人物》作“俾直省官贾光祖等当道不避”。
　　9　弘治《兴化府志 人物》作“五世孙”。
　　10　弘治《兴化府志 人物》作“终权刑部侍郎”。
　　11　弘治《兴化府志 人物》作“慎从七世孙”。
　　12　弘治《兴化府志 人物》作“平居抑畏，言不出口”。
　　13　弘治《兴化府志 人物》作“性狷介，少和寡合”。
　　14　弘治《兴化府志 人物》作“今虏冰合未来，交口谈清野之效；裸享偶霁，动色称格天之祥”。
　　15　弘治《兴化府志 人物》作“时等所言，庶几从宜而不失者。”
　　16　万历《兴化府志 列传》作“以虞部郎中致仕卒”。
　　17　弘治《兴化府志 人物》作“一路生灵陟顿贫”。
　　18　弘治《兴化府志 人物》作“欲闭旧河，开新葫芦河于孟家口，沧、景、德、棣四州俱受其害”。
　　19　弘治《兴化府志 人物》作“熙宁九年登第”。
　　20　弘治《兴化府志 人物》作“兰人德之。代还，主管福建转运使文字。时建卒叶侬叛，祖奭挺身谕贼”。
　　21　弘治《兴化府志 人物》作“卓全高聚众为暴”。
　　22　弘治《兴化府志 人物》作“时部臣……以不防水患劾之，贬南宁府镇鎁巡检”。
　　23　弘治《兴化府志 人物》作“除进贤县知县”。此漏一“进”字。
　　24　弘治《兴化府志 人物》作“欲即父家葬之”。
　　25　弘治《兴化府志 人物》作“召对，奏言”。
　　26　弘治《兴化府志 人物》作“学禁果作”。

卷之七十二

　　人物
　　　　　　兴化府

 文苑
 〔唐〕
　　林藻字纬乾。披之子。少有志尚，耻为遐荒农人，慨然欲自奋发在于闾里间，其言曰：“张九龄生于韶阳，陈子昂出于蜀郡，彼何人1？”乃与欧阳詹刻意攻文，贞元七年用词赋擢进士第。郡人擢第自藻始。官至侍御史。有集一卷。
　　许稷字君苗。莆田人。贞元十八年擢进士第。历南省员外郎，终衡州刺史。工诗歌，尝为《江南春》三首，词甚绮丽。
　　黄滔字文江。莆田人。乾宁初第进士。光化中除国子四门博士，迁监察御史里行，充威武军节度推官，王审知据有全闽而终其身为节将，滔规正有力焉。唐社既屋，遂不复西，其文字亦仅见于闽南。论者谓莆郡文章家以滔为初祖。有集十五卷、《泉山秀句集》三十卷。
　　徐寅字昭梦。莆田人。词赋有声。乾宁初第进士，为秘书省正字，属方镇僭乱，免归闽中，王审知辟居幕下，不乐而去。有赋五卷、《探龙集》五卷、《雅道机要》并诗八卷。
　　翁承赞字文尧。莆田人。乾宁中进士，再中宏词科。天祐初，以右拾遗受诏册王审知为琅琊王，梁开平四年复为闽王册礼副使，寻守右谏议大夫，后除门下侍郎、同中书门下事，未拜。有诗一卷，《宏词前后集》、《画锦集》共二十卷。
　　郑良士字君梦。一名昌士。仙游人。景福中献诗五百篇，受四门博士，迁御史中丞；天复中弃官归隐白岩，有《白岩集》十卷。同县陈乘，乾宁初擢进土为秘书郎，后退居里中，每与良士及王延彬、徐寅以诗相唱和。

 〔五代〕
　　陈致雍莆田人。仕伪闽为太常卿，入南唐以通《礼》及第，宪章典故多所精练，后归宋。开宝中除秘书监，致仕。徐铉送以诗，有“三朝恩泽冯唐老，万里乡关贺监归”之句。既还，陈洪进辟掌书记。撰《海物异名记》及《闽王列传》、《五礼仪鉴》。后好事者尝编其在南唐为礼官时论议为《曲台奏议》。

 〔宋〕
　　陈绛莆田人。高祖峤，唐光启中进士，殿中侍御史。绛中咸平二年进士甲科，再试贤良第一，除右正言，历司谏起居舍人凡十年，以工部郎中知福州，左迁藤州通判。有文集十二卷。子动之以文名世，与弟说之同年登第，俱官至秘书丞。王安石、欧阳修甚爱重之。
　　方惟深字子通。莆田人。父龟年，景祐中第进士，与苏缄齐名，仕至屯田郎中。有《经史解题》四十五卷、《群书新语》十卷，卒葬姑苏。惟深因居吴。举进士不第，晚为兴化军助教。王安石最爱其诗，精诣警绝，谓元、白、陆、皮有不到处，尝书其“春江渺渺”一绝于坐间。其集曰《方秘校集》云。
　　郑伯玉字宝臣。八岁时叔父试之曰：“伐木斧声闻谷口。”即应声云：“过桥旗影映波心。”登第为大理司直，韩琦荐充殿中侍御史。郡人以其所著《锦囊集》与陈琦、方孝宁《诗类》聚为一，号《乌山三贤集》。子叔明、叔侨，孙至道、亨道、事道并登科第，叔侨文尤奥古整洁。
　　徐师仁字从圣。确之子。幼颖悟，甫七岁，外祖疑霍光何以不学，对曰：“伊尹放太甲而光不知，非不学而何？”登第为校书郎，文章追配古作者。时修史极天下之选，得四人：倪若川、刘大中、汪藻，而师仁居其一。终著作郎。有《壶山集》七十卷。
　　方醇道字温叟。兴化县人。次彭从子。知南剑州，以清俭自持，有《笔峰集》五卷、《杜陵诗评》十卷、《类集诗史》三十卷。子毕，以累举恩为潜江簿。有诗集曰《荆南丛录》，郑樵为序。
　　赵庚夫字仲白。莆田人。举进士不第，以宗子取应得右选。平生志业无所泄，一寓于诗，尝自删取五百首，既没，刘克庄择百篇为《山中集》，属赵以夫序而传之。子时願，擢进士甲科，仕至工部侍郎。
　　柯梦得字东海。莆田人。嘉定中屡上春官不第，以特科入官。一生苦吟，古诗学孟东野。有《抱甕集》十五卷，又编选唐绝句为五卷。
　　余谦一字子同。莆田人。晚宋登科，官至宗正簿。与弟士明俱以文学名，时称“二余”。

 〔元〕
　　顾长卿字子元。莆田人。闻见该博，人目为书橱。用荐为福州路教授，再调泉州浔美场司丞。尝贻书责陈旅不作辽、金、宋三史，既而恐旅未能任，遂自为之。会修三史，以所著上之中书，得辟史属，议不协，移疾而卒。
　　朱文霆字原道。莆田人。元至治中擢进士。除瓯宁县尹，以泉州路总管致仕。文霆历官有政绩而尤长文，宋濂称其言醇而理彰。有《葵山集》。同县薛弥克，字文羡，至正中第进士，为上都路兴州判官，兼翰林国史院编修官，作文典重而明洁，国初以闲良2官留京师。

 〔国朝〕
