<!-- { "loadSidebar": true } -->
　　宣化坊在府治前之左，即旧县治。宋时建，初名宣化，后改名字民。雍熙间，知县蒋奎有惠政，民思之，因其谥，更曰简肃，后又改安民。乾道二年复今名。国朝成化二十二年，知府丁镛等重建。　五劝坊在谯门外。宋元祐六年，漳州通判许长卿来摄郡事，以父遵所作《五劝文》，曰：孝义、务学、谨身、勤力、蓄积，立碑于谯门右，因以名坊。今废。　耆英坊在望仙门内街中。景泰元年，知府张澜、知县刘玭为致仕员外郎陈中、行人方澥、按察使林坦、参议黄常祖、知府方鲤、郑述封、中书李尚经、同知林彀、教授方濬源立。(上三坊在谯门外抵望仙门大街之中。)　镇雅坊旧在谯门右。名礼义，寻改宣化，后更今名。　隆礼坊按宋郡志，在市之左通鱼行，旧名不欺，郡守赵彦励重立。　元老旧弼坊在望仙门内之东，宋陈俊卿府第在焉。古延福寺地，后为布政分司，今织染局是也。俊卿告老，御札有“元老旧弼”之语，因名。国朝成化间，改建同升坊，即其址也。(上二坊俱废。以上三坊在谯门外抵望仙门大街之东。)　澄清坊旧名廉耻，后改镇雅。元置肃政廉访分司于其内，改肃清。国朝改廉访分司为福宁道，复改澄清。　立义坊按宋郡志，在市之右，即今西市，旧名宜禾。大观间，以黄詹擢第，更名昼锦。后郡守赵彦励重立，改名立义。今废。(上二坊在谯门外抵望仙门大街之西。)　通远坊在文峰宫前街南务巷口，今司狱司前。旧名安业。宋郡守赵彦励重建，更是名。今废。　善俗坊在文峰宫前街北县巷口，旧志以为新路巷。成化二十三年，知县卢俊更其匾曰淳风，而移旧匾于县前街之北街口旧坊上。　激扬坊在福宁道前之西，旧名兴贤，□□云“在郡西下桥”。天顺间，知府潘本愚重立，改今名。　亚魁坊在柴行。宋政和二年为李宗师立，后郡守赵彦励重立。今废。　解元坊在左厢东街。正统六年为方玭立。　都宪坊成化八年为翁世资立。(上二坊在永福寺前。)　德义坊今废。　义海坊按宋郡志，在东营前，东抵望海门。盖东街口也。今废。(上五坊在东街之中。)　联桂坊元至正九年为林应成父子同榜立。　崇教坊在义井边，今废。按宋郡志：“唐欧阳詹子孙今居于此。”(上二坊在东街之南。)　宰政坊宋龚茂良居第在焉。郡守赵彦励为立坊。今废。　旌节坊成化二十一年，诏旌顾文嘉妻杨氏贞节立。(上二坊在行尾。)　惠民坊在西市街。为惠民药局立。　登云坊在府学前。初名育材，宋郡守赵彦励立。后更名登云。　成德坊在府学西。元天历间，同知廉悲奴立。(上二坊俱废。)　状元坊在大路街。景泰间为柯潜立。又一所在府城东南安乐里柯山，亦为潜立。　朱紫坊在刺桐花巷，即今方巷，又名袭桂。宋郡守赵彦励重立。　长寿坊在后街，以长寿庙名。　城隍坊在长寿庙边，城隍庙巷口。　三贤坊在后街。成化十一年，御史尹仁为宋蔡襄、陈俊卿、林光朝立。　解元接武坊在左厢后街。成化十七年，为吴观及其侄孙棱2立。　孝义坊在旧宁真门内通井头。宋时为林昭度妻翁氏立。郡守赵彦励重立。　仆射坊在橄榄巷。宋时为陈靖立。陈氏谱云：“华表新题仆射坊，旧居犹是尚书宅。”　彩衣坊在留桥。旧名亚魁。宋绍圣四年为方天若立。后郡守赵彦励重建，更名彩衣。　天禧坊在东仓前。　擢秀坊按宋郡志，旧有待贤驿，故坊名待贤。驿地今入贡院。郡守赵彦励改为擢秀。旧贡院在郡治西城下，元建三皇庙，疑即其地也。坊今不知在何处，姑附于此。　朝天坊按宋郡志，在上塘及前街，北抵望京门。　万安坊按宋郡志，在上桥，西抵肃清门。(上三坊俱右厢。)　诸老坊在兼济桥北。成化三年，知府岳正为致仕学士林文、行人方澥、员外郎林珒、通判方熙，知县黄子嘉立。　解元坊在东厢宁真门外。正统间为林同立。　探花坊宣德六年为林文立。　状元坊永乐四年为林环立。(上二坊在石幢市。)　常伯坊在后埭龙坡庙前之西。成化四年，知府岳正为陈俊立。　解元坊在后埭。正统九年为黄誉立。　探花坊在拱辰门内。成化八年，知府潘琴为李仁杰立。(上七坊在旧宁真门抵拱辰门大街之中。)　给事坊按宋郡志，在宁真门外尉衙之东，为王晞亮立。今废。坊今不知在何处，疑在坑边巷后巷巷口。其他旧名汤峬，盖王氏旧居也。　状元坊在英慧庙前巷口。宋绍兴八年，为黄公度立。绍熙二年，公度之长子知邵州沃重修。其地旧号延福里。唐黄滔有《延福里居诗》，公度其裔孙也。一经坊在荔枝宅巷。宋时为方万立。　解元坊在后埭龙坡庙之东。正统十二年，为陈俊立。　侍郎坊在英慧庙之侧。宋时为宋棐立。今废。　解元绳武坊在东黄。成化十一年，为黄寿生及其曾孙乾亨立。　旌节坊在东黄。成化十五年，诏旌黄子厚妻林氏贞节立。　孝友坊按宋郡志，在乌石山前，以孝友林氏名。唐御史黄滔有《乌石村诗》注云“即今希刘3之故居”。坊今废。　亚魁坊在维新里横山。永乐十五年，为黄肠廷对第三立。　解元坊在南力里下坂。宣德五年，为李蒲立。(上二坊俱府城南。)　亚魁坊宋绍兴八年，为陈俊卿立。今废。　状元坊宋绍熙间，郡守赵彦励为陈文龙立。国朝宣德八年，文龙五世孙户部照磨颉重建。(上二坊俱在府城东南白湖。)　解元坊在维新里管墩。成化二十年为陈仁立。　亚魁坊在景得里。宋乾道八年为黄艾立。　金紫坊在上佘。宋绍熙间，郡守赵彦励为余振立。　侍讲坊在琳井。宋淳祐二年为朱桂英立。(上三坊俱废。)　会元坊在象店。宣德五年为陈中立。(上三坊在连江里。)　侍讲坊在谷清里桂岭。宋端平三年为陈士楚立。国朝永乐、成化间，其裔孙文正、则颜、从和等二次重建。　状元坊在澄塘。宋端平二年为吴叔告立。国朝成化二十一年，叔告之裔孙知潮州府绎思重建。　解元坊在塘头。正统八年，为宋雍立。成化间，其子青阳教谕具瞻重立。　解元坊天顺三年为杨琅立。(上二坊在景得里。已上八坊俱在黄石。)　旌节坊在莆田里清浦。成化九年，诏旌周则川妻郑氏贞节立。　旌节坊在谷清里洋坊。天顺间，诏旌郑永迪妻徐氏贞节立。　旌节坊在兴福里埕江，成化十二年，诏旌吴师舜妻余氏贞节立。　解元坊在连江里塘下。景泰四年为许评立。(已上十五坊俱府城东南。)　师儒坊在永丰塘北。宋绍熙三年，郡守赵彦励为林光朝立。　忠惠坊在蔡宅。宋蔡襄旧居于此，郡为立坊，以其谥名。国朝成化间，巡抚都御史滕昭重建。(上二坊在府城西南南厢。)　状元坊在延寿。宋熙宁间为徐铎立。延寿有唐徐寅故居，寅尝题诗云：“赋就成都振大名，斩蛇功与乐天争。如今延寿溪头住，终日无人问一声。”铎其裔孙也。　贤良坊宋景德四年，邑人陈绛应才识兼茂，明于体用科，授左正言，郡为立坊。　亚魁坊在贤良坊之右。宋嘉祐间为陈睦立。(上三坊俱常泰里。)　状元坊在尊贤里白社。宋淳熙间为特魁方镐立。　特魁坊在仁得里。宋时为林洵立。　孝子坊在魏塘。景泰间，参政李颙为宋郭义重及其五世孙廷炜重立。　忠孝坊元镇国上将军魏天祐为陈淬并子忠刚立。国朝正统十三年，淬十一世孙善理重修。　贞节坊正统十三年，佥事况真、知县刘玭为林景靖妻陈氏立。(上二坊在涵头市。)　名贤坊宋时为郑厚立。　特起坊宋郑樵以布衣被召，郡为立坊。　制锦坊在旧兴化县治前。　风化之原坊在旧兴化县学前。旧名敦化，改名通正。元至元二十六年，兴化府经历克己重建，改今名。　成德坊在旧兴化县学西。元至正二十六年知县方景章立。　彩绣坊在旧兴化县治通衢之东。宋时以军器少监姚宗之为本路提举立。　状元坊在旧兴化县治西偏。宋时为郑侨立。　释褐状元坊宋元丰二十八年，知县边慕贤为林自立。(上八坊在广业里。已上十六坊俱府城东北。)　南市在府治东街。旧名行尾，亦名鱼行。初，唐乾宁间，异僧黄涅槃指郡治之基，即今卫署，请陈氏姥曰：“宜迁居，退百步，此地当有鼓角声。”复指行尾众水归流之地曰：“可以立市。”有谶云：“市连义井岁时丰，水绕壶公文物盛。”越七十余年，郡果迁建，即于义井之旁为市。天圣中，复为浮市于郡治前，三年复归于旧，既而又移于西街，旧名西市。久之，周忠等以连年旱涝，谷价腾贵，皆移市所致，引谶文白于郡，请复旧所，即今处。权军事许长卿从之，时元祐六年也。　北市在石幢街万寿宫之右。洪武间因辟城，始市于此。　黄石市在府城东南，跨连江、莆田、景德、谷清四里。居人延亘千余家。其秀民多读书、登仕版；而处者率以力本为业。果园蔬畦，映带远近。故虽非商贾所聚，而市井之盛，为莆一大聚落也。　涵头市在府城东北。市濒海港，鱼盐之所聚，商贾之所集，亦莆名区也。近市则为黄巷。黄氏自侯官黄巷迁筑于此，故犹仍其旧居之名。　白湖市在府城东。旧经云：“白湖东引沧江，介延寿、木兰二水之间，南北商舟会焉。”陈俊卿旧居于此。

 仙游县
　　承流坊在县治前之东。旧名敦义。景泰七年，知县龙禧重建，改今名。　宣化坊在县治前之西。旧名耆德。宋时为邑人陈党立。国朝洪武三十年，知县张溥重建，改曰依仁。景泰七年，知县龙禧复建，改今名。　积庆坊　登龙坊　阜民坊(上二坊俱废。)　登贤坊在东街。洪武三十四年知县张溥重建。　贞节坊成化十五年诏旌张琳妻王氏贞节立。(已上五坊在县治东。)　尚贤坊　苟元坊宋绍定间，为叶大有立。(上二坊在县治西，俱废。)　登云坊　梯云坊旧名登俊，以近儒学立。洪武三十四年，知县张溥重建，改今名。　宣教坊(上三坊在县治南，俱废。)　崇文坊在县治东南。　风亭市在县东南枫亭驿前。旧名太平驿。

　　　　　　福宁州

 本州
　　司寇坊在州治前。成化十七年为刑部尚书林聪建。　梯云坊　兼善坊　达尊坊(上三坊在州治东。)　登龙坊　德贵坊　衍庆坊　朝京坊　冠英坊　撷英坊　抡材坊(上七坊在州治西。)　登俊坊　阜民里　清选坊　兴贤坊(上四坊在州治南。)　联桂坊在州治北。(已上十五坊俱废。)　国储坊在朝天街广盈仓前。成化十三年，州判黄晟建。　登龙坊　状元坊(上二坊在州西门外，旧废。)　东街在州治东。　西街在州治西。　南街在州治南。　北街在州治北。(上四街，成化间知州刘象修砌。)

 宁德县
