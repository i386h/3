<!-- { "loadSidebar": true } -->
　　兼济桥在府治东北旧宁真门外。初名宁真。宋太平兴国八年建，其下仅通流水而已。国朝成化三年，知府岳正疏郡城里河。改建石桥，酾水为三道，更今名。上覆以亭，亭之南北各为坊三，南坊匾曰忠贞街，北坊匾曰寿康街，东两坊匾曰河南堤，西两坊匾曰河北堤。　望海桥在望海门外。宋邑人林国均修。旧以木为梁，国朝天顺五年，知府潘本愚易之以石。　章公桥旧为斗门。宋崇宁二年通判章炳文造，因名。绍兴十四年，知军汪待举重修，为斗门三间，陈俊卿有记。后废为桥。元至正十二年，僧觉真重修，增其址二尺而构亭其上，桥东建观音堂，进土顾承庆为记。(上二桥在东厢。)　莲塘石桥去府城三里许。旧以木为之。正统十三年，里人曾用敬伐石重建，参议黄常为记。　熙宁桥旧为白湖渡，熙宁间始议造舟为梁。古谶云：“白湖腰欲断，莆阳朱紫半。”郑侨诗：“千寻水面跨长桥，隐隐晴虹卧海潮。结驷直通黄石市，连艘横断白湖腰。”清康元年郡守江常合众力鞭石累址，继守张读续成之。栏楯两旁其修四十寻，广二十之一，亦名通济，徐师仁为记。时有议欲移桥于木兰陂之下者，邑人林国均以为不若今所江阔岸平，无喧豗撞击之患，遂不用其言，而桥卒成。　冲溪第一桥　第二桥　通津桥成化初，知府岳正重建。　岳公桥成化二年，知府岳正开沟泄塘东之水，以溉湖公、南力二里之田，因创桥，民号岳公桥，林文为记。(上五桥在胡公里。)　涵口桥成化二年，知府岳正建。　新渡桥　厝柄桥(上三桥在南力里。)　樟桥宋淳熙十六年，僧日山建。　漏水桥淳熙四年，里妇陈万一姐建。　济龙桥　咸淳桥64宋咸淳间建。国朝正统间知县刘玭修。　塘头桥淳熙十年王铭建。(上五桥在景得里。)　熙春桥在谷清里。元至正二十五年，里人吴信妃建。　东埭前桥天顺间，士民士行安捐资重建。　石埠桥成化十七年，乡人郭士清募众重修。　普济桥在垕珠。天顺八年乡人朱尚勤募众重修。(上三桥在连江里。)　化龙桥在莆田里。元延祐四年僧龙源建。国朝洪武十八年，僧空隐修。　宁海桥元元统二年，龟洋寺僧越浦始梁石为桥，长一百□十丈65。桥南北各支以亭，复建招提，用备憩宿，名曰吉祥。未几，为洪水啮去其梁者十七。国朝洪武三十三年，同知徐源命僧湘江及空隐、霞城、日可等募缘重建，历十余年而始成，凡招提亭宇悉新之，检讨三山王偁、邑人林环皆有记。莆诸桥功力之巨此为第一。　宁海前桥　圣墩桥(上二桥俱宋承信郎李富建。已上三桥在孝义里。)　芦浦沟西桥成化二年，知府岳正重建。　龚墩桥　新沟桥　过渡桥　欧家前桥(上四桥俱李富建。已上五桥在延兴里。)　四翁溪小石桥宋咸淳四年乡人陈芹建。　杭下溪小石桥宋德祐元年僧普吉建。　绶文溪四翁桥在印山下流，如绶带，故名。陈中诗：“峰峦列卫山如印，溪涧来朝水似文。”　文江旧桥在龙山西。(上四桥在武盛里。已上三十三桥俱府城东。)　城南第一桥在迎仙门外。旧以木为梁，宋绍兴十七年建亭，有华表，匾曰惠一，后改“一”为“益”，今俱废。天顺五年，知府潘本愚易桥梁以石。　第二桥在第一桥之南，旧有华表，匾曰惠二。今废。　继志桥洪武十五年，里人黄老圃建，上覆以亭。　渠头桥　沟口桥(上三桥在惟新里。已上五桥俱府城南。)　使华桥在府城北。西有使华亭，兴化县令丘铎为记。今俱废。　龙桥在塘东。元大德十一年乡人戴福建。　水口桥大德间里人戴祐建，因名戴桥。　下横港桥大德间里人黄德明建，后为海潮所坏。国朝景泰六年，里人戴旭以修海堰66余资迁建。　水通桥初名龟塘桥。以其通永丰、通津二斗门之流，改今名。永乐间，里人廖良骥建。天顺六年，其子崇莹修。(上四桥在惟新里。)　新塘桥在安乐里。宋淳熙二年，乡人李十二秀等建。　桃梨江桥元至正三年，乡人徐二秀建。　小屿桥宋景炎元年，乡人刘端明等建。(上二桥在醴泉里。)　小石桥在合浦里庄头村。宋淳祐四年郑郡马建。宋时娶宗室女。俗称为郡马，郑逸其名。(已上八桥俱府城东南。)　永丰塘东斗门桥　永丰塘西斗门桥(上二桥俱唐贞观元年邑人方常卿建。)　南寺前桥　南寺东桥二桥旧皆有亭。　南门外柳桥(上三桥在南厢，俱李富建。)　元丰桥在南厢。亦曰上杭桥，俗呼杭头桥，在施水亭之东。施水亭即今锦亭。旧温泉渡后为浮桥。宋绍兴二十八年，转运使姚沆始建石桥、提刑樊光远、郡守朱定国相继修治，林大鼐为记。绍熙二年，郡守赵彦励更建，并建护桥庵，今废。　回澜桥在木兰陂之右。绍兴八年侯官李宏建。因筑木兰陂成，故名。国朝永乐十一年，通判董彬重修。　花亭桥在文赋里。元至正六年建。国朝永乐十四年，张圆觉重修，而覆以亭。(上二桥俱府城西南。)　濑溪桥旧为莆阳渡，当南北要冲。宋绍熙十三年，始造浮桥。乾道三年，郡守钟离松于下流百步山峡间循旧基建桥，弗就。淳熙十年，魏国公陈俊卿、郡守林元仲募众移建于此，方秉白为记。桥北有魏公祠堂，今废。猴溪桥成化二年，知府岳正重建。(上二桥在文赋里。已上十桥俱府城西南。)后埭通监桥在府城拱辰门外。宋朱富建。旧为木梁，国朝天顺五年知府潘本愚易之以石。　猿臂桥　猿臂下尾桥　陈家口桥　魏厝前桥(上四桥在延兴里。)　魏塘西桥　吴刀桥　澄渚桥宋绍兴间始造石梁。(已上七桥俱李富建。)　澄墩桥天顺七年，主事黄募众重建。　铁沙桥成化二年知府岳正重修。(上五桥在仁得里。)　陈仓下七间桥李富建，僧德全重建。国朝洪武三十二年僧晦中修。景泰六年里人姚福德重修。　大泮桥初为木梁，正统五年姚福德始易以石。成化二十年，里人募众重建。(上二桥在孝义里。)　杨公桥洪武十五年僧永谷建。　仙人桥在紫霄岩前，后改名听泉。　白杜桥李富建。(上三桥在尊贤里。)　延寿桥旧名知政桥，俗呼渡塘桥。桥下溪流无声，其沙晶明如玉。按旧志：“昔有瞽者过此，掬水而饮曰：‘是间当出状元。’至白杜家塾见待郎方会曰：‘此儿骨相当作状元。翌日，又遇尚书徐铎曰：‘此真状元也，昨日者非。’后果然。”宋建炎元年建。绍兴二十年改今名。国朝正统五年，推官吴思谅重修，方熙为记。　下溪头延寿桥李富建，上有亭。今废。(上二桥在常泰里。)　新港桥旧为渡，宋建炎三年始建桥。国朝宣德十年主簿唐礼重建。新桥亦名龙桥。　清宁桥旧名涵头市桥。　吴坂桥　刘厝前桥　真人宫前桥　李峬尾桥(上六桥俱李富建。已上七桥在延寿里。)　澄渚漏头桥　峬头桥(上二桥在兴教里，俱李富建。)　驷马桥元至正三年僧古月建。　江口桥在迎仙市。东界莆田、福清二县间(南一半属莆田，北一半属福清。东西二溪所会，榜曰龙津，亦名尚阳。宋淳祐二年建。元延祐间圮。至治三年，福清州知州赵焕卿经划重建：泰定元年始讫功。国朝洪武二十七年复圮。莆田知县王文焯命僧空隐修之，不逾纪而石梁中折。兴化府知府周宗璲复命囊山寺僧永清等修之。未几，石梁再折者六。宣德六年，县丞叶叔文仍命僧永清等修之。桥旧三十四间，溪阔门狭，水势奔突，易于冲啮，遂疏为六十有四，增其高广，邑人顾文为记。天顺元年，知府潘本愚重修，方熙为记。成化二年，知府岳正从分巡佥事刘子肃67罚赎之积，撤其旧址之倾圮者。加甃以石而高大之，正自为记。十年同知习襄、十五年知府刘澄亦尝修治，林诚为记。　迎仙桥旧名迎仙渡。宋建炎三年，僧祖逊视洛阳桥规划创建，酾水为二十四道，榜曰龙溪。今废。　蒜溪桥在迎仙驿北十里，亦名道者桥。此桥以地理计之，当在福清县界，姑依旧志录之。　桃源桥在迎仙市西。今废。(上五桥在待宾里。)　报亲桥在广业里。(已上三十二桥俱府城东北。)　渔沧桥宋熙宁二年，太守赵彦励重建。今废。　龙桥　道堂桥(上二桥俱李富建。)　林店溪桥　妙寂寺前桥　驾龙桥在莒溪。绍兴三十年僧慧寂建，上有亭。　熨斗桥淳熙三年僧无了建，上亦有亭。国朝洪武十三年，僧月庭重修，圮。(上七桥俱在府城西北常泰里。)

 仙游县
