<!-- { "loadSidebar": true } -->
　　陈模字中行。永春人49。林之弟。登庆元丙辰第，除国子正。开禧初，召试馆职。时方开边，模对策谓“王恢首谋之戮，不足以赎僵尸百万之冤”，参政李璧读之，叹曰：“真馆职也。”除秘书省正字，迁校书郎，后知梅、汀二州。有《经史管窥》行世。子晋接登第。
　　曾从龙字居锡。晋江人。公亮四世从孙。初名一龙，庆元五年进士第一，赐今名。历中书舍人，迁给事中兼直学士院，权刑部尚书。属阴雨，从龙以修德政、蓄人材、饬边备为言。除签书枢密院事50，改参知政事。坐论，胡榘劾罢，起知建宁府，历帅湖南、江西，召除内祠，并兼侍读。端平初，除沿江制置使，知建康府。复参大政，并兼同知枢密院事。时有三京之役，极论南兵轻进易退，未几言验。进知枢密院事，俄除枢密使，督视江淮荆襄军马，以忧畏卒，赠少师。当史弥远用事，从龙无所附丽，为士论所舆。
　　留元刚字茂潜。晋江人。正之孙。博闻强记，为文奇峭。开禧三年51试博学宏词科。嘉定初，为秘阁校理，累迁直学士院，除起居舍人。谓“国朝左右史立御座后，今乃立朵殿之东，乞复侍立修注旧法”。知温州，勤恤民隐，发奸摘伏，人服其精敏。元刚早负盛名，已乃郁郁不适，筑圃北山，号“云麓”。有《云麓集》。真德秀最敬礼之。
　　留元英晋江人。正之孙。嘉定中登第，理宗朝为监察御史，疏论：“试邑两经罢黜，毋得再补县，权摄州郡，过取事例，匮乏郡计，乞饬监司按劾以闻。”又言：“诸路州军僚属私役禁军，及闽广州县于常赋外敷盐扰民，乞申严法禁。”皆从之。迁工部侍郎，终宝章阁待制。
　　洪天锡字君畴。晋江人。宝庆中第进士，历监察御史兼崇政殿说书。累疏言天下之患三：曰宦官，曰外戚，曰小人。“劾董宋臣、谢堂、厉文翁，理宗曲为回护。天锡章五上，出关待罪。诏二人已改命，宋臣续处之。天锡言宋臣留，则臣当斥。会雨土，天锡以其异为蒙。蜀中地震，浙闽大水，又言：“举天下穷且怨，陛下独能与贵戚巨阉数十人者共天下乎？”会有诉宋臣夺田者，天锡下其事有司，朝廷庇之甚，乃并卢允升皆劾之。又言：“修内司动称御前，良民受害。愿毋使史臣书曰：‘内寺之横，自今日始。’”疏上至六七，最后请还御史印，谓：“明君当为后人除害，不当留患以遗后人，今朝廷轻给舍台谏，轻有司庶府，而北司独重。仓卒之际，臣实惧焉。”言虽不果行，然终宋世阉人不能窃弄主威者，皆由天锡之力。除大理太常少卿，皆不拜。补外，度宗立召入台，辞，疏病民五事，又言“在廷无严惮之士，遇事无敢诤之臣”，累召俱不至。拜刑部尚书，再辞。加端明殿学士卒，谥“文毅”。
　　吴燧字茂新。同安人。绍定中第进士。淳祐中除监察御史，奏疏以正纪纲、通言路为第一义。冬雷，复论：“郑清之初相，人以小元祐目之。比再登庸，内降频出，大计未定，雷发非时，不闻辞位，是君臣皆以天变不足畏矣。宜俾奉册就第，而用宦官宫妾不知名者代之。”疏入，除大理少卿，不拜而去。给事中董槐封上之，亦去。逾再岁，召为秘书少监。入对，愿绝内降，裁私恩，聚忠贤，抑嬖幸，节不急之费，去不良之牧。擢殿中侍御史，兼侍讲。时盛夏犹寒，燧言宜崇阳抑阴。洪天锡论董宋臣等甚，燧乞行其言。改礼部侍郎。未几奉祠。度宗立，除兵部侍郎。
　　吕中字时可。晋江人。淳祐中第进士。历沂靖惠王府诸王宫大小学教授。轮对，首言当去小人之根，首言当革赃吏之弊。迁国子监丞兼崇政殿说书。奏：“乞晚轮二员说书，夜轮讲官值宿，以备顾问。又言进讲经史，乞依正文进读，不宜节贴避忌，不惟可察古今治乱，亦以革臣下谄谀之习。”又言：“人能正心，则事不足为；人君能正心，则天下不足治。”寻以兄卒无后，请假归葬。明年，以秘书郎召，当路忌其直，徙汀州。在汀州期年，演《易》为十图。景定中，复旧官卒。著《皇朝大事记》、《治迹要略》、《论语讲义》。
　　庄弥邵字德修。晋江人。夏之孙。父序，大理正。弥邵用荫补承务郎，擢临安府通判。广平天目山寇52，以功权知安吉州，有惠爱。除军器监丞。轮对，首以“进德修业”为言，且谓：“广殿大廷文对，礼貌亲而情意疏，广厦细旃之讲，诵说多而推行少。”上嘉纳之。进军器监。兄弥坚，字德操，登进士第，为编修官。弟弥大，刑部郎官。宋亡，蒲寿庚同荐于元，俱不之官。
　　徐明叔字仲晦。晋江人。第进士甲科，辟入江淮制幕。秩满，干办广漕，清节益励。除大学录，通判漳州，以廉闻。知英德府，猺寇不敢犯。召为国子监丞。潮寇起，命知潮州，重赏捕渠魁，戮之。除直秘阁、江右宪，岁歉，发义仓以赈郡民。迁户部侍郎，改兵部侍郎。会元兵南下，忧愤卒。明叔学有源委，与洪天锡齐名，人称之曰“择斋先生”。

 〔国朝〕
　　朱鉴字用明。晋江人。领永乐丁酉乡荐，授湖广蒲圻教谕。秩满，以学行擢监察御史。出按湖广，留三载始得代；再按广东，升山西布政司参政，进右布政使。适虏寇犯西边，升都察院右副都御史，巡抚山西。虏平，赐敕褒奖。正统己巳，虏逼京畿，鉴率骑二万余赴援。既而改镇雁门关，筑重城，浚濠隍，构雁楼，建营堡，兵民恃以为安，仍命巡抚山西。被召还京，再上章乞致仕，卒年八十八。鉴历官中外凡三十年，谏疏至数十上，前后领敕书四十道。
　　校　注
　　1　“饶勇”疑为“骁勇”之误。
　　2　万历《建宁府志 人物》作“字子高”。
　　3　嘉靖《建宁府志 人物》作“绝意荣达”。
　　4　万历《建宁府志 人物》作“夺芳亭”。
　　5　嘉靖及万历《建宁府志 人物》均作“丞相蒙古歹入闽”。
　　6　嘉靖及万历《建宁府志 人物》均作“终隐不仕而终”。
　　7　万历《建宁府志 人物》作“有司以孝廉荐之京”。
　　8　万历《建宁府志 人物》作“字孝存”。
　　9　嘉靖及万历《建宁府志 人物》均作“庙廷”。
　　10　嘉靖及万历《建宁府志 人物》均作“十三年”。
　　11　嘉靖及万历《建宁府志 人物》均作“萧”。
　　12　嘉靖《建宁府志 人物》作“字坚伯”，又“章贡人”三字疑为“赣人”之误。
　　13　嘉靖《建宁府志 人物》作“将开边衅”。
　　14　嘉靖《建宁府志 人物》作“忽刺木”。
　　15　嘉靖及万历《建宁府志 人物》均作“卒年八十一”。
　　16　嘉靖《建宁府志 人物》作“余敬洪妻”。
　　17　“织妊”二字衍。
　　18　嘉靖《建宁府志 人物》作“年十八夫亡”。
　　19　嘉靖《建宁府志 人物》作“三十余年”。
　　20　嘉靖《建宁府志 人物》作“留宝”。
　　21　“四十”下疑脱“年”字。
　　22　嘉靖《建宁府志 人物》作“杨仕纶”，下同。
　　23　嘉靖《建宁府志 人物》作“生子”。
　　24　嘉靖《建宁府志 人物》作“年二十”。
　　25　嘉靖《建宁府志 人物》作“生子衍”。
　　26　嘉靖《建宁府志 人物》作“次妇李氏”。
　　27　嘉靖《建宁府志 人物》作“三妇”。
　　28　万历《建宁府志 人物》作“二十年”。
　　29　似应作“以豢虮虱”。
　　30　万历《建宁府志 人物》作“姚有安”，下同。
　　31　万历《建宁府志 人物》作“武夷山”。
　　32　万历《建宁府志 人物》作“朝发夕归”。
　　33　乾隆《皋州府志 文苑》作“南安人”。
　　34　乾隆《泉州府志 循绩》作“字仪父，同安人”。
　　35　乾隆《泉州府志 列传》作“字孟绰”。
　　36　“辦”疑为“辨”之误。
　　37　万历《泉州府志 人物》及乾隆《泉州府志 列传》均作“镇县保甲法行”。
　　38　乾隆《泉州府志 循绩》作“凿巨沟”。
　　39　万历《泉州府志 人物》及乾隆《泉州府志 列传》作“寻复原官以疾卒”。
　　40　乾隆《泉州府志 列传》作“下令胁从者得自首”。
　　41　万历《泉州府志 人物》及乾隆《泉州府志 列传》均作“皆束手不能骛”。
　　42　乾隆《泉州府志 列传》作“器局宏达”。
　　43　乾隆《泉州府志 列传》作“季裳”，下同。
　　44　乾隆《泉州府志 列传》作“其先为南阳人，卜葬于南安，家焉，遂为南安人”。
　　45　乾隆《泉州府志 列传》作“当戒妄诞之徒启虏衅以开兵端”。
　　46　乾隆《泉州府志 列传》作“莫大于兵冗”。
　　47　乾隆《泉州府志 循绩》作“晋江人”。
　　48　乾隆《泉州府志 列传》作“《西掖类稿》”。
　　49　乾隆《泉州府志 列传》作“晋江人”。
　　50　乾隆《泉州府志 列传》作“除佥书枢密院事”。
　　51　乾隆《泉州府志 循绩》作“开禧二年”。
　　52　乾隆《皋州府志 忠义》作“讨平天目山寇”。

卷之六十七

　　人物
泉州府

 良　吏

 〔宋〕
　　黄禹锡字仲元。晋江人1。初为留从效别驾，奉表入贡于周，后归宋，以检校水部郎中摄莆田令。时林居裔负险唱乱2，讽禹锡为主。禹锡曰：“头可断，贼不可为!”密遣长子观与陈靖乞兵于漕使杨克让。贼闻之怒，坐禹锡与其次子薮帐下，持刀临头，父子神色自若不为屈。既而观等以兵至，贼平，诏嘉其忠。寻请老，以疾终。观起家蕲州司法，荐历省府，绰有能声；终兵部员外郎。
　　留从譓永春人。从效从弟3。淳化中为泗州长史，有清节，官敬奉簿4，虽藜藿不充，未尝妄干人。太宗闻之，召赴阙，特迁扬州观察支使。
　　王言彻字子明。晋江人。端拱进士，知南丰县。县人曾致尧为条治绩数十事，擢知邵州。后历漳、鄂、滁等州，皆有善政。鄂、滁人并生祠之。时有事泰山，汾阴郡守例以子弟奉表，得推恩授官。言彻独遗僚属以行，曰：“吾子孙但衣白袍入举子场足矣。”所著有《琅琊集》。子千仞、公佐，孙景纯，皆特奏名。
　　曾会字宗元。晋江人。端拱中擢进士第二人，寻以亲老愿补郡。由史馆迁殿中丞，知宣州。祥符末，由三司判官出为两浙转运使。奏罢丁谓。建钱塘捍江之役，军民如被宥。历真、仁二朝，出入四十五年，凡典七郡，官至刑部郎中、集贤修撰5。
