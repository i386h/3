<!-- { "loadSidebar": true } -->
　　昼锦堂在县西二十四、五都。宋绍兴间建。　留从效宅在县南十四都。地名留变。　魁星亭旧名“豁然”，宋绍兴二十七年邑令黄瑶重建，易今名。　班春亭宋淳祐七年邑令林光廷建。(上二亭俱在县治之左。)　环翠亭在县治东太平寺之侧。宋时建。邑人以重九日登高于此。又有万寿亭。　迎恩亭在县东东岳行宫之左。宋时建。　平远台在县治东。宋绍圣四年邑令张叡筑。

 安溪县
　　道爱堂在县厅事西。

 惠安县
　　泰山楼在县北东岳行宫前。元时用堪舆家之说建楼于此，以壮县治左龙之势。国朝洪武十八年，道会杨必椽、里人张崇道重建13。三十五年知县陈永年重修。　鸣皋堂在县治之左，宋龙溪李侯来知是县。惟一鹤随行。李莅止斯堂，与士友商较古今，鹤侍其旁，时或一鸣，声彻云霄，因名。　接官亭在县南郭外。元时建。国朝正统十年致仕监察御史陈竣重建。　石盘亭在县治右。旧用堪舆家之说建石亭于此，以关县治水口。成化间知县张桓重建。　春台在县西登科山上。宋卢瞻结屋读书于此，刻“春台”二字于石，以纪其胜。岁久屋坏。国朝景泰间道士陈静隐即旧基重建。
　　校　注
　　1　应作“在府城”。
　　2　乾隆《福建通志 古迹》作“宋孙觉有诗”。
　　3　乾隆《福建通志 古迹》作“樊哙以下”。
　　4　乾隆《福建通志 古迹》作“春坛馆”。
　　5　乾隆《福建通志 古迹》作“在安民堂北”。乾隆《福州府志 公署》载：“嘉祐四年燕度建安民堂，熙宁间又创谈笑轩于安民堂北，后皆改名燕堂。”
　　6　乾隆《福州府志 公署》作“清閟亭”。
　　7　乾隆《长乐县志 古迹》作“运使张徽建”。
　　8　乾隆《长乐县志 古迹》载：“马江亭在县西半里马江渡之北，旧名临江馆，宋元祐丁卯建，屡毁屡修。”附录陈传诗：“山蔼峩峩江岸深，望赊亭影落江心。无风万里磨平玉，有月千波漾碎金。”字句稍有不同。望江亭当即马江亭。
　　9　乾隆《福州府志 园亭第宅》载：“在凤凰山下。”
　　10　乾隆《福州府志 园亭第宅》载：“在石鼎峰梅溪之阳。”黄干作记：“结茅为庵，名以龙门。”
　　11　乾隆《福建通志 古迹》作“在崇安县治。”
　　12　康熙《南安县志 列传》载：“韩偓寓居南安，辞朱全忠召，卒于南安龙兴寺。”未言宅址所在。
　　13　乾隆《福建通志 古迹》载：“洪武十八年修泰山楼。”万历《泉州府志杂志》载：“东岳行宫洪武十八年里人张崇道重建。”

卷之七十四

　　宫室
　　　　　　漳州府

 龙溪县
　　风月楼在府治右，宋开禧中通判留筠重修瑞鹊堂，因创楼于其上，取平分风月之意为名。郡守毛崈诗：“君家自是为霖手，何止平分月与风!”　南楼在府治南。旧为州南城门楼。宋淳熙五年郡守赵纲重建。庆元二年郡守傅伯成更名“南楼”。淳祐九年郡守章大任累石为基，更新并建。　喜雨楼在府城中旧土城上。旧名“留观阁”。宋郡守黄启宗改为“观南楼”。嘉定间郡守赵汝祷雨获应，改是名。教授敖陶孙书额。　谯楼在府治西南，累石为基，高二丈许而楼于其上。宋嘉定中郡守方铨重建。元时火，漳州路令史李兰孙重建。国朝洪武初复火，正统间又重建。　双门楼在谯楼前百步许。宋时建，国朝永乐中重修。前有亭题曰“漳南状观”。成化十八年毁。　齐云阁在府治西北开元寺之西。宋蔡襄诗：“紫阁青梯压翠岑，春愁秋思共登临。雨岚供眼横千仞，星汉垂檐直半寻。忍别朱栏真俗吏，独栖珍树只仙禽。当年人事多奇尚，拟托岩扃息此心。”淳祐间郡守黄朴更新之，匾其门曰“紫阁青梯”，取襄诗语也。　飞跃阁前有方池，广二十五丈，神物潜焉。每雷雨晦冥，或喷水上柱间。旧名“知化”，宋元祐间改“化龙”。淳祐间郡守黄朴改今名。　御书阁在泮池之左。宋绍定间知县傅天骥建。　经史阁在泮池右。宋淳祐间知县陈子植建，郡守李韶书匾。(上三阁俱在县学内。)　飞凫阁在县治左。宋绍定间知县苏应冲因旧重修。　溪光阁在县学之右。有龙祠、龙井、龙亭。　瑞鹊堂在旧通判厅之东。旧名“风月”。宋熙宁九年，通判柯述赈活饥民，有二鹊栖其厅事，比述去任，鹊送之，遂不复至。绍兴十七年，通判林安宅与宾客会，有飞禽中箭自户入，哀鸣，且驯服就获，安宅命去其箭，傅以药，释之，犹若有所诉然。安宅为物色所射之人，破其弩俾更业，遂飞翔而去。淳熙间通判李沈更名“异鹊”。后更今名。　平易堂在府治后圃。宋郡守方来建。取平易近民之义，并作诗。　自隐堂在名第山。唐周匡物有诗。　同乐堂在府治内。宋庆元间郡守赵伯逿建，匾曰“安静”。嘉定中郡守赵汝改今名。　瑞莲堂在同乐堂之左。宋端平中郡守赵以夫建。　憩堂在府治内。宋郡守方铨建堂之后，旧凿池莳花，岁久芜秽，郡守赵汝命植柑数百株，政暇领客游赏，亦胜处也。　清心堂在旧通判厅。宋宝庆间郡倅黄宦建。　岁寒堂宋绍兴间县令陆竑建。　不欺堂宋嘉定五年县令陈士会建。士会为铭，有曰：“鲁论内省，中庸谨独，圣有格言，敢不佩服。”(上二堂在县治内。)　修教堂在县学大成殿后。旧在殿东偏，尝易名“玉振”。宋嘉熙间县令黄师雍迁今所，仍其旧额，郡守李韶书。　明德堂旧曰“明善”。宋嘉熙三年教授陈太章易今名，郡守李韶书。　道源堂宋淳祐六年，郡守方来以朱文公尝守郡，郡人北溪陈淳执经从游，为门人高弟，令教授陈光大开讲堂之东，为屋四楹祀之，中塑文公像，旁塑北溪像以配。取其授受之语名堂，通判徐明叔为记。(上二堂在龙江书院。)　水云馆在府治东南隅。俯瞰大溪，群山环列拱揖，盖一郡胜处也。宋郡守傅伯成、章大任皆因旧重修。馆后有亭，匾曰“喜雨”。　梅雪斋在府城内。国朝林弼福建1，以为读书所。　宣诏亭　颁春亭(上二亭在双门之左右。俱宋时建。)　君子亭在府治后，旧为“复轩”。宋郡守朱文公建。后为月台，台后为隐室，其象圆，覆之以茅，环堵穴窗，窗棂随其方刻卦象，公余阅书史于此，后废。郡守赵汝即旧址为亭，匾曰“君子”。亭之外凿池筑二台，南北对峙。中作茅亭，下作假山。汝有诗云：“吟行小泓曲，意象阔沧溟。更上层台上，霜天净翠屏。”　九区亭在府治前。宋郡守朱文公建，后守方来重修。　交翠亭在府治东。郡守方来建。来有诗云：“濂溪窗外草茸茸，生意春融我意同。为甚此园多翠草？也因曾识紫阳翁。”观其诗，可以见其名亭之意矣。又有“远观”、“良光”、“清心”三亭，俱来所建。　状元亭在府治内。旧名“同乐”。郡守陈朴建，以馆其婿曾从龙2。开禧间权郡事倅章大任改今名。　仰高亭在府治西子城旧基。旧名“西山爽气”，后改“西眺”，又改“舒啸”。宋郡守方来修之，更其匾曰“仰高”，盖以寓景仰文公之意也。　中亭在府治后圃。宋郡守方来建。来自为铭，有曰：“矧我吏道，系民惨舒，恪此一念，贯彼万殊。万喙讙嚣，其孰能纪？执要御详，日中而已。忠恕有训，絮矩有方，中以布政，云何不臧。”(上二亭今废。)　先春亭在府治内。宋郡守李弥逊建。　亦佳亭嘉定四年郡倅黄之传建。之传诗云：“小亭新筑亦佳哉，花木无多手自栽。若谓甘棠安敢比？清阴留与后人来。”　小有亭宝庆三年郡倅黄宦建。(上二亭在旧通判厅。)　瑞荷亭在府学内。宋乾道元年，泮水中有荷，四叶同干，因以名亭。　白云亭在府城中开元寺。宋蔡襄有诗。泽露亭在府城中。宋李亨伯守邕管，遭母忧，不许解官，亨伯五上章哀请而后许。明年，甘露降其家庭柏上，因名。张商英、邹浩、陈瓘俱有诗。　月渊亭在府城中旧净众院。　南闽达观亭在齐云阁山顶。郡守黄朴建。又辟其后为亭，曰“流翠”，曰：“挹浮丘”，以通碧玉千峰亭。　盍簪亭旧子城云霄门之址也。绍定间郡守李勋建。士大夫之南游者馆焉。　湖心亭在东湖。旧有亭二：曰“东湖”，曰“水阁”。后水阁坏。中有亭，曰“绿护”，曰“道院”，曰“梦月”，曰“茅亭”，曰“八角亭”。宝庆间郡守方淙重新之。　碧玉千峰亭在旧龙江书院之后。宋郡守危积建，匾曰“登高”。后守黄朴以犯高东溪姓名，易其匾曰“碧玉千峰”，并为诗。宋季兵毁。　浴沂亭在旧龙江书院外门隆寿山之右。构亭池中，匾曰“浴沂”，其前又有一亭，曰“化龙”。　观政亭在县治内。宋嘉熙间县令赵绛夫建。甃石为池，并为诗，有“取水观为政”之句。　得仙亭在名第山。宋蔡如松序：“泉人欧阳詹与吾乡周匡物、潘存实两先生相踵而出世，有元和得仙之谣，因以名亭。”　接官亭在府城东。洪武三年知府潘琳建，并建堂宇于亭北，以为候馆。成化十八年知府姜谅重建。　威镇亭在碧玉千峰后山之顶。重九日，郡人多登高于此。　天开图画亭在府城东鹤鸣山之巅。宋尚书颜颐仲归老所建。上倚巅崖，下瞰清溪，风帆钓艇之微茫，烟村林麓之掩映，飞鸟往来，晴云舒卷，宛然如画，故以名亭。　龙江亭在□□都。宋郡守方宗建。　月波亭在一、二、三都。乡人周武纲建。成化十八年知府姜谅重修，以为巡视海道官公馆。　留佩亭在二十六都。宋通判郑涣代去，郡人攀留，涣留佩以为别，后人即其地建亭，匾今名。(上六亭俱在府城东。)　尚书岭亭在府城南亭之右。有庵，宋尚书颜师鲁建。国朝景泰中知府谢骞、成化十八年知府姜谅俱尝重建。　保安亭在府城东南。成化十九年知府姜谅因砌石堤以护城垣，并构此亭。　秋江亭在府城内南隅。元吕养浩俯龙溪建亭，以其所自号而颜之曰“秋江”，杨志行为记。　序宾亭在府城□□都。　清白亭在府城□□都。　高明轩在府城普利寺周上人轩也。宋郭祥正诗：“周也漳南释，开轩瞰漳滨。山光并水色，二物长清新。”　养源轩　壶境轩(上二轩在县治宅堂内。俱县令陈士会立。)　临漳台在登高山之巅。据溪山最胜处。　半漳台在登高山半。郭祥正诗：“飞檐突兀压林丘，见尽临漳一半州。”　啸台在圆山。郭祥正诗：“缥缈临诸峰，幔卷浓云开。秀特不可掩，擎天碧崔嵬。”

 漳浦县
