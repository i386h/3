<!-- { "loadSidebar": true } -->
　　许知言闽清人。兄逢言，弟知白、知什、知亿俱业诗书。母病，知言兄弟昕夕不离侧，越三月，药弗效，知言乃斋戒吁天，刲股肉烹调以进，母病遂愈，年七十始卒，知言兄弟哀毁逾礼，俱然香于臂，冀以资其冥福。进士许叔度为立传，刻于药师院。后知亿子禹锡，请改其里为“孝顺”，从之。按：知言刲股肉以疗母病，固非圣贤中道，而其兄弟俱然香于臂，以资母之冥福，又流于异端之教，皆不可以为训；然窃尝思之，人子之于其亲，天性至情，当其危急存亡之时，苟可以死亦所不辞，遑恤其他耶？知言兄弟所行虽未正，而皆出于至诚恻怛之意，其爱亲之心有足尚者，况去古既远，民不兴行，人子之事其亲，能如圣贤之无过不及，斯其至矣，若其不能，则如知言兄弟亦岂可少哉。予故录之以告夫世之为人子者，使法其心不泥其迹可也。后凡载刳肝庐墓之类俱仿此。
　　许俭字幼度，闽清人。朱文公门人也。俭不畜私财，不置私器，三世不分异，庭无间言。郑性之尝大书“孝友”二字以匾其堂，林羽为之记，更名“友顺”。

 〔元〕
　　刘从竹字友直，福清人。事母孝，母终，庐于墓。俄而所居门楣及墓前之石皆有芝产焉。熊禾有诗纪其事。
　　陈誉字誉夫，福清人。性孝友。至元中，母林氏病，誉刲股肉疗之。子观泗字友达，亦笃孝，父母疾俱尝刲股肉和粥以进。前郡守吴涛诗云：“笼中无药物，膝下有恩深，他日启予足，惟天知此心。”

 〔国朝〕
　　郑英字伯华，侠六世孙也。幼纯笃，事亲孝谨。父年老病剧，英祷于东岳行祠，求以身代，父病随愈。家贫假贷于人，葬祖父母二丧。越数载父卒，哀毁逾礼。既葬，举明经，以母老辞。母数遘疚，英侍汤药未尝解带，亲为涤溺器。及母卒，竭资产营葬。复以明经孝弟举，授广西南宁府经历，卒。
　　李墉古田人。性孝友，母丧不御酒食者三年。弟求分异，墉不忍闻，面壁而卧，弟因悉取膏腴之田以为己私，而类硗确者为一券以付墉，墉曰：“已均矣。”受而藏之，终身不言。年八十三而终。
　　陈文亮字景明，连江人。生七月而孤，事母笃孝，或以事出外，得一美味必怀以进母。母尝得危疾，文亮每夕恳祷北辰，愿减已年以益母寿，又取粪尝之，验其味苦，母病果瘥。其后母没，哀毁逾制，葬祭一以礼。以子鸿渐恩，累封刑部郎中。卒年七十三。
　　倪神保连江人。幼失父母，常念罔极之恩莫报，与妻林氏共祷于天，欲得一木两枝刻二亲像奉祀，遂入石芹山求之，果见二木相对，乃拜祝曰：“此木可刻吾父母，当自动者三。”三祝毕，其木果三动，即取以归，佣工取直，募匠刻之。既成，夫妇奉祀惟谨，凡冬温夏清、出告反面，一如事生之仪，迨今几三十年不少替。里人嘉其孝诚，为白于有司，乞旌之，未报。
　　杨崇连江人。其先有曰宗连者传四世至崇，自崇至今又传二世矣。六世之属，男女长幼凡七十余人，皆同居共食，世守其家法不坠。子弟经营有获一钱尺帛必白崇，附籍藏之一库，田园所入俱藏于一廪，婚姻丧葬、祭祀饮食，分给有常数。一门之内男女有别，长幼有序，雍雍如也，肃肃如也。其家隶定海千户所，戎籍当继，崇之再从弟铁及铜相让请行。适崇子孟归自外，请曰：“孟居长，当继。”即辞父母趋而应役。成化间，有司应诏以其义行上闻，未报。
　　林辰孙罗源人。家贫，日营衣食以养父。父病经半载，辰孙号诉于天，剔肝为麇以进，父食之，疾遂愈。乡之耆老合闻于官，厚宴馈之，时有诗美之，曰：“剔肝能救父，大孝可通天。”

 宦迹
 〔唐〕
　　谢瞳字子明，福州人。累举不第，依朱全忠署右职，仕唐为通陵州刺史，颇有政绩，迁亳州团练使、宣义节度观察留后，卒于官。

 〔五代〕
　　贾郁字正文，侯官人。以文策干王审知，补仙游县主簿，迁本县令。县吏多受赇，郁守正奉法以率先之，性尤峭直，不容人吏文过，人吏咸畏惮焉。代去，会延钧建号，闻郁有治称，擢赞善大夫，再令仙游，改福清，满考，召为御史中丞。

 〔宋〕
　　李亚荀连江人。端拱初及笫，累官度支员外郎、夔州路转运使。居官严整，所至凛凛有风采。侄余庆，国子博士，知常州；长子模，校书郎；次子处厚，庆历初进士。
　　林安宅侯官人。绍兴间进士，历知新昌县、户部郎中兼权枢密院检详诸房文字。孝宗即位，擢左司郎中，试右谏议大夫，迁同知枢密院事兼权参知政事。其诰词有云：“刚毅有守，直谅多闻；凛然立朝，有古诤臣之直，敏于从政，为时良吏之师。”
　　吴秀发字□鲁，闽县人。宝祐中进士，判饶州，为政务欲便民，尤留意于平狱讼。尝出犯罪吏民，给以农具，使之生理。值凶岁赈给，饥民赖以全活者甚众。元兵南寇，上疏论屯田战守之计，后以功进中散大夫、光禄卿，加松江制置，仍前判州事。

 〔国朝〕
　　王键字时，侯官人。永乐中以茂才荐，授繁昌县主簿，改山阳县。秩满有绩，赐敕命以褒荣之，擢阳江知县，卒。键善诗，著有《鼓缶》、《心声》二集。
　　林硕字茂弘，闽县人。永乐中进士，拜监察御史，有能声。宣德初，升浙江按察使，擒吴寇史庆真，直良民被诬为盗者五六百家。持宪严而不苛，郡邑畏服。秩满，迁广东左布政使，未任而卒。
　　郑珞字希玉，闽县人。永乐中举进士，入翰林为庶吉士，授刑部主事。宣德中，擢宁波知府。中官裴可烈以公事至郡，贪暴不法，民被其骚扰，珞上其罪状，诏置可烈于法。未几，丁内艰归。适海寇为患，郡民千余人上疏乞留，诏夺情起之，珞辞不允。既复任，黜赃吏，抑豪强，令行禁止，发奸摘伏，治绩为两浙最。满秩升浙江布政司左参政，未上卒于家。
　　林元美名鏐，以字行，闽县人。永乐中登进士第。宣德中授上犹知县。县土田硗瘠，民贫无以供赋税，多逋他境，元美为请于朝，核其无田及有田而污莱者，悉蠲之。邑人旧鲜知学，元美政暇，辄集庠序弟子员，亲为讲经，科第始不乏人。山峡中有盗时出剽掠，元美抚以恩信，后皆向化。正统中擢宁海知州。州置两卫武职，习为民害，元美密条其不法以闻，下台宪绳之，其害遂戢。有二僧至境，以术惑众，执而讯之，乃他郡越狱盗也。人以为神。值岁旱蝗，躬巡历赈恤，具奏减其赋。天顺初，擢抚州知府，年六十致仕。成化初，诏进阶亚中大夫，卒。后以子瀚恩加赠中议大夫。
　　高旭字时旭，侯官人。宣德中登进士第，授吏科绐事中。丁内艰，起复改兵科。正统中，升江西按察提学佥事。景泰初，改本司提刑佥事，卒。旭莅官平恕明慎，其于决狱多所平反。有《榕轩集》，藏于家。
　　林文秩字礼亨，怀安人。少颖敏不凡。常获禾于田，值迅雷掣去数步，旁有击死者，文秩恬然不少慑。永乐中，登进士第，改庶吉士，拜监察御史，立朝有直声。巡按南畿，风裁凛然。民奏留之，诏复巡按一年。宣德末，擢山西按察副使，进按察使。有告平阳王文简妖言惑众者，连及三百余家，文秩力为辨释，存活几二千人。后致仕，卒。弟文，字嘉亨，亦有异质，与文秩同举进士为庶吉士，拜王府审理，改岳州府通判，为政简约，务以抚字为心。尝为云南考试官，有腰黄金数十两求登荐书者，文秸却之。卒。所著有《梅湖稿》。
　　郑建字弘中，怀安人。宣德中举进士，选入翰林为庶吉士。一日，上御文华殿召试《诸葛孔明可与兴礼乐论》，亲第其高下，以建为第一，赐钞百锭。未几，授南雄府通判。郡民惮徭役，逃窜者多，建悉诏使复业，仍奏蠲其逋负。丁内艰去。服阕，值闽浙之交，民盗银矿争斗，廷议处州府增设通判一员专莅之，遂除建以往。既至，首为平其力役，民以宁谧，银课亦不劳而办。闽寇邓茂七侵掠浙境，建分守龙泉，偕其子黼躬擐甲胄，率民兵与贼抗者数月，斩首五百余级。尚书石璞复檄建除其余孽，建直捣其巢穴，获其男妇之被虏者二千余人以归，其他胁从者悉散遣之。景泰中，以功升本府同知，食三品禄，越二年，迁浙江按察司佥事，专提督银课，寻致仕，卒。
　　韩弘字士毅，福清人。永乐举进士，授户部主事，历永平府同知，以绩最升扬州府知府。为政恺悌正直，郡民怀其惠。满秩，升浙江布政司参政。景泰初，三上章乞致仕。卒年八十三。
　　吴复闽县人。由知印授大明府丰济仓大使。正统丙辰以荐者擢知吴县，有治绩，升工部主事。累官通政司右通政，寻迁工部右侍郎。天顾甲申乞致仕归，卒。复莅官淳厚明敏，卓著能声。

 隐逸
 〔唐〕
　　陈粲字德宣，福清人。唐水部郎中，早厌荣宠，归隐于弥勒小隐岩读书，人罕见之者。

 〔五代〕
　　王仁缋福清人。闽王审知闻其贤，命试大理评事，仁缋耻伪命，固辞，隐居龙山终其身。
　　陈贶福州人。志操古朴，不苟仕进，居庐山三十年，学者多师事焉。时南唐主以币致之。贶布表鹿，进止闲雅，因献《景阳台怀古诗》，南唐主称善。欲授官，固辞。赐粟帛，遣还旧隐，卒。

 〔宋〕
　　余咸熙闽县人。性尚凝简，操履纯洁，乡邦称为长者。少应举不得利，遂闭户穷经，以道自娱。终于家。有文集十卷。
　　蔡蒙叟闽县人。博通古今之务，养高不仕，弟子从远方至者常满其门，谏议陈从易洎里中显达者十余人，皆北面焉。郡守李欣荐于朝，授州助教，非其好也。年八十余卒于家。号“贞白子”。著《绳子》三卷，凡五十七篇，行于世。
　　刘弇字昭伯，侯官人。光禄卿若虚之子。隐居不仕，乡人号曰“隐君”。后以州郡荐，强起之，授将仕郎、大理评事。
　　陈则之侯官人。有文行，养高不仕，惟以著书为业。一乡之人莫不厉操改行。弟象，天禧中登进士第。
　　湛俞字仲谟，闽县人。景祐中举进士。累官屯田郎中，为本路转运判官。年五十休致，居于闽之馆前，乡人因名其地为旌隐坊。寻复迁于城南宿猿洞，三召不起。刘康夫为撰《山居记》。
　　王伯起仁缋玄孙也。少游京师，受经于王安石，学文于曾巩。枢密曾孝宽闻其贤，延而馆之，奏授将仕郎，试国子监簿，以假承务郎授严教授，然非其志也，力辞不就，解官归。自号“酉室先生”。一时名人若江公望、陈瓘皆与为友。
　　刘涣字孟潜，侯官人。太子洗马仲甫之孙。隐居北溪，以歌诗自娱。元祐中，乡人千余交荐其才于郡守许懋，乞以应逸民之诏，懋闻于朝，涣力辞不就。自号“北溪翁”。
