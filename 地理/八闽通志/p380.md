<!-- { "loadSidebar": true } -->
　　林积字公济。尤溪人。庆历四年进士，县人登第自积始。熙宁间，由知泗州召对，神宗嘉其廉能，除江西运判，徙广东提刑，召为三司度支判官，迁库部郎中、太府少卿，出知福州，移河南转运使。积廉谨方严，历官中外，所至著殊绩。初罢六合令，遇王安石于途。时安石掌制有盛名，愿积谒私舍，卒不往，安石器之。及服阕，以公事见安石政府，安石称其才行不置。然终以鲠挺不得用。子义33，字德新，官至吏部侍郎、敷文阁待制。
　　范迪简字道卿。剑浦人。庆历四年第进士。陈襄得其文二轴，大加称赏。后调官至阙下，以尝受赵抃引荐，不肯一谒，识者伟之。子峒、峋、、嵎、峣俱登科。岣官至龙图阁直学士。
　　张哿初名驾，字安时。沙县人。熙宁九年登第，徽宗朝除宗子博士，改太常博士。赐对，擢监察御史。大臣有议作复道，自太庙达南郊斋宫，以宦者董役，畿县骚然，哿请付将作监，民得不扰。在京百司，俱隶台察，而阁门殿中监多嬖倖恃权者，独不隶，怙宠者无所忌。哿请隶台察比他同，从之。未逾月辄复故，哿请罢，徙工部员外郎，知兴化军。召还，再除知信州，以工部郎中知广济军卒。
　　陈瓘字莹中。偁子。沙县人。元丰二年第进士甲科，调越州签判。章惇入相，道山杨素闻瓘名，访以当世之务及言司马光奸邪，所当先辩34，瓘曰：“公误矣。果然，将失天下之望。”遂极论熙宁、元丰之事。惇意虽忤，亦颇惊异。至都，用为太学博士，会蔡卞与惇合，正论遂诎。卞党薛昂林自官学省，议毁《资治通鉴》版，瓘因策士，特引序文以明神考有训，昂自意阻。迁秘书监校书郎，以力诋绍述为执政所憾，出通判沧州，知卫州。徽宗即位，召为右正言，迁左司谏，极论京、卞、淳等之恶。所恨35又尝撰《遵尧集》，谓修史专据王安石目录不可传信，坐党籍除名，窜袁州、廉州，移彬州36，稍复宣德郎，又徙台州、江州，旋至南康，更移楚州，不使一日少安。靖康初，赠右谏议大夫，谥“忠肃”。自号了翁。所著有《了斋集》行世。子正汇，直秘阁，志节不忝其父；正同，敷文阁待制；兄子正敏，朝奉郎，有《遯斋闲览》行世。正式、兴宗皆以诗鸣。孙太方37建州通判。
　　曹辅字载德。沙县人。元符三年第进士。尉宁德，簿安丰。政和二年，中词学兼茂科。历秘书省正字。徽宗多微行，辅上疏谏止，太宰余深曰：“小官何敢论大事!”辅曰：“大官不言，故小官言之。官有大小，爱君之心则一。”遂编管彬州38。靖康初召还，历台谏、御史中丞、签书枢密院事，前后论疏凡百余章，皆一时之要务。金人围京师，辅两使金军。张邦昌僭立，命辅迎康王。及即位，辅仍旧职。以病卒于位。后赠太师福国公，谥“忠达”。所著有《籁鸣集》十卷、奏议十卷。子绅，朝请大夫；纶，度支郎中，以诗鸣，有《约庵集》行世。
　　曹中字久德。辅之弟。元符三年同第进士。除江宁上元县尉，获盗改秩。政和中，擢词学科第一，拜秘书省正字，改著作佐郎，周旋东观凡六年。同列俱擢美官，恬弗介意。或期偕诣执政门，尝至半途称疾还。自知不合于时，请外，得永州，即奏减盐额，民甚德之。辅上书论中兴事，忤宰相，因罢。靖康中，闻京城失守，愤憾成疾卒。中忠信和易，笃于孝友，文词温雅，如其为人。
　　廖刚字用中。顺昌人。从陈瓘、杨时学。崇宁五年登第，宣和初擢监察御史。时蔡京当国，奏无所避，以亲老补外。绍兴中为吏部郎官，请稽旧制，选精锐为亲兵。又乞经营建康，以杜金人窥伺之意。再除给事中，首献江淮屯田三策，封还章惇二子除目，徙户部刑部侍郎，以徽猷阁直学士知漳州。日食求言，请正建国储君之号，高宗耸然，趣召赴阙，拜御史中丞。秦桧风刚欲斥逐异己者，答曰：“枉道从人，非吾志也。”复论其姻党郑亿年，桧益衔之。金人败盟，刚乞起旧相有德望者处近藩。桧怒，改工部尚书，寻以徽猷阁学士奉祠。子迟、过、遂、邃皆秉麾节，邦人号“万石廖氏”。
　　邓肃字志宏。沙县人。与李纲为忘年交。宣和中，贡太学，时东南贡花石纲，肃作诗言郡邑扰民，用事者见之，屏出学。钦宗立，召对，补承务郎、鸿胪寺簿。金人犯京师，奉命诣敌营，留五十日而返。张邦昌僭立，肃义不屈，奔南京。高宗即位，擢左正言。先是，贻金人帛一千万，肃在营密觇，均与将士之数大约不过八万人39，至是为高宗言之，上言：“金人不足畏，但其信赏必罚，不假文字，故人各用命，朝廷则不然。愿诏立功赏一司，申严军法。”从之。复请分伪命臣僚为三等定罪，而被旨奏叛臣之上者有五，乞窜岭外，其次有三，乞于远小处编管；若夫庶官苟禄，稍赦其罪。高宗以为然。又劾奏耿南仲父子沮战误国，并留守范讷、内侍陈良弼罪状。李纲罢相，肃坚乞留之，坐是奉祠。肃在谏垣不三月，凡二十疏皆切直，多见采纳。有《栟欄集》二十五卷。
　　罗荐可字养蒙。沙县人。政和二年登第，调高邮军司理。金人陷京师，张邦昌伪赦至高邮，守率僚属欲拜之，荐可坚持不可，取赦掷之而出。高宗即位诏下，守忧悸死，荐可名益著。知饶州乐平县，与守不协，罢。李纲制置江南西路，辟为属，入监登闻鼓院，忤秦桧，出知澧州，寇攘之余，招集流亡，州称治。移知筠州，民输纳令自概量。除知常州，卒。
　　张致远字子猷。沙县人。宣和三年第进士，鲠亮有学识。绍兴四年，除殿中侍御史，奏乞宽民力，薄赋敛。从之。金人与刘豫分道来侵，赵鼎劝亲征，朝士尚以为疑，致远□□其决40。迁侍御史，言“聚财养兵皆出民力，善理财者□□邦本41。”会有旨，修瓦屋权充太庙，又言“中原陵□□□京师42，庙社仅存万一，四方传播，创建太庙，兹□定都43，将人人解体，失兴复大计。”拜户部侍郎，言：“陛下欲大有为，愿诏大臣务省节，禁僭侈，自宫禁始，自朝廷始，减额员，并司属，使州县归其余于监司，监司归其余于朝廷。朝廷无横费，惟军需是虑，中兴可致也。”除给事中，丐外，知台州、福州。再入为给事中，出知广州，以显谟阁侍制致仕。
　　邓祚字成材44。沙县人。建炎二年第进士。授建昌军签判。金虏入寇，破洪州，传檄至建昌，守率属纳帛，拟以城降。祚毅然斥之曰：“虏使至，当杀之而焚其书，宁死不降。”守欲执以畀虏，祚不为屈，遂弃官归。李纲宣抚湖广，辟为属，复判静江，迁泉州。以陈康伯荐，召对，擢广西转运判官，迁知泉州。除直秘阁，广东经略。复起知隆兴府、江西安抚，盗贼盈区，祚随宜剿荡，一道以宁。寻以疾请祠，卒。所著有《焦桐集》。从子宗仁，江东安抚使。
　　黄伯固将乐人。绍兴中用荐授建昌尉。累官四川安抚制置使，终兵部侍郎。为人庞博而坚凝，钩经索史，严义利，重然诺。历官中外，清誉闻于上下。卒谥“忠简”。
　　邓驿字千里。沙县人。淳熙二年登第。历秘书省正字，迁校书郎，充嘉王直讲，拜右正言，遂为左司谏。亮直敢言，不避权幸。庆元初，召为起居舍人，拜中书舍人。朱熹以忤韩侂胄罢讲筵，驿面奏乞留，不许。李沐除正言，驿行词寓规戒意，沐衔之。吕祖俭上疏请留赵汝愚，并论朱熹等不当逐，语侵侂胄，安置韶州。太学生杨宏中等以救汝愚坐编管，皆封还录黄，不草制。未几，以集英殿修撰知泉州，进华文阁待制奉祠。
　　冯初心字梦得。将乐人。笃志嗜学，博洽经史。理宗朝历给事中，迁礼部尚书。居官不妄荐拔，时号名臣。

 〔国朝〕
　　张智字原略。顺昌人。以明经举，授夷陵州学正。才识卓异，召为礼部右侍郎，凡礼乐制度多所建明。迁国子司业，德望重于儒绅。
　　陈山字伯高。沙县人。由举人历始兴、奉化教谕。召入预修《永乐大典》，擢吏科给事中。服阕到铨，拟迁广东布政使，特留掌六科事。寻命授皇太孙经。仁宗皇帝即位，以旧学升左春坊左庶子，寻擢户部左侍郎。宣德中，为户部尚书兼谨身殿大学士，诏领文学士，日侍文华殿，充两朝实录总裁官。尝坠马伤足，上亲研药调酒赐之。高煦叛，驾亲征45，命山留守。暨还，召进斋宫命坐赐茶。俄以老请致仕，不许。诏免朝参，命中官扶掖出入，再乞致仕，章四上，始俞允。道卒。有诗稿、奏议藏于家。
　　黄琛字廷献。将乐人。正统四年第进士。除户部主事，转员外郎，升郎中。奉诏赈济淮北，人赖以全活者万数。除江西左参政，政务繁剧，佐理有道，升左布政使。会洞寇朱绍纲叛，阃臬诸重臣议，据其要害，俟其出而击之，琛曰：“贼所恃者山溪之险尔，安知所谓战耶？为今之计，若乘其势之未炽，积之未充，掩其未备，直捣其巢穴，可系颈而致矣。我师一缓，则养彼之强悍，几事害成，斯之谓也。”众意决，遂率师以行。夜二鼓，破其垒，俘绍纲，余党悉平。时服其智。升南京户部侍郎，奉命巡抚四川而卒46。

 良吏
 〔宋〕
　　陈世卿字光远。沙县人。雍熙二年登第，调东川节度推官。李顺寇两川，州将部分战守，世卿当一面，亲射中数百人，贼寝盛，同幕咸为自全计，世卿曰：“食君禄当以死报，焉用避为？”进攻益力。贼既引却，就表堂书记。久之，召为秘书郎，入常博士47。真宗朝历福建、两浙转运使、祠部度支员外郎，出漕湖北澧州。诸蛮肆掠，久不能禁，命世卿讨之。未几年，置澧州、武口等寨以控制之。还朝，愿祈剧郡行效，除秘书少监，知广州。奏除计口买盐之害，民德而歌之，赠吏部尚书。子俨、侃、卫、伟、并以恩补官。
　　吴辅剑浦人。天圣八年登第，调道州推官，有传寇至者，郡僚欲毁桥城守，辅曰：“自桥而南皆吾民也，安可弃民为自全计耶？”寇卒不至。
　　陈字君举。世卿子，以父任补太庙斋郎，调通判蔡州。尝以疾在告，力争死狱，免死者五人。知惠州，筑丰湖以还民利。召知开封府，属新法行，请外，知泉州，改知尉州，筑堤十里以防皖溪之患。再知惠州，岁旱，教民以牛车汲水，入东湖以溉田。旧法番商至必使诣东广，否则没其货，请立市舶司于泉。哲宗立，诏从其议。以朝议大夫致仕，赠特进。子瓘。
