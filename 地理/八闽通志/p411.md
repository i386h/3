<!-- { "loadSidebar": true } -->
　　栖碧楼在四十三都。宋里人黄馆建。馆有诗：“窗分芳树绿，帘卷夕阳红。幽鸟管絃脆，远山图画同。”　光风霁月楼在儒学内。宋咸淳七年知县李季可建。　林嵩草堂在于都太姥山。唐林嵩读书之所也。　清远亭　绿猗亭　瑞莲亭因泮沼有双莲之瑞而名。(上三亭俱在儒学内。元大德十一年州知事沈仲祥建。)　绣谷亭在建善寺前。　息心亭在东门外。永乐八年邑人募众重建。　桂枝亭在赤岸。唐观察使李晦为进士林嵩建。　驻履亭在昆田里铁障山下。宋时里人程氏建为游息之所。(上四亭俱州东。)　冈溪亭永乐十四年邑人募众建。　迎恩亭在教场之右。正统六年知县项智建。　九重亭在温府里。宋德祐间建。(上三亭俱州西。)　接官亭在州治南南峰岭下。永乐十四年知县秦海建。

 宁德县
　　迎凤楼在县东一都。　观澜亭在南坛之旁公馆之后。下瞰池塘，盖塘属于学，而亭亦为学建也，故以“观澜”名。　超览亭在灵溪寺之西。旧名“晴晖”，后改今名。宋淳祐十二年知县徐梦发重建。　憩亭在白鹤岭之半。宋枢密曹辅建。国朝成化十五年县丞潘旋重建。　骖鸾亭　跨鹤亭(上二亭在白鹤岭旁。宋嘉定间县丞王克宽建。)　天峰亭在白鹤岭之巅。宋淳祐十二年知县徐梦发建。(已上五亭俱在县东一都。)　枫岭亭在二十二都。洪武二十年宦源黄伯源建。　石壁亭在二十三都。正统四年道土陈卢中建13。(上二亭俱县西。)　应石岭亭在县北六都。元大德五年建。

 福安县
　　飞凫阁在重金山之麓。　锦屏堂在县治西。四旁环植海棠五千余株，故名。　玉春堂在扆山之东。堂左右环植梅花。(已上阁、堂凡三所，俱淳祐八年知县林子勋建。)　桂芗亭在旧市易库之北。　依仁亭(上二亭俱在黄崎镇。今废。)　扆峰亭在县治后山顶。为县僚登眺之所。　平远台在县城南。山水环绕，为邑胜处。(上亭、台凡二所，俱宋淳祐间知县林子勋建。)
　　校　注
　　1　乾隆《福建通志 古迹》作“明林弼建，著书其中，号梅雪斋”。光绪《漳州府志 艺文》载有林弼《梅雪斋文集》。是梅雪斋为林弼所建，“福字”衍。
　　2　乾隆《福建通志 古迹》作“馆其甥曾从龙”。
　　3　乾隆《福建通志 古迹》作“谢知几建”。
　　4　民国《福建通志 古迹》作“在府城西”。
　　5　民国《福建通志 古迹》作“邹总管铉建”。
　　6　民国《福建通志 古迹》作“王塘”。
　　7　民国《福建通志 古迹》作“卜居于此，元至正间，其孙良贵构隐居之所”。
　　8　民国《福建通志 古迹》作“张允韬”。
　　9　民国《福建通志 古迹》作“曰见道”。
　　10　民国《福建通志 古迹》作“其外有迎宾亭”。
　　11　诏岁指封建皇朝所定乡举之年。民国《福建通志 古迹》作“每岁乡举”。
　　12　民国《福建通志 古迹》作“陈迁创建”。
　　13　民国《福边通志 古迹》作“陈虚中建”。

卷之七十五

　　寺　观
　　缁黄有庐，昉于后汉，而东南郡县犹未有也。自吴孙权始建。建初寺于江东，建洞元观于方山，而后寺观始蔓延诸郡以及于闽。历晋、宋、齐、梁而始盛，又历隋唐以及伪闽而益盛，至于宋极矣!名山胜地多为所占，绀宇琳宫罗布郡邑。自二氏较之，佛氏之居，视老氏又十八九焉。洪惟我太祖高皇帝创制立法，自非古有赐额为国祝厘者悉令归并，郡县并限僧之名数，而复禁其私度私创，使之自废。今之存者特千百之十一耳。然不考其已废者而并载之，则圣神之见度越前代帝王之远，孰得而窥之哉？乃志寺观。
　　　　　　福州府

 闽县
