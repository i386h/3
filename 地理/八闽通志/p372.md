<!-- { "loadSidebar": true } -->
　　孙昭先字延父。龙溪人。登进士第。嘉泰初入班行论，谨名器，严法度。都城火，复言：“五事失于下，则五行汩于上；善改修于此，则和气应于彼。”出知衢州，治行冠一道。召对，论“外攘之策莫急于内治，内治之要，当以安民为先”。嘉定中，再除吏部郎官。入对，因言“朝纲未清，邦用未节，士气未振，民病未苏”四事，除枢密检详诸房文字。岁旱，条陈四病惎悉19，兼右司郎中，除太府少卿。
　　颜耆仲字景英。师鲁之孙，底之子。宝庆中由临安倅擢进士第，除知江阴军，修学养士，救荒多所全活。历吏部郎，除右司郎中，以直秘阁提举淮东。陛辞论君子小人，以为公论所予者为君子，所不予者为小人。召除枢密副都承旨，历中书门下检正诸房文字，复由隆兴帅入为太府少卿。弟颐仲，端平间与耆仲俱以名士被收召。淳祐中，以侍郎知泉州。尝罢溪籴，减商税，除盗贼，教宗室，开东湖，民甚德之。官至吏部尚书。时称“二颜”。

 〔国朝〕
　　刘宗道龙溪人。洪武壬戌征秀才八千余人入试朝政，宗道第一。仍命学士詹徽密察诸儒中特异者，复居德行第一。以布衣侍坐，共论治道。拜都察院左都御史，条上二十事，言甚切直。
　　林弼龙溪人。元至元中第进士，有文词，著声闽浙间，仕为郡幕。入国朝与修《元史》，除考功主事。使安南还，任丰城县令，有爱在民，民颂其德。再使安南，赆以金珠弗受，其王强致之，既还，悉献于朝，朝廷嘉之。后为考功郎中，登州府知府。所著有文集。
　　谢琏龙溪人。宣德二年进士第三人。授翰林院编修，进侍讲。尝上治安十五事，切于时政，升南京户郎右侍郎，卒于官。

 良吏
 〔宋〕
　　蔡瑷字希遽。龙溪人。登进士第，官至朝请大夫，历典五郡。徽宗时上封事，言商三宗严畏、周文王《无逸》，为万世龟鉴。除江、淮、荆、浙、福建、广南等路都大提点坑冶。瑗以文章政事名世，而声律尤长。
　　刘衍字成之。龙溪人。治平间及第，授英州推官。应材识兼茂科，概言时务，讽及新法，报罢。后知潮阳县，岁大歉，衍发县帑，倾家资运广米，民得不饥。改知新州，以御妖贼功特授朝奉郎。秩满，诣京师，会知杭州赵抃同日引见，议青苗不合，安石叱之曰：“汝等不读书故耳。”抃未能对，衍曰：“三皇五帝所读者何书？”安石嘿然。力乞致仕，累辟不起。
　　李亨伯字安正。龙溪人。登治平第。调福之怀安尉，累迁奉议郎，知广州东筦县，县有盗累，政莫敢谁何，亨伯掩捕之。以功迁朝散郎，知梧州，兴学劝士，再转朝奉大夫。用荐者换庄宅使，知澧州。崇宁间，迁永州团练使，知全州，诸蛮皆服其威名。终忠州防御使。年逾六十，即挂冠归。王巩作神道碑，刘安世书其碑阴曰：“自嘉祐以来，引年而去者，如欧阳永叔以六十五，范景仁以六十三，公挂冠方六十四耳。目之所睹者，三人而已。”
　　周纯龙岩人。治平中进士。知建安县。时廖恩剽掠南剑，纯募敢死士千人，踪迹贼所，日夜薄战。更任普宁、项城二县。元祐初，苏辙举纯善治财赋，自御史台主簿提举江西常平，救荒多所全活。历京西运判、淮南提刑，入为户部员外郎，出知应天府。以朝散大夫直秘阁致仕。弟纶，亦登第为郎。时有“大小户部”之称。
　　黄彦臣字叔粲。龙溪人。登治平第。调南宁簿，历倅泉、广二州，守莆、汀、剑、建四郡，官至朝散大夫，赠少师。彦臣纠郡时，有强盗守欲置之法，彦臣疑其冤，缓之，果获真盗。汀州有贩私盐百余人，计斤当死。彦臣置盐郡庭不问，盐存无几，因得不死。其在建州，切为民兴利除害。建、剑之俗，有生子不举者，彦臣令保正月申官赡之，后为定式。子愿，尉晋江，造轿以遗彦臣，彦臣恶其侈，焚之，仍贻书切责，时服其清严。
　　李绛字伯华。龙溪人。历知贵州，秩满，除编修国史提举日历，出为福建安抚参议官，知建州。岁荒，绛捐俸籴米活之。左翼军叛，绛出诱谕，军皆庭拜。累赠宣奉大夫。
　　谢伯宜字唏圣。龙溪人。知湖州长兴县，开水利，蝗不入境。诸台以闻，迁奉议郎，赐绯。官至承议郎。历任凡六，司议谳者四，平反为多。
　　林磐字定国。元丰二年进士。任汀州教授，知青州千乘县时，诸县旱蝗独不入境。尝自为诗云：“赈济饥荒尚未苏，旱蝗何幸我疆无。悲愁远宦天应悯，不复乡村闹鼓桴。”历知邵武军，丐祠，以朝散大夫致仕。
　　吴与字可权。漳浦人，徙居龙溪。历四会、余干令，徙学于琵琶洲，后登科者接踵。尝论事于宪台燕若蒙，厉声曰：“乃欲效汉唐令邪？”答曰：“固愿学之，恨不至耳。”燕为改容。累迁奉议郎，通判潮州。
　　王梁材字廷衿。龙溪人。登元丰第。上书陈朝政阙失，乞减省后宫及行幸不急之费，上嘉纳之。除京西运判，遂为夔州路转运使，移利州路常平使，寻摄成都府事，以母年高再乞就养，诏从之。母卒，庐于墓，服终，起为广南坑冶提举，特转朝散大夫、广东转运判官。
　　林彦积20字彬叔。漳浦人。世业儒。擢崇宁丙戌进士。历任州县以廉称。二蔡用事，朝士多汲引，彦积不肯阿附，遂寝中除之命。迁两浙舶使，移广右条舶司，利病上于朝。秩满归乡里，幅巾野服，将终身焉。以居去城百里，乃捐金募植松柏以荫行者。
　　萧字棠仲。龙溪人。登大观第。调古田尉，获强盗三十余人，为减赃以免死。或告以赃不应赏格，曰：“利囚命以取官，非吾志也。”迁福清丞，有诬告平民事妖术者，为申雪，保全数百家。知南恩州，道遇贼，曰：“闻公德政，愿与更生。”招来之。郡苦于海寇，为筑城植刺竹，寇不敢犯。复肇建学校，以免秀民士丁之役。
　　李恂字顾言。龙溪人。性敏好学。三请乡举21，初以捕盗赏改秩知晋江县，官至朝请大夫，知邵武军，除官观致仕。初，恂登第与史浩同甲，至是浩当轴，累召不起。
　　杨汝南字彦侯。龙溪人。擢绍兴第。守李弥逊奇其才，勉试词学22。既进卷，中书有司以其文崛奇，不署以第，调广州教授23。摭《诗》、《中庸》、《春秋》要旨，著《经说》三十篇，以授学者，仍表进于朝。用荐知福州古田县，崇学校，置学田，增教育，日与诸生质疑问难，考德属业。又造安福桥以济涉者。汝南自初筮，即以“廉公平勤”四字自誓，故所至有声称。
　　颜彻字叔介。师鲁之子。警敏力学，尚志节，父奇之，每奏疏，必与讨论。以茂才辟授南外睦宗院，宰永福，多历外任，有政声。丞相谢深甫等荐士三十五人，彻预焉。官至奉议郎，累赠光禄大夫。
　　杨承祖字庆袭。汝南之孙。通百家书，尤工于词赋。调邕之理曹，断狱得再情。调循之推幕，多裨郡政。宰安溪县，劳心抚字，去日邑人遮道借留24。倅循阳，耆老喜曰：“是前日清廉推官也。”摄守惠阳，及代，迎送馈遗皆辞焉。广东司臬首以廉吏荐，知新州，复知梅州。赴阙奏事，极言二广便宜，未几奉祠。
　　黄涛字寿公。靖康间以荐补，充行营使司准遣，又差京城南壁管干军兵粮草。建炎二年，充淮东帅司机宜。绍兴间，倅广州，廉洁有守。资政颜岐、侍郎李弥逊、给事程瑀、运使李利用、经略薛弼俱荐于朝。
　　颜敏德字克和。龙溪人。乾进五年进士。知循州，除邕筦安抚，官至朝奉大夫。邕数有峒寇，敏德遇以威信，卒不敢犯界。
　　颜振仲字景玉。彻之长子。用祖泽补登仕郎，宰安溪邑。有阳嵩岭为盗渊薮，杀掠甚众，尉执平民姜某案具，振仲物色之，的知其冤，遂得释。及倅莆阳，课以羡闻。尤笃意学校，摄郡日，籍废田以赡学。从时25有旨调遣招讨司飞雄军，军噪于市，乞增资粮。振仲亲出抚谕，以倅厅官钱增给，皆拜而去。官至朝散郎。
　　颜钺历仕多在海外，以安黎蛮有功，就改京秩。海外之民以爷呼之。诸峒剽掠昌化军，钺讨捕之，悉平。诏改昌化为南宁，因命守之，就除琼管安抚。奏变差役，士民怀之，立祠焉。
　　陈衡字季平26。龙溪人。登乾道第，调高安尉27。以擒海盗获赏，知赣州雩都28县，时留正为守，荐除福建帅干，累迁知廉州。陛辞，奏差役之弊。至郡，再上章丐祠，丞相京镗曰：“此恬退士也。”除宜州，衡力申前请，除知兴化军。著十论以裨朝议。及至莆，有携权贵书求馆客者，衡曰：“宁以身当谤，不以官物徇人情。”撙节用度，增籴备凶，邦人立祠镌碑。
　　赵彦29淳熙中第。历官朝议大夫，知临江军。好贤乐善。所居门宇痺隘，晚年筑小亭于湖上，以诗酒自娱。乡贡许葆光以诗美之，有云：“有官千里再分竹，无地半畦堪种瓜。”
　　林孔昭字潜夫。龙溪人。淳熙中进士。宰福清颇有声称。时丞相周必大荐士三十五人，孔昭预焉。历除国子监簿，迁丞，复用荐者言其有风力才望，出守处州。
　　林士蒙字子正。龙溪人。淳熙中进士。任梅阳推官，律己廉，驭吏严。寻摄郡，崇学校以厉清修之士，严法禁以惩狠斗之民，民甚德之。
　　谢明之字惟学。先世自光州固始徙居于漳。绍熙初进士。历官雷州教授，通判湖阳，尝摄郡三年，甚有声。寻知邕州，秩满还家，以诗自娱。
　　姚东字明仲。龙溪人。庆元中进士，调长溪簿。适大旱，东祷即雨，民喜曰：“主簿雨也。”令丞廨被燎，独簿廨存，人以为诚爱所格。再调保昌丞，宪台知其廉介，屡以疑狱委，囚不忍欺。以通直郎致仕。
　　赵善昈字文彬。庆元间进士。知连江，修常平仓，易以新米。又兴水利，赈贫民。调保昌，时有刦盗，善昈疑其非辜，物色之，果得真盗。会有潢池警，善昈设伏浚濠，贼知有备而退。倅潮摄郡，捐官田以赡学，潮士德之。秩满，以朝散郎致仕。
　　赵善封字德可。登庆元进士第。宰宁德，崇学校，课农桑。当时名卿交荐之，以为庶几古之循吏。寻倅古30，端正民业，去产存之患。及守容州，尤加意抚字，校户籍以定差役，立保伍以戢盗贼。广右帅臣以善封有风力，檄率藤、梧等六郡之兵以讨贼。方就道，贼已败散。为政宽平，尤尚廉洁。大帅杨长孺尝赠以诗，有“清如玉壶冰，淡若朱绂瑟”31之句。
　　孙叔谨字信之。昭先之孙。以恩补官，调揭阳尉，恪共乃职。除大理评事，持法守正，指陈时事，莫不切当。嘉定十年登进士。除知莆田县，决民讼必酌人惰，合法意。迁大理正，陛对恳恳以正心持久为言，上可其奏。丐外，知潮州，凡民之利病，即日罢行之。又以羡钱二万缗32代民役，邦人感其惠，为立像祀于韩文公庙。
