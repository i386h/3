<!-- { "loadSidebar": true } -->
　　陈宋辅字公弼。宁德人。淳熙中举进士，累官柳州教授。平生尚节概，重然诺，士流敬惮之。从兄致远，经明行醇，尝入国学，有才名。
　　高松字国楹。长溪人。少游学止斋陈傅良之门，颖悟过人，尤笃志励行，傅良贤之。中绍熙初进士。授台州教授，启诲有方，一时州之缙绅皆出其门。

 〔国朝〕
　　周斌字质夫。宁德人。洪武中领乡荐，授建宁府学教授。时兵革甫息，斌修废起弊，严立教条，作新士习。郡县长贰非公事弗造其室，与之语曰16皆政教大端，弗及私事。十五年，云南平，撰贺表称旨，有金币之赐。秩满，召至便殿，承顾问，以质直见重。明年，拜中都国子司业，约度明信，诸生悦服。又明年，召还，升齐王府左长吏，辅翼开陈，一以正道。丁内艰，以病卒。
　　林拱字仲恭，号雪樵。福宁人。少从宁德韩信同学。笃信力行，务求底于无过之地。为学不事口耳，为文词必以理胜，不事华藻。志尚恬退，惟教授乡党，以淑后进。屡以明经荐，俱不起，晚年强召为本邑儒学训导，不半载遂以疾辞去，家困穷，泰如也。又同县人郑轙，字子乘，角即与拱结为文友，同受业于信同之门，信同尝谓“二君他日可以续吾闽前贤理学之传”，及信同卒，与拱俱心丧三年而后归。一时文行与拱相埒，皆年八十终。各有诗文集藏于家。
　　陈宗孟字公孙。宁德人。永乐初举进士，知易州。有学行，为诸生时常上书当道者罢立盐场，乡人多德之。居家严训戒，子侄同居，庭无闲言。有诗文藏于家。

 风节
 〔宋〕
　　阮大成字希圣。宁德人。政和中以三舍升国学。靖康元年，金人犯阙，道君播迁，李纲斥罢，白时中、李邦彦、张邦昌、李税等乘势用事，大成与陈东等伏阙上书，言“李纲奋勇不顾，以身任天下之重，所谓社稷之臣也”，朝廷遂以纲为尚书左丞，充京城防御使。
　　刘现福安人。宣和二年伏阙上书，言外寇猖獗，而王黼、梁师成之徒不恤国难，肆其奸贪。言甚激切，不报。二年，陈过成，张汝霖以直言为黼所劾，又伏阙上书力争之，亦不报。遂拂袖东归。在朝贤士大夫多荐之者，竟不起，终老于家。
　　陈最字季常。福安人。宣和间登进士第，授新昌县丞。会杭卒叛，最单骑见贼，以理谕之，贼曰：“此公忠义，虐之不得。”遂送最以归。召对称旨，上谕宰执曰：“陈最人物可爱，议论可取。”授诸司粮科院。佐郑删中使川陕，与虏分划地界，虏使乃贺景仁之子，屡与最争，最责之曰：“子受本朝大恩，何乃若是？”贺气沮，卒从所议。还朝以闻，上喜。时秦桧方主和议，最力沮之。桧不悦，出知兴国军。
　　林珦字德润。长溪人。绍兴初，求直言，珦上《砭石论》四十七篇，敕补文资。寻召对，进三札，上面谕云：“前见所上书，今复见此札，知卿忠义敢言，不减唐马周也。”改秩，历无锡、宣城令。以枢密杨彦质荐，知无为军，又知太平州，终朝奉大夫。
　　高准字平一。宁德人。隆兴初丞相汤思退主和议，太学生张观等伏阙上书，乞诛三贼，准与焉。乾道间虞允文当国，献《东南消患书》一卷，因请入北界伺虏虚实，凡山川夷狭、道里远近、郡邑兵赋强弱，悉录以献，并言恢复大要。时允文已去国，朝廷欲授以官，准曰：“准之所以效命于虞相国者，正以复九庙陵寝为念，非为身计也!”拂袖归西山之阳，杜门不出。详见本志《张观传》。
　　张观字达之。福安人。绍兴中入太学。隆兴中金虏渝盟侵扰淮甸，观率太学生七十二人上书请斩汤思退、王之望、尹穑，窜其党洪适、晁公武，而用陈康伯、胡铨等以济大计。言甚切直。后登乾道五年进士第，终新城令。详见《福州府 人物志 陈璟传》。
　　林仲麟字景仲。宁德人。倜傥有大志。淳熙五年，试太学第一。庆元中，与杨宏中等六人上疏救赵汝愚，韩侂胄怒，送昆陵编管，仲麟毅然不少屈，时有“庆元六君子”之称。详见《福州府 人物志 杨宏中传》。
　　林仲虎字景瞻。宁德人。庆元中应武举，廷试第二。嘉定初，检详林桷使北虏，辟仲虎为属，虏邀私觌，仲虎力辩不屈。至虏廷锡宴，值宣仁后忌日，仲虎秉礼固辞，虏不能夺。仲虎知兵未可定，乃上奏，其略曰：“乐因循者狃于私意，言进取者病于寡谋。为今之计，当重发而必成，不可轻出而苟且。”忤用事者意，出守浮光。后宰执复举仲虎使北虏议和，除右骑卫中郎将，充通谢副使，至潍阳，闻淮西失守而止。仲虎能属文，尤长于诗。有《百将诗》及《杂诗》行于世。
　　孙应龙字从之。开禧中应武举廷试，时大臣始开边隙，策召及之。应龙对，再以“兵兴启衅，轻举妄动”为言，有司奇之，欲置首选，或诋其不合时好，犹居鼎魁。历官五典边郡，一总戎轺，深为魏了翁所敬重。
　　陈煃字孟明。长溪人。嘉定中，进士甲科。累官宗正寺丞。刚直敢言，权奸恶之，出知邵武军。

 忠烈
 〔唐〕
　　黄岳宁德人。博通经典，尤邃《易》象数之学。唐末由乡贡入太学。巢寇入闰，避地者无所衣食，闻岳勤施有长者风，从之如归市，赖以不死者甚众。乾宁中，王审知节度威武军，屡辞为属，力辞不就，既而朱温篡唐，审知窃王号，必欲起岳，岳度不能拒，遂投于渊而死。邦人哀之，相与立祠祀焉。

 〔元〕
　　陈阳盈字子谦。天锡次子也。以父荫累官侯官县尉，调泉州府税课司副使，丁家艰归。至正中，草寇攻州，知州王伯颜檄阳盈率民兵拒敌，奋不顾身，遂陷于贼。帅王善胁之使降，阳盈执大义骂贼，遂遇害。家业焚掠荡然。事闻，敕赠敦武校尉、安溪县尹，旌表其门闾。
　　陈端孙字伯都。天锡嫡孙也。弱冠登武举首选。授总管府录事，四迁至福建宣慰使，出镇福清州。时陈友定欲据八闽，勒兵侵州境，端孙率众拒之，中流矢坠马被执，友定胁之使从，端孙愤骂曰：“我家三世事元，今从汝反耶？”友定怒杀之，其妻孙氏抱幼女投井死。

 〔国朝〕
　　陈锜字器之。福安人。领乡荐拜监察御史。永乐间监军甘肃，号令严明，军民戴之。忽虏寇将至，或曰寇势猖獗，宜少避其锋。錡奋然勒兵拒战数日，力不能支，被执。錡厉声骂贼不屈，虏怒杀之。事闻，太宗为之涕泣，曰：“陈御史忠臣也!”
　　姚望之字肖吕，宁德人。尝受学高颐之门。宝庆中武举擢第。会恢复三京，赵葵辟为其属。王师抵汴，乘胜复西京，望之以汴河粮运未继，请休养士卒，浚治池垒，以备不虞，未几元戎班师，望之竟殁于王事。

 孝义
 〔宋〕
　　陈嗣光字朝倚。宁德人。处己廉，事亲孝，宗族乡党称焉。时朝廷举孝廉，县以嗣光应诏，邑簿陆游为立孝廉坊旌之。
　　王士奇字永叔。福安人。初以乡荐赴省试，闻弟达州教授知章讣，不赴廷对，即往蜀护其丧以归，凡六年，而后就试。当得官，以母老丐祠。当国者高其行，畀以堂除，凡二十三考方注莆田法曹。真德秀尝语当路曰：“王法曹文行俱美，尤孝于亲，当于古人中求之。”后以奉议郎赐绯衣致仕。优游田里，手不释卷，尝书其门云：“立行孰先须孝弟，传家有后是诗书。”卒年八十四。所著有《诸经释疑》、《诸史节略》及《宜拙平心集》藏于家。
　　黄裳字元吉。宁德人。魁岸伟特，少有奇节。应淳熙二年武举，魁南宫，以才见称，守长军，夷酋得颜、得丙等攻清平寨，裳遣兵同熟夷骨绍等大破之。三历郡，俸入多以给亲旧。任子恩必先其兄之子而后己子，人高其义。子师但，能诗，忱恂谨厚，人以长者称之。(“守长军”一句，疑有阙文误字。)
　　王褒长溪人。政和中，建寇猖獗东下，群盗相梃而起，褒率乡人团结义兵守关御之。绍兴初，范汝为据建城，侵掠旁邑，至县境，知其有备，遂取道古田、政和以归。长溪闾井晏然，皆褒之力也。事闻，与其佐王杰等皆补官有差。

 〔元〕
　　王荐福宁州人。性孝而好义。父尝病甚，荐祷于天，愿减己年益父寿，病遂愈。母病渴思食瓜，荐出求之，避雪树下，忽见岩石间青蔓离披，得二瓜以啖母，渴顿止。为人立后治葬，又买棺置义阡以给贫之不能殓殡者，又买田易谷以赈乡人之饥饿者。福建宣慰司上状旌之。详见《宸翰志》。
　　林大兴福宁州人。性至孝，事其父梅岩能承颜顺志。尝剪竹以护菊，其竹半枯，节上生根，悬于地复生笋。及父殁，殡殓葬祭一循朱文公家礼，居倚庐于中门之外。是年海棠花不开，塘之红莲变开白色，屋后禽鸟朝夕喧鸣不绝，至虞乃已，人以为孝感所致。

 宦迹
 〔宋〕
　　张希绍福安人。游学京师，建炎间倡义集河南兵败金虏于平阳军，授郎官。和议成，调秭归县尉。
　　王石孙字宗略。宁德人。淳熙中武举第一。丞相赵汝愚见其姿容魁伟，议论英发，以一世人物许之。由黔阳尉特授兴州机宜。开禧中，朝廷选知兵才望之士护江浒，与林仲虎同日被命。累官知高邮军。

 隐逸
 〔宋〕
　　林伟字文叔。宁德人。学问该洽，与高颐、余复为文字交。年四十不应科举。家居，义方之教甚严。子仕夔，登进士第，学行俱粹。孙祖恭，亦登进士第。

 艺术
 〔国朝〕
　　邓彦仁福安人。精医术，急于救人而不责其报，人多德之。

 列女
 〔宋〕
　　丘氏宁德人榕轩先生陈晏妻也。性慈孝，姑病笃，丘氏刺血写经以祈庇佑，姑果感梦而愈。平生轻财好义，每给食以施囚徒。初，建寇叶侬以犯私盐系尉司，日久稔知丘氏孝行，建炎间侬寇县境，戒其徒勿惊动孝妇丘氏，勿焚荡其家产，勿诛戮其亲属。古田杉洋有避寇者闻之，奔入丘氏家，赖以全活，县西一带免罹兵火，皆丘氏之力也。其后孙言应、元应俱登科，世以为活人阴骘之报。
　　陈氏名庄。宁德人。年二十，适进士何晋之。事姑孝谨。甫再期晋之卒，一女尚幼，陈氏方有娠，因默祷于天，曰：“若何氏有后，死不悔矣。”后果得男。遂屏去脂泽，闭门独居，亲戚故旧罕见其面者。夜课子读书率漏下三鼓，其子卒以文学名，孙元两请漕举。邑人张翰为书其事于《观过录》。
　　郑氏女名贞。福宁州人，父曰靖，兄君老。贞少端庄，不妄言动，未笄许嫁里人林淼。德祐元年，贞年方十八，元兵南下，凶徒四起，俘掠乡邑。一日，忽寇至，贞独处一室，惧其污己也，乃取剃刀自刎而死，仆于床，手犹执刀甚坚。时君老在外，亦为贼所伤，及苏而归，见贞死流血淋漓，容色不变，欲殓之，乃舒手释刀于地，人咸异之。

 〔元〕
