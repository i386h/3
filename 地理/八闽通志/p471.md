<!-- { "loadSidebar": true } -->
　　黄直卿与李道传字贯之，隆州井研人。书云：“向来同学之士今凋零殆尽，闽中则潘谦之、柄、三山人。杨志仁、复，福安人。一林正卿、学蒙。一林子武、夔孙。(俱三山人。)李守约、闳祖。李公晦；方子。(俱邵武人。)江西则甘吉父、节。黄去私、张元德；洽。江东则李敬子、燔。胡伯量、泳。蔡元思；浙中则黄味道、贺孙。潘子善、时举。黄子洪，士毅，其先莆田人。大约不过此数人。年来得尊兄并大府陈寺丞宓，莆田人。相与接续，尤觉此道之不孤也。”出《勉斋文集》。愚桉文公高弟因此书可以考见其一二，故录之。
　　浦舍人初至闽时，往见林子羽，子羽不出，使二玄问所为来，浦舍人乃书《送人之荆门》一诗投之曰：“以此相评耳。”二玄读至“云边路绕巴山色，树里河流汉水声”，大喜曰：“此吾家诗也。”遂以白子羽，子羽始出，相见甚欢，因流连久之，盖多所唱和，浦舍人之诗名于是大噪。士伸于知己，屈于不知己，此固其理欤。出刘钦谟《岳台集》。浦舍人，名源，字长源，吴人。二玄谓周又玄、黄玄之也。
　　薛弼绍兴中帅福州，议门外夹道榕木，鹭巢其上，弼欲尽伐之。是夜参议曾悟梦介胄者恳云：“府主恶鹭秽，可去之。”明日大雨，鹭群悉空。出《大明一统志》。
　　海寇郑广陆梁莆、福间，帆驶兵犀，云合亡命，无不一当百，官军莫能制，自号滚海蛟。有诏勿捕，命以官，使主福之延祥兵，以徼南溟。延祥隶帅阃，广旦望趋府，群僚以其故所为，遍宾次无与立谈者，广郁郁弗言。一日，晨入，未衙，群僚偶语风檐，或及诗句，广矍然起于坐曰：“郑广粗人，欲有拙诗白之诸官，可乎？”众属耳，乃长吟曰：“郑广有诗上众官，文武看来总一般。众官做官却做贼，郑广做贼却做官。”满座惭噱。章以初好诵此诗，每曰：“今天下士大夫愧郑广者多矣，吾济可不知自警乎？”出《程史》。
　　郑性之丞相府清风堂石阶上有卧尸迹，天阴时尤显36。盖其当宋季以暮年登科，未几拜相，时侵渔百姓至夺其屋庐以广第宅，有被逼抑者遂自杀于此。见《南村辍耕录》。
　　黑虎，王医师者继先之别名也，富甲一郡。世业医，其大父居京师以黑虎丹自名，因号“黑虎王家”。及继先幸于高宗，积官留后，通国称为医师。初，秦桧擅权而未张，颇赂上左右以固宠，继先实表里之。当其盛时势焰与桧等。诸子至列筵阁，金紫盈门，揜顾赇宠37，攘市便腴，抑民子女为妾侍，罪不可胜纪。而依凭城社，中外不敢拟者三十年。绍兴三十一年，蜀人杜莘老38欲击之而未发。会边衅启，继先首辇重宝为南遁计，都城为之骚然，上闻之不乐，刘锜帅京口，请以先发制人之策，决用兵，上意犹隐忍不决，但欲以兵应。继先素怯，犹幸和议之坚以窃安，因间言于上曰：“边鄙本无事，盖新进用主兵官，好作弗靖，欲邀功耳。各斩一二人，和可复固。”上不答，徐谓侍貂曰：“是欲我斩刘锜耶？”莘老39遂上疏列其十罪。初进读，帝犹拂然，莘老扣榻曰：“臣以执法事陛下，不能去一医，死不敢退。”犹未许。因密言：“外议谓继先以左道幸，恐谤议丛起，臣且不忍听。”上始变色首肯。诏继先居于福，子孙勒停都城，田宅皆没官，奴婢之强鬻者从便。令下，中外大悦。继先以先事闻诏，多藏远徙，虽籍不害其富也。迄今其故居华栋连甍，犹号巨室。一传而子弟荡析，至不能家，或者谓其致不以道，宜于厚亡。
　　胡铨乞斩秦桧，窜新州，一时士大夫畏罪钳舌，莫敢与立谈，独王卢溪廷珪诗而送之。桧怒，坐以讪谤，流夜郎。又有朝士陈刚中、三山寓公张仲宗亦以作启与词为饯而得罪，时论韪之。(上二事出《程史》。)
　　宝祐六年七月，诏前福建漕臣高斯得已夺职镌官，其赃百余万严限征偿，以惩贪吏。
　　德祐二年正月，福建路马军总管沈世隆降于元。八月，以王积翁为福建提刑招捕使兼知南剑州备御上三郡。九月，元阿刺罕寇建宁府，执守臣赵崇饥。积翁弃城去，走行都，遣人纳款于元。十一月，元军寇福州，积翁为内应，遂与知州王刚中以城降。元军引还，留潜悦友为福州宣慰使，积翁副之。淮兵在福州者谋杀积翁以应张世杰，事觉，为积翁所杀。祥兴元年，元延海经略司左副都元帅刘深言积翁既已降附，复通谋于张世杰，心怀两端。积翁亦上言兵力单弱，若不暂从，恐为阖郡生灵之患。元主原其罪。
　　祥兴元年三月，元以蒙古带唆都、蒲寿庚行中书省事于福州，镇抚濒海诸郡。(上三事出《宋史》。)

 〔元〕
　　至元十七年，唆都部下顾总管聚党于海道劫夺商货，范文虎招降之。
　　十八年十二月，获福州叛贼林天成，戮于市。免福州路今年税二分，十八年以前租税俱免征。
　　二十年，免福建归附后未征苗税。
　　二十九年八月，福建行省参政魏天祐献计，发民一万凿山炼银，岁得万五千两。天祐赋民钞市银输官，而私其一百七十锭，台臣请追其赃而罢炼银事，从之。
　　三十年正月，敕福建毋进鹘。七月，诏免福建岁输皮货及泉州织作纻丝。
　　至顺二年，立福建道广教总管府从掌僧尼之政，秩正三品。府设达鲁花赤总管、同知府事、判官各一员，宣政院选流内官拟注以闻，总管则僧为之。
　　至正十八年八月，江浙行省平章政事三旦八遁于福建。先是，三旦八讨饶州，贪财玩寇，久而无功，遂妄称迁职福建行省，至福建，为廉访佥事般若帖木儿所劾，拘之兴化路。
　　二十二年五月，泉州赛甫丁据福州路，福建行省平章政事燕只不花击败之，余众航海，还据泉州。
　　二十七年，大明兵由海道取福州，守臣平章政事曲出遁，行宣政院使朵耳死之。(上十事出《元史》。)
　　邵京实，字仲坚，闽县人，务学而尚隐。国初名流若叶钺、林玉、钟耆德、钟明德、任宗仁、林延孙、吴忠皆为道谊交，有过从即相与唱和为乐。词皆清雅，为一时乡邦之所推重。惜其遗稿皆散逸弗传，惟明德为京实所题《山居十六咏》仅存，今录三、二首以附于篇，其他亦可概见矣。《山屏秋月》诗有云：“浩歌起舞不成眠，清寒入骨疑欲仙。山风吹夜露华滴，一声孤鹤秋连天。”《赤石暮霞》诗有云：“岩前昔日仙人家，仙人结庐炼丹砂。火光照石石为赤，只今暮暮流云霞。”《巫顶飞云》诗云：“白云飞去山色深，白云飞归山色阴，时来时去自今古，山亦无语云无心。有人结庐占巫顶，白石支头卧云影，清宵云起随飞龙，行雨归来人未醒。”出《福州府新志》。
　　乡饮酒礼，古宾兴贤能，察其德行道艺，后世因之用为养老尊贤之礼，而推有齿德者获与焉。又后更益以有官而致仕者。要之，亦须有德有艺者也。高皇帝《大诰》颁行乡饮，以为移风易俗之本，言则古昔称先王，上自府县，下至乡都，敕令奉行惟谨。或者昧于风化，谩不加省，一切委之儒学，递委诸生，因循苟简，遂致贤愚不辩，齿爵无分。其于宾主百拜之礼，王道易易不知为何说也。往年，闽郑珞守宁波，岁乡饮必选诸列邑中齿德尊者为宾，特以定海陈端礼先生为之。陈固介特者也，仅一行，而次年礼虽有加，陈坚却不赴。若郑可谓知体，而陈信非泛然刍豢者矣。主宾不苟，其于风化有足裨哉。出《枕州志》。

　　　　　　建宁府

 〔南唐〕
　　张、陈二将者，闽太傅章氏之爱将也。后奔南唐。南唐主命查文徽征闽，以二将为副，屯军于五夫里。有吴翁者善卜，二将召翁占之曰吉。未几王延政降，二将同文徽归。复次五夫。因召翁与语，赉遗甚厚，翁辞焉。二将曰：“不意有大贤居此。”因名其山曰“居贤”。谓翁曰：“吾欲弃人间事与翁为林泉交，可乎？”翁乃为大将卜居隐仙岩之旁，今曰“大将村”，为小将卜居于贤山之侧，今曰“小将村”，其驻马之地曰“马鞍山”，埋鼓角之地曰“鼓角峰”，藏刀剑之地曰“剑山”，弃旗鼓之地曰“鼓亭”。一日，文徽辞二将，饯之于鹅山之阳。文徽顾岩石奇磊，登岩长啸，声出金石，后人因名其岩曰“将军”。二将从翁学长生久视之道，皆百余岁而卒。绍兴间邑人张岗为记。出《崇安县志》。

 〔宋〕
　　陈升之，建阳三桂里人。将生，母荆国夫人尝闻排榻有声者累日，索之无所见。既产升之，其声遂辍。得大蛇蜕于蓐下，鳞甲首尾俱备，惟腹下脱一鳞。升之既长，腹亦有一鳞，可磨指甲。仕宋，封秀国公。出本志。
　　章子厚初生时，父母欲不育，浸于水盆，后复育之。长工诗文，为时所重。出守湖州，尝以诗寄东坡，坡用其韵和二首云：“方丈仙人出渺茫，高情犹爱水云乡。功名谁使连三捷，身世何缘得两忘？早岁归休心共在，他年相见话偏长。只应未报君恩重，清梦时时到玉堂。”　“绛阙云台总有名，应须极贵又长生。鼎中龙虎黄金贱，松下龟蛇绿骨轻；霅水未浑缨可濯，弁峰初见眼应明。两巵春酒真堪羡，独占人间分外荣。”此二诗甚佳，前诗言其出渺茫而终贵显，后诗言其好炉火而饵茯苓，皆善谑也。子厚得诗不乐数日。出《菊坡丛话》。
　　章才邵性喜赋诗，尝题《严子陵钓台》，有云：“短棹夷犹千里滩，人亡依旧水光寒。汉家名节君知否？尽在先生一钓竿。”时以为佳作。出本志。
　　京师景德寺僧房壁题云：“明月斜，秋风冷，今夜故人来不来，教人立尽梧桐影。”世传乃回仙所作。及柳耆卿作倾杯词云：“愁绪终难整，又立尽梧桐碎影。”盖用前语也。耆卿一夕忽梦妇人来谢，云，“妄非今世人，尝作一词，数百年无人称道，公能用之。”梦觉，因记其事。出《古今词话》。
　　范镗至宏甫，尝被酒自邑归，寝于溪桥上，夜半微醒，闻有言者云：“学士在此。”后镗果官至龙图阁学士云。
　　陈蒙正《送退斋东归序》有云：“孔子，天之孝子也；朱子，孔子之孝子也。孝子者，以父母之心为心者也。世之学者能以尽己为学，而又能推己及人，则可谓孝朱子者矣。退斋熊先生之言曰：‘斯道也，何道也？全体大用之道也。’管、商权谲，无体之用也，佛老虚无，无用之体也，以是观之，则先生所自得者微矣，其孝于朱子者欤？”(上二事出本志。)
　　胡寅夫人翁氏，密州司户揆之女也。生之前一夕，其祖殿撰，梦有通谒者曰：“吾婺女星也，当生君家。”翌日而翁氏生，红光满室，殿撰曰：“此必清贵而寿者也。”长归于寅以妇德闻。见元孙者三，累封太原宁郡太夫人。出《胡氏内传》。
