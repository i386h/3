<!-- { "loadSidebar": true } -->
　　杨时宅在县北遵道坊。时卒于宋绍兴五年，不久宅废为民业，嘉定二年郡守余嵘出帑金赎回，立祠庭中，拨田以赡其后。后守陈宓、董洪相继修葺。宝祐五年邑令林式之重修，汤汉为记。二十一年兵毁，故址犹存。　钟翠亭在县治后龙山。永乐十七年千户徐斌建。　接官亭在县东龙池都。　南门亭在县治南隅。　义茶亭在县西隆安都。洪武十三年道人张子仪建。先是，里人王梦得伪造楮币，子仪密得其状，白于官，梦得伏辜。诏赐子仪白金二百五十两，并籍梦得家资悉畀之。子仪因以赐金构亭，入田二十六亩，俾守者岁收其租，市茶以施行旅。　金谿亭在县南石壁山之巅。洪武十五年僧行齐建。登之者，一览可穷溪山之胜。　校猎台在县南。相传越王之子建此校猎，故名。

 尤溪县
　　拱秀楼在县治右。以毓秀峰环拱于前，故名。　环翠阁在县治左。(上一楼一阁俱正统十四年毁于寇。)　清夷堂在县治左。　节爱堂在县治右。　卧云堂在县治七都双峰山之旁。昔有逸人创以为藏修之所，今废。　胜芳亭　爱莲亭　忘机亭　冷风亭　胜概亭　野意亭　溪月亭(俱在县治内，今废。)　去思亭在县东永丰门外。元达鲁花赤来达有善政，及满去，民作亭刻石，匾曰“去思”。国朝景泰三年亭毁，碑刻犹存。

 沙县
　　湖山伟观楼在县治内。宋时建。　览辉阁　晚对阁　集凤阁　借凉阁　挹爽阁　西池阁(上六阁俱在县治内，宋时建，今废。)　凝翠阁在太史溪上。宋李纲谪官居此。纲诗：“登临缥渺出尘寰，疑是神仙昼不关。宴乐樽罍在天半，嬉游歌吹落人间。”　步瀛阁在县治东旧尉司之前，濒溪。　观风阁在翔凤桥之南。宋元符初邑令谢浚建。　七峰阁在兴国寺。前对土峰，因名。宋元符间废。　枕碧阁在九都广成庵东庑。宋大观元年邑令王瓘建。(上二阁俱县东。)　盈光阁在县西二十二都。乡人游玩之所。　环秀阁在惠应行祠之左。昔人应举者多谒梦于此。　魁星阁在惠应行祠之右。　凌虚阁在碧云宫下。　观澜阁在真隐峰下。宋元祐八年建。　涵清阁在朝阳、妙高两峰之间。(上五阁俱在县溪南。)　琅溪阁在县东南八都琅溪岸。　邓公布宅　张若谷宅　黄复宅(上三宅在兴义坊。)　曹辅宅在洛阳里高沙。废为民业。(已上四宅俱县东。)　罗畸宅在和仁坊。　陈瓘宅在劝忠坊。宋嘉定二年郡守余嵘访遗迹得旧屋三间，兴废补弊，仍揭以了斋之匾，肖瓘像于中，遣永福簿陈升奉祠。(上二宅俱县西。)　邓肃宅在县东南洛阳里邓墩。　仰高亭在县治正厅之右。洪武二年建。为官僚游憩之所。　水深亭在县治之东池上。　环翠亭在县治东南凝翠峰之前。　涌泉亭在儒学讲堂之右。　琼山亭永乐十二年儒学教谕张善建。　漱玉亭(上二亭在洞天岩之右。)　栖碧亭在二十二都。　清阴亭在二十三都新岭。(上四亭俱在县西。)　碧云亭　桂华亭　凝翠东亭　凝翠西亭　环秀亭　真隐亭　妙高亭　朝阳亭(上八亭俱在太史溪南七峰上。)　一览亭在县溪南虎丘上。宋给事张致远诗：“三寺楼台烟雾里，一川芦苇画图中。”

 顺昌县
　　步云阁在水南都。宋元祐中县令俞伟建。建炎间毁于兵。绍兴十四年县令詹好礼重建，乾道九年县令董居安重修。元季复毁于兵。　叶秀阁在步云之西。宋乾道九年县令董居安建。　云岩阁在石豆都。宋绍圣中县令吴浚建。(上三阁俱县南。)　世綵堂在县西靖安都。宋廖刚所居之堂也。刚世享眉寿，相继见曾玄孙。作堂，匾曰“世綵”。当时士大夫皆诗以歆羡之。绍兴六年诗集经高宗御览，因名曰《御览世綵堂诗》。　美事堂宋广州倅廖迟建。迟，刚之子也。初，高宗览《世綵堂诗集》面谕刚曰：“昨见卿家《世綵堂诗集》，可谓人间美事。”刚既殁，迟乃于所居之东构堂，匾曰“美事”，识天语云。　廖刚宅在县西靖安都高峰之阳。　瞻云亭在县治后。元至正三年县尹鲁崇仁建。　使星亭一名“德星”。在县治西。中祀土谷神。　活水亭在县治西北。洪武七年因知县张缙开渠，遂构亭。　钩玉亭在县南石豆都普庆院后。旧有池如偃月，宋绍圣中县令吴浚作亭其上，名“月池”。绍兴五年邑人余良弼葺而新之，改今名。　石台在县治北。甃石为之，上有石栏。

 永安县
　　临津阁在县治北二十六都固发渡口。元至正二十二年建。为行人待渡之所。　瑞峰堂在县东。宋嘉定中建。　继忠亭在县南门外唐田王庙前。洪武二十三年建。景泰三年邑人蔡岩从等重建。　梅斋在县北二十五都黄杨岩之下。宋邓肃建。

邵武府

 邵武县
　　望江楼在府治东城上。下瞰长川，万境毕呈。　敕书楼在府城西大乾庙。内奉藏宋累代封福善王诰敕。　平翠楼在府城东北石鼓显应庙前。宋元祐五年县令王裕民建，自为记曰：“峰环溪带，万象一目，沙州起伏，流波回溯，奔赴崖岸。雨余而烟云四披，木落而松柏独茂。改曰‘平翠’。”元黄清老诗：“晴岚带雾结秋色，修竹过雨鸣寒泉。”　保厘阁在府城东石岐山水南丰庆庙前也。　翠微阁在府城南福山。元黄镇成记曰：“山为郡胜游之最，山之僧为阁，用以延宾客。匾曰‘翠微’，明幽胜也。”　雅歌堂在府治内。宋时建。邵人黄希旦诗：“池上堂新构，公余此雅歌，阳春谁与和？明月夜相过。”　安淮堂在府□□□□4。宋理宗以制置杜杲有安淮功，御书以赐。既归老，因以表其居第之堂。　新美堂在府城西灵泉南峰，即今西塔山。宋元祐间郡守方泽建。泽诗：“丹艧鲜鲜郡郭西，檐牙高啄翠云齐。地形旧压重城峻，天势初开叠嶂低。晚市浮烟生万瓦，晓窗寒月度双溪。庭前便是青松路，岂似桃源使客迷。”　育英堂在府学内。宋淳祐中建。教授方灯孙为记。　採芹亭在府城外水北旧儒学前。宋时建。郡守方岳诗：“亭与樵岚一样新，诗书不受世间尘。清风明月来无尽，不在溪山只在人。”　濯泉亭在府城东。宋少卿朱蒙正建。朱文公书匾。蒙正诗云：“风浪江头正激湍，小亭溪上水平宽。濯缨不作弹冠想，一曲沧浪钓雪寒。”　海棠亭在县治内。宋张仕逊宰邑时尝即听讼之所手植海棠，因以名亭。后登台衮，邑人封植以比甘棠。　会景亭在府城西登高山。宋时建。前观井邑，万瓦鳞次，左瞰清流，右临碧，为一郡伟观。　清风亭在惠应庙后。成化十二年知府冯孜建。　紫云溪亭在府城北紫云溪上。郡士詹药圃建。元翰林黄清老记曰：“溪上远山，多苍崖紫石，望之如云然。”故名。　憩亭在斯美堂西北。宋郡守李勉建。　樵溪清致亭在兴元峰下。　文会轩在府学东庑后。正统间，训导叶兴建，名“会文”。成化二十年知府刘元重建，改今名。　听雨轩在福山。元黄清老读书之所。　瑞榴轩在县学内。宋为郡学时，讲堂之旁有榴一株，士人每观其结实之数，以占科第。熙宁三年，树杪结双实差大，附枝亦有结双实者，凡十有四，是岁廷试叶祖洽上官均果名在一、二，何与京与狷兄弟暨郡登第者，凡十四人。时人因目为瑞榴。咸淳五年县令张湘建轩。元至正间县令孔克俊重建。国朝永乐十四年圮于水。明年知县蒋忠复建。祖洽诗：“已分桂叶争云路，不负榴花结雾枝。”　城南小隐在丹台山之阳。元总管铉建5为藏修之所。铉号冰壑，应龙四世孙也。　越王台汉越王无诸游猎之所，故址犹存。尝有牧童于土中得瓦，有罗纹雁翅之状，叩之铿然有金石声。宋黄希旦诗：“荒台枕古丘，伊昔越王游。辇路今何在？凄凉草木秋。”　熙春台在登高山顶。旧在山半。宋至和中知军张师中建。元祐间郡守方泽夷其山顶，徙台其上。后废。宋黄通诗：“万家鸡犬环，四面城池沼。水落烟苍苍，天低云杳杳。”戴式之诗：“近水楼台隔云现，邻峰钟磐出林幽。”　钓鱼台在熙春台西北。　平楚台在登高山之麓。其地今为崇玄道院。(上四台俱府城西。)　双女台在府城东王堂6香岩寺后。详见“贞烈志”。

 泰宁县
　　文昌阁在儒学明伦堂后。　魁星亭在文昌阁后。宋庆元二年，县令赵时绾为叶祖洽、邹应龙相继大魁作。　留云亭在县西梅口保挽舟岭上。　南谷亭在县甫南禅寺前。宋邹应龙归休日建。理宗书“南谷”二字赐之。

 建宁县
　　水明楼在县治北。　清辉阁在儒学畔。　浚川阁在县治东镇安桥畔。旧名“圆应”，县令廖邦杰改今名。　来仪阁在凤山。　平远阁在县南潍江之滨。　西峰堂在县东武调保。　流绿亭在县治北。　魁星亭在儒学门左。　江月亭在县东临濉江。　野渡横舟亭在县东街。　濉城亭去县一里。　跨鳌亭在东山绝顶。下瞰何潭。　斗角亭在何潭堤上。宋淳祐十二年县令廖邦杰建。(上三亭俱在县东。)　练江亭在县南青山之上。　复道亭在北街显武坊。　青云亭在青云岭旁。(上二亭俱县北。)　越王台在县北蓝田保百丈坳。相传闽越王无诸游田于此，因筑台。故址犹存。

 光泽县
　　钟秀楼在交溪。邑士黄孟舟建。　玉虚阁在县西止马。　半空烟雨亭在县南云岩山上。宋时建，颇佳致。　瑞竹亭在县尹廨舍。宋上官均以言事谪宰邑时，有竹生于庭，一根四干十八节，人以为瑞。元至元二十四年朱万初由馆阁出尹，有惠政，行复生，因构亭，匾曰“瑞竹”。进士建安雷机为记。　环翠亭在坑头市。　玉佩隐居在县西莲花山下。后唐光州人郑璩以仆射镇兹邑，北居于此。元至正间其玄孙良贡构隐居之所7，匾曰“玉佩”。翰林杜本为记。

　　　　　　兴化府

 莆田县
