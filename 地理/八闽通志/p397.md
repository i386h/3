<!-- { "loadSidebar": true } -->
　　潘承祐字乾休。先世自高祖皇居莆田。承祐初仕吴为光州司法，以争大狱不得请，弃官归闽，仕王氏为大理少卿。属王延政领镇武节度使，辟判官，数直言极谏，延政甚惮之，及僭号，以为吏部尚书，坐陈十事削官。后城陷，入南唐为鸿胪卿，委以南方之事，升降人物、制置郡县，多用其言。以礼部尚书致仕，居洪山之西。

 〔宋〕
　　叶宾仙游人。景德二年第进士。知泉州南安县，民有诉盗截牛舌者，宾阳斥去，阴令屠之，果有告私屠牛者，宾谓之曰：“截牛舌者汝也!”讯之服罪。官至都官员外郎，通判南剑州。
　　傅知柔楫从孙。宣和中登第。调循州推官，贼曾少龙入境，教民造兵具，伤死者百余人，贼大溃，城赖以全。事闻，擢知龙岩县，虔寇窃发，闻其威名独不敢犯境，及去，遂肆焚掠。调泉州佥判，帅臣檄捕海寇，知柔出帜以示，寇即降。终朝请郎、福州佥判。

 隐逸
 〔宋〕
　　林绪莆田人。宋初修饬行藏，名闻乡党。大中、祥符间，举草泽遗逸，授本军教授。
　　茅知至仙游人。操尚介洁，不求闻达。筑庐隐于县西之下顿，以六经教授乡里，蔡襄甚爱重之。景祐中，庞籍以德行荐，补州学教授。有《周诗义》二十卷、《至性书》三卷。
　　黄裕字公裕。莆田人。璞曾孙。通经有名，创义斋以来多士，立为五规：曰修身谨行，立志抗节，潜心经术，留意世务，限日收功。既没，皇甫泌溢之曰“义成逸士”。
　　徐复字希颜。莆田人。博闻强记，尤精术数之说。康定中，以宋授、林瑀荐召见，讲《易》及论用兵，因献所为《边防策》、《太一主客立成历》、《洪范论》，命以官，不就。与瑀修《周易会元纪》，岁余求归，赐号“冲晦”。因居杭州。范仲淹守杭，甚礼重之。子晞，年三十余亦致仕，官至国子博士。
　　张弼字舜元。仙游人。精于《易》学，推名象数出于自得。绍圣初，大臣以处士荐，赐号“葆光”。有《易解义》十卷。
　　林彖字商卿。仙游人。笃学隐处四十余年。隆兴初屡荐不起，乾道中再以布衣召至行在，特赐进士出身，添差兴化军教授。
　　方秉白号草堂。莆田人。与其郡从秉俟同时隐居教授。孝宗朝，宪臣以孝廉荐，不起，传家惟书数厨。郡守赵彦蛎辟编《莆阳志》，有《草堂文集》。

 寓贤
 〔唐〕
　　孔仲良宣圣四十一代孙。唐贞元、太和中为莆田令，卒官，因家于县之涵头，子孙散居民伍。宋绍兴乙亥，朱熹过莆以告守令，正其版籍，立四十九代孙孔宜户，淳祐中置涵江书院。
　　欧阳詹自泉山来莆田，与林藻、蕴业文于灵岩精庐，已而改卜于福平山下，卒葬灵岩浮屠之阴。其裔下错居莆田，曰仲、曰盼、曰清乡，俱登科。
　　黄璞自侯官迁莆田，子孙因家焉。今其所居犹曰黄巷，盖袭侯官旧居之号也。(按《三山志》，璞字德温；《唐书 艺文志》云字绍山。)

 〔宋〕
　　徐林为户部侍郎。绍兴间以迁客寓莆田，于郑樵极所敬慕，每闻樵语，必手录之。
　　林亦之从林光朝学于红泉东井，光朝卒，郡人请亦之即讲席。陈藻从亦之游，及亦之卒，郡人又以藻继之。二人虽贯福州而居莆阳日久，士之出其门者甚众，淳祐甲辰，藻门人林希逸知兴化军，遂即其讲学之地立三先生祠。

 艺术
 〔国朝〕
　　方炯字用晦。莆田人。学医于蜀人虞仲文。少年时，有讲僧暴死，众医骇散，将入殓，口已噤矣，炯以管吹药内鼻中，良久吐痰数升，愈。由是莆中他医皆废。炯医以脉为主，必辨其表里之虚实，而无论乎贫富贵贱。岁疫，设鼎孔道，病者造，先使其徒诊视，相与审订而后治疗，率多应验者。能诗工书，自号杏翁，所著有《杏林肘后方》及《伤寒书》、《脉理精微书》传世。族人显，字文谟，传其学，一时号称精诣，文行亦为乡邦所推，自号“橘泉翁”。
　　林时詹环之从子。长于绘事，山水尤精。天顺庚辰召诣阙，成化初赐冠带，直仁智殿。又明年，除工部文思院副使。年弥七十得请归田。同县许伯明与时詹同时被召，善写花鸟竹石之类，亦为文思院副使。

 列女
 〔宋〕
　　程氏蔡襄弟高之妻。高为太康簿，卒于官，时程年二十四。县人哀其贫，以钱百二十千为赙，泣曰：“吾家世廉吏，不可以此污吾夫。”却不受。归乡里，以冰雪自持，终其身焉。
　　黄氏校书郎赠少保叶傅之妻。傅既蚤死，黄氏年二十四，守节不渝，倾家资创义斋，聘名师教族里子弟。治家最严，子弟问起居，非正衣冠不接见。后以曾孙颙为相，赠卫国夫人。
　　翁氏莆田人。殿中丞允成女，井头林昭度妻也。昭度以计偕卒于舒城，翁氏时年二十一，守志不可夺。事舅姑以孝闻，教督二子嗣宗、嗣光擢第成名。郡以翁氏有至行，闻于朝，且名其坊曰“孝义”。
　　王氏睢阳人。适宗室赵子乙。子乙亡，王氏誓不嫁。靖康之变，避地镇江，乱兵陷城，王用垩土自毁，负其姑秀容县君以逃；且襁携幼子，他子引其裙，累然转徙乱尸间，越四年始达温陵，移居莆田，终焉。林光朝为状其行，陈俊卿辈皆有诗哀之。子愚、伯达并登第10。
　　李氏莆田李宣仲女，王孝曾妻也。嫁期月而孝曾死，时年二十八。时有讽其再适者，誓曰：“夫死背之不义，姑老弃之不孝，吾死王氏矣。”谋诸姑，职侄之襁褓者为子。初，其家窭甚，至无以养生送死，后积累成中产，冠婚丧祭未尝求贷，悉举三世菆寄之棺及夫葬于蓼洋山，又葬姑于唐基山。年五十卒。刘克庄志其墓。
　　林氏陈文龙母也。累封至福国夫人。景炎中，文龙既被执北去，夫人系福州尼寺中，病甚无医药，左右视之，泣下，夫人曰：“吾与吾儿同死，又何恨哉？”亦死，众叹曰：“有斯母宜有是儿。”为收葬之。
　　朱氏莆田人。通判兴化军陈用虎妻也，封安人。元兵寇闽，用虎之兄文龙知军事，发兵固守，及元兵执文龙以去，朱氏遂自经死。

 〔国朝〕
　　郑氏名惠吉。莆田顾长卿冢子本中妻也。本中以母丧忧悴卒，长卿方宦游。惠吉年二十五，二男在襁褓间，鞠育教训，冠婚以时。既而长男存耕亦殁。长卿致仕归，孝养备至，及卒，以礼安厝，庐于墓三年。时称“节孝郑氏”。
　　赵氏名原。莆田人。年十九嫁林崇生，逾年而夫亡，一子真宝，仅六阅月。家甚贫，父母欲夺其志，誓曰：“背夫无义，弃子不仁，吾不为也。”会郡改筑城池，先庐没于官，乃携真宝依父家以居。先坟卑湿，悉为改卜，以夫袝焉。孀居三十余年，年五十四卒。
　　郑氏名妙义。莆田人。李汝能妻。夫死时年二十六，一子方三岁，姑老，事之甚谨，略见忧色，遂不下咽。及姑殁，哀毁逾节，终身布素。年七十以终。
　　林氏莆田人。适同邑宋奇伯，年二十九夫殁，仅一男劝，家无期功亲属，誓志守节。少姑11陈氏老年婴疾，坐卧不离侧，孝养备至。朝夕饬劝读书，卒以学行有闻，为沐阳训导，致仕归，林氏犹及见之。卒年九十二。后其孙汝勤、曾孙端仪同时升朝，人谓孝节之应。
　　林氏郡学生陈邦贡妻，年二十一夫亡。家甚贫，男烜方五月，以死自誓，孝事舅姑。未几舅卒，罄奁具以治丧葬。姑风疾三年，饮食侍奉无少怠，疾遂以愈，守节四十余年，族里无闲言。
　　徐氏郑永迪妻也。夫亡时年二十八，二子煚、烨皆幼，妾许氏年二十三，仅生一子燉，徐氏泣谓许氏曰：“妇人以不失身为贵，宜相守以保厥终。”事舅姑甚谨，卵翼三子俱有成，燉仕为曲江簿。时称“郑氏双节”。县令李景孟具其事，与宋寄伯妻林氏、陈邦贡妻林氏同奏请旌异。
　　林淑清陈经畴妻，学士文之女弟也。嫁逾年而夫死，时年二十一，子昕才九阅月，舅姑俱老。淑清朝夕躬奉甘旨，经理家事，先后葬夫及舅姑，贞洁终其身。
　　林茂正莆田王崇贡妻。夫亡时年二十一，生一男方二岁。王氏产业多荒，而赋税繁重，茂正内外支持，家计渐裕。葬姑及夫，教读书成立，为高唐州训导。守节四十余年，郡县为上其事，得旌表门闾。
　　郑淑慎莆田庄季妻也。季殁时年二十五。子幼，姑老且病，纺织以资汤药，姑殁，脱簪铒营宅兆。县令王常具其事与李淑洁同奏闻于朝。
　　李淑洁莆田林克绍妻也。夫殁时年二十五，晨夕抚柩誓与俱死。家贫而舅姑垂死，生事卒葬无缺礼，乡族咸称其贤。
　　郑淑清莆田人。周则川妻也。夫殁时年二十二，仅生二女，誓无他志。或讽以无子，答曰：“子可无，身不可失。”其家素富，综理有方，仆婢莫敢欺。以夫兄主事备子越为嗣。后舅姑殁，丧葬方毕，越亦早逝。孙轸方九龄，务调护教督之。及轸预荐，淑清年八十二，犹及见焉。县令上其事，有诏褒表之。
　　陈淑慧柳廷茂妻也。年二十五夫亡，一子方六岁，姑老病，养之终身无所失。其夫之叔母林孟贞、弟妇林玉清皆妙年守志不渝，号“柳氏三贞节”。
　　吴贞玉莆田黄德茂妻也。年二十三夫卒。夫家故亭户屡破产，贞玉携遗腹子宽依兄家以居。守节四十年，家虽贫甚，不改其操。
　　林氏莆田黄子厚妻也。年二十六夫卒，一女甫龀，子季兴遗腹数月始生。誓不改节，葬其舅姑及少姑李氏于佛岭山，教督季兴读书，补入郡庠为弟子员。县令王玉上其事，成化己亥旌表门闾。
　　王氏仙游人。适同邑张琳。年十九而琳卒，子炯甫三岁，姑李氏患风疾，王氏誓养姑鞠子，不二其心。孀居四十余年，闺门之内肃如也。知县王璨以闻，成化己亥旌表其门。
　　杨靖娥莆田顾文嘉妻，礼部员外郎瑛之女也。年二十五夫亡，无子，仅生二女，励志守孀。母许氏迫使再嫁，靖娥断发自誓。即返夫家，奉姑尤谨。有司上其事，成化十九年旌表门闾。
　　李淑清大学生郑习乐妻也。年二十一夫卒，哀痛不食，濒死者屡。或以舅姑在堂，孤儿在褓劝之，乃止。由是孝养二老，勤生教子，克立门户，今年六十余矣。
　　黄懿德贡士林时清妻也。夫殁时年二十四，守志不二。家贫纺织为业，立夫之兄子为后，守节四十余年，以寿终。
　　吴淑贞年二十二归于同县黄文广，方阅月而夫亡，断发自誓，纺织为生，孝事舅姑，葬祭以礼。有遗腹子曰宜，教之读书，著录郡庠。持身终始无玷，有司方奏请表异之。
　　戴节英行人方澥长子旭伯妻也。旭伯省父道卒，节英闻讣哀毁几绝，时年二十五。二子岳、岱俱幼，誓养舅姑，营冢圹以葬其夫。教子岳读书，遂登第成名。其娣朱氏，石城教谕和淑妻也，亦妙年丧夫，无子，食贫励操，始终不二，乡邦贤之。
