<!-- { "loadSidebar": true } -->
　　陈德豫字子顺，连江人。少好学，博通六艺诸子百家之旨。淳熙中，登进士乙科，调建州户曹，试教官首选，分校宣城。郡学旧有二程遗文，时禁程氏学，令焚毁之，德豫获藏惟谨2。改京教，累迁诸军粮料院。岁旱求言，德豫上封事，以“讳天变、讳人言”为致旱之由，乞去二讳以回天变。上嘉纳之。历武学、太学、宗学博士。每抗疏论事，议者皆以为识时务。又累迁著作郎。会胡僧入觐，赐予甚丰，乃历陈梁武之失，异端邪说不足信，即日有旨出胡僧国门之外。官至大理卿。有文稿三十卷。
　　黄唐字雍甫，福州人。宁宗朝为考功郎中。时韩侂胄为父诚陈乞作谥，唐当覆议，乃见宰相京镗，言不能奉承，因求去。(按《科名志》淳熙四年两优释褐，有黄镗字信厚，闽清人，疑即此人，但字不同耳。)
　　杨宏中字充甫，侯官人。庆元中，韩侂胄使李沐论罢赵汝愚，祭酒李祥、博士杨简抗疏救之，有命俱补外。宏中时为太学生，与同列林仲麟、徐范、张、蒋傅、周端朝伏阙上言：“乞念汝愚之忠勤，察祥、简之非党，灼李沐之回邪，明示好恶，旌别淑慝，窜李沐以谢天下，还祥、简以收士心。”侂胄怒，送太平州编管。天下号为“六君子”。久之，宁宗幸学，特旨放参。宏中登开禧初进士，教授南剑州。侂胄诛，特迁宏中一秩，亦不拜。后以余嵘、汪逵、赵彦荐，累迁太学正。因旱上封事，指切无隐，谏官应武以私憾劾之，遂通判潭州。以亲老请祠，差知武冈军，未受，卒。
　　徐范字彝父，侯官人。少孤，刻苦授徒以养母，与兄同举于乡，入太学。丞相赵汝愚去位，论救者俱被斥逐。同舍生议叩阍上书，书已具，忽夜传韩侂胄将置言者重辟，有闽士怖，请削名，范慨然曰：“业已书名矣，尚何变!”书奏，侂胄果大怒。范谪临海，禁锢十余年。登嘉定初进士，累迁国子监主簿。入对，言多事之秋，宜一意养民以培国本。通判泽州，湖湘大旱，振救多所裨益。知邵武军，寻召赴行在，言事极痛切。以朝奉大夫致仕。卒，赠朝请大夫、集英殿修撰。
　　张字周甫，罗源人。庆元中为太学生，与同郡杨宏中等六人上书救赵汝愚，韩侂胄怒，俱编管五百里外。时之伯父磻宰清河，寄之以诗，有云：“贾谊谁言终不遇，郦生自谓我非狂，横江一网空朝市，何物充庖荐庙廊？”后诧胄诛，诏褒床元上书六人，受泰如令。
　　敖陶孙字器之，福清人。少倜傥有大志，为文章援笔立就，弱冠魁乡荐，遂补入太学。韩侂胄用事，逐朱文公，陶孙首以诗送之；赵汝愚谪死，陶孙哀之以文；又揭诗于通衢，云：“左手旋乾右转坤，云何群小肆流言？狼狐无地容姬旦，鱼腹终天葬屈原；一死固知公不免，孤忠赖有史长存。九原若遇韩忠献，休说渠家末代孙。”侂胄死，陶孙登进士第，终温陵佥判。有《曜庵集》。
　　潘牥字廷坚，闽县人。端平二年第进士，牥对曰：“陛下承休上帝，皈德匹夫，何异为人子孙，身荷父母劬劳之赐，乃指豪奴悍婢为恩私之地，欲父母无怒不可得也。”又曰；“陛下手足之爱，生荣死哀反不得视士庶人，此如一门之内，骨肉之间，未能亲睦，是以童仆疾视，邻里生侮。宜厚东海之恩，裂淮南之土，以致人和。”时对者数百人，独牥语最直。会蒋岘劾方大琮、刘克庄、王迈前倡异论，并诬牥性同逆贼，策语不顺，请皆论以汉法，遂调牥镇南军节度推官，累迁潭州通判。日食，应诏上封事，曰：“熙宁初元日食，诏郡县掩骼著为令。故王一抔浅土，其为暴骸亦大矣。”丞相游似心善其言，方将收用之而牥卒。所著有诗集、《古乐府》。
　　张疆字定叟，一字弱翁，自号蒙泉，古田人。为人豪迈慷慨，好立功名，以《易》义补太学生。时宰相史嵩之擅朝政，无敢言之者，疆叩阁上书3，力诋之，嵩之欲置之死地，赖理宗优容得不死。后释褐登第，累迁国子监书库官。复率教官丁应奎、杨潮南等上疏论丁大全误国，并谏迁都之失，理宗皆纳之。时以风节著称。
　　郑所南一名思肖，连江人。宋太学上舍，应博学宏词科，刚介有志操。会元兵南下，所南尝叩阙上书4，元人争目之，遂变今名曰肖，示不忘赵氏也；曰南，示不复北面他姓也。隐居吴下，坐必南向，岁时伏腊辄望南野哭，再拜乃返，誓不与朝客交往，或于朋友坐上见有语音异者，即引去，人知其狷洁，亦弗为怪。后以寿终。

 忠烈死难附
 〔唐〕
　　林慎思字虔中，长乐人。咸通中登第，后复中宏词科，由校书郎至水部郎中、万年县令。巢寇入长安，迫以伪禄，慎思不屈，骂贼而死。著《续孟子》二卷、《伸蒙子》三卷。议论明切，成一家之言。按《崇文总目》：“慎思以为《孟子》七篇非轲著书，而弟子共记其言，不能尽轲意，因传其说演而续之，故曰《续孟子》。”
　　黄碣闽人也。初为闽小将，喜学问，轩然有志向。同列有假笔者，碣怒曰：“是笔他日断大事，不可假!”后战安南有功，高骈表其能，为漳州刺史，徙婺州，有治绩。刘汉宏遣兵攻之，寡不可守，弃州去，客苏州。董昌为威胜军节度使，表碣自副，久乃应。及昌反，碣谏曰：“大王拔田亩，席贡输之勤，位将相，非有勋业可纪；今不能尽忠王朝，乃自尊大，一日诛灭无种矣!桓文不侮周室，曹操弗敢危汉，今王僻婴一城，乃为大逆，何耶？碣请举族先死，不能见王之灭。”昌怒曰：“碣不顺我耶？”斥出之，碣移书幕府李滔曰：“顺天建元，以愚策之，针可为矟耶？”或窃其书示昌，昌令使者斩之。使以首至，昌诟曰：“贼负我，三公不肯为，而求死耶？”抵溷中，夷其家百口，坎镜湖之南同瘗焉。昌败，有诏赠司徒，求其后不能得。昌已杀碣，滔亦遇害之也5。

 〔宋〕
　　朱庭杰字世英，永福人。崇宁中登进士，建炎中为潍州北海令，寻摄倅。金人将犯阙，官属皆惊溃，庭杰独坚守不动。城隅有水，度虏至必饮之，因投以野葛，饮者皆中毒死。俄而左监军达辣引兵入潍，庭杰力不能抗，遂死。后录其功，敕葬于郡之桑溪原，官其一子。
　　余光庭罗源人。以胄监荐，入试擢第，唱名居前列，其兄深校文，以亲嫌，奏黜之，光庭恬然拂袖东归。大观三年，复领乡荐，试礼部，复中，廷唱仍在前列，上识其名称异之。累官光禄寺丞，出知南阳郡。建炎初，金人陷南阳，不屈而死，举家悉遭歼戮。
　　卢榕字叔材，初名郁，永福人。宣和中擢第，调安仁令。绍兴初，剧寇曹成拥众数万，自江北掠湖南，时帅臣向子諲驻兵安仁，不满千数，而援兵复不至，俄而寇兵鼓譟入邑，榕乃躬率民兵转战而死。上嘉其忠，赠宣教郎，特官其子沂。沂复与贼战而死，上悯之，亦官其子铸倅。黄辅之哭榕诗：“许国一心如铁劲，阖门万口等毛轻。”
　　曾升字孟高。初以入粟补吏。靖康中，虏骑犯边，被檄部士卒戍楚州，至昭信县与金人合战，奋不顾身，遂死于阵，然昭信实赖以全。事闻，上录其忠，赠五官，与一子恩泽，后立庙于昭信祀之。
　　林琦闽人也。德祐二年，元兵迫临安，琦于赭山结集忠义数千人捍御海道，以功补宣教郎。文天祥开府南剑，琦佐其幕。琦外文采，内忠实，数涉患难，无怨怼辞。及潮州移屯，俱被执，至惠州道6，复执之北行，赴水，为吏所拔，至建康以忧愤死。
　　高应松字篔亩，长乐人。开庆元年进士，由衡州教授通判广德军，召为国子监丞，权礼部员外郎、翰林权直。元兵至临安，应松不肯草降表，及元兵自涌金门入，举朝奔窜，从官留者九人，应松其一也。遣7中书舍人直学士院、寻迁权工部侍郎，进端明殿学士，佥书8枢密院事。从瀛国公至燕，绝粒不语，越七日卒。(此据《宋史 本传》，而县志则以为宝祐四年进士，未知孰是。)
　　林空斋永福人，失其名，父同官至监丞。空斋举进士，历知县，解官居家。益王立，张世杰图泉州，乃率乡人黄必大，刘仝祖即其家开忠义局，起义兵复永福县。时王积翁以福安送款世杰，然实密约北兵至，屠永福，必大、仝祖等走他邑，空斋盛服坐堂上，啮指血书壁，云：“生为忠义臣，死为忠义鬼，草间虽可活，吾不忍生尔，诸君何为者，自古皆有死!”俄见执，不屈而死9。(已上俱忠烈。)
　　倪登字彦及，福清人。时朝廷收云中，登为聘使，殁于王事。有《论语解》行于世。
　　陈旦怀安人，南唐左司员外郎守约八世孙。嘉定中，武举正奏，授忠翊郎、江州统领，历知霍丘县。绍定中，从陈平建、邵寇，没于王事。今祠于南剑州爱仰堂。
　　朱牧字子文，闽县人。宋季第进士，主安溪簿，调隆兴府法曹。丙子之变死于官。乡之人士咸谓：“牧之存也，以文鸣于时，其没也，以节显于世。”因相与私谥之曰“文贞”，祠于乡塾。元延祐初，致仕福州教授陈某奏请祠于学宫，以为名教之劝，从之。(已上俱死难。)

 孝义
 〔唐〕
　　林郇阳闽县人。累举不第，以博通三史应诏入内侍讲，授廷尉平10。丁艰归，以孝闻。时廉帅罗让尤加礼异，终潮州刺史。
　　林鶠字祥凤，长乐人。开元中，第进士11，为仓曹参军，尝捐己田开滨闾潮以溉民田，而其妻赵氏亦捐奁田助之，至今乡人号曰“林婆湖”。

 〔五代〕
　　林安福清人。事母至孝，母死，庐墓旁有石自裂而涌泉，闽王异之，以其庐为涌泉寺。

 〔宋〕
　　林正华字君辅。至和中入太学，后弃归养母。母卒，水浆不入口者累日，已而蔬食，日诵释氏书。越二年，卜葬于涌泉山，凿石营圹，手胝足胼不少懈；既葬，庐于墓侧，寝苫枕块，号慕不已。俄而祥云滃，甘露降，乌鸟翔集，虎豹遁藏。乡人白于官，旌之。正华，安之六代孙也，故世称“涌泉大小孝子”云。
　　邹异长乐人。亲终，葬于邑之南山，庐墓上凡六年，有甘露芝草之瑞。元祐三年，举经明行修，有司因改其里曰“宾贤”，坊曰“文行”。
