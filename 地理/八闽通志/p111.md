<!-- { "loadSidebar": true } -->
　　东湖在府城东北二都。晋太守严高筑城时，与西湖同开凿，以泄雨涝。旧记周回二十余里。宋庆历中，渐塞为民田，而犹有湖，至淳熙间则尽为民田矣。今乡人犹有湖塍之号。《方舆胜览》云：“在闽县西”；《郡书一览》云：“在闽县东”。俱误。　阳崎浦长一十五里，其间又或散入小浦，八、九都民田皆仰溉此水。　吴山浦东去一十余里，十都民田仰溉此水。　凤岗浦溉七、八都民田。(上三浦俱通阳崎江潮。)　泽苗浦东去一十余里，至湖里，接浩溪之水，溉十一、十二都民田。　廷泽浦东去一十余里，接横溪之水，溉十二都民田。　仙坂浦东去二十余里，接浯溪之水，亦溉十二都民田。(上三浦皆通泽苗江潮。以上六浦，俱在府城南。按《本志》：“邑所辖地，西北依山，东南濒江。依山之田多高仰，濒江之田多崩陷，其尤甚者，西北一派，接壤芋源，稍值淫雨，则成巨浸，害田伤稼，其患有不可胜言者。故晋郡守严高，凿东西二湖以泄之。今东湖湮塞，而西湖亦浅狭，民所赖者惟水南六浦耳。其他民田，浦所不能通者，成化十七年，知府唐珣又督民浚渠潴水以备之。”又按《三山志》：“嘉祐二年，郡守蔡襄从乐游桥下开，沿城外抵汤门、琴亭、湖心，至北岭下去思桥北，出河尾船场，散入港北小浦、中浦、石泉、安国以北。知县樊纪复作桥十三，曰湿堹、塍北、小浦、中浦、湖心、琴亭、越塘、龙腰、后溪、桑畲、岭下、范溪、漱溪。”)

 长乐县
　　按《三山志》：“长乐滨海，山浅而泉微，故潴防特多，大者为湖，次为陂，为圳，垾海而咸者为塘，次为堰，毋虑百五十余所。每岁蓄溪涧，虽不泄涓滴，亦不足用。必时雨滂澍，乃获均洽。及农事毕，则皆为无用之地矣。以是狡民或侵或清，民失其利。宋咸平、熙宁，屡有识者。建炎初，县令陈可大乃大修塘垾陂湖。乾通九年，县令徐谟复延耆老讲究水利，为斗门及湖塘陂堰百四所，溉田凡二千八十三顷。”
