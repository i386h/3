<!-- { "loadSidebar": true } -->
　　闽越王故城，在今布政司北二百五步。晋太康三年，始置郡。郡守严高，以旧城险隘，乃图山川形势，以咨郭璞。璞指越王山南之小山阜，曰：“是宜城，五百年当大盛。”遂迁焉。唐中和间，观察使郑镒始修拓其东南隅。文德元年，陈岩复修之。北起小山阜，南至虎节门门外还珠门，东起康泰门，西至宜兴门；又有定安门、清泰门、丰乐门，是曰子城。及王氏据有此土，益加修葺。唐天复元年，王审知于子城外环筑罗城，北起永安门，南至利涉门，东起海晏门，西至丰乐门；又有通津门、清远门、延远门，是曰罗城。梁开平元年，审知又筑南北夹城，南夹城今宁越门东西一带，北夹城自严胜门、遗爱门至迎仙门一带；又有美化门、水部门、井楼门。后归吴越。宋开宝七年，其刺史钱昱复筑东南夹城，南自合沙门而西，至怡山门，东自行春门而北，至汤井门；又有通仙门、船场门，是曰外城。太平兴国三年，钱氏纳土，诏尽隳其城。皇祐四年，复诏郡守曹颖叔渐次修筑，乃自严胜门始甓百五十丈。熙宁元年，郡守章岷请修子城，未及兴工而去。二年，郡守程师孟乃据子城旧基修筑，复增筑西南隅。八年，郡守元积中甃以重甓，密置候楼。绍兴元年，郡守程迈始发石累子城虎节、定安、丰乐、康泰四甕门，设敌楼其上。既而四门尽复旧而敌楼亦随废。淳熙间，子城尚如旧，而罗城则存通津、海晏、延远、永安、安善、清远六门，夹城则存美化、水部、井楼、严胜、遗爱、迎仙六门，外城则存合沙、通仙、行春、汤井、船场、怡山六门。咸淳九年，又增筑外城。元混一天下，城壁复渐堕废。至正十四年，平章陈友定稍缮完之。国朝洪武四年，驸马都尉王恭修砌以石。六年，福州中卫指挥李惠等重加修治，并建楼橹，周而覆之。城高二丈一尺七寸，阔一丈七尺，周围三千三百四十九丈。凡为门七：东门、南门、西门、北门、水部门、汤门、井楼门；为敌楼六十又二；为守宿之铺九十又八；为战屋，以间计之，二千六百八十又四。成化十九年六月，闽大风雨，敌楼、战屋并守宿之铺摧毁殆尽，门楼虽仅存，亦倾欹敝漏，寝以不支。时镇守太监陈道，会巡按监察御史汪奎，及方岳重臣，会计而规划之，借卒于闲羡，募匠于傭顾，取材于商贾之劝分，斥费于公币之余积，渐次缮理，悉复其旧。莆田黄仲昭为记。旧子城、罗城、夹城、外城各有壕，皆自南台东北江岸开河口通潮，北流入城。其间若大桥、雅俗桥、义和桥、仁爱桥、乐游桥、众乐桥诸水，盖旧子城之壕也；安泰桥、通津桥、去思桥、清远门桥诸水，盖旧罗城之壕也；美化门东西二水，严胜门、遗爱门所经之水，盖旧南北夹城之壕也；通仙门、汤井门所经之水，及洗马桥、乐游桥诸水，盖旧外城之壕也。今城壕深七尺五寸，长三千三百四十六丈。唯城北一段连山，不通水源耳。古云：“龙腰不可凿。”伪闽尝凿之，术者以为不可，遂罢。　小山阜。即今布政司后。　虎节门。旧南门，宋郡守严辟疆更今名，即今澄清坊。　还珠门。旧龟头门，严辟疆更今名，即今镇闽台。　康泰门。旧东康门，宋郡守元绛更今名，即今丽文坊稍西东，察院门之东。　宜兴门，即今登云巷口。　定安门。旧东南门，严辟疆更今名，今开元寺前。　清泰门。即今大中寺门之东。　丰乐门。旧西门外罗城门，严辟疆改名“乐输”，以近都仓也。后拓子城，遂为子城门建炎间改今名，即今定远桥东。　永安门。即今怀安县后永安境。　利涉门。即今安泰桥北。　海晏门。严辟疆名，即今澳桥西。　通津门。旧东南门，严辟疆名“兼济”，沈邈更今名。即今青门楼。　清远门。旧西南门，即今澳门桥北。初以丰乐门为罗城，与清远门接，故中间又有金斗门。　延远门。旧东北门，在今贡院前。　宁越门。旧登庸门，后严辟疆改今名。　严胜门。即今北城之东。　遗爱门。旧名“升山”，宋郡守元绛建。后绛去，父老思之，故名，即今北门。　迎仙门。即今西门。　美化门。即今镇海桥北。　合沙门。吴越名“光顺”，后改今名，即今洗马桥北。　行春门。吴越名“东武”，后改今名，即今东门。　通仙门。在美化门之南。　今东门。即旧行春门。　南门。即旧宁越门。　西门。即旧迎仙门。　北门。即旧严胜门。　汤门。即旧汤井门。　大桥。在虎节门外。　雅俗桥。在清泰门外。　义和桥。今俗呼“定远”，疑此旧名也，在丰乐门外。　仁爱桥。在定安门外。　乐游桥。在康泰门外。　众乐桥。在清泰门外。　安泰桥。在利涉门外。　通津桥。在通津门外。　去思桥。即今澳桥，在通津门外。　洗马桥。在合沙门外。　乐游桥。在行春门外。

 镇东卫城1
　　在福清县方民、新安二里间。洪武二十年，江夏侯周德兴创筑。周围八百八十三丈三尺，高连女墙二丈三尺，阔一丈。为女墙凡一千三百四十有九，为窝铺凡四十有三。城四隅各辟一门，皆建楼其上。永乐十六年，增建战楼凡三十有一，并筑四门月城，俱高二丈。
　　万安千户所城在福清平南里。洪武二十年，江夏侯周德兴创筑。周围二百二十五丈八尺，高一丈八尺，阔一丈二尺。女墙八百二十有七，窝铺一十又三，战楼一十又八。东、西、南三面各为门，皆建楼其上。
　　梅花千户所城在长乐县东北，洪武二十年创筑。高一丈八尺，阔六尺，周围六百四十八丈。女墙一千二百二十又四，战楼二十有四，窝铺二十。东、西、南三面各辟门一，外环以壕。
　　定海千户所城在连江县二十七都。洪武二十年，江夏侯周德兴创建。高一丈五尺，周围六百丈。窝铺凡一十有六。西、南各辟门一，城外壕阔六尺深二尺。

 建宁府
 府城
　　自汉景耀三年2，吴以王蕃为郡守，始筑于溪南覆船山下。刘宋元嘉初，太守华瑾之迁于溪北黄华山下。陈刺史骆文广复徙于覆船山下。唐天宝中，有张刺史者，始建楼阁。建中元年，刺史陆长源复筑于黄华山之麓，延袤九里三百四十三步，高二丈，广一丈二尺，为门九：南曰建溪，东南曰资化，西南曰建安，东曰宁远，西曰水西，水西之东曰西津，西津之南曰临江，东南隅曰通安，北曰朝天，后改西津门曰万石。天祐中，刺史孟威增筑东罗城。五代晋天福五年，伪闽王延政又增筑之，周围二十里。宋改水西门曰平政。靖康、建炎间，范汝为作乱，城遂坏。绍兴十四年，复为洪水所圮。明年，郡守张铢修筑，并建宁远门。二十年，郡守黄轺重建朝天门。淳熙元年。郡守傅自得重建通安门。端平二年，郡守姚重建建溪、资化、建安、水西、万石、临江六门。元世祖既定江南，遂罢守御，城日颓圮。至正十二年，红巾入寇，郡守赵节因其旧而修筑之，周围九里三十步，为门九：改宁远门为高门，通安门为卷秋门，建溪门为南门，资化门为长桥门，建安门为市门，万石门为西门，后复改市门为管门，其临江、平政、朝天三门，仍宋旧名。二十年伪闽陈友谅入寇，参政阮德柔击败之，因修筑旧城。国朝洪武二年，指挥沐英又拓其西南隅，东北仍旧，复改高门为宁远门，卷秋门为政和门，长桥门为通仙门，南门为广德门，管门为通济门，西门为威武门，其临江、平政、朝天三门，仍依旧名。十九年，指挥时禹复申请而增广之，西自威武门抵朝天门之北，包黄华山于城中，仍增辟二门曰拱北，曰朝阳。城周围二千七十九丈三尺有奇，高一丈九尺。城楼凡二十有四，窝铺凡七十有六，女墙凡三千一百三十又八，壕东北自黄华山下至政和门止，西北自威武门至拱北门止，长五百三十一丈一尺，深一丈五尺，阔五丈五尺；正北依山，西南滨大溪。永乐间，以拱北、朝阳二门地势偏僻，人鲜由之，请于朝塞焉。覆船山下，今瓯宁县西隅光孝寺后。黄华山下，今郡城是也。张刺史者，旧志失其名氏。

 浦城县城
　　汉东越王余善始筑，后废。元至正二十三年，守将岳承祖因旧址复筑，东距越王台，北包黄华山，南濒大溪，西堑深濠3，广袤七里，辟为四门。二十六年，王师下福建，先克浦城。指挥张某镇守是邑，以其城太宽，减其东一半，更筑之，国朝洪武二年，罢守御兵，城遂废。十二年，知县张宗颜以县治民稠地狭，乃平其故址，以广民居。正统十四年，处州贼犯境，县丞何俊筑土城以保障之。成化六年，巡抚副都御史滕昭以浦城为闽首邑，又其地左邻处州，右接永丰，时有私自攘敚官坑银利者，请复筑城以守。九年，镇守太监卢胜、巡抚副都御史张瑄、巡按监察御史郑昱、佥举按察司副使刘城莅其役，踰年告成。周围一千八百丈，高一丈九尺，而阔倍之，皆砌以石。上列埤堞，下浚沟池，为门凡五，东曰金凤，西曰迎远，曰德星，南曰南浦，北曰拱北，合建楼橹。又附小门五4，以通水利。城上为守宿之铺凡二十。学士钱溥为记。

 泉州府
 府城
　　郡旧有衙城，衙城外为子城，子城外为罗城。又罗城南外为翼城，内外有壕，舟楫可通城市。岁久城废，壕多湮塞。子城凡四门：曰行春、肃清、崇阳，今俱存，惟泉山门废。元至正十二年，江浙省以淮西盗起，命州郡修浚城。于是监郡偰玉立会僚属议，东西北仍罗城，南仍翼城旧址，役僧道编氓分筑，高二丈一尺，周围三千九百三十八丈；东西城基广二丈四尺，外甃以石；南城基广二丈，内外皆石。为门凡七：东曰仁风，西曰义成，南曰德济，北曰朝天，东南曰通淮，西南曰临漳，濒溪水门曰南薰。门上各有楼，外环以濠，阔三丈七尺，深一丈八尺，潮汐通自西南，抵东北盘石而止。国朝洪武初，泉州卫指挥同知李山增高旧城五尺，城基俱广二丈四尺，内外皆甃以石。建月城六，战楼五，窝铺百四十，壕加浚治。天顺以来，城楼门铺或圮，都指挥佥事武成，知府张嵓、徐源，指挥使王浚、王振、王炫，指挥同知王琨，指挥佥事李珏，千户秦昇、何祯等，相继葺而完之。　通淮门。俗呼泥门。　临漳门。俗呼新门。　南薰门。在旧市舶司之旁。
　　祥芝巡检司城在二十一都祥芝村。周围一百五十丈，广一丈，高连女墙二丈，为窝铺凡六，东西辟二门5。
　　乌浔巡检司城在乌浔村。周围一百五十丈，广一丈，高连女墙一丈八尺，为窝铺凡四，东西辟二门，各建楼其上。
　　深沪巡检司城在深沪村。周围一百五十丈，广一丈，高连女墙二丈，为窝铺凡七，南北辟二门，各建楼其上。(上二城在十六都。)
