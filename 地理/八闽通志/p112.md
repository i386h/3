<!-- { "loadSidebar": true } -->
　　晋溪浦埭长三百五十丈，通淡潮横埭89，溉田种二百石。　河头浦埭长三十丈，中置闸，溉田三顷90。(上二所，在县西宾贤里。)　福湖俗呼北湖。　嘉禾大石新城屯四堰合为一长一千九百八十丈，溉田种四百名。　横屿湖周三百一十丈，四窦，沟长一千九百丈91，溉田种千余石。(上三所在建兴里。)　镜石河师新三堰合为一92长二百丈溉田十顷。　晋塘斗门泄桃阮自龙潭等水入演江。旧志无此斗门，今依县志增入。(上二所在清平里。)　新田陂长六十丈，溉田种四十石。　灌洋陂长一百一十丈，溉田种一百三十石。(上二陂俱食童溪水。)　湖前陂长三百丈，溉田种四百石。　丘溪食童溪水，长二百一十丈，溉田种三百五十石93。(上四所在灵石里。)　大塘跨昆由、敦素、崇贤、同荣四里。大斗门二，知县徐谈筑。基方广二十余丈，两旁抵海，长一千五十丈。沟港共长三千七百丈，潴福清界水，溉田种千石。按《三山志》所载如此，而县志亦有“大塘”，注云：“昔县令李茸谕民筑堤，沿海三万六千余步。以御咸潮，或时冲溃。皇祐中，县令吴仲举。县尉曹元振，俾民高大其址，引同荣、昆由等里大溪之水溉田，余泽以旁及崇贤、敦素、清平十余里，民到如今受其赐。”二说不同，未详孰是。　荻芦陂长六十丈，圳长三百五十丈，潴高陂水，溉田种五百石。(上二所在昆由里94。)　凌古塘在逍遥里。周一百二十丈，二窦，圳长一百五十丈，溉田种六十石。　金漆湖湖近江，为飞沙填塞。　章坂童溪陂95长五百丈，塘一，圳二，溉田三十顷。　东港食新塘水，长一千五百丈，圳长八百丈96，溉田十顷。(上三所在良田里。)　覆船洋在敦素里。横沟、直沟可通潮，圳沟三，食大塘水，长二千二百三十丈97，溉田十顷。(通上七里，凡十六所，俱县南。)　大圳等五浦长九百丈，溉田四十余顷。　米笼浦长二百五十丈，溉田六顷。　官塘浦长一百一十丈，溉田五顷余。　陈师浦长一百丈，溉田一顷余。　官丘等四浦长一千七百二十丈。溉田六十六顷。　王丘浦长一百二十五丈，溉田五顷余。　白灶浦长五十丈，溉田三顷余。　鳖石浦长二十五丈，溉田一顷余。　后角浦长九十丈，溉田四顷余。　银盏浦长七十五丈，溉田八顷余。　渡龙浦长九十丈，溉田七顷余。　坂塘浦长三十五丈，溉田四顷余。　官堰浦长二百六十丈，溉田十顷。　古塘浦长一百五十丈，溉田六顷。　师娘浦长三十五丈，溉田四顷。　浦口小浦长七十五丈，溉田二顷。　下笼坂浦长五十丈，溉田三顷。　桥头浦长五十四丈，溉田七顷。　蛎壳浦长一百丈，溉田四十顷。　笼臂浦长三十五丈，溉田三顷。　朱湖高浦长二十丈，溉田三顷。　延祥斗门旧志不载，今依县志增入。(上二十二所在崇丘里。)　东洋塘长一千二百丈，御卤潮，潴雨水，子塘三，共长一千五百丈。沟一，长三百四十丈，横埭二，启闭以窦，溉田种三百石。　西洋塘长九百五十丈，有斗门溉田种九十六石。(上二塘今俗呼白芒坑东西塘。)　郑湖塘泄水港，抵海，长二百丈，窦三，溉田种四百石。　崔塘有斗门，西抵海，垾长一千一百二十丈。　崔塘洋沟长一千二百五丈98，溉田八顷。　郑湖周二十丈，溉田三十亩。　前塘长二千余步。　后崎塘长一千余步。(上八所在弦歌里。按《三山志》有崔塘，而县志不载；县志有前塘及后崎塘，而《三山志》不载。疑古今废置之异，名号更改之殊，然不可考也。姑并志之，以俟知者。)　获洋、　王背大溪、中圳、刘背二溪在招贤里，皆出自龙潭。圳五，共长一千九百一十丈，闸四，溉田种三十石。　黄弄溪长二百丈，陂长五十丈，溉田十二顷。　溪口溪三坑共长一千四百九十丈，溉田五顷。　横圳长九百丈，溉田五顷。(上三所在永胜里。)　桃坑湖即桃枝湖也，东西一百三丈四尺，南北三百一十六丈五尺99，垾塍圳四派，溉田种千余石。伪闽时，势家私相转鬻为田。宋咸平间，民讼之，敕复为湖。熙宁间，又有侵耕之者。知县萧竑困括湖塘陂堰，簿而图之，择主领，立经界，培堤岸，碑于湖之旁。今周五百一十丈，为石斗门三，圳长二千三百余丈100，潴乾溪水溉田二十九顷跨逍遥清平二里，今俗呼南湖。　沙坂后洋溪长五百丈，入桃枝湖，溉田七顷。(上二所在进贤里。)　董塘长二十六丈，食山泉，溉田五顷半。　丞天沟长六百八十丈，溉田七顷。　韩塘沟长六百丈，有小圳，潴横源溪水，溉田种七石。　百石沟在沙漠下。食宾闾尾水，长六十丈，溉田七十亩，(上四所在和风里。通上六里，凡四十一所，俱县东南。)　赵塘浦长七十丈。　芦荨浦长四百丈。　官塘浦长二百五十丈。　孤塘浦长四十丈。　九石浦长三百丈。　车下浦长七十丈。　新塘浦长八十丈。　圳兑浦长二百丈　孤洲浦长四百丈。(上九所在嵩平里。)　石濑陂长五百丈，溉田种七百石。　古散陂长七百一十丈。溉田种三千石。(上二所在同荣里，俱食龙潭水。)　周陂食章溪水，长一千丈，溉田种四百石。　前曾塘食龙潭水，长二百丈，口为石闸，御溪涨，尾为石涵101，垾长一丈五尺，溉田种七十石。　丁塘食龙潭石濑陂水，长七百丈，溉田种三百石。(上三所在依福里。通上三里，凡十四所，俱县西南。)　保丰塘横埭长十丈，溉田种百石。　岭口三塘上塘长□十丈102，下塘长三十丈，溪尾塘长二十丈，食大□大□二水，溉田一百四十石103。　金冬坑长四丈104，溉田种十余石。　倪塘长四十丈，通严湖水尾，溉田种三十石。　林简塘食龙潭水，长六百五十丈，圳长二百五十丈，溉田种三百石。　稠港长一千一百丈，溉田千余顷。　浦塘洋积水三港及圳长二千六百四十丈，溉田三十六顷。　潭头斗门泄利刘云之水入海。旧志无此斗门，今依县志增入。(上十所在方安里。)　严公湖旧名严湖，在大宏里。陈长者严光，施田为之，周三千二百八十丈，潴大奢雨水105，窦四，溉田四百五十顷，跨方安、敦化二里，今俗呼“西湖”。相传光之子恭，商贩维扬，尝市鼋五十而舍之。光家居，一日，有被黑衣者五十人，送钱五十千，曰：“君之子扬州所附还也。”及恭回，验之，实未尝有，乃悟赎鼋之报。遂舍宅为寺，田为湖。按旧志又云：“湖起于唐宝应二年”，未知孰是。　陈塘港会七十二洋，水溢则开斗门，归弦歌里沟及林花沟渎入海。　陈塘大官沟跨和风，敦化、大宏三里，长三千二百丈，溉田二十顷。　宾闾湖唐天宝五年，仓曹林鶠于方乐、崇仁、和风三乡筑堤五处。复舍己田凿此湖，周一千二百丈，窦八，沟八，沟阔一丈二尺，溉田里氏田，凡七百余顷。因复开陈塘港，以泄三乡及西湖之水，而注之江。又奏请立石于炉峰皇恩寺，纪其限界，禁民不得侵傍湖余地为田，以妨水利。详载本湖规簿。今俗呼东湖。《三山志》又云：旧载上下湖，海风飞沙积而成之。　上湖石塘长一百二十丈，有斗门，溉田七百石106。　陈塘斗门泄宾闾上下湖及宏源溪水。旧志无此斗门，今依县志增入。(上五所在方乐里。)　屈尺塘在新开里。长一百五十丈，溉田种三十石。　元祐港宋元祐中，县令袁正规以十七都之田洼下，岁被淹没，遂开县尉卓某后山为港，以泄其水，抵陈塘港，西注之海。又凿寺簿林岊庄前之山为渠，直出漳港石梁，南注之江。民德之，因请名曰袁公港。正规辞曰，此天子之功也。遂名之曰元祐港。按县志所载如此，旧志但有元祐沟。注云：“长千余丈，斗门一，溉田种七百石，而不言开创始末。疑即此港而异其名耳。　东沟唐仓曹林鶠凿湖开沟，潦则泄水归陈塘港，旱则潴水以溉民田，转流而东，至登贤官路而此。宋元祐中，县令袁正规开鹏程、卓塘、周庄各洋水路。一凿渠以通石梁锦桥，一凿卓岭及登贤官路，而接此沟，遂名龙津。旧志不载此沟，据县志增入。(上二所在崇仁里，通上五里凡二十所，俱县东北。)　章港塘在十五都。　闾山塘　海路塘(上二所在十四都。)　南网塘在十八都。按《三山志》及县志无上四塘。今依《三山续志》增入。县志又有刘山塘，而《三山志》及续志俱不载，疑即闾山塘也。　卓岭港在十七都。旧有港，自黄崎东入于海，为沙所壅，凡淹田数十顷。元祐间开港植草，培沙为堤，南自黄庭经牛山入于漳港，而卓岭亦有港泄水而西。厥后俱废。元大德元年，达鲁花赤□□浚卓岭港，经后屯、甘墩入陈塘港。然地势稍高，仅泄水三分之一，余田尚淹没云。此亦据续志增入。(通上五都，凡六所，俱县东南。)　海堤按唐志，距县十里。大和七年，县令李茸筑，立斗门十，以御海潮。旱则潴，雨则泄，旁皆成良田。按《三山志》云：“唐武德六年，析闽置长乐。”则二邑也，而皆筑于茸之手，相距才四年；必是更宰，不然则摄也。

 连江县
