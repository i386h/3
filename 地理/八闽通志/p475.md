<!-- { "loadSidebar": true } -->
　　施宜生，邵武人。岳珂《程史》以为福人。少游乡校。有僧善风鉴，过其家，援手周视，曰：“子有奇相，他日当语子。”又数年，遇诸涂，宜生方踬场屋不胜困，因以所向扣之。僧复援其手曰：“面有权骨，可公可卿。而视子身之毛皆逆上，且覆腕，然则必有合乎此而后可贵也。”时范汝为讧建、剑，宜生心欲以严庄、尚让自期，而未脱诸口。闻其言大喜，杖策径谒，干以秘策，汝为亟尊用之，亡何而汝为败，变服为佣，渡江至泰，有大姓吴翁者，家僮数千指，宜生佣其间者三年。一日，翁屏人问曰：“我视尔非佣，必以实告，不然且捕汝于官。”宜生初不服，翁曰：“余日者宴客，执事咸馂，汝独逊诸侪，撤器有噫声，若欿然不怡，此鱼服而角也。我固将全汝，而何以文为？”宜生遂告之由。翁曰：“官购方急，汝安所逃？龟山有僧，余交之旧矣，可托以心，汝宜往投之，介以入北，策之良也。”至寺，主僧出，俨然乡校之所见者。留之，余数旬，持桡夜济宜生于淮，曰：“必得志毋忘中国。逆而顺，天所祐也。”虏法无验不可行，遂杀一人于道，而夺其符。至燕，上书自言道国虚实，不见用，而縻之黄龙。会赦得释，因以教授自业。虏有附试畔归之士，谓之归义，试连捷。逆亮时有意南牧，校猎国中，一日而获熊三十六，廷试多士，遂以命题，宜生奏赋曰：“圣天子讲武功，云屯八百万骑!日射三十六熊。”亮览而喜，擢为第一。不数年，仕至礼部尚书。绍兴三十年，虏来贺正旦，宜生以翰林侍讲学士为之使。朝廷闻之，命张焘以吏部尚书侍读馆之都亭。时戎盟方坚，国备大弛，而谍者传造舟调兵之事无虚日，上意不深信。馆者因以首丘风之，至天竺，微问其的，宜生忽廋语曰：“今日北风甚劲。”又取几间笔扣之曰：“笔来!笔来!”于是始大警。及高景山告衅，而我粗有备矣。归为介所告，烹而死。夫逆而显，顺而戮，岂其相然耶？椎埋于先，一折枝而赎其恶，固神理之所不容也。出《程史》。 
　　绍兴六年五月，盗入邵武。出《宋史》。
　　叶武子擢甲科，注岳州教授，不待次。有贫而母老者，名在武子下，乃亟逊于其人，而己后之，遂授郴州。出本志。
　　德祐二年十一月，元军入邵武军。景炎二年，张世杰遣将复之。九月，元参政也的迷失将兵复取邵武军。出《宋史》。

 〔元〕
　　至元十八年正月，邵武民高日新据龙楼寨为乱，擒之，赏忻都等战功。日新寻复叛，十月降。日新及其弟鼎新等至阙，以日新两为叛首，授山北路民职，文庆之属遣还泉州。
　　至正十二年四月，江西宜黄贼涂佑23与邵武、建宁贼应必达等攻陷邵武路，总管吴按摊不花以兵讨之。千户魏淳以计擒佑、必达复其城。
　　十八年五月，陈友谅遣康泰、赵琮24、邓克明以兵寇邵武路。
　　十九年十一月，陈友谅兵陷杉关。
　　二十七年十二月，大明兵入杉关，取邵武路。时邵武、建宁、延平、福州、兴化、泉、漳、汀、潮诸州，皆陈友定所据。(上五事出《元史》。)

兴化府

 〔晋〕
　　永嘉二年，中州板荡，衣冠始入闽者八族，所谓林、黄、陈、郑、詹、丘、何、胡是也。今福州有黄巷，云永嘉中黄氏所居。复有黄兼巷，亦云黄、郑二姓兼居之。又泉州有晋江者，亦是晋时八族来居江侧，故名。既以中原多事，畏难怀居，无复北向者，故六朝间仕宦名迹鲜有闻也。

 〔唐〕
　　大历中，李椅观察福、建、泉、漳、汀五州军事。始至，兴学校，于是独孤及所为新学碑，乃有“比屋为儒，俊选如林”之辞，而莆人林藻犹以其“缦胡之缨，化为青衿”之语为可愤。自是欧阳詹、詹虽为晋江人，而莆之灵岩寺、福平山，乃詹读书之所，其子孙多错居莆田。林蕴、陈峤、许稷、徐夤、黄滔相继成名。广明之乱，王氏父子据有全闽，虽号不知书，然一时浮光士族多与之俱南。其后颇折节下士、开学馆以育才为意。其从子王延嗣者，以道义自任，盖当时目之为唐五经，而内翰范淳夫尝为之立传矣，其人以启迪人才为重，凡唐末大夫士避地而南者，王氏率皆厚礼延纳，作招贤院以馆之，所以闽之风声气习往往浸与上国争列。出《闽中记》及《五代史》、《九国志》。
　　梅妃姓江氏，莆田人。年九岁，能诵二南诗，语父仲逊曰：“我虽女子，期以此为志。”父奇之，名曰采苹。开元中，高力士使闽，妃以选入侍明皇，大见宠幸。妃能属文，自比谢女。尝淡妆雅服而姿态明秀，纤秾中度。性喜梅，所居栏槛，悉植数株，上榜曰“梅亭”。梅开赋赏，夜分尚顾花下不能去。上以所好戏名曰“梅妃”。有《萧兰》、《梨园》、《梅花》、《凤笛》、《玻璃杯》、《剪刀》、《绮窗》等赋。上尝与妃斗茶，顾诸王戏曰：“此梅精。吹玉笛作惊鸿舞，一一光辉，今斗茶又胜我矣。”妃应声曰：“草木之戏，误胜陛下，设使调和四海，烹饪鼎鼐，万乘自有宪法，贱妾何能校胜负也？”上大悦。会杨妃得宠，颇忌之，遂迁于上阳东宫，因作《东楼赋》以寓意。已而上在华萼楼，命封珍珠赐妃。妃不受，以诗谢之曰：“桂叶双眉久不描，残妆和泪污红绡。长门自是无梳洗，何必真珠与寂寥？”上得诗怅然，令乐府度为新声，名《一斛珠》。后安禄山犯京阙，失妃，不知所在。乘舆东还，得其尸于温泉池侧梅树下，上自制文诔之，以妃礼改葬焉。此传同叶石林得之朱道度家，乃大中二年七月所书云。
　　林藻省试《“珠还合浦赋”》，赋成假寐，若有告者曰：“何不叙珠去来？”悟而增之曰：“珠之去兮，山无色兮，氛露冥冥，海无光兮，空水浩浩；珠之来兮，川有媚兮，祥风习习，地有闰兮，生物振振。”果中第。及谢主司，杜黄裳曰：“序珠去来，若有神助。”出《唐摭言》。
　　林蕴仕不称意，纵酒自适，多忤时政。刑部尚书白居易赠诗戒之曰：“世上如今重检身，吾侪恃酒似狂人。西曹旧日多持论，慎莫吐他丞相裀。”
　　许稷挟策入关，遇舍人陈诩、四门助教欧阳詹、校书郎邵楚苌、侍御林藻在京师，闽川举子醵酒食，会诸先达，詹以稷为乡人亲故，特与之。藻酣，乃戏曰：“今日之会，子何人斯，辄冒其间？”稷投杯愤悱，曰：“男子患不能立志，霄汉岂有扃鐍？王侯出处岂必常邪？叨此一食，稷之过矣。”遂哕酒而去。深入终南山，隐学三年，出就府荐，遂擢第。(上二事出《闽中名士传》。)
　　《唐宗室世系表》：李丹，尚书祠部郎中、朝议郎，行泉州莆田令。咸通十五年，以金州刺史召还而卒，敕葬松岭茅洋山。琅琊王审邽撰墓铭曰：“昆山玉碎，汉水珠沉，天丧贤宰，号恸民心。”其子孙今家于后埭。出旧志。
　　僧黄涅槃生于唐末，出言成谶。尝曰：“生吾前者非圣人，生吾后者非圣人，吾去世六纪之后，有无边身菩萨来治此国。听吾辞曰：‘走月小烁烁，千聚复万落，处处凤离巢，家家种葵藿。’”至皇朝肇造，混一区宇，其谶始验。见《囊山院碑》。
　　曹山释耽章，泉州莆田黄氏子，幼而奇逸。年十九弃家为僧，名冠丛林。南州帅南平钟王雅闻其有道，礼致之，不赴，但书偈付使者曰：“摧残枯木倚寒林，几度逢春不变心。樵客见之犹不采，郢人何事苦搜寻？”
　　徐寅唐末号能赋，谒朱全忠，误犯其讳，全忠色变，寅狼狈走。出未及门，全忠呼知客将，责以不先告语，斩于界石南。寅欲遁去，恐不得脱，乃作《过太原赋》以献。其略曰：“千金汉将，感精魄以神交；一眼胡奴，望英风而胆落。”全忠大喜，遗绢五百疋。全忠自言梦见淮阴使受兵法，一眼胡奴，指李克用也。见《东坡志林》。又张齐贤记云：“梁祖读至此，令军士讽诵之。敕字酬一缣，不责前事。”(此二事出旧志。)
　　昭宗开寒进路25。乾宁二年，刑部尚书崔凝知举放张贻宪等二十五人。但是子弟，无问文章厚薄，皆行考落，其间屈人不少。孤寒中惟程晏、黄滔擅场之外，其余以程试考之，滥得亦不少矣。见《唐摭言》。二月八日，昭宗御武德殿，宣翰林学士陆扆重试《曲直不相入》赋、询于《蒭荛》诗，考落九人。重放状头赵观文以下十有五人。敕赵观文、程晏、崔赏封，谓才藻优赡，义理昭然，深穷体物之能，曲尽缘情之妙。所试诗赋，词义精通，皆合本意。其卢赡、卢鼎、黄滔、崔仁宝、沈松、王贞白、李龟禛、张、陈饶、韦希震、卢赓等十人，所试诗赋，义理精通，宜跻异级，用振儒风。其赵观文四人并卢赡等十人，并与及第。其张贻宪、孙浦、李途、李光序、李枢等五人所试诗赋，不副题目兼词句稍下，宜付有司许复再举。其崔砺、杜承昭、郑稼、苏楷等四人所试最下，芜颣颇甚，不及格式，曾无守业，敢窃科名？付有司落下，不许再入举场。其崔凝爵秩已崇，委托殊重，司吾取士之柄，且乖慎选之规，辜朕明恩，自贻伊咎，委中书门下商量处分，可使持节合州诸军事合州刺史。出《唐摭言》及《唐登科记》。
　　黄滔在闽中为威武军推官，王审知馈之鱼。滔方与徐寅对谈，寅代为谢笺，其略云：“衔诸断索，才从羊续悬来；列在雕盘，便到冯驩食处。”时人称之。出《五代史补》。
　　黄滔游东林寺诗云：“平生爱山水，下马虎溪时；已到终嫌晚，重游预作期。寺寒三伏雨，松偃数朝枝。翻绎26如曾见，白莲开满地。”方万里云：“此诗三四举唐人无此淡而有味之作。五六佳。”出《瀛奎律髓》。又杨万里序其集云：“诗至唐而盛，至晚唐而工，御史黄公之诗尤奇，如《闻雁》：‘一声初触梦，半白已侵头。余灯依古壁，片月下沧州。’如《游东林寺》：‘寺寒三伏雨，松偃数朝枝。’如《退居》：‘青山寒带雨，古木夜啼猿。’此与韩致光、吴翮辈并游，未知何人徐行后长也。”

 〔南汉〕
　　《刘隐世家》：“隐之祖安仁，居上蔡以贩鬻为事，避乱徙居莆田，再迁番禺，遂占籍焉。”出《九国志》。
　　陈郯，泉州仙游人，家贫力学，通五经。王仁达功高居宿卫，言事未尝避忌，闽王猜恶之，竟诬以谋叛，族诛。郯掌仁达笺记，收郯属吏。使者籍没仁达家，惟得郯歌诗文稿，闽王嘉伏不诛，擢为宣徽使。出《十国纪年》。

 〔宋〕
