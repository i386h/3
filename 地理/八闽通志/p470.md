<!-- { "loadSidebar": true } -->
　　襄又作教民十六事：一、应有无徒辈欺诳20，是知州亲知于州县，打索关节，乞取财物，许人告21。二、市买卖物亏减价例，及不画时还钱，仰行人陈告。三、行人于诸官厅干当厨库公人及市买等处，每月若有行用钱物，罪在行人22。四、巡栏告税，不得擅入人家搜检税物，须申州取候指挥。五、市行见行铜钱23，如有夹杂砂腊新钱，许人告。六、银行辄造次银出卖，许人告捉。七、人户居停赌钱，本罪科断外，必定拆屋纳官。八、僧人不得止宿俗家。妇人不得听讲及非时入僧院。九、诸官除依条本厅并专辖处科决外，不得擅行决罚24。十、巡检使臣非承使州指挥，不得带甲领兵搜围人家，检索违禁物色。若窝藏强劫并杀人贼明有踪迹，许收捉。十一、诸县擅行科取修造，及诸色乡人敛掠人户钱物入己，许人陈理25。十二、在州坊虞候所由26并外县公人所受情弊，放散公事，不送州县，许人告。十三、推司、当直司并外县公人，因勘公事，广有所受，许人因事报覆。十四、诸坊只许管本地内争斗、火烛、奸盗、赌钱杀牛公事。十五、在城里外丧葬之家，丧夜不得置酒肉、宴乐，以亏孝道。山头不得广置斋筵，违者罪在家长。十六、士庶家不肖子弟盗卖家产，并转肩出利买客人货，贵买贱卖，如本人无钱，勒牙保人卖业填还。(上四事出《三山旧志》。)
　　庆历以前，福建厢军差在广南诸州屯驻及军回人数，比之去时，大半死损，蔡襄知福州，乞厢军屯驻广南系宣差者，只于比近军州节次那移对替，年岁计之，存救人命不可胜数。其后本军只差厢军于福州屯驻，合泉州、邵武军共一百五十人，今罢。又熙宁八年，以福建厢军驻泊邕州一千。候邕州招填澄海士兵替换五百人，令转运就整差拨替换。今后福建承例差赴广西屯戍，更不差拔。出曾师建记及长编。
　　蔡君谟知福州，以疾不视事者累日。每夜中即梦登鼓角楼，凭鼓而睡。通判有怪鼓角将累日不打三更者，因对：“数夜有大蛇盘踞鼓上不敢近。”君谟既愈，与通判言所梦，正与鼓角将所说同。遂以君谟为蛇精。出《东斋记事》。
　　襄为闽漕日，禁绝蓄蛊甚严，凡破数百家，自后稍息。八年，仁宗阅福建奏狱，多以蛊毒杀人者，福建医工27林士元能以药下，遂诏录其方。又令太医集法方之善治蛊毒者为一篇，命参知政事杜履为序，颁之。嘉祐六年，郡守范师道乃牒诸县，各以其方雕板揭于县门云：“应中蛊毒，不拘年代远近，先煮鸡子一枚，将银钗一只及熟鸡子纳口含之。待一饭久，取出钗及鸡子，俱黑色，是中毒也。可用一方：五倍子三两，木香、丁香各一十文28，甘草三寸，一半炮出火毒，一半生用，糯米二十粒，轻粉三分，硫黄末一钱重，麝香一十文，右八味入小沙瓶内，用水十分，同煎七分。候药面上生皱皮，是药熟。用绢滤去滓，取七分小碗通口服。须平旦仰卧，令头高，其药须三度上来，斗心即不得动。如吐出，则用桶盛之，若鱼脬类，乃是恶物。吐后用茶一盏以止。如泻亦不妨，泻后用白粥补。忌生冷、油腻、鲊酱。十日后，服后药，解毒丸三二丸补之，更服和气汤散，十余日平复。解毒丸者，如人中毒，十日以前，则此药可疗。五倍子半斤，甑中蒸炮令熟；丁香三两焙黄焦色；预知子半斤，一半蒸令熟，一半熔令黄色；木香三两，一半炮令黄色，一半焙过；麝香三文；甘草二两，一半炮黄色，一半生用；水银粉一盂子；朱砂一两细研为末。右件捣罗为细末，用陈米、烂饭为丸，如弹子大。用药时研令细，同酒一盏温服。绍兴二年秋，连江、古田民有查佐等蓄蛊杀人29，其家来诉，张守为帅，依条断遣，仍榜十二县，委保正副结五家为保，互相觉察，知而不纠其罪与均。仍颁饬令赏格，散榜要处。出《三山旧志》。
　　蔡端明与屯田员外郎刘异约婚，厥后端明登禁从，而屯田既没，家益落。刘世为福州侯官人，端明出知福州，就寻前约，其家力以非偶为辞，端明曰：“古人挂剑尚有心许，吾与刘君气义相求，两家之好，虽在髫龄，媒聘未行，然一言岂可食耶？今其所不足者不过谓奁具尔。凡女家资遣乃悉自为治办。”遂使其子旬受室以归。出何紘所编《莆阳人物志》。
　　陈烈先生幼尝与蔡君谟同砚席，后君谟镇福唐，励精为郡，严肃吏治，毫发不容，合境大化。一日，先生往见焉，维舟庭下，闻公之严察不往谒，留诗曰：“溪山龙虎盘，溪水鼓角喧。中宵乡梦破，六月夜衾寒；风雨生残树，蛟螭喜怒澜。殷勤祝舟子，移棹过前滩。”庭吏录诗以呈公。公见，遽命以记谢过，曰：“先生既以诗诲之，不若耳提面教之也。”先生竟去，公为之少霁威。出《翰府名谈》。
　　重和元年，诏闽监司督责州县还集流民。
　　宣和三年八月，曲赦福建路。
　　靖康元年八月，福州军乱，杀其知州事柳廷俊。(上三事出《宋史》。)
　　叶梦得云，陈烈行怪多伪。蔡君谟母死，烈往吊，自其家匍匐而进，人问之，烈曰：“此诗所谓凡民有丧，匍匐救之者也。”其所为类如此。出《石林燕语》。考之于史，王陶为福建提刑，亦尝诋烈贪诈，乞夺所受恩。司马温公为谏官，率同列力辩之，陶之说遂不行。以是观之，梦得之言盖亦陶之类耳。大抵流俗之见，善同恶异，君子之所为决非流俗之所能为也。流俗既不能为君子之所为，于是乎恶心生焉，恶心一生，则谤讪诋毁将无所不至矣。陶盖俗吏无足道者，而梦得以文雅名一时，其言亦如此，可怪也夫。
　　郑所南工写兰，不妄与人，邑宰求之不得，因胁以他事，所南怒曰：“头可斫，兰不可得。”尝写一幅自题其上云：“纯是君子，绝无小人。深山之中，以天为春。”又过齐子芳书塾题云：“此世但除君父外，不曾别受一人恩。”又题寒菊云：“御寒不籍冰为骨，去国自同金铸心。”其忠义之发于词章者多类此。出《连江县志》。
　　郑侠闻子侄诵《考槃》之义曰：“弗谖者弗忘君之恶，弗过者弗过君之朝，弗告者弗告君以善，顾人之于君有惓惓之不忍也。故永矢以绝之。”侠叹曰：“是何言欤？古之人在畎亩不忘君，况于贤者一不见用而忿戾若是哉。盖弗谖者弗忘君也，弗过者弗以为君过也，弗告者弗以告他人也。”其存心如此。出《福清县志》。
　　吴元美，字仲突，永福人，宋宣和六年进士，由太常寺簿出为福建宪司机宜文字，作《夏二子传》，其略云：“天以商代夏，是以伊尹相汤伐桀而声其刻剥之罪。当是时，清商飙起，义气播扬，劲风四扫，宙宇清廓。夏告终于鸣条，二子之族无大小长少，皆望风殒灭，殆无遗类，天下之民始得安食酣饮而鼓舞于清世矣。”夏二子谓蚊蝇也。其乡人进士郑玮得之，持以告本路提点刑狱公事权福州孙汝翼，汝翼恶之，抵玮罪，玮怒，走行在，诉元美讥毁大臣。元美家有潜光亭、商隐堂，玮上秦桧启曰：“亭号潜光，盖有心于党李；堂名商隐，实无意于事秦。”他皆类此。桧进呈，上令有司究实取旨。法寺等言，元美指斥国家，讥毁大臣，法当死。上特宥之，除名容州编管，再谪南雄州以死。后五年，杨椿、洪遵等为言于朝，将旨官其子。出《永福县志》。嗟乎!方秦桧得政时，士大夫欲求速化者争奔走其门，炙手可热，玮谄媚倾险，小人之尤者，固无足道，而一时法寺亦希桧旨以陷害无辜，吁可畏哉。
　　欧阳文忠公曰：“唐之晚年诗人无复李杜豪放之格，然亦务以精意相高，如周朴者，构思尤艰，每有所得，必极其雕琢。故时人称朴诗月锻季炼，未及成篇，已播人口。其名重当时如此，而今不复传矣。余少时犹见其集，其句有云：‘风暖鸟声碎，日高花影重’。又云：‘晓来山雨闹，雨过杏花稀。’诚佳句也。”出《欧公诗话》，按《幕府燕谈》以“风暖鸟声碎，日高花影重”为杜荀鹤诗。欧公则以为周朴诗，必有所据。
　　建炎元年八月，遣使抚谕闽诸路及体访官吏贪廉、军民利病。
　　三年四月，诏减福建岁上供钱三之一。(上二事出《宋史》。)
　　郑首，字晋信，福清人。少年强记能文，年十九魁乡荐。朝廷新颁温公《通鉴》有鬻于门者，首一览辄能默识。高宗南渡，大赦天下。首以赦书不文，别撰数语，遣弟子二百人驰宣于水南山下，躬效县官跪拜。又以乡人借地架屋，首戏答之曰：“近来土地窄狭，无处可借。”遂为人告讦，有诏赐死。临刑之际，天雾酸黑，太史奏东南文星坠，上有旨赦之，而首已死矣。平生著述有《六经解》及《榕溪文集》行于世。出《福清县志》。呜呼!首虽有文才，而狂诞浮浅，自取夷戮，无足道者。志之以为世之轻俊者戒。
　　林仲嘉，福清人。留题长溪之虎溪曰：“山阔青连海，溪长绿绕城。规模唐故郡，弦诵鲁诸生。”又曰：“白日经檐短，风霜吹客衣。梅梢惊岁晚，沙际有春归。”其所作多类此。出《福清县志》。
　　绍兴元年六月30，禁福建转运司抑民出助军钱。
　　二年四月31，释福建诸州杂犯罪以下囚。是月，赐福建宣抚司赏军钱十万缗。七月，悉蠲福建诸州被兵之家田税。八月，赈福建饥民。是月，遣监察御史明橐等五人，宣谕江浙、湖广、福建诸路，仍降诏谕官吏以遣使按察、劝惩、诛赏之意。
　　五年五月，减福建贡茶岁额之半32。八月，蠲福建州军借拨常平钱米。十二月，赈福建饥民33，命监司、帅臣分选僚属及提举常平官躬行检察。
　　六年四月，命福建安抚司发水军讨海贼郑庆。
　　十年五月，以福建、广东盗起，命两路监司出境共讨。
　　十四年六月，赈福建被水之民。
　　二十四年八月，罢福建贡荔枝。
　　二十五年，禁闽浙川广贡真珠文犀。
　　二十六年，蠲闽浙诸州岁供军器所物料三之一，减诸工匠千人34。
　　二十七年，减福建盐铁钱岁八万缗。
　　乾道四年二月，罢福建路卖钞盐，蠲转运司岁发钞盐十五万缗35。(上十七事出《宋史》。)
　　魏几，字天随，福清人，少师事艾轩。尝赋《丹霞夹明月》诗，有“半白在梨花”之句，人以“半白梨花郎”目之。后潜德无耀，其昆仲有雪堂、天游，亦名士也。
