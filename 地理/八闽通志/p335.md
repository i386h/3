<!-- { "loadSidebar": true } -->
　　曾逢震字诚叟，闽县人。幼读书过目成诵，慨然有求道之志，与郑性之俱往从朱文公学。胸中焕然，洞见道体，遂耻为场屋之文，一意实学，经史百家无不周览。隐居道山，观书自怡，家事有无不问也。尝自编录其诗文名曰《月林丑镜》。
　　刘砥字履之，世南之子也，号存庵。六岁日诵千言，至览忠孝大节，辄激发感慨。十岁通九经传记，能缀词赋。初尝读释老书，叹曰：“此不足习。”乃治举子业，又叹曰：“此不宜专习。”因遍取伊洛诸儒书读之，有见，于是帅其弟砺登朱文公之门，文公察其笃志，嘉其敏于学，授《先天太极图传》，充然有得。文公晚修《礼书》，砥预编次。以时方攻道学，遂无复仕进意。年四十五卒。有编《王朝礼》、《论语孟子解》皆未脱稿。为文醇雅宏博，诗不加琢磨而能达其意。
　　刘砺字用之，砥之弟也，号在轩。幼颖悟孝悌。中童子科，弃举子业，偕其兄受学于朱文公。文公尝曰：“履之兄弟却差胜，若更加功，或恐可望耳。”与黄干最相友善。及伪学之说行，志尚愈笃。蔡元定编置道州，砺与其兄赆甚厚。年四十七卒。
　　林亦之字学可，福清人，林光朝之高弟也。光朝尝讲道于莆之红泉，及卒，学者请亦之继其席。门人或劝之著书，亦之作诗曰：“讲学红泉不著书，只将心学授生徒。”赵汝愚帅闽日，尝以亦之学业上于朝，命未下而卒，年四十二。所著有《论语考工记毛诗庄子解》，大半皆门人所述，惟《玉融志》数卷、诗数卷则其手笔也。学者称为“网山先生”。景定间，林希逸复以言于朝，追赠迪功郎，谥“文介”(县志但言赠官，不言赐谥，《三山续志》称“文介先生”，盖私谥也。)
　　余偶字占之，古田人。朱文公高弟，与林用中齐名，亦尝与吕祖谦、黄干书问往来，讲明义理，有《克斋文集》。同邑林师鲁号芸谷，亦朱文公门人。(“偶”一本作“隅”，今从县志。)
　　程若中字宝石，古田人。尝从朱文公学。躬行无伪，终身不违于礼，子孙待侧，冠服肃然，虽盛暑不少变。有《槃涧集》。
　　林大春字熙之，古田人，朱文公门人也。尝题十六字云：“仲尼再思，曾子三省，予何人也，敢不修整!”号慥斋。大春家世崇尚理学，临终戒子弟不得用浮屠法。至今子孙犹以文行世其家。
　　刘子玠字君锡，号立斋，砥之子也，父卒乃生，鞠于外家。六岁，哭其叔父如成人。既长，从黄干学，非名士不交，非义理之书不存。尝类列先贤矩范，参之己意，而以教戒其子侄曰：“行好事，做好人，足矣!侥求名利，非吾志也。”平居退焉若无有，及其见义必为，不类流俗，则有人之所难能者。尝逊田数百亩与诸子侄，以成母志。一日，忽谓人曰：“吾梦与先君游于武夷九冈之上，吾其止于是乎？朝闻道，夕死可矣。”年四十八而卒，人未尝见其旷于礼者。
　　陈藻字元藻，福清人。家贫，笃志于学，后从林亦之，得林光朝经学之传，遂成通儒，学者称为“乐轩先生”。所著有《语孟庄子杜诗解》并诗集。景定间，以门人林希逸请，追赠迪功郎，谥“文远”。(县志但言赠官，不言赐谥。《三山续志》称“文远先生”，盖亦私谥也。)
　　林希逸字肃翁，福清人。绍定间进士第四人。希逸师事陈藻，藻之学出于林亦之，亦之出于林光朝，其授受远有源委。一时才名与莆人刘克庄相轧，而评者谓希逸理学实优之。初为平海军节度推官，以清白称。淳祐中迁秘书省正字。因对，乞信任给谏，又乞早决大计，以慰人望，上皆开纳。景定间为司农少卿，言：亦之、藻及林公遇俱经明行修，终于布衣，乞褒赠以厉后学。从之。官终中书舍人，号鬳斋。所著有《易讲》、《春秋传》、《老庄列□义》、《考工记解》、《竹溪稿》等书行于世。

 〔国朝〕
　　王偁字孟扬，永福人，翰之子也。翰死于义，时偁生甫九年，翰之友吴海抚而教之。洪武中领乡荐，为国子生，陈情乞养母归。未几母卒，居丧柴骨栾栾。既合葬，庐墓下者六年。永乐初，以荐授翰林院检讨，进讲经筵，修《永乐大典》为总裁官。张英公征交趾，辟偁以从，多所赞画，归京师卒16。偁气节高劲，议论英发，文章雄伟宏博，诗有唐人风，书法亦妙绝一时。学士解缙尝称其人品当在苏长公之列，文亦相类，至于诗则凌轹汉唐，使眉山见之，未必不避灶而炀也。
　　林志字尚默，闽县人。年十四从王偁学，日记数千言。永乐中乡试、会试皆第一，进士第二，授翰林院编修，与修《性理大全》诸书。累迁右春坊右谕德兼侍讲。宣德初，复与修太宗、仁宗两朝《实录》，未几卒。志为人简静，不苟交处，居官十有五年，恭勤趋事，自奉淡然。其学于经史诸子及天经地志医卜之说靡不通晓。为文章简奥，不蹈袭旧说。诗有唐人风。所著有《易集说》17及《蔀斋集》行于世。
　　陈景著闽县人。永乐中进士第三，授翰林编修，预修《五经》、《四书》、《性理大全》。书成，以母老乞禄便养，改福州府教授，生徒多所造就。

 文苑
 〔唐〕
　　陈通方闽县人。贞元中第四人及第，号称名士。同县人陈彦博字朝美，元和中及第；李滂字注善，开成中及第；薛承裕字饶中，咸通中及第；陈蜀字文都，乾符中及第；林衮字谠言，大顺中及第，俱有时名。
　　陈诩字载物。贞元中及第，三府交辟，德宗览奏异之。诩以文章名于时，官终户部员外郎、知制诰，有《诗集》十卷。子纳字广裕，会昌中及第。(按《唐书 艺文志》诩官户部郎中。)
　　邵楚苌字待伦，闽县人。贞元中及第。有《题马侍中亭子歌》，词极华侈，马惧以此获咎，遂撤毁之，由是诗名益振，为校书郎。
　　王鲁复字梦周，连江人。文史足用，尤长于诗词，多讽刺。贞元、大历间尝献所为诗于朝，得从事邕府。鲁复意气高迈，尝谒郎中皇甫湜，久未获见，移书责之曰：“韩文公接贤乐善，孳孳不倦，公师文公之文，安可后文公之道？自此当携酒吊公之墓，不及门矣。”湜大惭，复书谢之。又尝草衣骑牛，相国王涯、李固言俱赏识焉。在京师，闻台省有疑狱，久不决，白时相请鞠之，不数日得其情。
　　陈去疾字文医，侯官人。元和中及第，得告还乡。时观察使裴义奖振儒风，特加礼异，又改名其乡曰“桂枝”。后为邕府副使而卒。同县人林杰字智周，幼而聪警，言发成文，年甫六岁举童子科。观察使崔干亦加礼异，副使郑立为作《奇童传》，年十七而卒。
　　欧阳衮字希甫，闽县人。宝历初及第，有文学重名，为监察御史。二子琳、玭俱登进士，复中宏词。
　　萧膺字次元，侯官人，开成三年进士。是岁闽中登第者四人，朝士诗云：“几人天上争仙桂，一岁江南折四枝。”闽中自是号为文儒之乡。膺官至大理司直。
　　郑諴字中虞，闽县人。会昌中及第，文笔峭绝。累官国子司业，刑部郎中，郢、安、邓三州刺史。唐《艺文志》载其有集。同县人林滋字原象，亦会昌中及第，长于词赋，尝为《边城晓角赋》，有云：“回出探之师，半依空碛；立不牧之马，尽在平芜。”累官兵部郎中，后王铎辟为判官。又有詹雄者，字伯镇，长于诗，格高笔壮。时称諴文、滋赋、雄诗为闽中三绝。
　　陈镛字希声，侯官人。大中初及第，尤精史传，文体类西汉，后复应史科，终鄂州刺史。
　　林简言字欲讷，福清人。大中间及第。时罗让为廉帅，简言奏记请蠲门户之役，让深器之，曰：“昔盈川徐公以相国免一乡，今福唐林公以上第免一族，不亦宜乎？”官终漳州刺史。同县人王棨宁辅文，咸通中及第，复中宏词科，累迁水部郎中，有诗一卷。郑隐字伯超，乾符中及第，累辟府幕。陈鼎，大顺中及第，为校书郎，俱有时名。
　　林谞闽县人。博学善讲贯，属文尤美。初尝俯从乡举，竟养高不仕，搜捋异闻，作《闽中记》十卷。时廉帅李贻孙极器重之。
　　连揔字会川，闽县人。咸通中及第，以赋笔典丽，为温庭筠所称赏。
　　倪曙字孟曦，侯官人。中和中及第，有赋名，为太学博士。唐末，避乱入广，节度使刘隐辟置幕府。隐卒，弟龚僭号以曙，为工部侍郎、平章事。
　　沈崧闽人。唐乾宁初进士。因归省过临安，钱鏐留为海滇军掌书记，奏授秘书少监、检校兵部尚书，及元瓘袭位，拜丞相。卒谥“文献”。当时书檄表奏多崧所撰，有集二十卷。
　　卓云长乐人。乾宁中及第，时称名士。
　　张莹字昭文，连江人。大顺中及第，词赋高丽，蔚有时名，仕至礼部尚书。莹少时尝有诗云：“一箭不中鹄，五湖归钓鱼，时来鳞羽化，平地上云衢。”后人因采以名其里曰“中鹄”。

 〔五代〕
　　林无隐闽人。有诗名，寓居明州之慈溪大隐村。子鼎，善属文，能书，仕吴越，官至丞相。有文集数十卷。
　　陈保极字天锡，闽县人。好学能文，天成中及第，终礼部、仓部员外郎，赐金紫。
　　余璀字崐美，一名赐，古田人。仕南唐为左抬遗，后家南剑之将乐。璀善唐律，有《抬遗集》。

 〔宋〕
　　黄夷简字明举，福州人。父延枢为王审知从事，甚被亲遇，嗣王延钧以女妻之。钱氏取福州，署先禄卿。夷简少孤好学，有名于江东，初为钱惟治明州判官，后随钱俶入朝，累迁都官郎中，掌名表，人颇称其得体。历光禄少卿、秘书监、平江军节度副使，卒。夷简喜谈论，善属文，尤工诗。太宗及真宗俱以其尝劝俶入朝，加礼遇焉。但其晚年奉命护许国长公主葬，希望驸马都尉魏咸信赂遗，弗慊其意，至作诗形于怨诅，且以言于上前，士大夫以是薄之。
　　林洪范闽县人。自幼苦学，及长博通经传，属文宏丽，构思敏捷，累举不利，教授门弟子，颇有达者。著《诸经义方》数十卷。
　　吴千仞字仪之，侯官人。师事蔡蒙叟，为高第弟子，文雅风采，乡邦仰之。咸平初及第，累官太常博士，知处州，卒。
　　林陶闽县人。景德中捷词科，累官北曹员外郎，后屯蹇不达，终于乡里。著《元统》二十卷，文旨精博。
　　王甲闽县人。少驰俊誉，祥符中及第，释褐而终。(此据《闽中记》，而《三山志》以甲为侯官人。)
　　黄鳌连江人。六岁能诗，构思敏捷，有设对者应声而答，无不中的。祥符八年，应童子举，赐进士出身。(按《闽中记》但名“鳌”，一本名“鳌如”，误。)
