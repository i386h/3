<!-- { "loadSidebar": true } -->
　　余韶42字道夫。龙溪人。有学术，举八行。隐东湖，号东湖居士，而以诗人自娱。有《栖静堂集》行于世。
　　杨珂长泰人。自号竹溪里。不仕，以吟咏自娱。有明月诗云：“明月欺人醉不知，夜深偷入读书帷。好将松户牢关锁，留取清光莫放归。”
　　陈兢字戒叔。宣和间贡辟雍。以特科调贵州法曹，当路交荐不受，乃登绍兴庚戌进士43。初尉长汀，再授恩平、新兴二州教授，留正知赣州，辟注龙南令，兼佥慕府事。有《周礼解》及杂文数卷藏于家。
　　蔡如松字劲节。襄之族，家于龙溪。慷慨有大志，读书于岐山仙亭岩，与颜师鲁友善，同预乡荐。吴獬以文鸣一时，如松与之辨论不为屈。乾道间特奏名，调东莞簿，历四会令、新兴推官。晚节不乐仕，以祠禄乞归。
　　余嚞字若蒙。龙溪人。补大学生，任惠、浔二州教授。进《圣域记》，特授浙西仓干。复进《皇朝职志》、《高宗政范》，差监枢密院激赏库。进《资时十论》。伏阙上书，论韩侂胄，又上书力沮和议。复为《古鉴录》以进，及上书论边事，进《天门类例》、《括象志》，改通直郎，主管岳祠。所著《周礼解》、《禹贡考》、《春秋地例增释》、《纪年杂编》，前后上书曰《代庵集》、《骨鲠集》。自号淡轩。
　　林师德字叔正。龙溪人。初任广州东莞尉，获盗改承奉郎，武岗军佥判44。在乡里为学者师，游太学与黄櫄齐名，尤长于骈俪。官秩不称其才，士论惜之。
　　宋闻礼字叔履。龙溪人。补入太学，嘉泰壬戌避亲别试亚选。授叙、化二州教授，改承奉郎，转奉议郎，知潮州海阳县。有《易礼记诗解》行于世。
　　黄子信长泰人。以文章履行为学者师。初调新会盐场，帅杨长儒以其老榜为监，当心易之45，尝捃摭其簿书，子信将拂衣而去，投以诗有云：“六年两度拜宸旒，换得青衫白上头。飞鹊只因无树绕，穷猿何暇择林投？明知著脚当来误，几欲抽身不自由。安得有钱了官债，便无三径也归休。”长儒得诗，恨知之晚。及归，又诗云：“笑倩西风拂旧埃，归时行李似初来。也知三载清贫好，博得一家强健回。”
　　陈经字叔纶。龙溪人。登进士第。尝知福清县，首以教化为务。历通判循州，知钦州、封州。经学文于曾樽斋，尤工于诗。当时名士赵汝谠、敖陶孙、危积、傅伯成皆推服之。杨长孺帅广，得其《封州轸民》、《训兵》二诗，谢之曰：“一封无已帖，两首乐天诗。”有《德斋集》。

 〔国朝〕
　　王源龙溪人。永乐初进士。为庶吉士，历官兵部职方郎中，广东、潮州府知府，所至有声。平生嗜学能文，既致仕，年及八十，犹手不释卷。所著有《韦庵集》并《家礼易览》。
　　陈旺龙溪人。性豪纵不羁，尤聪明强记，博通子史。领永乐甲午乡荐。授国子助教，改常州府学教授，司东广乡试、礼部春闱文衡，善属文，亦精于书。卒于官。常之门人顾言刻其文集若干卷传于世。
　　林震长泰人。性质颖悟，问学该博。宣德庚戌进士第一人。授翰林修撰。以疾归，卒于家。

 士行
 〔宋〕
　　颜46龙溪人。以德行文章名世，与蔡襄为金石交。读书西湖白莲院。襄为郡幕，与相唱和颇多。庆历中辟为本州教授。
　　陈谔字昌国。龙溪人。少游太学，累试不效，归以其学教授里人，大抵以孝弟忠信为本。初在太学，奔父丧不逾月而至，其兄弟友爱不分居，崇宁初举八行，谔为首举，授岳州文学。
　　黄京字华叔。龙溪人。世业儒。初在郡学与高登友善，同年擢第。调连州户曹，以清白闻。秩满归里，闻登以直言斥，遂恬无仕进意。时年未四十。性尤乐善，所识有不给者原赒之47。乡人名其家曰“黄长者”。
　　李则字康成。龙溪人。少孤，力学，试太学升上舍不偶，浩然东归，教授生徒，以仁义为宗。荐乡书前列。自号益壮翁。绍兴辛酉，特奏中乙科，初授桂岭簿，调富川令，调泉州德化令，皆有政声。转通直郎致仕。
　　潘武字叔允。龙溪人。识性颖悟，履行端方，于书无所不读。与陈淳为道义交。晚从特科，两任岳祠，循资至文林郎。邑子弟多从之游。
　　陈景肃漳浦人。绍兴间进士。师事高登，有学行。官至朝请大夫，知南恩州。
　　颜复之字子开。龙溪人，试礼部，寻补入太学。已而迁太学录，调惠阳教授，再调湖南庚干，卒于官。复之貌温气和，不苟訾笑，轻财好义，表里如一。叶侍御尝荐十贤于朝，复之其一也。

 〔国朝〕
　　胡宗华龙溪人。玩心理学，言行为乡邦楷式。洪武三年，以明经荐，训导郡庠，讲说经籍，阐析微奥，教导诸生以身为范。卒，以仲子宜衡恩赠中书舍人。
　　郭惠字邦文。龙溪人。居家孝友，尝著《兄弟训》。立义学，重义轻财，为乡邦推重。洪武间郡守白寿以学行举，授府学训导，训迪有方。升广东保昌县学教谕，以外艰48改增城。增城遐僻，人不知学，乃择少俊十数人，昼夜为之讲解，亹亹不倦，其后与荐书者七人。终琼山县学教谕卒。
　　郑深道龙溪人。由乡贡两任典教，五司文衡，未尝有过举。洪熙元年，授司经局校书，升梁府纪善，敕褒之，有曰：“文学老成，操履清慎。”累承仁庙谕问及赐膳侍宴，寻致任，卒年八十有二。
　　胡春同宗华季子。幼失怙恃，事二兄克尽爱敬，由乡贡历任义乌、柳州、吉安教授，日坐明伦堂，教导弗怠，虽祁寒盛暑，衣冠肃如也。生徒馈遗辄却不受，性温厚清苦，笃学好修，至老不倦。卒于官，无以为殓，吉人李昌祺哭之哀，曰：“善人云亡，士类嗟惜。”诸生为服其丧。

 风节
 〔宋〕
　　黄颖字秀实。以上舍免省赴廷试。时慧星见，颖指陈时政，无所讳忌，抑殿丙科。后历枢密院编修官兼符宝郎。时兄愿为郎，预入台，当世荣之。俄迁中书舍人，方拜命，有忌其才者，遂提点江州太平观。颖温恭廉介，尤工书隶。有《周礼解义》、《春秋左氏事类》行于世。
　　高登字彦先。漳浦人。少孤力学，事母至孝。宣和中为太学生，金人犯京师，与陈东上书乞斩六贼，且言金不可和，李纲等不可弃，吴敏等不可用。坐斥逐。绍兴间廷对，力陈阙失，有司恶其直，降下州文学。已而调静江府古县令。帅臣胡舜陟以秦桧父旧治，欲为立祠，登持不可。舜陟诬以罪，送赴狱。后为潮州考官，又使诸生论直言不闻之可畏，策闽浙水灾所致之由。桧益怒，坐首事送客州编管卒。久之，梁克家、何万相继以其事闻，追复迪功郎。及朱熹为守，奏乞褒录，特赠承务郎。所著有《家论》、《忠辩》等篇及《东汉集》。

 忠烈
 〔宋〕
　　郑柟龙溪人。初从郑建雄赴大理河与西夏接战，以功授汀州黄土寨巡检，捕获王猪奴，辟兴化军吉子寨巡检。宣和七年，金人寇边，柟赴枢密院自陈，乞发河北军前任使，再隶建雄麾下，充本军将领。累立战功，转修武郎。靖康初，虏逼都城，柟为四门都巡检，力战以死。绍兴初，刘光世为请于庙49，补其子纶承信郎。
　　蔡青漳浦人。绍兴间，青与同县人邹进、熊保俱为左翼军步兵。时山寇焚县治，郡发皇甫某领步兵二十五人屯于县北门。贼卒三百余人至西关，皇甫某曰：“我等当效力血战。”三人均先被发操戈瞋目叱于众人曰：“吾属当为国死。”既而与贼遇，自卯至酉，杀伤甚众。贼分两道而遁，三人乘胜迫逐，贼势穷反斗，三人皆中伤以殁。邑人哀之，为衣食棺殓合葬于邑西门外，今犹相传曰：“勇士墓”。同时又有陈姓者，旧志失甚名，尝为长泰尉，愤贼扰民，发兵讨捕，力不能抗，遂遇害。宪臣李公懋尝为文祭之。
　　颜公衮字鼎卿。龙溪人。以父泽补官，调循州兴宁县令。绍定间，凶贼陈三枪、罗动天迫兴宁境，或曰：“寇至盍去诸？”公衮不可，出县与贼遇，下车谕以理义。贼怒，公衮厉声叱骂之，与主簿徐千能等皆遇害。邑民哀之，为立祠。诏赠朝奉郎，官其子。

 〔元〕
　　萧景懋龙溪人。至元中，南胜民李志甫作乱，景懋与兄佑集乡丁拒战，兵败被执。贼胁使从己，景懋骂曰：“狗贼!我生为元民，死作元鬼，岂从汝逆贼邪？”贼怒，缚景懋于树，脔其肉使自啖，景懋骂不绝而死。事闻，诏褒旌之，仍给钱以葬。
　　陈元善龙溪人。淳之族。世以儒业名家。至正丁未，海壖逃兵作乱，凶渠薛均祥以元善索行孚于乡里，欲先胁之以为民望，执至，吓之曰：“能从我则生，否则刀刃刺颈矣。”元善骂曰：“吾所畏者义，不畏者死，汝贼岂能久生耶？”与其妻郭氏及三子皆遇害。

 〔国朝〕
　　林京龙岩人。故参政瑜之子。好读书，每观史至忠臣义士，辄抚卷叹慕。正统丁卯，沙、尤贼逼县境，京团结乡民，相官军守邑城，力不能敌，偕其子绶间道走郡城请援，至龙门里上坪为贼所获，胁使拜跪，京不从，贼怒，欲杀之。京瞋目诟曰：“吾头可砍，膝不可屈。”顾谓绶曰：“人生当知顺逆，吾与汝宁死于此，毋为反贼所胁，以亏忠义!”遂与绶皆遇害。贼去，乡人义而哀之，求其尸于暴骸中，面目如生。乃具棺殓瘗于死所。
　　唐孟元龙溪人。正统戊辰，叛贼寇掠郡邑，多胁良民从乱，孟元洎其弟孟远与众誓曰：“吾当俱良民50，岂可从贼!”比贼至，孟元兄弟先率众据桥拒战贼，贼不得进，自辰至酉，众见贼益增，势不能敌，欲退走，孟元乃告其弟曰：“尔可去以奉先祀，我当以死敌之!”贼势稍缓，乡人得登舟脱免。孟远曰：“吾兄方危急，吾何忍去!”遂辅孟元力战，同死于贼。众人哀之。
　　庄伯和龙溪人。正统十四年为邓茂七贼党所获。至亦岭，贼首张永睡欲胁使之从，伯和愤骂曰：“汝等不顾天理，不惧国法，而悖逆如此，我为圣朝良民，安肯从汝贼邪？”贼见其仗义，不忍杀，拘之三日，仍迫以威，伯和骂益甚，遂受戮而死。

 孝义
 〔宋〕
　　黄字平叔。龙溪人。好学力行。父忠助遘疾，倾资求医，或言不为子孙计，泣曰：“苟疾愈，虽子孙饥饿，吾亦无憾!”父年九十六，母郑氏年九十九。父将卒，曰：“为人子若尔者少，吾愿为尔子以报。”言讫而卒。后妻有娠，将弥月，梦其舅曰：“吾某月某日某时为尔子”。及期，生子彦臣，官至朝散大夫，封承议郎，赐绯，累赠朝散郎。子孙登科不绝，人以为孝行之报。
