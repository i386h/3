<!-- { "loadSidebar": true } -->
　　庆历元年四月，赐布衣朱复1号“冲晦处士”。复世为郡人，今以为建州人，非也。初，复游京师，举进士不中，退而学《易》，通流衍卦气法，自筮知无禄，遂亡进取意。游淮浙间，以学《易》为事，凡数年，益通阴阳、天文、地理、遁甲、占射诸家之说。他日，听其乡人林鸿范说《诗》，且言《诗》之所用于乐者，忽若有得，因以声器求之，遂悟大乐于七音十二律清浊次序及钟磬侈弇匏竹高下制度皆洞达。仁宗方留意于乐，诏天下求知乐者，大臣荐胡瑗，瑗作钟磬文变古法2，复笑曰：“圣人寓器以声，今不先求其声，而更其器，其可用乎？”后瑗制作皆不效。范仲淹过润州见复，问曰：“今以衍卦占之四夷，无变异乎？”复克西方当用兵3，推其月日，后无少差，于是与郭京俱召见。仁宗问天时人事，复对曰：“以京房易卦推之，今年所配年月日当小过也。刚失位而不中，其在强君德乎？”仁宗又问：“变故与前世何若？”复对曰：“如唐德宗居奉天时。”仁宗惊曰：“何至此？”复曰：“虽然，君德不同，陛下无深虑也。”仁宗问何故，复曰：“德宗惟忌刻4，好功利，欲以兵伏天下，其德与凶运会，故奔走失国，仅乃能免。陛下恭俭仁恕，不难屈己容纳5，西羌之变，起自元昊，陛下不得已应之，虽兵连不解，而神人知非陛下本心。时与德宗同，而德与之异，卦气虽不得无他也，不久定矣。”仁宗称善。又问明年主何卦，复曰：“乾卦用事，说至九五，尽而止。”命为大理评事，固以疾辞。乃赐处士号。复后归隐杭州万松岭，与林和靖同时称二处士。其后沈遘知杭州，榜其居曰“高士坊”。出《龙川志》、《石林避暑录》及《续通鉴编》。
　　扬州察推宋堂于端明蔡公君谟为友，端明尝有句云：“堂中偕老百年妇，膝下含饴五代孙。”盖是时堂之父寺评及其母年皆九十五、六，故云。敷文阁待制棐，堂之曾孙也。出《莆阳居士集》。
　　故事，馆职皆试诗、赋各一篇，熙宁元年，召试王介、安焘、陈侗、蒲宗孟、朱初平，始命改册论各一道，于是始出《敕天之命惟时》及《论古用民岁不过三日策》。出《石林燕语》。侗，莆人也，后知陕州，东坡以诗送之，其警句云：“甘棠古乐国，白酒金叵罗。知君不久留，治行中新科。过客足嗔喜，东堂记分鹅。此外但坐啸，后生工揣摩。”出《东坡文集》。又刘忠肃有《送陈侗知湖州》诗，其略云：“使君磊落襟度大，得失喜愠心能忘。安贫乐圣士之分，十年蓬馆亲缣缃。口无一语论饥饱，九尺曼倩空堂堂。周旋朋友绝芥蒂，过酒快饮能百觞。请符赐节惬所愿，开府正得东南乡。稍留里社上楸陇，锦衣昼日生辉光。招延故老费吴酎，正是鲈肥柑子黄。守居清绝水精国，洲渚四面苹花香。席前海物滋味足，宴客不恨无肥羊。平日所怀傥尽试，定有美政传循良。离群索居不足道，及时功业其自强。”出本集。
　　初，寇莱公准知归州巴东县6，手植双柏于县庭，至今民以比甘棠7，谓之“莱公柏”。元祐九年，巴东大火，柏与公祠俱焚。明年，莆阳郑赣来为令，悼柏之焚，惜公手植，不忍剪伐，因种凌霄于下，使附于以上，以著公遗迹，且慰邦人之思。见《渑水讌谭》。
　　方峻谪监润州茶税，其子元寀适与伊川先生同处于润学。伊川实生于明道二年癸酉，视元寀为同甲，而月居长，遂相友善。其后元寀归莆，伊川归洛，书问往来不绝，或以方弟呼之。今方氏所藏伊川真迹，凡十有二纸。其三纸朱晦翁已刻石于白鹿书院，且题云后一帖乃嘉祐二年语，时先生之年才二十有五。其语曰：“比得二书，皆有与世背驰，求合古圣贤之语，足下其非混俗之流而志道之士乎？甚善甚善。颐愚无他能，断断圣人之道有年矣。非徒自尽其心而已，思欲天下之心吾心也。故闻足下之言，探足下之意，欣然不能已。愿足下精心致志，期于至而后已。圣人之道坦如大路，学看病不得其门耳，得其门，无远之不可到也。求入其门，不由于经乎!今之治经者亦众矣，然而买椟还珠之蔽，人人皆是。经所以载道也，诵其言辞，解其训诂，而不及道，乃无用之糟粕耳。觊足下由经以求道，勉之又勉。异日见卓尔有立于前，然后不知手之舞足之蹈，不加勉而不能自止矣。相去邈数千里，无以将意，姑以此言为赠云。”见《白鹿书院石刻》。
　　方子容南圭为惠州太守，适东坡谪居于此，雅相善，其诗刻犹存。今《东坡集》中有《和方南圭寄迓周文之》三首，最后一首云：“此生真欲老墙阴，却扫都忘岁月深。拔蕹已观贤守政，摘蔬聊慰故人心。风流贺监常吴语，憔悴钟仪独楚音。治状两邦俱第一，颖川归去肯重临？”出《东坡大全集》，又《东坡志林》云：“余在惠州，忽被命责儋耳，太守方子容自携告身来，且予余曰：‘此固前定，可无恨。吾妻沈，素事僧伽谨甚，一夕梦和尚告别，沈问所往，答曰：‘当与苏子瞻同行，后七十二日当有命。’今适七十二日矣，岂非前定乎？”
　　绍圣初，王巩谪官签书荣州判官厅公事，过别殿中侍御史陈次升当时，曰：“且缓行8，上意未可知。”余深叩之，陈曰：“早来请对，上语我曰‘章厚文字不要绝了9。’”余问曰：“公何以报？”陈曰：“唯唯。”余曰：“胡不曰10：‘臣为耳目之官，帝王犹心也，心所不知，耳目所以传道之也；心既知之，何用耳目？’陛下既知厚11，何不能斥，更待臣等文字？”陈谢曰：“甚是12。”待数日再对。又数日，陈召余曰：“早来对如公言。但上曰未有以代厚者13。”出王巩《甲申杂记》。当时，次升字也。
　　陈次升始为谏官，时奏事殿中，哲宗顾问近日有何议论，次升力言曰：“宣仁皇太后保佑圣躬，始终无间，愿勿听小人销骨之谤，恐伤国体，上亏圣德，下及无辜。”上首颔之再。及吕升卿为广南按察使，次升又言：“陛下欲保全元祐臣僚，升卿天资惨刻，喜求人过，今将使指于元祐臣僚迁谪之地，非便。”卒不遣。刘安世闻之，叹曰：“陈当时有德于元祐人深矣。”见《谠论集序》。
　　侍御史陈次升乞罢言官，并自内批不由三省进拟，曾布力争不得，乞降黜。范纯礼徐进曰：“次升所陈，不过防执政官引用亲党及罢黜不附己者耳。苟执政官无所私，固所不恤。言之者无罪，闻之者足以戒，安用深责之也？”上以为然。又殿中侍御史龚夬两上章，言：“尚书左丞蔡卞操心探险，前则陈次升因事被逐，后则邹浩以言获罪。”已而夬又言翰林学士蔡京，朝廷不以夬言为然，夬将去位，陈瓘上疏言：“绍圣以来，七年间五逐言者常安民、孙谔、董敦逸、陈次升、邹浩，五人者皆与京异。虽间以罪遣，而京之所恶无不去者。”出《徽庙实录》。
　　邹浩闻归田之命，《怀同废诸公》诗云：“同时废逐十余人，我是丹书第一名。方向岭边思往咎，忽闻天上许归耕；诸公想亦茅连茹，此日宜皆水濯缨。覆载恩深约图报，从今尤在罄精诚。”同废诸公谓龚夬、江公望、陈瓘、陈祐、任伯雨、张庭坚、马涓、李深、丰稷、王觌、张舜民、谢文瓘、陈次升也。独予出于特旨，名姓仍在诸公之上。出《邹道乡文集》。
　　方宙提举京西常平日，有奏札云：“伏见通直郎权判西京国子监程颐，博学好古，躬行仁义，夷险一节，老而益坚。颐于元丰间以钱数百千市汝州户绝荒田二十余顷，躬耕以赡亲族，逾十六年，开垦灌注渐成熟土。至绍圣元符之际，颐得罪远谪，而旧佃人乘隙争买，户部以闻朝廷两夺之，下汝州出榜重卖。按颐初以处士召用，久侍哲宗于经筵，今蒙恩复官，既老且病，将辞禄以归，而贫窭特甚，几无以为生。窃见前世高士如颐等辈，多蒙朝廷赐田给粟以养成其节，况颐本自有田，于法当得，而有司不为申理，使之与亲族百口濒于饥饿，殆非国家所以优贤奖善、敦励风俗之意也。颐田被夺，虽在臣未到任以前，然卖户绝田乃臣所领职事，既有所见，不敢缄默。乞下汝州，依元买价给还颐田。”出旧志。
　　苏轼称林豫为利器之资，特荐于朝，其后轼以作诗下御史狱，豫适赐对，神宗问谁所荐，豫曰：“苏轼。”问：“何以识之？”曰：“臣始经由杭州，时轼为太守，因会客识之。”又问：“是日所谈何事？”豫顿首曰：“臣子所谈，无非忠孝。”识者韪之。见玉泉先生《喻摴记》。
　　元祐间，朝廷设经明行修科，郡以黄颖应诏。颖坚卧不起，所知或勉之，颖曰：“吾幸以恩免，倘有仕进意则就之，岂俟经行之举耶？”时天下弗就者裁二人，颖其一也。宋哲宗阅所举之籍，以不至者为问，御史中丞孙觉旧于广德知颖为详，因对曰：“若黄颖，臣实识之。”遂条其学行之醇懿。诏授以官，降袍笏即其家赐之。见阮辂所作《黄颖传》。
　　方惟深，字子通，隐居不仕。以诗知名。尝吟《古柏》诗云：“四边乔木尽儿孙，曾见吴宫几度春。若使当时成大厦，也应随例作埃尘。”又《舟下建溪》诗云：“湍流怪石碍通津，一一操舟若有神。自是世间无妙手，古来何事不由人？”荆公一见大爱之。出李元文《云斋广录》。
　　王荆公喜方惟深诗，如“客帆收浦月黄昏，野店无灯欲闭门。半出岸沙枫欲死，系舟犹有去年痕。”至书之坐间，遂印在荆公集中。出曾公卷《南游纪旧》。
　　钱正老云，近时士大夫中，若使蹈鼎镬、临白刃而不回者，除是方子通，时流但以诗篇见称，此盖其末事耳。尝与饮酒，曰：“借令老兄立朝，刚风劲气，足以耸动朝野，须还老兄；然一句撞倒墙，亦须是老兄做得。”子通大笑曰：“论立朝则吾岂敢，然一句撞倒墙，亦诚是有此耶？”出胡珵《苍梧集》。
　　郢州别驾黄泳，字宋永，年三岁，书一过目辄成诵。大观二年，应童子科，得旨赴阙。十二月引见，徽宗摘《毛诗》如“南山之寿”之句以发诵，泳应声曰：“不骞不坠。”上以“坠”字为问，对曰：“诗人之言不识忌讳，臣安敢复遁？”上大悦。时尚垂髫，以儒冠见，有一侏儒傅粉戏于上前，脱其冠曰：“阇梨子乃求官耶？”泳即顿首跪谢，曰：“臣何罪而免冠乎？且臣实非僧，故以儒冠见。此曹非男子耶？安得为妇人饰!”上笑而奇之。乃命历见后嫔，争遗以金钱果饵。越明年，赐五经及第。
　　余祖奭旧名祖禹。通判兰州，会地大震，摇陷山川，城郭、关塞、公私庐舍摧坏几尽，陷溺者不可胜计。祖奭当颠危之际，若有神物护持，置之隙地，人甚异之。(上二事出旧志。)
