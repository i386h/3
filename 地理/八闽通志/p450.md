<!-- { "loadSidebar": true } -->
　　至元元年，大旱，饥。
　　四年夏六月，大雨，水入城郭，平地二丈，漂沿溪民居殆尽。
　　秋八月，大旱。
　　五年秋七月，邵武、光泽县大水。
　　至正四年，夏秋大疫，八月旱。
　　五年，饥。
　　六年秋九月戌午，地震，翌日地中有声如鼓，夜复如之。
　　十一年冬十一月，大雨震电，雨黑忝如芦穄。
　　十三年秋，邵武、光泽二县陨霜杀稼。
　　十四年，大饥，人相食。
　　十二年春三月，邵武、光泽大水。

 〔国朝〕
　　洪武十七年，大饥。
　　永乐十四年秋七月，邵武、光泽二县大水冒城，荡庐舍，溺男女万余。八月，大疫。
　　正统九年，饥，至冬十一月，地震。
　　十四年秋，大疫，死者以万计。
　　景泰六年，饥。
　　天顺二年夏四月，光泽县大水。
　　四年夏秋，疫。
　　成化二年，疫。
　　十年春正月，地震有声。是年旱，稼穑不成。
　　十一年夏四月，诸邑大疫，至冬方息。
　　十二年夏秋，大旱。
　　十七年夏，大水。
　　十九年，饥。
　　二十一年夏，淫雨，山水骤溢，邵武、建宁、泰宁三县乡市民居多为所坏，濒溪屋宇夷荡尤甚，田苗淤沙，人畜有溺死者。

 兴化府
 〔宋〕
　　太平兴国八年九月，太平军寻改今名。飓风拔木，坏廨宇、民舍千八十区。
　　雍熙四年十二月，甘露降罗汉峰前五松。
　　端拱二年八月，郡民刘政震死，有文在胸，曰“大不孝”。
　　淳化四年正月，知军冯亮献芝草。
　　咸平九年，红橘连理，又黄橘附桑枝而生。
　　熙宁十年，饥。
　　元祐五年《莆阳志》作元祐庚申。考之于史，元祐纪年无值庚申者，惟五年则值庚午，盖午与申字相近而误也。风大作，海居之民漂荡万数。
　　崇宁元年，旱。
　　大观四年十二月二十二日，雨雪14，遍山皆白，荔枝木皆冻死。
　　绍兴二十年四月，飞觞台之东南有芝草如婴儿之拳者，越旬日本茂而实滋，其大盈尺，小者亦或数寸，轮囷秀出，不可名象。芝初生，其色如涂金，旬日如凝脂，又如渥丹，后一变隐然如紫晕金。
　　隆兴二年，艰食。令守臣及常平使者赈之。
　　淳熙中，仙游县九座山古杉木末生花，气如兰。
　　五年闰六月乙巳，暴风雨夜作，漂民庐，有溺死者。
　　十一年，亡禾。令守臣赈粟贷种。
　　绍熙四年七月，海风害稼。
　　嘉定九年五月，大水，漂田庐，害稼十五六。

 〔元〕
　　至正十九年三月，连日雨氂。
　　二十五年十月壬申，地震，有声如雷。
　　宝祐三年六月15，仙游县南桥溪上魁星祠前，溪中涌出开元钱，居民取之，钱背有“闽”字或“福”字。

 〔国朝〕
　　景泰二年，春夏大旱，沟渠尽涸，斗米至二百钱。
　　六年夏，复大旱，人民艰食。
　　天顺三年，城北依山诸村落虎为害，伤人畜以数百计，白昼数十人同行亦有被伤者，山中数月几绝人迹。柯潜诗：“嗟哉山君何大恶，一啸生风卷丘壑。磨牙快作剑锋寒，纵有英雄不能搏。举头为城尾为旗，咆哮噬人如哺狸。东村少妇哭夫恸，西村老翁哭子悲。玄云寘寘日色暮，林下无人敢行路。安得贤守宋均来，敛迹藏威渡河去。”
　　成化八年，虎复为害，伤人畜不减天顺三年之数。
　　十二年，夏秋大旱，原田璺拆，晚禾不成。
　　十五年，虫伤早禾，米斗百钱，境内至无可籴者。
　　十九年夏，飓风大作，海水泛滥，害田禾，谷价腾涌，斗米值百余钱。
　　二十一年，自春徂夏大雨连月，莆田县田庐、禾稼多为所害。
　　二十二年，春旱，五月以后大旱，禾稼薄收。是年夏六月己卯地震有声，秋九月丙寅又震。
　　二十三年，春旱亡麦，秋大旱无禾。是冬潮人载谷鬻贩于莆，舳舻相踵，至于明年复不绝，谷价因之而平，民赖以济。

 福宁州
 〔宋〕
　　大中祥符五年，宁德县支提山石上生芝草十五本。
　　淳熙十年八月，霖雨，自己未至于九月乙丑大风雨，水暴至长溪，宁德县濒海聚落庐舍、人舟皆漂入海。

 〔元〕
　　至元六年春二月，州大水，溺死人民。

 〔国朝〕
　　成化二十一年，淫雨连旬，洪潦泛溢，州境及福安县田稼多为所伤。
　　二十二年，春旱，五月以后大旱，禾稼薄收。宁德县疫，十无一二宁者。是年夏六月己卯地震，秋九月又震。
　　校　注
　　1　乾隆《福建通志 杂纪》作“圣泉寺”。
　　2　乾隆《福建通志 杂纪》作“方可九尺”。
　　3　乾隆《福建通志 杂纪》作“合旧木宛然一体”，上无“归”字。
　　4　乾隆《福建通志 杂纪》作“自西北流入东北，色赤，尾长，声如雷”。
　　6　乾隆《福建通志 杂纪》作“贞观二十年，蝗”。
　　6　乾隆《福建通志 杂纪》作“大雨四旬，昼夜不止”。
　　7　乾隆《福建通志 杂纪》作“至元二十二年”。
　　8　乾隆《福建通志 杂纪》作“南安饥”，其上无“州”字。
　　9　乾隆《福建通志 杂纪》作“送郡”。
　　10　乾隆《福建遵志 杂纪》作“有巨鱼至”，其上无“连”字。
　　11　乾隆《福建通志 杂纪》作“绍兴初丹霞佛刹鼎上有雀立毙，皆羽孽也，释于妄诞，谓之羽化”。
　　12　乾隆《福建通志 古迹》作“淳熙十二年饥，无麦禾”。
　　13　乾隆《福建通志 杂纪》作“绍定三年寇乱”。
　　14　乾隆《福建通志 杂纪》作“十二月二十日大雨雪”。
　　15　乾隆《福建通志 杂纪》作“延祐三年六月”。按”延祐”为元仁宗年号，“宝祐”为宋理宗年号，“宝祐”疑误。

卷之八十二

　　词　翰
　　闽虽僻在一隅，然而伟人硕士绩行著焉，于是乎有列圣褒奖之宸章；高山大川灵秀萃焉，于是乎有风人品题之骚雅；方岳郡邑政教出焉，于是乎有名公纪述之文词。呜呼!圣训彰彰，昭回云汉，闽之臣庶固当佩服钦诵以自励矣。若夫先正之所品题纪述者，皆足以明物理，植世教，闽之人士亦乌可以不知哉!乃志词翰。

　　　　　　福州府

 宸章
　　《我太祖高皇帝谕福建承宣布政使司参政魏鉴、翟庄诏二道》：“今年仲夏，敕卿南行，又抵中秋，而被中政令得失杳无知者。卿，郡之籍民也，如民焉，殊于民者何，至于学焉，而闾里曰儒，如儒焉已，而超于儒者云何，乃至于尚志焉。故官于朝然，不考者而迁调之，于功未见，惟志，于业未见，惟勤。即今职于炎方，其所辖者甚众。且八闽之地，利尽南海，势控诸蕃。古今居是者，君子焉，小人焉，弊焉，人情焉，珠玉焉，翡翠焉，金银焉，束帛焉，子女焉，贤人焉，非人焉，忠君焉，爱民焉，修身焉，笃孝焉，高名不朽焉，没身绝嗣焉，其焉焉殊于焉而又同焉。卿其审择焉，力行焉，功名遂而身家全矣。朕观上古天下之治乱，在于君臣能驭不能驭耳。若君能，则驭臣下以礼法，臣能，驭吏卒以体上，故治由此而始矣。若君罔知所以驭臣下，臣亦无知以绳吏卒，故乱由此而始矣。或云吏卒小人，其于治乱何干，然虽小人，凡施小诈，动伤国政，所以为乱始。若吏卒守分，民无枉扰，则民安矣。所以朕尝下令入于条章者，正欲使上官驭吏卒动以礼，次严之以法。若吏卒之徒，背理而违法者绳以死地无论。此令已入条章久矣。人皆贪官，动为下人所持，纵有吏卒纵横，安敢谁何？所以国政无施，天下之民受枉，治愈弛而乱愈生，由此也。朕尝切恨。若为官布政权，无驭吏卒之威，则诸事不成。盖吏卒能为股肱爪牙，若驭以得法，诸事办集，方今有职者孰能为此忽!九年秋，丞相奏福建两参政致极刑于一老吏，朕闻当哉，若不如律者，数加捶死，有何他论。故往谕之。今后凡有不如律者如是，近行者尤加急治，勿令欺侮，方称是官。”
　　《劳福建卫指挥敕》：“八闽之地旷，民好啸聚，凡守此者非智勇者不易。今卿当此方面之重，必昼夜筹策，抚善绳顽，则为将之能者也，戒慎之!”
