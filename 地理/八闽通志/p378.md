<!-- { "loadSidebar": true } -->
　　杨方字子直。长汀人。清修笃孝，行己拔俗。隆兴初登第。平生心慕朱熹，调弋阳尉，还道崇安参谒，面受所传而归。赵汝愚帅蜀，辟机宜。汝愚寻荐于朝，召对，擢宗正寺簿。丐外，通判吉州，知建昌军。召除编修官，首乞朝重华宫，辞甚恳切。宁宗立，除秘书郎，出知吉州。伪学禁兴，坐汝愚、熹党，罢居赣州，闭门读书，自号淡轩。党禁解，起家知抚州。未几奉祠。嘉定更化，召为侍右郎官，进考功节官。不三月复积忤以去。逾再岁，除直宝谟阁、广西提刑，卒于象州。

 文苑
 〔宋〕
　　梁藻字仲华。长汀人。强学多识，性乐潇散，父任不就。三举礼部未成名，杜门自适。有诗一编，曰《梁处士集》。
　　陈宗道字道夫。长汀人。大中祥符元年中甲科，以文墨议论见知于丁谓、寇准，攉开封府教授卒。
　　伍文仲字仲成。宁化人。正己五世孙。七岁能属文，目为神童。年十六魁乡荐累七举，绍圣元年中进士，后应宏词科而卒。
　　李元白名齐，以字行。宁化人。博览强记，不能俯就举于业，乃大肆力于诗，出入少陵集中几逼真，记纂杜诗为押韵，又集其句为一编，皆行于世。尝集大观升平词若干首以进，得初品官，即归故庐，笑傲泉石而终老焉。集句始于王安石，而孔毅甫、葛亚卿相继而作，俱声闻于时。
　　雷协字彦一。宁化人。充贡上庠，以《易》学知名。虽僻书隐传，皆尝涉猎。政和二年进士，调信州上饶尉，迁南安军上犹参，累官宣教郎、兴化军教授。
　　张达观字子周。宁化人。才气高迈，不拘小节，酒酣为文逾逸。政和五年中进士，调洪州理椽，吉州推官，改秩知邵武军建宁县，终承务郎。
　　王宗哲字廷俊。长汀人。初省试居末第，会朝廷责有司取人过额，减百人，宗哲亦在数中，遂东归读书，绝意功名，以诗酒自适。至政和戊戌，凡一十四年，以恩沛复取所减百人，廷对，遂中甲科，累官灌阳令。致仕归，创堂，手植六柳，号六柳先生。与郡宰张宪武为诗友，更倡迭和。年八十一卒。
　　汤莘叟字起莘。宁化人。登绍兴五年进士第。少好吟咏，有《马上吟》云：“宿雨洗山新绿嫩，晓风吹杏浅红干。沙头路暖日欲上，行客扬鞭不觉难15。”晚年《自述幽居》云：“葛巾簪下无多发，茅舍门前有好山。”皆脍炙人口，终饶州推官。

 〔国朝〕
　　沈得卫连城人。性端厚儒雅，读书善歌诗。元末，福建行省参政陈有定重其才，致之宾幕，欲任以官，得卫辞以先陇未葺而去，自是不复出。所居在莲峰下，有泉石梧竹之胜，日与朋旧携酒登高啸咏以自乐。国初郡邑闻其贤，辟为儒学训导，讲教有方，一时人敬重之。所著有《东崖樵唱集》。
　　伍清源连城人。博学善诗文。国朝洪武初，郡辟为儒学训导，与诸生讲解，昕夕不倦，一时士子争欲授业于其门。洪武十三年，郡守杨大得以清源应明经举，授宝钞提举司副使。后以疾告归，自号秋圃，构轩于后龙山之阳，环植花木，日以诗酒自娱。年八十九卒。
　　范金上杭人。性沉静寡言，从王卢渊授《春秋》，学博才赡。永乐癸卯以经义甲一道。正统间典始兴、陵水二庠教，既而以疾归养二十余年，士子乐从者众。卒，人咸以位不称才措之。

 士行
 〔宋〕
　　伍仲休字通远。宁化人。正己五世孙。博学善属文，充贡上庠，擢大观三年进士第，调南康军理掾，辟安远令，寻知惠州河源县。丁母忧，勺水不入口，毁瘠致疾。终承直郎。

 〔国朝〕
　　胡时永定人。忠厚淳良，以明经教授于乡。善吟咏，尤工楷书。洪武间，知县刘亨荐授抗庠训导，教人必因其材质高下而授之，多所造就。卒士官。今祀于乡贤祠。
　　丘子瞻永定人。以学行名。洪武初，求山林儒硕，子瞻年五十余，知县刘亨以名经荐授武平训导。晚归林壑，以觞咏自娱，清明雅望16，人敬仰之，祀于乡贤祠。

 风节
 〔宋〕
　　雷观宁化人。靖康间在大学上书，略曰：“当今夷狄外侮，国势阽圮之秋，扶颠持危，其急在于一相。前日以白时中老谬罢斥，公议称快，意必得贤相当此重任。翌日宣麻，乃递迁张邦昌，士民失望。咸谓邦昌乃前朝辅相之无状者，例从罢黜，已为晚矣，今又相之，将安用哉？”又云：“汉陈龟有言：‘三辰不轨，擢士为相；四夷不恭，拔卒为将’，此何等时而递迁贵臣耶？”其言激切，士论韪之。

 忠烈
 〔宋〕
　　郑立中字从之。长汀人。有节操谋略。政和五年进士，调崇安尉。时方腊余党寇闽，立中部民修分水寨，竖壁以守。贼恃众冲突，立中出贼不意，击败走之，闽人赖之以安。诸司列奏，改承奉郎知海门县，未赴。金人南侵，擢行军总管，奉使募福建民兵，得数千人，转而前攻，复光、蔡等州，因守蔡。虏人再犯，遂被害。特赠朝散郎，官其子穆。绍熙中褒表节义再官其孙岫。县令陈显伯建道学六君子祠于邑庠，独以立中及阳方配食。

 〔元〕
　　伍宗尧清流人。性资刚毅。元末盗起，邑人推宗尧为长。宗尧集士卒设方略以御之，四境获安。至正庚子，江西寇邓克明来侵，宗尧御之，经月弗克。寇使说其降，宗尧乃谕众曰：“吾生为元人，死为元鬼。”明日遂与其子希稷、希明、希周、希孔率兵决死战。宗尧奋勇突入贼围，败绩，父子五人俱死于难。寇亦退去。

 〔国朝〕
　　张爱上杭人。膂力绝伦。洪武二十年，盗钟子人同广寇怍乱，凶焰可畏，众推爱为队长以备御之。及子人攻县，爱挺身与龙文彪等力战，歼其渠，斩首数百级，贼败而退。复随军进剿，深入被执，骂贼不屈而死，民哀念之。祀士赤岗庙，题曰“勇士张爱之神”。
　　江瀚上杭人，著录邑庠。正统己己，沙、尤寇发，瀚避难，将至郡城被执。盗询其知为儒生17，欲用之，瀚曰：“朝廷养我有年，未能效报，岂可从你反耶18？”贼怒，捽近城下，胁之使跪，瀚不屈，骂不绝口，遂被害。贼大声告城上人曰：“此上杭江秀才也。”人咸义之。
　　张秉和上杭人。天顺六年，溪南寇发，秉和被执。令之跪，骂曰：“我良民，岂跪你贼耶？”欲杀之，旁贼曰：“你跪可免死。”秉和复厉声骂曰：“死强盗!你等为此不道，恨不嘬你血，杀即已矣，跪你何为!”遂遇害。
　　吴海上杭人。富而尚义。成化巳亥冬，溪南民摽掠其乡，流移者众，海恻然，散粟济之。明年春，贼复发，海仗义率民兵擒斩贼首钟三等若干人，战于峡头之麓。已而贼潜伏发于中道，海遂遇害。乡人至今怀之。
　　郑19清流人。为县刑曹掾，景泰元年草寇复发，攻掠乡村。民骇窜至杨梅径，路狭，人莫能进，贼数十追及，挺身与之战。自午至申，贼乱枪伤其胸，悍然不顾，贼畏其勇而退，亦力疲倚岩石僵立而死。径中之民四百余家悉赖保全。

 孝义
 〔元〕
　　顾元禄20，宁化人。延祐初，赣寇作乱，元禄负母挈妻子入山。寇至，元禄守母不去，寇欲刃其母，元禄以身蔽之曰：“宁杀我，毋伤吾母!”时母病渴乏水，元禄含唾哺之。盗窃窥相顾，叹骇不忍害，有掠其妻去者，众盗责曰：“奈何辱孝子妇？”使归之。事闻旌表。(一本作赖禄孙，未详。)
　　宋景辉连城人。幼读书，勇敢有英略。元初寇攘未定，景辉招集义勇，防御有功，授北团寨巡检司头目，乡邑赖之以安。至元间，率众杀贼帅李三十九、殿帅王大王并其党三十余人。复捐家资犒义士，又攻破伪永兴帝巢穴，射中左胁，职其首，并获伪印。累授武略将军，终临江路治中。
　　郑从吉长汀人。劲直勇敢，胆略过人。元末，上杭寇发，众延之，托以捍御之事，从吉慨然仗义而往。至邑，与众约曰：“必欲杀贼乃已21。”盗闻之惧而退。境内数被寇掠，民不聊生，县治荒芜，从吉乃闻而治之22。招抚流亡，为一邑保障，民大德之。由是省授摄上杭县事。

 〔国朝〕
　　周子礼上杭人。富而好义。洪武间，钟子人等寇县，民皆欲奔避，无肯捍御者，子礼挺然告众曰：“有能敌贼者，当罄家业赏之。”时张爱为民丁队长，偕其侣梁文彪率所部以应。子礼与之誓，断左手食指以示信，众皆感奋争先。贼败，子礼遂出白金分赏，金尽又出其家人首饰以继，首饰尽，复出其布帛器物以继，又尽，乃曰：“愿以田产立券给赏。”城中有缺食者，乃出米粟周之，民恃以安，而县治亦赖以无虞。
　　刘敬字谦之。上杭人。早失怙，事母吴氏至孝，凡得食必以遗母。正统己巳，沙寇攻县甚急，家人悉惊窜，惟母在室，时年八十有二，敬度不能行，誓死弗离。乃负母出城，西奔二里许，贼迫及之，箠楚索金，杖及于母，敬抱母号天乞免，母因伤病不能兴，敬含哺以饲。贼退，贫甚，日采拾以养。母卒，哀毁逾礼。至今人称其孝。

 宦迹
 〔宋〕
　　梁頠字习之。长汀人。咸平三年进士甲科23，博洽能文，见知于年魁陈尧咨，屡加荐引。历知庐州，漕广东，以和戎功迁开封府判官，擢兵部员外郎河南府少尹。

 〔国朝〕
　　王英长汀人。宣德中任户部主事，寻升员外郎、山西布政司参议，终左布政使。所至皆有声，致仕卒。
　　赖世隆字德受。清流人。宣德五年第进士，为翰林院编修。正统间，沙、尤寇发，世隆自乞协同宁阳侯讨贼，乡邦赖之。

 武功
 〔宋〕
　　彭孙字仲谋。连城人。少以材勇自负。田元獈24陷辰州，孙讨平之。继讨岭南交趾，屡捷。廖恩寇闽，孙单骑造垒谕降之。复以诡计擒剧贼詹遇，寻命讨泸南叛蛮。会灵武有警，命孙护辎往西陲，孙愿得精卒五万，不为经略节制，则灵州可得而捣。十札皆边防机务，官终莱州防御使。
　　邓詧字晦之。连城人。有材武，好读兵书，从妇翁彭孙平詹遇，以功擢皇城使。性刚严，然遇下有礼，与士卒同甘苦，故皆乐为之用。收复熙河就命为都统，终武功大夫。
　　伍全长汀人。状貌雄伟，膂力过人。绍兴间，齐述婴赣城以叛，其势熏灼。时募勇敢士讨捕，全以土豪应命召募，与陈敏等协力围城。述坚壁以守，全叠披铠甲，独攀缘登城，持铁戟重百斤转战，万夫披靡。遂入城启关，以故诸军争赴，大破之。擢广州摧锋军第十七将。后金虏犯顺，有骁将挑战，制帅察军中惟全可以当之，全以素所服习铁戟前击之，虏将应手而毙。上闻，转十官，赐金甲名马，赏赍优渥。虏人识其旗帜，见则辟易，终武显大夫。
