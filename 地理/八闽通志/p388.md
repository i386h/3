<!-- { "loadSidebar": true } -->
　　丘敬建宁人。幼孤。母为寇所虏，敬求之四方不能得，乃刻木肖母像晨昏侍奉，以致孝思。一夕妻馈奠，误侵母像仆地，敬哭泣擗踊几绝，因卜葬交溪之上，服丧三年，春秋祭享。后人称其所居里曰“孝乡”。
　　黄权建宁人。县东北十五里将溪，经宽平地余一十里入大溪，岁泛溢侵啮为患，权自募夫力迁之东山下，迄今人赖其利。

 〔元〕
　　郭回邵武人。性至孝，家贫竭力养亲，母年九十八卒，佣身得钱以葬，每旦诣墓哭祭，如是者十有四年。守臣以闻，诏旌异之。陈士元诗：“一十四年风雨里，孝心行尽不如君。”(郭回，诸志作“郑回”。)
　　陈道邵武人。至正丁亥，郡虎昼伤人。一日道父樵为虎所噬，道以柴担奋前纵击，虎舍其父遂噬道啖尽。乡人为敛其父尸葬之25。有过者为之语曰：“虎口犹能夺父尸，天胡纵虎害斯儿？行人不为呻吟喙，此孝何由众得知。”

 〔国朝〕
　　龚仲贤光泽人。父均实，早丧，家贫，母吴氏纺织抚养，底于成人。洪武壬戌，母以寿终，仲贤痛念不已，遂即母诞日刻木肖像以奉，衣服饮食一如生前，出告反面，朝夕不怠。妻王氏亦知孝养，尝有违26，凡十八年如一日。乡里咸称为孝子。

 宦迹
 〔唐〕
　　陈岩建宁人。慷慨有智略。乾符间，黄巢转掠福建诸州，岩聚众数千，号“九龙军”，保乡里，巢不能为害。时邑为黄连镇，岩表为宁义军，置鼓角赐牌印，岩剪除余寇，抚安乡井，境内赖之。中和四年，福建观察使郑镒表岩自代。岩为治有威惠，吏民怀服。先是，城壁、公府、学校为巢焚荡几尽，岩悉力完葺，闽中遂安。光启二年，王潮据泉州，闻岩威名不敢犯境，仍遣便请降，岩表潮泉州刺史。大顺二年，岩疾，遣使召潮，欲授以军政，未至而卒。(按史云岩建州人，盖其时邵武未置军，建宁县地隶邵武县，而县属建州耳。)

 〔宋〕
　　虞肇字公初。邵武人。庆历二年登第，充御史台推直官，用法明审。出知南安县，未七十，谢事归。
　　上官拯字公济。光泽人。庆历六年第进士。调建宁县丞，听讼明敏，奸黠无所肆其巧。迁上杭县令，亦有政声。孙行，知解州，号令明信。
　　高照邵武人。第进士，为处州司理。有盗驱胁良民，捕者利赏，指以为真盗，将论死，照察其枉，出系者百余人。
　　朱蒙正字养源。邵武人。元丰八年登第。尝为衡州茶陵丞，仓庚倾圮，吏掾为奸，租赋不时入，亟命葺完，更谨视出入，奸弊遂绝。大观中，以司农寺丞通判德顺军，时郡守武人，越常例遗之甚厚，蒙正辞弗获，乃以所遗寄公帑，后守坐赃除名，而蒙正无所累。
　　谢如意邵武人。政和二年进士第。宣和中为南剑州司录，尝缚福州叛兵渠魁二十余人赴郡斩之，乱随弭。详见《延平府 名宦》。
　　张汝明字敏叔。建宁人。嘉泰二年第进士。辟柳州宜章令，有神巫妖言惑众，置之狱，巫不得逞其奸。判汉阳军，时行公田受牒，按境内，使四隅日具官吏所至，至躬临于阅实，虽雨雪不渝，以故吏不得通赇谢，而税均于一路。尝辟为汉阳钱监，董黄州城筑，汝明建议齐安城外磨旗山，虏至可瞰城中，请筑外城以环之。中更虏寇，其城尚存，齐安之民赖之。改四川饷干，卒于道。

 〔国朝〕
　　何道旻字伯清。泰宁人。洪武末为大理寺评事，谳狱多平反。时有疑狱，大脚板坐强盗久不决，高庙临问责理官以受贿，道旻犯颜力争，竟白其事。迁监察御史，照刷四川文卷，及问齐邸谋叛事，皆称旨，升江西按察司副使。赣贼陈平为乱，讨平之，而罪其首恶。移湖广，建言时事得失皆蒙采纳，后坐事免官。永乐初，起为广东按察司佥事，首奏宪使贪墨，黜之。修雷阳坏闸，溉田七十万顷，寻督工匠营造北京，凡六岁，人咸德之。宣德初，擢永州府知府，事必亲区画，吏不能欺，民不以病。再期致仕，卒。
　　吴玺字言玉。邵武人。自幼端敏谦厚，永乐戊子领乡荐，卒业太学，授兵部主事，迁郎中，遂为户部右侍郎。正统壬戌，北虏来贡马，同官皆以不事事下狱，玺时以疾在告辞，连及玺，谪戍威远。
　　朱祐字逢言。邵武人。永乐间以国子生授兵部职方司主事，调绍兴府通判，凡有便于民者必力为之。宣德癸丑大饥，故事，仓粮请而后发，祐径以畀民。秩满，士民上章请留，又七年乃去，稚耆咸拜送，有泣下留其靴者。尚书郭琎荐知汉阳府，郡旧无官庾，军民涉江支纳，数遭覆溺，乃请立仓城中，军民便之。正统丁卯，绍兴父老诣京乞除祐守本郡，此至而祐已得请致仕矢。

 隐逸
 〔宋〕
　　丁时习字行可。邵武人。父廷彦为太学录，以忤蔡攸辞归卒。时习初试有司不合，遂弃举子业，僦含掩篱，玩读经史，晏如也。乡朝贵有以书荐子有司，俾自持谒，时习叹曰：“使我能俯仰人，不烦书矣。”屏去弗视。晚年节益高，文益奇。妻危氏同甘苦，未尝以贫窘见辞色。子百之、千之，每夙兴供洒扫，具蔬食毕即受业，恭谨终日。杜来为之立传。

 〔元〕
　　李应龙字玉林。郁之后。博学多闻，有节操，为时师表，至元间荐为白鹿洞书院山长，及漳州路教授，俱不赴。所著有《春秋纂例》、《孝经集注》、《四书讲议》。

 寓贤
 〔宋〕
　　陈瓘字莹中。沙县人。崇宁二年，坐元祐党人，诏除名勒停，自袁州移邵武军安置。同时有谢文瓘，陈州人，亦坐元丰中论新法及尝贻吕公著书，再调邵武军。
　　范如圭字伯达。建阳人。绍兴末，起知泉州，坐裁正南外宗官被谮，仍领祠。僦舍邵武以居，学者多从质疑。

 艺术
 〔国朝〕
　　廖寿山建宁人。业轩岐术，以活人为心，而不利所直，人赖以生者众，远近德之。洪武十七年，举为本邑训科。

 列女
 〔宋〕
　　龚氏二女慎仪女也。开宝初，慎仪守歙，以不从卢绛之乱，举家遇害，独二女被虏以行。至县之王堂香岩寺，绛恣饮，以二女幼不设防，二女遂缢于寺后之小阜。后人名其死所曰“烈女台”。
　　吕氏建阳县人。归邵武饶伟，生子干甫晬而寡。持守门户，奉承宾祭，辑和上下，内外无闲言。后干登进士第，知怀安军。吕氏年五十六卒，赠宜人。
　　叶氏二女泰宁人。绍定己丑，寇犯邑，二女与嫂□氏义不辱于贼，及以衣裙相结，皆投于溪而死。邑人邹应博为立祠，匾曰“三洁”。
　　叶氏祖詥孙女。适邑人萧玠，生二子，曰舜咨，曰舜申。早孀居，家贫纺绩教子。后二子居官廉洁，所至有能声，皆其训也。叶自幼俭约，子贵，尤服布素，勤女工如贫时。子劝止之，叶曰：“富贵而忘贫贱，可乎？”平生无疾言遽色。卒年一百岁。

 〔元〕
　　黎氏邵武傅君之母。孀居，事姑甚谨，每定省必察其饥寒，夜则抱衾侍寝，若是者余四十年。天历戊辰，姑年九十有九，是岁腊前三日，黎氏病革，姑问之，黎曰：“老人善自养，三日后则为百岁人矣，有诸孙在，请勿为虑。”言既而卒。其姑戚然，三日而卒。
　　黄氏泰宁邑士元实之女。至正癸巳，乡恶小为乱，元实遇害，黄氏被发跣足，奔父死所，抱尸哭踊。贼怜其色欲污之，黄氏骂不绝口，亦遇害。
　　危氏光泽丘朱温妻也。至正庚子夏，寇陷杉关，危氏被执，骂贼不辍口，于是夫妇俱遇害于监恨岭。
　　李氏光泽上官成一之妻。至正末，江西寇陷光泽，邑民依乌君山之玉隆宫以居。邻寇乘机入山剽掠，李氏被贼执缚，驱迫以前行，经龙床石崖，壑深数百尺，李氏力曳所缚绳，与贼俱投崖而死。
　　陈氏光泽危萱妻。至正末，西寇陷杉关，驱掠乡民男女，栅于里之金灵山，既而尽歼其民。陈氏与萱俱被执，行至隐将岭，贼索金帛不惬其欲，萱被害，胁陈氏去，陈氏骂曰：“强盗!汝杀吾夫，恨不能杀汝，复肯从汝耶？”亦被害。子方七岁，伏父母尸不起，血流满身，盗义之，弗忍杀，遂携而去。

 〔国朝〕
　　丘氏邵武陈文清妻也。永乐初，侍文清从戎福州，文清以公事适延平，遇疾卒。丘时年十七，子永宗生甫四月，讣至，遂抱永宗奔延平，亟殖归葬27邵武，誓志不再适，纺织以事舅姑。人有欲夺其志，辄泫然涕下，自是无复敢言者。永宗在大学。以其事闻，得特旨旌表其门。后永宗官至河南阳武令。
　　李氏建宁县危安童妻。年十七适安童，生一女甫三岁，而安童以邑庠生贡成均，授广东陵水县知县。行时语李曰：“二亲俱老，远不可致养，又无兄弟，汝可为吾养乎？”李曰：“诺。”后安童以事远谪，卒配所。讣闻，哀毁几绝。舅姑怜其少，欲令再适，李闻之痛哭以死誓。舅寻得疾而哑，姑亦多病，家愈空乏，李勤纺织以营衣食，舅姑俱八十余以天年终。孀居四十余年，始终一节，乡党称之。
　　王氏、江氏邵武徐氏二妇也。王之夫曰存，江之夫曰忠。正统戊辰，同避寇于里之扫帚寨。闻贼将攻寨，妯娌相与涕泣谋曰：“万一危急，惟有死而已。”一日贼果至，王抱幼女投崖，江继之俱死，惟江子福昭悬崖树间得不死。俄顷寨破，妇女多被虏辱，存、忠兄弟亦被伤。贼退，始收二妇尸归葬，乡人至今哀之。

 仙释
 〔唐〕
　　龙湖禅师名普闻。唐僖宗第三子。往湖南石霜寺参禅，及去，付之曰28：“汝逢乾即止，逢陈则住。”来邵武，问其山曰大乾，问居者曰一道土姓陈，师悟，遂结庵居焉。一日，师聚徒说法，有老人在旁，师问之，对曰：“某此山之龙，因病行雨不职见罚，愿师救之。”师曰：“可，易形来。”俄为小蛇，引入净瓶，覆以袈裟，忽云雨晦冥，雷电绕空而散，蛇自瓶出，复为老人，谢曰：“非借师力，则腥秽此地矣。山中无水，当以水报。”乃爪石成穴，涌泉一泓。后师跨虎而去，不知所终。

 〔宋〕
　　冯观国邵武人。游方外，遇异人得内丹之法，自称无町畦道人。寓宜春二年，言人吉凶尽验。或有诮其醉狂者，观国以诗谢之，曰：“踏遍红尘四百州，几多风月是良俦。朝来应笑酡颜叟，道不相侔风马牛。”绍兴中端坐而逝。郡守李观民为塑其像于诒平观。
　　徐熙春郡城人。宋熙宁初，梦铁冠道人仪容修伟。既寤，至城南五峰院后遇所梦者，自云姓蔡，使武夷，遗以五花草，食之甘美，自此不复粒食，惟饮清泉。约以某日会武夷，至期而往，蔡已先至，徐以水深不能渡，止于金身院修炼，尸解而去。
