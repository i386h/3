<!-- { "loadSidebar": true } -->
　　卧龙桥旧名万安，亦名安利，俗东渡桥。在县东三里石鼓山之麓。宋嘉定初，邑人陈谠命僧守净募众创建，而亭其上，为间凡三十又六。国朝永乐间毁。成化元年翰林检讨郑纪致仕，训导何漆倡邑人陈俊明等凡千余人，合财重建，仍亭其上。以其势峥嵘，形如龙卧渊中，且其地于邑属东方七宿，而乡人又以纪在告中，方之卧龙焉，合是三者更今名，纪有建桥记。八年夏，北岸马头为霖潦冲啮。知县黄灿命工增辟三门，以疏水势，学士柯潜为记。十八年，北岸第四门二墩坏，亭宇一间随之而圮。纪复谋知县彭昭修之。　石马桥宋嘉定间，陈谠命僧守净募众建。僧顽庵师杰共成之，上覆以亭，为间六十有奇。元末火。国朝洪武二十五年，僧方石募众重建，仍亭其上，为间四十又四，复圯于水。今石址尚存。　俞潭桥一名石云，宋嘉定间，僧师杰建。国朝正统间，典史叶本捐俸银三十两命僧倡众建。(上二桥在香田里。)　拱桥一名广桥，在铁山。正统九年，乡人陈德新捐资创建。其下泄水之处，叠石为弯门，如人拱抱之状，故名。　通津桥在东门村。宋宝庆二年，邑人迪功郎林公麟建。　三坑桥元至正二十七年，僧方石募众建。(上三桥在折桂里。已上六桥俱县东。)　会仙桥在孝仁里大坂村。宋乾道初，邑人刘文野、僧妙随建，林毅、傅学诗、僧绍杰募众重建，上构亭三十三间，陈谠为记。国朝洪武五年圯于水。十年，龙华寺僧东溟重修。　大济桥在大圳。宋崇宁二年建，绍兴五年重修，韩任为记。后圯于水，邑人寺丞叶彦炳、漕元潘梦登、贡元陈大川重建。国朝成化六年，里人郑必谦复募众修之。　御史桥在上板村。宋熙宁十年建。御史王回墓在焉，因名。(上二桥在善化里。)　蒋溪桥在养志里。宋邑人林革建。县以石为梁自此桥始。　鹿鸣桥在碧潭塔庵之东。旧名石碧。宋邑人提举叶元璘建。后改名东溪。成化七年圯于水，十一年，邑人郑纪倡士民吴廷瑞等重建。落成之日，有鹿鸣，故易今名。　古濑桥宋叶元琇建。　朝天桥旧名中岳，在中岳院之右。旧废。正统五年，邑人郑恒淑捐资重建，改名嵩溪。成化十年圯于洪潦。十一年，其子纪倡众重修，吃流之墩二，泄水之门三，其上有亭。桥成，纪适以丁内艰服阕，将朝京师，乡人因易以今名，郡人林诚为记。　步云桥在朝天桥之西数百步。成化八年，郑纪捐资率众创建。乡之人士登云路而入京师者，皆道经于此，故以为名。　登瀛桥在朝天桥上流，步云桥之北数步许。成化十九年郑纪率众建，既落成而纪适北上，乡人以其将复登瀛洲也，故以为名。　高田桥在高田院前。唐咸通二年建。郑良士诗：“到此溪亭上，浮生始觉非。野僧还惜别，游客亦忘归；月满千岩静，风清一磬微。何时脱尘俗，杖履愿相依。”(上六桥在万善里。已上十桥俱县西。)　仙溪桥在南溪。旧名升仙，一名南桥。宋绍兴八年，邑人朝奉大夫陈可大捐资倡造。元大德、至大间，王应辰、陈甫孙、僧藏涧重修。国朝景泰元年，里人茅宏赞、张拜重同僧平渊复修。桥南旧有陈公祠堂。　新桥在石碑。宋宣和二年，里人朝奉大夫林一鸣、朝散傅桴请卓道者募众建。　建安桥宋绍兴间，知县陈扃改道建桥。邑人以扃建安人，因以为名。后卓道者重建，双林寺僧绍趋重修，构亭其上，今圯。　鲜溪桥在旧双林寺前。邑人浴温泉者道经于此。成化八年重修。　和美桥一名虎尾桥。在罗埔村。宋建炎四年建。(上五桥在永兴里。)　圣泉桥旧名巩桥。在孝仁里圣泉村。元至正三年建。　清泽桥在连江里太平桥西南。上有亭，成化十一年，户部郎中陈迁率众建。(已上七桥俱县南。)　黄桥在县北功建里黄桥村。宋景德三年建。　沙溪市桥宋庆历初，邑人洪忠捐家资建。　登仙桥在顾店村。宋时建。国朝洪武间，龙华寺僧东溟募众重建。(上二桥在香田里。)　太平桥一名金镇桥。在枫亭市。双溪所会，桥状如曲尺。宋庆历元年，邑人洪忠捐资建沙溪、太平等凡七桥。蔡襄为路漕，奏补本军助教。　坑边桥旧以木为梁，岁久几圯。国朝正统间，里人郑彦辉□68僧募众易之，以石为址。　双溪桥在双溪港头。(上三桥在连江里。已上五桥俱县东南。)　通仙桥旧名城山桥。在孝仁里城山村。宋宣和六年，长者刘宝倾家资造石梁十四间，覆亭其上，知县林涣为记。　延庆桥一名杨梅桥。在金沙村。宋绍兴八年，谢嫔游氏建，陈谠为记。　马山桥在马山之下。成化十九年，里人吴尚玉建。(上二桥在仁德里。已上三桥俱县西南。)　仙水桥在仙水庙前。宋崇宁元年林长者建。绍定七年圯于水。郡守赵汝固尝为邑丞丐梦仙水庙，有“十九年再求”之语。后守此邦，果符其梦，遂捐金倡成之。　金马桥旧名石马。在文殊院前，亦名文殊桥。绍兴十年，蔡推、叶继益建。(上二桥在常德里。)　拱桥在兴贤里西村。宋开宝五年建。　郭洋桥　龙津桥在长岭下。宋时半岭黄氏建。庆元三年圮于洪潦，邑人迪功郎谢廷名、居士黄鹏重修，陈谠书额。　东林桥宋开禧二年，贡士谢懿德、林衡建。　鲤湖桥在鲤湖道南。　萧桥在旧平坡铺之北。萧氏建。　白凫桥乡人陈彦正偕族人创建。　银岩桥在兴化县址西南。宋知县施禹功建。开禧元年，迪功郎伊鼎重建，未就而没。三年，知县陈嘉始成之。　恩波桥旧名东郭。宋崇宁中郭氏建。岁久渐圮。嘉定元年知县陈嘉易而新之。　寿峰桥(上二桥在兴化县址之东。)　忠爱桥宋绍兴中，知县丘铎建。(上十桥在兴泰里。已上十三桥俱县东北。)　登云桥在闻贤里耶湖。宋天圣五年建。　官成桥宋淳祐二年建。　梁溪桥旧名上余桥。宋乾道间，邑人余湜捐资建。嘉定间火，湜之孙募众重建。　飞鸟桥宋建炎间邑人陈安国建。　龟峰桥在龟峰之下。宋天圣三年建。　神堂桥在神堂村。宋淳祐三年建。(上五桥在善化里)。　环碧桥在汾阳大勋山下。宋绍兴二十一年，里人李仲举建，上覆以亭。　双济桥在九座村。宋宝祐四年，邑人纪一洪捐资募众建，县尉黄岩孙为记。　九座桥宋天圣二年，僧法本建。　侍者桥在九座山下。宋天圣三年僧大辨建。(上四桥在兴贤里。已上十桥俱县西北。)

　　　　　　福宁州

 本州
　　赤岸桥宋皇祐五年，僧文果募缘创。南北海船皆萃于此。国朝成化十年，知州刘象命耆老吴汝哲等募缘重建扶栏。　迎春桥在州治东门外，以木为之。　闸头桥　阮当桥在一都。郡人阮当捐资修建。因名。　蓝溪桥在一都。唐乾符三年建。　石湖桥在廉江里。里多溪，屈曲互流。昔有王氏号仙源者始创石桥，岁久而汜69。成化十六年，里人高宏募缘重建，并构亭其上，凡九间。(已上六桥俱州东。)　金波桥宋嘉定十六年，县令杨志创建石桥。国朝成化十年，知州刘象建亭其上。　乘驷桥在秦溪门外。　通津桥郡举子赴试者必经此桥，故名。又桥在临水祠畔，俗因呼夫人桥。(上三桥俱州西。)　南门桥在宁化门外。宋淳熙五年，进士许晟募众建。今仅存二梁。　安民桥在四十都安民里。宋政和元年，乡人杨师隆等募众建。　漈溪桥在五十二都大金山。其流峻急，民苦艰涉。元至元三年，宝岩僧妙峰捐资率众就两崖间叠石为址，而梁以巨石。国朝洪武二十年筑大金城，石为官军所折。正统四年，乡人筑土砌石，以通行者。　载俶桥距州二里。岁久石址欹侧，乡人募众重砌，俗呼新桥。其下旧通潮，今下流埋塞，潮不能至矣。　攀龙桥在昭贤里。元至正二年，里人县尉林洪倡众建，上覆以亭。溪旧名龙溪，因名桥曰攀龙亭。旧有联句云：“大丈夫乘驷马凌以云，亨衢万里。圣天子驾六龙以御极，寿域八荒。”　登仙桥在霞浦。其水出自蓝峰，旧名蓝峰桥。俗传尝有仙翁飞升于此，故改今名。　彩江桥在建善寺左。桥之下，溪水清沘。州人染五色者于此浣之，其色鲜明，故以名桥。　朝天桥去州十里。凡仕宦北上者，皆饮饯于此故名。(已上八桥俱州南。)　龙首桥在州治北门外。永乐十四年，州人募众建，初以木为梁，今易以石。　饭溪渡在州东五十里。　盐田渡在州西三十五里南海之滨。

 宁德县
　　郑公桥宋绍兴三年，知县郑革建。　天津桥在儒学前。成化十五年县丞潘璇建。(上二桥俱县东。)　惠政桥宋元祐二年建，上覆以亭。(上三桥俱在一都。)　蓝桥在二十二都，正统二年建。(已上三桥俱县西。)　鹏程桥宋元祐五年建。　泽民桥　凤仙桥(上二桥俱宋治平二年建。)　圣堂桥元祐二年建。(上三桥在一都。)　飞鸾桥在二都飞鸾岭。宋淳熙三年建。(上五桥俱县南。)　朝天桥宋元丰元年建。其上有亭。　登瀛桥宋宣和元年建。　三元桥元大德元年建。　崇德桥正统二年建。(上四桥俱在一都。)　赵公桥宋淳熙二年知县赵□建。　麒麟桥永乐十五年，福林宫道士倪钦重建。(上二桥在四都。)　普济桥在风山寺前。唐咸通二年建。　千佛桥在穹窿溪上。宋太平兴国四年建。(上二桥在十二都。已上八桥俱县北。)　溪口渡在县东五都。　西溪渡在县西九都。　飞鸾渡在县南二都。　溪南渡在四都。　东墙渡在七都。　童境渡在八都。　青崖渡在十三都。(上四渡俱县北。)

 福安县
