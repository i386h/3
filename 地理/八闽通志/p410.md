<!-- { "loadSidebar": true } -->
　　谯楼在兴化卫前之东。宋太平兴国八年知军事段鹏并建。绍兴六年，经狂卒纵燎，知军事刘登重建。层楼翼张，置更漏鼓角于其上，揭军额于其下。左为“宣诏亭”，右为“班春亭”，后圮。国朝景泰间巡海参政李颙重建。　望壶楼在旧郡治内。宋绍兴二十八年郡守韩彬建。以壶山名。　万卷楼在府城东北尊贤里延寿溪。唐徐寅所居也。徐氏有联句云：“壶公山下千钟粟，延寿溪头万卷书。”徐氏复迁壶山下梅陇，故云。　尊经阁在府学大成殿西。　登瀛阁在府城东北望江里岩昭灵庙。苏直为记。　眠云阁在蔡溪岩旁。　通游阁　宣寂阁(上三阁在府城西北广业里。)　儒雅堂旧郡治小厅也。宋天圣六年知军李余庆建，乡贡进士陈安国为记。后更名“儒雅”。隆兴二年郡守刘韫又更名“平理”，乾道五年郡守何称复旧名。　桂籍堂宋崇宁四年郡守郭重建。追考至道以来郡进士题名，刻石置堂上，军学教授胡份为序。宣和七年郡守廖刚立石续记，堂旧在大厅之东，后徙于小厅之北。　和简堂宋绍熙元年郡守赵彦励建。堂之后曰“思无邪斋”。　三瑞堂宋天圣六年郡守李余庆创，匾曰“清心”。绍兴二十年，有五色雀集于大厅榕木之上，芝草产于后圃；麦秀两歧，郡守陆涣因更名“三瑞”。　壶山堂在旧郡圃内。初名“望山亭”，郡守陆涣更名“五芝亭”，林光朝为记。乾道间郡守张允蹈8又更名“壶山堂”。堂之后有台曰“流觞”，其东又有台曰“见遽”9，盖允蹈所创也。淳熙初，郡守潘畴更名“龢风”。　流化堂在旧通判厅之东。宋通判庄草名。　志喜堂在通判厅之右。通判周必达以“喜雨”名。其西南隅有“望壶台”。(已上七堂俱在旧郡治内，今废。)　无毡堂在军学西教授厅之右。旧名“无隐斋”，乾道间教授陆琰更今名。堂之东又有冷轩。　尊德堂在郡学礼殿东北。宋淳祐中郡守杨栋建，以处刘弥邵，弥邵卒，黄织继之。　思贤堂在旧莆田县前，即今县学泮池之北也。旧有亭，临水，曰“水亭”。唐乾符五年建。宋咸平中薛奎作邑，增辟为堂。更名“梦草”，后废。宣和间知县吕之材即其旧址而增筑之，匾曰“思贤”。盖以奎入参大政，民思之，故去。又为亭于池之南，曰“鉴亭”，跨城作榭曰“观稼”。乾道十年知县林介重修。越明年，知县李宗甫绘简肃之像于堂。　徐复宅在府城东二十里。按艾轩与守书，但言在城东二十里，不言其处。复赐号“冲晦处士”，老于杭之万松岭，南渡后故宅犹存。　蔡襄故居在府城南忠惠坊内。　扶春馆在旧郡治宅堂后。旧以酴醿名“翠香亭”。乾道元年郡守张允韬更今名。后敞一轩，北向，曰“山人方丈”。　正己斋在儒雅堂之西庑。旧名“学古”，郡守潘畴更今名，自隶额。　强为善斋在旧通判厅之左偏。通判周必达名之。　靖共亭在旧郡治小厅之后。天圣六年郡守李余庆创，名“式宴”。淳熙元年郡守潘畴更曰“北窗”。十三年郡守朱端学改今名。　手诏亭在谯门外宣化坊之南。　嘉禾亭在旧县治后圃。圃有古木樛曲如龙状，宋知县丘铎因以名亭。　慨然亭在府治西宋行衙之后。　使星亭在府治北里许。宋绍兴十一年郡守杨大任建。　望海亭在梅峰之上。由共乐台循城西偏数百步而至，面势豁然，苍莽无际。正字方翥为记。　将迎亭在乌石山之南。旁有一山，亭居其下，故以北亭名之。　绿野亭在旧宁贞门外二里许。宋殿中侍御史郑伯玉归田时所作，郡守俞希孟命以是名。今伯玉祠堂即其址也。　龟纹亭在府城西北龟纹岭上。为游人憩息之所。　远香亭在县学内。洪武间知县任益筑台于薛公池中而亭其上，匾曰“咏归”，成化二年知府岳正改今名。　章公亭在望海门外章公斗门桥之上。元至正十二年建。俗呼“花亭”。　潮信亭在熙宁桥之西。宋靖康二年郡守张读建。亭临白湖，风静波平，壶山例影于此。绍熙二年郡守赵彦励重建。　民信亭在熙宁桥之东。靖康二年建。(上二亭俱度。)　濯缨亭在景得里国清塘上。宋淳祐间里人林国钧建。接官亭在拱辰门外。俗呼“第一亭”。宣德间县丞叶叔文建为送迎之所。　果满亭俗呼“第二亭”。元至正十四年建。(上二亭俱东厢。)　猿臂亭在延兴里。俗名“第三亭”。元至正十五年建。　鼓楼亭在奉谷里海滨。　此心亭洪武二十年里人宋怡斋建。　却金亭在南哨。景泰间，都指挥佥事王胜提督海道，有惠以及于人，后闻其被荐，将北上，乃相率囊金赆之。胜悉却不受，因为立亭道左，匾曰“却金”。(上二亭在武盛里。已上十亭俱府城东。)　四览亭在永丰塘上。俯瞰塘水。宋崇宁四年郡守郭重建。淳熙九年郡守林元仲斥亭前隙地之半创艾轩祠。绍兴二年郡守赵彦励重建。今废。　关王庙前亭永乐十一年通判董彬重建。　锦亭洪武七年建。(上三亭在南厢。)　莆阳亭在文赋里，今濑溪铺是也。(上四亭俱府城西南。)　至止亭在孝义里。　清宁亭在涵江清宁桥。宋绍兴二十三年建。　蘸绿亭在囊山寺前。正统十二年重建。(上二亭在延寿里。)　使华亭在常泰里。旧名“延寿亭”，右驿路也。宋建炎二年建。临溪之西，瀑布高可百尺。先辈徐寅之别墅在焉。翁纬诗云：“走青奔碧月潺湲，势与晴江远接连。沙草翠侵驱马路，岸花红湿钓渔船。烟生远店收寒雨，风起高梧咽暮蝉。徐氏旧居人识否？渡南溪下白云边。”　常思亭　阜民亭在松岭之上。永乐二年兴化县知县吴旭建。(上二亭在广业里。已上六亭俱府城东北。)　致爽轩在旧县治内，即今府治也。宋知县元伯泾建。并为记。　共乐台在府治后州峰之巅。郡城中登眺最胜处也。初名“共乐亭”。蔡襄诗云：“庭有美音非独乐，会当炎暑有多风。山川形势阑干下，井径追游月色中。”宣和六年郡守廖刚重修，更亭曰台，后有轩曰“岸帻”，亦曰“后乐”。台前数百步有亭，曰“平远”，又曰“竞秀”。隆兴二年郡守刘韬榜其门，曰“芳菲谷”。淳熙九年郡守林元仲重修，即台之东偏榜曰“共瞩”。

 仙游县
　　大隐楼在县治旧尉厅之东。宋时建。旧名“见山”，县尉周端赏改今名，并为记。又尉厅之前有“南轩”，西有“梅林轩”，梅林之北有“思贤堂”，县尉黄岩孙为记。堂之前旧有“熙春台”，循台而北有“环秀亭”，郡人陈宓书匾。　望秀楼在县治厅事之西。　丰登楼在旧兴化县宣化桥之上。宋隆兴二年县令陆楠建，林光朝为记。　齐云楼　横翠楼(上二楼在县北兴泰里旧兴化县治。)　平政堂在县治厅事之后。　平易堂在平政堂之后。旧名“清心轩”，又名“捐永”，后改名“五柳”。(上二堂俱宋嘉熙间知县姚遇重建。)　道爱堂在县治厅事之西。宋嘉定十二年知县许伯诩、宝祐四年知县赵与泌重建。　吏隐堂在旧兴化县治厅事之西。县令丁大容诗：“白马岭头回首处，黄绸被里报衙时。真成吏隐神仙地，往往宦游人未知。”　澄心堂在旧兴化县北山之巅。(上二堂俱县北兴泰里。)　迎仙馆在县东九仙门外东塘之侧。唐为迎宾馆。其外有迎宾□10，郑士良为记。宋崇宁三年知县钱闻重建，更名“十洲亭”。宝祐元年知县赵崇迁修，更名“迎仙馆”，中有“爱香亭”。四年知县赵与泌复修，更名“九仙馆”，卓得庆为记。国朝永乐十年县丞宁保倡邑人张得宏、林以升重建，复名“迎仙”。　衮华馆在县西功建里。宋淳熙元年建。　登瀛馆在折桂里。宋淳祐元年建。　皇华馆在旧兴化县治之西隅。(上二馆俱县东北。)　移风厅　游圣亭　日新亭　中鹄亭(上厅并亭凡四处在儒学内。宋咸平五年县尉段全建。)　色笑亭在儒学内。宋时建。亭之前旧有皂荚树，每值诏岁11，树所生荚，辄应举人之数，因名之曰“瑞荚堂”。绍定六年知县董登改今名。　爱香亭在县治东圃锦香径之中。循爱香而北，又有亭二，曰“横琴”，曰“制美”。循“制美”而南，有台二，曰“清越”，曰“玉照”，皆宋时建。其所谓“东圃”即“东旧梅圃”也。　鸾栖亭　乐香亭(上二亭在县治旧主簿厅之左右。旧名“高士矮屋”，俱宋主簿林建，后改今名。)　恩波亭在县治西二百步旧西塘之侧。塘久为邑民侵筑，宋乾道四年知县赵纲厘正之，浚为放生池，而作亭其上，是岁莲生，因名亭曰“瑞莲”。淳祐三年知县蔡次传重建，易今名。今废。　俞潭亭在香田里。宋绍兴元年建。国朝洪武十五年重修，岁久而圮。景泰元年龙华寺僧可成重建。　锦井亭在常德里。元至正二年建。国朝洪武三十四年修。　里尾亭在折桂里大溪北岸石马桥上流里许。　白泉亭在香亭里。景泰元年里人李伯让募众建。(上四亭俱县东。)　大济亭在善化里大济岳前。宋绍兴末并建，国朝景泰四年里人郑訚募众重建。　龙首亭在仁德里。元元贞二年建。以龙华寺之路由兹亭而入，故名。　归仙亭在善化里归仙岭上。洪武二十年建。　屏山亭在文贤里屏山之下。成化八年里人翰林检讨郑纪肇建。(上四亭俱县西。)　仙溪亭在仙游桥南。宋绍熙八年建，国朝永乐十年修，景泰七年重修。　沧浪亭宋天圣二年建。　双林亭其地有温泉，故立亭为游人盥濯之所。宋宝祐六年建，元至正五年修，国朝成化年间里人重建，匾曰“日新所”。　仙岭亭洪武元年建。(上三亭在永兴里。已上四亭俱县南。)　风亭亦名“枫亭”。在太平桥之北。宋淳熙二年、元至正二年俱尝修之。国朝成化十年驿丞曾铉复修。　马岭亭元末龟塘黄景德建，国朝洪武三十年修，天顺六年里人林吉轩等募众重修。今为枫亭驿迎送使客之所。　锦岭亭正统间里人郑彦辉募众建。　濯缨亭在枫亭太平桥之北。正统元年里人郑万、王秀募众建。　蓝岭亭在枫亭之南三、四里许。天顺七年里人募众修。　清泽亭在濯缨亭之南数百步。成化十一年里人户部郎中陈迁并建。　黍稌亭在塔斗山下后洋垅中。成化十二年里人封户部主事陈德通倡众并建12。(上七亭在连江里。)　长岭亭宋咸平二年建。国朝永乐四年重建。天顺二年象峰僧无外募众修。　南浦亭洪武间建。以地而名。成化间里人募众重建。(上二亭在香田里。已上九亭俱县东南。)　宦游亭　双桂亭　惠政亭在惠政桥之上。　使星亭　十里亭在旧兴化县治之南十里，故名。　鲤湖亭(上六亭在县东北兴泰里。今俱废。)　凤顶亭在县西北兴贤里九座寺凤顶峰下。宋宝祐二年建。

　　　　　　福宁州

 本州
