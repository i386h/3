<!-- { "loadSidebar": true } -->
　　黄宾字朝用。崇安人。性孝友温和，问学有源委，由邑庠生入南雍，文行为六馆最。援例归省，中途闻父丧，徒跣匍匐至家，葬父于白花岩下。蔬食水饮，庐于墓侧，终其丧。亲族有不克葬者推地以与之。卒之日，邑人咸悼惜，奔走哭吊者踵相属于道。
　　余应字则亮。政和人。蚤从江惟志游，以私淑文公之学。性凝重，寡言笑，恒以礼自律。家迩圜阓，足迹未尝入县门。蚤失所恃，事继母愉而婉，处继母弟顺而友，凡饮食衣服必先弟而后及己。洪武初，以明经荐，起为儒学训导，迁留守司知事。执父丧一遵文公家礼，不用缁黄。
　　张添保字求安。浦城人。天性至孝，痛父早世，言及辄流涕哽塞。事母尤谨，承颜顺志未尝少懈。母患痈，亲为吮血，及卒，殡殓葬祭一于礼。乡闾有贫窘无告者，计家资有余即推以赈济之。义方之教尤笃。长子善，登永乐辛丑进士第，拜监察御史。
　　陈荣字希仁。瓯宁人。少失怙，事母孝谨，备极甘旨。母患目疾失明，昼夜扶侍不少离。每夕稽颡北辰，祈母目复明，似闻有人语曰：“以舌舐之愈。”荣如其言凡十年，一旦复明。母后患病卒二日，心尚微温，乃以药灌入鼻，至夜复苏，年九十四终。永乐丙申建大水，二于俱髫年，流一夜余，抵福之螺洲，遇潮冲达岸。邻家弗戒于火，及其庐数四，辄反风而灭。乡人以为孝感所致。
　　苏森字公懋。浦城人。性孝友，父母尝染沉疾几于不起，森刲股肉为糜以进，疾寻瘥。生平喜读书行义，尤精于医，或以疾告，辄施以剂。学宫桥圮，即捐资葺之。景泰中，输谷五百石以助赈济，赐冠服旌之。
　　校　注
　　1　“责”当作“谪”。下有“新州谪命”可证。
　　2　嘉靖《建宁府志 人物》作“而卒传其父之学”
　　3　嘉靖《建宁府志 人物》作“马伸”。
　　4　按建阳、崇安各县志俱载：“朱松疾革，以家事属刘子羽。于羽为筑室里第之旁，朱于奉母居焉。”
　　5　嘉靖《建宁府志 人物》作“以斯文自任”。
　　6　嘉靖《建宁府志 人物》作“更铸太常钟磬”。
　　7　嘉靖《建宁府志 人物》作“尝聚士友肄业”。
　　8　嘉靖《建宁府志 人物》作“秦桧子熺拜元枢”。
　　9　嘉靖《建宁府志 人物》作“郭缜”。
　　10　嘉靖《建宁府志 人物》作“杰尝困赵鼎子汾，以媚秦桧”。
　　11　嘉靖《建宁府志 人物》作“一诗付炳”。
　　12　嘉庆《浦城县志 人物》作：“徐宗庆尝著《皇王大训》，曰：‘古今帝王之道与为治之具尽在是矣。’”
　　13　嘉靖《建宁府志 人物》作“咸淳十年登第”。
　　14　嘉靖《建宁府志 人物》作“元季左丞阮德柔重其名”。
　　15　嘉靖《建宁府志 人物》作“落笔即数千言”。
　　16　嘉靖《建宁府志 人物》作“子学老于年”。
　　17　民国《崇安县志 宦绩》作“攻苦茹淡”
　　18　“盘”字不协韵，疑当作“杯”。
　　19　嘉庆《浦城县志 人物》作“辟川陕都茶司干官”。此处应作“历川陕茶干”。又“调山阳”，嘉庆志作“调山阴”。
　　20　民国《政和县志 列传》作“梁师成”，与《宋史》相符。
　　21　嘉靖《建宁府志 人物》作“天地明察”。
　　22　嘉靖《建宁府志 人物》作“觐两日不食”。
　　23　嘉庆《浦城县志 人物》作“官其弟之子为璘后者”。

卷之六十六

　　人物
　　　　　　建宁府

 宦迹
 〔宋〕
　　王谔字平叔。建阳人。父保宜，兵部郎中。晋开运初，谔以父荫补将仕郎，后佐太祖定天下，以功赐铁券。太平兴国中，迁羽林将军。
　　杨紘字望之。浦城人。亿从子，为亿后用荫补官。尝知鄞县，设方略，禁贩鱼盐者不得滨海为盗。庆历间，富弼荐为江东转运按察使。属岁饥，开义仓赈之，吏持不可。紘曰：“义仓为民也，稍稽人将殍矣。”紘用法严急，与王鼎、王绰号“江东三虎”。左迁知衡州，官至太常少卿。平生聚书数万卷，手抄事实，名《窥豹篇》。
　　叶隶字彦成。浦城人。熙宁中罢诗赋，隶以礼经第进士。哲宗朝召试，除秘书省正字，迁校书郎，入馆。二年，授礼部员外郎。崇宁中，以朝请大夫知福州。政尚平易，民甚安之。子焕，省试第一。徽宗朝，历帅名藩，遂登禁从。
　　徐莘老浦城人。凤之子；以荫补官，调平江府长洲簿。郡以廉能荐，就升长洲令，累迁至礼部尚书。弟华老、梦发，嘉熙中同第进士。华老工文辞，累官朝散大夫秘书丞。平生以公勤称。迁国子司业，以疾不拜。

 〔元〕
　　张宁字贵安，号竹居。浦城人。由政和县尹改福清，所至皆以政声闻。

 〔国朝〕
　　徐奇字以正。浦城人。洪武中领乡荐，拜户科都给事中，物论重之。永乐二年，升广东右布政使，政尚宽简。未几以忧归，卒于家。
　　裴旻字士勉。崇安人。颖敏博学，登永乐四年进士第。任江西按察司佥事，廉介严毅，风声凛然，卒于官。
　　杜琮字孟清，号蒙斋。瓯宁人。永乐初应诏预修大典，领应天府辛卵乡荐，历上高、全椒二学教谕。用选拜监察御史，升山东布政司左参议，皆克举其职。卒于官所。著有《适兴》《锦江》二集藏于家。
　　吴廷用政和人。永乐中登进士第，授户科给事中。仁宗皇帝在春宫监国，廷用侍从二十余年，小心谨密，甚蒙宠眷。暨嗣位，特升刑部左侍郎。宣德间，转礼部左侍郎，累章乞归老，卒。
　　江铁建安人。永乐中，登进士第。选为翰林庶吉士，寻擢监察御史，得风宪体。累官广东布政司右参议，卒于官。
　　张珂建安人。永乐中登进士第，拜行人，历迁吏部郎中。练达老成。寻升浙江布政司左参政。致仕，卒。
　　田忠字伯邑，别号静庵。永乐中进士，选为翰林庶吉士。累官江西布政司左参议。莅官以公正勤慎见称。致仕，卒于家。
　　连均字士平，号素庵。建安人。登永乐乙未进士第。授监察御史，迁江西布政司右参议，转四川左参政，升江西右布政使。所至皆有能声。历任垂四十年，产业未尝有所增拓，人称其廉。天顺初致仕，卒于家。
　　詹字子源。浦城人。幼颖敏，博学强记，旁通阴阳、地理、星命、卜筮之书。历上海、进贤二学训导。正统丁卯，典四川文衡，升南昌学教谕。善诱后进，多所成就。升潮州府学教授，几三载，卒于官。有《竹轩集》。
　　刘福字崇善，号澹庵。建安人。正统中举进士。拜授监察御史，累官浙江右布政使，后以公过左迁陕西按察使。福内刚外柔，临事不挠。成化庚子卒于官。

 武功
 〔南唐〕
　　林仁肇建阳人。刚毅有膂力。初为伪闽将，后入南唐，以潘承祐荐得用。周世宗征淮南，仁肇出援寿州，斩获甚众，官至洪州节度使。仁肇虽居将位，常与士卒均服同食，故得其心。
　　陈诲字巨训。建安人。赳捷有勇。初为王延政裨将，潘师逵来袭建安，诲进战于城南，斩之。闽亡，归南唐，拜剑州刺史。福州戍兵叛，诏诲与查文徽攻之。吴越遣兵来救，战于闽江，文徽失利。诲素善水，没入江，凿吴越楼船，船坏，及以木为蛟龙形，涌出江面，吴越兵惊溃，遂大败之，获其将马先进还。累迁忠义军节度使，进侍中，封闽国公，卒谥“忠慤”。子德诚亦有才略。南唐主以其弟景达御周师，遣潘承祐诣泉、建召募饶勇1。承祐荐德诚及许文稹、郑彦华、林仁肇可用，唐主乃以德诚等隶景达军，拜和州刺史。

 隐逸
 〔五代〕
　　柳崇字子富2。崇安人。以儒学著名。五季末，终身御布衣，称处士。王延政据建州，闻其名，召补沙县丞，力谢不仕。后诸子仕宋，法当推恩，崇戒之曰：“不可奏请夺吾志。”既没，累赠工部侍郎。子宣、宜、寘、宏、寀、密、察俱显仕。

 〔宋〕
　　丘浚字思道。建安人。精于历数，绝意荣途3，京洛多公颇礼遇之，尝为《感事诗》百首，辞多讥讽，执政欲诛之。仁宗曰：“狂夫之言，圣人择焉。”遂薄其罪。又尝著《长世论》五十篇，言用兵利害。龙图学士田瑜缴进之，诏除万年县主簿，不赴，退居里闬。郡守谢某表其居为处士坊。
　　章友直浦城人。卓荦不羁，读书不慕荣进。族人得象欲奏以官，辞。友直善相人，知音乐书画、奕棋，皆名于时。皇祐中，太学篆石经，有以友直荐者，召诣阙。石经成，除试将作监主簿，不就。
　　熊知至字意诚。建阳人。博学工诗。天圣中五举不第，归隐鳌峰。尝观海，有句云：“岸上犹哀惧，舟中争得安？”又《辇下观灯》云：“楼台上下火照火，车马往来人看人。”深得晚唐之体。有《鳌峰隐人集》三卷。
　　詹先野字景舒。崇安人。经史诸子历览无遗。天圣四年领乡荐，继应贤良科，后竟不仕，隐居廪江之滨。每啸咏武夷山水间，人谓其有仙风道骨焉。
　　熊蕃字叔茂。善属文，长于吟咏。宗王安石之学，分章析句，极有条贯。筑堂名“独善”，号“独善先生”。尝著《茶录》，厘别其品第高下，最为精当。又有《制茶》韵，今传于世。
　　黄晞字景微。建安人。少通经，聚书数千卷，学者多从之游。自号“聱隅子”。著《歔欷琐微论》十卷。以谓聱隅者，枿物之名；歔欷者，叹声；琐微者，述辞也。石介在太学，遣诸生以礼聘召，晞走匿邻家不出。枢密使韩琦表荐之，以为太学助教致仕，受命一夕卒。又有《易义》十卷。
　　袁谦字彦先。崇安人。建中靖国间，耕隐县之黄洋原，结庵名“玉泉”。赋诗有“时人不识田园乐，只羡相如驷马车”之句。
　　谢安时字尚可。政和人。博通经传，涉笔成文。崇宁、大观间，以两优贡入辟雍，谒告归。复预乡荐。靖康之变，携家隐西坑别墅。庭植三桂，号“桂堂居士”。后以累举得官，卒不拜，终于家。乡人挽之以诗，有“不肯上书游北阙，只缘留意在东山”之句。
　　江贽字叔圭。崇安人。初游上庠，与龚深之以《易》学并著名。后归隐里中，近臣荐其贤，召不赴。政和中，太史奏少微星见，朝廷举遗逸命下，邑宰陈难谒其庐，聘以殊礼，复以诗勉其行。凡三聘不起，赐号“少微先生”。所著《通鉴节要》行于世。
