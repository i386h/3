<!-- { "loadSidebar": true } -->
　　方槐生字时举。初名朴。莆田人。通《春秋》、《诗》、《书》三经，善讲说为文词。元季辟学官不就，与同邑诸人士结壶山文会。洪武初，荐充兴化府学训导。尝修《莆阳人物志》，起唐贞元终元，迄录未成书而被诬以卒，今存于世者仅《名臣》一类不及三卷。

 士行
 〔宋〕
　　许抟字公执。莆田人。宣和中在太学，时秦桧弟棣犯学规，王晞亮充直学中堂司，桧充有官学录3，折简为棣援，抟曰：“事到堂上岂容私!”桧怏怏而去。其从4，抟历馆职，除监察御史，出知抚州、严州。会桧当国，丐祠遁迹，特然自立。
　　方阜鸣字子默。莆田人。秉白之子。嘉定中由特奏名调泉州佥判，时真德秀为守，阜鸣尝言“灭门刺史，破家县令，此衰世事，古人惟曰恺悌君子，民之父母而已。”德秀击节叹赏。改镇南军佥判。阜鸣宿儒，而兢畏抑损特甚于他人，性清俭，居官秋毫不苟取，德秀每以其仕晚用小为恨云。

 风节
 〔宋〕
　　方适字彦周。慎言从孙。元符中，以特奏对策，乞复元祐皇后，又上书讥议时政。崇宁中入元祐党籍。从弟俨，自安丰令召赴堂审，以不私谒蔡京报罢，未几挂冠去。
　　陈骥字德纯。仙游人。元符中由舍选第进士，与直讲张读、参政李邴友善。历宗学博士，性鲠特，蔡京用事，耻为之屈，不肯一见。注温州通判，年六十二即挂冠，自号“安处居土”。
　　方轸慎言曾孙。父通为诸王府翊善，轸用荫补太庙齐郎。大观初上疏言蔡京“睥睨社稷，内怀不道；视祖宗神灵为无物，玩陛下若婴孩；专以绍述熙丰之说为自谋之计。上以不孝劫持人主，下以谤讪恐吓天下，自昔为臣之奸，未有如京今日之甚”，反复论列至二千余言。京大怒，编管岭南。靖康初复官，后不知所终。
　　蔡佃莆田人。襄之孙。崇宁初廷对第一，以从祖京当轴降第二，京常欲罗致佃门下，佃不为之屈，会星变求言，上疏论宰相非人，宜举汉汲黠故事以应天。谪监温州税，终直龙图阁。

 忠烈
 〔宋〕
　　薛奕字世显。兴化县人。利和之从子。熙宁九年武举第一，时同郡徐铎亦擢进士第一，神宗赐诗有“一方文武魁天下，万里英雄入彀中”之句。元丰中，以正将死于银川寨之役，特赠防御使。子安靖用奕死事补官。靖康初，假河北制置使，城没于虏，安靖忍死五年，得虏命主海州事。绍兴初，杀其守将王企中，举郡来归，玺书褒奖，寻除业州刺史，知全州。
　　叶居申兴化军人。元符中第进士。宣和末除通判睦州，道闻方腊窃发，从吏劝勿行，对曰：“吾为州佐，避难是不臣也。”叱驭而前，与贼战不利，众欲拥之去，不可，遂死之。(“居申”一作“居中”。)
　　宋旅字廷实。莆田人。棐从叔。大观中第进士。宣和末知越州剡县。方腊既陷歙、睦、杭、衢、婺五州，且犯越，越盗亦起应之，县吏多遁。旅独与民据守，以忠义激劝部勒队伍，为豫备计。俄而盗众大至，躬率壮锐，冒矢石，虽颇杀获5，终以力不敌，遂死之。帅臣刘上其事，赠三官，录其四子。
　　阮骏字千里。莆田人。绍圣初登进士第。初监台州税属，方腊犯台，被檄司防御，按甲先登，射贼却之。建炎初为河南府少尹，金人来寇，拒战不利，亟收兵护神御殿，而以余兵再战，兵败，抱神御骂贼，至死声不绝口。特赠奉直大夫。
　　林冲之字和叔。莆田人。元符中登第。靖康初，以主客郎中副陈过庭使金，同被拘执，不屈节，徙奉圣州。过庭卒，金人迫仕刘豫，不听，徙上京，再徙显州幽佛寺。十年病亟，语同难者曰：“冲之年七十二，持忠入地无恨，所恨国仇未报耳!”南向一恸而绝。其后洪皓等还朝言状，赠正议大夫，与二孙官。
　　陈淬字君锐。莆田人。建炎初以军功擢知恩州。王善犯恩，与长子仲刚拒战，飞刃及淬，仲刚以身蔽刃死之。既而迁御营六军都统制，金人犯采石，淬欲伏兵以御，杜充不从，诸军皆溃，淬独战，势穷大骂，刃交于胸而色不动，与其从子仲敏俱死。诏赠明州观察使。
　　林郁字袭休。冲之之子。宣和中登第。靖康初，为福建转运司干官。建州勤王卒回自京师，求卸甲钱，守持不与，众恚职库兵为乱，杀都监，突入连司，郁闻变，急入谕，众业已害兵官，径前取郁，郁且骂且叱，至死不绝声。事闻，与一子官。
　　郑振字亨叔。仙游人。建炎中，盗杨勍起，县令檄振集民兵御之，一夕遁去。绍兴癸亥，曾沙龙等众至数万，帅司檄振行，盗素闻其名，不战自屈。丙寅，詹铁义者入振井里，振帅众拒之，杀数十人，遂遇害。庙食里中。
　　林师益豫之子。靖康中金虏犯京，杨时在讲筵荐其晓达军政，器识可用。后虏渡河，诸将皆遁，师益守原武不动，有旨召入援，行次封丘遇虏，大败之。明日，虏兵大至，以孤军奋勇力战，死之。弟师臬亦死于国事。兴化县人林子立为茶陵令，靖康初以兵勤王，至荆门，遇虏接战，中流矢卒。
　　叶仙游人。宾之孙。初与弟颙并隶太学为弟子员，属金人分道入寇，朝廷始设武艺谋略科，首中其选，授承节郎，为京城东北守御官。既而度势不可支，使颙归养，而自以其身御敌，登陴力战死之。
　　陈自仁兴化县人。宣和中第进士，为永丰尉。建炎中金人犯洪、吉二州，隆祐太后护兵叛。杨世雄、梁世美等遂犯县，自仁集尉卒，调民兵，分道进攻，却之。会贼别将至，力穷不支，死之。赠通直郎，官其一子。
　　蔡懋字子坚。枢之弟。靖康中为虔州会昌西尉。视事数月，遇贼犯境，奋然曰：“吾职也。”即日领所部及士兵御之，会力不胜，遇害。赠承事郎，与一子官。
　　陈希造字贤复。仙游人。吉老之子。绍兴中，吉老倅汀州，希造以杨州录参往侍。下属胡保等寇武平，吉老捕之，遇于义竿口，希造先登，深入，矢尽路穷，援兵不至，死之。汀人建祠祀焉。
　　郑勋字景周。兴化县人。嘉泰壬戌登第。端平中，知博罗县。熊乔部下回戍卒焚掠州境，或劝勋避其锋，不从，衣冠坐厅事。贼至谕以祸福，不屈死之。事闻，赠朝奉郎，邑人为立祠祀焉。
　　陈文龙字君贲。俊卿五世从孙。咸淳戊辰廷对第一。历监察御史，论事积忤贾似道，出知抚州。少帝立，起为左司谏，亟迁侍御史。时边事甚急，王爚、陈时中不相能，文龙上疏曰：“《书》言‘三后协心，同底于道’。北兵今日取某城，明日筑某堡，而我以文相逊，以迹相疑，譬犹拯溺救焚而为安步徐行之仪也。”拜参知政事，未几议降，文龙乞归养母。景炎移跸福州，复除参政，充闽广宣抚使，即本军开阃。元兵袭境招降，使者两至，文龙皆斩之。有风其纳款者，文龙曰：“诸君特畏死矣6。未知此生能不死乎？”既而林萃7、曹澄孙叛，文龙被执至军中，欲降之，文龙指其腹曰：“此皆节义文章也，可相迫耶？”卒之屈。俘系至杭，谒岳飞庙大恸，即夕死庙中，谥“忠肃”。
　　陈瓒字琴玉。宓之孙。少有志节。德祐中，布衣诣阙，上攻守之策，不报。景炎丙子，竭家财航海，助张世杰赡军。世杰奇其才，欲奏以官，不受。元人既执文龙以去，就命林萃为守，瓒阴部署宾客，募民义诛萃，复其城。端宗除瓒知军事，且令乘胜与世杰犄角，复福、泉二州。会唆都兵至，瓒力不支，被执，欲使降，瓒曰：“汝知守城不降，曰文龙者？吾侄也8。吾家世忠义，岂向胡狗求活耶？”唆都大怒，车裂以殉。张世杰上其事，赠兵部侍郎，谥“忠武”。子若水，张世杰辟督府架阁。

 孝义
 〔唐〕
　　林欑字会道。莆田人。贞元初为福唐尉。母亡，水桨不入口者五日。既葬，庐墓有白鸟甘露之祥，而观察使遣官属验实，会露晞，里人失色，欑哭曰：“天所降露祸我耶？”俄而露复集，鸟亦回谢9。诏作双阙于里门。欧阳詹作《甘露述》。

 〔宋〕
　　洪忠仙游人。庆历初，出资建风亭、沙溪等桥凡七所，校书郎陈高纪其事。蔡襄使本路以劳绩奏，敕赐本军助教，蠲其役。孙范，大观中登第。
　　徐膺字思文。莆田人。七岁丧父，朝夕孺慕若成人。母殁，哀毁骨立，卜兆于虎啸岩，庐其旁，蔬食三年。时陟岩巅哀号，声震原野，虎为遁去。坟左有坑堑，深数十丈。一夕山有声如雷，翌旦视之，平地矣。里人欲上其事，膺固却，乃止之。
　　郭义重字处仁。莆田人。游太学，以操尚称。客钱塘间，母丧徒跣归，每一恸辄呕血，及葬，庐于坟旁，甘露降，白鹊驯集。有司上其事，以绍兴十三年旌表门闾。后义重从特科，仕至德庆府参军录事。
　　方绾字耀卿。兴化县人。次彭孙。绍兴中登第，官至惠州海丰令。平生俸入惟赒族党之贫及女之不能遣者。少尝从里儒陈姓者学，后因买婢，讯所出，乃陈女也，遂育之如己女，择名族嫁之。
　　林国钧字公秉，号回年。莆田人。尝建红泉义学，延族子光朝为师，置义田以赡四方从学者，由是红泉东井之学闻天下。绍兴初，郡人伐石海上，将建白湖之熙宁桥，或欲移建于木兰陂之下，谓是处江流且缩，而两堤突起，回年以为江阔岸平则无喧豗撞击之患，遂从其议，国钧因出资以其成助用。子贵封承德郎，二子充、褒俱登科，孙恂如助李宏筑堤防水患，配食宏庙中。
　　陈亨运字俊民。仙游人。父母继殁，庐墓三年，常倚墓木而哭，木为之枯。乾道间，诏举孝廉，乡人张乾等白县令陈景肃以亨运应诏，亨运坚辞不起，令乃馈粟帛，以旌其孝。

 〔元〕
　　郭道卿义重五世孙。至元初，闽盗起，与弟佐卿守孝子祠不去，被执，兄弟各求代死，贼感，两释之。子廷伟，为建宁路平准库使，辞归侍养。道卿尝病疝危甚，廷伟忧悴扶护，一夕发尽白，有司言状，旌之。
　　方德至字遂初，少名临生。莆田人。公权之孙。蚤岁家贫，授徒养亲，与其妻廖氏相安于羁穷苦淡中。至正辛卯第进士，授永嘉县丞。已而廖双盲，德至自永嘉代归，父母坚欲其别娶，德至曰：“妇无失德，奈何弃之？”父母惭而止，邑人义之。

 宦迹
 〔五代〕
　　郑元弼仙游人。良士之子。初仕闽王昶为礼部员外郎，奉使南唐，后事曦为谏议大夫。曦尝欲杖御史中丞刘赞，赞将自杀，元弼谏曰：“古者刑不上大夫，中丞不宜加箠楚。”曦释之。加礼部尚书，判三司，尝以扫除不平为事。及朱文进杀曦自立，元弼托辞不屈，黜归田里，将奔建州依王延政，文进杀之。
