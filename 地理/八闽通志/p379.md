<!-- { "loadSidebar": true } -->
　　曾先字彦登。长汀人。少刚骜好侠，因交亡命拘囚。朝旨下汀，募义镋手戍边，时畏缩无敢行者，先独倡勇应募，由是得千余人。郡守傅康嘉其忠勇，俾部押以往，隶黄州屯驻。寻因战补进勇校尉，累迁至武显郎，知南□军，兼权琼管。

 〔国朝〕
　　谢柱宁化人。元季从太祖皇帝渡江讨陈友谅。继奉旨从宣德侯取云南诸路，屡见功迹25，授武略将军。洪武二十二年，除青州右护卫指挥佥事，累升福建都指挥使，赐名玉柱，嘉其忠勇。复官其次子赐，授福宁卫中所副千户；季子希彦，护驾散骑舍人。

 隐逸
 〔宋〕
　　邓春卿字荣伯。长汀人。甘贫乐道。崇宁间，诏举隐逸，郡守陈粹以春卿应诏。后举八行，郡守章清又以名闻，俱辞不就。卜筑南山之阿而老焉。二公累造其室，一旦章访之，春卿谢不能，肃诗云：“在陋愧无颜子志，过庐难称魏公心。望尘不敢希潘岳，云满南山雪满簪。”章次韵属和者数十章。自是高卧，年九十六而逝。有诗文三卷。
　　王格字伯庸。长汀人。尝与计偕，恬于进取，以授徒为乐。少与陈轩厚善，陈来守郡，尝割俸五十万馈之，格不为己有，悉归诸郡庠，且裒劝县人共买田数百亩，汀学有田自格始。子宗哲、明哲、宣哲皆第进士。浚哲贡辟雍。格后以子贵，累赠朝奉郎。
　　宣明字南仲。长汀人。赏贡辟雍，浩然有归志。爱城南五里岩洞幽邃，泉清木茂，乃疏池筑室，卜隐其间。郡守谢诇榜曰“宣岩”。与其子吏部员外郎黻时往访之，觞咏终日，暨豫章洪葛、纠曹龚守、户曹谢喆皆有留题。
　　徐唐字守忠26。宁化人，未冠授《春秋》于乡先生吴果，不两月诵析如流。宰晏君奇之，俾受业于李觏，觏曰：“胡先生讲《春秋》于上庠，子盍造焉。”于是负笈京师，质疑问难，旁通群经，诸子屈服，遂见知于欧阳修，亟致其馆，未几荐之，仁宗召见讲《易》。嘉祐三年，奔母王氏丧以归，迄庐墓侧不复出27。
　　邓旦字日升。连城人。詧之后也。少颖悟，博极群书，为文典雅。四举于礼部。年甫强，即无复仕进意，日以诗酒自娱。士夫竞致之，寻亦弃去，作《归田记》。卜筑县东十里石岩门之侧，榜小斋曰“尚友”，自为记。客至则高谈痛饮，该免举恩，同侪移书趋行，答曰：“勿复败吾佳思。”隐居凡四十三年，以寿终。

 〔元〕
　　林茂轻连城人。性恬淡寡欲。元末，里人罗天鳞攻破邑治，凡名门巨族，鲜不为所鱼肉者。茂轻慨然尽弃田宅，与其兄卜居于北安里之溪尾，自号清隐居士。天资纯笃，乐与人为善。岁歉辄出米以赈给乡里，人咸德之。复捐己资，建林公、昼锦二桥，行者便焉。一子先卒，三孙俱幼，茂轻躬自抚养成立。年八十四以寿终，尝作遗训以教子孙。

 〔国朝〕
　　张子才宁化人。读书敦行。永乐间，举茂才不起，隐于邑之张豪坑，课子孙耕耘为业，家用以裕。景泰中，知县梁昂援故事劝其纳粟赈济，以膺冠带之荣。子才毅然出粟二百石以输官廪，且曰：“出粟救荒，富者当为事耳。况躬逢盛治，得以优游安居为太平幸民，衣食既足，自当惟其有余以周贫乏，何敢望冠带之赐耶？”固辞不受。享年七十，具深衣幅巾而卒。乡人咸歆羡之。
　　张彦铭宁化人。领乡荐。历任判府，乞致仕家居终养。崇正学，憎俗流，恶佛老，归乡三十余年，非公事不至公门，动必由矩度。号素庵老人。年九十七。弟彦正，性孝友，少时母疾甚，剜股吁天求以身代母，疾果愈，咸谓孝感所致。既长，读书善吟咏，进修不倦，年九十。号华山隐叟。彦隆，号遯斋，慈祥敦厚，乐善好施与，邑人以乡先生称之。年八十有七岁。行乡饮，兄弟迭为大宾，座人皆服其宜。知县郑瑄命工绘其像为图，属诗人歌咏之。号曰“宁阳三老”。
　　李颖字士英28。宁化人。早失怙，母吴氏抚育之。及长，事母极孝敬。读书好古，深造底里，尤工吟咏。隐居梅坡，因号梅隐。尝教授乡间后进，赖其琢成者众。乡人景仰之，称为“梅隐先生”云。

 寓贤
 〔宋〕
　　郑侠福清人。熙宁中监安上门，绘流民图以进神宗，为罢新法数事。王安石既去，吕惠卿用事，侠又言安石创法为民害，惠卿朋党奸邪，壅蔽聪明，独冯京敢与安石校，请黜惠卿，用京为相。惠卿大怒，遂诬以谤讪，编管汀州。
　　孙升字君孚。高邮军人。哲宗朝，召御史。绍圣中，坐党籍安置汀州。居三岁，卒于贬所。
　　曾肇字子开。建昌人。累官翰林学士。自熙宁以来，大臣更用事，邪正相轧，肇数不合。崇宁元年出知和州，徙岳州，继贬濮州团练副使，安置汀州四年，归润而卒。
　　李光字泰发。上虞人。宣和间为侍御史，以论蔡攸、朱勔谪监汀州酒税。高宗朝再除御史，迁参知政事。谥“庄简”。
　　赵令29宗室子。高宗时，因观秦桧《家庙记》文，口诵“君子之泽，五世而斩”之句，桧闻怒，责居汀州。桧死，放还。

 列女
 〔宋〕
　　叶氏长汀人。归为石城赖仲元妻30。事舅姑无间言，勉夫以读书进取，处寒素怡然也。仲元游岭表未还。建炎中盗起宁化，直捣石城。叶以夫旅游，舅姑年迈，势不能遁，委命以待。俄寇至，闾里妇女悉驱迫至叶家。叶极口骂贼，以身自触白刃。寇怒，断其喉并舌。子女皆遇害。
　　晏氏宁化人。嫁为曾氏归。夫死守幼子，誓不改节。绍定庚寅寇破宁化，晏合亲族田丁据守山寨，倾家资以给廪饷。贼攻围其寨，晏悉裹其首饰金帛以谕众，曰：“尔等宜各用命，胜则以是赏尔，不胜即杀我，誓不为贼所辱也。”乃选百人为先锋，亲挝鼓督战，贼败而退。乡人挈家来依者甚众，晏辄助其不给者。又析砦为五，互相应援，贼弗能攻。凡存活老幼数万人。招捕使陈以其事闻，封恭人，赐冠帔，补其子为承信郎。

 〔国朝〕
　　张氏宁化人。刘辛一妻也。年十九夫亡，孀居坚守志节，孝事舅姑。其父母兄弟以其年少无子，累欲夺其志，张氏执操益坚。有司奏请旌之，命未下而卒。年九十三。
　　赖氏宁化人。衡州府教授海之孙女也。配邑人李勣，年二十而寡。奉舅姑克尽妇道。舅姑怜其少而无子，欲改嫁之，赖曰：“吾祖尝有训，谓女无再醮之理。夫死而再嫁，实天地间之贱人，不独玷吾夫，抑且玷吾祖。”毅然不从，后舅姑殁，丧葬尽礼。寿至七十三而卒。
　　陈氏、黄氏上杭人。邑民邵缙绅、缙缨妻也。正统己巳，沙寇至县，势甚猖獗，获二妇于梅溪寨，群盗欲污之，二妇绐曰：“此非其所宜，于船渡僻处为便。”盗是之。至中流，各抱其婴儿投水而死。越数日，尸浮水面，其容如生，婴儿犹在抱，人以为异。成化六年，御史余棐以闻，诏旌之，匾其门曰“双节”。
　　丁氏上杭人。太学生黄友杭妻也。友杭卒，丁年方三十，哀恸儿绝，誓不改志。或有讽之者，丁作色厉声以拒，益自砥砺，却华屏饰，惟女事是勤，上以养其老姑，下以保其孤弱，终始不变。时友杭女弟适丘福泰者亦早寡，守志不二，常曰：“吾嫂所以教我也。”至今人称之。
　　郭氏上杭人。年十八归同邑雷广生。阅二月，广生卒于外。讣闻，号哭儿绝，竟旬不食，欲求自毙。夫之兄将夺其志，郭举足蹴地哭，曰：“吾闻烈女不更二夫，此足岂肯再履他人门乎？”自是悉屏华饰，谨出入，以死为期。茕居六十年卒，寿八十。
　　张氏上杭人。曾宗哲妻，年二十四而夫卒。二孤长存政方三岁，次存用方一岁，祖姑郭氏年逾九十，姑温氏31年亦七十，俱早年孀居，每怜张氏盛年，欲改嫁之，张氏闻而叹曰：“吾家既无伯叔可以应门，若再他图，则二姑何所依，孤子何所托？曾氏之嗣，不几于坠乎？”誓不易志。日勤纺织，以给事育，冰檗之操，终始无间。年七十六卒。
　　陈氏清流人。德明之女，年十六归于叶福。福中乡举，会试北上，至南丰病还，卒。陈氏誓不再醮，取箧中首饰衣服之美者悉分诸妹。自以年少，恐母家夺其志，绝迹不往来，始终一节。年逾七十而终。
　　张氏武平人。陈万寿妻。年二十，夫亡守节。正统间，贼攻县治，张氏避地牛轭岭。贼搜山劫掠，见张氏有丽质，欲侵之，不从，贼怒剖其腹，闻者哀之。
　　钟氏武平人。归于同邑王宗安妻。年二十一，夫亡，生一子甫三岁。钟氏寡居坚持节操，昼夜勤纺织，抚育孤子，底于成立。今年八十有五。有司奏请旌表，未报。
　　钟氏武平人。适王宗安之子英。甫五载英亡，断发自誓，与寡姑同守志以抚遗孤。孀居三十余年，今年六十矣。
　　丁三娘连城人。吴继养妻也。夫卒，丁氏年甫二十有三，一子仅二岁，丁氏哀恸顿绝。亲党咸宽谕之，以为有子尚幼，若抚育成立，不愈于自死耶？丁氏感其言，坚守志节，以长以教，子方毕婚冠亦卒。丁氏嫠居茕然，志不少衰。

 仙释
 〔宋〕
　　晏仙人樵采本郡山间，见一道人食桃，余半颗饲之，晏受而食之，忽能前知人祸福。乡人目曰晏仙人。
　　刘女高化刘安上女。育于雍熙初，九龄与羽人谈道得度。及笄，许妻何氏子，刘氏送之，忽有一白鹅自空而坠，刘女乘之而去。陈轩诗曰：“白鹅乘去人何在？青鸟飞来信已遥；若使何郎有仙骨，也须同引凤凰萧。”
　　黄升长汀人。自幼得道法，钱沉水中者呼之即出。又能内汞于口中，运气炼之，即成白金。有蔡道人死，升为棺殡。后遗书与升云：“在崆山相候。”升往见之，曰：“吾向时有文字在墙隙间，汝归诵之。”忽不见。升得其文字，自是能役鬼神。后尸解。
　　应定大师《勤江集》云：“初波利尊者自西土来，住盘古山。古有谣曰：‘后五百岁有白衣菩萨自南方来居此山，是定光佛也。’至是应定大师乃应之。”
　　伏虎大师宁化人。汀苦旱，结坛龙潭侧，云：“七日不雨，愿焚幻躯。”七日，炬将举，甘雨倾下。有猛虎见师来即远遁。
　　椫鉴名智孜。长于诗，吟《四皓诗》曰：“因秦生白发，为汉出青山。”

　　　　　　延平府

 名臣
 〔宋〕
　　张若谷字德元32。沙县人。淳化三年第进士。真宗朝历礼、兵、刑三部郎中，江、淮、湖、益四路转运使，两浙、荆湖制置使。召还，为三司度支盐铁副使，拜右谏议大夫，知并州。以地接边险，不宜罢市番马，奏乞仍旧，从之。迁给事中，以枢密直学士权知开封府。出为澧州，移真定府。召为秘书少监，充正史编修官，进秘书监，兼宝录检讨官。复知颖昌府、陈州、江宁府、赵州，所至以循良称。官至尚书左丞卒，赠特进。子庾，知临江军。
