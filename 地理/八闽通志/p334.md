<!-- { "loadSidebar": true } -->
　　黄璞字德温，侯官人，后徙莆田。少与欧阳詹齐名，大顺中登进士第，官至崇文馆校书郎。当昭宗时，杜门不仕。黄巢兵入闽，以璞儒者，戒毋毁其居，遂灭炬勒兵而去。自号“雾居子”，所著有《闽川名士传》及文集二十卷。

 〔宋〕
　　刘彝字执中，怀安人。幼介特，居乡以行义称。从胡瑗学，称其善治水，凡所立纲纪规式，彝力居多。第进士，为朐山令。治簿书，恤孤寡，作陂池，教种艺，平赋役，抑奸猾，凡所以惠民者无不至。人纪其事，目曰“治范”。熙宁初，为制置三司条例官属，以言新法非便罢。寻除都水丞。久雨汴涨，彝请启杨桥斗门，水即退。知处州，俗尚巫鬼，不事医药，彝著《正俗方》尽斥淫巫，使以医易业，俗遂变。知桂州，禁与交人互市，交趾陷钦、廉、邕三州，坐贬，又除名为民。元祐初，复以都水丞召还，道卒。著《七经中义》百七十卷，《明善集》、《居阳集》各三十卷。
　　周希孟字公辟，侯官人。通五经，尤邃于《易》，与陈烈、陈襄、郑穆为友，闽人号“四先生”。知州刘夔、曹颍叔、蔡襄皆亲至学舍质问经义。既而部使者相继论荐，诏赐粟帛，授将仕郎，试国子监四门助教，充本州学教授，三表力辞，不许。卒，门人曾伉等七百人相与塑像祠于五福寺。有《诗义》、《春秋义》并文集行世。
　　郑穆字闳中，侯官人。性醇谨好学，进退容止必以礼，门人千数。皇祐中举进士，积官集贤校理，历岐王、嘉王侍讲，凡居馆阁三十年，而在王邸一纪，非公事不及执政之门，讲说有法，二王皆敬礼焉。出知越州，奏免湖田逋租万缗，未满告老，与祠。元祐初，召拜国子祭酒，每讲益无问寒暑，虽童子必朝服延接，以礼送迎。故人张景晟死，遗白金五百两托其孤，穆反金而收其子长之。三年，为荆王侍讲，又为杨王翊善。太学生乞为师，复为祭酒，兼徐王翊善。六年，请老，又与祠，给事中范祖禹疏留之，不报。太学之士数千人诣宰相请留，亦不从。于是公卿大夫各为诗赠其行，空学出祖汴东门外。明年卒。子璆军事推官。
　　陈烈字季慈，侯官人。性介僻，笃于孝友，居亲丧，勺饮不入于口五日，自壮及老奉事如生。学行端饬，动遵古礼，虽御童仆，如对宾客，从学者尝数百人。尝以乡荐试京师不利，即罢举。仁宗屡诏之，不起。人问其故，曰：“吾学未成也。”公卿大夫、郡守乡老交荐其贤，以为本州教授。欧阳修又言之，召为国子直讲，皆不拜也。已而提刑王陶言其为妻所讼，因诋烈贪诈，司马光率谏官争曰：“烈平生操守出于诚实，若夫妇不相谐，则听之离绝，毋使节行之士为横辱所挫。”陶说遂不行。元祐初，部使者申荐之，诏从其尚，以宣德郎致仕。明年，复教授本州。在职不受廪俸，家租有余则推以济贫乏。卒年七十六。
　　林概字端父，福清人。父高，太常博士，有治行。概幼警悟，举进士，知长兴县。岁大饥，概出俸粟诱富人输数千石以饲饥者。知连州，康定初上封事，请附唐府兵之法，四敛一民，部以为军，闲耕田，被甲皆兵。因命其家咸得畜马私乘，休暇，官为调习。又言：“行阵无法而出于临时，将无素备而取于仓卒，军不予权而监以宦侍，若是者，虽得古之材，使循今之法，亦必屡战而屡败。”又请备蛮，籍士民为兵，栅要冲，购徭人使守御。徙淮安军。又言：“蜀饥，愿罢川、陕漕，发常平粟，贷民租，募富人，轻粟价，除商旅之禁，使通货相资。”官至集贤校理，卒。著《史论》百篇，《辩国语》四十篇。
　　王回字深父。父平，字保衡，与兄甲俱举进士，平官终侍御史。回敦行孝友，质直平恕，造次必稽古人，而不为小廉曲谨以求名誉。尝举进士中第为卫贞簿，有所不合，称病自免，退居颖州，久之，不肯仕。在廷多荐者，治平中以为忠武军节度推官，知南顿县，命下而卒。回在颍州与处士常秩友善，熙宁中，秩上其文集，补回子汾为郊社斋郎。回二弟：向，字子直，为文长于序事；同，字容季，性纯笃，亦善序事，皆早卒。向仕止县主簿。
　　陈祥道字祐之，闽清人。治平中登进士第。尝著《礼书》一百五十卷。近臣以闻，诏尚书给笔札以进，除国子监直讲，迁馆阁校勘兼太常博士，终秘书省正字。又有《论语句解》与《礼书》并行于世。(祥道，《三山志》字“祐之”，《宋史》字“用之”，一本字“复之”，未详。)
　　陈旸字晋之，祥道之弟也。中绍圣制科，授昌顺军节度推官。徽宗初进《迓衡集》，以劝导绍述，得太学博士、秘书省正字。礼部侍郎赵挺之言：“旸所著《乐书》二十卷，贯穿明备，乞援其兄进《礼书故事》给札。”既上，迁太常丞，进驾部员外郎，为讲议司参详礼乐官，累官礼部侍郎。尝坐事夺，已而复之，卒。
　　刘康夫字公南，闽县人，彝之侄。少从周希孟学。熙宁中五路置学官，有请以康夫主番禺教者。进《志述》二十七篇，其文皆羽冀诗、书，根柢仁义，元祐中，特奏名。先唱名二日卒，郑侠表其墓。
　　刘诜字应伯，福清人。中进士第，累迁大晟府典乐。诜通音律，尝上历代雅乐因革及宋制作之旨，故委以乐事。又言：“今燕乐之音失于高急，曲调之词至于鄙俚，恐不足以召和气。宋，火德也，音尚徵，徵调不可阙。臣按古制，旋十二宫以七声得正徵一调，惟陛下裁取。”徽宗曰：“卿言是也。”他日禁中出古钟二，召诜按于都堂。诜曰：“此与今太簇、太吕声协。”命取大成钟而和之，果应。又曰：“钟击之无余韵，不如石声。”复取以合之，声益谐。官至太常少卿，纂《续因革礼》，卒。诜居母丧尽礼，有双芝生墓侧，人以为孝感。
　　李复字履中，闽中人。绍圣间为西边使者，犹及识横渠先生。博记能文，有《潏水集》，其间论孟子：“养气者动必由理，故仰不愧于天，俯不怍于地，无忧无惧，其气岂不亢乎？故曰：是集义所生者，舍是则明有人非，幽有鬼责，自歉于中，气为之丧矣。故曰无是馁也。”朱文公谓：“此语虽疏，然却得其大旨。近世诸儒之论，多以过高失之，甚者流于老庄而不知，不若此说之为得也。”
　　李樗字若林，闽县人。与林之奇俱受业于吕本中。后领乡贡，有《注毛诗解》，黄干尝称之曰：“吾乡之士以文辞行义为学者宗师，则若林其杰然者也。”其学以孝弟忠信、穷今博古为主。及门之士亦往往浑厚质实，志尚修洁。樗自号“迂斋学者”，因称为“迂斋先生”。
　　王普字伯照，福州人。礼学律历皆精深，官至□部侍郎。朱文公尝评福州前辈明礼者三人，普为最优，刘藻次之，任文荐又次之。
　　刘藻字照信。与王普、任文荐同以礼学称，亦尝解《易》。有曰：“见险而止为需，见险而不止为讼；能通其变为随，不能通其变为蛊。”
　　任文荐闽县人。绍兴间举进士，历监察御史、江西提举、太常少卿、浙江提刑、本路都转运使。王十朋尝称其“直道立朝”。卒，祠于学，所著有《六经章句》。
　　陈宋霖字元滂，长乐人。绍兴间举进士，令同安。朱文公为簿，日相与切磋琢磨，讲明义理，后升秘监，书问往来不绝。孙枅，字自修，尝受业于文公之门。
　　刘嘉誉字德称，一名冈，长乐人，贻孙八代孙也。尝受业延平李侗之门，官至将仕郎、乐昌县尉。
　　刘世南字景虞，嘉誉子也。受业林之奇之门，与吕祖谦相厚善，秉礼蹈义，为乡邦所敬仰，官至吉州司理参军。
　　邵景之字季山，清之侄也。早负文林，登第后摄教建宁，受业于籍溪胡宪之门，官止莆田令。景之幼丧母，事继母以孝闻。所著有《玉坡集》。
　　邵整字宋举，清之子也，自号“蒙谷遗老”。与景之以家学自相师友，教授生徒常百余人，邑人苏大璋从之游，终其身。整少尝从合沙郑少禖学《易传六十四卦图说》及《春秋元经》，其纂集《图序》，甫讫而卒。
　　林謩字丕显，连江人。从林之奇游，于吕祖谦为同舍生，祖谦少謩数岁，謩手抄其诗文默诵之，及祖谦讲学授徒，謩屈首受业，从诸生后惟谨。祖谦曰：“此闽中瑞物也。”后又参谒朱文公，以资且老不得时见，闻乡人有从学于文公者，虽晚辈亦造门扣问。郡文学以礼延置之，数日而归，曰：“向者违亲而赴金华，为道故也，今又安能舍亲而为人耶？”。
　　程伯荣字良弼，古田人。与王龟龄、沈有开、傅子渊皆友于朱文公。县志龟龄、有开、子渊俱不言姓，考之《晦庵文集》，文公与此三人皆有书往来，龟龄即王十朋，有开沈姓，子渊傅姓名梦泉。伯荣所与为友者，盖即此三人也。
　　潘植字立之，怀安人。父滋，贡于乡，为李樗、林之奇高弟，黄干尝受学焉。植以父命与弟柄往武夷从朱文公游。工于文，不赴场屋，励志前修，专以务实为己为本，师友交称之。
　　蒋康国字彦礼，古田人。尝从朱文公讲论文公《楚辞集解》，凡楚集皆质之康国，学者称“鼎山先生”。
　　陈舜申字宋谟，连江人。七岁能属文，淳熙中举进士，历衡阳秭归教授，累迁知漳浦县，有惠政。入为著作郎，兼侍右郎官。轮对，以“正心任人为先，直而不讦”，上皆嘉纳。由是有忌之者，遂主管武夷冲祐观。起参议淮阃，未赴卒。舜申以学问淑后进，以行义率乡里，以节操立朝廷，以义方教子孙。所著有《易鉴》、《语孟中庸大学集解》，《□□发微》、《审是集》、《兵文订解》及《高斋文集》。
　　陈缜字师文，罗源人。淳质有守，少慕伊洛、考亭之学。召试礼部，对策，独以“正心诚意”为说，俱见黜。后以时务对，遂擢第。及廷试，慨然曰：“今得对天子之庭，可负所学耶？”复以“正心诚意”对，始终发明伊洛之旨。孝宗见其策，擢为特奏名第一，赐同进士出身。
　　陈德一字长明，舜申之子也。幼聪敏，经传子史百家之书，靡不通贯。绍兴中擢进士第，寻试教官，中首选，分教京口，官终朝请郎，知宜州。卒之日，家无余财，惟余所著《易传发微》、《横舟文集》诸书板数千片而已。德一兄弟四人，二为知州，二为知县。家以《诗》、《礼》相承，异世同爨，为邑望族云。
　　林宪卿字公度，怀安人。从朱文公学，色温气仁，择言谨行。诲人必以义理，乡邻化之，皆循雅饬。其徒吴宗万、林士蒙俱知名早卒，宪卿后死无子，乡人即其所创存斋祠之。
