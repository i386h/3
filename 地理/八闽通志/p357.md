<!-- { "loadSidebar": true } -->
　　刘字仲偃。崇安人。第进士，历鄜延、真定帅。靖康中，以资政殿学士充河北宣抚副使。太原陷，召入觐，为京城四壁守御使，方将款师以缓虏谋，宰相沮罢之。及京城失守，始遣使金营，金人欲用之，曰：“偷生以事二姓，有死不为也!”方议立异姓，讽使为助，即仰天大呼曰：“有是乎？”归书片纸曰：“金人不以予为有罪，而以予为可用。夫贞女不事二夫，忠臣不事两君，况主忧臣辱，主辱臣死，以顺为正者妾妇之道，此予所以必死也。”使亲信持报诸子，即沐浴更衣，酌巵酒而缢。建炎初，赠资政殿大学士，累赠太师，谥“忠显”。重厚谨畏，至临大事毅然不可回夺。靖康死义之臣，与李若水尤著。
　　吕祉字安老。建阳人。宣和上舍释褐。绍兴中，知建康府，与吴若、陈充共议作《东南防守利便》三卷上之，大略谓：“立国于东南者，当联络淮甸荆蜀之势，今临安僻在海隅，移跸江上，然后可以系南北离散之心。”金人入淮，韩世忠退保镇江，祉乞亲御六师，车驾至平江，金人退却。寻以刑部侍郎充督府参议军事，加兵部尚书参谋军事。会统制官王德，郦琼不协，德既罢兵，祉亦旋密奏乞解琼等兵柄。语泄，琼大怨怒。既而有旨召琼赴行在，琼遂叛，执祉迫使趋刘豫，祉大骂不从，遇害。赠资政殿大学士，庆元间立庙赐额以旌其忠。
　　黄璘字邦美。浦城人。政和八年登第，除分水丞，改密州教官，再丞拱州襄邑。靖康元年，金人犯阙，分兵袭拱州，城陷，守臣死。虏据州治迫郡县吏役为向道，一郡风靡听从，独璘移病不出。虏趋迫急，璘遂赴井死。后事闻，诏赠朝奉郎，官其弟之为璘后者23。
　　翁延庆字德甫。崇安人。以父荫补官。靖康初，知聊城县，举义兵从王若讷等勤王，至京南薰门与金人血战，死之。赠朝散大夫，官其子世修。孙允明，登淳熙五年进士第。
　　魏孝友字移可。瓯宁人。卓荦不羁，弱冠入太学，应诏论时政得失，凡上十余疏，莫不鲠切。金人犯阙，钦宗被留，孝友作歌一篇，情辞凄惋，传播虏营。躬诣军前欲与粘罕辩，伏地两日不得达。傅亮勤王至阙，檄为幕府从事，慷慨请行迎高宗。比即位，授迪功郎，令定远。时群寇犯邑境，孝友出兵与之战，会邑僚先遁，孝友以孤军弗能支，遂死之。赠朝奉郎，官其一子。
　　魏行可字当时，瓯宁人。自幼机警，日记万言。甫弱冠，恒以立身扬名为孝子事。建炎中，以太学生应募见上，曰：“西郊多垒，卿大夫之辱也，臣不敢爱其死。”上亦呜咽久之，遂假礼部侍郎使金，因留不遣，尝语其属曰：“人谁无死？为国死犹生也。”乃遗书金人，警以不戢自焚之祸。金人逼其仕，不从，即仰天号恸，饮鸠而死。绍兴中，赠秘阁修撰，官其家四人，孙公寿韶州推官。
　　潘中字民极。浦城人。擢进士第，知长溪县。建炎丙午，二帝北狩，中拜诏涕泣交颐，见者皆为感恸。次日成诗五章，以泄忠愤，辞极凄惋。会建卒叶侬叛，中虑其迫境，团结民兵号“忠义社”以为之备。明年，贼势益张，宁德县令遗书告急，中寅夜赴之，冒险以战，遂为所执。寇闻其名，胁之使从，中叱之曰：“汝受朝廷给赏，养父母妻子，辄肯孤恩背叛，我恨不斩汝万段，肯与汝俱生耶？!”遂遇害。事闻，诏赠朝请大夫，官其二子。
　　刘纯字君锡。建阳人。少喜骑射，以父荫主簿沙县，绍定间调湖北帐干。时邵武寇刘定国等群起，延平、旴、抚、泉、漳之间民罹其毒。纯道闻群寇迫近乡邑，归散家财，招募义勇，为讨贼计。樵守王遂请于朝，命纯知邵武县。纯将所部兵，并收郡之散卒，由是军势大振，诏号其军曰“忠武”。建守赵访夫乞移其军往击贼，俘获甚众，安国亦就擒。翌日，纯率兵往招降下瞿贼，为贼所得，不屈死之。事闻，赠朝散郎。纯之族谥“忠显”，子羽“忠定”，珙“忠肃”，领“忠简”，纯封“忠烈”，是谓“五忠刘氏”。
　　朱浚字深源。文公曾孙。累官吏部侍郎。元师至福安府，王刚中以城降，浚不屈死之。
　　徐梦发浦城人。嘉熙二年，与兄华老登进士第，累官至朝议大夫、广东招捕使。居官二十八年，平恕仁慈，未尝一息忘忠孝，凡讨捕所至，靡不望风来附。丙子岁元兵下江南，梦发守仙霞，袭兵猝至，左右众溃，独踞坐大诟，遂遇害。唆都闻之，诛其为害者数人，特举其子义，授以平安军同知。(已上俱忠烈。)
　　王佐才字昌辅。崇安入。少游邑庠有声，善谈兵法，尤精于弧矢。建炎间，范汝为窃发，佐才总义兵御之。后建阳弓级王延胜等聚众剽掠，佐才为先锋讨平之，以功补承信郎。后为吉州水军统领，与胡义战中流，舟坏而殁。吉人为之立庙。子伯宽以父泽补官，终钦州巡检。(死难附。)

 〔元〕
　　彭九万字好古。崇安人。德祐元年，为太学生，上书言贾似道误国，书入不报。元至元二十年，黄华倡乱，时九万客县之石臼里中山，寇以兵胁使从己，九万斥之曰：“大命在皇元，鼠辈可逆天乎？吾岂汝徒也!”卒遇害。九万工辞赋，或谓其有楚骚之风。
　　叶景仁字天德。松溪人。少孤，重信义。至正壬辰，由政和县尉升浦城尹，奉省檄讨政和西里寨寇。值岁饥，出家资饷兵，率先入南里，遇贼邀击败之，擒戮渠魁，抚其胁从者俾归生理。次日进攻贼巢，抵西里蛟龙桥，贼悉众来拒，景仁复战败之，乘胜深入，后援不继，为贼所执，断其右膊，大骂而死。
　　张昇建阳人。以神童举入胄监，官至江西儒学提举。至正戊戌，陈友谅据豫章，追取诸司印，昇乃投其印于井，不食而死。(已上俱忠烈。)

 孝义
 〔唐〕
　　刘常建阳人。父丧，庐墓七年，有灵芝两茎生庐前。建中元年，刺史陆长源、观察使常衮以闻，诏旌其门，赐粟帛，改其里曰“忠孝”。

 〔宋〕
　　杨倚字永年。亿之弟。第进士，真宗以亿故，特升甲科，历开封府工曹。遭母兄之丧，痛念骨立，归凄故庐，不复从官，州里高之。
　　郭周孚字仲先。建安人。事母至孝。熙宁间，调湖州德清簿，迁闽县令。尝游苏轼之门，声誉籍甚。居母丧，哀毁笃至，既葬，庐墓三年。郡守欲以八行荐，力辞。服阕，以朝散郎通判兴国军。子择仁登第。
　　张以中瓯宁人。仕至都提举。生事既尽孝，及父殁讣至，哀毁逾礼，自以亲老在堂，宦游于外，且有厚禄，生不能为养，死不得就敛，遂不食，哭死道中。诏旌表其门曰“纯孝之家”。
　　胡渊字泽之。崇安人。少聪敏能文，长益强识。熙宁初，以亲老家贫，授学江浙。每岁终，度父母所须力能致者尽市归以献，退无私焉。后以母末疾，不复远游，即里闬教生徒，晨夕归省。每诸生馈食有甘，必持归以佐母膳，母怜其诚，为之强进，食蔬饮水，躬自安之。比其子安国入官，尽斥其俸以赡，兄弟之子又取而教之。后赠光禄大夫。
　　胡师徐字宗武。崇安人。于安国为疏属。博学通经，尤长于《诗》。绍兴中，第进士。幼失怙，事母尽孝，名闻乡闾，朱文公亦称其操行。母丧庐墓三年。以禄不逮养，竟不仕而卒。
　　雷觉民字将道。建安人。父将得官卒，其祖叹念不已，觉民誓必继父业。逾十年，第进士。调漳浦尉，甚有政声，改湖州司录。太守不以时给粮，诸军喧于庭，久不退，觉民喻以经制钱代给，后当积月俸为偿之，诸军感谢而去。知南华县，丁母忧，庐墓三年。后倅乡郡，未老丐祠卒。先是，于官所买婢从嫁，询知为宦家，遂辍女奁嫁之。尝有盗窃其妻之冢，觉民怜其贫，遗之以米，乡人称之。
　　黄昭武字世忠。简肃中之四世孙也。刚毅有勇。其祖自邵武徒瓯宁。德祐间，闽浙骚扰，饥馑相仍，邻郡人多相杀掠；昭武出粟赈其乡人，且告之曰：“若辈当以忠孝存心，与我戮力捍守一方以保身家，毋效彼猖獗，恐他日噬脐之悔无及。”众皆感其义，出死力以相守，无敢擅为非者，一方为之帖然。

 〔元〕
　　祖浩然字养吾。浦城儒家子。至元中，黄华盗起，政和官军剿灭之，还经浦城，掠其母以去。浩然才六岁，声问不相闻者二十又八年。至大间，福建帅府檄为书院长，将之任，忽有告以母在河南而不能名其地，遂悯然弃职，辞父往询之。间关数千里，足迹几遍河南，甫得于唐州之境，奉以来归。于时搢绅士夫贤其孝行，多为诗文赏之。
　　叶隽字良弼。松溪人。读书通大义，有孝行。祖母年高，足疾不能动履，隽与姊妙儒舁而起卧者五年。至正乙未间，父景仁死于贼，倾家资募壮士从间道入贼境，杀其渠魁，载父尸以还。事闻，授南丰州同知，力辞不拜，庐于墓侧，旦夕悲泣，芝生隧道。自号“湛庐樵者”。
　　林童字本初。浦城人。生于元季，三岁失怙，事母克孝。读儒书，敦信义，持身端谨，与物无所忤。乡有死丧无告者，即济以棺而敛之，人咸高其行义。
　　徐添禄字仲贵。浦城人。世读书尚义，至仲贵尤乐施予，尝制良药以疗病者，多所存活。性恬淡，不乐仕进。邻有郑姓者，家素饶于财，尝有白金一缶窖于地，人无知者，既死，徙他所，故庐就弊，而沟渠壅塞，暴雨水四溢，仲贵患之，因浚渠掘地，得前所窖金，即召其子归之。后季子奇仕至广东右布政使，人以为积德之应。

 〔国朝〕
　　叶彬字允均。建安人。父浚，永乐丙戌进士，知鄱阳县。一日公出，暴水坏廨垣。彬祖母令人撤板榜以权蔽。仇家发其事，彬母闻法当论死，欲以身代。彬时年十岁，即自诣官首实，得收赎。后都察院疑其狱，逮问拷掠再四，终始一词，甫得圣裁宥免。未几父卒，祖母亦故，彬与母同扶二柩还家。母誓不再醮，躬亲纺织以给彬学。后彬学有成，历六安、虞城二学教谕。
　　魏祖忠字邦直。建安人。自幼读书恒以古人自期。父康以丁产应广实仓斗役，亏粮法当论死，祖忠毅然别妻子诣官请代父罪。系狱岁余，典刑官至，将论决，忽遇恩宥得原免，人以为孝感所致。
　　杨伯安字文思。建安人。性敏能文。蚤丧父，事母孝，尤笃友于义。洪武初，有司尝以人材荐，伯安以母老不就。兄伯祥应斗役，亏粮罪当死，伯安请于母曰：“兄无嗣，而不肖有子，可以代兄死。”母泣，然其请，即诣狱，被械者岁余。临决日忽遇恩宥，乃得原。
　　胡本字贯通。建阳人。性最孝，尤精地理学。父丧庐墓三年，惟啜饘粥，茹蔬，乡闾称之。年四十五卒。郡守芮麟为篆其墓碑曰“孝子鞠庄先生之墓”，旌其孝也。
