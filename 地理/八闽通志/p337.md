<!-- { "loadSidebar": true } -->
　　陆祐字亦颜，侯官人。宣和中，举进士为莆田主簿，判湖广南路宣抚司，准备差遣福建茶盐司干办公事。所至尽心职事，察冤狱，有惠爱于民。生平不求荣进，或劝以治生，笑不答。酬酢世务，不随俗之好尚，不顾人之是非，率以《礼经》从事。居母忧，终丧，不忍去坟墓。尤刻意问学，读《论语》、《大学》、《中庸》、《尚书》，反复玩味，究其旨。归，既老里居，士大夫状其学行，乞添差教授，本州帅叶梦得以闻，从之，命下而卒。
　　王益祥字谦叔，闽县人。淳熙中进士及笫，调桂阳军学教授，与知军陈傅良、监赡军酒库吴猎相友善。绍熙中，转建康府学教授，与知郡张杓、安抚司干官游九言为宾友。修学校，增生徒，土风丕变。后以傅良、杓等荐，历监编修说书，出知宁国，改处州。时严伪学之禁，因丐祠去。号“止轩”。后迁江东提刑，以里人陈自强居相位，引嫌归。
　　吴季发字宗勤，与伯兄起岩同领淳熙十六年乡荐。初为司户参军，籍籍著声称。历秘书省正字、秘书丞、天章阁待制兼右司谏。喟然叹曰：“吾亲没矣，国势亦已危矣!今奸邪据位，吾不能移事亲者以事君，而窃禄不去，宁无愧乎？”遂上章引退终其身。
　　林子冲字通卿，之奇从子也。学问德业有声乡里间，士宗之者数百人。淳熙中登进士第，初为南丰簿，邑民颂之，尤为邑令陈芾所器重。时郡守陈岐欲修二陈《礼乐书》，以子冲大儒之后，延以特榻；子冲随文释义，补阙订讹。书成，周必大、杨万里皆称其精密。调将乐丞，未上，留旴摄郡太学。丁外艰，徒行扶柩归葬。以哀毁卒，年仅五十又四。自号“云岫居士”。
　　林公玉字文振，连江人。年十三善属文，淳熙中擢进士第，调建武教授。郡初未有登第者，公玉精讲解，严课试，节浮费，创贡士庄，由是举进士者与内州等。郡人祠之于学。尝校文怀泽，其郡守怙权黩货，以私意嘱公玉为取士，公玉指誓天日，义不为屈。终于太学博士，自号“双涧”。
　　苏大璋字颙主，古田人。父鸿以阴德闻。大璋少颖悟，年十三通《周易》大义。庆元中，登进士第。嘉泰中，邑大水，民居垫溺，重以饥馑，大璋上书乞常平使者苏霖躬临赈济，民赖以活。为道州教官，以阐扬正学为己任。召试馆职，除秘书省正字，累迁著作郎，转对力言禁锢伪学之非，忤大臣意，遂累章丐外，知吉州。归，自号“双溪”。
　　高子升字子云，古田人。嘉定初举进士，分为宁尉，累迁泉州佥判兼南外宗正簿，以朝请郎主管崇道观，致仕。静退之风，清修之操，皆足为后辈典刑。
　　章孝参字鲁士，古田人。淳熙间，补大学弟子员，淳祐中以舍选登第，授德庆府教授。有文行，好奖劝后学，不喜浮躁。洪天锡尝称为大雅君子，又尝语人曰：“规行矩步，玉质金声，章君是也。”
　　刘琛字文璧，福清人。文行雅正，诗赋尤工。不慕仕进，居乡以举子业授生徒，多擢科第显于时者。尝与樗庵先生讲学论道于江山平远楼。乡人重之，虽私相与语，亦称“二老先生”云。
　　李友直字直之，古田人。世以诗书礼义教授乡里，岁率六七十人，无贫富贵贱，随其贤愚大小而启迪之。家贫人所不堪，而友直处之恬然。父亡，事继母以孝称。

 〔元〕
　　郭隚字德基，长乐人。父正子，宋绍定中进士，教授廉州，著《春秋传论》十卷，号“存斋先生”。隚幼孤，弱冠已为人师。至元中，郡举遗逸，授以泉山书院山长。迁兴化路教授，改吴江州，再调兴化，未行卒。学者私谥曰“纯德先生”，程钜夫为墓铭。隚为人疏通慷慨，谨简易直，为子为父孝以慈，与人交弥久而孚。谈经明白统贯，不刻凿以为异。其诗若文，和平沉深，不琢镂以为工。《四书》、《易》皆尝有述，其杂著曰《梅西先生集》，凡若干卷。
　　陈仲文字奎甫，长乐人。元季隐居山林，号“乐樵子”。嗜学，能词章，孝友尤笃。尝与族子洁建书堂于蓝桥林壑中，以程朱之学倡其乡人，名曰义学。国朝洪武中，以子辅恩封丰润知县。

 〔国朝〕
　　钟耆德字元长，闽县人。少好学，孝友出于天性。家贫不娶，教授生徒以养亲。晚年经至正之乱，旧业荡尽，每以甘旨不充为恨。亲没哀毁几灭性，与二弟顺德、明德处，怡怡如也，其先本郑姓，耆德承父命，每欲为钟氏求同姓立后，而己乃归宗，以力不逮，乃作《纪源录》以示其后人。耆德清修苦节，其学博极群书，其诗文诨雄严整。所著有《自省录》、《养正集》等书。明德字叔远，清词懿行，与兄齐名。
　　郑旭字景初，闽县人。洪武中，以学行荐为国子掌仪。上幸太学，亲选才德兼备者十人以傅东宫，旭居第二。后以飞语谪吏云南二十余年。三十二年，以明经荐，起为高安县学训导，卒。旭居家孝友，与人交有信义，一时名士如王、林志辈皆敬礼之。其学于五经俱尝涉猎，所著有《诗经总旨》、《初学提纲》、《咏竹稿》等书，藏于家。
　　林兴祖三山人。洪武初从父宦游，遂家潮之海阳。为人简重。少有大志，著学不辍，事母至孝，后以才行举。历官工部郎中、广西参议，调交趾，卒。所著有《棠阴清趣集》。
　　郑阎字公望，闽县人。永乐中登进士第。自乞典学校，遂授安陆州学正，改无为州，迁广信府学教授。所至师道尊严，作人为多，致仕，卒。阎性质直刚毅，嫉严不少假借。居官三十年囊无余资。其学精于《礼记》，旁及子、史、医、历之书。时与林志齐名，有《抑斋集》。
　　严烜字熙叔，怀安人。永乐中，以楷书预纂修，例授八品秩，辞乞归养。卒业后登进士，拜监察御史。奉命按山东，岁旱民饥，奏蠲其科税，大发仓廪以赈之；复按畿甸及四川、河南，皆有声称。升浙江按察司佥事。处州徐子举作乱，连坐者五十余人，烜悉散遣复业。侍郎成均奉诏考察庶僚，有毁之者，遽送吏部改职。烜遂陈情乞典学校，以便养亲，除金华教授，卒。烜性至孝，少时祖母陈疾笃，每夕祷于北辰，求以身代，且刲股肉和粥以进。居官三十余年，屋不增一椽，业不增寸地，士大夫称之。所著有《师韦斋集》，藏于家。
　　李骐字彦良，长乐人。永乐中乡试第一，举进士复第一，初名马，文庙亲改今名。为人耿介有气节，不肯媕妸依随。仕终翰林修撰。
　　孙芝字挺秀，连江人。宣德中以国子生授庆都县知县，升沔阳州知州。时有建议欲删削孟子书者，芝上疏极论，以为不可，其言遂不行。
　　林钝字叔鲁，闽县人。永乐中领乡荐会试乙榜，授常山县儒学训导。常山科第久乏，钝严立教条而勤训督之，终其任，登贤书者凡八人。迁宁国县儒学教谕，立多所造就。尝典湖广、江西文衡。其在湖广时，有士子馈之金求预荐者，钝白于有司，正其罪。及卒，常山、兴国二县志皆著其贤。三子曰清源，曰泮，曰浚渊，俱登进士第，遂以清源恩赠工部主事。所著有《说铃》、《余响》等集，藏于家。

 风节
 〔宋〕
　　郑侠字介夫，福清人。冶平中随父官江宁，闭户苦学，王安石每称奖之。登进士，调光州司法，感安石知己，思欲尽忠，秩满径入都见安石，言新法不便，安石不答，侠退不复见。久之监安上门，安石犹使其子男来语，欲辟为检讨，更命其客黎东美谕意，侠正词拒之。时久不雨，侠见饥民妻子流离困苦之状，因绘为图及奏疏上之，且云：“如陛下行臣之言，十日不雨，即斩臣以正欺君之罪。”神宗反覆观图，长吁数四，翌日蠲放新法凡十八事，越三日，大雨，安石上章求去。吕惠卿执政，新法尽复，侠又上疏论之，仍取唐魏徵、姚崇、宋璟、李林甫、卢杞传为两轴，题曰《正直君子邪曲小人事业图迹》。在位之臣与之暗合者，各以其类，复为书以献，竟为小人所忌，屏逐终身。绍熙初，赠朝奉郎官。其孙嘉正为山阴尉。嘉正官终知建昌军。
　　陈蔡闽县人。徽宗时试上舍优等，蔡京预籍元符上书十八人，蔡其一也。
　　梁岩老字允济，初名汝霖，永福人。政和中擢第。金人犯阙，岩老佐尚书蔡懋守京城北壁有劳。明年，金人再犯阙，岩老奉使虏中，虏幽之荒寺，月给以饮食，食余辄私晒之，复留饮阴渍其壁。既而所渍壁坏，乃挟余粮夜遁，日则伏草莽，夜则望星纬南行，竟全节而归，时建炎初元也。上嘉其节，除直秘阁，知泉州，方欲大用而卒。
　　翁熙载名绩，以字行，福清人，宣和末，诣阙上书，言夏人无故请和，金人纳款，赵良嗣、董才来降，妄生边隙，乞斩二人，以笃信好。不报。遂飘然南归，老于沧洲之上。熙河帅刘平仲死于战场，而上不之知。熙载以诗哭之曰：“千里寒沙迷白骨，一番新鬼泣黄云；偷生同恶终相蔽，安得忠诚达圣君？”时蔡京当国，闻此诗者皆服其直。所著有《天山十议》。
　　陈刚中字彦柔，祥道之侄也。慷慨挺特，有志事功。建炎初举进士，官迪功郎。绍兴初上书，言“民力凋瘵，国用匮乏，愿罢冗食，去虚文，以定邦用。”迁太府寺丞。应诏上封事，主议恢复，忤秦桧意。同年胡铨以鲠切得罪贬昭州，刚中作启贺其行，有云：“屈膝请和，知庙堂御侮之无策，张胆论事，喜枢庭经远之有人。”又有云：“知无不言，愿借上方之剑；不遇故去，聊乘下泽之车。”遂与张九成等七人同谪，差知安远县，士论惜之。有诗云：“同日七人俱去国，何时万里许还家？”刚中至县，适有岭寇之扰，究心招抚，感瘴而殁。其妻子扶柩葬于杭州龙井山风篁岭沙盆坞。
　　陈璟字景玉，连江人。补太学生。绍兴间金虏败盟，朝廷擢用张浚都督江淮，虏不敢犯。及逆亮授首，虏酋继立，宰相汤恩退议增币讲和，王之望、尹穑附之，相与诋浚，浚遂罢。璟与同列张观等诣阙上书，乞斩思退、之望及穑以正典刑。三人亦皆罢。璟气宇英迈，才行卓荦，当时执弟子礼者百余人，皆名流也。后覃恩授贵州文学。
　　郑鉴字自明，号植斋，连江人。乾道间补太学生，扣阍言鞠继事。淳熙初，两优释褐，除太学正。入对，上谓龚茂良曰：“郑鉴议论甚切。”遂召试馆职对策，论大臣权倖德行其说1，上又谓辅臣曰：“郑鉴策甚可取。”除校书郎，迁著作郎，权郎官。屡引对，言时政，时相恶之，遂屡丐外，出知台州。陛辞，札凡七上，上为之改容。及辞，东宫太子语之曰：“前后讲论无知侍讲切直。”后卒，朱文公祭文有云：“伟哉!自明之为人，凛乎有古争臣之风，求之近世，则措之邹、陈之间而无怍者也。”(《方舆胜览》以为莆田人，误。)
