<!-- { "loadSidebar": true } -->
　　何诚兴化县人。正统间由太学生任凤阳府虹县知县。廉正恺悌，不尚威严。每诣村落，教民筑堵植桑，民以赖其利。后以疾卒，囊橐萧然，虹人共买棺殓之。妻南京人，舁其柩以父家即葬24。虹人思之，迁柩还葬于县之山川坛右，复建祠祀焉。

 道学
 〔宋〕
　　林光朝字谦之。莆田人。壮岁闻吴中陆子静学出于尹焞，因往从之游。自是专心践履之学，言动必以礼。南渡后，以洛学倡东南者自光朝始。平生未常著书。惟口授学者，使之心通理解。其言曰：“道之全体存乎太虚，《六经》既发明之，后世句解固已支离，若复增加，道愈远矣。”又曰：“日用是根株，言语文学是注脚。”隆兴初擢第，乾道召对论近习，出知永福县，大臣论荐不已，召试馆职，迁著作佐郎。张说除枢密，独不往贺。淳熙中为中书舍人，谢廓然由曾觌得赐出身入台，光朝封还除目不草制，改工部侍郎，卒谥“文节”，学者称“艾轩先生”。门人黄刍，字季野，志行高古，同游士自刘夙、刘朔、林亦之而下皆推让焉。一第而夭，竟止怀安县丞。
　　黄士毅字子洪。莆田人，号壶山。徙居吴。幼知嗜学为向上事业。方庆元诋诽道学，士毅徒步趋闽，师朱文公，命日观一书，夜叩所见，告以静坐勿杂，唤醒勿昏。居数月，投以《大学章句》，终其身从事于斯。著述甚富，类注《仪礼》、撰次文公《书说》七卷、文集一百五十卷，又因语录成言，分门序次为《语类》一百三十八卷。尝言：“孔、孟之道至周、程而复明，至朱子而大明。”识者以为知言。
　　陈宓字师复。号复斋。俊卿之子。少从其兄守定同游朱文公之门，已而友潘柄、黄干诸贤。以父任补官，嘉定中监进奏院，轮对，言：“宫闱仪刑有未正，朝廷权柄而有所分，政令刑赏多舛逆。”又言：“人主之德贵乎明，大臣之心贵乎公，台谏之言贵乎直。”补外历南康军、南剑州，所至每为民立久远之图。除直秘阁奉祠。理宗初，李燔、真德秀皆荐宓宜在言地，最后三学生又请起之，殁已阅月矣。端平更化用言者，追赠直龙图阁。宓尝为《朱墨铭》，谓朱属阳，墨属阴，以验理欲分寸之多寡。与干及燔同入庐山，盘旋玉渊、三峡间，俯仰文公旧迹。家居作仰止堂，像文公于中，又筑沧州草堂与诸生讲学。干暮年论当世志道之士：真德秀、季道传及宓三人而已。所著《论语注义问答》、《春秋三传抄读》、《通鉴纲目唐史赘疣稿》。

 儒林
 〔梁〕〔陈〕
　　郑露字恩叟。莆田人。梁、陈时卜居南山，与群从、庄淑构书堂于其间，号“南湖三先生”。郡人业儒自露始。(按：宋叶适志郑耕老墓，刘克庄志郑浚甫墓，及国朝方时举《人物志 郑济传》俱称露为太府卿。又按《方舆胜览》及《莆阳旧志》皆以露为梁、陈时人，而郑氏子孙又谓露实生于隋季，至唐官至太府卿。盖其祖昭自梁时入莆，已尚诗、书，至露而始著，故推本言梁时也。)

 〔唐〕
　　林蕴字复梦。披之子。贞元中明经及第，复应贤良方正科，为四川节度推官。刘辟叛，蕴切谏，辟令以刃磨其颈，胁之使服，蕴叱曰：“死即死，我颈岂顽奴砥石邪？”辟知不可屈，释之，斥为唐昌尉。李吉甫、李绛、武元衡为相，贻书讽以六事，皆当时极弊。沧景程权辟掌书记，权上版籍而军中挟权拒命，蕴为陈大义，权乃得去。迁礼部员外郎，终邵州刺史。

 〔宋〕
　　黄君俞字廷佥。莆田人。问之子。试开封府第一，已而四黜于礼部，以大臣论荐，召试舍人院，除国子监直讲，改馆阁校勘，有《尚书诗周礼春秋关言》及《泉书》十卷。
　　方元寀字道辅。莆田人。峤从子。少与程颐同游润学，书问往复至数十纸，有曰：“足下非混俗之流。其志道之士。”又曰：“老夫怕执笔，非吾故人不复作此书。”仕终宣义郎、威武军节度推官。
　　郑厚字景韦。兴化县人。文辞高古奥博，议论自成一家。绍兴五年礼部奏赋第一，调广西提举司干办公事，言者以厚少年著书，若李觏于孟氏之书有所不合，以是不调者十年。迁昭信军节度推官，终湘乡县令。晚岁削去彖象文言大传为存古《易》，学者称“湘乡先生”。厚名重当时，廖刚且欲荐之，既又以其不主和议而止。厚尝论“贬不可惩，胜不可狃”，识者以为名言。
　　郑樵字渔仲。厚之从弟，隐居夹漈山，博学强记，搜奇访古。遇藏书家必借留读尽乃去，过目不忘。为经旨、礼乐、天文、地理、虫鱼、草木、方书之学，皆有辩论。绍兴中，以荐召对，授枢密院编修官。金人犯边，樵策其酋必毙，已而果然。所著书凡五十八种千余卷，又有《通志》二百卷。
　　方翥字次云。元寀之孙。从兄略为广东转运副使，作万卷楼储书千二百笥，语翥曰：“次云才性，不出户十年，可移吾书入肝膈矣。”翥既第，不涉仕途凡十八年，尽读之。敬事盐官施廷先，而与陆子静、林光朝为友。朱熹过莆谒翥，甚礼敬之。官至秘书省正字。仙游陈昭度与光朝、翥友善，自号“西轩子”，为藤州教授，以致知谨独教学者，终长乐令。
　　黄补字季全，号吾轩。滔之后。绍兴中，从父官游惠州，得永嘉陈鹏飞师友之。已而以其学教授于乡，及门者数百人。时林光朝讲学城南，补在城东，几与齐名。官至高要县尉。有《九经解》、《论语人物志》。
　　郑耕老字榖叔。绍兴中第进士。调明州教授，为诸生讲说，恒在科举之外。学舍经女真焚荡，乃更营。从臣以通经术荐，召对因言25：“太祖尝谓赵普曰：‘天下何物最大？’曰：‘道理最大。’知道理为大，则必不以私意而失公中。”孝宗亲擢国子监主簿。有《周易洪范中庸解》。
　　蒋雝字元肃。仙游人。号朴斋。绍兴中登进士第，为泉州教授。尝撰《时政十议》，王十朋见之叹曰：“经世之文也。”淳熙中知通州，作三贤堂，以励多士也。
　　苏权字元中。侍父洸官宾州，因学于张栻。淳熙中登第。历梧州推官，调福州教授，改秩，知余干县，终辰州守。有《春秋解》三卷。子国台，从潘柄讲学。
　　方壬字若水。元寀曾孙。淳熙中游太学，往返建安必参谒朱熹，至必留月余。擢第为漳州长泰簿。时熹为守，辟壬主学，条上讲说、课试、差补等十事，熹令诸邑仿之。每见民间疾苦，悉别白为熹言之。后熹召还，出《大学章句》俾刊示学者。
　　方士繇字伯谟。莆田人。会曾孙。父丰之，仕至监方国镇，朱熹称其诗豪壮。士繇少孤，依母家邵武吕氏，已而徙居崇安，从熹游。聪明绝人，持以谦厚，尝累试场屋不利，弃举子业，专以讲学授徒为事，六经皆通，尤长于《易》。绍熙间，熹之门人有至行在者，公卿延致惟恐后。士繇在远闻之，曰：“异时必为学者祸。”未几，伪禁果作26。又尝劝熹少著书，以熹教人读《集注》为未然。其忧深思远类此。所为诗尤温润，有《远庵集》。
　　郑可学字子上。莆田人。济从曾孙。号持斋。从学朱熹，以禀性卞急，力于惩忿上做工夫，久之，最称得熹精要，面命问答，率前贤所未发之旨，四方来学者，熹多使质正焉。熹知漳州，延置西塾，其后删定《大学》一编，曰：“此书欲付托得人，惟子上足以当之。”前后三奉大对，晚以特科调衡州司户。著《春秋博议》十卷、《三朝北盟与□》一卷、《师说》十卷。初，可学在临安，欲往见陆子静，或云：“吾友方学不可见，归必学参禅。”可学以此遂止。朱熹颇是之。
　　方耒字耕道。莆田人。元寀曾孙。少孤贫苦学。游建安，参谒朱熹。乾道中登第，为善化尉。因见张栻，栻深喜之，谓世之可与共生死同祸福者，耒一人耳。后栻帅荆南，奏耒及游九言为属，曰：“是二人，能攻臣过失。”历仕，著廉直声。终连江令。
　　黄钟字器之。兴化县人。号定斋。从陈昭度游。乾道中登第，待次德化尉，讲学授徒，里人服其教。调漳州录事参军。平生喜著述，有《周礼集解》、《荀杨续注》、《杜诗注》、《释史要》诸书。
　　方大壮字履之。适侄孙。少好学，不践场屋，专心求道。朱熹至莆，大壮举所学就正焉，得其亲传面命之懿，日与同志话明。自号“履斋”，熹为书其匾。子大东，孙澄、孙会、孙公权，玄孙德至，连四世登科。
　　郑鼎新字仲实。仙游人。从黄干、杨复游。嘉定中登第，知晋江县，为守臣真德秀所敬礼。邑人像而祠之。著《礼学举要》、《礼学从宜》二书。
　　陈沂字伯澡。光祖之子，笃志紫阳之学，以父命从北溪陈淳游，而又遍参当世名儒硕士。尝名其书室曰“贯斋”。淳为之记。官至新州推官。著《大学论语说》、《读易记》等书。
　　谢升贤字景芳。仙游人。号恕斋。与陈沂为友。端平中登第，官至循州兴宁令。漕使方大琮、提刑杨大异皆荐升贤宜充师儒之选。有《太极图西铭中庸大学解》刻于濂泉书院。
　　陈均字平甫。俊卿从孙。安贫力学，以累举当奉入对，不就。参稽宋史及司马氏《稽古录》、徐氏《国纪》、李氏《续通鉴长篇》诸书，用朱子纲目义例提要备言辑成《宋编年举要》、《备要》二书，起太祖建隆庚申，迄宁宗嘉定甲申，凡八十八卷。端平初，时宰言于朝，下福州取其书，赐迪功郎，不受。
　　刘弥邵字寿翁。夙之子。中岁弃科举，务向上，事业行义为乡先生。家贫食于学，晚舍去，并学俸却之。郡守杨栋即学创尊德堂以处弥邵，仅一至。后栋使本道，又论荐于朝，未报，卒。有《易稿》、《汉考》、《读书日记》诸书。学者称“习静先生”。
　　方之泰字严仲。壬之孙。绍定中第进士。历英德府教授，课试略如中州，士习一变。方大琮为闽漕，辟幕府，与洪天锡、徐明叔号“三贤幕”。迁知长溪县，以邑前辈杨楫、杨复及师儒黄干并祠焉。汰庠序冗职，增弟子员。民间诉米价重，取例钱尽蠲之。终袁州通判。尝裒拾其外祖林光朝遗稿为二十卷。
　　黄绩字德远。滔之后。初游淮浙，遍参诸老，已而从陈宓、潘柄游。及宓、柄卒，率同门友筑东湖书堂，而请田于官祀之。读约聚讲如宓、柄规约，由是学者皆就正于绩。郡守推入尊德堂以继刘弥邵，又辟充涵江书院山长。绩以“独不惧”名斋。所著有《四书遗说》、《近思录义类》。
