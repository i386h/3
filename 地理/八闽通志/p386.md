<!-- { "loadSidebar": true } -->
　　谢师稷字务本。邵武人。淳熙中，为福建提刑，建、剑、汀、邵民苦敷盐之弊，按法除之，又为奏免输铁叶钱。秩满再领漕事，凡盐之利害悉罢行之。郡有岁输军储斛面，已免征，时守以经费不足，将复之。师稷请于朝，岁增运盐二纲以助用，得不复。改知明州兼沿海制置使，召为右司郎中，以集英殿修撰知平江府。樽节浮费，未满岁积四十万缗。城坏，遂请以所积缮完之。子如圭，字德新，绍兴乙卯第进士，太常少卿。孙源明，绍兴庚辰进士，成都路安抚。
　　吴璋字南玉。光泽人。知韶州，蛮夷从化。子南老，有孝行，知广州。孙汉杰，以廉直称，知贺州。
　　张敦义字行可。建宁人。绍兴甲戌第进士。授醴陵尉，以清廉称。调衡州司理，多所平反。有尉获盗未应赏格，乃罗织平民以充数，敦义被宪檄阅实，兼得其状。宪与尉同里，讽使苟同，不从。宪怒，欲劾之。敦义毅然曰：“天可欺乎？吾宁以一官易数人命。”平民竟获免。同县丘哲，字元明，绍兴丁丑第进士，苦学清修，为汀州司理，终通直郎。
　　廖复之字仁叔。建宁人。倅宜州，结约罗蛮，谕以大义，诸蛮翕然听命。
　　上官端义字方叔。邵武人。以荫为惠安簿，催科示民以信，民自乐输。调袁州司法，适岁饥，被委发粜，民或有不足于直，为出己资补之。迁建安县丞，摄浦城、瓯宁二邑，皆有惠政。
　　上官粹中字德厚。均再从曾孙。喜义而嗜学。隆兴初，以累举试策入第14。调武冈军佥判，在官以长者称。零陵有重囚狱久不决，粹中往推诘，片言而定，囚感服，更无变辞。秩满，知增城县，勤恤民隐，奖进士类，重农桑之劝，抑催科之严。漕使林光朝上其治行于朝。
　　上官贲字济叔。邵武人。嘉熙五年，该恩15特赴廷对，调浮梁县丞，郡以事送委予决，尽得其情，陂塘渠堰多所修筑。迁贵州推官。致仕手不释卷，岁散囷禾以济贫族。
　　俞闻中字梦达。邵武人。从学朱熹。登淳熙八年进士第。累官知黎州，悉意抚字，民夷感恩。
　　吴炎字济之。邵武人。绍熙初擢进士第。开禧初，自武学谕迁太学博士。时韩侂胄擅朝，炎丐外，通判建宁府。嘉定中，知江阴军，陛辞，极言楮法之更，大失人心，又乞复祖宗治贼吏旧法。至郡宽征啬用，以其余力葺郡学贡闱，缮黄田闸，溉民田。改兴化军，先教化，崇礼逊，政绩甚多。终更奉祠，卒。李方子为状其行，而刘克庄志其墓，谓其与叶武子出处略同云。
　　上官基字仲立。以曾祖恢遗泽补官。监建康仓，留守范成大称其修谨明敏。迁衡州推官。赵丞相汝愚谪零陵，沿途州郡迓送者皆获谴，及至衡阳卒，两台州司略不敢与营办，基无雅素，独往驰驱，讫事悉如礼制。守钱鍪尝上其治于朝，累迁提点铸钱司检踏官以卒。葬时汝愚子崇度适守邵武，临穴哭奠。子铨，好学能文，补登仕郎。
　　李东字子贤。纲族孙。受学朱熹，号精敏。登绍熙进士第，为庐陵簿，秩满，周必大饯以诗云：“地跨江闽秀气兼，玉成界尺直方廉，西曹久处习凿齿，高士惟知孙子严。”迁知万安县。黄干以书荐于漕使杨楫，乞委以事而观其能。
　　上官损字益之。恢从曾孙。少孤，事祖母以孝闻。博字工文。庆元五年特赴廷试，授汀州武平簿，创养济院以处贫病及行旅之无依者。有盗劫人，乃攀邻人分受其物，已诬服。会令以疾在告，被诬者泣以诉，损呼盗讯之，设方略与之辩白，诬者得释，调道州宁远丞，未赴，卒。
　　上官必克字复之。愔曾孙。幼孤，事母孝谨，笃学好修，庆元五年，以积举推恩监成都府都税务，钧察精明，洞烛情伪，吏无所容其奸，以是课额增羡，视常岁十倍二、三。诸司荐其材行，调泉州录参，卒。
　　萧舜咨泰宁人。第庆元五年进士。刚介特立，所至有声。为江西提刑，人服其严。
　　上官谧字安国。悟之孙。从朱熹游，以祖荫授会昌东尉，调永州推官。简易不深刻求，人怀之。迁四会令，卒。
　　黄棨字肃甫。中之孙。父瀚，司农卿。棨嘉泰二年第进士，为靖州倅，即州学旁建作新书院，政暇授徒讲学其中，多所成就。官至工部员外郎。子熙，知高州。
　　赵善佐字佐卿。居邵武。以宗室子试有司连中，授将乐丞，累官知泰州、常德府、赣州。奉法爱民，以勤俭自约饬，不妄费公帑，干请无所应。在赣逾年卒，民哀思之。善佐尝受学于张敬夫，而又从朱元晦游，有《易疑问答》。

 〔国朝〕
　　谌贱生邵武人。洪武中以国子生授岳池县典史，与知县王佐进须知坐事下狱，耆老二十余人诣阙诉二人廉介，且役均民安，勘问果如所诉，遂赐衣靴、筵宴以旌之，复其官。寻用荐，擢四川按察司佥事。
　　黄孟舟光泽人。初以材干授江浦巡捡。宣德初，应求贤举，擢慈利县令，廉能谨慎，爱民如子，民德之，及卒，肖像立祠记祀。

 道学
 〔宋〕
　　何兑字太和。邵武人。重和进士。调广西提刑司检法官。东平马伸抚谕广南，见兑贤之，奏为属，因授以所闻于程氏之说。且悉以平生出处大节告之。既而伸坐论时事贬死，兑归守其学不少变。绍兴中，为辰州通判，睹邮报秦桧自陈存赵之功，谓他人莫预，兑径取所辑伸事状达尚书省，以明伸移书伪楚斥使避位之节。桧恶其分己功，下兑荆南诏狱，削官贬窜16，桧死始复官。所著有《易传》。学者称“龟津先生”。
　　李郁字光祖。光泽人。深之子。幼不喜弄，坐立必庄。少长，从舅氏陈瓘游，逾冠见杨时请业，时妻以女。初，郁闻时言退而求其说，不合，乃独取《论孟》读之，早夜不懈，久之涣然有得，时深许之。时殁，郁以其学淑取后进。尝语其学者曰：“圣贤遗经读之又读，而于无味处益致思焉。至于群疑并与寝食不置，然后始当骤进耳。”绍兴中，宣谕朱异以遗逸荐，召对，陈当世大务，补迪功郎，除敕令所删定官。免丧，以秦桧用事，筑室邑之西山以居，因号西山。久之辟福建帅府机宜文字，卒。所著有《易传参同契》、《论孟遗稿》。
　　何镐字叔京。兑之子，承家庭源委，又与朱熹友善，讲辩精密，益有以自信，一意操存，言行相循，没身不懈。以父任补安溪簿，未赴，江西帅辟机宜，再调汀州上杭丞。治尚宽简，白罢无名征赋。部使者郑伯熊病，郡事不理，系者或至累月，乃檄镐佐其守，镐悉取文书阅视，得其情，持白守，决遣之，旬日皆尽。又以田税不均，贫弱受病，条其说甚详，他所补助者亦尽其力，而守顾不悦，镐即谢去。一时高其学行，多师尊之，而当路无知己者，竟循资调潭州善化令，将行而卒。镐清夷恬旷，廉直惠和，论经史时事简易条畅，尝匾其书堂曰“高远”以见志。有《易论语说》，熹谓可传者，又有《台溪集》数十卷。学者称“台溪先生”。
　　李闳祖字守约。光泽人。父吕，字宾老，于郁为从子，初从郁游而又见朱熹于庐阜。吕深于《易》、每言《易》在识时，权之以义，苟非真知义之所在而善言变，反害于《易》矣。有《周易义说》及《澹轩集》十二卷。闳祖早受学家庭，已而与其二弟同从朱熹讲学，笃志学问，强力精思，论义切实，熹置之西塾训诸孙，为编《中庸章句》，《或问辑略》。第嘉定辛未进士。调静江府临桂簿，提刑方信孺、漕使陈孔硕咸咨以史台事17。暇日诣学与诸生讲解，习丕变。辟古田令，改广西帅干，勤慎明恕，诸司论荐，改秩，未赴卒。黄干、李燔、张洽、陈淳皆敬重之。干尝祭以文，极称悼焉。自号綗斋，有《问答》十卷。
　　李相祖字时可。闳祖之弟。在朱门辩质详明，用心精切，尝以熹命编《书说》三十余卷。弟壮祖，字处谦，与闳祖同登第，调闽清尉，熹亦嘉其有志。真德秀尝以典刑人物荐之。
　　李方子字公晦。吕之孙。端谨纯笃。初见朱熹，熹谓曰：“观公为人自是寡过，但宽大中要规矩，和缓中要果决。”遂以果名斋。居家竟日危坐，未尝倾侧，对宾客一语不妄发。嘉定七年廷对擢第三，调泉州观察推官。适真德秀守泉，以师友礼之，郡政咸咨焉。暇则辩论经训，每至夜分。秩满，不肯援故事通书庙堂，久之，始除国子录。将选入宫，僚不少贬以希合，或指以为德秀党，论罢之。既归，学者群登其门。尝语人曰：“吾于问学未能周尽，然幸于大本有见处，此心常觉泰然，不为物欲所渎尔。”起家通判辰州，卒。所著有《传道精语》等书行世，真德秀、袁甫尝进其《禹贡解》，授朝奉郎致仕。弟文子，字公谨，绍熙中进士，历知绵、阆、潼州，亦从朱熹游，为学者宗仰。

 儒林
 〔宋〕
　　游烈字晋光。邵武人。幼以孝节称。从胡瑗学，官至职方员外郎，郡人知经学自烈始。
　　卢奎字公圭。邵武人。居大学作《毋我论》为众所推，号卢毋我。政和二年第进士，仕至江西运判。尝讲学于杨时18，所说洙泗言仁及忠恕一贯，皆的有味。晚寓黔中。有《笔录》十卷。
　　李珫字粹之。建宁人。学行为乡闾所推重，同县谢皓、谢黻皆受业其门。叶祖洽暨乡人列于朝者以八行荐，未受命而卒。有诗集行世。
　　李纯德字得之。诰之孙。光泽人。少治《周礼》兼左氏《春秋》，为文简古，不逐时好。诸弟尝问善人之道，曰：“临事而无阴据便利之心，斯可矣。”邑尝以民兵属纯德为制战阵击刺之法，以时阅习，甚有可观。今欲以闻冀其勋赏，纯德笑谢，人益高之。绍兴五年，以特奏恩将入奉廷对，先卒，朱子铭其墓，以“好德有常之士”称之
　　丘珏字玉父。邵武人。从朱熹学，有《主敬问答》。学禁严，遂谢场屋。
　　黄孝恭字令裕。邵武人。从朱熹学，治身严整，起居有常度，论著确实。
　　吴寿昌字大年。邵武人。初，谒佛者疏山，喜谈禅，后游朱熹之门，著《问答略》。尝论：“张栻、吕祖谦，以南轩非寿昌所敢知，东莱博学多识则有之，守约恐未也。”熹深然之。
　　刘炎字潜夫。邵武人。游朱熹之门，熹卒，祭以文，有云：“凛然若衔，驭之甚严，泰然若方，行之无畔，盖久而后得之，又何止流行乎四时，而昭示乎河汉？”
　　吕胜已字季克。父世居建阳，以尚书护合肥军，死义，敕葬邵武之樵岚，因家焉。胜已从张栻、朱熹讲学，熹为和《东堂九咏诗》。工隶书，得汉法。仕为湖南干官，历倅江州，知沅州，官至朝请大夫。自号渭川居士。
　　吴英字茂实。邵武人。绍兴三十年第进士。从学朱熹，有《论语问答略》。
