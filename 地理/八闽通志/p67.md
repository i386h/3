<!-- { "loadSidebar": true } -->
　　六鳌千户所城在漳浦县东南十五都。周围五百五十丈，阔一丈，高二丈五尺17，皆砌以石，东西南北各为门，而建楼其上，西北辟水门，女墙凡八百六十又五，窝铺十又五。(已上四城俱洪武二十年江夏侯周德兴创筑。)

 汀州府
 府城
　　唐大历四年，刺史陈剑迁筑今所。大中初，刺史刘岐创敌楼一百七十又九间。宋治平间，郡守刘均拓而广之，周围五里二百五十四步，基广三丈，面广三之一，高一丈八尺，浚三濠，深一丈五尺，引南拔溪水东流以绕之。辟六门，东曰济川，西曰秋成，南曰颁条，曰鄞江18，东南曰通远，东北曰兴贤。绍兴间，赣卒叛，郡守黄武增修。隆兴元年，郡守吴南老又增修之，为敌楼五百一十又五间。绍兴间，郡守赵充夫以土城缓急不足恃，欲甃以石，定议始于子城，岁甃一里，以及于罗城，未及就而去。嘉熙间，郡守戴挺复规划砖石，始事于颁条门，渐次甃之，又未及就而去。国朝洪武四年，汀州卫指挥同知王圭塞颁条门，改济川门为丽春门，改秋成门为通津门，改鄞江门为广储门，改通远门为镇南门，改兴贤门为朝天门，周城皆砌以砖石。城北卧龙山巅，创总铺一，周城创窝铺八十又一，为女墙一千一百九十又五，为箭眼八百一十又四。按旧志谓刘岐创筑郡城，与郡志不同。又谓治平间缮修，周一里二百九十一步，高一丈一尺，为敌楼二百一十一间，亦与郡志不同，未知孰是。

 宁化县城
　　周围二百八十步，为门四：东曰连岗，西曰通赣，南曰道爱，北曰朝宗。宋端平间，县令赵时19修辟，以石砌之，周围五百丈，改连岗门曰迎春，改通赣门曰通圣，改道爱门曰端平，改朝宗门曰朝天。宝祐间圮于水，遂废。

 上杭县城
　　宋端平间，县令赵时钺创筑。周回一百六十丈，转车激水，注为濠池，然覆以茅竹20，寻毁。淳祐间，县令赵希21更筑，缩其址而小之，复圯于水。宝祐间，县令潘景丑重加修筑，乃址以石，甃以砖，覆以瓦。元至正间颓圯殆尽。摄县事郑从吉拓其旧址，复筑之，周回五百一十五丈，高一丈，为门四22，各建楼其上。后亦圯。国朝洪武十八年，邑人钟子仁作乱，知县邓致中修筑，甫毕而贼至，民赖以全。久复圯。正统十四年，沙、尤寇至，无以备御，县遂为所破。景泰三年，知县黄希礼从邑民郑仕敬、孔文昌等议，奏请复筑，六年肇工。天顺六年，溪南阙永华乱，巡按御史伍骥、左布政使姚龙、按察副使钱璡、佥事游明同擒捕之，乃奏调汀州卫右千户所官军捍御其地。成化二年，巡按御史朱贤、右参政许振、参议张雄、佥事牟俸、刘子肃以城狭不足以居军，乃命知县胡钺拆而大之。继而巡按御史余棐又委成于府同知程熙、通判吴桓，而以邑民唐纪等佐之。其后参政赵昌、副使何乔新、佥事周谟、都指挥吴杲又经划其所未备者，八年始讫工，学士柯潜为记。周围一千四百二十四丈有六尺，基广二丈，南临大溪，砌以石，高三丈，东西北并砌以砖，高减于南三之一。濠广二丈，深半之。为门七：东曰昭阳，西曰通驷，南曰通津23，北曰迎恩，上南曰兴文，中南曰阳明，下南曰太平，各建敌楼其上，周城为守宿之铺凡三十又三。

 武平县城
　　宋绍兴间，使相张浚帅闽，遣官创筑。端平间，县令赵汝重修，周围二里八十步。为门三，东曰永平，南曰南安，西曰人和。后废。
　　武平千户所城在县西南二十五里。洪武二十年，广寇谢仕真作乱。明年，汀州卫指挥黄敏奉命讨捕之。二十四年，设千户所守御于此，始筑城以居军。周围三百八十九丈有奇，高二丈五尺，广三丈。为门四：曰迎恩，曰涌金，曰常乐，曰永定，各建楼其上，为守宿之铺凡三十。濠周围三百九十九丈有奇，阔三丈，深一丈五尺。

 清流县城
　　旧惟子城，周围二百丈，外无城而为门四：东曰迎恩，西曰登瀛，南曰平坡，北曰拱辰。绍兴间寇乱，县令郑思诚24始招集流散，筑城为守备计，岁久颓废。

 连城县城
　　宋绍兴间，县令江钦若25创筑。乾道间，县令杨立中26作三门：东曰朝京，西曰腾骧，南曰龙门，岁久颓圯。端平间，县令米巨宏因寇乱之余复筑。淳祐间，县令罗应可重修27，并作甕城，改朝京门为通京，腾骧门为秋成，龙门为薰风，后复废。

 延平府
 府城
　　周围七里一百八十步。宋元间，为门十又一：曰津门，在子城之东；曰开平门，在子城之南；曰延安门，在子城之西；曰崇文门，在子城之北；曰延平门，曰延清门，曰披云门，俱临溪；曰建安门，在城东；曰将顺门，在城西；曰通福门，在城南；曰延泰门，在城北。国朝为门九：曰建宁门，即旧建安门；曰炉坑门，二门俱在城东；曰上小水门；曰小水门，二门俱临溪；曰福州门，即旧通福门；曰西水门，即旧将顺门；曰西鹤门，即旧延安门；曰大北门，即旧延泰门；曰小北门，二门俱近山。自建宁门抵福州门，临剑溪；自州尼门抵西水门，临樵川；自西水门抵大北门，临山磵；自大北门抵建宁门，城壁袤延，环高岗之巅。将顺门俗呼为小南门。

 将乐县城
　　元至正四年，漳寇李志甫侵县，县人吴文让募义兵剿灭。文让子克忠，因地势高下筑土为城。十二年，临川寇邓思28来侵，邵武路总管吴按摊不花加以木栅，既而陈有定据延、邵，复加修筑。周围五里四十余步，为门六：东门旧名攀龙，南门旧名金溪，西门旧名万安，北门旧名安福、桥门、水门。自东门抵南门，临大溪；自西门抵北门，据山麓。壕堑延袤三百五十九丈。国朝洪武元年，始置将乐守御千户所。时千户李济、韦准移西、南二门进五百步；东、西二门仍旧29，城壁俱砌以砖石。

 永安县城
　　正统十四年，沙寇邓茂七平，都督范雄奏请于沙、尤二县界筑城，调邵武卫后千户所军置永安守御千户所于此。景泰三年，始置县城，周围五里、三十二步。为门四：曰东门，曰西门，曰南门，曰北门。自东门抵北门，又自北门抵西门，壕堑延袤七百一十一丈；自东门抵南门，又自南门抵西门，则负山阻溪，壕堑无事开凿也。

 邵武府
 府城
　　古有乌坂城，越王所筑也，在今城东三里许大溪之北，今名故县。宋太平兴国四年置邵武军，治今所，乃别筑土城，西界熙春、西塔二山，周回一十里有奇，辟门七：东曰行春，西曰朝天，南曰武德，北曰北门，东北曰小东门，西北曰车阑门，西南曰樵岚门。元尽隳江南城壁。至元戊戌总管魏刘家奴复筑，垒以陶甓，西南视旧址收入一里许30，东北仍旧。为门四：东曰行春，西曰镇安，南曰武宁，北曰樵溪。至正二十四年，郡守常瓒又因其旧而筑之，基用石，上用陶甓。国朝洪武初，河南侯仍旧筑浚城，周围一千三百三十八丈八尺31，崇二丈八尺；女墙俱崇四分之一，址广崇之半。濠东西南深一丈五尺有奇，广倍之，北临大溪，广四十二丈，深二丈许。五年，指挥蔡玉建门楼四，城楼四十又六。九年，指挥车济建城上廊房，以间计之，凡一千一百一十又二，建窝铺五十。永乐十四年，大水圯其半，寻修筑之。成化十二年，知府冯孜奏请，欲仍依宋城旧址修筑，跨熙春山，不特可避水患，万一有外寇，亦不得据熙春之险，以瞰城中虚实也。有司重民力，迄今未及改作。“乌版”一作“马阪”，萧子开《建安记》：“越王筑六城以拒汉，乌阪其一也。”按本志谓：“至元戊戌，总管魏刘家奴筑郡城。”考之《元史》，前至元凡三十一年，后至元凡六年，俱未尝值戊戌岁辰。又按郡志，总管题名，无所谓魏刘家奴者，惟《学校志》尝见其名，但言其为千户，不云总管也。此志谓至元戊戌，又以魏刘家奴为总管，皆误矣。又考之《公署志》，至元十四年，以魏天祐为总管；意者至元复筑郡城，盖魏天祐，而记者误以为魏刘家奴也；不然则魏刘家奴或在至元戊戌年尝为总管，而记者误以为至元也。

 建宁县城
　　宋咸淳二年，县令宋秉孙始筑，宋砌以砖石，周回五千八百二丈五尺，崇二丈四尺，女墙崇四分之一，址广崇之半。为门四：东曰朝天，南曰迎薰，西曰庆丰，北曰拱辰，皆建楼其上。便门二：曰小南门，曰小北门。四年圯于水。六年，秉孙悴本郡，以余盐钱重修。及摄郡日，合得务司零钱近万缗以置田，为修缮之费，廖邦杰为记；元至正四年圮于水，惟迎薰门尚存。

 兴化府
 府城
