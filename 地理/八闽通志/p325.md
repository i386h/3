<!-- { "loadSidebar": true } -->
　　〔国朝〕　预备仓三所在府城南光德里。永乐五年设。正统六年修。官籴谷储积于此，遇岁歉，发以赈饥，丰年则抵斗还官。后仿此。　义仓三所一所在永庆里，一所在还珠里，(上二仓俱府南。)一所在府城东南崇贤里。(已上三仓俱正统五年置。)　养济院在府治东南左一坊法海寺前。洪武间设，以处老弱废疾及鰥寡孤独不能自存者。月有米，冬夏有衣，病则给药以疗，死则斥官地以葬之。　城东丛冢在府城东门外易俗里金鸡山。　城南丛冢在府城南门外嘉嘉崇里吉祥洋。(上二丛冢俱元之义冢址也。旧凡俗不能营葬者，悉焚尸于此。国朝成化十八年3，知府唐珣因更辟之以济孤贫不能举者，而革其焚尸旧俗。又各筑室三间于□□山麓，以居守者，而树表于通衢，揭以今名。)

 侯官县
　　〔元〕　义仓三十八所　养济院五所一所在乌石，一所在文儒坊，一所在北禅，一所在三合，一所在社坛。(已上俱府城西南隅。)　义冢三所一所在云林坑，宋时建；一所在湖边兴福庵后，泰定四年建；(上二冢俱在草市都。)一所在一都高安山。
　　〔国朝〕预备仓三所一所在二都，永乐五年置；一所在一都西禅浦，正统五年置；(上二仓俱府城西。)一所在常丰仓内，成化十八年，知府唐珣以县之预备仓置于外里，艰于支收，乃度常丰仓之隙地以建之。　养济院在右三坊文儒坊内，即元之故址。洪武间重建。　城西丛冢在府城西门外草市都云林坑，即元义冢址也。国朝洪武中创于贵安山。正统末，镇守尚书薛希琏以其通临官道，乃徒于灌洋坑。成化间，知府唐珣复建今所，仍辟而大之。

 怀安县
　　〔元〕　义仓三十七所　惠民药局在总管府仪门之西，隆道侯庙之东。大德三年诏置本路，以官钱分给医户规运，存本取息，充药材之费。月选主医二人视疗在城五院贫民及凡系囚之疾病者。
　　〔国朝〕预备仓二所一所在府城西南九都，永乐五年置；一所在府城内华林寺前，成化中建，号曰“南仓”。　养济院在右二坊太平桥边，洪武间置。　城北丛冢在府城北门外太平里，旧闽山院废址也。县旧有义冢在太平山，宋绍兴间，郡令芙蓉寺僧营建，男左女右，各四穴，广二丈二尺，深二丈，以待不能葬者。乾道六年，监簿黄启宗又为三坟于其东。永乐中圮于洪水。成化十七年，知府唐珣更建今所。

 长乐县
　　〔宋〕　常平仓在县西。皇祐元年始置。初，诏州置常平，翰林侍读学士宋祈4以为远县乡保力农之家无由沾被，是岁，州始以常平都数量户口多寡5，分九县置仓。　常平库在县厅之侧。
　　〔元〕　义仓三十五所
　　〔国朝〕预备仓四所东仓在县治中门外之东南，西仓在县东十三都，南仓在县南十二都，北仓在县西大宏里。　养济院在县西隅。　义冢在郑山，距县十五里。

 连江县
　　〔宋〕　常平仓在县厅西庑。　常平库在县东。
　　〔元〕　义仓八十五所　义冢二所一所在观音塔边，一所在兑峰庙边。
　　〔国朝〕　预备仓在县治西钦平上里之白石。永乐间知县伍升创建。　惠民药局在县治前宣化桥南之左。成化十九年知县凌玉机改建。　养济院在县治东南钦平下里玉步下6，洪武五年置。　义冢三所一所在清河观音塔西，一所在钦平上里北禅寺侧，(上二冢俱县西。)一所在县南新安里西泉山。

 福清县
　　〔宋〕　常平仓在县门内之左。　常平仓在县厅西街上。
　　〔元〕　义仓九所　养济院在州西隅北溪，旧在州北门。大德四年，知州毋逢辰移建今所。
　　〔国朝〕　预备仓四所西仓在县西隅水陆桥之左，南仓在时和里牛里镇7，北仓在光贤里蒜岭驿前，(上二仓在县南。)东仓在县东方民里海口市。县旧有预备仓，在县之东南。正统五年，主薄苏克成建。成化九年，参政陆令有司分建为四仓，俾四方居民便于出纳。　养济院在县西隅后山，洪武间建。成化十九年，知县庞重修。　义冢在县北隅弥陀寺后山，宋宪使李迪舍立。

 古田县
　　〔宋〕　常平仓在县侧。　常平义仓在县西北二里，后为民居。　常平库在县厅西。
　　〔元〕　义仓四百三十二所　惠民药局在县治北。
　　〔国朝〕预备仓四所洪武二十四年建。东仓在三十六都，西仓在八都，南仓在县治南街坊8，北仓在十八都。　养济院在县治北后林。洪武八年建。　义冢在县治西北伏龙冈，初在县治北二里许，宋县令吕晋夫建，后县令刘元亮移于今所。

 永福县
　　〔宋〕　常平仓在县东隅，距县四里。　常平库在县治东。
　　〔元〕　义仓二十四所
　　〔国朝〕预备仓在县西二十六都。洪武三年置。　养济院在县治之西。元时建于县东五里，洪武十四年移置今所。　义冢在县东五里梁知郡山前。宋县令蔡□建，元及国朝皆因之。

 闽清县
　　〔宋〕　常平仓在县侧。　常平库在县治。
　　〔元〕　义仓九十一所
　　〔国朝〕　预备仓四所洪武二十七年建，成化五年知县左辅重建。东仓在县东安仁里，西仓在县西盖平里，南仓在县南宣政里，北仓在县北仁寿里。　养济院在县西屋山下。　义冢在县治之东南。成化十八年知县王漟立。

 罗源县
　　〔宋〕　常平仓在县东。　常平库在县厅西。
　　〔元〕　义仓一十九所　义冢三所一所在圣水寺，一所在四明山，一所在铁障山。
　　〔国朝〕预备仓在县治旁，旧在县东隅沈尉桥之北。永乐五年，主薄郭刚建，成化间知县施弘迁建今所9。　养济院在县治西南后库。洪武八年，即宋元遗址建。今废。　义冢三所俱在县治安金里。一所在铁障山下，宋元符二年北溪张尉创；一所在花山下10圣水侧，宋宝庆间环溪陈显伯创；一所在野明山下11，元双石桥黄垓创。

 福州左卫
　　〔国朝〕　预备仓在经历司后。成化九年巡抚副都御史张瑄奉制命指挥佥事储祯建。积谷以备岁歉，后仿此。

 福州右卫
　　〔国朝〕　预备仓在府治西埔尾。成化九年指挥刘钦建。

 福州中卫
　　〔国朝〕　预备仓在镇抚厅后。成化九年指挥使李辅建。

 镇东卫

　　〔国朝〕　预备仓

 建宁府
 建安县
　　〔宋〕　常平仓在郡城中和坊内。乾道六年建。其址今为建宁左卫千户所。　社仓七所在东萇、安泰、建宁、南材、川石、顺阳诸里。社仓之建，其原出于乡先生、乡大夫念饥民之无告，与其里人相勉以义买田积谷，遇青黄不接，则计口量贷之，以赒其急，秋冬之交，则敛而偿其初之所贷。　举子仓一十所12在吉苑、建宁、登仙、将相、房材13、安泰、东萇、南材、顺阳、川石、秦溪内外诸里。先是，闽人生子贫者多不举。乾道五年，赐常平钱米赈给之。绍兴中，朱文公请立此仓。淳祐中，赵汝愚帅闽，推广其意，括绝没之田产，召佃输租，仍拨籴本建仓，收储租米，遇受赈五月以上者，则书于籍，至免乳日，人给米一石三斗。主之乡官，给贷收息，以司出纳；县掌之丞，郡辖之倅，而隶之帅。后仿此。　常平库在旧郡治内。　漏泽园在府城东东塔院巷口。莆阳旧志云：“崇宁三年，诏令择不毛之地为漏泽园，以掩骸胔之暴露者。绍兴十四年，臣僚奏请海处盖庵屋两间，募僧二人，主管收齐，月以常平钱米给之。次年又许给棺并絮纸等，人不过三缗。”按《新序》曰：“文王作灵台，掘地得死人之骨，王曰：‘更葬之。’吏曰：‘此无主矣。’王曰：‘寡人固其主，又安求其主？’遂更葬之。天下皆曰：‘文王泽及朽骨矣。’漏泽园之名盖本于此。”又按建宁旧志云：“漏泽园始于开封府界。使者陈向元丰中尝行部，宿陈留佛寺，夜半闻垣外人声汹汹然，起烛之，四望皆积尸蔽野。遂具状请斥官□以葬14，神宗可之，仍命向总其事，得骸骨八万余瘗之，复令置佛寺，岁令僧一人掌其籍。自是天下皆置焉。”据此则神宗时已有漏泽园矣，而《莆阳志》乃谓起于崇宁、绍兴间，岂至是臣僚复申明其典欤？　义垄在府城东北黄华山下。淳熙□五年，郡守赵善肇置以葬贫而不能葬者，仍建海会庵，以司守视。庵旧废，其故址今围入府城矣。
　　〔国朝〕　旧预备仓四所一所在永平乡安泰里，一所在永和乡建宁里，(上二仓俱府城东。)一所在府城西原祐乡房村上里，一所在府城东南□绣乡将相里15。(已上四仓俱洪武十八年建，永乐三年重建。)　新预备仓在府城内新贤坊布政分司之左。成化十九年知县杜镐建。　养济院在府城宁远门外光禄坊之东北，即宋之居养院也。乾道五年创于建溪门外，七年郡守赵彦端移建今所。元改为贫子院。国朝洪武八年改今名。

 瓯宁县
　　〔宋〕　社仓一十二所一所在崇安里，一所在西乡里，一所在梓溪里，一所在禾供里，一所在禾义里，一所在丰乐里，一所在禾吉里，一所在慈惠里，一所在吉阳里，一所在梅岐里，一所在麻溪里，一所在高阳里。　举子仓二十六所三所在崇安里，三所在禾供里，二所在西乡里，二所在梓溪里，二所在禾义里，二所在丰乐里，二所在禾吉里，二所在慈惠里，一所在吉阳里，二所在梅歧里，二所在麻溪里，二所在高阳里。　惠民东局在郡城中和义坊大中寺之侧，其址今为民一16。　惠民西局在郡城中平政门之左，旧与都监坊相直。其址今为旌善亭。　义垄在旧山寺路口。宋淳熙十五年，郡守赵善建。　漏泽园在旧观音庵前。(上义垄并漏泽园俱在府城西北太平坊。)
　　〔国朝〕　预备仓五所一所在星会乡禾义里，一所在慈善乡吉阳里，一所在温柔□慈惠里17，(上三仓俱府城西。)一所在府城北安乐乡崇安里，(已上四仓俱洪武十八年建，永乐三年重建。)一所在府学射圃东边，成化十八年知县陈英建。　义冢在府城北太平坊寿山之垄，即宋义冢址也18

 浦城县
　　〔宋〕　常平仓在县治之西。　社仓二所一所在县北长乐里，又名永利仓；所在县南东礼里。　举子仓十二所一所在县郭，一所在郊阳里宗寂寺，一所在高泉里千山寺，(上二仓俱县东。)一所在人和里宝应院，一所在禅寂院，一所在翠岩院，(上二仓在清湖里。已上三仓俱县南。)一所在船山里安国寺，一所在安乐里构木寺，一所在载初里西瞿院，一所在迁阳镇永利仓，(上四仓在县北。)一所在忠信里灵岩院，一所在通德里松林院。(上二仓俱西北。)　常平库在县治西庑。　漏泽园在县南隅水南园。
