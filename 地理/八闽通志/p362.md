<!-- { "loadSidebar": true } -->
　　吕夏卿字缙叔。晋江人。第进士，为江宁尉。编修《唐书》成，直秘阁，同知礼院。仁宗时，陈时务五事，且言天下之势不能常安，当于未然之前救其弊，事至而图之，恐无及已。英宗世，历史馆检讨，同修起居注，知制诰，尝言于帝曰：“两朝不惜金帛以和二边，脱民锋镝之祸，古未有也。愿勿失前好。”出知颖州，得奇疾，身体日缩，卒时才如小儿。夏卿长于史，贯穿唐事，博采传记杂说数百家，折衷整比。又通谱学，创为世系诸表，于《新唐书》最有功云。
　　苏颂字子容。同安人。父绅葬润之丹阳，因徙居焉。第进士，皇祐中同知太常礼院。神宗朝擢知制浩。时王安石用事，以李定为御史，颂以其人不可用，且非故事，封上之。罢归，与李大临、宋敏求并称“熙宁三舍人”。既而除集贤学士，知应天府。吕惠卿谓人曰：“子容吾里先进，苟一诣我，执政可得。”颂笑而不应。元祐中，除翰林学士承旨，知制诰兼侍读，擢尚书左丞，拜尚书右仆射兼中书门下侍郎。颂为相，务在奉行故事，使百官守法遵职，量能授任，杜绝侥幸之原。深戒边臣邀功生事，论议有未安者，毅然力争之最后。贾易除知苏州，颂以易名敢言御史，既为监司矣，不当下迁补郡。谏官杨畏、来之邵，谓稽留诏命，颂遂上章辞位，罢为观文殿大学士、集禧观使。绍圣中，以太子少师致仕。徽宗立，进太子太保卒，赠司空。颂道德博闻，器局闶远42，出入五朝，终始一节，朱文公谓其进退不苟，可比古之所谓大臣者。理宗朝，县人吴燧在台，请谥“正简”。
　　杨汲字潜古。晋江人。第进士，为都水丞。与侯淑献行汴水淤田法，遂酾汴流涨潦以溉西部瘠土，皆为良田。神宗赐以所淤田千亩。迁淮西提刑，提举西路常平，修古芍陂，引汉泉灌田万顷。召判都水监，为大理少卿。时中官石得一以皇城侦逻为狱，汲与崔台符迎伺其意所在，以锻炼笞掠成之，获罪者众。迁刑部户部侍郎。元祐初，除待制，知庐州，被论落职。知黄州，历徐、襄、越州。绍圣中，复为户部侍郎。
　　梁克家字叔子。晋江人。绍兴末进士第一。乾道中，除给事中。孝宗尝命条具风俗之弊，克家列四条：曰欺罔，曰苟且，曰循默，曰奔竞，遂由枢筦参大政。寻除知枢密院事。与虞允文可否相济，不苟同，允文主恢复，朝臣多迎合，克家密谏，数不协，力祈去，上曰：“兵终不可用乎？”克家曰：“用兵以财用为先，今用度不足，何以集事？”拜右丞相兼枢密使。及允文罢相，克家独秉政，虽近戚权幸不少假借，而外济以和。张说再入枢府，怒士大夫不附己，谋中伤之，克家悉力调护，善类赖之。以议金使朝见授书仪，与说不合，求罢。除观文殿大学士，知建宁府。淳熙中，自知福州召除醴泉观使，复拜右丞相，封仪国公。后以疾除内祠兼侍读卒。赠少师，谥“文靖”。克家风度峻整，谋国尽忠，为文浑厚明白，辞命尤温雅。
　　曾怀字钦道。孝宽曾孙。绍兴中知真州，训习民兵，为张浚所奇。乾道初，擢户部侍郎，建言量入为出，使天下之财足天下之用。进权尚书，出知婺州，甫三月召还，特赐同进士出身，除参知政事，迁左宣奉大夫，代梁克家为右丞相。淳熙初，台官詹元宗、季棠43论李杓、王宗己，因中怀，怀遂引退，且乞辩明诬谤，以观文殿大学士奉祠。续大理寺根究无实，乃贬责元宗及棠，而复相怀。未几，以疾请罢，复以大观文奉祠。怀尝言事之大者视之以小，小者视之以无，天下无复事矣。封鲁国公。
　　刘敏求字好古。晋江人。绍兴中为大理评事，面对，言：“比年监司郡守有以一章而举二人，甚至于三四人，前所举者未用，后来求者复举之。”名曰政举，黩害风教，莫此为最。望申严法禁，无故而改，重置以法。”从之。累迁权刑部侍郎，明律令，刊定新书，平治大狱，皆有始末。以秘撰知南剑州、漳州卒。
　　留正字仲至。晋江人。从効六世孙。第进士，孝宗朝除给事中，兼权吏部尚书。尝言用人莫先论相，望精选人才，与图大计。时相不乐，除知绍兴府。后为四川制置使，知成都府，以简素化民。召除执政，孝宗密谕内禅意，拜右丞相。光宗立，姜特立声势浸盛，奏黜之。绍熙改元，进左丞相。谨法度，惜名器，毫发不可干以私，引用赵汝愚、黄裳诸贤。疏乞建储，不报。姜特立召赴行在，正耻与并位，乞罢相待罪近郊。已而被旨再入都堂视事，拜少傅。孝宗疾笃，数请光宗过宫，至引裾泣谏。孝宗崩，光宗以疾未能执丧，率同列乞早正嘉王储位。寻有手诏：“朕历事岁久，念欲退闲。”正得之，惧请对，复不报。即出国门，上表请老。宁宗立，遣使召还。未几以少师观文殿大学士判建康府。张叔椿、刘德秀、张釜先后论列，连贬窜。嘉泰初，复元官，进封魏国公卒，赠太师，谥“忠宣”。
　　黄维之字叔张。永春人。与兄巽之补太学。绍兴中第进士，迁国子监簿，转对，进所撰《太祖政要》，论爱名器、励廉耻事下馆、学集议，维之奋笔独立议状，可否适宜，孝宗深然之。除大理丞，卿少欲奏狱空，维之以所隶有狱事大，竟不敢书名，寺削去维之名衔以闻，维之白执政，力求外补，差知邵武军。陛辞，赐对，论擢用大臣当如王素对，仁宗宦官宫妾不识名者可充其选。又论《乾道新书》不当删减，内侍不得干朝政。后绾郡章，持使节，出入监寺，直道而行，略无阿曲。居闲十年，手不释卷，尝与朱熹论学，人皆以乡先生事之。
　　诸葛廷瑞字麟之。晋江人44。绍兴中第进士，由胄监摄郎曹。登对言五事，悉称旨。除工部郎官，再登对，孝宗面褒之曰：“卿人才磊落，议论正直，异日当为国家立事。”擢起居舍人。使金，虏人以三节人衣带服色为非是，请易之。诘难数四，不为改。虏露刃驿庭，恐以祸福，廷瑞厉声曰：“臣子之心，有死无二，岂遑他恤？虏卒不能夺，为之加礼。使还，除兼权吏部侍郎，迁起居郎兼中书舍人。上每以老成端重称之。改兵部侍郎卒，赠太子少保。
　　石起宗字似之。晋江人。乾道五年进士第二人，由敕令所删定官，召试馆职，条对时务，除秘书省正字，再迁权仓部郎官。轮对，力言君子小人之情状，与天下安危治乱之机。又言当成妄诞之徒启虏衅以开兵端45。添差通判漳州，民绘像祠之。知徽州，除提举浙西常平，入为吏部员外郎。
　　庄夏字子礼。永春人。淳熙中登甲科，调兴国县令。应诏上封事，言：“君阳臣阴，今威福下移，愿陛下体阳刚之德，使后宫戚里内省，黄门恩不出其位，此抑阴助阳之术也。”召为太学博士，历太府少卿，知漳州。召除宗正少卿，权直学士院。时流民来归，夏言：“荆襄两淮多不耕之田，计口授地，贷以屋庐、牛具，吾乘其始至，可以得其欲，彼幸其不死，可以忘其劳，兵民可合，屯田可成，此万世一时也。”试中书舍人兼太子右庶子、左谕德，言：“今战守不成，而规模不立，则和好之说，得以乘间而入。今日之患，莫大于兵46。乞令老弱得以子若弟侄、若婿，强壮及等者收刺之，代其名粮。”宁宗是其议。除兵部侍郎，仍掌内制。后除焕章阁待制，奉祠。
　　曾植字子直。晋江人。太学上舍生用孝宗登极恩释褐，累迁敕令所册定官，司农寺丞。轮对，言：“用人之道，不当以南北文武二其心，又不当以腐儒之故废弃真儒。”又言敕令所刊《乾道新书》三事。会大理阙丞，上谕执政曰：“曾植久在敕局，深晓法意，向轮对奏札甚耿耿，姑以是命之。”求补外，知南剑州。陛辞，奏言三事，其三曰：“谋国勿用小人，以汉恭、显、唐训、注为戒。”上大悦，出奏札付宰执。改知潮州，未赴卒。
　　傅伯成字景初。晋江人。自得之子。少从朱熹学。隆兴初，与兄伯寿同登第。庆元间，为太府寺丞，力言吕祖俭不当贬，朱熹不可目以伪学。又言朋党之弊，起于人主好恶之偏。出知漳州，召除工部侍郎，火灾陈三事：曰失人心，曰隳军政，曰启边衅。朝议欲纳金人之叛降者，伯成言不宜轻弃信誓。中丞邓友龙劾罢之。嘉定更化召对，面论：“前日失之战，今日失之和，今之策，虽以和为主，宜惜日为战守之备。”权户部侍郎，拜左谏议大夫。抗疏十有三，皆军国大议。史弥远密谕以当共政，使有所弹劾，谢之曰：“岂可倾人以为利哉？”疏乞诏大臣以公灭私。改权吏部侍郎，俄补郡。八年，召不至。理宗即位，加宝谟阁直学士，予祠。乃进“昭明天常，扶持人极”之说。寻召除宝文阁学士，奉内祠。胡梦昱坐论济王冤状贬，抗疏力论，不报。加龙图阁学士，常慕尸谏，疚革疏草，亟命缮写，朝服而逝。端平中，谥“忠简”。
　　李訦字诚之。晋江人。邴孙。少传家学有声。知黄州，以缗钱庸饥民开内澳，贾行赖之。改袁州，蓄二万石以备凶歉。持节夔门、湖北，召除户部郎中，迁大理寺卿，修断狱例，著为令。权户部侍郎，乞正邓友龙等罪，以示天下。除集英殿修撰，知静江府，广右多宦殁而家流落者，积钱置局，以周其归。移守建宁，砌官道百二十里，以避滩梗。奉祠，久之卒。于洪宗，修谨有家法。
　　陈朴字端行。永春人47。知柔犹子也。乾道中第进士，提辖左藏库，除大理寺正，出知漳州。撙浮费五万，为民代输身丁。提举湖北常平，召除仓部郎官。以左司郎官接伴金虏从使，舟行大江，中流风暴作，金使骇汗，朴笑傲自若，曰：“此天之所限南北者，守疆息民顺天，则天福之。江有神，不可欺也。”使悚然。擢太常卿，除知广州，兼广东安抚。子亚卿、直卿皆至郡守。
　　杨炳字若晦。晋江人。世永之孙。少力学，精《左氏春秋》。登淳熙进士第，累官左司谏。尝论治赃吏当自大吏始，且谓“大臣不为私，则小臣不敢干以私；台谏不为私，而后可责人之私”。累迁中书舍人，权吏部尚书。时边衅寖开，与邓友龙异议，遂丐外，因疏论用兵之害。除宝谟阁直学士，奉祠卒。有《易说》、《礼记解》、《西掖稿》48、《谏垣存稿》。
　　颜棫字叔坚。永春人。淳熙中以上舍两优释褐，为温州判官，召除国子正，时有“三隽”之号。已而由三馆出知池州，提举江东常平公事，累迁中书舍人兼直学士院。训词雅丽有体，至为外夷敬慕。进吏部侍郎，权工部尚书兼吏部尚书，卒。所著《礼记解》，《内外制奏议》、诗文四十卷。子宗老，虞老，皆贵显。
