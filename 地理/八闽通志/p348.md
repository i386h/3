<!-- { "loadSidebar": true } -->
　　谢麟字应之。瓯宁人。登第调会昌令。民被酒夜与仇斗，既归而所亲杀之，因诬仇。麟知死者无子，所亲利其财，一讯得实。再调石首令。县苦江水为患，乃叠石障堤，人得安堵。通判辰州，知沅州。猺贼陷辰溪，麟招捕之。诏使经制宜州獠，降其种落四千八百人，纳思广洞民千四百室，得铠甲二万，加果州刺史，知荆南泾、邠二州。元祐初，知潭州，加直龙图阁，历江宁、凤翔府、渭、桂二州。融江有夷警，将吏议致讨，麟以计平之。戍兵从北来，不习水土，麟部土人使极南，而北兵止屯近郡，赖以全者甚众。
　　陈洙字圣涯。建阳人。嗜学刻苦，博通群书。隆兴初，试南宫，胡铨奇其文，欲以魁多士，诎于异议，不果。后以铨荐历官知安丰县，兴学校，括废田以养士，修芍陂以兴灌溉之利，邑民赖之。性重义，好施予，家无赢余，有以贫告贷者鬻产不靳。官终奉议郎。
　　章甫字端叔。浦城人。熙宁中登第，授山阴令，首窜奸吏数人。改秩监左藏库，通判宿州，有旨按狱南京，人无冤者，除太府丞。哲宗召对，除府界提举常平事。时河溢为民害，甫因河朔饥民赈而用之，增筑河堤，民不告劳。改知处州。崇宁初，党论兴，甫除郎得对，抗言禁锢元祐臣寮子孙之非。坐是，除朝奉大夫，知泰州。
　　李扶字特国。松溪人。父怿，元丰中进士，官至朝奉郎。扶幼孤，事母孝。第进士，调永兴丞。适大冶为兵火所荡，郡守及诸司檄摄其事。扶至，招抚流散，安集田里，盗贼屏息，百姓晏然。秩满，改宣教郎，知富阳县。县当水陆之冲，治以平恕，民乐其政。转广西帅司主管。未几，诸司辟为苍梧守，治状最于两广。
　　章粹字仲容。浦城人。登元丰进士第，调卢江令。有巫以祸福惑人，粹究其奸，罪之。白湖之田沃壤千里，频年水患，粹为筑堤防之。民享其利。代还，迁太府丞，考簿籍之谬误，得羡财几千万。通判恩州，百废俱举，适河溢，亦赖其捍御，迄以无虞。
　　黄静字安仁。浦城人。登进士第，历州县，所至有声。政和中，除福建提举。值岁歉，极力赈济，全活甚众。又置常平仓于仙桥镇16，以济艰食之民，请于朝，从之，遂出钱数千缗为籴本，以永其利，自为之记。秩满，丐祠以归。官至朝奉大夫。
　　李规字师正。松溪人。元丰间进士。时朝廷讨西夏，陶节夫总四路节制军马，辟规为府幕。规协力裨赞，招散亡，筑堡寨，夏人远遏。通判还州，请革陕西钱法之弊。改夔州运判，就移本路提刑，被旨按大狱数百人。以平沪南功转朝议大夫。有文集十卷。子文渊，富阳令；孙大正，四川茶马。
　　叶安节字亨之。浦城人。第进士，调鄞县薄。县有海晏、太丘、灵岩三乡，介山谷间，王安石尝凿岩起斗门于海滨，未就而去，安节踵成之，三乡蒙其利，遂至富饶。改宣德郎，知诸暨县，发奸摘伏，政号神明。辟管当陕西转运司公事，调为诸王宫大小学教授，迁太府丞，移知吉州、袁州，官至朝散大夫。
　　何述字明道。浦城人。登元丰进士第，调当涂县。邑滨江，岁多水患，述为筑堤圩御之。崇宁初，除开封推官，从尹以职事对。上顾尹曰：“何述详雅可喜，必能助刳决。”累迁开封少尹、司农、光禄卿，出知相州。后除徽猷阁待制，知永兴军。移师泾原，以恩信结诸酋豪，无风烟之警。奉祠卒。有《祀记解》二十卷、《事类领要》十卷、《庐江集》十卷。
　　詹时升字志行。建阳人。元丰中，第进士，历通判兴化军，知汀州，政尚简易。傍城有水久塞而东流，时升疏引复其旧，自城西南顺流至城下。改知兴化军。大旱，袍笏立烈日中祈祷，民甚德之。宣和初，就除福建提举茶事。
　　谢勋字致远。建安人。少孤寒，及长，膂力过人。举进士，累历边任。杭州首领黄安俊叛，围杭州，知州张建侯死之。近臣荐勋才武可任，召对称旨。勋会兵进击，安俊败走，仍率士卒擣其巢穴，追获安俊斩之。转右武大夫、遥郡团练使。殁赠威德军节度使，加赠少师。子澈，字莹中，由父任入官。靖康中，以母丧家居。属金人犯京师，执二帝北去，澈诣郡守请剡章赴元帅府劝进。后领祠卒，终朝请大夫。
　　叶康直字景温。建州人。第进士，知光化县。教民构屋，易竹以陶瓦。时丰稷为谷城令，亦以治绩显。人歌之曰：“叶光化，丰谷城，清如水，平如衡。”哲宗时，再知秦州，夏人侵甘谷，康直戒诸将设伏以待，歼其二酋，自是不敢犯境。进宝文阁待制，陕西都转运使，以疾请知亳州。通浚积潦，民获田数十万亩。召为兵部侍郎。
　　章縡浦城人。楶之长子。楶在西府，命縡为开封推官以便养，后迁户部员外郎，淮东提刑权知扬州。时方铸崇宁大钱，令下，市区昼闭，人持钱买物，至日旰皇皇无肯售。绰饬市易务致百货以小钱收之，且檄仓吏籴米以大钱予之，尽十日止，民心乃安。新钞法行，旧钞尽废，一时商贾束手或自杀，縡得诉者所持旧钞，为钱以千计者三十万。上疏言钞法误民，请如约以示大信。上怒，罢縡降两官，蔡京再相，贬台州。
　　刘毅字刚中。浦城人。元祐初进士，调吉水尉，再调丰城丞，政声籍甚。知南丰县，有税官恣横，市井亡赖皆其爪牙，商旅为之不通，市民切齿。毅数其恶于郡，税官阴讽恶少克期劫甲仗库以逞宿积，或泄其谋，毅遂密伏弩徒于吏舍，至期果大譟入县，尽为伏弩所执送郡。郡将怒，核得其实，将加税官以法，毅力为救解，人多其德量。徙知龙泉县。
　　郭汝贤字舜卿。浦城人。第进士，居丧以孝闻。调知福清县，当官不私，邑人信爱之。宣和初，通判兴化军，权郡事。郡有国清塘，周三十里，溉田数千顷，岁久不修，僝工增筑，民赖其利。后以朝请大夫知琼州，黎洞蛮叛，杀略居民，汝贤设方略前后掩获数百，降其酋豪，州境以宁。以功增秩奉祠。
　　周因字兴道。浦城人。举进士，授闽县簿，改尉氏丞，通判巩州。以鸠材事忤童贯，讽监司，移倅洮州。寻直其事，改通判宪州。累官京西转运使，奏罢岁调广武、雄武折纳梢草价钱及唐、汝、邓、蔡四州新税。屡迁至荆湖南转运使。上语及溪洞事，对曰：“有边事，边臣之福；无边事，朝廷之福。”时初得燕、蓟，故语及之。建炎间，除直徽猷阁，知桂州，后帅桂林五年，平海外巨寇，岭表帖然。官至中大夫致仕。
　　吴安中字德固。瓯宁人。第进士，宣和中为睦州建德丞。方腊窃发青溪，安中招降旁盗有力，特除御史台主簿。历知桂阳，监琼州，所至有声。
　　李充字仲实。浦城人。元祐中，第进士为临海令。方腊倡乱清溪，州郡相继陷没，台守弃城逃，充与倅李景渊守御，以功转官，改寿光令。山东盗起，朝廷方用兵，充引疾归里。
　　黄烈字元功。浦城人。宣和间知处州，方腊窃发，所部丽水、松阳、遂昌、青田皆陷没，独剑州无虞，诏烈即剑州治事，得腊将洪载降之。重修郡城，民赖以固。
　　练干誉字克家。建安人。登第为考城令。时督办军赋甚急，坚以民力匮竭为请，宦者或有以私属之者，卒置于法。初与王黼有庠序之旧，及黼当国，未尝一造其门，遂奉祠。靖康初，严陵有警，命干誉收捕，城赖以全，郡人祀之。子楶，补通直郎，以廉称。
　　杨授字梦锡。浦城人。崇宁中擢进士第，调铜鞮尉，会摄邑事，其俗极陋，前此无应进士举者，授为建学，择秀民教之，士始务学。秩满，迁上津令。终更东归，道经光化，因买田筑室居焉，遂不复出。
　　王以咏字永言。建安人。第进士，调和州台山县。邑数被兵，以咏拊摩安辑为刘錡所知。已而，以岳飞等论荐，改秩知光泽县，累迁知衡州。尝诵昔人语云：“治公家如私家自符天理，惜官物如己物乃合人情。”终其任未尝妄费，又不肯献羡余以求售，官至朝散大夫。同县熊遹字述之，性宽和，登第调建德令，廉静慈祥，民安其政。历台州、江州通判，未老挂冠，胡寅深器重之。
　　李颖士字茂特。浦城人。第进士，调知余姚县。高宗南巡海上，密为望幸之备，未几驾果至，仓卒之间供亿立办。高宗对吕熙浩褒嘉之。秩满，通判绍兴，除大理丞，在棘院六年，平反尤多，除刑部郎中。坐赵鼎党，出监慈利县税，闻命即行。后除江西帅司参议官，未赴卒。
　　章元振字时举。崇安人。第进士，调宁乡令，帅臣曾孝序请易元振长沙，宁乡民愿留，帅不能强，改休宁县。县丁睦寇之余，元振极力抚绥。属严寇继发，督兵捍御，县赖以全。移泰宁县，邻盗四起，元振度不能抗，处险立寨，迁帑庾，率民兵坚守。后知潮州，悉革蠹弊，民为谣曰：“长言法到葵关住，今出葵关到海阳。”秦桧与元振同年故人，坐不通书。久之始移肇庆府，以治行迁朝议大夫、广东提举。
　　吴必明字若愚。崇安人。父仲虎，元丰中登第，为容州司理。有商夜宿旅舍，同邸杀人者逃去，商为吏所执，诬服。仲虎力争于守臣，不见听，又请缓其事，已而，果获杀人者。终通判石州、权知英州。必明用荫入官，调侯官县丞，有豪贵占民田，讼久不决，必明判归原主。又却金，以廉闻。后通判汀州，未赴，而叶侬、范汝为窃发，必明竭家财集民兵防护乡井。徐清等倡乱，又出牛、酒招抚，已而与知县贾损协谋剿捕。事闻，玺书褒异，除知邵武军，转朝请大夫、广东提举。
　　叶荐字宋颖。建安人。第进士，绍兴中为福建帅幕。汀寇作，荐被檄招怀，直造巢穴，谕以祸福，寇悉听命。调罗源令，率民筑白柯塘以捍田。寨官获强盗余二十人在法，县令当被赏，荐悉从轻典释之。
　　范如璋字仲达。如圭之弟。为袁州万载令，行保伍法极整肃，虽有奸细，更无所容，每有疑似无行止人，保伍不敢著，互相传送至县，县验其无他，方令传送出境，讫任满无一寇盗。后朱文公托袁守张定叟求其法，偶一吏略记大概。文公云：“此人有心力，自来言保伍法未有及之者。”
　　周春年字春卿。因之子。以荫补官，调象山簿。象山滨海，盗贼多伺贾舶，杀人而夺其货。春年籍其名，犯者辄置于辟，恶俗大变。迁抚州判官，疏和买害民于部使者，江西一路俱得裁损，民甚德之。改秩知仙游县，饥民赖以全活，盗贼为之屏迹，而嚣讼者不得以售其奸。终通判通州。
