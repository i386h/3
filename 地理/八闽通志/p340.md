<!-- { "loadSidebar": true } -->
　　邵清字彦明，古田人。元祐间，太学诸生有“十彦”之号，清预焉。尝从张横渠学《易》。崇观间还家，遂不复出。筑室先茔之侧，聚书千卷，角巾鹤氅，徜徉其间。有故人为河南尹，归闽，使人召之，清曰：“是子欲以富贵骄我耶？”卒不往。在乡党，无贤愚皆知敬惮，不敢以名字称之，因其尝应八行举，故呼为“八行先生”。晚年颇好观道书。年八十四卒。
　　林抟12字图南，福清人。举八行入太学，政和五年中特科，授楚州参军，不赴。退隐于灵石九叠峰之下，乡人因目为“九峰公”。抟好鼓琴，尝欲学琴于皇甫道士，道士却之。归至余杭，闻道士死，涕泣呕血不食，曰：“此音绝矣!”不远千里返吊之，未入门而恸，时道士实无恙矣，感其意因授以琴法。抟天性豪逸，尝有谒者以琴请，即携出户去，遇可其意者，始为一鼓。徽宗三召入内，为鼓《悲风》一曲，上恶其名，不乐而罢。有琴谱三卷，诗二卷。(图南，一本作“冲南”。又按《科名志》特奏名并无抟名，未详。)
　　翁亢字柔中，熙载之子也。有豪侠气，喜谈前辈行事，亦能诗。林光朝尝语人曰：“此翁丘园五十年，城市人尚鲜有知其名者。”
　　魏几字天随，福清人。师事林光朝。潜德不耀，其昆仲有雪堂、天游，亦名士也。
　　刘世脩字景周，长乐人。性恬退，不乐仕进。尝授承信郎，监行在赡军激赏库，寻弃归。留意黄老之术，建德闲堂，旁构数亭，列植花果竹木，日与文人羽客觞咏谈玄，不预人间事。其妻兄陈自强与韩侂胄有师友之旧，不数年位至宰相，以有道辟世脩，力辞不就，因号“慧观翁”。后自强败，世脩得不与其祸。年八十端坐而逝。
　　林公遇字养正，瑑之子也。曾祖遹，龙图学士，祖埏，知沆州，与瑑三世皆早退。公遇性孝谨恬退，初以父荫补宁化尉，不忍舍朝夕养，乞奉南岳祠。及父丧服阕，调建之户曹，复辞不就，乃营精舍以居，匾曰“寒斋”。研思道理，深入奥趣，而不自以名家；考论古今，具有方剂，而不施之用世。闺门雍睦，赡给宗党，里闾视仿，薰为善良。肥遁山林者二十年，一时名公卿若李韶、方大琮、赵以夫、杜范皆极力荐引，终不起。既而韶复荐之，朝廷重违其意，改合入官，主管仙都观。及卒，学者私谥曰“文隐”。所著有《石塘闲话》，《求心录》数卷。弟养直亦有至性，母没，养直兄弟惧戚其父，服勤左右，跬步不离，每夜阑烛尽犹不忍退。
　　林几复连江人。学问该博，时人号渭“书橱”。隐居不仕，学徒甚众。
　　李元誉字子真，古田人。以布衣召，除国子录，不起。
　　郑伯渊号秋浦，罗源人。淳祐中为乡先生，邑青衿半出其门。性好义，乡邻有急虽暮夜必往，不顾利害。咸淳六年，邑大旱，伯渊时年已七十余，躬履险阻，至福源潭为民祈祷，翌日大雨如注。明年又旱，亦如之。邑有三溪，岁久中溪壅塞，水无所泄，邑人以为患，伯渊捐金发粟，协众力浚之，溪流复旧。居民感其德，尝有诗曰：“十里清溪流活水，连村绿稼有甘霖。罗川野叟千年史，秋浦先生一片心。”然也。

 〔元〕
　　林仝字子贞，公遇之子也，与弟合俱有隐操13。植梅百株而结庐居于其间，兄弟爱敬有如父子，闺门之内雍睦无闲言。至元中，台郡上其行义，诏征其所著，命之以官，兄弟并辞不就。有《小孤山人》等集行于世。合字子常。

 〔国朝〕
　　吴海字朝宗，闽县人。在元季以学行著称，顾时方绎骚，遂无仕进意，一时名人如贡师泰、林泉生、蓝晦、王翰皆重其为人，深敬畏之。国初，部使者欲荐于朝，海力辞。家居采摭古今孝子、顺孙、节妇、烈女，及兄弟之相友、娣姒之相宜者，附以感应、祸福各为一卷，以贻闾巷小人、妇女、童稚，使诵而习之，名曰《命本录》。又著书论杨、墨、佛、老为六经之贼，管、商、申、韩为治道之贼，遗事外传为史氏之贼，芜词蔓说为文章之贼，欲上之人悉取其书而禁绝之，使天下晓然知正道之当趋，名曰《书祸》。平居喜闻过，因匾其接宾客之所曰“闻过斋”。尝慕邹鲁士风之厚，欲徙居之而不克，因以“鲁客”自号。为文严整雅奥，一归诸理，有《闻过斋集》行于世。
　　欧道江长乐人。博学洽闻，时誉大振，四方从游者无虑数干人。卒，门生刑部郎中三坚致仕归，为营墓葬之。
　　郑炎字以明，怀安人。性淳谨。隐居教授，暇则课僮仆耕稼，不慕营利。其大父潜，尝创义学于瓜山之阳。炎每值朔望，必幅巾深衣，率诸生致敬于先圣先师。平生一语不妄发，时人以迂目之，而炎自信益笃，至老不少变。
　　蔡以俊福清人。少颖悟，凡经史诸子靡不该洽，至老手未尝释卷，人号曰“蔡书橱”。隐居教授，不求仕进，卒年八十。
　　林绍字淳裕，长乐人。能诗，尤工于五、七言长律，邑人王恭、王坚交章荐于朝，天官下郡邑征之，竟不起。其诗有集曰《林泉清响》，藏于家。
　　陈亮字景明，长乐人。好文工诗，不屑仕进，家居作储玉楼、沧州草堂，日与名士高廷礼、王恭、周玄辈往来倡和，又与三山诸耆彦为九老会。号“沧州”，又号“拙修翁”。
　　黄童字仲器，古田人。三岁失怙，稍长事母尽孝，自知奋厉，笃志于学。永乐中，以楷书征入文渊阁缮写《大典》。书成，当拜官，思母老，遂乞恩终养。后累征不起，以寿终。

 寓贤
 〔陈〕
　　虞寄会稽人。陈初入闽。时郡守陈宝应性反覆多变诈，志在乱常，寄屡谏不听，遂隐居东山，杜门称疾。宝应怒，遣人焚其舍，寄安卧不动，纵火者寻自救之。至今人犹目其处为“虞寄庵”14云。

 〔唐〕
　　韩渥字致尧，京兆万年人。龙纪元年进士，官至翰林学士承旨。昭宗时，朱全忠忌其薄己，斥于上前欲杀之，以郑元规救解乃止。累贬邓州司马。天祐初，复召为学士，不敢入朝，挈其族南依王审知，号“玉山樵人”。
　　周朴字大朴，吴人。唐末羁泊于郡，黄巢入城，得朴将用之，朴曰：“我为处士，尚不仕天子，安能从贼？”巢怒斩之，涌白膏起数尺，后人为立庙祀焉。

 〔五代〕
　　张睦固始人，从王氏入闽。及审知封琅琊王，授睦三品官，领榷货务。睦佐审知甚忠，能于扰攘之际，雍容下士，招来蛮夷商贾，敛不加暴，国用日以富饶。后睦卒，以薛文杰代领其事，多察民间阴事，致富人以罪，籍没其资，闽人怨苦，思睦之德政，乃塑像祠之。宋开宝中，吴越王钱氏请于朝，赐审知谥“忠懿”，为立祠，遂以建州刺史孟威及睦配享庙廷。长子庑，字居仁。性孝友谦抑，弱不好弄。仕闽为殿中侍御史，弹劾百辟，甚有风裁。及王氏政衰，遂谢事归田里，立宗法，建祧庙，修祀事，乡邦式之。

 〔宋〕
　　郑居津字知要，河南人。高宗南渡，随徙入闽，仕终浙东路提举。居津性鲠直，在官遇时政有不便者辄抗疏论之，不避艰险，致政卒于家。黄干尝祭之以文曰：“职司提举，惠及困民。封章两上，可谓贤臣。”
　　李纲邵武人。建炎元年入相，仅七十五日，为侍御史张浚所劾，遂以观文殿学士提举杭州洞霄宫；浚章再上，乃落观文之职，依旧宫祠；浚章三上，命纲鄂州居住，寻移澧州，复累谪万安军安置，寻听自便。绍兴初，寓居福州。安抚韩世忠平建州贼范汝为，初疑城中人皆附贼，欲尽杀之，纲驰见世忠，曰：“建州百姓多无辜。”城破，世忠令民自相别，为贼胁从者汰遣，独取其附贼者诛之。及师还，父老请为立祠，世忠曰：“活汝曹者，李相公也。”既而除纲湖南安抚使；三年，复以祠禄居福州；四年，浚谪居福州，服纲忠义，遂除前隙，更相亲善。及浚召还，纲因以奏疏附进，上降诏奖谕。浚又数于上前言其忠。五年，命为江南西路安抚制置大使。七年，复提举洞霄宫。十年，卒于福州寓舍矣。

 〔元〕
　　郑潜字彦昭，歙县人。元至正中为福建监察御史，擢廉访使，后以泉州路总管致仕。寓居怀安之瓜山，买田建义学以教育后进。又立白苗、杨崎二渡，买田以给操舟者之费，人利之至今。(一本云为海北廉访司副使。)

 艺术
 〔宋〕
　　陈克勤福清人。善鼓琴，尤长于诗词。同县人陈杰字希古，尝学琴于林抟，亦有名。
　　林文韬字崇孟，文昭之弟也，精于星历，尝论《史记历书》与汉《历志》皆书汉太初元年丁丑岁，而二说不同，盖《史记》所述乃颛帝历，汉志所述乃黄帝历。有《历集》。
　　张宏图字巨济、福清人。精于星历，尝论宋朝记礼者多讹舛，因著《大礼记》数卷及《万言书》诣阙上之，大概论祀天神位次之失。复上书论太子星因及皇嗣，赐官保议郎。嘉泰间，复上书宁宗，以慈懿太后攒陵(今在湖曲湖上)宴游，岂履霜露之义？宁宗感悟，沉御鹢于水，转官一秩旌之。(《杭州志》以巨齐为名，宏图为字。按县志谓宏图绍兴间诣阙上《大礼记》，《杭州志》谓嘉泰间上书，宁宗绍兴、嘉泰相去六十余年，窃意“绍兴”或“绍熙”之误也。)
　　林霆福州人。尝作《致日经》，推阴阳历数以资占决，金华吴荣有诗曰：“昔在江左国，闽人有林霆，白衣召上殿，口诵《致日经》。”
　　杨士瀛字登父，怀安人。精通医学，尝著《活人总括》、《医学真经》、《直损方论》行于世，学者宗之。

 〔国朝〕
　　钟志字汝持，闽县人。精地理之术，亦善楷法，得欧阳询笔意。为人刚中少容，片言不合，辄拂袖去，不肯脂韦淟，徇人以求所欲；或时面折人，颜发赤不少恕。然动止必依礼法，与人交不以势合，不以和迁，食或不充，略不戒于意。人尤以是重之。自号“乐寿山人”。
　　郑浆字孔济，长乐人。攻医学，其诊脉能知三五年后生死，活人甚多。亦能诗。
　　林景时长乐人。善画山水，尝召入京，归，士大夫多重之。
　　朱宗明福清人，徙居长乐。性耿介不屈。善鼓琴。永乐初，征至京师，未几卒，赐棺衾给驿而归。家贫不能葬，其徒马驿率士流为营冢圹。
　　陈廉字平叔，福清人。少聪敏，嗜古法书，构醉墨堂并云山不碍楼，学书其中凡二十年，篆、籀、草、隶皆尝究意，而草、隶尤为当时所重。性简伉，不该于俗。贵游豪侠多踵门求书，弗屑与之，遇故人家有楮墨当其意，即解衣挥洒，累数十纸不吝，人得之以为奇宝。号“黄山翁”，又号“雪篷散人”。林鸿、高廷礼、王恭、周玄诸名士皆有诗美之。
