<!-- { "loadSidebar": true } -->
　　济川桥在丽春门外，俗呼水东桥。宋庆元间，郡守赵伯槜33始以石易木，后圮。淳祐间，郡守卢同父重建。元末复圮。国朝洪武间重建，寻坏于水。永乐九年，知府宋忠、指挥韦庸捐俸募众重建。十四年复坏于水。明年，忠又捐俸倡郡人丘人福等重建。后又圮。成化十七年，知府黄埕、知县谢珪复捐俸为倡，命义民胡文海等重建。宋郡守陈轩诗：“十万人家溪两岸，绿杨烟锁济川桥。”　惠政桥五代时名建州桥。宋初重建，改名惠民。绍兴间坏于水。郡守张昌捐俸重建，郡人因呼张公桥。嘉泰间，郡守赵彦34迭石为四址。淳祐间又坏于水，县令叶一新募众重建。国初洪武间复圮。永乐十三年，知府宋忠，知县姚讷各捐俸倡郡人丘人福等重建。　南阜桥宋庆元间郡守陈晔创建，未及就，后晔弟映来守□35踵而成之，匾曰棠棣桥。嘉定间，圮于水，郡守傅康捐俸重建，更今名，莆田陈宓书匾。淳祐间又圮于水。寻复建，今废。(上三桥在鄞河坊。)　有年桥在永康坊。宋绍兴间建，后圮于水。乾道间郡守谢知几更造浮桥，匾曰太平采虹之桥。淳熙间，郡守赵不搜36复作舆架而屋之。嘉定间，郡守邹非熊重建，改名太平。国朝成化十二年，知府徐瓒重修。　兴云桥宋宝祐间重建。　通远桥今废。(上二桥在崇善坊。)　金沙桥在左厢登俊坊。久废。旁有庵。　清江桥在青岩里。景春初，闽人胡汝澜兄弟建，凡四址，架梁而覆以屋。成化十七年圮于水，汝澜之子宽，姪珠、孙女海募众重建。　新桥在归阳里。宋郡守赵崇模建，久废。(已上九桥俱县东。)　七里镇桥成化十五年，知府戴禧、通判李祺规划，命义官余理董建。　南拔桥久废。(上二桥在县西朱紫坊。)　画眉桥在鄞河坊白叶岭下。永乐十五年，知府宋忠倡郡民丘人福等建，架木为梁而屋之。　镇南桥在罗坊。俗名上渡桥。宋庆元间，郡守赵伯桧建；后圮于水。　黄蜂桥在□□里37。成化十一年，通判李祺、知县吴潜规划创建，石址木梁而构亭其上。　普济桥俗呼横板桥。宋淳熙间圮于水。郡人钟慧常捐资更造石桥，县令刘通政为记。　广渡桥宋淳祐间重建，郡守卢同父书匾。宝祐中又圮。(上二桥在青泰里。)　南安桥旧为游绳渡。宋淳熙间始建桥，后毁，今复为渡。　普通桥旧名石壁桥。今废。(上二桥在古贵里。已上七桥俱县南。)　攀桂桥在攀桂坊。亦名盛春。先毁于火，永乐十一年，知府宋忠募众重建。而屋其上。十四年梁于水。景泰六年，知府俞僴复建。

 宁化县
　　双虹桥在县治西。宋绍定间，寇毁。淳祐间重建，寻圮于水，县令林公王复建，后又圮。国朝永乐间，阴阳训术伍渊源同耆老吴羊等重建。　寿宁桥正统十三年毁于寇。天顺六年，知县梁昂倡，致仕官伍志亨等募建。　万寿桥38旧名阜通，宋元丰间县令江渊建。政和间毁。嘉熙间，县令刘焕重建，易今名，以桥下为祝圣放生池故也。宝祐间又毁，县令林公王倡众复建。国朝永乐间，知府宋忠规书□捐俸修复。(上二桥在县治南。)　龙门桥在县东，旧名龙津。久圮。成化七年，知县郑瑄令耆民伊彦忠等募众重建，为石址十又一，架梁而屋其上。　东渡39在县东兴善里。　留口渡水势屈曲，舟至此必经宿，故名。　禾口渡(上二渡在县西龙上下里。)　马家渡在兴善里。昔有马姓者造舟以济渡，故名。　石马渡在龙下里溪。有石如马，因名。(上二渡俱县北。)　程步冈渡在县西北龙下里。

 上杭县
　　浮桥在镇东街之东。成化十年，佥事余谅檄同知程熙等规划创建，寻坏于水。十二年，谅复檄通判李祺重建，计用舟三十又二，贯以铁索。　驷马桥在县治西。旧名通驷。以木为之，屡坏于水。宋庆元间，累石为址，而屋其上，改今名。后亦圮。国朝永乐九年，邑人周永定等捐资重建。成化十年，巡抚都御史张瑄檄同知程熙、知县萧宏规划重修。训导张祯为记。　东街桥在县城东。成化五年，邑人林节捐资砌之以石。　将军桥叠石为址，上覆以屋。　郑坑桥架木为梁而屋之。(上二桥在县东北白砂里。)　语口渡在在城里。　黄狖渡　蓝家渡(上二渡在胜运里。已上三渡俱县东。)　南塔渡　张滩渡　水南渡(上三渡在在城里。)　南蛇渡在来苏里。(已上四渡俱县南。)　梅溪渡在在城里40。　回龙渡在平安里。(上二渡俱县北。)　水西渡在县东北在城里。溪水自北西流。故名。

 武平县
　　东安桥在县治东二十步。　太平桥在丰顺平里。宋宝祐间重建，改名登云。国朝天顺四年甃石重建。　万安桥在□□里。　金鸡桥在县东高吴保。(上三桥俱县东。)　望仙桥　通济桥在千户所城外。成化十年重修。(上二桥俱县西。)　青云桥旧名迎恩。天顺五年重建，而屋其上。　三岭桥　化龙桥元至正间坏于水。国朝景泰四年重建。　赖坊桥　九龙桥洪武间圮于水。　南安桥在□□里。洪武二十年毁于寇。(上六桥俱县南。)　万方桥永乐十四年圮于洪水。正统十二年重修。　双湖桥洪武二年建，累石为址，而架屋其上。(上二桥俱县北。)

 清流县
　　龙津桥在县治东。旧以舟渡。宋淳熙间，县令吴松始议为桥，功未及半，以寇疫辍。绍熙间，县令曾造捐俸倡率，仅足石墩，嘉泰间，县令吴补之始构亭其上。桥东西为二阁，东曰快倚，西曰凌云，桥旁创庵曰济川。绍定间寇毁。端平间，县令王元瑞重建。元至正间，赣州寇毁。国朝洪武二年，知县朱仲恭复建。宣德间灾。正统七年，主簿徐友谅请于朝，募邑民伍祐等累石为墩八，构亭三十有一间覆之。其总率经划则参政宋彰也。　凤翔桥在县治西。旧名魁星。宋淳祐间，县令林奕重建，改名祝圣。后圮于水，宝祐间县令林应龙修复之。元至正六年毁于连城寇。国朝洪武二十九年，知县宋忠重建，并构亭二十又九间，改今名。永乐十三年灾。成化十二年，耆民黄得兴、雷宣、巫祐昌等重建，仅成石墩，分巡佥事周谟规措成之，并构亭三十间。十七年，山水冲激坏其二墩，亭圮，殆半知县凌寀捐俸募众，葺而新之。　南门浮桥凡用船十有三，贯以铁索，立桩于两岸系之。成化十七年，水冲坏大半，寻募众重新。　三港桥在坊郭里。宋庆元中，僧妙金建。(上二桥俱县南。)　北门浮桥其制与南门浮桥同。　嵩溪桥在永得里。宋宝祐间，县令林应龙重建。国朝洪武初坏于水，知县朱仲恭重修。成化九年悉圮于水，十六年参议黄澄、副使刘柯命知县凌寀累石为墩而梁之。　白石桥　清口桥(上二桥在坊郭里。已上四桥俱县北。)　溪口桥在仓盈里。　通仙桥在梦溪里。(上二桥俱县东。)　武陵桥在梦溪里。　香坪桥在北团里。(上二桥俱县东南。)

 连城县
　　龙爪桥在县治东在城里。元至正三年，邑民沈得庆建。后圮于水。国朝永乐五年，僧惟禄等募众重建。　昼锦桥在县治西。宋县令董与几41建。后圮于水。国朝洪武二十三年，知县冯志良命邑民林茂轻募众重建。　文川桥在县治南。旧名清溪。宋绍兴间，县令刘国瑞重建，改名擢桂。后圮于水，县令黄荦重建，洪迈为记。寻毁。嘉定间，荦之从子垺来为令，复建，又毁于寇。元至正间，照磨韦周卿重建，改今名。国朝成化十二年毁。县丞吴琬率民叠石为址，梁而屋之。　通济桥在县治南在城里。宋庆元间，县令鄞康成建。　黄公桥在县治北在城里。元至正正年，邑人黄天祐建。　龙坑桥永乐二年，里人叶张兴募众建。　溪边桥洪武六年，里人陈轻二募众建。　永丰桥元至正二十年，里民陈辛六叠石为址而梁之，复构亭七间于其上。(上三桥俱在县东□田里42。)　常丰桥宋淳熙间，县令常建。国朝洪武七年，知县刘雍重建。　惠济桥43洪武五年，里人陈均实建。(上二桥在南顺里。)　永龙桥44在河源里。洪武二十年，僧惠广建，石址木梁。上构亭十有一间。(已上三桥俱县南。)　林公桥永乐四年，里人林茂轻捐资创建，并构亭五间复其上。　李公桥洪武三年，里人李得旻募众建。　徐公桥宋邑人徐二八捐资创建，郡守卢同父书其匾曰徐长者桥。国朝洪武二十年毁。二十八年，徐氏之孙仲礼重建，改其匾曰徐公桥。永乐三年，为洪水所坏。今其子孙为舟以济行人，邑人号徐公渡。(上三桥俱在县北北安里。)　冯口渡在河源里。　杨家渡在表席里。(上二渡俱县南。)

 归化县
　　济川桥在县治东二百步。永乐间圮于水。成化八年，佥事周谟发公帑余资，命耆老吴荣宝45督工重建，上覆以屋一十七间，教谕赵智为记。　惠利桥在县治南广济街。永乐二十二年建。成化十八年，县丞罗素、主簿祝龄倡众重建。　白沙桥成化九年，知县郭润、教谕赵智各捐俸倡众重建。　太平桥宣德八年，清流县募众重建。(上二桥在归上里。)　清平桥永乐间，清流、将乐二县募众重建。　龙湖桥成化八年，知县郭润募众重建。(上二桥在兴善里。已上四桥俱县东。)　晏公桥在县西归上里新兴辅。洪武间圮于水。成化十七年，县丞罗素、主簿祝龄倡众重建。　夏阳桥在县东北中和里。成化十七年，邑人少监萧忠捐资重建。　南阳桥在县西北归上里叶舍坑。成化三年，里人叶长清募众重建。　岩前渡在县东归下里。

 永定县
　　古溪桥在县西南溪南里。潮州民江碧淋等募众修建，而屋其上。　深度桥在县东北太平里。成化三年，邑民蓝惟时募众建。　古田渡在县治东通明门外。　锦丰渡在县西。　司前渡在县南兴化巡检司前。(上二渡俱在溪南里。)　丰稔渡在县北胜运里丰稔寺前。　罗滩渡在县西南溪南里。
　　校　注
　　1　嘉靖《建宁府志 津梁》及康熙《松溪县志 地理》均作“县令常钦祖建”。
　　2　嘉靖《建宁府志 津梁》作“刘拱”。
　　3　嘉庆《崇安县志 津梁》作“屏南桥”。并云“元至元间毁于兵”。本志作“至正十三年”，误。
　　4　嘉靖《建宁府志 津梁》作“刘汉传”。
　　5　嘉靖《建宁府志 津梁》作“许彦恭”。
　　6　“建”字疑“者”之误。
　　7　乾隆《泉州府志 桥渡》作“百四十间”。
　　8　万历《泉州府志 规制》、乾隆《泉州府志 桥渡》及民国《晋江县志 规制》均作“长二千四百余丈”。
　　9　乾隆《泉州府志 桥渡》作“刘炜叔”。
　　10　乾隆《泉州府志 桥渡》作“冯”。
　　11　乾隆《泉州府志 桥渡》作“驷通桥”。
　　12　“熙”字疑衍，“淳熙佑”应为“淳祐”之误。
