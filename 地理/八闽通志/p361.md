<!-- { "loadSidebar": true } -->
　　倪氏建阳人。父宗胜，以妻同邑黄庾，生子三：曰伦，曰俨，曰信，而庾卒。倪氏年甫二十又五，孀居事始，尽孝敬。姑卒，丧葬无违礼。闺门严肃，躬俭勤以课其子，志行坚白，终始无间。
　　刘氏建阳人。文简八世孙显之女也。适同邑潘荣，生二子：曰埙，曰篪，而舅姑及夫俱卒。时刘氏年方十九，遂以死自誓。持家有法，教子有方，冰霜之操，久而弥励。
　　叶氏名文娘。浦城人。年十八适林陈，垂半载而陈赴京以疾卒。讣至，哀毁骨立，誓死不易志。既而遗腹生子行25，乃鞠育训诲，至于成立。年六十九而终。
　　游氏名淑端。浦城苏公亮继室也。年二十余，方娠而夫卒。将卒时，尝嘱淑端曰：“如生男，尔当守志，生女则适人可也。”及弥月，乃得女，淑端鞠之，誓不二志。今年已六十矣。
　　吴氏名懿清。浦城人。归为周景妻。年甫二十又三，方娠两月而景卒。哀毁几绝，殡殓尽礼。躬纺织以奉舅姑、育孤子，始终凛然一节不渝。
　　范氏政和倪澄之妻也。澄早丧，范年二十未有子，事姑尽孝，取同宗之子洧为嗣，终无异志。
　　卢氏政和张子铭妻。年二十又四而子铭卒，二子皆在襁褓。所亲或谕之曰：“汝年少子幼，恐不克有终也。”卢氏曰：“夫家之业，尚可以度日，纵使贫乏不能自存，岂不闻饿死事极小，失节极大乎？”闻者叹服。
　　魏氏政和王得闵妻也。年二十三而得闵卒，二子曰记应，曰澄，皆幼。魏氏偕二妾奉其姑，依夫之从叔文表以居，终无再醮意。及二子成童，乃携之移居外祖父翰林庶吉士陈淇旧址，成家立业，以承宗祀。
　　李氏政和人。年二十四而夫林招得卒，生一子方两月。尝有以财私掷于其家欲聘之者，李氏遂持刀自绝，其邻妪觉而止之获免。家计萧然，每借贷纺织，以给衣食，终无二志。
　　黄氏政和人。年十六归同邑吴公宝。越四载，公宝病亟，谓黄曰：“吾之病必无痊理，命也。所恨者吾无兄弟，一女茕茕，家贫无依，汝将安适？”黄曰：“君善自保，无以妾为念。万一不讳，妾乃君家之鬼耳，安肯失节以玷君门乎？”公宝遂点首瞑目而逝。黄治丧无违礼，杜门纺绩以资衣食。女既长，人皆劝其纳婿于家。黄曰：“是固善矣，其如宗祀何？”遂即育夫从子坦为夫后。乡人服其有识。
　　周氏政和魏谷宾母也。性慈惠。既丧所夭，三子谷宾、彦祥、谷资相继而天。其冢妇黄氏、次妇26季妇张氏皆少，周从容讽以从一而终之义，一妇27皆感泣，齧指自誓不二心，闺门之内，肃如也。诸孙总角者则遣就外傅，在襁褓者则皆自抚哺之。每旦辄坐于庭，诸孙环侍，聚童仆训谕，使治生业；晚则稽其勤惰而赏罚焉。如是二十年。寿七十五而卒。三妇遵奉教戒，皆能坚持苦节，以弗坠其业，而治家亦遵用其法不少替云。
　　严氏名完娘。松溪人。归为江克俊妻。年二十，生子浚未晬，夫病笃，谓完娘曰：“我病必不起，生计微薄，母老子幼，惟汝是赖。”完娘曰“诺。”夫卒，遂誓死不二。姑年八十余，生事死葬举以礼，后子浚又卒，抚育二孙，至于成立。今年七十有六，志节坚白，无罅隙可议。
　　马氏名妙琯。松溪叶濂妻也。年二十，夫病亟，语之曰：“吾死无后，汝将何归？”马氏曰：“吾亦有死而已，忍失节以负君耶？”及夫卒，马氏以刃自刎，家人觉而救之，伤其额深寸余，死而复生。今已五十余年，卒全其节。

 仙释
 〔唐〕
　　马道一汉州人。容貌奇异，幼落发受戎于渝州圆律师。开元中，习禅定于衡山，遇怀让师，密受心印。登建昌石门山，有洞壑之幽，谓其徒曰：“吾当栖此。”遂沐浴跏趺而逝。谥大寂禅师。
　　扣冰和尚崇安人。名藻光。出家参雪峰真觉师。在瑞岩院前有溪，遇冬辄扣冰而浴。

 〔宋〕
　　周史卿浦城人。宋元祐中，遇异人得养生之要诀。隐油果山一十年28，炼丹垂成，一夕风雷大作，丹已失矣，遂出神求之，谓妻曰：“七日复来。”有一僧劝其妻曰：“学道者，视形骸如粪土。”遂焚之。明日史卿来，空中哑哑责其妻而去。
　　王法昌建阳人。生不茹荤，幼失父母，落发入福仙寺服勤苦事，不拔生草，不剪生柴。着破衲以为虮虱29时常翻易，使之均饱。熙宁辛亥，忽告人曰：“吾来年五月十八当去。”至期果然，人惊异之。
　　姚宥安30福州人。幼习儒术，长乃落发为僧。宋熙宁中，至建阳，往武仙山31一百二十里，朝发午归32。钟楼颓朽，人莫敢登，宥安上梯解钟，如履平地。刘朝奉祈嗣，曰：“与尔一子，某年某月生。可名姚哥。”至期果然。
　　有祯福清人。幼颖悟，好读书。骨相秀奇。落发为僧，遂潜心本宗，闭户独处若禅定然。缁流闻风信向丛集者众。说法作颂，皆造其极。后端坐示寂。所著有《平山诗集》。

 〔元〕
　　白玉蟾琼州人。尝于黎母山中遇神人，授洞玄雷法。后居武夷山，尝自赞云：“千古蓬头跣足，一生服气餐霞；笑指武夷山下，白云深处吾家。”宋嘉定中，诏征赴阙，对御称旨，命馆太乙宫。一日不知所往。后往来名山，神异莫测，诏封紫清明道真人。

　　　　　　泉州府

 名臣
 〔宋〕
　　刘昌言字禹谟。晋江人33。少工文。陈洪进辟功曹，掌笺奏。洪进遣子文显入贡，令昌言偕行，太祖亲劳之。太平兴国二年，洪进归朝，改镇徐州，辟推官。已而第进士，历泰宁军节度判官，入为左司谏、广南安抚使。赵普留守西京，表为通判。召拜起居郎，连对三日，皆至日旰。昌言捷给诙谐，能揣上意，无不称旨。迁工都郎中、枢密直学士，与钱若水同知审官院，俄擢谏议大夫、同知枢密院事。太宗尝谓昌言忠孝两全，真东南一奇士。然而骤用，不为时望所伏。或短其闽语难晓，太宗曰：“惟朕能晓之。”先是，昌言在河南，尝保任赵赞。至是，赞坐罪被诛，因太宗言近臣有与赞交者。昌言蹶然出位，顿首称死罪。未几，出知襄州，徙荆南府。真宗即位，就拜工部侍郎。子有方，比部员外郎；有政，虞部员外郎。《宋史》本传云：“昌言，南安人。”
　　苏绅字仪甫。晋江人34。第进士，迁太常博士，举贤良方正科。自知扬州归，上十议。历三司盐铁判官，应诏上疏，极言时事。安化蛮蒙光月寇宜州，败官军，绅请乘时加兵，朝廷用其策，遣冯伸已守桂州经制之，蛮遂平。又陈便宜八事，曰：重爵赏，慎选择，明荐举，异服章，适才宜，择将帅，辨忠邪，修预备。书奏，帝喜纳之。进史馆修撰，入翰林为学士。王素、欧阳修为谏官，绅忌之，闵雨请对，意有所指，谏官亦言绅举马端非其人。除知扬州，再入翰林，坐阴中王德用，以侍读学士、集贤殿修撰知河阳，徙河中，未行卒。绅博学多知，喜言事，然性险波，急进好倾，为世所短。
　　陈从易字简夫。晋江人。第进士，为彭州推宫。邻盗王均陷州县，彭人谋杀兵官应之。从易斩其首谋，誓以死守。盗平，召为著作佐郎，出知邵武军。预修《册府元龟》，历侍御史，除知处州。岁饥，有持杖盗取民谷者，请一切减死论，凡生者千余人。知广州，复以清德闻。入为左司郎中，与杨大雅并命知制诰。二人皆好古笃行，时朝廷矫文弊，故用以风天下。迁左谏议大夫，进龙图阁直学士，知杭州卒。从易性激直，王钦若雅善之。后钦若废居南京，人畏丁谓，无敢往见之者，从易独白谓，欲因就省之，谓曰：“王公之门，独君为知我者。”寇准贬道州，谓又谓从易曰：“庐陵之事，可以释憾矣。”对曰：“当以故相事之耳。”谓有愧色。所著《中书制稿》五卷、《西清奏议》三卷、《泉山集》二十卷。
　　曾公亮字明仲。晋江人。进士甲科，历翰林学士，判三班院，出知郑州，盗悉窜他境，至夜户不闭。再入翰林，权知开封府。嘉祐初，参知政事，迁枢密副使，修纪纲，除弊事，省冗兵。六年，拜同中书门下平章事、集贤殿大学士。公亮明练文法，更践久习知朝廷台阁典宪，首相韩琦每咨访焉。仁宗末年，琦请建储，与公亮等共定大议。契丹渔界河，又数通盐舟，公亮使雄州赵滋谕禁之。英宗即位，加中书侍郎。夏人犯顺，公亮主议绝其岁贡。辽使以帝有疾，不肯赴宴，公亮折之，乃就席。神宗即位，加尚书左仆射，进昭文馆大学士，封鲁国公。熙宁三年，拜司空兼侍中、河阳三城节度使、集禧观使、奉朝请。起判永兴军，旋以太保致仕卒。赠太师中书令，谥“宣靖”，配享英宗庙庭。公亮方厚庄重，深沉周密，辅弼三朝，号称老成。然始荐王安石可用，及安石变法，无所异同，世讥其持禄固宠云。
　　曾孝宽字令绰35。公亮之子。以荫知咸平县，民诣府诉雨伤麦被杖，孝宽辦36其实，得蠲赋。提点开封府，界县镇保甲法行37，民讹言且籍为兵，知府韩维乞候农隙行之，孝宽榜十七县，揭赏告捕煽惑者，民兵不敢诉，维言不得行。入知审官东院，判刑部。熙宁五年，迁枢密都承旨。承旨用文臣自孝宽始。拜枢密直学士、签书枢密院事。父丧，服阕，除端明殿学士，知河阳府，徙郓州。郓有孟子庙，孝宽请于朝，得封鲁国公，配享孔子。连徙镇，以吏部尚书召，道卒。初王安石德公亮助己，故引擢孝宽，至执政时，公亮尚无恙，西府迎养，时人荣之。
　　曾孝广字仲锡。公亮从子。元丰末为北外都水丞。元祐中，议复河故道，孝广以为不可。历水部员外郎，河决内黄，诏孝广行视，遂疏苏村，凿钜野38，导河北流，纾澶、滑、深、瀛之害。迁都水使者，洛水频岁湓涌，浸齧北岸，孝广按河隄得废渡口遗迹，即日浚决之，累石为防，自是无水患。后为户部尚书，出知杭州、潭州，加显谟阁直学士，知郓州。孝广与胡安国、邹浩善，皆大观中忤时相，御史论之，夺职历守大郡，寻复元官以卒39。其莅官以严称，获盗辄碎其手焉。
　　曾孝蕴字处善。公亮从子。自知临江军召为左司员外郎，迁起居舍人。时京邑有盗，徽宗怒，期三日不获坐尹罪。孝蕴奏急则遁益远，小缓当自出，如其言果得盗。崇宁建殿中省，擢为监，出知襄州，徙江、浙、荆、淮发运。泗州议开直河，孝蕴不主议，其后竟成而旋塞。历户部工部侍郎。宣和中，知歙州，方腊起清溪，孝蕴分兵守厄塞，境内稍安。会移青州而歙陷，道改杭州，时贼已破杭，单车至城下。城既克复，军士多杀人，下令从者得自首40，无辄杀，皆束手不敢41。官至龙图阁学士。
