<!-- { "loadSidebar": true } -->
　　城隍庙在县治东。旧在县西，宋嘉定六年县令赵彦挺移今所。国朝洪武二年，知县夏煜重修。天顺二年，县丞赵荣重建。　旗纛庙在所治内。成化二年建。　黄先师庙在县治西南。旧在钟寮场石峡间，两崖如束，中通一径可半里许，迁县始更建今所。洪武二十年重建。正统间毁于寇，寻复建。《大明一统志》云：“昔有山精、石妖为害，巫者黄七以符法治之，因隐身入于其石不出。石壁隐映，有人影望之俨若仙师像。按旧志，未县前有妖怪虎狼为民害，黄七翁父子三人往治之，因隐身入石，群妖遂息。每风雨时，石中隐隐有金鼓声。二说微不同。　二先生祠在儒学之右。宋宝祐五年，县令李务行建，以祀文公朱熹及其门人杨方。　褒忠祠在县治东北布政分司之前，以祀巡按监察御史伍骥、都指挥佥事丁泉。详见《名宦志》。初，耆民孔文昌率众塑像，祀于旧城南门楼上。后筑新城，旧门楼毁，乃权移其像寄祀于神祠。成化八年，府同知程熙因命耆民郭明德为建祠宇。教谕胡匡为记。成化十年，知县萧宏以闻，赐额曰“褒忠”，仍命有司岁以仲春致祭。

 武平县
　　城隍庙在县治西，旧在县北谢婆岭上，宋绍兴间移建县北百步许，国朝复移建今所。　三公祠在东岳嘉应庙，以祀宋录参陈希道、知县颜东老、县尉钟伯福三公，皆以讨叛寇，殁于邑境，民为立祠。今废。

 清流县
　　城隍庙在县治东北。宋县令赵槱夫建。元至正间毁于寇。国朝洪武二年，知县宋仲恭移建今所。　渔沧庙在县东临渔沧潭。神姓樊，名令，字号甫，秀州华亭人。唐末官至银青光禄大夫39。时赣寇曾常侍作乱，神奉命征讨，没于王事，殊有灵异。宋淳熙、庆元间建庙。绍兴间，赣贼入寇40，近县十五里时，闻金鼓声，俄见兵马旗帜森列山上，遂惊骇而退。元至正四年复大其庙宇。邓林宜为记。国初洪武三年，知县方仕英，以其灵迹上闻。六年，诏题其主曰“唐银青光禄大夫樊公之神”。相传九月朔日，乃其诞辰，因命有司岁以是日致祭。　江公庙在县东仓盈里。神名礼胜，里人也41。宋时常为潭州判官，率兵御周保三权，力战而死。汀人义之，因立祠。　安济庙在县东南铁石洞口。又名九龙庙。庙之前有大滩九，九滩之内又有小滩十有八，舟行甚艰，过者必祷于庙，威灵显著。五代晋天福二年，伪闽封明威校尉。五年，封兴瑞将军。寻复封阳数潜灵王。宋赐今额。按旧志，宋嘉祐中，蔡襄守泉州，有布衣上谒，自称宁化九龙进士，襄莫测其为神也。及送之庭除，忽不见，始异之，取刺一观，得诗一首。明年襄谒庙，亦答以诗。　吕公草祠在县治南门外41，以祀知县吕镛。详见《名宦志》。又仓盈里亦有此祠，盖其遇害之所也。

 连城县
　　城隍庙在县治北四十步，旧在县西。宋绍兴间创。淳熙间，县令安嗣重建。国朝洪武五年，知县邓升移建今所。　彭侯祠宋时建，以祀邑人彭孙。详见《人物志》。　三贤祠宋时建，以祀招捕使陈、郡守李华、权郡王杆。绍定间，三公俱有平寇功，故并祀之。今废。(上二祠俱在县东在城里。)　二先生祠在儒学之右。宋宝祐间，摄县事长汀令何衍建，以祀文公朱熹及其门人杨方。今废。

 归化县
　　城隍庙在县东登科坊。成化八年，知县郭润等建。　忠臣祠在县北，以祀府推官王得仁。详见《名宦志》。　西山庙在县东南沙阳里，以祀宋罗从彦。天顺元年，其裔孙黯建43。

 永定县
　　城隍庙在县治东六十步。成化十五年，知县王环建。
　　校　注
　　1　嘉靖《建宁府志 祀典》及康熙《建安县志 秩祀》均作“郡卒叶侬叛”。
　　2　嘉靖《建宁府志 祀典》及康熙《建安县志 秩祀》均作“兆得吉”。
　　3　康熙《建安县志 秩祀》作“知府胡正移祀今所”。
　　4　嘉靖《建宁府志 祀典》及康熙《建安县志 秩祀》均作“唐建州刺史李公庙”。
　　5　嘉靖《建宁府志 祀典》及康熙《建安县志 秩祀》均作“有茶园在北苑”。
　　6　嘉靖《建宁府志 祀典》作“里人祠之，以为茶焙地主”。
　　7　嘉靖《建宁府志 祀典》及康熙《建安县志 秩祀》均作“建中三年”。
　　8　嘉靖《建宁府志 祀典》作“奏封广武王”。
　　9　嘉靖《建宁府志 祀典》作“因为立庙，掘地得钱”。
　　10　康熙《建安县志 秩祀》作“宋宝庆二年”。
　　11　康熙《建安县志 秩祀》作“姚瑶”。
　　12　康熙《瓯宁县志 秩祀》作“宋石玑三侯庙，在禾吉里。正殿孚济侯，姓蒋；右殿广惠侯，姓林名必兴；左殿昭卫侯，姓张名暹”。
　　13　嘉靖《建宁府志 祀典》及康熙《瓯宁县志 秩祀》均作“建居闽上流”。
　　14　嘉靖《建宁府志 祀典》作“设焚梯大龙”。
　　15　嘉靖《建宁府志 祀典》及康熙《瓯宁县志 秩祀》均作“斩其弟岳吉以徇”。
　　16　嘉庆《浦城县志 坛庙祠祀》作“曰建州三孔也”。
　　17　嘉庆《浦城县志 坛庙祠祀》作“在县东隅里胜果寺后”。
　　18　嘉靖《建宁府志 祀典》作“亡卒叶胜倡乱，纵火焚市”。
　　19　嘉靖《建宁府志 祀典》及雍正《崇安县志 祀典》作“三丈祠。”并载有林伟三丈祠记。此作“三文祠”误。
　　20　嘉靖《建宁府志 祀典》作“在县治东南”。
　　21　嘉靖《建宁府志 祀典》作“不数年而富饶，号吴百仓”。
　　22　乾隆《泉州府志 坛庙寺观》作“宋嘉泰间，郡人曾从龙重建，明永乐四年通判洪葆修”。
　　23　乾隆《泉州府志 坛庙寺观》作“明洪武初，知县王罕重建”。
　　24　乾隆《泉州府志 坛庙寺观》作“宋建炎四年寇汤勍逼近境”。
　　25　乾隆《安溪县志 城署》作“成化十五年知县谷廷怡、吴英、典史蔡珍相继修建”。
　　26　乾隆《泉州府志 坛庙寺观》作“顺济侯庙，旧名凤山通灵庙”。
　　27　乾隆《泉州府志 坛庙寺观》及民国重刊嘉庆《惠安县志 坛庙寺观》作“旧传三国吴有黄将军兴及妻曹氏葬于此”。
　　28　乾隆《泉州府志 坛庙寺观》作“绍定六年，敕封通灵顺济侯”。
　　29　康熙《漳州府志 祀典》作“郡守郑昉重建”。
　　30　康熙《漳州府志 祀典》及乾隆《龙溪县志 坛庙》均作“阚文兴”。
　　31　乾隆《龙溪县志 坛庙》作“元大历间，邦人又以勉斋黄干侑食”。
　　32　康熙《漳州府志 祀典》作“刘铎”。
　　33　康熙《漳州府志 祀典》作“正统十三年建”。
　　34　康熙《漳州府志 祀典》作“正统十三年指挥同知桂福建”。
　　35　乾隆《汀州府志 祠祀》作“旧为雩坛”。
　　36　乾隆《汀州府志 祠祀》作“顺则王庙”。
　　37　乾隆《汀州府志 祠祀》作“洪统军庙”。
　　38　乾隆《汀州府志 祠祀》作“以祀汀州府推官谢得仁”。
　　39　乾隆《汀州府志 祠祀》作“祀唐银青光禄大夫樊令，神松江华亭人”，不列其字。
　　40　乾隆《汀州府志 祠祀》作“宋绍定中，赣贼入寇”。
　　41　乾隆《汀州府志 祠祀》作“神名礼，本里人也”。
　　42　乾隆《汀州府志 祠祀》作“一在县城，一在仓盈里韦埠，知县吕镛死节所”。
　　43　乾隆《汀州府志 祠祀》作“天顺元年，其裔孙罗黯茂建”。

卷之六十

　　祠庙
　　　　　　延平府

 南平县
