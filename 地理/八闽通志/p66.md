<!-- { "loadSidebar": true } -->
　　围头巡检司城在十四都围头村。周围一百六十丈，广一丈，高连女墙一丈八尺，为窝铺凡四，南北辟二门，各建楼其上。(已上四城，俱在晋江县东南。洪武二十年，江夏侯周德兴创筑。)

 同安县城
　　宋绍兴十五年，县令王轼创筑。高一丈二尺，周围七百九十五丈有奇，濠深广各一丈二尺。十八年县令刘宽缓踵而成之。绍定二年6，令韩木以山寇窃发，重加修浚。元至正十四年，安溪山寇李大攻陷县治，城遂毁。十五年，达鲁花赤马哈谋沙复修之，内外皆砌以石，寻复圮。国朝正统十四年，沙、尤寇蔓延至邑。景泰元年，泉州卫指挥使杨海守备是邑，同主簿蔡遴重修，视旧城增高五尺，增广二百二十五丈有奇，东西广，南北隘。成化十八年，知县张伋因城堞门橹多坏，复修完之。凡五门：东曰迎阳，西曰镇兑，南曰来薰，北曰拱辰；或面山，或临溪，惟西北门外良田弥望，因建楼其上，名曰绿野。
　　高浦巡检司城周围一百四十丈，广七尺，高一丈八尺，为窝铺凡四，南北辟二门。
　　塔头巡检司城周围一百四十丈，广八尺，高一丈七尺，为窝铺凡四，南北辟二门。(上二城在县南二十二都。)
　　官澳巡检司城在十七都。周围一百六十丈，广六尺五寸，高一丈八尺，为窝铺凡四，为门一。
　　田浦巡检司城周围一百六十丈，广一丈二尺，高一丈八尺，为窝铺凡四，东西辟二门。
　　陈坑巡检司城周围一百八十丈，广一丈一尺，高一丈七尺，为窝铺凡四，为门一。
　　峰上巡检司城周围一百九十三丈7，广一丈，高一丈八尺，为窝铺凡四，为门一。(上三城在十八都。)
　　烈屿巡检司城在二十都。高、广、门、铺之数，俱与陈坑巡检司城同。(上五城俱县东南。)
　　小岞巡检司城在惠安县东三十都小岞村。周围一百五十丈，广一丈二尺8，高连女墙二丈，为窝铺凡八，南北辟二门，各建楼于上。
　　獭窟巡检司城在惠安县南二十五都獭窟屿。周围一百五十丈，广一丈二尺，高连女墙二丈，为窝铺凡八，南北辟二门，各建楼于上。
　　峰尾巡检司城在惠安县北八都峰尾村。周围一百五十丈，广一丈，高连女墙一丈八尺，为窝铺凡六，西北辟二门，并建楼于上。二门内，各建兵马司一所。
　　黄崎巡检司城在惠安县东南三十二都黄崎村。周围一百五十丈有奇，广一丈，高连女墙二丈，为窝铺凡八，南北辟二门，各建楼于上。(已上一十一巡检司城，俱洪武二十年江夏侯周德兴创建。)

 永宁卫城
　　在晋江县东南二十都，旧永宁里地也。洪武二十七年，江夏侯周德兴以卫在濒海，宜备倭寇，乃遣泉州卫指挥佥事童鼎，率兵校相地，筑城于此。周围八百七十五丈，基广一丈五尺，高二丈一尺，为窝铺凡三十有一，为门凡五：南曰金鳌，北曰玉泉，东曰海宁、曰东瀛，西曰永清，各建楼其上。城外有濠，广一丈六尺，间碍大石，深浅不同，濠水或时涸。永乐十五年，都指挥谷祥等巡视，增高旧城三尺，五门各增筑月城，高与城称。正统八年，都指挥刘亮督同本卫指挥同知钱辂，于各门复增置敌台。成化六年，门楼俱圮，指挥使杨晟重建。
　　福全千户所城在晋江县东南十五都大村。洪武二十年，江夏侯周德兴创筑。周围六百五十丈有奇，城基广一丈三尺，高连女墙三丈一尺，为窝铺凡十有六，城四方各辟一门，并建楼其上。永乐十五年，都指挥谷祥等增高城垣四尺，并筑东西北三月城。正统八年，都指挥刘亮督同本所正千户蒋勇增筑四门敌台，各高二丈五尺。
　　中左千户所城在同安县南嘉禾屿厦门海滨。洪武二十七年徙永宁卫中左千户所官军于此守御。筑城周围四百二十五丈九尺9，高连女墙一丈九尺，为窝铺二十有二，东西南北辟四门，各建楼其上。永乐十五年，都指挥谷祥等增高城垣三尺，四门各增砌月城。正统八年，都指挥刘亮督同本所千户韩添复增筑四门敌台。
　　金门千户所城在同安县东南浯州屿。洪武二十年，江夏侯周德兴创筑。周围六百三十丈，高连女墙一丈七尺，城台广一丈，为窝铺二十有六10，东西南北辟四门，各建楼其上。永乐十五年，都指挥谷祥等增高城垣三尺，并砌西北二月城。正统八年，都指挥刘亮督同本所千户陈旺复增筑各门敌台。
　　高浦千户所城在同安县西南十四都。洪武二十三年，徙永宁卫中右千户所官军于此守御。筑城周围四百五十丈，高连女墙一丈七尺，城基广一丈，为窝铺一十有六，东西南北辟四门，俱砌月城，并建楼其上。永乐十五年，都指挥谷祥等增高城垣三尺。正统八年，都指挥刘亮督同本所千户赵11复增筑四门敌台。
　　崇武千户所城在惠安县东南二十七都。洪武二十年，江夏侯周德兴因小兜巡检司旧址而广之。城周围七百三十七丈，城基广一丈三尺，高连女墙二丈一尺；为窝铺二十有六，城四方各辟一门，并建楼其上。二十八年，本所千户钱忠因门楼敝坏，重修葺之。永乐十五年，都指挥谷祥等增高旧城四尺，及砌东西二月城，各高二丈五尺。

 漳州府
 府城
　　郡旧筑土为子城，周回四里，辟门六：东曰名第，曰清漳，西曰登仙，曰朝真，南曰云霄。北曰庆丰。宋咸平二年，浚河环子城外。祥符六年，郡守王冕加浚西河，又于西南隅凿水门，接潮汐，通舟楫，外城惟木栅周回一十五里。绍兴间，郡守张成大毁子城，撤外城东西北三面木栅，以土筑之，独南一面临溪为阻，环子城之河，皆在城内矣。嘉定四年，郡守赵汝譡始于东门左右砌之以石，高十级，长五百余丈。绍定三年，郡倅林有宗复以石砌西南北三面，长二千五百余丈，高一丈七尺，并浚河渠，辟门七：东曰朝天，西曰南丰，南曰通津，北曰环珠12，西北为小关门，西南为龙溪门，东南为朝宗门。是岁郡守江模始至，拨钱助役，明年讫工。淳祐九年，郡守章大任复修筑而增高之。元至正二十六年，省丞陈友定命总制郡事理问张某改筑东西北三面，视旧基小一千余丈，独南一面仍其旧。周围计二千一百七十三丈，高三丈五尺，惟西北一隅依山，高二丈三尺，月城各周围五十丈，浚河三百五十九丈，东深二丈，广五丈，西深一丈八尺，广四丈，南临大溪，北则依山沟隍而已。门惟以东西南北为称，东西南三面各有水关13。国朝洪武初，四门内外，各建楼其上。周城为女墙一千五百一十，月城为女墙各六十，战楼凡二十有五，守宿之铺凡二十有三，水关楼二。正统七年，指挥使杨隆重建西北内外门楼。天顺五年，东门内外楼为飓风所坏，明年杨隆重建外楼五间，重檐高九丈。成化五年，巡视福建副都御史滕昭檄分巡佥事黄隆，重建内楼七间，三檐高一十二丈。十四年，西水关楼坏，指挥王璟重建。城之东南角，溪流冲射，旧有堤垾之，然潦至辄崩坏。九年，巡抚福建副都御史张瑄命工叠石，以护城址。十八年。知府姜谅复规措木石，甃筑外堤，高一丈二尺，长一百余丈，广一十丈，作亭其上，匾曰“保安”。郡人陈舒为记。
　　濠门巡检司城在府城东一、二、三都。濠门三。洪武二十年，江夏侯周德兴创筑。周围一百五十丈六尺，城北辟一门，建楼其上。

 漳浦县城
　　旧无城，惟立四门：东曰东溪，西曰应龙，北曰永丰，西北一门旧无名，后县令高稷改永丰为拱辰门，淳祐三年，盐寇乘间突入邑中，居民惶惧，始议筑城，未果。元至正十二年，达鲁花赤买撒都刺创筑，以石砌之，周围七里，高一丈二尺，东西南北为门，建楼其上，环城浚濠，各深三尺，广一丈。
　　青山巡检司城在漳浦县东十五都浦头社。周围一百一十五丈，阔九尺，高一丈五尺，东西南辟三门。
　　洪淡巡检司城在百社。周围一百一十丈，阔八尺，高一丈五尺，东西辟二门。
　　金石巡检司城在山东社。周围一百一十五丈，阔九尺，高一丈五尺，东西南辟三门。
　　东沉赤山巡检司城在上西社。周围一百一十五丈，阔九尺，高一丈五尺，东西南辟三门。(上三巡检司城俱在漳浦县南五都。)
　　后葛巡检司城在漳浦县东南九都大洋社。周围一百一十五丈，阔九尺，高一丈五尺，东西南辟三门。
　　井尾巡检司城在井尾社。周围一百一十五丈，阔九尺，高一丈五尺，东西南辟三门。
　　岛尾巡检司城在岛尾社。周围一百一十五丈，阔九尺，高一丈五尺，东西辟二门。(上二巡检司城在漳浦县东北二十三都。已上七巡检司城，俱洪武二十年江夏侯周德兴创筑。)

 龙岩县城
　　初惟编竹为限，后易以土墙。宋绍定三年，县令赵性夫始于山巅筑城避寇。县治不在城中，寇至辄毁。元至正四年，邑人卢仲义倡谋砌石为城，周围县治，于是有上、下二城。二十一年，达鲁花赤锁柱闾以二城缓急难守，遂修筑合而为一，周围八百七十二丈，高一丈五尺，濠周围九百五十九丈，深一丈八尺14。国朝洪武八年，知县刘文彧、守御百户黄宗复修浚之。成化六年，巡视福建右副都御史滕昭、镇守太监吴昱申明治中丘昂所奏，檄参政赵昌、知府王文等计费，令兴、泉、漳三府协助砖石，而委成于知县韦济；八年乃兴工包砌，接于旧城，周围一千九百二丈五尺，高二丈一尺，为门东西南各一，北二，又作水门于其南，工未毕升去。十四年，知县陶博继砌南城三百余丈，并建门楼、女墙、窝铺之属，今悉完备。

 长泰县城
　　旧惟土墙，周回二百五十三丈，高一丈。宋嘉熙元年，县令郑师申率邑人方文子、黄千里始筑土城，为门四：东曰武胜，西曰顺成，南曰登科，北曰良岗。元及国朝皆因之。

 南靖县城
　　自元至正十六年，县尹韩景晦始迁今所。土城周围六百六十三丈三尺，阔一丈。东西南北各为门，西濒双溪，东北浚河。国朝洪武二十五年，县丞黄以能重建小楼于南门，俗呼为水门。

 镇海卫城
　　在漳浦县东二十三都鸿江。周围七百八十三丈六尺15，阔一丈三尺，高二丈，皆砌以石，东西南北各为门，东北辟水门，女墙凡一千六百六十，门楼五，窝铺二十。
　　铜山千户所城在五都之东。周围五百五十一丈，阔一丈，高二丈，皆砌以石，东西南北各为门，而建楼其上，南北辟水门，女墙凡八百五十又五，窝铺十又二。
　　玄钟千户所城在四、五都。周围五百五十丈，阔一丈，高二丈一尺，皆砌以石，东西南北各为门，而建楼其上，东北辟水门，女墙凡八百六十又一，窝铺十又六16。(上二千户所城俱漳浦县南。)
