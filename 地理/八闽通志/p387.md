<!-- { "loadSidebar": true } -->
　　饶干字廷老。邵武人。淳熙二年第进士。调知长沙县，适朱熹为守，干夙兴治事，暇即听讲。后知怀安军，卒，有为之铭曰：“能磨琢而器吾之玉乎？则心皇皇如不足；能烜赫而丹吾之毂乎？则足缩缩如不欲。故乐也不加若性，而污也不惧其辱，是谓善学朱氏者，盖不惟其名而实之笃。”
　　梁琢19字文叔。邵武人。从游朱熹，刻志励学，所论为学工夫及体气魂魄鬼神之说，朱熹多许可之。又辑熹《语录》、《澹台石刻》。
　　冯允中字作肃。邵武人。从学朱熹，所论惩创后生妄作之弊，及敬义性情心术之说甚善，熹多许可之。尝名其所居曰“见斋”云。
　　叶寅字直翁。邵武人。少时飘荡豪爽，方士繇语之曰：“以子之才俊何善不可为，乃甘心里巷以辱其身耶？”寅感泣问过可改否？曰：“惟狂克念作圣。”于是奋励修饬，登朱熹之门，问学精谐，言行准绳，乡人敬叹之。
　　叶涣字德亨。光泽人。父敦义以六经教子，七子皆有成立。涣志笃学博，尝从吕祖谦游。淳熙戊戌，南省第二人，后守岳州，罢厨传，蠲鱼税，除淫祠。卒年八十。兄谦，字德柄，亦游朱、吕之门。
　　刘刚中字德言。光泽人。自少慷慨。读老庄荀杨之书，词义有契，辄为之赞。后登朱熹门，熹首问读何书，如何用工？刚中以所业对。熹曰：“此非乃所学也。”刚中遂专听熹言，熹为易其字曰“近仁”。与黄干友善，切磋之益居多。既归，筑室讲学，号曰“琴轩”，从学者甚众。嘉定四年第进士，调汉阳簿，转兰溪丞。所著有《师友问答集》、《西汉奇语》若干卷。
　　叶采字仲圭。邵武人。初从蔡渊受《易》学，已而往见陈淳，淳以其好躐高妙而少循序就实工夫，屡折而痛砭之。采自是屏敛锋芒，俯意信句20骎趋著实，淳深喜之。宝庆初，为秘书监，尝论郡守贪刻之害，上嘉纳之。
　　严粲字明卿。邵武人。精毛氏《诗》，所辑诗名《严氏诗辑》。
　　吴季子字节卿。邵武人。酷学能文。宝祐四年第进士，官至国子监丞。号“裕轩”。有《大学讲义》。

 〔元〕
　　黄清老字子肃。邵武人。少通经，有文词。泰定丙寅江浙行省乡试第一，丁卯擢进士第。累官应奉翰林文字，同知制诰，国史院编修官，预修英宗、明宗实录。出为湖广行省儒学提举，学者自远从之，率多成就。有《樵水诗文集》、《春秋经旨》、《四书一贯》，号“樵水先生”。
　　黄元实字廷美。少酷学，性凝重，寡言动，循矩度，终日危坐不少倾倚。天历庚午试浙闱，中乙榜，授郡文学，以剡荐未授而归。至正癸巳，邑有妖民为乱，令延元实议讨贼计，贼奄至，遂遇害。
　　李学逊纲九世孙。博学治闻，善天文，尤粹于《易》。为文典雅，人有得其片言只字者宝而藏之。所著有《易精解》、《中星仪象》等图。
　　黄镇成字元镇。邵武人。甫冠即厌弃荣利事，慨然以圣贤践履之学自励。延祐科目行，再试有司不合，遂筑室城南，名曰“南田耕舍”。部使者闻其贤，相继论荐，不应。后以执政荐授江西儒学提举，命下而卒。所著有《尚书通考》十卷、《周易通义》十卷、《中庸章指》二卷、《性理发蒙》四卷、《秋声集》十卷。自号存存子，学者称曰“存斋先生”，集贤定□曰“贞文处士”21。

 〔国朝〕
　　花润生字蕴玉。邵武人。永乐甲申登进士第。初为古田令，创公署，兴学校，教民种艺，为弟子置书籍，亲课其业，美绩甚著。迁浙江市舶司副提举，擢浙江按察司佥事，以尚书王直荐改提督学校，年未七十即引年告老归。润生资性刚方，诗文雄健，尝考应天府乡试，两考会试。晚年言动愈谨，足迹未尝轻至公府。有《介轩集》。

 文苑
 〔宋〕
　　黄通字介大。邵武人。登嘉祐二年第。韩琦、范仲淹论荐，除大理寺丞。尝骑黄牛吹铁笛，浩歌长啸，众目为异人。有赋元宵灯云：“谁将万斛金莲子，撒向皇都一夜开。”通曰：“词语未壮。”自作云：“秦楼十二玉梯横，紫府千门夜不扃，疑是嫦娥弄春色，彩云移下一天星。”
　　黄伯思字长睿。履之孙。父应求，饶州司法，伯思幼日诵千余言。以祖任假承务郎。元符三年进士高等。尝为河南府户曹参军，治剧不劳而办，累迁详定《九域图志》所编修官兼六典检阅文字，以修书恩擢校书郎，迁秘书郎。纵观册府藏书至忘寝食，自六经及子史百家，天官地理、律历卜筮之说无不精诣，凡诏讲明前世典章文物，集古器考定真赝，以素学与闻议论，发明居多。卒年才四十。伯思学问慕杨雄，诗慕李白，文慕柳宗元，有文集五十卷、《翼骚》一卷、《淳化法帖刊误》二卷。二子诏，湖南帅机，调怀安尉，裒伯思平日议论题跋为《东观余论》三卷。
　　李安期字泰伯。建宁人。淹贯经史，援笔成文，以诗名。岳飞死，作《表忠诗》百二十首吊之。一日，谒四川茶马使王涯，奇其才将以贤良举，偶因奕争道，安期推枰曰：“公平章天下亦可如此反覆乎？”遂拂衣而去，竟不出。王深自刻责，以末艺失天下士。有《蒙谷诗集》。
　　王人鉴字克明。绍兴十八年登第。博学能文，人目为“策虎”。官至赣州判官。
　　黄去疾邵武人。咸淳间宰将乐，创龟山精庐，聚辑简册，政暇与学子诵习其间，又取《龟山纪》而订正之，题曰《年谱》。
　　严羽字舟丘，一字仪卿。邵武人。有才名，所著《诗辩》议论深到，自号“沧浪逋客”，有《沧浪集》。

 〔国朝〕
　　上官祐字用孚。工诗博学。永乐丁酉乡试以《春秋》魁八闽。初为新城县教谕，荐擢弋阳令。有《武阳志》、《鹤村集》。

 风节
 〔宋〕
　　李深字叔平。光泽人。父诰，庆历二年进士登第，官至太常博士，陈瓘称其真率乐易，有古人风。深第熙宁九年进士，为编敕所详检役法文字，因与蔡京、章惇廷争，夺一官。已而叙复元官，迁朝散郎，以言事罢。崇宁中，安置复州，入元祐党籍。有《杭州集》二十卷。弟勉，字安道，元祐九年第进士，知尤溪、顺昌县。素负气节，多忤于时，遂谢事休致，亦入党籍。
　　吴点字圣与。邵武人。元丰五年第进士。与蔡京旧，京拜相，点为太仆丞，首求去，京不乐，以郡倅处之终身。同县朱缶，第大观三年进士，后秦桧用知柳州，缶耻出其门，以母老归，屡召不起。号“悠然居士”。
　　黄克仁字已仕。光泽人。绍兴中第进士。陈书万言忤时相，闻者缩首。历守真、化、雷三州。
　　黄遹字景声。邵武人。隆兴元年进士第。以不附韩侂胄出为江西提刑，遂请老归。自号“熙堂野老”。

 忠烈
 〔宋〕
　　龚慎仪字世则。邵武人。父愈，南唐太子太傅。慎仪仕南唐为礼部郎中，宋建隆初，贡乘舆服御物于朝，归国迁给事中。开宝初，以太祖命赍李煜书往招刘，被执，亡得归，除驾部郎中、歙州刺史。江南平，诏仍守歙。宜春贼卢绛陷歙，且趋闽，欲引慎仪为谋主，慎仪厉声曰：“吾已受真命，虽一日失援，肯从贼反耶？”绛怒，并其家杀之。
　　李阶字进祖。深之子。崇宁二年礼部第一。特奏名安忱对策言，使党人之子魁南宫多士，无以示天下，遂夺阶出身。遇赦复官，建炎初摄临安府比较务22。州卒陈通胁阶叛，阶叱之，遂遇害。事闻，赠右丞事郎，与一子官。
　　危翁一光泽人。家贫业樵。靖康中，闻徽、钦二帝北行，哭三日骨立而死。寄庵季炳以诗吊之云：“南乡老人危翁一，岁晏雨晴扶杖出，惊闻二圣尘再蒙，归阖柴门哭三日。眼空愁绝声遂止，里人言翁翁死矣，凛然生气申包胥，万古千秋葬忠义。”
　　上官悟字仲达。均之子。用荫累官秘阁修撰，充京畿转运使。建炎三年，为东京副留守，时济南刘豫叛降金，以厚命节制京东兵马，因遣人说降，悟斩其使，豫复赂悟左右使说，悟复斩之。金兵攻东京愈急，力不能支，城陷死之。赠右文殿修撰，官其后五人。
　　高谈字景遂。光泽人。平居言动必由礼，乡人敬附之。绍定间，旁郡盗起，诸子请避，谈曰：“四方皆盗区，无可避者。”及盗入，诸子又请，谈曰：“有庙柘在，将焉之？”盗至，谈出曰：“时和岁丰，何忍为此？”盗执诣庭，遗以牛酒金帛，皆不释，谈曰：“将何为？”盗曰：“吾方东破武阳，尔能率是乡子弟，吾其济乎？”谈曰：“斯言奚为至我？”唾贼大骂，遂遇害，而里人赖以免。
　　丁从龙泰宁人。有勇好义。绍定三年，率乡兵击贼走之，以功授保义郎。端平二年，□兵华安城下23与敌大战，攻破土城，敌兵奔溃，克复淮安，转忠翊郎。其年秋，遇盗于梧州□□县24，战死。朝廷褒赠，立庙祀之。

 〔国朝〕
　　李刚泰宁县学生。正统戊辰，沙、尤寇发，刚与乡人同匿山间。一日出遇贼，贼胁刚从逆，刚以义数之，贼怒令跪，刚不屈，骂之不绝口，遂遇害。

 孝义
 〔唐〕
　　黄桓邵武人。母丧庐墓三年，芝二本生墓侧。邑素无鹤，时有鹤来巢于墓林，人因称其地曰“鹤林坪”。贞观中旌表门闾。
　　张巨篯邵武人。母丧，庐墓十三年。永淳初，观察李承昭奏蠲其家赋役。
　　吴海邵武人。母丧，庐墓十三年，墓侧产芝二十茎。海与黄桓、张巨篯俱载《唐史》，郡谓之“三孝子”。

 〔宋〕
　　邹长孺字齐贤。泰宁人。初笃志问学，宋仁宗时与太学试，居上第。闻父丧哀毁逾礼，自京师至家三千余里，冒暑跣足归。庐墓芝生，诸司以八行举，不应。
　　上官怡字友先。之子。工文词，年十六试大学，居第一。母年高羸疾，方暑，晨夕侍侧以驱蚊蚋，不寝或逾月。居忧，极哀毁。二兄继殁，奉嫂抚孤，敬爱兼笃。
　　上官超光泽人。性纯孝，母病笃，刳左胁取肝饲母，已而母愈。县令张硕名其门曰“孝感”。
　　梁从光光泽人。家素饶，淳熙间岁歉，尽发所积以赈饥，近者饷以黍，远者遗以米，日计数百人。终其身，凡遇歉岁皆如之。州县监司旌赏焉。
　　张子英建宁人。幼孤，侍母王氏独居。元季盗贼扰攘，妻子俱被虏，子英负母逃避，备经险阻。后寓居黄溪，佣书为养。母常思妇孙，寝食不安，子英跪曰：“但得母安，妻子可复返。”贼退，遂奉母归故里，妻子亦果得还。
　　冯顺德建宁人。早丧父，奉母王氏至孝，饮食必亲供。时遭离乱，负母逃于山谷，孝敬不替。母多病，顺德或终夜不寝。励志学医，亲调药物，母病遂愈，老益康健，年八十四卒。
