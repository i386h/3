<!-- { "loadSidebar": true } -->
　　《洛阳桥》刘子翬：“跨海飞粱叠石成，晓风十里度瑶琼。雄如建业虎城峙，势若常山蛇陈横。脚底波涛时汹涌，望中烟屿晚分明1。往来利涉歌遗爱，谁复题桥继长卿。”(宋)陈博良：“跨海为桥布石牢，那知直下压灵鳌？基连岛屿规模壮，势截渊潭气象豪。铁马著行横绝漠，玉鲸长鬣露寒涛。缣图已幸天颜照，应得元丰史笔褒。”
　　《题洛阳桥柱》无名氏：“百年河洛污膻腥，何事斯桥浪得名。欲洗胸中不平恨，时来倚柱看潮生。”
　　《秦君亭》(宋)陈瓘：“世梗贤路塞，达人识穷通。搀枪天宝后，美士如飘蓬。聘君当此时，卷迹云霞中。翩翩稻梁外，不学低飞鸿。音尘万方远2，轩冕一笑空。垂纶钓沧海，超然谢樊笼。清吟写其乐3，孤标激颓风。能令千载下，叹息诗人穷。登临忽终日，俛仰寻高踪。山麓一回玩，松盖青重重。”
　　《姜相峰》王十朋：“相国忠如宋广平，危言流落晋江城。天资自直无心卖，何事青山亦得名。”
　　《南安道中》朱文公：“晓涧淙流急，秋山寒气深。高蝉多远韵，茂树有余阴。烟火居民少，荒蹊草霹侵。悠悠秋稼晚，寥落岁寒心。”
　　《知郡傅丈载酒幞被过熹，于九日山夜泛小舟弄月剧饮》朱文公：“扁舟转空阔，烟火浩将平。月色中流满，秋声两岸生。杯深同醉极，啸罢独魂惊。归去空山黑，西南河汉倾。”
　　《和林择之凤凰山韵》朱文公：“木落髻鬟拥，湖平妆镜空。荒亡余旧事，惨淡只悲风。兴发千山里，诗成一笑中。诸君莫惆怅，吾道固当穷。”
　　《寄题九日山廓然亭》朱文公：“昨游九日山，散发岩上石。仰看天宇近4，俯叹尘境窄。归来今几时？梦想挂苍壁。闻公结茅地，恍复记畴昔。年随流水逝，事与浮云失。了知廓然处，初不从外得。遥怜植杖翁，鹤骨双眼碧。永啸月明中，秋风桂花白。”
　　《莲花峰》(宋)陈休斋：“多病登台今古情，□花摇荡午凉生5。山前木落石岩出，海上潮来秋渚平；野兴已随芳草远，归鞍更傍落霞明。愧无十丈开花句，独卧禅房心自清。”
　　《游九日山》(元)张翥：“寂寞隐君宅，岧丞相峰。石余唐日砚，树有晋朝松。把酒春阴薄，开轩晚翠重。遗诗刻高壁，留览更从容。”
　　《同安客舍夜作》朱文公：“官署夜方寂，幽林坐月初。闲居秋意远，花香寒露濡。故国异时节，欲归怀简书。聊从西轩卧，尘思一萧疏。”　“窗户纳凉气，吏休散朱墨。无事一翛然，形神罢拘役。暂愒岂非闲，无论心与迹。”
　　《述怀》朱文公：“夙尚本林壑，灌园无寸资。心怀经济策6，复愧轩裳姿。效官刀笔间，朱墨手所持。谓言殚蹇劣，讵敢论居卑？任小才亦短，抱念一无施，幸蒙大夫贤，加惠宽箠笞。抚己实已优，于道岂所期，终当反初眼，高挹与世辞7。”
　　《再至同安假民舍以居示诸生》朱文公：“端居托穷巷，廪食守微官。事少心虑怡，吏休庭宇宽。晨兴吟诵余，体物随所安。杜门不复出，悠然得真欢。良朋夙所敦，精义时一殚。壶餐虽牢落，此亦非所难。”
　　《同僚小集梵天寺，坐间雨作，已复开霁，步至东桥玩月赋诗》朱文公：“杰阁翔林杪，披襟此日闲。层云生薄晚，凉雨遍空山；地迥衣裳冷，天高澄霁还。出门迷所适，月色满林关。”　“空山看雨罢，微步喜新凉。月出澄余景，川明发素光；星河方耿耿，云树转苍苍。晤语逢清夜，兹怀殊未央。”
　　《梵天观雨》朱文公：“持身乏古节，寸禄久栖迟，暂寄灵山寺，空吟招隐诗。读书清磐外，看雨暮钟时。渐喜凉秋近，沧洲去有期。”
　　《之德化宿剧头铺，夜闻杜宇》朱文公：“王事贤劳只自强，一官今是五年期。如何独宿荒山夜？更拥寒衾听子规。”
　　《安溪道中泉石奇甚，绝类建剑间山水佳处也》朱文公：“驱车陟连冈，振辔出林莽。雾露晓方除，日照川如掌。行行遵曲岸，水石穷幽赏。地偏寒篠多，涧激淙流响。祗役未忘倦，心神暂萧爽。感兹怀故山，何日税征鞅？”
　　《留安溪三日按事未竟》朱文公：“县郭四依山，清流下如驶。居民烟火少，市列无行次。岚阴常至午，阳景犹氛翳。向夕悲风多，游子不遑寐。我来亦何事，吏桀古所记。奉檄正淹留，何当语归计。”

 纪述
　　《泉州儒学忠孝祠记》真德秀：“忠孝祠者，祠唐义阙林公攒、国朝皇城使赠司空忠勇苏公缄也。二公何以祠？曰：林公以孝行称，苏公以忠节显，祠之所以劝臣子厉风俗也。昔之君子以是名于世者众矣，奚独祠二公也？二公泉人，祠为泉人立也。然则泉人以忠孝著，独二公乎？曰：不然也。泉之士多工于文，而言能文者，必曰欧阳生詹，取其尤著焉者也。二公以忠孝名，犹是也。曰：二公之所以尤著焉者何也？曰：孰不事亲，林公之于亲，孝之至者也；孰不事君，苏公之于君，忠之报者也。今夫冬温而夏清，昏定而晨省，子之职也，而未可以言孝也。愉色而婉容，承颜而顺志，可以言孝矣，而未可以言至也。斋戒以见君，奔走以承命，臣之礼也，而未可以言忠也。美焉而将顺之，阙焉而弥缝之，可以言忠矣，而未可以言极也。然则孰谓至？曰：事死如生，事亡如存者，孝之至也。孰谓极？曰：主尔忘身，国尔忘家者忠之极也。吾观林公之丧亲也，水浆不入口五日，躬自陶甓而坟之，非苟以为难也。亲之存也，竭吾力，既设而遂怠焉，是死吾亲也。苏公之守邕而捍寇也，其子曰：‘家可徙乎？’公曰；‘不可。’父老曰：‘城可弃乎？’公又曰：‘不可。卒奋其力以战，力不继死之，其家歼焉，非恶生而嗜死也。吾受君之禄，以荣其身，以及其家，临难而恤其私焉，是孤吾君也。夫为人子而死其亲，为人臣而孤其君，是犯天下之大戒也，二公之所不恶为也。故恩之当报，不以存亡贰其心；义之当徇，不以死生易其节，所以尽臣子之分也。若乃祥应之格乎天，爵号之加于朝，褒表于一时，焜耀于千载，则非二公之所以计也。盖以孝而徼福，其为孝必不诚；以忠而望根，其为忠必不笃。无所慕而为之，二公所以有功于名教也。兹予奉而祠之之意也。敢问学二公者将奚先？曰：事亲者人之所同，事君者必得位而后可也，然岂有二致哉？故曰事亲孝，则忠可移于君，盖孝者忠之基也。平居能为林公，则进而委质于朝廷，尽节于官守，其不愧苏公也必矣。此泉之士当朝夕勉焉者也。奉而祠之，且刻其亭于石者，太守真德秀也。与其议者，郡博士吴实卿、从事李方子也。奉其祠者，郡之士黄龚也。”
　　《丞相苏公祠堂记》朱文公：“熹少从先生长者游，闻其道故相苏公之为人，以为博洽古今，通知典故，伟然君子长者也。熙宁中掌外制，时王丞相用事，尝欲有所引拔，公以其人不可用，且非故事，封上之，用此罢归。不自悔，守益坚，当世高其节，与李才元、宋次道并称三舍人云。后得毗陵邹公所撰公行状，又知公始终大节盖章章如是。以是心每慕其为人。属来为吏同安，同安公邑里也，以公所为问县人，虽其族家子不能言，而泉人往往反喜道曾宣靖、蔡新州，吕太尉事以为盛。予不能识其何说也。然尝伏思之，士患不学耳。而世之学者，或有所怵于外，则眩而失其守8。如公学至矣，又能守之，终其身一不变，此士君子之所难，而学者所宜师也。因为之立祠于学，岁时与学官弟子拜祠焉9。而记其意如此，以视邑人云。”
　　《高士轩记》朱文公：“同安主簿廨皆老屋支柱，殆不可居，独西北隅一轩，为亢爽可喜，意前人为之以待夫治簿书之暇日而燕休焉，然视其所以名，则若有不屑居之之意。予以为君子当无入而不自得，名此非是，因更以为‘高士轩’。而客或难予曰：‘汉世高士不为主簿者，实御史属。汉官御史府典制度文章，大夫位上卿，亚丞相，主其簿书者，名秩亦不卑矣，彼犹以为浼已而不顾焉，故足以为高也。今子仆仆焉，在尘埃之中，左右朱墨，蒙犯箠楚，以主县簿于此，而以高士名其居，不亦戾乎？’予曰：‘固也，是其言也。岂不亦曰：士安得独自高其不遭，则可亡不为已乎？予于其言，盖尝窃有感焉，然亦未尝不病其言之未尽也。盖谓士之不遭，可无不为，若古之乘田、委吏、抱关、击柝者焉可也。谓士不能独自高，则若彼者乃以未睹夫高也。夫士诚非有意于自高，其所以超然独立乎万物之表者，亦岂有待于外而后高耶？知此，则知主县簿者虽甚卑，果不足以害其高，而此轩虽陋，高士者亦或有时而来也。顾予不足以当之，其有待于后之君子云尔。’客唯唯而退，因书之壁以为记。”
