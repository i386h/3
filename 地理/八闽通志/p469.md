<!-- { "loadSidebar": true } -->
　　79　乾隆《福宁府志 建置》作，“而世道与人心复不可问矣”。
　　80　乾隆《福宁府志 建置》作“宁德邑学有祠以祀先贤旧矣”。
　　81　乾隆《福宁府志 建置》作“前令李君泽民”。
　　82　乾隆《福宁府志 建置》作“祀先进五人：坎翁张公翰、童溪王公宗传、拙斋高公颐、大著余公复、信斋杨公复”。
　　83　乾隆《福宁府志 建置》作“今令徐梦发至”。
　　84　乾隆《福宁府志 建置》作“谒予为记”。
　　85　乾隆《福宁府志 建置》作“学也者所以去其蔽也”。
　　86　乾隆《福宁府志 建置》作“孟子没千五百年”。
　　87　乾隆《福宁府志 建置》作“天祚圣宋”。
　　88　乾隆《福宁府志 建置》作“共肩斯道”。
　　89　乾隆《福宁府志 建置》作“而几于德溥而化”。
　　90　乾隆《福宁府志 建置》作“可谓能继颜、曾、思、孟之好学也”。
　　91　乾隆《福宁府志 建置》作“能于游息之际，闻诸儒之绪论”。
　　92　乾隆《福宁府志 建置》作“则必有悠然会于心者”。
　　93　乾隆《福宁府志 建置》作“其谁与归”。
　　94　乾隆《福宁府志 建置》作“此以科举言之也”。
　　95　乾隆《福宁府志 建置》作“营营构之”。
　　96　乾隆《福宁府志 建置》无“完”字。
　　97　乾隆《福宁府志 建置》作“士类莫不闻风以兴焉”。
　　98　乾隆《福宁府志 建置》作“曷与本原”。

卷之八十五

　　拾　遗
　　志所以志一方之事，凡可以裨益世教者无巨细皆可志也。闽为东南文献之邦，载籍所纪事迹甚伙，亦既以类相从而悉志之矣，其有不可以类分者不几于遗乎？夫天下之物稍可以资世用者，一有遗焉人必拾之以为用矣，况事关文献而可以裨益世教者其忍遗耶？乃志拾遗。

　　　　　　福州府

 〔晋〕
　　郭璞《迁州记》：“桑田为海，人事更改。六旬甲子，当见其害1。更重着衣，周回重载。郑国归朝，重关为待。鸟出木空，千载不昧。前有双眉，重施粉黛。溪涧水来，尽归于海。主辑其客，客住主在。稳首东日，高山镇寨。本自添金，因成右兑。但见蛇影2，莫知坐亥。事过方知，知而未会。龙山高山，光照其代。巧妇能裁，得令人爱。若解修心，得其终倍。市笼放火，聚集磊磊。有一老翁，手把竹筒。重添新宰。在言不在。铭曰：太康之载，迁插瓯基。四色牢城，层峦三径。洪许南流，瑞龙地应。其主螺女，现对花峰。千载不杂。世代兴隆。诸邦万古，繁盛仁风。其城形状。如鸾似凤。势气盘拿，遇兵不馑，遇荒不掠，逢灾不染，其甲子满，废而复兴。”详见《三山旧志》。
　　太康三年，太守严高图越王山南之形势3以咨郭璞，璞曰：“方山秀拔于前，三山环峙于后，八百年后大盛。”又有谶曰：“中间崒兀创危亭4，八百年前兆此名。天降元精如汉佐，岳陶灵气似周臣。中坻不见客舠路5，古渡应无病涉人。好是褰裳待今日，罾浦坊中人挺生。”按《三山志》，尝有人得石刻于城南钓龙台，其文如此也。)

 〔唐〕
　　兴元元年，萧复为福建宣慰安抚使。
　　贞元四年四月，福建军乱，逐其观察使吴诜，大将郝诫谥自称留后。(上二事出《唐书》。)
　　陈通方，闽县人，贞元十年第四人及第，与相国王播同榜。时播年五十余。通方戏拊之曰：“王老王老奉赠一第。”言日暮途远同赠官也。播后入相，通方因之仕宦不达，竟以困踬而终。出《闽中记》。
　　元和四年，禁福建掠良民为奴婢者。出《唐书》。
　　陈彦博，字朝美，唐元和五年及第。初，梦至一公庭，帷幄荧煌，几榻上有尺牍，焕然若金字，主者曰：“比明年进士名，将奏之上帝。”彦博前观有三十二人，其名在焉。及榜出，果符前梦，官至信州贵溪令。
　　陈蜀，字文郁，唐乾符五年及第。初，梦神人谓曰：“当在山下水边及第。”至是，主司乃□澹者，岂非前兆乎。旧记乃下缺一字，疑“崔”字也。(上二事俱出《闽中记》。)
　　乾符五年十二月，黄巢陷福州。
　　景福二年五月，王潮陷福州，范晖死之。潮自称留后。是年建州刺史徐归范、汀州刺史钟全慕俱叛附于王潮。(上二事出《唐书》。)
　　初潮之未至也，闽人谣曰：“潮水来，岩头没；潮水去，矢口出。”其后潮入闽而观察使陈岩卒，及潮卒，而其弟审知代之，是其验也。
　　王审知身长七尺六寸，面紫色，方口，隆準。初潮之幽绪也，植剑于地，与众盟曰：“拜而倒者为帅。”至审知拜，剑跃而起，众遂推之。审知让潮，而己副焉。其营上常有紫气，识者曰：“此军中必有贵人。”既总府事，时四方窃据，或劝其建国，审知曰：“宁作开门节度使，不作闭门天子。”在位二十九年卒。
　　初王氏甃城日，陶砖者悉以钱文印其上。后城入钱氏，人以为先兆云。(上三事出《闽中记》。)

 〔宋〕
　　雍熙二年七月6，遣使按问福建刑狱，仍察官吏勤惰以闻。
　　至道二年闰七月，诏福建民负人钱没入男女者还其家，故匿者有罪7。
　　四年，除民岁丁钱。
　　大中祥符四年七月，诏以两浙、福建、荆湖南北、广南东路六路尚循伪制，输丁身钱岁凡四十五万四百贯，民有子者或弃不养，或卖为童仆，或废为释老，悉除之。按蔡襄有札子奏免漳泉兴化军丁钱之事，盖引用上件诏令。
　　天圣二年8，诏禁福建巫觋挟邪术害人者。
　　六年，除福州民逋官庄钱十二万八千緍。(上六事出《宋史》。)
　　嘉祐五年二月，礼部贡院言准袷享赦书诸路、州、军解进士绝少处量增解额，内福建泉、南剑、漳、汀州、邵武、兴化军共增四十五人。出《仁宗实录》。时江浙、福建、川、广诸州、军共增解额一百三十五人。
　　永泰俗嗜屠牛，徐确为尉时禁止甚严。会令之子病，思啖牛心，屠者不敢违，巳市一犊，且将鼓刀。犊逸，衔刀径趋尉治。确适在县厅，犊亦走庭下。确验问，为治屠者，送承天寺为长生牛。提点刑狱祖无颇刻石记其事。出《壶山集》。
　　元厚之平生嗜富贵，不喜处外，外补多觖望。及以给事中领长乐，亲旧祖道都门，勉以东闽盛府，百货所聚，永嘉之柑，乌石荔子，珍绝天下。绛下车作诗谢之云：“丹荔黄柑北苑茶，劳君诱我向天涯。争如太液池边看，池北池南总是花。”出《名贤清话》。
　　福州泉州兴化军濒海，七八月多大风，俗云痴风，亦云飓风，其来风雨俱作，飞瓦拔木，甚者再宿乃止。食顷有风自南来，其势力盖盛，名为报风。出《遯斋闲览》。
　　江李觏，一日与处士陈烈同赴蔡君谟饮。时正春，营妓皆在后圃卖酒，君谟因命以佐饮，烈已不乐。酒行，众妓方歌，烈逾墙而遁，觏座上赋诗有“山鸟不知红粉乐，一声檀板便惊飞”之句。后烈闻之，遂投牒云：“李觏本无士行，辄造宾筵，诋释氏为妖狐，指孟轲为非圣，按吾圣经云非圣人者无法，合依名教肆诸市朝。”君谟览牒，笑谓来者云：“传语先生，今后不复使弟子也。”出《道山清话》。
　　庆历六年十二月蔡襄知州日，作《太平圣惠方后序》，亲书于碑。其略曰：“太宗皇帝一平宇内，集古今名方与药石诊视之法，敕国医诠次，类分百卷，号曰《太平圣惠方》，诏颁州郡，传于吏民。州郡承之，大率严管籲9，谨曝晾而已，吏民莫得与利焉。闽俗左医右巫，疾家依巫索祟，而过医门十才二三，故医之传益少。余治州之明年，议录旧所赐书以示于众。郡人何希彭者，通方伎之学，凡圣惠方有异域瓖怪难致之物，若食金石草木得不死之篇，一皆置之。酌其便于民用者，得方六千九十六10。希彭谨愿自守，为乡闾所信，因取其本誊载于板，列牙门之左右，所以尊圣主无穷之泽，又晓人以巫祝之谬，使之归经常之道，亦刺史之一职也。”其碑时在府宅堂之右。希彭家太平公辅坊，有墨宝轩藏蔡公真迹。
　　襄又作《五戒》，其一曰：观今之俗为父母者视己之子犹有厚薄，迨至娶妇，多令异食。贫者困于日给，其势不得不然，富者亦何为之？盖父母之心，不能均于诸子以至此，不可不戒。二曰：人子之孝本于养亲以顺其志，死生不违于礼，是孝诚之至也。观今之俗，贫富之家多是父母异财11，兄弟分养，乃至纤悉无有不校。及其亡也，破产卖宅以为酒肴，设劳亲知与浮屠，以求冥福。原其为心，不在于亲，将以夸胜于世12。是不知为孝之本也，生则尽养，死不妄费13。三曰：兄弟之爱出于天性，少小相从，其心欢欣，岂有闲哉？后因娶妇14，或至临财，憎恶一开，即成怨隙，至有兴诉讼、刑狱15至死而不息者，殊可哀也。盖由听妇言，贪财利，绝同胞之恩、友爱之情，遂及于此。四曰：娶妇欲以传嗣，岂为财也。观今之俗，娶妻不顾门户，直求资财，未有婚姻之家不为怨怒。原其由，盖婚礼之广靡费，已而校橐19，朝索其一，暮索其二，姑辱其妇，夫虐其妻，求之不已，若不满意，至有割男女之爱，辄相弃背。习俗日久，不以为怪，此生民之大弊也17。五曰：凡人情莫不欲富，至于农人、百工、商贾之家，莫不昼夜营度，以求其利。然农人兼并，商贾欺谩，大率刻剥贫民，罔昧神理。譬如百虫聚居，强者食啖，曾不暂息，求而得之，广为施与，冀灭罪恶，其愚甚矣。今欲为福，孰若减刻剥之心，以宽贫民，去欺谩之行，以畏神理。为子孙之计，则亦久远，居乡党之间，则为良民18。其义至明，不可不志。
　　襄又作《山头斋会戒》曰：“使州体问自来风俗，被丧之家言，有靡用，破卖产业，置办酒食斋筵，名为孝行。至有亡殁之人，举家不敢哭临，先将田屋出帐典卖，得人就头，商量打了定钱，方敢举殓。外拘人情，中抑哀毁，是不孝之人也。出殡之夕，邻里识与不识尽来吊问，恣食酒肉，包携归家，至使丧家费用无极。其于人情，邻里当有赠遗，以资丧家。慰吊之际，岂可恣食酒肉，以为宴乐？是无礼之人也。山头斋筵，僧俗之中，本非知识，斋食不足，每人散钱二百文，如有少缺，便即忿怒。送葬之礼虽出于古，岂有本无哀情，只趁斋食？丧家竭力，不给所求，此与乞丐何异？是无耻之人也。若不断绝，民间转见不易，礼义之日远19。右仰丧葬之家，丧夜，宾客不得置酒宴乐，山头不得广置斋筵聚会并分散钱物以充斋价。如有辄敢，罪在家长。并城外僧院不得与人办置山头斋，及坊虞侯耆长常切觉察。
