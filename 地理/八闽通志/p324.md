<!-- { "loadSidebar": true } -->
　　城隍庙宋乾道六年建。国朝洪武五年，知县王溥重建。成化十一年，知县江伟更新之。　忠烈王庙在北山下。祀邑人黄岳。详见《人物志》。先在栖云寺内，宋嘉定元年始建今所。按旧志：“五代时，王审知岁贡方物于梁，黄崎港中流，值石，多覆溺之患。祷于祠，忽震雷碎其石，港道遂平。封永宁公49。宋嘉泰元年，部使者上其灵迹数事于朝，赐额“昭祐”。嘉定十四年，封灵惠侯。绍定元年，加号“显应”。四年，贼犯古田，将寇宁德，神出阴兵摧其凶焰，有旗见空中，白质而赤章，大书神之封号于其上。部使者复上其事，加号“昭顺”。淳祐十年，复加号“广利”。后进封广应公，又进封今爵。元至元六年，知铅山州三山林兴祖修。国朝洪武五年，知县王溥重建。(上二庙俱一都。)　东平王庙在县治东南新塘头。其神唐张巡也。元至元间，邑人薛某为琼州万户。卒，夫人龚氏奉其香火以归，尝显其灵异，遂立庙祀之。国朝洪武二十八年，乡人重修。林保童为记。　谏议大夫庙在县西十二都霍童山下。隋大业中，谏议大夫黄菊尝垦山之荒壤为田，而凿山通涧水以灌溉之。后乡人感其德，建祠庙祀焉。　王都相庙50在县北十四都东洋里。庙之神凡三：曰都将，曰尚书，曰指挥使，皆祀于王氏。相传都将、尚书姓刘氏，避钱王鏐讳，去卯刀为金，而指挥使则黄姓，乃刘氏义子也51。寇叶侬过县境，见金甲三人拥兵骑凌山四出，遂不敢肆其暴而去。又有群不逞啸聚燃炬出门，神阴灭其炬，县尉李元宗令人掩捕，时夜未央，忽闻鸡鸣，庙中金鼓震响，光明如昼，及既获，天复明矣。其灵异如此。　防御祠在县东五都漳湾。宋绍兴六年建，以祀防御史阮大成。详见《人物志》。国朝宣德元年重修。　先贤祠在儒学内。宋淳熙八年，知县徐梦发建。

 福安县
　　城隍庙在县治西。宋淳祐十年，知县林子勋创建。相传初度地时，祥光三夜不绝。元至正间，知县赵元善修。国朝正统十年，知县叶诚忠重建。景泰间，按察佥事沈讷欲易庙地为福宁道，夜梦之神与之争地，乃止。迄今灵响不衰。　阜俗庙在县东长坂。元时建。详见福宁州《祠庙志》。　灵祐庙在县南二十都廉村。神姓薛名芳杜，唐太子补阙令之之孙也。为人清简而寡欲，英明而有断。乡人或有争讼，不之官而之芳杜，得一言皆帖帖服去。肃宗践祚，念令之有启沃旧恩，召用其子孙，芳杜固辞不赴，一时士大夫咸推重之。尝自谓：“吾生有骨青，死当为神。”年六十七无疾而卒，颇著灵异，乡人立庙祀之，祈祷辄应。宋嘉定元年，部使者上其御灾捍患之功于朝，赐庙额曰“灵祐”，封侯爵，配陈氏封夫人。按《薛补阙祠记》谓“芳”。　忠惠庙在穆洋。神姓罗名汉冲，光州固始人，任江州司户。黄巢之乱，避地入闽，居于穆洋。当是时，其地半皆荆棘，汉冲首垦辟之，召民耕种，遂为沃壤。既没，民怀其德，立庙祀焉。凡有灾患，祷之辄应。后赐庙额曰“忠惠”。　顺济行祠在洋头。正统初，乡人募众重建。其神即临水夫人也。　薛补阙祠在县南廉村，以祀唐太子补阙薛令之。详见《人物志》。元皇庆元年，乡人肇创以褒清德。教谕方贤孙为记。　朱韦斋祠在县北龟龄寺法堂之右。建炎间，韦斋常携其子文公寓居于此。　乡贤祠在儒学内。按旧志：“宋淳祐八年，知县林子勋尝建先贤祠。”盖即乡贤祠也。

 大金千户所
　　城隍庙在所治。　旗纛庙在所治。

 定海千户所
　　城隍庙在所治。　旗纛庙在所治。
　　校　注
　　1　嘉靖《延平府志 祠祀》作“兼湖广观察使”。
　　2　嘉靖《延平府志 祠祀》作“陈师孟、吴康”。
　　3　嘉靖《延平府志 祠祀》作“张敦颐”。
　　4　嘉靖《延平府志 祠祀》作“邢淙”。
　　5　乾隆《延平府志 祠墓》作“知府郑宗良建”。
　　6　嘉靖《延平府志 祠祀》有“成化十年毁，知县谭明重建”一语，此略。
　　7　嘉靖《延平府志 祠祀》作“闽将军刘公庙”。
　　8　嘉靖《延平府志 祠祀》作“宋大观三年赐庙额曰威宁”。
　　9　嘉靖《延平府志 祠祀》作“邑令石塾重修，塾自为记”。
　　10　嘉靖《延平府志 祠祀》作“宋烈士余公墓，在宝城外”。
　　11　嘉靖《延平府志 祠祀》作“大曹保”。
　　12　嘉靖《延平府志 祠祀》有“上四庙俱在县治西”一语，此略。
　　13　“诸所失石井处”似为“诣所失石井处”之误。
　　14　嘉靖《延平府志 祠祀》及乾隆《延平府志 祠墓》均作“祀南唐摄县事曹明”。
　　15　嘉靖《延平府志 祠祀》作“祀宋县令谢璇”。
　　16　嘉靖《延平府志 祠祀》作“洪武三年”。
　　17　光绪重纂《邵武府志 民祠》作“威庙，祀王延禀。神以节守建州，喜文学，与诸儒议论，又有靖寇功，民怀其德，为立庙”。
　　18　嘉靖《延平府志 祠祀》作“有司以闻”。
　　19　嘉靖《邵武府志 祀典》及乾隆《邵武府志 民祠》均作“胡将军祠，在城东阳，祀宋殿前司裨将胡斌。胡死于王事，民即其战地为祠祀之”。
　　20　嘉靖《邵武府志 祀典》作“开庆三年，神率兵坚守杉关，与元兵战”。
　　21　嘉靖《邵武府志 祀典》及乾隆《邵武府志 民祠》均作“事闻”。
　　22　乾隆《邵武府志 民祠》作“一在县南四十八都，宋绍兴间建；一在县东二十九都，宋政和元年建”。
　　23　乾隆《邵武府志 民祠》作“五洁祠”，并作“旧祀叶氏三烈女，增祀黄元实女及齐云岩妻杜氏”。
　　24　乾隆《邵武府志 民祠》作“谢诇”。
　　25　弘治《兴化府志 礼纪》作“洪武三年”。
　　26　弘治《兴化府志 礼纪》作“李长者庙”。
　　27　弘治《兴化府志 礼纪》尚有：“熙宁中天子诏募兴陂者，于是长者应诏来，定趾木兰山下，倾其家赀砌筑而陂成焉，南洋田亩资以灌溉者凡数千顷”等语，似应补入。
　　28　弘治《兴化府志 礼纪》作“元丰三年”。
　　29　“其号初号”似“其神初号”之误。
　　30　乾隆《仙游县志 建置》作“宋嘉祐中，知军刘谔始筑太平陂，灌溉田七百顷；绍兴二年里人张应六年念谔功，立庙祀之”。即此所谓太和庙。
　　31　民国《兴化县志 庙志》作“宋绍兴十八年(戊辰)赐额惠泽庙”。
　　32　民国《兴化县志 庙志》作“五季时永阳陈氏名忠，宋绍兴二十一年封瑞沟英顺忠济侯，景炎二年再封忠顺灵福，至泰定四年县尉王佑重修”。
　　33　弘治《兴化府志 礼纪》作“宝庆二年”。
　　34　弘治《兴化府志 礼纪》作“郭氏三孝子祠，在仁德里”。
　　35　弘治《兴化府志 礼纪》作“典祠者私割其地以鬻诸人，里人王汝敬等相率白于官，复之”。
　　36　“祀久圮”应为“祠久圮”之误。
　　37　弘治《兴化府志 礼纪》作“成化六年巡抚副都御史滕昭命知府蒋云汉重建”。
　　38　乾隆《仙游县志 建置》作“南宋乾道间建”。
　　39　乾隆《仙游县志 建置》作“旧在尊道堂祀宋学士蔡襄，嘉定间知县叶文炳建，后移平山云麓”。
　　40　乾隆《仙游县志 建置》作“丞相谥正简，叶颗祠在方濑，一在郡治西，郑偘记”。
　　41　弘治(兴化府志。礼纪》作“成化甲午，邑人检讨郑纪倡乡人立祀蔡忠惠、叶正简等三十七人，中宋三十二人，本朝五人，盖郑公纪所定”。
　　42　弘治《兴化府志 礼纪》作“指挥吕谦建”。
　　43　弘治《兴化府志 礼纪》作“洪武二十四年刘毅建”。
　　44　乾隆《福宁府志 杂志》作“旧在西门外登龙坊口”。
　　45　乾隆《福宁府志 杂志》作“阜俗王庙，在五十一都大金”。
　　46　乾隆《福宁府志 杂志》作“乡人为立庙南山下，宋太平兴国中建”。
　　47　乾隆《福宁府志 杂志》作“元至正间显灵于府之洪江里”。
　　48　乾隆《福宁府志 杂志》作“林调”。
　　49　乾隆《福宁府志 杂志》作“封永灵公”。
　　50　乾隆《福宁府志 杂志》作“黄都相祠”。
　　51　乾隆《福宁府志 杂志》于“刘氏义子也”句后，尚有“故统为黄都相”一语。
卷之六十一

　　恤　政
　　古先圣王之仁于其民也，凡天下疲癃残疾，茕独鳏寡，颠连而无告者，皆有存恤之典；旱干水溢，黎民阻饥，则有救荒之政；贫穷患难，死无所归，则有掩骼埋胔之令。孟子曰：“先王有不忍人之心，斯有不忍人之政。”此之谓也。后世英君谊辟，亦往往有推明其意而行之者，至我国家尤拳拳于是焉。仰惟太祖高皇帝统有万方之初，诏天下郡县立养济院，又命立惠民药局及义冢，而于备荒之政尤加详焉。列圣相承，诏令之颁，必先是数者，盖其心即古先圣王之心，其政即古先圣王之政也。斯世斯民，何其幸欤!闽诸郡县良有司多祇承德意，其于仁民之政，遵行惟谨，皆不可不书。而凡前代已行之法，有惠于民，如朱文公常平义仓之类，亦并列之。庶几有感发兴起而推行之者，其于国家仁民之政，亦未必无所助也。乃志恤政。
 福州府
 闽县
　　〔宋〕　安抚司抵当库在安泰桥之东1，旧利涉门下；又一所在威武军门之西；又一所在还珠门外。元丰七年建，属常平，后寝废。　常平库在旧威武军东偏2，跗于军资库。　居养院安济坊在馆前街发政坊内。元符元年置，以处民之贫乏不能自存者，月以丐者，赡米之半给之。
　　〔元〕　义仓三十六所延祐七年冬，天下路、府、州、县于应置社处立之。社以五十家为率，第其户之高下，每岁收成之日输谷于仓，以备嗣岁之歉而贷之食，及冬则取盈然，石入息一升，社长主之。　义冢二所俱泰定四年总管刘元亨言于帅宪二府，乃度四郊依山之地为圹各千，创亭其侧，以便祭享，俾邻近寺僧主之。一所在东门外，旧同庆寺基；一所在南门外，旧吉祥寺废地。
