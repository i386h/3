<!-- { "loadSidebar": true } -->
 高浦千户所
　　城隍庙在所治之右。　旗纛庙在所治之后。

 中左千户所
　　城隍庙在所城南门外。　旗纛庙在所治之右。

 金门千户所
　　城隍庙在所城内东南。　旗纛庙在所治之后。

 崇武千户所
　　城隍庙在所治西南。　旗纛庙在所治之后。

　　　　　　漳州府

 龙溪县
　　城隍庙在府治南。宋元祐中，郡倅许长卿重修。嘉定八年，郡守胡粢因旧址辟而新之。十四年灾。明年，郡守郭昉重建29。国朝洪武八年知府许荣、三十一年知府李晟俱尝修葺。正统十四年，按察佥事陈祚修建一新。成化九年，知府张璝重修。十八年，知府姜谅重建。　旗纛庙在府城中卫治之北。正统十年，佥事陈祚重修。　双节庙在府城东门外。元万户府知事关文兴30及其妻王氏死于寇难，追封文兴英毅侯，王氏贞烈夫人。至顺三年，有司为立庙，号“双节”。详见《名宦志》及揭傒斯所作庙记。国朝正统九年佥事陈祚重修。十四年毁于寇。景泰四年知府谢骞重建。主事郑和为记。　威惠庙在府城北门外，以祀唐中郎将右鹰卫将军、赠韬卫大将军陈元光。详见《名宦志》。嗣圣中，建庙于漳浦之云霄。贞元二年，州治迁于龙溪，民多祠之。五代暨宋累封灵著顺应昭烈广济王。建炎四年，始建庙今所。淳祐六年，郡守方来因县尉陈首龙之请，岁春秋致祭，郡人争捐资买田以相祀事。后郡守章大任复以废净安寺、嘉政庄、迎福寺、永安庄田地共六顷有奇隶于庙以益之。大任有庙记。国朝正统九年，佥事陈祚重新庙宇。十四年毁于寇。景泰元年知府马嗣宗，四年知府谢骞先后修建。岁久复圮。成化二十二年，知县李棨重修大堂及建两庑仪门，并府县斋宿之所，焕然一新。　威济庙在府城北首。汀州陈氏兄弟四人，曰大忠，大节、大勇、大智，敌寇有功，殁著灵异，乡人祀之。宋宣和中赐额。　表忠祠在府城东门外。元漳州路达鲁花赤迭理弥实死节，葬于此。国朝成化五年，按察副使何乔新为复其地之见侵于人者，命知府王文等建祠祀之，匾曰“表忠”。乔新自为记。十八年，知府姜谅又尽复其侵地，重建祠宇，塑像其中。谅自为记。仍复其家之土田为人所侵者几百余亩，以供祀事。迭理弥实死节事，详见《名宦志》。　五贤祠在府学前。旧为三贤堂，祀常衮、欧阳詹、周匡物，教授陈知柔为记。后又益蔡襄，高登为五贤祠。　四先生祠在府学明伦堂之东。宋郡守朱文公建，以祀濂溪、明道、伊川三先生。后守赵汝移建于戟门之西，并塑文公像为四先生祠。汝自为记。国朝洪武二十二年，训导胡宗华移建大成殿后。景泰七年火，天顺二年，知府谢骞移建今所。　崇学祠在府学讲堂之西、以祀郡守李弥逊、黄启宗、赵汝、危稹、方淙、傅伯寿、傅壅、李勋及教官陈德林，以其皆有功于学者。　辅教祠盖祀学之士神也。游居士侑焉，居士尝舍游洋庄以瞻学。杨汝南为记。旧在学正位之东，淳祐八年，教授沈辉移建今所。　东溪高先生祠在府学内。宋教授田澹建，以祀郡人高登。朱文公为记。　章使君祠使君名大任，婺州人。任宋，以司农丞知漳州，有惠泽于民，民立生祠祀之。通判王南一为记。又南城之楼亦有祠，教授赵崇珜为记。(上二祠在府学文会堂之东。)朱文公祠在县学大成殿之东。以乡贤陈淳、王遇配。　周先生祠在府城东南名第山。宋张征诗：“漳南周匡物，竞秀元和年；作句诧亲友，进为乡党先。”　北溪陈先生祠在府城西北，旧光孝院也。成化九年，按察佥事林克贤命同知蒋浚创建。十七年，知府姜谅塑像其中，春秋致祭。　三贤堂宋嘉定间乡人广州倅杨志建，以祀乡贤谢修、洪文用，石賁。西蜀何致一为记。　仰止堂在府学内东偏。宋绍兴末，教授陈知柔绘六一先生而下十余人像而祀之，知柔自为记。　七贤堂在县学内。宋嘉定十六年，县令江淑豫建，以祀周敦颐、程颢、程颐、张载、朱熹，而以郡人周匡物、高登配，今废。　道源堂在临漳台旧龙江书院讲堂之东。宋淳祐六年，郡守方来建，以祀文公朱熹，而以北溪陈淳配，匾之曰“通源”。通判徐明淑记。初淳袖“自警”诗见公，公得之喜甚，谓之曰：“道理须各穷个根源。”因为极论其所以然，堂之名盖本于此。后邦人又以勉斋黄干侑食31。宋季书院毁于兵，惟堂岿然独存。国朝成化四年，按察佥事周谟倡知府王文等重建。副使何乔新为记。 

 漳浦县
　　城隍庙在县治南孝义坊。宋时建于县东，元徙于县西仙云坊，国朝复徙今所。正统九年，佥事陈祚重修。　威惠庙在县西门外三里许。唐嗣圣中建于邑之云霄，开元四年随州县徙今所。详见本府《祠庙志》。宋庆历中，有群寇自汀、虔直抵漳浦，民皆逋窜。令吕踌祷于神。俄而空中有金鼓之声，贼徒敛手就缚者三百七十余人，自言四顾皆神兵无路以逸。绍定间，汀、邵寇犯县境，居民竞奔走哀告于神。俄而庙有大蜂千百为群，飞集道路，盗不敢过，邑赖以全。　蜡湖庙在县西门外。　高东溪祠在县治南里许，祀宋古县令邑人高登。成化十四年，举人吴震上言，登有忠孝大节，宜祀于乡郡以是激劝。制可之。十七年，知府姜谅建。　买公祠在县北怀德坊。元至正十五年，买撒都刺莅是邑，廉勤公恕，能为民兴利除害，又尝因山寇窃发，累石筑城以备御之。及卒，民怀其德，相率立祠祀焉。

 龙岩县
　　城隍庙在县治东，成化八年，知县韦济修。十八年，知县陶博重修。　通灵庙在县西砦山。俗呼邹公庙。神姓邹，名罄，光州固始人。由行军令史升宣府校尉，从闽王审知入闽，平汀州寇，镇雁石。卒，民怀而祀之。元至元四年，南靖贼李志甫寇龙岩，官民相与祷于神，集民兵御焉。神显其灵，贼遂大败。事闻，封通灵忠济威德英明武胜侯。　灵济庙在县西，又名龙王庙。两山对峙，中有潭，深不可测，岁旱祷之辄应，宋嘉泰二年，县令傅伯崧建庙，赐今额。　威惠行祠在县治西。详见本府《祠庙志》。　表忠祠在县西西湖。祀宋左翼军统领崔亮。亮，熙州人，从高宗渡江，领兵戍漳州以讨寇，战殁。绍兴中赐额。

 长泰县
　　城隍庙在县治西。宣德六年，知县刘奎重修。成化十七年，知府姜谅檄知县刘绎32重建。　威惠行祠在县东人和里。详见本府《祠庙志》。

 南靖县
　　城隍庙在县治东。元至正十七年，县尹韩景晦建。国朝洪武三十二年，知县杨通重建。

 漳平县
　　城隍庙在县治东。成化八年，知县陈栗建。

 镇海卫
　　城隍庙33在卫治东。　旗纛庙34在卫治后。

 陆鳌千户所
　　城隍庙　旗纛庙(上二庙俱在所城内。)

 铜山千户所
　　城隍庙　旗纛庙(上二庙俱在所城内。)

 玄钟千户所
　　城隍庙　旗纛庙(上二庙俱在所城内。)

汀州府

 长汀县
　　城隍庙在府治西通津门内。唐大历间，随郡迁建。宋绍兴间郡守陈直方、董革、庆元间郡守陈晔相继修建。国朝洪武初重修。永乐五年长汀知县林森、八年知府宋忠、成化十一年同知程熙、十八年知府黄埕等俱尝修饰。　旗纛庙在卫治后堂之北。　惠泽龙王庙在府城东。宋景德间，尝筑云坛35。绍兴间郡守陈升祷雨辄应，遂建庙。淳祐十一年大水，诸神像皆漂没，惟王之塑像岿然波涛中独无恙，郡人愈神之。　洲湖润德大王庙在富文坊。相传神汉末人，以忠义死于此，时显其灵异，郡人为立小庙。一日，山水骤涨，庙随流而下，止于南山之麓，后枕石屏，前瞰麻潭，乡人遂即其地建新庙焉。　助威盘瑞二王庙在驻扎寨。相传神汉末人，以身捍敌死城下，郡人祠之，号“石固大王”，累著灵响。庙前小涧一日忽涨溢，有神像乘流而至，矻立于石固之左，众异之，号“石猛大王”。后以息火功，封“石猛”为助威王，　“石固”为盘瑞王。宋元丰中建庙。元朱文霆为记，(上二庙俱府城南。)　则顺王庙36在镇南门外。宋建炎间，瘴疠大作，郡倅许端之妻梦金紫人谓曰：“无如扬州紫苏散。”问其官族，自称城中废庙王。明日，如方施药，活者甚众，乃访旧址建庙。端自为记。嘉定间，郡守赵崇谟复辟其址，撤而新之。番禺主簿郑文可为记。　灵蛇庙37在青太里，旧传唐统军洪元故居，塑像，乃其骸骨也。所遗印剑各一。其印文曰“大唐统军之记”。后经火，惟印剑腾去。火灭，乃于平田中得之。又河田市无垢庵亦有此祠。　胡知郡祠祀郡守胡大初，盖生祠也。详见《名宦志》。　崇德祠宋时建，以祀郡守郑强、陈晔、陈映、邹非熊、罗勋、傅康、林岊、王杆、李华、戴挺、姚元特，皆有德于士民者也。　王朝奉祠宋时建。朝奉名格，郡人也。详见《人物志》。祠后废，宝祐间附祀二先生祠。　二先生祠宋嘉定间，郡守赵崇模建，以祀文公朱熹及其门人杨方。方，郡人也。详见《人物志》。(上四祠在府学内。)　陈尚书祠长汀令陈显伯生祠也。详见《名宦志》。显伯后官至尚书，故名。　六君子祠宋淳祐间县令陈显伯建，以祀周敦颐、程颢、程颐、张载、朱熹、张拭六先生，而以邦贤郑立中、杨方配。(上二祠在县学内。今废。)　忠爱祠在府治东龙山下。天顺间，朝廷从汀民之请，命有司创建，以祀汀州府推官王得仁38。详见《名宦志》。五月二日，其生之辰也，命有司岁以是日致祭，成化十六年重修。　张知郡祠在塔院。祀郡守张昌。详见《名宦志》。　郑知郡祠祀郡守郑强。详见《名宦志》。　陈刘二录参祠陈录参名希造，刘录参名师尹。详见《名宦志》，(上二祠在南台二王庙。)　见思堂在府治兴贤坊。以祀宋郡守李华。详见《名宦志》。宝祐间，郡守周晋毁之，改创祠山行祠。

 宁化县
　　城隍庙在县治东。按旧志在治南，洪武二年，知县薛原义迁建今所。永乐十年，府同知姚讷等重建。　显应庙在县西草仓。神姓长孙，名山，伪闽锐将也。护刍至县而殁，县人祀之，凡雨旸疫疠，祷之辄应。宋嘉祐间赐额。国朝洪武间重修。按旧志云，神姓长孙，新志云姓孙，恐误。　招捕使陈公祠在县治南万寿桥。以祀宋招捕使陈。详见《名宦志》。绍定间，民为立生祠。宝祐间毁。开庆间重建。元末复毁。国朝洪武十六年，以其故址改建连山招惠庙。

 上杭县
