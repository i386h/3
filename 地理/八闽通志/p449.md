<!-- { "loadSidebar": true } -->
　　景定元年，建阳县嘉禾生，一本十五穗，诏改建阳为嘉禾县。按《宋史》，改建阳为嘉禾县，而县志则曰：“唐石里产嘉禾，邑人因改其里名曰嘉禾里。”盖既改县名，并改里名也。

 〔元〕
　　后至元元年，饥。
　　至正三年秋，浦城县民家豕生豚，二尾八足。
　　十一年十一月，浦城县雨黑子如稗实。
　　十九年四月己丑，瓯宁县有星坠于营山前，其声如雷，化为石。

 〔国朝〕
　　正统五年，政和县民范奴田产嘉禾，异亩同颖，一茎有二穗、三穗、四穗者，凡十有余本。
　　成化十六年九月壬戌暮，有大星若奔，自西南流于东北，其色赤，其形长，其尾如炸，其声如雷4，数刻始没。
　　十九年五月戊戌，浦城连日骤雨。庚子，西南雁塘等六里山水泛溢，高三丈余，山崩地坼，漂民庐百三十家，坏桥梁十又三处，淤民田三十八顷有奇，溺死者四十人。
　　十九年二月甲子夜，火燔军民屋宇百六十三家。
　　二十一年夏，淫雨，山水骤溢，建安、瓯宁、建阳三县乡市民居多为所坏，濒溪聚落屋宇夷荡尤甚，田苗淤沙，人畜有溺死者。

 泉州府
 〔唐〕
　　贞观二年，蝗5。
　　二十一年八月，海溢。

 〔宋〕
　　至道三年五月，甘露降。
　　咸平三年二月，甘露降。
　　天禧五年三月，甘露降。
　　治平四年秋，地震。
　　熙宁二年八月，大风雨，水与潮相冲泛溢，损田稼，漂官私庐舍。
　　十年，饥。
　　绍圣三年，粟二本五穗八穗。
　　绍兴三年七月，水三日，坏城郭庐舍。
　　崇宁元年，旱。
　　乾道三年五月，火。是月丙午，大雨，昼夜不止者旬日6。
　　淳熙元年十二月丁巳，火燔城楼及五十余家。令有司赈恤。
　　十一年，四月不雨至于八月。是年亡禾。令守臣赈粟贷种。
　　嘉定九年，大水，漂田庐，害稼。
　　十六年秋，大水，坏田稼十五、六。

 〔元〕
　　至元二十七年7二月癸未，地震。
　　六月己丑，大水。
　　泰定元年十一月，州南安饥8，赈籴有差。
　　元统元年六月，霖雨，溪水暴涨，漂民居数百家。
　　至正九年七月庚寅，大风雨，永春县南象山崩，压死者甚众。
　　十年十月乙酉，安溪县候山鸣。
　　十三年七月，雨白丝。丁卯，海水日三潮。
　　十四年，大旱，种不入土，人相食。
　　二十六年七月丙辰，同安县大雷雨，三秀山崩。

 〔国朝〕
　　成化十八年七月甲午，永春县大雨至八月丁酉，洪水泛滥，淤田畴，圮桥梁，坏官私庐舍，滨溪民居淹没尤甚，民亦有溺死者。
　　二十一年，自春徂夏积雨连月，晋江、同安、永春、德化、惠安五县，田庐禾稼多为所坏。
　　二十二年，春旱，五月以后大旱，禾稼薄收；秋复旱。
　　九月丙寅，地震。
　　二十三年，春旱无麦，秋大旱无禾。

 漳州府
 〔唐〕
　　开元十三年十一月朔，漳浦县梁山祥云现，绚烂亘百里，弥月而止。
　　天宝八载，漳浦县民钟文定获白鹿牝牡各一，送都9绘图以进。

 〔宋〕
　　咸平二年十月，山水泛溢，坏民舍千余区，州民黄拏等十家溺死。
　　治平四年秋，地震
　　熙宁十年，饥。
　　崇宁元年，旱。
　　政和七年二月十二日，甘露降于司理院双梅上，光灿射日，味甘如饴，三日未晞。
　　绍兴四年春，威惠庙燕堂中山茶叶上下吐两花如龙爪，一本五出，一本八出，青绿色而有异香。
　　十四年，灵芝三茎产于郡学戟门之东楹。
　　十六年，有瑞莲同蒂异萼，产于郡学直舍前之池中。
　　十八年，漳浦县崇照盐场海岸，连有巨鱼高数丈10，割其肉数百车，至剜目乃觉，转鬣而旁舰皆覆。又渔人获鱼长二丈余，重数千斤，剖之，腹横人骼，肤发如生。《京房易传》曰：“海数见巨鱼，邪人进，贤人疏。”
　　隆兴二年，大旱，首种不入，自春至于八月。
　　淳熙十年九月乙丑，大风雨，水暴至，州城半没，浸八百九十余家。
　　十一年，四月不雨至于八月，是年亡禾。令守臣赈粟贷种。
　　嘉定九年五月，大水漂田庐，害稼。
　　十六年秋，大水，坏田稼十五六。
　　绍定元年，龙江书院仰高堂产瑞芝九茎，色如截肠。
　　淳祐九年，祠山庙戟门前桂树上花一簇十有四茎，茎间五叶，状如红梅。

 〔元〕
　　至治三年九月，水。
　　泰定三年九月，水。

 〔国朝〕
　　正统十年十一月癸未，地日夜连九震，鸟兽之属皆辟易飞走，山崩石坠，地裂水涌，公私屋宇摧压者多，凡百余日乃止。龙岩、长泰、南靖、漳平亦然。
　　天顺五年五月戊午夜，风雨大作，坠石拔木，洪水泛滥，漂人畜甚众，东门内外谯楼皆圮。龙溪县鸿山崩，松木随陷。漳浦县漂人畜尤甚。
　　七年七月，疾风暴雨，北溪洪水淹涨，平地深五丈许，柳营江桥亭漂没无遗。
　　成化九年四月，有大鸟止郡庭榕树上，身色青灰，翅黑，嘴足淡红，头耸高丈余，舒其翼盈二丈，攫紫背白鹭而吞之。知府张璝射中其颈，飞去复来，为弩人射死。
　　十年七月戊午夜，暴雨连淫，山崩水涌，洪潦奄至，城垣几没，人物漂荡，浮尸蔽江。圮南门石桥二间，坏军民庐舍不可胜计。
　　十二年，大旱逾半载。八月中旬，龙溪县七都下坂社有物若云片乱坠，形类猴猿相牵援，长一二丈，初则活动，少顷消灭。
　　十八年秋八月甲寅夜，火燔双门楼及公私庐舍数百区。
　　二十一年，自春徂夏积雨连月，龙溪、漳浦、龙岩、漳平、南靖五县，田庐禾稼多为所坏。

 汀州府
 〔宋〕
　　治平四年六月，进桐木板二，有文曰“天下太平”。
　　元祐五年，嘉禾生三十六穗。
　　绍兴十七年，州羊无角。是年以盗妨农。令郡县赈粟贷种。
　　二十三年六月，莲生同蒂异萼者十有二。
　　淳熙十一年，四月不雨至于八月，是岁亡禾。令守臣赈粟贷种。
　　十四年三月辛末，水漂百余家、军垒六十余区。
　　十六年，大水浸民庐千五百余家，溺死三千人。
　　绍熙二年三月，宁化县连水，漂庐舍、田亩，溺死二十余人。
　　嘉泰二年七月，水害苗稼。丙午，上杭县水圮田庐，民多溺死。
　　淳祐十一年八月甲辰，山水暴至，漂人民。

 〔元〕
　　后至元五年六月庚戌，长汀县山蛟出，大雨骤至，平地涌水深三丈余，没民庐八百余家，坏民田二百余顷，溺死者八千余人。户赈钞半锭，死者一锭。
　　至正四年，夏秋大疫。
　　十四年，大饥，人相食。

 〔国朝〕
　　成化二十一年夏，淫雨，山水骤溢，长汀、清流、归化、宁化、上杭、永定、连城七县乡市民居多为所坏。濒溪聚落、屋宇夷荡尤甚，田苗淤沙，人畜有溺死者。
　　二十三年七月戊午夜，疾风迅雷，击破预备仓气楼栋柱，燔米七百余石。

 延平府
 〔宋〕
　　太平兴国七年七月，江水涨，坏居民庐舍一百四十余区。
　　至道三年，州民刘相妻产三男。
　　景德四年六月，山水泛溢，漂溺居民。
　　乾兴元年，麦一本五穗。
　　天圣四年六月丁亥，大水，坏官私庐舍千余区，溺死者百余人。诏赐被灾家米二石，溺死者官瘗之。
　　皇祐四年九月，有禾一本，双茎二十穗。
　　元丰元年五月，木连理。
　　元祐初，顺昌县瑞粟一本十二穗。
　　六年，顺昌县瑞粟一本三十九穗。
　　元符元年，禾一茎九穗。
　　绍兴十八年秋，尤溪县雨黑雨。
　　乾道四年，顺昌县槎溪祥云弥布，大雨至，田间水随云涌上，高三十余丈，东流百余丈皆澄潭，视之，苍然有神物变化其中。
　　淳熙四年五月，庚子大雨水至于壬寅，漂民庐数千家。
　　十六年九月，大火，民居存者无几。
　　庆元六年五月，大水自庚午至甲戌，漂民庐，害稼。
　　嘉泰二年七月，水害苗稼。丙午，剑浦县圮三百五十余家，溺者众。
　　嘉定九年七月甲戌，沙县火燔县门、官舍及民庐一千一百余家，有死者。令郡邑赈恤之。
　　十七年五月，大水，圮郡治城楼、郡狱、官舍，城坏，民避水楼上者皆死。
　　淳祐十二年六月，大水冒城郭，漂室庐，死者甚众。
　　宋时，尤溪县有陈油妻产二子，肢体异而胸腹相连属，惊异不敢举。按郡志所载如此，不著年月，姑附于此。

 〔元〕
　　至正元年，顺昌县嘉禾生一茎五穗。
　　四年，夏秋大疫。
　　六年八月己巳，火燔官舍、民居八百余区，死者五人。

 〔国朝〕
　　成化二十一年，自三月雨至闰四月终不止，溪水泛涌，高十余丈，舟楫由城上往来，害田伤稼，坏公私屋宇，濒溪民居漂荡尤甚，溺人畜不可胜纪，所辖诸县皆然。
　　二十三年八月甲戌夜，火延毁四鹤、西水二城门楼并公署、民庐、佛寺凡千余区。十一月己未夜，广丰仓火，燔仓之文牍并米廒八间，延及预备仓米谷。

 邵武府
 〔宋〕
　　天圣四年夏六月，大水，坏庐舍，溺人。诏赐被灾家米二石，溺死者官瘗之。
　　秋九月，雨水坏民庐舍。
　　天禧四年三月，甘露降。
　　治平四年秋，地震，地裂泉涌，压覆州郭、屋宇，兵民死者甚众。
　　乾道三年秋八月，霖雨，禾、麻、菽、粟多腐。
　　六年，旱。是年，泰宁县有雀飞鸣，立死于瑞宁佛刹香鼎。先是，绍兴初，有雀立死于丹霞佛刹之鼎，皆羽孽也。释子因释其妖谓之羽化”。
　　淳熙十二年，饥，亡麦12。
　　十六年夏五月，大雨。
　　绍熙二年夏，四月霖雨至五月。
　　五年秋，九月雨至十月。
　　庆元六年春，大旱，井泉竭，疫时者甚众。
　　嘉泰二年夏，六月雨至于七月。
　　开禧元年，水。
　　嘉定十四年，旱。
　　绍定三年，乱13。二月庚申，蠲福建被盗州县租税一年，夏四月丁巳，臣僚奏乞下福建诸路总漕仓司，应被寇州郡令解诸司钱物，比之常年期限，并展一季。
　　淳祐七年春正月戌寅，水。诏淮浙发运司给米二万，济建宁、邵武诸州被水之民。
　　夏六月己酉，旱。秋七月癸酉，诏赏福建路监司州郡所申官民之家济籴者凡九人，补转官资有差。
　　十二年，水。秋七月庚寅，以诸路水灾，令学士院降诏，遣使分郡赈恤。
　　秋七月辛丑，大水冒城郭，漂室庐，人民死者以万数。徐清叟奏：“水退之后，贫民无以为生，亦有自经沟渎者闻，帅臣、漕臣发楮米以赈之，乞与除豁。”后悉得蠲。
　　德祐元年，大疫，民亡者几半。

 〔元〕
