<!-- { "loadSidebar": true } -->
　　28　本志“木香、丁香各一十文”不作“甘草三寸，……”而(三山志 土俗》在“木香、丁香各一十文”下作“硫黄米一钱重，麝香一十文”，两者未知孰是，予以并列。
　　29　《三山志 土俗》作“古田民有查伍等蓄蛊杀人。”
　　30　《宋史 高宗纪三》作“绍兴元年九月”。
　　31　《宋史 高宗纪四》作“绍兴二年闰四月”。
　　32　《宋史 高宗纪五》作“绍兴五年六月减福建贡茶岁额之半”。
　　33　《宋史 高宗纪五》作“绍兴六年正月赈福建饥民”。
　　34　《宋史 高宗纪八》作“减诸州工匠千人”。
　　35　《宋史 孝宗纪二》作“蠲转运司岁发钞盐钱十五万缗”。
　　36　《南村辗耕录 清风堂尸迹》作“天阴雨时迹尤显”。
　　37　《程史 黑虎王医师》作“揜顾赇谢”。
　　38　《程史 黑虎王医师》作“绍兴辛巳六月蜀人杜华老为南床”。
　　39　《程史 黑虎王医师》作“华老”。下同。
　　40　《方舆胜览 建宁府武夷山》载陈觉民《过武夷》诗作“异真洞口援天门”。
　　41　《宋史 高宗纪一》作“执守臣张动、转运使毛奎、判官曹仔为所杀”。
　　42　《宋史 理宗纪一》作“端平元年五月”。

卷之八十六

　　拾遗
　　　　　　泉州府

 〔唐〕
　　紫极宫寿星殿前有古桧一株，围一丈六尺，高七丈余，枝如虬龙，香叶荫郁如幄。旧志云：晋时植，旁有石刻“晋朝桧”三字。许弥安《晋桧行》：“紫极宫中晋朝桧，故老语我今千年。根盘厚地龙蛇走，干薄霄汉星斗悬。玄冬飞雪断人迹，贞姿不改平时妍。虬枝香叶翠如幄，一子不落含苍烟。胡为大厦构梁栋？如此大材能弃捐。伊昔晋朝纷乱日，衣冠南渡依江壖。风流王谢更幻化，肝胆铁石兹挺然1。”出本志。
　　始，泉州杨廷式，字宪臣，唐末明经升第，为京官，求太常博士，及除太子舍人，恚怒，将诘责宰相。翁承赞为同里人，闻之，曰：“吾进士及第宏词登科，求一直馆学士不可得，廷式何人，敢望太常博士？”贻书贺之。廷式亦悟，曰：“黄逋村中何尝有太子舍人？”乃受命。廷式既避乱南归，颇能以清苦名节自立云。详见《十国纪年》。
　　陈洪进据漳、泉二州，有沙门行云者谓人曰：“陈氏当有五侯之象。去此五年后，有戎马千万众，前歌后舞入此城，喜而不怒。”泉人闻之，疑洪进所管二州，何以容五侯？当克汀、建以自益耳。后洪进入朝，献其地，改镇徐州；文颢，通州团练使；文、文顼、文显三人并受诸州刺史。王师入城，作笳鼓为乐，悉如其言。出本志。
　　南安县刘店马铺之西有刘王墓，即广州伪汉刘之祖葬于此。盖祖安仁自上蔡徙闽中，商贾南海，因家焉。出《清源志》。
　　陈洪进在泉州日，方昼，有苍鹤翔集内斋前，引吭向洪进。洪进视之，有鱼鲠其喉，即以手探取之，鱼犹活。鹤驯扰斋中数日而后去，人皆异之。出《宋史》。

 〔宋〕
　　太平兴国八年三月，金部员外郎奚屿言奉诏相度泉、福、建、剑、汀州、邵武、兴化军盐货，请许通商，官为置场厅，商旅以金银钱帛博买，每斤为钱二十五文，可省盘盐脚钱，复免散失。从之。出《宋朝会要》。是年四月，宋太宗尝览福建版籍，谓宰相曰：“陈洪进只以漳、泉二州赡数万众，无名科敛，民所不堪2，比朝廷悉已蠲削，民皆感恩，朕亦不觉自喜。”出《续长编》。
　　南安县有黄龙江，相传有黄龙见于溪南，而曾楚公曾为进士第二。乾道四年，龙复见，石起宗亦为第二。出《方舆胜览》。
　　皇祐三年十一月减泉州、漳州、兴化军丁米。出《宋史》。
　　按《宋史》，谓江公望尝编管南安军，即今江西南安府是也，《泉州志》遂误以公望为编管南安县。又见公望所作《多暇亭记》有云：“东山之中，有西蜀隐者居焉，危坐不寐二十年。”遂以西蜀隐者亦载于《泉州仙释志》，今考之《大明一统志》，载公望于《南安府流寓志》，而所谓东山者，亦南安府之山也。则公望与西蜀隐者，俱未尝至泉州明矣。新增。
　　韩魏公生于州治，陈了翁两随侍来守郡，二名贤生长于此，此郡人所喜谈者。出《方舆胜览》。
　　仁宗朝，蔡君谟以便养知泉州，架洛阳桥。先是，君谟为闽部使者，夹道种松，以蔽歊毒，闽人即桥旁作堂以祠之。又作诗二章，俾歌以祀公。一曰《道边松》：“大义渡至漳泉东，问谁植之我蔡公。岁久广荫如云浓，甘棠蔽芾安可同？委蛇夭矫腾苍龙，行人六月不知暑，千古万古长清风。”一曰《洛阳桥》：“一望五里排琨瑶，行人不忧沧海潮。冲冲往来乘仙飙，蔡公作成去还朝。玉虹依旧横青霄，考之溱洧功何辽，千古万古无倾摇。”出《方舆胜览》。
　　绍兴四年十月，后宫自温州泛海如泉州。
　　端平元年六月，诏蠲泉、漳、兴化三州丁米钱。
　　德祐二年二月，元伯颜遣不周青招泉州蒲寿庚、寿兄弟。景炎二年三月，漳、泉二郡蒲寿庚、印得傅、李珏、李公度及建宁府通判郭缵皆以城降，行中书省承制，以福、泉、汀、漳、剑、建宁、邵武、兴化诸郡降官各治其郡。
　　德祐二年十一月，元兵寇闽，陈宜中、张世杰奉帝航海至泉州。招抚使蒲寿庚来谒，请驻跸，世杰不可。初，寿庚提举泉州舶司，擅蕃舶利者三十年。或劝世杰留寿庚，凡海舶不令自随。世杰不从，纵之归。继而舟不足，乃掠其舟，并没其资，寿庚乃怒，杀诸宗室及士大夫与淮兵之在泉者。帝移潮州。十二月，寿庚及知州田贞子以城降于元。七月，张世杰以元军既退，自将淮兵讨寿庚。时汀、漳诸路剧盗陈吊眼及许夫人所统诸峒畲军皆会，兵势稍振。寿庚闭城自守。世杰遂传檄诸路，陈缵起家丁民义五百人应之。世杰使谢洪永进攻泉州南门不利，寿庚复阴赂畲军攻城不力，得间道求救于唆都。九月，唆都来援，世杰遂解围还。(上四事出《宋史》。)
　　宋季，益、广二王从福州行都航海幸泉州，驻跸港口。守臣蒲寿庚拒城不纳。寿庚武人寡谋，其计皆出于兄寿所筹画。部署决策既定，佯著黄冠野服，归隐山中，自称处士，示不臣二姓之意，而密俾寿庚以蜡丸裹降表，命善水者由水门潜出，纳款于唆都。既而元以寿庚归附之功，授官平章，开平海省于泉州，富贵冠一时。寿亦居甲第。忽二书生踵门，自云从潮州来求谒处士。阍人以处士方昼寝弗为白，书生曰：“愿得纸笔书姓名，俟觉，敢烦一投，幸甚!”阍人乃遗以纸笔，遂各赋诗一首。其诗曰：“梅花落地点苍苔，天意商量要入梅。蚨蝶不知春去也，双双飞过粉墙来。”　“剑戟纷纷扶主日，山林寂寞闭门时。水声禽语皆时事，莫道山翁总不知。”书毕不著名，拂袖而去。寿既觉，阍人以诗进，惶汗失措，大恚不早白。遂遣人四出追之，竟不复见。出本志。
　　祥兴元年八月，元诏两淮运粮五万石赈泉州军民。
　　二年五月，元以泉州经张世杰兵，减今年租税之半。(上二事出《宋史》。)

 〔元〕
　　至元十七年正月，敕泉州行省所辖州郡山寨未即归附者率兵援之，已援复叛者屠之。
　　二十五年十二月3，湖头贼张治国掠泉州。免泉州今岁田租。
　　二十六年五月4，泉州南安县贼陈七师反，讨平之。
　　至大元年，大尉脱脱奏泉州大商合只铁即剌进异木沉檀可构宫室者，敕江浙行省驿致之。
　　至治三年正月5，泉州民留应总作乱，命江浙行省遣兵捕之。
　　泰定元年十月，泉州饥，赈之。
　　至正二十八年二月，泉州、漳州皆降于大明。(上七事出《元史》。)

　　　　　　漳州府
　　隋末盗贼蜂起，自刘武周而下四十有九处。
 〔唐〕
　　太宗渐次芟夷，独闽广间犹有遗孽。嗣圣元年，徐敬业起兵维扬，潮梅6间又有梁感者为之羽翼。朝廷遣玉钤卫大将军梁郡公李孝逸提三十万众以破之，而梁感之徒尚在也。陈元光父子奉命讨贼，兴建营屯，扫除凶丑，方数千里间无桴鼓之警。又为之立郡县，置社稷，筚路蓝缕，以启山林，至捐躯陨命而后已。唐史传阙而不载，使元光之丰功伟烈无传焉。因志于此，以待后之补唐史者。宋吕《威惠庙》诗：“当年平贼立殊勋，时不旌贤事忍闻？唐史无人修列传，漳江有庙祀将军。”　张翥诗：“功名不到凌烟阁，读尽丰碑泪欲流。”刘涛诗：“史书失记当年事，野老丰碑语不同。”　张遵诗：“莫道盖棺方事定，将军身后更封侯。”
　　开元中，漳泉地界未平，讼于台省数年。有州官虞祷于神，俄而迅雷甚雨，崖壁裂为一径，去地丈余，有古篆六行二十四字，字皆广数尺。贞元初，有李协者辨曰：“漳泉两州，分地大平。永安龙溪，山高气清。千年不惑，万古作程。”盖永安、龙溪乃两州首乡名也。今长泰有石铭里。(上二事出本志。)
　　光启元年正月，王绪陷漳、汀二州。出《唐书》。
　　福建下四州，如泉、兴、福州军府之额皆用真书，漳州之额用古篆体。故老相传，谓漳字从泣，从早，在书法当忌，不得已为篆书。然伪闽刺史董思安尝改为南州，若奏改为南州，何有不可？否则去水独用章字名州，亦不失为存古。盖水以漳名，取其清浊相杂而有文章者也。沈存中《笔谈》：“水以漳名者最多，略举数处：赵晋之间有清漳、浊漳，当阳、赣上、亳州、安州偕有漳水，鄣郡有漳江，漳州有漳浦，此概举一二耳。其义则清浊相杂为章，章者，文之别也。”

 〔宋〕
　　庆历中，吕为漳浦令，因市人陈氏死于虎，命为穽于县东虎坑岭，榜之曰“暴吾民者入吾穽”。居三日，虎自投于穽中。(上二事出本志。)
　　绍兴十四年十二月，汀贼叶齐7寇漳州长泰县，安抚司遣兵捕之，为所杀，将佐赵成等死之。十五年四月，遣后军统制张渊讨捕福建盗贼。十六年九月，赏张渊、韩京等讨捕福建、广东诸盗功，各进官有差。出《宋史》。
　　淳熙十三年，草寇杨勍等五百余人突入县境，民居官舍秋毫无所犯。继是有叶齐寇，闻诸朝，命韩总管追捕，获俘首以献。又有盐商廖官、沈射等寇迄就招降。
　　沈彬，同安人。尝指葬穴于长泰县恭顺里曷山之旁以示家人，后开圹见有漆灯一盏，以石为台。圹头有铜牌，篆文云：“佳城今已开，虽开不葬埋。漆灯犹未灭，留待沈彬来。”出诗话。后有状元沈晦者，即其苗裔也。
