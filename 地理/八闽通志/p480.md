<!-- { "loadSidebar": true } -->
　　成化庚子，予奉命镇闽，欲知其风土俗尚，始求八郡之志观焉。然事多叠出，文无统纪，搜考之余，令人厌倦。乃欲鼎新修纂，顾难其人也。巡按暨藩、臬二司合谋而欲成之，以大理寺副黄仲昭先生荐，予因致书币敦请，属以是书其事皆因八郡所修之志而采辑者，然始而分类立例，终而删润去取，皆出于先生之手。自成化甲辰至弘治己酉，凡六阅岁而始成。夫郡国有志，实史氏之所资也。其所载善可劝，恶可惩，全闽风土之美，文物之盛，咸有足征，其所系岂小也哉!然自宋季迄于我朝至于今日，数百年全志始得纂辑通为一书，一览在目，先生之功亦大矣。予尝曰：“非予无以成先生之功，非先生无以成予之志。”信矣。后之来者能相续而修之，俾传之于无穷不亦韪欤。镂板既成，用跋其始末云。弘治三年，岁在庚戌，敕镇守福建御用太监。

