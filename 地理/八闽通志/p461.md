<!-- { "loadSidebar": true } -->
　　《汀州重建谯楼记》刘克庄：“汀，古郡也，官寺皆百年老屋，廩廩覆压。绍定六年，建安李公出守，稍撤而新之，由堂寝至门庑，由库厩至亭榭，皆焕然改观，独谯楼以费伙未皇及。公益务节缩，得镪二万缗，将改作，适当路牟和左右望而豪夺，公虑是役之贾祸，移镪籴米若干斛为均惠仓，汀人始免贵籴之患。会上亲政，放黜贪浊，用真公德秀为帅，视属部如家。公临郡滋久，所积又万缗，乃申初志，六阅月而楼成。手诏颁春亭，旧翼以庑，属城南门，后废弗葺，居民冒侵，对列邸肆，中通线路，公别给以在官田宅，复两庑并城南门楼高大之，郡治之前可立万马，钜丽如是。然佣作募而使，材瓦市而致，六邑之民不知有役焉。初，庚寅、辛卯间，闽为盗区，祸起于汀，四封之内大抵皆盗，而营卒亦囚执郡将欲戕害，人情视汀，犹毒虺鸷兽之窟宅也。公以偏师袭磜而巨寇擒，单车入城而叛卒诛。天子嘉奖，就畀符竹。或者尚为公虑，曰：‘兵骄也，民悍也，财乏也。’既而公在郡四年，前之恣睢犯上不可调柔者，皆骈首顺令，兵果骄耶？前之强犷负固，未易拊循者，皆革面慕化，民果悍耶？乱离创残之后，练兵积粟，犹有余力以饰蛊坏、美轮奂，财果乏耶？昔《春秋》书新作南门以示讥，盖清风至而修城郭，营室中而土功始，司空塓人以时受功，周制具存，不待其敞而后改也。僖公治鲁二十年，而有斯役，则国内之事阙遗不及举者多矣。公岁月视僖公孰久？近楼视一门孰难易？窃意夫子复生，将特书大书之矣，而又奚讥？公名华，字实，天资忠义而辅以材智，计而战，战则克，虑而动，动必诚。余从真公文，见其尚论当世人物，如公仅屈一二指，故因斯楼之成具书之，以志后人云。”
　　《上杭县新城记》(国朝)柯潜：“上杭为汀之属邑，旧号乐土，而无反侧之虞。正统己巳，沙、尤寇发，延蔓旁邑，而上杭被其害为尤深。时知县德庆岑嵩奏请筑城，以民力罢惫不果作。景泰壬申，知县永嘉黄希礼申前请，得俞旨。于是右布政云中石公瑁临视其邑。知县率其邑人郑仕敬、林祖祯、孔文昌等二十余人协心供事，以成保障之功。天顺壬午溪南里愚民啸聚剽掠人49，巡按御史安城伍公骥、左布政使桐庐姚公龙、副使四明钱公琎、佥事丰城游公明同抚捕之，因民请，谓城郭宜守以兵，乃奏调汀州卫右千户所官军捍御其地。成化丙戌，巡按御史六安朱公贤、右参政文江许公报、参议洛阳张公雄、佥事西蜀牟公俸、豫章刘公子肃以城狭隘不足以居军，乃更斥大之，以知县古嵊胡钺任其事。丁亥，巡按御史剑江涂公棐又委成于本府同知新安程熙、通判四明吴桓，而以邑人唐纪等二十余人佐之。继而右参政宣城赵公昌、副使盱江何公乔新、佥事金川周公谟、都指挥新蔡吴公皋各出意见，经划其未备者，而周公劝督之力尤勤。遂以壬辰正月毕工，高广坚壮，邑人喜其可恃以为安也，谓宜有文以记其成。周公乃遗邑庠生林廷瑞□始末来属笔于余50。余惟君子之任官，贵于勤其政，溥其利于民，使民倾心仰戴可也。苟得民心虽划地而限，植表而守，效死者不去，冒死者不能入。否则，封疆之界不足以为域，山溪之险不足以为固，而况于城郭乎？虽然，城郭者先王创制立法所必有，王公设险见于《易》，商邑翼翼歌于《诗》，盖防患立极，皆政治所当先者，其可置而不问乎？巡按及藩宪诸公皆，朝廷之所抡选以为贤者，敷宣政教得本末先后之宜，是固有以得民心矣。又以为防患立极有不可缓者，此上杭之城所以作也。然自肇建迄今二十余载，功始告备。盖役民之力欲其纾，用民之财贵有节，而民心亦怡然承顺，未尝以为劳也。以此心而守此城，则上杭又将号为乐土以复其初。而凡与谋为此城者，其勋烈并著于永久而不陨矣。《春秋》之法重民力，凡有兴作必书，讥不时也。上杭之城作于寇难之后，而又施为有序，不失其时，异乎春秋之所讥者。余故为之记，俾刻石置于城隅，以告后之人焉。”

 延平府
 宸章
　　《我宪宗淳皇帝御制同仁桥碑》“朕寅绍丕图，统临万邦，宵旰倦倦，思欲济斯世斯民于生养安全之域。一夫不获，中心恻然。故凡足民衣食，有农桑之政；迪民礼义，有学校之教。至于桥梁利涉，亦王政之一端，屡敕有司时加修建，无非所以广仁爱于天下也。顷者朕之内臣司礼监太监黄赐御用监太监潘瑛顿首言：‘臣等居闽之南平邑长安北里武步乡，旧有黄龙桥一座，莫知其创造所始。比因樵童牧子弗戒于火，焚燹殆尽，行者病之。臣等荷蒙恩赐金帛，日积月累，弗敢他用，兹欲附归，俾臣乡间好义之士同臣两家子弟，鸠工凿石，重建斯桥，以利往来，则一方之利，皆上之赐也。敢请!’朕嘉其意，复赍助之。未几桥成，以图来献，特赐名曰‘同仁桥’。其桥皆石布，下为四洞以酾水，上为屋若干楹以憩息行旅，中为碑亭，皆极于宏壮。所费虽非出劝募，故略而弗述。若赐若瑛，可谓有济人利物之志，不忘乡邑者矣。夫笃近举远者仁之序也，一视同仁者仁之量也。朕方期于天下之大皆归吾仁，况闻见所逮，可无劝奖之道乎？故于是桥之建，既为名之，而复述之于碑，庶几远近之间有所感化，以兴起其为善之心，凡可以利济于人者靡不竭力为之，尚何仁政之弗广、仁泽之弗博哉!孟子曰：‘古之人所以大过人者无他，善推其所为而已。’若谓一桥之建夫何容心焉，得人人而济之，则非古人之意云耳。成化七年五月初五日。”

 题咏
　　《剑潭》(唐)胡曾：“延平津路水溶溶，峭壁危岑一万重。昨夜七墨潭底见，分明神剑化为龙。”
　　《钓台》杨时：“君不见钓璜溪上白发翁，一竿西去追冥鸿。畋车同载非罴熊，鹰扬烈气如飘风。又不见羊裘石漱垂纶叟，爽气凌天动星斗，万乘故人亲访求，卧对鸾舆忍回首。圣贤遇合自有时，洁身乱伦非所知。高风寥寥古已往，较然得失知者谁？君有钓台临潏水，潏溪不与桐溪比，收身欲蹑老渭踪，笑撚髭髯照清泚。澄潭夜月秋光浮，撇波小艇沿汀洲，长绳巨石不能系，飞帆片席归蓬丘。巨钩沉饵牵九牛，一钓直制金鳌头51。翻鳞摆鬣浪山起，霜鹏飞动隔千里52，跨云凭风上青冥，一点孤灯照箕尾53。”
　　《题西林院壁》朱文公：“触目风光不易裁，此间何似舞雩台？病躯若得长无事，春服成时岁一来。”　“巾屦翛然一缽装54，何妨且住赞公房。却嫌宴坐观心处，不奈檐花抵死香。”(自注云：“檐前有袖花。”)
　　《题西林可师达观轩》朱文公：“窈窕云房深复深，层轩俄此快登临。卷帘一目遥山碧，底是高人达观心。”　《再题并序》：“绍兴庚辰冬，予来谒陇西先生，退而寓于西林院惟可师之舍，以朝夕往来受教焉。阅数月而后去。可师始尝为一室于其居之左，轩其东南，以徙倚瞻眺，而今铅山尉李兄端父名之曰‘达观轩’，盖取贾子所谓达人大观、物无不可云者。予尝戏为之诗以示可师，既去而遂忘之。壬午春，复拜先生于建安而从以来，又舍于此者几月，师不予厌也。且欲予书其本末置壁间，因取旧诗读之，则岁月逝矣，而予心之所至者，未尺寸进焉，为之三叹自废顾师请之勤勤不得辞，于是手书授之，而又叙其所以然者如此。虽其词鄙陋，若无足稽，然予之往来师门，盖未慦也。异时复至，又将假馆于此，仰视屋壁，因旧题。以寻岁月，而惕然乎其终未有闻也。然则是诗之不没，亦予所以自励者。可师尝游诸方，问佛法大意，未倦而归，尚有以识予意也。‘古寺重来感慨深，小轩仍是旧窥临。向来妙处今遗恨，万古长空一片心。’”
　　《用西林四韵》朱文公：“一自篮舆去不回，故山空锁旧池台。伤心触目径行处，几度亲陪杖屦来。”　“上疏归来空皂囊，未妨随意宿僧房。旧题岁月那堪数，惭愧平生一瓣香。”
　　《挽延平李先生》朱文公：“河洛传心后，毫厘复易差。淫辞方眩俗，夫子独名家。本本初无二，存存自不邪。谁知经济业，零落旧烟霞。”　“闻道无余事，穷居不计年。箪瓢浑漫与，风月自悠然；洒落濂溪句，从容洛社篇。平生行乐也，今日但新阡。”　“歧路方南北，师门数仞高。一言资善诱，十载笑徒劳。斩板今来此，怀经痛所遭。有疑无与析，挥泪首频搔。”
　　《港滩》(宋)倪思：“长几赣石三百里。险过瞿唐十八滩。章有溪旁平稳路，何须欲速冒惊端。”
　　《游龙门洞》(宋)朱松：“阿游陆沉久，亦复太痴绝。未成安一枝，况乃辨三穴。唯予爱山意，如水必东折。首窜今几年？顾影愧琼玦。那知龙门客，尘底抱关。虚檐日偃仰，苍壁对横截。柱藤危磴响，濯足细泉洁，束薪取奇观，滴乳当嘉设。摩石惊蜿婉55，信矣耆旧说。歘疑卷风雨，凛若践冰雪，远追神清游，复作武陵别。能诗有老休，联句比前哲，相逢快吟哦，亹亹霏锯屑。三山今入手，瀛海仅可啜，崎岖走林谷，王事烦此杰。拟结汗漫游，更待搀枪灭。”
　　《题善山院》(宋)许安仁：“瓦炉柏子袅残烟，午梦醒时一畅然。不悟功名负终老，荒山饥走又三年。”　陈渊和韵：“拄颐长剑上凌烟，自古功名亦偶然。钟鼎山林俱不恶，一瓢吾欲尽吾年。”
　　《游黄杨岩》(宋)邓肃：“石壁巉岩惊鬼划，异草幽花锁春色，群山迤逦不能高，突兀独摩霄汉碧。芒鞋千尺上崔嵬，手摘星辰脚底雷，拔破烟云得洞户，醉眼恐是天门开。入门嵯峨森碧玉，冷风吹面天香馥，箕踞胡床挥尘尾，万指未充空洞腹。我因避地访名山，扁舟夜渡沙溪寒，辛勤博此一笑喜，太平犹在水云间。猛将今无三角虎，狐狸昼号鳅鳝舞，灵岩知有老龙潜，挽出人间作霖雨。”

 纪述
