<!-- { "loadSidebar": true } -->
　　《大同书院记》(元)林泉生：“孔君师道尹同安之明年，政平民信，乃谋其邑人曰：‘昔先正朱文公主是邑簿，民至今称之。今国家表章理学，凡文公旧所讲习之地，悉为立学设师，弟子员闽中最盛，同安独阙焉10，非所以致尊崇也。吾将兴举坠典，何如？’众欣然曰：‘唯命。’乃卜邑学之东偏，相土之刚，度材之良，弘宇峻陛，列庑崇堂，建礼殿以奉先圣，作戟门于殿之外，又外为棂星门。殿之后作别室祠文公，以乡贤朴乡吕先生大圭配。讲室斋序如邑学。既成，名之曰‘大同书院’。泉郡上其事于宪帅二府。适覃怀许公为闽海宪使，即为上闻，请额于朝，以列学官，邑人荣之。他日师道遣儒绅张与学以书来，求林泉生记之11。予嘉其能因民所尊信者而兴学立教，有循吏之风，记之不辞。按传，文公弱冠登进士第，授同安主簿，即从延平李先生问学，往复从游者十年，尽得濂洛要领，笃信力行，悟契古道。在同安教人，必以格物致知为言，盖断然以圣贤之道自任，人亦断然以圣贤之道期之。今去之二百年矣。予尝过同安，观所谓高士轩者，文公之所作也。古老相传，弊则必葺，俾勿坏。同安多古碑刻，凡朱子所撰述者，邑人能成诵之，彼岂为虚敬哉？诚之感人者，久而不泯也。不然，簿之为官微矣，何二年之绩有百年之思乎？余尝读朱子之书，而得其所用心者，则叹曰：呜呼!心公天下，学资后世，宜其身设而道彰，世远而言立也。夫孔子之道，至孟子而无传。两汉以来，学士大夫孰不欲为圣贤哉？穷理尽性之无其师，则知者立异，愚者昧焉。大道荒，圣门塞，则强者争岐，柔者画焉。寥寥千有余年，天生周元公于春陵，生二程于河洛，生张子于关中，相先后以为师弟朋友传心讲道，上继坠绪，烛幽启鐍，尽破群疑。孔、曾、思、孟久湮之言，一旦皜皜行乎天下，天下始知圣贤之可学，六经、四书之可信也。观《太极图》、《通书》、《易传》、《西铭》等书，皆极性命道德之蕴，非东周以后之文也。四子之有功于斯道也大矣。及龟山杨氏载道而南，再传而得朱子。朱子又有功于四子者也。盖虑四子之书广大弘博，初学不知所入，尝与吕成公采周、程、张子之言，作《近思录》，圣门近思之教，至是始发之。朱子之序有曰：‘使穷乡晚进志学而无师友者，得此而玩心焉，亦足得其门而入矣。’呜呼，即斯言也可以见朱子之心矣。夫天之生人无穷，而生圣贤则旷千载而一二焉。人不可一日而无学，圣贤不可待而师之。朱子有忧之，故述古成书，扩前圣未发之蕴，开后世入学之途，使圣贤不生，志道者得由书以悟入，非小补也。尝虑人无小学之功，讵入大学？矫揉致力，鲜不懈矣。故作小学书，使洒扫应对之童服习忠信孝弟之教。礼闲情欲，学变气质，则其成材也易。又虑学者以《大学》为大不可升，以《中庸》为幽深玄远不可能，以圣贤为无资之高不可到，则亦自弃而已矣。故作《四书集注》、《章句》、《或问》，使学者持敬，以入大学，则格致诚正修齐治平，皆一理也。由谨独戒惧，以入中庸，则始于日用常行，无过不及。及其至也，天地位、万物育焉。学颜子者自无间断始，学孟子者自求放心始。故切切以为训，使致力于是者，知圣贤可学而到也。不惟此耳，其他凡所著书，欲学者以约得之，则用力专而成功易。吾党小子，受其成简可以进道，敢忘先儒用功之勤乎？予所谓心公天下，学资后世者此也。今朱子之书布满天下，而战国秦汉后，百氏庞言不攻自废。天之兴起斯文，必自此始。因同安尊崇朱学，故详为之言。或者因予言而有得焉，不徙祠而祀之为崇也。师道名公俊，孔子五十三世孙也，闽海宪使魏国文公之孙从宣也。圣贤之后，克济世德，又于是复见之，可以书。书院作于至正十年之夏，成于十一年之秋，记于十六年正月。邑诸生王芳孙、谢宜翁、孔克原、郁璋、邑吏林英，皆服集事附列记后云。”

　　　　　　漳州府

 题咏
　　《送李宣叔倅漳州》(宋)王安石：“闽山到漳穷，地与南越错。山川郁雾毒12，瘴疠春冬作。荒茅篁竹间，蔽亏有城郭。居人特鲜少，市井宜萧索。野花开无时，蛮酒持可酌。穷年不用客，谁与分杯杓？朝廷尚贤俊，磊砢充台阁。君能喜节行，文艺又该博13。超然万里去，识者为不乐。予闻君子居，自可救民瘼。苟能御外物，得地无美恶。似闻最南方，比客今勿药14。林麓换风气，兽蛇雕毒　。　如漳犹近州，气冷又销铄。珍足海物味，其厚不为薄15。章举马甲柱，固已轻羊酪。蕉黄荔子丹，又胜柤梨酢。缝衣比多士，往往在丘壑。从容与笑语，岂不慰寂寞？太守好觞咏，嘉宾应在幙。想即有新诗，流传至京洛。”
　　《题月渊亭》(宋)郭祥正：“仰攀明月轮，俯瞰沧海渊。乾坤惜形势，此地何其偏？灵溪九龙跃，仙山一峰圆。邂逅摄邦守，所乐多林泉。”
　　《咏漳南俗》(国朝)王祎：“漳水南边郡，闽乡到此穷。地偏冬少雪，海近夜多风。百粤山川属，三吴景物同。昔贤遗化在，千载紫阳翁。”　“此地多烟瘴，时清喜渐除。阻山犹盗贼，并海尽盐鱼；田稻春秋种，园薑伏腊需，不才叨品倅，廪禄颇赢余。”　“可是闽南徼，阳多气候先？麦收正月尽，茶摘上元前；绿笋供春馔，黄蕉入夏筵。南方吾所适，久住亦相便。文物如邹鲁，斯言信不虚。科名唐进士，道学宋先儒。祠宇依山曲，遗书布海隅。风流今孰继，林子亦其徒。”(自注云：进士谓周匡物，先儒谓陈北溪，林子名唐臣，字元凯。)
　　《次漳浦驿》(唐)李德裕：“嵩少心期杳莫攀，好山聊复一开颜。明朝便是南荒路，更上层楼望故关。”
　　《赠长泰县尹余良甫》(元)卢琦：“令尹余良甫，应劳抚字心。野人争卖剑，山县但闻琴；夏半畲田熟，秋深瘴雾沉。倘怀鐔水客，千里寄新吟16。”

 纪述
　　《教授厅题名记》朱文公：“教授之为职，其可谓难矣。惟自任重而不苟者知之，其以为易而无难者则苟道也。何也？曰教授者，以天子之命教其邦人。凡邦之士，廪食县官而充弟子员者，多至五六百余，少不下百十数，皆惟教授者是师。其必有以率厉化服之，使躬学问、蹈绳矩、出入不悖所闻，然后为称，此非反之身而何以哉？是可不谓难矣乎!不特此耳17，又当严先圣先师之典祀，领护庙学，而守其图书服器之藏，其体至重。下至金谷出内之纤悉，亦皆独任之呜呼，是亦难矣。然凡仕于今者，无大小莫不有所临制，总摄其任，无剧易，必皆具文书，使可覆视。是以虽甚弛者亦有所难而不敢肆。独教授官虽有统，若其任之本诸身者，则非簿书期会之所能察。至其具于有司而可考者，上之人又以其儒官优容之，虽有不合、不问以是为便。故今之仕者，反利焉而喜为之，而孰知所以充其任者如彼其难哉。故曰：惟自任重而不苟者知之，其以为易而无难者，则苟道也。予尝以事至漳，其教授陈君与予有故，馆予于其寓直之舍，因得尽观陈君所施于学者。予谓若陈君则可谓知其难矣。时陈君方将刻前人名氏于壁，属予记。予辞谢不能者再三，既不得命，乃退而书其所闻见如此以为记，且以厉后之君子云18。”
　　《东溪高先生祠记》朱文公：“孟子曰：圣人百世之师也，伯夷、柳下惠是也。故闻伯夷之风者，顽夫廉，懦夫有立志；闻柳下惠之风者，鄙夫宽，薄夫敦。备乎百世之上，百世之下，闻者莫不兴起也。夫孟子之于二子，其论之详矣。虽或以为圣之清，或以为圣之和，然又尝病其隘与不恭，且以其道不同于孔子，而不愿学也。及其一旦慨然发为此论，乃以百世之师归之，而孔子反不与焉，何哉？孔子道大德中而无迹，故学之者设身钻仰而不足，二子志洁行高而迹著，故慕之者一日感慨而有余也。然则二子之功，诚不为少19，而孟子之意，其亦可知也已。临漳有东溪先生高公者，名登，字彦先。靖康间游太学，与陈公少阳伏阙拜疏，以诛六贼、留种、李为请。用事者欲兵之，不为动也。绍兴初召至政事堂，又与宰相秦桧论不合，去为静江府古县令，有异政。帅守希桧意，捃其过以属吏，会帅亦以谗死狱中，乃得释。被檄试进士潮州，使诸生论直言不闻之可畏策闽浙水沴之所繇，而遂投檄以归。桧闻大怒，夺官徙容州。公学博行高，议论慷慨，口讲指画，终日衮衮20无非忠臣孝子之言、舍生取义之意。闻者凛然魄动神竦。其在古县，学者已争归之，至是，其徒又益盛，属疾自作埋铭，召所与游及诸生诀别，正坐拱手、奋髯张目而逝。呜呼!是亦可谓一世之人豪矣。虽其所学所行末尽合于孔子，然其志行之卓然，亦足以为贤者之清，而使百世之下闻其风者有廉顽立懦之操，则其有功于世教，岂可与夫隐忍回互以济其私、而自托于孔子之中行者同日而语哉!公没之后二十余年，延平田君澹为郡博士，乃始求其遗文刻之方版，又肖公象而奉祠之，以风厉其学者。间因郡人王君遇来求文以为记，属予病未及为，而田君去。今太守永嘉林侯元仲至，则又与王君更以书来督趣不置。予惟高公孤高之节既如彼，而诸贤崇立之志又如此，则予文之陋，诚不宜久以疾病为解，强起书之，辞不逮意。林侯试为刻之陷置祠壁，漳之学子与凡四方之士往来而有事于此者读之，果能有所感慨而兴起乎哉!”
