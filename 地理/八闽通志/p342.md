<!-- { "loadSidebar": true } -->
　　许氏侯官人卢建之妻也。年二十五而寡，子生甫三月，自誓守节以养舅姑。子既长成，为娶妇，越二年子亦早世，其妇年方十有九。许氏哭谓之曰：“吾寡居鞠一子，今不幸夭亡，而汝复未有所出，吾将焉依？”妇仰天誓曰：“谨奉姑以终天年。”后许氏年六十二而卒，生事葬祭皆以礼，迄今不改其操云。
　　吴氏名英。怀安民至高之女，适邑人王惟善。惟善疾笃，二子曰福，曰寿，俱在襁褓，母连氏在堂，无他兄弟可以侍养，嘱吴氏曰：“吾母老子幼，身后事赖汝维持。”吴应曰：“诺。”惟善卒，吴年方三十，值岁凶无所仰给，姑怜其少寡而贫，欲移其志，吴氏励操益笃，每乘月纺绩以资贫乏。后年九十，预知其终之日时，嘱二子及妇区处家务，至期无疾而终。
　　陈氏名本善，赵氏名贞淑，怀安徐氏二子妇也。本善夫曰明之，贞淑夫曰诚之，俱早世。陈氏生四子，赵氏无子，各屏去膏饰，同心协力经营家业，操履无玷。明之元孙景华居父优，治丧营墓过毁亦卒。妻丘氏名淑吕，年方十九，一子钦，未周岁，亦矢志不二，乡人称孝友贞节独推徐氏一门为盛。
　　陈氏怀安人。归于林志学，年二十六孀居，子文贵方四岁，舅垂白在堂，陈氏仰事俯育各尽其道。后五年舅没，丧葬如礼。既而所居屋毁，陈氏携文贵侨寓外家，勤生植业，抚而教之。既为毕婚姻，仍归夫族构屋以居。卒年八十有六。
　　郑氏名妙玉。怀安人。归为同邑杨英妻，英夭卒无子，惟一女甫四月，家复贫窘，妙玉坚守妇人一醮之义，资机杼以自给，抚教其女有归。初孀时年甫二十有四，迄今年已七十有八。
　　潘氏名元小。长乐人。少读书知大义，年及笄，父卒，母许妻同乡林佑。佑父以罪流远方，不得已与潘氏绝婚，取原聘财为路费，挈佑偕行。母欲别议婚，潘氏曰：“初已妻林，则林妇也，岂可以颠沛而二其心哉？”既而母卒，潘氏依伯父以居。里有许姓者为邑隶兵，窥潘氏孤弱，乃出其妻，欲强委禽焉。潘氏不从，许诉之，逮至官，潘氏词严义正不少屈，县令王遵道嘉其处子有志操，坐许罪。适佑亦还家，潘氏竟归之。士大夫高其节，多歌咏其事。
　　金氏名善观。定海千户所百户旺之女，归本所正千户汤泉，生一子曰铭，方七岁而泉卒。善观时年甫二十有五，即断发以死自誓，资蚕桑纺织以养姑。姑病，昼夜扶持不少离，汤药必亲尝，复晨夕吁天，求以身代。姑卒，鬻资装以给殡葬，恸哭几丧明。事闻，表其门旌之。
　　刘氏福清人。适陈敏，年二十四敏卒，子绪犹在腹。刘氏誓不二夫，教绪读书业儒，娶王氏，生孙选甫三岁，绪夫妇相继而夭，刘氏又抚选成立，年六十八而终。
　　林氏福清人。邵舜民妻。年二十五而舜民卒，子德洪甫二岁。林氏寡居，抚教其子，志行坚白。德洪亦早卒，妇陈氏年二十七，孙二人，嫡曰绳，庶曰矩，皆五岁。陈氏守志事姑三十余年，其孝不少衰。绳、矩既有立，而绳二子曰逵，曰远，矩三子曰巡，曰选，曰达，皆循循克世其家。君子谓此天之所以报二母也。林氏年八十有六卒，陈氏今年亦六十有四矣。
　　林氏名珠小。福清人。年二十适李彦祥，甫三载彦祥卒，子该方二岁，家复贫，珠小纺织以资生，养太姑林氏及姑陈氏无违礼，教其子能不坠其先。彦祥之兄亦早卒，二子曰语，曰讷，皆幼，珠小视之犹己子，人无间言。今年六十有八。
　　林氏名懋娘，福清人郑玄妻也。年二十而嫁，嫁逾年而夫卒，无子，力贫养舅姑以终其身。又同县人余氏，乡贡进士许绅妻也，年二十七而夫卒，亦无子，自誓守志以终其身。
　　陈氏福清人。适翁务，年二十九而寡，抚幼子坦，誓不再醮，卒年七十四。坦妻林氏，年二十七而寡，事姑养生丧死俱尽其道，抚三子曰锐，曰铣，曰鉴，俱底于成。今年亦七十有五。士大夫匾其堂曰“重贞”。
　　赵氏名妙琉。古田民友拳之女，适同里民曾缙。缙卒，妙琉年二十五，男鼒甫一岁，舅姑年老，妙琉誓不再醮，执妇道终始如一。正统间寇乱，舅姑为贼所击，妙琉冒白刃，求代其死，贼怜之而去。既而家业尽厄于火，妙琉奉舅姑居草庐，纺织以资养，志操愈厉。姑尝遘疾危困，妙琉刲股肉疗之，舅姑卒，丧葬并举无违礼。有司以闻，旌其门。
　　李氏名妙贵。古田民彦初之女，庠生邓扬宗之妻。扬宗与父俱卒，妙贵年二十有四，男灼生甫三年，族人利其产，讽之使再嫁，不从，则夺其奴婢以逼之，妙贵曰：“身可杀，节不可改也!”灼既长，娶妻得孙男三，乃遣其长孙机入学，以继先志。后以寿终。
　　沈氏名妙孟，古田李拳妻也，年二十四而拳殁，子基甫周岁，姑怜其少寡欲嫁之，妙孟不从，执妇道益谨。姑殁，丧葬并无违礼。基既长，从军观海，妙孟茕然独居，执节弥固。县令杜永济每断失节妇，必令拜于其家，以激励风俗。
　　罗氏名妙应。古田民以清之女，邑庠生汤琳之妻。年二十一，琳以事将之京，时妙应未有所出，惟庶生一子理，甫八岁。琳语妙应曰：“吾兹行未卜得生还否，汤氏止吾一身，万一不幸，子将奈何？”妙应答曰：“君何为出此言耶？理非吾子乎？”后琳果不还，妙应誓不易心，抚理不啻己出，卒底成立，以继宗祀。年七十八而终。
　　苏氏名琇姑。古田人。父坡以适同邑林濡，年二十四而寡，子洪甫三岁，母怜其少欲嫁之，琇姑誓志不从，且曰：“若强我，必殒于尺组之下。”母惧，不敢复言，卒全其节。
　　林氏名玳小。永福人。适翰林检讨王偁之次子拱，生子枢方八月而拱卒，时林氏年甫二十有一。刻苦励操，备尝艰阻，教枢底于成立。年七十而终。
　　林氏名寿娘。罗源人。年二十其父安以适同邑人饶建。甫半载，建遘疾濒危，顾谓寿娘曰：“吾殆不起，汝年少，宜事他人。”寿娘答曰：“君如不讳，妾忍独生乎？”及建卒，殡殓甫毕，即自经死，遂与建同穴葬焉。乡人至今称其贞烈。
　　王氏闽县杨和生妻也。和生夭卒，王年甫二十有八，一子尚幼，家贫，纺织自给。或劝其改适，王泣曰：“夫既早世，吾不能守其孤而改适，其何以自立于天地之间乎？”志操弥厉，抚教其子永，后登进士第，拜监察御史。有司以其事闻，旌表其门。
　　潘氏闽县人。嫁为陈启妻，年二十七启卒。励志守节，教其子傅底于成立，后举进士为刑科给事中。事闻，旌表其门。
　　刘氏名淑馨。闽县人成德之女，归同邑李岳仅十年，岳卒，淑馨年方二十有八，家甚贫，一女甫九岁，一男甫六岁，誓志抚之，底于成立。有司上其事，诏旌表其门。
　　钟氏名正。闽县人，归同县林廷振甫五年，廷振殁，钟年方二十有七，二子俱幼，姑疑其盛年不能守，视之渐疏，母家多劝其更适，钟泣曰：“此事非惟口不可道，抑亦耳不可闻。”抚成二子，孝养其姑，劬劳万状。后长子士渊领乡荐，任韶州训导，迎养以寿终。
　　何氏名容字淑姿。闽县人。颇涉书史，给事中宣之妹，适庠生林广。年甫二十有三，广卒，男泽始生，誓死守节，后以寿终。泽娶朱氏，先母而卒，朱今亦励志守节。
　　李氏名尽，字淑善。闽县民茂之长女，为曾理之妻。年二十三夫卒，二子皆幼，家复贫甚，淑善杜门励操，久而益坚。郡守吴渊上其事请旌之，命未下而卒。将卒之日，正衣襟坐床上，召子妇诸孙为区画家事，戒以勿失和气，兄子仲贤亦趋进，淑善张目厉声曰：“此处岂汝外姓可进耶？”命扶出，正寝而终。
　　袁氏名妙华。侯邑民袁善女，福州中卫舍人杨浩妻。年二十六夫卒，无子，励死自守，立夫弟男光为嗣。今年七十八。
　　唐氏闽县人。夫陈晖早卒，唐年甫二十有二，无子，惟一女适人，以夫之侄定为嗣。后定亦卒，抚其子良默以居，今年已七十又五。同县人叶氏名敬小，夫陈泰卒，叶年甫二十有五，亦无子，惟一女适人，以夫之族人华为嗣。今年已六十有七。
　　林氏侯官人。夫李徽从军没于戍所，林年方二十有八，子源甫一岁，家贫无所仰给，亲族或劝其再醮，林答曰：“古人有言‘饿死事极小，失节事极大’，吾岂以贫而改节耶？”毅然励操，资纺织以教育其子，遂领成化辛卯乡荐第。四十余年终始一节，乡邻咸称之。
　　潘氏怀安人。归于闽清谢，寓居郡城。年二十七而夫卒，三子俱在襁褓，舅姑皆耄老，家复贫，潘氏矢志坚守。未几，舅卒，姑患盲，潘氏朝夕扶持，亲为涤溺器。既没，奉柩与舅合葬。躬蚕绩以给诸子，其后子为沾化训导。潘氏年已五十七。郡守唐珣以闻，诏旌之。
　　陈氏名懿娘。怀安人。父塾以适吴孟恭，甫二月孟恭病亟，谓懿娘曰：“吾大父早世，赖大母梁氏守志以鞠吾父；吾父复早世，赖母陈氏守志以鞠吾；今吾病必不起，汝能以吾大母及吾母之志自期乎？”懿娘曰：“敢不如命。”孟恭卒，懿娘年甫二十，遗腹产一子，襁褓而殇。正统间，奉姑避寇归，室庐焚毁，家计荡然。懿娘昕夕蚕织以资养，复积其赢余构屋以居。今姑年逾八十，懿娘年逾六十，士君子咸称吴氏一门三代节义云。
　　姜氏名景。怀安人。乡贡进士冯珏妻也。珏卒于京师，姜氏闻讣几不能生。时年甫二十有七，誓不食他姓。抚教二孤，克绳家学，始终一节，冰霜凛然，以天年终。
　　周氏长乐人。归董氏，甫三岁夫亡，未有子，舅姑俱存，父母欲夺而嫁之，周曰：“吾少读《烈女传》，知妇人以不再醮为节，善事舅姑为孝，吾知有节孝而已，他则吾不之知也。”年六十余。同邑方安、刘复全以闻，诏旌表焉。
　　郑氏闽县人余尚春妻也。余之先以诬隶戎籍，尚春走京师诉之，归，卒于崇安逆旅，讣闻，郑犯霜露，冒荆棘，躬扶柩以归。时其大姑及舅亦相继卒，姑且老，子方龀，郑矢心养姑。姑尝病，每夜露祷于北辰，愈而后已。家贫，三丧久不举，或劝之火葬，郑曰：“火葬非礼，吾舅与夫皆儒者，吾忍以非礼处之？且其孤万一有成，宁无遗恨乎？”卒葬之如礼。及姑卒亦然。后其子亮领乡荐，授训导。缙绅匾其堂曰“孝节”，且为诗美之。
　　胡氏、王氏俱闽县人。陈氏二子妇也。胡之夫曰，早卒未有子。所亲以其年少微风之，胡曰：“夫死，天也；妇人不再醮，义也；吾安可违天背义而他图哉？”王之夫曰住，亦早卒，未有子，或悯其年少劝其改适，王曰：“此岂人所言乎？且吾夫嫂胡氏既不负其夫，吾忍负吾夫耶？”胡乃立其夫弟泉之子升为后，王乃立其夫兄庆之子皓为后。娣姒相依，爱如姊妹，后俱以天年终。乡人呼为“双节妇”。
