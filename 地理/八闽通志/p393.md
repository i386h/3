<!-- { "loadSidebar": true } -->
　　林宋卿字朝彦。仙游人。尝从陈瓘、杨时学，崇宁中登第，后知恭州，奏罢贵州役，请蠲削下户军需绢。秩满，以治行荐，留再任，自受俸非禄令所著者一介不取，恭人祠之。南渡后，张浚建督，宋卿衔命赴督府禀议，因条《胡北兵筹王利》，又有《胡北事宜》一集、《督府集议》一集。及浚视师江上，辟宣府判官，不赴。
　　李德昭字子晋。莆田人。崇宁中第进士，自广东提举召对，留为度支郎官，建炎初差知建州。建卒三百人先屯广州，至是闻叶侬贼平径还，郡官疑其从敌，咸请杀之，德昭力言不可，得全活。苗傅、刘正彦之变，列郡戒严，韩世忠既执正彦于浦城，德昭分兵守要冲，获傅槛送京师。寻谢病归，建人祠之于白鹤山。
　　吴公诚字君与。莆田人。大观中登第，为古田县尉，积阶朝散大夫，清介有闻，历官三十年始终检饬，凡衣服布帛家人所须悉因乡里市致，未尝取之官，死之日家无余资。子廷秀，知德庆府，剧贼李全劫湖南，乘胜捣岭外直抵晋康，廷秀率所部及募善射者拒守。贼薄城下，劲弩齐发，毙其二酋，分骑追击，郡中晏然。
　　黄静字至一。滔七世孙。政和中登第，任校书郎，通判澧州，力请于朝以湖外有四可罢之事，曰：博易务、茶盐司、弓弩手、廉访司，皆施行如章。终提举京西路盐事。从子泳，字永平，三岁书过目即成诵，大观二年应童子科，明年赐五经及第。
　　陈可大字齐贤。仙游人。父汝器喜积善，一夕飞钱满其室，祝曰：“愿一子光显门闾，钱乞减半。”可大政和中登科，调漳州工曹兼右推，时龙岩上死罪强盗七人，力辩其非辜，得不死。改知长乐县，大修陂塘，县人立碑纪其德政。后知肇庆府，民不能欺，去郡之日唯衣衾书籍而已。官终朝请大夫。
　　傅伫字疑远。楫之孙。仙游人。政和末登第。调南安县丞，岁大饥，民弃妻孥者相属，请出常平钱米设安养院，具糜粥赈之，明年岁丰，悉访所亲归之。知晋江县，有诏造战舰，伫临督其役，劳费视他邑减半，而事先集，张浚以闻，特减磨勘二年。官至朝奉大夫、南剑州通判。长子汶，知将乐县，县生子多不举，汶令里正籍记，给以钱米，活者万计。历倅广州，知贵州德庆府，所至以惠政称。
　　陈鹤字闻野。莆田人。宣和中登第。为惠州佥判，亲典教职，执经承学，岁率数百人，惠之倡学自鹤始，迁广州通判，海寇作，鹤敛兵示以无事，俄而掩袭，擒三百余人，兵官欲悉诛戮，鹤请原其胁从。历仕几三十年，阴德在人甚多。
　　林孝泽欑八世孙。宣和中登第。提举广东市舶，有番妇满持瑰产以献，为子求官得之，孝泽曰：“我为使者，岂可以一贾妇而使朝廷废二百年互市成法？”上书力争，固持不遣。就除转运判官，郡县解印绶者数十人。改知漳州，清介特甚，至不用官烛于私室。再除广东提刑、福建转运副使，加直秘阁。
　　王悦字习之。莆田人。绍兴中登第。性峭直。孝宗立，召见，论不可讲和，甚称旨。除国子监丞兼吏部员外郎。出知衢州，恺悌慈祥，视民如子。属岁饥旱，发廪劝分以给食，竭诚祷雨，绝不茹荤，早晚一粥，凡月余日，有“乞为三日之霖，愿减十年之寿”之句，竟以是卒。众为立祠于徐偃王庙。其丧出城，号恸之声震于原野，阖郡送至江山。事闻，赠直龙图阁，仍宣付史馆。
　　薛珩字景行。兴化县人。第绍兴进士，历湖北宪司检法官，尝疑鼎州所上盗十余人不当死，辄以去就争之，已而辰州果获真盗，宪臣惊服，交章荐之。珩前后四为法官，平反全活者百余人。官至梅州守。弟璆，由特科监广西西南道场，有私鬻盐六万斤者，吏捕以告，法应受赏，璆曰：“刑数十人而易二京官，吾不忍也。”以十之一闻有司，余阴令投之水，犯者得轻坐。终南恩州推官。
　　丘奂字明远。仙游人。举遗逸，进书数十万言，皆恢复大计，得旨赴堂察，吕颐浩与论，大奇之，奏除湖北帅司干官，改三京宣谕司干官。盗王威寇掠郡县，奂白方廷实单骑造威寨谕降之。后入刘錡幕下，沅州降卒至，佥谓宜杀，奂言既降而杀，此一失信，何以立大事？錡感悟。入监登闻鼓院，论事忤权臣，出知真州。
　　陈丰字宜中。仙游人。骥之子。绍兴中第进士。初为泉州教授，以陈康伯荐召为敕令所删定官，改太学博士，俄罢去，起知惠州。孝宗初立，诏监司各举循吏二人，丰居首。除知南恩州，清俭无扰，岁旱祷雨，有“愿俾微臣持损数年之寿，乞令合境普沾三日之霖”等语，雨果大至，而丰竟卒。州民哀而祠之。
　　林枅字子方。孝泽之子。绍兴中登第。孝宗时，知信州，陛辞论：“清议者忠臣节士之所慕，而权幸谗谄之所惮也，奈何恶之？”又言：“监司郡邑用武臣，非祖宗故事。”至郡，裁骄兵，斥公帑代输物力钱，民德之。再调江西运判，发漕司钱助诸县，岁计埋瘗疫死者至三千。改知泉州，举行荒政，立三贤堂以祀姜公辅、秦系、欧阳詹。除本路运判。光宗初立，拜监察御史，言：“汉宣帝自亲政，旧臣张安世皆曰‘凛凛而恭、显反用事’。魏明帝政自己出，而内倚孙资、刘毅，公卿大夫不与接者辛毗一人耳。权臣专制，务强主威，辅臣畏避形迹，言官承望风旨，愿以二臣戒。”除江东运副，奏镌广德、建平和买多取之额。以直徽猷阁帅福州，卒。
　　吴珏字仲玉。兴化县人。孝宗时为龙岩令，益学廪以养士，会有建议增诸邑转输者，珏力争止之。改宁国军佥判，有嫠妇无子，或欲没入其资，珏曰：“利毫末以绝人将坠之绪，仁者不为也。”听其立嗣。终通判漳州。珏天性孝友，好行善事，乡评亦归之。
　　许巽字少杨。仙游人。乾道中举进士，知归善县。尉有捕民为盗者，赂郡守必欲成赏，巽验非实，格不行，守不能强。历秘书郎，知滁州，属吏畏服不敢受赇。除提点成都路刑狱，因辞，乞除知漳州，未上，召赴行在，卒。巽居官所至以廉洁称，人号“耐贫翁”。
　　傅大声字仲广。诚之从子。淳熙中第进士。为福清簿，辩冤囚四十余人。调广州教授，侍从黄由举天下教官以大声为第一。后通判循州，适寇发，上御贼数策，漕司颁于广东十四州。遂辟知循州，始至，却例册钱千缗。在州四年卒，民祠之。
　　苏洸字澄老。父钦，自泉之德化迁仙游，官至利州路转运判官。洸以父任入官，知临川县，修治述陂，民号“苏公陂”。通判宾州，时张栻为帅，以廉吏举，除知雷州。秩满，赴阙面陈三札：一乞拆纳徐闻丁米以便民，二乞籍海舟以戢奸盗，三乞戒约广西军寨，不得差人回易。改知新州，民有《来何晚》之歌。移封州，洸首请减放丁米及经制无额之数。所至人皆德之。
　　叶棠字次魏。颙之孙，以祖任入官，累迁知邵武军。陛辞，奏事乞法孝宗，上问取法何先，棠言：“孝宗治效不出仁、孝、勤、俭四字。”俄而由太府丞出知台州。绍定初，权浙东提举，赈饥蠲税，筑堤以防水患，台民德之，图像士焉。以直徽猷阁知绍兴府，坐忤权要请祠，起知太平州、宁国府，再予祠，召为将作监而殁。
　　朱钧字茂洪。藻之孙。绍熙中登第。通判饶州，会楮币更，抗章极言展收换之期，寝编籍之科。坐忤宰相贬官。后擢知严州，诸邑无名征敛，次第蠲损。被召总领淮东军马钱粮。虏入光州，疏陈攻战方略，又议移沿淮诸军进屯边面，以为进图中原张本。加司农少卿，改知泉州。州旧为台、信、建昌、邵武抱纳上供银，大为民病，奏乞各从初赋，从之。创局讲荒政，所活万计。蠲逋赋，纾下户，家设像尊事之。移镇广州，为治以宽平称。方被召，卒。
　　陈光祖字世德。吉老之孙，以父希造死事补官。好儒识礼，德行政事皆不凡。知英德日，上供泛输几倍，光祖奏蠲第四户，以宽民力。滇阳渡舟多覆溺，更创巨艘以济。廖德明行部，叹曰：“依本分，君子也。”改知邕州，诱洞首李万雄擒之。事闻，除广东提刑，作《钦恤编》以戒僚属，新濂溪祠以崇教道。凡无名之征一切蠲罢，民甚便之。
　　宋诩字晦叔。棐曾孙。以荫补官，知程乡、归善二县，专意抚字，安静无扰。端平初，通判广州，属摧锋军士作乱，帅臣曾治凤弃城遁，诩戮力守城，且以闻于朝，得旨崔与之领帅事。诩佐与之登城，开门延敌，贼奔循州。与之荐诩知州事。始至，劳军平寇，简徭薄征，通商裕民，流移复业，开渠建桥，美绩大著。循人立生祠于学。官终直焕章阁。
　　刘克逊字无竞。克庄弟。以父任补官，调古田令，以救荒捕盗著劳绩，辟江西帅干。枰提令行，奴有告主窖镪者，克逊曰不可以训。累迁知邵武军，威爱并行，除剧盗，兴教化。改潮州。初，银价平，每丁赋钱五百，后银贵加至四倍，下教蠲之，曰“纵得罪，无恨。”移泉州，以疾奉祠。克逊一生清贫，尤工于诗，叶适、赵汝谈称之。弟克刚，为泉州录参，真德秀荐知沙县，后知惠州。清俭治办，修弊起废，卒于官。

 〔元〕
　　林以顺字子睦。积仁之后。至治初进士第。调庆元县尹，有弟杀兄而以贿免者，以顺发其狱，按法诛之。移浦江县尹，改台州路推官，治狱皆有善状。海寇滋炽，总管建招安之议，以顺曰：“若然，恐遂以姑息乱天下。”历江西儒学提举、福清州知州。时元政已失御，所在盗起，钟三、王小五劫杀乡邑，以计剪除之。寻除福州路同知，致仕，年八十一终。

 〔国朝〕
　　林士敏名懋，以字行。莆田人。枅五世孙。父善同，字舜与，少好学，工词赋，元末领乡荐，署泉山书院山长。国初例起赴京师，以祖母年老辞，既而复起之，竟卒于道。士敏洪武中由乡贡入太学，逾年署大理寺少卿，除刑部郎中，以陈言谪南州州吏。永乐初，起为南康府知府，一意损己厚人，衣服至给取于家。改淮安府，清介愈甚，坐不防水患，贬南宁府镆鎁巡检22，辟为常州府宜兴县教谕。有《芹边集》、《匡庐小稿》。
　　林时字学敏。宋都厢深之之后。永乐中，由进士除陕西按察司佥事。初，戎卫未有学，时以为言，朝廷从之，于是天下皆设卫学。迁贵州按察司副使，持节两部，风力廉介，为时所称。
　　方鲤字庭训。大琮七世孙。永乐间登进士第。为监察御史，风采凛然。升彰德府知府，改绍兴府，皆以严明莅郡，号“良二千石”。正统中致仕，行义尤为乡邦所敬服。
　　佘耀字叔炫。永乐中第进士。除贤县知县23。九载。少师杨士奇荐其贤，移檄即家，命驰传诣阙。升吉安府通判，掌太和县事，调饶州府通判，卒。耀勤敏廉介，历官郡县，所至有声。
