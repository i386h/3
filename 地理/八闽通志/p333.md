<!-- { "loadSidebar": true } -->
　　郑公玉字润甫，古田人。绍定间举进士，官终朝请郎、潭州通判。善评品人才，尤好奖掖后进，诗文亦工，莅官临民，蔼然有仁政。
　　郑格字迪民，福清人。少颖悟，博闻强记，时号“书橱”。淳祐中第进士，历建宁司理，有清介之操。景定初，授广东察推，其操弥励。所亲规之曰：“子冰檗凛然，不知何以为出岭计？”格曰：“既能入岭，岂不能出岭？”改知攸县，卒。囊无余财。子坚，字德操，侄聚，皆博学清介世其家；少子堡，字子卫，文亦奇。

 〔元〕
　　林兴祖字宗起，罗源人。至治中登进士第，累官知铅山州。铅山素多造伪钞者，豪民吴友文为之魁，前后杀人甚众，夺人妻女十一人为妾，十余年来无敢发之者。兴祖至，立赏募民首告，俄有告获二人并赃，友文乃自至为之营救，兴祖命并执之，逮捕其党二百余人，悉置之法。至正中，为道州路总管，行至城外，壮贼已迫其后，时湖南副使哈刺帖木儿屯兵城外，以军中乏钞及桐盾，欲退，兴祖夜诣，说留之。明日入城，即以恩信劝盐商贷钞五千锭，取郡楼旧桐板为盾五百，日中皆备。哈刺帖木儿得钞、盾，遂留御贼，贼闻之遁去。永明县洞傜屡窃发，以兴祖廉爱，三年不犯境。春旱，虫食麦，兴祖为文祷之，大雨三日，虫死而麦稔。已而罢兴作，赈贫乏，轻徭薄敛，郡中大治。以年老致仕。卒，号木轩先生。
　　林泉生字清源，永福人。天历中登进士第，授福清州同知，时山海之寇久为民害，泉生悉以计擒歼之。除泉州经历。民负酒税，械系累年，至有死者，泉生以法谕舶商，使代偿之。迁永嘉县尹，核监郡隐田二百余亩以付民。调漳州推官，畲洞相戒不敢为乱。升知福清州。俗喜杀孤幼、诬人取财，泉生立连逮亲邻之法，民不敢犯。红巾寇连江，泉生承帅府檄，立保伍、置屯栅以镇遏之。盐丁谋作乱，泉生缚其为首者七人，众不敢动。长乐民受贼官爵，约为内应，泉生捕诛三十余人，贼骇不敢过。除翰林侍制，以母老辞。累迁行省郎中。汀寇负固，久不下，泉生往招抚之，得其渠帅以归。召为翰林直学士，知制诰，同修国史。寻卒，谥“文敏”。泉生以志略自负，其学尤邃于《春秋》，工诗，善属文，有《春秋论断》及《觉是集》。

 〔国朝〕
　　陈申字孟肤，闽县人。博学善文词，与林鸿、郑定诸名士相友善。洪武间以荐为衢州教授，寻擢潮州知府，有惠政，人称为“文章太守”，号耔斋。
　　陈仲晋13长乐人。洪武六年，由儒士拜江山知县，有惠爱于民，上特旨褒嘉之。子登，字思孝，洪武中亦由儒士拜罗田县丞。永乐中，入为中书舍人。工篆籀，名重一时。
　　陆引字惟远，罗源人。严毅方正，不泛交游，乡人号为“独鹞”。洪武中以材荐，入见，上问为政治民之术，引对扬称旨，旨授象山县丞。给之以符，有曰：“往尽乃心，勤乃事，他日来觐，朕将合焉，以考尔职，其敬之哉!”引抵任，锄强植弱，吏畏而民怀之。俸禄之外，计口植蔬以给食，家人不知鱼肉之味。甫二载，以忧劳得疾。一夕，城隍庙阍者梦人传呼“新城隍莅任”，问其为谁，曰：“陆丞也。”惊觉，引已气绝矣。见《宁波府志》。
　　陈祖长乐人。洪武中以明经荐，授新繁县丞。道遇一妪哭甚哀，问之，妪曰：“夫与子俱丧，止余一孙十岁，昨为大蛇所吞。”祖令具状移县城隍，限日引蛇赴公庭。至期，果有群蛇集厅下，祖谕曰：“无与者退，得罪者偿命。”独一大蛇伏不去，即以剑仰刃置于地，蛇乃就刎其首。民以为异政，立祠祀之。
　　赵明字景纯，闽县人。洪武间，由国子生拜云南监察御史，与同列七人俱忤旨，处以大辟。上独奇明状貌，特赦为编氓。三十二年，以荐为闽清县学训导。永乐初，擢知上饶县，乞仍旧职以便养亲，不许。既抵任，悉心民事，正风俗，革吏弊，均赋役，审权量，息盗贼，治声甚著。在官几三载，日惟二食。及卒，衣笥中余白金仅一两。邑人哀之，如失父母，相与立祠祀焉。
　　王孟字文浩，福清人。洪武中以明经荐，授如皋教谕，复改盐城，升国子博士，经其诱掖者咸有成就。荐升大理评事，审谳明允，狱以不冤。寻升沔阳知州，善于抚字，州民德之。永乐中，召修《大典》，卒于京师。孟性劲直，居官以诚悫为本，所至俱有冰檗声，其文章亦似其为人。
　　王褒字中美，闽县人。洪武中，由国子生领应天府乡试，历瑞州、长沙两学教授。迁永丰知县，首革徭役不均之弊。蝗尝为灾，褒祷于城隍，数日境内蝗皆死。政暇辄戾学，课诸生所业，亲为讲解。永乐中朝京师，与修《高庙实录》，升翰林修撰。又修《永乐大典》，为总裁官。改汉府纪善，卒。褒性孝友，与人交，重气义，博涉群书，有《养静斋集》行于世。
　　李兴字希杰，怀安人。永乐初，由国子生授太平府推官。以廉慎持身，以公恕析狱。用荐者擢户部郎中，人不敢干以私。丁内艰，家居，终丧不出户。升知严州府，有惠政于民。宣德中，改知广州府，兴利除弊，务欲顺民情，不避权势。秩满，行李萧然。
　　陈晖字伯炜，闽县人。永乐中举进士，授贵州按察司佥事，政绩茂著。升广西按察司副使，冰檗之操，老而弥励。正统中，以引年致仕。晖学识高远，尤善草书，所著诗文有《存庵集》，藏于家。
　　陈复字鼎初，怀安人，永乐末举进士，授行在户部主事。户部号剧司，复处之从容暇裕，常若有余。正统间，升知杭州府，存心公正，莅政严明而济以宽静。月朔望必恳恳谕耆老，使言民间利弊而兴革之。杭尤号烦剧，复治之几于无事。公堂端坐读书，时与郡吏讲解律令，以销永日。寻丁内艰去，九邑之民如失父母，相率诣当道乞留者凡七千余人。省宪以闻，诏夺情视事。未几，卒。贫无以为敛，浙江按察使轩倪倡为赙赠，民争馈遗之。其子悉却不受，曰：“吾父生平志于清白，吾忍以货污之哉？”假贷以归其丧。
　　王溵字孔哲，闽清人。景泰间以国子生授巴县知县，为政慈祥节俭，一以爱民为主，越三年，卒于官。邑人为归其柩，复立庙祀之。

 道学
 〔宋〕
　　王苹字信伯，福清人。程门高弟也。寓居平江，资禀清粹，充养纯固，平居恂恂儒者。及语当世之务、民俗利病，若习于从政者。绍兴间，守臣孙祐荐其素行高洁，有忧时爱君之心。召对，赐进士出身，除秘书省正字。尝为上言曰：“人心广大无垠，万善皆备，盛德大业由此而成，故欲传尧、舜、禹、汤、文、武之道，扩充是心焉耳。”上善之。官至左朝奉郎。杨时尝曰：“同门后来成就，莫逾吾信伯。”中书舍人朱震、保文直学士胡安国14、徽猷待制尹焞皆举而自代。
　　林之奇字少颖，侯官人。紫微舍人吕本中入闽，之奇甫冠从之游。时将试礼部行次衢州，以不得事亲而反。学益力，本中奇之，由是学者踵至。累官校书郎，会朝廷欲令学者参用王安石《三经》，之奇言：“《三经》率为新法地，晋人以王衍清淡之罪深于桀纣，士民实负王衍之责。”或传金人欲南侵，之奇作书抵当路，以为“欲与之和，宜无惮于战，则其权在我。”又言：“战以人才为先，必求可与共患难如庞士元者可也。”由宗正丞提举闽舶，参帅议，遂以祠禄家居，号曰拙斋。吕祖谦尝师之。所著有《书 春秋 周礼说》、《论孟》、《杨子讲义》、《道山纪闻》等书行于世。
　　黄干字直卿，瑀之子也。从朱文公学，文公语人曰：“直卿志坚思苦，与之处甚有益。”尝请吕成公质正所闻。及张宣公亡，文公与干书曰：“吾道益孤矣，所望于贤者不轻。”后遂以其女妻之。丁母忧，学者从之，讲学于墓庐甚众。文公作《竹林精舍》成，遗干书，有“他时便可请直卿代即讲席”之语。及编《礼书》，独以《丧祭》二编属干。稿成，文公喜曰：“他日当取家乡、邦国、王朝礼悉放此更定之。”病革，以深衣及所著书授干，手书与诀曰：“吾道之托在此，吾无憾矣!”历官令临川、新淦，知汉阳军、安庆府，皆有善政。安庆人至以“黄父”称之。吴猎帅湖北，李钰制置两淮，干皆尝与论兵事，甚切时宜，在位者忌其誉望，群起挤之，干遂归里，弟子日盛，卒谥“文肃”，学者称其“勉斋先生”。
　　陈孔硕字肤仲，侯官人，徙居怀安。祖禧为君15掌籍。靖康初，福州军乱，杀守臣柳廷俊，朝廷将致讨，禧抱籍焚之，家人泣谏恐致祸。禧曰：“吾以一身易千命。固所甘也。”朱晦庵称其长者。父衡，质直重厚，为乡善人。晦庵为墓铭称其“天资过人，虽未尝问学，而卒能自拔于流俗”。孔硕少即刻志力学，以圣贤自期，尝从张南轩、吕东莱游，后复偕其兄孔夙拜晦庵于武夷，甚为所器重。淳熙初，登进士第，历处州教授，邵武、瑞金知县，淮东、广西提举常平，终秘阁修撰。在处州，成就后学居多；在瑞金，尝新文庙，创坛壝，置社仓，民蒙其惠；在淮东，叛寇胡海挟金虏来袭，遣子募死士迎击破之。凡其所莅俱有古良吏之风。所著有《中庸大学解》、《北山集》行于世，学者称为北山先生。孔夙，庆元中亦登进士第。
　　林用中字择之，古田人。始从林光朝学，后闻朱文公授徒建安，复往从焉。文公尝称其通悟修谨，嗜学不倦，谓为“畏友”，与建阳蔡元定齐名。张栻守潭州，文公偕用中往访之，聚首年余，有《南岳唱酬集》。用中早厌科举业，不求仕进，石宰尤溪，延掌学政，仅为一往，后不复出。赵汝愚帅闽日，尝亲过其门，访以政事。弟允中，字扩之，亦受业文公之门，文公尝称其为人，以为“晦外而明于内，朴外而敏其中”者也。有《草堂集》，真德秀为序。用中既卒，子孙世以文行名家，邑宰洪天锡尝匾其门曰“通德”。
　　潘柄字谦之，侯官人。年十六有志于道，朱文公悉以所学授之。平生多著述，如《易解》、《尚书解》之类。学者号为“瓜山先生”。卒，祠于三山书院。
　　林夔孙字子武，古田人，号“蒙谷”。朱文公门人也。党禁起，学者更事他师，惟夔孙从文公讲论不辍。文公易箦之际，谓之曰：“道理只是如此，但须做坚苦功夫。”嘉定中，特奏名为县尉。有《书本义》、《中庸章句》并《蒙谷集》行于世。丞相江万里尝从夔孙学，为序其集。
　　林学蒙字正卿，一名羽，永福人。从朱文公学，因筑室龙门庵下，讲明道德性命之旨，不务俗学，乡人皆师尊之。有《梅坞集》传于世。弟学履，字安卿，与羽同学于文公之门。

 儒林
 〔唐〕
