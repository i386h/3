<!-- { "loadSidebar": true } -->
　　谯楼在县城东西两街之中。宋时建。前有亭二，左曰“宣诏”，右曰“班春”。绍兴间县令陈贯通重建，淳熙中县令杨浩然更新之。国朝正统十四年毁于兵，成化七年知县刘璧复建。　净凉阁在县治西偏。旧有池亭，匾曰“水阁”。宋嘉定间县令欧赓改曰“净凉”，后令赵师缙又改曰“风露香”。　弦歌堂在县厅东偏。宋元符元年建，庆元元年县令叶才老重建，才老之子佑甫为记。　美报亭在县东。宋嘉定间县令欧赓因凿放生池，遂构是亭。久废，国朝永乐中重建。　迎风亭在县北。洪武初建。成化七年县丞罗绅重建。

 龙岩县
　　敕书楼在县治厅事之前。　鸣弦堂在县治厅事之后。(上楼并堂俱宋乾道六年县令林鼐建。)　宣诏亭　颁春亭(上二亭在县门外之东西。)　仁会亭在县南。宋开禧二年县令赵汝勉建。　皆山亭　西爽亭(上二亭俱在东岳祠。)

 长泰县
　　谯楼宋绍定三年毁于寇，县令郑师申重立，郡守李韶书额。　环珠楼在县治南兴贤坊。元至正中建。　琴堂在县治之东偏。旧名“德逸”，宋县令丘微之建。嘉定五年县令黄孟永修，改今名，并为记。　制锦堂在县治内之西。旧名“道爱”，县令王孝恭改今名。　嘉靖亭在县治前。旧名“宣化”，宋绍定三年毁，县令赵崇秘重建，改今名。　清安亭在县之宅堂。　瞻岩亭在县治之左。旧名“志民”，县令郑师申以其前对天柱山，故改是名。　熙春亭在儒学东。元至正中建。又有“正阳亭”，在县治南。　双清亭在佑圣宫旁。宋县令吴臧建。壁问有诗云：“葛巾竹杖闲来此，好是心清迹亦清。”　仁智亭在县东。依山瞰溪，取“仁者乐山智者乐水”之义。宋嘉定间县令王自强建，黄孟永为记。　笑梅轩在琴堂之后。　览胜台在县治内之北。旧名“小蓬莱”，县令赵师申改今名，郡守黄朴书。又有“不欺斋”读书室。

 南靖县
　　侍郎亭在县南清宁里三平山。唐王沨自吏部侍郎谪守漳浦郡，尝访僧义中于山中，故山有侍郎亭。亦三平山十一奇中景也。　峰苍亭在县北习贤里峰苍岭之巅。景泰五年知府谢骞重修。

汀州府

 长汀县
　　谢公楼在府治南。唐张九龄诗：“谢公楼上好酵酒，二百青蚨买一斗。红泥乍擘绿蚁浮，玉碗才倾黄蜜剖。”　环翠楼在卧龙山下。宋时建。　南楼在府城上。宋郡守陈轩诗：“谁跨崇墉更起楼？卷帘平视四山头。田间草暖牛呼犊，叶底巢成鹊避鸠。”　道山楼在府治后正北。旧名“北楼”。楼之下为“熙春堂”。陈轩诗：“南极星边人望阙，北山楼上客思家。”府治又有雅歌楼、依光楼、览胜楼，俱宋时建。　悠然楼在府治东。旧通判厅又有堂，曰“寸碧轩”，曰“君子亭”，曰“横舟”，曰“岁寒”，曰“鄞江风月”，俱宋时建。　蓬莱阁在府治内。又有如心、道爱二堂，俱宋时建。　云骧阁在府城上东南隅。上接龙山，下瞰龙潭，或谓有滕王阁气象。旧名“青阴”，后改“延清”，又改“集景楼”，提刑刘峤改名“云骧阁”，郡守吴南老又改“双清”，郡守陈晔复改今名。宋郡守陈轩诗：“瓦流双涧碧，帘压乱山青。”　镇山堂在府治内。宋绍兴十四年郡守陈定国建。　东山堂在卧龙山麓。宋宝祐中，郡守胡太初既辟旧郡圃，因摭前寺陈晔东山堂诗“常留绿野春光在”之句，匾其门曰“常春堂”。在圃之西北隅前有方沼。教授陈一新为记。又有时和岁丰之堂、赏静轩、仰高、快哉二亭、香远台，俱宋时建。　冉香亭在县圃。又有万雪亭、弦歌书院，俱宋时建。　苍玉亭在苍玉洞群石中。前有方池，宋宣和中建。陈轩诗：“我爱汀州好，山川秀所钟。阁前横滴水，亭畔列奇松。”端平间郡守李晔重建，长汀丞王九万为记。　翠微亭在苍王洞群石之巅。宋乾道间郡守谢知钱建3。绍定间郡守李晔重建。后毁。　横翠亭在东禅寺中门之左。宋郡守陈粹建。山光野色，横在目前。(上三亭俱在府城东。)　水月亭在府城南旧颁条门外。宋宝庆间，郡守林岊筑堂三楹，匾曰“雅正”，为郡士丽泽之所，自为记。绍定间郡守李晔重建，改今名。绕亭翠柳红蕖，景物殊胜，王九万为记。　寅湖亭在府城东北。宋嘉定间郡守汪端中命长汀宰钱厚建。宝祐中郡守周晋重建。　拂云轩在府学右旧教授厅内。又有“瞻前”、“认香”二轩、策名亭、丛绿楼，俱宋时建。　芙蓉台在县治。宋时建。

 宁化县
　　愿丰楼在县治内　又有勤政堂、“书林”、“龟阴”、“如农”三亭，俱宋时建。　悠然亭在县南街之左。据城瞰溪。　升仙台在县西龙上下里。相传隋义宁间刘、熊二道士修炼于此，白日升天，居人遂筑台，列二像于石壁。

 上杭县
　　盟鸥阁在县东。

 武平县
　　读书堂在县西。宋李纲诗：“灵洞水清仙可访，南岩木古佛同居。公余问佛寻仙了，赢得工夫剩读书。”

 清流县
　　观澜亭在县东。洪武末建。上抗龙津，下俯渔沧，大溪横于前，群峰峙于后，为邑人游观之所。

 连城县
　　皆山楼在县治内。又有道爱堂、三异堂、立翠亭、义松亭、松芳亭、月林亭、爱莲轩、不欺室，俱宋时建，今废。　清溪阁在擢桂桥畔。宋淳祐中县令顾应奇重建。　悠然阁在在城里石门岩之前。(上二阁俱县东。)　迎恩亭洪武三十四年知县叶普建。　总宜亭在在城里石门岩之前，宋绍兴中县令黄荤建，国朝洪武间邑民沈彦和募众重建。(上二亭在县东。)

 归化县
　　镇远楼在县治前。成化中九年知县赖永正等建。　真源堂在县东瀼水坑，宋元祐间建。　四贤堂在县东兴善里翰溪。宋儒杨时族居龙湖市，与其友罗从彦游从，往来于此。国朝成化初，里人杨文俊因构堂并李侗、朱熹祀之，匾曰“四贤堂”，以为子弟讲学之所。　石泉堂在县西永安铺后。元至正间建。　醒心亭在县治西儒学后。成化八年知县郭润建。　接官亭在县治西。永乐间建。

 永定县
　　纪功亭在县西卧龙山麓。成化八年知县王环建亭，而竖碑其中，以纪一时讨贼立县之功。　接官亭在县治西。成化十八年知县王环建。

　　　　　　延平府

 南平县
　　双溪楼在府城东。　九峰楼在府城西桥头。(上二楼俱宋时建。元至正中废其址为城垣。)　清远楼在府城南。宋时建。元至正二十年改为灵官阁。今废。　市隐楼　步云阁(俱在府城外溪东。宋吴仪建。今废。)　垂虹阁在府治内。　闻猿阁以其望闻猿洞，故名。或云，阁初成，尝有二猿啼于南岭，因以名之。　冷风阁面仙山，俯剑潭，登者有出尘之想。宋王以咏诗：“剑水落霞晴熨绿，衍峰新月夜梳鬟。”(上二阁在府治南。)　剑归阁在府治北。宋李纲书碑尚存。　尊经阁又名“极高明”。宋郡守郑椿建。国朝正统九年知府王彪改建藏经阁。(按延平《学校志》以为郑椿建，而《宫室志》又以为郡守李文渊建，未知孰是。)　环演阁在尊经阁旁。又有“衍山”、“魁星”二堂、“遥碧轩”、“肃容亭”，俱宋时建。元至顺二年郡守撤“肃容亭”建“思诚堂”。国朝洪武三年知府唐铎改“魁星堂”为“文昌祠”。永乐十七年知府方改“环演阁”、“梯山堂”、“遥碧轩”为教官廨舍。　御书阁在礼殿之后，讲堂之前。宋绍兴十一年郡守李文渊建。嘉定十四年郡守陈宓重修。元至大四年教授揭祐民重建，改名“宝章楼”。国朝正统九年知府王彪毁之，以其址为明伦堂前甬道。(上三阁俱在府学内。)　青熙阁在税务前。元时废。　双溪阁在府城外剑津上。宋陈瓘诗：“岁久漫传龙变化，潭深惟睹剑锋芒。”廖挺诗：“余波下作双溪水，只欠休文八味楼。”　妙峰阁在府城东黯淡院。前对高峰。旧有宋蔡襄题字及李孝彦草书。贾青诗：“溪声滩外急，草色雨中深。客意自南北，山光无古今。”　清心堂　平理堂(上二堂俱在旧州治之左。宋时建，其址今为延平卫右千户所。)　紫气堂　怡颜堂(上二堂俱在旧州治之左。元改建司狱司。)　招衍堂以衍仙山得名。　时清堂(上二堂俱在旧州治之右。宋时建，国朝洪武元年改建营房。)　衍仙堂在旧州治。据山之阜，溪山环绕，一目可尽，有登览之胜。　九峰堂在延平卫之后。堂面九峰山，故名。永乐间指挥同知王鼎重建。　六桂堂在凿滩。宋仁宗朝范迪简父子六人相继登进士第，因以名堂。陈瓘诗：“公家丹桂六枝芳，冷笑燕山窦十郎。”　眉寿堂宋漳州守张宪武之母寿九十，宣和间膺封诰，因名其堂。今废。(上二堂在衍仙下里。)　咏归堂在崇德里。宋隐士邑人吴仪建。杨时诗：“微吟曳双屐，踏破苍苔纹。归欤自乐只，此意将谁论？点狂圣所与，聊欲继余芬。”　黄裳宅在府城东隅三魁坊。今废。　罗从彦宅在罗源里，后徙沙县濑溪源。罗源故址，子孙世居焉。短墙矮屋，石径蔬园，过者兴叹。　李侗宅在崇仁里樟林。子孙散徙，故址为樵牧之区。(上二宅在府城南。)　溪山伟观亭在旧州治内。宋真德秀记曰：“延平据山为州，军士判官厅处山之半，后枕崇阜，前挹大溪。溪之南，九峰森罗，雄峙天表。厅事之西，故有小亭，对溪山最佳处，因名‘伟观’。”　仰高亭在府学前。正统十一年知府王彪建。　九峰亭　云深亭(上二亭在玄妙观前。)　聚星亭在县治后。元至正中废。　闲云亭　化城亭(上二亭在兴化寺前。)　东门亭在府城东。洪武元年建。俗呼“接官亭”。永乐十四年圮于水。正统五年府通判李默重建西门亭在府城西嘉应庙下。　南溪亭在府城外水南。游者可揽溪山之胜。　北门亭在府治北门外。元至正间圮，故址犹存。　共乐亭在石岩之巅。宋时建。元至正中废其址为城垣。　老圃亭在吴仪所居咏归堂之前。杨时诗：“睠怀经纶手，治此一亩居。知子非隐沦，聊以寓壮图。”其西北山麓又创二茅亭：一亭植梅二株，匾曰“暗香”；一亭种竹数百竿，匾曰“虚心”。上二亭时亦有诗。洞云亭洪武间改为盘诘所。今废。(上三亭俱在府城东。)　画屏轩宋蔡襄《舟宿延平津》诗：“画屏曾倚孤舟看，今日孤舟宿画屏。”　野轩宋黄庭坚赋“开轩如村落”，因名。　越王台在府城北百丈山。相传汉越王筑。　钓台在府城南迁乔里。宋吴仪渔钓其上，有石刻“钓台”二字在壁。

 将乐县
