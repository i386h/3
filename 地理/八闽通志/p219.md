<!-- { "loadSidebar": true } -->
　　建宁县在凤山之东，滩江之北。旧在今县治西南三里许。宋建隆元年，南唐迁治今所。绍兴三年，县令吴播建厅宇，后毁于寇。绍定二年8，县令赵纺夫重建。淳祐五年9，县令林玥建鼓楼及宣诏、颁春二亭。景定五年，县令宋秉孙建刻漏所于鼓楼之西。咸淳六年，县令程梦桂又拓厅宇而大之。元至正十二年毁于兵。二十年邑人冯真卿建正厅。国朝洪武二年，知县程思道又缮理之。正厅之左为幕厅，正厅之后为库房，仪门之前为鼓楼，仪门东北为架阁库，东南为县狱。正统十三年毁于寇，寻复建。　西安巡检司在县西里心保。宋为西安寨，在新城保。元改为巡检司。国朝洪武三年，巡检徐铭迁建今所。正统九年，知县龚仪新之。　税课局在县治东，宋税务也。国朝改今名。洪武三年，知县董焕建。三十年火。永乐五年，署局事医官廖寿山重建。正统间省，税课县兼领之。　阴阳学在县南迎薰门内。　医学在县东宣化坊。永乐九年，医官廖寿山重建。后以其地为布政分司，而以司右畔官地为惠民药局。学犹未建。　河泊所寓于县东溪东道院。正统间省，鱼课县兼领之。　僧会司在县南迎薰门外长吉寺。　道会司在县西迎厘观。　府公馆在县治南街东。　际留仑在县治西熊家岭。旧在县厅西，洪武二年，知县董焕建。三十五年，知县王思礼迁今所。　申明亭　旌善亭(上二亭在县治鼓楼之左右。)　县前铺在县治西。　分水铺旧名椒坑，在县南将屯保。　源口铺旧名洛阳。　袁庄铺旧名上社。(上二铺在县东洛阳保。)　枫演铺在长吉保。　官桥铺在镜村保。　都镜铺在都上保。(上三铺俱县南。)
　　光泽县在杭川之南，旧财演镇地也。宋太平兴国四年创建，元至正十二年毁于兵，寻复建。国朝洪武元年，征南将军胡公10举、南昌卫镇抚洪忠镇守是邑，乃撤而大之。正厅之右为幕厅，仪门之前为谯楼，县狱在仪门之左，架阁库在幕厅之右。宣德初，主簿沈宗重建谯楼。　按旧志，征南将军但曰胡公，不言其名。考之《元史》：“至正二十七年，我太祖尝命胡廷瑞率安吉、宁国等军取八闽。”疑此所谓胡公即廷瑞也。　大寺寨巡检司在县西九都之杉岭。旧在县北二十二都。元至元二十五年，迁十都之止马。后至元五年，巡检沈兼善重建。国朝洪武三年，巡检胡永忠迁建今所。　税课局在县西十都止马市。宋建税务于县治东登云坊。建炎二年省，税课隶主簿厅。元因之。　国朝改为税课局。洪武九年，知县林孔孙重建。宣德九年复省，税课兼领于县。正统十一年，布政使方某奏建于今所11。　杭川驿在县治西孝感坊。旧在惠济坊。宋熙宁中，县令上官均改为惠应庙，迁驿于县治南儒学之右。元因之。国朝洪武六年，知县卢充闾迁建今所。景泰元年，驿丞关英重建。　杉关驿在大寺寨巡检司之右。元元统元年创建，至正二十年毁于兵。国朝洪武二年，驿丞何祖坚重建。　河泊所在县东登云坊，旧税课局地也。洪武八年，知县姚泊和始建于县西南惠济坊。永乐十四年圮于水。正统五年，知县盛埙以其地为布政分司，遂改建今所。　阴阳学在县东登云坊。旧在三皇庙内，洪武二十九年庙废，改建今所。　医学在阴阳学之左。宋为惠民药局。元因之。　国朝洪武九年重建，十八年改为医学。　僧会司在县西龙兴寺。　道会司在县西龙兴观。　济留仓在县南后街，洪武六年知县卢充闾建。　申明亭　旌善亭(上二亭在县治谯门之左右。)　县前铺旧名财演，在县门外之东。　直阜铺　通津铺旧名永崇。(上二铺在县东三十都。)　石岐铺　高田铺　黄溪铺　长山铺(上四铺在二都。)　官山铺旧名半山，在四都。　止马铺旧名清化，在十都。　杉关铺在九都。(上七铺俱县西。)

 武职公署
　　邵武卫指挥使司在府治东南，宋馆驿址也。元为邵、汀奕万户府12。国朝洪武元年改为卫署。二年，指挥蔡玉重建。　经历司在正堂之东，洪武元年知事李忠建。　镇抚厅在街西。洪武四年，镇抚耿班建，厅之右为狱。　左千户所在后所之左。洪武三年建于东门内。十一年，千户王盟改建今所。　右千户所在后所之右。洪武三年建于南门内。十一年，千户张洁改建今所。　中千户所在前所之右。洪武三年建于北门内。十一年，千户高原改建今所。　前千户所在中所之左。洪武三年建于南门内。十一年，千户高原改建今所。(上四所俱卫治南。)　军器库在卫治东南隅。　演武场在郡城外水北。旧在城东隅进贤坊下。洪武十一年，指挥包懋迁于今所，建阅武堂于其西。成化十年，指挥高升等请于巡抚副都御史张瑄，又拓民地以广之。　屯田凡十九所永乐十三年，制令分军屯种，共田地一百五十二顷三亩三分，计旗军五百一十五名。　邵武县五所：一在县东二十九都莲塘，一在三十二都大王坪，一在四十四都上樵(上二屯俱县南)，一在四十九都河上，一在五十二都蒙洲(上二屯俱县西)。　建宁县五所：一在县东楚上保，一在上黎等保，一在富田保(上二屯俱县西)，一在县南饶村等保，一在县北安仁保。　光泽县九所：一在十八都西园，一在二十一都虞塘村头(上二屯俱县东)，一在十二都牛田，一在十七都付家(上二屯俱县西)，一在三都新坊，一在五都官庵(上二屯俱县南)，一在一都仙花，一在二十五都云际，一在二十六都洪家庄(上三屯俱县北)。

　　　　　　兴化府

 上司公署
　　布政司分司在府治东西市13。宋为监税廨舍。元初更为录事司。国朝洪武六年改为织染局。正统九年又改为杂造局。成化三年，知府岳正以旧分司湫隘弗称，遂改为杂造局，而以旧杂造局改建分司，复购其傍近民地以广之。　仙游县一所，在县治东功建里。洪武初建为税课局。正统二年省。十年，布政司孙升改为分司。十三年毁于寇。十四年，知县宋华重建。
　　福宁道在府治东北澄清坊之西，宋军治通判厅也。元初为福建闽海道肃政廉访司分司。国朝洪武元年，更为提刑按察司分司。永乐六年改今名。正统十一年，佥事陈祚、况真重修。仙游县一所，在县治东功建里。元至正十五年，知县任兴建为尉衙。国朝洪武元年改为公馆。后改为分司守，改为福宁道。正统十二年，知县宋华重建。

 文职公署
　　兴化府在府城西南隅宣化坊内。旧为莆田县治。宋建隆二年，清源招讨使判县事留居道始新之。天禧元年，知县严已重修。庆历五年，知县张纬更创堂宇。元至正十二年，县尹董秃坚贴木儿重修。国朝洪武二年，以旧府治为兴化卫，知府盖天麟遂改建府治于此。天顺元年，知府潘本愚重修建中堂，易以石柱，匾曰“公生明”，后堂匾曰“正己”，迁方明祠于仪门之左，辟府治前通衢而大之。成化十八年，知府刘澄复迁方明祠于仪门之右，而辟其地建为便厅，为推官鞫刑之所。　经历司在府堂之左。　照磨所在府堂之左。(俱潘本愚重建。)　丰盈库在府后堂之左。旧在谯楼北之东，成化三年，知府岳正移建今所。　司狱司在府治东北左千户所之东。宋为都监廨舍。后辟为行衙。绍兴二年，知军事赵彦励重修。元初改为总管府急递铺。国朝洪武元年，知府盖天麟改建为司狱司，其西为监房。　税课司在府治东司狱司前务巷内。宋为都税务。宣和七年，知军事廖刚重建。国朝洪武元年改今名，大使龚保重修。旧志云，在行衙之南街通远坊内，盖司狱司尝为行衙14，而通远坊即务巷口对行衙坊也。　大有仓在府治东望海门内，即宋都仓常平仓也。国朝洪武元年改为大有仓。知府盖天麟修葺。廒凡二十又五，今存者八。　平海仓在府城东北武盛里平海城内，旧名永聚仓。国朝洪武二十年，兴化卫指挥佥事吕谦建，廒凡十又二。永乐五年，本卫千户，姚得增建廒五。九年，千户詹福复增建廒三。正统六年改隶本府。　杂造局在府治东同升坊内，右延福寺地也。正统十年，布政使孙升建为布政分司。成化三年，知府岳正改为杂造局，而以旧杂造局建布政分司焉。　阴阳学在谯楼内，宋军资常平公使库也。天圣七年，知军李余庆重建军资库。元丰二年，知军谢仲规增修。绍熙元年，知军赵彦励重修公使库。国朝洪武元年改建为丰盈库。三年，知府盖天麟复修。成化三年，知府岳正移建于府治后堂之北，而以其地为阴阳学。旧阴阳学在西市布政分司之右，其地今入民间。　医学在西市布政分司之左。旧在莆田县治之前。成化四年，知府岳正移建今所。　僧纲司在府治东永福寺内。　道纪司在府治北万寿宫内。　莆阳驿在府治北福宁道之后，宋监押厅地也，使院之址疑亦入焉。元初改建为莆阳驿。国朝洪武二十年，通判曹大德修。成化四年，知府岳正复修建一新。驿之南，旧为递运所，宋作院地也。洪武十七年，知县邢敬建。后省，驿兼领之。至是，遂以其地增建谯楼。　河泊所在府城东南，胡公里灵慈庙中。洪武十四年，户部差总旗宋云亿闸办鱼课，寓延兴里留茂庵。十六年始置河泊所，河泊官夏铭移寓今处。　旌善亭　申明亭(上二亭在府治前之左右。旧皆南向，天顺元年知府潘本愚改建东西相对。)
