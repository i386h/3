<!-- { "loadSidebar": true } -->
　　王秬字嘉叟。北岳人。父辟章，官著作郎，娶丞相赵挺之孙女。建炎南渡，从诸赵卜居于泉。秬少负才名，虽以荫补官，诸公竞推挽，由敕局删定官登对，改枢密院编修官，历刑部侍郎，在官每抗疏，言论切直，复丐祠归泉南，寓僧寺，未尝一问资产。其诗有“投老归来乏一钱”之句。
　　韩习字胜非。世居颖昌，忠宪亿之元孙。绍兴间，通判泉州，摄郡事。会密院起禁卒数百，惮于远戍，既出城门，欲倒戈为乱。习密知其谋，设伏擒之，戮其渠魁，再遣往戍，一郡以宁。秩满，寓于是邦。

 艺术
 〔国朝〕
　　余廷瑞晋江人。世业医，至延瑞而医学愈精，得张长沙五运六气之妙，用药鲜不效者。洪武中荐授郡之医学正科。闽郡郑定、庐陵胡广尝为赋《橘井秋香》诗，以美其术之良。

 列女14
 〔宋〕
　　杨氏知钦廉州友之女，适蔡若讷。喜读书，能通大义，若讷卒时年二十三14。守节不二，书“乞为寒水玉，愿作冷秋菰”二句于壁以自励。士大夫多歌其事，以节妇目之。
　　杨氏吏部尚书炳之女弟，适黄公宪。公宪苦学早亡，母老常疾病，杨氏侍奉不离侧。更持二丧尽哀。口授《孝经》、《论语》教其二子，后皆知名。及卒，陈宓书其碑曰“节妇杨氏之墓”。
　　徐氏丞相留正子恭之妻，元刚之母。为处女时，端简有仪。归留氏，奉丞相无违礼。暨邵阳之贬，徐服劳中馈，供子妇之职，丞相至忘其贬焉。好观经史，见子勤励则喜。故子元刚亦登甲科，而笃于孝云。
　　傅氏朝散郎烈之女兄，适徐伯嵩。伯嵩以庆元进士终于邑令。家贫、亲老、子幼，勤力奉舅姑，供宾祭，治丧葬，悉如礼节。携三子依舅氏，从师学成乃归，人以为难。国录黄以宁铭其墓曰：“立节如烈丈夫15，教子如严父师。”
　　黄氏丞相留正嫡孙洙之妇也，来归时，丞相尚无恙，黄侍重闱恭谨，处闺庭无间言。年二十三孀居，抚育子女，训以礼法，禁其骄惰浮靡之习。综理家事一如其夫之存。子复继夭，子妇梁氏亦卒，教其孙务已至于成立，及见其贵显。卒年八十四。
　　吕仲洙女名良子。晋江人。父得疾频殆，女焚香祝天，请以身代。时夜群鹊绕屋飞噪，仰视空中，大星烨煜如月者三。翌日父瘳。妹细良亦相从拜祷，良子却之，细良恚曰：“岂姊能之，儿不能耶？”守真德秀嘉之，表其居“懿孝”。
　　张老女永春人。年及笄未婚。绍定庚寅夏，寇犯邑，入山避之。猝遇掠，欲污之，不从，度不得脱，绐曰：“有金帛埋于家，同归取之。”甫入门大呼曰：“吾宁死于家，决不辱于贼。”贼怒杀之。越三日面如生。
　　黄氏名桃娘。德化士族女。美姿色。早丧父。年二十六适同里陈得环，期年得环服役死于外，讣至，痛哭绝而复苏，亟寻夫尸归葬。母怜其年少无子，每逼令再适。黄知终不免，一日，假以浣衣于门前溪侧，遂投水而殁。

 〔元〕
　　李氏名妙严。晋江人。归于同邑尤惠。继姑虐甚，妙严曲尽孝养，遂为姑所爱。惠早卒，男女凡七，俱童幼，妙严恶衣蔬食，辛勤以营家计。及诸孤皆成立，有司以闻，旌其居曰“孝节”。卒年九十有八。
　　龚氏三女晋江人。父安为上犹县尉，母柯氏。长曰益，适柯允中，允中从戎而殁，益时年甫二十五。次曰嫄，幼能诵说古贤女言行，年十八适张仁，仁为福建行省理问，早卒，嫄年甫二十二，欲死相从，时其孤尚幼，家人苦谕以宗祀无托而止。季曰婉，年十七适刘允正，允正早世，婉年甫十九，携二孤躬负土筑坟。三女俱早孀，而舅姑皆先卒，茕茕无依。及终夫丧，咸挈孤依父以居，甘贫自力，誓死不二。嫄先卒，陈方山特表其墓，称其姊妹三人发已垂白，而同心同气同节，诚昔所无而今有也。

 〔国朝〕
　　庄氏名尽娘。晋江人。归同邑李氏。洪武元年，夫以事诣京师，庄与偕行。至昆山，夫病死。庄具衣衾验葬毕，寓书归遗其亲，自溺而死。
　　留氏晋江人。年十六适洪晚成。居数岁，晚成当远戍，嘱留曰：“我归期未可必，汝肯事吾母乎？”留应曰：“诺。”逾年而夫死，留年方二十四。勤俭以育幼子，而极甘旨以养姑。姑寝疾累岁，留奉汤药无少懈。及卒，哀毁逾时，鬻室庐以供丧事。年四十六卒。乡人以节孝称之。
　　李氏名婉娘。南安人。归为晋江林梅妻，年甫二十而寡，仅一子在怀抱中。每祝天曰：“愿得孤儿成立，使妾终为林氏母，足矣。”或强之再适，辄持刀欲自刎，后无敢言者。寿五十八而卒。
　　黄氏莆田人。适晋江潘逊。年二十二从逊戍镇海，逾年逊殁，与姑吴氏携骨归葬，誓不二适，啮断右拇指以为信。年八十五而卒。
　　翁氏名顺正。晋江人。年十八妻同邑郭允朝。甫六载，允朝疾革，呼翁嘱曰：“吾疾必不起，吾母老无他兄弟侍养，而二子尚幼，仰事俯育，惟汝是赖。”翁涕泣而诺之。允朝卒，翁时年二十又四，宗戚以其年少，谕使改适，翁叹曰：“夫死时嘱妾以养老母，抚遗孤，妾既许诺矣，宁忍食言耶？”遂断发为信，后姑死，葬祭以礼，二孤俱成立，卒年七十五。
　　吴氏名洁姿。晋江人。林邑县丞信之女也。年十九适太仆寺丞蔡翼长子茂思。甫六月，茂思卒，吴哀痛几不能生。时乡人宦京师者争求纳聘，舅姑亦悯其少无子欲嫁之，吴泣告曰：“公与吾父皆宦家，儿以夫殁而再适人，岂不贻二家辱耶？”自是孀居三十六年凛然一节。卒年五十又五。
　　蔡氏名瑞金。晋江人。年十九适郡庠生林光。成化壬寅，光父死于疫，世俗皆畏避不敢举丧，蔡氏相光治棺殓，哀绖哭踊尽礼。泊卒哭，光亦卒，蔡氏悉其所藏衣衾布帛以敛。光既殡，自念夫死无子，舅姑俱殁，恐无所托以全其节，遂自缢而死，年二十二。
　　许梅同安人。适同里宋隐山之子。未几夫得痼疾，梅奉之恬然无惰容。夫死誓不二志，事姑愈孝谨。父怜其少，逼使他适，临遣，遂投水而死。潮涨，尸不流，人以为异。
　　何氏字观奴。安溪人。年十六归为同邑陆大妻。未几而夫卒，何氏年方二十，矢志不渝，力贫以事姑教子。卒年七十三。
　　王氏字静能。泉州卫前所千户秦雄之妻也。雄早卒，王氏年甫二十有一，生子杰未睟，独与母何氏居。或劝其改志，辄号泣不食，自是无敢复言者。一节凛然，终始不二。年几八十卒。
　　周氏名妙胜。襄阳人，隶永宁卫兵籍。年十四适南海卫百户李蕃。蕃从捕苗蛮阵亡，周氏年方二十有四，矢志弗渝。抚其孤敞，虽甚爱不事姑息，有过辄笞之，每以忠孝不坠门功为训，故敞克底成立，以捕海寇功升永宁卫指挥佥事。周氏茹素终其身，卒于永宁官舍。
　　赵氏名妙缘，字景福。年二十归永宁卫指挥佥事丘遇长子琳。琳早卒，赵年二十二，一子荣尚在襁褓，矢志不二。荣稍长勉使就学，底于成立。既袭祖父官，娶王氏生子升。荣亦早世，王年少孀居，贞洁自守，以奉其姑。人称为丘氏双节，后皆以寿终。
　　张氏高浦千户所千户孙荣妻也。荣早卒，张氏年二十四无子，誓不易节。葬夫，遂营二，为同穴计。姑与其兄强使改适，张氏知不可沮，佯诺之。至夕，自缢而死。
　　曾氏名选玉。晋江人。年十六适庄允祥。年二十九而允祥卒。家窘甚，曾氏罄其奁资以营殡葬。服阕，舅姑哀其年少子幼，欲夺其志，曾氏日：“生死常事也，全节为难。妇人以夫死而改节，孰若自死以全节邪？”舅姑闻之遂不敢强。日夜勤劳以养舅姑，诲育诸子，家道寝以成立。今年八十有三16。诸子遵教，闺门严肃，邦人罕比。
　　朱氏名贞玉。适泉州卫指挥佥事张盛。未逾年而盛卒，朱氏年甫十有七，遗腹方六阅月。既而生子昱，抱之哭，曰：“吾有所依以为命矣!”时盛母李氏、祖母火氏、洎祖姑张氏俱无恙，朱氏躬俭勤以养三母，治三丧，抚夫之三弟，家事尽落，乃抱子昱依外祖蒋氏以居。外祖母李氏怜其母子孤寡，欲夺其志，朱氏窃入寝室自缢，家人觉而解之，良久方苏，自是李氏不复敢言。今子昱遵教有成，袭祖父官。朱年垂老，虽邻里亲戚罕识其面者。

 仙释
 〔唐〕
　　蔡如金泉州人。天宝间为太原守，弃官居清源洞，修真炼法，敕赐“灵应先生17”。或云名南王，字叔宝。

 〔五代〕
　　谭紫霄泉州人。事闽主，封“正一先生”。闽亡，寓庐山栖隐洞，其徒百余人有道术，谯星宿禹步魁罡，禁沮鬼魅，禳祈灾福，知人之寿夭。南唐主召至建康，赐之道号，阶以金紫皆不受。金陵既下，紫霄无疾卒，人谓之尸解，莫知其寿算。归葬日，有祥云白鹤盘绕送之。
　　行云有僧自福州来，陈洪进礼之。一日，谓洪进曰：“汝当为此山河主。”后果牧泉州。行云来见，曰：“凡世报莫不前定，苟怀疑杀人，鲜能令终。”故陈主虽废张思汉18，幽于别墅，竟以寿终。

　　　　　　漳州府

 名臣
 〔宋〕
　　黄愿字修可。龙溪人。彦臣之子。宣和中，充枢密院编修官，历太府司农少卿，知楚州。时京东震恐，有刘士忠者，肆浮言，愿便宜枭其首以安众，乃请罪于朝。玺书褒奖，徙知扬州，安抚淮南东路，加右文殿修撰。建炎三年，虏骑至城下，时相仓黄，命赴京口计办，坐失官守削秩。未几尽，复元官。
　　黄预字几先。登第，调汝州教授，以荐除太学正。时舍法行，预笃意训导，特转两官，出知桐庐县，有惠政。入为监察御史，以直言忤蔡京，贬邠之宜禄。寻起为广东仓，未行，复贬宜禄，卒。有《书解》行世。
　　颜师鲁字几圣。龙溪人。第进士。淳熙中除监察御史，论事无所顾忌。累迁国子祭酒，首言宜讲明理学，严禁穿凿，俾廉耻兴而风俗厚。其教人孳孳以治己立诚为本。除礼部侍郎，尝言：“祖宗法度不可轻弛，愿始终持久自强不息。”高宗崩，与尤衮、郑侨定庙号谥议。充遗留礼信使，沿途宴设，力请撤乐。至燕山，复辞簪花，金人不能强以非礼。除吏部尚书兼侍读。光宗即位，首陈正始之说。求去，以龙图阁直学士知泉州，进宝文阁学士。卒谥“定肃”。
　　郑公显字隐之。龙溪人。乾道中，第进士，调建州司户。秩满，造朝献《时事十论》，除潮州教授，改知同安县，召监进奏院，迁宗正簿。应诏进三说，谓指：“陈大政，而毋摭细故，直书事实而毋尚繁文，此其二在大臣；其词简，其事核，然后得以亲览而审择之，此其一在陛下。”除大府寺丞兼敕令所删定官；进权刑部郎官兼权直学士院，历浙西、湖南仓使，再入为侍右郎官、兼左司郎中。公显问学渊源，尤长于俪语，庙堂表制多出其手。
