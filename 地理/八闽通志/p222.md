<!-- { "loadSidebar": true } -->
　　福宁卫指挥使司在州治之东，旧资寿寺址。洪武二十年，江夏侯周德兴奉旨创建。成化间，指挥同知张武撤而新之。正堂之后为聚勋堂，仪门之前为谯楼。　经历司在卫堂之东。成化十八年，经历杨序重建。　镇抚厅在仪门之右。　左右中前后五千户所在六房之后。南向，每所俱有十百户所。　仪仗库　货财库(上二库在卫堂左右，以耳房为之。)　军器局在卫堂西北。　教场在州城西门外，中有演武亭。成化十一年，指挥同知沈正重修。　寨凡八处青弯寨、三沙寨(上二寨在五都)、可家寨(在八都)、黄崎寨、小筼筜寨、大筼筜寨(上三寨在十一都)、南镇寨、水澳寨(上二寨在十二都。已上俱在州东。洪武间创置本卫，分军守备。景泰间省，其址犹存)。　屯田十所洪武二十八年，制令分军屯种，共田地一百九十二顷七十四亩四分，计旗军七百一十七名。　左所屯二所，俱在州一都草坂底起至四都止。　右所屯二所，俱在州五都大清化起至六都大飞泉止。　中所屯二所，俱在州二十都大坪起至二十一都止。　前所屯二所，俱在州二十一都杉洋起至二十五、六都崇儒止。　后所屯二所，俱在州四十四、五都青皎起至四十六都下浦止。　烽燧(即烟墩)凡二十一处俱在州城东。沙松、台澳(上二墩在一都)、后崎、赖离(上二墩在三都)、大青画、小青画、东璧、离智、烽火(上五墩在五都)、梅花(在七都)、三山、大峰、南金、金家(上四墩在八都)、黄崎、白岩(上二墩在十一都)、南岭、白露、水澳(上三墩在十都)、沙埕(在十五都)、右县(在四十一都)。　大金千户所在州城南五十二都大金城内。洪武二十年，江夏侯周德兴奉旨创建。　吏目厅　镇抚厅　教场在所城西门外。旧在东门外网里。洪武二十七年，千户赵□移今所。　寨凡五所俱在州南。　高罗寨(在四十三都)、　下浒寨(在五十一都)、　延亭寨、车安寨、西臼寨(上三寨在五十三都)。　烽燧(即烟墩)凡一十七处俱在州南。　长门(在四十二都)、积石、闾峡、南山、罗浮、赤崎、小南(上六处在四十三都)、北山顶(在四十五都)、塔尾、下许(上二处在五十一都)、青山、界石(上二处在五十二都)、刘金、下簟、车安、石湖、关崎(上五处在五十三都)。　定海千户所在连江县东二十七都，埕角澳定海城内。洪武二十年，江夏侯周德兴奉旨创建。　吏目厅　镇抚厅　教场在所城外东南一里许。　垾寨一处在连江县东二十六都之北茭。　屯田凡一十五所一所在县治前西，钦平上里场前。　一所在词台。　一所在朱湾(上二屯在贤义里)。　一所在安仁上中里桐湾(上三所俱在中鹄里丹阳。已上二屯俱县东)。　一所在定田。　一所在新安(上二屯在县南新安里)。　一所在二十九都安海。　一所在郭宅墩。　一所在陀陇(上二屯在嘉贤上里。已上三屯俱在县东)。　一所在清河里阮市。　一所在光临里可溪(上二屯俱县西)。　一所在县东北建兴里高洋。　烽燧(即烟墩)凡八处洪武间设。俱连江里。　官坞、官海、黄崎、裹头(上四处在二十六都)、长崎、大埕(上二处在二十七都)、小澳(在永贵里。已上七处俱县东)、东岸澳(在县东南安庆里)。　烽火门水寨在州东一都松山。永乐十八年创设于三沙海面。正统九年，侍郎焦宏以其地风涛汹涌，泊舟不便，命移于今所。每岁分福州左、中、福宁三卫官军更番以备倭寇。福州左卫官一十一员，旗军一千三百八十九名。　福州中卫官一十一员，旗军一千三百八十九名。　福宁卫官一十—员，旗军九百九十名。　大金千户所官四员，旗军三百名。　把总公馆在演武亭之东。　福州左卫公馆在把总公馆之西。　福州中卫公馆在把总公馆之东。　福宁卫公馆在福州中卫公馆之东。　水寨教场中有演武亭。亭之北为军器局。
　　校　注
　　1　嘉靖《延平府志 公署》注：“唐治在沙源。”
　　2　嘉靖《延平府志 公署》作“在东岳行宫”。
　　3　嘉靖《延平府志 公署》作“在县治东北”。
　　4　嘉靖《邵武府志 制宇》作“在县治西南龙兴观东”。
　　5　嘉靖《邵武府志 制宇》作“改为宁武道”。
　　6　嘉靖《邵武府志 制宇》作“淳祐六年”。
　　7　嘉靖《邵武府志 制宇》作“令孔公俊重建”。
　　8　嘉靖《邵武府志 制宇》作“绍定六年”。
　　9　嘉靖《邵武府志》作“淳祐九年”。
　　10　嘉靖《邵武府志 制宇》作“胡廷瑞”。
　　11　嘉靖《邵武府志 制宇》作“正统十一年建于止马市，弘治四年令魏默徙建今所”。
　　12　嘉靖《邵武府志 制宇》作“邵汀翼万户府”。此“奕”字误。
　　13　弘治《兴化府志 廨署》作“今县治西三百步，即宋监税廨舍，今呼西市”。
　　14　弘治《兴化府志 廨署》注：“行衙即转运廨舍也。”
　　15　民国《霞浦县志 建筑》作“在县东五十步，元至元十五年立为税课司”。
　　16　民国《霞浦县志 建筑》附：“旧铺递，有西路石浿铺。”此之“”疑作“浿”字。
　　17　乾隆《宁德县志 建置》：“宋建炎四年，赵令铣之重建。”注：“通志、府志作建炎二年毁，绍兴元年赵令重建。”又载：“元至元二十一年毁，明年徐令卯孙重修。”又，“铣之”，乾隆宋《宁德县志 宦绩》作“诜之”。
　　18　乾隆《宁德县志 建置》谓：“周墩城其先为麻岭司堡，筑于明宣德年间，巡检司驻焉。”按即现之周宁县。
　　19　乾隆《宁德县志 建置》谓：“白鹤铺在一都白鹤岭上，离城十里，为县前、界首两处交代传递之所。”
　　20　乾隆《宁德县志 公署》作“郑黼，字文甫，崇安人，淳祐五年任”。

卷之四十四

　　学　校
　　按旧志，莆人郑露倡学于梁、陈之间，福人薛令之登第于神龙之际，则闽人知学其所由来也远矣。而《唐史》则谓自常衮兴学校，而闽人始知学，何欤？盖闽人知学虽已久，至衮大兴学校而始盛也。自时厥后，闽之文物骎骎与上国齿，至宋遂有“海滨邹鲁”之称。有元九十余年，俗沦于夷，学校之教虽未尝废，而斯文终有愧于古。天启文明，我太祖高皇帝廓清海宇，继天立极，乃令天下郡邑皆立学以教髦士。而学必有庙以祀孔子，盖欲学者一以孔子之道为宗，而不为他歧所惑也。
　　列圣相承，其所以申饬而作兴之者益明且备。故贤才之出彬彬焉轶于唐，而几于宋。猗欤盛哉!闽诸郡邑学校及诸名人贤士讲学之所，贤有司能祗承德意者多所修葺，是不可以无纪。间有废者，其流风余韵亦足以兴起后学，皆不可少也。乃志学校。

　　　　　　福州府
　　府学在府城南兴贤坊内。旧在子城西北一里许，唐大历间，观察使李椅1移建今所。唐乾宁元年，王潮2于州四门置义学。五代梁龙德元年，王审知置四门学，以招徕四方之秀。吴越时作新宫，号使学。宋太平兴国中，转运使杨克让始作孔子庙。景祐四年，权州事谢微表请于庙立为府学，从之。诏下，微适罢去，郡守范亢、许宗寿3踵其事，历五年乃成。有九经阁、三礼堂、黉舍、斋庐、旁翼两序，庖次井饮，百用皆给。熙宁三年灾。郡人韩昌国、刘康夫等二百人请自创建，郡守程师孟许之。既而属县之士皆如昌国请，不一月，集钱三百万，为门，为殿，为公堂，环列十斋，以居学者。公堂之后，又别为室以藏书，为堂以讲议，为斋以处师友，盖合百有三十间。仍表请更定圣贤像制。元祐八年，郡守王祖道复斥东西序之北二百四十尺，增斋舍为二十。而小学在中门外之左，客次在中门外之右。旧庙学门皆西出，至是改建外门，直中门之南。崇宁元年，行舍法，始自朝廷选择教授，增养士之额，益广为三百五十一区，为堂三，为斋二十有八4。后罢舍法，省斋为十有二。嘉熙元年，重建棂星门。景定四年毁。明年，帅守王镕撤唐安寺材，建礼殿；撤城南禊游亭，建养源堂于殿之东北，创奎文阁于堂之北；复构戟门及棂星门，而别立学门于其东，凿泮池而桥其上。桥之西为米廪，北为中门，中门之西北为钱粮司。又西为守宿房、祭器库。北为学厅。厅之北列横廊三重，前廊之中为中亭。廊各五斋。元大德八年，教授陈仲晦创丽泽亭于奎文阁之后，前立表曰“杏坛”，宪使程文海书匾。皇庆元年，省十五斋为六斋，各设训导。延祐四年，宪使赵宏伟拓礼殿而大之，塑先圣十哲像于中；辟两庑，塑从祀像九十有五5。撤旧钱粮司、守宿房、祭器库，拓戟门东为祭器库，西为乐器库。更立棂星门。门之内，东为神厨，西旧更衣亭。泰定二年，棂星门及更衣亭、神厨俱为暴风雨所坏。三年，教授陈震重建。又言于总管刘元亨创建米廪。五年，复以宪使易释董阿之命新厅后中亭。至正十年6，教授陈俊建明伦堂及六斋。国朝洪武初，葺礼殿，匾曰“大成”。寻割其后养源堂、丽泽亭并杏坛地为贡院。殿前东西为两庑，南为大成门，又南为棂星门。门内东为神厨，西为常衮祠及更衣亭。大成门之东为神库。殿之东为明伦堂。堂之前东西为四斋。南为中门，并堂之东为膳厨。宣德九年，又建堂于明伦堂之北，仍匾以“养源”。二堂之间为致斋所二，左曰“斋明”，右曰“肃雍”。学之东为教授及训导廨舍凡四所。学之西并礼殿东壁为号房若干楹。成化三年，巡按御史涂棐以国初所须铜铸祭器如尊、罍、铏之属，皆岁久刓弊，因命工并笾、、簠、簋俱范铜而重铸之。十三年，知府唐珣大修庙学，礼殿前翼以舞亭。撤旧明伦堂，北却三丈许重建，为间凡七。并建养源堂，其间如明伦堂之数。旧东西两斋各九间亦增之，合为二十有六。东西号房皆以次修建。泮桥西米廪后改为更衣亭。　射圃在学之东偏。旧在明伦堂之东，今光风霁月亭其故址也。宋淳熙四年，郡守陈俊卿创。仍构亭其中，匾曰“序宾”，后废。国朝宣德间改建于今所。正统十年，御史陈永辟其地建观德亭。成化十四年，知府唐珣重建。东西复增两序。十九年为风雨所坏，寻复修葺。
