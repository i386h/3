<!-- { "loadSidebar": true } -->
　　刺桐城五代时留从效重加版筑，旁植刺桐环绕。宋吕造诗：“闽海云霞绕刺桐，往年城郭为谁封。鹧鸪啼困前事，荳蔻香消减旧容。”其木高大，而枝叶蔚茂，初夏开花极鲜红。如叶先萌芽而其花后发，则五谷丰熟，丁谓廉问至此，赋诗云：“闻得乡人说刺桐，叶先花发始年丰。我今到此忧民切，只爱青春不爱红14。”　南外宗正司在府治西南忠厚坊。宋崇宁三年置于南京、靖康之变徙京口，建炎中自越移明，寻移泉州。始至时，宗属三百四十有九人。元改为清源驿，今为织染局。　市舶提举司在府治南水仙门内旧市舶务址。宋元祐初置，后废，宗宁初复置，高宗时亦罢而复置，元季废置不一，国朝洪武间仍置。成化八年移置福州。　贡院在府治西肃清门内。宋自乾道以前皆试士于泮宫，是岁郡守王十朋，始以部使者馆为贡院。嘉泰间郡守倪思、嘉定间郡守真德秀皆尝增建。中有从事堂、校文舍、万桂堂、光华坊、嘉宾亭、弥封誉录所、状元井。元至正十七年改为清源站，国朝洪武九年改为晋安驿。　睦宗院在府西南袭魁坊，清果、菩提二寺故址也。宋建炎中南外宗正司徙泉，因建睦宗院于此。嘉泰三年，郡守倪思以其狭隘，别创于府治西北居贤坊。　左副新刷土军万户府在府北泉山门外。元至元间以殿前司左翼军隶于府，复刷土军以益之，乃立营建署于州之后门，万户赤干迁建今所，国朝洪武初归附，调其军隶山东宁海卫，府署故址犹存。　殿前司左翼军统制厅在府城东三十九都。宋以东禅、护安、太平、龙湖、报慈五院隙地合建营寨，设统制厅以领之。元至元中以其军隶左副万户府，寻废。　节度推官厅在府治西谯楼门右。内有轩，下瞰莲塘，匾曰“纳凉”。王十朋诗：“有客游莲沼，开轩更傍凉。”淳祐中林希逸重建，匾曰“水木清华”。元改为总镇抚所。　脱脱木孙衙在府治西忠厚坊内。元至元中建，以司讥察非常。　宗学在府治西南，旧睦宗院门之东。宋绍兴初建。中有宣圣庙，崇教堂，宗强、升贤、立爱、怀德四斋。故址今归清果、菩提二寺。杂造局在府治东。元时建，即宋废提学司故址也，今废。　清源驿在府治西南忠孝坊内。元时以宋宗正司改建，至正九年监郡偰玉立重修，后废，仅存惩劝所、自新斋，改为织染局。美蓉堂、天宝池今入水陆寺。　市舶务在府城南镇南门外，元改为杂造局。　税务在府城南二十五都塘市。元时建，国朝洪武六年徙于三十五都车桥村，更为税课局，今废为本局收课之所。　石井镇巡检司在府城南八都安海市。元时建，国朝洪武二十年徙于同安之陈坑，故址犹存。　彭湖巡检司在府城东南三十五都海岛中。元时建，国朝洪武二十年徙其民于近郭，巡检司遂废。　港边巡检司在府城南二十都。元时建，国朝洪武二十年徙于十六都之深沪，故址犹存。　来远驿在府城南三十五都车桥村。永乐三年建，以馆海外诸国之来贡者。成化八年提举司移置福州，驿遂废。　宋州社稷坛在府治西南净明坊内。宋时建，初以风雨、雷师附祭，嘉定十四年，郡守宋均复别建风雨、雷师坛于仁惠坊内东仓之隙地，元因之，后俱废。今净明坊故址悉为民居，东仓故址并入府治。　宋县社稷坛在玄妙观南。今为民居。　石井镇在府城西南。久废。　牧马地唐柳冕以闽为六朝牧马之地，宋天圣中向纯尝提点福泉、兴化，养放海屿马。

 南安县
　　尉司在县治东北。宋绍兴间建。内有甲仗库、阅武亭、京仙堂、安靖堂、豫轩、清肃轩。元至元间毁，故址犹存。　税务在县东三都鹏溪。宋初设，宣和间始置监官，元移于金鸡，故址尚存。　石井巡检司在县西四十都下坊村。宋绍兴间置，元徙于晋江安海市，故址尚存。　连河巡检司在县南四十六都。洪武初设，二十年徙于同安之峰上，故址尚存。　沃口驿在县北十六都郑山，宋初设，后废。　都巡寨在县东三都潘山。宋绍兴间置，元至顺间徙于卢溪桥，改为卢溪巡检司。国朝洪武二十年徙于惠安之獭窟屿，今卢溪故址尚存。

 同安县
　　石鼓寨在县西南。宋靖康间建，以御山寇，故址尚存。　射圃在县西北庆丰门外。宋绍兴二十五年监税曹沆建，朱文公为记。故址尚存。

 德化县
　　旧儒学在县治东南。详见《学校志》。故址犹存。　税务在县治西。洪武二年改为税课局，移建县治东。

 永春县
　　旧儒学一在县东十四都，一在知政桥北。详见《学校志》。故址犹存。

 安溪县
　　大寨在县东南永安里。　县后寨在县北凤山腰。(上二寨唐季创，后废，故址犹存。)

 惠安县
　　旧县治在县北六都龙屈岭下，后徙于螺山之阳，故址尚存。　旧儒学在县治西登科山之阳。详见《学校志》。故址犹存。　尉司在县治北壮猷坊内。　税务在县治北壮猷坊内。宋时建，国朝洪武二十年徙于县治北登龙坊之右，宣德十年省，故址犹存。　皇华驿在县治东。宋时设，元元贞中徙于县南名贤坊之内，故址尚存。　沙格巡检司在县北十都。洪武二年建，二十年徙于八都峰尾村，故址尚存。　涂岭巡检司在县北十三都。元元统二年建，国朝洪武二十年省，故址犹存。

 漳州府
 龙溪县
　　通判厅在谯门内之西。　添差通判厅即旧迎恩驿改建。　福建路钤司在府治东，即兵马盗押厅旧地也。　军事判官厅在怀恩门外西街。初在双门内之东，与推官厅相直，绍兴间即其地为迎恩驿，乃移建于此。　军事推官厅在双门之内。　录事参军厅在怀恩门外判官厅之右。　司理参军厅在司户厅之右。政和间尝有甘露零其庭。　司户参军厅在判官厅之左。　司法参军厅在司理厅之左。　海口镇收海道商税之所。　威果第三十三营在子城之东。　广节第七营在子城之北。　税节第十八营在子城西北。　保节第十九营在子城之东。　保节第十营在子城东北。　殿前司左翼军寨在府城西北。　四县同巡检寨在府城西黄林保。　中栅寨在中栅保。(已上俱宋时建。)　省仓在子城内东北隅。　盐仓在清漳门内，前有池曰盐仓池。　军资库在鼓门内直北。　公使库在设厅西。凡州之器用仪从藏焉。淳祐九年郡守章大任撤而新之，　酒库在州议门内之南。　甲仗库在设厅前西廊。　税库在县东廊。　节制司备安二库左库在双门楼下之西，右库在子城庆丰门内之东。郡守方来既请置大池寨于漳、汀界，养军士百余人，以防盗寇，乃拔郡帑八万贯听民质之，以其息赡军。　殿前司二解库一在东库，一在西市。　科举司在郡厅之东南。初在架阁库后，以其地为佥厅，遇诏岁则截吏舍为之。淳祐九年郡守章大任建于今所。　外教场在子城外之东。　内教场在州厅东。有止戈堂，郡守赵汝立。　殿前司左翼军教场在寨外西湖，名阅武堂。淳熙十三年统领黄扬祖建。　船场在南城外东栅尾。　竹木场在南河水坎。　贡院在子城名第门内。宋时建。　州学桂庄宋嘉定四年，郡守傅壅拨西峰院租岁直二百一十八贯九百四十四文，省以相士子西行之费。　平湖桂庄宋端平初，郡人颜耆仲以私帑余万楮置漳浦县田，地曰云霄，保曰使田。岁入钱四十五万八百有奇，又新坡洋未恳之田，种可百余斛，尽以为平湖桂庄，别置库于大王院，以傀乡士之试于礼部者。竹溪林希逸为记。　蒲癸关在府城西南二十一都。汉时南越置此关。唐岭南节度使杨发诗：“南尽封邮见好山，苍苍桂岭类商颜。谁怜后夜思乡处，白草黄茅旧汉关。”　贡珠门在府治北。郡守王冕《贡珠表序》云：“宋大中祥符六年三月，龙溪民丘于九龙溪网鱼，得珠一颗，围阔三寸七分，又有七珠颗如七曜，次七曜者不可胜数，于是列表以进，因改城北门曰贡珠门。”　漳浦驿在府城东。唐李德裕诗：“明朝便是南荒路，更上层楼望故乡。”杨发、常衮皆次韵。

 漳浦县
　　故漳州城唐嗣圣初置州于漳浦县南八十里，开元初移置李澳川，即今漳浦县云霄驿也。　南诏城在县南三都。旧为南诏场，又为沿海巡检寨。元至正中，右丞罗良命屯官陈君用砌石为城，以备不虞，后为南诏县驿。　赤湖城在县东十五都。元季李志甫作乱，巨族曾仁礼率众筑此城，故址尚存。　丞厅在县门内之东。宋嘉定三年县丞赵汝倣修，县令陈舜申为记。淳祐八年县丞陈楷重建。　薄厅在县门内之西。宋嘉熙四年毁，淳祐十年县令陈子植重建。　尉厅在府城之北环珠门外。宋嘉定中尉薛舜庸修，嘉熙三年尉项公泽重建。其之南有教场。按此乃漳浦县尉厅也，而云在府城之北，恐误。　废怀恩县15在县西南六都，去县二百里。唐嗣圣间属漳州，开元末废为镇，入漳浦。

 龙岩县
　　西砦在县西门内。有山突起，宋绍定三年县令赵性夫筑土城于其巅，可容千余家，寇不能犯。淳祐九年县令赵宗揆甃之以石，邑人号曰“赵公城”。元至正二十一年，达鲁花赤锁住间增辟县治，遂合而为一，今东岳庙及通灵庙即其地也。　丞厅在县治谯门内西隅。　簿厅在县后西隅。　尉厅在县西资政院之右。旧在县治鼓门内东北隅，宋淳祐间迁建于此。教场在县仓之后。　盐税务在县西南隅。　县仓在县治之右。　大池寨在龙门里东坑保。宋淳熙间建。　虎头岭　巡检寨　大池巡检寨在县西。　驻车驿在县西登龙桥之东。宋嘉定间建。　登龙驿在县南桥之西南。有庵可以休行客。

 长泰县
　　簿厅在县治之右。宋绍兴间合丞厅为一。　尉厅在簿厅之右，去县治百步。　行衙在县治之南。　盐库在县厅之前。　武安馆在县治东南。　使星馆在县之东二十里，后废。凡送迎皆寓虎渡桥庵。　桂庄嘉熙间县令郑师申根括绝产田，积三年所入以助举人之费，名日“桂庄”。县尉吕桥为记。

 南靖县
　　故南胜县一在县西南矾山之东，一在县西琯山之阳。　儒学在县西琯山之阳。元至正十六年随县迁于双溪，故址犹存。　古雷巡检司在县西小溪社。

 汀州府
 长汀县
