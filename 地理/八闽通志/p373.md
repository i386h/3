<!-- { "loadSidebar": true } -->
　　黄杞字景韦。愿之孙。以世赏补登仕郎。初任宁化尉，以捕盗改秩，知浦城县，有清介声。再知温之平阳，政绩尤著。通判太平州，民岁苦于筑圩，杞召豪户修筑，与免差役，民得无扰。留守胡元质每荐人才，必以杞为首。除知肇庆府，陛辞，奏对称旨，上目送之。求便郡，除知潮州，尤有惠政。寻奉祠以归。杞生九月十九日，守朱熹寿以诗云：“须信九秋饶好景，要迟十日作重阳。”其见敬爱如此。
　　黄朴字文卿。以世赏补怀集尉，摄邑事。有寇至，官吏失色，朴调乡兵御之，贼畏遁去。调阳江尉，邑之大豪持吏长短，或谒朴，朴数其过，申郡置之法，一邑肃然。海寇刘承兴且吞噬南恩，朴率船迎击，贼闻宵遁。改秩宰安溪，崇学校，课农桑。檄摄韶州不就，力丐祠禄。
　　赵师楷父伯寿，任漳幕，因家焉。绍熙四年进士。累升浙漕干官。有诬告属邑令者，漕使欲劾之，师楷曰：“若凭单辞，得无冤乎？”访之果诬。改湘潭，有旨召对，首论边防，次论募兵，除提举左帑。倅惠阳，多异政。守梅州，谨防盐寇，民赖以安。除提举广东市舶，革无名和买之需，遂为计度转运使，摄帅事。召对，除大府丞，知建宁府，进秩直宝章阁，出帅广东卒。
　　赵希佞字安道。世业儒。开禧初进士。调古田尉，获盗十七人，只惩其尤者，多所全活。调沙县丞，以廉称。所至崇学礼贤，为时推重。

 〔国朝〕
　　王昇龙溪人。永乐甲申进士。入翰林为庶吉士，出宰安福、罗田二县，俱有惠政。改平谅府推官，转大理评事，寻迁寺正，审谳平允。升知抚州府，赐敕给驿之任。莅政以宽，待士以礼，催科恕，抚字勤。秩满，郡民上疏乞留，上允之。增正三品秩，仍知府事三年33，赐诰赠其父母。未几，乞致仕卒。
　　颜宝龙溪人。永乐丙戌进士。授四会知县，温厚公正，宽猛得宜。奏除诡名田粮九百余石，复申除乡民盐钞一十二万余贯。尤笃意学校，为新其庙宇。至于桥梁圩岸之属，亦悉意缮治。藩臬郡守交章论荐，称为岭南独步。迁秩而去，邑人慕之。
　　朱龙溪人。永乐初，郡守钱古训以茂才荐，授邹县知县。公勤廉干，赋役均平。秩满，邑人奏留者再。卒于官，为筑坟立祠岁祭之，留靴置于县门。
　　俞文漳浦人。由太学生授常州府照磨，廉介正直，不少阿徇。在官贫甚，高节凛然。以老乞归卒。
　　陈爵字良贵。南靖人。天顺初进士。授潮之揭阳知县。岁庚辰，岭南山海之寇并起，贼酋魏崇辉、罗刘宁各据要害，爵亲诣贼舸谕之，不从，乃下令撤民庐舍，以其材木围匝于外。然后筑城浚池为守备计。未几海寇大至，爵躬擐甲胄冒矢石，为士卒先，贼度不可犯，遂遁去。寇乱既平，乃抚凋瘵，锄豪强，劝农桑，兴学校，邑民爱之如父母。守臣上其迹，擢韶州知府，以忧制转高州，未及一载卒。揭阳之民请于郡守吴绎思立祠祀之。有王廷烈者，复给田五十亩以供祀事。

 道学
 〔宋〕
　　陈淳字安卿。龙溪人。少得朱熹《近思录》读之，遂尽弃举子业。及熹守郡，淳请受教，熹曰：“凡閟义理34，必穷其根源。”淳闻，而为学益力，日求所未至。熹数语人以南来吾道喜得陈淳。后十年，复往见熹，陈其所得，时熹已寝疾，语之曰：“如今所学已见本源，所阙者下学之功尔。”自是所闻皆要切语，凡三月而熹卒。淳追思师训，痛自裁抑，无书不读，无物不格，日积月累，义理贯通，洞见条绪。嘉定九年，归遇严陵，延讲郡庠。淳叹陆学张王学问无源，全用禅家宗旨，认形气之虚灵，知觉为天理之妙，不由穷理格物，而欲径造上达之境，反托圣门以自标榜。遂发明吾道之体统，师友之渊源，用功之节自，读书之次序为四章，以示学者。明年，以特恩授泉州安溪簿，未上而殁。所著有《语孟大学中庸口义、字义》、《详讲礼诗》、《女学》等书。门人陈沂等录其语，号《筠谷 漱口、金山所闻》。子榘，又编次其文为五十卷。

 儒林
 〔唐〕
　　周匡物字几本。龙溪人。元和十一年擢进士。官至高州刺史。初，郡人未有业儒者，登进士自匡物始。兄匡业，贞元八年明经及第，守鄱阳县令35。(匡业，一本作匡著，误。)
　　谢修龙溪人。隐于青礁文圃山。自广明西幸，人多忍耻以事虏，独修遁迹，必俟光启回銮乃出。寻擢上第。同县人洪文用当五季瓜分时，仕者各择其主，文用终不为时屈，又同县人石蕡以世胄仕，鲠论忤时，浩然而归。三家相望，数百年清风照世。

 〔宋〕
　　黄硕字若冲。与其弟预同登科。初调建昌教授，外台交荐，累官至朝散大夫。年五十辞，奉祠里居教授，笔《周礼讲义》36。适迁学不利，硕请复旧，捐祠俸以倡之。及卒，郡守李弥逊祭以文曰：“隐居好学，远近慕之，其扬元宗之流乎37？不慕官荣，优游卒岁，其马少游之俦乎？”时以为知言。
　　黄樵仲字道夫。预之孙。号敬斋。登淳熙第。居家每旦率子弟衣冠见家庙，退则默坐，终日饮食衣服不求鲜美。居丧三年，未尝见其有笑容。乡里有为非者，恐樵仲知之。朱文公守漳，礼延入学，牒云：“器资浑厚38，操履端方，杜门读书，不交权利。乡阊有识，莫不推高。若以礼请，屈君教导，必能使诸生观感而化，有所兴起。”及讲小学，文公每称善。初尉永福，再调汀州录参，咸有善绩。自书于屏云：“俸薄俭亦足，官卑清自尊。”有《礼记解》、《小学口义》行于世。
　　林宗臣字寔夫。龙溪人。受学高登，以儒业登科。官至主簿，与参政汪彻友善。汪在乌府，宗臣贻书嘱之，罢本州鬻盐。尝见陈淳趣向不凡，谓曰：“子所习科举之文尔，圣贤大业则不在是。”乃以《近思录》授之。
　　黄櫄字寔夫。樵仲之弟。淳熙中舍选。入对大廷，献十论，升进士内科。调南剑教官，笃意教导，日以龟山了斋之学勉诸生。官终宣教郎。有《诗解》、《中庸语孟解》。
　　萧里字元举。力学好古，而以《周礼》名家，有《经解》，受业者多为闻人。登庆元第。调同安尉，一介不敢。再调广州教授卒。盘庵杨士训为墓铭，其词曰：“里与人交，上无滔，下无狎，闻人善必极称誉，若恐人不知，其有不及，必以理晓之使自悟。嗜学如饥也，赴义如欲也。”
　　苏竦字廷仪。龙溪人。登庆元第。调肇庆府推幕，有廉介声。天资好学，凡所未见书必借阅手抄不辍。博通经史，玩心理学，集先儒《诗》、《易》、《二礼》、《传》折衷己见。履行纯笃，士流慕之。
　　吴獬39龙溪人。尝预乡漕举，退为学者师，与陈知柔、林光朝相友善。知柔称其“貌古、心古、学古、文古，使其闭户著书，当不在子云下。”所著有《省斋集》。
　　王遇字子正。龙溪人。父羽仪，衢州通判，博学有文。遇第乾道五年甲科、受业于朱熹、张栻、吕祖谦之门，而与廖德明、黄干、陈淳友善。历长乐令，通判赣州，荐章交上。时韩侂胄当国，遇不少贬以求售。侂胄败，召为太学博士，除诸王宫教授。以常州大旱，命为守，遇讲求荒政，民无流殍。又究致旱之由，开掘太湖水之侵塞于豪家者。浙东饥，复诏提举常平事。入对，极论时弊。至官，力言计灶买盐之非策。除大宗正丞，徙右司郎中，以考校殿庐卒。所著有《论孟讲义》、《两汉博议》及文集。号“东渊先生”。
　　李唐咨字尧卿。与州学正石洪庆、林易简、施允寿皆以旦评推重。朱文公守郡，延于学为诸生楷式，牒云：“唐咨、易简或究索渊微，或持循雅饬，察其志行，久益可观。允寿、洪庆皆以耆艾之年，进学不倦，强毅方正，众所严惮。”
　　杨仕训字君叔40。漳浦人。从朱文公游，醇静警敏，刻厉自奋，务求圣贤遗意而躬行之。由大学擢第，调永福令。留意学校，更定祭器，修立社稷风雨师坛，推诚以待物，邑人士诵德不释。诸台亦以恺弟慈祥、听讼平允荐之。会湖广总领请于朝，愿得廉清吏以董军饷，差监鄂州粮科院，逾月卒。同学友人黄干、陈淳皆深痛惜之。
　　赵师虑宗室子。居漳州。朱文公守郡，熟闻其为人，试以政事，又得其实，遂首举之，其词曰：“履行深醇，持心明恕。”闻者心服。
　　黄学皋字习之。龙溪人。通经史，尤长《诗》、《书》、《春秋》，南宫对策，有曰：“愚独爱伊川。”请改试为课，及制“尊贤堂”、“待宾斋”与时论不合，有司大书曰：“此必伪学之流。”黜之。久而擢第，再转鄱阳丞。李性传延入郡斋，校勘朱文公《续语录》。又著《评古》一册，补注《东坡诗集》一部上之。诸司论荐，调泉州察推，需次于家，郡守屈置于学，以训诸生。
　　陈思谦字退之。学问该博，教授后学尝魁乡荐。著《春秋三传会同》及《列国类编》。朱文公喜之，因语其门人李唐咨以女妻焉。

 〔元〕
　　王吉才龙溪人。笃志古道，尤明典礼。郡守知其有心身之学，延为弟子师。后为泉州学正。吉才天性孝敬，亲终皆及期耄，己且老，哀慕痛毁，有如早丧。虽在家庭，亦冠衣敛容，人未尝见其遽言怒色。自号益斋，学者称“益斋先生”。
　　林广发字明卿。安溪人41。性敏嗜学，以诗礼训家庭。至正间，郡学辟为诸生师。部使者端木至漳，即荐为安溪校官，合邑官僚以师事之。时以降寇有功，授本邑主簿。分省寻荐为汀、漳屯田万户府经历。生平孝友，言规行矩，为后学矜式。所著有《三溪集》传于世。

 文苑
 〔唐〕
　　潘存实字镇之。漳浦人。登元和进士第，试《修礼耕情田赋》、《玉声如磬诗》。官历户部郎中、左庶子，累迁户郎侍郎。

 〔宋〕
　　陈伯温龙溪人。元丰间以词赋称，伯温赋《仁者静》为监元。同邑王补，字肩甫，词赋与伯温并称，不就特科。或谓：“伯温肩甫，赋中之虎。”
　　蔡元鼎漳浦人。少以文章自豪，为乡先生，所著有《中庸、大学解》、《语孟讲义》，《洪范会元》、《杂类》、诗。
　　吴桓字孟文。龙溪人。熙宁间陈三要三术，甚切时务。登元丰八年进士。官至朝散郎。桓高于文，人争慕之。有文稿及古、律诗传于世。
　　刘棠字君美。龙岩人。元祐中登第。历诸王宫教授，枢密院编修官，出为利州路提举学事。后提举两浙常平，以朝请郎致仕。同邑陈补与棠俱有诗赋声。时人谓：“刘棠陈补，漳岩赋虎。”棠既登科，补遂隐居溪南，赋诗自娱，有云：“大不手持卿相印，小无人拥史君符。门前溪水绿如染，好把一竿秋钓鲈。”
