<!-- { "loadSidebar": true } -->
　　宋太平兴国八年筑。内为子城，周回二里三百一十八步，覆以屋，环以通衢；仍拆广外城，版筑草创，土垣茅覆而已。宣和三年，始更筑，崇一丈五尺，基厚半之，栅其上，甃以砖甓，周回七里八十三步。引北涧水为濠，广一丈，深六尺，缭城而达于东南，与西南沟堑合。为门五：东曰望海，南曰望仙，西曰肃清，北曰望京，东北曰宁真门，各建楼于其上。南渡之后，岁久废。既而盗起汀郡，势且及境，郡人陈宓始倡板筑之议。郡守王克恭、赵汝固、通判赵汝盥相继经营，未克就绪；及郡守曾用虎至，始踵而成之。长一千二百九十八丈，高一丈八尺，表里以石，覆以砖，五门各为楼堞。昉于绍定三年之春，讫于四年之冬。郡人刘克庄为记。元至正十四年32，兴化路同知关保因旧址重修。国朝洪武元年，本卫指挥李春复加缮治。十二年，指挥程昇以增设军士城隘不能容，奏请益以东北隅。遂辟城垣跨乌石山而下，周围凡—十一里一百四十三步33，高连女墙二丈四尺，阔一丈六尺，为女墙凡二千四百八十有七，为窝铺四十，为敌楼一十有七。为门四：望海、肃清俱仍其旧；改望仙为迎仙；新辟一门曰拱辰，各建楼其上，而宁真门遂废。其后敌楼、门楼俱圮。成化十年，巡抚副都御史张瑄檄知府潘琴、指挥使张瑄重建四门楼：拱辰、迎仙、肃清三门，皆府所建，而望海门则卫所建也。池深一丈，阔二丈六尺34。由东北隅逾拱辰门，至东南，则受寿溪之水；由西南隅转而历望海门，以接东北，则受木兰溪之水；惟西北负山，辟城时亦尝凿之，以地势陡峻，艰于用力而止。　望海门。以白湖名，俗呼东门。　望仙门。以壶山陈、胡二仙名，俗呼南门。　肃清门。僧涅槃谶云：“永不动干戈”，故名，俗呼西门。　望京门。旧名朝天。古谶云：“拆却屋，换却椽，朝天门外出状元。”宋徐铎居朝天门外，将第而门坏，后改名望京。今废35，不知其处。但莆阳驿前北行，人犹呼为北门街，疑即此门之所在也。　宁真门。以天庆观名。按旧志：“崇宁初，尝议筑罗城，规划自广化寺路口四览亭越小塘，至龟纹岭、梅井，瑞龙、招福、东岩，下历前埭、后埭、东斗门，距永丰塘合焉。建南门于广化寺路口，西门于龟纹岭，北门于阙下，作通监门于后埭小桥之西。堑山绝涧，役大而无用，俄罢。”
　　迎仙寨巡检司城在府城东北待贤里江口鼓楼山。城上守宿之铺凡八。
　　冲沁巡检司城在府城东兴福里冲沁。城上守宿之铺凡四。
　　嵌头巡检司城在武盛里嵌头山。城上守宿之铺凡六。
　　青山巡检司城在奉谷里青山。城上守宿之铺凡八。
　　小屿巡检司城在醴泉里小屿山。城上守宿之铺凡八。
　　吉了巡检司城在新安里华胥山，即宋之系蓼寨也。城上守宿之铺凡六。(上六城，俱洪武二十年江夏侯周德兴檄兴化卫指挥佥事吕谦创筑，各周围一百五十丈，南北为门，而建楼其上。)

 仙游县城
　　宋绍兴十五年，知县陈致一创筑，以御山寇；寇退，竟不克就。乾道中，知县赵公绸建四门：东曰九仙，西曰甘泽，南曰流庆，北曰横翔。后改九仙为朝京，横翔为拱德，甘泽为元台，流庆为登俊；又改九仙为迓仙，流庆为来薰。今四门俱废，惟迓仙、来薰二匾尚存。

 平海卫城
　　在府城东北武盛里。周围八百六丈七尺，高连女墙二丈四尺，阔一丈四尺，女墙凡一千三百一十，窝铺凡三十。门四：东西各一，南二，俗呼大南门、小南门，各建楼其上。城之北，地势高峻，故不置门，惟筑台以瞭海洋而已。正统八年，户部侍郎焦宏奉命理沿海军务，檄指挥同知王茂增筑敌台凡十所。
　　莆禧千户所城在府城东南新南里36。周围五百九十丈，高连女墙一丈九尺，阔一丈二尺；女墙凡一千四十有九，窝铺凡二十。辟东西南北四门，各建楼其上。东南北三面滨海，西则有濠，长一百一十丈，阔二丈，深八尺。(上二城俱洪武二十一年江夏侯周德兴檄兴化卫指挥佥事吕谦筑。)

 福宁州
 州城
　　在龙首山下。洪武二年，海寇侵县境，镇守福建驸马都尉王恭，檄百户宁祥率军士守御。明年，山寇郑隆、姚子美窃发，祥讨平之。又明年，始筑城，高一丈九尺，阔一丈37；周围三里。二十年，置福宁卫。江夏侯周德兴乃撤城之东壁，辟其地里许而筑之，增高三尺，周围凡四里。永乐五年，海寇复作，御史韩瑜、都指挥谷祥命增筑四门月城，城壁复增高三尺，沿城壕堑阔一丈，深六尺。历岁既久，四门楼俱圮。成化十七年，指挥佥事朱珍重修。
　　水澳巡检司城在十二都。
　　大筼筜巡检司城在十一都。
　　青湾巡检司城在五都。(上三城俱州东。)
　　高罗巡检司城在四十三都。
　　延亭巡检司城在五十都。(上二城俱州南。已上五城皆洪武二十年江夏侯周德兴创筑，各高一丈五尺，周围一百六十丈。)
　　柘洋巡检司城在州西北，元末袁天禄筑。国朝正统六年，改为巡检司城，高一丈五尺，阔一丈，周围二里。

 宁德县城
　　在白鹤峰下。五代唐长兴四年，伪闽始筑土城，为门四：东曰崇仁，西曰和义，南曰德化，北曰朝天，岁久而圮，今列木为栅而已。
　　麻岭巡检司城在县北十九都涵村。宣德间创土城，高一丈五尺，周围一百六十丈。

 福安县城
　　在扆山下。旧未有城，惟立四门：东曰瑞应，西曰礼贤，南曰秦溪，北曰衣锦，广袤各二里，周围十有余里，正统间，巡按御史建议筑城未就，今为木栅，以备不虞。
　　石白巡检司城在州北七都。成化八年，布政司参议陈渤创筑。高一丈二尺，阔一丈，周围二百丈。
　　大金千户所城在州南海滨五十二都。旧为西臼巡检司。洪武二十年改立千户所，江夏侯周德兴始筑城。高二丈二尺，阔一丈，周围五百八十二丈，东西南各辟一门。永乐十五年，御史韩瑜、都指挥谷祥令增高三尺，复砌三门月城，沿城壕堑，阔一丈，深六尺。

　　　　坊市
　　　　　　福州府

 闽县
