<!-- { "loadSidebar": true } -->
　　郑环福清人。父麟自将乐徙居邑之海口，以画名于时，亦能医。环世其家学，而医术尤精，人有求诊视者辄应之，贫者即施以药，不少吝。郡邑嘉其贤，荐任医学训科。

 烈女
 〔五代〕
　　石氏二女长名月华，次名雪英，罗源人。幼猎涉书史，父母俱早丧。五代时，处州青巾贼起，二女皆妙年有姿色，被俘，偶行临深渊，月华曰：“我誓不受辱!”遂投之而死，雪英亦继焉。二女既死而精爽弗散，后皆为神。

 〔宋〕
　　利氏女古田人。父卒，无他兄弟，母独与女居，家资甚丰厚；女之从兄公谦，一夕乘间杀其母，尽挈其资以去。女逃匿得免，誓必为母复仇。因削发为尼，周历四方物色之，至处州及湖南遇焉。时公谦方击毬，不之觉，女走诉于州，获之，郡守感其孝，为械送福州，置之法。事在建炎、绍兴之间。
　　林氏仙游人，知县涣之女，枢相侯官陈之妻也。知书能文，有丈夫志。绍定间，寇陷汀、邵、延平诸邑，起复守延平，兼招捕使，林氏以书与约，曰：“死则同死!”遂毅然赴官所。邦人感激相告曰：“太守犹携家为死守计，我辈何畏？”有从奔走王事而妻子无依者，林氏皆延之州宅，日与游处，其子则与己子同学，人无不尽死力。未几寇平，人谓林氏与有力焉。
　　黄氏闽县李氏母。夫死誓不改节，朝廷旌表其门。
　　施氏闽县曾氏母。夫亡守志，诏旌之。
　　林氏福清人，福建招抚使刘仝子之妻也15。其父公遇知名士，宋末仝子起义兵，后亡命自经死。有司执其妻具反状，林叱曰：“林、刘二族世为宋臣，欲以忠义报国，事不成天也，何为反乎？汝知去岁有以血书壁而死者乎？是吾兄也!吾与兄忠义之心则一也。死且求治汝于地下，可生为汝等凌辱耶？!”遂遇害。(按：此《宋史 本传》文也，传又谓仝子起义兵事见《林仝传》；又林氏谓“去岁有以血书壁而死者，吾兄也”，考之《宋史 列传》，并无所谓林仝者，惟《林空斋传》云“父同官至监丞”，又云“空斋啮指血书诗于壁，不屈而死”，则此林氏盖同之女，空斋之妹也。又谓空斋与刘同祖等即其家开忠义局起义兵，正与林氏夫刘同子起义兵事相合，窃意“仝祖”即“仝子”，声相近而讹，而此所谓见《林同传》者，当谓见《林空斋传》而误耳。但此谓林氏福清人，父名公遇；彼谓空斋永福人，父名同，则不可晓。因考《福清县志》有林公遇者子亦名同，然隐居终其身，又窃意彼所谓林同官至县丞者，实永福人，传者因其名与公遇之子同，遂误以为福清人，又误以为公遇之女耳。大抵宋末无国史可据，史臣多得于传闻之言，如空斋之名犹且失之，况其他乎？臆度之见，未知然否，姑附志于此以俟博闻者质焉。)

 〔元〕
　　刘氏前行省都事贾讷之母，寓居本路录事司元台育德坊。大德二年旌表。
　　王氏怀安人。归为同邑吴氏妇，年二十有九而寡，守志不二，大德五年旌表门闾。
　　陈氏名三，长乐人。嫁同乡柯宗实，其父希亮有末疾而嗣子又微弱，陈氏虽适柯，犹经纪外家事。至正二十年，海贼劫石梁，宗实适在县郭，陈氏治任将逃避，念其父疾弗能远致，奔往省之，与贼遇，执焉。陈氏且行且骂，贼怒，乱捶之，驱至舟置之篷上，使其徒守之。时柯族有童孙柩亦被执，陈氏指以语贼日：“是儿，吾伯氏之子，伯氏早死，惟一儿在，儿怀有金，幸赎儿命。”贼因取其金，置儿大桶中，浮之江，去数篙地，儿闻贼舟喧呼有声，盖是时陈氏已赴水死矣。其父卧中见其女至，呼弗应，心疑之，及柩归，具言其状。贼退之明日，尸逆流而上。止石梁峰旁，宗实验其背有黑子，乃恸曰：“是吾妻也!”舆归敛之。时陈氏年甫三十，生一男一女，其一方弥月云。
　　林氏女福清人。年十九，贫不能嫁。至正末，乌寇剽掠其乡，因避地东郭外，时行省命元帅达吉拥兵镇福清，将卒暴横，莫敢谁何。林之邻有少年慕其色，求之而不得，乃以语军士，达吉令其伍长强林父以聘。父怖，度不能免，欲许之，林誓不从。俄而军士群至，林泣曰：“古者嫁娶必以礼，今乃欲以威而劫夺之，吾有死而已，决不能为若妇也。”军士以白，达吉亲往谕之。林曰：“儿诗礼家女，宁能为军妇乎？且人各有志，不可夺也。”达吉高其节欲自娶焉，乃使人微风之，林执志益坚，达吉知其不可犯，遂舍之而去。士君子多赋诗美之，有曰“一女三军无夺志，二乔千古有羞颜”。
　　余氏古田人。乡贡进士李仕远之妻也。夫亡无子，誓不易节，以其田产付诸伯叔，抚其卑幼犹己子。每曰：“我死，汝诸房祀我，则我亦有子孙也。”卒以志节著于乡。
　　林娥古田儒家女也。时邑有建寇之警，民皆避地山间，娥为强暴所迫，露刃临之，欲加污辱，娥毅然不屈，遂遇害。众义其节，为擒贼，收尸葬之。
　　陈氏名道回。古田蒋国秀妻。至正十三年，红巾贼攻破县治，国秀亲族俱被杀，道回见太姑苏妙仁为贼所擒，恳告愿代其死，贼杀其太姑，执道回，义不受辱，自刎而死。邑上共事于朝，旌表其门。

 〔国朝〕
　　林氏闽县人。嫁为方山黄氏妇，年二十有五而夫卒，子智犹在乳，誓不再醮，抚智成立，为延平府儒学训导。郡人高廷礼为作《方山节妇歌》。
　　陈氏侯官人，浙扛理问林育之妻也。育卒于官，子甫三岁，陈氏年未三十，孑然一身，扶柩南还。育之兄弟见其盛年子幼，欲夺其志，陈氏以死自誓，终身未尝一出户庭。
　　余氏怀安人。其夫黄应早卒，余氏年甫二十三，子安方二岁，宁才数月，而舅姑俱老，余氏竭力养老抚幼，誓不复他门。后舅姑卒，丧葬悉尽其礼。念夫家无可恃赖者，乃挈二子依其父仲鲁以居，俾从师受学，安学成，复遣入郡庠，后登进士，官至吏部主事。
　　林氏侯官人。介甫之女，适怀安人何旻。旻卒，林氏年甫二十九，子琼始生三月，抚之成童，择师教之，力纺织以资其费。琼既长，领乡荐第一，寻登进士第，官至吏部主事。
　　陈氏、许氏怀安刘氏二子妇也。陈氏年二十九，夫伯元卒于官；许氏年三十，夫伯亨卒于家。诸孤尚在孩提，家业日替，二妇乃相与尽心竭力抚教诸子，冀以绍先业，诸子若稍有违色，辄加笞捶不少贷。故伯元一子、伯亨二子皆业儒，人称为刘氏二贞母云。
　　王氏长乐人。适林以德，年二十三而孀。时舅姑年老，子孔居尚幼，其兄怜其少寡欲夺而嫁之，王氏毅然誓养老守孤，不易其操。后孔居长，为娶妇戴氏，亦夭卒，生二孙，长三岁，次方晬，又躬抚之。家贫，勤于女红以赡其衣食，又资遣从贤师游。洪武二十八年，有司请于朝，旌之。享年九十有九，见其曾玄焉。
　　赵氏名耆，连江人。父彦昌，家法严整，赵氏少薰染，动有礼则。及笄，归邑庠生陈宝，事姑甚孝谨，年甫二十一而宝卒。所亲有劝其改志者，赵氏曰：“妇以从夫死为烈，能养姑为孝，吾无子当从夫死，以姑老无他子女，故苟生以图孝耳。吾可死，志不可夺也!”言者大惭。后郡邑状其志节请旌之，命未下而卒，年七十有一。
　　王氏福清人。前监察御史邬孟妻也。孟居官在洪武间，廉介忠谠，有闻于时，尝以诖误将置重辟，王氏击登闻鼓，乞入官为奴，以赎夫罪，诏赦之。一日，孟所鞫囚有窃入其家，置白金二锭于桌而去，王氏方栉，闻有声即持发呼而追之，适遇逻者，为获其囚于官。未几，孟竟卒于非命16，其友户部员外郎同郡张瑶敛其遗骸，将归，王氏止之曰：“幸少留，妾亦从吾夫归矣。”乃悉偿其夫债负，沐浴更衣自经而死，瑶遂并归其骸，合葬焉。永乐初，前监察御史赵明上其事，请旌之，并乞付史馆以备采录。
　　卢氏吕佳娘。福清人。年二十三适邑人李广，家室甚宜。甫十月，广以暴疾卒，卢氏号恸，绝而复苏，见夫之口鼻有恶血出，悉舐而食之。既殓，每哭辄僵仆，家人相与抱持，宽譬之，若不知者，但曰：“吾敬从吾夫于地下矣!”家人恐，晨夕防守不辍。积五六日，卢氏稍起治家事，若自宽然，由是防之少懈，乃潜入寝室自经而死。时洪武十八年也。
　　倪氏福清人，名文。夫曰游政。政多病，倪事之甚谨。及病革，顾谓倪曰：“吾病必不起，不得为孝子矣，汝能为烈女乎？”因手书“烈女不更二夫”示之，倪泣不能答。既而政卒，卒之时口鼻皆流血，倪悉为恬之。每哭诵，顿绝方苏。至夕因更衣哭于别室，及明，家人怪其久无声也，亟启户视之，则已自经死矣。时年二十有二。
　　陈氏福清人。季之女，魏佑保之妻。年二十六，佑保病。邻妇有改适者，盛服过其门，佑保因谓陈曰：“我若死，汝亦似此人乎？”陈答曰：“彼禽兽之行，吾岂为耶？”遂与佑保誓欲同死。及佑保卒，陈抱其幼女哭，与之诀。姑觉其意，解之曰：“汝幸与我共理家事，徒死何益？”陈曰：“姑自有季子在，妇人何为？”既而复绐曰：“敬如姑命。”姑遂不之疑，翌日乃窃入寝室自经死。
　　方氏名惠女。永福人。年十八适福清林愈，仅一年而愈卒。惠女葬愈，因营双窀为同穴计。愈父母早亡，无期功之亲，有慕其容色欲胁而娶之者，惠女遂还依父母以居。又数岁，父母卒，弟锳甫四岁，惠女抚之至于成人，后锳出为浮梁主簿，复抚其侄洵。年六十三卒，锳归，乃奉柩与愈合葬，盖从其初志也。
　　黄氏名三小，闽县人。年十六适永福民方鸾，未四载鸾卒，黄氏号擗不食三日，自刎而死。时洪武九年也。
　　王氏侯官人沂之女，年二十一归闽县杨源为继室。逾二载源卒，或劝之他适，辄号恸指天自誓。抚源前室子澄如己出，勤女工以养老姑。后澄领乡荐，典教诸暨、盱眙，俱迎王氏就养。翰林修撰王钰匾其堂曰“甘节”。年八十二卒。
　　李氏名瑢。闽县人进士荣之姊，归邑人陈绍惠。生子宽甫周岁，绍惠病笃，顾谓李曰：“吾如不起，尔能保吾后乎？”李指天誓曰：“如有不能保者，天诛之。”绍惠卒，李年二十有七，昼夜治女红以供祭祀，养遗孤。后宽亦卒，李抚诸孙以居。今年已七十有七矣。
　　吴氏名贤。侯官人。嫁为闽县赵总妻。年二十七，总卒，姑疑其有异志，忧形于色。吴揣知其意，泣曰：“既为赵氏妇，义当为赵氏守，况又有老姑幼子乎？”恶笄垢服，日为乡邻女子师，暇则躬纺织以给二子为学。后长子正领乡荐，次子曾举明经，同赴京师，吴谕之曰：“若得官江南，可便道归视，吾明年秋必从汝父于地下矣。”正授电白县学训导，曾授本郡学训导，抵家省视，吴已得疾，相见数日而卒，人以为异。
