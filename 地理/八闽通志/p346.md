<!-- { "loadSidebar": true } -->
　　邵知柔字民望。政和人。笃学有志操。第进士，累迁国子祭酒、太子左庶子兼太子伴读。乾道初告老，除龙图阁直学士奉祠。知柔平生清白，至是食或不给，东宫以为言，遣使就国学，特赐金帛以归。同郡杨邦弼，亿之六代孙。绍兴壬戌进士第三人，尝与陈鹏飞同召对，即日并除太学博士，后迁中书舍人。
　　袁枢字机仲。建安人。试礼部，词赋第一，乾道中为太学录。祖胜之以信义闻，建炎间，张、范二寇欲屠其乡，胜之挺身往说，遂引去。枢11张说自阁门以节钺签枢密，枢与同官共论之，上虽容纳而色不怡。枢退诣宰相，示以奏疏，且曰：“公不耻与哙等伍耶？”虞允文愧甚。枢喜诵司马光《资治通鉴》，苦其浩博，乃区别其事而贯通之，号《通鉴纪事本末》。孝宗读而嘉叹曰：“治道尽在是矣!”累迁太府丞兼国史院编修官，分修国史传。章惇家求为润饰其传，枢曰：“吾为史官不隐恶，宁负乡人，不可负天下后世公议。”时相赵雄叹曰：“无愧古，即史矣!”历工部侍郎兼国子祭酒，除右文殿修撰，知江陵府，以宝谟阁侍制致仕。枢监民则以治辨闻，立朝则启沃忠谏，克尽乃职，为世师表。所著有《易传解义辨异》、《童子问》等书。
　　詹体仁字元善。浦城人。父慥，尉信丰，金人谕盟，往见张浚，论灭金秘计，浚辟为属。体仁从朱文公游，第进士为太常少卿。时光宗久不过重华宫，体仁陛对，首陈父子至恩。及孝宗崩，抗疏请光宗亲临祥祭，复密赞赵汝愚定大策，建议寿皇宜谥曰“孝”，卒用其言。除司农卿。韩侂胄且开边，体仁移书庙堂，言兵不可轻动。尝语真德秀以居官莅民之法，曰：“尽心，平心而已，尽心则无愧，平心则无偏。”世服其确论。
　　黄夷行字用之。浦城人。父革，宣和间中武举，官至武功大夫。夷行用荫补官，调监分宁酒税。丁父忧故事，小使臣丧制只百日，夷行恳请持服。尝建论委将帅、训舟师及铨选用人利害，会有以其说闻者，孝宗召对便殿，语复称旨，翌日降诏奖谕，特授閤门祇候，寻假泉州观察使知閤门事。使金既还，主管左右春坊事，东宫甚器遇之。除閤门宣赞舍人，后以疾丐闲。宁宗立，召除带御器械，改左武卫将军。金使至，命夷行充迓客副使，转武功大夫，领贵州刺史，赐宅于宝莲山。
　　刘崇之字智父。建阳人。第进士，为太府丞，应诏上书论清弭灾变五说。光宗受禅，迁著佐郎，复丞太府，请朝重华宫，除太常丞权兵部郎中。朱熹罢经筵，命从中出，崇之与同列请留之，其书崇之笔也。伪学禁兴，请外，得湖南提举常平使者。言者论周必大并及崇之予祠。久之，提点成都府路刑狱，应诏条上厉民利害九事，已而除户部郎中。四川总饷吴曦叛，崇之上表待罪请师平贼，召对，除湖北提刑。被论，削官永州安置。开禧中，蜀帅安丙表陈崇之不污之节，诏复元官，奉祠。
　　朱在字叔敬。文公季子也，用荫补官，嘉定初，除籍田令，亢旱，上封事。历将作司农簿，迁丞。十年，以大理正知南康军起家，知信州，入对，以“进学问、振纪纲、求放心”为言。除提举浙西常平茶盐公事，加右曹郎官兼知嘉兴府，召为司农少卿，充枢密副使都承旨，出为两浙转运副使。宝庆中，除工部侍郎，进对奏“人主学问主要”，理宗曰：“卿先卿《中庸序》言之甚详。”因奏：“闵损以下九人并封一字公爵，独曾参封郕侯，乞与并封；杨雄、王雱乞去其像，国家有程颢、程颐、张载，若使之从祀庙庭，斯文幸甚。”除吏部侍郎，请外，除宝谟阁待制知平康府，迁焕章阁待制知袁州，奉祠，卒。子玹，通直郎，两浙运管。
　　翁甫字景山。崇安人。登进士第，召监登闻鼓院。陛对称旨，除资善堂直讲，论罢开读礼仪与提点官对拜之礼。除兼太常博士。会参政别之杰为明湮礼仪使，跛倚失仪，抗疏论罢之。补外，改知汀州，遂丐祠。后以将作少监召，寻兼右司，仍兼资善堂直讲。俄改两浙漕，迁少府少卿兼知临安府。凡遇节序，供奉内庭仪物，甫悉奏免之。未几，兼太常少卿、兼直舍人院、资善堂翊善、国史院编修、实录院检讨。时方有集庆太乙之役，甫上故事，极论其害。又言：“皇嗣入宫，而左右有以果实器玩献者，乞加禁绝。”奏入，皆不报。出为江西漕，逾年，兼知隆兴府。所著有《蜀汉书》、《浩堂类稿》。同县翁合亦第进士，历官中外有声，景定中为侍讲，有《丹山文集》。
　　徐应龙字允叔。浦城人。第进士，知瑞州高安县。吕祖俭谪死高安，应龙为经纪其丧，曰：“缘此获谴，亦所愿也。”迁秘书少监，权工部侍郎。时金主徙汴，应龙言：“金人穷而南奔，将溢出而踏吾之境。金亡，更生新敌，尤为可虑。”兼侍讲，进刑部尚书兼侍读，在讲筵多指陈时政。一日，读吴起为卒吮疽事，奏曰：“起恤士卒如此，故能得其死力，今军将得以贿迁，专事掊克，未免多怨。”宰相史弥远闻而恶之，免侍读。寻徙吏部尚书，除焕章阁学士。卒谥“文肃”。
　　徐凤字子仪。浦城人。少能属文，擢进士第，主漳浦簿。先是，帝给笔札于玉堂之庐，时山东诸豪新有功，未见跋扈状，凤因预陈所以鼓舞驾驭之术及箴砭时政之病，娓娓几万言，时论皆以识治材许之。宁宗、理宗朝出入翰苑，屡进嘉猷。尝著《十箴》一卷、《内制》十卷、文集二十卷。终秘书少监、直学士院。弟凰、鸾俱有文名。
　　游九功字勉之。建阳人。用荫补官。嘉定中，兴元失利，九功知金州，将兵备御，收复邻疆。除湖北运判，知鄂州，召为兵部郎官，首言：“守边必先结人心。”又言：“征役无艺以资苞苴囊橐，而民心失；将帅削功赏不以时下，而军心失；倚仗谀佞，护疾忌医，而士夫之心失。”被论，知泉州。端平初，召为司农少卿。疏论奸贪多佚罚，诸贤或号召未至；又论沿边夫役之弊。兼枢密副都承旨，出知庆元府，以循吏称。入权刑部侍郎，丐祠，再召不赴，除待制，加宝谟直学士。九功清慎廉恪，与兄九言自为师友，讲明理学，号“受斋先生”。宝祐中，谥“文清”。
　　蔡抗字仲节。建阳人。沈之子。第绍定进士，历诸王宫大小学教授。奏对论正心及内降斜封之弊，又言：“权奸不可复用，国本不可不早定。”宝祐初，由浙东提刑召为国子司业，兼资善堂赞读，以试国子祭酒兼侍立修注官，仍兼资善堂翊善，迁工部侍郎，权吏部尚书。宝祐中，除端明殿学士、同知枢密院事，拜参知政事。抗家学渊源，当时号为君子，卒谥“文简”，改“文肃”。
　　徐荣叟字茂翁。浦城人。应龙之子。与弟清叟同年第进士，历永康令，以赈饥得民心，召为太学博士兼崇政殿说书。嘉熙中，由左司谏拜右谏议大夫。入对言：“自楮币不通，物价倍长而民始怨；自米运多阻，粒食孔艰而民益怨。外而郡邑苛征横敛，无所不有，严刑峻罚，靡所不施。”又言：“朝廷当以节义励士夫，则缓急必无求生害仁之事。”权礼部尚书兼吏部，拜端明殿学士，签书枢密院事。淳祐初参知政事，寻以资政殿大学士奉祠，卒谥“文靖”。
　　徐清叟字直翁。进士甲科，除籍田令。应诏抗章乞为齐王置后，词甚鲠切。迁太常博士，复请“原人伦以释群惑，惜名器以示正义，因物望而进人才”。盖欲复济王爵邑，抑史弥远恤典，召用真德秀、魏了翁也。端平中，为殿中侍御史，疏论三渐尤痛激。淳祐末，历签书枢密院事、参知政事。宝祐初，除知枢密院事。时余玠在蜀颇专制，清叟因对，劝帝召还之。及制令余晦代玠，复论晦素无行检，不堪重任。寻以大资奉祠。开庆初，召提举佑神观兼侍读。景定中致仕。卒赠少师，谥“忠简”。父子兄弟皆为名臣。

 〔国朝〕
　　郑赐字彦嘉。瓯宁人。登洪武乙丑进士第，拜监察御史。时天下郡邑吏以凂冒获戾逮系者多，朝廷宥戍边，命赐就龙江编次其行伍。时暑甚，赐谕以主上恩意，开示大信脱其械，俾各僦居止息，每旦一来见，众感悦，如期无敢后。有疾病羸弱者，日蠲禄米具饘粥以给之。秩满迁湖广布政司右参议，诸峒苗僚反侧不常，赐示以恩威，结以信义，诸酋感激，不复为患。丁内艰起复，调北平布政司。太宗皇帝时在藩国，赐服事惟谨，甚被眷爱。寻以事相连，谪置安东屯。未几，上即位，拔为工部尚书，转刑部，复转礼部，宠遇日隆，后为侍郎。赵羾谗间，恩眷浸衰，忧郁暴疾卒，赠太子少师，谥“文安”。赐为人深沉敦厚，恢廓有容，学士解缙尝于上前称其足为君子。所著有《闻一斋集》、《适兴集》及《纪行诸诗》。
　　杨荣字勉仁。建安人。初名子荣。登洪武庚辰进士，拜翰林编修。太宗皇帝即位，更其名“荣”，命入内阁典机务、知制诰，甚以才见重。迁编撰兼春坊谕德，屡奉命往甘肃议边务，察视守备及处置降虏，皆称旨。既而命掌翰林院事，密言十弊，指斥在廷文武大臣，进文渊阁大学士。尚书夏元吉以兵饷不给坐系，吕震言其柔奸，侍读李时勉尝论事，亦有言其卖直者，皆激上怒，荣悉委曲为之辩解。仁宗即位，累迁工部尚书兼太子少傅、谨身殿大学士。宣宗即位之初，高煦反，在廷多怀贰心，荣力劝上亲征，遂扈从讨平之。寻进少傅。正统五年，谒告省墓，还京道卒，赠太师，谥“文敏”。官其子恭为尚宝司丞。荣历事五朝，扈从北征多所谋议，辅导经筵多所裨益，而一时人才亦多所荐拔。修太祖皇帝以下四朝《实录》，及五经、四书、《性理大全》诸书皆预总裁。为人闿疏果毅，遇事当为，奋前不疑；义辟率归宽恕于四裔，边徼事及将帅勇怯智愚靡不通知，故忖量事势率皆预中，一代相业以荣为首称。所著有《两京类稿》、《退思集》、《北征记》、《训子编》。
　　雷填字原中。建安人。登洪武庚辰进士第，授工科给事中，纠劾无所避。永乐二年，奉命镇守苏、松、常三府，抚绥兵民，未及一载，封章凡四十上，所言多称旨。继复奉命巡抚广西，官吏畏服。明年卒，有司莅其表，惟干衣半箧，诗文奏稿数帙而已。所著有《原中类稿》。
