<!-- { "loadSidebar": true } -->
　　林维屏字邦稷。长溪人。少从义丰先生游，通性理之学，而于《易》、《诗》、《书》尤有所造诣。梁克家判福州，延礼于郡庠，讲道授业，一时学者云集。克家深器重之。所著有《易诗书春秋等论》、《韩柳辨疑语录》诸书，学者称为“榕台先生”。卒，贫不能葬，县令刘既济为卜地安厝。后县令黄龟朋为立祠，今祀于学宫。
　　黄宗传字景孟。宁德人。淳熙中进士。问学该博，尤长于《易》。开门授徒，屦恒满户门外。尝自赞，有曰：“何事穷能到骨？只缘气要冲魁。”所著有《易传》行于世。
　　杨楫字通老。长溪人。与杨方、杨简俱师事朱文公为高弟，时号“三杨”。楫累官司农寺簿，奏札论：“进君子，退小人，勿徇左右之请，以重中书之权，饬执政之臣可否相济，以任忧责；奖廉静之操，绝奔兢之风。”除国子博士。台臣或干以私，答曰：“台有纪纲，学有规矩，当各守其职。”寻出知安庆，移湖南提刑，江西运判，卒祀于学。所著有《奏议》、《悦堂文集》。
　　黄干字尚质。长溪人。师事朱文公，著述甚富。官至直学士，卒祀于学宫。
　　孙调字和卿。长溪人。其学得朱文公之传，以排摈佛老、推明圣经为本。所著有《策府》五十卷、《易书诗解》、《中庸发题》共五十卷，《浩斋稿》三卷。学者称为“龙陂先生”。卒祠于学。
　　高颐字元龄。宁德人。祖确，邑称善士，尝与陆游为诗友。颐庆元中进士，其学以《中庸》、《大学》为宗，其治身行事以诚实为主，故其范于居官临民之际，卓然有声。尝语学者曰：“吾身任大责重，无天地生物之功，而有天地生物之心；无经国子民之位，而有经国子民之志。”又曰：“学者学为圣人事，非止读书作文，求仕进而已。”所著有《鸡窗丛览》一百五十卷、《诗集解》、《传》各三十卷。学者称为“拙斋先生”。子伯壎，字汝谐，尝魁漕举，学问践履皆醇正。有《会粹古今事类》二百卷，集关洛诸公语为《传心直指》十卷，及《一得录》、《愚斋类稿》等书。
　　陈骏字敏仲。宁德人。举进士，登朱文公之门。著《论语孟子笔义》，又著《毛诗笔义》，未及脱稿而卒。号仁斋。子成父，字汝玉，克承家学，辛弃疾持宪节来闽，闻其才名，罗致宾席而妻以女。其学以立诚为本，《近思录》一本，口诵心悟不少辍，故行已皆有法度，安贫守道澹如也。尝升上庠，两预解选，有《律历志解》、《和稼轩诗》、《默斋集》藏于家。
　　郑师孟字齐卿。宁德人。家贫力学，《六经注疏》手自抄集，受业于朱文公之门。勉斋黄干嘉其志，遂妻以女。尝著《洪范讲义》以发明文公皇极辨之蕴。号存斋。
　　龚郯字昙伯。宁德人，曾祖允昌、祖必俞俱称善士。郯早从朱文公学，不务口耳，一意躬行，晚与同门友杨复论辨理气先后之说，尤有造诣。自号“南峰居士”，有诗文杂著数卷。
　　陈经字正甫，号存斋。福安人。庆元中进士，官终奉议郎、泉州泊干。经嗜书成癖，启益后学为多。有《书解》五十卷及《诗讲义》、《存斋语录》行世。
　　张泳字潜夫。福安人。蚤有志濂洛之学，家居授徒，门弟子多有显者。庆元中禁伪学，大比试天下之言性论，有司读其文惊喜，以为压倒场屋策问伪学。泳抵排异端，力主朱文公正学之传，有司贤之。号省斋，学者又称为“墨庄先生”。有文集传于世。
　　郑君老字邦寿。长溪人。登咸淳四年陈文龙榜进士。乞归养亲，连丁内外艰，未起，而宋祚已告终矣。元初，知君老者交荐于朝，征书旁午，竟不起。君老十岁能诗，十二能缀文，十六领乡荐首选，十七登进士。家居事父母、处兄弟克孝克顺，内外无闲言。丧乱之后，独立茕茕而学益笃，守益固，乡后进多宗师之。卒，学者私谥之曰“靖节先生”。所著有《五经解疑》、《梅壑集》。
　　李鉴字汝明，自号一斋。宁德人。嘉定中进士，官终广东提举。鉴事亲克孝。尝从黄干、杨复游，得闻敬义之旨。干语之曰：“汝明资质如此，若志学不倦，异日当为伟器。”归与龚郯创《六经》讲社，推明师说，诱掖后进。居官为政，平易近民。尤晓兵事，尝督捕赣寇，提兵深入梅州界，陈、罗二贼就擒。后梅州寇猖獗，又授以州符，贼惮其威名随遁去。及莅广东，值两浙大饥，鉴运米千艘，全活甚众。所著有《鸣和集》。
　　林駉字德颂。宁德人。少颖悟，清修苦学，博极群书，虽山经地志、裨官小说、老释之书无所不览。景炎元年以《易》魁乡荐，邻境争迎而师之，聚徒岁以百数。著述甚富，有《皇鉴前后集》、《源流至论》行世。

 〔元〕
　　陈尚德宁德人。自号惧斋。居邑之石塘，学者称“石塘先生”。宋季从会稽韩恂斋先生学，元初隐居为教授，岿然为后学之宗。其学以《四书》为本，《四书》既通，然后教人治经不贵辞，不急仕进，必真知实践，求无愧于古之圣贤而后已。又精通律吕、天文、地志、算数之学。著述有《四书集解》、《书传补遗》、《易说》、《咏史诗》、《算书》行于世。(恂斋，疑韩性也。)
　　韩信同字伯循。宁德人。幼颖悟，日诵万言，工文赋，尤精骈俪语。既壮，受业陈尚德之门，遂刊《落华藻》，蚤夜究心于伊、洛、关、闽之论，尚德叹曰：“吾老矣，得斯人饮水俟命，复何憾哉？”延祐四年，应江浙乡举，不合而归，即杜门不出。自是四方书币日至，而弟子枢衣请教者履满户外矣。其教人为学，次第规模皆本于尚德，游其门者多知名士。著《书经讲义》、《二礼易经旁注》、《书解集》、《史类纂》及诗文十余卷行于世。
　　陈自新字贡父，号敬斋。宁德人。通五经，尤精于《易》数，探其理妙，皆本源传义，而推衍以皇极经世书，弟子从游者甚众。著述有《起兴》等集行于世。

 文苑
 〔唐〕
　　林嵩字隆神。长溪人。登乾符二年进士。明年归省，极为观察使李晦所重。寻召除秘书省正字。值黄巢之乱，遂东归，观察使辟为团练巡检官，转度支使。秉公赞理，举贤良，裨政化，虽在军旅，不忘俎豆之事。后除《毛诗》博士，官至金州刺史。嵩长于词赋。(按《唐书 艺文志》有赋一卷。)

 〔宋〕
　　王鲸字辰龙。长溪人。熙宁、元丰间尝两请乡举。王安石退居钟山，鲸游金陵，薄其为人，不肯一登其门，而与尚书黄裳、秘阁陈宽民为文字交。苏轼守杭州，开西湖，鲸投以诗，有曰：“时辟西湖作胜游，使君元是济川舟。”轼大加称赏。
　　刘季裴字少度。福安人。十岁能文。绍兴中进士。历秘书丞、监察御史、起居郎兼太子左庶子，终朝散郎，秘阁修撰。季裴乾道间作《十论》以进，中一篇论何承天屯田，矩画甚详，上方欲行两淮屯田事，大见称赏。每经筵顾问，所对皆称旨。所著有《论孟》、《周易解》、《颐斋遗稿》。
　　陈元老福安人。学者称为“城山先生”。有《城山集》行于世。
　　姚瀛字子山。福安人。七岁能诵班史，十七岁应举居太学，以文章著名。隆兴初登进士第，凡四任教官。尝辨太玄通潜虚之数。所著有《凤渚集》行于世。
　　王宗望长溪人。父模，执经义丰之门，宗望亦从义丰学，义丰尝谓之曰：“子为文大似唐子西。”宗望学有源委，其于器数、制度考较尤精。先辈林中尝问“宗”、“族”二字之别，宗望引左氏语以对，中叹服。(宗望，一本作公望。)
　　黄馆长溪人。号古愚。少力学，博通经史，善属文，尤工于诗。有《帚金集》藏于家。
　　陈应龙字定夫。宁德人。为人豪放英迈，精《尚书》、《春秋》，又喜读孙吴书。淳熙中就试右庠。陈傅良持文衡，见其所作，诧曰：“此馆阁人物也。”置之首。选注修仁县尉。徐应龙持宪广右15，以应龙缓于趋迎而督过之，应龙书六十韵以呈，有曰：“弱冠弄笔砚，耻为章句儒。夜半剑气发，精光射天衢，欲分天子忧，张灯阅地图。”又云：“七闽山水秀，我亦思故庐，□官如涕唾，焉能轻重吾？”徐阅之乃曰：“豪杰士也。”遂加敬礼焉。
　　许叔度字端大。宁德人。淳熙七年乡举。尝著《江东十论》，推原三国六朝离合之由，臞轩王迈为之注。亦攻诗。叔度兄弟五人俱有才名。
　　李兴时字叔起。宁德人。蚤负才名。淳熙中武举擢第，当路交荐之，除武学教谕，明年除博士。宋重儒官之选，右科为博士自兴时起。
　　余复字子叔。宁德人。少从张翰学，精于《周官》。绍熙初，策士大廷，光宗览复所对，曰：“余复直而不讦。”遂擢第一。宁宗即位，诏入史馆兼实录检讨。所著有《礼经类说》并诗文集，藏于家。
　　陈英字羲叟，号存斋。博通经史百家之学，游江湖，名卿争致之。晚归桑梓，以所学淑诸人，执经北面者半青紫。所著诗文有《乐天集》十卷。
　　张安修字孟坚，号西麓。宁德人。尝领漕举，以子文虎登第，引年赐承务郎。博通经典，工词赋，达官贵人争屈致宾席，诗文流落江湖者，士大夫多爱重之。有《翠樾集》。文虎亦有时文名。

 〔国朝〕
　　林保童字子成。宁德人。幼聪敏出其辈流，群书一览辄成诵，为文章不烦绳削而自合矩度，先生长者皆器重之。洪武中举进士，知绥宁县。

 士行
 〔唐〕
　　薛令之字珍君。福安人。神龙初举进士。开元中为左补阙兼太子侍读，题诗于壁曰：“朝旭上团团，照见先生盘，盘中何所有，苜蓿长阑干。饭涩匙难绾，羹稀筋易宽，只可谋朝夕，何由度岁寒？”玄宗东宫幸见焉，索笔续之曰：“啄木嘴距长，凤凰毛羽短，若嫌松桂寒，任逐桑榆暖。”令之因谢病东归。玄宗闻其贫，命有司资其岁赋，令之量受之，不肯多取。肃宗即位，思东宫旧德，召之，令之已逝矣。嘉叹其廉，敕其乡曰“廉村”，水曰“廉溪”。

 〔宋〕
　　郑昌龄字梦锡。宁德人。宣和中举进士，性耿介不苟合。时秦桧当国，闻其才名，欲处以美官，尝命其客李姓者先以书谕意，昌龄为诗谢之，有曰：“先生傲睨醉客旁，不觉滂沱入醉乡。来书恐是醉中语，使我大笑讥荒唐。”后以太常寺簿召，不起。官终承议郎。
　　洪清臣字直侯。长溪人。建炎进士。为人笃厚诚悫，居官以清白著闻。时邑有火灾，清臣默祷于中庭，既而四邻皆烬，其家岿然独存，人以为清操所感。官至朝散大夫，知邵武军。
　　张翰字云卿，号坎翁。宁德人。以学行为乡先生，高颐、余复皆其高弟也。乾道间举进士，居官莅民所至有声。年七十致仕归。所著有《观过录》三十四章。
