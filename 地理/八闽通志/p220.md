<!-- { "loadSidebar": true } -->
　　莆田县在府治东北善俗坊内，宋广节指挥营地也。旧在府城西南隅县学之北。洪武三年改为府治，知县任益遂徙建今所。正堂之右为典史厅，后堂之右为架阁库，西廊之南为县狱，旧有土地祠在仪门之东，后改为佐贰官视事之所。凡公署俱南向，外门则东向。宣德十年，县丞叶叔文增辟吏舍。景泰元年，知县刘玼增建穿堂。天顺六年，知县王常重修正堂。　冲沁巡检司在府城东兴福里。旧在兴化县浔阳，徙置于此，巡检韩翱建。成化三年，知府岳正檄巡检秦广重修。　嵌头巡检司在武盛里。旧在新安里莆禧镇，徙置于此，巡检黄琏建。　青山巡检司在奉谷里。旧在武盛里南哨，徙置于此。巡检潘琏建。(上三巡检司俱府城东。)　小屿巡检司在醴泉里。旧在仙游县枫亭，徙置于此。巡检何拜帖木儿建。　吉了巡检司在新安里。旧在仙游县潭边，徙置于此。巡检胡贤建。(上二巡检司俱府城东南。)　迎仙寨巡检司在府城东北待贤里。旧在嘉禾里施水亭。宋熙宁四年徙迎仙市之北。崇宁元年圮于水。供奉官王亨徙迎仙市之西。国朝徙建于此。(已上六巡检司俱洪武二十年创建。)　莆田县税课局在府城东北延寿里涵头市。洪武元年建。十八年，大使张彦诚修。二十七年，黄时敏增建后厅。正统二年省。三年，大使李秀实奏请有军卫之处仍宜设之，遂复其旧。　黄石税课局在县东南景德里塘尾。旧在本里市埕，即宋黄石务也。元至正间火提领刘均得移建今所。国朝洪武元年改为税课局。二年，大使张思中修。　莆禧税课局寓县东武盛里下渚林朝宗庵。旧在新安里莆禧，洪武三年，大使钱九畴徙今所。(上二税课俱正统二年省，课额县兼领之。)　莆禧仓在府城东南新安里莆禧城内。初为莆禧千户所仓，洪武二十三年，千户刘毅建，为廒凡十。正统十年改隶本县。　黄石河泊所寓府城东南连江里显济庙。旧寓万善堂，洪武十四年，户部差总旗李腊孙、刘会保闸办鱼课，寓显济庙。十八年，设河泊所。河泊官骆宗本又移寓万善堂，后复寓今所。　莆田河泊所寓府城东北延寿里新桥圣寿庵。　莆禧河泊所寓府城东南崇福里神山堂。成化间移寓吉了澳庵堂，寻复旧。　公馆在福宁道前街南。成化间建，以为府僚候谒上司之所。　旌善亭　申明亭(上二亭在县治外门之左右。)　总铺在府治前之东。　魏塘铺　涵头铺(上二铺在仁得里。)　余埔铺在永丰里。　江口铺在待贤里。(已上四铺俱府城北。)　双牌铺　濑溪铺(上二铺在文赋里。)　猴溪铺在新兴里。(已上三铺俱府城南。)　塘头铺在谷清里。　扑铺在兴福里。(上二铺俱府城东南。)　大坑铺在奉谷里。　平海卫前铺在武盛里。(上二铺俱府城东。)　东林铺在合浦里。　郑榄铺在崇福里。　莆禧所前铺在新安里。(上三铺俱府城东南。)
　　都转运盐使司分司在府城北延寿里涵头市。元至元十六年，设管勾司董鹾事。延祐二年改为司令司。本司官周文郁建。国朝洪武二年，改为福建都转运盐使司分司。本司同知胡杰重修，匾其中堂曰“德政”，后堂曰“中和”。左右设幕厅。　上里场盐课司在分司内，以右幕厅为之。又有下里场，俱附于此。凡辖二十四团，团各有仓。　天地团，贮一十二灶盐。　地玄黄团，贮一十一灶盐。玄黄洪荒团，贮九灶盐。(上三团俱延寿里。)　日月团，贮六灶盐。　日月盈团，贮八灶盐。　洪荒日月团，贮八灶盐。　星辰团，贮一十二灶盐。　辰宿团，贮八灶盐。　宿列团，贮七灶盐。　列张团，贮七灶盐。(上七团俱望江里。)　寒张团，贮八灶盐。　寒宇团，贮一十一灶盐。　寒来西团，贮十灶。(上三团俱永丰里。)　来西东团，贮一十二灶盐，系待宾里。　富盈广衍团，贮九灶盐。　富盈团，贮七灶盐。　丰实团，贮七灶盐。　广衍永济团，贮九灶盐。　永济团，贮七灶盐。(上五团俱合浦里。)　永宁团，贮一十一灶盐。　永宁团，贮八灶盐。　永丰团，贮一十一灶盐。盈字团，贮八灶盐。(上四团俱兴福里。)
　　仙游县在大飞山南五里。初建于今县治之北三十步，唐嗣圣二年始迁今所。宋崇宁二年，知县钱闻重建正门，其上为鼓楼。楼之内有簿、尉二厅，东西相望。淳祐十一年，知县赵时铸重建。东则库帑，西则行狱，元至正十二年毁于寇。十五年，县尹任兴即其故址重建。国朝洪武二年增建，规制悉备。三十三年圮。三十五年，知县张浦以后堂故基更创正厅。西为幕厅，东为库房，仪门外之东为土神祠，祠之前为县狱。宣德八年，知县王彝即正厅故址重建厅事，匾曰“公生明”。更建幕厅于其东，库房于其西，改建外门为鼓楼。莆田林文为记。正统十二年，知县宋华重建后堂。成化九年，知县黄璨修建一新。按县志古有谶云：“欲进前，后山软；欲退后前山远。此去三百年，有两口山人来裁剪。”后有吕姓者来迁之。　阴阳学在县治西三观堂巷。旧在县前东九十步，岁久而圮。成化十年，知县黄璨改建今所。　医学在县治东百步许，旧惠民药局也。成化十八年，知县彭昭重建。　枫亭驿在县东南连江里枫亭市。按《皇华四达记》，即唐风亭馆。宋为太平驿。嘉祐元年，知县许抗始建厅事。蔡襄尝有书贻乡人之仕者及业文学未仕者，相与共完之。二年，知县阎仲甫增建，堂宇悉备，襄为记。元至正七年，改为枫亭铺。十二年火。二十七年，录事刘杰重建。国朝因之。正统八年，知县杨信、铺丞李绅重建。十年，知县宋华建门楼及廨舍。天顺七年，铺丞方纲修。成化八年，铺丞曾铉重修。　僧会司在县西南仁德里龙华寺内。　道会司在县治北功建里，福神观内。　际留仓在县治仪门外西南隅北仓之前。洪武十六年，知县顾思敬建。成化十年，知县黄璨重建。　旌善亭　申明亭(上二亭在县治鼓楼外之左右，俱洪武中建。成化九年，知县黄璨以其太逼县治，改辟今址重建。)　县前铺在县治前谯楼之左。成化九年，知县黄璨以旧铺太逼县治，改辟今址重建。　石乌铺　长岭铺　沙溪铺(上三铺在香田里。俱成化十八年知县彭昭重修。)　枫亭铺在连江里枫亭驿东百步许。旧去驿里许，成化十年，知县黄璨以其地卑温，移建今所。(上四铺俱县东南。以上五铺俱洪武四年知县周从善创建。)

 武职公署
　　兴化卫指挥使司在府治东北谯楼内之西。宋为都巡检廨。太平兴国八年，知军事段鹏改创为兴化军治。内有大厅，亦曰设厅。前有仪门，亦曰戟门。仪门之外有中门，在谯楼之西东向。宣和五年，知军事廖刚重修大厅。绍兴九年，知军事孙荩重建仪门及中门。淳熙三年，知军事潘畴始建阁于大厅之上，以崇御书。元初改为兴化路总管府。国朝洪武元年，指挥俞良辅、卢镇奏改为卫。正统五年，指挥使张广重建仪门。景泰四年，广之子刚重修正堂及外门，并建穿堂。　经历司在正堂之东。　镇抚厅在卫东谯楼之内，宋兴化军佥厅故址也。初为回车院，郡守秩满寓焉。绍兴十七年，知军事王辟章改建为佥厅。国朝洪武三年，镇抚邓斌改为镇抚厅。正厅之左为监房。二十八年，镇抚阮忠增建后厅。　左千户所在卫东镇雅坊内，宋兴化军治宣诏亭址也。国朝洪武十三年，副千户孙遇创建。　右千户所在卫前前所之左。洪武十三年，正千户陈畊创建。宣德四年千户廖祥重建。　前千户所在卫前右所之右。洪武十三年，正千户王良创建。正统九年，千户杜熊重建。　后千户所宋兴化军治桂籍堂、正己斋、和简堂、思无邪斋址也。洪武十三年，正千户夏文创建。　中千户所宋兴化军治靖共亭、清心堂址也。洪武十四年副千户姚成创建。宣德十年，千户白俊重建。(上二千户所在卫东谯楼之内。已上五千户所，厅前两廊各列十百户所。)　公馆在福宁道之东，宋兴化军通判厅地也。国朝成化间，建为尉僚侯谒上司之所。　修料库在卫厅西，以耳房为之。　军器局寓玄妙观内东偏。旧寓城隍庙，后移今所。　教场在府城东北隅乌石山下，其中有演武亭。景泰三年，指挥使张刚重修，并建演武场。成化间，指挥佥事洪宽重建演武坊。　屯田新旧凡一十九所共田地九百一十八顷二亩九分五厘，计旗军三千三百六十名。　左所屯七所：莆田县四所：一在县东保丰里，一在县西新兴等里，一在县南醴泉等里，一在县北常泰等里。仙游县二所：一在县东香田等里，一在县西文贤等里。泉州府永春县一所，在县西一、二都。　右所屯三所：仙游县一所，在县北兴泰等里；泉州府永春县一所，在县西三、四都；福州府福清县一所，在县西万安等里。　中所屯三所，福清县二所，一在县西香田等里，一在县南临江等里。　前所屯三所：福清县二所，一在县西清远等里，一在县北清宁等里；永春县一所，在县西六、七都。　后所屯三所：福清县二所，一在县西清宁等里，一在县北方兴等里；永春县一所在县西八、九都。　烽燧(即烟墩)凡七处俱在莆田县东南，洪武间设。本卫分军守瞭。正统十二年，参政李颙令小屿巡检司弓兵代之。　石牛山、太湖、槐左山(上三处在安乐里)、小屿山、赤岑山、嵩山(上三处在醴泉里)、岑山(在灵川里)。
