<!-- { "loadSidebar": true } -->
　　吴澄字幼清抚州崇仁人所居当华盖临川二山间望气者徐觉言其地当岀异人澄生五嵗日诵千余言夜读书至旦母忧其过勤节膏火不多与候母寝燃火复诵习既长于经传皆习通之知用力圣贤之学尝举进士不中乐安郑松招澄居布水谷乃着孝经章句校定易书诗春秋仪礼及大小戴记程钜夫奉诏求贤江南起澄至京师未几以母老辞归行省掾元明善以文学自负尝问澄易诗书春秋奥义叹曰与吴先生言如探渊海遂执弟子礼擢应奉翰林文字有司敦劝久之乃至而代者已到官澄即日南归未几除江西儒学副提举居三月以疾去官召为国子监丞陞司业尝为学者言朱子于道问学之功居多而陆子静以尊德性为主问学不本于德性则其弊必偏于言语训释之末故学必以德性为本庶几得之议者遂以澄为陆氏之学非许氏尊信朱子本意然亦莫知朱陆之为何如也英宗即位迁翰林学士泰定元年初开经筵首命澄与国子祭酒邓文原为讲官防修英宗实録命总其事居数月实録成未上即移疾不出中书左丞许思敬奉防赐宴国史院仍致朝廷勉留之意宴罢即出城登舟去中书闻之遣官驿追不及而还诏加资善大夫澄身若不胜衣正坐拱手气融神迈畣问亹亹使人涣若氷释早以斯文自任故出登朝着退居于家与郡邑之所经由士大夫皆迎请执业而四方之士不惮数千里蹑屩负笈来学山中者尝不下千数百人少暇即著书于易书春秋礼记各有纂言作学基学统二篇使人知学之本与为学之序尤有得于邵子之学校定皇极经世书又校正老子庄子太元经乐律及八阵图郭璞葬书初澄所居草屋数间程钜夫题曰草庐故学者称之为草庐先生天厯三年朝廷以澄耆老特命次子京为抚州教授以便奉养明年六月得疾有大星坠其舍东北卒年八十五封临川郡公諡文正孙当自有传【元史】
　　按草庐先生出处大节详见虞道园所撰行状及揭文安奉诏撰神道碑中
　　曽冲子字圣和渊子弟至元中程钜夫奉诏求贤以冲子应授福建提刑司佥事时闽部逺且险吏乗为奸民迫为乱冲子行部警谕感切民畏而懐之以奉议大夫致仕【人物志】
　　詹崇朴字叔厚乐安人经义贯融宋末举进士不第大德中夏友兰建鼇溪书院吴文正公请崇朴主其教学者多所成就所着有厚斋奎光集【林志】
　　虞集字伯生宋丞相允文五世孙集生三嵗即知读书仁宗朝以荐授翰林待制兼国史院编修尝叹曰儒者皆用矣惟虞伯生未显擢耳英宗即位拜翰林学士兼祭酒即除奎章阁学士纂修经世大典中丞赵安世为请外任帝怒曰一虞伯生汝辈不容耶龚伯璲以才俊为马祖常所喜亟称之欲集为荐引集不可文宗崩谢病归伯璲后以事败世乃服其知人元统二年遣使召还疾不能行卒年七十七早嵗与弟槃同辟书室左室书陶渊明诗题曰陶庵右室书邵尧夫诗题曰邵庵故世称邵庵先生【元史】
　　按虞集諡文靖所着有道园学古集史传皆不载
　　虞槃字仲常延祐进士授吉安永丰丞除湘乡州判官有巫至其州称神降告其人曰某方火即火又曰明日某方火民以火告者槃皆赴救至达昼夜告者数十寝食尽废县长吏以下皆迎巫至家厚礼之又曰将有大水且兵至州大家皆尽室逃槃得劫火卒一人讯之尽得巫党所为坐捕盗司召巫至鞫之无敢施鞭棰者槃谓卒曰此将为大乱安有神乎急治之尽得党与数十人罗络内外果将为变者断巫并其党如法一时吏民始服儒者为政若此秩满除嘉鱼县尹槃已卒槃幼时尝读栁子厚非国语以为国语诚可非而栁子之说亦非也着非非国语时人已叹其有识诗书春秋皆有论著而春秋乃其家学故尤善读吴澄所解诸经义辄得其防趣所在澄亟称之【同上】
　　何中字太虚乐安人少颖拔以古学自任家有藏书万卷手自校雠广平程钜夫清河元明善栁城姚燧东平王构同郡吴澂揭傒斯皆推服之至顺二年江西行省平章全岳柱聘为龙兴郡学师明年六月以疾卒着有易类象二卷书传补遗十卷通鉴纲目测海三卷知非堂藁十七卷【同上】
　　按世所传何太虚集止存诗二卷而已
　　孙辙字履常其先自金陵徙家临川辙幼孤母蔡氏教之知警策自树立比长学行纯笃家居教授考德问业者日盛与人言一以孝弟忠信为本辞温气和闻者莫不感悟待亲戚乡里礼意周洽未尝及人过失士子至郡者必来见部使者长吏以下仁且贤者必造焉辙乐易庄敬接之以礼言不及官府宪司屡辟皆不就江西行省特以遗逸举辙一人辙善为文章吴澄尝序其集曰所谓仁义之人其言蔼如也其见称许如此年七十有三卒于家【同上】
　　缪穆字舜賔崇仁人咸淳中以赋举第一博记览谈论辄倾四座游李梅亭之门传其诗学乐府诗律皆工吴文正序其集复铭其墓所着诗文及书经漫钞行于世【人物志】
　　饶宗鲁字心道临川人性孝友生五嵗母殁事继母孝养备至隠居不仕天厯二年大旱乡人乏食死者相借发禀赈之所活甚众所着有易传庸言等集【林志】按饶宗鲁尝辑所闻于曽子良语为周易辑说
　　夏友兰字幼安乐安人事母以孝谨闻从草庐先生学大德中建鼇溪书院捐田五百亩以赡学者行省荐于朝三觐仁宗于潜邸赐书院额授防昌州同知辞【人物志】
　　吴定翁字仲谷临川人从曽平山学又学诗于甘泳之吴草庐揭曼硕皆亟推之荐辟不起年几九十卒【林志】
　　叶宋英临川人天性妙悟尝云黄钟九寸之管无定论随所置律而上下损益以为声均存而律可辨矣宋英自制谱曲均间合节赵子昂虞邵庵亟称之欲引入禁林议乐律而宋英已卒取所着曲谱及乐律遗书上之【人物志】
　　王方贵字显初乐安人授东湖书院山长迁江阳县尹除厚葬之俗获收窆者千计迁韶州路经歴郡有万户豪横绳以法母老乞归终养韶人立祠祀之着有云萍藁【同上】
　　吴可孙字圣可金谿人咸淳进士授新昌尉用程钜夫荐任建昌路教授秩满归余粟千石有竒悉封识以待来者【同上】
　　周昂霄字翀之崇仁人至元间充濂溪书院山长工于声律吴草庐嘉其行检端严为作栖筠集序同邑有周阳凤字伯清博学能文士多从游者有山堂文集【同上】
　　袁明善字诚夫临川人师事吴文正公晚年教授于邵庵之门自号楼山所着有征赋定考援引经传言井田水利之法甚备经世之书也【道园学古集】
　　黄极字建可乐安人师事草庐元统中南台荐以不求闻达不起所着有西斋集子宝字仲瑶淹洽经史与何淑张洁王翊称乐安四杰【人物志】
　　涂溍生字自昭宜黄人防于易学时行省乡试额取二十三人溍生三举上春官授贑州濂溪书院山长所着有四书断疑易义矜式等尝行于世【同上】
　　李荣临川人至元初为行军令史宜黄南坑盗起调兵捕治议画地以兵殱之荣抗议不可时内附未久守吏率欲以威服众军中又利其子女金帛计皆出此闻荣言变色主兵怒引弓射之荣曰杀我以活万命可也兵官愧悟纳矢服中曰今当何如荣曰盗乌合不能持久若良民岂不知逃死按兵勿动以诚意谕之盗成擒矣主兵者从之获盗卒年六十五着有参政诗集周礼纂言及学言藁【元史】
　　章迪字允德临川人能文章有才畧吴当奉诏捕江西盗辟迪为行省检校时剧冦胡志学据抚州民不胜其酷迪率兵讨之志学战败伏诛一郡遂定左丞和尼齐忌其功召还省杀迪帐下寃之【林志】
　　王孚逺字允德乐安人至正间揭傒斯荐授大同路学正壬辰兵乱倾家举义纠集丁壮万余人夹栅树寨保障乡邑官兵贼孚逺出糗饷军尝献策万言条陈机宜十事和尼齐忌而杀之【人物志】
　　朱夏字元防金谿人早游草庐先生门杜门究心经史草庐称其为文不及于古不止济南张起岩在江南行台辟宪司掾京兆贺某在相位荐入史馆皆未就至正中乡冦起竟罹其祸所着有鸣阳集【林志】
　　黄德字养德乐安人少颖敏于书无所不读邃于天文尝论日月无左旋谓先儒盖以理谈理未尝以象观理故其言如此草庐先生评乐安人物谓何黄齐名指太虚也号同谷有文集【同上】
　　黄绍字仲先临川人博学有操守至正戊子乡试尹靖安县壬辰兵变戢乡兵为守御计屡挫贼锋粮尽为贼所围正冠危坐大骂而死【同上】
　　娄起莘临川人兄南良宋咸熙戊辰进士次文辅元程雪楼荐为石鼓书院山长起莘力学有隠德揭曼硕作诗述其救盲女事子志淳亦用雪楼荐任南岳书院山长吴文正称临川家世首推娄氏【人物志】
　　李本字伯宗荣孙从学于草庐草庐殁就学者皆依李氏本与弟栋讲明濂洛之学所居有环翠亭君子堂虞邵庵皆为之记栋父李渊尝三刲股疗母疾辄愈郡人以孝称之【同上】
　　李衡字元成崇仁人笃志春秋尝着集说分二例一为稽古设一为科举设元末领乡荐为太和州学正洪武十二年以明经博学徴不就有文集数卷【同上】
　　葛元喆金谿人弱冠有文声登进士辟江浙行省掾以大臣荐为本县尹未几兵乱路梗入福建省宪交辟浮海北至大都而卒学者陈介捜其遗藁得诗文彚为十卷元喆博学工文居官以善绩称门人苏伯衡举河汾故事私定其諡曰文贞先生【林志】
　　黎仲基名载以字行临川人性端重尝谒草庐于郡学草庐喜曰期年所接无如君者数以荐歴官太平路教授蕲黄盗起尝以竒策佐巴延取胜江上归筑室瓜园洪武初再荐不起卒有爪园集十卷【同上】
　　陈介字彦硕逺祖原由汴徙金谿介性笃孝父升登进士为火你赤所杀介痛父非命诣阙愬寃得白时嵗当大比介留京师就试登进士授漷州同知治有能声筑堤以捍水灾民号陈公堤洪武初徴之介易姓名姚东之以避徴有文集【同上】
　　黄伯逺金谿人少从草庐先生学登进士除国子博士元亡归隠故山王英尝作六贤咏谓葛元喆刘杰朱夏陈介黄及伯逺也【同上】
　　徐通字泰甫乐安人性笃孝邑令胡世则赵与梣俱厚礼之与梣迁欲防至帅府以亲老恳辞文信公欲用之亦辞至元中总管刘懐逺以邑大燬檄通摄尉事通欣然领之安辑流移收瘗胔骼郡守録其劳绩通谢去或问故曰本从吾邑起见非为功名地也吴文正时造其庐【安志】
　　周信甫字以成崇仁人谦谨朴实适流冦至其里要索重赂信甫代贫民赎百余家筑茭陂通水利复与孙德甫各捐私田凿沟洫溉官民田地八千余顷嵗收所积平价活饥年八十二卒又同时金谿余受乐安丘从学陈楚杰刘成德俱各以孝义着【安志】
　　张绍抚州人学儒术尤明法律仁宗英宗朝命廷臣以古律合新书撰大元通制颁于天下绍当通制未成之时编録诏条及议拟通行之例分六部题曰大元条例纲目殚心四十年其书可辅通制而行吴草庐为之序【吴文正集】
　　张仕谦乐安人知婺源州至正间贼围城四十余日城陷妻被执不从受害复加刃张颈以胁降仕谦曰为国死忠可急杀我至死骂不絶口事见姜硕昭忠録【府志】
　　黄云抚州人寓靖安素勇捷至正十二年蕲黄贼数万来冦县达噜噶齐绰哈扎拉台氏帅众破贼以云为前锋云每战独以身当敌为数十人所围辄奋身跃出至是身中数十枪喷血骂贼而死【采元史绰哈扎拉台氏传后撰】
