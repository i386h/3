<!-- { "loadSidebar": true } -->
　　以中州言之贑在东南以江右言之贑在正南故贑地常燠岭南之人呼过云雨为天笑六月多有故人曰火雨贑人亦呼过云雨言其不能久也而所谓天笑必霪雨乍止若将有晴乃为天笑天笑则不晴谚曰天笑人愁春冬及初夏往往有之立夏逢庚入梅种逢壬出梅与闽俗同秋霜迟冬氷薄雪霜不过一二日土人谓霜盛曰霜熟雪盛曰雪熟以为丰年之兆也通雅小春月三雨则百虫饮而藏蛰贑近粤晴暖则蜂虺常出月令季冬雁北向贑则在二月月令二月桃始华贑不待二月月令小暑至螳蜋生贑季春即有之月令八月乃劝种麦贑以九月独夏小正正月梅杏桃则华九月树麦此其与月令不同而与贑同也地无周时之风或发于凌晨迨昬而止或发于午后来朝而止少止复发亦于喁旬日但无子亥周徧者故鲜严寒而氷不壮【张尚瑗志贑州气候】记曰凡居民材必因天地寒暖燥湿广谷大川异制民生其间者异俗刚柔轻重迟速异齐修其敎不易其俗齐其政不易其宜是则风土气候亦临民岀治者之所宜亟知也故特附于星野之后据所可征者列数条而全省所辖袤广千余里彼此逺近虽殊大约可推而得焉

　　江西通志卷一
<史部,地理类,都会郡县之属,江西通志>
　　钦定四库全书
　　江西通志卷二
　　沿革
　　圣皇抚驭统一寰舆薄海内外咸通象胥江西省会幸列中区稽古禹贡维一隅于周南国为楚为吴豫章立郡在汉之初唐宋元明建置纷如道路分军府兼除州县改设地一名殊由今遡昔具在成书作沿革志
　　江西省
　　淮海惟扬州【尚书禹贡】
　　东南曰扬州【周礼职方氏】
　　鲁昭公六年楚令尹子荡率师伐吴师于豫章　十三年楚师还自徐吴人败诸豫章获其五师　定公二年楚囊瓦伐吴师于豫章　四年吴人舍舟于淮汭自豫章与楚夹汉阖庐之弟夫槩王以其属五千先击子常之卒楚师乱吴师大败之【春秋左氏传】
　　江水又东迳郢城南又东得豫章口【桑钦水经】
　　豫章之名旧矣在江左者有其地而非郡在江南者建郡而非春秋之时吴王阖闾七年鲁定公之二年也楚囊瓦伐吴师于豫章冬十月克楚取居巢又二年吴将入郢其谋臣请因唐蔡而西冬十一月蔡侯吴子唐侯俱舍舟于淮汭自豫章与楚夹汉囊瓦济汉而陈自小别而至大别吴逆撃败之五战而及郢尝观吴都具区今平江之吴县也楚都郢今富水也汉水自归峡接流而为今汉阳军盖视吴为东九江自庾岭兆源而洪州奠其南盖视楚为西居巢今无为军也阖闾之六年吴人见舟于豫章而潜师于巢以明豫章濒楚而巢迩于吴故得而潜师也小别大别今鄂州之山汉水视之为东者也九年吴人舍淮汭而即豫章杜氏以为汉东江北地囊瓦方且济汉而陈于小大之别则春秋之豫章为濒楚在江夏之间审矣或者以七年之师因豫章以见舟则其地必沿流之所而洪之为州盖沿流者也九年舍舟而即豫章且坚杜氏之说因以汉东之地为平陆惟有沿流平陆之异故以见舟者江南豫章也殊不知吴视楚为西视江夏为少西而视洪则南矣见舟所以张军容也安能逺托大江之南而不近趋少西之地然则江南之豫章决无预乎春秋之时明矣予江西人尝考今之豫章非春秋之豫章然皆未得其定说已具于前矣最后予读杜预孔頴逹注疏而后知予之寡见也按左氏昭公十三年楚师还自徐吴人败诸豫章获其五帅杜预注曰定公二年楚人伐吴师于豫章吴人见舟于豫章而潜师于巢吴军楚师于豫章又柏举之役吴人舍舟于淮汭而自豫章与楚夹汉此皆当在江北淮水南盖后徙在江南豫章又左氏传定公四年蔡侯吴子唐侯伐楚舍舟于淮汭自豫章与楚夹汉杜预曰豫章汉东江北地名孔頴逹曰汉书地理志豫章郡名在江南此则在江北者土地名云以上皆经传与注疏所载予以杜孔注疏证江南之豫章无与于春秋之豫章审矣汉志虽曰髙帝置但年代阔逺文字残阙无从考见所徙之年月耳按宋武帝讨刘毅遣王镇恶先袭至豫章口去江陵城二十里乃知春秋之豫章去江陵甚近与今洪州全不相干【能改斋漫録】
　　春秋属吴地【十道志】
　　战国属楚【太平寰宇记】
　　周元王三年越灭吴【左氏传】
　　周显王之四十六年楚威王兴兵伐越大败越杀王无疆尽取故吴地【史记越世家注】
　　按通鉴楚灭越在显王三十五年与史记注互异
　　秦为九江郡【十道志】
　　始皇二十三年王翦灭撃荆虏荆王负刍二十六年分天下为三十六郡注九江郡其一也【史记秦始皇本纪】汉为豫章郡【十道志】
　　雷次宗曰郡松阳门右有樟树髙七丈五尺大二十五围枝叶扶疎防庇数亩汉官仪谓豫章生庭中故髙帝取以名郡
　　髙帝五年頴隂侯灌婴渡江定豫章郡【汉书】
　　豫章郡领县十八南昌庐陵彭泽鄱阳厯陵余汁柴桑艾新淦贑南城建成宜春海昬雩都鄡阳南埜安平【汉书地理志】
　　莽曰九江【同上】
　　扬州刺史部豫章郡二十一城南昌建成新淦宜春庐陵贑雩都南埜南城鄱阳厯陵余汗鄡阳彭泽柴桑艾海昬侯国平都侯国故安平石阳临汝永元八年置建昌永元十六年分海昬置【后汉书郡国志】
　　新吴上蔡永修县并中平年立豫章县建安年立【后汉书注】兴平元年孙防分立庐陵郡【同上】
　　建安中孙权据吴析南昌地置富城钟陵宜丰三县十五年别为鄱阳郡又割柴桑县入武昌郡孙亮太平二年立临川郡孙皓寳鼎二年立安成郡【舆地广记】晋豫章郡统县十六南昌海昬新淦建成望蔡永修建昌吴平豫章彭泽艾康乐丰城新吴宜丰钟陵　临川郡统县十临汝西丰南城东兴南丰永城宜黄安浦西宁新建　鄱阳郡统县八广晋鄱阳乐安余汗鄡阳厯陵葛阳晋兴　庐陵郡统县十西昌髙昌石阳巴邱南野东昌遂兴吉阳兴平阳丰　南康郡太康三年置统县五贑雩都平固南康揭阳【晋书志】
　　惠帝元康元年有司奏荆扬二州疆土广逺统理尤难于是割扬州之豫章鄱阳庐陵临川南康建安晋安荆州之武昌桂阳安成合十郡因江水之名置江州永兴元年分庐江之寻阳武昌之柴桑二县置寻阳郡属江州【同上】
　　怀帝永嘉元年又以豫章之彭泽县属寻阳郡【同上】雷次宗曰望气者云豫章广陵有天子气故封愍怀太子为广陵王领镇军以镇豫章后永兴中懐帝遂以豫章王登天位
　　元帝渡江江州又置新蔡郡寻阳郡又置九江上甲二县寻又省九江县入寻阳【晋书志】
　　欧阳忞曰应劭汉官仪云有豫章生于庭中故以名郡此木尝中枯晋永嘉中一旦更茂其后元帝果兴大业于江南故郭璞南郊赋云敝樟擢秀于祖邑以司马宣王之祖尝为豫章太守故也
　　五代齐江州镇寻阳中流衿带领寻阳郡豫章郡临川郡庐陵郡鄱阳郡安成郡南康郡永明八年罢安逺县并防化【南齐书州郡志】
　　隋开皇元年平陈置洪州緫管府改鄱阳为饶州罢南康郡为防州大业三年复为郡改庐陵为吉州置江州緫管大业三年罢为九江郡置袁州大业三年罢为宜春郡改临川为抚州大业三年复置郡【隋书志】
　　唐初仍隋置洪州緫管府武德五年平林士仍改都督府领洪吉防饶抚南平六州分豫章置钟陵南昌二县入豫章平萧铣置袁州贞观二年加洪饶抚吉防袁江鄂等八州安抚使李大亮宣慰江南即建成县置靖州七年改靖州为米州又改为筠州寻废属洪州上元元年江淮转运使元载奏置信州【大平寰宇记】
　　江南道盖古扬州南境【新唐书】
　　开元二十一年分江南道为江南东道江南西道置采访处置使改江西观察使【新唐书地理志】
　　江南西道观察理所管州八洪州饶州防州吉州江州袁州信州抚州管县三十八洪州管县七南昌髙安新吴丰城建昌武宁分宁　饶州管县四鄱阳余干乐平浮梁　防州管县七贑县南康信丰大庾雩都防化安逺　吉州管县五庐陵安福永新太和新淦　江州管县三浔阳彭泽都昌　袁州管县三宜春新喻萍乡信州管县五上饶玉山弋阳永丰贵溪　抚州管县四临川南城崇仁南丰【元和郡县志】
　　南唐洪州置镇南军显德五年东都入于周以州建南都抚州置昭武军以东南境别置建武军防州置百胜军保大十年复置筠州【南唐书】
　　宋置都督洪都豫章郡镇南军分江东西路建炎元年以江宁府洪州并升帅府四年合江东西为江南路又置鄂州路统鄂岳筠袁防吉州南安军江西路统江洪抚信州兴国南康临江建昌军淳化元年置南安军绍兴初复分东西以饶州信州抚州建昌军为江南东路以江州洪州筠州袁州防州吉州兴国南康临江南安军为江南西路寻以抚州建昌军还东路【宋史志】元至元十二年设行都元帅府及安抚司十四年改元帅府为江西道置江西等处行中书省治隆兴领十有八路置提刑按察司改肃政亷访司改隆兴府为龙兴升富城县为富州置宁州吉安路升吉水安福太和永新俱为州瑞州路升新昌县为新昌州袁州路升萍乡县为萍乡州改临江军为临江路升新淦新喻为州改南康军为南康路升建昌县为建昌州改建昌军为建昌路贑州路升宁都会昌为州南安路升南丰县为州【元史志】
　　明初壬寅陈友谅平仍袭元行中书省建行省于南昌子城内洪武九年革中书省置承宣布政使司【嘉靖林志】置江西等处承宣布政使司领十三府置江西都指挥使司领四卫十一守御千户所置江西等处提刑按察司并治南昌分为五道南昌府瑞州府属南瑞道饶州府南康府九江府属九江道广信府抚州府建昌府属湖东道吉安府袁州府临江府属湖西道贑州府南安府属岭北道【名胜志总叙】
　　明初凡元升各州复改为县领州一县六十八至正德间増设四县饶州府万年南康府安义抚州府东乡南安府崇义嘉靖间増设二县广信府兴安临江府峡江隆庆间増设一县贑州府定南万厯间増设二县贑州府长宁建昌府泸溪凡领县七十七
　　皇清因之康二十一年裁各道惟分廵饶南九道贑南道领州县如故【癸亥安志】
　　雍正九年以督粮道领辖南昌抚州建昌三府为督粮兼廵南抚建道驿盐道领辖瑞州袁州临江三府为驿盐兼廵瑞袁临道饶南九道増辖广信一府为分廵广饶南九道贑南道増辖吉安一府为分廵吉南贑道按厯代各府沿革或为国或为郡或为部或为都督府或为州或为军或为路或合或分统属不一具详各府县沿革如左
　　南昌府
　　春秋战国属楚秦属九江郡汉髙帝改为淮南国分置豫章郡【舆地广记】
　　豫章以木氏都【风俗记】
　　景帝三年改为汉郡东汉复为豫章郡【南昌府志】豫章郡统县十六【晋书志】
　　宋齐以后并为豫章郡【太平寰宇记】
　　平陈置洪州緫管府大业初废复置郡【隋书志】
　　洪州因洪厓井为名【元和郡县志】
　　武德五年置洪都緫管府天寳元年改豫章郡【唐书志】唐天寳初改豫章郡后以避代宗讳只称章郡【郡县释名】乾元元年复为洪州【唐书志】
　　乾元二年置南昌军元和六年废【唐书注】
　　建中四年陞江西道节度使咸通六年加号镇南军【名胜志】
　　周显德六年南唐中主以建康与敌境隔江豫章据上流秋七月升洪州为南昌建南都建隆二年至南都【马令南唐书】
