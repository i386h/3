<!-- { "loadSidebar": true } -->
　　黄荆洞在建昌县下城洞山之左邑人熊元哲有记栖贤谷值含鄱口南三峡涧出焉庐山之谷以三数栖贤为大又多奇胜人乐游之迁莺谷在鹤鸣峰东唐侍郎何干耀葬此谷内竹木深茂有水泉青牛谷在五老峰下世传宋道士洪志乘青牛处又五老峰之背有青莲谷以李白得名
　　康王谷去府城北三十五里一作钊城盖周康王名也或作康阳旧志作楚王谷按楚君无諡康者从竹书作康王差有据又刘孝绰酬陆倕诗乍观秦帝石复憩周王城
　　徳星石旧名落星在府城南五里湖中髙五丈许相传星陨所化宋王安石黄庭坚及朱子皆有诗府城北二里有燕窝石在延庆院东其形似燕窝
　　神掌石在府城东一里石方而黑文隠隠如人掌俗呼神运石又府城东十里有虾蟇石枕湖雷击折其首
　　华盖石在府城北二十五里寻真观前朱子名以华盖并书风雩二字一名圣夀无疆石
　　定心石有二一在紫霄峰上一在黄岩之南
　　介石在都昌县东南六里临湖巨石如削因名又左蠡山有大石小石
　　五堕石仙脚石欢喜石俱在建昌县欧山之上又有形肖龟蛇及鼔与头巾者
　　彭蠡湖在府城南即鄱阳湖一名扬澜详见南昌府山川
　　落星湖在彭蠡湖西北今改名徳星陈王僧辩破侯景兵于落星湾又宋孟太后舟过落星遇风宫人溺死者数十惟太后舟无恙皆此处也
　　宫亭湖在府城东五里尔雅大山曰宫宫之命名取此其上有宫亭庙一作防亭三国时其神能使行舟分风上下后不复灵此湖一名神林与彭蠡相连在都昌县西四十里者名左蠡湖
　　钱家湖在府城西南十里宋淳熙间知军钱闻诗占籍于此故名距府城南十里者曰白漕湖府城西南五十里有六湖曰西庙汤家桥浦走马硬滩龙溪龙溪湖在昔设镇溪头有二井泉深不可测
　　株林湖在府城北十里又北二十里曰马颊湖又北十里曰大广湖谷山湖府城东北二十五里曰梅岐湖
　　郭山湖在都昌县北二十里亦名郭家湖县西北二十里有石流湖又西北五里曰旧山湖呉江湖
　　大沙湖在都昌县东三十五里地多沙因名又县南三十里有石湖
　　明月湖在建昌县云居山上其水涵澄澈莹然如月新开河在都昌县治西一里宋绍圣间以县境边湖风涛不时请开此河以便舟楫且避大小矶水之湍急
　　后港河在都昌县北六十里自左蠡石流觜引入呉江由北庙至王家市有九十九湾春夏水涨广通舟楫
　　修水在建昌县南百步源出宁州邑人称为西河又县南二十里永丰乡之西有蛇子迳水
　　掘土港水在建昌县西北二十五里宋时熊仁瞻葬母一夕暴水成川母柩以达见朱子祭文县北六十里有檀陂水源出徳安流合修水
　　布水在建昌县西南四十里源出欧山垂流三十余丈形如曳布又有南舎山水源出欧山之北又县西七十里有白杨水源出白梅陂
　　龙江水在安义县南一里许其源自靖安经县境合奉新河水下出呉城镇
　　冯水在安义县南三十里源出奉新河南入花陵合修水县东南四十里有兆州水源出兆州山合奉新水入修水
　　东阳新径水在安义县东二十里南昌乡源出靖安与奉新河兆州二水合人谓义兴三合水水口萦回唐宝应间从灵陂田中忽成大川竟达东阳津口发源处有破石潭相属三四里渔人垂丝探之直下三十余丈莫测其底
　　皎源水在安义县西北三十里源出宝峰山险不通舟东流合修水
　　灵溪在府城西三十里祥符观后相传秦末有武士三人学道隠此一夕雷雨奄至所居左右忽成二溪磐石上有玉简天篆曰神化灵溪金简标题真人受防玉涧潜栖十六字
　　沙溪在府城南二十里又南四十里为猪溪
　　鸾溪在紫霄峰下宋周元公敦颐数至归宗寺与真净文禅师结青松社因名寺左之溪曰鸾溪以拟东林虎溪
　　朱家溪在建昌县西北六十里出虬津流合修水欧阳潭在府城东北五里清泉乡
　　玉渊潭在栖贤寺侧三峡涧中诸水合流奔注潭中惊波喷空泻下三峡潭上有白石如羊横亘中流其南为三峡桥长几百尺横絶大壑桥下有龙潭曰金井两崖石皆紫赤角立轩轩然如壮士戴桥立者其东有招隠泉泉出石龙首中泻下三峡涧汇为巨潭曰石桥潭唐陆羽茶经品其水为天下第六旧有陆羽亭今废
　　烈女潭在府城西七里清潭山下俗名鸡公潭为唐家堰之源明正徳间宸濠之乱甘氏女清秀徇节于此因名
　　白龙潭在含鄱口东南其水自山巅下注俗呼白水漕上有庵曰云雾窟
　　楢树潭在都昌县东七十里广不盈里而风波甚险芦潭在建昌县东六十里上有市
　　蒲溪湾在府城西五里据层城山斜川之间晋陶潜所游处也刘中允茇舎在焉后子澄葺为别墅
　　洗马湾在都昌县西萃吉门外里许俗传陶侃洗马于此
　　青树湾在建昌县东十五里又名珠溪世传汉章帝元和间明月珠出豫章海昏大如鸡子即其处
　　玉涧在玉京山东南有桥曰玉涧桥宋崔闲居玉涧上有庵顔曰睡足今废
　　西涧在府城西北十八里宋刘焕甞乘黄犊往来其地因号西涧居士朱子为建静隠亭及清净退庵
　　清泉涧在万杉寺东纳五老峰以西诸水西南流过九洪桥入鄱阳湖相辞涧在石牛山南唐女真蔡寻真李腾空学仙术成别此故名
　　芙蓉洲在府城西二里与玉京山相连李白诗手把芙蓉朝玉京盖指此也城南十里有鼍河洲谶云鼍河洲若圆南康出状元
　　莲花洲在建昌县西江心五里旧有莲花到县前建昌出状元之谶县西十七里蛇骨洲相传晋永嘉中有蛇长三十余丈以气吸人许逊呉猛有神术率徒众往杀之聚骨成洲
　　爱莲池在府治内宋周濂溪所凿明成化八年知府曹凯重濬建亭其上又都昌县治西有莲池唐李偁所凿安义县北三十里有白莲池开则嵗丰否则歉
　　蓼花池在府城西十五里又城西三十里有宋栁宏故里池府志云宏本建昌人宰徳化游庐山而遂卜居星子名胜志云考九江名宦传徳化令无栁宏当作栁宠
　　洗墨池一在开先寺后南唐李璟读书处一在归宗寺后晋王羲之洗墨处归宗寺有鹅池亦因羲之得名
　　流杯池在白鹿洞其崖有石劖朱子流杯池字朱子甞与其徒环石而坐流觞浩歌其上又书流觞二字
　　磨剑池在都昌县西即苏仙淬剑之地又建昌县有二池一在升仙乡一在冷水台旁皆传为许旌阳磨剑处
　　潮泉在府城西南鸡笼山涧中其泉日夕应潮朔望尤大
　　瀑布泉在开先寺者有二其在东北者泻出鹤鸣龟背之间曰马尾水水势奔注而崖口隘束喷散数十百缕如马尾然其在西南者则自坡顶下注双剑峰背邃壑中汇为大龙潭绕出双剑之东下注大壑悬挂数百丈曰瀑布水水循壑东北逝与马尾水合流出山峡中下注石潭石碧而削水练而飞潭绀而渊为开先佳境因名其峡曰青玉峡潭曰龙池云又简寂观侧有二瀑布水东涧瀑广而伤于短西涧瀑髙而病其微
　　玉帘泉在石镜峰下相传迷失草间辟之者归宗僧蠡云也旁建小阁曰观泉由归宗至玉帘石路甚治
　　三叠泉在五老峰背泉下注磐石三叠而后至地亦名三级泉上级如飘云拖练中级如碎玉摧氷下级如玉龙走潭散珠喷雪真天下絶景非谷帘瀑布所可方朱子谓之新瀑恨不一见与黄商伯书屡及之
　　谷帘泉在康王谷其水如帘布岩而下者三十余派亦匡庐异观也唐陆羽品其水为天下第一泉之侧别有云液泉山多云母石泉甘且清盖云母滋液所致按九江志亦载谷帘云液二泉二泉之水合乌龙潭水迳康阳坂入徳安县界
　　野老泉在都昌县治南清隠寺山顶水出石罅中清洌甘洁大旱不涸宋苏轼苏辙黄庭坚甞游此石上刻野老泉三字吕公泉在县北九十里吕公岭上
　　温泉在建昌县西六十里四时温暖患疮者洗之多愈县北五里有呉猛泉亦名冷水泉可洗疮痍
　　马尾泉在安义县东三十里长岭之东源出天马山麓明月井在府治内宋知军徐回建亭于上甞曰吾欲守廉如此泉之清
　　奎聚井元万户府凿在县学内明万歴间知府田琯掘龙门池得井石识曰东井与奎聚若相符云
　　五井俱在都昌县境内相传五代范越凤过此喜其地合五行故濬之县西桃源乡有天井相传宋末杜氏夫妇频年施茶一日道人插剑涌泉遂成井曰吾以此报君后传汲之可愈疟疾一名仙井
　　七靖井在建昌县城内外相传晋永嘉中许逊甞炼丹于黄龙山有蛟魅为祟辄作洪水欲漂丹室擒之钉于石壁还郡时海昏有巨蛇据山为穴吐气为云逊复诛之法北斗七星作七井以镇并为之赞其名曰丹符靖华表靖紫阳靖御奏靖进化靖刘真靖霍阳靖然邑不改井或羽流故神其说也
　　九江府
　　庐山在府城南二十五里三面阻水其西通陆为羣山所奔凑其支南行者尽乎鄱阳之泛南康郡之所负也西南行者尽乎呉城其东北尽乎南湖觜其折而西则尽乎湓浦乃九江郡之所居也明王忠文袆六老堂记云其隂土燥石枯冈阜并出以扼大江东来之势是为九江其阳千岩万壑土木秀润是为南康桑疏云凡登庐顶大道有三自云峰寺入者为北道自含鄱口入者为南道自净慧寺入者为东道【新志以云峰为西道自化城入者为北道】道皆可舆诸他道及小径山僧樵子所往来者多不可缕数皆鸟道巉絶而东道南道又荒僻少人迹好奇之士间一至焉独北道以天池寺故缙绅大夫登览者率多由之释定暠志云匡庐峰峰有径径径达岭亦不可不告于游者也东南麓有相辞涧从官道分径入石牛山上麻姑崖达九叠屏而观三叠水也南道栖贤谷上王照岭分径入桃林涧登仰天坪至晒谷石达汉阳峰之巅也青泉涧有径造卧龙冈而探崔嘉彦朱晦翁之遗迹也詹家岩有径至五乳寺而登七贤峰也开先寺有径抵布水台观瀑布登文殊塔入黄岩而窥石室也简寂观有径看双瀑上黄莺砦至庐山寺也归宗寺有径观玉帘泉而达金轮峰礼耶舎塔也栗里有径入康王谷而观谷帘泉陟紫霄探禹迹也圆通寺有径登石耳峰逾上下吊桥而进康王城七里冈有径上白云峰至上霄诸处也莲社桥有径入卧云寺至龙潭庵而上圣治峰也莲花洞有径二其一进养鹿池而登松光岭谒小天池之铜金仙也其一上筋竹岭入呉宾阳之瓜圃也龙门峡中有径上昙花庵至振衣峰看江州地脉之来处也濂溪墓旁为官道走南则过呉章山走西至蛇冈岭其分支小径犹多有一至慧日寺者有一至天花井者
　　按庐山两汉及晋皆柴桑县隋湓城县唐浔阳县五代呉时徳化县而以山南为星子镇宋太平兴国中析星子镇为县后置南康军而庐山始有分界其东界呉章山其西界康王坂山以南南康星子山以北九江徳化然地势犬牙相错究难以璧羡起度也登山路径桑疏定暠志详言之世有问津者可免具茨之迷矣
　　天花井山去呉章山五里居庐山之末然其支散为诸冈阜所行甚逺其东北行者为乌稍岭了髻山而了髻之支又有九其大者为凤凰栗树长岭诸山长岭之支西逾磨刀涧自浔东门入为道府诸公署而尽于湓浦又小支自栗树岭益西为城南石塘舗诸冈阜而尽于孙家湖山势踊跃轩舞以趋浔阳九江府实处其末丫髻山侧有地名天子堂穿凿断裂自乌稍了髻至浔阳东门外凡三凿之了髻所凿处名缺子坳当两山间沟而絶之深八九尺广五六尺俗所传铜钉狗骨厌胜之说与桯史所记无异
