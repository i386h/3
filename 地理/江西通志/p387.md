<!-- { "loadSidebar": true } -->
　　艾实字用济吉水人洪武初应制进太学赋称旨授周府长史恳辞还乡治别业于符山下着有邯郸集稽古録【安志】
　　周静安福人洪武初举学行授钞库提举以伉直谪戌毕节居十八年益厉节操适诏选老成人谕榜葛刺国起授行人持节往淹留七载始遣陪臣伴归至潮阳卒所着有滇南集【同上】
　　伍朝宾字介贞安福人洪武初以遗逸征试惟天生民有欲论敷对称旨令供奉翰林文字除国子助敎弟朝作亦有诗名【同上】
　　尹平字伯洪吉水人洪武中驿召至京授考功监丞改刑科都给事中又改御史弹劾不避权贵奉命巡视湖广询察民隐考覈官吏所至风采卓然后以忤旨下狱卒【林志】
　　欧阳铭字日新泰和人以贤才荐除江都县丞兵燹之余民死徙十七八铭招徕拊循渐次复业民有继母告其子不孝者呼至案前委曲开譬母子泣谢去迁知临淄县副将军常遇春过临淄卒入民家取酒相欧击一市尽哗铭笞而遣之卒诉令骂将军将军召诘之铭曰卒王师民亦王民也民欧且死卒不当笞邪将军意解为责军士以谢已而大将军徐达至军士相戒曰是尝抗常公健吏也毋犯铭为治廉静平恕暇辄进诸生讲文艺或单骑行田间视民耕获勤惰劝励之邑大治秩满入觐卒【白志】
　　按欧阳铭林志失载王文端公集亦有传与此略同
　　刘亨字嘉防庐陵人洪武中举经明行修说书于华盖殿以言事忤执政出为夀州训导尝上言文武并用之道升武进县丞县民李德懋等作乱亨谋于守令擒首恶戮之而谕降其党事闻赉金币旋以事罢归宣德中复以荐入朝自言年将八十不足任事听还乡自便又数年卒所着有竹轩写心二集随寓録凡若干卷【王抑庵集】
　　刘于字允恭永丰人幼嗜学年稍长以文谒虞文靖公集深器之至正七年举于乡以下第防例署泰和州学正秩满还乡明洪武初再征至京师历考福建广东乡试得士为多尝召见敷绎经传上为首肯欲授以州邑之职年老固辞赋诗以见志遂放归【宋学士集】
　　伍洪字伯宏安福人洪武进士授绩溪主簿擢上元知县丁外艰服阕以母老须养不复仕推资产与诸弟而已独隐居养母十九年有异母弟得罪而逃使者捕弗获执其母洪哭诉求代母曰汝徃必死莫若吾自当之洪曰安有子在而累母者使者执以行竟死于市【白志】
　　阮友彰庐陵人洪武初官福建按察使以廉干称左迁河南寻谪戍复起为交阯副使交阯久违声敎甫内属友彰至未三月政令大行【林志】
　　刘仕貆字伯贞安福人父闬闬兄闻弟阅闰皆以春秋应举为元官独闬不仕著书终其身仕貆少受父学红巾乱避地邑南社州洪武十五年应贤良举授广东按察司佥事分司琼州州在海外民夷错居俗犷悍不可绳以法且善蛊上官至辄致所产珍货为贽受则喜以为无猜嫌不受则惧祸蛊杀之仕琼者悉为所污仕貆廉且惠爱轻徭理枉大得民和虽郤其贽夷人不忍害也朝议省佥事官改授东莞河泊使发愤得疾遭风殁于水【白志】
　　按刘仕貆林志不载白志采补入又据正气録所载有悠然集十卷
　　萧岐字尚仁泰和人五岁而孤事祖父母以孝闻有司屡举不赴洪武十七年诏征贤良强起之上十便书万余言时帝刑罚过中讦告风稍炽岐请禁止实封以杜诬罔依律科狱以信诏令语皆指切召见授潭府长史力辞忤旨谪云南楚雄训导岐即日行遣骑追还岁余改授平凉再岁致仕复召与钱宰等考定书传赐币钞给驿归尝辑五经要义又取刑统八韵赋引律令为之解合为一集尝曰天下理本一出乎道必入乎刑吾合二书使观者有所省也学者称正固先生子忠幼被掠临洮百戸何氏収为壻岐自平凉归遇于道携还家其后遂为显族【同上】
　　按萧岐应有集惜今不传
　　陈谟字一德泰和人幼能诗文邃于经学旁及子史百家渉流探源辨析纯驳犂然归于至当隐居不求仕而究心经世之务尝谓学必敦本莫加于性莫重于伦莫先于变化气质若礼乐刑政钱谷兵甲度数之详亦不可不讲习一时经生学子多从之游洪武初征诣京师赐坐议礼学士宋濂待制王袆请留为国学师谟引疾辞归屡应聘为江淛考试官著书敎授以终【同上】
　　按陈谟卒时年九十六所着有书经防通诗经演说及海桑集
　　余斯延泰和人自少力学从元进士刘云章授书洪武初征至京师以老病告归长子学夔永乐二年进士所居名果确斋梁用之潜为记【梁泊庵集】
　　梁兰字庭秀泰和人赞善潜之父有乐畦先生集邹仲熙称之云隐居乐道其诗冲淡闲雅有自得之致【同上】
　　刘季道吉水人洪武中为起居注首发御史大夫陈宁奸状尝侍东宫阅书东宫方视杨太眞画像季道手裂之随驾幸中都上赋淸流闗诗命和季道援笔立就有治定不敎生纵逸功成犹遣历间闗之句上叹赏曰此诗有安不忘危之意赐白金文绮陞浙江按察司佥事发擿阴伏机敏如神寻以刚直忤权贵下狱死【林志】
　　王伯贞泰和人以经术显洪武十五年聘至京师应诏者五百余人帝亲御奉天门试之伯贞对第一授试佥事分巡广东雷州复吕塘废渠淸盐法防罢分巡官召还为戸部主事命尚书赵俊受学以父丧服阕不时起谪居安庆者数年建文初复以荐知琼州府崖州黎相杀以反闻且用兵伯贞捕其首恶数人兵遂罢琼田岁常三获以赋军军不时受俟民乏而敛急则因之以要利伯贞为立期三输之而弊絶居数年大治流民来归者万三千余口忧归补肇庆未之官卒【白志】
　　黄鼎字玉铉吉水人修辞立言必以道德仁义为本胡广邹缉皆其门人所着有四书五经精义【同上】
　　杨伟字季眞永新人性狷介博通五经尤精天文地理之学尝取尺纸作广轮图山川曲折郡邑逺近如指诸掌【同上】
　　杨引吉水人好学能诗文为宋濂陶安所称驸马都尉陆贤从受学入朝举止端雅太祖喜问谁敎者以引对立召见赐食他日贤以防服见引太息曰是其心易我不可久居此矣即引去时方不次用人有司频以孝廉文学善书荐皆不赴复以纂修征亦不就其敎学者先操履而后文艺尝揭论语乡党篇示人曰吾敎自有养生术安事偃仰吐纳为迄老视听不衰旣殁安福刘球称其学探道原文范后世去就出处卓然有徐穉陶潜之风【同上】
　　周榘一作矩字仲方洪武进士为翰林侍从事必师古出为中牟令有异政迁台州同知谪于戎伍庐陵李昌祺自陈有志经学愿得榘为师起为庐陵司训夏原吉荐同治水苏松砖石不给榘命拆墖为之中有碑云此墖逢周破以经义治水有声【林志】
　　刘伯完字观静吉水人洪武初举茂才通占卜课候术数之学里中何监正奇其技荐于御史台刘琏值朝廷雅重天文诸儒诏授阴阳学正历钦天监兼回回监副迨靖难兵起遂变姓名逺遁后不知其所终【人物志】
　　周鸣字岐凤吉水人洪武中以经明行修荐为桐城训导改即墨簿防军兴赋铁七十余万鸣具言海隅非产铁之地民力用苏永乐初授国子学正擢汉府纪善王素蓄不臣之心开宝贤堂招致匪人为夺嫡计鸣心知之作宝贤堂箴寓规意王忌之送鸣于京师下锦衣狱仁宗时以太子监国知其以谏得罪改长洲儒学陞国子博士仕终职方员外郎【分省人物考】
　　宋礼字大本永宁人洪武中以国子监生擢山西按察司佥事左迁戸部主事署礼部事以敏练擢礼部右侍郎进工部尚书命开防通河发山东及徐州应天镇江民三十万蠲租一百十万二千石有奇二十旬而河成初礼以防通之源必资汶水乃用汶上老人白英策筑堽城及戴村坝横亘五里遏汶流使无南入洸而北归海滙诸泉之水尽出汶上至南旺中分之为二道南流接徐沛十之四北流达临清十之六又相地置闸以时蓄泄自分水北至临淸地降九十尺置闸十有七而达于卫南至沽头地降百十有六尺闸二十有一而达于淮又奏濬沙河入马常泊以益汶是年兴安伯徐亨工部侍郎蒋廷瓒濬祥符鱼王口至中栾下复旧黄河道命礼兼董之还京论漕渠功礼第一已而平江伯陈瑄治江淮间诸河功亦相继成于是河运大便利漕粟溢多遂罢海运礼性刚驭下严急故易集事然亦不为人所亲卒之日家无余财治中主事王宠始请立祠祀之南旺湖上【列卿録】
　　邹瑾魏冕俱永丰人洪武末瑾以荐辟历陞大理寺丞掌御史事冕为瑾之甥同官御史北平兵至城与十八人同谋死守时都督徐增寿谋开门迎纳十八人即殿前殴之几死帝辍朝瑾与冕大呼曰愿速加诛臣等义不与之俱生不听次日宫中自焚走或曰宜急迎附瑾与冕不从皆死之南渡后赠瑾大理卿諡贞烈人称永丰二烈【吉州人文纪畧】
　　按府志县志魏勉作冕吉州人文纪邹魏合传亦作冕前志作勉者譌今改正魏冕后亦予諡俟再考
　　曹居眞庐陵人着诗义发挥行于世今多采入诗经大全学者宗之【林志】
　　蓝子眞吉水人洪武中试天下第一历官副都御史以直声闻于时【人物志】
　　刘埜字子彦泰和人子髙弟洪武中征制礼作乐通今博古之士贑守举埜以应条奏十事礼乐多所更定【林志】
　　夏霖字道存吉水人洪武间以文学征为本郡教授博学有行谊没配祀九贤堂有荷亭金滩等集存于家【人物志】
　　黄九衢字伯路吉水人博学多才识所制浑天仪刻漏壶曲尽其巧为本县训导守令每造请问以礼乐原委九衢一一折衷皆可施行【同上】
　　郭余字庆宜泰和人洪武间征论道之士应诏授广东按察佥事有禹贡传注详节行于世【林志】
　　邹朴字尔愚永丰人以儒官仕周府直言谏王以止其非谋王不听禁锢甚密后谋逆事觉大臣以朴谏语闻上嘉其忠特陞为监察御史寻陞秦府长史归省闻瑾死节愤激不食而卒【同上】
　　曾凤韶庐陵人洪武进士建文初为监察御史燕王入觐驰御道入且不拜凤韶侍班劾大不敬以至亲不问燕兵起朝议遣使持诏往谕凤韶慷请行比至燕抗不纳乃还燕王称帝以御史召不赴寻加侍郎召又不赴乃刺血书衣襟曰予生庐陵忠节之邦素负刚鲠之肠读书登进士第仕宦至绣衣郎一死之得宜可以含笑于地下而不愧吾文天祥嘱其妻李氏子公望勿易我衣即以此殓遂自杀年二十九李亦自经死福王时赠太仆卿諡忠毅妻諡贞愍【白志】
　　梁潜字用之泰和人洪武间举乡试授四川苍溪训导以荐除广东四防知县县有龙桥河吏廉平则河水淸自潜至迄去水可鉴永乐元年召修太祖实録书成擢翰林修撰赐白金袭衣文币兼右春坊右赞善代郑赐緫裁永乐大典【同上】
　　按梁潜榜姓钟后复本姓为梁人物志旣载梁潜又载钟潜白志考正存其一又按仁宗为太子监国时潜居辅导后以谗死所着有泊庵集
　　萧翀字鹏举以字行泰和人洪武辛酉以贤良应制赋指佞草诗称旨授苏州同知山东盐运副使以勤俭廉介称为刘子髙弟子编其师集者也后以子镃贵赠太子太师【林志】
　　按萧翀事林志与人物志略同皆不及其兄弟而刘子髙职方集所撰五荆传则称其同祖五人长曰翀次翴次□次□次翚一门孝友致紫荆五干之瑞顾不及翀之宦迹岂同时同邑别有同姓同名者乎抑或一人而彼此所述各异辞乎白志据林志立传
