<!-- { "loadSidebar": true } -->
　　陈执中字昭誉恕之子也始以父任为秘书省正字真宗不豫大臣无敢及建储执中上言太子天下本不可不早定擢右正言康定间以资政殿学士为陜西同经畧安抚招讨使与夏竦同知永兴军议事多不合徙知泾州庆厯四年召拜参知政事諌官孙甫蔡襄言执中刚愎不才不可任以政仁宗不听时章得象杜衍为相贾昌朝与执中参知政事每议事执中多与之异甫襄言既不用因求去事下中书甫本衍所举用而二人者俱有名望于是中书奏乞留二人仁宗颔之明日衍出知兖州甫襄亦罢顷之得象免相昌朝与执中同相拜同中书门下平章事集贤殿大学士兼枢宻使皇祐初以疾求罢五年复拜同中书门下平章事执中当国人不敢干以私四方问遗无及门者防张贵妃薨治防皇仪殿追册皇后礼官以非礼迎上意仁宗尝询执中而不能考正典礼以对悉奉行之深为时论不与至和二年罢为镇海军节度使判亳州还上节钺改右仆射观文殿大学士封黄国公徙河南曹州过京师以疾赐告就第加司徒岐国公致仕卒赠太师有司諡曰荣灵诏諡曰恭【东都事畧】
　　罗孟郊南昌人徙居兴宁县天圣间举进士第三累官翰林学士乞归养母茅荜萧然母冬月思脍孟郊解衣入池取鱼供母乡人目其池为曽子湖【人物志】
　　过昱字彦明丰城人母早卒刻木为像早暮漱盥饮食必进愈久愈勤闵世俗鲜知事亲乃葺古人孝道类三十卷目曰至孝通神集寳元间第进士常摄全州事正民伪版均平税役其断讼必反覆务尽其情至施刑恒以恻怛为念终都官郎中居定林自号定林老叟【林志】
　　按人物志以过昱为景祐进士与此互异
　　李从字伯顺丰城人多赀能友弟厚俗有司征课急贫不能偿者代之输且勤讲学子三孙十一仕者八人【同上】
　　李琮字世京从之子辟馆延师丰饩廪以待学者邑之东鄙有长堤江水湍齧为民患琮输财于官易以石遂为永久之利子秉为髙安酒正前官賖酒六斛秉以问琮曰隠而不言非忠也发而有罪非仁也力可及而弗为非义也遂捐千余缗庚其费而覆其瓮代者得以理去【同上】
　　李秉字子正丰城人琮之子寳元及第文学行谊过人同年司马光范镇雅相引重累官至都官郎中宿州刺史所在以恵政称同时过昱纯孝何延世清直与秉并称为三郎中【同上】
　　按李从父子祖孙三世并有名徳豫章书失载
　　李亢字君起秉之从子以舅晏殊恩试将作主簿泉州户曹临川丞在泉郡将贪墨僚属皆厚献以取荐亢与帅曹独无所奉郡将寻以赃败二掾免焉在临川台使者以南丰缺令命亢移摄政化大行居数月以病归【同上】
　　赵庻明字吉甫新建人少以功名自许寳元间诏求直言庻明诣阙上书万余言大畧谓银夏契丹不可恃其恭顺而不备又言赵元昊必叛朝廷以为狂妄斥建州未几元昊果叛上思其先见除徐州推官迁秘书省校书郎知恵州政先慈恵民甚便之罢归卜于孺子亭侧【人物志】
　　按林志赵传不甚明晰白志増补
　　黄注字梦升其先金华人后徙分宁兄弟皆好学尤以文章意气自豪举进士得丙科初任永兴主簿调公安南阳素刚不茍合负其所有怏怏无所施卒以不得志死于南阳其文博辨雄伟意气奔放不可御平生所着有破碎集南阳集公安集凡三十卷【六一居士集】
　　按黄梦升宦迹文章不甚著称幸与欧阳公同年而志其墓名遂以传及见黄山谷跋墓志后云叔祖梦升学问文章五岳纵横制作之意似徐陵庾信不幸得人间四十年尔使之白髪角逐于英俊之塲未知与欧阳孰先孰后也其推重若此惜所着三集今皆失传林志载其弟茂先名灏景祐进士官太子洗马亦有文名【原跋】
　　黄庠字长善洪州分宁人博学强记超敏过人初至京师就举国子监开封府礼部皆为第一比引试崇政殿以疾不时入天子遣内侍即邸舍抚问赐以药剂是时庠名声动京师所作程文传诵天下近世布衣罕比也归江南以病卒【宋史】
　　黄廱字富善分宁人庠之弟学尚气节皇祐进士为京兆法曹将谒府賔吏告曰法曹庭参拜庭下此例也廱不可解冠裳于庭而去隠居芝台书院子凖博洽工诗有云樵居士集【人物志】
　　按黄廱传林志太畧白志増撰
　　李冕字君仪丰城人秉之从子弱冠与弟茂元省其舅晏殊于京师辞归殊曰比当郊天吾奏汝一官谢曰冕自厉以图后业茂元少寡舅宜恩之明年茂元补太庙斋郎冕久之亦调崇安簿县民谢叟无子名他姓儿以致富晚婢举一儿叟垂死戒曰吾故窭借汝兄助吾致富分财当优之后婢儿壮诣县乞还兄姓令欲判可冕诘婢儿不服更诉于州蔡襄为运使行县即讯冕迎白曰法顺人情今与人同艰辛以致丰终夺而窘之非人情也且重违其父志襄曰非主簿言吾几误矣续为舒州司理治懐宁盗狱平反三人时王安石为州判因欲抵懐宁令罪冕不可司理院月评物价冕特昻绢直安石诘其故曰计赃以绢为量嵗饥民多为盗赃不满匹则缓于死不尔三绢杀一人矣安石服而谢之【同上】
　　黄防字夷仲分宁人庠之从弟嘉祐进士歴任州县擢利州路转运判官迁司农丞为监察御史里行建议两制近臣及转运使各得举士诏各荐一人河决曹村壊民田庐受诏安抚所活二十五万人元祐初为户部郎中改陜西转运使【林志】
　　何延世字楙之丰城人庆厯进士为都官郎中有清直声与过昱李秉齐名继知连潮二郡与周茂叔为僚友雅相爱重为诗清洒有韵族子莫字亨道鄂州功曹参军既仕益刻苦读书临政明决如老吏从子时升亦工古文词有名太学号半隠山人【人物志】
　　袁陟字世弼南昌人抗之子少有才名与王介甫苏子瞻曽子固善未冠登庆防进士知当涂县王介甫居金陵尝手写陟诗一轴以遗其友陟读书最苦竟以癯瘠不起自为墓志挽章有诗文十卷号遯翁集【同上】
　　李廷瑞字云纪丰城人教谕歴南劒延平书院山长母殁庐墓逾年有白莲生庐前田坂中人谓孝感所致【林志】
　　余良肱字康臣分宁人天圣进士调荆南司理参军属县捕得杀人者良肱騐其伤与刃异疑之白府请自捕逮未几更获真杀人者民失财物逾十万逮平民数十人或有附吏耳语良肱防知其为盗亟捕治赃尽得改大理寺丞出知湘隂县奏蠲逋米数千石通判杭州江潮漂民庐舍垒石隄二十里障之后为三司判官方闗陜用兵朝议贷都下民钱良肱力争防大臣亦以为言事遂寝内府出腐币售三司吏将受之良肱请付文思以奉帷幄歴迁光禄卿知宣州治为江东最子卞爽最知名【宋史】
　　黄庻字亚夫分宁人茂宗从子登嘉祐进士歴州郡从事摄康州治有声仕不得志遂刻意于文词有诗云渔家无乡县满船载稚乳公私鞭笞息醉眠听秋雨又题怪石诗云山鬼水怪着薜荔天禄邪辟眠莓苔大都皆奇语云所着伐檀集子大临庭坚各有传【府志】
　　徐禧字徳占洪州分宁人熈宁初吕恵卿领修撰经义禧以进士充检讨上治兵策歴官给事中王师伐西夏鄜延帅沈括请城永乐诏禧与李舜举徃相其事李稷主粮饷城成禧与舜举括俱还米脂砦明日贼数千骑趋新城禧亟徃视之与舜举稷俱行括独守米脂比及永乐贼倾国而至禧自帅士卒拒战贼众分兵迭攻重围既合城中乏水士卒渴死者大半括退保绥徳城永乐城防禧与舜举稷俱没神宗哀禧等死赠禧吏部尚书赐諡忠愍【东都事畧】
　　按宋史载禧好言兵吕恵卿引之故不次骤用永乐之举亦禧寡谋轻敌以至于败以其死事一节故録之
　　黄介字几复南昌人熈宁九年同学究出身知四防县新兴民岑探为禨鬼惑众新州捕其家系狱探诳言吾能三呼防州城从者百数至城下言不效皆散去新州声张以为豪贼挟众攻城经畧使遣将童政捕斩官军所遇薪水行商皆杀之介自陈于经畧请以所领士丁不部曲且言政所劾首级莫非王民荼毒之祸百探不足云【黄山谷集】
　　王本字观复分宁人六嵗能诗登元丰进士知海盐县时导松江入海民多役死明年议欲再举本请罢之歴京畿运使京邑吏牍多弛本承命遍行勾校虽他司事悉以闻歴知扬州兼淮南东路兵马钤辖嵗旱出系囚数百人天大雨遂有年取郡事悉调理之公私兼裕流民皆复【府志】
　　胡田字云从奉新人元丰间参鄜延副总管曲珍军事败夏人于金汤以功进忠训郎左殿班直转右侍禁元符间同从弟良孺上书论瑶华宫事编管本州【同上】
　　潘兴嗣字延之新建人慎修之孙以防授将作监主簿少孤笃学与王安石曽巩王回袁陟俱友善初调徳化尉以不能俯仰上官弃官归筑室豫章城南日读书其中六十余年手钞至数百卷年八十七卒集六十卷【南昌耆旧记】
　　吴居厚字敦老豫章人举进士第元丰初提举河北常平又为京东路转运副使即莱芜利国两监官自鼔铸赡足一路拜天章阁待制陞都转运使又请铸大钱以一当二嵗出二十万缗佐闗陜兵食神宗曰居厚于分职之外防及它路非材智有余不能尔元祐初朝廷稍更新法以寛大为政于是御史言居厚苛刻责散官黄州安置寻知庐州绍圣初以集贤殿修撰为江淮荆浙等路发运使旋复旧职疏支家河通漕楚海之间咸頼其利召为吏部郎权尚书加龙图阁学士知开封府修奉永防陵居厚为桥道顿递使出知和州创将理院及毉药使病者有归多所全活后朝廷设坊安济大槩如居厚所建云除户部尚书拜尚书右丞迁中书门下侍郎大观初请老提举鸿庆宫退居豫章筑室东湖之上久之起守本郡徙帅河东过阙复拜门下侍郎知枢宻院事乞改重币为当三以息贪夫盗铸之患时辽使至居厚言于徽宗曰盟好不可违也愿益敦信誓以安敌情徽宗嘉纳焉以武康军节度使知洪州逾年卒赠开府仪同三司【东都事畧】
　　按吴居厚安志讹入临川白志改正
　　李安国字元佐南昌人少頴悟力学始知南城剖决无留牍常累月狱空无人改宜黄县罢不便民事二十余条寻判贑州以史正志洪迈荐除知常州开除无名之逋十八万省楮币百万始至军无数月之储比及三年钱以缗计者七百万米以斛计者三百万淳熈初擢户部侍郎【南昌耆旧记】
　　黄大临字元明分宁人庻之子绍圣间知萍乡县或讽其过慈大临曰字民令职也岂其操三尺与百姓雠敌哉徙知龙泉其治如萍乡秉法自持私谒不入提举张根行部雅闻其贤折节礼下之【人物志】
　　黄庭坚字鲁直洪州分宁人幼警悟从舅李常见之以为一日千里举进士为叶县尉又为国子监教授初苏轼见庭坚诗于孙觉之坐上异之后过李常于济南见其诗文以为超逸絶尘独立万物之表者由是名声始震知太和县又监徳安镇召为校书郎为神宗实録检讨官逾年为著作郎母防服除除秘书丞提防明道宫绍圣初议者以实録多诬失实责涪州别驾黔州安置以亲嫌移戎州监鄂州税佥判宁国军知舒州召为吏部员外郎丐郡得知太平州庭坚尝作荆南承天院记部使者观望宰相赵挺之意以庭坚有幸灾言坐除名编管宜州卒年六十一始庭坚与秦观张耒晁之皆游苏轼之门号四学士庭坚特长于诗江西诗派祖庭坚世以配苏轼称苏黄云【东都事畧】
　　洪朋字龟父南昌人父民师为石州司法参军性孝以毁卒朋幼孤受业于祖母文成君李氏手不释书落笔成文尤长于诗舅黄庭坚尝谓龟父笔力扛鼎异日不患无闻两贡礼部不遇早卒遗藁有清非集【人物志】
