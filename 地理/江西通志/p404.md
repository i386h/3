<!-- { "loadSidebar": true } -->
　　游元字淳夫直秘阁经之曽孙从象山学深于易理举进士摄安化以礼义训导邑士议减泉司铁课以利民邑隣溪洞凡讼关风化必恳恻开谕再调贑县防长子銮主南岳祠因就养焉【同上】
　　按游元所着有安化讲义诗文号新堂集
　　孟植字元立临川人以浙东仓兼宪事补发累政积逋作年粜仓鉴湖为豪强障塞捐缗钱买安边所荡地千六百畞复为湖以利民奉祠归号畏斋赠少保子防字叔异以词科仕至提领江淮茶监召除将作监兼敕令所删修官直秘阁【同上】
　　邓名世字元亚孝甫孙为文长于叙事先是议臣废春秋学名世独嗜之御史刘大中宣谕江南得所着春秋四谱等书荐召命州郡録进其书遂以布衣上殿进治人实务等说上嘉纳寻赐出身除勅令所删修官兼史馆校勘先是修哲宗实録亡元祐八年若干卷名世叅攷御集及日厯时政记玉牒等书补成之又编建炎以来日厯讫绍兴九年为书三百七十卷着有春秋类史列国诸臣图国宰相年表古今姓氏辨证皇极大衍数大乐书合三百卷【人物志】
　　严滋字泰伯临川人从象山学象山曰始吾闻泰伯贤今观气象听谈论可与适道举进士着十论叩阍晚主郴阳簿而卒有寄松窗藁守轩草録东征杂著【林志】
　　陈南仲字郴卿临川人以六经授徒于乡尝与象山言臯陶秩礼叙典命德讨罪一归之天九德又分之为六为三皆天地隂阳之道此为明道之要象山亦云臯陶谟洪范吕刑在书为传道之书其议论相契如此【同上】
　　黎道华字师侯临川人受春秋于邓名世学诗于谢逸与曾季貍俱以诗名号临川三隠性至孝母家汝水东日一省视寒暑不辍一日春水暴涨驾小舟冲浪而往舟已没矣篙工手援出之人以为纯孝所致有颐庵诗集【人物志】
　　应垕宜黄人通经史尤精天文着天象书有图有说有赋名曰义府于象数之外独得精义又有浑天左右全体星图黄勉斋为之立石【同上】
　　曽极字景建临川人父滂字孟博四方宗陆氏者自滂与李德章始极志气豪放朱文公得其书及诗大异之谓其文似老苏大苏尝游金陵题行宫龙屛忤时相史弥逺谪道州卒李心传为上言曽极久斥可念上曰非为江湖集者耶有防归葬所为诗文有舂陵小雅金陵百咏【同上】
　　叶季兴字英叔临川人幼聪敏日诵千言尝取诸史百家之书着瞽谭商今古铨品人物于是非褒贬尤严周必大称其识度髙明蕴蓄闳富【同上】
　　王克勤字叔弼临川人淳熙二年中童子科郡即其所居立瑞童坊入秘省读书又登淳熙十四年第歴太常簿秘书省正字【林志】
　　邹安道临川人淳熙进士官止金坛丞深于易作易解发越积蕴学易者皆宗其说【同上】
　　邓虎字子虎辀子为文辨博作圣宋雅颂献于朝又纂治图要语上之金兵侵淮又画策以献皆不报筑室曰清轩所着诗文甚富又有名貂如犀如者亦以文称嘉定十六年诏取其文并晏元献王荆公吴曽何异文集及罗鉴所撰罗山志入秘书省【人物志】
　　黄仁杰号海岳尝着屯田议为周益公朱文公所知子义勇字去私从文公武夷精舍为白鹿洞堂长勉斋黄干尝曰向来问学之士雕落殆尽江西则甘吉甫黄去私兄弟张元德不过数人尔弟义刚字毅然事文公最久议论尤有根据尝次序所闻曰先师德言次义明字景亮师勉斋孝友慈祥待人如一自号儆斋有诗文讲义【同上】
　　李肃字仲钦浩子淳熙进士再调江西运司秩满例有送还钱却不受当路因举防吏肃笑曰此足为防耶监文思院改衡州教授士多向慕斋舍无所容则辟武侯祠以居之孙复嘉定进士【同上】
　　罗字春伯崇仁人淳熙进士累迁校书郎兼国史院编修光宗即位防以太常少卿使金防彼国有丧迫防易袍带执不从金人不能夺使还谕曰卿旧僚非他人比有所言毋惮啓告车驾将朝重华宫既而中辍防奏陛下涓日过宫夀皇引领以俟常人于朋友且不可失信况人主之事亲乎不听乃求去不许夀皇崩复请上执丧礼前后与侍从同列奏请过宫者三十五自上者十六而面奏不预焉宁宗嗣位拜端明殿学士签书枢密院事卒年四十五赠太保諡文恭防天性孝友无矫激崖异之行义利之辨皎如日星赵汝愚尝泣谓宁宗曰与黄裳相继沦谢非二臣不幸天下之不幸也【宋史】
　　赵端颐字养正家临川与陆伯微讲贯象山之学叅以伊洛诸书深有所得举进士除淮安簿尝入江西帅幕议不合浩然肥遯【林志】
　　饶延年字伯永号止翁临川人游复斋象山之门自经学旁究天文地理医卜方书真西山何月湖皆推服之笃性自守隠居不仕郡守欲荐于朝固辞魏了翁题其石曰有宋长者止翁之墓【豫章书】
　　董居谊字仁夫临川人淳熙进士屡迁左司谏起居舍人充金国生辰使至金防有内变悉得其国中事宜以归除工部侍郎宝章阁待制为四川制置使在蜀镇静不扰【林志】
　　按董居谊所着有家集十余卷
　　邹非熊字宗望宜黄人淳熙进士令曲江平反死囚十有二人邑人为刻石通判邵州陛辞陈三事敷奏详明除广东提刑朱上而卒有竹岩集【人物志】
　　危稹字逢吉临川人旧名科淳熙进士孝宗更名稹调南康军教授服父丧免调临安府教授倪思荐之且语人曰吾得此一士可以报国矣丁母忧免干办京西安抚司公事入为太学録迁诸王宫教授稹谓以教名官而实未尝教请改创宗子学立课试法如两学从之嘉定九年新学成改充博士升著作郎兼屯田郎官春夏不雨稹应诏言安边所征敛之害与无罪而籍没之害楮币之改以一夺二盐钞之更以新废旧至于沮格军赏放散死士皆足以召怨而致旱出知潮州寻以论罢久之知漳州漳俗视不葬亲为常往往栖寄僧刹稹命营髙燥地为义塜二约期责之葬其无主名若有主名而力弗给者官为葬之凡二千三百有竒刻石以识乞归提举崇熙观与乡里耆艾七人为真率防卒年七十四稹性至孝父疾愿捐已算益亲年疾寻愈眞德秀登从班举稹自代没又为铭其墓所着有巽斋集诸经有讲义集解魏晋唐诗文皆有编辑先贤奏议曰玉府曰药山弟和字祥仲开禧进士为上元主簿大辟祠宇祀程颢眞德秀为记之知德兴赈荒有惠政有蟾塘文集【宋史】按危稹林志作积者譌
　　黄霦字彪甫临川人歴知袁吉二州慎于用刑每决罚稍过则蹙额曰吾德不足以化人故至是守两州断辟囚才二人自号静乐居士子荣官至大府卿孙堮知肇庆府【人物志】
　　刘名世宜黄人绍熙二年知浮梁为政简易与民安之自题云槐影已髙公事少蒲鞭不试讼闲多【安志】
　　饶祖尧字述古临川人博学有气节以恩授静江司理尝曰仕宦未显惟狱讼可以尽心漕司有廏卒刃其徒于野连逮甚众祖尧防得之遂伏辜盗起龙泉土豪多执平民为盗祖尧悉释之有峤南螺川泉江橘溪等集【林志】
　　李刘字公甫崇仁人嘉定初进士歴礼部郎官兼崇政殿说书起居舍人迁吏部侍郎穆陵书梅亭以赐之其在蜀歴守荣睂进总漕事帅成都守本路宪四川都大茶马等凡八印军府僚佐各禀教令条治无不得宜所得图书皆以八印识之刘熟于典坟以骈俪著称制词为南渡之冠所着有梅亭类藁三十卷续类藁三十卷【同上】
　　按世所传者名橘山四六
　　黄荣字子仁霦侄祖泽补官知湘隂县前宰相余端礼为帅谓曰君凝重如此邑虽敝不足治也歴知筠州居家处官皆有法度二子垺墉嘉定元年同登第垺直秘阁知建宁府【人物志】
　　曹锡字晋伯宜黄人嘉定进士知江山县至官清简吏民畏爱履畞截防令下锡知不可行籍其数封寘库未几议果寝除屯田贠外郎乞归奉祠真西山尝曰晋伯文采宜为词诰刚介宜作言官敏决可任监司为作敬思斋记【林志】
　　李昂字季颙临川人嘉定进士仕至彭泽令操履端方人以为无愧于陶彭泽【同上】
　　邹斌字隽父临川人嘉定丙科授德安府幕经理三关形胜措置有方端平更化赵汝谈露荐不赴所居扁曰南堂丛书万卷好学至老不衰有南堂藁【同上】
　　陆持之字伯微九渊子七嵗能为文九渊授徒象山之上学者数百人有未达持之为敷绎之韩侂胄将用兵持之忧时不怿乃歴聘时贤将有以告见徐谊于九江时议防江持之请择僚吏察地形孰险而守孰易而战孰隘而伏毋专为江守又之鄂谒薛叔似项安世之荆谒吴猎争欲留之寻皆谢归著书十篇名戅说嘉定三年袁燮荐于朝谓持之议论不为空言缓急有可倚仗豫章建东湖书院连帅以书币彊起持之为长理宗即位差干办浙西安抚司以疾请致仕所着有易提纲诸经杂说【宋史】
　　按陆持之人物志于广信府再见林志遂以为贵溪人白志改正
　　陆濬字深甫九思孙象山以伊洛诸贤勉之开禧末朝廷罪啓兵端者欲函首以谢濬谓失国体上书争之吉冦狓猖宪使李珏檄入幕中冦平欲上功濬固辞寻登进士授饶州教官而卒【人物志】
　　王珏字德全临川人安石裔孙绍兴二年起家盐官丞秀州嵗以钱给亭民煑盐至十五年积十九万七千余缗不给民诉于朝除珏为浙西茶盐提举逾年尽给亭民且赢钜万开华亭海河二百余里盐滋得流通且资以溉田经界法行除其害者三百六十余事其七千二百余户为尤病珏奏除之兼提防刑狱移湖南提举官至直敷文阁太府少卿【同上】
　　赵涯字伯泳临川人嘉定进士提辖文思院上封事言敌势方锐我以弱遇强为尝试之谋恐不特系安危且系存亡矣除监察御史首论边防破王檝讲和之谋歴工部侍郎集贤殿修撰所着有春秋集说【林志】
　　谢公旦字清父崇仁人嘉定进士辟沿江制司机幕除监察御史兼崇政殿说书尝论浮盐正盐之弊上然之除太常少卿寻除直宝章阁终福建运使有类藁奏藁六卷弟洪宝庆进士知万安县林字贡父嘉定进士官至右司郎【同上】
　　按公旦兄弟时称崇仁三谢吴草庐有三谢逸事编序称清父罢福建漕时有故人为属县令献桕烛百炬后取烛照夜烛皆黄金即以运司官印缄封命弓兵送至彼县取交管原物状回竟不显其事【原跋】
　　袁度号希山乐安人开禧初贡于乡后以孔字蝌蚪文字贡行在苍山曽子实称其诗舂容如褒衣博带渊然好古之君子如其为人【人物志】
　　陈一荐字叔复临川人嘉定进士辟荆湖制幕王师复蔡献俘入朝有防权均州未赴仍督府叅除江西运判召为枢密院编修迁太府少卿终权礼部侍郎一荐久处戎幕习兵事军府文檄皆出其手人以陈琳方之【同上】
　　邓泳字德载约礼子嘉定进士为沿江制司叅议措置江防孟珙奏功以邓制叅为第一除太常丞知鄂州兼沿江制置副使请祠自号巽坡【林志】
　　毕允升字元吉临川人有文名精于周礼嘉定进士为借田令迁国子博士兼史职上封事言正君心除私意轮对又书请纳谏责实皆中时弊歴知郴韶二州以防称【同上】
　　林彦掞字子清崇仁人嘉定进士调福建常平干官盗起汀之潭飞磜苖薅发栉彦掞有力焉辟为江东帅干尝着时议史评及汉官考节等书尤长于声律士多从之【同上】
　　徐子石字劲仲临川人庆元进士歴官鄂州録叅着外治论十三篇满秩上之复知贺州极言制治保邦及边防之要改沣州卒所着有西铭章句杂著藏于家【同上】
