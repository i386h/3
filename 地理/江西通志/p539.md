<!-- { "loadSidebar": true } -->
　　九畿星拱并受诏条万乘天临诞敷宸指虽陋邦之代匮亦徳意之亲承具以圣谟告于裔土窃以舜门穆穆辑瑞以朝诸侯汤恢恢受球而缀下国思皇盛旦率履旧章肆勤前席之咨传及左符之寄腹心屏翰臂指豪英凡拜赐于朱轓咸观光于丹扆如臣者至谫而拙甚愚以疎弓箕乆负于家传簪笏偶逃于官谤长江右壤筠水附城盼竹使以承流已过斗升之量欵枫宸而锡对幸瞻咫尺之顔此盖伏遇皇帝陛下濬哲文明刚健中正下天上地酌民瘼以广求小纪大纲收主威而总揽邈在河山之外皆如防陛之前臣敢不遵奉章程慰安黎庶惇行教化渐消珥笔之风恪守部封少効挈缾之智
　　知筠州谢到任表　　　　　　　杨万里
　　需章匄外退以其私便郡疏恩过于自择地与期而俱近感及喜以交并不劳载驱已抵所治伏念臣学问将落行能无称岩居川观施诸时而莫可草耕木茹愿其外以奚为际熙运之休明彚羣才而登进再收逺迹诞寘周行念文教之忠云既劳而后食然身其余几如未老而先衰儿女满前婚嫁未毕方抒情而地蹐忽从欲以天矜海上仙山隔蓬莱于弱水江西道院制菡萏于剑池仰惟君父之恩何有中外之间兹盖伏遇皇帝陛下立心咸五侔徳畴三若予厚下之仁怙冒率土咨汝宅生之吏惠鲜小民无爱珪符下逮樗栎臣敢不祗若徳意宏敷诏条令修庭户之间所先岂弟民和陇亩之上兹谓答
　　谢皇太子颁赐诚斋二字牋
　　玉字寳书赐一双之白璧槿篱茅栋腾千丈之瑞光自愧野人恭承嘉惠兹葢伏遇皇太子殿下学阐百圣天纵多能于两宫问寝之余传二圣挥毫之秘龙盘虎卧得精妙于太皇雾结云霏宪昭囘于今上某敢不刻诸琬琰垂厥子孙袖有骊珠函山川之辉媚家无儋石藏星斗之文章
　　袁州到任谢表　　　　　　　　刘克庄
　　遭啧言而去国自屏空山奉明诏以典州且叨善地已临封域具布诏条伏念臣本起鲰生最为拙宦偶逢总揽遂沗旁招猥尘公府之僚尝奉便朝之对莫施萤爝禆日月之清明虽批龙鳞觉雷霆之开霁惟小臣之孤立恃明主以少安及速抨弹尚防涵贷支离赋粟方此养疴象罔得珠俄而起废惟袁为郡旧名安静之区与盗比邻今亦孤危之地城空无备兵少且孱以妄庸缪分千里之忧恐仓卒难待一朝之变而况别慈顔于膝下魂梦屡惊旅只影于天涯宦游奚乐徒有君亲之一念若为忠孝之两全兹葢伏遇皇帝陛下奋发主威作新吏治谓多垒艰虞之际务使民安凡録屏临遣之人率由圣择乃如臣等亦在数中臣敢不厚培本根申画封守长江之险与我共愿为强敌之防四境不治如之何此则微臣之罪
　　贡布表
　　舜弦方奏适当被袗之时禹服攸同爰谨贡絺之典意均芹曝礼寓篚苞恭惟皇帝陛下寳以俭慈丽惟道徳轻徭薄赋首捐布缕之征固本深根尤绌茧丝之说凡受专城之寄谨修任土之宜臣叨守春台逖瞻薰殿属届金流之候初御微凉虽非火浣之良庶存故实
　　饶州到任谢表　　　　　　　　王　炎
　　祝厘散吏甘弛担于田庐起发误恩滥把麾于邻郡荣似昼游之绣惧増夕饮之氷伏念臣踽踽独行栖栖平进晚遇圣神之采择偏受学馆之清华并蹑郎曹躐升戎监得逾其分自速颠隮行负于言徒深惩创方念过都之鹢退敢期出塞之马归再阅期年洊叨召节起之闲馆畀以守符虽徽饶一水之相通最为便地而顔范二贤之所治亦号名城第旱涝之相仍且公私之俱困欲施舍则财于何取务趋办则民将不堪驽缓无庸鸿私难称兹葢伏遇陛下知人则哲御众以寛舍其旧而圗新俾之改过用所长而去短咸以拨烦虽合弃捐特加收拭臣敢不省躬玷阙厉志廉平因密迩于里居易讲求于民瘼广朝廷寛大之徳专务抚摩消田里叹愁之情稍苏雕瘵
　　青田义门谢恩表　　　　　　　陆　冲
　　十世义居旌表已颁于廊庙九天申命敕书复畀于门闾乾坤之露泽新承里宅之风声益振叨尘过分荣耀下怀臣诚惶诚恐稽首顿首臣闻修身齐家乃大学之根本化民成俗实圣治之权舆自唐有张公艺以来至我宋彭氏程氏而下怀终始同居之义乃荷防圣典之褒眷念儒门尤加笃爱以兹二老乃先知先觉之民政奉两朝赐文达文安之諡既以千余指宗支之众聚于二百年古屋之间诗礼相传饔飱合防祗谓闾阎之共处讵期纶綍之昭垂郡邑争先而快覩室家相庆以腾欢自愧深恩孰兹报称兹葢恭遇皇帝陛下化民长乆霈泽丰隆中三极以作君奄四海以光宅人处唐虞之治比屋可封士遵洙泗之传里仁为美遂令琐末亦被宠荣臣敢不仰体圣恩俯察族类圣益圣明益明长借照临之徳老吾老防吾防尽叨孝弟之诚臣无任激切屏营之至
　　十一月视印于南康境上闰十二月到司谢表
　　徐鹿卿
　　近日长安甫祝厘而西去观风江浒误将指以东来循墙莫遂于恳祈入境具宣于寛大俯惭忝窃仰戴生成伏念臣空抱古心岂堪世用少游塲屋志一第以为荣壮践仕涂蔑寸功之自见当路过为之汲引明时曲示于收罗由雕邑以登朝起祠庭而予郡固未尝违道干誉亦不敢因公病私偶无得罪于军民安有随车之老稚殆饥渴易为于饮食非涓埃可益于海山入玷郎闱躐陞省闼上恩深厚但知空臆以尽言世论崄巇必欲索瘢而洗垢丝毫无此天日临之置散投闲正寻盟于鸥鹭取长舍短忽促驾于骐骃固辞非所以效忠冒进又几于鲜耻莫囘逺聴祗拜温纶饥歉频年曷给马牛之运流离满野孰安鸿雁之居防是么麽可供任使兹葢伏遇皇帝陛下与人而不求备嘉善而矜不能念臣意在爱君忍终加于弃絶察臣才非经世尚粗竭于拙勤畀以皇华责其后效臣敢不尽忱体国悉力为民一江数千里风寒谅书生之何补九州四十三属邑庶濬泽之周流
　　戊午赐御书味书阁遗安堂六大字谢表
　　书帷夕说阅日未几易画芒寒自天有陨神笔一施于润泽衡茅倍长于声光目尽骇于荣观手不知其自舞臣某恭以我宋渊微之家学每因暇日游戏于法书有如私室之扁题尤示圣恩之优异或野处贲词臣之第或茂功旌勲旧之门藏在名山具存彛典厯数西江之盛事于昭列圣之宸奎太祖表洪氏之义居光尧书万里之斋额然名徳乃膺是眷岂么微可拟其伦伏念臣少也多竒长而无述短檠二尺妄窥往圣之微言破屋数间近守先臣之故址茍焉葺理于以藏修读书之眼已昏负郭之田何有谓学问求放心而已而贫贱庸玉女于成得一善则服膺食知其味恐多财而益疾独遗之安英华自咀于穷年梦寐不忘于清夜淡而弗厌乐以忘忧此微臣饬已之私亦古者刑家之意辄因闲燕乞假宠灵方虞鈇钺之诛忽委琳琅之赐色齐南斗夺星轸之光芒势耸干龙焕雨帘之晶彩増盘谷山泉之重贯丰城干莫之精阳和不择地而施海宇举闻风而起兹葢伏遇皇帝陛下道包万象天纵多能心上经纶本广厦细氊之论毫端造化囘氷崖雪屋之春凡陪虎观之清游随探骊珠而必获察臣硏精磨镜之帖怜臣尝躬耕陇之劳爰颁肆笔之书下饬穷山之陋臣敢不祗承帝赐仰对天章六字寳传与六经而俱寿百金产薄期百世以流芳永垂训于子孙庶酬恩于君父
　　乞裘万顷幸元龙遗泽表　　　　呉　潜
　　臣闻居贤徳以善俗者君子之泽也善善而及子孙者春秋之义也葢仪型一方必有善士上之人固当超越故常不间存殁庶足以昭劝惩而敦礼敎臣备员江南西路延见父老询问人物皆言江右夙号多士率为显人独豫章裘万顷髙安幸元龙皆乡之师友不幸以厄穷终其身莫有为之言者恭惟皇帝陛下励精改纪正气日伸当世老成博雅之彦收召无遗而此二人者存不及见天日之清明殁不获沾雨露之膏泽为善而不报识者惧之臣既忝外台耳目敢不以闻伏见赠通直郎裘万顷清名厚徳矜式士林博学髙文源流贤派方嘉定时大臣徳政万顷虽防收召遇除官则辞之既辞掌故又辞司直乃乞添差帅属而去不知者谓为亲老也乃其自度枘凿又不欲近名耳秩满不调退归西山衡门之下既老且病犹日孜孜以治心养气为躬行纲要以忠信孝悌敎其乡党子弟诸司曹彦约等继为乞差遣于朝仅还幕府一月而殁盖近世以老选调如万顷者极少而万顷不悔也故朝章郎幸元龙英辞伟论万字立成直气雄才一毫不屈分敎随州先臣喜其刚正奏举改秩自是宰邑倅州声满江汉轻财急义以儒知兵屡奏书天阙指陈时政忠义激发皆所难言当路恶其论髙志广亟闻于朝遂令致仕时年方五十有八襆被而归日与其徒穷经讲学防墨不入帝城大臣讽令陈乞屹不为动盖元龙去才九阅月而路门亲政贤路彚征矣照得万顷尝缀朝列有子四上礼部尚为布衣元龙既登员外郎有子亦与漕荐然以义方所渐不肯自行陈理一则无泽而厄于天一则泽可及而困于人此江右有识之士尚父论世而每为之慨叹也岂所以扶頽风而起人心哉臣愚欲望圣慈深考春秋之义追怀君子之泽除万顷已防赠官外特与其子从龙补受文资将元龙改正致仕放行合得恩泽俾其子应鉴承受仍与元龙追理生前磨勘酌赏庆典恩例优加赠防庶使贤者之后不絶于禄仕公议之屈获伸于明时其于治化实非小补须至奏闻者
　　知贑州到任谢表　　　　　　　文天祥
　　九重选牧锡类天寛千里承流奉亲地近昉共侯度丕戴王休伏念臣某才本空疎分安孤苦身逢盛代夙自厉于丹心家有重亲晚相依于白髪顷叨汉传往即楚封何敬非刑粗殚审克不遑将母私切怀归当恳恳以陈情冀髙髙之从欲遄防异渥特畀近麾继颁防以趋征已鞠躬而祗上禄及一门之微贱恩同大造之生成兹葢伏遇皇帝陛下以尧舜之资行曽闵之道嗣宁王之大厯毖我成功奉太后之万年与天齐寿遂使忝求刍之寄亦获供啜菽之欢臣敢不老老及人亲亲为政由家达国期兴逊以兴仁以子移臣寓为忠于为孝元
　　进龙虎山志表　　　　　　【道士】呉全节
　　臣全节言皇庆二年三月辛巳臣全节诣集贤院言信州路龙虎山前奉敕重作太上清正一万夀宫成有防以其图来上臣全节谨以封上山图请具録为志太保臣曲出集贤院大学士臣邦宁以闻敇翰林院侍讲学士臣明善编述龙虎山志志成以授臣全节者臣全节窃惟兹山邈在江右实神明之都宅人物之奥区道徳之家发迹自汉以世相授承流至今然而传闻异辞纪载无法虽有名胜隠郁弗宣风气之宜理若有待臣全节诚惶诚恐稽首顿首皇帝陛下有相之道无为而成曰清浄以临民本之为敎自祖宗继承之际葢上下四十余年嗣天师臣与材子弟父兄传绪者三世大宗师臣留孙出入禁闼近承恩者四朝施及微臣嗣陪秘祝香火华之盛衣冠章绶之荣推恩上及其私亲锡命旁加于子弟其为荣宠可谓至矣而圣眷深重欲其传逺与山无穷乃因图上于新宫爰俾更修于别乘词臣涉笔方册成书云汉昭囘衣被草木雷风鼓舞发挥山川垂之乆长信在金石夫周官职方之载泛及于方隅汉家封禅之书徒详于祠祷未若斯志专而不诬臣全节感激遭逢誓言报称幸一经于皇览得藏副于名山益振风少禆至治其龙虎山志三卷谨缮写成四册随表上进臣黩犯宸严无任惶惧激切屛营之至明
　　谢特恩赐建忠礼书院琼恩堂寳泽楼表
　　夏　言
