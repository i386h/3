<!-- { "loadSidebar": true } -->
　　刘思敬济南歴城人至元十七年授江西行省叅知政事治吉赣盗民赖以安卒諡忠肃【同上】
　　叶仙鼎辉和尔人幼事世祖于潜藩従征吐蕃云南至元二十四年迁云南行省平章政事寻改江西行省平章政事巨盗钟明亮积年为害仙鼎讨擒之成宗即位召还赐玉带改陕西卒諡敏忠【同上】
　　按安志作叶仙鼐讹
　　防古台防古达勒达氏至元二十七年以江西平章敖拉齐不称职特命为丞相兼枢宻院事出镇江西谨约束锄强暴尊卑殊服军民安业威徳并着在官四十日卒【同上】
　　贝降北庭人至元二十七年迁江西行省都镇抚适猺獠扰边贝降従丞相防古台讨定之母徐氏卒帝特命以酒十罂官给传致墓所以备奠礼初徐氏盛年守节教子甚严贝降贵事上于朝旌其门及老见拜降歴官有声喜曰有子如是吾死瞑目矣贝降居丧尽礼卒赠资政大夫谥贞惠【同上】
　　张略字仲杰定兴人至元十六年迁江西宣慰使防饶州盗起犯都昌略以为饶虽属江东与南康止隔一湖此冦不灭则吾境必有相煽而起者乃使人直捣其巢穴生缚贼酋磔于市余党溃散下令曰不操兵者皆为平民余无所问顷之以疾归亳卒諡忠毅【同上】
　　史弼字君佐一名塔尔珲蠡州博野人膂力絶人能挽强弓従丞相巴延南征论弼功第一鄂州平至大孤山风大作巴延命弼祷于大孤山神风立止至元十七年南康都昌盗起弼往讨诛其亲党数十人胁従者宥之江州宣课司税及民米米商避去民皆闭门罢市弼立罢之元贞元年拜荣禄大夫江西等处行中书省右丞三年陞平章事封鄂国公【同上】
　　李世安字彦豪西夏人至元间佥江西行尚书省事时信丰寇起冒大雨夜行五十里黎明抵贼所出其不意捕斩之以功陞行省叅知政事悉平寇党一十七寨南丰广昌贼继起世安首散民丁归农遣官军出屯令居民入城宁家厚抚其复业者移檄谕贼以祸福越三日贼悉输纳其旂鼓兵仗世安乃集其众诛首恶者六人余悉资遣之后进行省平章政事【林志】
　　管如徳黄州黄陂县人为江州都统制入觐世祖授以强弓二如徳以左手兼握右手悉引满之尝従猎遇大沟马不可越如徳即解衣浮渡帝壮之至元二十四年迁江西行省叅知政事破豪猾去奸吏居民大恱是时贑汀二州盗起如徳指挥诸将讨平之其胁从者多所全宥二十六年迁江西行尚书省左丞时钟明亮以循州叛命如徳统四省兵讨之如徳遣使谕以祸福贼感其诚信即诣贑州石城县降平章敖拉齐欲杀之如徳闻之曰皇元仁厚未甞杀降明亮叛人何足惜所重者信不可失耳卒于军赠江西行省左丞諡武襄【元史】
　　许楫字公度太原忻州人年十五以儒生中词赋选又举孝廉至京师丞相安图左丞许衡深器重之累官江西道提刑按察副使行省命招讨郭昂讨叛贼兵士俘掠甚众楫询究得良民六百口遣还乡里寻授中议大夫徽州总管【同上】
　　郭贯字安道保定人以才行见推为南康路经歴擢广西道提刑按察司判官至元三十五年为江西道肃政防访司赈恤饥民有恵政入为御史台都事【同上】
　　董士选字舜卿成宗时拜江西行省左丞贑州盗刘六十伪立名号聚众至万余朝廷遣兵讨之主将观望退缩士选请自往众欣然托之即日就道不求益兵但率掾史李霆镇元明善二人持文书以去众莫测其所为至贑境捕官吏害民者治之进至兴国县去贼巢不百里命择将校分兵守地待命察知激乱之人悉寘于法复诛奸民之为囊槖者于是民争出请自効不数日遂擒贼魁余众归农军中获贼所为文书旁近郡县富人姓名具在霆镇明善请焚之民心益安遣使以事平报但请黜吏数人而已不言破贼事廷议深叹其知体而不伐拜江南行御史台中丞士选在江西以属掾元明善为宾友又得吴澄而师之延虞汲于家塾迁南行台又招汲子集范梈等与俱皆以文学大显于时故世称求贤荐士必以董氏为首每一之官必卖田庐为行赀故老而益贫子孙不异布衣之士仕者往往称防吏云【同上】
　　按吴草庐董忠宣神道碑云公去贑民数万遮道拜送曰父母生我于有生之初令公生我于既死之后我无报徳惟天能报公也遂立生祠祀公焉
　　敬俨字威卿易水人累官户部尚书皇庆二年拜江西等处行中书省叅知政事旧俗民有争往往越诉于省吏得并缘为奸利讼以故繁俨下令非有司不得侵民讼事遂简诏设科举俨荐临川吴澄金陵杨刚中为考试官得人为多累官中书平章政事卒封鲁国公諡文忠【同上】
　　岳柱字止所泰定四年授江西等处行中书省叅知政事至顺二年除江西省平章政事时有诬告富民负永宁王官帑银八百余锭者中书遣使诸路征之使至江西岳柱曰事渉诬罔不可奉命僚佐重违宰臣意岳柱曰民惟邦本伤本以敛怨亦非宰相福也令使者以此意复命时丞相闻其言命刑部诘治得诬妄状罪诬告者若干人帝嘉之赐币帛及上尊酒【同上】
　　纳琳以名臣子用荐入备宿卫天歴二年为江西廉访使南昌嵗饥江西行省难于发粟纳琳曰朝廷如不允当以家赀偿之乃出粟以赈民全活甚众平章政事把失忽都贪縦不法纳琳劾罢之【同上】
　　按林志安志作髙纳琳白志据史改正
　　李彦古云中人至元三年为江西佥宪分司巡访吉贑南安揽辔未至先声肃然如范孟博既歴三郡冰檗自持如杨伯起歌颂载道时上犹邑民皆病疟民梦有疠鬼相戒曰李公来吾属当去矣病遂安未几除江南行御史台【刘桂隠集】
　　王艮字止善诸暨人为江西行省左右司员外郎安福小吏诬民诡寄欺隠田租九十余石初止数家前后株连至千家行省遣官按之吏伏虚诳而有司复勒其民报合征粮六百余石宪司授诏条革去终莫能止艮到官首言是州之粮比元经理已增一千一百余石岂复有欺隠诡寄者乎准宪司所拟可也行省用艮言悉蠲之【元史】
　　许有壬字可用汤隂人累官至廉访使至治二年转江南行台监察御史行部江西防防访使苗好谦监焚香钞检视钞者日至百余人好谦恐其有弊痛鞭之人畏罪率剔真为伪管库吏榜掠无全肤迄莫能偿有壬覆视之率真物也遂释之凡势宦豪民人畏之如虎狼者有壬悉擒治以法部内肃然召拜监察御史官至集贤大学士卒諡文忠【同上】
　　实哩雅克图萨江西行省理问江西于诸省号多狱讼朝廷遣省台行郡邑疏决囚禁图萨在行龙兴民与族兄弟及养子饮博有不胜者首之有司坐以羣博之法图萨以家人自首当免释之髙安民有盗叔器物者父首实有司论以盗图萨以亲属相为盗得免瑞州民兄弟治圃兄腹痛遽殁母见爪甲青黒疑其妇与里人私毒之闻县执讯诬服六年每録问輙反异其词上髙尹详谳得自食菰子中毒死状图萨论而平之人称神明【林志】
　　元明善字复初大名清河人董士选为江西左丞辟为省掾従士选讨贑州贼擒贼三百人明善议缓诖误得全活者百三十人一日将佐白宜多戮俘以张军声明善固争既又得贼所书贑吉民丁十万于籍者有司喜欲滋蔓为利明善请火其籍以灭迹二郡遂安累官礼部尚书卒于位諡文敏【元史】
　　田赟济宁人为肃政廉访司属官之长叅贰得清江范梈志合徳同以苦澹自持清白自励于是江西之宪职大振至治三年过洪以所见征所闻尤信【吴草庐集】
　　防古岱之在江省每视学命士人坐讲而立聴又出钞帛酒米命士人羣试刘防孟命题出周南赋韵脚云言化之自北而南也闻韶赋韵脚云不图为乐之至于斯也后卒官防孟作祭文十六字云公来何暮公逝何速呜呼哀哉江西无福【癸辛杂识】
　　桑节字吉甫河西人至正间汝颍妖贼起桑节入见具陈贼本末帝大喜时宰不恱奏为江西行省平章政事诏令守江州时江州已陷贼据池阳太平官军止有三百人贼号百万众皆欲走桑节曰畏贼而逃非勇也坐而待攻非智也汝等皆有妻子财物縦逃其可免乎乃贷富人钱募兵一日得三千具舟楫直趋铜陵克之又破贼白马湾擒其渠魁夺船六百艘军声大振又大破贼于清水湾进复湖口县克江州留兵守之命王惟恭栅小孤山而桑节自据鄱阳口据江湖要冲以图恢复时湖广已陷江西被围日久无援士卒咸困或请他图桑节曰吾奉命守江西必死于此众莫敢复言有顷贼乗大船四集来攻我军桑节従子拜布哈与亲兵数十人死之桑节坚坐不动贼发矢射桑节乃昬仆贼素闻桑节名不忍害舁置宻室中至旦乃苏贼罗拜争馈以食桑节斥之遂不复食凡七日而絶年五十七【元史】
　　道通髙昌人以世胄入官至正十一年诏以平章政事行省江西是年贼起蕲黄左右司郎中布延布哈曰今贼势冲突城中无备万一失守奈何有章巴延左丞者致仕居抚州其人熟知军务宜礼请之道通従其言使署本省左丞事専任调遣军旅设御敌计甚悉明年二月湖广陷布延布哈将兵至石头渡遇贼战败遂议分门各守以御敌三月贼众来围城道通素恤民能任人人多为之用城围凡两月而民无离志道通宻召死士数千人面涂以青额抹黄布衣黄衣为前锋又别选精锐数千为中军而募助阵者殿后夜半开门兵伏栅下黎明钲鼓大震奋击尽平之以功加大司徒开府仍赐龙衣御酒嵗大旱公私匮乏道通移咨江浙行省借米数十万石盐数十万引凡军民约三日人籴官米一斗入緍钞二贯又三日买官盐十斤入昬钞二贯民皆便之安堵如故十八年陈友谅复攻江西道通退保抚州路欲集诸县义兵以图克复而势已不可为因叹曰吾为元朝大臣城陷不守复何面目见人乎遂死之事闻赐諡忠烈【同上】
　　伊勒哲伯西夏人性刚正动有礼法累官知枢密院事至正十二年移江西行省左丞于时妖寇由蕲黄陷饶州饶之属邑安仁与龙兴相接境其民皆相挺为乱伊勒哲伯道出安仁因驻兵招之来者厚加赏赉余干久为盗区亦闻风顺服先是道通以宽容为政伊勒哲伯既至风采一新威声大振所在羣盗咸谋归欵十四年八月以疾卒于官所部为之丧气追封齐王諡忠献【同上】
　　廉惠山哈雅字公亮至治进士至正间累官江西行省右丞时所郡县多陷于贼乃与平章道通协谋守御除本道防访使【同上】
　　沁布阿咱尔字子仁髙昌人至正十六年拜江西行省叅政分省于贑十八年江西下流诸郡皆为陈友谅所据乃与总管噶海齐戮力同守友谅遣其将幸文才率兵围贑使人胁之降沁布阿咱尔斩其使日擐甲登城拒之力战凡四月兵少食尽义兵万户马哈沙欲举城降贼沁布阿咱尔不従遂自刭事闻朝廷赠諡曰敬哀【同上】
　　王英字邦杰益都人性刚果有大节膂力絶人善用双刀人号之曰刀王元统元年授懐逺大将军顺帝至元间寇起潮漳等州诏令江西右丞雅克特穆尔讨之方贼起时英已致仕平章巴咱尔谓僚佐曰是非刀王不可迎致之英曰国家有事吾虽老其可坐视乎据鞍横槊精神飞动驰赴焉及贼平英功居多【同上】
