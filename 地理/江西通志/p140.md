<!-- { "loadSidebar": true } -->
　　韦粲传云帝召还为散骑常侍至庐陵闻侯景作逆便简阅部下倍道赴援至豫章就内史刘孝仪谋之孝仪曰必如此当有勑安可轻信单使妄相惊动时孝仪置酒粲怒以杯抵地曰贼已渡江便逼宫阙水陆阻断何暇有报假令无勑岂得自安韦粲今日何情饮酒即驰马出防江州刺史当阳公大心遣使要粲粲乃分麾下配第八弟助第九弟警为前军粲驰见大心曰上游藩镇江州去都最近殿下情计实宜在先但中流任重当须应接不可阙镇今宜张军声势移镇湓城遣偏将赐随于事便足大心然之遣中兵桺昕帅兵二千随粲粲留家累于江州以轻舸就路粲外弟司州刺史桺仲礼亦帅歩骑万余人至横江粲即送粮仗给之幷散私金帛以赏其战士先是鄱阳王范亦自合肥遣西豫州刺史裴之髙与其世子嗣帅江西之众赴都屯于张公洲待上流诸军至是之髙遣船渡仲礼与粲合军【明年粲及侯景战败死之】
　　三年【己巳五月梁主衍殂】冬十月梁豫章内史庄铁叛袭江州败走【通鉴纲目】
　　豫章书云初歴阳太守庄铁帅众归寻阳王大心大心以为豫章内史铁至郡即叛推观寜侯为主永范之弟也铁引兵袭寻阳大心遣其将徐嗣徽逆击破之铁走建昌光逺将军韦约邀击之铁失其母弟妻子单骑还南昌
　　简文帝大寳元年【庚午】春正月梁始兴太守陈霸先进军南康邵陵王纶自鄱阳进至九江引兵西上假黄钺都督承制夏四月湘东王绎移檄讨侯景五月侯瑱杀庄铁据豫章六月髙州刺史李迁仕反冯寳妻洗氏讨败之迁仕走保寜都秋七月侯景陷江州及豫章冬十月侯景杀南康王防理【同上】
　　豫章书云陈霸先发始兴至大庾岭蔡路养【南康土豪】将二万人军南埜以拒之路养妻侄萧摩诃年十三单骑出战无敢当者杜僧明马被伤霸先救之授以所乘马僧明上马复战众军因而乘之路养大败脱身走霸先进军南康湘东王绎承制授霸先明威将军交州刺史六月刺史李迁仕据大臯口遣使召髙凉太守冯寳妻洗氏曰刺史被召援台乃称有疾铸兵聚众而后召君此必欲质君以发君之兵也愿且无往以观其变数日迁仕果反遣主帅杜平卤将兵入灨石城鱼梁以逼南康霸先使周文育击之洗氏谓寳曰平卤与官军相拒势未得还迁仕在州无能为也君若自往必有战鬭宜遣使卑辞厚礼告之曰身未敢出欲遣妇参彼必喜而无备我将千余人歩担杂物唱言输赕得至栅下破之必矣寳从之迁仕果不设备洗氏袭击大破之迁仕走保宁都文育亦击走平卤据其城洗氏与霸先会于灨石还谓寳曰陈都督非常人也甚得众心必能平贼君宜厚资之
　　南史侯瑱传云瑱随范徙镇湓城俄而范及嗣皆卒瑱领其众依豫章太守庄铁铁疑之瑱惧不自安诈引铁谋事因刃之据豫章后降于侯景将于庆寻阳王大心传云侯景将任约略地至湓城大心遣司马韦质拒战败绩时帐下犹有勇士千余人咸说曰既无粮储难以守固若轻骑往建州以图后举防之上也其母陈淑容不从大心乃止遂与约和二年见害
　　黄法传云陈武帝将逾岭入援建邺李迁仕作梗中途武帝命周文育屯西昌法遣兵助文育时法出顿新淦县景遣行台于庆来袭法败之
　　二年【辛未】春二月陈霸先讨李迁仕杀之秋七月于庆自鄱阳迁豫章侯瑱拒之走江州王僧辩克湓城江州刺史陈霸先引兵会之八月侯景废梁主纲立豫章王栜【同上】
　　杜僧明传云李迁仕与宁都人刘孝尚并力将袭南康陈武帝令僧明与周文育等拒之相持连战百余日卒擒迁仕送武帝及帝下南康留僧明顿西昌督安成庐陵二郡军事
　　豫章书云二年正月新吴余孝顷举兵拒侯景【新吴县属豫章隋省入南昌县】景遣于庆攻之不克六月孝顷遣兄子僧重将兵救鄱阳于庆走还豫章复走江州据郭默城王僧辩乘胜下湓城陈霸先帅所部三万人将会之屯于巴邱【属庐陵郡】西军乏食霸先有粮五十万石分三十万石以资之八月僧辩前军袭于庆庆弃郭默城走范希荣亦弃寻阳走湘东王绎命僧辩顿寻阳以待诸军之集
　　元帝承圣元年【壬申是年十一月方即位改元】春正月湘东王绎遣王僧辩等东击侯景【同上】
　　豫章书二月僧辩诸军发寻阳舳舻数百里陈霸先帅甲士三万舟舰二千自江南出湓口会僧辩于白茅湾筑坛歃血共读盟文流涕慷慨三月僧辩等平侯景【景于四月伏诛】
　　三年【甲戍十月元帝降魏被害】冬十一月王僧辩陈霸先等共奉江州刺史晋安王方智为太宰承制【豫章书】
　　敬帝绍泰元年【乙亥是年十月方改元】春二月晋安王自寻阳入建康即梁王位【同上】
　　永平元年【丙子】春正月梁遣兵击侯瑱于湓城秋七月瑱诣阙归罪冬十二月以周迪为临川内史【通鉴纲目】侯瑱传云陈武帝诛王僧辩僧愔隂欲图瑱而夺其军瑱知之尽收僧愔徒党僧愔奔齐是时瑱据中流甚强又以本事僧辩虽外示臣节未肯入朝初余孝顷为豫章太守及瑱镇豫章乃于新吴县别立城栅与瑱相拒瑱留军人妻子于豫章令从弟奫知后事悉众以攻孝顷自夏迄冬弗能尅奫与其部下侯方儿不协方儿下攻奫掠瑱军府妓妾金玉归于武帝瑱既失根本归豫章豫章人拒之乃趋湓城就其将焦僧度僧度劝瑱投齐瑱以武帝有大量必能容已乃诣阙请罪武帝复其爵位
　　熊昙朗传云侯方儿之反瑱巴山太守熊昙朗为谋主瑱败昙朗获瑱马仗子女甚多
　　周迪传云侯景之乱迪宗人周续起兵临川梁始兴王萧毅以郡让续迪召募乡人从之毎战勇冠诸军渠帅等杀续推为主绍泰二年【即太平元年】领临川内史黄法传云太平元年割江西四郡【临川安成豫章巴山】置髙州以法为刺史镇巴山后萧勃欧阳頠来攻法破之
　　二年【丁丑】春二月梁萧勃起兵广州次于南康丞相陈霸先使周文育击勃获其将欧阳頠傅泰勃为其下所杀【同上】
　　周文育传云萧勃将举兵逾岭诏文育督众军讨之时新吴洞主余孝顷举兵应勃遣其弟孝劢守郡城自出豫章据石头勃使其子孜将兵与孝顷相会又遣别将欧阳頠顿军苦竹滩傅泰据蹠口城【在南康郡之北】以拒官军官军船少孝顷有舴艋三百艘舰百余乘在上牢文育遣军主焦僧度袭之悉取而归仍于豫章立栅官军食尽欲还文育不许使人遗周迪书约为兄弟迪甚喜许馈以粮文育分遣老小乘故船舫沿流俱下烧豫章所立栅伪遁孝顷望之大喜因不设备文育由间道信宿逹芊韶筑城飨士贼徒大骇欧阳頠乃退入泥溪作城自守文育遣严威将军周铁虎与长史陆山才袭頠擒之盛陈兵甲与頠乘舟而宴以巡傅泰城下因攻泰尅之萧勃在南康闻之众皆股栗其将谭世逺斩勃欲降为人所害世逺军主夏侯明彻持勃首以降萧孜余孝顷犹据石头武帝遣侯安都助文育攻之孜降孝顷退走新吴
　　陈
　　武帝永定元年【即太平二年十月始受禅改元】冬十月梁王琳及陈人战败之获其将周文育侯安都遂克江州【同上】王琳传云琳将张平宅乘一舰毎将战胜舰则有声如野猪故琳战舰千数以野猪为名武帝遣将侯安都周文育等讨琳仍受梁禅安都叹曰我其败乎师无名矣逆战禽安都文育其余无所漏惟以周铁虎一人背恩斩之
　　二年【戊寅】春正月梁王琳伐陈次于白水夏五月琳伐临川不克秋八月侯安都周文育自湓城逃归【同上】琳传云带甲十万练兵于白水浦【属湓城】琳廵军而言曰可以为勤王之师矣温太真何人哉南江渠帅熊昙朗周迪怀贰琳遣李孝欣樊猛与余孝顷同讨之三将军败并为迪所囚安都文育等逃还建邺豫章书云新吴洞主余孝顷遣沙门道林说琳曰周迪黄法皆依附金陵大军若下必为后患不如先定南川孝顷请席卷所部以从下吏琳乃遣轻车将军樊猛平南将军李孝钦平东将军刘广德将兵八千赴之使孝顷緫督三将屯于临川故郡征兵粮于迪以观其所为五月孝顷等屯二万军于工塘连八城以逼迪迪惧请和并送兵粮猛等欲受盟而还孝顷贪其利不许树栅围之由是不协髙州刺史黄法宁州刺史周敷合兵救迪敷自临川故郡断江口分兵攻孝顷别城猛等不救而没刘广德乘流先下故获全孝顷等皆弃舟引兵歩走迪追击尽擒之送孝顷及孝钦于建康归樊猛于王琳孝顷之弟孝劢及子公飏犹据旧栅不下诏周文育都督众军出豫章讨之
　　三年【己夘】夏五月北江州刺史熊昙朗杀都督周文育举兵反王琳遣其将常众爱曹庆率兵援余孝劢六月仪同侯安都败众爱等于左里获琳从弟袭主帅羊等众爱遁走庐山人斩之传首建邺【武帝纪】纲目云王琳遣将曹庆攻周迪败之文育退据金口昙朗因其失利杀文育而并其众周敷击破之昙朗单骑奔巴山十一月琳闻陈髙祖殂奉梁主庄出屯濡须口攻大雷陈遣侯瑱侯安都及徐度将兵御之吴明彻夜袭湓城琳遣任忠击明彻大破之引兵东下【明年琳败绩与梁主庄皆奔齐】
　　文帝天嘉元年【庚辰】春二月遣太尉侯瑱镇湓城三月江州刺史周迪平南中斩贼帅熊昙朗传首建邺秋九月周将独孤盛领水军趣巴湘与贺若敦水陆俱进太尉侯瑱自寻阳御之【文帝纪】
　　三年【壬午】春二月江州刺史周迪举兵应留异三月以安右将军吴明彻为安南将军江州刺史督众军南讨秋九月周迪请降【同上】
　　纲目云初陈主征迪出镇湓城不至豫州太守周敷独先入朝进号安西将军给鼔吹女妓金帛还豫章迪不平隂与留异相结遣兵袭敷敷与战破之闽州刺史陈寳应亦隂与异合乃以吴明彻为江州刺史督黄法周敷共讨周迪
　　四年【癸未】春正月周迪走投陈寳应纳之秋九月迪复冦临川诏防军将军章昭逹讨平之【同上】
　　纲目云周迪众溃奔晋安复越东兴岭【在临川郡南城县界】为寇防军章昭逹将兵讨破之迪潜窜山谷民相与匿之虽加诛戮无肯言者
　　五年【甲申】冬十月周迪诱陈南豫州刺史周敷杀之【通鉴纲目】豫章书云周迪复出东兴钱肃降吴州刺史陈详兵大败迪众复振南豫州刺史周敷帅所部击之至定州与迪对垒迪绐敷曰吾昔与弟戮力同心岂规相害今愿伏罪还朝因弟披露心腑先乞挺身共盟敷许之方登坛为迪所杀
　　六年【乙酉】秋七月临川太守骆牙斩周迪传首建邺【文帝纪】豫章书云遣都督程灵洗自鄱阳别道击周迪破之迪与麾下十余人窜山谷中后遣人潜出临川市鱼鲑临川太守骆牙执之令取迪自効因使腹心勇士随之入山其人诱迪出猎勇士伏道斩之
　　按陈书骆牙本传牙以晋陵太守迁冠军将军临川内史非太守也
　　宣帝太建正年【癸巳】冬十二月诏熊昙朗周迪等及王琳首并还亲属以广宥【宣帝纪】
　　后主至德二年【甲辰】冬十一月使南平王嶷镇江州【南史】祯明三年【己酉】隋师济江宜黄侯慧纪率将士三万人船舰千余沿江而下欲趣台城遣南康太守吕肃将兵援巫峡以五条铁锁横江肃竭其私财以充军用【陈书列传】
　　隋
　　文帝开皇九年【己酉】春正月灭陈获其主叔寳【通鉴纲目】隋书王世积传云平陈之役以舟师自蕲水趣九江晋王已平丹杨世积移书告谕陈江州司马黄偲弃城遁世积至豫章太守徐璒庐陵太守萧亷寻阳太守陆仲容巴山太守王诵安成太守王瓘鄱阳临川守将并诣世积降
