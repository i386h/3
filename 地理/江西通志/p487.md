<!-- { "loadSidebar": true } -->
　　许大逊仆也本干姓与妻市米于西岭闻逊将飞升奔驰而归仓黄覆其车遗米于地米皆复生人名其鎭为生米鎭逊以许未应得仙乃授以地仙之术夫妻俱隐西山【安志】
　　文斤南昌人号超然子晋咸安中为高平令遇异人授以丹诀弃官归宁康二年仙去【同上】
　　刘道成新吴人仕晋为陈州刺史乞归居县西文明坊修黄老之术皈依大罗眞符永嘉二年合宅冲举梁武帝即其故址创昭徳观【名胜志】
　　刘懿眞晋女冠也至东晋已五六百岁尝东游谌母岭建坛葛阳山之麓后白日冲举今靖安县有刘仙观【安志】
　　万振字长生南昌人齐梁间尝以符咒治祟疾隋文帝赐号天师诏洪崖山为观以居之唐时渔者得青石长七尺扣之有声郡以献于朝碎之得二劒镡上刻振姓名高祖叹异召见曜日殿龙朔初尸解啓棺惟一劒一杖诏以铜函葬劒杖于西山天寳洞之侧【同上】
　　瞿夫人洪州黄元仙妻也隋末元仙弃官遂同隐罗山贫甚为人佣织以养其姑如此者十年一日忽谓元仙曰昨闻帝命当与汝别俄顷化为青气数丈腾空而去【同上】
　　陶安公新吴人混迹为陶师尝冶铁炉烟成紫盖有朱雀集而鸣曰安公安公道与天通七月七日迎汝以赤龙及期龙至安公跨而去二女修其术亦得仙天寳中名其居为陶仙观
　　唐
　　吴彩鸾猛女也唐太和末书生文箫寓紫极宫一日游西山与彩鸾相遇因约俱归箫贫不自给鸾写孙愐唐韵日得一部鬻可五缗金尽复写如是者十载稍为人知乃潜往新吴越王山各跨一虎陟峰峦而去【豫章书】文箫与彩鸾相遇于游帷观鸾歌曰若能求伴上仙坛应得文箫驾彩鸾自有绣襦并甲帐琼台不怕五更寒箫乃随至顶忽有仙童持天判至曰彩鸾以私欲泄天机谪为民妻一纪乃同归钟陵【云仙杂记】
　　张氲晋州人号洪崖子隐姑射洞中元宗召见于湛露殿问曰先生善啸可得闻乎即应声而发声若鸾凤拜官不受还山絶粒服气洪州大疫有狂道士卖药得者即愈元宗曰必氲也三召不赴天寳末忽大雾尸解张说有洪崖子张氲传一卷【名胜志】
　　李元基武徳初隐建昌葛山【今属靖安县】以符药救人探虎骨针鹊影活鱼鳖甚众夜露宿野草中代宗末插松柏满身飞去后有人采药葛山见元基跨青鹿行若飞莫知所之【安志】
　　胡慧超遇日月二君授以净明忠孝之道唐初隐西山洪井偶过城隅见有举家悲泣者问之曰庙神岁择女为配吾女明日当行是以悲尔慧超即驱风雷焚击妖庙并燎秦时巨樟即其地创信果观元宗闻而召见作诗送之还山后化去諡曰洞眞祀之元妙观【同上】
　　刘玉字颐眞随父徙居洪州遇胡洞眞张洪崖授以秘术许旌阳亲降其家授以中黄大道八极眞诠五十二岁化去三年啓窆视之为空函人称为刘玉眞【同上】
　　黄元吉字希文丰城人年十二师玉隆宫王月航授以旌阳清净之道后遇刘玉眞尽得其教人称中黄先生一日语陈天和曰今夜子时吾还玉眞之虚矣明日用火净吾骨有风自南来者吾报汝也已而果然【同上】
　　施肩吾字希圣分水人读书五行俱下太和中举进士后隐于洪州西山尝作净居寺碑及三柱铭又集西山会眞记五卷取五行正体之数毎卷五篇应一气纯阳之义自为序尝有诗云若数西山得道者连余便是十三人【高安县志】
　　徐慧字子奇丰城人家于庐陵幼师中黄次参蓝眞人究元旨赐号净明配道格神昭效法师尝自赞曰生前我即汝死后汝即我于是二中间谁会识眞我五月望日将化云臭皮袋撇了无罣碍烈焰火炉中明月清风外掷笔端坐而逝鼻流玉筯尺余【安志】
　　钱朗字内光南昌人读书西山以五经登科文宗时为南安副都防迁光禄卿寻隐庐山得补脑还元之法后吴越王钱镠迎至临安师事之久之还简寂观云孙数人各以明经为县宰首已皓白一日语家人曰上清召我俄而气絶举棺尸解去盖百七十岁云【同上】
　　伊用昌唐末被羽褐往来江右纵酒狂逸皆称为伊风子妻年少而有殊色善音律女红用昌作望江南词夫妇倡和而歌夜宿古寺废庙天祐间至南城夫妇食牛肉俱死鎭将丁某为藳葬路旁一年后丁某将抵钟陵于北市棚下见之登旗亭共饮丁大醉睡去风子题壁云此生生在此生前何事从元不复元已在淮南鸡犬后而今便到玉皇前题毕夫妇连臂高唱出城渡江至游帷观又题眞君殿后七言律诗一首其尾自衔云定亿兆万恒沙军国主南方赤龙神王自后不复见【豫章书】
　　陈师不知何许人衣服蓝缕至豫章寓梅氏待之甚厚一日忽曰吾明日当设斋求新盌二十事及匕筯君亦宜来会可于天寳洞前访陈师也梅与之持盌渡江而去梅如约至洞前忽得一小径甚明净寻之见一院有青童应门入见衣冠华楚延之坐食至乃熟蒸一婴儿梅惧不食良久又进一蒸犬子亦不食道士叹息命取昨所得盌还之视之乃金盌也谓梅曰子善人然不得仙千岁人参枸杞皆不肯食分也谢而遣归【安志】
　　宋
　　周贯号木雁子裋褐不完乞钱即沈醉尝着华阳三编秘袖之人欲访其道辄侵以恶语宋熙宁初在洪州石头有张生见之邀酒食醉卧中夜闻车马声起视之贯死矣四体柔紫如生平及张归其弟迎语之曰周生过我云今往双岭矣【同上】
　　王迪熙宁中人为洪州司理民有争讼枉直立辨台司表其政方召用即挂冠隐西山缑岭跨鹤歴诸峰峦而去刘纯父送以诗云髪如抹漆右将军脱却青衫作隐沦世上更无羁绁事壶中却有自由身鼎烹玉兔山前药花看金鼇背上春莫怪少年能决裂蓝田夫妇总全眞世以姓同子乔而跨鹤又同因以洛中缑山名西山鹤岭【寒夜録】
　　傅得一铁柱宫道士儿时入山遇奕者啖以果后往来新淦踪迹狂诡尝深夜卧深雪中鼻息如雷皆称为傅顚朱晦翁赠以诗曰到处逢人说傅顚相看如是几生前直移北斗倾天汉去作龙宫第二仙又大书其居曰云庵淳熙初召对徳夀内殿赐号灵寳大师【安志】
　　包眞人遇异人授以至道且嘱曰麻峰洞天汝得道飞升之地也至进贤麻姑观遂居之自称包道者与白玉蟾防龙井上论金丹火符眞人贻以诗有待吾了却人间事然后相从面紫罗之句尝照水以泥塑像谓观主曰类我否曰然岁旱命羣儿迎取龙泉水浥之雨沛至一夕观中异香袭人天乐作观主惊异起视眞人已腾云而去后遇旱迎眞人像以龙井水浥之即雨【府志】
　　章自然武宁人景定三年居太平山用丹药济人尸解后绕身异香三日不息封广惠眞人祀其肉身于太平宫【同上】
　　杨介如字固卿丰城人开禧间道士住清江相堂观有诸文士集观中唱酬介如蓬垢侧坐句至朗吟曰酒量春吞海诗肩夜耸山坐皆惊服后入閤皁山卒着隐居诗集【同上】
　　郎中臧论道知洪州日有老兵为园子能致非时果菜异而问之言得于市使他人求之终不得察之惟孑身卧草舍往往夜定有语笑声及迫近则又寂然论道毎从容抚接久之老兵告曰今夜三鼔漏中半公能独步至圃中当有一言相授苟少差违则成虚矣论道是夕不寐夜分具袍笏将出其妻不测而彊制之漏向尽亟趋草舍老兵已死使人瘗之尸如轻泡论道叹恨弥日【能改斋漫録】
　　元
　　桂心渊抚州人为紫极宫道士醉便卧地号桂风子虞集察其有异礼遇之初宫寮有宴腊会心渊一遇饮啖无算或乗酒骂詈人不能堪遂各自为会心渊幻在各席溷挠众始异之俄而举手谢众跨一虎而去后隐庐山虞集赠以诗云深入庐山里年年不见春风高曾跨虎月落更听猿酒熟邀皆去丹成笑不言屏风第九叠相与浴朝暾【安志】
　　道士邬通微行止无定尝醉吟于道多游豫章或数见其容益壮于前人莫之测一日登市楼饮飞升去【白志】
　　明
　　黄尊师双井人涪翁八世孙弱冠为固始尉患风痹弃官有神师号金花君曰吾能疗汝疾愈当出家诺之乃以帛黏其肤焫灼之七日起入兴国九宫山为道士主钦天瑞庆宫其徒千人明太祖西平江汉迎于鄂渚应对称旨后召至南京设燕飨之及还曽鲁宋濂俱送以诗【静志居诗话】
　　曹徳休从东海青屿山来游江西以符药救人疾有状诉其女为邪物所魅休曰汝居近潭穴汝女为蛟所窥已拘摄精魂在其穴俾投符潭中霹雳忽作少顷浮一物长二丈余以劈裂死凡求药者以江鱼为鲙并美酒飨之病自痊一日语人曰我欲入西山但今年牛疫当甚留我姓名遇疫时书字贴牛角自当无患后果验【府志】
　　万尊师名国枢字环中南昌人游娥眉得卢紫云五雷秘法崇祯壬申三吴大旱枢在嘉善祈雨雨降道流私语何有雨而无雷枢方持符未及焚雷神就其手掣去震雷绕坛雨大沛又治狐魅握掌黙运雷诀须臾羣狐震死钱谦益赠诗云赤日吹唇俄致雨青天撚手旋轰雷
　　国朝
　　张逍遥居西山老虎洞时与虎狎初夜卧倾崖下霜雪覆面盎若春醪之溢久乃结小石屋于古松涧幅巾羽扇静坐其中言人休咎皆验问以金丹不答谈明季事歴歴可听似曾立朝者卒不自言顺治辛丑一夕尸解去【府志】
　　唐
　　法达丰城人专虔诵法华尝礼六祖头不至地祖诃之问蕴习何事曰念法华经祖曰怪汝心中负此一物达因请说经义祖令朗诵至方便品祖曰止此经元来以因缘出世为宗汝当信佛知见只汝自心达曰但得解不劳诵耶祖曰口诵心行即是转经口诵心不行即是被经转因说偈云心迷法华转心悟转法华诵经久不明与义作雠家无念念即正有念念成邪有无俱不计长御白牛车达遂契旨【景徳传灯録】
　　道一汉州什邡人姓马氏故称马祖得法于南岳懐让【让得法于曹溪六祖】自建阳佛迹岭迁临川次至南康龚公山大歴四年开道塲于钟陵开元寺洪州廉使问曰吃酒肉是不吃酒肉是答曰若吃是中丞禄不吃是中丞福厐居士蕴尝参道一曰不与万法为侣者是甚麽人道一曰待汝一口吸尽西江水即向汝道居士大悟遂厠门徒焉贞元四年二月一日沐浴跏趺而逝元和二年赐諡大寂禅师塔曰大庄严之塔【景徳传灯録】懐让参六祖祖曰西天二十七祖波若多罗防汝足下出一马驹踏杀天下人盖指马祖也【释氏稽古録】示寂得舍利藏于靖安县石门山寳峰院【名胜志】
　　懐海福建长乐王氏子丱岁离尘三学该练依马祖与西堂智藏南泉普愿同号入室时三大士化门相角立焉剏立丛林仪轨名曰清规元和九年示寂諡大智禅师塔曰大寳胜轮【传灯録】海阐法于百丈山中称百丈祖师有柳公权书百丈清规四大字【名胜志】
　　亮座主蜀人好讲经论一日至开元寺参马祖祖与之诘辨遂大悟礼谢曰某所讲经论将谓无人及得今被大师一问生平功课消释尽矣遂住西山终身不出【安志】
　　天然初业儒将应举长安遇禅者于逆旅禅者问曰仁者何往曰选官去禅者曰选官何如选佛曰选佛当往何所禅者曰今江西马大师出世是选佛塲也乃直造江西见马祖祖曰南岳石头是汝师也遂抵石头执爨役三年忽一日石头告众曰明日刬佛前庭草及期大众各备锹镢刬草天然独以盆水洗头跪石头前乃为剃落为说戒遂掩耳趋出再谒马祖入僧堂坐圣僧颈祖曰吾子天然即拜马祖谢师赐与法号因名天然也今之僧堂名选佛塲本此夀八十三示寂于邓州丹霞諡智通禅师【稽古録】
