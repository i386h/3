<!-- { "loadSidebar": true } -->
　　三台山在定南县南隔溪三峰横列中一峰特起下有印山县东有文昌山髙出城垣旧建亭曰仰髙乆废明万歴间知县章防复之题曰山髙水清县西三里有西华山
　　白云山在定南县东三十里其髙百仞明隆庆初土人建庵掘地得石题曰白云深处宋淳熙二年勒遂以名山
　　刘□山在定南县东北一百里与广东龙川县接界项山在长宁县东南五十里闽广之交有双峰飞瀑之胜县南五十里有盘龙山上有流泉古松十余中藏梵刹
　　寒地山在长宁县东五十里林木蓊郁纡回二十余里中有村落盛暑夜如深秋故名
　　帽山在长宁县西七十里一名大帽嶂盘亘百余里旧为叶冦巢穴稍南有铃山髙耸秀拔为黄乡羣山之冠
　　官谿山在长宁县北三十里棘箐丛深昔为盗薮至今天雨隂霾甞有鬼物啸呼
　　佛日峰在府城贡水东旧有尘外云端驹岩一憩吸江五亭俱废近复构尘外亭其下为马祖岩相传道一始欲栖此一夕鬼为筑垣叹曰学道不至乃为邪鬼所测因弃去居龚公山
　　了髻峰在府城东南六十里又城南七十里有四防峰东距龙江与崆峒山相对其上方平容数百人旁有小径可跻井源不竭宋元人每避兵于此相近有文秀峰突立平田中髙百余丈城北八十里有南髙峰旧名屼岭踞锦屏山之南髙可十仞
　　秦娥峰在兴国县西四十里旧传唐时秦娥自楚来防得道能兴雷雨一曰古孝女也土人祠之山腰为君子岭
　　白茅峰在宁都县西南三十里莲花山左上生白茅下有龙潭四时甞吐云气又有龟湖亢旱不竭县南五十里有圭峰右临梅水左瞰琴江两石前垂如乳
　　东阳峰在宁都县西北十五里髙峻插天山腰横濶二三里种植果树有泉名仙液南唐时邑人衷愉结庐奉母隠此为灵岩观旧志载有木钟金精山木鹤鸣则钟应之又县北二十里有君子峰形如卓笔亦衷愉读书处也
　　仁峰在防昌县西一百里旧传有石室石台祀张赖二神台旁有竹一竿风来则偃而拂之其室故清净无尘石窍中泉水不竭饮之可愈疾
　　东峰在安逺县东二里峰巅尖秀如文笔
　　鵞峰在瑞金县南五里宋建炎时刘十六郎兄弟从岳武穆破峒贼倡义于此六峰在县西三十五里环拱若城郭岩壁玲珑县西北二十里有宝盖峰相传黒龙搅地成溪今浊溪是也又县北五十里有齐云峰
　　髙陵峰在石城县西三十五里重冈复嶂蜿蜒十数里与苦竹岭石门山相连
　　金圭岭在府城西坊与狮姑桂家田螺百家为城中之五岭城西五里有佛岭旧名西隠山双阜突起有亭介其间一曰御风一曰大观今俱废
　　文潭岭在府城东三十里太平寰宇记一名升仙峰巨石盘亘下有潭广数十丈深不可测旧传渔父于潭中得大小铜龙五今存其四又东十里为回军岭旧传黄巢兵过里人方氏率众却之又东五十里为马头岭其上有石佛
　　分水岭在府城北一百二十里为贑县万安之界慈果岭在雩都县南三十五里稍东逆折为尧塘三嶂又县北三十里有长布心岭山下地形长若匹练
　　岖岭在信丰县西北四十里南康信丰于此分界巅有怪石其上有巨人迹
　　萧公岭在兴国县东接崖石砦对峙者为猪岭牛岭密林丛箐路极险距三十里为胡公山陈谟诗所云前登胡公山似螘缘壁度也
　　梅岭在宁都县北一百三十里界连抚州建昌梅水发源之处环山有梅故名汉元鼎五年王温舒征东越出此邑人邱成和作梅岭考
　　桐岭在防昌县南五十里山径稍平为闽广通衢打鼓岭在安逺县南十余里顶有石鼓石槌鼓旁二石人对立邑谯楼鼓鸣辄应之后断石人手乃已
　　黄竹岭在瑞金县东北八十里路通福建汀州
　　程岭在龙南县东五十里界接定南又县西北六十里有峰门岭其上山路如门
　　白水岭在石城县东北四十里又名东华山与福建宁化县接界絶顶建二仙祠每嵗雷入辄作数日腥臭又有遥岭周回皆石峡小峪出峪数里为岩前岭
　　神仙岭在定南县北四十五里有仙人题字石漫灭不可辨识山巅石础石盘行人或见火光煜然
　　登豆岭在长宁县北四十里又县南五十里有丹竹岭雷冈在府城贡水东本名火焰山一夕为雷雨开通元参政沁布阿咱尔建亭曰雷冈明成化间知县何文缙正徳间知府邢珣重修万歴庚寅防抚王敬明植松于上改名万松亭又曰水云深处距府城二里有社冈旧传社日里人于冈上祀神防饮
　　凤凰冈在府城北六十里宋治平间有双凤鸣于上九日冈在信丰县西厢外二百步势如覆釜平旷可坐百人为重九眺望之所县西南六十里吉钱冈土色赭紫而圆若小钱之累叠
　　华林冈在瑞金县西三里至七堡止约长十里许马踶冈在长宁县治南环绕西北其下有马踶冈通天岩在府城西二十里空洞如屋有穴透其巅怪石环列如屏宋秘书阳孝本隠此人呼玉岩翁有祠在焉东坡诗镌石上其半壁曰忘归岩明王文成有诗穿心龙虎翠微诸岩皆在其处
　　狮子岩在府城东北十余里石壁峭拔髙数丈深倍之逺望其状类狮内有元代所建佛殿三间
　　罗田岩在雩都县南五里一名善山两旁岩岫空洞交通宋嘉祐间周元公敦颐倅防游此赋诗县令沈希顔因建濂溪阁明邑人何春更辟观善岩王守仁为之说岩西有别一洞天其左曰仕学山房岩壁有岳飞文天祥题句县东五里有灵泉岩濒江立石水从石出味色絶佳一名出水岩
　　斗岩在雩都县南二十里前有小阜七因名顶有梁仙古桧又南二十里为需岩上下两穴宋孝廉王鸿隠此又县西南三十里有康石岩内五洞土人传有飞仙旧迹县西四十里有龙岩地名白云嶂三洞嵌空玲珑各可容百余人石乳垂垂五色绚烂叩之铿然作玉磬声又若鼓声溪流贯注出石龙口邑人袁淳题曰洗心上曰白云岩中曰太虚岩下曰龙岩
　　铁石岩在信丰县南金钟山志胜云岩有二门相对空洞窙豁舟行望之瑰诡层叠旧有铁石打金钟之謡又前为石井龙岩岩上有龙爪迹嵗旱祷之鸣鼓则泉流涓涓鸣金则湓涌矣
　　三台岩在兴国县西里许三峰蜿蜒有放鹤看云二亭故址顶有真武坛越里许为江东祠祠前古桧二株缨络翔舞明初吕太常复兄弟与泰和陈谟为茅亭倡和府志称榴冈翫翠亭水石淙然有声并是其处详见刘崧游记
　　东龛岩在兴国县东北八里相传为唐越国公钟绍京读书处岩前有试剑石中裂欲断上有飞泉下垂如练两旁壁立不可径水流石罅间通小舟岩中可坐数十百人所谓龛也面一峰奇峭如笋怪松异卉交其上一石如舫倚其旁岩水由灵湖来有巨鲤带铜环云是绍京所养元提举滕宾有东龛十景诗
　　双龙岩在兴国县北二十里两岩深广可容数百人岩顶平敞处号仙人棊盘其旁窍可伛偻而出俗名通天岩
　　国朝康熙己丑知县张尚瑗以岩对腊石砦诸峰大小三十六合于嵩阳之数改名对嵩岩县西北四十余里有定光岩泉出石上东南有小邱五六形如覆盂尚瑗以敦邱名之镌字石壁邑人曽先慎有记
　　飞泉岩在宁都县西北十五里邑人卢逵所名泉如匹练自山巅下注其上有集贤岩广丈余建有佛寺又数里至方竹岩多生方竹县北百二十里有卢穆岩崛起千仞山腰石户如瓮广袤十丈左壁一室持炬从窦入深广半之顶有泉甚清洌相传唐卢穆卢华于此仙去足迹犹存
　　萧帝岩在防昌县南一百里状类狮伏而口仰张中虚可容百余人有凭虚阁石闗石仓诸胜相传齐武帝避难处九域志云梁武帝微时读书处南史云萧赜率部曲百余人于此起义因名焉皆沿譌而未可尽信又南二十里为汉仙岩去羊角水镇二里旧名汉山峭峻拔云下临汉溪石窦仅可容人匍匐而入中有秦王读书台石龙数丈蜿蜒如真枯木一枝横挂絶壁俗谓仙女烧香风雨不蚀中建圆宁庵楼台参差依石髙下泰和郭子章顔曰虎头羊角之聚其胜景如鹰蹲僧帽蟾蜍诸石玉笋天竺二峰月镜台金刚窟滴水泛白龙溦石隙泉石狮石龟笏碣仙人弈处不可殚述南康记云可比闽之武非虚誉也
　　驻米岩在防昌县东三十里深广二丈许伏虎禅师驻锡处俗传有小窦日出米随多寡可给后人凿之米遂絶今仅有泉流亦名注水岩
　　莲花岩在安逺县西三十里两峰壁立中藏一洞旁有石龛二石塔一飞瀑从岩顶悬注入溪涧中
　　月圆岩在瑞金县西四十里地名黄安岩深广容百人志胜云岩状如鱼横濶十余丈前有二潭曰龙曰龟容光所射玲珑清冷宋天圣中邑人钟法明结庐其顶赐额月圆因名皇恩岩县西北五十里有九仙岩地名密峡口深广凡三里旧传有九道人于此乘金龙去
　　玉石岩在龙南县东北五里岩有三曰下岩上岩新岩旧有玉迹寺以旁有巨人迹故名宋太宗赐书百二十卷依岩建阁藏之治平间赐额普和寺今废明正徳间防抚王守仁征浰头凯旋憩此题小篆曰阳明小洞天镌碑于壁以纪功岩后一小窦曰鞠躬门知府邢珣所凿列炬入有石形如狻猊经一线天有龙井以石投之作钟鼓音由下岩歴上岩境皆幽冷新岩在南洞凡六七视二岩尤胜
　　松林岩在龙南县西南八十里寛旷可居中有石佛三雕刻如新凡旱涝疾病有祷辄应背有三峰卓立半壁开一圆窍相传时平闻鼓乐声将乱则闻钲角声
　　五龙岩在石城县西五里西华山之麓志胜云唐贞观中采樵者见五叟笑语岩中即之惟见五龙交戏潭中耳
　　通天岩在石城县南十五里深若广厦洞中一窍通天鸟道盘曲而上顶方平若原石壁数十丈酷肖龙鳞有泉清洌酿酒较他水馥烈元至正末陈友谅余党踞此为砦又南二十五里为洪石岩状如伏猊攀磴及顶入石门寛敞平豁旧有夹道长松今斩伐殆尽圆对寺辨啸亭倚巅而立石泉一转南为狮岩又十里许为滴水岩
　　青龙岩在长宁县南三十里大小十余穴清流萦抱佛阁凌空陟降必由栈道
　　黄石洞在信丰县西南八十里髙数十丈有石人作兜鍪按剑状后有石狮象距左右又一洞深险人迹不能至悬崖飞瀑喷溅如珠
　　竹管峒在兴国县北八十里地名三阳磜丛篁万顷三十余里无杂植民舎皆以竹为之
　　青阳洞在宁都县西北十里清溪泛溢循洞口入澄潭可鉴岩下建有佛殿上为骑龙岑凿石磴悬梯而登结屋二三家洞底钟鼓声彻山顶
　　油瓶山岩洞距龙南县南三十五里左钟右鼓亦名钟鼓岩隔江三石笋森立相向
　　青云嶂在雩都县东南七十里积翠浮空顶有梵宇县西北十五里有古木嶂与乌石山夹溪而峙
　　九龙嶂在安逺县南十五里上有龙潭者九旱嵗应祷下有狮子石髙百丈一石差小亦似狮相逐
　　龙凤嶂在瑞金县东三十里即龙雾山也诸峰相连若龙飞凤舞上有仙女池旁有棊盘石传是后周谢仙翁采樵得仙处县西二十里有横山嶂
　　乌石嶂在石城县西五里岩石斗竪如屏凌晨云罩至午方散县南三十里有丈夫嶂顶曰仙桃岩石之类桃者颇多嶂之下为宋陈邦光旧宅又有夫人嶂以邦光妻魏氏得名
　　华竹嶂在定南县东七十里与院迳山相接嶂下有水莫知其源山田悉资灌溉
　　凤凰崠在防昌县东北四十里两山夹峙如翼
　　凉伞崠在安逺县北八十里耸入云表接信丰界云盖崠在长宁县东北十余里云气羃防四时不絶县东南十里有蜡坑崠峰如卓笔县东六十里有马战崠接福建武平县界
　　寒信峡在雩都县东北六十里与车头嶂临江对峙毎嵗峡中先寒故名俗譌为韩信峡
