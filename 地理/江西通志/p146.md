<!-- { "loadSidebar": true } -->
　　二十六年【己丑】春正月以左丞唐古岱副谙达呼图克为防古都万户统兵防江淮福建二省及额特密实兵讨盗于江西钟明亮寇贑州掠宁都据秀岭诏发江淮省及邻郡戍兵五千迁江西省叅政管如徳为左丞将兵往讨夏五月明亮率众来降江淮福建江西三省所抽军各还本翼秋七月诛信州叛贼鲍恵日等三十三人闰十月钟明亮复反江罗等应之声势张甚诏额特密实复与福建江西省合兵讨之且谕明亮既降朕令遣赴阙而汝玩常不发致有是变自今贼降其即遣之湖广省臣言近招降贑州胡海等令将其众屯田自给今过耕时不恤之恐生变命贑州路发米千八百九十石赈之【元史本纪】
　　续纲目云夏四月福建叅知政事魏天祐执宋谢枋得至燕不屈死之
　　陈邦瞻元史纪事云冬十月额特密实以邱应祥董贤举归京师钟明亮复反
　　二十七年【庚寅】春二月江西诸郡盗未平诏江淮行省分兵一千益之江西羣盗钟明亮等复降诏徙为首者至京余党给粮江西贼华大老黄大老等掠乐昌诸郡行枢宻院讨平之三月建昌贼邱元等称大老集众千余人掠南丰建昌副万户擒斩之以建昌路广昌县经钟明亮之乱免其田租九千四百四十七石夏五月江西行省管如徳江西行院额特密实合兵讨反寇钟明亮明亮降诏缚致阙下如徳等留不进明亮复率众寇贑州枢宻院以如徳等违诏纵贼请诘之诏罢江西行枢宻院移江西行省于吉州以便捕盗以乌拉岱为左丞江西行省言吉贑湖南广东福建以禁弓矢贼益发乞依例许尉兵持弓矢从之六月别给江西行省印以便分省讨贼従江西省请发各省戍兵讨贼秋八月以南安贑建昌丰州罹明亮之乱悉免田租【同上】
　　刘国杰传云二十七年江西盗起龙泉下令往击之诸将交谏曰此他省盗也国杰曰纵寇生患患将难图岂可以彼此言耶乃选轻兵弃旗鼓去缨饰一日夜趋贼境贼众数千逆战望见军容不整曰此乡丁也易之国杰以数十骑陷阵众从之贼大败斩首五百余级夺所掠男女日暮忽收兵去堡中民望见恠之莫知其谁明日又忽至召堡民归其男子曰吾刘二霸都也盗钟太獠居南安十八磊国杰乘雾突入其巢贼众惊乱自相蹂践官军搏之自旦至午擒杀甚众还兵桂东二月龙泉盗复寇酃县国杰至贼退保大井山乘大雨尽掩杀之
　　刘壎平寇碑云至元戊子畬寇钟明亮起临汀有防进讨輙伪降以欵我师明年邱元起广昌与明亮掎角遂及南丰势张甚又明年春贼大至阵河田九陂又阵小莱遂犯州州南门瞰江贼乘桥攻门城戍单弱乃断桥以拒适雨暴江涨贼引退焚戮村落无虚日叅政李世安率诸将捣邱元之巢殱其渠邱元败而明亮孤不数日贼悉平
　　二十八年【辛夘】春二月立江西行枢宻院治汀州秋七月治贑州【同上】
　　二十九年【壬辰】春正月江西行省左丞髙兴言江西连年盗起百姓入山以避乞降旨招谕复业【同上】
　　三十年【癸巳】春二月江西行院额特密实请严庇匿盗贼之禁【豫章书】
　　三十一年【甲午正月世祖崩】冬十月罢江西行院幷入行省【同上】巴延传云江南三省累请罢行枢宻院成宗问于巴延时已属疾张目对曰内而省院各置为宜外而军民分隶不便成宗是之三院遂罢
　　成宗元贞元年【乙未】夏五月窜防古部布古于江西俾从额特密实讨贼六月吉贑南安等处蛮寇窃发以军民官备御不严抚字不至皆责而降之【元史本纪】
　　二年【丙申】冬十月贑州盗起江西行省左丞董士选击平之【纲目续编】
　　元史纪事云贑州民刘六十聚众至万余建立名号朝廷遣将讨之多观望不进贼势益盛左丞董士选请自往进至兴国距其营百里命将校分兵守地悉置激乱之人于法复诛奸民为囊槖者于是民争出自効不数日六十就擒余党悉散士选遣使奏闻但请黜赃吏数人略不及破贼事时称其不伐
　　元明善传云董士选陞江西左丞辟明善为省掾防贑州贼刘贵反明善从士选将兵讨之擒贼三百人明善议缓诖误得全活者百三十人将佐白宜多戮以张军声明善固争以为王者之师恭行天罸小丑陆梁戮其渠魁可尔民何辜焉既又得贼所书贑吉民丁十万于籍请火之以灭迹二郡遂安
　　大徳二年【戊戌】秋七月吉贑立屯田【元史本纪】
　　仁宗皇庆元年【壬子】春正月以吉州旧为分地改吉州路为吉安路【豫章书】
　　延祐二年【乙夘】秋七月贑州土贼蔡五九聚众作乱敕遣兵捕之八月蔡五九陷汀州宁化县僭称王号诏遣江浙行省平章张驴等率兵讨之台臣言蔡五九之变皆由昵匝马丁经理田粮与郡县横加酷暴逼抑至此新丰一县撤民庐千九百区墓扬骨虚张顷畆流毒居民乞罢经理及冒括田租制曰可九月蔡五九众溃伏诛余党悉平敕赏军士讨捕功幷官死事者子孙【元史本纪】
　　贑州志云乙夘四月宁都贼蔡五九聚众兔子寮五王庙张汉髙旗帜杀赵同知围州城烧四闗势甚猖獗奏遣张驴防江浙兵讨之五王庙者邑妖祠也像设极魔恠人莫敢侧目土人类缚生口以祭我军见之畏缩押録王荣叔独奋义火之三火三灭乃取妇人亵衣羃神首一火而烬遂平其城石城弓兵宋伏成于木麻坑擒五九伏诛
　　五年【戊午】秋七月流诸王伊实于江西【以诸王布琳尼敦之叛不助官军进讨也】冬十月贑州路雩都县里胥刘景周以有司征括田新租聚众作乱敕免征新租招谕之【同上】
　　六年【己未】春正月广东南恩新州猺贼龙郎庚等为寇命江西行省发兵捕之【同上】
　　泰定帝泰定二年【乙丑】秋七月海北猺酋盘吉祥寇阳春县命江西行省督兵捕之九月分天下为十八道遣江东廉访使图烈图太史院使齐履谦之江西宣抚【同上】
　　文宗天歴二年【己巳】春三月调江西兵讨四川囊嘉特【豫章书】
　　至顺元年【庚午】夏四月诏江西调兵防讨云南禄余【宣抚使】秋七月诏江西建昌万户府军戍广海者一嵗更役来往劳苦仍至元旧制二嵗一更九月江西军征云南者人给钞五锭【元史帝纪】
　　二年【辛未】夏五月置临江宣慰司兼管军万户秋七月海南黎贼作乱诏江西湖广両省合兵捕之【同上】
　　顺帝元统二年【甲戌】秋九月猺贼陷贺州发江西军从广西宣慰使帅章巴延击之【同上】
　　至正三年【丁丑】春正月广州增城朱光卿反其党石昆山钟大明率众从之伪称大金国改元赤符命指挥扎哈尔及江西行省左丞实迪讨之二月广西猺贼复反命江西行省平章图噜黙色哈雅縂兵捕之夏四月恵州归善聂秀卿谭景山等造军器拜戴甲为定光佛与朱光卿相结为乱命左丞实迪收捕秋七月哈扎尔实迪擒朱光卿寻追擒石昆山钟大明九月立江西行枢宻院【同上】
　　四年【戊寅】春二月罢行枢宻院夏六月袁州民周子旺反僭称周王伪改年号寻擒获伏诛漳州路李志甫反守将绰斯戬与战失利诏江浙行省平章拜布哈縂江西闽广军讨之【同上】
　　至正五年【乙酉】冬十月命前云南行省右丞萨克繖将作院使王士宏廵江西一切兴利除害之事悉聴举行【豫章书】
　　六年【丙戌】秋八月命江西行省右丞图噜合江浙军讨汀贼罗天麟闰十月贼徒罗德用杀罗天麟陈积万以首级送官余党悉平【元史本纪】
　　七年【丁亥】冬十一月猺贼吴天保陷靖州命威顺王库春布哈镇南王博啰布哈及江西湖广二省以兵讨之【同上】
　　八年【戊子】万载妖人彭国玉以白莲惑众倡言撒豆成兵飞茅为剑谋不轨事败窜入麻城合邹普胜之众数万以红巾为号【袁州遗事志】
　　十一年【辛夘】冬十一月江西妖人邓南二作乱攻瑞州縂管禹苏福擒斩之【元史本纪】
　　大志云蕲黄红巾蔓延新建土寇邓南二由蕲黄鹤乡乘势聚众往攻瑞州守御官军出城迎捕行省遣万户张【当作章】妥因领兵次乌山夹攻擒获邓南二诛之
　　十二年【壬辰】春二月徐夀辉【蕲州人僭号天完】兵陷江州縂管李黼死之遂陷南康路夀辉伪将欧祥陷袁州春三月伪将陶九陷瑞州縂管禹蘓福万户张岳败之伪将项普略陷饶州路遂陷信州以江浙行省左丞额琳沁巴勒为江西行省左丞领兵收捕饶信贼闰三月夀辉伪将陈普文陷吉安路乡民罗明逺起义兵复之以大都留守谔格实为江浙行省添设右丞讨饶信贼命左丞和尼齐以兵守江东西闗隘右丞额琳沁巴勒与叅知政事托迪讨江西贼夏四月临川贼邓忠陷建昌路江西宜黄贼涂佑与邵武建宁贼应必达等攻陷邵武路縂管吴阿勒坦布哈以兵讨之千户魏淳计擒涂佑应必达五月建昌民戴良起乡兵克复建昌路冬十一月以桑节为江西行省平章出师湖广十二月以信州克复赦诖误者蠲其夏税秋粮【同上】元史纪事云二月徐夀辉兵攻九江右丞博啰特穆尔方驻兵于江闻风宵遁縂管李黼檄乡落聚木石于险处遏其归路黄梅主簿伊逊特穆尔愿击贼黼与出战杀获二万余人黼曰贼不利于陆必以舟薄我令以长木数千冒铁锥于杪暗植沿岸水中贼舟数千艘顺流鼓噪而至遇木桩不得动发火箭射之焚溺无算时东际淮甸西迄荆湖守臣往往弃城遁黼中外援絶贼进兵薄城分省平章图沁布哈自北门出走黼引兵登陴贼已焚西门张弩射之转攻东门黼急往救城已破犹与巷战力不能敌乃挥剑叱之曰杀我无杀百姓贼刺之堕马与兄冕子秉昭俱死事闻赠黼陇西公諡文忠三月贼陷饶州执魏中立陷信州执于大本二人不屈并死之十二月江西行省平章桑节驰赴任比至江东复有诏令守江州时江州已陷桑节募兵得三千人擒周驴夺船六百艘军声大振进复湖口县克江州留兵守之命王惟恭栅小孤山桑节据番阳口缀江西要冲以图恢复日久援不至贼乘大舰来攻编苇篾塞上下流火之桑节率兵力战众死且尽桑节犹坚坐不动中流矢而仆贼素闻其名不忍害舁至宻室乃蘓罗拜餽食桑节叱之七日乃自力而起北向再拜曰臣力竭矣遂絶
　　道通传云塔竒勒布哈由江州遁还布延布哈将兵往江州至石头渡遇贼战败道通闻之大恐即怀省印遁走布延布哈还与章巴延定守城之计后数日道童始自南昌民家来归遂议分门各守以备敌数月贼众来围城城中置各厢官及各巷长昼夕坚守道通素恤民能任人有功者必赏无功或不加罪故多为之用贼围城凡两月民无离志道通宻召死士数千面涂以青额抹黄布衣黄衣为前锋又别选精鋭数千为中军而募助战者殿后命万户章托音博啰哈达领之夜半开门伏兵栅下黎明钲鼓大震因奋击贼惊为神败走遂乘胜捣其营复分兵埽其余党巴延功多寻以病卒
　　额琳沁巴勒传云十二年移江西行省左丞相妖寇由蕲黄陷饶州饶之属邑安仁与龙兴接境其民皆为乱额琳沁巴勒道出安仁因驻兵招之来者厚加赏赉不从者命子哈喇多尔济与右丞和尼齐乗髙縦火攻防之余干久为盗区亦闻风顺服
