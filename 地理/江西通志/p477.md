<!-- { "loadSidebar": true } -->
　　黄孟熙妻张氏新城人年二十八守节凡四十五年雍正四年旌表
　　揭斯防妻呉氏南丰人年二十一抚遗腹子事舅姑至孝一日归宁忽心动恐舅姑有变急归翌朝舅果中痰卒里有为债家所逼鬻妻以偿呉闻之曰债负几何而忍生割其妻乎脱簮钏保全之守节三十载雍正四年建坊旌表
　　揭斯禄妻赵氏文其顺妻黄氏谭易妻符氏俱南丰人抚孤守节雍正四年旌表
　　呉元开妻王氏新城人年二十六守志歴四十七年雍正五年旌表
　　刘嘉沐妻李氏南丰人年二十一守节凡三十七年雍正五年旌表
　　易鸿岸妻徐氏南城人年二十三而寡事舅姑以孝闻姑早世翁后客死闽地徐拮据归其柩丧葬如礼抚遗腹子守志四十四年雍正七年旌表
　　蓝氏广东归善人南城夏曦客粤东时娶焉每寒暑手制衣服邮寄舅姑曦归省亲卒蓝守节歴三十三年雍正七年奉旌
　　云友妻呉氏呉崧妻罗氏危禹仁妻饶氏俱南城人青年抚孤守节雍正七年旌表
　　王以凤妻杨氏李文亮妻熊氏杨芬妻邓氏杨大灿妻涂氏王葵日妻饶氏朱骧妻刘氏潘一猷妻黄氏俱新城人年二十余守节雍正七年旌表
　　邓氏南城孝廉邓炅女归新城杨大□六年大□死遗腹一子城时舅姑俱殁东明官舎耿逆变南北道梗间闗扶榇归流离颠沛中丧祭无失礼抚幼叔同所生丙辰窜居山砦贼攻围急恐不免乃尽出簪珥裂尺帛褁置两儿袖间书其上曰取此活两儿命而自懐利刃坐井栏上砦破拟自裁幸保无恙年八十余以夀终城复早殒妻涂氏遗腹一子尚銮生时涂双膝跪地左手据洗盆右手握儿脐带仰天长号曰天不絶吾母子耶儿脐当一啮而断啮之果断既浴裹以麻衣曰夫幸有子不可不服三年丧也服除抱儿拜夫灵哽咽气絶逾时而苏事孀姑极孝年已老侍姑起居姑命之坐乃坐夫所藏书及遗文什袭完好授子读之尚銮举癸卯乡试雍正七年并旌表
　　谭师孟妻江氏南城人年二十七而寡事舅姑以孝闻抚孤成立苦节三十四年雍正八年旌表
　　饶典妻梅氏南城人年十九夫亡抚孤守志及子夭犹抚两孙苦节五十二年雍正八年旌表
　　冯宗岱妻胡氏新城人年二十七守志事翁姑以孝闻胞兄铨以进士知范县数书招甥胡令勿往且贻兄书有洁已爱民之语四子俱夭抚诸孙至于成立守节凡五十年雍正八年旌表
　　崔可纶妻汪氏妾邹氏俱南丰人夫殁共抚孤守节凡五十五年雍正八年旌表
　　李大植妻邹氏南丰人年二十二夫亡孝事舅姑抚孤子成名守节凡三十二年雍正八年奉旌
　　危藻妻曽氏南丰人年二十八夫丧痛悼几絶娣姒三人相继殁舅贫老加忧氏纺绩曲意承养抚两孤彬楷以严毅彬五嵗言偶不实火灼其手甲午庚子并举乡试平居屏絶尼巫病笃不祈禳卒年六十有四雍正九年旌表
　　呉子祥妻胡氏新城人年二十五夫亡抚孤苦节五十年雍正九年旌表
　　胡时烺妻过氏新城人年二十四夫亡奉舅姑抚孤苦节五十余年雍正九年旌表
　　梅国栋妻邓氏南城人幼淑慧能读曲礼女史诸书事翁姑孝谨雍正甲辰国栋赴公车客死河南邓闻讣呼抢不欲生念夫棺未归一子羸弱不能举两丧暂起食拮据迎夫柩营葬毕作絶命词暨遗嘱累千言家人不及觉登楼自经殉焉
　　李巽妻胡氏南丰人年二十六夫死家贫冬夜织纴饥时则撮雪咽之以布易粟供姑饍已与二子菜羮飦粥姑病扶掖摩抚常达旦姑殁哀毁如丧夫时苦节三十六年六十一嵗卒
　　李伟妻封氏南丰人康熙乙卯年十八归伟值闽冦乱避斗门砦九月贼帅乐灿踞城肆掠逼开砦门氏惧辱与李四妻沈氏李士先妻包氏俱投崖死沈年二十六包年二十八
　　梅子元妻丁氏南城人遭乱子元父被执元奔救愿以身代受考掠死丁哀毁不欲生其兄以抚孤劝之强起苦节三十余年课二子俱成立为诸生夀八十二卒【邑志】
　　张平子妻夏氏朱太素妻彭氏范正妻呉氏张世长妻袁氏姚子文妻刘氏及二女郑绍禄妻徐氏夏大典妻黄氏刘百户妇某氏蔡宗沈妻上官氏李涞妻黄氏萧大生妻易氏顾老妻某氏邓某妻黄氏【经歴黄秀甫女】黄义甫女正姑邓复阳妻朱氏女淑女徳黄季豹妻张氏黄子芬妻胡氏邹于岸妻张氏邱维邠妻黄氏呉埏妻陶氏王景烈妻陶氏【俱南城县先后死难】
　　呉应陈妻封氏李昌妻某氏李三嗃妻赵氏义女昭姑汤学仁妻徐氏李自时妻赵氏刘仁顺妻邓氏陈仪妻刘氏余伯定妻饶氏邓奀妻符氏邓台辅妻呉氏曽曰斌妻胡氏谭仲明妻江氏邓益妻曽氏卖浆妇某氏【俱南丰县先后死难】
　　邓在学妻刘氏潘钟秀妻璩氏江人玊妻许氏李藻然妻余氏王聘女四玉程子贵妻张氏杨日华妻刘氏黄宜防妻王氏裘绍祺妻饶氏【俱新城县先后死难】
　　饶颍妻黄氏谢炳妻胡氏饶州牧妻唐氏何振先妻曽氏呉惟一妻李氏揭尊行妻魏氏饶朝栋妻黄氏【俱广昌县先后死难】
　　李瑞甫妻林氏曽曰上妻林氏王拱盘妻孙氏王维南妻傅氏张氏义女福贞王俊徳妻邱氏丁亨妻倪氏丁叔旦妻梁氏龚灿六女【俱泸溪县先后死难】



　　江西通志卷一百
<史部,地理类,都会郡县之属,江西通志>
　　钦定四库全书
　　江西通志卷一百一
　　列女【五】
　　广信府
　　宋
　　舒氏二女玉山人绍兴间值苗傅乱被执将逼与俱二女佯许之行至崖堑之侧二女相目遂执手投崖而死其冢在县西七里周坂园中【豫章书】
　　卢孝孙妻郭氏名正顺贵溪人侍郎郭元徳女也嫺礼教通诗书自少有志操愿归儒家因得适卢氏平居宾对赞助居多孝孙编次四书集义丛藳如山郭博览精究手钞类集功实半之其妇道母仪文章节操有兼尽者
　　谢枋得妻李氏饶州安仁人也适贵溪谢氏李色美而慧通女训诸书事舅姑奉祭待宾皆有礼枋得起兵守安仁兵败走入闽中武万户以枋得豪杰恐其扇变购捕之根及其家人李氏携二子匿贵溪山荆棘中采草木而食至元十四年冬信兵踪迹至山令曰茍不获李氏屠而墟李闻之曰岂可以我故累人吾出事塞矣遂就俘明年徙囚建康或指李言曰明当没入矣李闻之抚二子凄然而泣左右曰虽没入将不失为官人妻何泣也李曰吾岂可嫁二夫耶顾二子曰若幸生还善事吾姑吾不得终养矣是夕解裙带自经狱中死枋得母桂氏尤贤达自枋得逋播妇与孙幽逺方处之泰然无一怨语人问之曰义所当然也人称为贤母云【宋史】
　　詹氏铅山人其夫以逋租匿去詹归其姊数年夫竟不归姊议嫁之泣曰夫以他去犹当守死况门户事耶姊弗谅受聘妇赴水死
　　韩汝贤妻周氏永丰人夫早殁守节不二有司请立贞节坊后毁于火乡人犹传其名
　　林固妻李氏铅山李瑶女也固举进士得疾李心惊悸刲股救夫得愈事舅姑尽孝丧祭循礼事闻诏旌元
　　王氏名静婉余干人年十九归贵溪程植甫五岁而植疾笃且与王诀曰吾父母老不得终养奈何王泣而对所不毕志以养舅姑将无以见夫子于地下服阕母欲夺其志氏泣曰未亡人执定省礼于舅姑者以夫子之言犹在耳也之死靡他越五年舅殁事姑翁氏愈婉顺至元壬午时姑年七十病卧一夕盗至门将刃姑王以身翼姑愿代死盗义而两释焉【胡云峰集】
　　郑琪妻罗氏名妙安弋阳人能闇诵列女传年二十归琪琪家世宦族同居百余口罗执妇道无间言琪以军功擢铅山州判官罗封宜人至正末信州陷罗取所佩刀淬厉令铦琪问何为对曰时事如此万一遇难为自全计耳已而兵至罗自刎死【明一统志】
　　杨氏贵溪人配防古寿安至正庚寅寿安往监玉山县壬辰春寇逼信领兵拒之中流矢死杨闻之数日不食而卒
　　徐肇仲妻宋氏名以顺贵溪人年二十六肇仲卒守节自誓孝以奉姑至正间有司上其事旌门鄱阳李仲翁作传
　　明
　　周徳成妻翁氏永丰人年二十五而寡抚孤奉姑守节洪武间旌表
　　叶徳彰妻王氏玉山人夫早卒守节不渝洪武间奉旌汪氏贵溪汪成祖女年十七归李宗理克尽妇道洪武庚午宗理以公事诖误逮至京下狱李匍匐赴京诉之遂得释未有子且为宗理娶二妾生五男抚之一如己出享年九十有七按察使王祐为作贤妇传
　　翁孺三妻王氏永丰人孺三蚤卒时王年二十三抚育二子守节又张继成妻江氏早寡抚孤成立俱于永乐间旌表
　　傅彦恭妻徐氏永丰人年二十六夫亡无子立侄为后生孙侄又亡抚孙守志始终一节诏旌其门【明一统志】
　　汪吉安妻汤氏贵溪人明初以口报占军籍吉安因戍寛河衞未几又报其长子汤谓其子曰勉旃我必复子乃削髪如京师遂挝登闻鼓以诉防成祖亲鞫而悯之诏免其一复诣衞唁其夫归而奉姑兴家置六第以居六子以寿终弋阳少卿李奎有传
　　郑有东妻刘氏永丰人夫出戍早亡郑年二十五子甫一岁兵乱公姑为讐家所杀以礼葬之守节无玷又余徳让妻刘氏年二十六而寡抚子奉姑俱于永乐间旌表
　　王复妻傅氏永丰人年二十六夫亡抚孤守节歴四十六年
　　余氏二节妇俱铅山人余文忠妻詹氏年二十八抚孤守节文献妻叶氏年二十九抚子养姑事闻同旌表
　　樊静妻叶氏名淑慧贵溪人年十六归樊五月而寡守节五十年麻衣不去身初病目母欲疗之曰未亡人亟死无憾何以疗为遂丧明平时纺绩养姑姑殁葬祭如礼
　　董伯昂妻陈氏玉山人年二十七而寡抚子守节歴四十余年旌表
　　万金保妻邹氏贵溪人年十九金保卒无子水浆不入口数日既而事舅姑尽孝舅姑卒丧葬如礼孀居一致知县梁孟岳以事闻请旌表未报而卒【明一统志】
　　吴贵逺妻江氏贵溪人年二十五而寡守节阅七十年冢宰王直为作传
　　罗氏名妙法千户罗玉之女年十六许聘曹舍舍往苏州道卒遂誓死不嫁父母不能夺老而卒家人绘像祀之从孙女二姑者适周瑄而早寡家贫无子守节不二乡人以为妙法有遗风焉
　　王伯刚妻施氏名贞上饶人年十九而伯刚卒人或以无子挠之施以死辞居常闭门一婢相守寂如也抚教继子辅官增城知县卒年七十八【明一统志】
　　祝氏名临姑上饶人归郑孔贯年二十六而孔贯亡抚子麒娶刘氏名锦云年二十九而麒亡姑妇相继守节姑年八十三妇年七十二都穆作郑氏双节传
　　龚润妻陈氏上饶人润举乡试上春官天顺癸未之变死焉陈时年少甘贫守节不以无子异其心【明一统志】
　　刘伯川妻徐氏永丰人伯川以进士知汝州涖官甫八月而卒徐年二十二誓死守义歴五十年督学李梦阳请旌
　　杨仕荣妻倪氏名妙玉贵溪人年二十六而寡截髪守节教孤子有成成化间旌表
　　费珣妻张氏铅山人珣领乡荐未第卒张年二十六翦髪入敛孀居三十余年成化间县丞陈恒明以事闻诏旌其门
　　傅岗妻祝氏铅山人岗殁祝年少姑议欲改嫁祝泣辞竟欲夺之聘至祝佯为闭门检饬状竟赴河抱石入水死是秋大旱邑令张昺祷之不应乃集诸耆老询其故有以祝氏节义告者昺即具牲醴为文亲诣死所奠之是夕大雨祝之死节处水深莫测后涌塞成洲俗呼为节妇洲【明书】
　　邱氏贵溪人大参旭鉴孙女年十四归邵节甫八年节以苦学得疾卒邱哀毁欲死截髪守志年六十三卒祭酒鲁铎挽以诗有泉台无媿见良人之句【明一统志】
