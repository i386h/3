<!-- { "loadSidebar": true } -->
　　常兴住泐潭南泉至见师面壁泉乃拊师背师问汝是阿谁曰普愿师曰如何曰也寻常师曰汝何多事师为六祖下第三世【指月録】
　　法会六祖下第三世嗣马祖住靖安石门山泐潭寺【同上】
　　水潦和尚洪州人问马祖如何是西来意祖曰礼拜着才礼拜祖忽当胸蹋倒遂大悟拊掌曰也大竒百千三昧无量妙义只向一毛头上识得根源去住每告众曰自从一吃马师蹋直到如今笑不休【同上】
　　希运闽人幼出家于黄蘗山额间隆起如珠后游天台逢一僧言笑如旧相识乃偕行属涧水暴涨捐笠植杖而止其僧率师同渡师曰兄要渡自渡彼即褰裳若履平地回顾曰渡来渡来师曰咄这自了汉早知当斫汝胫僧笑曰眞大乗法器言讫不见至洛京行乞忽一妪出棘扉间曰太无厌生师曰汝未施责无厌何耶妪笑而掩扉师异之进与语妪曰可往南昌见马大师至南昌马已示寂乃往石门谒塔参百丈师后观察裴休迎住龙兴寺【又名龙兴院即今普贤寺】日夕问道赠师诗曰自从大士传心印额有圆光七尺身挂锡十年栖蜀水浮杯今日渡漳滨一千龙象随高步万里香花结胜因拟欲事师为弟子不知将法付何人大中间示寂諡断际禅师塔曰广业【豫章书】
　　宾侍者住新吴金相寺尝诵心经度一亡妇妇一夕见梦其子曰吾借宾侍者力已得度矣宾后将脱化及期刺史临之见顶间火炎炎发更揽笔制一偈曰天地沈吟乾坤拍塞笑杀阿难惊动弥勒掷笔火头颅化后遗有舍利子数十颗【安志】
　　令超初住高安上蓝山后至洪州开元寺諡元贞大师【安志】曾于洪州更剏禅院居之仍以上蓝为名昭宗大顺庚戌正月初召大众告曰吾本约住十年今化事既毕当欲行矣斋毕端坐长往塔曰本空【豫章书】
　　严阳尊者名善信初结庵于严阳山至天祐间居明心寺【一名新兴寺在武宁县西今废】据坐蟠石尝有二虎一蛇驯绕左右及入灭建塔寺中宋淳熙时啓塔髪垂至踵指甲过臂【名胜志】尊者初参赵州问一物不将来时如何赵州曰放下着尊者曰既是一物不将来放下个甚麽赵州曰放不下担取去遂大悟为六祖下第五世【指月録】
　　宋
　　超慧字诲机住宁州黄龙寺聚徒行化凡所酬答迥出寻常初游岳麓曾会神僧谓曰去东北行遇洪即止逢龙可住及至黄龙山山上有双峰庵主曰马和尚一见欢若夙契遂付法后以庵付师而去久之禅侣云集黄龙一派被满天下【名胜志】
　　慧南住黄龙寺初依泐潭澄禅师分座接物名振诸方偶同云峰恱游西山夜话云门法道峰曰澄公虽是云门之后法道异矣南诘其所以异峰曰云门如九转丹砂铁成金澄公药汞银入煅则流出南怒以枕投之明日峰谢过又曰云门气宇如玉甘死语下乎澄公有法授人死语也死语其能活人乎即背去南挽之曰若如此谁可汝意峰曰子宜一诣石霜南造石霜慈明后于言下大悟与泐潭相絶尝发三问学者莫契其旨丛林目之为黄龙三关【安志】师信州章氏子后开法同安迁黄檗嗣慈明圆至熙宁二年馔客罢至寝室前跏趺端坐而逝阇维火化舍利五色塔于山前諡普觉禅师传嗣弟子眞净克文东林常总晦堂祖心【普灯録】
　　祖心传诲机之教于慧南住黄龙寺名其方丈曰晦堂人呼为晦堂叟一日黄山谷来谒祖心举论语吾无隐乎尔请公诠释而至于再晦堂不然其说公怒形于色时当暑退凉生秋香满院晦堂曰闻木樨香乎公曰闻晦堂曰吾无隐乎尔公欣然领解礼谢王韶在熙河多杀人晚知洪州学佛见晦堂问曰昔未闻道罪障固多今闻道矣罪障灭乎曰今有人贫时负债富时还否韶曰必还曰然则虽闻道矣奈债主不肯相饶何韶怆然后于元符庚辰示寂諡寳阁禅师【传灯録】
　　悟新韶州王氏子至黄龙寺谒晦堂谈辨无所抵悟晦堂患之曰住住说食岂能饱人悟新窘曰望指个安乐处晦堂曰一尘飞而翳天一芥坠而覆地安乐处正忌上座许多骨董直须死却无量刼来偷心乃可尔一日闻知事捶行者雷忽震即大悟因自号死心叟师生有紫肉幕左肩右袒如僧伽黎状依佛陀院祝髪进具后嗣晦堂政和乙未示寂茶毗舍利五色后有过其区者获之尤多塔于方丈之北【稽古録】绍圣间主宁州云岩寺作转轮莲花藏黄山谷为记【名胜志】
　　惟清武宁陈氏子入黄龙寺师晦堂遂嗣法席毎谓人曰诸方所说非不美丽要之如赵昌画花花虽逼眞非眞花尔自号灵源叟黄山谷寄诗云骑驴覔驴眞可笑以马喻马亦成痴一天月色为谁好二老风流只自知【安志】元祐七年无尽居士张天觉漕江西钦慕之檄宁邑官同诸山劝请出世于隆兴观音寺命甚严时清寓兴化不得已亲出投偈辞曰无地无锥彻骨贫利生深愧乏余珍鄽中大施门难啓乞与青山养病身【林间録】
　　法忠四明姚氏子尝参佛眼逺禅师一日纵步水磨覩其牓下曰法轮常转豁然大悟宣和间湘潭大旱忠入水呼龙曰业畜当雨一尺雨随至居南岳每跨虎出游儒释望尘而拜住胜业南木云葢公安大为五刹复赴豫章黄龙绍兴己巳太尉邢孝为忠营夀塔于寺东之芗源工才毕忠书偈瞑目而寂嗣佛眼逺逺嗣五祖演演嗣白云端端嗣杨岐防防嗣慈明圆临济派也嗣忠之法者普庵肃禅师等【普灯録】
　　倚遇漳州林氏子谒浮山逺逺指谓人曰此后学行脚样子也既谒衡岳谷泉三至三逐谒北禅师事最久后在双岭开法龙图徐禧与师为布衣交师化前一日以偈遗之曰今年七十七出行须择日昨夜问哥报道明朝吉徐见偈因要灵源叟驰往师举杖曰且道这个付阿谁徐与灵源皆屏息掷拄杖投床枕臂而化【指月録】
　　可眞住西山翠岩寺号为眞防胸尝参慈明言下大悟自后爽气逸出机辨迅捷丛林惮之将入灭示疾甚劳苦席藳于地转侧不少休喆侍者垂泣曰平生诃佛骂祖今何为乃尔熟视诃曰汝亦作此见解耶即起呼侍者焚香俄顷烟起示寂【同上】
　　宁玑道者元祐间住翠岩寺张商英漕江西絶江访之玑逆于涂张问曰如何是翠岩境对曰门近洪崖千尺井石桥分水绕松杉乃笑而长哦曰野僧迎客下烟岚试问如何是翠岩门近洪崖千尺井石桥分水绕松杉遂题于妙高台有石刻存焉【安志】
　　文悦南昌徐氏子七岁剃髪于龙兴寺年十九参大愚芝禅师初令为众乞饭继令为众营炭及募炭归时维那阙职芝曰佛法不怕烂却堂司一职今以烦汝师有难色但自念勤劳日久何得中止适架上桶篐爆断坠地乃大悟急着伽黎至寝室芝曰维那且喜大事了毕师再拜服勤八年而芝殁后南昌请住翠峰又迁云峰嘉祐七年陞坐说偈而逝阇维五色舍利塔于禹溪北师嗣大愚守芝芝嗣汾阳善昭昭嗣首山念禅师【僧寳録】
　　清凉新建邓氏子依洪崖法智年二十一祝髪受具时武泉常寳峰月云居舜道压丛林凉往来三老间皆防器许而疑终未破乃谒黄龙南公容为入室言论久即令坐于旁为侍者七年南公没住西山惠严院与翠岩侍者慕喆竝为海内宗仰【安志】
　　元
　　大防南昌人诲机问曰黄龙向泐潭得旨领徒游方及见慈明气索汗下过在甚麽处防云千年桃核里覔甚旧时仁出世吴兴乌回迁凤山天竺博通经典旁及儒家道流之说元文宗以潜龙之旧建龙翔大集庆寺召防住持授以大中大夫主寺事奉敕校正徳辉重编之百丈清规着有四会语録蒲室集自号笑隐至正四年示寂諡广智全悟大禅师葬城南拨云山康僧会塔之旁得法弟子宗泐字季潭洪武中住持天界声光显赫云【稽古録】
　　明
　　来复字见心丰城人幼祝髪于普庵堂后游会稽诸山复主灵隐寺精通内典善诗文有蒲庵集钟山稿洪武初召至京师与宗泐齐名十八年以赋诗忤上意被刑【稽古録】
　　天竒进贤人父江台母徐氏年二十礼无说能和尚剃落教看一归何处话后得昱首座昼夜桚逼忽不见山河大地及自身寻患痢甚笃山东静晖示以大慧杲病背疽因缘遂尔豁然又见寳峰得印证有语録行世【安志】
　　明雪桐城杨氏子九华聚龙庵薙髪往云栖受具参云门澄禅师闻钟声大彻后隐贑州之崆峒建安王请住百丈入院整清规时复荷锸与作务人俱谓大智再来也崇祯辛巳三月十九迟明起浴手书偈曰来亦无一物去亦无一物若知端的意百丈花梢月掷笔而逝【同上】
　　国朝
　　大雷名本庆顺治间住菩提寺着有五会録泐潭纪略净土吟旅梦草各一卷【同上】
　　等可名行溥俗居新建西山吴原里生时父南涧翁梦一老僧手拈黄菊笑至其庐翁曰公何来僧曰吾云堂贯休也翁觉而志之及重九日而等公生生不饮母乳二三岁不茹荤六七岁便能诗有蜀僧过曰子岂西方来者耶等公即夺其扇题中有老师问我西来意般若波罗上大人之句后游方二十余年依湛然和尚者三年乙丑见文师师正食枣授以一个凡种植浇灌之事皆使之往癸酉春还南昌卓锡古泰定寺着有枣堂诗集【枣堂集序】
　　澹雪临济派也康熙丁巳自浙西来见北兰让禅师道塲鞠为茂草乃结茅于此经营数载殿宇斋堂方丈禅室及秋屏阁列岫亭皆次第重建遂为江西名胜之冠【白志】
　　瑞州府
　　六朝
　　黄仁览字紫庭辅之子许逊之壻有道术尝为青州从事【旧通志作贵州】家在高安毎夕取竹杖噀水化龙骑之归省且复骑去后举家上仙里人于其骑杖处立防竹庙祀之今县东北二十里祥符观是其故宅也宋封冲道眞君【名胜志】
　　谢仲初万载人住高安西北山中即名谢山方舆纪谓山峰多竒丹灶履迹犹存【安志】
　　李八百名常眞蜀人自称年八百岁故人以为号又传白鹿先生谓陈抟曰神仙李八百动则八百里二说未详孰是有葫芦井炼丹台在府西三里妙眞宫今郡治其故宅也杨诚斋诗李眞宅子故依然【续仙传】
　　李明香八百妹也初修道于华林山之元秀峰后于峰南六十里五龙冈设坛醮祭道成冲举唐天寳中即其地为元阳观观在治西逍遥山今为妙眞观【名胜志】
　　敖眞人失其名上高人县北三里敖岭为晋敖眞人得道之所石坛丹灶劒石存焉【同上】
　　王子乔高安荷山上有莲池相传子乔驾白象至此象化为石今山顶有丁王二仙坛前一峰如横琴上有仙迹【豫章记】
　　丁义高安人精医道以神方授吴猛【安志】
　　丁秀英丁义女也县之调露乡有白鹤山山下有崇元观梁太清二年置晋丁义眞君女秀英炼丹之所吴彩鸾尝就学焉今石圃中有丹井及仙去葬衣冠于观北俗云丁仙姑塔是也【玉泉志】
　　唐
　　张惠感字智元高安崇元观道士武后召为国师斋于明堂有庆云神龙黄鹤之应又奉诏往亳州太清宫祀九井时冰雪凝沍忽有声如雷水涌溢二龙出戏后异之赐帛归浮云山炼丹天寳中丹成冲举【安志】
　　孙智谅高安人幼师惠感炼丹于元秀峰常有浮云罩其上因呼浮云观开元间迎至京师年百二十余矣帝问何术而夀对曰居山食果饮水而已上叹息送肃明观遣内侍送枣二盘再召见内阁时忧旱请夜醮致雨帝大悦因问治国之要对曰圣人之道在一心不他求也赐衣帛遣归至德观后复征不起卒年百有四十【同上】
