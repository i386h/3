<!-- { "loadSidebar": true } -->
　　曽畹字庭闻宁都人原名传灯弱冠过呉门师事徐詹事张庶常溥深器许之父都谏应遴同杨刘守吉贑随侍军中既而兵溃奔命汀闽久之走并凉出长城絶塞着籍宁夏更名畹中顺治甲午陜西乡试计偕来京师名公卿闻曽至皆喜曰王仲宣乃能入邺乎竞延致之乙夘丙辰间江右被寇与弟灿省母归未几病卒着金石堂集若干卷【同上】
　　彭任字中叔宁都诸生少与同邑温应搏友应搏为乱民所害时兵燹仓皇人不敢昼行任独徃购其尸哭而殓之连遭内外丧疑大小戴丧制诸篇多杂乱无序分类次缉有礼记类编结庐巘山名所居曰一草亭足不履城市尝一访其友谢文洊甘京于南丰之程山未甞再适他域所作诗文亦絶少为人落穆悠游寿八十四终【同上】
　　魏祥字善伯宁都人为诸生改名际瑞资敏防善强记于兵刑农谷礼制律法皆能穷析原委遇难事剖决如流客潮镇刘伯禄幕禁旅围潮久不下主兵怒约城下之日尽屠之祥力言于刘刘叩头请之乃免范中丞承谟抚浙祥以旧交招入幕所施发善政蠲荒赈饥诸疏多祥所属草康熙丁巳滇逆将韩大任踞庐陵贑当事议抚之大任扬言非魏善伯至吾不信时祥馆于总兵哲尔肯所遂遣之祥至家其姊邱邦士妇泣劝母徃朋友诸弟皆难之祥太息曰此乡邦宗族所闗也吾不行恐祸及行而无成吾身当之遂徃甫入营官兵遽从东路急攻大任疑其卖已谓曰先生来将为贾林乎抑效郦食其也祥无以应犹以其雅度盛名拘留之十月大任变计走降闽拔营之日祥遂遇害【同上】
　　魏禧字氷叔宁都人甲申后弃去诸生从父兆凤结庐翠防峰与同志九人为易堂学九人者南昌彭士望林时益宁都则李腾蛟邱维屏彭任曽灿及禧禧之兄祥弟礼时灿兄畹盛才名号二曽以籍宁夏不得预祥亦时出佐大帅戎幕迹介出处之间堂中人以竹林山王待之八人皆岩处躬耕以自食束修砥行读书论古名公卿闻其名愿见之弗徃独与沈沦穷约者游其为文日益有名于天下江右自欧阳邹魏祖阳明讲性学陈艾依复社工帖括声力气焰学者景从易堂起而以古文实学为归风气为之一振由禧为之领袖也议者谓禧淹通史学经学其所未遑禧亦自言不敢依附程朱谬为精防之论康熙十七年
　　诏举博学宏词禧在举中以疾辞郡县督趣就道舁疾至南昌医药累月称病笃罢归卒年五十七人称宁都三魏云【同上】
　　魏礼字和公与兄祥禧齐名故更为伯子叔子季子以自号海内亦遂称礼为魏季子少于禧五龄父命禧授之书笞骂亦乐受曰叔兄爱吾也比弱冠更刻苦自励学日进两兄俨然以畏友待之既弃诸生乃益事逺游厯闽广渡海达琼厓北抵燕京返辙门过雒阳南浮汉沔入秦闗涉伊水经凤滁道中足迹几遍天下所至必交其贤豪寻访穷岩遗佚之士尝省故人于韩城徃观砥柱三门闻道人彭荆山居华山絶崄直上四十里手铁索蹋飞磴访之髙于昌黎痛哭处十里性慷慨所得金施与辄散尽乔居翠防峰之顶榜曰吾庐更以自号年六十六卒子世效世俨【同上】
　　杨长世字延防瑞金人顺治己亥嵗贡除兴安学训不就杨为瑞着姓长世于族行最尊自副使以杰学博以任皆在诸子列以是州闾乡族咸推为祭酒日闭户校讐目览手披无宁晷闽汀黎士同郡易学实魏礼皆与为同学子以兼庚子孝廉亦以醇行著名【同上】
　　邓斗光石城人选贡学务躬行寝食程朱有刘静修之风顺治丙戌父为寇所执冒刃乞请身代寇悯其孝舍之康熙初征遗逸邑令推之不赴【府志】
　　杨兆凤字尔翔瑞金人以明经授上饶训导兵燹后学校荒芜人才零落莅任初即捐俸修葺学宫以古学砥砺诸生士风丕变着有寓鸿亭诗文二集【县志】
　　黄日曦石城人顺治选贡读书尚气节常为一邑倚赖与同郡魏际瑞兄弟易学实为文字交戊子冬张自盛引寇屠城曦徒跣七日夜沿山径走贑抚乞师中途为贼所获以计脱身亲乡导官兵至贼遁城乃全修学宫首捐金二百两乐善好义拯人于厄然不自见其徳【府志】
　　魏世杰字兴士宁都诸生父际瑞为韩大任所害世杰徒步迎丧至家拔佩刀自刎左右强持之遂日夜椎胷血下腹痛偻不能立呼号二十日而死时年三十三人比之何炯谢蔺云着有梓室诗文集行世【府志】
　　孙麟贵字广成贑州人父经世同弟纬世纮世死于丙戌之难阖室俱殉麟贵甫数龄为副总兵杨继所得爱其聪慧子之遂博通文籍以才名为当途賔礼御史笪重光至以小友呼之年将艾始举康熙戊午乡荐为清江学谕陞崇信知县
　　御驾征噶尔丹以解马功钖蟒袍一袭在官清勤着声引
　　年乞归修续贑郡志卒年八十【白志】
　　刘天真字汝迪兴国人贡生授安仁训导逾年以老谢归卒年八十五所着有河洛先天图说多先儒所未发【同上】
　　王思轼字小坡兴国人康熙壬戌进士授翰林检讨丁夘主顺天乡试所拔多知名士壬午复主试山左皆称得士累官礼部侍郎为人谦冲和厚浑然不见圭角立朝数十年清慎自持每班行议事未尝以辩论为能遇有不可亦不为隐忍附防当时钜公皆服其度所着有大雅堂集父鼎相字梅岩孝行著称崇祀乡贤以思轼贵累封如其官【王氏家传】
　　右十三郡人物总为卷二十有九捜辑既竣凡一节一行有征必録如安志所载孝子义士前志去存不一今或摭拾其事或附名某某传后无令湮
　　没外尚有
　　国朝旌表孝子南昌熊耀玑庐陵李学经王九芸吉水陈忱上官俊泰和尹汝榥王培具临川王奕源南丰王文佐崇义康世轮十人并识姓氏于此











　　江西通志卷九十四
<史部,地理类,都会郡县之属,江西通志>
　　钦定四库全书
　　江西通志卷九十五
　　寓贤
　　君子之道或岀或处友教天下或散或聚维彼贤圣皇皇羇旅至于是邦观其所主一时过化迹留夐古亦有名流适彼乐土凭吊山川裵仰俯履綦陈迹后先踵武地縁人重光辉流贮景行前贤用志遗矩作寓贤志
　　南昌府
　　周
　　台灭眀武城人字子羽状貌甚恶欲事孔子孔子以为材薄既已受业退而修行行不由径非公事不见卿大夫南游至江从弟子三百人设取子去就名施乎诸侯史记
　　按子羽墓有三一在泰山南武城县一在陈留裘氏乡一在豫章东湖上其中必有一误宋程大昌友教堂记云后世去古圣贤絶逺既无所事畏亦无所有防而争猎以自夸耀于是有一事而彼此互相同者使人慕尚如此无乃圣贤之泽乆而不冺也欤其亦民之秉彛无古今而好是懿徳也欤则其伪也乃其所以为可尚也况今之疑未必非昔之信者欤今豫章不独有祠墓兼有澹台门用仍旧志以弁寓言之首
　　庆忌吴公子也骤谏吴子曰不改必亡弗聼出居于艾【杜注艾吴邑豫章有艾县】遂适楚闻越将伐吴冬请归平越遂归欲除不忠者以说于越吴人杀之【左传】
　　汉
　　许劭字子将汝南平舆人少峻名节好人伦多所赏识司空杨彪辟举方正敦朴皆不就或劝劭仕对曰方今小人道长王室将乱吾欲避地淮海以全老幼乃南到广陵徐州刺史陶谦礼之甚厚劭不自安告其徒曰陶恭祖外慕声名内非真正待我虽厚其势必薄不如去之遂复投扬州刺史刘繇于曲阿其后陶谦果捕诸寓士及孙策平吴邵与繇南奔豫章而卒【东汉书】
　　晋
　　郑袤字林叔荥阳开封人髙祖众汉大司农父泰扬州刺史有髙名袤少孤早有识鍳荀攸见之曰郑公业为不亡矣随叔父浑避难江东时华歆为豫章太守浑徃依之歆素与泰善抚养袤如已子年十七乃还乡里景元初拜光禄大夫封宻陵侯【晋书】
　　卫玠字叔寳河东安邑人年五嵗风神秀异及长有盛名辟命屡至皆不就久之为太傅西阁祭酒拜太子洗马兄璪为散骑侍郎内侍怀帝玠以天下大乱欲移家南行母曰我不能舍仲寳去也玠启谕深至为门户大计母涕泣従之临别玠谓兄曰在三之义人之所重今可谓致身之日兄其勉之乃扶舆母转至江夏玠妻先亡征南将军山简以女妻焉遂进豫章是时王敦镇豫章长史谢鲲先雅重玠相见欣然言论弥日敦谓鲲曰昔王辅嗣吐金声于中朝此子复玊振于江表防言之绪絶而复续不意永嘉之末复闻正始之音何平叔若在当复絶倒玠尝以人有不及可以情恕非意相干可以理遣故终身不见喜愠之色以王敦髙爽不群而好居物上恐非忠臣求向建邺京师人士闻其姿容观者如堵玠劳疾遂甚永嘉六年卒时年二十七时人谓玠被看杀于南昌谢鲲哭之恸人问曰子有何恤而致斯哀答曰栋梁折矣不觉哀耳咸和中改茔于江宁【同上】
　　按郭子章云叔寳东晋名流一统志南昌流寓不载特为补之又云玠以永嘉六年五月六日至豫章其年六月二十日卒此则玠之南渡豫章四十五日岂暇至都下而亡乎且诸书皆云玠亡在豫章不云在都下也玠葬南昌城许徴君墓东
　　范宣字宣子陈留人年十嵗能诵诗书尝以刀伤手捧手改容人问痛耶荅曰不足为痛但受全之体而致毁伤不可处耳少尚隠遁加以好学手不释卷以夜继日遂博综众书尤善三礼家至贫俭躬耕供养亲殁负土成坟庐于墓侧太尉郄鉴命为主簿诏徴太学博士散骑侍郎并不就家于豫章太守殷羡见宣茅茨不完欲为改宅宣固辞之庾爰之以宣素贫厚饷给之宣又不受宣虽闲居屡空常以诵读为业谯国戴逵等皆闻风宗仰自逺而至讽诵之声有若齐鲁着礼易论难皆行于世【同上】
　　唐
　　权臯字士繇秦州略阳人禄山反天下闻其名争取以为属永王举兵脇士大夫臯诡姓名以免元宗在蜀闻之拜监察御史防母丧得风痹疾客洪州浙西莭度使顔真卿表为行军司马召拜起居舍人固辞尝曰吾洁身乱世以全吾志欲持是受名耶李季卿为江淮黜陟使列其髙行以著作郎召不就自中原乱士人率渡江李华栁识韩洄王定皆仰臯节与友善卒年四十六洄等制服行哭诏赠秘书少监元和中谥贞孝【豫章书】
　　张宁字康叔洛阳人登进士授相王府司马擢御史大夫与陆贽韩愈友善徳宗建中间陞国子监祭酒立朝謇谔忤卢因弃官慕栁浑髙风闻其隠于武宁山遂访浑遗踪入紫鹿冈青牛洞慨然止曰紫鹿青牛非方外人不可狎遂隠居于此【武宁县志】
　　曹松字梦徴舒州人学贾岛为诗依建州李频频卒值防乱避地洪州西山唐昭宗光化四年礼部侍郎杜徳祥榜及第时年七十偕第者歙人王希羽亦年七十余及京兆刘象闽人柯崇郑希顔皆年六十余号五老榜值上新平内难开放新进士喜甚诏选中有孤寒者以名闻特敇授官故徳祥以松等塞诏授校书郎【姓源珠玑】
　　南唐
　　陈陶字嵩伯世居岭表以儒业名家陶挟策长安声诗厯象无不精究升元中至南昌将诣建康闻宋齐邱秉政自料与齐邱不合乃筑室西山日以诗酒为事防齐邱出镇南昌陶志不屈而齐邱亦不为之荐【南唐书】
