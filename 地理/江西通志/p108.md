<!-- { "loadSidebar": true } -->
　　叠山书院在上饶县安辑乡宋谢枋得讲学处有咏归门明经堂其门人郑康仲徐炎午軰衰田供费元季燬于兵明景泰中知府姚堂迁建于府治南廵抚韩雍奏请赐諡文节仍命有司春秋致祀具载副使韩旸碑正徳间知府陆徴重脩学士汪俊记提学邵鋭以公弟君禹君烈君泽公子定之配享嘉靖间提学周广复新之自撰碑记
　　白石书院在上饶县安辑乡宋儒刘养浩读书之所其孙刘光因创白石书院祀朱子及黄勉斋以养浩逮事勉斋不忘教所自也又置田以赡来学者山长聂义记之
　　御书院在上饶县明逺乡宋吏部尚书徐直方疏请祀其父忠愍公徐元杰奉勅建院周子正记明嘉靖三十八年知县陈添祥重修提学王宗沐记
　　朱氏义学在上饶县溪南上墩明成化间朱仲舒建以教族党子弟御史蒋钦记其子汝重修尚书杨麒记
　　闻讲书院在府城西明嘉靖间贵溪大学士夏言致政归以赐金建祀朱子集诸生讲学其中再起入都有懐闻讲书院诗今改为分守河东镇署
　　忠礼书院在上饶县西五桂山明隆庆间湖东道尚徳恒建置有学田今废为饯送乡试之所
　　钟灵讲院在府城外钟灵桥北
　　国朝康熈五十一年知府周錞元改曲江书院为钟灵讲院延师主之召七邑弟子肄业其中大学士李光地有记
　　懐玉书院唐大歴中僧志初剏法海寺于金刚峰下宋学士杨亿精舎亦在山麓后朱子与陆文安汪文定诸贤讲学兹山有司及门人拓而大之置田以供四方来学者自是懐玉之名与四大书院相埓宋末废元时改为僧寺明成化间仍建书院清复原田正徳间提学李梦阳重建勒石记之既而宸濠兵变复为僧踞嘉靖间提学王宗沐以左道宜斥请于抚按檄有司改复书院悉如白鹿洞规制置书院田三十三顷以赡学者自后知府姚体信脩之万歴辛巳诏革天下书院遂废具详知县唐世徴记畧
　　国朝重建于端明书院故址崇祀朱子陆文安汪文定吕东莱益以汪逵刘允廸詹叔善及有司之有徳于玉者康熈五十七年廵抚白潢顔其额曰寻孔顔乐榜聨云修身诚意正心致知格物先齐其家孝事君弟事长博学审问慎思明辨笃行果能此道愚必明柔必强
　　端明书院在玉山县治东宋端明殿学士汪应辰讲学处元监县夀安为建书院置学田苏天爵记后毁为湖东道署景泰间知府姚堂改祠城隍庙东李奎记正徳辛巳御史唐龙檄知县潘文明重建万歴庚辰知县周日申更置端明祠于县西马院巷
　　草堂书院在玉山县北懐玉山下朱子讲学于此有青山绿树亭源头活水亭堂庑号舍具备相朱子题山下酒舍一聨云泉飞白石堪为酒灶傍青山不买柴即其地也宋末懐玉书院废斗山王奕与其子介翁结庐居此因名草堂斗山与谢叠山友善叠山既仗节斗山自号至元逸民明天顺成化间知府姚堂知县汪潆相继修理查复原田入院正徳六年提学李梦阳檄知县谭世熈新之
　　刘氏义学在玉山县顺成乡宋徳安令刘允廸家居时建朱子有记元至元九年监邑夀安重修朱徳润记明裔孙刘文秀重建
　　蓝山书院在弋阳县治南宋邑人张卿弼登咸淳戊辰进士仕兴化倅宋亡隠居教授其门人杨应桂等以来学者众建书院以处之有庙堂以祀夫子两庑翼焉有明伦堂乡贤祠元至顺三年其孙繁昌尹纯仁重修虞集记
　　九川书院在弋阳县九川明宣徳间李文仪与从弟文彬建正统间少卿李奎致政归重建育英堂希贤轩尚志轩萧镃记之
　　潭石书院在弋阳县潭石明正统间御史黄溥建中有聚星轩育徳亭刘儁记之
　　象山书院在贵溪县南三峰山下宋陆文安九渊讲学之所绍定四年提刑袁甫请于朝遣上舎生洪阳祖即其地建书院中为圣殿翼以两庑后为彞训堂翼以居仁由义志道明徳四斋堂后为仰止亭有池上建濯缨浸月二亭堂左为储云佩玉二精舎右为梭山复斋象山三先生祠赐额象山书院袁甫记元季燬于兵明景泰间廵抚韩雍知府姚堂重建又置田以供嵗祀李奎记正徳间提学李梦阳知县谢寳重修嘉靖癸夘知县袁凤鸣増修万歴八年奉例废天下书院祭亦裁知县伍袁萃捐赀赎复避书院名改为象山祠寻奉例通复仍编祭嵗久頽圯万歴三十一年知县吴继京新之申请陆氏裔孙奉祠自为记
　　桐原书院在贵溪县南十里唐观察使髙寛仁故居至宋其七世孙髙可仰建书院于此以教其乡之子弟置膳田汪应辰记之元时髙恵甫又割田以资书院费元末尽燬明宣徳间其十四世孙髙吉昌重新之萧镃记万歴癸夘知县吴继京重修申请裔孙髙绍宪奉祠
　　玉溪书院在贵溪县南卢坊宋儒卢孝孙讲学处元季兵燬明治间提学黄仲昭访求故址檄知县韦厚重建郑节记嵗久圮嘉靖丙戌知县叶良佩规地于县治东重建书院内为祠堂外为讲堂徐一鸣记万歴八年奉例废改为玉溪祠后奉例通复知县钱邦伟申请复祭乃构堂一区为讲学之所
　　临清书院在贵溪县七都宋儒裴方润隠居于此元初屡荐不起建书院以教乡党子弟乡人称曰梅隠先生
　　灵谷书院在贵溪尘湖山中元延祐间里人桂本建为屋三楹东为端彞斋西为钝斋其子元方属王祎记之见忠文集
　　理源书院在贵溪县五十七都宋儒龚霆松讲学处霆松号艮所慨朱陆二家之徒议论不一因穷源委作四书朱陆防同注释三年书始成时称朱陆忠臣明万歴三十九年知县钱邦伟额之曰真儒道脉
　　静明书塾在贵溪县元时陈立大家有蔵书若干卷又所著论语正义二十卷其子善益自尊庋题其室曰静明书塾中设先生像春秋祀之危素记
　　严家书院在贵溪县北髙石明嘉靖间邑人徐樾讲学处取易卦家人名义四方学者咸辏集焉
　　鵞湖书院在铅山县北十五里鵞湖寺傍宋儒朱子陆复斋象山吕东莱讲学之所淳祐庚戌江东提刑蔡抗请于朝赐名文宗书院元皇庆二年总管窦汝舟建防元堂詹载采记元末兵燬明初御史祝杰按县访求故址得之景泰癸酉廵抚韩雍建祠崇祀复旧额李奎记正徳辛未提学李梦阳重建汪伟记万歴庚寅编修刘曰宁同知县唐应绍新之刘有记明末编修杨廷麟率进士胡梦泰义耆查懋防应璋等捐资重修有记
　　国朝顺治初廵抚蔡士英捐赀重建安焕记康熈二十八年廵抚宋荦檄训导郭逢年董修康熈丁酉廵抚白潢敬奉
　　圣祖御书穷理居敬额及
　　御书章岩月朗中天镜石井波分太极泉对聨悬挂书院按朱子纪年録淳熈二年东莱归朱子送之至信之鵞湖寺东莱约二陆同防于此相与讲其所闻二陆俱执己见不合而罢复斋诗云孩提知爱长知钦古圣相只此心大抵有基方筑室未闻无址忽成岑留情注翻榛塞着意精微转陆沉珍重友朋勤琢切湏知至乐在于今象山诗云墟墓兴哀宗庙钦斯人千古不磨心涓流积致沧溟水卷石崇成泰岳岑易简工夫终久大支离事业竟浮沉欲知自下升髙处真伪先湏辨古今朱子后三年和诗云徳义风流夙所钦别离三载更关心
　　偶扶藜杖过寒谷又枉篮舆度逺岑旧学商量加邃宻新知培养转深沉只愁说到无言防不信人间有古今按象山年谱云吕伯恭为鵞湖之集先兄复斋谓某曰伯恭约元晦为此集正为学术异同某兄弟先自不同何以望鵞湖之同先兄遂与某议论致辨后往南康元晦延入白鹿讲院因讲君子喻于义一章元晦再三云某在此某在此不曽说到这里负愧何言绍定间防斋袁公甫尝为四贤賛又云世谓鵞湖之集诸老先生议论未能悉同以是妄加揣摩其失逺矣又云君子讲道既切之又磋之既琢之又磨之反覆辨明惟求一是若虑其不相合心非而口然之此乃浅丈夫所为何足以窥诸先生之门墙耶草庐吴澄送金谿陈洪范序云朱子之教人也必先之读书讲学陆子之教人也必使之真知实践读书讲学固以为真知实践之地真知实践者亦必自读书讲学而入二师之为教一也而二家庸劣之门人各立标榜互相诋訾至于今学者犹惑呜呼甚矣道之无而人之易惑难晓也又按师山郑玉送葛子熈序略云方朱陆二先生相望而起也以倡明道学为己任陆氏之称朱氏曰江东之学朱氏之称陆氏曰江西之学陆氏之质髙明故好简易朱子之质笃实故好邃宻盖各因其质之所近而为学故所入之途有不同尔及其至也三纲五常仁义道徳岂有不同者哉后之学者不求其所以同惟求其所以异江东之指江西则曰此恠诞之行也江西之指江东则曰此支离之说也而其异益甚矣此岂善学圣贤者哉朱子之说教人为学之常也陆子之说髙才独得之妙也陆氏之学其流弊也如释子之谈空说妙至于卤莽灭裂而不能尽致知之功朱氏之学其流弊也如俗儒之寻行数墨至于頽惰委靡而无以收力行之效然岂二先生之之言垂教之罪哉盖后之学者之流弊云尔又按程敏政道一编序云朱陆二氏之学始异而终同见于书者可考也不知者往往尊朱而斥陆岂非以其早年未定之论而致夫终身不同之决惑于门人记録之言而不取正于朱子亲笔之书耶斋居之暇取无极七书鵞湖三诗钞为二卷用着其异同之始所谓早年未定之论也别取朱子书札有及于陆子者厘为三卷而陆子之说附焉其初则诚若氷炭之相反其中则觉夫疑信之相半至于终则有若辅车之相依且深取于孟子道性善收放心之两言读至此而后知朱子晚年所以兼收陆子之学诚不在南轩东莱之下顾不考者斥之为异是固不知陆子而亦岂知朱子者哉诸论最当并録之
　　瓢泉书院在铅山县期思渡宋秘阁修撰辛弃疾寓居于此后改为稼轩书院
　　东冈书院在铅山县西石龙东冈坪明正统间费瑄建龙山书院在广丰县新城乡宋嘉定间黄运干徳申建殿堂斋舎一如学制捐产以奉廪给课试悉仿州县学法真徳秀记
　　河源书院在广丰县周安乡地名岩里下有泉源涌出如星海故名宋嘉定间校书郎周天所建与陈克斋赵章泉徐梅野刘端明汤息庵赵崇椷讲学于此
　　瑜山书院在广丰县杉溪宋提刑俞掞建义塾集里之贫士读书其中
　　原道书院在广丰县何家坞元儒何大衢绘圗以献欲建书院防政史紫薇为之请于朝赐额原道以奉歴代圣贤差山长主教事
　　岑山书院在兴安县东郭明万歴间知县谢光阳建有赡田详独孤元记
　　荷峰书舎在兴安县琯山明邑人张深建以教其族里子弟李奎记
　　文昌书院在兴安县康熈二十八年知县曹学隽建置赡田
　　饶州府
　　鄱江书院在府城北宋朱子门人金去伪讲学防弦歌巷即其地元设防古学于此
　　忠宣书院宋建于龙山岩祀洪忠宣皓明正徳初其裔孙洪春请建于府治西丹霞观故址都御史李瓉记
　　玉溪书院在鄱阳石镇元处士何英建以防四方来学之士英字积中号梅谷学于王松坞得黄勉斋饶双峰之
　　白云书院在鄱阳东湖洲明初知府陶安以诗名延刘琮玉至因讲易安惊曰先生学有渊源非词章之士询之知亲受业于许文懿者遂为建书院祀文懿即以白云命名
　　里仁书院在鄱阳西隅明淮藩长史潘一谔舍宅为之浮洲书院在鄱阳浮洲寺明嘉靖间知府应鸣凤建芝山书院在鄱阳白莲池北明万歴间防政舒其志建国朝顺治间知府翟凤翥改建府学中崇祀朱子以理学名贤配之自为记
　　希贤书院在府城茶场巷口
