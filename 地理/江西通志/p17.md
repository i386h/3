<!-- { "loadSidebar": true } -->
　　费直书十二篇以易卦配地域蔡邕月令章句以节气当国分及皇甫谧作帝王纪复以月律配入辰次言之而事益支矣按邕之说豕韦之次立春惊蛰居之卫之分野以至枵小寒大寒居之为齐之分若谧之说星纪之次于辰为丑谓之赤奋若于律黄钟斗建在子吴越分野以至析木于辰为寅谓之摄提格于律应钟斗建在亥燕之分野此班郑之说也郑氏律说黄钟子之气十一月建而辰在星纪应钟亥之气十月所建而辰在析木班固厯志娵訾之初危十六度为立春中营室十四度为惊蛰枵之初婺女八度小寒中而危初为大寒二子盖源乎此夫星纪东北而吴越实东南降娄娵訾戍亥之位而鲁卫实在东北齐表东海而星且北秦处西陲而次乃南故或以古受封之日岁星所在为说武王克商岁在鹑火伶州鸠云岁之所在我周之分野则周属鹑火晋文即位岁受实沈董因所云实沈之虚晋人是居自张十七至轸十一鹑尾楚分故鲁襄二十八年岁淫枵禆灶知楚子之死谓岁弃其次以害鸟帑周楚恶之则鹑尾为楚矣自氐五至尾九大火宋分故鲁昭十七年星见火辰梓慎知宋郑之火谓宋大辰之虚皆火房也则大火为宋矣然春秋战国地每迁变三晋未分晋果何分秦拔西河魏当何属周既东西何都而直鹑火陈灭于楚何自而入韩分前封后据又岂得如康成之所谓同时而当星次哉古之国邑不过百里何常而得专次况古万国周千八百又岂皆无受封之日而独此十二国得当之乎秦乃周也不曰周而以东洛为周唐都京兆二郡既入畿内而说者尚谓秦分则是国易而地不易也吴楚齐晋春秋之末广土所至一时配入而不知疆域杂乱之不可要也夫风俗之所以异以广谷大川之异制也州郡虽改山川不移闽浙五岭本自两越荆扬徐梁正尔三楚亦何得以是制哉此一行所以惟取七宿之中分四象之中位自上元之首以度为纪据山河以分其野然亦未之尽也茍以封日则有絶而复续者或以姬而继子封日既异前人又非而前星且不变耶禹贡无言保章之说惟不得而执也虽然豕韦祸蔡大梁凶楚枵见饥乎宋郑星纪定占于吴越永嘉中岁白荧惑聚牛女间时谓吴越当有兴王未几元帝登位故史臣谓星斗是祥苻坚会谋南寇石越对以岁镇斗牛福德所在而苻融亦以吴越为不可伐盖有不可诬者岁之所在为福所冲为灾故师旷梓慎禆灶有得而言天道在西北而晋不害在越而吴不利皆以岁言之也吴越同分而史墨以为越得岁吴不应伐是又不可晓者前哲之言盖亦自有所见而不必牵乎此余如未然要以九州之分为正【罗泌星野说】
　　天有三垣紫微太微天市是也紫微太微皆将相辅佐之位而天市下垣则列国星宿之所在其星东西二十有二宋南海燕东海徐吴越齐中山赵九河魏韩楚梁巴蜀秦郑河中河间晋周曰分野者指列星所属之分而言郑氏谓星所主土是也其国在此而星则在彼彼此若不相配而其为象未尝不相属非地之在北者其分野在天亦居北地之在南者其分野在天亦居南也【苏伯衡论分野】
　　南昌瑞州饶州临江袁州【皆吴地】广信抚州建昌贑州南安禹贡扬州之域星纪斗分南康【扬之西陲吴头楚尾】九江【吴地】吉安【吴楚之境】禹贡荆扬二州之域星纪斗分【清类天文分野之书】
　　南昌饶州广信南康建昌抚州临江吉安瑞州袁州贑州南安天文斗分野九江天文斗牛分野【明一统志】
　　斗六星二十五度吴之分野应天鳯阳苏州松江常州镇江庐州安庆太平宁国池州徽州和州滁州杭州广德州处州南昌【八州县】饶州【七县】广信【七县】南康【四县】建昌【五县】抚州【六县】临江【四县】吉安【九县】瑞州【三县】袁州【四县】贑州【十二县】南安【四县】牛六星七度吴之分野扬州淮安湖州温州九江【五县章世纯星次分野】
　　明舆地图以方格限里数查自顺天府至应天府【今江宁府】二千二百里至杭州府二千七百里至南昌府三千里至广州府四千八百里因前后北极出地差度乃求每度应里数若干如应天府较京师差八度南昌差十一度以二百七十二里推一度杭州差十度用二百七十里广州差十七度用二百八十二里所推里数略不合者或测极髙未必确而查竪晷无景亦未必定故止以二百五十小里约计之可也若折中多寡以二百七十里论当得九万七千二百为地球一周之里数置零数不用尚有九万余里【李天经浑天仪说】
　　地球用法其经纬皆异者任令一处居顶而从此下髙弧至地平使之南北游移以正交其彼处为度乃识交度与顶之中弧化为里则得二处直相距之里数又复识本髙弧交地平度因以得彼处较前处所居之方位若经同而纬异即先移其处同居子午圏下以本圏上度识二处各距赤道若干度以之相减乃得其相距度因以化为里如顺天府与南昌府约在同经试于子午圏上得南昌北距赤道二十八度顺天距四十度相差十二度化得三千六百余里设一处在赤道内一处在赤道外各以所得数相加即其相距度乃因以化为里若纬同而经异即先各以其处移至子午圏下从莺岛圏线起至子午圏下止赤道上算各经度以之相减即得二处经度差但距赤道内外逺近者依赤道平行小圏似不能如前法求里数盖小圏所应一度之里较本赤道度相应者不等因而度小里数亦应少今惟于球上用髙弧乃有一简即得者何也以一处居顶安髙弧使从他处过则止视髙弧上交与顶之间弧即其相距度因复算得里数如前【同上】
　　扬州管斗吴之分野兼得楚及南越之交【杜佑通典】晋张华雷焕见斗牛间紫气求之得寳剑于丰城故王子安滕王阁诗序云物华天寳龙光射牛斗之墟吴分也又云星分翼轸地接衡庐玊海云天辟翼轸之疆地振江湖之国则以其近于楚分也而或者以子安为误误矣于次为星纪为鹑尾【郭子章豫章书】
　　豫章之地春秋时以为楚之东境据天文则吴之分野【涂廙续豫章记】
　　按史记楚世家昭王十二年吴伐楚取番正义括地志云饶州鄱阳县春秋时为楚东境秦为番县是则江西郡县春秋二百年本属楚至鲁定公时始为吴有耳
　　一统志豫章十三郡皆禹贡扬州之域而九江南康则地兼乎荆天文斗分野而九江则宿兼乎牛考牛宿本位居丑之次为吴越扬州之分六星凡七度此王勃所谓斗牛之墟者乎然斗二十五度所分野之地周数千余里躔度次舍宜有凿然不爽者考之天文诸书以及各郡旧志类皆沿习异同不能分晰各度乃搜求遗书获残卷一帙二十八宿分野之图说仅存云斗六星二十五度为吴之分野南昌入斗八度饶州广信同居七度瑞州三度建昌五度抚州六度吉安九度贑州十二度南康临江袁州南安俱斗四度而九江则入牛五度虽分郡甚晰然与九江入斗一度豫章入斗十度从前诸家又相径庭矣岂气数迁移古今悬隔不相符合一至此乎【江西志论】
　　南昌府故禹贡扬州之域春秋时地名豫章属吴于辰则丑于次则星纪于宿则斗牛女晋志云豫章郡入斗十度考晋张华问斗牛之间何为有异气雷焕对以寳剑之精当在豫章丰城宋黄庭坚曰勾吴之区维斗所直是斗十度正本府之分野【南昌府志】按南昌各府志略于星野抚州广信援引稍详吉安贑州则并此门类而去之故就诸县志中说有根据者间采一二条以补其阙
　　豫章南土斗牛北宿邈不相临而星野相应古今不爽何欤贾公彦谓受封之始岁星所在遂为分野郑夹漈谓诸国分星命以主祭二说今并存之论者谓天体圆盖列宿精光南北相射信矣亦不尽然惟僧一行以云汉始终表里江河分两戒四维用以纪纲州郡其说极为精透盖谓星纪当云汉下流百川归焉故其分野自南河下流穷南纪之曲东南负海为星纪则吴越适相值今按豫章入斗十度值星纪之次观星分野自当以云汉之说为宗至于五星三台紫微垣天市垣之星各有分应图经所载从来久矣【杨周宪新建志】
　　天文图斗六星二十五度吴之分野南昌与焉则豫章主斗无疑矣以豫章近婺州专应牛宿者臆也【章兆瑞进贤志辨】
　　瑞州古豫章郡地晋天文志及清类天文分野书并云豫章入斗十度乃旧志称入斗十三度终十四度此犹不甚相逺及按唐天文志则云豫章讫会稽南逾岭徼为越分夫越属牛度而牵牛去南河寖逺则瑞安见其果属斗分耶且按晋书隆安四年太隂犯牵牛而是年豫章水灾则属牛似乎有騐又云南斗二十五度每一星得四度一分分之六有竒豫章起斗十二度六分终十六度六分有竒以地理分之每百里得九分分之一有竒诸郡居瑞之首者三百六十余里继瑞之尾者一千二百七十余里然则瑞之分野岂非起南斗十三度四分终十四度四分有竒也哉【瑞州府志】
　　瑞志分野属斗固矣乃入度之浅深有岐说焉至别考占候家言又谓丽牛有征何哉因思子安滕王阁诗序首言星分翼轸后人多讥其误谓是少年驰骋之文不暇详核及考吕览诸书吴楚之分其星翼轸彼盖先举衡庐大势言也孰谓王生误哉【按勃精于推歩厯算尝作千岁厯序中明言星分谓吴楚异宿也后人自误解耳】下称斗牛之墟则较然矣【同上】
　　省志江右皆斗分野当属吴境而袁志载斗六度至须女二度谓之星纪吴越分野又南斗牵牛星纪之次则万载分野约在斗牛二星间筠志引晋隆安水灾其丽牛有騐万故筠辖当不甚相逺也【袁州府万载县志】
　　临江为禹贡扬州之域按汉地理志晋天文志当星纪之次南斗之度【临江府志】
　　攷春秋正义曰三家分晋方始有赵而韩魏无分二国且不得分昻毕之度安成一县耳又何必因荆扬二字遽分斗轸丑巳哉盖庐陵与安成接壤地分天次恐不应若是辽絶也安成既应南斗之占【梁大同五年彗出南斗陈天嘉四年太白入南斗皆应安成郡】则分野当在扬州之域【吉安府庐陵县志】
　　星辰之逺度数之微其是非之较吾不能齐也乃若其地则为吴也旧矣故吾从入斗者焉十二辰次各得天度三十度三十分之十四无赢缩也【按皇甫谧世纪四方之度大有赢缩】今考星纪度数汉志引黄帝分星次起斗十一度至女七度蔡邕起斗六度至女二度皆得二十九度费直起斗十度至女五度晋志起斗十二度至女七度唐书起斗九度至女四度皆得二十八度是星纪不得与诸辰均矣晋志以豫章入斗十度庐江斗六度九江斗一度而星纪之次乃起斗十二度则星纪析木各得斗度之半豫章与九江庐江皆不得居星纪当入析木之津矣惟元郭守敬起斗三度七十六分八十五秒终女二度六分三十八秒则斗牛正在星纪之次吴越亦当斗牛之分而各辰度数皆均庶几近之诸家星纪之度皆不足三十其分野数千里约二百里不能当一度九江豫章相距二百里而遥而遂差九度则尽星纪之野虽百度不给也且界以彭蠡则九江滨湖北豫章濵湖南经以江汉则九江在江南庐江在江北九江一度豫章十度乃自北而入南而庐江六度又自南而入北则星宿乱矣安所取衷哉郑注谓堪舆虽有郡国所入度非古数者其是之谓夫南斗二十五度其星六其四主豫章一星得四度有竒以乗豫章千里之疆约二百余里而差一度临汝南豫章二百里豫章入斗十度则抚亦将入十一度矣【抚州府旧志】
