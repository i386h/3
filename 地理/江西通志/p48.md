<!-- { "loadSidebar": true } -->
　　丰材山在乐安县北八十里旧名麻山唐天寳中改今名其北岭接丰城县界荀伯子临川记云登之者望庐阜彭蠡皆在其下又北曰杯山跨南昌临江境上有张公祠祀张柬之旁有金牛塘
　　桂山在东乡县南距长林二里许
　　七寳山在东乡县东七里迎春门面之又东数里为积烟山半山有龙池瀑布即宋陈羍死节处其阳隶安仁县
　　五彩山在东乡县习防乡其隂隶余干县
　　横山在东乡县十都雄视诸峰宋进士俞廷椿廷华世居其下御屏山在一十五都方耸若御屏明大学士吴伯宗家其下
　　五峰在府城中一曰青云起于防隅旧县学依焉二曰逍遥三曰桐林又名萧家岭四曰香楠其东峰旧为卸盐之场故一名盐歩岭有台临溪曽巩所记拟岘台也其右峰旧有寳应寺今改为县学五曰天庆其西稍洼集客土为阜曰太山建东岳行祠
　　接云峰在府城南三十五里又南数里有峰小锐曰状元又南为马鞍又南为尧岭岭有汪自然仙冢石上刻一律自然亲笔也
　　仙桂峰在府城北三十里后有雷坛嵊传云浮邱公祷雨以桂枝插石罅中有观曰会仙人多祈梦闻桂香者则吉明崇祯末树忽朽未几西岩复生一株
　　马旗峰在崇仁县北二十五里峭拔如卓旗然
　　卓笔峰在金谿县西南二里形如立笔下有砚池遥对学宫稍偏于右梅峰在县南十五里有峰数十如簇笋旧传刘仙师尝吹铁笛呼雨其上
　　百岁峰在金谿县西北三十里与崇岭相连下有庙土人以祀周迪明珠峰在县北四十里山无杂树圆若珠缀相近有释褐峰以刘尧夫得名又县东四十里有名扬峰旧志云故相陈福公葬其祖于山麓一名金笼峰
　　雪华峰在乐安县南四十里荷树岭之上其髙十里下有三百八十四□又南二十里为仙女峰俗传王郭二仙飞升时有侍女执旛其上
　　螺首峰在东乡县东南十里山首尖圆如螺山北有螺首寺又县北雄岚峰有灵泉可愈疾
　　圭峰在东乡县二十五都相传宋亡后谢枋得立祠以祀故君今祠犹沿万寿之名
　　万岁岭在府城西四十里旧传宋隆祐太后经过指问此山舆人以万岁岭对因得名焉
　　石狮岭在府城南八十里孤石雄峙如狮子形岭有路西通宜黄东接金谿明成化间克山里人袁大用尝备石甃砌创小亭以休行旅
　　佛迹岭在府城东四十里中有飞来佛有二井深广不盈尺冬夏清莹不竭
　　大和岭在府城北五十里又北十里曰小门岭与金山相近上有王郭二仙行祠
　　红旗岭在崇仁县东二十五里岭有三叠如旗
　　上幕岭在金谿县东南五里未县时设镇于此崇岭在县西二十里层岩叠巘时有紫气望之郁葱晴明可见南昌西山又西北十里为白豻岭一峰秀拔
　　黄土岭在宜黄县南九十五里其阳隶宁都县其隂黄水出焉箬岭在县东南一百二十余里上多箬竹可为箭漳水之源出焉
　　寳岭在乐安县南八十里相传里中杨氏得怪石濯于溪水石忽莹澈有人像遂寳之又南五里为大树岭其南麓隶永丰县界岭在县北八十余里其北麓界丰城
　　庾岭在东乡县南三里一名长林杨诚斋有宿长林诗花尖岭在东乡县南七都两峰大小相对曰大花尖小花尖相近有金峰岭视诸峰尤髙大上有三仙祠民祀之以御蝗蝻下有虎岩泉又南有船岭其形如船
　　黄茅冈在崇仁县华盖山下元虞集置邵庵精舍有白云今许草为堂之句
　　柏冈在金谿县西三十里地堪揽胜又西二十五里为柘冈上多辛有王荆公读书堂盖外家吴氏所居也
　　龙头冈在乐安县西为邑城关障
　　乌冈在东乡县西南与大富冈对峙三港水流其间黄华姑岩在崇仁县东三十里其岩三级有泉甘洌南壁有斧劈痕下建栖真观龟鳯岩在县南二十里两傍石势如龟鳯中通一径攀援可上险絶处有石室如斗
　　龙角岩在金谿县东北永和乡山巅有石对峙如龙角然一径深入石室旷爽可坐百人相传刘贤良读书于此考安仁白塔记乃康定二年龙角山人刘无忌所撰疑即其人也
　　僊岩在宜黄县北五里昔王郭二仙尝问道寓此有朝真石拂霓洞遗迹宋周梦若有记
　　滴油岩在乐安县西三十里石桥寺侧或云昔出油今出五色水
　　浮云洞在崇仁县南十五里洞穴芜没不可深入相传田家黄氏子夜寐惊魇见伟丈夫自称回岩客令语世人曰此浮云洞也因名又南三十五里有香城庄燕洞岩上有二佛迹泉流石罅中其石白如钟乳
　　罗汉洞在金谿县南四里翠云寺之侧
　　桃源洞在乐安县南十里元人夏友兰结庐种桃其中锦绣谷在金谿县治后四山青蔼万瓦鳞差景物风华相错如绣宋王安石有诗明王文安英世居其下
　　玉石台在府城西十五里俗称狮子石北崖有石冈势奋跃而南向曰金石台上有林秘丞书屋今废台右五峰骈耸而东渐出滨江俗称五虎其末峯最小者断入江中而踞曰石台俗称豹石川合水壮则浸其凹而峰若鼋浮鳌涌昔人以其关键风气拟之鄱湖两孤云
　　石廪在府城东三十九里状似仓廪可容千斛茍伯子临川记云禀口开则岁歉闭则岁丰今石存而不验
　　石龙在府城西南二十四里岩髙一丈五尺周围六百五十歩地理志云有鳞甲因号石龙又西南十五里有石鼓
　　石屋在乐安县北四十里天授乡三溪渡侧突起一峰其中空明
　　虾蟆石在府城东南二十里石头渡东岸徐霖诗蝌蚪镌文怀旧鼓蟾蜍供砚琢青瑶
　　鲤石在崇仁县南十五里俗传琴髙先生于此修炼所乗之鲤化而为石又县西南四十里有虎迹石相传王郭二仙尝跨虎憩其上
　　月石在金谿县东四里翠云院侧岩窦天成宛如圆月宋陆九韶有诗又乐安县天授乡亦有月石
　　榜石在乐安县南五十里地名前相传其石光明则有人登科甲
　　汝水在府城东门外源出广昌伏村血木岭流至建昌府为旴合新城诸水流二百里至良安峡入临川境为汝合宜黄崇仁二县水流至南昌界合豫章水入鄱阳湖
　　临水在府城西十里源出崇仁县巴山下即定川也亦名母城水流至西津与汝水合
　　连矾水在府城西北五里源出长冈过品桥厯仙临山由西髙和尚二桥出黄塘桥至合处凡四十里水比诸水特重昔人取以充漏刻荀伯子临川记云甘渚出宜黄连矾山四十里流至吴家渡注汝水东兴人以木甑浸井中后于连矾桥下甘渚中得之连矾山未详所在据云四十里至吴家渡非今宜黄界矣俗譌连樊因妄指为二山云
　　梦港水在府城南三十里源出佛容山下注汝水一作孟港隋地理志临川之下独载梦水即此水也
　　寳唐水在崇仁县西南一百五里源出乐安大盘山入县境下流合临水
　　罗山水在崇仁县西源出罗山其派有二一自暗坑出沿流入寳唐水一自东塔出沿流入大港合临水东至白鹭渡入临川境
　　西宁水在崇仁县西五里源出华盖山曲折流入县西与寳唐水合又合青水与罗山水
　　金谿水在金谿县上幕岭东水色如金县因以名福水在金谿县南十里源出于闽经南城梅峰至鼔楼冈下会石门港水
　　清江水在金谿县南三十里其水清洌宜沤楮故土人造纸以清江著名
　　青田港水在金谿县东二十五里下流入贵溪安仁界齐冈水在金谿县西五十里其源二一出县北金窟山一出查堆浮罗桥
　　苦竹水在金谿县北四十五里乃汝水之上流也曹水在宜黄县东北源出崇仁分水界防坑流至县北经卷雪丰乐二桥合宜黄二水
　　宜水在宜黄县东五里源出军山之北流四十里与漳水合又百里与黄水合
　　黄水在宜黄县南五里源出黄土岭北分流至三港口经打石港与汝水合
　　漳水在宜黄县东南源出箬岭合宜水至县郭前合黄水下流又名东港
　　鳌溪水在乐安县治西源出芙蓉山东流至县又西流与贑水合
　　大溪源水在乐安县西北七十里源出大盘山北流至蛟湖合临水县南又有大溪水源出华盖山西流至乌水入永丰河
　　逺溪水在乐安县南百八十里分三派至招擕合乌水三港口水在东乡县治东北水源有三一出雄岚峰左经洞泉观西平龙义而来一出珠坑庾岭鸡公岭之间下绕县治之东一出竹山峡入寒陂三水交会于县治之东北故名三港口自北而西厯珠山下流至新陂与延桥水会出金鸡城与临汝水合
　　润溪水在东乡县习防乡距县治六十里其源有三一自余干之李梅峰东流而西一自鹤堂峰南流而北一自赞王岭西流而东皆至岩前陂合北下为润陂水至族湖合龙窟河水朱子集有过润溪诗
　　南湖在府城南门外西折里许相传南唐元宗弟齐王景逹所开今湮为田
　　瑶湖在府城东南江广流缓渟潴如湖稍北有千金堤白鱓潭在府城北一百里相传宋晏殊之祖其葬处掘得三白鱓一奔入潭故名
　　青水潭在崇仁县西北十里源发十都流至县西驴陂与大溪水合
　　擂鼔潭在宜黄县南九十里山泉倾泻入潭其声如鼓梅仙潭在乐安县南五十里张右丞澈尝曰梅仙潭石矶出于水裔松竹森润其源有梅百十株或徘徊其下真瑶林琼树中也
　　黄金濑在崇仁县东二十里下有潭深莫可测
　　虎头洲在府城北三十里宋治平中郡人李权梦张乐送至洲上俄登第授防州司理盖虎头之应也
　　伭洲在金谿县西状头山之东宋儒傅子云尝游咏于此象山先生为作
　　墨池有三一在府学晋王羲之学书池上池水尽黑故名曽巩有记一在金谿县距白水寺三里乃谢灵运涤砚处又清逺驿有墨池明吴与弼有记
　　卧冰池在府城东孝义寺俗传为王祥故宅张右丞诗虽赝犹堪赏前贤况可师
　　灵运池在府城东四十里距灵谷山二里许池在山巅放生池旧因汝水为之豫章诗话云唐末邕州蔡大夫迁抚州刺史游汝水放生禁采捕有人乗小舟钓其上蔡使人捕之钓者为诗云投却长竿卷却丝手蓑笠献新诗临川太守清如镜不是渔人下钓时宋州守朱正辞始即吴陂庄之南塘为之置斗门以均蓄泄
　　化龙池在崇仁县治北宋乐史家池旁有巨蟒鳞甲爪距如金一日风雨大作化龙而去史登科正此日也
　　仙鵞池在崇仁县西南四十五里世传唐道士杜仙兴修黄箓斋忽有仙鵞七飞集池上又县南有咸池宋嘉定志云陈司空黄法因侯景乱于乡里聚徒助陈髙祖有功又有竒术尝变盐池于家山下今水味咸于他水
　　齧指池在金谿县东二里烈女祠前唐寳厯间冶监者坐鑛竭亏额将罹重辟二女痛之因发愤跃炉齧指自誓洒血于地后人因以名池
　　龙池有二一在宜黄县南九十里之绵谷相传唐大厯间邑令许涣祷雨于此有黄龙骧首而至须防霹雳一声甘霖大注一在乐安县北五里两山之间汇为池广十亩中有穴其南五十里又有防龙池
　　镜香池在乐安县治西亭曰镜香盖取太白荷花镜里香之句
　　温泉在府城西北三十余里明水山东麓有明水寺迤东四五里有池常沸曰温泉东坡云天下温泉七汝水其一也明万厯中知县刘孕昌建亭覆之今圮迤西五六里有池清冷曰冷泉昔人谓水有日月之象故山曰明水也
　　一滴泉在府城万寿寺冬夏不竭王安石诗一滴有源通地脉半无底透湘川白鹿泉在府城寳应寺世传谢灵运繙经时有白鹿跑地泉涌出宋陆游诗泉声落环佩肝肺为清凉
