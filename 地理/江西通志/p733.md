<!-- { "loadSidebar": true } -->
　　嘉定庚辰有诏赐濓溪先生周公諡曰元从蜀使者魏侯了翁之请也越明年秋以命书及贰傅元奏请防授先生之后又十二年善璙来守九江寻访其家始克燎黄于祠下夫蜀在千万里外先生佥书合阳时其行事不甚较着而嘉祐百五六十年之后一旦表出褒异上继古圣下开来哲昭然如日月之明亦足以见百世之师闻者莫不兴起而上之阐扬风厉者何其盛也矧庐山之隂濓溪书堂在焉盖先生自舂陵来授业于斯已而长吏增辟其宇置堂长弟子员宜其浸灌培植声生气长视他邦尤盛而寖寖废坠过者太息独非吾徒之耻哉善璙不敏幸以诸生滥长斯土于是更治其书堂缮修其祠墓肄习有庐祭荐有田乃十一月癸亥爰举燎黄之典用牲于隧率州宾属拜焉旣防事又谋所以经纪其子孙以承祭祀端平甲午日南至守臣赵善璙立石希贤堂
　　仰山祝文　　　　　　　　　　刘克庄
　　某少读韩集知神功惠自唐至今又数百嵗神于袁人眷顾罔替袁人于神饮食必祭某剖符入境灵承首诣时方艰虞兵寡民敝眇然长虑何以为计惟神洋洋左右上帝永相此方捍菑祓盭民各乐生吏亦免戾神不我吐歆此醴币
　　韩文公庙祝文
　　呜呼先生立身之名节垂世之文章史臣比之山斗不可学也至于出牧潮袁二州之人皆奉尝之至今则某愿师法其万一焉眡事之初敢告
　　迎沩仰四圣祝文
　　某治无馨香民有愁叹千和致旱职此之由然千里之人奉香火如此之敬恭也望云霓如此之迫切也其平日之敬恭岂不为今日之迫切地哉倾郛而迎避堂而事情益迫切礼益敬恭矣神之威灵佛之慈悲必有以解焚惔而泽焦枯者某屏息以俟
　　袁州祈雨文
　　穷则呼天旣祈祠之徧举嗟而求雨庶号吁之上闻谨羾緑章冒陈丹悃伏念臣承流亡状致旱有端战战兢兢甘一身之即谴炎炎赫赫顾千里之何辜或盈浍而复干或阁云而不下此念未通于幽显胡顔可见于吏民辄为四邑之生灵上诉九阍之主宰防愿曲垂帝监深悯舆情川泽气升速覩翻瓠之快田畴水足少沐抱瓮之劳
　　仰山正祠祷雨文　　　　　　　滕强恕
　　某防恩守袁已逾两载无嵗不熟亶惟神庥今兹被命将漕本路所统十有一州五十六县之人厥任尤重方将邀福于神以其所庥庇袁人者推之一道百城之广入秋以来雨泽久阙袁之民方蹙额请命之不暇十州之人将何望焉神岂不爱斯人将无乃为政者勤始怠终刑政有不得其公赋役有不得其平寃抑有不得其伸者欤彼民何罪宜降以泽使得粒食矧入秋序五旬于兹早稼登场所收旣薄晚禾栖亩行尽槁死神宜赦吏之愆恤民之苦呼吸雷电降霈甘雨丰凶之期决在信宿倘或后时嗟何及矣是用躬诣祠下请命于神仍俯伏以待神之赐神其亟赐昭答俾民得乐生吏可逃责岂惟袁人世世永有依怙将一道百城之人罔不咸赖元
　　告周元公墓文　　　　　　　　吴　澄
　　呜呼悟道有初适道有途先生之图先生之书昭示厥初维精匪粗坦辟厥途维酌匪纡人生而静所性天性物感而动所用天用未量布帛分寸在度未程重轻铢两在衡风虽过河河弗兴波形虽对镜镜弗藏影动而凝然静而粲然唯一故直唯一故专道响絶千数百年学要一言洙泗眞传有性无欲有一无二猗嗟效朂久莫克至先生之道万世杲杲展拜墓前如亲见焉庐山峙南大江流北仰之弥高逝者不息
　　明
　　祀天眼尊者周颠仙徐道人赤脚僧文
　　明太祖
　　昔者具色相空万物而空法外色相而离之以存一灵期若是厯苦刼于无量今者神之妙用幽于庐岳独为朕知而济朕难然朕终不佞于利济之心当以礼谢虽然神以灵妙不测矣寻常无碍于上下逍遥乎两间周游乎八极翫阅人情猝然礼至杳然弗应岂不为世所嗤故先期京师已告诸祠又遣使至庐岳之下祷于庐之神方以礼进礼不过谢而已矣今世之人知幽明之理者鲜矣敢请倐然而显倐然而使善者慕而不得恶者见而难亲岂不有补于世道者与
　　吊忠文　　　　　　　　　　　宋　濓
　　吊忠文者为豫章新吴黄君翊作也夫人臣尽忠事君之常经也忠其可吊乎使忠可吊则世之不忠者可有憾焉矣黄君字孟翔翊其名也通春秋工于属文每以奕叶为儒铮铮思自见防进士科罢去作江西部使者属亡何又弃去司计庐陵学宫满一考冀可循例补校官廷议改法以钱粟吏不可为人师更辟大府掾君不得已受事庐陵郡君性刚劲不可回挠事碍于法辄抱案厯阶而升摘其语与上官议反覆相钩连上官怒斥之屹立不少动已而卒如君言安成土豪暴甚州县畏之如鬼一旦杀人上下相目莫敢逮同列嫌君木强嗾君行豪树栅自固君命拔去抵其门恶少年数十执刃哗而出君叱曰尔欲反耶少年曰反则不反汝足稍前即刳汝肠矣君曰汝主杀人何与尔事顾乃同族灭耶少年色动君挺身呼而入曰尔即杀我尔即杀我少年皆投刃走君趋坐堂上索豪豪知事急出见君求解且诱以重赂君阳诺之与俱来寘诸法人见君咸防手指曰此健吏不可犯也至正壬辰大盗起靳黄将及郡郡二千石与官属皆云鸟逝君独止孔子庙堂盗获之知其为府掾强之仕使行官书君骂曰死狗奴我死即死其能官于贼邪盗怒反接于树厯一日意其自悔抽刀砺颈曰从则禄汝不从则血涴吾刀矣君大骂愈于初贼斫首而去呜呼事君竭忠固当以死继之然亦视其位何如耳当是时统制阃外者宜死之专城而居者宜死之荷戈御侮者宜死之然皆未尝死君以一府掾之微可以不死也即不死物议当不及乃能瞠目詈贼视死如归使其当前三者之任其激扬奋厉足以有为可知矣此不为而彼为之悲夫君之子载以文学擢第奉常间拜余泣道君事请为文然君之死孰不以为忠至其从容就义则鲜有察其详者余因造文一首托之楚声纒绵悲怆以白君之情君虽在九泉必当以余为知已使世之不忠者读焉其亦有所愧夫君之友庐陵萧彛翁乡贡进士也参谋军事于省府伪汉陷庐陵赴井死妇弟同县邓椿为临江府吏临江陷椿集庐陵义军千百济以舟偕万夫长杨瓛等与贼大战城下二日兵溃投江死其志与君同俱人杰也法宜牵联得书文曰素委质以事君兮秉忠贞而不隳斯天经与地义兮位无间于尊卑当海岳之尘霾兮鼓杀气于干戈譬巨潴之失防兮泛摇摇之大波悲何山之不怀兮复何陵之不襄舞鱼龙而跳罔象兮孰举手以阏其狂倚长劔于天外兮岂余力有不任瞻九关之莫通兮谁属子以三军矧秘计之屡出兮复掩耳而不予听妇人难与图谋兮徒有泪以沾膺恸哭而叩苍昊兮予伥伥而安之或危蹙而无所骋兮徒誓死以为期何妖氛之日炽兮绛帕首而狂呼冠切云而佩葱珩兮弃坚城而长逋予虽贱为府史兮颇尝与于禄食纵斗粟其亦君恩兮敢曰职卑而莫恤毁车杀马而遐逝兮人孰得而非予君有急而臣背去兮其自揆为焉如彼王蠋本齐民兮虽君禄有不享尚一死以报君兮植后世之大防况予结发而好修兮闻圣谟于父师临难而求茍免兮宁禽兽而须睂予岂异夫人人兮甘恶生而乐死唯杀身以成仁兮免君子之所鄙望巍煌之宫墙兮实宣尼之秘祠亟摄衣以从之兮依嘉树之参差中心皎如白日兮即万死其奚惜与渊骞游于地下兮亦予情之深怿瞠目而詈贼兮经百折而弗变卒从容以就义兮诚遗言之堪践尔死固若伤夭兮凛万世而犹生较丧节而久存兮厯百龄其何荣吾知尔精魄之攸化兮下醴泉而上卿云之二物固为休兮岂尔心之所防必震荡为风霆兮叱列缺以施鞭殛不忠而为虀粉兮使天威之昭宣嗟邓萧之二生兮眼见义而不见水宜与尔为三忠兮享百世之明祀悼余生之蹇连兮力不足以振之悲风潇潇而四来兮谩含哀而敶辞
　　谒文丞相祠文　　　　　　　　胡　俨
　　大厦兮旣巅岂一木兮能全惟夫子兮遑遑冀不负兮所天天茫茫兮曷讯彼覆餗兮何心志侘傺兮不白泪浪浪兮盈襟脱虎口兮危疑嗟中道兮失路何风尘兮澒洞心抑郁兮谁诉乘桴兮浮海波漫漫兮汪洋渺灵修于何许云防防兮山苍苍搴旗兮空坑期王室兮再匡忽虎豹兮充斥嗟赤子兮流亡朱崖兮景从义旅兮奋张何时运兮迫阨肆披猖兮见絷矢死兮勿渝哀夷齐兮不食拘囚兮累累慷慨兮陈词从容兮就义日惨惨兮风悲遗祠兮黉宫俨肃肃兮令容神逍遥兮八极骖白螭兮驾青龙流耿光兮天地与造化兮焉穷
　　兴国劝农文　　　　　　　　　陈　谟
　　国家疆理南服一新版图乃颁印章明法律以与民更始尔贑一府十城独平川最先被化城以安堵县令于抚绥德恐未至然心乎保障亦孔之厚矣尔父老耳目固习知之今东作方兴土膏脉起劭我农而朂之耕实政务所尤急者我农慎无以大兵之后自怠譬犹水旱不测乃天之所时有也潴防蓄泄在人而已一稔补三凶昔固有之安知大兵之后天不惠我以丰年哉今嵗元日庚申晴越五日甲子晴春日晴元夕又晴越二十日田家最占晴则又晴凡此皆丰兆决可验尹与父老同致喜也尔农侯主侯伯侯亚侯旅侯疆侯以夫耕妇饷皆悉力可也或游惰逐末尚气忿角鬬争以妨务不可也或不孝不友为奸为恶凶而家贼而乡动干新宪尤不可也昔时山有寨寨有主驱农入兵诛求供给困苦不可言新朝首罢寨兵使尔得尽力于畎亩以奉公上事父母育妻子德至渥也于是而懋不懋尚谁诿哉呜呼其明听之其允迪之
　　驱虎文　　　　　　　　　　　陈　璨
　　盖闻潮阳鳄为患昌黎来而南徙九江虎为灾宋均至而东渡阳虽刺史之德而隂实城隍之功璨奉朝廷牧民之寄神膺国家显祐之封猛虎在县东十里许伤人非惟璨之德不足以格猛兽抑且神之灵不足以庇生民隂阳之职皆不称矣今者谒神特与神议或用神兵而驱之或用猎戸而捕之神其有灵愿赐昭报谨告
　　吊余青阳李江州文　　　　　　周　叙
