<!-- { "loadSidebar": true } -->
　　梁佳植宜春人崇祯举人令余姚体缓而口缄黙及鞫讼则屹然不可移钱谷久为吏胥干没佳植至一洗积民乐输恐后【浙江名宦志】
　　张兆兰字以绮分宜人性豪逸强记能文崇祯辛巳选贡廷试唱名礼部诸生皆跽伏兆兰独长揖宗伯竒之癸未冬愤献贼陷袁伪署官属紏众谋杀伪知县龙方防恢复邑城事觉为所执死万年桥上【人物志】
　　张自新分宜人崇祯间任京山县尉有贼盘踞罗汉岭自新统民兵徃勦众寡不敌竟为贼伤死之【湖广名宦志】
　　刘映洙字昆悬宜春人才气豪宕崇祯壬午举春秋乡试第一后弃家学浮屠诛茅浏醴深山以终【白志】
　　国朝
　　张问明字日章分宜人以明经任魏县值寇抄掠城下单骑抚谕以治河着功督抚嘉其能署防永平军戊寅己夘间大水丁亥竒荒煮粥施米全活甚众司理王延祹题其庐曰德门遗老云【人物志】
　　按张问明丁亥施赈前志入明末今改正
　　陈之龙号去亢宜春人天啓乡举明敏英达有文武才任常德推官陞干州知州西安同知入
　　本朝歴任廵抚庐凤淮扬后以疾归【白志】
　　张自烈字尔公宜春人博物洽闻着有四书大全辨诸家辨古今文辨正字通十余种行世累征不就晚卜居庐山年七十七卒无嗣南康太守廖文英重其品于白鹿洞山外之郑家冲书其碑曰清故处士张芑山墓【安志】
　　杨嘉祯宜春人郡庠生顺治丙戌春父文盛避兵山堂兵将至嘉祯从间道渡水报父水急被溺流至深处犹跃出水面曰速走速走遂溺死【白志】






　　江西通志卷七十二
　　钦定四库全书
　　江西通志卷七十三
　　人物【八】
　　临江府
　　汉
　　孔恂字巨卿新淦人为州别驾车制旧有屏星如刺史车式刺史行部发传晏移怒欲撤别驾屏星恂曰使君传自晚发欲撤屏星毁国旧制别驾可去屏星不可撤即投传去刺史追谢乃止【林志】
　　晋
　　留京临江郡人孝行推于乡里时江水暴涨居民皆漂溺京负其母号泣忽有大龟至其前举家七口俱上背行十许里及一髙岸遂失【豫章书引九江记】按晋时未有临江郡名留京事林志不载
　　唐
　　鲁季文清江人贞元间庐父母墓江水逺不可汲忽一虎于庐侧跑地得泉人以为孝感名其坊曰虎泉今为孝感坊云【林志】
　　杨彦伯字鼎臣新淦人大顺间擢童子科昭宗亲试之彦伯应对详雅上曰刘晏之徒也以诗赐之后为安福令州以异状闻赐绯鱼歴官门下侍郎【同上】南唐
　　邓佑弟佶新淦人佑擢南唐童子科佶登三礼科乡人易其乡曰扬名里曰双秀【林志】
　　宋
　　曽文照新淦人七嵗应南唐童子科擢第三李氏归宋为亳州永城令上疏论邑利害免挽船夫力岁以万计迁防城蝗不入境终大理司直【白志】
　　按曽文照林志重见吉安人物作文昭白志删彼存此列入南唐今改入宋照与昭未详孰是
　　孙冕新淦人雍熙进士天禧末守苏州王钦若出镇余杭素与冕友防舟吴门佯醉谓冕曰兄淹迟日久当别置委曲冕正色拒之钦若愧谢后谢郡归九华山召竟不起【林志】
　　曽干度字顺承文照子淳化进士两任推官三典州县未艾乞祠起知筠州竟谢事归【同上】
　　按旧志有王钦若何正臣传钦若歴相两朝无可纪之迹正臣因蔡确荐为御史倾陷苏轼俱有玷人物今削
　　萧律字调元新喻人景德二年赐明法及第为广州司法民有犯铜论及流死者百余人律以状闻罪止于杖守汀州以属邑上杭多岚瘴奏迁县治于平旷之地仕者免客死徙润州以江道纡回风涛为患开直道通舟歳省淘河工五万玺书褒谕累官金部员外郎【同上】
　　萧谔新喻人以诗易二经教授乡里尤笃于训子其后四子博学有名皆登第【同上】
　　丁隽字德伟新喻人通春秋时号丁三传事亲至孝笃宗族五世聚居逾二百口均爱如一大中祥符间旌其门【同上】
　　宋玘字子美新淦人乡贡至京夜梦一僧语曰公才高当擢第惜夀不永若速还可延翌日即南归不复进取人推为乡先生三孔皆出其门与王介甫唱和名见临川集【同上】
　　刘立之字斯立式子大中祥符进士为连江尉累官湖北路转运使坐事免起涟水军防西南蛮獠叛诸路请益兵上问立之因备言可蓄不可捕状卒如其议寻迁益州路转运使子敞攽为时名臣【同上】
　　萧贺字庆之谔长子咸平进士屡官御史负直声台有樗木或曰樗凡材宜易柏贺曰道有不直官惟其人作宥樗赋终职方员外【人物志】
　　萧贯字贯之谔仲子与弟贲同登大中祥符第仁宗初官太常丞出知洪饶二州时有抚州防军孙齐者出其妻杜氏娶周氏入蜀复纳娼陈氏并挈周所生子之官未几周亦至齐怒手刄其子周诉州及转运皆不受理或告之曰诉洪州萧使君白矣周乃驰告抚非贯所部特檄治之虽更赦犹论齐编管迁兵部员外郎召试知制诰卒有文集二十卷【林志】
　　杨申字宣卿新喻人天圣进士乙科上饶丞入为太常少卿迁光禄卿正色立朝与王安石论新法不合出知济州多善政监司皆新进申以旧人﨑岖不乐仕遂乞归吕大防表所居为耆德坊【同上】
　　陆起新淦人庆厯进士为英州真阳令有巫以银瓮贮二蛇自岭北至真阳诱民迎且祠焉观者填路起闻骤至蛇所亟令出瓮斩之捕巫劾其奸逺近称为神明仕至员外郎【人物志】
　　刘敞字邍父临江人举进士甲科通判蔡州召试还直集贤院判尚书考功仁宗赐夏竦諡曰文正敞言竦之行邪而諡之以正不应法疏三上仁宗为更竦諡同修起居注寻迁右正言知制诰奉使契丹素知山川道里辽人叹其博物使还求知扬州徙郓州紏察在京刑狱嘉祐四年祫享羣臣上尊号敞言非古仁宗然之请外知永兴军召还翰林治平中判太常丞改集贤院学士判西京留司御史台卒年五十敞为人明白俊伟博学自信自六经诸子百氏下至传记小説无所不通为文敏赡在西掖时一日追封皇子公主九人敞将下直为之立马却坐一挥九制文词典雅各得其体在长安得先秦古器数十爱其款识文字竒古因以考知三代制度与先儒所説不同者所着春秋传权衡説例意林总四十卷文集六十卷弟子记五卷七经小传五卷弟攽子奉世【东都事畧】按欧阳公所撰墓志以敞为吉州临江人宋史以为袁州临江人考临江军建于宋淳化三年领清江新喻新淦三县寰宇记所未及载此时新喻尚隶袁州新淦尚隶吉州其后乃分二州之地置临江军故袁吉得并称临江也又按敞所著名公是先生集【原跋】
　　刘攽字贡父与兄敞同学遂偕中进士调江隂簿为国子监直讲赵槩荐攽可备文舘召试优等熙宁初知太常礼院神宗手诏推求太祖诸孙属行尊者为王以奉太祖后攽曰礼诸侯不得祖天子太祖传天下于太宗继体之君皆太祖子孙不当别为太祖置后臣以为太祖子唯德昭德芳二人宜从其后世世勿降爵宗庙祭祀使之在位则陛下褒扬艺祖休显著明矣考试开封府进士程文有用小畜字者王介谓犯仁宗嫌名攽曰此六畜之畜亦嫌名也因纷争御史劾之遂出通判泰州代还为集贤校理判登闻鼓院三司户部判官知曹州曹素多盗朝廷立重法而盗不息攽曰民不畏死柰何以死惧之至则尚寛平务在不挠视官属如子侄岁中盗贼衰息召为开封府判官元丰初出为京东转运使罢知兖州徙亳州元祐初召为秘书少监以疾求补外召拜中书舍人卒年六十七所着文集暨五代春秋内传国语经史新义东汉刋误诗话録芍药谱汉官仪凡百卷【同上】按攽所著名公非先生集
　　萧映字仲景新喻人天圣进士筮仕吉水威惠并行邑大治毎歳输诣郡皆泝流而上映请筑仓近郛以便输将后知道州终屯田郎中【林志】
　　萧固字干臣新喻人天圣进士授太常博士通判防州诸邑剽劫固授成筭不逾月诛缚殆尽玺书奬谕改知桂州兼广西转运使时侬智髙侵邕州廷议皆欲进讨固知智髙凶狡预陈覊縻之策于枢府不果用后智髙果叛人服其识交州贡麒麟固力諌却之累官集贤殿修撰【人物志】
　　欧阳宾字国华新喻人五经出身宜黄尉时盗夜杀人舟中无所掠而去宾疑之呼死者妻诘之色动乃奸夫也捕寘于法再迁防州左司理多所平反四迁为比部员外郎通判饶州【林志】
　　孔延之字长源新淦人孔子四十六世孙庆厯进士九迁至司封郎中平生与周敦颐友善在广西寛恤民力旧赋籴于民歳至六百万石程督与租税等延之计岁籴二十万而足钦亷雷三州蜑户为富人所役延之夺使自为业者六百家皆着定令改荆湖北路提防刑狱罢鼎州六寨戍兵千余人诸子并以文章显世号临江三孔【人物志】
　　胡向清江人皇祐进士自袁州司理歴审刑院详议权大理卿决狱仁恕所至无冤尝倅越州奏课为天下第一【同上】
　　陈公琰字易卿新淦人皇祐初擢第知醴陵县时朝廷变盐法吏縁为奸上疏蠲除之八迁至諌议大夫七十致仕【同上】
　　傅燮字志康清江人嘉祐进士熙宁中由幕府累迁少府少监专剧郡所至有声尤博学藏书万卷皆手自校勘年八十好学不衰【林志】
　　萧注字岩夫新喻人由进士摄番禺令侬智髙围广州注突围出募壮士得二千人连舶乗风纵火焚贼舟破之智髙走大理擒其母与二弟募敢死士入大理智髙已死函首归献擢礼宾副使广南驻舶都监知邕州寻贬镇南节度副使防有讼注功者起右监门将军邠州都监熙宁初交人挫于占城众不满万时谓可取以注知桂州将圗招徕之策防遣沈起代之罢归卒于道【同上】
　　孔文仲字经父临江军新淦人也少刻苦问学号博洽举进士又举贤良方正召试对策极论新法之害不为王安石所喜黜不用哲宗即位为校书郎迁礼部员外郎有建议皇族惟杨王荆王得称皇叔余疏属当各系其祖若唐人称诸王孙之比文仲曰上新即位宜广敦睦之义不当疎间骨肉议遂寝擢起居舍人拜左谏议大夫论青苖免役之法为首困天下论保甲保马茶盐之法为遗螫留蠧迁中书舍人卒年五十文仲学识髙逺天资狷介寡言笑少所合有文集五十卷弟武仲平仲【东都事畧】
　　谢举亷字民师新喻人少与弟世充从父懋叔岐同学元丰八年叔侄兄弟连第时号四谢以儗三孔举亷宰南康有善政尤工于诗所着有蓝溪集【林志】
　　李谘字仲询临江军新喻人幼时父出其母日夕泣涕求母还至絶荤茹乡里称孝举进士累擢知制诰权三司使建言天下赋入有常而用度日滋愿一切裁抑之又以商人入粟边郡筭茶与犀象为虚实三估坐耗官帑请以实钱防纽由是怨谤滋起出知洪州徙永兴军累官知枢宻院时茶法寖壊复用谘法而官无滥费谘性明逹周知世务在枢府号为称职卒赠右仆射諡宪成【东都事畧】
　　李岩临江人元祐二年知东莞县以能名邑东濒江田毎罹夏潦之害岩于西湖福隆右贝司马头巾山牛渡海诸处筑长堤捍之民获其利明年复筑咸潮堤十有二延袤一万六千八十丈田二万千余顷至今赖之【广东名宦志】
　　萧从字从义新喻人元丰进士分宜令迁宗学博士权御史台主簿蔡京欲处以六察使排异已者从谢不能乞郡除河南少尹擢陜西运判卒【林志】
