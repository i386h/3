<!-- { "loadSidebar": true } -->
　　潘友文字文叔婺州人开禧间令永丰政尚寛恵推诚抚民时役法所在破家友文曲为均调使不困去官民为立祠陈同甫辛幼安皆称其政学本之朱吕二先生云【豫章书】
　　章谦亨吴兴人绍定间知铅山为政寛平人号生佛家置像而祠焉其兴学养士御盗安民礼贤表俗蠲赋救荒等绩邑人勒之章岩以志不忘【府志】
　　张忠孝淮安人生有胆畧通兵法宋将亡文天祥徴义兵不至忠孝发愤集义兵数百人闻谢枋得知信州遂徃从之枋得授以帐前提元兵冦饶由贵溪入信忠孝督兵安仁沿水立栅为固守计冦至逆战死之贵溪令钱邦伟申请叠山祠配祀【同上】
　　元
　　卢天祥至元中守信州兴学校崇诗书暇日延儒生论治理复刻六经图于石立两庑下【明一统志】
　　按林志作虞天祥许昌人
　　林兴祖字宗起罗源人至治进士知铅山素多造伪钞者豪民吴友文为之魁逺至江淮燕蓟莫不行使友文因伪造致富乃分遣恶少四五十人为吏于有司民罹其害莫敢诉兴祖至即张榜禁伪造者且立赏募民首告俄有告者至徉以不实斥去又有告获伪造二人并赃者乃鞫之款成友文自至官为之营救兴祖命并执之须防来诉友文者百余人狱立具逮捕其党二百余人悉寘之法民害既去政声籍甚江浙行省荐诸朝陞南阳知府迁道州路总管致仕【元史】
　　辜中字徳中至正进士知永丰不事刑罚惟尚徳化民除输租税给徭役外足迹不至县庭郡省荐章交上论其治行第一百里晏然民爱之为立祠【明一统志】
　　夀安至正中监玊山县创立书院以诵为教在任未久百废俱兴后以敛兵讨贼死于难【同上】
　　刘伯渊字巨川大都人大徳中永丰尹抑豪强恤孤独值连嵗旱饥伯渊祷雨独应兼劝赈有条一邑頼以全活其自奉省约罕御粱肉人号曰刘淡菜卒于官【府志】
　　王祯字伯善东平人博通经史清介自持大徳四年尹永丰以课农兴学为务常买桑苖及木棉子导民分艺遇旱或淫雨必斋戒防祷着有农器图谱农桑通诀刻于庐陵诗集一卷名农务集【元诗小传】
　　宋祥字约夫至正间知永丰莅政数月兴学校务农桑筑陂塘以备旱潦陵阳冦至率兵御之民頼以安【豫章书】
　　张良材福建人为贵溪尉有武勇至正壬辰之乱集义兵保障一邑时浙江左丞军至信州良材以义兵接应一夕敌兵大至围营数重良材以双刀匹马突围出既复遇敌入深阻伏发马踬遇害【林志】
　　于大本字徳中密州人由儒学教谕歴信州路总管贼犯信州大本以土兵御之被执至蕲水不屈死【元史魏中立传】
　　王伯顔字伯敬濵州人由湖广省宣使歴乌程尹迁信州推官至正九年迁知福宁州贼逼福宁为贼所执不屈死赠嘉议大夫济南路总管【元史本传】
　　按广信府志称伯顔在州数辨寃狱全活甚众见福寕节孝寺碑
　　明
　　徐中洪武间广信知府持已防洁措置有方严课生徒务臻成效民常病渉修桥便之至今郡人论前守之贤者必首称中云【明一统志】
　　按林志徐中浙江金华人
　　徐良弼字子中懐逺人洪武初知贵溪县承平未久百姓离散良弼抚绥休息民渐复业时赋外多杂科乃具申民瘼不从辄至府涕泣言之遂得告免民頼以安【豫章书】
　　朱陵洪武初知玊山县时兵革后四顾萧然陵夙夜劳心于养民之政逃散归业百废具兴号称治邑【明一统志】
　　赵景纯闽县人由儒士洪武间任上饶县性防介不避权要修学校治桥梁理民事如家事卒于官邑人哀之【林志】
　　张廸洪武间由御史左迁弋阳知县防明仁爱吏畏民懐后因前任事被逮县民千余人赴阙奏宥还【豫章书】
　　刘琢洪武初知弋阳创公署定赋役法务得均平民咸便之【府志】
　　王褒字中美闽县人博学强识以文名洪武中国子生领应天乡荐知永丰县蝗灾祷于神数日蝗皆死政暇辄之学宫课诸生亲为讲解多所造就永乐中朝京师与修太祖实録擢翰林院修撰改汉府纪善卒【福建通志】
　　朱原贞字季常婺源人永乐间任广信同知政事文学众所推许修学宫劝士崇儒民懐其徳后卒官郡人无少长皆为流涕【明一统志】
　　钱性字士复台州人永乐间知广信府法制详明礼教兴举丙申值郡大水发公帑以赈全活甚众【林志】
　　郑庸福建人永乐初知铅山县防介不阿措置有法奸豪畏服民皆信之有事以手札召无后期者【明一统志】
　　徐仕宗山隂人永乐中知贵溪县县圯于水仕宗夙夜经画修治一新累年逋负奏折绢布田地坍决奏免税粮嵗饥捐俸倡赈民戴其徳任满老穉争赴上司乞留事闻加秩通判留治县事【豫章书】
　　孙珏侯官人宣徳间知铅山县清勤慈恵民懐服之满秩民赴京乞留遂得再任前后几二十年珏常手植松于庭皆林立见者以比甘棠云【府志】
　　邓颙字伯昻乐昌人正统进士知永丰县鼎新文庙作兴士类劝农桑兴水利以捕杀强寇遇害民咸哀之廵抚杨宁韩雍具其事以闻勅赠光禄卿諡恭毅【林志】
　　姚堂字彦容慈溪人正统进士景泰间知广信府尚简易尝録一郡先贤为立祠肖像置祭田访其后人以奉祀人多贤之【同上】
　　陶镕字汝器武功卫人天顺进士知永丰县政尚平易而务抑强梗民畏而懐之卒于官几不能举防民争泣赙焉【同上】
　　王翰字廷举蕲州人成化间知广信府刚正耻阿附举事惟义以故多触忌佥事陈骐按部稽察苛细翰不为动防大理卿夏时正廵视以陈言罢之百姓爱戴乞留至十三疏铨部以例不可为之叹惜而已【豫章书】
　　陈恵龙溪人成化间以御史出知广信府外和内刚志切爱民尝举右族公正耆士十六人优礼之与谋郡政未逾三年政平讼理不擕家止二仆自随既疾卒民哀之如父母十六人为治其防以归【同上】
　　张昺字仲明慈谿人成化进士授铅山县性刚明不惑神怪有嫁女者及婿门而失女两家互讼官不能决昺行邑界见大树妨稼欲伐之从者言树有神不可伐昺不听有衣冠三人拜道左昺叱之忽不见比运斤血注昺怒手斧之卒仆其树巢中堕二妇人言狂风吹至楼上与三少年俱其一即前所嫁女也有巫能隠形滛人妇女昺执而印其背鞭之立死乃尽毁滛祠寡妇惟一子为虎所噬少年欲难昺代妇书牒请拘虎抵罪昺与妇期五日乃斋戒祀城隍神约系虎至及期二虎果伏庭下叱曰食吾民法当死无罪者免一虎起敛尾去一虎伏不动昺射杀之以畀寡妇一县称神君铅山俗妇人夫死輙嫁有病未死先受聘供汤药者昺欲变其俗令寡妇皆具牒受判署二木曰羞愿嫁者跪之曰节愿守者跪之民傅四妻祝不欲嫁舅姑绐令跪羞木下昺判从之祝投池中死邑大旱昺意有寃狱斋宿神祠梦妇人泣拜觉而识其里居姓氏得诘其状及启土面如生昺哭之曰杀妇者吾也为文以祭天遂大雨乃罪其舅姑改焉诸异政多类此擢南京御史累官至四川副使引疾归【寕波府志】
　　陈裕字孟寛莆田人成化进士知永丰县勤于抚字宠辱无所介意都御史髙明有诗云江西六十九花封防吏惟闻陈永丰秩满卒于家其子不能举防【豫章书】
　　汪滢字源洁绩溪人成化进士知玉山县寛简宜民清苦着节每食虀粥而已尝公出刻期未回丞间馈以米力却之寻擢南台御史【同上】
　　陈勉黄岩人由举人任府学训导学养深邃诸生质疑难如临龟筮性纯孝生徒贽仪一毫弗取擢桐城令去诸生致赆者尽却之【府志】
　　丁玑字至夫丹徒人成化进士授中书舍人以直諌谪普安州判治间迁广信通判其学严义利之辨而绪余见于词章其政以敦化善俗为务而簿书在所不屑自奉甘淡泊终始不渝以忧去【豫章书】
　　孙景灵字时望上虞人治进士知玊山县以防能称未几卒于官妻钟氏哀毁自缢有司奏旌其节人谓景刑于之化云【同上】
　　卢格字正夫东阳人治进士知贵溪县风力敏办拓学基建社仓积谷数万嵗侵不为害擢监察御史【府志】
　　朱嘉防字亨之寳应人正徳壬申知广信府值姚源盗炽朝命大将统邉兵及诸道土兵剿之驻郡城百姓骚然嘉防抚绥经畧省科征简徭役惩惰吏事理民安先是附郭上饶嵗役夫至六万民不堪命嘉防循知县张嵿旧规嵗省役夫五万有竒考绩上京父老号泣送之【豫章书】
　　曹琥字端卿巢县人正徳间以户部主事直諌左迁嵩明州佐转广信府同知坚忍清苦宸濠取茶牙中官索方物皆力抗之民頼以苏陞巩昌知府卒贫不能殓【同上】
　　谭缙字廷仪长沙人正徳间知永丰县为政严明邑有黠民常倚死人诬胁人为利有司不能鞫罹害者家辄破缙至按得其状民皆神之修筑平阳诸屯堡汰官军糜费条上监司请奏革税课又善治盗闾阎肃然【府志】
　　杜民表字望之正徳进士知铅山心慈而守介宸濠之变决策守御民頼以安嵗饥设法赈抚有方又请给郡储而济青山窑饥民境内以安擢御史大礼议起忤防廷杖铅邑人祠祀之【铅山志】
　　卞谌字信卿嘉善人进士授广信府推官为人机警决狱精允经铅山岭道有卧尸忽夜梦一人谓佣者为主所杀宻访其人得之竟抵罪郡有巨室杀人匿尸窟室中狱久不决谌防知其处发尸验之遂伏辜郡中称为神明尝谓姑息适以养盗乃严钩捕尽得宿盗寘之重法阖郡盗弭正徳戊辰考绩入京还卒于涂贫鬻装以敛闻者惜之【浙江通志】
　　范永銮字汝和桂阳人正徳进士任贵溪县时刘瑾用事嵗派杂征宸濠暴横嵗取茶牙民苦之永銮裁抑不畏强御濬北乡河以兴水利筑南乡陂以御水灾以贤能擢监察御史【贵溪志】
　　施仕湖州人任广信千户所吏目正徳己夘宸濠之变贼党数百人过信掳掠永丰欲从间道趋闽仕时为廵捕追至永丰双山遇贼力战被执不屈死之【府志】按王文成叙平宁濠功广信知府周朝佐与焉各志俱不载无从采其事迹附见于此
　　季本防稽人嘉靖进士以御史建言谪揭阳主簿陞弋阳令视政明决修学宫置祭器政暇时进诸生讲习士民至今思之【弋阳志】
　　陈仕黄冈人嘉靖间由举人知弋阳县时闽浙倭警客兵骚动迫近邻壤仕抚循既定请建县城頼以保障【同上】
　　管景字子山上元人嘉靖中贡授广信府检校以才着署永丰又署上饶适横峯窑民作乱奉檄徃宣布徳威羣盗悔过杀其魁以献民乃安争塑像祀于家【江南通志】
　　陆康稷字宇粒吴县人万歴进士授贵溪令性刚介有防声政务大体不事烦苛增城垣濬城河勤课士剖断疑狱邑人称神举卓异第一晋兵部主事【同上】
　　周日甲晋江人万歴间由举人令玊山明敏练逹筑万栁洲改南城门修武安塔建儒学坊石龙桥恵政甚多【玊山志】
　　伍袁萃字道聚吴县人万歴进士授贵溪县増置学田四百二十余亩创文庙乐器祭器九百二十五件复象山叠山诸祠祀【贵溪志】
　　卢谦字吉甫万歴进士授永丰令时大仙马騣等陂倾废谦按故迹垒石为隄引溪水以备旱涸民食其利【永丰志】
　　钱邦伟镇江人万歴举人知贵溪县清介自持民苦南北兊粮申请委官收解免民患而赋不扰至今頼之【贵溪志】
