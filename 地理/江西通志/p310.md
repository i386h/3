<!-- { "loadSidebar": true } -->
　　李子乐开皇十年令新淦废石阳巴丘二县入新淦隶吉州子乐以县治去州逺徙南市村相土卜宅于今为烈【临江府志】
　　唐
　　杜臻大厯间摄新喻令初县治在龙池墅大水城圯郡守李嘉祐建议迁之臻择形势因徙县治于虎瞰山之北【明一统志】
　　李筠天祐间令新淦防邑陞都制置治所割吉水新喻丰城三县隶之筠兴版筑髙城壁遂为雄镇【林志】五代
　　李着为新喻簿摄县事时县多火灾着率公徒扑灭之民居故覆茅且侵官街着谕民尽换瓦又浚古湮井六自是火不复作【明一统志】
　　宋
　　韩振开寳元年为新淦制置使以新定三县事繁时樊知古充采访使遂申乞以所属刑狱关覆吉州而制置司罢【林志】
　　罗开满字仲谦会稽人开寳间守临江崇儒尚礼赠临江侯【同上】
　　厐籍字醇之单州武城人及进士第为言官弹劾无所避孔道辅曰言官多观望宰相意独厐醇之天子御史也坐贬知临江军治郡有声寻复官徙福建转运使【宋史】
　　吕大防字微仲蓝田人嘉祐进士熙宁四年以太常博士知临江军未几徙知华州拜尚书右丞【同上】
　　王说字岩夫开封人为临江守郡有寃狱多所平反【同上】
　　按前志载吕嘉问为临江守王荆公以诗送之云黄雀有头颅长行万里余想因君出守暂得免苞苴又引宋史嘉问本传辨其歴官无出守临江语而据荆公诗以为本传失载云考通鉴熙宁三年吕公弼以安石变法具疏将论之从孙嘉问窃其藳以示安石安石先白之帝怒遂罢公弼知太原府吕氏号嘉问为家贼如此人即有美政亦不当以列名宦况絶无政绩可纪邪其謟事荆公自宜有诗相送何足为重今特削去
　　张好古字敏求南康人元祐间知新淦莅官勤敏革弊举废众服其防【林志】
　　林冲之字和叔莆田人元符进士宣和间知临江军防漕司议广东海艖敷数诸路以守令数丰杀为殿最时侩多荡产民亦告病冲之措置有方夙弊尽革靖康初擢主客郎中介中书侍郎陈过庭使金同被执抗节不屈而死【宋史】
　　李之邵建康人建炎初为新喻武尉隆祐太后幸防州扈从后军以粮运不至则所过燔掠遂为叛之邵拒之兵败不屈大骂贼防杀之贼酋壮其言诛害邵者邑人立祠【明一统志】
　　张着字少微处州龙泉人绍兴初知临江军政事严明吏民畏服时兵荒之余鲜服儒业着兴文崇教建学舍为文以劝诱之士因知学值大旱有吉州豪民欧阳建光谋溺北客者私其妻事泄移狱推鞫着防实发擿狱决而雨【林志】
　　张遇绍兴间新淦县丞时方被兵令不能职抚谕使张滙劾罢之以遇摄县事遇拨煨烬考版籍正租赋数月之间除而民定【豫章书】
　　孔端木字子公知临江军崇教化士风丕振与张着并祀府学【明一统志】
　　汪杲绍兴间知新淦作新学校文风大振淦之士独盛于他邑者杲之力也【同上】
　　江溥字叔源信安人乾道间知临江军值嵗歉讲明荒政为糜粥以食饥者民赖以活豪民钟氏武断乡曲溥发其奸寘于法人称快焉【同上】
　　沈诜字直之吴兴人淳熙间知临江军尝买民地以广贡院又翻刻二刘春秋传权衡意林于郡学官至戸部尚书【林志】
　　陈士楚字英仲淳熙间为司戸时新喻税籍不明豪右多佚赋而累贫士楚督储至邑悉正税籍吏胥不能欺仕至起居舍人【同上】
　　何洪庆元间知新淦县崇尚礼教不施鞭扑而民自畏服值邑大疫疠置惠民局延良医以治之又置养济院以收无依者民甚徳焉【豫章书】
　　王字少愚濡湏人庆元间知临江军故郡市黄雀鲊嵗遗朝贵率三万计至悉罢之免万里苞苴之劳政声上闻召还去之日凡供张物器悉归公帑秋毫不随仕至戸部侍郎【林志】
　　赵师逌字载道通判临江军以贡闱窄隘因申郡漕开拓之又括在官之田置贡士庄以助偕计吏者【府志】
　　丁必称字季言蕲州人知临江军江西和买例以税产均敷其无税者以物力称因积郡帑之赢代输物力和买一年为钱若干文乃请于朝乞永与蠲免擢潼川提刑狱【林志】
　　黄干字直卿福州闽县人朱子髙弟嘉定间赵希怿提举江西辟为临川令嵗旱劝粜捕蝗极其力改知新淦县吏民习知临川之政皆不令而政行所至重庠序先教养旧欠纲米数万石干闻于朝悉罢免之擢监尚书六部门【宋史】
　　叶师中字子实永嘉人嘉定中教授郡学积廪饩之余买田为义廪以资仕进之贫及衣缨后之不振者【林志】
　　黄自然字元辅建安人嘉定末教授郡学以理学诲诸生斋宿问辨率至夜分及漕广西犹捐俸余助修礼殿官至吏部侍郎【同上】
　　王伯大字幼学福州人嘉定七年进士知临江军嵗饥赈荒有法迁国子监丞累官资政殿学士【宋史】按府志伯大置荒政局延士客究竟古今赈济便宜法抄刷戸口全活甚众所着有救荒案赈民録时民有红黄黑白圏甲乙丙丁戸若非王知军饿杀人无数之謡
　　潘刚中字济叔临安人知临江军时郡堤水齧行者莫济刚中出缗钱叠石畚筑易为坦涂又置抵当库贮公费使来者修筑焉【林志】
　　张磻字渭老福州人嘉定四年进士邻郡有清江渡产纸部牒误为清江县下郡日钞会纸三万时磻知临江申省辨之乃得报罢【同上】
　　按宋史本传磻由嘉定进士歴官至刑部尚书拜参知政事并无知临江军事姑从旧志以俟再考
　　陈日强吴兴人知临江军首锄豪霸劾贪令讼简刑清一郡肃然【同上】
　　陈容字公储长乐人端平二年进士嘉熙间通判临江军以才名受知理宗入为国子监主簿去后人常思之【府志】
　　鲍防徳祐初知临江军嵗乙亥元将巴延阿珠下九江分兵攻临江或劝之避防曰城亡与亡可遁乎被执死之【林志】
　　元
　　李倜字士河东人大徳间为临江路总管民病火灾倜劳来循行赈饥济溺恳祷于神秋果大熟郡有奸民不便其所为诬讼倜褫职去明年宣抚至郡民数百人为倜称屈得直其寃官至集贤学士卒諡章肃【林志】
　　茂巴尔字世明至正初守郡崇儒兴学爱民如子卒于官民哀之声动城邑立祠祀之【同上】
　　乌呼纳色目人元末为临江路经歴临江故多虎狼之卒居城郭者咸执鞭为业民忤之者必中以奇祸狱讼兴灭皆出其喜怒百姓侧足畏避号曰笳鼓谓其部党众而心力齐也月忽难初至访民瘼按宿狱凡壅滞不决者皆笳鼓之徒为之悉逮捕穷其奸状余党敛迹退散农民入城市相谓曰微经歴我与尔敢来此乎见刘诚意集【豫章书】
　　明
　　刘贞字子贞洪武初知临江府时元末兵燬贞抚字有方百废具举民不知劳以循良称【明一统志】
　　赵天麟东平人明初同知临江陈友谅遣知院蒋必胜寇临江城陷被执不屈死之赠天水郡伯立祠肖像于南昌有太平金镜集八卷【府志】
　　杨成成都人建文间以刑部郎中谪知新喻县性耿介剸繁治剧事无留滞仕终福建参议【明一统志】
　　闻禄永乐初通判临江操守坚正莅政公勤洁已勤事民受其惠寻陞太原知府【同上】
　　金辉永乐初为临江推官见事敏给莅政详明持己俭约待人寛恕以荐擢监察御史【同上】
　　李存仁黄岩人永乐间知新喻县防干有机局初抵任佯为不知状逾月闾里铢两之奸悉知之一时豪右摧抑净尽境内大治民所告诉判断如流有两牛相鬭一牛死主者讼之判曰二牛相鬭一死一生生者同畊死者同烹又有慢命者拘其母不出既而执其妻即出曰慢命罪小不孝罪大杖杀之其不烦鞫责而事自理凡此也【林志】
　　朱得寳坻人永乐进士知临江府政尚寛平嵗满上章乞留者数百人诏陞右参政仍掌府事歴任凡二十四载【府志】
　　沈棨字元节平湖人天顺进士知临江府政尚严明吏民畏服学问博洽尤善吟咏寻擢贵州参政【林志】
　　夏玑字徳干吴县人天顺进士知新淦县持身清慎平易近民有古良吏风擢监察御史【明一统志】
　　王佐临臯人由举人成化间同知临江公平正大博学工吟咏以才能著称【林志】
　　叶淇山阳人成化进士知清江县政平讼理民不忍欺擢监察御史累官戸部尚书【同上】
　　张善昭顺徳人治间由四川佥事谪临江通判先是练子宁亲党谪临江者八十余人善昭上书曰子宁忠贯日月太宗谓若使子宁在朕固当用之仁宗亦谓方孝孺等忠臣夫既忠之矣何肺腑外属尚以奸恶赐配百年不宥哉疏虽不行中外皆壮之【白志】
　　卢翊常熟人治进士知新喻县防不近名仁不堕事和平岂弟有循吏风【林志】
　　戴徳孺字子良临海人治进士歴工部员外郎迁临江知府宸濠反遣使收府印徳孺斩之与家人誓曰吾死守孤城脱有急若辈沈池中吾不负国也即日戒严与都御史王守仁共灭宸濠以忧去世宗以徳孺驭军最整独增三秩为云南右布政使舟次徐州覆水死后赠光禄寺卿予一子官【白志】
　　陈元宪连江人正徳间通判临江政尚防平催科中存抚字门第清严关节不能入去任十载民思之如初【林志】
　　吴宗周字良弼宣城人丞相潜之后少以孝行旌于乡举治进士知临江府首重师儒郡先有三教坊以佛老并俪文庙命毁之撒其材为号舍以聚生徒尝延莆田陈璁讲五礼图式数年民知礼让郡中称治【府志】
　　王泰慈谿人由乡贡正徳间为清江县旧以里甲值日科取无度泰至除十之七防部使督饷急泰曰知县可辱吾民不可迫建仓备饥财力不取于民卒于官无以为敛知府戴徳孺经理其事士民哀之【材志】
　　徐问字用中武进人治进士以登州知府调临江民病水潦为筑隄防七十二转长芦盐运使歴官至戸部尚书卒于家问清标絶俗居官四十年敝庐萧然田不满百好学不倦粹然深造为士所宗【白志】
　　朱簠字守贵山阴人嘉靖进士知峡江县时峡初辟邑簠以寛仁抚循采办皇木单骑入山民无纷扰其课士尤勤虽穷乡诱民使学士至今思之【安志】
　　徐宗鲁字希曾华亭人嘉靖进士任峡江有惠政丈田涤虚税祷旱跽烈日中祝曰天宁殃我毋灾百姓蝗蔽野躬自督捕径疏请蠲租民赖苏息歴三载须发尽白【府志】
　　乐舜宾定海人嘉靖进士知新淦县值海寇奄至舜宾登陴拒守创立药弩歼其渠贼宵遁明年大水城圮舜宾甃之以忧去【同上】
　　徐颢字子淳钱塘人进士知临江府庶政修举尤属意文教发奸摘伏如神吏民莫敢欺势家抵禁必置之法贵人请托辄拒之曰宁负权臣不负吾民以考绩赴京归卒【安志】
　　钱琦字公良海盐人进士刑部郎中知临江府凡事当行罢择民所便即任之改作公堂民无烦苦又念新淦地广民悍当析邑分治力请于朝峡江始立县经营建置酌定赋役悉出手画已又奏请轻赍三年以寛新邑未行【同上】
　　李易字仲占永兴人嘉靖进士以户部郎出守临江俭朴勤慎与人无阿闻善益亲尝作后堂署体仁以见志年荒设糜救饥仍赈米城北髙桥圯渉者多溺捐俸倡修无子桥成举一子人以为阴徳之报云官至防政【同上】
　　廖文光字士龙上元人举人授清江令时严嵩执政光擒其横仆置之法转广信同知郡有商被盗几死有神呼之告于廖商随投告获盗抵罪晋戸部员外郎【江南通志】
