<!-- { "loadSidebar": true } -->
　　南昌古豫章以树名郡治梓生松阳门荣悴闗隆替南康吾支郡巘山在其地上有陈蕃墓两杉入云际谁其十年树乔木匪偶寄下钟地之灵上秉天之气象山我家茔马鬛封先世土角流金星形家兹可志婆娑一古煔孤干亭亭植春夏敷荣华秋冬弥苍翠太傅坟前杉上下论年嵗吁嗟此古木且似植其类惟我大父母矫矫同风味盘错系纲常磨礲成节义防合待十年造物有深意雨露日滋荣永言受荫庇
　　渡浔阳江经庐山至徳安次香山徳安趋浔阳韵
　　却简柱川大守　　　　　　　　钱陈羣
　　侵晓薄浔阳烦虑始一展广川利泛涉层峦揖清缅穿石水纡回出岫云舒卷攀危倚僮仆揽胜去帷幰西崦竹迳封东林碑字藓登顿信云疲散诞乃忘倦山程延信宿茒屋就偃蹇复此遵修涂仍欣开别巘村稠市稍喧磵豁路初转通律俯金带古渡歴敷浅稽图岂遂游考志聊纪显凌虚马蹄蹴穷皱吾目题诗报故人即事得幽遣
　　庐山桂答白太傅即用其韵
　　物生各傅地命之实由天天公但随地无意于其间如鱼必乐水飞走各依山匡庐毓灵异能使桂树鲜不闻芭蕉卷禅理防牢坚高松倚幽涧菁葱不计年其种遭蒸防焉知防万千茘子堆满地狼藉陈家园岂无一颗贵红巾贡御前
　　重阳前一日同闱中诸公晚出至公堂观屏风所刋
　　御制题贡院诗遂登明逺楼用韦蘓州郡斋雨中与诸文
　　士燕集韵
　　列棘撤深院晚桂敷丛香楼高延江气衣薄怯地凉执事方散去纡步回公堂岂惟适眺听于兹覩时康鳞鳞别号舎辛苦谁能忘以人有同趣感遇皆亲尝右文摅令徳煌煌垂诗章思通风云迥势转鸾鳯翔洪都磊落州声教何洋洋凌虚发清唱永言表南疆
　　往与新喻晏中丞虞际同年友善余奉使豫章虞际以奉母里居相距四百里握手愿违怅焉有寄用陶诗答厐防军诗韵
　　入觐秉东节尊酒遗令言自昨辞湘水乞养怡田园化俗敦孝弟娱情寄诗篇古有求忠训今兹岂不然相期同心旧终虚执手縁章江有双鲤尺素聊与宣思君一延伫孤云移秋山金石苟不渝何必皆盛年
　　阻风北兰寺下寺僧送桂花一枝留话移时用陶诗形赠影韵
　　地偏舟宿风号及晨时江行不计程去住信所之执手别千里瞻言犹在兹化人复何事夙兴恐后期殷勤折晚桂似结尘外思况余迟暮影对之増凄洏题诗聊相答仰俯无复疑混茫一穷达此义非言辞
　　守风江干晚眺西山用陶诗庚子嵗五月中从都还阻风于规林二首韵
　　假日自兹始紫逻还敝居水清映木石村静絶喁于朔风回去枻枉渚守一隅江势有分派所即遂异涂隣船喧逺岸夕景散秋湖时序黙改谢川原呈萧疎观物无竟极相遇瞻望余多情有西献秀复何如
　　思归匪不速信宿安所之弟妹各一方聚首难与期独鸟余逺思孤云有还时昨日临高防今者淹在兹故山信云恋厚禄谁当辞晨发沿江水东指夫何疑
　　瑞洪晚泛用陶诗影答形韵
　　白板造江舟回转极迂拙帆驶岸非移沙互路岂絶野色无逢迎目遇随所悦前林方延胜柁捩忽已别风止雨初蒙云隐星未灭微蒸欲解带薄阴酿秋热榜人但知进用力戒勿竭停舟侣鳬雁即事信不劣
　　自余干至广信滩行五百里忆曩游阅四十年复问津焉慨然有作和贫士七首韵
　　往逰如去水旅梦犹依依岂期复访来短楫迟清晖林鸟似相识睍睆相鸣飞水喧渔舟出谷响樵人归羣动各有托所苦寒与饥人生不满百安能长独悲
　　其二
　　碧梧荫嘉阁丹桂荣旧轩国典重休沐蹔许归丘园丘园隔千里江芜自生烟闲情此孤寄黙黙惟静研所思在逺道平生邀一言媿乏理人术頫首思前贤
　　其三
　　急湍落秋峡韵叶太古琴偶然到枕上寂寞余清音披衣中夜起欲即不可寻村醪尚盈缶独饮自劝斟饮中有贤圣至理吾所钦流行与坎止谁与谐此心
　　其四
　　耳目有偏寄陋彼旷与娄如何生使独相任不相酬覆载广且大衔羽嗤周周本无神仙诀安能遣烦忧生逢尧舜君都俞况同俦假手获所请于焉终吾求
　　其五
　　舟人日理楫他务非所干如何食君禄而忍尸其官旅行废晨兴及午方朝餐日来风力劲襆被知天寒酌酒对霜叶相顾非盛顔李耳识此意青牛过函闗
　　其六
　　扁舟滞云水理本如飞蓬论文契独赏举世稀国工宣秉起云阳楚北失二龚结习茍或异领趣安能同灼然见大川非楫信难通九京如可作斯致当谁从
　　其七
　　同朝有众正先后来名州僚属共砥砺清节谁与俦饯彻复相送巵酒临中流酒半一敦勉各为苍生忧顾余寡长防厚意竟莫酬何以慰相思努力期信修
　　十月二日过玉山作和九日闲居韵
　　连冈亘平地于役日劳生一从上帝锡遂遗怀玊名夜来仰星象珠斗相辉明少日曽度此倚松闻泉声今复松下过对之感衰龄晚禾霜前熟新酿槽间倾山农识先事秋尽规春荣竹石蕴深致禽鸟披余情笑彼淹留客终嵗竟何成
　　东林寺　　　　　　　　　　　金徳瑛
　　东林西林寺当九江至南昌之孔道今东林驿即以寺为名寺中为往来行人践踏不堪慧逺当日胡弗择庐山幽邃而托足焉其意良欲与士大夫辈相往还耳岂眞忘名之徒哉且其地絶少幽胜即白司马游宿皆山北麓去城廓甚迩而山南之竒观则白公未之及也
　　出郭三十里息驾庐山阴乔木标古刹言是东西林逺师负高名影堂传至今虽面香罏峰托足苦未深士既志出世鱼鸟同飞沈肯令轩冕辈车马来骎骎晋人惟好事缁流亦浸淫活活虎溪水难洗恋名心渊明不降志自得外音慧逺弗之就反欲相逢迎我闻栗里石云深不可寻
　　游九峰寺
　　略彴度八九泉水流琤淙一峰复一峰引入九峰中石桥三涧合虚亭四面通老僧七十余耳目殊清聪徒众自耕食山柴供煮烘水势犹出谷僧杖无移踪笑语留贵客小住亦从容
　　狮子庵
　　茂竹掩行径高柯早蝉鸣山僧闭闗坐篱落犬有声忽闻剥啄响为我启轩楹清风时一吹衣袂皆飘轻茶水自采汲此外何营营
　　道源书院赠南安游心水太守
　　孟后千余载周子绍微言生知无师授独臻阃奥全得二程子徒日月回中天南安虽僻郡司李栖龙鸾大贤过化地饮水应寻源胡为过岭士竞慕南华禅修途辟易塞野火扑更然英哲尚迷方狂骋如风颠太守笃经术仁让变鹰鹯一线扶正学辛勤歴十年郡东峙佳岭秀色罗云烟翦除伽蓝宇改作礼义门堂中四栗主俎豆昭吉蠲民怀功徳在配以王伯安典型斯可仰百世兴懦顽十室有忠信入里必式焉宁谓四邑陋不堪与陶甄招来青衿子黉舎数十间择师具饩禀琢璞成璵璠我来一登拜俯仰发清妍霁月光风境宛然落目前君政异俗吏必以徳教先邦人如邹鲁君名当不刋










　　江西通志卷一百四十九
<史部,地理类,都会郡县之属,江西通志>
　　钦定四库全书
　　江西通志卷一百五十
　　艺文【诗四】
　　七言古
　　唐
　　滕王阁诗【并序】　　　　　　　　王　勃
　　南昌故郡洪都新府星分翼轸地接衡庐襟三江而带五湖控蛮荆而引瓯越物华天宝龙光射牛斗之墟人杰地灵徐孺下陈蕃之榻雄州雾列俊彩星驰台隍枕夏之交宾主尽东南之美都督阎公之雅望棨防遥临宇文新州之懿范幨帷暂驻十旬休假胜友如云千里逢迎髙朋满座腾蛟起凤孟学士之词宗紫电清霜王将军之武库家君作宰路出名区童子何知躬逢胜饯时维九月序属三秋潦水尽而寒潭清烟光凝而暮山紫俨骖騑于上路访风景于崇阿临帝子之长洲得仙人之旧馆层峦耸翠上出重霄飞阁流丹下临无地鹤汀鳬渚穷岛屿之萦回桂殿兰宫列冈峦之体势披绣闼俯雕甍山原旷其盈视川泽纡其骇曯闾阎扑地钟鸣鼎食之家舸舰弥津青雀黄龙之轴虹消雨霁彩彻云衢落霞与孤鹜齐飞秋水共长天一色渔舟唱晚响穷彭蠡之滨鴈阵惊寒声防衡阳之浦遥吟甫畅逸兴遄飞爽籁发而清风生纎歌凝而白云遏雎园緑竹气凌彭泽之樽邺水朱华光照临川之笔四美具二难幷穷睇眄于中天极娯游于暇日天髙地迥觉宇宙之无穷兴尽悲来识盈虚之有数望长安于日下指呉防于云间地势极而南溟深天柱髙而北辰逺闗山难越谁悲失路之人萍水相逢尽是他乡之客懐帝阍而不见奉宣室以何年嗟乎时运不齐命途多舛冯唐易老李广难封屈贾谊于长沙非无圣主窜梁鸿于海曲岂乏明时所赖君子见几达人知命老当益壮寜移白首之心穷且益坚不堕青云之志酌贪泉而觉爽处涸辙以犹懽北海虽賖扶摇可接东隅己逝桑榆非晚孟尝髙洁空余报国之情阮籍猖狂岂效穷途之哭勃三尺微命一介书生无路请缨等终军之弱冠有懐投笔慕宗慤之长风舍簪笏于百龄奉晨昏于万里非谢家之宝树接孟氏之芳邻他日趋庭叨陪鲤对今兹捧袂喜托龙门杨意不逢抚凌云而自惜钟期既遇奏流水以何惭呜呼胜地不常盛筵难再兰亭已矣梓泽丘墟临别赠言幸承恩于伟饯登髙作赋是所望于羣公敢竭鄙懐恭疏短引一言均赋四韵俱成请洒潘江各倾陆海
　　滕王髙阁临江渚佩玉鸣鸾罢歌舞画栋朝飞南浦云珠帘暮卷西山雨闲云潭影日悠悠物换星移几度秋阁中帝子今何在槛外长江空自流
　　寒食江州蒲塘驿　　　　　　　宋之问
　　去年上已洛桥边今年寒食庐山曲遥怜巩树花应满复见呉洲草新緑呉洲春草兰杜芳感物思归懐故乡驿骑明朝宿何处猿声今夜防君肠
　　送从弟游江淮兼谒鄱阳刘太守　李　颀
　　都门栁色朝朝新念尔今为江上人穆陵闗带清风逺彭蠡湖连芳草春泊舟借问西林寺晓聴猿声在山翠浔阳北望鸿雁囘湓水东流客心醉须知圣代举贤良不使遗才滞一方应见鄱阳虎符守思归共指白云乡
　　庐山謡寄庐侍御虚舟　　　　　李　白
　　我本楚狂人鳯歌笑孔邱手持緑玉杖朝别黄鹤楼五岳寻仙不辞逺一生好入名山游庐山秀出南斗傍屏风九叠云锦张影落明湖青黛光金阙前开二峯长银河倒挂三石梁香炉瀑布遥相望回崖沓嶂凌苍苍翠影红霞映朝日鸟飞不到呉天长登髙壮观天地间大江茫茫去不还黄云万里动风色白波九道流雪山好为庐山谣兴因庐山发闲窥石镜清我心谢公行处苍苔没早服还丹无世情琴心三叠道初成遥见仙人彩云里手把芙蓉朝玉京先期汗漫九垓上愿接卢敖游太清
　　庐山歌送至法师兼呈薛江州　皇甫冉
　　释子去兮访名山禅舟容与兮住仍前猿啾啾兮愁月江渺渺兮多烟东林西林兮入何处上方下方兮通石路连湘接楚饶桂花事久年深无杏树使君爱人兼爱山时引双旌万木间政成人野皆不扰遂令法侣性安闲
　　送王侍御赴江西兼寄李袁州　　韩　翃
　　中朝理章服南国随旌斾腊酒湘城隅春衣楚江外垂帘白角簟下筯鲈鱼脍雄笔佐名公虚舟应时辈按俗承流几路清平明山霭春江云湓城诗赠鱼司马汝水人逢王右军緑苹白芷遥相引孤兴幽寻知不近井上铜人行见无湖中石燕飞应尽礼门前直事仙郎腰垂青绶领宜阳花间五马迎君日雨霁烟开玉女冈
　　庐山瀑布歌送李颀　　　　　　顾　况
　　飘白霓挂丹梯应从织女机边落不遣浔阳潮向西火雷劈山珠喷日五老峯前九江溢九江悠悠万古情古人行尽今人行老人也欲上山去上个深山无姓名
　　同裴观察东湖望山歌
