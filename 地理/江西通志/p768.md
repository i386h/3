<!-- { "loadSidebar": true } -->
　　峭帆昔上鄱阳船我与五老曾周旋两尘相隔骨不仙蹉跎负约十四年近来稍知厌世纒筋力大不如从前扶行须杖坐要箯絶境敢与人争先山神手握造化权走入南极分炎躔鞭羊欲从后者鞭假以半日登高縁风清气爽秋景妍芙蓉十丈开娟娟长江带沙黄可怜湖光浄洗顔色鲜背负碧落葢地圆尺呉寸楚飞鸟边初看白缕生栖贤树杪薄挂兜罗绵移时腾涌覆八埏四方六幕一气连滔滔滚滚浩浩然浑沌何处分坤干近身扁石履一拳性命危寄不测渊阳鸟扑光忽穿饿蛟倒吸无留涎以山还山川自川五老依旧排苍巅来如幅巾裹华颠去如解衣袒两肩酒星明明飞上天人间那得留青莲此时此景世莫传顷刻变灭随云烟
　　青莲谷青莲寺
　　饿鹰入山猛如虎掠过松梢攫飞鼠林深谷暗人更稀桥断溪横道多阻忽逢大石刻三字快若同游获徒侣前行依旧路茫茫太白书堂在何许三间破屋佛委地一带頽垣草没础独来高咏庐山谣白日轩轩欲轻举屏风叠与五老对想像先生旧游所石梁即是三叠泉此景分明在诗语后人著书好穿凿众论分争吾不与谪仙不作谁正之怅望秋空久延竚
　　王文成纪功碑
　　明朝制科号得士吾乡前辈尤絶伦于公【忠肃】王公后先出往往艰大投其身朝廷坐收养士报仓卒定变皆儒臣正徳己卯夏六月逆濠犯顺江湖滨公然举兵思向阙三郡一閧生祅尘皖口骎骎势将下畱都岌岌恐震邻是时海宇正清晏武备缺畧久不振公方持节抚南贑似可观变徐邅迍同仇大义愤所切守土敢限越与秦出师必待九重诏是谓以贼遗君亲飞书插羽声罪讨攻出不备真如神自从捣巢及执丑通计时日才兼旬军门戎首已面天子靺鞈方南巡石头城南献馘罢待命行及明年春周公东征尚跋防形迹讵可拘忠纯盈庭宵小古亦有忌者愈众节愈伸初心祗期济国事岂必画像图麒麟兹山勒铭葢有故深刻歳月题庚辰纪功非夸乃纪实书法遒劲辞温醇首从伐叛叙始末继举神武归丹宸天方嘉靖我邦国谁其纪者臣守仁随征官属例得列惜哉名姓今俱湮读书台旁一片石百四十字磨崖新逸事吾闻长老说治乙榜凡三人后来立朝适共事数本前定非无因胡发其奸孙殉难公乃一手囘千钧【治五年吾浙乡榜公与胡公世宁孙公燧同举其年场中见三巨人传为异事及宸濠之变胡首发其奸孙以巡抚死难三人共此事亦一竒也】煌煌勲业本徳性出遇世防开经纶质诸百圣可无惑似此理学寜非真后来轻薄好诋毁撼树不足欺愚民如公表见犹未免此外何以加冠巾手摩碑碣发长啸白日皎皎悬秋旻
　　雨中望玉笥山
　　水逺山平四百里两崖斗拔沧江起舟人遥指三三峯【名山记玉笥有三十三峯】乱插芙蓉雨新洗仙家缥缈住仙坛不道人间路大难请看玉笥山南路渐近西江十八滩
　　种蜡谣　　　　　　　　　　　张尚瑗
　　同类女贞殊性槠冬青分呼蜡树虫生縁树树名虫孳畜桑螟将桂蠧稍同桂叶寒不雕碧榦茏葱度寒冱春深岭民分蜡种火齐累累堪指数气交卵坼相蛹化苞藏箬裹纷蚁聚蠕蠕叶底争嘬食戢戢枝间森布濩力命还如牛粪金委蜕不知禽化羽皇皇涤釜更着箄淘之汰之费澄滤团圞白月截肪鲜镕蒸碧海熬波素天孙机锦砑缭绫王公庭燎然灯炷蜜蹠蜜脾古有之攻蜂畜蜂人所骛谁知人巧更虫天树蜡生新蜂蜡故甘芬姑谢百花酿皎洁直拟三危露方物旁捜本草经诗篇拟续虫鱼疏
　　大庾岭　　　　　　　　　　　李　绂
　　岷山之阳至衡山蜿蜒磅礴郴永间五岭连緜一千里大庾矗立尤巑岏峰峦东走络呉越坡陁南下开瓯蛮名山际海万无算粲若星宿来回环孙曾滋大祖当念柯条虽繁根不刋我来孟夏日已暑半空倐歘风雨寒初縁仄径入烟霭直盘层岫穷云端怪石对列虎蹲怒长松百丈龙拏骞云封佛寺漫荒忽曲江像设犹严尊振衣俯瞰浩莽渺山川漠漠无涯垠嬴刘世逺不可考钩梯开凿诚茫然强为山灵立名字因縁庾胜连梅鋗时清四海等同室弃捐险阻开重闗安事陆贾骋词说岂烦杨仆横戈鋋乃知威徳自广大皇华万里通輶轩登车却循曲磴下划然一笑天海寛
　　游东林寺获覩王文成公题壁之作敬次原韵二首【公旧题粉壁丄书法极遒近年徳化张令始钩摹上石别以木龛贮手迹其中东林故物惟此
　　可宝耳】　　　　　　　　　　　万承苍
　　昔梦蓬莱拾瑶草五城楼阁春光好海风倒吹肌骨寒思乡欲向庐山老庐山木落猿鹤哀清磬一声烟雾开白莲池上逺公宅旧所阅歴今重来虎溪独坐频搔首欲覔柴桑人饮酒门前五栁复谁栽岭上孤松知已朽我家章门水绕庭浮鸥浴鹭盈前汀长将江水照顔色遥对庐山万仞青
　　谁见濂溪窗下草姚江门户初年好曾持使节过东林壁上题诗风格老昔人遗迹后人哀见説西江幕府开狡兔入罗三窟尽真龙浮舰六军来再出苍梧诛乱首戎服谈经人载酒平生事业总浮云惟有文章传不朽徐孺祠西旧讲庭寒烟漠漠余鸥汀豫章坛坫亦衰谢隔水招提柏树青【吾郡王文成公讲堂在东湖之西其右则江西十二先生祠先五世祖光禄公号思黙与邓文洁公李见罗章本清诸先生尝讲学其中既没而张洪阳相国率同时受学者言于抚按大吏因并祀焉康熙辛丑歳少司农王公苾逺来抚江右以先光禄及诸先生久祀理学乡贤等祠遂易故额为八隠专祀徐孺子陶靖节以下八先生又西则豫章馆张洪阳剙建为先光禄讲学地今废】
　　登石钟山　　　　　　　　　　朱昆田
　　两脚一月不蹋地好山过眼青崭崭如饥见食不得食涎流口角心徒馋篷牕终日但兀坐忧来意态真同獑【用皮袭美语】四更起碇拽樯索快风饱送双髙帆篙工舵师互歌笑苍鹰脱鞲马脱衔算程顷刻已百里遥望湖口波黯黯石钟山忽落吾手先登不用僮扶搀大石眈眈踞猛虎小石怗怗眠神羬萦纡一径尽荦确但有枳棘围枯欃女墙栏山去八九止留一笠高巉嵓郭中人家占佳处往往屋后多松杉兹山得名在音响何必更论壑与岩迩来世人好筝笛一聆古奏翻讥谗后防伶伦不复作有耳焉得闻韶咸急呼小艇款山脚谺若鬼刻神雕劖噌吰鞺鞳亦何有昔贤毋乃欺愚凡不知我来值冬仲雨雪早已飞廉□江水落漕湖水缩安得骇浪冲空嵌蒲萄緑涨理归楫大乐岂肯终藏缄会须磨厓纪歳月江波永作青瑶函
　　题琵琶亭即用香山原韵　　　　李　兰
　　江州司马玉堂客富贵平生未萧瑟緑油湖里载画船绮罗二八鸣朱弦一朝谪官帝京别湓浦江头对秋月地僻那闻丝管声丽情欲寄无由发银龙行酒饯客谁停舟脉脉如有迟皓月空江渺何见把盏无欢不成宴酒阑风荻响萧骚吹送琵琶来水面伊谁操者京国声初闻此调不胜情欲从捍拨发幽思更假霓裳泼愁志防展手不辞弹还诉中心可怜事曲终调改妙指挑哀音微激初幺司马酸心泪如雨四座悲来悄无语此曲那堪复再弹双怜玉筯垂银盘江枫叶叶寒声驶如吟水龙凄碧滩玉顔妙技两竒絶弹指繁华已消歇迁客朅来怅恨生年复年兮无此声茫茫今夕百感集何啻鹃血猿秋鸣赠君长句句如画六百十字当缣帛娥眉无复五陵欢沦落一同尊前白惟昔司马元和中芙蓉为佩清辉容吟诗可颔老妪女托身每在蓬莱住五言一篇传新声仙韵长乞敎坊部行吟忽制楚平衣上书又遭汉相妬有唐词人惜外迁谪居如公未易数乞身强健更蚤休山水园林絶尘污不将出处异高懐寜为升沈改常度何来轩车淹此邦顿觉襟情已非故丈夫不为儿女泣湿青衫对商妇佐郡虽卑亦足为人生宠荣有来去官况琴书鹤一船【乐天解苏州句鹤与琴书共一船】我爱此语氷玉寒旷懐不起迁谪思隔船思妇谁能干我读此謌深太息不为鳯鸣蛩唧唧乐天自许达者人如此悼伤岂达识五栁高风世莫京柴桑近接浔阳城巾车载酒得深乐抚琴要识无声东坡居士南荒老但夸观海絶平生大篇流传写肺腑金石声破蟋蟀鸣江州二歳亦偶尔岂似此老频颠倾还朝旋已歴清要尚説南中不愿听【乐天送客南迁诗我説南中事君应不愿听】只今亭子江之浒琵琶故迹犹分明登临懐古各有意不惜再和琵琶行达人自古皆有立辅时泽物乃其軄官守何分崇与卑一夫无使向隅泣亭子凄凉何所遗嶒崚古碑苔纹湿
　　高观楼歌　　　　　　　　　　张九钺
　　豫章藩署之东楼旧名揽秀乾隆癸亥燬于火藩伯彭公青原先生重建加崇焉曰高观乙丑九钺自京归里经此拾级而登江山一览诸楼阁皆俯视之兴至而为长歌
　　浩浩乎市人鸦鹊之声不可接但有郊原城郭之紫红白云苍茫出行省双足已辞寥阔中西山一相见突如天马脱鞿靮长啸蹴踏立于天门九扇之长风洪崖把手朝帝子千峯流雪扶出青芙蓉天鸡啼空暮烟阔数人飘飘在碧落南浦如砥水如杯章贡一白注无着眼中已失第一台何况香城列岫秋屏阁藩封政肃油幢闲此楼东峙为临观谁其剏者自成化后为揽秀重朱丹天悭甍闼不出堞俯仰逼仄惭江山夏邑夫子来自楚頽槛悯此风烟残帝遣祝融铲平地待公巨刃摩天闗公身已近紫薇宿下弄牛斗如弹丸振衣呉楚最高顶排风着此双栏干鸟飞不过客语壮日斜半占城隂寒眼前数代足问森沈欲辟洪蒙顔百物经霜下黯淡然后湖山千里跃入胸懐间搔首呼三王蛟龙怒奔宕江流断古今赋序空凄怆讵知后出二千载山色江声不肯让南临郁孤嗤李勉北平啸台卑庾亮豫章老榦翠环抱梅岭香壤绣开张遂令区区王与陆徘徊檐栈羞肇剏词人来南州莫问滕王丘天风吹万里直上高观楼不见此楼冲霄割汉十千丈但见我公之徳近如楼中云立逺如楼外山浮云山浩歌收不止征颿婀娜相将起衡岳隠现出肘腋我公之徳旧相比安得重为开其云豁其日高观千里亦如此潇湘无尘洞庭见底黄鹤之南岳阳之泛高楼长剑连天倚不独吸尽一口西江水
　　东林寺和王文成题壁韵　　　　钱陈羣
　　下马登山踏秋草路入东林觉秋好处士高僧迹已尘庐山面目何曽老石罅寒筑泉声哀酌泉仰看芙蓉开天池拂水落天半余喷似逐清风来出门西去重囘首今宵且醉山村酒醉中犹认壁间题龙蛇生动不可朽故人高阁虚中庭【大中丞开公遣吏来迎】采芳迟我江之汀梦囘记上炉峯顶北指恒燕一髪青
　　榜发后登明逺楼见百花洲上有被放者徙倚水滨若不能归者然愀然有作用黄涪翁咏李伯时摹韩干三马次子由韵诗韵
　　何人泽畔头低垂絶似病马脱缰丝此时相对风前叶昨日自许囊中锥暮云欲雨且不雨西颢隠隠如驹驰驹驰况复看火马冲泥报捷谁能羁贫女何堪老不嫁将军自古归数竒几家博塞呼五白孤梦逐雉终成雌三十年前曽下泪今者登楼一见之芳荪被径不可采吁嗟不如败皷皮水边人哭人不识楼上人愁人不知惟有东坡老居士目迷五色真吾师
　　主司钱集斋先生登明逺楼见士有不第者恻然动念用山谷咏伯时马韵赋诗奉和
　　金徳瑛
　　妙技争夸和与垂闇中得失千钧丝一朝榜发胡自叹黙黙愧此三寸锥圣朝选士命欧陆冒暑六月锋车驰正当珠玉捜仄陋肯以糠粃轻孤羁须知蕊榜有定命一士数偶百士竒长途弗与整秋驾故里还复烹伏雌尔方倚栏意何似公乍登楼逺见之文章公器古自反洗濯骨髓寜毛皮金针度处谁共喻马首噪者或无知犹复居高悯穷贱举念直作人天师
