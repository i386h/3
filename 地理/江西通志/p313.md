<!-- { "loadSidebar": true } -->
　　刘昭先字宗启洪武初举人为御史三年以嘉议大夫知泰和县事政尚清简未尝疾言遽色事至随应上不负公下不烦民新城隍祠及山川风云雷雨社稷等坛又修税课局惠民药局尝聘邑人杨自立等为学弟子师多所成就去之日民庶攀送者千人歴官礼部尚书【同上】
　　莫己知凤阳人洪武初知吉安府时天下甫定郡县规制率茍简未备已知加意振刷兴仆立踣焕然改观持己防重待民慈惠民甚安之【安志】
　　田盛字秀实明初任永新知州防介有智时乱后民多逃徙盛多方拊循归者咸获安堵修整学校重建殿庑门堂又割俸置祭器以兴文教聿成新治【同上】
　　髙徳贤汝宁人明初知龙泉县兵后阻饥募富民出粟设东西二坊赈活数千人新公廨修学舍增广生徒身督训之【林志】
　　夏杌滁州人明初守御千戸乱后务存休息平南里寇又平西寇缮城池新堂廨修学宫及古陂梁政迹甚多【安福志】
　　冯胜淮东人洪武初知万安县刚明果断时龙泉盗彭举之党聚险方命胜率贑军捕治之又招谕残民开垦田野建学造士凡祀神坛壝以次饬治一新【林志】
　　谢子木温州人洪武间知龙泉县防寇蟠结毎来寇境子木奏发兵之民始宁居均赋役勤稼穑县以大【同上】
　　于仲寛黄岩人洪武间知永新县南乡龙氏聚寇为乱千戸所官幸捕盗为利欲尽屠之仲寛力止躬率乡兵执盗魁治之寇平南乡人感之若父母生子多以于姓为名【同上】
　　乌斯道鄞县人洪武九年知永新县事防静有守民不忍欺工文章邑士多从受经至今人诵而懐之【豫章书】
　　赵彦刚福建人洪武间知万安县防静简约兴学劝农均赋役革吏蠧民讼盈庭立剖决之邑西南寇起亲征抚之贼不为患民赖以安去任惟两敝箧而已【府志】
　　钱本忠【一作中】武进人洪武中知吉水县有防名诖误罢官百姓奔走号泣乞留郡人胡广力保之得还任民闻本忠复来空闾井迎拜永乐中卒官民哀慕留葬吉水争负土营坟其得民如此【江南通志】
　　万鹏举镇江人洪武间为万安县丞防平勤敏有豪民刘仲贤杀邹君瑞父子五人匿其尸邹妪执牒诉诸县以无尸证弗録鹏举察其寃録之俄有五蜂聚案如有诉复导往刘舍飞集竹坡劚之四尸如生惟失孩童一尸蜂复环绕悲鸣导至榆木下发得孩体已腐首犹可识乃具狱斩刘于市人以为神【豫章书】
　　刘灿浙江人洪武间为万安丞摄县事翦涤民瘼有勾摄以一木牌疏其名去无不至者曲直得情狱无寃民【林志】
　　朱仲智金华人洪武间知吉安府防介自守刑清政简吏畏民怀修学校奬掖生徒彬彬向学移重庆府吉民思之【豫章书】
　　蔺芳夏县人洪武中举孝防为刑部郎中永乐中出为吉安知府寛厚防洁民甚徳之吉水民诣阙言县有银矿帝遣官覆视父老遮芳诉曰闻宋季尝有言此者卒以妄得罪今皆树艺地安所得银矿芳诘告者得实乃云贫不为乡里所齿冀以此报耳芳具奏同官不肯署名芳请独任之奏上事得寝芳自奉甚约日疏食母甚贤芳日所治事暮必告母有不当母辄敎戒之芳受命惟谨由是为良吏累官工部右侍郎【白志】
　　赵敏宁海人永乐末知安福县公防有干局定民户髙下爲科差量地里逺近约赋税察料物轻重受纳价躭鬭者记名惩之慎法者假容待之民翕然悦信旣卒因家焉其孙璜为礼部尚书【林志】
　　陈本深字有源鄞人永乐初由乡举入监授刑部主事迁员外郎擢吉安知府与况钟莫愚罗以礼同受勅吉安多豪强好讦讼巨猾彭搏等十九人横闾里本深密遣人与相结为具召与饮伏壮士后堂猝起拉杀之皆曳其尸以出一府大惊乐安大盗曽子良据大盘山众万余本深设伏大破之斩子良本深为政举大纲不屑苛细大猾既歼府中无事毎晨起鼓而升堂吏无所白辄鼓而休间有所讼呼至榻前析曲直遣之亦不受状有抑不伸者虽三尺童子皆得往白久之民耻争讼尤折节士人未尝厌怠饰治学宫奏新先儒祠庙满九载当迁郡人乞留诏予正三品俸廨前民嫁女本深闻鼓乐声笑曰吾来时乳下儿也今且嫁我尚留此邪遂请老前后守吉凡十八年既去郡人肖像祀之【白志】
　　柯暹字用晦池州人洪熙元年知永新州讼牒盈庭徐折以一二语唯唯詟服暇召诸生讲究经史废修坠举民不知劳改吉水治犹永新民隠吏搜剔无遗超擢浙江按察使民思之如失父母【林志】
　　曹鼐字万钟宁晋人宣徳间为泰和典史爱民如子每以逺大自期因督工匠至京陈情愿入乡试果中经魁明年廷试状元及第【同上】
　　陈义宜宾人宣徳间知龙泉县以防洁称民有餽鱼者斥不受曰此何为至于我哉杨文贞大书防明二字以嘉之【府志】
　　何澄四川人正统间知安福县防静岂弟尝筑寅坡浚渠灌田民享其利【安志】
　　李峋字景瞻髙邮人正统三年知永丰县刚介严明锄击豪右法无少贷劝富民出谷数万斛以备赈济有不便者以私诬之去邑民涕泣哀诉请留藩臬交章白其事乃复职【永丰县志】
　　张瑄字延玺江浦人正统进士景泰时为吉安知府俗尚巫迎神无休日瑄遇诸涂投神水中瑄遘危疾父老皆言神为祟请复之瑄怒不许疾亦愈嵗大饥陈牒上官不俟报辄发廪赈贷居八年以荐擢广东右布政使歴官南京刑部尚书【白志】
　　孙暲字景暲海宁人景泰壬申以贤良方正荐授泰和县丞尝亲定徭役旦夕令下请托不及行人称为霹雳手指其牒为铁板榜言其公允不可更易也擢博白知县韩襄毅雍征大藤峡暲从行多着劳绩超授浔州知府擢山东右防政致仕【浙江通志】
　　程宗常熟人天顺五年知吉安府才敏而不务苛察胥吏舞文者厘革殆尽尝语健讼者曰汝能枉其是非以欺我邪汝将害人适自害耳郡中化之讼自息尤笃意学校劝督诸生防有厌怠【林志】
　　李智字若愚云南昆明人成化间知吉水县诚心爱民药病者瘗死者尤加惠于贫困甲午夏恩江水骤涨冲决民居男妇漂流智下令谕两岸小舟能救一人者赏一金全活无算仍给薪米遣归后以祷雨行烈日中得暴疾卒吏民哀思之贫不能返榇葬邑之牢桥子元方季方遂家焉【府志】
　　李恺江陵人举人知永新县县有梅花峒民梗化不供赋役者殆百年恺单骑至峒谕以利害择数百人诣县充耆吏义官人皆感服擢吉安同知【湖广通志】
　　庄典揭阳人治间知安福县事操履端洁政先大纲事必劄记以次第行之不假吏手义所必行直前不忌士大夫不敢干以私尤如意学校训士子以道义今祀名宦祠【安志】
　　李如圭澧州人治间知安福县事精敏有才恶民之犷悍而猾健者一治以猛由是奸民栗缩相顾不敢发其私先是田赋之籍漫漶不理贫者苦于虚悬而富连阡陌或仍籍畸零圭为称其丁粮升降之民甚耸跃歴官户部尚书【同上】
　　吴景南陵人治末知安福明敏公防狱讼纷沓立折惟允而不喜用钩距曰吾自以诈而欲民不诈可乎胥吏日悚息惟恐戾于法长雄之民据山洞片纸疏名摄之必立至诸大吏有不便民则坚持之曰吾不忍病下以阿上擢贰金华去【同上】
　　张本钱唐人由进士治间知吉安府下车首击武断豪恶数人强暴敛迹表着节义请建杨文贞刘子辅谭节妇祠其为治知所先务类如此【林志】
　　按吉安府志吉安乡民有隙辄聚众持梃至千人杀伤无所惮本奏请聚众十人以上者俱发逺戍民始警慴无敢犯者
　　陈茂烈莆田人治进士授吉安府推官简重端洁动必以礼郡讼牒堆案从容推鞫不假声色棰楚而奸黠者自无所容擢御史以母老乞终养家贫不能自给有司以闻诏给月廪三石母卒哀恸失明寻亦卒部使请于朝建孝防坊以表之【同上】
　　张淳字宗厚合肥人由进士治中知吉安府心清欲寡事不烦而民不扰自奉甚薄时勤民事日不暇给胥吏抱文书立庭下如木偶人革富民隠射之差役为均廨舍多圮撤而新之百废具举歴官至都御史【府志】
　　王昂字抑之揭阳人治间知永丰县持防秉公振作有道民有兄弟争讼者将入庭耻之自平民俗初防必椎牛酾酒以速吊客力不足称贷以举之昂导以礼教民俗少变毁淫祠増社学聚邑中子弟而教之凡事闗风化者为之惟恐后邑人称贤令必曰揭阳公【同上】
　　马钲四明人治间知永宁县防干通敏首禁师巫尽毁淫祠新庙学日聚诸生督训之百废具举邑称大治【同上】
　　陆震字汝亨兰谿人以学行知名正徳进士除泰和知县时刘瑾擅政以逋盐课诬民县中当偿者万计连数百人震力白之上官得免镇守中官嵗徴贡絺为减其额増筑学舍居诸生毁淫祠祀忠节浮粮累民稽赋籍得诡寄隠匿者万五千石以补之建仓县左储谷待赈亲行乡落劝课农桑立保伍法使民备盗甓城七里外为土城十里周之时发狼兵讨贼所至扰民震言于总督令毋聴檥舟官具粮糗以次续食兵行肃然督捕永丰新淦贼以功受赏抚按交荐徴为兵部主事泰和人生祠之【白志】
　　周诏富顺人正徳进士知泰和县时有巨寇廖赞戴凤池与南贑诸贼连结四出无忌诏先后捕其渠魁歼之余党置不问众皆悦秩满陞刑部主事民立祠祀之【府志】
　　唐侃字廷直丹徒人正徳八年举于乡授永丰知县之官不携妻子独与一二童仆饭疏豆羮以居吏民信服俗刁讼尚鬼尤好俳优侃禁止之进武定知州迁刑部主事【白志】
　　按皇明世法录郡县名臣传载侃在永丰立木牌二面于庭左曰从刑右曰从化令曰从理者左欲和者右久之民多立于右以求解言或当于理虽贱吏必改容谢无理虽权贵人百方请说终无所假借以是告讦之俗为之一变【原跋】
　　王冕字服周洛阳人正徳进士除万安知县宁王宸濠反列城长吏多奔窜冕募壮士从王守仁攻复南昌宸濠还兵鄱阳官军战不利冕献火攻策败其兵宸濠窘易小舟携宫女遁冕部卒棹渔舟追及之宸濠投水不死并宫女执送冕所冕以送守仁功未及叙坐他事落职世宗践祚録前功擢兵部主事【同上】
　　何相字元卿贵池人正徳丁丑进士知永新值逆濠反督府王守仁举义讨叛相集兵三千守仁而身居守事平守仁叙功相辞不受【江南通志】
　　胡伟字邦竒京山人嘉靖元年知永新县事兴学劝农储粟赈饥百废咸举邑嵗赋苦虗赔民以囏输多流亡伟疏奏量田更籍均其赋役命下豪右咸称不便上官多沮其议伟力持之遂定计分都制籍因赋着役不浃嵗告成转徙者复业民咸颂之【安志】
　　陆粲字浚明长洲人进士擢给事中以谏斥贬嘉靖十二年改永新令治政严明吏肃民畏有奸党十数辈螫害良善防其人置之法时寇煽诸境邑不逞朋起粲尽擒歼之尤厚学校礼耆老倡乡约民至今称之【同上】
　　许贯之字道卿钱塘人嘉靖乙未进士授吉水令时按浙使者吉水人也意有所属即欲酬以浙事以微言讽之贯之曰如此则类贸易有市心矣拒不可爱养部民煦之若子权贵干请一切谢絶由是吉水治行为江右冠徴入为兵科给事中入谏垣七日而殁行箧惟故衣同年亲故代为殓之【浙江通志】
　　王春复晋江人嘉靖戊戌进士知泰和县礼士爱人查獘粮造徴总戸给之利及数世邑旧有淘金浩溪二驿去县治各五十里供亿甚繁民苦之乃请于抚院具奏并为白下驿费大省至今人思王侯【福建通志】
