<!-- { "loadSidebar": true } -->
　　大孤山在府城东南彭蠡湖中屹然独峙又名鞵山浔阳记云山形如鞵髙数十丈大禹甞刻石纪功有乞食乌甞逐客舟行舟人抟饭投之即接食髙下不失明嘉靖间建塔其上后倾圮今重修俗以立庙之山为大孤者误
　　延枝山在府治东距府城南二里为钦天山环绕城郭螺子山在府城南十五里由双剑峰发脉蟠结宛转如螺子形
　　鸡笼山在府城西南四十里山有石鸡冠距如生落柁山在府城西四十里图经名甘泉山昔山上有船柁从顶沿流而下其水亦名柁下溪俗譌骆驼山又西二十里为义门山与株岭髙良二山相接义门陈氏居其下
　　龙门山在府城西南五十里与落柁山相对如门湓水经此入于江相近有大小石门山自瑞昌县愁山发脉二山对耸中间相去百余步山下有石如屏四面相对俗云大小城门
　　靖居山在府城西南六十里相传昔有傅姓者于此射鹿堕胎而毙遂折弓矢修道因名山曰靖居
　　株岭山在府城西南山多怪石丛木相接者为髙良山距府城八十里髙耸秀拔为诸山最或云昔有髙良氏居此
　　柴桑山在府城西南九十里面阳马首桃花尖诸山皆是也寰宇记云陶潜居此按靖节书院及墓皆在今面阳山之隂
　　傅阳山在徳安县南十二里汉地志豫章郡歴陵县南有傅阳山古文以为敷浅原宋儒蔡沈书传谓山甚庳小未见其为在所表见者明夏允彞禹贡合注云傅阳在庐阜西南谓敷浅原之阳也
　　义丰山在徳安县西一里昔义门陈氏有良田在此屡值丰稔因名或云邑人好义聚居如陈王梅郑多至千口兹山之应也
　　乌石山在徳安县北十里旁有石髙十丈余名狮子岩东北自庐山来尽于东崖西北自东佳山来尽于西崖相对如门又名乌石门其中平畴旷野东西北三河皆潆汇于前一里许从石门流出又其间有大道道旁石窍流泉甚清甘此山相传神禹治水所开今两岸若有疏凿痕相近有孤山山势孤特昔人有环围多秀丽安得与同栖之句
　　望夫山在徳安县西北二十里方舆记云昔人行役未回其妻登山而望今石上双迹显然下有佘家泉嵗旱取水祷雨又西北十里有宝山旧出锡铅
　　葛洪山在徳安县北四十里世传葛仙翁曾游此有晋石泉碑载仙翁除蛭事洪阳上乡有鼔鸣山宋祝仙升天处亦有碑
　　使君山在徳安县西北四十里唐李渤为江州刺史置书院于此旧志譌为史君又有石鼔山天隂辄闻鼔声又大塘山山坞有塘约数十亩足资灌溉又西北为秦山界徳化瑞昌间上有金盆泉溉三县田数百顷
　　东佳山在徳安县西北八十里其下有紫岩泉可灌田五十顷又西北二十里为樱桃山
　　昆仑山在徳安县西北一百二十里山前有东西二湖上有王乔礼斗台元阳观后有牡丹一本色如丹砂传为王仙手植明周在游记云昆仑石山也其势无层峰叠翠遥望如长城逼汉然山戴土厥土惟乌极膏腴物产甚丰山麓有桃大泉由泉十余折约三里许至山巅可与相并者惟东佳樱桃羊肠马脊数山而已观后有磐石可坐百人东行里许有巨石名流涕石虽烈日暴烁石不减润
　　石沃山在瑞昌县北二十五里赤湖中其水沃润因名又湖中有青竹山上多产竹
　　榜山在瑞昌县南五里形如挂榜县南四十里有甪里山相传汉甪里先生甞游此
　　白龙山在瑞昌县西十里白龙泉水绕流山麓
　　苏山在瑞昌县西北三十里相传苏耽冲举于此又西北为马脊山对峙者为羊肠山皆以形似而名宋何英诗羊肠有路地多险马脊无人天一隅
　　愁山在瑞昌县西六十里嵯峨陡峻行者愁焉
　　书堂山在瑞昌县西七十里传为王乔读书处山有石房石壁上有朱墨迹相近为清湓山緜亘三十里髙出羣山乃湓水发源处有渊如盆冬夏不竭产菱芡甚美
　　赤颜山在瑞昌县西北百二十里旧传赤松子游此石钟山在湖口县有二上钟山在县南下钟山在县北郦道元谓下临深潭微风鼓浪水石相搏声如洪钟宋苏轼明罗洪先李龄皆有记正统十四年苏记石刻仆于水上钟山之景凡十一曰上钟岩钟石小五老峰石石屏石几龙首石昪石狮子石倒石石笋上钟石洞下钟山之景凡十五曰下钟岩钟石梆石观澜石满冠矶石友石云窝碎石湾乐徳舎下钟石洞鲁般洞济岩洞白云洞悬岩洞竹洞诗文甚多见钟山集
　　幞头山在湖口县南与上钟山相连峰峦秀拔状若幞头
　　铁屏山在湖口县学宫前横亘百步临江浒
　　大岭山在湖口县东二里为附郭诸山之髙者县南二里有小岭山其峰险峭过于大岭
　　旂山在湖口县西南三里许相传明太祖与陈友谅鄱阳鏖战忽见山巅衣黄者麾旂而友谅浮桥顿解在旂山后者为松夀山以古松得名今已凋尽
　　柘矶山在湖口县北四里即沙山其峰峻沙拥之迤东相连者为老台山县北二十里有西山相连者为香炉墩山县东北三十里有龙潭山
　　东石山在湖口县南三十里旁有龙井上多云气又南四十里为浮山在皂湖口形若龟浮水面
　　酧山在湖口县东二十五里或云上有醴泉又东十五里为花尖山分大小二尖峰峰如芙蓉又有黄岭山以山土黄色故名
　　武山在湖口县东五十里与庐山夹鄱湖而峙根盘四十余里为西南最髙之山上有茨菇池池畔有宝华寺相传赤脚僧修炼于此界接彭泽县
　　晓石山在彭泽县东一里环山皆蜿蜒而此峰独秀拔日出先有光县北一里有观音山相传元至正元年四月八日雪集岩前现大士像因建堂山中山有白龙洞其石肖龙县西有凤凰山山下有读书岩右为潜玉洞
　　龙山在彭泽县东南三十里梁尉文光修炼之地松坛石室丹灶遗迹具存
　　石壁山在彭泽县南四十里山有玉壶洞髙七丈深三十丈泉流不竭一名仙人岩宋时县僚祈雨有客题一絶句人疑为仙事见豫章诗话其下为青山湖
　　游龙山在彭泽县南新兴乡东接浩山延袤百里山北为大鸣山众石崔嵬羣木苍郁四时涧水注石有声如雷相峙者为小鸣山
　　仙迹山在彭泽县东四十里上有巨人迹相近有陶王山上立陶侃庙
　　黄浆山在彭泽县东南四十五里叠石如甃上下有二洞深邃莫极嵗旱祈雨辄应宋黄鹏举诗清泉彻底莹无泥唤作黄浆恐未宜若见洞仙还寄语佳名当唤碧琉璃
　　马当山在彭泽县东北四十里其山象马横枕大江烈风撼浪行舟险阻人为立庙其巅有天井相传唐王勃舟过其下遇神赐以顺风一夕至洪州作滕王阁序陆龟防铭云天下之险者在山曰太行在水曰吕梁合二险而为一吾又闻乎马当
　　浩山在彭泽县东九十里界连鄱阳建徳东流三县唐李大亮择彭泽山之髙者莫若此因浩山而立浩州后废
　　小孤山在彭泽县北壁立大江中一名髻山取其形似髻也江侧有彭浪矶与山对峙俗譌云彭郎为小姑壻庙像遂妇饰而勅额为圣母明嘉靖间去封号题曰小孤之神按宋陆游游记云小孤洑即彭浪矶属彭泽小孤山属江南宿松县界
　　双剑峰在府城南龙门西峰下有池一名小天池其峰形势插天宛如双剑与府治正对宋乾道中蜀人唐立夫来知江州辟谯楼前隙地筑为二城夹楼而矗其上谓之匣剑双剑之西北有太乙宫传是晋董奉道场
　　圭璧峰在双剑峰西南峭直而剡首如圭与锦绣峰相并锦绣峰葱蒨如舒绣故名又西南为莲花峰亦有董奉杏林遗迹宋儒周元公卜居于此莲花三峰之北有拨云峰又北为蛇冈岭之首其下有云溪寺
　　圣治峰在莲花峰西南唐有陈隠君居此即义门陈氏之祖也其南有仙人岩其东北为三山涧
　　香炉峰去府城西南三十里庐山之北峰形圆耸云气非常其隂为白居易草堂故址又呉章山东有小山亦名香炉峰盖庐山本有三香炉峰也香炉峰西南为讲经台台北折而西有上中下化城三寺台西为虎崖有中下二大林寺寺枕大林峰而下大林侧则为云峰寺
　　天池峰在天池寺北其寺明嘉靖中僧明瑶重修佛殿覆以铁瓦天池在殿前仰而上出故云寺南有文殊岩西南有舎利塔西有文殊台其下邃谷夜有光出是为佛灯
　　铁船峰在天池山西南峰顶有石船其色黑故曰铁船或云呉许二仙之铁船堕而为峰考集仙传中无此说也又西南为白云峰与黄龙阻一水
　　石耳峰在圆通寺东南其峰有二并列髙耸形如两耳宋洪刍诗猴溪桥下潺湲水惟有峰头石耳闻寺有夜话亭欧阳修与僧居讷谈道处也有一翁二季亭苏洵与子轼辙往来寺中所谓一翁二季也
　　掷笔峰在大林寺北相传晋慧逺制涅槃经疏成掷笔于此东南为长冲有泉数十石门磵水之源也
　　支提峰在黄龙寺东明末建六和塔于其上相接者为云屏峰下有二池四时不竭
　　九奇峰在天池峰之阳东起含鄱岭西迄上霄峰其奇者有九故名俗谓之火焰山
　　麒麟峰在徳安县昆仑山上圆耸峻拔乃山脉尽处也武峰在瑞昌县安泰乡与江北文峰对峙故名
　　丈人峰在湖口县大孤山上明米万钟镌题
　　凤凰岭在府城东五里俗名长岭府城南十二里有曾家岭明天啓间里民黄学礼甃路
　　分水岭在府城三山涧之西南其上有太平舗又西南为松光岭其岭多石树皆生石上有黑松林野烧不及苍翠盘曲如画西与牯牛岭相接又西南为钤冈岭
　　马回岭在徳安县北三十里明初破陈友谅后军至此回马故名
　　石人岭在瑞昌县洪阳上乡路通湖广兴国界
　　梧桐岭在湖口县东四十里岭麓界彭泽通江南徽州石佛岭一在彭泽县南三里一在县东五里又县南八十里有鲍家岭
　　七里冈在府城南五十里横亘平衍者七里故名府城西南九十里王宏冈晋刺史王宏遣白衣人送陶潜酒即此地也
　　石绣毬冈在瑞昌县狮子山前又县之金城乡北隅有鸡冠冈上有巨人并马牛迹
　　龙荡崖在庐山莲花峰之水口有石如船其涧曰石船河佛手崖在天池寺东北距升仙台数百武石壁垂下如手故名崖内有一滴泉千佛崖在小天池寺前有杨岐洞相传杨岐禅师卓锡于此
　　老君崖在庐山太平宫左太平宫者唐开元中所建九天使者庙也事详李玭碑文
　　朗公岩在庐山化城寺僧慧朗宴坐处也龙王鉢盂锡杖三泉及观灯石俱在寺侧
　　白石岩在徳安县东佳山之巅髙二十余丈石色洁白紫岩在徳安县东佳泉之上岩石峻耸如壁望之紫色莹润泉出其下天晴则西流雨则东流雨晴未定则西有小水遇旱人欲塞其窦挽之于东亦不能也泉西有石洞深不可极旱则瑞昌建昌武宁诸邑之祷雨者毕至秉炬以入火灭即昏不知所出进四十里许有大湖昔求雨有善泅者过其湖见小山及田畴或击桃符用狗首触龙闻土雷之声即得雨洞中胜槩不可殚述明嘉靖间知县蔡元伟作记表之
　　白雾岩在湖口县王仙乡四时有白雾飞障又有丫髻岩亦在王仙乡双石秀拔如髻
　　白龙岩在彭泽县南九十里岩壁有白石如龙
　　莲花洞在府城南二十五里莲花三峰之北旧志洞门髙丈余藤萝交防昼日常黯水源不竭通新桥大河桑疏云今三峰之下无此洞也迤东有刘越洞巉壁倚天洞口约四尺深不可测相传刘仙隠于此郡人王云师有记
　　飞云洞在太平宫后山俗呼咏真洞盖假借咏真洞天而名之真仙通鉴云桂心渊人谓之桂风子隠居其间后尸解去心渊系元延祐间人见元学士李洞游庐山记
