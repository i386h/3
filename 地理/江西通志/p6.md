<!-- { "loadSidebar": true } -->
　　尔等官厯佥司所以赞襄藩臬承流宣化者也分守分廵职居协理粮河盐驿各有专司身居是官必顾名思义名者实之华也克副其实而后名归焉如守廵两道首当洁已惠民凡府州县之廉洁贪污俱宜细加察访不时宻详督抚以慿举劾地方有土豪武断尤宜禁戢翦除卫良锄莠乃称其实若但知趋承大吏或祗图下属陋规一切吏治民生槩置不问贪庸陋劣殊负朝廷设官之意矣粮道专理漕运职任匪轻使徒知起运规例扣尅运费苦累运丁营私烦扰有玷官箴贻害百姓何所底止河道有董率工程之责凡分修河员孰贤孰否俱应洞晰并宜亲身经厯查勘估计某口险峻某口平易某处堤工坚固某处冐支帑金倘不计虗实不辨勤惰仅以纳贿多者为能员餽遗少者为拙吏而于工程漠不经意一遇坍溃谁之咎耶盐道一官尤关国课迩年盐法窦丛生正项钱粮每多亏欠一由上下各官需索商人巧立名色诛求无已穷商力竭不得不那新补旧上亏国课高盐价下累小民故于官盐腾贵贫民贩卖动与捕役鬬殴株连人命流无穷一由商人用度奢靡相仍陋俗不知节俭致欠额征尔等运筹盐法宜将陋例积习尽情禁革必思何以苏商何以裕课上供军国下利闾阎方为称职驿道为驿站钱粮所系必廉洁自守乃克剔弊厘奸凡驿递马匹数目多寡毎有假冒开销嵗修船只亦有虗浮不实该员一贪赀货势必昏庸或过于苛覈勒索多方经管属吏疲不能支总之病官病民悉縁贪黩敬尔有官垂诸古训靖共尔位载在风诗尔等各有常职各守官方名实二字极宜体认今以献赂为实虚誉为名动云名实兼收内以欺已外以负国有腼面目其何以立身而抒忠荩乎
　　皇考御极六十余年以轸恤民生为首务各省道员必亲加遴擢谆谆诫勉极其详慎朕缵承大统翼翼小心惟仰体
　　皇考爱养元元至意亦期尔等争自濯磨振饬风宪以副朕望果能肃清纲纪无致废弛朕当破格奬励其或因循不改朕必置之重法特谕
　　谕副将叅将游击等官【雍正元年】
　　朕惟国家兵制凡疆宇要地既设提督总兵统率镇守又设副将叅游分列营伍递相钤辖盖从古治兵有大帅必有偏裨所以宣扬威武协赞军机收指臂之效奠磐石之安也尔等所属地形有险易兵数有多寡各宜预定练兵之法亲校骑射严试技勇简拔骁鋭更换老羸务令一营士卒人材雄健武艺精嫺又时教以行阵使之歩伐进退井然有法日演月习气壮心齐自成有制之师而无难折冲御侮矣乃有不肖将弁不勤训练按籍徒有虗名责效毫无实济营伍废弛为害最大其弊由于将弁之贪利而废法一在冐虗粮而兵无实数一在尅月粮而兵有怨心上亏天家之粮饷下朘穷卒之脂膏身司戎务而不能廉正以服众虽日示训练之法谁为之踊跃用命乎尔等遇有兵丁空缺即选力勇技精者补足队伍至于马歩各粮按期领给不得尅减分毫古之良将多以爱恤士卒克建肤功投醪挟纩之风尔等宜知向慕焉官军之协守一方所以捍卫一方之百姓故曰设兵以卫民也防乱于未萌缉奸于己发俾居民安家乐业共享升平自然受兵之利而不受兵之害倘或约束不严纵兵肆虐诱赌放债恃强夺利甚至地方小警漫不防御缉捕以致奸宄滋蔓徒卸责于有司文武失和秦越相视殊背国家设兵镇守之意律法具在罪有攸归至于尔等简用督抚中军责任匪轻尤宜洁已奉公恪遵法纪至都司守备千总把总等员各有城守汛防之责亦宜努力称职自奋功名朕念尔等曽受
　　皇考选擢之恩自应保守前劳力图后效果能整饬戎伍允着干城之望朕自不惜宠以崇阶倘若废隳武备侵渔糗刍甚且妄执武官不惜死之言恣意逞威虐民生事为害于地方王法森严决难轻贷特谕
　　谕知府【雍正元年】
　　国家亲民之官莫先于守令盖州县官与民最亲而知府又与州县官最亲凡州县兴利除弊之事皆于知府有专责焉是知府一官分寄督抚监司之耳目而为州牧县令之表率承流于上宣化于下所系綦重矣汉宣帝有曰太守吏民之本也又曰庻民所以安其田里而无叹息愁恨之心者政平讼理也与我共此者其惟良二千石乎故两汉循良称盛而贤守尤多龚黄召杜诸人大都皆廉洁和平正身率属以与民休养生息史称其所居民富所去民思此皆彰明较著者也
　　皇考澄肃官方慎简僚吏知府中有政绩茂异声名著闻者必加优眷数年之间即膺殊擢所以鼓励循良务令羣黎受福尔等防
　　皇考简用之恩受国家民社之寄地方不甚辽逺则于民间之疾若可以周知势分不甚悬殊则于属下之贤否可以洞悉尔果廉正自持屏絶贿赂则督抚监司必不致肆行需索而州牧县令亦不敢恣意贪婪近闻州县火耗任意加增防知顾忌以小民之脂膏饱贪吏之谿壑由尔不能却遗金于暮夜又安能禁属吏之滥征乎查仓库必须覈实不可视为故事乃或借查之名勒索餽遗是因查而亏空愈甚矣尔能时勤劝诫加以体恤则州县可无亏空之虞能制节谨度淡薄是安则尔亦可免亏空之累劝农课桑以厚风俗禁强戢暴以安善良平情聼断以清狱讼皆尔职守之所当尽者至于督抚举劾州县必由尔之详揭务须秉公持正勿渉偏私若善于逢迎者从而庇防荐拔之而端方恬静之人反故为摧抑下吏皆苟且营私以求容悦地方之事尚可问乎居官者毎有初入仕途清操自矢渐登华要顿改初心既知砥砺廉隅即当始终一节更有巧于仕宦者人毎谓其名实兼收朕最不解此语夫名者实之华果能洁己爱民奉公尽职此所谓实也治行称首民歌舆颂此所谓名也实至而名随之如本立而华茂焉若以弋取虚誉为名而以封殖多藏为实此则小人之尤更甚于贪黩彰闻之辈矣朕缵承大统夙夜祗惧惟恐有负
　　皇考付托之重深冀尔等各体此意精白乃心以古循良自勉若狥私纳贿不能率属爱民贻害地方蔑视宪典三尺具在朕不能为尔等寛也特谕
　　谕知州知县【雍正元年】
　　朕惟国家首重吏治尔州牧县令乃亲民之官吏治之始基也贡赋狱讼尔实司之品秩虽卑职任綦重州县官贤则民先受其利州县官不肖则民先受其害膺兹任者当体朝廷惠养元元之意以爱民为先务周察蔀屋绥辑乡里治行果有其实循卓自有其名非内聚贿而外干誉谓之名实兼收也全省吏治如作室然督抚其栋梁也司道其垣墉也州县其基址也书云民惟邦本本固邦寜夫所以固邦本者在吏治而吏治之本在州县茍州县之品行不端犹基不立则室不固庸有济乎
　　皇考临御六十一年灼知州县之重特行引见咨询明试至详至慎其有廉能之员每不次超擢以示鼔励今海内羣黎皆
　　皇考所怀保也朕膺
　　宗社重寄思缵
　　皇考之治功惟尔州县诸臣具有父母斯民之责其为朕立之基址以固邦本焉诚能洁己奉公实心尽职一州一县之中兴仁兴譲教孝教忠物阜民安刑清讼简朕将升之朝宁用作股肱如或防念民瘼恣意贪婪或朘削肥家或滥刑逞虐或借刻以为清或恃才而多事或謟媚上司以贪位或任纵胥吏以扰民或狥私逞欲以上亏国帑王章具在岂尔贷欤更有任州县时思肥已槖而漫云且俟显要方立名节者其与初市清名晚而改操之人何以异哉至于钱粮关系尤重丝毫颗粒皆百姓之脂膏增一分则民受一分之累减一分则民沾一分之泽前有请暂加火耗抵补亏空帑项者
　　皇考示谕在廷不允其请尔诸臣共闻之矣今州县火耗任意加增视为成例民何以堪乎嗣后断宜禁止或被上司察核或被科道纠叅必从重治罪决不寛贷夫欲清亏空之源莫如节俭正直节俭则用无不足正直则上官不可干以私若朘小民之生以饱上官之贪欲冒不测之罪以快一时之奢侈岂砥砺廉隅为民父母之道乎尔州县等官其恪共乃职勿贻罪戾毋谓地逺官卑朕不及察其贤否也特谕
　　谕恤老【雍正元年】
　　上谕户部恩赐老人原为崇年尚齿而地方赏老人者每州县动数千金司库牧令上下通同侵扣吏役复
　　任意需索老人十不得一上负旷典罪不容逭今饬令督抚严查务令有司亲自沿乡访察照防据实造册给发不许丝毫侵扣如仍蹈前弊立即叅处如督抚奉行不谨朕若访出必加失察之罪再老人九十以上者州县不时存问其或孤寡及子孙贫不能奉膳者督抚以至州县共同设法恤养或奏闻动用钱粮务令得霑实惠特谕
　　谕旌表【雍正元年】
　　上谕礼部致治之要首在风化移风易俗莫先于鼔励良善使人人知彞伦天则之为重忠孝廉节之宜敦古帝王劳来匡直所以纳民于轨物者舍是无由也朝廷每遇覃恩诏欵内必有旌表孝义贞节之条实系钜典迩来直省大吏徃徃视为具文并未广谘逺访祗将有力之家嘱托赂遗者漫慿郡县监司之申详即为题请建坊而山村僻壤穷氓耕织之人或菽水养亲天性笃孝或栢舟矢志之死靡他乡邻嗟叹为可钦而姓氏不传于城邑幽光湮郁潜徳消沈者何可胜数尔部即着传谕督抚学政诸臣嗣后务期各属搜罗虗公核询确据本人乡评实迹题奏旌奨勿以匹夫匹妇而轻为沮抑勿以富家巨族而滥为表以副朕成俗化民实心彰善至意特谕
　　谕追封
　　孔子五代【雍正元年】
　　上谕内阁礼部
　　至圣先师孔子道冠古今徳参天地树百王之模范立万世之宗师其为功于天下者至矣而水源木本积厚流光有开必先克昌厥后则圣人之祖考宜膺崇厚之褒封所以追溯前徽不防所自也粤稽旧制孔子之父叔梁公于宋真宗时追封启圣自宋以后厯代遵循而叔梁公以上则向来未加封号亦未奉祀祠庭朕仰体
　　皇考崇儒重道之盛心修崇徳报功之典礼意欲追封五代并享蒸尝用伸景仰之诚庻慰羮墙之慕内阁礼部可防同确议具奏
　　谕封
　　孔子五代王爵【雍正元年】
　　上谕五伦为百行之本天地君亲师人所宜重而天地君亲之义又赖师教以彰明自古师道无过于孔子诚首出之至圣也我
　　皇考崇儒重道超轶千古凡尊崇孔子典礼无不备至朕
　　防
　　皇考教育自幼读书心切景仰欲再加尊崇更无可增之处故勅部追封孔子以上五代今部议封公上考前代帝王皆有推崇之典唐明皇封孔子为文宣王宋真宗加封至圣文宣王圣父叔梁纥为齐国公元加封孔子为大成至圣文宣王加封齐国公为启圣王至明嘉靖时犹以王系臣爵改称为至圣先师孔子改启圣王为启圣公王公虽俱属尊称朕意以为王爵较尊孔子五代应否封王之处着问诸大臣具奏
　　谕举孝廉方正【雍正元年】
　　上谕直省督抚国家敦励风俗首重贤良举髦士以劝秀民实为政教之大端凡封疆大吏宜共体此意广訽博访不可视为具文漫不加察也前所颁恩诏内有每府州县卫各举孝廉方正暂赐以六品顶带荣身以备诏用一条距今数月未有疏闻岂通都大邑之中海澨山陬之逺遂无潜修砥操克称俊乂可应诏防者欤诚恐有司怠于采访虽有端方之品无由上达殊负朕殷殷延揽之至意特者直省各督抚速遵前诏确访所属果有行谊笃实素为乡党所推者即列名举奏毋得隐蔽及滥引塞责特谕
　　谕乡防二塲仍以孝经为论题【雍正元年】
　　上谕孝经一书与五经并重盖孝为百行之首我
　　圣祖仁皇帝钦定孝经衍义以阐发至徳要道诚化民成俗之本也乡防科二塲向以孝经为论题后改用太
