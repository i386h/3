<!-- { "loadSidebar": true } -->
　　彭蠡湖滙江西十三郡六十余县之水由湖口以出于江每春夏雨集峡水盛长江流湍急而湖水势缓为江流所遏弗得出则水益涨而益濶弥漫数百里长洲巨滩不得踪迹与洞庭震泽俱为天下之巨浸焉凡舟楫之经于是者幸天晴风便波浪不兴则扬帆径渡亦易易尔不幸半济之顷值风雨骤作巨浪如山前奔后拥潜蛟怒鲸从而出没以作其势舟行少失便利辄荡覆破碎虽有仁人义士望而怜之莫克救援也南康当澜左蠡之冲波浪之险尤甚故凡舟之至是者必择深湾曲港泊之以风平浪静而后行其近地可以泊舟渚者上三十里曰潴溪下五里许曰神林浦客舟往往集焉惟郡傍皆髙崖峻岸洪涛巨浪日夕冲撞其间非特往来者无所于休而居民之舫驿逓之舟亦无所于藏由是商旅不停贸易靡获而居民益贫惟所谓西湾者水涨可容数百舟而其湾浅狭内无委曲之港外无捍浪之堤南风卷浪往往毁民垣壁宋元祐间郡守吴审理始于湾口搆木为障崇庆四年郡守孙乔年请于朝以石为堤延袤千有百尺广二十尺横截洪流之冲中辟为门以通舟出入内濬二澳可容千艘人以为便嵗久渐圯淳熙间朱夫子来为守申准监司拨官钱一千贯米五百石募民脩筑迨今三百年日渐頽圯岂无一二贤守令尝加脩葺而迁代不常工费不足卒无成功隄石为水洗去者十二三二澳亦壅塞干浅弗足御浪而庇舟景泰甲戌夏敏政以太平郡判迁守南康询兴敝举废事于父老咸曰是隄为官民商旅之利也若及今不脩隳前功而贻后患兴废举坠莫有急于此者余闻之恻然暇日率僚属父老诣旧址而周视之则为功甚大所费亦广郡邑之储枵然莫措也既逾年政行民便郡颇无事集僚佐以议之时同知潮阳蔡君用生通判济南孙君智节推西蜀张君应选佥曰南郡虽陋而三邑钜室之好义士亦多公果能断然以兴废为己任吾辈以公意徧谕之必有倾捐禀以助者为之殆不难也郡司狱桂林卢思聪勇敢士也毅然请以身任督役之劳选能敏耆老二人曰官琇梁冲协力谋之于是建昌县钜室杨素观以舟载石工诣府廷谒毕即与思聪等沿江上下视铲石之所而用工焉且献谷百石为廪工费其他钜室相继而至或助之谷或济之财逾年石工来吿得石濶二尺厚三寸者七千八十尺有竒农工既毕湖水亦涸邑人咸曰可以即事矣逺近闻之父戒其子兄谕其弟荷蒉携锸云集隄下情愿効力因命琇冲籍其少壮什五之而分二畨用旬有五日则一更之以息其力由是人心益喜乃悉取旧石之倾圮者而重甃之炼石为灰煮糯为粥两石之罅以粥和灰而胶之俾坚若一且濬澳之壅以益隄之髙计用谷七百石银二百两有竒经始于乙亥之十月毕工于丙子之九月长广如旧加髙三尺逺而望之宛若一城屹立于巨湖之滨以扼洪涛而障巨浪居舟行楫咸得栖泊而无风涛之险初工人发土得古碑于隄侧乃咸平二年乡贡进士张某所作徳星亭记亭则知军林揆剏为馆宾之所者也而郡志失之人莫知有是亭也越数百年而是碑复显于今星子义士左璇请以私财搆亭于隄东而匾以旧名南瞰湖水北靣通衢往来之士至是者毎举手加额曰朱文公百载将废之功不意复覩其成于今日也岂徒一郡一邑之民所赖东西南北之士罔不皆赖焉博哉是隄之为利也仁哉太守之为心也工既毕思聪砻石请记余以郡事旁午弗遑措笔今年几七十获请于朝而致其仕代者既至心虑稍清乃书记镌诸石以纪用功之次第其助财谷之士则书之碑隂云
　　重建南康府谯楼记
　　南康郡建于宋太平兴国三年而谯楼之建不知所始然有郡必有门有门必有楼以限内外耸观瞻郡邑之通制也元至正间郡守孙侯天民重建谯楼而虞伯生记之谓郡治本宋乾道所作后至元乙亥燬焉则是楼之与郡治同建同燬而至是重建也眀矣又谓是楼两端为台崇十有八尺楼于上屋三间有左右翼台之基至屋之极通五十八尺今旧楼之髙盖如孙侯之旧而间则增其二上下俱以木为之盖孙侯之所建又燬于元季之兵燹而是楼则我国初之所建也既乏刻石之记文又无题梁之嵗月其创始之先后作者之姓名皆不可考矣楼上有扁题南康府三大字洪武十三年知府安智立则是楼也岂安侯之所造欤父老云是郡无城郭而当要冲自元季盗起人民逃散以府治侨寓于他所其地遂为虎狼之窟穴人迹罕到自郡治北接庐山二十里间皆巨木森然成林时为郡者以土工难成而大木易得因去旧台而悉以木构焉然皆松材也外为风雨之所飘零内为虫蚁之所蠧食不数十年朽坏倾欹歴数官不能更作则取他木旁掖之姑幸其未仆以障内外尔无复壮丽之观也余到官之初属吏白云楼之某楹将折某梁将压若不支且仆矣余往视之信然数其縦横撑拄之木则已过旧楹之数不可复加矣则喻之曰姑俟余徐图之吏皆嗤其难越数年予脩石堤毕工颇有余财始议重建而节推张君选力赞成之于是三邑钜室闻之亦有愿助资以相成其事者召匠计之咸以为松木易蠧宜易以他木而其长且大如旧楼之栋者不可得也若筑台为址上构以木则规模壮丽可致永久佥以为然乃啓窰陶甓鸠工运土而市材于旁郡不逾时畚锸斤斧并手齐作经始于天顺三年之秋九月张君自督役而司狱卢思聪隂阳正术梁轰实左右之迨四年之三月而土木之工吿毕惟陶瓦取之南昌违期弗至未克覆焉适春夏霖雨连旬台靣之水横溃四出于是台旁新甃之甓渐圯时余已得请致仕而张君亦以九载秩满去官方以弗成厥工为惧既而大理评事西蜀雍侯浩来代与同知杨君振通判孙君智议伐茅以覆楼而取各窰之余甓辇废寺之旧石与圯甓相兼命工重甃之视旧加坚宻焉且委余曰是公之绪也不可不文以记之台之崇如旧而深广加三之一中为环门以通往来左为陞级以达上下楼凡五间旁有夹室共为楹七间楼之左右为羣吏廨舎三十六间每间髙一丈三尺深若干濶若干东西两向而列凡从事于郡者人授一间咸以为便落成之日郡吏蔡诚等请书其事于石而未暇今因记谯楼并书于末俾来者有考焉
　　新喻县治记　　　　　　　　　张　彻
　　新喻自昔属扬州域汉属宜春吴始置县莫详治所隋开皇十八年属袁州时县治在龙池墅大业八年迁距村唐麟徳元年复迁龙池墅大歴八年水泛城郭郡守李嘉祐奏移虎瞰山即今之治所宋淳化三年始隶临江军元元贞二年陞县为州国朝洪武二年复州为县属临江府领九乡县旧有土城周围约五里今废唯四门旧迹仅存葛峰环其东防岭踞其北钟鼎山之秀位乎西南之交虎瞰山独隠然居中世传五星奠位大河之水自袁而来纡余沦涟至是而渟滀回互与地势相曲折合虎跑泉而东文人显官以道徳政事炳炳琅琅称天下者多出乎其间实江右名县也县治嵗久倾圮殆尽前官弗职一木莫能支知州张暨知县李公让仅有志于为终莫能复继之者视为传舎孰究孰思宣徳五年武林洪钧来尹是县廉以律己勤以抚民眀以烛微公以取信凡有害于政有利于民者辄罢行不留宿未期月政化大洽民用休阜弦歌比屋上下无事乃选材木具瓴甓畚秽壤基新土授工人以成算先作县治若干楹髙眀宏深气象轩豁视之往昔奚啻倍蓰作堂于治后以嘉善名存旧额也作舎于两旁以文吏栖典案牍也作仪门以肃其出入鼔楼以严其更漏示民知敬而有警也至于廉宪分司易柱石以广之皇华使馆崇栋宇而饰之库庾坛壝坊巷衢道咸撤而新之然后治其居第及同官廨舎凡所宜有者靡不极其整且备工始于其年之十二月讫于宣徳七年之五月费皆官给而有节民皆子来而协心若神助天成一何速也工讫耆老万子逺等请砻石以俟尹辞未获属彻记以文彻惟百余年之久废而作新于一人之手使凡为县者举如尹之贤则可以少寛吾君吾相之忧也传曰为政在人信哉继今居喻之水土服尹之徳化者各亲亲长长谨士习勤耕织小大相戒毋犯常宪则逺近举安于夀域淳古之复不难焉彻无文不解斧藻喜尹之贤于人也逺功之着于喻者大用述其槩俾刻于石庶来者视其美知所劝云尹字惟衡通经学能文章志行卓然足以负大任云
　　新城先贤祠堂记　　　　　　　何文渊
　　浙江台州临海陈君从熙由进士来为新城令朞月境内大治以正身心持廉介为教本以振举风俗作新人材为先务是以令出风行无有违悖邑有先贤祠堂在文昌阁之东偏以祀其乡之先达唐丞相郑公畋宋崇政殿说书李公泰伯尚书左丞邓公温伯名儒吕公南公工部侍郎何公升之衢州通判萧公雷龙状元张公渊微元佥事胡公梦魁国朝工部尚书黄公子雝礼部侍郎江公仲海乳源县丞涂公敏凡十有一人嵗久祠宇圯壊为政者恬不加意从熙作而新之妥神有所瞻拜有庭蔚然可观人心忻恱每春秋祭祀先师孔子从熙自出俸钱市猪羊酒果以祀先贤祭毕与教官诸生等饮于祠下坐谈之间无杂言但曰尔乡之先达若某之显宦某之文学某之忠莭他邑罕有也尔诸士生于斯长扵斯耳之闻之者熟矣得不思所以踵其后而为国家之用以扬名扵后哉于是诸俊秀皆耸然而起有动于中而思企及焉祠宇之脩真足以激劝人心者也从熙有剸繁之材藩臬具闻于上调吉安永新寻内擢山西道监察御史而祠堂未有记吾宗礼科给事中舸斋先生属予言以纪之且手书从熙为政去淫祠散废寺之田与恤贫民抑豪强抚穷困杜絶请托日招造士涂恢邓时康王湛刘本中等讲说经义凡十余事予惟摭其有闗于政务之急者并记之于此云
　　江知县平寇记
　　正统戊辰夏六月贼人邓茂七作乱于延平府之沙县分遣其徒攻劫邻县七月陷将乐八月陷清流九月陷宁化十月陷建宁十二月陷石城而予广昌为县东西南之三边皆陷于贼贼人朝发则夕至官军无能御之者都指挥方政于县之新坊里后屯岭遇贼为贼所攻官军数千死者相枕人心危栗携抱避贼繦属于道时新安江君敬夫宰吾邑乗贼未至与民约曰老稚妇女移出避寇壮者守家营田御贼于是招集义士唐志谦等万有余人教习攻击搏刺之法而制造长弓药弩钩刀利防以保障县治人心奋勇悉听号令倾心委命无有敢后不啻子弟之于父兄也贼人谍知狼顾枭视于境上莫敢深入复遣危留记率众驰入贼巢攻败其党邑赖以保全民无失业秋亦大熟眀年己巳夏巡抚江西杨公彦谧上其事皇帝命江君为建昌府通判兼掌广昌县知县事赏其功也夫兵家之事先声后实当贼锋方炽之时人之报贼者或曰广昌聚兵七八万人或曰药弩中人立死不可治义士教练之精无不一当百贼人闻之皆胆寒盖不待交锋而己夺其气矣夫武夫悍将统军讨贼反为贼败视吾江君宁不惭愧失色哉且广昌居江西上流广昌失守则南丰南城抚州次第失陷为祸滋大鲜有能御之者以此言之则江君之功宜为江西平寇之冠予旴人目覩美事故记之
　　重创建昌郡治记
