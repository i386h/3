<!-- { "loadSidebar": true } -->
　　廖应淮字学海南城人自号溟涬生抱负竒气年三十游杭上疏言丁大全乱政状中以法配汉阳军应淮荷校行歌出都见者壮之遇蜀人杜可久为祷营将脱其戍籍授以邵子先天易数其算由先天起数应淮神警一问辄了尝坐临安楼市大衍卜卜已辄闭楼危坐取一环按剑自鍜之当火少休则危坐以为常曽过曽渊子家索酒饮酣抵掌放歌见贾似道直言宋鼎将移语毕亦径出国子监簿吴浚以先天易笺隂符经六花陈法欲上之应淮掷其藁于地曰误天下国家者此书也浚欲从之受易骂曰若黄口儿语此人皆邵子矣后以其数学授进士彭复之以传鄱阳傅立着有元元集厯髓星野指南象滋说防补画前妙防约十万言【宋史】
　　按应淮虽号精数学而气节竒伟前志人物传不详而重入方伎今采宋史补此而削彼
　　张日中南城人景炎六年文天祥帅师次汀州日中以兵来防天祥师溃于空坑日中奋力拒战身被数十枪而死【林志】
　　傅汝舟字晓窗南城人博学工诗欲绍先世令名乃立义试诗防聘邓秀实师之日与四方名士更相倡和一时作者云集【同上】
　　聂铢字积道【阙】　人隠居不求闻达或劝其出答曰吾读祖父之书乐尧舜之道平生志愿足矣钜公闻人多就见焉【同上】
　　李淛字宗海觏之后南城人登进士不仕元初台臣举故官淛与谢枋得固辞不就时称其忠隠于龙马峰捐金购书研精考订以缵先代之绪【人物志】
　　按李淛林志入元
　　元
　　程文海字钜夫避武宗御名以字行建昌路南城县人德祐元年从叔父西渠官于洪讲学东湖之上元至元十三年充质子挈家入觐赐见面试文字署翰林院除应奉文字改修撰陞集贤院直学士领防同馆事擢侍御史行御史台事南人入台自钜夫始时上思治求贤如渴命钜夫前往江南诸道访求贤俊于是万一鹗余恁赵孟頫等用焉时僧格専权钜夫发其奸除江南湖北道肃政防访使满秩还家上思用旧臣召除翰林学士知制诰同修国史商议中书省事与修成宗实録有防命往湖广定选讫事以病假归武宗宾天上居谅闇首召老臣十六人造朝钜夫与焉特加荣禄大夫仍故职赐世德之碑延祐三年得告南还命廷臣祖饯以荣之薨年七十所着文集五十卷【何太虚集】
　　按程钜夫传元史太长林志人物志太畧白志从太虚所撰行状节録钜夫封楚国公諡文宪行状失载
　　邓茂生字秀实南城人明经博史以至诸子百家之书隂阳术数之学无不研精至理学者宗之一时记述金石之文多出于其手人称秀实先生【林志】
　　刘壎字起潜南丰人荐本州儒学教授性聪敏好读书博览古今宋末与同里谌祐自求以诗文鸣年三十七而宋亡又十八年当路荐署郡学正年七十受朝命教授延平卒年七十八所着有经说讲义水云村藁英华録隠居通议凡百二十五卷【人物志】
　　按林志壎字子长所着尚有水村补史诗
　　刘麟瑞号如村壎子至治中追维宋末仗义死事之士讨据遗逸赋五十律题曰昭忠咏邑人赵景良合水村十忠诗为一卷附以汪水云方虚谷等伤时之什总名之曰忠义集【元诗小序】
　　胡梦魁字景明建昌新城人未冠以明经贡于乡登进士第累迁浙江制置司参议官元初奉母归里江西宣慰使檄摄本郡判官者二年以荐擢佥广西宪事岭海吏治不律所至荡涤之居四年民为建祠以病归所为诗文曰偶然集【程雪楼集】
　　揭祐民广昌人泰定中官邵武经歴三至京师公卿多乐与游程钜夫尤敬礼焉寓居旴水上自号旴里子族子傒斯为作传称其腾掷字宙凌轹古今有旴里子集【揭文安集】
　　按林志所载与此全不同
　　江学庭南城人才优学博后进仰之若山岳仕至国子祭酒赠莒国公諡文正【林志】
　　吴德新字止善建昌人工医留京师久之尝往宁夏防盗至德新见执胁使降誓不从贼乃缚其两手加白刃颈上迫其畏屈德新骂不已乃曳之井上阳欲挤之德新偶得寛即自投井中仰骂贼贼射矢贯其顶骂益力贼怒以长枪刺之然亦壮其志曰此眞丈夫也以土埋井而去【元史】
　　余冕字服周南城人由吏贠官至栁州衞经歴懐逺久为徭贼所残冕与知县马希武抚安徭民督工筑城奸民以为不利勾徭复叛有先来言者冕曰为国捐躯奚恤一死徭数千攻围刃职官六人冕同希武奋不顾命与贼对敌遍身中矢犹骂贼不屈竟被碎尸【人物志】
　　夏显卿临川人避地南城以材力为王溥所知时各路军州汹汹不知所属显卿劝溥当受福建平章扬珠布哈调度为溥纠练义旅示以顺逆贼至辄擒灭境内以安溥承制署显卿总管府参谋至正戊戌陈友谅兵围建昌显卿率众入城与陈兵三接战杀伤相当后城守日急谋走闽求援溥未决陈将诱溥持友谅伪平章敕命授之仍授参谋显卿乃对众声义谏阻溥怒遂杀之【同上】
　　戴良南城人顺帝时临川贼邓忠陷建昌路良起义兵复之【林志】
　　刘时习字说道南城人负德器为文章如菽粟布帛皆有资于民用知施容州时郡国多故时习宣之以能推之以忠所施各适其宜致仕归乡卒【同上】
　　朱倬字孟章新城人登至正壬午第知遂安县尹壬辰秋寇由开化趋遂安吏卒逃散倬坐公所以待尽寇焚廨舍乃赴水死【新安文献志】
　　按朱倬志书俱不载今采明初歙人汪仲鲁叡所撰朱孟章哀辞补入又考焦氏经籍志倬所着有诗疑问六卷刻緑水亭经解中末附南昌赵悳诗辨说一卷【原跋】
　　万清字仕防南城人由进士官至枢密院使至正辛丑四海不宁弃任还家仍命鎭守建昌路总管府洪武初窜入闽地屡征不就使人求得之贬和州知州不就卒【人物志】
　　黄觉经建昌南城人五嵗因乱失母稍长誓天事佛发愿求母所在乃渡江涉淮行乞而往冲风冒雨三十八年备歴艰苦至汝州梁县得其母以归有司请旌其门闾【元史】
　　翁汉杰新城人年三十方读书四十成大儒明诗经闭户却客吟咏自适后征为富州学正【林志】
　　涂建可新城人与席梅可潘东臯李南浦为黎川四友至正末杜门避世开畦种菊自号菊隠【同上】
　　揭继可字汝善广昌人学问以体用为大本以践履为实功子弟有过每涕泣而道之【同上】
　　彭仕渊新城人仗义有为至正间红巾陷邑仕渊与侄仲斌集义兵为保障民赖以安【同上】
　　李宗可广昌人有勇略善槊余阙为淮南行省左丞延至幕以兄女妻之擢池州判官权义兵万户统新军守水砦屡有战功贼既破城宗可横槊入贼中杀死甚众闻阙死驰还家聚妻孥谓曰元帅死国吾义不屈汝等毋不死为人所辱拔剑无小大尽杀之出据胡床坐饮数巨觥自刎葬余阙墓侧【宋学士余左丞传后】
　　按潜溪载宗可为蕲人实籍广昌其子孙见为广昌人特改正


　　江西通志卷八十三
<史部,地理类,都会郡县之属,江西通志>
　　钦定四库全书
　　江西通志卷八十四
　　人物【十九】
　　建昌府【二】
　　明
　　吴毅字尚志南城人性敏学赡学者称学海先生洪武初徴拜博士与修大明律令致仕归教授乡里为文古雅不事雕琢有学海集【林志】
　　朱大中新城人博学能文杜门不出専务圣贤之学洪武初为国子助教侍讲多所禆益后致仕归仍给俸寻复徴聘而大中已殁赐祭官其子【安志】
　　程新字文炳新城人洪武中乡举知双流县清慎练达兴礼让革奸劝农桑毁淫祠政化大行累官兵部侍郎【同上】
　　魏卓广昌人洪武进士官监察御史巡按河南畿辅内戚某横甚立置之法质明诣阙陈状上赐之酒曰御酒同卿饮锋刀不肯饶意卓乞哀也卓应声云宁为忠谏死不怕帝心焦忤防命金吾引出戮之已而上深悔赐复官【县志】
　　江仲海字防龙新城人洪武初以宋濂詹同等荐聘至京试天马赋授礼部主事歴官侍郎为文雅有古致所着有光岳钟灵集梦笔山房文类【安志】
　　翁显徳新城人徐夀辉陷江右乃召募乡兵屡与贼战败走之洪武二年任广东右衞山寇房文广为乱显以前锋力战死诏赠官防子仪【同上】
　　黄肃字子邕新城人元季官礼部主事洪武中入朝陞侍郎晋工部尚书有醉梦集王子充云子邕诗简髙平质一本汉魏絶去近代声律之习【明诗综小序】
　　徐谅字子直南城人洪武初本学训导贫而好学为诗宗杜少陵诸生翕从以其为徐孺子后称曰南州先生【林志】
　　张士达南城人博学善记长于文章洪武初赴阙上万言书出使西域其为文气骨雄伟见者竒之【人物志】
　　何澄字源清新城人洪武中乡举领教职佐县政咸有成绩擢礼科给事中直文馆引年致仕【林志】
　　王增字仲益洪武末官御史刚毅亮直尝居母忧邻火将及增具斩服望拜欲赴火死须臾反风母柩获全【同上】
　　刘绍字子宪以字行新城人洪武中官翰林应奉文字与旴江胡布张达同时有诗名郡人张烈光啓编其诗入元音遗响【明诗综小序】
　　卢秉安字文定南丰人洪武间知东莞嵗侵缓催科曰上官罪后期吾自当之不忍迫吾民也有讼于庭者谕以理咸自悔囹圄常空居十九年调东阿士民流涕【广东名宦志】
　　李诚字子髙南城人洪武初搜求贤俊有司以诚贡于京铨衡试以经义诗论咸置第一授中江县丞招集流散降服野人后官河南益以防勤为政増户一千六百有竒开荒田三百余顷建三贤祠修复鸣臯洛西书院【林志】
　　李纮字梯云南丰人建文中进士官翰林院编修居家孝友为人端谨所着有仕优藁【同上】
　　何文渊字巨川广昌人永乐进士授御史歴按山东四川乌防奸民什伽私其土知府禄昭妻惧诛告昭谋逆诏发军讨文渊檄止所调军而白其诬宣徳五年用顾佐荐知温州居六年以胡濙荐擢刑部右侍郎朝议征麓川文渊疏谏帝下其议佥谓宜讨于是西南骚动仅乃克之而失亡多其冬乞归景帝即位起吏部侍郎寻进尚书以铨选为御史所劾致仕所着有东园集【列卿录】
　　江文海字防龙南城人广学多览着博约考一书自歴代制度古今治政人物贤否靡不具载官至礼部侍郎【白志】
　　掲稽广昌人永乐进士居台官正色立朝介然有守出外治防恕忠勤赫然有声海南天妃庙灵应使者过必察焉稽当考察时渡此惟投一诗有若载苞苴并土物任敎沉在此沧溟之句仕至兵部侍郎【分省人物考】
　　李永年南城人永乐进士为庶吉士迁吏部员外才能茂着歴山东叅政在官四十余年伟绩在人耳目【林志】
　　郑诚字文实南城人永乐中以国子生擢吏部司务歴文选郎中宣徳初超拜本部侍郎卒杨东里作墓志【同上】
　　程辂字伯衡新城人精于书礼尤长篆温柔笃厚言动不茍以古道自居自号东臯处士【人物志】
　　饶晞南城人由监生营建北京练歴干济事多克集命署大司马事得大臣体迁广西叅议自始至终以廉慎持已卒之夕衣衾仅足为敛【同上】
　　丁琳字文善南城人由监生官至福建佥事黜奸贪疏寃抑恩威并着羣吏鼠伏平生耿介卒之日囊无十金之积【同上】
　　赵礼南丰人永乐进士尝校两浙士极称姚夔既而夔魁南省旋魁天下其明于知人若此歴官提学副使【明一统志】
　　程南云南城人永乐中以能书徴与修大典授中书舍人尤精篆累官太常卿【林志】
