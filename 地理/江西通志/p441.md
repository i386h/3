<!-- { "loadSidebar": true } -->
　　曹彦约字简甫都昌人淳熙进士尝从朱子讲学薛叔似宣抚京湖辟主管机宜文字汉阳阙守檄摄军事时金人大入郡兵素寡弱彦约捜访土豪得许卨俾总民兵赵观俾防水道党仲升将宣抚司军屯郡城金重兵围安陆游骑闯汉川彦约授观方略结渔户拒守南河观逆击斩其先锋且遣死士焚其战舰金人大败去又遣仲升刧金人砦杀千余人以守御功进秩二等就知汉阳寻提举湖北常平迁湖南转运判官时盗罗世传李元砺等相继窃发桂阳茶陵安仁三县皆破彦约至彼督运人心始定迁知潭州湖南安抚世传素与元砺有隙至是密请图元砺以自効彦约录赏格报世传遂禽元砺彦约还长沙未几复出督战余党悉平擢右侍郎官出为利路转运判官兼知利州闗外乏食彦约悉发本司所储减价遣粜劝分免役通商蠲税民赖以济差知宁国府又改知隆兴府江西安抚迁大理少卿以宝谟阁待制知成都理宗即位擢兵部侍郎入对劝帝讲学防近习次言当以庆厯元祐聴言为法以绍圣崇观讳言为戒比年以来有以卖直好名之说见于奏章者愿陛下倚忠直如蓍去邪佞若蟊贼其有沮挠谠言者必加斥逐会下诏求言彦约荐隆州布衣李心传素精史学乞官以初品寘之史馆迁礼部侍郎授兵部尚书力辞不拜以华文阁学士致仕卒赐諡文简【宋史】
　　黄灏字商伯南康都昌人入太学擢进士第敎授隆兴知徳化县以兴学校为本嵗馑行赈有方光宗即位迁太常簿请勅有司取政和冠昬丧葬仪及司马光髙闶等书参订行之除太府寺丞提举常州路常平秀州海盐民伐桑柘毁庐屋莩殣盈野而州县方督促逋欠灏见之蹙然时有防倚阁夏税遂奏乞并阁秋苖不俟报行之言者罪其专移居筠州已而削两秩灏既归里幅巾深衣骑驴匡山间若素隐者起知信州移广东提刑狱告老不赴卒朱子守南康灏执弟子礼质疑问难朱子没学禁方厉灏单车徃赴徘徊不忍去者久之【同上】
　　按黄灏所着有西坡集四十卷卒諡文简史传失载
　　李燔字敬子建昌人绍熙进士授岳州敎授未上徃建阳从朱子学至岳州敎士以古文六艺不因时好以祖母卒解官承重补襄阳敎授复徃见朱子凡诸生未达者先令访燔俟有所发乃从而折衷谓人曰他日任斯道者必燔也朱子没学禁严燔率同门徃会葬不少怵及诏访遗逸九江守以燔荐辞郡守请为白鹿书院堂长学者云集寻添差江西干办公事会洞冦作乱燔请自徃分兵守险驰辩士谕贼顺逆祸福冦皆帖服洪州地下异时贑江涨而隄壊久雨辄涝燔白于漕帅修之自是田皆沃壤有防改通判潭州真徳秀为长沙帅一府事咸咨燔不数月辞归时史弥逺当国自是不复出卒年七十赠直文华阁諡文定燔入仕凡四十二年而厯官不过七考居家讲道学者宗之与黄干并称曰黄李【同上】
　　冯椅字竒之都昌人受业朱子绍熙进士仕至江西运干家居授徒所着易诗书语孟太极图西铭辑说孝经章句丧礼小学孔门弟子传读史记及诗文志录合二百余卷配飨于学子四人去非仕至谏议大夫去辨仕至侍郎去弱知宁国府去疾直徽猷阁【人物志】
　　彭寻字师绎都昌人淮宁府学敎授南图之孙有文行乡里称曰东园先生嘉定间特奏名【林志】
　　彭蠡字师范寻之弟文公守南康时门人质疑义辩析甚精为文公所重号梅坡先生筑室训徒授业江淮之上官至吏部尚书赠龙图阁学士【人物志】
　　彭方字季正都昌人朱子守南康方就学于其门弱冠魁省闱累官至祭酒兼侍讲执法至殿中迁兵部侍郎请归加龙图阁学士諡文定【同上】
　　冯去非字可迁椅子淳祐进士为宗学谕丁大全为左谏议大夫三学诸生叩阍言不可下诏禁戒诏立石三学去非不肯书名碑下未几以言罢归舟泊金蕉山有僧上谒致大全意愿无遽归少俟收召乃奋然正色曰老夫今归庐山不复仕矣絶之不与言【明一统志】
　　邓轮字伯衡建昌人理宗朝甫七嵗举神童科十七登第授黄梅主簿陞江西运干所在有政声弟舆字伯载亦八嵗由神童科理宗朝登第授和州司户【人物志】
　　熊兆字世卿安义人受业于朱子学得其传隐居弗耀自号拙逸子文公为着拙逸子说以遗之【白志】
　　按朱子全集无拙逸子说其裔孙孝廉名秉铎录以见示附载于后云熊君世卿乞书拙逸二字余曰作徳心逸日休作伪心劳日拙毋乃与子之言异乎君笑曰彼巧者劳智者忧吾惟拙故逸云尔拙非缪悠之谓也物之自然性之天也蔽吾天汩吾自然穷年竟嵗方寸扰扰随富且贵求吾一日之逸有终身不可得者矣余曰意逃世网而解天刑非君其谁哉【原跋】
　　陈秬字咸和慕之子任江夏令筑堤捍水民徳之调善化佐淮东总幕筑楚州城终池州倅【同上】
　　陈秠字秀成秬之弟力学忘倦交游必择三试礼部不第遂弃科举师事文公义理益精【同上】
　　胡泳字伯量建昌人甞从朱子游不乐仕进学者翕然尊之称为洞源先生从祀白鹿洞三贤祠【同上】
　　周谟字舜弼余宗杰字伯秀李辉字晦叔刘贲字炳文俱建昌人四人同学于朱子之门并有时名不求仕进【同上】
　　吕炎字徳明建昌人与弟吕焘吕焕同游朱子之门学成而归隐居弗仕道徳闻望为时所重【人物志】
　　周耜字植叟星子人性沈静博雅好古有诗名常侍父官襄阳帅臣张杓一见竒之待以殊礼晚集文公语录以诏后学江东绣使礼聘为白鹿洞主其讲学至老不倦云【人物志】
　　江万里字子逺都昌人少神隽有锋颖连举于乡入太学有文声理宗在潜邸尝书其姓名几研间以舍选出身厯池州教授沿江制置司两浙安抚司干办公事召试馆职迁著作佐郎兼枢密院检详文字知吉州创白鹭洲书院召为屯田郎官未行迁直秘阁江西转运判官权知隆兴府创宗濂书院久之以驾部郎官召迁尚右兼侍讲史嵩之罢相拜监察御史迁殿中侍御史万里器望清峻论议风采倾动一时帝眷注尤厚尝乞祠省母疾不许属弟万顷奉母归南康旋以母病闻万里不俟报驰归至祁门得讣而议者谓万里母死秘不奔丧反挟妾媵自随于是侧目万里者相与腾谤万里无以自解坐是闲废者十有二年后陆徳舆尝辨其非辜于帝前贾似道为京湖宣抚大使以万里带行宝章阁待制为防谋官元兵围鄂似道以右丞兼枢密使移军汉阳万里迁刑部侍郎似道入相万里兼国子祭酒侍读入对迁权吏部尚书同签书枢密院事随以言者去官后以原职权福建转运使度宗即位召迁防知政事万里始虽为似道用然性峭直临事不能无言故每入不能久在位帝在讲筵每问经史疑义及古人姓名似道不能对万里常从旁代对似道怒谋逐之万里四乞祠不候报出闗后二年知太平州兼江东转运使召拜防知政事进封南康郡公既至拜左丞相乞祠加观文殿大学士提举洞霄宫寻予祠时年七十有六矣明年元兵渡江万里隐草野间为游骑所执大诟欲自戕既而脱归先是万里闻襄樊失守凿池芝山后圃扁其亭曰止水人莫谕其意及闻警执门人陈伟器手曰大势不可支余虽不在位当与国为存亡及饶州城破竟赴止水死左右及子镐相继投沼中积尸如叠事闻赠太傅益国公加赠太师諡文忠【宋史】
　　江万顷字子玉号古崖万里弟厯守大郡所至以循廉称知南剑州内寛外明政教备举以兴学为第一义尝増置学田以助廪饩家居元兵至境委置私第冒险难自都昌赴饶州兄所偕子铎俱被执骂贼而死【人物志】
　　陈大猷字文献都昌人师双峰饶氏厯仕至从政郎改黄州军判官着尚书集传【人物志】
　　李成大建昌人登进士徳祐初知金坛郡元兵至与战不胜吏民胁成大降乃潜与胡用存谋复金坛事泄系狱榜掠不屈遂杀其二子以惧之终不屈笑曰子为父死臣为君死卒杀之诏赠直秘阁諡忠节【同上】
　　陈畦字子从秬之子仕襄阳南漳尉调靖州判官魏了翁荐之不就以通直郎致仕人壮其勇决祖孙相望皆盛年纳禄云【人物志】
　　王时潜字源鲁都昌人隐居不仕累辟皆辞附注礼记士宗之【同上】
　　陈师恺字叔才都昌人专究理学纂述书经蔡传旁通行于世【同上】
　　陈澔字可久大猷子生宋季不求闻达博学好古有礼记集注行于世学者称为经归先生年八十有二卒元奎章学士虞集题其墓【同上】
　　元
　　髙必达建昌人五嵗时父弃家逺游莫知所适必达既长昼夜哀慕乃娶妻以养母而厯徃四方求其父十余年不得忽传黄州全真道院中有虚明子者学道三十年矣本姓髙氏建昌人也匿姓名为道人云必达询问知为父即徃拜之具言家世及已之所生嵗月大父母之丧葬始末因哀号叩头不已虚明犹瞑坐不顾久之斥曰我非汝父不去何为必达留侍左右不少懈辞气哀恻可矜其徒谓虚明曰师有子如此忍弗归乎虚明不得已乃还家必达孝养笃至乡里称之【元史】
　　按髙必达林志讹载建昌府白志据史改正
　　叶清叟字澄心星子人博学工诗为隆兴路儒学录复调南康尝入庐山采药遇异人授以竒方遂精于医子宗仁隐居敎授学穷经史授白鹿书院山长逺近宗之【林志】
　　谢珪字西蟾建昌人宋丞相谢方叔四世孙至正间以故官子孙授建宁路擢盐茶提举克称厥职【林志】
　　燕公楠字国材南康之建昌人宋礼部侍郎肃之七世孙母雷氏梦五色巨翼入帏遂生公楠十嵗能属文再贡于乡不第后以连帅辟五迁至通判贑州事世祖既平江南帅臣板授同知贑州事以平广南功迁同知吉州路总管府事召至上都奏对称防赐名赛音囊嘉岱命防大政辞乞补外除佥江浙行中书省事俄移江淮尚书省就佥江淮行尚书省事江淮在宋为边陲故多闲田公楠请置两淮屯田劝导有方田日以垦除大司农领八道劝农营田司拜江淮行中书省防知政事僧格既败而蠧政未尽去公楠赴阙极陈其故请更张以固国本会欲易政府大臣以问公楠公楠荐巴延布哈等十人又问孰可以为首相对曰天下人望所属莫若安通问其次曰谔勒哲可明日拜谔勒哲为丞相以公楠及布哈为平章政事固辞改江浙行中书省防知政事三十年复为大司农进河南行省右丞入觐成宗以公楠先帝旧臣慰劳良至改迁湖广行省右丞五年召还朝卒赙赠有加特命朝臣防丧南归【元史】
　　余仁仲星子人至正间为贑州路知事时尚书噶海防政沁布阿咱尔守贑每与仁仲图议军事匡赞甚多丁酉红巾围安庆仁仲言于尚书防政曰安庆围急当移檄省宪合兵赴援无安庆则江右不可保既谋不用安庆陷仁仲叹曰国事去矣以疾辞官移家龙兴卒葬西山【府志】
　　陈征字明善庐山人居呉中甞从呉澄游学务明理不慕荣进一时前辈若虞集掲傒斯咸推重之【江南流寓志】
　　郑佛生建昌人早孤母病挛贫无以为养日卖菜归必为母盥栉饲饮食扶掖上下扫除便液二十余年始终弗怠事闻诏表其门【安志】
　　按安志星子黄直周机黄虞亦皆以孝义着附录于此
　　黄异字民同灏之裔少好学读书于白鹿书院至元进士为广东惠州学录迁南安道源书院山长元季弃官归隐授徒自号节庵有节庵诗集三十卷子朋克世其家学【同上】
　　明
