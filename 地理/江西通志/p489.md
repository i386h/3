<!-- { "loadSidebar": true } -->
　　沈麟字紫庭高安人彬之子学道玉笥山尝衣单褐即大风雪不易嗜酒赋诗自号沈道者一日造县宰戏之曰沈道者何日道成乎作诗云何须问我道成时紫府清都自有期手握药苗人不识体含仙骨俗争知卒后有人见其乘舟江上归视其墓已土裂尺余矣【同上】
　　幸潭字子渊高安人少有竒气寡笑言后遇异人授秘术卒后乡人遇之于汴寄书语之曰城北潭傍古木吾家也叩之必应人如其言有二童子出一丈夫继之宛如汴中所见郡人异而祠之祷祈辄应或谓其委蜕仙也白玉蟾游幸龙王庙作歌五首【名胜志】宋
　　朱元整高安人咸通五年入华林山李八百洞中见玉案石函内有道经二卷【安志】
　　赵生名吉高安丐者敝衣蓬髪未尝沐洗好饮酒醉辄殴詈人故皆谓之狂人不敢近也然与人虽未尝识皆能道其宿疾及平生喜怒以此或曰此非有道者耶元丰三年岁暮见子由问曰亦尝梦先公乎方其梦也亦知有存没忧乐乎曰是不可常也吉笑曰公问我养性今有梦觉之异则性不全矣子由异之又曰吾知君好道而不得要阳不降隂不升故肉多而浮面赤而疮吾将教君挽水以溉百骸经旬诸疾可去子瞻居黄州求书而往一见喜子瞻乐易留半歳北归从之兴国知军杨绘见而留之生喜禽鸟六畜尝以一物自随寝食与之同居兴国为骡所伤而死绘具棺葬之后蜀僧法震者至云安逆旅见一丐者曰吾姓赵顷于黄州识苏公为我谢之子由惊问其状时知兴国朱彦博之子在坐归告其父发其葬惟一杖及两胫在道书尸解之下者留脚一骨生岂假者耶【栾城集】
　　王防尝游上高麻塘市李林家林喜牡丹一日花盛开曰今岁花好否防笑曰看到子孙能几家后宿永丰观道士知为异人因钥其户次早开戸视之不见但见椽间题一絶云水须大海龙方隐木是梧桐凤始栖莫道男儿无去路碧霄云外有丹梯自后不复见【安志】
　　王敖道号浪仙入上高白土洞修道尝题云灵刹倚山光无尘染洞房云笼金地暖龙喷玉泉香松竹分幽径楼台耸上方蓬壶人到此僧伴绕回廊后不知所往【同上】
　　唐
　　俱胝自婺州金华来结庵府西龙化山开善院传灯録以俱胝参天龙天龙出一指示得悟【名胜志】
　　逍遥山祖李禧肃宗少子也从南阳忠国师出家后居逍遥山赐田甚广为建资夀禅寺有眞身塔存焉苏子由云逍遥峻深帝子道塲【栾城集聪禅师塔碑】
　　澄静亦称三藏法师俗姓胡高安人得法于大寂宴坐独龙窟栖息猛虎岩着大乘明教论一卷见性篇一首【安志】
　　通慧驻锡上高冯村永乐院【旧名康乐】卒咸通二年眞身泝流至高安石头上屹立不动居人异之为石墖以葬祥符中僧发视之乃拱立钜瓮中髪垂覆肩迄今祈祷多应【同上】
　　良价会稽俞氏子幼从师念般若心经至无眼耳鼻舌身意忽以手扪面问师曰何故经言无师异之曰吾非汝师即指往五泄山礼黙禅师披剃年二十二诣嵩山具戒游方首谒南泉次参沩山为曰此去澧陵攸县石室相连有云岩道人若能拨草瞻风必为子之所重师遂辞沩山径造云岩问无情说法后因过水覩影大悟前旨大中末于新丰山接引后学诸方宗匠咸共推尊之曰曹洞宗匠将圆寂乃命剃髪澡身披衣声钟大众号痛乃延七日端坐长往当咸通十年夀六十三諡悟本禅师六祖下第五世嗣云岩晟曹洞宗【指月録】
　　慧禅师洛阳人住黄檗山初业经论因增受菩提戒欲捐身水中以饲鳞甲值禅者策发乃造疎山参仁和尚言下顿悟师示灭墖于本山肉身至今如生六祖下第七世匡仁法嗣【同上】
　　道虔福州候官人也姓刘氏受石霜印记化徒于九峰后住泐潭而终諡大觉禅师塔曰圆寂【景徳传灯録】
　　常观住五峰道望与九峰虔禅师并称百丈海法嗣【同上】
　　道延洞山第四世时号鹿头和尚嗣曹山寂【同上】了然瑞州末山尼也因灌溪闲和尚到曰若相当即住不然即推倒禅床便入堂内师遣侍者问上座游山来为佛法来溪曰为佛法来师乃升坐溪上参师问上座今日离何处曰路口师曰何不葢却溪无对始礼拜问如何是末山师曰不露顶曰如何是末山主师曰非男女相溪乃喝曰何不变却师曰不是神不是鬼变个什麽溪于是伏膺作园头三年师高安大愚嗣也【指月録】
　　法济筠州黄檗山禅师也行思七世下云门偃法嗣【景徳传灯録】
　　五代
　　清禀泉州仙游人姓李氏幼礼中峰院鸿谧为师年十六福州太平寺受戒初诣南岳参惟劲及抵韶阳礼祖墖回造云门师自此入室印悟乃之金陵国主李氏请居光睦未几复命澄心堂集诸方语要经十稔迎住洞山开堂青原七世下云门偃法嗣【传灯録】宋
　　守芝六祖第十一世瑞州大愚山禅师云峰文恱见芝公屋老僧残荒凉如传舍芝自提笠日走市井暮归闭关高枕欲去之芝适上堂曰大家相聚吃茎虀唤作一茎虀入地狱如箭射下座师骇焉夜入丈室求佛心法后芝迁翠岩文恱得承心印【僧寳録】
　　本仁高安白水人师将辞世焚香白众曰香烟絶处是吾涅槃时也言讫跏趺而坐息随烟灭【安志】
　　通元住九峰郢州程氏子初参徳山后于洞山言下有省住后僧问自心他心得相见否师曰自己尚不见他人何可观问罪福之性如何了达得无同异师曰絺绤不御寒【同上】
　　克文治儒业弱冠出家得法于黄龙南说法于高安诸山晚居洞山继悟本价大师辨博无碍徒众自逺而至有语録苏子由为之序【安志】熙宁九年十月安石罢政归建康十年奏施建康旧第为禅寺请克文住持帝赐额曰报宁赐文号眞净禅师师陜府郑氏子嗣南禅师崇宁元年趺坐而逝烟焰五色所至皆舍利分葬泐潭新丰焉【碑记本传】
　　道全洛阳王氏子生不茹荤事洞山文师五年而悟告文曰吾一捶打透无底藏一切珍寳皆吾有也文印可之高安太守请住石台清凉徙居黄檗苏子由来筠与游甚契谓子由曰君静而慧可以学道久之化去体暖而香輭茶毘得舍利光洁无算子由为撰塔铭【安志】
　　省聪蜀绵州王氏子游吴越事浙西静慈大本禅师梦聪吞一世界一剃刀及聪得悟后本乃明言其梦至高安住眞如开善圣夀三道塲苏子由在筠周旋尤密及子由再来而聪退老黄檗特出山相见曰宿缘也众又请居逍遥子由函华严诸大部以授逾年而寂【安志】子由谪高安时云庵居洞山有聪禅师居圣夀一夕云庵梦同子由出迓五祖戒禅师聪亦梦俄而东坡书至曰已至奉新旦夕可相见子由携二衲候之建山已东坡至坐定二衲共理梦事坡曰轼八九岁时尝梦是僧往来陜右又先妣方娠梦一僧来托宿瘠而眇云庵惊曰戒故陜右人失一目暮年来高安终于大愚逆数五十年东坡时年四十九岁与云庵共啓其墖曰戒和尚不识人嫌强顔复出亦可笑【冷斋夜话】
　　石台问禅师成都呉氏子手书法华经甚精将诵万遍老而不衰子由赠诗有云法老曾经见老庐半生勤苦一朝虚心通口诵方无碍笑把吴鸾细字书【方外志】
　　徳洪一名慧洪字觉范号冷斋新昌彭氏子禅学超诣释注金刚楞严圆觉法华四经博通儒书尤工于诗名动京辇黄山谷赠以诗称其韶胜不减秦少觌气爽絶类徐师川韩子苍宰分宁馆之云岩寺僧三百各持一幅纸求诗握笔立就子苍见之不怿曰诗当少加思洪笑曰取快吾意而已卒于南安军所着有合论易传僧寳智证传林间録天厨禁脔冷斋夜话甘露集石门文字禅注十明论证道歌【安志】
　　靘禅师新昌人住三峰尝渡溪陷于水作诗曰春天一夜雨滂沱添得溪流怒气多刚把山僧推倒脚不知到海更如何题燕曰去年巢穴画梁边春暖双双绕槛前莫讶主人帘不卷恐衔泥土污花砖【同上】
　　圆至姓姚氏新昌人为文赡而奥清而竒所着牧潜集方蛟峰序之比之斩铁切玉云又注唐诗三体号大隐禅诗【同上】
　　袁州府
　　晋
　　易退字楠隐与宜春杨法道慧陈归眞耽相与结庐萍乡之九嶷山炼气朝眞朝夕不倦越二十余年丹成永嘉九年正月既望皆凌云去后人于九嶷祀之宋政和中有司以闻封眞人【安志】九嶷观唐名崇元观明改为崇眞观尚有丹灶遗迹蒋之竒诗三眞不可寻即此【名胜志】
　　邓表尝修炼于小仰山又号邓表峰上有星坛石臼药灶【同上】
　　汤周二仙失其名俱广南人晋安帝时汤为靖州夀光令周为洪州南昌令汤以国度不纲慨然挂冠访周卜地避世于万载县西四十里修丹成道因名汤周山山上有碁盘石试劒石二仙遗迹也有镌刻相传为紫薇观碑【舆地纪胜】
　　唐
　　黄皮二仙女世传于万载邑北黄皮山修眞道成白日冲举乡人每祷辄应【安志】黄波岭去县八十里上有石屋一间是二人修眞处【名胜志】
　　徐仙翁尝于萍乡县西炼药时有黄犬旋绕丹鼎傍徐异之翌日以红练系其颈随犬所之至桐坡岸侧枸杞丛中隐而不见但余练在外掘之得枸杞根形若犬持归蒸之芬芳满室食之仙去山有徐仙观【舆地纪胜】兴教寺后有徐仙亭相传徐君居此每日见黄犬往来访其主无能知者遂诱而烹食之葢黄精也因仙去后人于故居筑亭题诗词百千篇惟卓世清和东坡卜算子一阕可称云流水一湾西晚坐孤亭静不见高人跨鹤归风竹摇清影往古与来今休用重重省十里梅花雪正晴月挂遥山冷【坚志】
　　宋
　　罗升宜春人少贫业屠狗晚遇异人授以方术年几百忽一日辞亲故奄然逝后有见升卖药浏汤市中寄书乡人归乃其没之明日时政和八年【明一统志】
　　段□字徳祯万载人少游乡校性醇厚与物无忤建炎间寇盗充斥段氏族属皆为寇掠□赍金帛往赎贼重其义俾与偕归绍兴二十九年岁旱斗米千钱□发禀济之止取常值又为粥以食饥者全活甚众后结庵谢山壁间多写坦荡字忽聚亲旧别曰天帝即召我矣一日钟鸣歘然凌空去乡人走视惟敝衣履存焉【安志】
　　元
　　黄朴庵至正初游万载水坑□爱其山林清胜遂结庵号长兴后趺坐而逝【同上】
　　黄竹关黄伯祥也修眞于万载建城坊之道观有八人者假盌以餐既莫知所之他日与邑商邂逅襄阳归盌而言曰我八仙也黄亦仙也未几黄飞升遂名其观为九仙【同上】
　　唐
　　甄叔懐让第二世也住杨岐山演法四十余年元和十六年归寂荼毘获舍利七百粒于东峰建墖【景徳传灯録】师墖铭太和六年王观所作【名胜志】
　　慧寂韶州懐化人姓叶氏九岁于广州和安寺投通禅师出家十四披剃未登具即游方初谒耽源应眞眞曰国师当日传得圆相九十七个乃六代祖师所留也授老僧曰吾灭后三十年南方有沙弥来到大兴此教次第传授无令断絶今适子来当以付之师既领元旨后参沩山遂陞堂奥一日忽有梵僧从空而至曰特来东土礼文殊却遇小释迦遂出梵书贝多叶数十与师作礼乗空而去因号小释迦梁贞明二年迁东平说偈抱膝而终明年法嗣光涌迁灵骨归仰山墖于集云峰下敕諡智通禅师妙光之墖嗣沩山祐禅师法道盛化人皆宗之曰沩仰宗【稽古録】寂初住王莽山僖宗干符六年山神请曰东南有大仰山福地也师乃迁焉【林间録】
