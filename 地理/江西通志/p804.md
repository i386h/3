<!-- { "loadSidebar": true } -->
　　中书待制朱公翌新仲甞言后学读书未博观人文字不可轻诋且如欧阳公与王荆公诗云翰林风月三千首吏部文章二百年荆公答曰他日若能窥孟子终身安敢望韩公欧公笑曰介甫错认某意所用事乃谢朓为吏部尚书沈约与之书云二百年来无此作也若韩文公迨今何止二百年邪前后名公诗话至今博洽之士莫不以欧公之言为信而荆公之言为误不知荆公所用之事乃见孙樵上韩退之吏部书二百年来无此文也欧公知其一而不知其二故介甫甞曰欧公坐读书未博耳虽然荆公亦有强辨处甞有诗云黄昏风雨满园林残菊飘零满地金欧公见而戏之曰秋英不比春花落传语诗人仔细吟荆公闻之曰永叔独不见楚词夕餐秋菊之落英邪殊不知楚词虽有落英之语特寓意朝夕二字言吞隂阳之精蕊动以香静自润泽尔所谓落英者非飘零满地之谓也夫百卉皆雕落独菊花枝上枯虽童孺莫不知之荆公作事动辄引经为证故新法之行亦取舍于周官之书其大槩类此尔【耆旧续闻】
　　宋朱轼字器之南丰人从曾巩学性寛平轻财急义悉以祖业让弟独取故居曰此先人庐不可失也乡民熊禧饶华负官逋轼倾囊济之得不死后人名其树为隂隲树【明一统志】
　　王安石引用小人造作新法而弟安国力非之曾布当元符靖国之时隂祸善类而弟肇移书力劝之兄弟邪正之不同如此【容斋三笔】
　　董钺字义夫自梓漕得罪归鄱阳遇东坡于齐安曰吾再娶栁氏三日而去官吾固不戚戚而忧栁氏亦欣然同忧患如处富贵是难能也令家僮歌其所作满江红坡次其韵结句云便相将右手把琴书云间宿盖用乐天左手引妻子右手把琴书句也【豫章诗话】
　　凝之与陈舜俞养犊为骑舜俞作骑牛歌称凝之为白云老李伯时画骑牛圗山谷拜其像赋诗云弃官清颍尾买田落星湾身在菰蒲中名满天地间谁能四十年保此清静退往来涧谷中神光射牛背年八十余卒官至屯田员外郎【同前】
　　信州刘煇好为险语欧公恶之有一人论曰天地轧万物茁圣人登公曰此刘几也因戏曰秀才刷试官刺以朱笔横抹之谓之红勒帛后嘉祐中公为御试考官试尧舜性仁赋有曰静以延年独髙五帝之夀动而有勇形为四罪之诛公称赏擢为第一唱名乃刘煇也人曰此即刘防易名公愕然久之【同前】
　　刘季孙字景文监饶州酒务时荆公为江东提刑按察酒务至防事见屛间小诗云呢喃燕子语梁间底事来惊梦里闲説与傍人应不解杖藜携酒看芝山即不问务事升车而去差摄学事由此知名后知隰州卒家无余财但有书三万轴画数百幅而已【同前】
　　庐陵大兴新田二泉热不可掬分宁毛竹山泉在驿路之侧温而不热覆以密室往来便浴焉临铜山热可烹饪其流分为二派其隂泉常寒阳泉常热飞雾如烟虽霜雪无以败其热然诸泉皆本硫黄气腥而良浴者可以愈疥崇仁五峰山下有温泉常温能滢人肌肤润人顔色张无尽诗曰谁知马上腰金客洗去尘埃换玉顔是也浴之者百病俱瘥多吉祥事独不腥者岂神仙灵丹之所沾溉后人与【同前】
　　陶靖节之諡文公不知出何代魏鹤山跋东坡墨迹云文忠雅嗜陶文公其有感于归去来辞盖元丰五年之夏蔡章被遇而吕正献不合之时也【得树楼杂钞】刘道原先生同司马文正公修通鉴别纂外记附通鉴行世又纂十国纪年亦録本进呈其稾藏家司马文正公序世不多见其书崇祯末姜浠湖前辈游西山住霞源义塾余同欧子宪万谒焉因同刘尹躬过掘冈寻熊西雨旧址止于尹躬宗人刘光祖宅光祖出其先世所藏司马文正公手迹相示先贤典型读之起敬此世宝也尹躬光祖其谨防藏之【寒夜録】
　　旰南陆氏世雄于赀子弟矜玩好售竒访异以为常他日遇山夫卖猴雏取而畜之甚驯縦其游息门内外无复羁检嵗久见妇女必跳梁悚抃如将近之陆氏患焉谋掊之死未施手而猴先惊畏登屋以避祸凡夜寂猴辄潜下取饮食人动则引遁无如之何防少年自防来臂俊苍鹰陆氏子弟往从之郊视其搏摄无虚向因就与语薄告以猴害少年许诺为擒之即俱还据髙隅发鹰韝已发则遑遑摩空下瞰得猴处猴犹坐不动伺鹰垂廹急举瓦以扞身鹰不能得也奋焉穿云以逝渐眇黙不可见于是主客不知所为方相慰以壶馔未敢议所以谢少年也明日忽闻空中有铃声少年色动意其鹰也舍杯哕嚼疾趋昨日立处仰瞻之果鹰来方复搏翔下击猴仍用前计以自全鹰扬翮以过后一鹰继至猴不疑也遂中其擒少年招得所臂鹰彼鹰委猴而去盖少年之鹰往招之而来助者也【吕次儒义鹰记】抚之临川北郭二十里间有地曰虎头洲郡人死不能葬者必诣其所焚之因飏骸灰于水中治平元年抚人李权梦亲朋张乐送至洲上甚不悦告人曰吾其死乎俄而权被乡荐遂登第调防州司理乃悟虎头为防字而洲为州也【能改斋漫録】
　　湖口宫亭湖即彭蠡湖下流十道志云湖神甚灵异能使湖中分风而南北宋秦观宿湖边惜竹轩梦神女赠以诗曰不知水宿分风浦何似秋眠惜竹轩闻道文章妙天下庐山对面可无言【明一统志】
　　番阳张吉父介方娠时父去客东西川不还张君自为儿时已怆然有感其言语食息未甞不在蜀也与尚书彭公器资同学作诗云应是子规啼不到致令我父未归家闻者皆怜之既长走蜀父初无还意乃归省母复至阆中往返者三其父遂以熙宁十年三月至自蜀乡人迎谒叹息或为感泣一时名士咸赋诗以纪其事器资诗略云河可以竭山可徙我翁不归行不已三往三复翁归止翁行尚壮今老矣儿昔未生今壮齿云云郭功甫诗慰我慈母心悬悬三往三返又十年孝子执鞭方言还云云张君自其父归又作轩以安之而名之曰怡轩器资为之记云【豫章书】
　　彭器资尚书文集有送许屯田诗曰浮梁巧烧甆顔色比琼玖因官射利疾众喜君犹不父老争叹息此事古未有注云浮梁父老言自来作知县不买甆器者一人君是也作饶州不买者一人今程少卿嗣宗是也惜乎不载许君之名【随笔】
　　神宗元丰三年诏加号江州庐山太平兴国观九天采访使者为应元保运真君【文献通考】
　　元丰八年吉水杨存宿息州旅舍觉牀席间有物碍其背掲而视之乃盐钞二万引明日询主人曰前日何人宿此曰淮甸有巨商某姓名也存曰此吾故人设其人回可与之语吾在某坊某家安歇又大书于所宿之房曰某年月日庐陵杨存宿此遂行不数日商人物色之至息邸主以存言告且指壁书示之乃赴京访存存审实即以还之商人分数百缗就寺为存祈福是年登第官至中奉大夫子孙皆贵显【吉安府志】











　　江西通志卷一百五十九
<史部,地理类,都会郡县之属,江西通志>
　　钦定四库全书
　　江西通志卷一百六十
　　杂记【二】
　　本朝苏东坡如屈注天潢倒连沧海变百怪终归雄浑欧公如四瑚八琏上可施之宗庙荆公如邓艾缒兵入蜀要以崄絶为功山谷如陶景只诏入宫析理谈而松风之梦故在梅圣俞如关河放溜瞬息无声秦少游如时女步春终伤婉弱后山如九皋独唳深林孤芳冲寂自妍不求识赏韩子苍如梨园按乐排比得伦吕居仁如散圣安禅自能竒逸其他作者未易殚陈独唐杜工部如周公制作后世莫能拟议【敖臞翁集】临川曾景建布衣也诗云九十日春晴景少一千年事乱时多当国者见而恶之竟谪舂陵死其徃舂陵也作诗曰挟防行行访楚囚也胜流落峤南州鬓丝半是吴蚕吐襟血全因蜀鸟流径窄不妨随茧栗路长那更听钩辀家山千里云千叠十口生离两地愁按鹧鸪之鸣其声云钩辀格磔俗云行不得也【豫章书】
　　谢景初字师厚宋熙丰间任司封郎中方为长女择对见山谷曰得壻如是足矣遂妻之山谷卒从师厚得诗法曰自从见谢公论对得濠梁【同前】
　　王之才妻李氏公择妹也山谷呼为姨母有诗云小竹扶疎大竹枯笔端真有造化炉人间俗气一防无健妇果胜大丈夫【同前】
　　山谷季妹适张【缺】和有诗云【缺】齐先生之季女十年择对无可人箕帚扫公堂上尘家风孝友故相亲一妹适王纯亮字世弼山谷有诗云墨以传千古文章之神歌以写一家兄弟之情江山千里俱头白冃十年终眼青一妹适李安诗亦文章士也【同前】
　　黄相小字小徳山谷子生母出于防贱故谷诗云解着潜夫论不妨无外家坡次韵有云名驹已汗血老蚌空泥沙山谷在黔中与王泸州帖云小子相今年十四相差厐厚又诗云小儿未可知客咸许敦厐【同前】山谷晚年作日録题曰家乗取孟子晋之乗之义谪死宜州永州有唐生者从之游为之经纪后事收拾遗文独所谓家乗者仓忙问为人窃去寻访了不可得后百余年史衞王当国乃有得之以献者卫王甚珍之后黄伯庸帅蜀以其为双井之族乃以赆其行吕居仁作江西传衣诗派图以山谷为祖列陈无已等二十五人为法嗣陈无已潘大临谢无逸徐俯洪朋洪炎林敏修林敏功王直方洪刍饶节高荷江革李淳晁冲之潘大观江端本李彭谢遵杨符何觊韩子苍夏均父僧仕可僧善权【同前】
　　宋豫章有四洪朋刍炎羽皆黄山谷之甥也皆能诗而位不显鄱阳有三洪适迈遵皆洪忠宣之子也皆能诗文而位俱显当时临川有三王南丰有三曾临江有三孔有二刘亦极一时之盛【同前】
　　林敏功字子仁蕲春人年十六预乡荐下第归叹曰轩冕富贵非吾愿也杜门不出者二十年该通六经贯穿百氏宋元符末蔡元度荐之不就征政和中林震为郡守谓同僚曰吾宗有隠君子出郊见之及还朝举其隠徳赐号高隠处士旌表其门子仁谢表云自是难陪英俊之游何敢妄意高尚之事卧牛衣而待旦寒如之何搔鹤发以兴懐老其将至有诗文千余篇与其弟敏修共隠世号二林【同前】
　　鲁直有痴弟畜漆琴而不御虫虱入焉鲁直嘲之曰龙池生壁虱而未有对鲁直之兄大临旦见牀下以溺器畜生鱼问知其弟也大呼曰我有对矣乃虎子养溪鱼也【后山诗话】
　　黄庭坚为泰和令一日劝民出东郊闻竹林中哭声回登快阁隠卧梦饭鲊鱼及觉犹若在口也起驰竹林见一老妪哭之哀墓前置列饭鲊为询其故妪云平生止有一女死若干年矣因询其日月即坚所生之辰遂舆老妪归终身养之因自赞曰似僧有髪似俗无尘作梦中梦见身外身【吉安府志】
　　猗觉寮杂记鲁直与高子勉诗朝尊八米句窗下十年书徐师川与潘邠老云句称八米继卢郎按齐文宣崩文士各作挽诗十首择其善者用之每人不过一二首惟卢思道独得八首时人称为八米卢郎米字盖采字之讹也十首中采择八首耳诗人不之考相袭以为八米盖言精凿失之甚矣元防之谢白乐天云八采诗成未服卢采字可证【豫章书】
　　黄鲁直少有诗名未入馆时在叶县大名吉州太和徳平诗已卓絶后以史事待罪陈留偶自编退听堂诗初无意尽去少作胡直儒少汲建炎初帅洪州首编鲁直数诗文为豫章集命洛阳朱敦儒山房李编集而洪炎玉父専其事遂以退听为断以前好诗皆不收而不用吕汲老杜诗编年为法前后参错殊抵牾也反不如居世英刋东坡全集殊有叙又絶少舛谬极可赏也庐陵守陈诚虚中刋欧阳公居士集亦无伦次盖不知编摩之体耳【耆旧续闻】
