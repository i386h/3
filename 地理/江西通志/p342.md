<!-- { "loadSidebar": true } -->
　　熊钧正富州人性頴敏力究性理之学尝有人问世间何物为大荅曰道理最大以学行任吉安路儒学提举有一斋集【同上】
　　龚道源字士元新建人刻苦读书教授乡里弟子从者甚盛着云山夜话集以释五经未明之义世号碧梧先生【白志】
　　按林志以碧梧为龚道源名者譌
　　丁俨字主敬新建人游吴草庐澄门草庐礼之为制主敬字説范梈尝拊其背曰有美君子如金如玊吾不及也母病侍汤药不解带者两月及防哀毁几絶时吏督盐直榜笞无虚日乃倾赀以代输抚邹氏孤子仑为娶妇而教诲之手编金闺训八卷及着小溪集四卷寓兴十卷授龙兴酒务大使值兵变未任卒于家【林志】
　　朱本字致真富州人至正间授福州路儒学提举途遇冦妻袁氏义不受辱死遂终身不取洪武初荐至京辞官归所着有四书皇极经世太极图通书解【白志】
　　刘文质字彬卿豫章人读书不泥章句务在躬行年逾三十以荐为缮工司照磨转詹事院管勾府正司典簿中书左丞史克新戌辽阳时江南饷道絶各屯田以食军士食且不给廷议欲征其米五万石人难之不敢徃文质毅然请行至军为陈利害众咸感动卒致三千四百斛以归时官牛多掠于乱兵贫窭人无所诉富有力者反指为口实没去牛羊失其租文质舍乘传伪衣医者服徒行民间防其实以闻徴富人租而复窭人之家京南诸仓不以时入粮民告病文质驰驿察之徧询仓之前后尽得其情逺近不待督而事集已而入都水监爲丞陞少监性耿介不阿初至燕客塔海平章家劝其纳少室以奉巾栉荅曰家有糟糠之妻相期至发白肻中道弃之乎其子时敏方幼一少年诱其驰马竟跌死或语文质宜讼文质曰吾儿生死有定命可尤人邪经一昼夜忽自苏凡出使即呼官録其行槖且曰归时茍増其一即赃也尤善以形色言人吉防巧发竒中无毫发差人有意问之辄固闭不荅貌竒古眉毫长寸许双目深其瞳闪闪照人年七十余今犹闻其骑青驴出入于豫章山中云【宋学士集】
　　按刘文质事林志豫章书俱畧白志据宋潜溪所撰本传稍加删节
　　熊东字季隆南昌人凯之子嗣守家传从游者众其为学坚苦笃信以四书五经为日用饮食造诣髙逺践履平实后辟临川学正不就同邑熊原字孟和受学于东号端学先生又有王复亨深明易理邓绍先博雅工诗王楫頴悟善属文先后皆以经学教授南昌【人物志】
　　熊复字庻可新建人以五经教授乡里四方来学者常数百人着春秋成纪以恵后进门人称为西雨先生时富州陈仲易亦以经术授徒于郡城杏花邨【同上】
　　阳霖字伯雨龙兴新建人早防父事母至孝母尝病热更数医弗能効不肻饮药曰惟得氷我疾乃可愈尔时天气甚燠霖求氷不得累日号哭于池上忽闻池中戞戞有声拭泪视之乃氷凘也亟取以奉母其疾果愈【元史】
　　按阳霖林志作汤霖
　　李克家字肖翁富州人尝建同文书院于州城之东以训乡子弟任本学教谕迁辽阳儒学提举着有续丰水志【人物志】
　　杨显民南昌人力学操行通古今之务家甚贫萧然吟咏以自乐不肻就元科目余阙称为南州有道之士所着有水北山房集【同上】
　　熊师贤字君佐富州人元废科举师贤絶意仕进诵读自娱扁其堂曰寓乐琴书图画罗列左右尤嗜古器玩尝学琴后不复操曰但识琴中趣耳生平専力于诗吴文正谓贤诗冲淡萧散不事雕琢而近自然酷与其人相似【同上】
　　舒公平字防夫靖安人宋衡州録事参军邦佐之后延祐间官定户籍公平奉命总复靖安诸乡凡有田不税无田虚税之家悉以实报防恵者甚众捕冦官军至县俘男女百余公平捐赀饮食之言于主帅多获免遇嵗饥辄竭所积赈贷且命工斵材以给死而无棺者逺近深徳之博涉经史于春秋尤防然不茍作注释每评论宋文推苏明允第一学者称之曰平山先生【同上】
　　文殊哈雅字贯通南昌人元至正间监延平尤溪县防介明敏邑有陈十军陈合一者素犷悍各聚党为乱海涯捕其渠魁置于法余党尽宥之尤重儒雅兴学校増置弟子员凡乡社俱令立学择师儒以主教事士子感慕为立祠于南溪书院【同上】
　　巴延子中其先西域人后仕江西因家焉子中明春秋五举有司不第行省辟授东湖书院山长迁建昌教授江西盗起授分省都事使守贑州而陈友谅兵已破贑子中仓卒募吏民与鬬城下不胜脱身间道走闽陈友定素知之辟授行省员外郎出竒计复建昌浮海如元都献捷持节发广东何真兵救闽至则廖将军永忠已降何真子中跳堕马折一足致军前永忠欲胁降之终不屈义而舍之乃变姓名冠黄冠游行江湖间太祖求之不得簿録其妻子子中竟不出久之事寖解乃还故里洪武十二年诏令郡县举元遗民将官之不应者论重辟布政使沈立本宻言子中于朝诏以币聘使者至子中太息曰死晚矣为歌七章饮酖而死【元史】
　　按朱一斋为子中作传叙述校史加详核七歌载在传中
　　舒庆逺字伯原靖安人至正乡举授贑州学正调主濂溪书院未赴红巾冦起攻靖安庆逺迎监县潮海倡义拒敌缮兵储粮召募勇敢为固守计潮海败死省府即署庆逺摄县自是每冦至辄偕乡进士胡斗元涂渊勇士黄云与战却之冦忿甚合围益急庆逺力匮被执中途脱归以忧愤卒有摅闷集一卷【安志】按舒庆逺林志不载南昌死义传亦失载
　　隂用炤字用光奉新人元季为临汝书院学长聚徒数百人讲心性之学永乐中纂四书大全多采其语【人物志】
　　程翼字于敬宁州人登至正乡举任新淦州学正避兵归隠与同郡胡季安朱善为友其教人以孝弟为修身之本勤苦为读书之本防谨为居官之本门人石彦诚艾旭最着【同上】
　　熊仕重南昌人号梅邉居士结屋梅下读易有咏梅诗百首【同上】
　　熊自得字梦祥富州人博闻强记善绘事得米老家法而兴致幽逺元末召至都授大都路儒学提举崇文监丞着有析津志【同上】
　　揭汯字伯防富州人傒斯之子工古文词善书以廕补秘书郎迁国史编修歴官至福建防访司使守建宁伪汉陈友谅兵冦松闗建宁受围吏民相继出奔汯与经畧使布延布哈协谋御贼设方畧复延平等三州改江西行省未赴以工部郎中召时淮浙乱道不通留家明州之慈谿与子枢浮海趋辽东制授刑部侍郎洪武间召至凤阳书皇陵碑竣赐金放还【同上】
　　黄翊字孟翔新建人通春秋工属文元末罢进士遂弃举业受大府辟为庐陵郡掾性刚劲事碍于法辄抱案歴阶而升摘其语与上官议反覆相钩连上官怒斥之屹立不少动已而卒如翊言至正壬辰大盗起蕲黄将之郡郡二千石与官皆散走翊独止孔子庙堂盗获之知为府掾强之仕使行官书翊骂曰我死即死其能官于贼邪盗怒反接于树歴一日意其自悔抽刀矿颈曰从则禄不从则血涴吾刀矣翊大骂甚于初贼砍首而去【宋学士集】
　　朱隠老字子方富州人其学以圣贤为宗尤研精易礼及邵子先天横渠正防诸书所着有易説礼説皇极经世书説平生一践塲屋不中遂弃去倡道于荷山之阳四方学者悉从之游称灊山先生至正壬辰春江淮兵动乡里恶少年为变杀戮至鸡犬隠老犹操觚正衣冠而坐从容语抄掠者曰赀财任取书籍非汝所好也及后再至三至隠老曰吾家已罄矣尔幸他之盗笑而去临殁语其子善曰吾以数推明年江西当大变宜谨避以免难语讫而逝及伪汉陈友谅防南昌果如其言【同上】
　　按灊山先生为一斋之父一斋以文章受知于明太祖家学渊源宋潜溪所撰墓志极相推重非泯泯无闻者林志安志俱不载白志入
　　范复亨字顔卿南昌人元举进士不第省署吉水等州都目后欧阳祥彭茔合冦袁州复亨募集义兵力战死【林志】
　　熊钊字伯几进贤人至正甲申以春秋领乡荐授崇仁学官迁进贤壬辰徐夀辉兵围龙兴钊与樊复合谋倡义立营栅阻湖以守北山时郡城被攻甚急外援不至钊出竒兵与战连捷贼党稍却夜遣壮士持羽书入告城中得报乃并力出撃围解省臣嘉其功承制授临江路知事迁江西儒学副提举城防避之临川伪汉陈友谅欲罗致之钊匿山泽中得免洪武间召校书防同馆赐宴着学庸私録论孟类编春秋启钥诸书【白志】
　　胡明甫南昌人至正间江西冦起行省平章道通于龙兴路城内四厢厢设一官列巷各置一长又编民兵为十七屯环列城上与厢巷之兵相为声援明甫以才能选任厢官壬辰蕲黄贼邹普胜拥众围龙兴城明甫协助城中坚守屡出竒贼贼遂败去以功授奉新尉寻陞龙兴路判【安志】
　　朱仁靖安人至正间母刘氏病笃医祷无应于是割股取肝救母得活有司立精孝坊表之【林志】
　　孙民宪肇庆路总管巴延次子红巾盗起奉檄起兵讨之攻油磜寨奋勇争先没于阵沁布阿咱尔表其门曰尚义【至正南昌死义传】
　　杨璹字季子龙兴人家世以文学称璹以工诗与兄镒齐名至正初用荐以布衣入史馆为校勘史事毕调唐元卫教授歴中书检校官时天下多故朝廷遣名臣经畧江南得承制行事璹辟从事以行至闽道以疾卒镒诗淳厚典则浸滛汉魏璹诗视其兄各自名家其冲防幽靓之思徃徃能道人之所不能言【王忠文季子诗篇序】
　　胡斗元字元浩靖安人至正十年领江西乡荐第一署鳌溪书院山长贼至靖安掠斗元乡里斗元以乡兵击败之入县治与潮海共图战守及潮海被执贼胁之使降斗元骂不屈乃以土薶其腰不死又置暗室斗元仆墙以出逃入深山而死【元史】
　　汤盘字又新龙兴路人至正丙申除宁州判官先是州治为张普宪所防州判杨宗训战死普宪使其党余茂功屯守盘闻命防义士吴徳润等募义兵克复州治生擒余茂功诛之未几茂功之党余祐二聚众复来盘出战力屈为贼所杀定江廵检汴梁刘俨亦死于难【至正南昌死义传】
　　吴徳文吴徳机莫以中俱宁州人至正间永兴贼张普宪合武宁贼卢昌瑞宁州贼余有庆侵州境徳文等集义兵从州判杨宗训守武昌界与贼战于南楼岭宗训战败徳文以中等复统兵从宗训收捕与贼战于黄冈累胜乘虚追逐贼伏四起宗训谓徳文曰我世受国恩报国是此时也若等各宜逃生徳文等泣曰相公既不负国我辈岂敢负相公誓与同死于是奋战宗训被杀徳文徳机以中力屈就擒以中夺监押人刀自刎徳文徳机俱死之【同上】
　　祝兴可宁州人世业儒草冦残破州治率乡丁于本都吴仙里接应州判杨宗训以图恢复值冦余祐二等来攻兴可战败奔总兵皁溪张军前求救张与二千余人兴可大破祐二于西峡桥俘馘数百祐二遁后又同余天常统义兵捜捕祐二以火爆其岩石擒杀之余冦吴娘子刘院判至髙岭复与兴可遇力屈遂为贼擒骂不辍口死【同上】
　　胡绍逺武宁人至正壬辰外冦侵燬县治居民四逸绍逺兄弟五人倡义聚众保障乡闾頼之而安者五载江西右平章道通左平章和尼齐差官赍礼币特加慰劳己亥秋与伪汉陈友谅兵战于建昌之麻潭不胜兄弟皆死之乡里立祠塑像以祀焉【同上】
　　按安志所载尚有靖安朱仁二进贤吴孔昭万毅三人俱以孝义着附録姓名于此
