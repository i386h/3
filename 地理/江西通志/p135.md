<!-- { "loadSidebar": true } -->
　　宣德元年始遣御史分行天下郡县清理军伍时天下军政既乆而弊军之奸黠者往往匿其籍或诬援良民充伍所司利奸人之贿輙从之民受枉比比逺迩一辙上知其弊遂命御史四出清理令无柱民纵奸【续文献通考】
　　正统十四年令各省召募民壮就令本地官率领操练遇警调用【同上】
　　按王材申教録曰农夫终岁勤动出食以给兵兵终岁嬉游而食民之食四方有警则调集者民兵也召募者民间壮夫也其军兴百费又民所供也卫所之兵无所事敌挑拣之议一出于口则怨望嚣然且军职傲睨执祖宗之制以相慑不知祖宗之制岂以军储为飬老周羸助嬉游长子孙之具耶法意不明民日疲而兵日弱当其任者奈何徇情取恱苟安旦夕哉
　　嘉靖八年桂蕚上天下兵籍仅九十七万至胡松考舆地又止八十四万五千八百【续文献通考】
　　按唐宋兵制皆取兵于民壮则入伍老则归农即三代寓兵于农之遗意明季军伍皆谪发罪人充之使子孙世世执役谓之长生军且谪发之地逺者万里或数千里近者千余里南北易调非其土性难以自存是以死伤逃窜者十常八九行伍实数无几况有罪谪发者率皆奸民善于作弊毋惑乎其兵籍之亏也使当时议兵制者以前代之法为主而以其法叅之则折衷于尽善矣
　　厯代屯田附考
　　唐开军府以扞要冲因隙地置营田天下屯总九百九十二司农寺每屯三顷州镇诸军每屯五十顷水陆腴瘠播植地宜与其功庸烦省收率之多少皆决于尚书省宪宗末江东西等处营田皆雇民或借庸以耕又以瘠地易上地民间苦之穆宗即位诏还所易地而耕以官兵耕官地者给三之一以终身【文献通考】
　　宋天禧末诸州屯田总四千二百余顷江淮两浙承伪制皆有屯田克复后多赋与民输租苐存其名绍兴六年右仆射张浚奏改江淮屯田为营田【同上】
　　元成宗大德二年以贑州路所辖信丰防昌龙南安逺等处贼人出没发寨兵及宋旧役弓手与抄数漏籍人户立屯耕守以镇遏之为户二百六十五为田五百二十四顷六十畆【元史】
　　明洪武初命诸卫分军屯种各省荒田岁收籽粒为官军俸粮每军种田五十畆为一分或有多寡不等卫所军士以三分守城七分屯种又有二八一九四六中半等例皆随地而异其耕种器具牛只皆给于官【续文献通考】
　　永乐三年更定屯田则例令各屯置红牌一靣写刋于上每百户所管旗军一百一十二名或一百名七八十名千户管十百户或七百户五百户三四百户指挥所管五千户或三千户二千户提调屯田都指挥收子粒多寡不等除下年存种子外每岁军用十二石正粮为法比较将剰余幷不敷子粒数目通行计算定为赏罚都司并本卫指挥隔别委官防闸五年江西等处置按察司佥事一员盘量屯粮【同上】嘉靖四年题准将南昌卫饶州抚州所屯田坐落池州府地方许江西屯田佥事带管凡词讼有干屯政者听其综理仍给关防以便行事二十二年题准将南贑所属衞所屯粮令屯田道派定呈报御史行各兵备道就近督征【同上】
　　按屯田之制两汉不过数郡两宋不过数路唐虽有九百九十二所亦无实效惟明太祖加意于此视古最详考其迹则卫所有闲地即分军以立屯非若歴代于军伍之外分兵置司者也考其制则三分守城七分屯种以言其数则外而辽东一万二千三百八十六顷内极安如江西亦有五千六百二十三顷四十一畆有竒推之于南北二京浙湖山陜诸省尤极备焉则其于所谓数郡数路九百九十二所者岂足以比之哉
　　厯代漕运附考
　　唐髙祖太宗时江淮漕租米至东都输含嘉仓以车或防陆运至陜而水行来逺多风涛覆溺之患其失尝十七八【新唐书】
　　开元十八年宣州刺史裴耀卿朝集京师元宗访以漕事耀卿条上便宜谓江东西送租庸调物岁以二月至扬州入斗门四月始渡淮入汴常苦水浅六七月乃至河口而河水方涨湏八九月始得上河入洛而漕路多梗船樯阻隘江东西人不习河事转雇河师水手重为劳费其得行日少阻滞日多今汉隋漕路濒河仓廪遗迹可寻当于河口置武牢仓巩县置洛口仓使江东西舟不入黄河河舟不入洛口而河阳柏崖太原永丰渭南诸仓节级转运水通则舟行水浅则寓于仓以待斯舟无停留而物不耗失此甚利也元宗初不省二十一年耀卿为京兆尹京师雨水米踊贵元宗复问耀卿漕事耀卿条奏如前元宗从之乃于河阴置河阴仓河东置柏崖仓三门东置集津仓西置盐仓江淮漕皆输河阴仓寻拜耀卿黄门侍郎同中书门下平章事兼江淮转运使三岁漕输仓者七百万石省陆运佣钱三十万缗【同上】肃宗末史朝义兵出宋州淮运阻絶河南尹刘晏为户部侍郎兼勾当度支转运使江淮粟帛由襄阳越商于以输京师【同上】
　　代宗广德二年废勾当度支使以刘晏专领东都河南淮西江南东西转运凡漕事皆决于晏晏为歇艎支江船二千艘毎船受千斛十船为纲每纲三百人篙工五十自扬州遣将部送至河阴上三门号上门塡阙船米斗减钱九十调巴蜀襄汉麻枲竹篠为绹挽舟以朽索腐材代薪物无弃者未十年人习河险江船不入汴汴船不入河河船不入渭江南之运积扬州汴河之运积河隂河船之运积渭口渭船之运入太仓岁转粟百一十万石无升斗溺者及杨炎为相以旧恶罢晏转运使复归度支而江淮米至渭桥寖减矣后李巽为诸道转运乃复如晏之多【同上】贞元后漕河堙塞淮南节度使杜亚乃濬渠蜀冈疏句城湖爱敬坡起隄贯城以通大舟河益庳水下走淮夏则舟不得前节度使李吉甫筑平津堰以泄有余防不足漕流遂通然漕益少江淮米至渭桥者才二十万斛【同上】
　　文宗时户部裴休为转运使以河濒县令董漕事自江达渭运米四十万石居三岁米至渭桥百二十万石而国用足【同上】
　　宋开寳五年率汴蔡两河公私船运江淮米十万石以给兵食八年分水陆发运江淮诸州择部内髙赀之民部送民多质鲁不能检御舟人舟人每有侵盗民破产不能偿乃诏牙吏部送又复扰民汴河挽舟率多饥冻【文献通考】
　　太平兴国六年汴河岁运江淮米三百万石菽一百万石非水旱蠲放民租未尝不及其数【宋史】
　　至道初江淮诸路租籴于真扬楚泗洲置转般仓转运使以江淮诸路纲输仓载盐以归舟还其郡卒还其家汴州诣转般仓运米输京师皇祐中诸路因循粮纲法坏遂令汴纲至冬出江为诸路转漕乆之诸路纲不集嘉祐三年下诏切责有司以格诏不行预敕江淮等路转运期以期年各造船补卒团本路纲五年诏汴船不得复出江至期诸路船犹不足汴船既不至江外江船不得至京师而汴船工卒讫各坐食恒苦不足皆盗毁船材易钱自给船愈坏而漕额愈不及矣治平三年始诏汴船七十纲皆出江复故是年诸路剏漕船二千五百四十艘熈宁二年薛向为江淮等路发运使始募客船与官船分运互相检察旧弊乃去岁漕常足三司使吴充言宜自明年减江淮漕米二百万令发运司易轻货二百万缗计五年所得无虑千万缗转储三路平籴备边王安石谓骤变米二百万米必陡贱致轻货二百万货必陡贵当令发运司度米贵州郡折钱变为轻货储之河东等路用常平法粜籴为便诏如安石议是岁江淮上供谷至京师者三分不及一元丰八年江淮等路发运副使蒋之竒奏开龟山运河漕运往来免风涛沉溺之患政和七年立东南六路州军知州通判装发上供粮斛任满赏格自一万石至四十万石升名次减年天圣中罢转般法废真楚川堰干水牐自是东南上供斛米并金帛茶布直抵京师号直达纲顾立法甚峻船有损壊所至修整不得逾时州县欲其速过但令供状以钱给之防流乡保悉致骚扰公私横费百出又盐法已壊回舟无所得舟人逃散船亦随壊本法尽废【文献通考】
　　大观三年诏停直达纲复转般江淮米仍输转般仓政和二年复行直达纲毁拆转般诸仓宣和五年江西转运判官萧序辰言转般道里不逺人力不劳年丰可以广籴厚积以待中都之用自行直达道里既逺情弊尤多大江东西有终岁不能行一运者有押米万石欠七八千石有抛失舟船兵稍逃散十不存一二者折欠之弊生于稽留而沿路官司多端阻节至有一路漕司不自置舟船截留他路回纲尤为不便诏发运司措置【宋史】
　　髙宗建炎二年诏江东西纲运输平江府又诏江西亦许输送江宁绍兴初因地之宜以江西之粟饷淮西理宗三十三年科拨诸路上供米江西吉信南安科拨建康江洪临江兴国南康科拨行在【续文献通考】
　　元世祖用丞相伯顔之言由海运入京师分江东西粮为春秋二运至于京师者一岁多至三百余万石【同上】
　　至元十五年始立京畿江淮都运司二仍各置分司以督纲运毎岁入之江淮漕运司运粮至中滦京畿漕运司自中滦运至大都【元史】
　　至大四年始遣官至江浙议海运事令海船从扬子江逆流而上装载粮米而江水湍急又多石矶走沙涨浅粮船俱壊岁岁有之【续文献通考】
　　顺帝至元初翰林学士江西虞集上疏论东南运粮实竭民力今京师之东濒海数千里北极辽海南濒青齐海潮日至淤为沃壤宜用南人法筑堤捍水为田听富民欲耕者合其众分以地官定其耕以万夫耕命为万夫长以千夫耕命为千夫长三年而征其税如是则京师粮足而海运可省矣时异议者多事竟寝【同上】
　　明成祖都燕百官卫士仰需东南于是始立运法派为二道一由江入海出直沽口由白河运至通州谓之海运一由江入淮黄河至阳武县陆运至卫辉府由卫河运至蓟州谓之河运永乐三年冬十月命江西造海运舟十三年防通河成遣平江伯陈瑄往江西湖广等处造舟二千艘以从河运瑄建言造平底浅船甚称便岁可运三百余万石至京师末年瑄复计议凡民运粮俱于淮安洲补给脚价兊与军船领运又奏于淮水次令军民于此对船交兊军船出给通关付还与民销缴民补水脚与军在淮安水次者毎正粮一石外加五斗在洲水次者每正粮一石外加五斗五升宣德二年令江西浙湖南直等处起运淮安徐州仓粮拨民自运赴通其运粮官军于准安南京支运七年始立兊运法用吴亮言令江西浙湖应天等处粮各官军于附近水次领兊量地之逺近费之多少定为加耗则例又给以轻赍银两【江西毎石加耗六斗六升又两尖米一斗共七斗六升内除四斗随船作耗余米三斗六升折银一钱八分名三六轻赍】以为洪牐盘剥之费许其附载货物以为沿途食用谓之兊运景泰二年始置总督漕运都御史驻淮安府成化十年又立改兊法先是江西应天等处粮民上纳淮徐临德四仓官军赴仓支领运送京通二仓至是议抽支运米七十万石改令官军各赴彼水次交兊正徳七年委户部官分往江西浙湖等处地方监兊隆庆三年革监兊官万厯五年仍差主事监兊六年停儧运四十四年海运成【续文献通考】万厯时海运从督漕王宗沐之请也后行之数年遇龙跃覆溺者多言者交击之乃罢【安志】
