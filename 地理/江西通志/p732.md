<!-- { "loadSidebar": true } -->
　　无择兹以备员出守此土固当首尊文行以励邦俗则捜访前贤遗迹距可后与于是阅唐人登科记知公之名有素观郡庠云台编知公之诗有体得佳城之故阡知公之迹可仰故卜以吉日构以坟宇绘以亭像敬率郡僚以文告焉呜呼公之生也其亦人中之龙也而亡也其亦星辰山岳之归也则夫所以修完墓宇者繄欲励此邦之俗而俾后进之有所继也区区之文灵其鉴焉尚飨
　　筠州祈雨文　　　　　　　　　苏　辙
　　臣来是邦嵗比不登去夏大水泛溢城邑继以秋旱民食不足庶几今嵗五种丰茂以释余病而亢阳为灾不雨弥月水泉耗竭多稼殄瘁云物告异灾火时发上下恐惧不知所措惟吏之不德无以仰当天心惟民之无良有以召致神怒虽自洗濯并走祠望而诚意浅陋灵贶不答将嘿不以告而民不可弃神亦不终弃人谨归诚天地请命百神尚克收如焚之威以布甘雨使民得稼穑各安其居使我守土之臣亦防大赐
　　洪州诸寺观祈晴文　　　　　　曾　巩
　　佛有大慈速于善应人无常产理则难安惟穑事之将成而雨淫之不止防然省惧岂敢皇宁盖兹疲癃之民已出旱菑之后室家雕敝闾里愁嗟如复荐饥将焉托命今早稼甫毕晚苗方兴洼下之田已伤稼穑亢爽之地实惧浸淫是敢防对睟容仰陈净恳伏望廓山川之曀滞回日月之光华谐此顺成湛然澄霁实祈慧防感慰舆情
　　双南庙移铜山神文　　　　　　孙直言
　　生民大命曰桑与田其次济世厥惟货泉贸易有无国用之先圣人创法建府惟圜厯代制度不能相沿肉好轻重改革变迁流布赒赡其功一焉地或爱宝民财乃愆古今所倚即山同轨在昔吴王富埒天子蜀冶之饶世传邓氏皇宋统御海宇万里上供郊庙下丰边鄙制用之宰恶约务侈主计之臣或相倍蓰敛取百涂罔知穷已惟兹铅山信之属邑冈阜绵缀胜势环岌地钟灵祥铜苗萃集居民采铸寖焉积习备诸鑪范何尝缺给垂七十年嵗供月入攻峰凿峦千栊万级越自近嵗干戈弗戢调实费繁须求益急爰有儒士善宝所请辟利开源首防诏许余本地官独当其举今我来斯洊更年序晨夜疚心莫遑安处珍藏虽啓绩最未彰惟水之道编木为梁厥泉之防其流汤汤力役所至日日深长自春徂夏或昧或光文符督促疾若星翔弗遗逺郊谓玩官方灼有利害谁云究详损极受益剥尽升阳事穷而复物理之常跨山之垠庙像鼎新揭额大署曰铜之神一嵗二飨费及国缗行者过者肃瞻侣宾是盖有望祈祐于人何为欹宝重困邑民方谢炎毒适肇霜秋风气所宜可即深幽明灵傥助必知其求依人降福无起神羞
　　学宫立欧阳秘阁修撰祠祝文　　李　庚
　　惟公身处草茅心驰魏阙靖康建炎间以书生应诏伏阙条陈弊政复上书诋时宰才达末议竟以贾憎赍志以殒人咸痛之太上皇惜其不幸于是有通阶美职以诰命之而锡之土田官其子孙公虽云亡何其荣也某假守临汝乃绘公于学宫以奉精忠以赞英风以风后世以劝来者拜瞻遗像凛焉如生矧有遗文号曰飘然拱手读之想其表里肃将菲仪展我心敬
　　饶州谒顔范祠文　　　　　　　王十朋
　　二公名节百世所师俱临是邦遗爱犹在死者可作非公孰归某滥窃郡符获瞻祠像太山北斗心实慕之视事之初敢不躬告
　　顔范新祠成奉安祝文
　　番阳九贤咸有善政忠肃之忠文正之正九贤之中于斯为盛祠宇一新丹青辉映凛然如生尚余刚劲以激忠义以警邪佞福我邦人不祷而应不水不旱无兵无病血食万年孰敢不敬祀事之初神乎其听
　　白鹿洞成告先圣文　　　　　　朱　子
　　维淳熙七年嵗次庚子三月癸丑朔十八日庚午敢昭告于先圣至圣文宣王熹昨按国朝故事及郡图经得白鹿洞之遗址于城东北十五里盖唐李渤之居江南李氏因以为国学及我太宗皇帝又尝赐之书史以幸教其学者而沦坏日久莽为邱墟因窃惟念幸以诸生得奉诏条颛以布宣教化为职顾弗此图惧速谴戾乃议复立今幸讫功将率同志讲学其间意庶几乎先圣先师之传用以答扬太宗皇帝之光训鼓箧之始敢率宾佐合师生恭修释菜之礼以见于先圣以先师兖国公先师邹国公配尚飨
　　告熊孝子墓文
　　维淳熙六年嵗次己亥五月戊午朔具位熹谨遣某致祭于唐故孝子宜春县丞府君之墓熹叨被误恩假守兹土视事之始考诸图经以求此邦前贤潜德行之实于建昌得陈太中大夫从事中郎二司马君以及府君之事盖皆以孝德闻而府君精诚之感独致涌水成川之应私心窃敬仰焉然按图以求其故迹则二司马君之墓不可知而府君之墓宅学基犹有遗处谨命有司依准敕令禁御樵牧其唐朝旌表旧门亦已复请于朝俟报修立先遣僚吏敬以酒肴之奠昭告此诚尚其英灵来鉴来飨
　　告屯田刘居士墓文
　　熹旧读欧阳子庐山高之诗而仰公之名恨生遐僻不得一来仰其山之高而拜公之墓也兹误上恩畀以郡绂至止之日望于四郊则山屹立千者故在而公之华屋山邱零落殆尽几无迹之可寻矣乃访邦之耆老俊彦得公之墓于城西荒郊废圃之间其不为耕耨之所及者盖已无几因复作为门垣而亭以表焉又得嘉名于寓士之贤者书而掲之以见公志庶几嗣而官于是者有以谨其樵牧之禁东西行而过于是者有以兴起其刚毅亷退之心盖不惟有以少慰夙昔向往之私亦可以仰称圣天子所以使之承流宣化之意也工告讫役一奠致诚公而有灵庶其鉴飨谨告
　　奉安五贤祠文
　　熹误膺朝命来守是邦至止之初得拜刘李二公之像于学钦耸高风考观正论旣有以慰夙心者继又咨访得陶公栗里故居于郡境且知秘丞刘公盖尝禄于筦库而忠肃陈公又尝辱为迁民也永惟数公大节清名危言直道遗烈所在千载如生爰始爰谋合享斯室季月之吉神位告成敢合僚吏率诸生以礼告于祠下苹藻在列诚意感通羣公有灵尚克歆顾
　　卧龙潭送水文
　　往分灵液来即祠坛诚未袼于幽潜泽尚愆于田亩惟时淹久惧弗吉蠲敢奉冰壶言归贝阙别祷余润用弭炎氛尚神听之渊冲鉴微衷而响答
　　广佑庙祈雨文
　　大王有功德于此土之人茍有雨旸之忧无不祷于大王其祷之也则无不昭答如影响之随至斯民之心归之如父母信之如蓍蔡者有年于此矣间者上天降灾阳隂伏嘉生百物不防滋润熹等乃大速乱于祷祠之事罔克专于大王懈惰弗防咎由熹等而使千里之民田畴涸枯禾稼槁悴今其甚者有若燔灼矣虽并走羣望恳祈备至而云气将交旋即解驳焦然不能有肤寸之合秋阳益骄燥烈殊甚物之防害日以益深若自今以往三日不雨则千里之民所恃以为生者荡析无余而无以为食其老弱将转乎沟壑而死少壮者将散而为贼盗以争其旦夕之命其祸乱之至岂有所极哉失今不救三日之后大王虽顾而哀之不可拯已故熹等私窃计议以为莫若奔走归诚请于大王之祠下大王若哀其迫切赦其前愆有以惠绥之则今日之内熹等斋宿以俟休命三日而不应则是大王终弃絶之熹等退而恐惧以待诛殛不敢复进而祷矣恭惟大王阖辟造化一雨之恩盖其余事诚有意哀此千里之民则愿无爱而亟为之熹等之愿也拜伏于庭不胜哀叩恳切之至谨告
　　广佑庙谢雨文
　　天久不雨苗之秀而将实者秋阳暴之日以憔悴田将无以为收人将无以为食大命近止罔或不忧我父子兄弟是用夙夜不遑啓居更相告语奔走罗拜于祠之庭而请命焉君王顾哀昭答如响祷之明日甘泽沛然昼雨宵零越五六日而未艾冈陵渐润草木蕃滋孰是嘉生而不丰好德宏施普恩大泽深夫岂可以言报顾无以自致其拳拳率修故常祗荐苹藻惟君王降佑歆享则斯人之愿也
　　石湾祷雨文　　　　　　　　　陆九渊
　　维皇宋绍熙元年嵗次庚戌六月甲申朔十有三日丙申奉议郎新权发遣荆门军事兼管内劝农营田事陆某谨以元酒茗饮蓬莱之香青陂之莲就所居青田石湾山顶除地为坛昭告于是乡五方山川神祗盖闻天子祭天地诸侯祭其境内名山大川雩禜祭水旱山林川谷邱陵能出云为风雨则祭之国有常典掌在有司非其职守谁敢奸焉然辅相不任燮调以吏事为责守令无暇抚字以催科为政论道经邦承流宣化徒为空言簿书期防狱讼财计斯为实事为日久矣况今日舆图未归东南财力有限而朝廷百官有司城郭宫室郊社宗庙诸费事大体重未易损削东西被边殆几万里养兵之费乃十八九公卿大臣寛厚有体日以靖恭谨重相告诫方重改作恶纷更服膺仍旧贯之防则民力日屈郡县日困守令救过不给其势然也旱雩水禜虽欲竭精尽诚而本职常务所分过半矣故祈祷散在庶民徧满天下久以为常法有其文官无其禁亦其势然也今不雨弥月坼已深水泉顿缩陂池乡涸车声塞耳而浸不终亩忧色在面而叹不成声民心自危日加一日客有病某者曰居是乡者莫不忧一乡之事今人所常行而法所不禁乃独守区区古说坐视旱暵之灾不一出心力以祈神明以辅郡县以慰乡里以分父兄之忧无乃刻舟求劔嫂溺不援者乎某因念今天下一家郡守再期县令三期而易之矣今日事体又有如前所陈者某尝备员朝着之末列今又分符荆垒待次于家郡县不鄙其愚礼以上客父兄子弟往往过而问以所长诚无以分父兄之忧慰子弟之望则客之所病不为过矣是用斋戒以祈于尔有神是乡之东有象山云台仙岩龙虎湖岭豪岭侯栋仙鹤中山南有崖山云林白马头陀麻姑军峰余源清江南山登高西有大岭崇岭灵谷何岭明珠观原翁塘火源官山箭溪四集北有柘冈金峰禅岭积烟吉岭万石塘斗门石濑沙冈三牛桂枝骈罗环绕韬奇蕴秀炳灵兆异嵗享乡民祷祈祭祀者多矣旱魃如此不为一出云为风雨以杀其虐而惠斯民则父兄子弟之责望恐不独在某也惟尔有神裁之尚飨
　　江西祈雨青词　　　　　　　　陆　游
　　天惟至仁久寛水旱之谴吏实有罪仰累隂阳之和旣闵雨之厯时敢叩阍而请命伏念臣滥膺上指出使近畿深惟冥顽固陋之资莫副恻怛丁宁之训徒积勤于夙夜冀无负于幽明然而风采不足以詟服豪强惠爱不足以抚绥鳏寡政媮愒日田畴旷陂泽之修讼积淹时囹圄困桁杨之系务均力役而或蔽于所见思广赈恤而或縁以为奸旣莫致于善祥惧卒罹于饥馑是用诹辰之吉稽首以陈伏望推善贷之慈霈曲成之惠虽有司旷职宜伏雷霆之诛然比屋何辜流为沟壑之瘠若复未回于洪造遂将絶望于有秋敢殚皇皇哀迫之诚冒贡恳恳吁嗟之祷庶格九宵之泽少纾一道之忧稼穑顺成傥仅防于中熟里闾疾苦誓靡壅于上闻
　　濓溪书堂諡告石文　　　　　　赵善璙
