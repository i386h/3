<!-- { "loadSidebar": true } -->
　　穆宗隆庆二年【戊辰】春以张翀为右佥都御史廵抚南贑所部万羊山跨湖广福建广东境故盗薮四方商民种蓝其间至是盗出劫翀遣守备董龙之龙声言搜山诸蓝户大恐盗因煽之啸聚千余人兵部令二镇抚臣协议抚之宜久乃定【明书列传】
　　神宗万厯二年【甲戌】设建昌抚州二把緫【豫章书】
　　三年【乙亥】九月都御史江一麟知府叶梦熊计殱黄乡保贼首叶楷等黄乡寇盘踞有年四月内保民刘载永严顺民等请增设县治梦熊以告一麟曰是其众可携也乃先令子弟来郡塾就学以恩深结之楷怒其背已向官遂相雠杀又密致载永顺民及尹明遂温时选等数人假以把总衔俾为内应遣梁正环陈俊赖琪等予以招降旗数十免死票三千悬赏格令伺便行事九月一麟乃发兵分四路参将郭千东路入由劳田安逺知县张行可西路入由太平保定南典史张尚礼南路入由大小石堡皆把截防其奔逸中路则贑通判徐廷辅及贑衞千户孙韬李宾入自黄乡双桥捣贼巢正环等坚立降旗众星散无与官兵敌者楷势孤走匿頼舍庙兵围之火其庙遂焚死擒斩支党叶盛文盛科吴富珠等俘获家属儿妇并黄繖牙轿大白绫旗诸违禁器物一麟奏防疏闻参政张士佩副使朱茹及梦熊等叙赉有差明年立长宁县【贑州兵寇志】
　　五年【丁丑】设宁州铜鼓石守备【豫章书】
　　大志云先是甲戌年贼渠李大銮杨青山倡乱分宁防大幽山金鸡桥等处数征杀伤官兵民甚众廵抚潘季驯至遣守备邓子龙密授方畧一营万载之黎源一营新昌之黄冈一营奉新之百文一营靖安之双坑一营武宁之黄竹又密令数十骑溷商贾中分伏楚疆以断贼西路子龙自督骁骑百余人夜半入贼老营大沩山贼弛备就枕火礮四发皆惊溃斩首百颗焚死者尤多余党果趣黎源洞遇伏兵次第就擒大銮复走安乡将以楚长河为援至丁丑南昌知府王三锡知州石汉莅任申明保甲文武协济不旬月大銮青山余党尽擒抚臣奏请増设城堡立守备等官于大沩山之铜鼔石为宁州外屛分定哨五营黎源诸洞险尽在掌握可成内外应援长治之策邓子龙传云万厯初从大帅张元勲讨平巨盗赖元爵已从平陈金莺罗绍清贼魁黄髙晖逸子龙入山生获之迁铜鼔石守备寻擢署都指挥佥事
　　按季驯本传万厯四年夏廵抚江西明年冬召为刑部右侍郎铜鼓石设守备营豫章书误载四年今改正
　　八年【庚辰】夏六月龙川猴岭贼鲍时秀叛知县刘世懋立四隘兵御之【定南纪事】
　　三十年【壬寅】春二月饶州景徳镇民变税监潘相舍人激之相诬劾通判陈竒逮下狱【明史纪事】
　　三十二年【甲辰】剧盗陈上新大掠长宁知县凌位详请防追至大石堡乡勇叶佳士擒之【定南纪事】
　　三十九年【辛亥】大盗林保夀刘和尚等劫掠大石堡邑生范继纯擒解军门知县洪有观以武功旌赏【同上】李应升传云万厯末年九江南康间有柯陈二大族【相传陈友谅苖裔】负强拒捕有司议兵之应升时为南康推官单骑往谕皆叩头听命出所匿罪人一方以定
　　熹宗天啓五年【乙丑】广贼丁天胜掠定南县杀乡民胡敬泉等后二年广贼邹豺子复劫伯洪保【同上】
　　懐宗崇祯元年【戊辰】夏四月丫婆总【苏丫婆邱囊计等】贼数千攻安逺城陷掳掠一空挟知县沈尧封去邑绅富户购银赎归五月复至城中有备环攻不入焚城外民居去寻破定南下厯执廵检汤之训杀僇甚多复攻围定南署县事贑县训导严可象坚守不下把总董光同羊角营把总赵龙力战死【贑州兵寇志】
　　二年【己巳】广贼张庚子劫掠龙南境把总邵某同典史薛澄统集千长徐棠廖尚羙袁思唐等追至上防保伏发官兵被围邵奋鬭死之并杀徐棠袁思唐及乡兵百余人【龙南纪事】
　　四年【辛未】广贼钟凌秀犯瑞金有僧守宗及江向吾率兵杀贼数十焚其营贼遁去明年贼复过瑞金守宗向吾率义勇追之俱殁于阵丁壮死者百余人【贑州兵寇志】
　　定南纪事云宼钟三舍等犯县知县陈日炳统领机兵乡勇御之三舍等一夕遁去
　　五年【壬申】夏四月湖广流盗自兴国州入江西泰和吉安等处【明史纪事】
　　抚志云五年贑贼数百人从永丰入乐安崇仁宜黄多被焚掠各乡民兵御之杀伤相当半月而遁贑志云五年粤贼丫婆总流劫贑吉属邑雩都各乡受祸甚惨贑闽二抚遣将协追至泰和界贼就抚
　　九年【丙子】夏楚临武山贼二百人昼入城行劫并掠乡村次日乃去【安福县志】
　　十年【丁丑】冬十一月临蓝流贼数千自楚陷萍乡乘胜东下知府解经达推官陈璸先期告急时廵抚解学龙檄守道郭必昌廵道王庭梅各以临吉兵防自督兵三千为之后未至贼抵城下掠附郭数十里城中拒守者半月谍获贼内应赵大春等斩之翼日省兵至因塘拨失悮遽深入反为贼败西北两门云梯并进防萍乡知县程之敦以失城乞师于楚得辰兵五千人来援城始获全【袁州府志】
　　九江兵防志云十年流寇张献忠猖獗陷蕲黄分掠江北至徳化镇小池口游击张绳武率兵渡江御之稍遏其锋后宼大至绳武兵寡无援力战死
　　十一年【戊寅】春二月铅山妖人张普微倡无为教聚众起兵【其党有江义周入等见周清儁封山纪畧】冲弋贵界欲由上清抵建昌廵抚解学龙檄守道林某推官吴铸平之【广信兵变志】
　　新淦防圉志云是年以流贼充斥奉檄各县添设义兵二百名分左右哨
　　十五年【壬午】广贼阎王总剐刀总番天营猪婆总凡十余种流劫各县村落明年攻破安逺及石城诸寨【贑州兵宼志】
　　靖安志云奉新李肃十肃七谋逆靖安刘丁九捕缉被杀遂啸众为红巾贼南昌府推官胡时亨率乡勇杀贼首李陈阳等数百人乃就抚
　　浮梁志云壬午四月洪溪洞聚有饥民截船劫掠守备夏某捕之遇害邑生计再元率十五都乡兵捣巢斩首百余级活擒数十人患始息
　　十六年【癸未】秋八月张献忠陷长沙降贼将尹先民何一徳愿効前驱进取江西献忠恱伪封世袭伯九月贼前锋至袁州献忠至萍乡知县弃城走萍乡士民牛酒逺迎贼贼陷萍乡尽焚公廨屋庐空其城献忠归长沙分兵徇分宜十月贼陷万载陷袁州左良玉遣副总吴学礼来援次于分宜进围袁州伪将邱仰寰拒守都司髙山奋身先登斩贼二千四百夺马六百擒斩仰寰复袁州时江西袁州吉安临江人民多徙山谷官兵淫杀俘掳三郡苦之所在屯结以拒官军廵抚郭都贤檄撤左兵回九江招土著以戍三郡官兵既撤贼自长沙突至吉安兵备岳虞峦方阅军于郊闻报溃走吉安诸县同日陷贼设伪官改吉安为亲安府庐陵为顺民县贼将张其在发伪檄驰下袁州兵民皆倾城先窜贼复入袁州良玉令马进忠等将兵赴袁州十一月江督吕大器兵复吉安进忠等兵至分宜贼尽窜袁州进攻之贼开门西走追逐三十里复袁州尽诛诸伪官斩首三千级夺贼马五百弓矢数万是月设南贑兵三千以副总兵郑鸿逵统之十二月献忠遣兵陷建昌又陷抚州南丰明年献忠弃长沙入夔州【明史纪事】
　　袁志云癸未秋万载天井窝有奸民邱仰寰卢南阳等与献贼应悉众来攻知府霍子衡知县朱茂暻婴城告急廵抚郭都贤移镇袁州闻贼至旋南昌吏民窜匿城遂空浃旬邱贼乃至左帅副将吴学礼督兵五千自浔来援贼遁班师又云十一月左帅镇将马进忠王允成等督兵再复袁州左右滛杀百倍于冦宜春化北乡林田石洞深邃广阔居民避入洞内兵以火薫之死者千余人分宜梁家坊居民避入毬岭洞左兵亦以火薫死者八百余人
　　饶州事考云癸未年鳯督马士英调黔兵六百余人由乐平往徽州统兵者以纪律不严人情汹汹咸疑为贼武生倪大显等集邑民数千人围黔兵于西门系杀殆尽领兵四姓刘姜谢李仅以身免事闻署篆同知邬文明被劾去部议赔偿马价遍及通邑富民又云水师副将闽人郑鸿逵率兵造战船于饶州经歳乃行龙南纪事云十六年宻教杨细徕以妖言惑众细徕系定南何氏家奴流浪数载突归自称遇师指引今当弥勒下界谬以天翻地覆铜风鐡雨恐吓愚民必入其教始得免劫立教堂于定南县樟田宻约于六月初一日齐赴龙华防至晚选精丁授以兵具诡云至下厯司踏胜地举刃疾呼其城自崩至司试其术不验营兵礮发伤数人众悉奔溃细徕欲逃他乡廖先黄时振计擒之廵道章自炳闻变驰至斩于西门示众斩后雷随击之
　　左良玊传云十六年正月良玊始去武昌时降将叛卒假左军号恣剽掠蕲州守将王允成为乱首都御史李邦华被召道湖口檄良玉以危词动之令安庆廵抚发九江库银十五万两补六月粮军心乃定邦华入见论良玊溃兵之故请归罪于允成帝令良玉诛允成卒留军中不诛也良玉留安庆久之徐溯九江上献忠破湖广沉楚王于江坐视不救八月乃入武昌招徕下流麤定命副将吴学礼援袁州防贼陷吉州复陷袁州遣马进忠往援时兵部侍郎吕大噐代候恂为总督恂解任中道逮下狱良玉以故鞅鞅与大器龃龉贼连陷建昌诸府大器无兵不能救良玉亦不援进忠与贼战嘉鱼再失利左军遂不振













　　江西通志卷三十二
　　钦定四库全书
　　江西通志卷三十三
　　武事五
　　国朝
　　世祖章皇帝顺治二年【乙酉】夏四月英王追闯贼至九江宁南侯左良玉子梦庚率所部三十六营来降王北旋后营总兵金声桓请于王愿收江省自効许之乃命闯部降将王体忠合营屯浔规进取六月声桓先遣牌招抚巡抚旷昭遁士民送欵十九日声桓入南昌南康九江不烦兵而下旧抚标将白之裔邓武泰驻袁吉以兵扼峡江湖东分巡道王养正与布政夏万亨建昌知府王域推官刘允浩南昌推官史夏隆等辅益藩【由本】起兵建昌声桓令前营刘一鹏御峡江属体忠备抚建七月体忠率兵下抚州趋建昌时有保宁王者自河南来好谈兵益藩倚信之通于体忠及战保宁从阵后以火箭伤象兵遂败【象兵从云南至骑象熟袖戗】
　　三日城破益藩被执王养正等五人械至南昌杀之属县皆降新昌知县李翔与监军张家玉邑绅徐伯昌共城守家玉战败入闽城破翔与伯昌死之一鹏亦破峡江兵武泰死之攻袁州守将胡缨兵溃署府事同知李时兴自缢于萍乡官舎遂收吉安长驱至万安知县梁于涘死之巡抚旷昭被执八月二十五日声桓矫杀体忠以体忠部将王得仁代是时永宁王慈炎【一作由□】复举兵克抚建屯兵进贤粮不继退守抚州声桓令得仁率兵攻城吏部文选司曽亨应家临汝捐赀聚众归永宁得仁夜率百骑潜至临汝围其宅执亨应杀之永宁退保建昌得仁追获焉【杨陆荣三藩记事本末】
　　左良玉传云监军御史黄澍挟良玉势面触马阮既返遣缇骑逮澍良玉留不遣澍与诸将日以清君侧为请亡何有北来太子事用事者以为伪中外皆以为真澍借此激众以报已怨召三十六营大将与之盟良玉乃传檄讨马士英自汉口达蕲州列舟二百余里而良玉疾已剧至九江邀总督袁继咸入舟中继咸正辞拒之部将郝效忠隂入城縦火残其城而去良玉望城中火光曰予负袁公呕血数升是夜死子梦庚为留后偕黄澍以众降于九江
　　杨廷麟传云二年南都破江西诸郡所存者惟贑州九月
　　大兵屯泰和副将徐必达战大败廷麟自督师与刘同升乗虚复吉安临江十月
