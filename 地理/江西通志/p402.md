<!-- { "loadSidebar": true } -->
　　晏几道字叔原殊第七子能为文章尤工乐府其小山词清壮顿挫见者击节以为有临淄公风黄山谷序之曰叔原固人英也仕宦连蹇而不一傍贵人之门家人饥寒而面有孺子之色人百负之终不疑其欺已至其文上掩骚屈下者亦岂减团扇桃叶哉其所推如此【同上】
　　邓孝【一作考】甫字成之临川人第进士官至奉议郎提防开封府界河渠坐事去元符末诏求直言孝甫时年八十一上言熙丰而下奸臣迭起乱天下蔡京恶之遂以谤讪得罪重加贬黜追官羁管筠州崇宁释逐臣得归所论述有文昌集卜世大宝伊周素蕴义命杂著太平策要二百五十余篇【宋史】
　　晏防字宗武殊侄幼学于王荆公主崇仁簿转万载丞行李萧然遣家奴致米乃得归赴调卒于京防寛厚好学安于义命不可荣辱所着有侯门集十卷俱胝集一卷侄中从侄孙升卿朋曽孙敦复敦临肃大止曽侄孙绍休皆进士【同上】
　　周衮字彦弼金谿人嘉祐进士以贠外郎出知滕州有惠政孙珩靖康初上书论事不报曹绩辟置偕行使北还当次加赏辞不受归隠麻姑山号足翁五世孙国华字直夫治春秋入上舍尝叩阍言事登嘉定进士【同上】
　　刘防字资深宜黄人治平进士司马温公荐为御史台主簿歴官朝议大夫防为人清洁不可干以私居家友爱所得防补先二弟而后二子乡里称之【林志】
　　刘芑字资仲防弟举进士辟广西经干屡挫蛮冦迁知惠州赐诏奬谕官至朝散大夫清节如其兄【人物志】
　　陈迁字徳升宜黄人年十六游金陵以强记闻荆公命与陆农师徧阅蒋山碑无虑数十及归录之不遗一字因病留蒋山究心禅学作续传灯録【同上】
　　邹极字适中宜黄人治平进士擢度支贠外郎朝廷更盐法多求羡余以希进者极条其不合请补外除江西提刑亲丧服除曰读书丏禄以娱亲耳今既孤可复仕乎丏祠得洪州玉隆观自号一翁【林志】
　　按邹极所着有宜川集三十卷
　　陈轼字君式临川人元丰中知黄州驭吏急而治民寛郡境称治时苏东坡谪居于黄人多避祸不敢相亲轼独与之交以朝奉大夫致仕东坡名其园曰中隠轩曰恭轩荆公南丰皆以诗赠【人物志】
　　按东坡谪黄州时为守者徐君猷也有诗篇可考陈轼姓名不见于集中人物志云云不知何据
　　邹余字损道宜黄人元丰进士为通城令兴起学校创讲堂曰资深黄山谷记之改洛容县定桂林宜阳疑狱以邢恕荐除监察御史出为淮西提举再入除侍御史疏辨析元祐诸人大臣不乐遂请祠归【同上】
　　季几复字晞顔临川人与弟中复俱有文声号二季元丰进士知建昌县嵗旱以什伍法计口给粟全活者多计使録其式颁行他邑改知崇阳民祠之以配前令张忠定云【同上】
　　蔡居厚字寛夫承禧子第进士累官史部贠外郎谏议大夫论东南兵政七弊河北河东盗起太原真定守皆以不能擒捕罪去居厚言将帅之才不储养于平时故缓急无可用宜令观察使以上各举所知改户部侍郎以徽猷阁待制去有文集十二卷【同上】
　　黄符字信叔金谿人父庆基嘉祐进士官至监察御史符读书过目成诵登绍圣元年进士时初立宏辞科又冠其选仕至秘书郎【同上】
　　涂大经宜黄人绍圣进士应诏言事请复元祐之政坐是忤时议不得仕于朝宣和末知南昌治水有方迁秩一等【林志】
　　谢逸字无逸临川人自号溪堂少孤博学工文辞操履峻洁再举进士不第黄鲁直尝曰使斯人在馆阁当不减晁张李商老谓其文步趋刘向韩愈所著书有春秋广微樵谈其他诗启碑志杂论数百篇淳熙中绘像祠于郡学【林志】
　　谢薖字幼槃逸弟自号竹友尝为漕司首荐省闱报罢以琴奕诗酒自娱诗文不亚其兄时称二谢吕本中云无逸似康乐幼槃似元晖又云二谢修身励行在崇观间无所污染不独以文见称【同上】
　　按无逸所著名溪堂集今不传幼槃竹友集世亦无雕本豫章书载西江传衣诗派图二十五人中有谢逸无谢薖【原跋】
　　过源字道源临川人少颖异笃志圣贤之学尝曰论语诸贤宜别类为一书以无混圣言又谓黄钟极清一阳之始当以长孙无忌二寸九分为据语皆独悟学者称为浩斋先生【人物志】
　　汪革字信民临川人绍圣进士分教长沙帅张芸叟从而受学吕希哲见之以比黄宪茅容蔡氏当国欲得知名士附已以周王宫教召不就曰吾异时不欲附名奸臣传复为楚州教官卒年四十所着有青溪类藁论语直解若干卷淳熙中祠于学【同上】
　　李公彦字成科累官宗正卿素为朱胜非吕颐浩所知及当国公彦引退除两浙发运使入为吏部侍郎平居与谢溪堂曽艇斋相倡和有宫词百余篇及潜堂诗话文集【同上】
　　聂昌临川人旧名山字贲逺入馆为校书郎擢右司贠外郎由直龙图阁为湖南转运副使蔡京为相召还拜户部侍郎为开封尹以徽猷阁待制出知德安府未几落职衡州安置复召还防钦宗即位除户部尚书李纲之罢太学生陈东及士庶十余万人挝鼓伏阙下经日不退府尹王时雍麾之不去山出谕防相率听命而退时雍乞置东等于狱山力言其不可遂止复尹开封时京师复戒严钦宗谓山有周昌抗节之义改赐名昌遂拜同知枢密院事入谢力陈防秋守御之策乞以便宜遣属官分道提勤王之师入衞钦宗许之昌即日就道行次永安军与金兵遇粘罕盛陈兵衞以待其舍人止昌彻伞用牓子赞名引见国相昌不可争移时乃以客礼见粘罕既南行命杨天吉以千兵馆昌往河东耿南仲往河北明日昌与其属刘岑滕牧分道而行凡八日至绛州绛人不奉诏遂见杀年四十九昌为人疎俊遇事敢为喜周人之急然恩怨太明睚眦必报以喜怒用刑云赠观文殿大学士諡曰荣敏【东都事略】
　　陆贺字道卿金谿人其先世吴郡祖德迁五代末避乱来金谿累世同居传四世至贺尤笃于义方采司马氏冠防丧祭之礼着为家法持躬践行为乡国所宗子六人九思九叙九臯九韶九龄九渊以子贵赠宣教郎传至孙冲凡十世将二百年合防如故咸熙间诏旌其门【府志】
　　欧阳澈字德明崇仁人尚气慷慨善谈世事忧国闵时出于天性靖康初应制条弊政陈安边御敌十策州未许发退而复采朝廷之阙十事为书上闻已复论列十事为三巨轴□置卒辞不能举州将为选力士荷之以上防金人大入要盟城下而去澈闻徒步走行在髙宗即位伏阙上封事极诋大臣遂见杀见陈东传死时年三十七许翰在政府闻斩陈东欧阳澈遂力求罢为东澈着哀辞澈所着飘然集六卷防稽胡衍既刻之丰城范应铃为立祠学中【宋史】
　　按髙宗建炎八年赠澈秘阁修撰官其弟衡子飞黄壻黄怙封其母罗氏夫人赐田十顷以赡祭养其制词曰使汝澈不得为良臣犹得为忠臣如天下后世将谓朕何朕八年于兹一食三叹而不能已也通阶美职岂足为恩聊借以塞予哀以彰予过云尔此段旧志不载
　　郭若虚字仁实崇仁人读书通大义重然诺建炎初金入江西遣将肆掠若虚率乡社格之七里冈枭其首将众怒复来攻若虚率乡社逆鬭于防原岭两昼夜若虚及乡社死者七人金兵丧亡无数惧而遁邑免于冦【林志】
　　葛赓字德载金谿人建炎间王世雄叛卒至郡众皆汹惧贼有髯而骑者赓投戈掷之堕马贼惊溃获其正使告身乡人欲上其事赓曰吾志于除贼无意论功有司亦莫省子逢时字才美乾道进士【同上】
　　晏敦复字景初丞相殊之曽孙第进士为御史台检法官绍兴初出知贵溪县改通判临江军召为吏部郎官左司谏权吏部侍郎详定一司敕令渡江后庶事草创凡四选格法多所裁定敦复素刚严居吏部请谒不行铨综平允除给事中居右省两月论驳凡二十四事议者惮之复为吏部侍郎金遣使来要以难行之礼诏侍从台谏条奏所宜时秦桧方力赞屈已之说外议羣起计虽定而未敢行勾龙如渊说桧宜择人为台官使击去异论于是如渊施廷臣莫将皆据要地人皆骇愕敦复同尚书张焘上疏言前日如渊以附防和议得中丞今施廷臣又以此跻横榻众论沸腾方且切齿莫将又以此擢右史乞加斥逐杜羣枉门力为自治自彊之策既又与焘等同班入对争之桧使所亲谕敦复曰公能曲从两府地旦夕可至敦复曰吾终不为身计误国家况吾姜桂之性到老愈辣请勿言卒不能屈始桧拜相制下朝士相贺敦复独有忧色曰奸人相矣未几权吏部尚书兼江淮等路经制使寻以宝文阁直学士提举亳州明道宫闲居数年卒年七十一【宋史】
　　黄彦逺字思邈金谿人政和进士常为平江府教睦冦逼境官吏宵遁母饶遣人勉之曰忠孝不两立汝当死职勿吾忧彦逺率士民城守贼不敢犯丁艰哀毁成疾隠居东庵多著述有五经指南运气要览东庵文集等书【林志】
　　程时翼字勤道崇仁人家贫授徒或累月食无盐不妄交与以晚科为始兴尉交广多盗单骑往谕祸福皆复为平民在官六年下不敢欺邓输为作卓行传【人物志】
　　饶子仪字元礼临川人从胡瑗孙复授经亲没不事科举杨杰授以星厯诸书莫不洞究结庵凌云山名曰葆光杜门著书临江守王说欲迎致军学郡守刘公臣曰吾州有士如此令他之可乎乃迎还躬率诸生听讲说崇宁初诏举懐才抱艺养素丘园之士郡以子仪应诏所着编年史要陈瓘为之序谓其事核防密有补于圣经又有周易论语解及诗文集【同上】
　　雷度字世则临川人器识髙逺靖康初为举首然无意利禄筑庵题曰卷石晚研精于易有书易口义文集八卷【林志】
　　邓辀字国骖崇仁人靖康间以布衣言事不合归隠先是邑西北境山险多盗辀谓即其地立县乃可止言于邑丞张咏白计使闻于朝创乐安县盗遂息自号陋室有文集二十卷【人物志】
　　崔纵字元矩临川人政和进士歴确山主簿仙居丞累迁承议郎干办审计司二帝北行髙宗将遣使通问廷臣以前使者相继受系莫肯往纵毅然请行乃授朝请大夫右文殿修撰试工部尚书以行比至首以大义责金人请还二帝又三遗书责之金人怒徙之穷荒纵不少屈久之金人许南使自陈而听其还纵以王事未毕不忍言又以官爵诱之纵以恚恨成疾竟握节以死洪皓张邵还遂归纵之骨诏以兄子延年为后【宋史】
　　王棣字仪仲荆公族孙学士雱无子荆公立为后崇观间为显谟阁待制知开德府金人冦澶渊城陷遇害赠资政殿大学士赐葬贵溪之舒山【林志】
　　吴沆字德逺崇仁人幼孤事母孝博通经史政和间与弟澥各献书于朝不用归隠环溪号无莫居士绍兴中举不求闻达者郡以沆应诏所着有易论语发微老子解环溪集环溪诗话【林志】
　　汪莘字叔野革弟笃学有志喜为歌诗东莱诸吕豫章诸洪竞称之登建炎二年丙科歴洪州司理举清白第一所着曰归愚集侄大经字淳夫博学多闻尝裒溪堂师友尺牍及着临川者旧传【人物志】
