<!-- { "loadSidebar": true } -->
　　按江西监察御史邵陛疏称广信府铅山玉山永丰三县原系产纸地方既钦依派造自应如期速完解进縁在官积槽悉系市井豪猾原非本业纸户瞰文一到居为竒货百计钻营千方贿托把持行市髙时值端种种难以尽言设令依期造解以供上用情尤可原且领银入手即便视为己有荡费不赀不才委官吞饵箝口承行吏胥受贿行私上恬下玩日化月迁以故头运逾限七年尚未完造起解是上窃公家之职贡餍饱私囊下朘小民之脂膏恣充谿壑蠧国害民靡有止极况两奉明防催办任其抗违延缓臣等亦何所逃罪臣防同都御史行司道查议并吊该省卖纸铺户经纪逐一研审亲定时价臣等尤恐有碍覆行布政司再议重覈相同随经臣揭数计算白榜纸每张定银六厘白大中夹纸毎张定银六厘五毫白大开化纸每张定银八厘三运共该实价六万一千五百两比前减去虚擡价银五万零一百两木柜氊套杠索销袱等项工料及解户盘纒三运共实该银九千三十七两六钱三分二厘比前减去多费银三千八百七十九两四钱零除头运多去银三千四百四十两姑依司议免追其杠解及解官衣粮等银俱照旧规给发外即头二运见征贮库银两足扺三运之费可免槩省加派尚余三千九百有竒为照江省频年以来旱涝不常小民愁苦即今正供输纳不前仍复带征累年逋赋臣等待罪地方目击耳闻日夜思惟休息无防似此浮蠧若减一分则民受一分之赐臣等岂敢故为刻削以沽节省之虚名贻亏损之实累又岂有神运鬼输之术使之亷于受直而敏于趋事哉只縁向来积皆系市井奸豪射此为利始以夤縁之费酬干请继以分例之费徇官吏十分之中虚耗过半后将领出余银转展覔息及奉臣等严限催督仅照时估向本业纸户勒买供官毫无加益似此浪费银两上不在官下不在民尽属奸豪渔猎而复视上供茍延嵗月漫不完解良可痛恨故臣等今日之所议裁者裁侵渔之积弊也而非以裁纸张之实价也臣等今日之所议革者革市井之积槽也而非以革本业之纸户也价无虚估侵蠧自消収造得人完解自早矣除将头运三百万张严限勒完委验如式仍委传昻于三月初六日起解又另委奉新县主簿唐士亷沿途儧运去后但念立法之始若不题请着为定例恐将来官更案冷此辈复觊为奸伏乞敕下工部再加查议如果臣等所言可采速为题覆将议定纸价数目载入咨劄幷乞叙入着落司府掌印官呈委风力府佐贰官一员专管其事不许别项差委即遇陞迁亦要责令完事方许离任管一运毕详送臣等考察一次如果督买合式完解及时即于起运文内开荐工部以慿转咨吏部纪録陞擢否者叅究不得姑息庻几责成之法严则上供不至愆期浮淫之蠧汰则民力渐从休息即纸户身亲贸易得价赢于时估当官又无虚费防惠非小一举而三善备矣饶州府
　　金【鄱阳县有地名黄金采汉书注谓采取金之处今不可得】
　　银【徳兴县银山一名邓公山唐总章初置塲至宋天圣间山穴倾摧而银课未除范仲淹守郡请罢于朝因有诗云三出专城鬓已霜一封奏罢邓公塲】　铜【徳兴旧产】
　　石墨【乐平县乐平山有之似墨旧名石墨山】　天鵞【鄱阳出】
　　鴈【禹贡彭蠡既猪阳鸟攸居】　　　　　鹭鸶【各县出】
　　麂【乐平出】　　　　　　　兎【浮梁出】
　　牛尾狸【宋洪容斋尝侍夀皇宴因谈肴核上问容斋曰卿乡里所产何物容斋对曰沙地马蹄鳖雪天
　　牛尾狸】　　　　　　蟹【鄱阳余干出】
　　蚌【鄱阳县西有蠙州唐贞观中尝有采珠于此者因名】
　　南星【鄱阳浮梁出】　　　　　　寒水石【鄱阳浮梁出】
　　茯苓　　　　　　　　　白芍药
　　乌药　　　　　　　　　史君子【俱浮梁出】
　　独脚莲【德兴出】　　　　　竹
　　茶【饶州出茗其利最伙然味不及信州唐李孝标送饶州张防使君诗有日暖持筐依茗树之句】
　　甘蔗【乐平出】　　　　　　糖【德兴出】
　　桕油【鄱阳余千万年俱出】　　　　　纱【饶州出纱颇坚厚似绢】
　　苎布【各县出】　　　　　　瓷器【浮梁县累德镇出】
　　按江西大志陶书云陶厰景德镇在今浮梁县西兴乡水土宜陶宋景德中始置镇因名置监镇一员元更景德镇税课局监镇为提领洪武初镇如旧属饶州府浮梁县正德初置御器厰专筦御器先以兵兴议寝陶息民至是复置
　　唐武德二年里人陶王献假玉器由是置务设镇厯代相因宋以奉御董造元防定本路总管监陶皆有命则供否则止洪武三十五年始开窰烧造解京供用有御厰一所官窰二十座宣德中以营膳所丞专督工匠正统初罢天顺丁丑仍委中官烧造嘉靖改元诏革中官以饶州府佐贰督之御器厰中为堂后为轩为寝寝后髙阜为亭堂之旁为东西序东南有门堂之左为官署堂之前为仪门为鼓楼为东西大库房为作二十三曰大碗作酒钟作碟作盘作钟作印作锥龙作画作冩字作色作匣作泥水作大木作小木作船木作铁作竹作漆作索作桶作染作东碓作西碓作为督工亭为狱房厰之西为公舘东为九江道为窰六曰风火窰色窰大小□熿窰大龙缸窰匣窰青窰厰内神祠三厰外神祠一甃井二为厰二曰船柴厰水柴厰放柴房烧窰人役歇房
　　本厰烧造瓷器旧用浮梁县新正都麻仓等处白土每百觔价银七分万厯十一年管厰同知张化美见麻仓老坑土膏已竭掘穵甚难每百觔加银三分近用该县地名吴门托新土有糖防者尤佳但离镇百六十余里价仍照给一钱造龙缸参用余干婺源土及石末坯屑相兼匀和取其泥质坚劲以便成造土出桃树坞青花白器通用之白器稍加炼灰匣用砂土黄土相兼砂土募夫挑担每百觔给工食银二分黄土系本厰原额上工夫内量数拨用
　　按饶州府志陶土出新正都麻仓山曰千户坑曰龙坑坞曰髙路陂曰低路陂四处为上又余干婺源皆出湖田一二图出石即土又新正都长岭出青黄义坑出浇白器二处为上有栢叶斑他如石牛山李家坞有黑缝者不堪又吴门托新土有糖防者亦佳土皆民业每土一担所鬻不过数分而掘洞穿穴费财伤命不少
　　按管厰官自正德至嘉靖初中官一员专督九年裁革于各府佐轮选一员管理四十四年添设本府通判专驻本厰烧造后因停止取回赴京别选隆庆六年复起烧造仍于各府轮选先是南康府通判陈学干议得烧造事闗通省合无除南赣二府极逺外于附近府佐内遴选委管一年交代将经手钱粮工料幷解过器皿数目造册通详如果节约依期亷能称职详院旌奬仍列荐剡其有掯索冒破事迹显著者亦听叅革若遇钦限急供用仍听本官申道咨司那借应急不致缺乏掣肘抚按各批允行复查景德镇四县接壌诸省商民流寓丛聚杂处中间善恶难分该镇廵捕事务原属附近桃树镇廵检不足弹压嘉靖四十二年饶州府通判方叔猷建议本镇统辖浮梁县里仁长香等都一十三里居民与所属鄱阳余干德兴乐平安仁万年及南昌都昌等县杂聚窰业佣工为生聚居既多盗贼间发旧规设有巡检专管廵捕事外又于一十三里每里设约副保总四名就本里人户佥防半年更换其捕盗事宜委管厰官总理如附近县分不服勾摄钤束者许本官指实呈道重责问遣万厯十年以来防议将本府督捕通判改驻景德镇兼理烧造
　　陶用回青本外国贡也陂塘青产于本府乐平石子青产于瑞州诸处回青行石子遂废至于敲青首用锤碎内硃砂斑者为上青有银星者为中青每斤可得青三两敲青后取其竒零琐碎碾碎入注水中用瓷石引杂石真青澄定每斤可得五六钱画青每日辰午二次集工役分青染渍验青法回青淳则色散而不収石青加多则色沉而不亮每两加石青一钱谓之上青四六分谓之中青中青用以设色则笔路分明上青用以混水则顔身清亮真青混在坯上如灰色然石青多则黑真清澄底匠愤不得匿则堆画堆混则器亮而不青如徽墨色知县朱贤议除回青之弊每于打青之际三人各付一觔下令有能多出一钱者赏银若干当官捶拣外乂行研淘随令三人各淘计各若干较三人之常取多寡之中而为之剂量以登其数则拣淘之人虽欲为奸不可得矣若夫画青之际照依估约之数随其器之大小给以青之多寡令其绘画择纯朴者二人一以绘大一以绘小严为之防明为之察画完本器有无同异如是而三试之则画工之真伪顔色之浓淡有不知者否也即将画成之器附窰带烧即为様器分画工以绘器也视此以为顔料之多寡责画工以成器也视此以验顔色之浓淡如此而程能如此而课功则虽不必人为之防官为之稽而欲顔色之浅淡不可得矣
　　官窰五十八座除缸窰三十余座烧鱼缸外内有青窰系烧小噐有色窰造顔色制员而狭每座止容烧小器三百余件用柴八九十摃民间青窰约二十余座制长濶大每座容烧小器千余件用柴八九十摃多者不过百摃官民二窰稾柴一之埴器倍之民窰烧器自入窰门始九行前一行皆粗器障火三行间有好器杂火中间前四中五后四皆好器后三后二皆粗器眎前行官窰烧造者重器一色前以空匣障火官窰之器纯民窰之器杂制繇异也官窰砌欲固涂欲密使火气全而陶器易熟不至松泄其防料多寡亦眎民窰广狭差等耳官窰业已不同官作趋办塞责私家竭作保佣成毁之势异也窰座前寛六尺后如前饶五寸入身六尺顶圆鱼缸大様二様者止烧一口瓷缸三様者一窰结砌二台则烧二口溜火七日夜溜火小火也如水滴溜小小起火使水气渐干渐熟然后起火二日夜见缸匣既红而复白色前后皆明亮方可止火封门又十日窰冷方开每窰约用柴百二十摃遇阴雨或加十摃龙缸大窰原系三十二座近因青窰数少龙缸空闲将龙缸大窰改砌青窰十六座仍存龙缸大窰十六座以备烧造龙缸之用青窰比红窰略小前寛五尺后五尺五寸入身四尺五寸每座烧盘碟中様器止烧二百多件稍大者一百五十六件大碗二十四件尺碗三十件大坛止烧十六七件小酒杯五六百件溜火对日火一日夜其看火色亦如龙缸窰法火住封门则去顶故窰易冷首尾五日可出器每窰用柴六十摃若系大碗大坛拜砖等大器湏量加柴十摃或遇乆雨窰湿又宜加十摃秋阳烈日六十摃裕如矣匣窰大小不一所费柴火与青窰相等每窰除龙缸大匣外其余大小匣可烧七八十件用柴五十五摃各烧成匣有一用即损者有再用方壊者参差不一惟龙缸匣则匣既大而用柴亦多每窰烧缸匣六层大様二様或盖或圏皆烧香一炷旁以小匣培之三様缸匣小则烧二炷培亦如之湏用柴六十摃溜火三日夜火一日一夜住火三日方可出窰大都窰干坯干柴干则少拆裂沉暗之患土细料细工夫精细则无粗糙汚滓之虞又必火候均匀无太过不及且行光莹器自完美土不特宜真亦宜舂淘精熟此烧造之大端也
