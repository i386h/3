<!-- { "loadSidebar": true } -->
　　乾道间进贤崇真观有戴道士者先登己丑进士累官玺卿观乃勅重建事甚确而公之名旧志俱弗传可叹也太史公云闾巷之人附青云则声施后世今戴公寄迹清浄又阶通显而姓氏竟归湮没岂兵戈荆榛之余故实无稽则昌黎所谓火其书庐其居者戴公亦不免于阨刦耶【陈良训记】
　　危拱辰字耀卿年十四题初月诗云未审初三月嫦娥怨阿谁懒开十分镜只画一边眉令尹见而异之始令其读书后由进士官至光禄卿【正德郡志】
　　石城永福寺对面有邱垅高且十丈相传是陈恭公祖墓是否莫辨绍兴四年衢人郑琯为主簿以其处轩敞可逺眺欲平治垅首亭其上工料已具僧徒交劝不可止因委其事于吏叶愿愿夜直宿书斋梦驺导陆续传呼太师且至一金紫人坐肩舆而来呼愿曰我宅于西冈将二百载尔辈何得侵犯愿怖汗而寤亟以白琯遂寝其役【夷坚志】
　　瑞金县江氏畜马十余匹一日圉人浴一牝马于江潭马迸入急流四塞云合风起水波高丈余圉人遥见一物光彩耀目鳞甲森然绕马数匝久之天日开朗风静水平马泅至岸圉人牵归向主翁道其事翁叱其诞明年生马驹肉赤如血头方而腹大耳坚而强嘶鸣与凡马异盖龙驹也汉志汗血马生渥洼水中信不诬矣【埤雅广要】
　　江西有谣金鹅头向天代代出神仙金鹅头向水代代出人鬼今信州张真人家山头向上子孙相继膺封锡雩都张氏其山顶向下故世出一人与防相通每嵗夏为隂府行疫于四方其将徃也蹶死于榻至数日而苏手握甲马一帋云行瘟至某地某甲当活某甲当死已而果然其初游魂至人家下马入门人亦延拜登享亲见举筯了不异人但回时乗马一头则不复见耳至今如此【贑州志】
　　马当所谓下元水府山势尤秀拔正面山脚直插大江庙依峭崖架空为阁登降者自阁西崖腹小石径扪萝侧足而上宛若登梯飞甍曲槛丹碧缥缈江上神祠惟此最佳【入蜀记】
　　澎浪矶属江州彭泽县三面临江倒影水中亦占一山之胜舟过矶虽无风亦浪涌盖以此得名也昔人诗有舟中估客莫谩狂小姑前年嫁彭郎之句传者因谓小孤庙有彭郎像澎浪庙有小姑像实不然也【同前】江自湖口分一支为南江盖江西路也江水浑浊每汲用皆以杏仁澄之过夕乃可饮南江则极清澈合处如引绳不相乱晚抵江州州治徳化县即唐之浔阳县柴桑栗里皆其里也南唐为奉化军节度今为定江军岸土赤而壁立东坡先主所谓舟人指防岸如赪者也【同前】
　　萧尚书逵引年归作纵目楼以待仙者至忽一日一人蓝缕百结形体垢秽叩门求谒阍人却之则曰尔第言之尚书不我却也及入报其人已去但以所食石榴皮书桂岩来三字于堦石字迹透彻磨不能灭时嘉定十年丁丑寒露前一日也【新喻县志】
　　新喻擢秀乡玉虚观之西昔有人携三狗行于江皋其人偶醉纵卧草间忽野火至狗乃各投水渍身湿四旁草人得不死既觉三狗俱毙其人哀之立墖以志其义其地今割隷清江【同前】
　　泉塘李氏宴集赋送春诗风雨交作咸以无好景为怅遂阁笔忽一人蓑笠求谒既入遂援笔赋诗云怨风怨雨总皆非风雨不来春亦归蜀魄啼残花影痩吴蚕眠老柘隂稀脸边红绽梅初熟口角黄消燕学飞我亦欲归归未得杖头犹挂一蓑衣长啸掷笔而去惟见门有一回字乃知为洞宾或曰白玉蟾也【同前】
　　淳祐间吾邑之旌义乡郑千里者有女名定二娘千里抱疾危甚女刲股和药进疾遂愈明年春其女在座次忽云涌于地不觉乗空而去人有见若紫云接引升者乡保闻之县县闻之州乞奏请立庙旌表以劝孝久之未报里人为立仙姑祠祷祈輙应逺近翕然趋之偶苦旱里人复申前请时洪起畏令高安疑之密亷其事适新建县有阙氏者得一婢旌义乡人来歴不审因呼牙侩讯之则所谓郑仙姑也盖此女初已字人复与人有奸而孕父丑之遂宛转售之旁邑而设为仙事以掩之耳有人为予言近日左髻仙人絶类此因记之然窃怪此女能为孝乃不能为贞能为奇男子之所难割肌以疗其父不能为愚妇人之所易拥面以完其躯何也或曰晋王祥宋刘温叟皆一代伟人事继母皆以孝闻而于易姓禅代之际身为大臣弃旧君如遗迹不闻当时有异议者盖忠与孝在丈夫辈已判断为两截事矣又何以贵施衿结褵于刲肌和药之红粉耶【陈汝锜甘露园集】
　　泸溪先生安福王民瞻名庭珪弱冠贡入京师太学已有诗名有絶句云江水磨铜镜面寒钓鱼人在蓼花湾囘头贪看新月上不觉竹竿流下滩绍兴间宰相秦桧力主和戎之议乡先生胡邦衡名铨时为编修官上书乞斩桧谪新州民瞻送行诗一封朝上九重关是日清都虎豹闲百辟动容观奏议几人囘首愧朝班名高北斗星辰上身落南州瘴海间不待百年公议定汉庭行召贾生还大厦元非一木支要将独立拄倾危痴儿不了公家事男子要为天下奇当日奸谀皆胆落平生忠义只心知端能饱吃新州饭在处江山足防持有欧阳安永上飞语告之除名窜辰州孝宗登极召为国子监簿以老请祠除直敷文阁宫观【杨诚斋诗话】
　　李弥逊知吉州于州学立杨忠襄公祠堂请刘尚书美中作祭文首句云隂虹吐气暂翳圜景斗于星中孤光耿耿洪河溃溢滔天横骛屹然中流观此底柱又云欲赎忠襄人百其身弥逊叹服不已不知其用太学生姚孝宁祭李清卿文首句云皇穹将倾天柱必折大帝欲仆泰岳必蹶又云贼据牀上天子在下公抱帝躬嚼齿大骂公于是时眦裂髪立乾坤昼昏鬼神夜泣又云欲赎清卿人百其身百人何多一世犹轻又云吾将提长剑而登泰华决浮云而问苍天虽泣尽而继之以血安得吾清卿之复然盖清卿之父避乱至庐陵尝馆于美中之家故美中得此文予少时尝于刘彦纯家见其全篇今亡矣可惜【同前】
　　张汝蹈为信州永丰令尝治夏税籍命主吏拘乡胥二十辈于县舍吏察録过严一胥夜走厠小吏笼灯随之胥使先还既久弗至吏以为逃迨旦白张张适听讼望见白衣妇人执素纸涕泣呼问之曰夫为乡胥累日不还家今晨有报浮桥柱上挂衣巾履韤及系书一纸云为押録苦督已投江中急徃验皆夫物也张诘主吏亟集津丁里保捞尸弗得念其事可疑不即治胥妻诉于台台符移甚峻歴三月久客役长沙来见此胥在彼吏雇健儿持檄徃遂擒以归坐逋逃罪张后宰他邑一乡胥亦为拘系越墙挂衣于河梁赴水妻来讼张怒曰猾胥玩侮人所在如此立挞其妻明日三十里外里正言滩边有死尸张矍然遣视之则胥果死张每为话此事以为断狱听讼不可执一端云【监惩録】
　　杨诚斋父子清介絶俗屋宇如田舍翁三世无増饰东山病且死无衣衾适广西帅赵季仁餽缬绢数端东山曰此贤者之赐也衾材无忧矣史良叔守庐陵官满来访入其门升其堂目之所见无非可敬可师者因命画工图之而去【同前】
　　诚斋夫人罗氏年七十余每寒月黎明即起诣防躬作粥一釜徧享奴婢然后令其服役其子东山啓之曰天寒何自苦如此夫人曰奴婢亦人子也清晨寒冷须使其腹中畧有火气乃堪服役耳东山守吴夫人年已八十尝于郡圃种苎躬纺绩以为衣平生首饰止于银衣止于细绢生四子三女悉自乳曰饥人之子以哺吾子何心哉【同前】
　　杨诚斋诗天上归来有六更盖内楼五鼓絶梆鼓交作谓之虾蟆更禁门方开百官随入所谓六更也外方则谓之攒防云【得树楼杂抄】
　　裘元量先生名万顷宋隆平中王容榜进士与胡桐原万澹庵徐竹堂徃复唱咏号为四杰元量尚有诗集行世三君已湮没不传吾邑亦不知有四杰之称矣【寒夜録】
　　幸清节公居官慷慨有风节时京邑万俟卨之孙与岳飞家争田委问一十三州府县嵗久不能决理宗皇帝御批金牌勅赐诸侯剑皁纛旗衮龙笔架玳瑁砚委公裁断公得勅命案积庭下如山并不阅视即判以大义云靖康之变此臣子所不忍言东南全半壁之天者岳武穆之功也中原絶可图之望者万俟卨之罪也武穆乃一代効忠名将秦桧实万世卖国贼臣凡桧所以杀忠臣懐逆谋者皆卨助成其恶虽籍其家不足以谢天下尚敢与岳氏争田乎可谓不揣其本矣田归于岳所有一十三处案卷尽畀于火别给公据与飞之子孙执照仍録以闻上得奏大喜复出御赐绯鱼袋一象笏一玉带一金帛百端梅花金台盏一副以旌公焉其御赐皆已遗失不可考惟衮龙笔架至今犹在洪城后房收贮口嘱子孙语徳可凭势不可凭志可尚气不可尚名可贪利不可贪学可向讼不可向又云事亲以孝事君以忠奉尊长以敬处邻里以和待细民以恩接朋友以礼吾死后凡事不湏与诸族争竞一意读书科举有名此乃大争气也不仁者待之以仁无礼者待之以礼则吾在九京亦为之喜又口嘱兄弟语吾兄弟五人自二亲弃世诸孤同心协力撑持门户乃克有济吾得躭于泉石安于逸乐而承奉弟遽尔奄逝五鴈齐飞一坠于地天道无知夺吾爱弟触物伤情不胜懐思【松垣集】宋末刘炎少负词学晚为永新尉拙于政治太守某有贪名行邑觊觎之而炎不悟既行以诗讽炎云未到桃源时长忆出家景及到桃源了还似镜中影炎乃和而复之后因民诉受贿遂按炎以法炎复作诗云早知太守如狼虎猎取膏梁以啖之【豫章书】
　　景定辛酉丰人俞松涧知临江军见江东渡头水涨溺死十八人并舟子亦死俞能行符咒事因遣卒持符及官牒勾摄江神卒怖黙祷于水滨忽一白衣老人出云子第去明当自至卒归报明日俞坐防事至薄暮冷风飒然见一厐眉皓首着白衣者至云溺死十八人前生结党为刦盗今数尽受殛耳俞曰舟子何辜曰此人正贼渠也公但知阳世事防数注定却无错【广信府志】宋末殉义之士接踵而信国公皎洁如秋霜烈日能使人人慕服或代之死或从之死或劝以死或痛其死据所知则诡称姓文以逸公而宁就戮者赵时赏也自诡为天祥以冀免公而就烹者刘子俊也以死相从间关不舍而竟先公死者杜浒徐臻邹防诸人也谒公燕狱勉以忠孝白天下者善鼓琴汪水云也忧公之不速死生为祭文以速公死者王鼎翁也侍公狱中朝夕给薪水并负遗骸归葬者张毅甫也时时哭公又恸哭于西台为哀歌以竹击石竹石俱碎者谢皋羽也虽公之赤腔可裂示天下亦其精魄能感怆人而尽欲成就公且爱慕公而不能己巳【监惩録】
　　王炎午有友彭逢达字元观授徒吾里尝怅惘如有所失且日以却酒肉告神明为事问之则曰吾九嵗丧父而母复失明居危地遭厄运扶携保抱教养冠婚使能挟防四方皆母废目中所为者今且十二年矣初谨医治望其愈今不可治无复望矣每言罢辄凄断一日来告曰日收家报母鼻左患衂而左目明未几右亦如之君每为余有母喜且为吾母失明惜敢不以告某曰盛彦螬蛴感泣刘元弃官归养而二母废目为之暸然今子无二子之遭而母目自开其必佑于神明有自来矣虽然目本于肝气而养于肾水今以七袠之年肾水必衰十二年丧明其疾已痼以痼遇衰明恐其暂何不亟归使母识子遂取果饵纳之袖而亟之归又四年而达永感矣尝证之医率怪不信知非药物所可及则又反复求之而后知夫人之贤与达之孝固有以臻此而天人感应之际至矣【吾汶藁】
