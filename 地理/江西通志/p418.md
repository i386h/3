<!-- { "loadSidebar": true } -->
　　吴衍字子繁南城人由进士通判常州时海倭猖沸判主兵饷餽给不乏累迁刑部郎值谳严世蕃蓝左道行狱疑言塞耳人以后患为虑衍独以身任其责狱上得俞谳囚山右有邉帅以失机论死援大珰为言衍曰国法也敢假以媚人哉乞归歴十余年卒【人物志】
　　王材字子难新城人嘉靖进士由检讨陞南司业作太学志又取同邑儒先诗文类编黎川文绪人系小传附论断于后【府志】
　　罗汝芳字维徳南城人嘉靖进士除太湖知县召诸生论学公事多决于讲座迁刑部主事歴宁国知府民兄弟争产讼汝芳对之泣民亦泣讼乃已剏开元防罪囚亦令听讲父艰服阕起补东昌移云南副使进叅政坐事为言官论罢初汝芳从永新顔钧讲学后钧系南京狱当死汝芳供养狱中鬻产救之得减戍汝芳既罢官钧亦赦归汝芳事之食饮必躬进人以为难钧诡怪猖狂其学归释氏故汝芳之学亦近释居官率以学为政而禅客羽流杂进亲故求请辄应被污名不辞年七十四端坐而逝【白志】
　　按罗汝芳号近溪其学本于顔山农钧与王龙溪并主讲席龙溪笔胜舌近溪舌胜笔一时称二溪
　　邓元锡字汝极南城人游邑人罗汝芳门嘉靖三十四年举于乡复从邹守益刘邦采刘阳诸宿儒论学不复防试杜门著述逾三十年五经皆有成书学者称潜谷先生范涞为南昌知府入觐荐元锡及刘元卿章潢于朝南京祭酒赵用贤请徴聘如吴与弼陈献章故事得防有司起送部试元锡固辞御史王道显巡按秦大夔复以元锡元卿并荐且请无拘部试诏以翰林待诏徴之有司敦遣上道甫离家而卒乡人私諡文统元锡之学渊源王守仁不尽宗其说生平博极羣书而要归于六经所着有五经绎三礼绎函史上下编皇明书潜谷杂著及潜学稿【同上】
　　李经纶字大经号寅清子南丰人夙负醇徳持躬龂龂以世敎为已任为诸生隐而著书崇祯中学使侯峒曾序其书谓列之诸子无其奥而颇有其辩视唐宋立言家无其备而悉补其遗卓然近代一儒兼何椒邱罗明徳邓潜谷之长遂檄祀乡贤所着有大学稽中传礼经类编诗经敎考圣功纂要范数观通太极拾遗形释新言十余种【侯峒曾李大经集序】
　　张夀朋字冲龢南城人万歴进士除刑部主事谪泰安州同知终庐州府判所着有深息窝集【人物志】
　　张以化字龙旴南城人万厯甲午解元其领解试牍张侗初奉为揣摩及癸丑成进士乃出侗初之门互让师弟子时为嘉话【府志】
　　左宗郢号心源南城人万厯进士由御史陞太常少卿以所藏书三百七十种送入府学尊经阁自为记【人物志】
　　涂国鼎字徯如新城人万厯进士由行人擢吏部以清通着歴陞刑部侍郎大狱多平反佥都御史易应昌以直谏忤防力为申救得减等陞南吏部尚书主计典凡所激扬众皆服之居官日少养亲日多乞归者凡三卒于家【同上】
　　张绍谦字道益南城人拔贡任宁海知县兴利除害见义必为清粮亩定马政苏驿递着为良规又捐赀刻方正学集以劝忠义崇祀名宦陞武昌同知卒着有六如堂集【府志】
　　邓渼字逺游新城人万厯进士由内黄知县擢河南道御史累陞巡抚顺天蓟昌肩背神京于邉最称剧魏忠贤以其私人及司道某等嘱渼讯论参降不少贷连疏星变地震水灾皆峻切指斥会御史林汝翥巡城被阉家人拳击渼代疏有宁死金堦不死奴婢等语忠贤益怒织入杨左十五人中逮讯逺戌戊辰召还卒所着有芙蓉楼大旭山房集蓟门奏牍防水集广农书行于世【人物志】
　　按孙承宗所称三十五忠邓其一也生平著作甚多尚有留夷馆及南中红泉诸集
　　赵师圣字我白南丰人由进士选庶吉士丙戌分较会闱所取多名士位至九列者着有潄芳楼集【同上】
　　郑之文字应尼南城人万厯进士授南工部主事歴郎中出知眞定府有逺山堂锦研斋集【明诗小序】
　　王一言字民法南城人由进士令太湖调吴江邑赋甲天下当役者多破家奸民每诡匿绅户一言大扁曰下民火耗易尅吾心天理难欺迁刑部郎疏争三王并封国本由此定迁杭严副使有猾吏醉商探其重赀去而脱祸于騃稚子自诬服一言察其寃立释之官至应天府丞【人物志】
　　黄文炜字徳华南城人发解聫第年甚少授上海令除折奸宿猾咋舌当水旱倭寇之后建仓储谷捐俸市米又请折草以恤荒区置义田以苏粮役谳词多为人所传【同上】
　　周朝瑞字思永南城人万厯进士为科臣泰昌初以愼初三要谏忤防降级时补官甫四日天啓初复故官首疏参沈防为邪党后同杨左诸公以忤魏珰备受惨酷毙狱中崇祯中追赠太仆寺卿福王时进谥忠毅着有两朝奏议【同上】
　　按周朝瑞以临清籍发解本贯则江西南城也白志据府志及人物志采入
　　邓链字文纯南城人万厯进士初入台宰方因权珰进将司大计劾罢之出按三吴闽越白故督王忬寃还朝谏停磁造皆报可由司理御史至廷尉司风纪几二十年执法如山权力不能夺官至太仆卿【同上】
　　刘伸字宇广昌人万厯进士知歙县地不产丝绢例徴船料抵输商民大困仲嵗却税契羡钱数千缗代输奸民豪贵为地方患按治之无少狥风采大振擢工部典试中州称得士防为其地叅政累官湖广左布政使伸起家竒贫后官方面清操如一子大年别有传【安志】
　　陈所志号遹庵广昌人万厯进士擢刑科给事劾沈一贯之贪险孙如游入相非由枚卜熊廷弼功在封疆三疏举朝惮服以终养乞归卒【同上】
　　黄孙茂字云来广昌人天啓进士初令江山调邵阳以忤宗藩左迁旋陞工部主事晋郎中出备兵登莱改监军道防使朝鲜却餽遗数万金岛帅某谋变孙茂适驻皮岛密疏于朝被执遇害事闻赠太常寺卿子作牧孝友乡邑无间言以嵗贡授分宜训导【府志】
　　萧汉字云涛南丰进士知钟祥县闯贼犯郢汉以忠义誓众镇兵守外城者皆秦人与贼通城遂陷见执贼知其廉欲降之乃置吉祥寺僧舍夺僧剃刀自刎贼遣祭之敛以锦绣贼去门人叹曰吾师义不受污肯以贼衣敛乎悉易以常服事闻赠大理寺丞【人物志】按郢人魏继宗有过吉祥寺吊萧云涛七言古体一章凡七百余言篇长不具录
　　张绍登字振夫南城人万厯举人知应城县贼来犯偕训导张国勋力御却之邑侍郎王瑊之子权结怨于族党怨家潜导贼复来攻国勋佐绍登力守会贼射书索权权惧斩北闗以出贼乗间登南城绍登还署端坐堂上被杀贼渠叹其忠以冠带覆尸埋堂侧【白志】
　　邓思铭字建矦南城诸生闻闯贼陷京师愤甚集其侪数十人习射学技击思自効郁不得志及建昌城破死之【同上】
　　饶陞字云将南丰人工古文辞熟十三经注疏与同邑赵师賔友善皆以博学称先正李经纶为理学名儒所着撰久秘弗彰陞请于督学侯广成序而梓之【县志】
　　刘大年广昌人崇祯进士耿介不茍以古道自任授兵部主事道过济南值城失守死之赠光禄寺少卿赐祭【安志】
　　黄端伯字元公新城人崇祯进士歴宁波杭州推官福王立授礼部主事乙酉五月南京破被执死之初端伯举甲子乡试出同考官吴麟徴之门后端伯分校南闱得杨廷枢为解首师弟三人后先皆死节云所着有瑶光阁集【孔毓琼晓窗集】
　　鲁论字孔壁新城人天啓选贡授颖川同知时方寇警论缮城池治器械练乡勇民赖以安署天长霍邱二县陞福建藩幕未几以世变隐居卒年八十有五所着有四书通义周易卦义闻见录诗古文十余卷弟训字述之聚顺一堂母冯氏早寡兄弟二人委曲养志诸子皆以文行世其家学云【白志】
　　黄中澹字元常广昌人选贡授潮州通判擢荆州同知改潮州以防能荐内召值海寇炽粤绅合疏乞复中澹知潮许之至则谍其魁单骑往谕寇数万解散去中澹三仕潮阳廉静爱民民戴之如一日【安志】
　　凃世名字仲嘉新城人伟干修髯好慷慨言古今事天啓丁夘举人知龙谿县漳州破死之长子常吉仆黄薛黄扬王亨蒋山四人皆同日从死知府祝登元哀之捐金归其柩
　　邹日章字美中南丰人崇祯中贡授当涂丞时烽烟四起人多畏避日章运饷数千里外以贤劳为直指所褒旋致仕家居孝友有隂徳子臯庚午乡荐【白志】
　　汤绍中字恪素南丰人崇祯进士授行人司未任平生笃孝友优游林壑自号长潜山人长子来贺每之官诫曰尔惟冰檗自持以养吾志而已享年八十有六卒【安志】
　　李绍先字玉立广昌人崇祯时贡授盐亭令献贼寇剑南亲知戒勿往绍先单车就道既至修战具备守御戒兵尽髠其发密约壮士入贼营曰我兵以秃来杀诸髪者贼果却已而悉众来攻城陷被执骂不絶口遇害【同上】
　　国朝
　　汤来贺字佐平南丰人明崇祯进士授扬州推官太监王坤督盐饷道府行属礼来贺不为屈杜门求罢淮抚史可法器重之考选刑科改礼部主事防陞广东海道清理各属狱囚减役防服径抵州县圜扉审系无辜者给照即释香山有老囚罗姓来贺阅案知为海贼罗亚福父叹曰罪人不孥况父乎县令力争谓释则累官来贺曰而忍恋一官而戕一命乎竟释之未几亚福感释父恩愿领众投诚来贺用为巡海向导卒收其力在粤晋总制加兵部尚书不就归为遗民四十余年当事聘入庐山主鹿洞敎年八十二卒学者称惕庵先生弟来贲读书砥行以孝友称来贺有蚤我十年生愿待为师傅之语晚膺贡选敎职不就号拙逸老人来贺着有内省斋文集鹿洞迩言居恒语录及广陵东粤政事诸书
　　徐芳字仲光南城人明崇祯进士授泽州知州以治行第一徴后与友人邓廷彬入山偕隐或出游以资食则操技术以往不轻谒公卿平生著述甚多县令苖蕃选刻其十之一名曰悬榻编【府志】
　　何三省字观我广昌人明崇祯进士督广东学政号得人归卧溪山值山寇蹂躏以明哲逺害著述多不传【白志】
　　刘大千字广生广昌人明崇祯丙子亚魁性至孝中年犹作婴儿状以娱二亲事两兄如事父顺治壬辰防试拟元以防中数字被斥士论惜之着有意园集古今大谱藏于家【同上】
　　章慥南城人明诸生隐居华子冈灌园养母与程山谢秋水论学有针芥之投程山每心折焉好读史论衡精确发古人所未及言着有二十一史童观集阅史偶谈小论若干卷宁都魏叔子称其发微阐幽大有功于后学【黄采传】
　　邓观字我生南丰人明末诸生后隐以著书为业利物为心同邑谢秋水李仲闇甘健斋讲学程山以观能持公论恤患难甚推重之平生著述凡十种名寒号集尤留心医学有济生易简六十四卷【白志】
　　孔鼎字正叔新城诸生本至圣裔筑室须眉峰研探易传及天官地理之学着楷园集八十余卷【同上】
　　鲁啓圣字公望新城人恬淡谨饬及门之士皆有成材或劝就试荅曰自度才智迂疎不足为时缓急儿辈能读父书不坠家声足矣居乡善俗抑然自下晚年邑令延充乡饮大宾力辞不赴以子瑗官司业赠如子官【同上】
　　谢文洊字秋水南丰人明诸生国变后建堂于邑治西程山与同里李萼林邵睿明讲学其中逺近人多师之其学切近其行忠恕其言辞质厚中肯綮著书甚富行世者讲义数十篇日录大学中庸切已录程山十则程山问荅【同上】
