<!-- { "loadSidebar": true } -->
　　陈绪字士业新建人道亨子性警敏好学家集书万卷兄弟友朋日夜讲习以任子荐授晋州守时真定属邑多残破阁臣刘宇亮出督师欲移师入晋州坐拒不听被叅缇骑逮问士民哭阙下颂其保城功得释谪湖州经歴署长兴孝丰二县事有惠政寻为廵按劾罢后屡荐不起移居章江辑宋遗民録以见志所着有石庄集恒山存藳寒夜集周易备考诗经尚书义若干卷【白志】
　　徐世溥字巨源新建人良彦季子幼随父任学殖日富年十六补博士弟子员时东乡艾南英以时文奔走一世闻世溥名与约为兄弟江南若陈子龙姚希孟里中若万时华康小范軰无不以杓斗归之世溥才雄气盛一往自遂兼工书法户外屦常满继而屡困锁闱旋值沧桑之变匿景杜门絶意进取顺治辛卯壬辰溧阳柄政欲修徴辟故事直指使者亲式其闾又作手书遣司理持礼币往山中致之坚拒不纳司理去后盗乗夜入室索其礼币不知初未尝受也盗不之信以火炙之至死乃去所着有榆溪集外集及诗若干卷【采卢宜所撰徐徴君传】
　　林时益字确斋南昌人本明宗室名议霶与彭士望为友国初江洪间数被兵两人谋卜居士望亟言金精诸山可为岭北耕种处乃变姓名携家以往康熙七年
　　诏明故宗室子孙众　　　　　　　　　　　　【多】窜伏山林者归还田庐姓氏皆复其旧而时益寄籍宁都乆弗乐归宁都人亦习呼之曰林确斋先是父统鐼以崇祯丁丑进士令江夏卒官尝修城支币数万金防吏匿其籍时益覼缕追忆条写而目算之无所爽摄印者叹以为神然自是得呕血疾比迁宁都已尽破其产结庐冠石佣田而耕非其力不食子楫孙门人呉正名任安世任瑞辈皆带经负鉏冠石宜茶时益以意制之香味拟阳羡所谓林岕者也工书喜为诗晚又好禅以疾故未尝一他适頽然耆厐见者目为老农老僧如是三十年卒着冠石诗集五卷【贑州府志】
　　熊鼎华字梅卿新建人顺治甲申年仅二十父文举逺在京师祖洪居里门为地方官拘禁几毙鼎华挺身赴县愿代卒于逮所祖得无恙廵按张嘉以顺孙具题旌表【府志】
　　彭士望字躬葊南昌人少有隽才好经济有用之学崇祯己卯父晳病且革阅邸抄见漳浦黄道周平台召对语拊枕叹曰鐡汉也顾谓士望当以为师士望经理丧事毕即裹粮行谒道周道周则已为解中丞学龙荐重触帝怒系狱士望倾身营防防太学生凃仲吉上疏下诏狱杖辞连士望祸几不测后道周论戍事乃解寻参扬州幕未乆辞归与林时益徙家宁都时江右学者星子曰髻山南丰曰程山宁都曰易堂所讲习皆以名节诗文相砥砺士望尤敦乡谊人咸颂其徳化声名借甚乡人有死节者其子幼被掠士望倾槖赎之为娶妇其急风义笃故旧至老不衰云夀七十四【贑州府志】
　　朱天宁字文静进贤人以五经中式顺治丁亥进士授长山令戊子盗杀其母驰归哭防于县为发徒擒盗首枭示天宁取其心肝祭母复单骑缚盗十余人盗蜂聚遂遇害【安志】
　　杜果新建人顺治丁亥进士授翰林院庶吉士改御史廵按浙江多政绩累官济宁兵备道致仕家居二十余年甘贫乐道既殁以故衣敝衾敛闻者伤之【崇祀録】
　　杨西狩字华觐进贤籍南昌人顺治壬辰进士初任工部主事陞员外转兵部郎中擢陜西提学道居官丰度端谨以清廉名卒于任所着有存笥藁【白志】
　　郭曰燧字遂人顺治乙未进士由郎中出守台州时海寇陆梁曰燧身先士卒捍城缉贼多方招抚民得安堵郡旧有方正学祠乆废清址捐修搜刻逊志斋文集在任七年两摄道篆善政不可枚举念母年髙海氛既熄力请终飬归里三十余年杜门不履城市以课训后学为乐孙文正康熙甲子乡荐任福建沙县知县【洪若臯政绩録序】
　　贾国璵字非珉顺治丁酉举人授陜西华亭知县请豁积逋五千两秦民感恱未几致仕归卒年八十【白志】
　　邹度洪字谦受新建人顺治戊戍进士改庶吉士授检讨为文自出机杼庚子典试楚闱防元金德嘉侍讲郑之谌太仆杨佐国皆其所取士也生平不乐仕进急流勇退晚节益髙日以觞咏自娯所着诗文多防轶【同上】
　　罗士毅号恕斋新建人顺治戊戌进士知广东信宜县多善政鬻产捐赔民欠二千余两审豁寃狱死罪十余人髙州移镇兵马有携民妻子去者蠲俸赎回信宜民立同春祠祀之报最称粤东第一陞河南陜州旋致仕归率僮仆耕作飦粥不供怡然不以介意所着有适园诗文等集【安志】
　　刘昆字隐之南昌人顺治己亥进士知束鹿县擢云南同知呉三桂反不屈被杖遣戍腾冲卫滇南平以原衔补登州同知陞常德知府致仕归卒年七十九【白志】
　　陆履敬丰城人顺治己亥进士例授县令自以体弱不胜簿书不赴凡令于丰者有兴革必造庐商榷滇黔告警城中人惊窜入山令禁止之履敬曰愚民慑于虚声耳寛其出入则迁者返矣请出示听民自便令悬三日民果复归家食数十年着有丰邑志前后药余草小云间集碧莲园课若干卷【同上】
　　呉志灏字方程南昌人顺治己亥进士授零陵知县癸丑滇逆叛永镇兵闻风亦变志灏不屈于贼奉百歳老母入山避焉逆平出谒例得彚题补以母丧辞归林下二十余年着有素素山房藳立诚集【同上】
　　张焜字大啓南昌人顺治乡举知永夀县县七被寇躏城乆湮焜至僦居麻亭寨筑城结茅民始宁宇俗质朴诸生百四十余年不一隽焜为之建学月课己酉壬子登贤书者三人邑故无井涧饮病渴焜披榛歩寻得泉山巅疏通入城父老相传此宋吕公大防恵民泉涸废数百年一旦复之是歳境内谷多双穗至有六穗八穗者逆桂反滇陇蜀动摇莫洛经畧汉中檄焜参赞军务以劳成疾卒【同上】
　　傅烈字竹君进贤人少负大畧明季父应期令粤西烈随任遂官滇黔寻自投归照品调府同知陞庆阳知府首发呉三桂逆谋谪戍广西甲寅之乱复陷于贼烈密通欵于
　　朝备陈贼可灭状悉用其谋贼平即军中授广西廵抚时梧桞诸郡犹未下加抚蛮灭寇将军使规取象林以讨贼烈感激知遇拜表即行辛酉兵次桞州投诚人复叛挟烈如贼营贼本欲得而甘心烈骂不絶口遂遇害
　　赠兵部尚书諡忠毅【安志】
　　李永昌字鳯山奉新人以把总守南丰闽贼犯城永昌同子名芳奋勇出战斩贼四百余级追至沙洲贼众数千猝出冲击名芳马陷泥中遇害永昌战益力絶矢尽犹手刄数十人而刎事闻永昌赠叅将名芳赠都司佥书
　　予祭葬廕子弟一人【黄贽殉战纪事】
　　万中儁南昌人父季诚有隐徳廵按某闻而造焉脱簪赠曰为后人朝簪兆明年生中儁弱冠学使黄贞父竒之顺治辛邜举于乡教谕庐陵士经其指授者多得隽尤赏张贞生引与朝夕磨礲未几贞生冠南宫【崇祀録】
　　熊一潇字汉若南昌人康熙甲辰进士选庶常授御史在职十二年直声播中外戊午典试江南所拔取多知名士宋学士衡杨宫谕大鹤并出其门寻陞太仆少卿顺天府尹疏豁地租以苏民困向来北闱号舍片蓆覆顶一潇捐赀易之以瓦至今乡防两塲士子頼之洊歴吏兵刑工四部卿贰肃铨政慎刑狱免迯人之株连清河工之积两任工部尚书在朝四十余年以病乞归卒
　　赐祭葬着有浦云堂诗文集并奏疏行世子大彬官行人本丙戊进士官编修孙学熹乙酉举人学烈癸未进士户部郎中【白志】
　　丁蕙丰城人父文达孝友厚德蕙亦极孝父病刺血和药以进夜分自馆归恐叩门惊母露坐达旦康熙丁未进士改庶吉士累官福建学道登莱副使所至有声家居捐赀挑濬沙湖修邑郭大岸渡河西之芦花港乡人德之【崇祀録】
　　张应辰号三垣奉新人少孤依于叔父母后叔无嗣每歳时祭祀必涕泣致奠年未冠为县诸生先为邑宰黄虞再所知后黄为学使考校时谓应辰曰吾知子而子不一来谒有守士也季子懋能孝友廉谨康熙丙戌进士官翰林检讨丁酉为浙江副主考既而科塲弊发出防质众独信其无凂已而果然犹以失察镌秩调国子博士转行人司司副未展其用以卒年仅五十一人皆惜之前官翰林时遇癸巳
　　覃恩应辰得赠文林郎如子官崇祀乡贤【同上】
　　裘琅字玉声新建贡宋淳熙进士万顷后湛深经学尤防于易工小楷又善作擘窠大字母朱殁逾九十琅齿亦周甲号泣如孺子柩前有驯雉之祥所居防江待以举火者百余家举乡饮大賔君弼康熙丁丑进士刑科都给事中琅累封朝议大夫吏部騐封郎中【白志】
　　曹家甲字为质号安峯新建人康熙丁丑进士性刚毅任福建龙溪知县不肯俯仰上官督府以恃才劾去素敦孝友经史学外尤精形家言通籍后足迹半天下舒眺名胜识解益超着地理原本四卷
　　圣祖仁皇帝特召相视蒙古地形时钦天监监副员缺理藩院赫公将奏请官之以老病力辞归年六十九卒【朱太傅志铭】
　　万姓苏丰城人登封邑令奉檄清丈除庄茔之额遗爱无穷【白志】
　　彭佑字承吉南昌人自少力田读书年四十始有四方之志客粤东值甲寅兵兴之际间关戎马为封疆画防多竒中诸大帅皆倚重之济人之阨功成不居海寇犯肇庆持两端制府强佑往招降至则露刃相向佑直入注视呼其名立解甲归顺盖其人尝居广城为众所困佑解之且畀之金为生计故一见而屈以
　　功将题授监司力辞归课诸子以明经孝友承先泽为务葬四世十丧族亲之贫者皆推解之年九十二卒【方苞撰墓志】
　　周万达号蒙泉新建人雍正癸卯举人少孤事母孝悲愉忻戚惟母是视友爱诸兄无间言为诸生数十年言规行矩颦笑举止无少错人敬惮之尤谨取与律己甚严遇人以恕婣娅恩洽门庭整肃酌仪礼洓水家仪紫阳家礼与近今相宜者行之于家以型于乡酣贯经史老学不倦以子学健贵封翰林院庶吉士【家传】





　　江西通志卷七十
<史部,地理类,都会郡县之属,江西通志>
　　钦定四库全书
　　江西通志卷七十一
　　人物【六】
　　瑞州府
　　晋
　　黄辅字万硕建城人事亲以孝闻州郡举孝亷穆帝时仕至御史清直有节操以晋政不纲权臣擅命遂弃官隠遁焉子仁览入仙释【豫章书】
　　按汉之建城县即今髙安县在晋代只合称建城黄辅林志不载
　　唐
　　应知顼建城人隋末萧铣林士宏乱豫章知顼于华林山屯兵置栅保障一方武德五年李大亮宣抚江南知顼归之因表置靖州命为刺史功德及民民爱之如父母【同上】
　　按靖州即今瑞州府志云城西六十里有应使君宅而氏族大全谓应知顼者九江人徙居靖州生为刺史殁为城隍神云人物志既载入髙安又讹入南昌白志削彼存此又明一统志知顼作智顼
　　邓文瑞髙安人四世同居五百余口长幼亲睦衣无常主开元中诏旌其闾【氏族大全】
　　李思元字文成髙安人好学擅文行谊峻洁年十六举进士为文林郎时滕王元婴镇豫章请为师友【豫章古今记】
　　邓璠髙安人元和间自江西节度使权知袁州在任兴学化民有古循吏风诏令再任僖宗时所在兵起吏无能名独璠有政声【林志】
　　宋练髙安人为长沙掾四世同居以孝行闻咸通中观察使裴休上其行义诏旌门赐束帛【豫章书】
　　廖洪筠州人父母亡捧土为坟结草庐居有青蛇白兽来止庐侧咸通中表其门【同上】
