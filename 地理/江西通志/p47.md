<!-- { "loadSidebar": true } -->
　　白鹭洲在府城东贑江中长五六里宋江文忠万里建白鹭书院其上徐俯诗金陵与庐陵俱有白鹭洲相望万里江中同二水流
　　琵琶洲在府城北真君山下刘公桥水绕之酷似琵琶龙洲在防和县南一里有定光僧留谶云龙洲过县前防和出状元明水乐间陈循曽鹤龄宣德间县典史曹鼐成化间曽彦后先应谶县东二里有金鱼洲状如游鱼谶云龙洲接金鱼防和出相儒县西五十里有神童洲宋庆元五年曽防中童子科杨万里立此名
　　青湖洲在吉水县南三百歩其上旧有宿鸥亭
　　鱼袋沙洲在龙泉县儒学前长二十余丈外窿中洼形如金鱼袋每秋沙涌则登科有人
　　五云洲在万安县北贑江滨唐贾崇为防州刺史赴阙檥舟于此见五色云起因名
　　胭脂池在府治后药师寺前金钱池在府城南永和市宋苏轼黄庭坚游清都观戏掷金钱于池后池中开花如金钱迥胜常葩
　　炼丹池在安福县儒学前一名放生池相传魏夫人炼丹处至今无蛙声
　　金牛泉在府城小东门外刘同升品泉记云金牛寺石岸之下有清泉焉余与季房良辰月夕往往酌而饮之又云春江初泛余觅画舫檥寺下白鹭洲边柳隂相借客至饮以佳茗熟火旋汲可供韵人挥麈
　　国朝康丙午守道施闰章构取亭于上谓金牛泉疑即水经注金井之譌因作记且为之铭
　　小三叠泉在青原山中释墨厯有得瀑记李源泉在府城廖仙源北塘有石牛自口喷出绀寒清澈
　　石砻瀑泉在吉水县南二十里宋淳间建亭曰挂川县东北里许普德庙之左有灵泉岁时尝涸相传六月二十四日为神生朝前三日水輙清冷溢出饮之者可愈疾
　　清冷泉在吉水县西北六十里鹿角峰北平地涌出髙七八寸大旱不涸汇于曲池俗名冷水塘漑田百余顷
　　五味泉在永丰县西九峰岭下俗传张果老经此拄杖泉出如珠具五味
　　石牛泉在安福县南六十里又名九女窟相传昔有九女游戏溺死于水太平寰宇记云大泉平田之中巨石如牛岩石若削指此
　　汤泉在龙泉县二十二都可熟羊豕相近又有温泉东坡井在府城南相传苏轼自儋耳还游清都观至米市街失足堕沟中笑曰此地好开井如其言果得甘泉
　　义井一在府治西仁义坊宋相周必大凿之以饮居民一在府学后建州学正萧彞翁死节于此因名
　　彭五经井在吉水县西三十里相传五代时有彭五经者凿此井阔二丈深倍之
　　仙井在永丰县南醴泉院世传杨仙师以杖拄地水涌出如醴石井在县南二十里深广丈余或云风雨晦防时见金鸭出没其间
　　髙家井在安福县治东又名君子泉其水甘洌能愈疾东阁井在万安县城北早则潮涌至午乃平
　　郑溪井在永宁县城西隅相传吕仙从陈氏妪觅汤妪从半里外取水烹茶酌之因言汲水维艰仙取只碗覆米于地嘱其七日后开至期开视土陷泉涌阖城饮之不竭
　　江西通志卷九
　　钦定四库全书
　　江西通志卷十
　　山川【四】
　　抚州府
　　羊角山在府治谯楼之左有石笋出土中如羊角昔传有童子自蜀青城山来者叩角致书而石开后人神之扁为羊角洞天元虞集有记赵孟頫诗一拳白石封岩穴三市红尘隔洞门
　　仙临山在府城南十五里上有集仙观王郭二仙尝至此
　　井山在府城南二十五里黄华姑修真之所上有丹井唐顔真卿尝书碑记又城西二十里有石井山黄华姑初驻此旧志云在城东者误
　　仙盖山在府城南三十里诸山之水皆西注与宜黄水合水外之障有峰髙锐如笋者曰禅和
　　英巨山在府城东三十五里见荀伯子临川记今名东岩岭属金谿
　　灵谷山在府城东南四十里诸峰连抱如障著名者曰文印峰上祀三仙曰隠真观山中有石门驻云亭退心石棋枰石古牛石南北二井其阳属金谿其隂属临川山半瀑泉春夏益壮宋曽季貍诗旧闻伯子记已得灵谷名隠然望此州竒胜称山灵
　　戚姑山在府城南四十五里相传长安戚文秀之女修道于此乗云上升后人亦呼凌云山山上有仙坛观下有洗目池邱兆麟戚姑山赋序云女子同时飞升世皆传麻黄戚魏魏居衡山黄居井山乃麻姑则旴自有麻姑山名人诗赋满焉戚姑祀典缺如索一残碑断碣了不可得余既作记登髙之余复为赋之
　　雷公山在府城南六十里旧号大鹿山有池生碧莲南隅有井魏末居人李天明祷雨至古树下遇五老人云吾姓雷久处此井或云祷雨时霹雳从井出因号雷公山山西南有上鹿里盖麓字之譌也
　　楼抚山在府城南八十里有普润院其碑云峰连万叠岳耸千寻水绕长山冈蟠巨野相近者为绣毬山跨临川宜黄两县其北曰髙田山南曰洞源岭中多怪石异木逺望山形有如绣毬
　　界山在府城南九十里西连白杨黄沙诸岭东尽潭山良安石门峡南接建昌等处
　　铜山在府城西三十里唐天寳六载勅改峩峰其南半山有龙泉观稍西有支院曰东林其下有小峰曰华子冈庙祀华子期山麓有红泉皆托诸谢诗也
　　龙会山在府城西四十里防峰耸立上有曽真君坛中有四穴如马蹄出泉清洌人呼为马蹄泉
　　樟源山在府城西北三十里丰城驿道也石路峻险元防定间丰城陆祥叔凿平之
　　笔架山在府城北四十里三峰卓立如架辛好礼诗清秋山水无不宜笔架之峰天下竒又北为金山其南诸峰环抱曰金鸡城东乡延桥诸水皆经其中有观曰永兴白玉蟾修炼处又西北数里有岭曰嵳峩通道进贤又北三十里最髙者曰蜉蝣岭
　　免水山在府城西北六十里唐天寳间改名尧山上有祠冕而垂衣裳者三土人曰尧舜禹也山与槠山界接丰城
　　月塘山在府城东四十五里宋王安石祖卫尉墓在焉属金谿县境
　　陈理山在府城东北一百二十里相传汉豫章太守陈蕃行部至此理狱讼故名今属东乡县境又举军山据府志在城东六十里亦应隶东乡然皆不知何山也
　　栎山在崇仁县东二十里多栎树又东十里为僊华山感应山在崇仁县东五十五里有仙坛乡民雩禜地也东塔山在崇仁县东南五里何汉记云东塔仙坛始元至正癸未值大旱民走邑南华盖山叩于浮邱公迎三仙像以来祀于山之麓县西有北塔山虞集有诗
　　天寳山在崇仁县东南三十里峭拔髙耸为境中伟观又东南十里曰沸湖山唐杜光庭炼丹之所宋绍兴中山岭夜有光旦穴之得古陶噐上有沸湖二字其下有龙潭
　　朝真山在崇仁县南十五里世传王郭二仙寻真至此相近为玉华山又南为浮邱石有岩三中有溪可舫胜迹良多宋尚书何异辟为山庄理宗在东宫时御书衮庵二字赐之洪迈撰有浮石山庄记
　　巴山在崇仁县南六十里有汉豫章守栾巴祠唐天寳六载改曰临川山以其为临水所自出也宋绍兴中县令孙懋避栾仙讳改称相山上有梅栾邓叶四真人祠下有相泉或云栾墓亦在山麓按栾上书理陈蕃窦武寃下廷尉自杀葬此亦疑失实
　　圣寳山在崇仁县西南十里上有仙祠祠旁有石莹润如丹玉又西南十五里为灵兴山
　　芙蓉山在崇仁县西南八十里秀丽如防萏跨乐安境上有葛仙翁祠旁有龙潭乂西南二十五里为宝唐山
　　华盖山在崇仁县南一百十里一曰寳盖山嵂崒修广跨崇乐宜三邑之境昔顔鲁公按图寻访得隋开皇五年坏碑言晋王郭二仙自玉笥经麻姑军峰西华等山最后过此喜而留焉修炼功成遇浮邱公于此元康二年壬子乗鸾升去上有三仙观上升坛旁有舍身崖定风石金鸡岩紫元洞及龙潭灵迹甚多宋末望气者言华盖临川二山之间当产异人已而吴文正澄生于山麓之咸口里明天啓七年知县崔世召辑华盖山志八卷
　　崇仁山在崇仁县西四十里跨南昌吉抚三郡之境本名罗山晋罗文通学道于此唐改今名絶顶有石仙祠半山有田数顷泉注为池冬夏不涸盖崇邑之镇山也
　　仙游山在崇仁县北二里危素尝作思贤亭于上谓吴文正澄也后改祠吴聘君与弼
　　翠云山在金谿县南四里冈峦环合旁有瀑布宋治平中儒士胡采发榛莽而出之有跃马试茗鸣玉三泉王安石跃马泉诗崩腾赴不测一蹈常万匹陆九韶鸣玉泉诗清越声盈耳羣工琢良玉陆九龄试茗泉诗有泉生渥洼绀洌可试茗
　　官山在金谿县南三十五里乃县南第一峰其上四峰如削下瞰清江望之如屏障
　　金窟山在金谿县东五里连接银山中有石窦即前代采金之所今废有仙人麻鞵迹
　　云林山在金谿县东四十五里崒嵂数百仭界抚信建昌三郡其形势为金谿巨镇上有峰三十六最髙者为出云峰宋建炎中忠义社邓傅二姓团兵于此旁一峰名玉马势如天马行空昻鬐振鬛详见危素云林图记
　　崖山在金谿县东七十里又名大山南连云林东接贵溪之琵琶峰有龙防井三老峰汤家洞诸景
　　铜斗山在金谿县西南二十五里与芙蓉山对峙宋曽巩记云铜斗山能出云雨弭灾害为一邦之望又西南十五里曰鸣山其巅有井随江水清浊号通江井
　　状头山在金谿县西四十里与云雾山相连宋徐柏轩为教授尝登眺曰居此山者必出状头因留后裔于此
　　疎山在金谿县西北五十里左有峰曰桴鼓右有峰曰搴旗其麓有洎湖潭旧志云本梁周迪营地唐大中时何仙舟弃官读书于此有钓台书屋因号书山后为白云禅师道塲南唐改今名
　　张祉山在金谿县东北六十里接安仁县界云锦志云汉天师尝修道于此
　　仁荣山在金谿县北三里有石钟观拳石扣之音如钟赤松山在宜黄县西南十里有穗珠泉小帘泉宋邹度支极隠此自号赤松子
　　台山在宜黄县东二十里释道全游五台归结庵于此云华山在宜黄县南十里亦名西华又南五里为玉华山旧有仙坛曰石麓三面壁立惟南通一径上有田二顷兼有泉昔人以为寨又南五里为石防山有石梁突起数十丈横空跨于两岩夏凉冬温旁有神运仓滴珠岩溪旁有义泉寺宋孙觌赋石防诗并为之序
　　黄山在宜黄县南四十里有龙潭雷公岭其山四面皆黄茅下有潺湲亭磨盘石又南三十里曰防源山中有温泉二派
　　鳯台山在宜黄县西北二十五里县治负焉
　　曹山在宜黄县北三十里旧名荷玉山其岭曰罗汉峰昔本寂禅师因礼曹溪六祖而回遂易名山前有回龙亭其下有三潮泉昔白眉禅师结庵山中其水一日三潮云
　　军山在宜黄县东南一百余里峻极天表宜水出焉其阳隶南丰县
　　象眠山在乐安县治东突起阛阓中形如眠象上有山月堂宋令唐元龄诗慨想鹤汀鳬渚外盘桓鳌水象溪间治西有仕山与象眠对峙治南有鳌头山山半出泉清洌而甘其麓皆石骨入溪如灵鳌赴海状
　　青钱山在乐安县西南里许下枕龙冈势如叠钱故名邑人何沂中作亭其上
　　鹿角山在乐安县南二十五里髙耸并峙如鹿角石桥山在乐安县西四十里有石岩穹窿望之如梁其下空旷轩豁寺前有小石如牛鼻遇风动转如轮
　　上砆山在乐安县东北十五里其石圆而色白故名金华山在乐安县西北三十里形如覆瓢昔王郭二仙登此山以望华盖相顾云絶似婺州金华但无白石为羊耳其下有金鸡石
　　大盘山在乐安县西北七十五里十二峰环列如盘延袤二十里寳唐之源出焉跨新淦永丰二县境
