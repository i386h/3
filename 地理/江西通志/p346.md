<!-- { "loadSidebar": true } -->
　　万祺字维夀南昌人为郡功曹精星厯学正统间给由赴京除鸿胪主簿景帝不豫时有议召襄王者石亨诣祺问休咎对曰皇帝在南宫奚俟他求亨悟率众迓英庙复辟乆之亨以祺名奏歴陞部郎会曹钦反执尚书王翺学士李贤欲加害祺陈利害力救得免钦诛擢太常卿累官工部尚书【同上】
　　刘华甫名光以字行丰城人正统进士歴吏兵两科弹劾不逊出知苏州府特旨得便宜行事时濒海田为水所齧奏免虚粮三万余石以疾乞归复起曲靖府夷酋例以牛羊金帛为餽悉付有司为修学资罗雄州逋征五载许以货物代准不两月告完再引疾辞归十余年卒【林志】
　　刘季清字士防南昌人景泰进士授南大理评事富民王福讼子不孝季清晓谕百端感泣而去逾年经江浒福引其子来谢又有姑诉妇不孝者讯之妇苐悲泣不言所以宻问乆之乃曰夫贷于邻贫难偿姑迫妇与私通以求免妇不从耳乃逮贷主至一讯而服【豫章书】
　　杨瑄字廷献丰城人景泰进士授御史刚直尚气节天顺初印马畿内至河间民遮诉曹吉祥石亨夺其田瑄以闻并列二人怙宠专权状帝语阁臣李贤徐有贞曰真御史也命吏部识瑄名将擢用吉祥闻而大惧诉于帝请罪之不许未几亨西征还适彗星见十三道掌道御史张鹏等将劾亨吉祥诸违法事给事中王闻之泄于亨亨乃先与吉祥泣诉于帝诬鹏等为己诛内官张永从子结党排陷欲为报雠明日疏入帝大怒遂収鹏瑄及诸御史于狱榜掠备至且诘主使者瑄等无所引乃坐都御史耿九畴罗绮主谋亦下狱论瑄鹏死余遣戍会大风震雷拔木发屋须臾雨雹正阳门下马牌飞掷郊外而亨吉祥家大木俱折雹尤甚二人亦惧于是改戍瑄鹏铁岭瑄鹏行半道适承天门灾肆赦放还或谓当诣亨吉祥谢二人卒不往复谪戌南丹宪宗即位并还故官瑄寻迁浙江副使杭州衞指挥父子肆虐捕罪之按行海道禁将校私纵戍卒立操法筑海盐捍海堤岸二千三百丈民得奠居为副使十余年政绩卓然进按察使西湖水旧可溉诸县四十六万顷时堙塞过半瑄请浚湖设防置牐以利灌溉功未就卒海盐人祠祀之【白志】
　　按林志载瑄遣戍后事与白志异
　　杨源字贵洁丰城人瑄之子初为太仆主簿治八年各省奏地震天鼓鸣源应诏陈言坐出位谪铜仁长官司吏目徙钦天监五官监候正徳元年刘瑾典兵柄源奏自八月初大角及心宿中星动摇不止大角天王之座心宿中星天王正位也俱宜安静而今乃动摇意者皇上轻举嬉戏游猎无度以致然耳伏望祗畏天威安居深宫絶游嬉罢弓马毋轻出入逺斥宠幸节赏赐止工役亲元老大臣日事讲习章上不报十月复奏连日雺露交作为众邪之气隂冐阳臣欺君小人擅权为下叛上瑾怒矫旨廷杖三十明年又奏火星入太微垣帝座之前或东或西往来不定宜思患预防意在瑾也疏留中瑾召源面叱之曰尔何等官亦欲为忠臣邪复杖三十谪戌肃州以伤重卒于河阳驿妻皮氏斩芦荻覆尸葬之古城万厯间河南抚按奏请建祠于河阳赐额忠愍【刘文简公集】
　　徐秉夀字山公南昌人正统嵗贡授浙江庆元谕陞嘉祥令邑大侵赈活不胜纪擢保宁同知以老致仕弟秉富字存义正统拔贡授河南祥符令刚方谅直卓有治声【豫章书】
　　李裕字资徳丰城人景泰进士授御史巡按陜西上安邉八事石彪滥报首功诏裕覈实其从父亨以书抵裕焚其书以实闻亨亦旋败由是有强直声擢山东按察使重囚二百余人或经十余年未判裕旬月间决遣殆尽大岘山贼寨七十余裕捕戮巨魁纵胁从乱遂平成化初总督漕运兼巡抚江北诸府濬白塔孟渎二河以便漕张秋南旺及淮安西湖旧编木捍冲激劳费无已裕易以石遂为永利淮凤方饥太仆征预备马二万匹裕论罢之在淮六嵗每嵗入计事陈利病多施行父忧归服除留佐院事代戴缙为右都御史缙宪纪不立裕欲振之御史有过或遭棰挞由是得谤汪直败偕副都御史屠滽请雪诸忤直得罪者帝不悦夺俸又坐累调南京都察院考绩赴都留为工部尚书初吏部尚书尹旻罢耿裕代之以持正不为万安所喜而李孜省方贵幸用事欲引乡人乃协谋去耿裕以裕代之裕本防介负时望以孜省故名颇损孝宗立言官交章劾裕进由孜省裕不平为辨诬録连疏乞休去正徳中卒年八十八【白志】
　　熊尚初南昌人初为吏以才擢都察院都事正统中用都御史陈镒荐迁泉州知府盗起上官檄尚初监军不旬日降贼数百已而贼逼城下守将不敢御尚初愤提民兵数百与晋江主簿史孟常隂阳训术杨仕分统之拒于古陵坡兵败皆遇害郡人哀之为配享忠臣庙【同上】
　　丁杰字秉英丰城人徳行淳洁博通经史隠居教授生徒景泰初御史涂谦以杰同吴与弼荐于朝下有司礼聘不起成化改元御史陈选复荐之称其为人倜傥不致诡激淡然无慕外心足为一方髙士及卒御史唐龙行部丰城设主于明伦堂祭之【人物志】
　　张幼文名载以字行宁县人授学于南昌钟甬华容人黎淳少从其父斌任宁县丞与幼文交后以贡谒选淳为吏部侍郎未尝私谒羣诸生试授龙虎经歴淳甚重之未几引去操修端谨至老不渝【同上】
　　胡全字震卿丰城人崇仁吴与弼择壻以女妻焉处甥馆厉志笃学几二十年归独处一室衣食不给旷然不介于怀教宗族子姓必先小学以及大学敦实行略浮词白沙陈献章故同学晚与论道甚服其诣尝有诗赠其里人云居邻厚郭一鸡飞桂树于今大几围老忆旧时灯火伴责山何处望霏微盖为忆全而作厚郭全所居地名【同上】
　　于大节字守正进贤人天顺进士授行人擢监察御史巡按湖广以灾异言事谪鹤庆推官歴浙江按察使风节愈髙摘伏刺奸威望大着以不阿权贵被诬遂称疾去都宪史琳等复交章论荐改山东按察使卒于官歴仕三十余年清介絶俗攻苦茹淡终始一操【同上】
　　李瓛字世望丰城人景泰进士授御史巡按南畿陞贵州佥事调四川尝劾湛总兵谋叛事得实籍其家时论快之擢松潘兵备副使时徐谢二指挥有邉功为当道所抑瓛奏陞之其人佯为献果投金五百两为谢瓛怒而拒曰荐贤为国岂望报邪其人惭而退以疾卒官蜀人祠于名宦【林志】
　　游明字大升丰城人景泰进士授刑部主事时草场火责在典守中官反诬附场衞卒纵火下法司拟罪明直其寃衞卒得不死通州军储仓嵗以中官受赂虚出通闗卖粮不下千石仓吏欲发其事中官赂以金吏持金诉于官户部以中官故劾吏知情明谓大吏干没而小吏发之今转坐告者罪是纵奸也竟白其枉天顺末迁福建提学佥事修葺杨龟山罗豫章李延平诸先生祠及书院访其子孙向学者补诸生八郡翕然宗仰满九载都御史滕昭奏留加按察副使仍督学政卒诸生绘像祀于常衮祠【人物志】
　　范镛字彦声丰城人衷之子景泰进士授刑部主事歴郎中陞广西按察副使时浔梧郁林等处寇势方张奉都御史韩雍檄亲抵贼巢召其酋长谕以逆顺皆望风服有流贼猝至镛督官兵捕杀之又以轻舟入大藤峡降其众巡至博罗陆川岑溪等县筑城衞民借以无警改分巡桂平道建永安州未几浔郁贼起都御史朱英檄镛往讨贼闻镛再至大惊叩头请罪迁按察使又督师破于灵山降郁林贼千余人【同上】
　　王朝逺名汉以字行进贤人景泰进士授监察御史天顺中与同台共劾石亨降衡山知县未行会天变还职巡按广东徭蛮入境守臣故匿不报朝逺以状闻勅韩都御史雍往讨平之陞陜西按察副使寻陞按察使嵗饥奏免税粮及弛茶盐诸禁民赖全活成化间擢左佥都御史镇守甘肃以疾引归【林志】
　　樊瑾字公瑾南昌人景泰乡荐知吴县改绩溪寻调彭山时松潘苗乱中丞夏埙以瑾谙天文知兵略举参戎事尝出师见黑云起自西方谓敌有伏兵宜防之帅不从果败【同上】
　　杨暟字好善南昌人由嵗贡累任徳州知州不以家累自随嵗旱祈祷不用师巫徒跣行赤日中焦劳致疾卒僚属视故箧惟常服一褐衫犹未仕时所制也【同上】
　　陈栗字景充南昌人景泰乡举知漳平县县新创庶务丛委栗敏于集事凡官府廨署学校坛壝以次就绪闻镇海陈真晟讲正学延舍后堂师事之顽犷为之向化在任五年以忧去漳民颂之不忘【人物志】
　　毛琼字渐明丰城人景泰乡举授凤翔府同知宝鸡县有渠乆湮琼复疏之民称为毛公渠陞长沙府时攸县多虎为文告城隍神不二日捕获其六七余虎遁去秩满巡按奏留加四品俸视事未几卒【同上】
　　熊怀字性安丰城人天顺进士授刑部主事迁广平知府嵗饥发廪赈之全活甚众改知衞辉府治最擢广东参政时泷水猺獞猖獗师旅频兴怀转饷不絶寇平赐银币歴左布政使治初冢宰数荐怀任巡抚以素不通问餽为当轴者所尼乆之迁南京光禄卿进南刑部侍郎以老乞休【林志】
　　涂棐丰城人天顺进士成化中尝言祖宗朝政事必与大臣面议自先帝幼冲未能裁决柄国者虑其缺遗假简易之辞以便宣布凡视朝奏事谕旨輙曰所司知之此一时权宜非可循为定制况批答多参以中官内阁或不与尤乖祖制乞复面议杜蔽壅之不能用终广东副使【白志】
　　按棐为广东副使备兵琼州时称其持法严峻请托不行遂失重臣意属郡僚讦其过遣刑部郎官即讯棐素负气不食而卒后陈白沙过江西步往拜其墓云【原跋】
　　刘子肃字敬之南昌人景泰进士为人精悍严重初除刑部主事锦衣指挥门达怙宠弄权入朝失貂裘欲置主者罪子肃但杖出之门达出憾语不为动出为福建佥事归十年卒【林志】
　　涂观字恒孚丰城人谦之弟天顺进士成化间歴南京吏部考功郎中察京朝官与章侍郎纶力争可否既连署以上纶复别疏请汰十余人命廷臣叶盛覈之竟从观言迁衢州知府政尚寛平民怀其惠复知宁国寻致仕居家以孝友着性坦直虽面折人人不为忤二子升旦并举进士升别有传旦都给事歴湖广左布政使有才能著称【林志】
　　按涂观所着有六书音义今不传
　　张元祯字廷祥南昌人生而灵异比七嵗宁献王召试韵语目为神童天顺进士授编修与时宰不合移疾去治初召修实録晋左赞善迁南京侍讲学士以母老谢归乆之召修会典加学士特置日讲孝宗雅意向用为设低几就听之旋以母忧去后召为太常卿兼学士掌詹事仍侍经筵康陵践祚进吏部左侍郎寻乞致仕屡章弗许以疾卒所述易书诗春秋要语四书集要太极图説要纲目近思録家语解皆未脱稾万厯间諡文裕始宸濠浮慕元祯伺其家居数有饷馈度不可辞笥而藏之即食品必计值以入殁后濠果使问其室介孙黙捧笥以进称亡祖遗命愧无一言颂盛徳负大王恩启视纎悉不遗濠为之愧服有东白先生集二十四卷【豫章书】
　　丁璐字元美丰城人天顺进士授工部主事有权阉至同官咸屈膝璐独挺立权阉怒欲辱之璐向阙大呼众挽之诘旦皆诣谢璐竟不往诸阉时时于工部索匠璐一切杜絶欲具奏闻自此相戒无敢复索匠者成化间陞叙州知府百户王甲占庆符县民田数百亩且聚亡命负固璐以计擒治籍田而归之民有张乙者匿其兄遗赀兄子诣府投牒璐秘之囹圄中盗指乙受某赃物乙拊心誓曰是皆吾兄物有何名为赃乃出牒示俾以三之一归其兄子谕之和好如初九载陞广东左参政在叙城长宁在广城饶平皆亲自综理冐瘴以殁【林志】
