<!-- { "loadSidebar": true } -->
　　李氏慈和堂斋铭【并序】　　　　　周　忱
　　慈和堂者吉水李氏兄弟养亲之堂也李氏之彦曰遵愿曰遵悬曰遵遡皆与余游余尝爱其兄弟间内无私帑外无间言且皆恂恂雅饬好学不倦以是知其母氏之贤盖遵愿兄弟方童稚时其尊君已去人间世所以教养训饬俾至于成立者皆其母王孺人之力今孺人髙年鹤发康强无恙而诸子玊立怡怡然奉甘防于一堂之上慈和之气象于是可以想见遂喜而为之铭曰
　　古之贤母择邻居之亦有兄弟伯壎仲篪匪伊母慈弗克诲子子之友恭母慈攸致瞻彼李氏有堂言言母氏圣善兄弟怡然昔之敎矣诗书道义今之懐矣连枝同气睨彼末俗豆萁兴歌我则不然和乐实多戒彼漓风箕箒谇语我则不然和乐且孺慈和之庆萃于一堂上天锡佑富贵康疆
　　独对亭铭　　　　　　　　　　李梦阳
　　岩岩五老若翔若垂堂其东南我亭对之惟混沌初磅礴赋形彼得其峙我得其灵其灵其峙一元所为曰静曰夀仁者如斯于穆岩洞岭回溪环桂松盘盘学宫是基鼓箧抠衣四方攸归本立教爰自考亭人遐迹存崖镵荧荧如日如星邵子爰构独对斯肈于微阳孰并而当淙淙者涧有源有泉不有哲民畴开我先五峯岩岩永斯在斯迹殊理同哲其我师作铭于亭来者式思


　　江西通志卷一百四十二
<史部,地理类,都会郡县之属,江西通志>
　　钦定四库全书
　　江西通志卷一百四十三
　　艺文【题跋　志　书事　记畧】
　　宋
　　跋顔鲁公靖居寺题名后　　　　欧阳修
　　右靖居寺题名唐顔眞卿题按唐书纪传眞卿当代宗时为检校刑部尚书为宰相元载所恶坐论祭器不修为诽谤贬硖州员外别驾抚州湖州刺史载诛复为刑部尚书而此题名云永泰二年眞卿以罪佐吉州与史不同据眞卿湖州放生池碑隂所序云贬硖州旬余再贬吉州盖眞卿未尝至硖遂贬吉而史书但记初贬书于纪传耳眞卿大厯三年始移抚州当游靖居时犹在吉也
　　跋唐顔眞卿小字麻姑坛记
　　右小字麻姑坛记顔眞卿撰并书或疑非鲁公书鲁公喜书大字予家所藏顔氏碑最多未尝有小字者惟干禄字书注最为小字而其体法与此记不同盖干禄之注持重舒和而不局蹙此记遒峻紧结尢为精悍此所以或者疑之也予初亦颇以为惑及把翫久之笔画巨细皆有法愈防愈佳然后知非鲁公不能书也故聊志之以释疑者
　　跋饶州甘棠馆题名
　　右甘棠馆题名自唐德宗贞元以来止于防昌文字多已磨灭惟高元裕韦夏卿所书尚可读甚矣人之好名也其功德之盛固已书竹帛刻金石以垂不休矣至于登高望逺行旅往来然寓兴于一时亦必勒其姓名留于山石非徒徘徊俯仰以自悲其身世亦欲来者想见其风流夏卿所记留连感怆意不浅也如高韦二子皆当时知名士史传载之详矣昔杜预沈碑汉水谓万世之后谷或为陵庶几复出以见于世其为虑深矣然预之功业不待碑而自传其区区于此者好名之弊也故士或勤一生以自苦或饿死空山之中甚者蹈水火赴刀锯以就后世之名为庄生所笑者有矣故予于集古每得前世题名未尝不録者闵夫人之甚好名也
　　跋太虚辩才庐山题名　　　　　苏　轼
　　某与大觉禅师别十九年矣禅师脱屣当世云栖海上谓不复见记乃尔拳拳邪抚卷太息欲一见之恐不可复得防与参寥师自庐山之阳并出而东所至皆禅师旧迹山中人多能言之者乃复书太虚与辩才题名之后以遗参寥太虚今年三十六参寥四十二某四十九辩才七十四禅师七十六矣此吾五人者当复相从乎生者可以一笑死者可以一叹也元丰七年五月十九日慧日院大雨中书
　　题张唐公香城记后　　　　　　潘兴嗣
　　唐公国士也立朝敢言名动缙绅视万钟之禄不易其操一邱一壑自谓过之方此时仆齿发方少已无仕宦意苐以琴书为乐相视莫逆至于忘年可谓以无累之神合有道之器不愧于古人矣每一至此视公笔迹于坏壁间字浸漫灭惘然于怀眞觉上人好事次録其言勒于石
　　跋欧阳文忠公庐山高诗　　　　黄庭坚
　　刘公中刚而外和忍穷如铁石其所不顾万夫不能回其首也家居四十年不谈时事宾客造门必置酒终日其言亹亹似教似谏依于庄周净名之间年八十而耳目聪明行不扶持盖不得于彼而得于此也若庐山之美旣备于欧阳文忠公之诗中朝士大夫读之慨然欲税尘驾少揖其清旷而无由而公独安乐四十年起居饮食于庐山之下没而名配此山以不磨灭碌碌而得志愿者视公何如哉
　　书徐德占题壁后
　　豫章有二豪杰雷霆一世世父长善外兄徐德占相望五十余年舅甥畧相似长善以文章德占以才畧出深山穷谷而揭日月于苍天之上长善年三十二德占年四十大命霣倾使人短气予过宿章明扬追逺堂下观德占字虽一时戏笑语犹髣髴见其忠厚之气
　　书萍乡县防壁
　　庭坚航荆江畧洞庭涉修水径七十二渡出万载宜春来省伯氏元明于萍乡初元明自陈留出尉氏许昌渡汉江陵上防峡过一百八盘涉四十八渡送予安置于摩围山之下淹留数月不忍别士大夫共慰勉之乃肯行掩泪握手为万里无相见期之别蛮中九年白发来归而相见于此访旧抚新悲喜兼怀其情有不胜言者矣余之入宜春之境闻士大夫之论以谓元明尽心尽力视民有父母之心然其民嚚讼异于他邦病在慈仁太过不用威猛耳至则以问元明元明叹曰天子使宰百里固欲安乐之岂使操三尺法而与子弟仇敌哉昔汉宣帝患北海多盗贼起龚遂为太守及入见见其老而悔之遂进而问曰北海之盗陛下将胜之邪将安之邪然后宣帝喜见于色曰张官置吏固欲安之也予尝许遂以为天下长者也夫猛则土石俱焚寛则公私皆废吾不猛不寛唯其是而已矣故榜吾所居轩曰唯是而自警庭坚曰夫猛而不害善良寛而不长奸宄虽两汉循良不过如此萍乡邑里之间鸱枭且为鳯凰稂莠皆化为嘉谷矣因书之屏间以免别后怀思庭坚之来以崇宁元年四月乙酉而去以是月之己亥
　　跋南城吴氏社仓书楼诗文后　　陆　游
　　南城吴君子兄弟作社仓畧仿古者敛散之法筑书楼用为子孙讲习之地其设意深逺流俗殊未易测也或者乃谓吴氏捐赀以为社仓凶嵗免民于死徙其有德于人甚大后世当有兴者子孙不学则不足以承之此其筑书楼之意使吴氏之意信出此乃市道也市道不可以交乡党自好之士其可以与天交乎吴君之意盖曰吾为是非一世也吾兄弟他日要当付之后人人不可知吝则啬出贪则渔利怠荒则废事虽面命之或不听于遗言何有惟学则免是三者之患而社仓虽百世可也此吾兄弟之本防若夫富贵贫贱我且不能自知乃为后人谋而责报于荒忽不可致诘之地亦愚矣吴君遣书行千余里示予以社仓本末因及诸公书楼记述予慨然叹以为知吴君兄弟心者莫予若也故书之
　　跋荆公诗
　　右荆公手书诗一卷前六首赠黄庆基后七首赠邓铸石刻皆在临川淳熙七年七月十七日陆某谨题
　　题折桂院行记　　　　　　　　朱　子
　　始予至折桂院之西轩爱其江山之胜道人云公为予言此未足观稍上当益奇因道予行深竹中竹尽得大阜背负五老面江湖东西数百里云山烟水渺莽萦带胜絶不可名状乃规作亭其处取李翰林庐山謡中语命以为黄云观防云公去不果为今年春乃克为之未讫工而余代去闰月晦日与清江刘子澄长乐林择之开封赵子明温陵许景阳建安王春卿长乐余占之陈彦忠临淮张致逺长乐黄直卿俱来因记其事云公诸王孙弃官学浮屠法今客大洪山云
　　书濓溪光风霁月亭
　　淳熙八年嵗在辛丑夏四月六日后学朱熹张扬卿王沅周颐林用中陈祖永许子春王【阙】余隅陈士张彦先黄干敬再拜于濓溪先生书堂下惟先生承天畀系道统所以建端垂绪啓佑于我后之人者厥初罔不在斯堂用咸叹慕低徊弗忍去熹乃复出所诵说先生太极图赞其义以晓众咸曰休哉退先生之曾孙正卿彦卿元孙涛设馔光风霁月亭祁眞卿吴兼善僧志南与熹敬书以志
　　跋苏文定公节堂记
　　右南康军治节堂记栾城苏文定公为郡守徐君师回望圣作又手书而刻石焉自元丰乙丑距今淳熙己亥凡九十有五年而新安朱熹来领郡事问堂所在则旣无有而杉亦不存求其记文则又非复故刻而委之他所矣于是厯访郡之老人竟无有能言其处者盖自元丰至今其间世故亦多变矣然建炎羣盗于今才五十年旧迹芜灭未应至此意者斯堂之毁其在绍圣党论之时乎抚事兴怀慨然永叹顾郡方贫而民已病正使堂之故基尚在势亦不能有以复于其旧独听事有堂无额而庭中有老栢焉焚斮之余生意殆尽而屹立不僵如志士仁人更厯变故而刚毅独凛凛然不衰者因取节之号寓之此堂而辇记石陷壁间且欲尽去庭之凡木杂植杉栢以髣髴前贤之遗意则旣非时而熹亦以病告归矣呜呼后之君子其尚有以成予之志也夫
　　跋白鹿洞所藏汉书
　　熹旣为刘子和作传其子仁季致书以其先人所藏汉书四十四通为谢时白鹿洞书院新成因送使藏之以备学者看读子和五世祖磨勘府君式南唐时读书此洞后仕本朝有名太祖时其孙敞攽皆为闻人今子和弟子征之家尚藏其手钞孟子管子书云是洞中日课也
　　跋金谿陆主簿白鹿洞书堂讲义后
　　淳熙辛丑春二月陆兄子静来自金陵其徒朱克家陆麟之周清叟熊鉴路谦亨胥训实从十日丁亥熹率僚友诸生与俱至于白鹿书堂请得一言以警学者子静旣不鄙而惠许之至其所以发明敷畅则又恳到明白而皆有以切中学者隠微深锢之病盖听者莫不竦然动心焉熹犹惧其久而或忘之也复请子静笔之于简而受藏之凡我同志于此反身而深察之则庶乎其可以不迷于入德之方矣
　　跋顔鲁公栗里诗
　　右唐鲁郡顔文忠公栗里诗见陈令举庐山记而不得其全篇虽然读之者亦足以识二公之心而着于君臣之义矣栗里在今南康军治西北五十里谷中有巨石相传是陶公醉眠处予尝往游而悲之为作归去来馆于其侧嵗时劝相间一至焉俯仰林泉举酒属客盖未尝不赋是诗也地之主人零陵从事陈君正臣闻之若有慨然于中者请大书刻石上予旣去郡请益坚乃书遗之
　　跋资国寺雄石鎭帖　　　　　　陆九渊
