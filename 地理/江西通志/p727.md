<!-- { "loadSidebar": true } -->
　　象山西址濒溪溪有渡曰石夹溪之山曰西山西山之北有山峭峙与西山同出曰征君山故老相传古有隠者在其上累征不就人号征君因以名山山麓有寺曰资国犹藏其立寺时帖乃雄石鎭帖也字体结密行笔有法非今时史书所及年曰龙纪元年仍书嵗次己酉亦不类今时文移官曰鎭遏使侍御史签书者曰押衙兼副将印曰信州雄石鎭本末记文乃正篆不缪叠今其地属贵溪史传所记故老所传皆未尝知有雄石鎭乡人尝言永泰二年置贵溪考之唐史贵溪之建在永泰元年而次年为大厯元年然大厯改号在长至日是永泰尝有二年矣建议至已立涉两年亦事势之常置县之年尚传至今龙纪后永泰百余年而人不复知有雄石鎭何也唐六典鎭有鎭将鎭副掌鎭捍防守兵部条中又曰凡鎭皆有使一人副使一人今曰鎭遏使曰副将盖互见矣又曰凡诸军鎭五百人置押官一人今曰押衙者岂几是欤施其地者曰周丞邺丞邺之官曰押衙兼都监似亦鎭官然则此鎭有两押衙又有都监唐百官志本六典六典乃明皇所撰史臣固曰永泰后诸鎭官颇増减开元之旧制固宜不可尽考丞邺称鎭长曰中丞而其官实侍御史唐供奉官御史中丞与侍御史联斑此尤足以知非后人所能伪也其地则曰丞邺宅西面东坑征山脚初无君字然山上有井其深无底旱时祈雨率多灵应谓之望井水流出为石坑谓之君坑实折征君二字云耳寺僧海琼乃周氏子丞邺之后也好文学诗惧此帖之磨灭将刋诸石求予为跋予观唐于今为近其季尤近龙纪之元距今才三百有三年史传所述故老所传已不复知雄石鎭之髣髴则是帖之传亦足为考古者之监故备论而书之
　　跋欧阳君遗事　　　　　　　　周必大
　　高宗皇帝即位南京宰辅不思将顺求言之美意专为身谋杀上书人鎭江陈东少阳抚州欧阳彻德明六飞南渡亟黜时相再赠二人朝奉郎秘阁修撰玉音恻怛过禹汤之罪已録孤赐田光于史册草制者中书舍人王居正也右丞许崧老旣为哀词必大又钞少阳行状授梁君世昌刻之世昌曰德明吾乡人也其孙瑀尝裒次事始末里中文士邓名世亦志其藏将并刻之按唐韩文公铭死事之臣张彻云呜呼彻也世慕顾以行子揭揭也噎喑以为生子独割也为彼不清作玉雪也德明生而命名与之同为国捐躯又同是眞能晞顔慕蔺者先是邓庠绘晏元献公曾子固汪信民谢无逸祠于讲堂德明预焉其视没世名不称或遗臭万代者孰得孰失邪德明弟衡子飞黄壻黄怙皆防恩补官飞黄终建安尉瑀盖其子也
　　跋郑威愍公事　　　　　　　　杨万里
　　近世培漑人才忠孝成俗至本朝盛矣唐季五代全躯卖国之风于是一变庆厯元祐之间忠臣义士充盈朝野非诸老之贤祖宗之勤也其积岂一朝一夕哉自绍圣崇观之大臣指诸老为邪奸挫揠销泯不尽不置也而靖康之祸犹有死国如威愍郑公者此固前日奸邪之遗种而绍圣崇观之大臣所销泯不尽者邪噫庆厯元祐之奸邪可少哉至于销泯不尽可以观祖宗之泽矣公玉山人擢进士第靖康间守同州城破死难公名骧字潜公庐陵杨万里书
　　跋山谷践阼篇法帖
　　予顷丞零陵尝于同官张仲良许观山谷先生小楷两都赋叹其多而不疲且愈精也仲良笑曰此未足叹也子知其下笔时乎学者每求作字山谷必问欲六经何篇左氏传太史公班孟坚书何篇他诗文亦然即随所欲一笔立就命取架上书阅而校之不错一字盖张中丞口诵山谷笔记也西昌彭孝求好古博雅示予践阼篇因附所闻于后予尝见章怀太子注范蔚宗后汉书载武王衣铭云蚕事苦女工难得新弃故后必寒而此篇无之岂逸文乎抑见他书也则并志之
　　跋范文正公集后　　　　　　　宋綦焕
　　番阳郡斋州学有文正范公文集奏议嵗久板多漫灭殆不可读判府太中先生尝谓此郡太守名德如日月之照终古不泯者在唐则顔鲁公本朝则范文正公文正之集士大夫过郡者莫不欲见其可不整治乎于是委属僚以旧京本丹阳集参校且捐公帑刋补之又得诗文三十七篇为遗集附于后
　　跋李景春绍兴万言书藁　　　　文天祥
　　吾乡布衣李君景春上书于绍兴累累万言尽疏闾阎隠微之故可谓知无不言矣厥亦惟我高宗皇帝仁厚恻怛勤求民瘼是以旁通下情庶几古者询于刍荛之遗意凡我有官君子暨于国人式克于劝读君之言当时州县间可嗟叹者如此今去之百有余年孰知又有过于君所观者识者于此又重为世道感
　　鹭洲书院记跋　　　　　　　　谢枋得
　　庐陵郡属邑泰和有龙洲前邑宰爱其胜垒石为基创为书院大丞相文忠周公记之或谓文忠曰邑有学矣非赘乎文忠曰三代盛时自王畿建于六乡六遂为学者二为序者十一为庠者三百诸侯三乡三遂庠序尝半之家塾犹未论泰和子男邦也畧考图籍浮图之居百区老子之宫亦十五区而额存屋废者不与焉欧阳公着本论谓三代之民不从事田亩则从事礼乐不在其家则在庠序是以王者之政明圣人之教行虽有佛老无自而入今也昔之庠序皆转而为寺观何不疑于彼而疑于此也是邦先贤所以主张学校如此白鹭之于龙洲同一章贡水也周文忠公即世四十有八年而有书院于此书院之与郡庠相望一水设谓教化有不切能不以赘目之虽然由文忠之说则吾邦虽复数书院犹以为不足也
　　元
　　题金谿吴节妇黄氏训子诗后　　吴　澄
　　金谿新田前贡进士吴君叔可甫第三子泰发之妇黄氏年二十七而其夫逺贾溺死黄氏守共姜之誓长其二子一女俾有室有家年且五十矣作教子诗三十韵以朂其子暨从子辞义蔚然不忝曹大家节操文学兼有难已其从孙绶録以示予予嘉叹焉予仲子某之妇亦生于至元壬午及至大己酉予子丧时有孙男一孙女二少者才二嵗今各嫁娶毕此妇与黄氏德颇同但不能文耳
　　跋胡刚简公奏藁
　　宋三百年权奸之误国亡国者五初亡以蔡后亡以贾开禧之败去亡无几绍兴宝庆虽未有亡国之祸然挟敌势贪天功诬上行私使不得尽为臣为子为弟之道则二凶之恶殆浮于三凶当是时以小臣而敢于言国家之大事以扶天地之常经者庐陵二胡公也忠简公愤激烈惊悚一世刚简援引故实敷陈伦理明白恳切不为危辞又不抵牾时宰而贻书以感动之忠简之言似贾谊刚简之言似陆贽二公知爱君而不敢爱其身一也夫人臣之告君冀其悟尔岂欲触其怒哉夫子之请讨陈恒也所以告其君大夫严正而不迫如此后之忠君徇国者其尚有味于吾言
　　跋赵子昻书麻姑坛碑
　　顔鲁公麻姑坛碑在吾乡旧碑为雷所破重刻至再字体浸失其眞今观赵子昻所书妙笔也顔字赵字并出于王或劲正如端笏重臣或俊媚如时花美女二者各臻其极然顔学王书而字与王异赵书顔记而字与顔异非深造阃域不能知也后之君子必有工于评者刘时中王岂岩俱学书而善书此帖赵以畀刘刘以畀王盖其所好所识相伯仲也是以转相授受云
　　题进贤县学増租碑隂
　　士大夫治官如治家则何事不可办官府学校之间大率视如传舍茍且以俟代去孰有视如家事者哉进贤学产隠没亏折前后学官安视而不经意教谕万君始搜括究意悉革其弊学计顿増然万君能复其旧而已非有所増也什一中正之赋通古今可行至今官之取于民者不过此惟豪民私占田取其什之五以上甚矣其不仁也而近世公田因之亦十五以上耕者不堪逃亡荒废者过半于是官抑配于富戸以取赢焉产与公田一也其赋虽不能如什一之轻幸未至如豪民之取而奸民或増租入以饵职掌之人而求夺佃子提举儒学时凡若是者必沮遏夫万君有功于进贤之学而予虑规利者不知大体縁是以増租为能则是厉民以自养也其可乎故题其碑之隂一以示劝一以示戒云万君有理财之长视官如家为洪郡学録値洪学弊极予欲移其施于一邑者试之于一郡而同列不恱之遂不果
　　题安湖书院始末后
　　汉循吏化潢池弄兵之赤子卖刀剑买牛犊史传以为美谈吾乐安何侯初登进士科尉庐陵已着吏能署临江録曹仕弥进弥优及宰兴国建安湖书院于邑之衣锦乡敦以诗礼能化一乡素不可化之俗讫今不复弄兵虽汉之循吏何以尚兹于呼士君子有志斯世大而宰天下小而宰一邑皆可以行志顾其人何如耳斯高用而盗贼遍山东林甫国忠用而盗贼遍河北卒以亡秦而乱唐一郡县之小用得其人则如此以天下之大用不得其人则如彼人才之有闗于斯世岂小哉天下不难治也安得如侯者千百布满郡县哉侯讳时字了翁人称见山先生采李侯之同年进士安抚江南西辟侯主管机宜文字朝命提举江南西常平茶盐事不及上未几衔石塡海之志不遂匿姓名曰坚白道人市药民间数年后还家以寿终
　　题遗廖生
　　宁都廖国器妻陈氏生宋嘉定甲申年二十八丧夫守节甘贫以俟其子之长至元丙子更革之防子死于兵妇亦被掠仅存孤孙人俊生甫七嵗劬劳以鞠其孙孙旣弱冠哀其父死不葬母去不还痛苦求之询之遗老得父骨于丛冢间聊慰其心焉零丁徒步往北方寻访其母至扬知在沧州至沧则知母在彼有子旣死而葬矣欲归母骨异父之弟不可衔哀而复几欲无生而祖母年八十一再受赐帛恩及九十有七公朝旌表其门闾乡里咸称节孝之家陈氏康宁无疾寿未可量昔陈氏之姑郭得年八十七祖姑邓得年九十九郭没而邓犹存陈氏以孙妇养祖姑尽孝今人俊甚孝于祖母而陈氏年寿又将过其祖姑天之所以报昭昭也一门之内有节妇有孝子为节妇者天旣厚报之人俊家祸虽惨而能为孝子天其不终报之乎或惜人俊未学子谓不然夫所贵乎学岂曰窥鑚故纸讽诵陈言而已乎孝弟民彛学莫大乎是也世之识字观书号为知学而伦纪堕斁曾飞走之类不若者奚足道哉人俊之孝行本乎天性若其刻木象母以附父穴施经佞佛以祈福则礼之所否理之所无不为可也有人伪作予语以贻人俊其间不无违经悖教之辞匪但诳之且或误之甚哉其不仁也太府提孙君好德尚义以谂于予为书此以黜其伪云
　　跋麓泉记后　　　　　　　　　程文海
　　盱余明可工小儿医求子书麓泉二字扁其所居之室吾友吴幼清为记复求子言今之术者曰医也星命也地理也谈相也星命地理与夫谈相者口舌为大耳精不精未害也惟医不可以不精而其计效目前亦岂如星命地理与谈相之迂且诞乎哉古者医师之职嵗防其成十全为上失三失四者下矣汉诏闻仓公方技所长及所能治病者有其书无有皆安所受学受学几何几尝有所验何县里人也何病医药已其病之状皆何如诚以医者人命生死之所系要非可虚誉求也吾家孙子三嵗而病谒诸医或曰惊或曰风明可一见曰此伤暑也饮以一剂而愈吾弟女子方一嵗而病疡旣苦河鱼三日诸医却立明可饮以三剂精神如常时他小儿赖明可而活者复多计明可出入城市其所疗所全当不可缕数惜未有记之者自今以往某病某证以某药已録而记之他日诏闻执此以往而不在区区者之一言也
　　跋鱼山李氏社仓事后
　　官有常平私有社仓皆所以利民也常平废不复举社仓之存者亦无几矣今年春予归母丧于南城之南主于鱼山李氏识鱼山翁之子仁寿独能嗣其翁所立社仓规制至今不废可谓难矣仁寿老犹嗜学其才足以用世而隠居求志能不失其世守岂偶然哉
