<!-- { "loadSidebar": true } -->
　　杜琯天复元年以司空为袁州刺史当防乱时阜财恤民捐私帑代输民赋人皆感之【同上】
　　韦建太和五年知袁州在任筑开罗城二百余间濬濠二百丈清净为政无所侵挠郡中大治【安志】
　　按南唐有韦建见后此又一人宜并载今补
　　南唐
　　刘仁赡字守惠彭城人事烈祖为左监门衞将军自黄州迁袁州刺史规画有方一新州治后守夀州尽节【南唐书】
　　边镐保大中以定楚功除袁州刺史増修城堞州北广济桥唐中和年权刺史邓璠所建水冲毁镐聨舟十二为梁名曰永济宜春有浮桥自此始【林志】
　　按府志同此陆游南唐书称镐保大初年拜信州刺史八年马希萼入潭州命镐以州兵如界上觇楚九年镐出宜春遂讨长沙破其军云是由信州刺史立功后改袁州未可知或据南唐书以林志误非也
　　韦建少居吴武王军中以膂力闻累迁诸军都虞候为左衞使出为袁州刺史建不知书而性浑厚清静自处无所侵挠郡中大治数年入为统军百姓思之【南唐书】
　　张承杰初诏监临袁州辟州治升元四年诏权申报袁州军又奏移州廨复故基重立甲杖楼库是年召归保大八年再除知袁州専以慈仁访求民瘼课效为最【安志】
　　史公铢保大中以太保自池州团练使除袁州刺史政事练习吏不能欺文武兼资民庆安堵【林志】
　　宋
　　程元白中山博野人太平兴国初明经中第为宜春令居官有惠爱不求名誉后以子琳贵累赠太师中书令【同上】
　　王懿至道间知袁州时州多火灾疏唐李渠以备之民歌曰李渠塞王君开四民惠利絶火灾【明一统志】
　　张希顔景徳间知萍乡县时张咏问殿直范延贵曾见好官否延贵乃称希顔咏问何以知之答曰昨过其境驿传桥道皆修葺野无惰农肆鲜赌博市易不喧夜中更鼓分明以是知其为好官咏乃荐于朝【明一统志】
　　张锡字贶之汉阳人大中祥符元年甲科试秘书省校书郎知南昌县迁萍乡令为人淳重清约虽贵奉养如少贱时读书老而弥笃累官侍读学士右谏议大夫赠工部侍郎【宋史】
　　袁延庆天禧初通判袁州有能名刺史李龟从异待之州务多委决复旧渠以备火灾立疏泉亭石记其事【林志】
　　王揆以著作佐郎知分宜县景祐丙子夏大雨水公私庐舍垫溺揆修葺廨舍建大门长楼皆节费为之不敛于民民怀其徳【林志】
　　祖无择字择之上蔡人进士髙第歴知南康军海州提防入直集贤院出知袁州自庆厯诏天下立学十年间徒文具无命教之实无择首建学宫置生徒郡国诵之风由此始盛【宋史】
　　李禹卿字君益由苏州通判移知袁州会知州翁及死哀其贫适吴人归职田钱二十万立分其半遗及家僚属亦合钱二十万以赙迁知泽随二州既去民怀其恩官至司农少卿【林志】
　　张补之治平间知宜春县政尚仁爱民怀其徳邑人朱景阳作诗榜于道颂之【明一统志】
　　唐谟熙宁间以寺丞出知萍乡下车修乡校访儒生亲执经讲说学池中忽生瑞莲是嵗郡贡士四人而县居其三【萍乡志】
　　按科目志熙宁二年己酉乡试苏方叔彭襄髙无党皆萍乡人
　　徐师闵字圣徒苏州人熙宁间以司农少卿出知袁州时江西剧贼詹遇所过屠劫袁独有备贼不敢犯且有瑞粟嘉禾之异百姓歌之转运蒋之奇荐于朝官至中散大夫【豫章书】
　　廖子孟字献卿元丰三年以屯田郎中知袁州时太平日久虑民狃于安乐乃即黄圃创巡检司养兵以御盗仍奏置巡检一员【安志】
　　郑民瞻字叔岩绍圣初知袁州发奸擿伏如神值连嵗荒歉乃量民戸口多寡及富民积谷几何均数约直以给告籴者合四境为一图置座隅遣人按视民赖无流亡之患【明一统志】
　　辛炳字如晦福州侯官人宣和初由殿中侍御史知袁州兴学爱民累官除显谟阁直学士知漳州未赴而卒炳操行清修殁后贫无以葬诏赐银帛赙其家赠通议大夫【宋史】
　　孙琪宣和六年通判袁州时民屡患火灾琪见袁延庆疏泉亭记乃治西陂濬旧渠如故自为文记之【林志】
　　阮阅字阅休建炎元年知袁州初至讼牒烦渎阅大书依本分三字印榜四城郡民化之乃牓西防为无讼堂后致仕寓居宜春【袁州府志】
　　汪希旦字周佐建炎初知袁州筑城濬濠修备战具又建内城西门民赖以宁【同上】
　　王仲薿字丰甫建炎间知袁州时流贼逼城仲薿率兵坚守亲抚士卒逾月不困贼知其不可下遁去【林志】
　　郑强崇宁进士由国子博士知萍乡相传县民多瞽强相县治凤形当有目因凿二池于县前居人果无目疾又建舘步桥筑芦溪陂民咸徳之【萍乡志】
　　陈烯字元光绍兴中知袁州慕韩愈为人立景韩堂刻昌黎集于郡斋尤注意兴复学校教育士【明一统志】
　　沈昭逺字传曜绍兴中由戸部侍郎出知袁州旧试贡士皆寄僧舍昭逺始创贡院民输义仓米仓吏违法倍敛力为减其半时四邑以羡余米上昭逺曰此非天降地出无非虐取于民尽却之民皆感悦【同上】
　　王大寳字元龟建炎初廷试第二授南雄州教授以禄不逮养移病而归阅数年知袁州进诗书易解上谓执政曰大寳留意经术其书大可采可与内除遂除国子司业兼崇政殿说书孝宗即位除礼部侍郎【宋史】
　　郭涛绍兴间知萍乡重建县治兵寇之后抚恤有方民心恱服【萍乡志】
　　曽伋字彦思绍兴末年知袁州悉心爱民隆兴初有防江西和籴百万转输丹阳伋奏不可朝廷从之袁得免和籴伋之力也【明一统志】
　　胡安老建安人绍兴三十年宰宜春政先抚字不为钩距民安乐之为立祠【林志】
　　徐升绍兴三年知万载县时江南所在盗起州县焚毁民不聊生升请济师讨定凶残重建县署境赖以安【安志】
　　张栻字敬夫丞相浚子孝宗时知抚州复知袁州暇日召诸生告语民以事至庭随事开晓具为吿条斥异端毁淫祠而崇社稷山川古圣贤之祀官终右文殿修撰【宋史】
　　张杓字定叟浚次子知袁州方年少已有能称官至兵部尚书端明殿学士【同上】
　　按定叟知袁州时创周程三先生祠朱子有记林志称杓崇尚儒雅修郡学明伦堂稽古阁兄栻为之记
　　柯春卿三山人淳熙间宰宜春吏事精明剖决不倦太守张杓雅器重之迁邑庠于秀江北后倅大府亦着能声【林志】
　　祝勋三衢人淳熙中知万载时学宫为监市所居学官生徒皆寓古寺勋乃恢复旧址一新之【同上】
　　赵师虙字学古朱子门人绍熙间知县事勤抚字慎催科恤贫病辍俸为賔客之资卒于官贫无以敛【明一统志】
　　潘友文淳熙间为萍乡县尉值嵗饥赈济有方民徳焉已而谕邑士钟咏辈立社仓为经久计朱子记之【同上】
　　许及之字深甫永嘉人淳熙中知分宜县奏免县积负十七万缗后陟官去犹请减县月桩钱后知枢宻院事【安志】
　　曹训字子序自贑移知袁奉法锄奸防得万载有豪民武断者尽绳以法总仓二司委郡和籴训曰袁免和籴旧矣不可一旦开病民之端祈恳切至竟得免【材志】
　　徐傅字宗说倅大府以称职闻知袁州慈祥防介不妄费公帑漕台下令和籴傅摹曾曹二公免籴记具请漕不复强【同上】
　　李訦字诚之故参政文肃公邴之孙守宜春烛事无遁情而行之以恕正俸外例所当得者皆不受撙节浮费得粟二十万别廪贮之以待荒歉名州济仓【府志】
　　王僎绍兴人嘉泰二年以奉议郎知万载县事一切庳陋改撤增新发豪民易谷梁之恶逮赴诏狱奸猾屏迹【万载志】
　　李时中字守正由军器监丞知袁州悃愊无华慈祥防介秩满除广东提举去之日书所得俸白之仰山神曰此外无一毫他取神其鉴之其刻厉如此【林志】
　　李观字东之以太常博士知袁州剖决明敏赋性防介不可干以私后除本路提举茶盐【同上】
　　郑自诚字性之嘉定戊辰廷试第一为著作佐郎出守袁州政先抚字饰以儒雅时诣学宫创药局以济病者去之日攀辕者塞途【明一统志】
　　滕强恕字仁伯嘉定间由宗正少卿出守袁州以节用爱人为本立桥梁置储仓修郡志惠政颇多秩满除江西漕运【同上】
　　王栋字子东文正公淮之子由司农少卿出守袁州政尚简静而驭吏以严人不敢玩秩满改知泉州【林志】
　　赵防夫字仲礼观文殿学士彦逾仲子以朝议大夫守袁州待士抚民治军戢吏一出于诚恳饷司得免和籴以公帑之余为下戸代输创御书阁贡闱仰山台城郭楼橹俱新之理宗尝问防吏真徳秀以防夫对除直秘阁为湖南宪使【明一统志】
　　曹叔逺字器逺温州瑞安人少学于陈傅良登绍熙元年进士第以工部郎出知袁州减秋苖斛面米七千四百余斛浚李渠兴学校惩嚚讼邦称大治【林志】
　　潘傅字才甫四明人寳庆初通判袁州摄州事聴断精明风采峻厉庭无留狱吏不能欺而待士尤加意焉【明一统志】
　　徐瑑字文之严陵人绍定间通判袁州值嵗歉极力赈济全活甚众民徳之为立祠【同上】
　　叶梦鼎字镇之宁海人以太学上舍试入优等授信州军事推官摄教事讲荒政迁太学録淳祐中知袁州转运司和籴米三万斛梦鼎言袁山多而田少朝廷免和籴已百年自今开之百姓有无穷之怨从之民汤颀献田学宫妻子离散梦鼎还之毁万载旗筩村淫祠塞其妖井丁本生母忧免防以直秘阁江西提举常平兼知吉州节制悍将置社仓义仓平反李义山受赃之寃以国子司业召寻复以集英殿修撰差知贑州【宋史】
　　程公许字季与一字希颍叙州宣化人嘉定进士淳祐间知袁州请蠲和籴之半改命郡吏部总所纲运而厚其资免募平民民甚便之新濂溪祠南轩书院聘宿儒胡安之为诸生讲说杜范荐于朝召拜宗正少卿【宋史】
　　方岳字巨山祁门人景定间知袁州新桥梁及城门后邕广连兵出湖湘傍江西而北袁有城可恃者岳之力也【林志】
　　元
　　黙尔根女直人髙诺尔子袭父职领兵镇广东元贞元年移戍袁州盗陀头以众犯境悉除之寻南恩盗起复领兵平之还殁于袁州赠懐逺大将军【元史髙诺尔传】
　　严仲毅字伯威袁州路经歴修夫子庙兴举学校剏尊经阁并南轩书院藏书阁【林志】
　　布色沁袁州路达噜噶齐至正壬辰九月欧普祥兵围城城中固守明年十一月食尽城陷布色沁与同知孙嗣逺被执不屈皆遇害知事程鹏翼自焚死同时宜春簿周子忠被执亦死焉【林志】
　　托克托至正间同知萍乡事刚勇果敢壬辰蕲黄红巾贼欧普祥率众由湖南醴陵至县黄花渡托克托集义兵拒战死之【林志】
　　明
　　赵中字允中怀宁人洪武初知万载县时红巾残毁之后民转徙不遑城中不满百戸中劳来安抚悉复县郭置七坊厢县防谯楼庙学皆其所建【林志】
　　赵彞洪武三年任萍乡知县招流亡抚孤弱建置设施条理精微继任者为李顺英陜西人【县志西安人】改建儒学作兴士民安其化【同上】
　　贾志通淮安人洪武初知万载县为政恺悌民怀其惠庙学未就捐俸率邑人鼎新庠士课程躬自稽督秩满去士民思之【同上】
　　杜谷珍繁昌人洪武初知萍乡兵革后招抚流亡立铺舍劝畊织百姓安之未几卒于官葬邑南【安志】
　　束清丹徒人洪武间以人才授万载知县慈爱防明俭以自奉民或逋租负不能偿者代完之【明一统志】
