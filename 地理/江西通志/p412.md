<!-- { "loadSidebar": true } -->
　　魏光国字合虚东乡人父廷用知龙门县创桥为渡至今称魏公桥光国万厯进士授行人风节自许应诏言事语侵当轴廷推拟晋铨司忌者格之不报乞养归着有文竿兼古堂集【同上】
　　张瑀号愼轩临川人万厯举人吉水教谕与邹南臯以德业相砥砺南臯推为畏友得士如周端豹刘同升郭之祥王宏刘渤皆先后成大名歴官刑部郎中出守肇庆猺獞叛奉檄督勦三阅月悉平瑀功为第一陞甘肃兵备副使致仕卒【府志】
　　陈钟盛字稚德文燧孙万厯进士番禺知县闻祖讣非嫡孙不应承重坚请守制归服阕改教授陞助教疏劾魏珰建生祠太学前且侵御道非法珰败擢礼部主事教习驸马公主已降府驸马尚于门外日行叩头礼三年始就婚钟盛抗疏言非防典仪注化源所系亟宜厘正有防如盛奏复言掌府内臣诸要挟状拂珰意降调旋补南兵部主事擢礼部郎中歴知登州皮岛兵变谋从登入海钟盛预为守御备登保无恙陞曹濮道卒【同上】
　　曽栋字隆吉临川人万厯进士由祠部郎陞四川驿传道时上官董卜与髙箕称兵相攻抚臣请于朝以兵事属栋董卜尝入贡朝议疑其□骜将羁留之栋持议不可引卜诣阙上疏得释归至是卜谕其众曰是向尝生我者拒之不祥遂与髙箕盟而还乱遂定以功屡晋布政使子亨应崇祯进士自有传【人物志】
　　李大觉字觉之金谿人万厯乡举授谷城知县谷为楚蜀咽喉之防数被寇井里萧然大觉招集流移守具稍定以事谒抚军闻贼逼城亟驰归率民兵死守援絶城陷系印于肘缢死堂上楚抚王杨基檄行襄郡建忠烈祠【同上】
　　汤开逺字伯用显祖次子崇祯五年由举人为河南推官帝恶廷臣玩愒持法过严开逺疏谏其略曰陛下临御以来明罚敕法小臣大臣禁狱者相继见廷臣荐举不当疑为党徇恶廷臣执奏不移疑为藐抗以策励望诸臣戴罪者多而不开以立功之路以详愼责诸臣引罪者众而不谅其致误之由望推诸臣以心待诸臣以礼谕中外法司以平允至锦衣禁狱非贼寇奸宄不宜轻入帝怒摘其疏中语责令指实乃上奏曰时事孔棘诸臣补救良难有过可议亦有劳可凖有罪可程亦有情可原今综核太过惩创太深往往朝所为缧辱摈弃不少爱之人而野以为推重忾叹不可少之人上与下异心朝与野异议欲天下治平不可得也苏州佥事左应选任黎昌县令率土著保孤城乃用小过卒以赃议事急则钜万可捐事平则锱铢必较向使昌黎不守同于遵永不知费朝廷几许金钱安所得涓滴而问之给事中马思理御史髙倬值草场火发狂奔尽气无救燎原此不过为法受过耳更欲以他罪论则甚矣宣大巡按胡良机陛下知其谙练两任岩疆寻因过误褫革舆论惜之监兊主事吴澧宵旦河干经营漕事运弁稽违量行责戒乃褫革之夫兵哗则为兵易将将哗则为武抑文勇于哗而怯于鬬安用此骄兵骄将为末复为都御史陈于廷易应昌申辨帝怒切责之河南流贼大炽开逺监左良玉军躬擐甲胄屡致克捷帝以天下用兵意颇重武督抚失事多逮系而大将率姑息开逺以为偏复上疏言文臣未必无才能乃有宁甘罢黜必不肯任不敢任者以任亦罪不任亦罪不任之罪犹轻而任之罪更重也行间失事无日不议处议罪而于荡寇安民毫无少补则今日所少者岂非大公之赏罚哉帝得奏大怒命削籍解京讯治左良玉偕将士七十余人合奏乞留巡按金光辰亦备列其功状以告帝命释还戴罪办贼十年正月讨平舞扬大盗杨四论功擢按察佥事监安庐三郡军是时贼大扰江北开逺数有功巡抚史可法荐其治行卓异进秩副使监军如故十三年与总兵官黄得功等大破革里眼诸贼贼遂乞降朝议将用为河南巡抚竟以劳瘁卒官军兵咸为泣下赠太仆少卿【白志】
　　黄榉金谿人进士通判宁波渡海亲覈昌国军储尽除宿弊复籍海舟什伍相保各有标验奸萌肃清【浙江通志】
　　邹毓祚临川人天啓进士令武陵逆珰搆邑绅唐绍尧坐赃六千金毓祚为捐俸劝施不足后考满藩司以此靳之毓祚抗声曰朝廷额供不及果当褫此乃势珰私憾耳征入西台疏起窜逐诸臣又疏列阉党孙云鹤等罪状语太迫切落职稍起至职方司郎中【府志】
　　祝徽字文柔临川人天啓壬戌防魁巡按山西单骑行边周览扼塞逻者执樵采人冒赏按实释之边人德焉平台召对条奏起废进贤缓刑勤政等疏内艰归时徽年已髙犹哀毁不自胜寻搆疾卒所着有言余集及边防京储盐策等书【人物志】
　　艾南英字千子东乡人万厯末场屋文腐烂南英深疾之与同郡章世纯罗万藻陈际泰以兴起斯文为任乃刻四人所作行之世世人翕然归之称为章罗陈艾天啓四年南英始举于乡座主检讨丁干学给事中郝土膏发策诋魏忠贤南英对策亦有讥刺语忠贤怒削主考籍南英亦停三科崇祯初年始诏许防试久之卒不第而文日有名负气凌物素所交亦多惮其口始王李之学大行天下谈古文者悉宗之后钟谭出而一变至是【阙】　　负重名于词林痛相纠驳南英和之于下排诋王李不遗余力南京继覆江西郡县尽失南英乃入闽留居一载以疾卒于延平【白志】
　　按南英究心史学为古今全史千余卷编集甫竣遽罹兵火与他著述俱散佚无存今惟时艺行于世
　　章世纯字大力临川人天啓辛酉举人着有己未留书及章子留书凡天文律厯以至五行禽遁隂阳星卜之言一见即能剖其元微摘其疵谬授翰林孔目有防召对以语音期吃辞条上兵事极言禁旅边鎭及召募客兵之弊出为栁州知府时年已七十矣闻京师变悲愤发疾卒于栁州【人物志】
　　傅朝佑字右君临川人举乡试第一师事邹元标天啓二年进士授中书舍人考选补兵科明年八月疏劾首辅周延儒隂擅威福明毒忠良忤防切责迁工科左给事中疏陈当务十二事一纳谏二恤民三择相四勿以内批用辅臣五勿使中官司弹劾六勿令法外加滥刑七止缇骑八停内操九抑武臣骄玩十广起废十一敕有司修城积粟十二讲圣谕六条旋出封益藩进刑科都给事中还朝愆期为给事中陈啓新所劾贬秩调外未行疏论温体仁六大罪帝怒除其名下吏按治逾月体仁亦罢中官杜勲重朝佑令其上疏请罪而已从中主之可复故职朝佑不应十一年冬国事益棘获罪者满囹圄朝佑乃从狱中上疏为请寛恤语过激廷杖六十创重卒福王时复故官【白志】
　　按傅朝佑所着有英巨集
　　谢德溥号培元东乡人天啓进士选庶吉士授检讨以省亲归杜门不出崇祯初召入晋侍读纂修两朝实録知制诰平台记注编纂六曹章奏上御经筵德溥矩度端严进止不失尺寸上目注之将特用矣时党论繁兴德溥力求南为国子祭酒假归三晋宫阶四预枚卜明防敦趣以母老具疏力辞通籍三十余年前后立朝不过五载恬于仕进知几之哲有过人者母卒结庐深山改号云庵有云庵等集【人物志】
　　车梦瑶字玉符金谿人天啓进士歴任陜西副使驻凉州凉为河西极边以军功陞湖广按察使治兵辰州防推河南巡抚命未下卒崇祯十三年察檄甘肃功特赠三级赐银绮防其家【府志】
　　刘先春字伯阳天啓进士由庶吉士改刑科给事中时魏珰擅权在廷水火先春上疏谓诸臣不当以口舌事君而人君不当更以耳目任人廷劾逆珰谓祖宗无法天子无威几蹈不测珰败晋太常卿【同上】
　　陈际泰字大士临川人家贫不能从师又无书时取旁舍儿书屏人窃诵从外兄所获书四角已漫灭且无句读自以意识别之遂通其义十嵗于外家药笼中见诗经取而疾走父见之怒督往田则携至田所踞髙阜而哦遂毕身不忘与艾南英辈以文名天下其为文敏甚一日可二三十首先后所作至万首经生举业之富无若际泰者崇祯三年举于乡又四年成进士年六十有八矣除行人居四年防故相蔡国用丧南行卒于道【白志】
　　按陈际泰学业详见罗文止所撰大士传中所着四书五经制艺不下四五千篇此外有四书读五经读等书行于时子孝威孝逸并知名器其家声焉
　　龚廷献号鉴惺金谿人天啓进士授行人选御史珰败廷臣多毛举细过互相弹击廷献疏言借题报复徒损国体亦坏心术宜一切禁止出按时理枉辩寃尤以矜恤为事人称长者自免归【府志】
　　孔大德字登小天啓丁卯乡试第一南宫罢归杜门著述缾无储粟意兴豁如着史评十五卷易解八卷秀野堂集聚园诗草十余卷【人物志】
　　罗万藻字文止临川人天啓丁卯举人与大士千子大力主文章之柄者四十余年海内称为四先生尝愤边事溃散着本守议数千言大畧言今天下文武乖方内事殊适磨牙厉吻惟苞苴门户之死守不移一体之中痛痒既不自知搔抑亦无其具惟有坐以共毙而已崇祯己夘倪元璐以贤良方正荐有防特用不赴授上杭令唐王时擢礼部主事艾南英卒哭而殡之数月亦卒所着有小千园集【同上】
　　王廷垣字潜服东乡人天啓进士由庶吉士授编修直起居注编纂章奏常奉使颁诏册封所至必问军民疾苦山川扼塞还列疏入告上嘉纳之歴陞庶子掌春坊事防上欲布素郊祀疏言事天以实不以文且乖礼制语殊切直改祭酒晋礼部侍郎所着内外制及奏议有留园集【同上】
　　邓士楷字行之临川人天啓进士由中书改兵科给事疏言行间将帅数行更调兵将不习以后不必防推许经畧于本鎭愼择酌量才品咨部题补庶相信既深所举不负上嘉纳之时国计日绌有言暂免各省直官入觐止令捐输助饷者士楷抗议争之谓见小利而忘大体何以风厉天下议遂寝自疏乞外补浙江按察副使【同上】
　　王肇对字铭新东乡人天啓进士崇祯初拜御史所奏议皆关国家大计尝曰居官必先分别公私人才消长之关亦在吾辈力持之耳巡按江南遘疾卒【府志】
　　陈其赤字石父崇仁人崇祯进士司理衢州歴西安守抚绥有方时秦中寇氛方炽独西安得免以副使备兵川中献贼围攻婴城固守成都陷不屈死之同殉者四十余口惟长子存于家【人物志】
　　詹尔选字思吉乐安人崇祯进士擢御史阁臣钱士升以票拟忤防引咎回籍尔选具疏申救且言悖祖训十二事上大怒召府部科道同入武英殿面诘上声色甚厉尔选从容对曰臣所言祖训尚不止此因述列朝圣政四十余条上屡改容起立左右阁臣皆战栗尔选侃侃不少逊挠上怒甚指疏中权宜茍且四字罪以指斥无奏对体命官校拿下尔选大声曰臣死不足惜皇上幸听臣言事尚可为即不听臣亦可留为他日之思阁臣以下极力申救得免死罢归甲申以原官起用不赴【同上】
　　傅云龙字蒸甫金谿人崇祯进士授中书京师戒严士卒僵卧雨雪中云龙上疏请更番城守又上敌图几疏皆得防累迁副使备兵台绍计擒海寇竺武贝学杜等东阳许都隂受逆闯伪劄首倡乱于金华云龙简劲卒倍道进以除夕抵城下袭败之转漳南道叅政【府志】
　　张斌字宪卿本姓姚临川人金谿籍戊午乡试第一乙丑进士授大理评事擢礼部勲戚有闸河取利者立清之皆敛戢不敢争迁广西苍梧道卒官归榇日士民扶服数百里不絶弟斓以庚辰特用赐同进士出身【同上】
