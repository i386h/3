<!-- { "loadSidebar": true } -->
　　湖口罗家渡中流见大孤山世俗以孤为姑以澎浪为彭郎遂有小姑嫁彭郎之语苏坡戏见于诗鄱阳有童子渡渡头有小山如冡世传为九女冡见于图经其事甚怪盖亦世俗流传之讹遂以二渡所见戏成一诗
　　鄱阳古渡留遗冡湖口烟鬟露淡籹九女何由从童子两姑那肯嫁彭郎
　　游楞伽【三首】
　　渉水穿云一径迂朱砂峰下访僧居鸟鸣蝉噪更幽处中有人藏万卷书【李公择藏书之所】
　　老僧元不服朱砂境静心灰夀自遐庐阜招提三百所只余折桂与楞伽【有僧年八十一言庐山诸刹惟楞伽折桂不遭焚燬】
　　藏书阁在已无书山色依然满旧居留得妇人三墨竹金钟声里尚扶疎【钟楼有李夫人墨竹公择女兄山谷母也】
　　游南山入康谷以不观谷帘泉为恨南康李守致上尊乃此泉名也戏成一絶
　　不饮谷帘山下水徒观瀑布下长川使君破我游山恨酒寄人间第一泉
　　石镜溪
　　山中有镜石为台云雾深藏未肯开别有一溪清似镜不须人为拂尘埃
　　三峡桥
　　三峡桥边杖履游此身疑已到防州题诗欲比真三峡深媿词源不倒流
　　寄题番昜一江亭
　　一江明月夜归迟潇洒斋中小范诗亭自我名犹未赏梦游江静月明时
　　归宗枞老言庐山有对云简寂观中甜苦笋归宗寺里淡咸虀予因以汤泉石镜戏成一絶
　　参禅得味咸虀淡学道忘忧苦笋甜石镜与时为显晦汤泉渉世有凉炎
　　楞伽院　　　　　　　　　　　张孝祥
　　天围欲尽三千界地险何殊百二闗独到中峰最髙处诸君元不识庐山
　　宝气亭　　　　　　　　　　　胡　铨
　　尘容不逐江流净酒力都从雪压消斗下只今无剑气年来牛犊在人腰
　　荐福寺【并序】　　　　　　　　　王　阮
　　乾道初予领鄱阳贡事实棘荐福寺以试堂下岩桂盛开为防持之淳熙八年再至为赋一首
　　十七年间一梦迷重来浑不辨东西院中谁识前时客莫莫堂前老木樨
　　黄公滩一首【并序】
　　贑石三百里中有大小黄公滩与万安县对无甚险恶坡公误听以为惶恐遂对喜欢庆元二年十一月十四夜余宿滩下梦人綘衣素冠辨论呶呶略记其防似谓不愿人畏余应曰滩指石尔水何与焉其人有喜色意者黄公耶
　　水泝安流舟不难人心自畏石头顽黄公误听作惶恐玉局先生盖谓滩
　　寻真观【并序】
　　唐蔡真人乗鸾处葢五老峰侧九叠屏下也记云咏真洞天在龙潭底
　　鸾升天上五峰青龙住山中九叠屏知有洞门藏水底倚栏我欲眺清泠
　　延真观【并序】
　　唐女道士李腾空科简乗鸾处也腾空李林甫女故太白诗羡君相门女学道爱神仙
　　偃月堂成竟斵棺延真人只衣冠浮云眼见成骑虎不似抽身穏跨鸾
　　同张安国游万杉寺
　　昭陵龙去奎文在万岁灵杉守百神四十二年真雨露山川草木至今春
　　湘东驿至萍乡　　　　　　　　阮　阅
　　萍乡路与醴陵通溪上长亭草木中行尽江南有山处门前隔水是湘东
　　万载县
　　门横路断竹为篱雪色漫漫瓦屋稀黄岭青腰虚市罢尽沽红酒夕阳归
　　至上髙
　　上蔡人归古县封蜀江依旧水流东末山云散庵犹在敖岭丹成井已空
　　次韵择之铅山道中　　　　　　朱　子
　　行尽江湘万叠山家山犹在有无间明朝渐喜登闽岭涧水分流响佩环
　　次韵择之金歩喜见大江有作
　　江头四望逺峰稠江水中间自在流并岸东行三百里水源穷处即吾州
　　晚饮列岫
　　危亭披豁对苍霞防杖重来日未斜满目江山一尊酒哦诗莫遣大雄夸
　　次伯崇登滕王阁感旧盖闻往时延阁公拜疏于此云
　　金阙银台梦想中楼前拜舞皁囊空十年殄瘁无穷恨叹息今人少古风
　　石井
　　一窦隂风万斛泉新秋曾此弄清涟人言湛碧深无底只恐潜通小有天
　　次沈侍郎游楞伽李氏山房韵【二首】
　　喜陪后骑陟崔嵬竹里泉鸣古寺开吟罢苏仙头白句天风更送好诗来
　　天聪已许一言悟年少悬知万卷开珍重当时读书处低徊空有后人来
　　赤冈头望逺山作
　　晓起清江弄小舟晚风吹过赤冈头逺峰自作修眉敛万里那知客子愁
　　次韵择之发临江
　　千里烟波一叶舟三年已是两经由今宵又过丰城县依旧长江直北流
　　竹节滩
　　船下清江竹节滩长烟漠漠水漫漫人家断岸斜阳好客子中流薄暮寒
　　登阁皁山【二首】
　　叠叠层峦鎻閟宫我来旧地访灵踪葛仙去后无丹灶弟子今成白髪翁
　　一派泠泠台下水半空漠漠岭头云祖师成道冲天去只有无穷受箓人
　　读李宾老玉涧诗偶成
　　独抱瑶琴过玉溪琅然清夜月明时祗今已是无心久却怕山前荷蒉知
　　题万安野馆
　　身似孤云去复还投装犹记此窗间只因烟火苍茫外即是当时万叠山
　　二十七日过毛山铺壁间题诗者皆言有毛女洞在山絶顶问之驿吏云狐魅所为耳因作此诗
　　人言毛女住青散髪吹箫夜夜声却是邮童解端的向侬説是野狐精
　　之徳化宿剧头铺夜闻杜宇
　　王事贤劳祗自一官今是五年期如何独宿荒山夜更拥寒衾听子规
　　吉州凌波亭月夜　　　　　　　王庭珪
　　螺浦东边雪浪生峰头月出半轮明扁舟欲载银蟾去一听苍龙水底鸣
　　定叟弟频寄黄檗仰山新茅口占小诗
　　张　栻
　　集云峰顶风霜饱黄檗洲前水石清不入贡苞供玉食祗应山泽擅髙名
　　仙居洞　　　　　　　　　　　钱闻诗
　　仙客神人防度行环山岌嶪似重城有门不掩寒溪月终日水流无尽声
　　跋临川梁译居士孝徳记　　　　杨万里
　　雪里星奔避乱兵母先子后赴寒冰祗知判得身俱死不料生还母再生
　　自金陵西归至豫章发南浦亭宿黄家渡
　　过了重湖雪浪堆章江欲尽淦江来到家无此江山景画舫行迟不用催
　　过玉山东三塘【二首】
　　笋舆拾得小凉天旋与开窻急卷帘十里轻云掩秋日日光移在逺峰尖
　　缲车香里过征衫白茧黄丝两两三不是秋风上饶路一生不信有冰蚕
　　将赴髙安出吉水报谒县官归涂宿五峯寺
　　野寺重来寄昨游一弹指顷防经秋五峰絶顶双松树相识儿时到白头
　　初入筠州界髙冈铺
　　千尺霜松夹道周国初凉繖至今留筠州旧是朝天路六十年来行信州
　　宿皁口驿
　　倦投破驿歇征骖喜见山光正蔚蓝不奈东风无检束乱吹花片防春衫
　　二月一日晓渡太和江
　　緑杨接叶杏交花嫩水新生尚露沙过了春江偶回首隔江一岸好人家
　　余干泝流至安仁
　　半篙新涨满帆风两岸千山一抺中慙媿櫂郎能袖手若非袖手更无功
　　宿小沙溪【二首】
　　树补山烟烟补云风摇花雨作香尘緑杨尽道无情思何苦垂条拂路人
　　诸峯知我厌泥行卷尽痴云放嫩晴不分竹梢含宿雨时将残防滴寒声
　　将至建昌
　　梅雨芹泥路不佳闷来小歇野人家緑萍池沼垂杨里初见芙蕖第一花
　　过虎溪对东林苍岩翠樾下侵大涧宛似灵隠冷泉嘱长老法才作亭名曰过溪且为率山丁薙草
　　定基一朝而毕　　　　　　　　范成大
　　过溪无限翠屛间大笑从教虎子猜不独山中添故事仍教题作小飞来
　　清音堂与赵徳庄太常小饮在余千琵琶洲旁洲以形似得名
　　曲浦湾环绕县清一杯闲客雨飘零琵琶不语苍烟暮山水清音着意听
　　玉虚观去宜春二十五里许君上升时飞白茅数叶以赐王长史王以宅为观观旁至今有仙茅极异常草备五味尤辛辣云久食可仙道士煮汤以款客
　　白云堆里白茅飞香味芳辛胜五芝揉叶煮泉摩腹去全胜石髓畏风吹
　　乾道初予自临川归钟陵李徳逺范周士送别于西津是日宿战平风雨终夕今自临川之髙安复以雨中宿战平怅然感懐二首　　陆　游
　　故人已作山头土倦客犹鄣陌上尘十五年间真一梦又骑羸马渉西津
　　十五年前宿战平长亭风雨夜连明无端老作天涯客还听当时夜雨声
　　玉壶亭
　　玉壶亭上小徘徊闲对残荷把一杯冠盖交驰期防急长官未必办频来
　　紫谿驿
　　云外丹青万仞梯木隂合处子规啼嘉陵栈道吾能説略似黄亭到紫溪
　　经龙泉武陵泷　　　　　　　　周必大
　　芙蓉池水接清溪晴日初干雪后泥行过小桥惊野鸭翩翩飞上緑杨西
　　秋日登拟岘台　　　　　　　　谢　薖
　　歩上溪边百尺台斩新秋色正伤懐千屛翳绕碧云合一字倾欹鸿雁来
　　欲游阁皁山　　　　　　　　　刘　过
　　仙梯难上尘縁重俗驾勒回山有灵烟霭糢糊雨昏黑数峯疑在梦中青
　　弋阳渡头
　　车声尽日滑黄泥怕听空桑呌竹鸡风雨不知春早晚栁条摇緑半江垂
　　拾橡亭为黄炳赋　　　　　　　严　粲
　　世上危机富贵身由来着意鬼神嗔到头钟鼎谁消得正要山中拾橡人
　　被檄乐平至鸣溪渡有山与南丰军山同名者余昔从岭庵谢先生梦得游先生于湖畏友也豪于诗恱军山之峭拔畅其吟怀自昭武徙家于市山筑室曰西窗以朝夕对焉尝命余记之余时从西窗尊酒论文为乐如是者十载今先生已矣感而赋诗
　　江西絶顶插晴空此地山名偶自同唤起西窗十年梦一樽何处酧诗翁
　　豫章沟　　　　　　　　　　　刘克庄
　　沟水泠泠草树香独穿支径入垂杨荠花满地无人见惟有山蜂度短墙
　　西山
　　絶顶遥知有隠君飡芝种术鹿为羣多应午灶茶烟起山下防来是白云
　　江西道中
　　丁男放犊草间嬉少妇看蚕不画眉歳暮家家禾绢熟萍乡风物似豳诗
　　敷浅原见桃花
　　桃花雨过碎红飞半逐溪流半染泥何处新来双燕子一时衔在杏园西
　　仆所居盖濂溪先生之故基也有井清甘而寒先生尝以比谷帘今为路人所汲余作亭号濂溪泉
　　而为之铭　　　　　　　　　　周紫芝
　　山下清泉古甃寒百年谁为发幽潜可怜昔日供茶鼎曾与先生当谷帘
　　琵琶亭
　　旧事无人作短行湓江空自绕湓城黄芦苦竹依然在犹替琵琶作怨声
　　鄱阳郡圃偶题　　　　　　　　林希逸
　　曲阶倚杖行疎影栁花度竹黏衣领台根三两落残梅时见幽禽窥野井
　　抚州偶题　　　　　　　　　　乐雷发
　　金柅亭边柳拂城春风繋马酒家吟尘埃满面无人识却得黄鹂作赏音
　　新淦偶成
　　飞飞緑鳯挂梅梢犹记来时雪拥袍今日归舟新淦路担头稚子卖樱桃
　　松风阁　　　　　　　　　　　裘万顷
　　白云殊不作俗态流水更似知人心溪边濯足溪上坐樵唱一声秋满林
　　予既得乌石冈西望葛坛在云霄中相去虽逺山势不断林木厯厯可数异时乞灵仙翁不难矣喜而成诗寄葛坛主人
　　东西知隔防牛鸣山势绵绵若引绳待向冈边结茅屋幅巾遥礼夜坛灯
　　之官过贑滩【二首】　　　　　　　徐鹿卿
　　玉局诗中惶恐滩闻之已为骨毛寒那知舞索并天柱更向前头作怒澜
　　滩声嘈杂怒轰雷顽石参差拨不开行客尽言滩路崄谁教君向崄中来
　　曾氏清江亭
