<!-- { "loadSidebar": true } -->
　　紫栢大师真可字达观住匡山时闻憨山以法坐戍叹曰法门无人矣南康太守吴寳秀以矿税被逮其妻投缳死叹曰奄横至此世道不可为矣乃决防入都谓人曰海印不归我为法一大负矿税不止我救世一大负传灯録不续我慧命一大负舍此一具贫释此三负不复走王舍城矣【同上】
　　上饶王嗣经字曰常故姓璩貌魁梧多笑言吟诗不辍面圆而紫色人戏呼为蟹脐王笑而应之博学多撰述有秋吟八章一时传之【同上】
　　南昌郭昭字伏生少有家难薙髪为僧性孤峭处丛林不能悦众事解仍冠巾游吴越闽楚间望之棱然立故是比邱相诗亦澁硬尚带蔬笋气【同上】
　　龙泉梁逸乐性好义尝给衣食以赈饥寒修桥梁舍棺掩骼诸善事无不为之年九十余无病卒时南雄有尹姓者生男背有龙泉梁逸乐五字赤迹鲜明七日其字乃没计所生之日即朝负卒之日也后举进士闻者以为积善之报云【邑志】
　　高安民李官奸恶无行年六十以寿终人以为无天道及塟忽闻棺中勃窣　其子以为父复生啓视全身化为牛但头如故子丑之亟钉秘焉旴江诸大家承宁日久庄田租入俱改用大斛有富民程某亦将改其子毓文不可曰使吾家长有此小斛之入足矣父已之夜梦神告曰旦日将尽焚诸家禀独免子明日亭午诸廪之在竺田及严湖塔者皆火次第焚燬独毓秀家廪火及而熄皆崇祯中事【徐芳悬榻集】
　　谢仕兰瑞金人早孤事母孝家养一牛寄于武阳崠山居偶载谷徃府出粜舟至雩都忽闻母病即弃舟驰归及武阳崠日已晡矣见一虎咆哮而来惊呼仓卒中一牛犇至与虎力鬭而死仕兰得免旦视之则前寄养之牛也盖牛闻主声急奔救之云【安志】
　　胡梦泰江西铅山人崇祯丁丑进士寓延津丙戌冬仰药死其仆奉榇溪上为贼所掠弃棺于水流及岊江沙际棺上载梦泰名岊人收寄山寺十余年家人无至者后三山人为塟于鼔山积翠岩上题咏甚多【福建通志】故相张公位兴福庄在东关外延袤数里自菩提寺至于窰湾夲灌将军故城址也相国因而囿之即址为堤夹植青松环以緑水中有稻田数十畆曲径萦纡小邱五六或髙或下或方或圆皆作亭槛于上隠以杉桧杂花蒙其外即濠菱荷间发春有稻色夏有荷馨秋冬之际陵麓邱池绮然明瑟堤上松风悲号无时零露于浥外眺濠岸内顾池轩凉吹灌耳每有寒色堤尽松穷俄闻钟梵之声发于地下则所谓莲花庵者是也下堤缓歩杳不见广但闻水声中杂僧语又在木末寻溪涉水树隙为桥幽狭竒危过之悚慓僧人习之迎送如飞若无桥者附郭邱林此殆其胜呜呼后之视今犹今之视昔相国身徃未久而已芜秽若此矣因志之以俟来者【徐世溥兴福庄记】
　　饶估彭万年祷湖城之张令公祠夜梦令公授之坐询曰剽人财室人室何等律乎答曰斩耳顷臝一人反接至使画字万年画斩字于背及献级则其伴邹三也先是万年与三伴分舟而行万年避风舣蠡左三舟渡湖是夜盗刦三舟被杀而万年寤惊覔三舟湖口知三已死哭之遂敛三木挈三家人置后舟偕之维扬暨回舟而饮三妇于舱询曰夫人非三妻而得随三何也妇愕失箸既而视仆万年令三仆避后妇流涕曰妾建昌追工妻也夫积工值携妾归附三后舟夫病三据妾身并值有之夫棺在板子沙家遗老姑存亡不知君何得询及之乎万年曰吾惟稔其情故以询虽然亦思归乎曰思之万年遂呼三仆语割赢财千金半与三家人而以其半给妇归建昌使养姑焉江右王猷定尝言观察宋公能道张令公见梦事其人为士人非彭姓今覈之则万年者实迹也岂传闻之讹与夫天下衣冠方幅籍籍称士人而锱铢成市所争毫厘生死顿易诚为万年所不洁者万年虽估乎估而士人行即士人矣张令公者或曰唐真源令张巡也其祀湖所始则无可按者【毛奇龄湖中客传】
　　辛巳夏四月寓匡庐秀峰寺一日抵木瓜洞与嵩隠道人遇询其年曰八十瞻其貌如童顔肢体丰硕步趋轻健问其所由来则曰洞自唐真人刘混成种瓜得道以此得名后久荒废甲寅嵗自广陵迁居于此凡殿宇亭阁皆创搆也从容叩其学问根柢以知止二字应余闻之矍然曰此道学要诀也道人名和阳南阳人【刘防枢题木瓜洞石道人行畧】
　　渡葛溪而南可三十里许有山单椒崭絶秀拔羣阜之表数十步外奇益出攒峰林立各极其气势以为胜有特拔者有竞起者崩欲压者奋欲翥者高如瞰下如仰者鋭者秃者回翔错峙凡十数山实则此一山之分也山中多草少树树有之亦疎瘦奡兀失树理石笋数枝矗矗怒生如旌幢如刀槊顾盼顷如行武库中或曰昔有将军过此者军于山之阳山因以名按李华过弋阳寄赵七侍御诗有君阳青嵯峨之句又李翺来南録至信州望君阳山谓怪峯直耸似华山云意皆指此山也是当作君阳今昔异传遂两仍之山下一溪绕山西流荟蔚则军阳江也源发于隠士岩十余里至是而流渐大更七十折而合于葛溪【郑日奎军阳山记】
　　康熙五十五年宁州南山崖渡口大水冲出石碑一座阅之乃顺济龙王庙记山谷先生所撰也辞云诸行无常一切皆苦诸法无我寂灭为乐无上两足尊初説修妬路为海居种性开此甘露门娑竭以无耳闻经无妬以非男成佛惟顺济王承佛记莂有大福田为世津梁得自在力当时十处十防皆听圆音今日三江五湖不忘外防所以作南山之檀越应清隠之鑪香以佛事作神通化血食为净供虽然太阳门下一切遍周普光法堂当仁分上不妨于法界海见作鱼龙入观音门能施无畏钟鱼鼓板释迦苦口丁宁雷雨风涛顺济家常相助因行不妨掉臂南山饭在徃来船非惟曲为今时亦与后人作古记岁癸亥号元丰月黄钟日已已双井黄庭坚撰并书淳熙己亥夏五月一日戊午鲁国祝永住持僧正弼



　　江西通志卷一百六十二
