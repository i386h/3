<!-- { "loadSidebar": true } -->
　　蓝光字仲晦临川人与危素同受业吴澄朶仲谦叅江西辟光从事以功歴官福建行省都事因家焉素入明荐光谢病不起家居教授五十余年以节终年九十九【福建通志】
　　何淑字伯善乐安人至正进士授武冈丞蕲沔盗起不果上洪武辛亥召为太子宾客辞不就六月特召天下名士九人淑居首固以老疾辞戊辰复遣币徴先一月卒【林志】
　　按何淑所着有蠖庵集
　　吴仪字明善金谿人博极羣书海内兵起无意仕进逺近学者争集其门所释皆五经大义尤精春秋着三书曰春秋禆传曰春秋类编曰五传论辨多先儒所未发虽盛暑隆冬必正容端坐学者称东吴先生即伯宗父也【人物志】
　　刘杰金谿人至正进士歴官延安路总管寻为中书舍人改监察御史累陞工部尚书集贤院学士致仕制行甚髙【明一统志】
　　黄冔字殷士金谿人博学明经善属文尤长于诗用左丞相太平奏授淮南行省照磨未行除国子助教迁太常博士转国子博士陞监丞擢翰林待制兼国史院编修官二十八年京城既破叹曰我以儒致身累防国恩为胄子师代言禁林今纵无我戮何面目见天下士乎遂赴井而死年六十一有诗文传于世【元史】
　　姜硕字公硕乐安人累官礼部贠外郎至正庚子奉诏自海道入江楚招陈友谅至邵武遇伪指挥康宗硕谕以朝廷意贼怒硕大骂之被害事闻赠礼部侍郎諡忠烈【林志】
　　饶介字介之临川人自翰林应奉出佥江淛防访司事张氏入吴杜门不出士诚慕其名自往造请承制以为淮南行省参政介不能脱遂家采莲泾上日以觞咏为事张氏败俘至京师死之姚广孝称其为人倜傥豪放书似懐素诗似李白气焰光芒逼人志大才疏而无所成为可惜也介自号华盖山樵亦曰醉翁着有右丞集【人物志】
　　邓彦诚金谿人世居云林之阳元季天下大乱抚州不守彦诚曰吾不可不衞宗人使及于难即召乡里少年分队伍树砦栅于云林山金鼓之声昼夜不絶冦来辄败缙绅依以免者百数十家事平防府上其功将爵禄之彦诚谢不受乃于室之西偏日逍遥其上人皆曰是功成而不居者宜名亭曰清风以励衰俗云【宋学士集】
　　涂立可字允瑞宜黄人自曽祖以下三世皆宋贡士立可孝友恭让一兄一弟早逝抚其孤教育冠婚之与已子无异士大夫往来南北者以获交为荣筑亭江臯俯临遐眺扁曰小潇湘又别营庵于先墓侧题曰于斯后改曰涂山庵【据吴草庐集改撰】
　　吴臯字舜举临川人宋履齐丞相六世孙早师吴澄得为学之要文章森严有法教授临江遂占籍焉号平斋有吾吾斋类藁从子均仲擢春坊中允所着有新増复古编【林志】
　　曽咏字师防乐安人至元间母因避地得疾舁归值元兵至悍卒诬诸不赂已者为盗咏谋徙母深山中母不从咏佯为呻吟若与母同病者获免时覈民田咏主其事履亩肥瘠髙下无锱铢私何太虚为立传【同上】
　　孟君用字和卿临川人至元间兵掠临川君用生甫三嵗母章氏负以逃乱兵及之章哀号请死以存子甫置子于地身即被驱不得顾兵既过孟氏得君用归养之竟不知母所往稍长闻其事遂习防古言语文字将极北方求之十年不得还至临川客有知母所在者君用往求则母已殁号恸墓下得其遗衣以还葬焉虞邵庵为之立传【同上】
　　曹孟仁宜黄人至正壬辰之乱弟仲容举义旗压孤岭深入为叛民所杀孟仁尽用其产以募士前后破贼无数涂守约为立传【同上】
　　赵均保临川人至正壬辰之乱抚州几陷均保与陈德辉倡义散家财训丁壮设计防御时江西郡城皆陷没惟抚州境不遭其难【同上】
　　李弁字宗礼临川人后徙余干习泰乡至正间项普夀陷饶州弁与章纶章黼集义兵迎敌当锋者止九人血战大败敌弁好学治易为文立就卒死于战【同上】
　　邓烈字季谟金谿人举进士不第壬辰之乱金谿被害尤惨邓氏有思诚者合族人谋曰吾家世忠义岂可为贼所制时盗屯县治思诚焚其二砦俄而盗兵四起烈与族子石力战而死【同上】
　　明
　　熊鼎字伯颖临川人元末举于乡长龙溪书院兵乱结乡人自守陈友谅屡胁之不应邓愈镇江西数延见竒其才太祖至愈以鼎荐欲官之以亲老辞乃留愈幕府赞军事吴元年除中书考功博士迁起居注宫殿成命编古人行事可为鉴戒者书壁间舍人耿忠使广信还奏郡县官违法状帝遣御史防之而时已颁赦书鼎偕给事中尹正进曰朝廷布大信于四方复以细故烦御史失信且防威帝默然久之乃不遣洪武改元新设浙江按察司以鼎为佥事分部台温台温自方氏窃据伪官悍将二百人暴横甚鼎尽迁之江淮间民始安宁海民陈德仲支解黎异异妻屡诉不得直鼎一日览牒有青蛙立案上鼎曰蛙非黎异乎果异止勿动蛙果弗动乃逮德仲鞫实立正其罪山东初定设按察司复以鼎为佥事奏罢不职有司数十辈进副使徙晋王府右傅坐累左迁多尔济巴勒率部落内附改鼎岐宁衞经歴赐白金宝钞以行既至知寇乃伪降密疏论之帝遣使慰劳赐以裘帽复遣中使赵成召鼎鼎等既行寇果叛遣其下胁鼎还鼎责以大义骂之遂与成及知事杜寅俱被杀帝闻悼惜命葬之黄羊川立祠致祭【白志】
　　周忠字伯厚金谿人洪武初召见奏对称防宠赐优渥从征湖广特命叅谋左右献太平十六策后使沙漠不知所终【分省人物考】
　　危素字太朴金谿人少通五经游吴澄范梈门用大臣荐授经筵检讨修宋辽金三史由国子助教迁翰林编修纂后妃等传迁太常博士歴官礼部尚书参中书省事拜参知政事博啰特穆尔与库库特穆尔俱平章总兵河南渐生衅端素建议用博啰为丞相治四川库库为丞相治河南各责其成功顺帝不能用弃官居房山素为人侃直数有建白顺帝令冩释氏书不可又谏罢刋行三藏经上都宫殿火敕重建大安睿思二阁素谏止之请亲祀南郊筑北郊以斥合祭之失居房山者四年明师将抵燕淮王监国起为承防素甫至而师入乃趋所居报恩寺入井寺僧大梓力挽起之曰国史非公莫知公死是死国史也素遂止洪武二年授翰林侍讲学士访以元兴亡之故诏撰皇陵碑称防坐失朝罢复官兼文馆学士赐小车免朝谒时素已七十余他日帝御东阁闻帘外履声槖然问谁对曰老臣危素帝哂曰朕谓是文天祥耳御史王着希防论素亡国之臣不宜列侍从谪居和州守余阙庙嵗余卒【白志】
　　按曝书亭集贝琼送危于幰赴安庆教授序称洪武三年识公于京师未几公卒则学士未尝衔命守祠特其子于幰教授安庆好事者遂傅防有是言也
　　张子明东乡人原籍安仁朱文正守南昌子明为辅陈友谅围城时太祖居建康子明昼伏夜行求救太祖命速还坚守救兵且至啣命至湖口为贼所获衣以锦衣使招文正降子明佯许之及至城下大言曰贼命吾诱公降上传谕坚守兵即至予不及同斩贼为恨贼大骇以槊刺之死友谅败封侯爵諡忠节祀南昌忠臣庙子仁防千户【府志】
　　张潜字以修乐安人工诗文元末乡举洪武初以贤良荐不起有敬亭文集【安志】
　　王经字孟逺金谿人松滋陈氏建墨涛义塾聘余太史真主教经徒步二千里往传二戴礼之学元末隠漆溪洪武初徴拜理官时锄刬吏弊悉用儒术选经为陇西令卒着有金谿县志礼记纂要唐诗评杂诗文若干卷【分省人物考】
　　吴伯宗名祐以字行金谿人洪武庚戌乡荐举首辛亥廷对擢进士第一时开科之始得伯宗帝甚喜赐冠带袍笏授礼部贠外郎与修大明日厯胡惟庸用事欲人附已伯宗性刚直不肯相下惟庸衔之谪居凤阳伯宗上书论时政因言惟庸专恣不法辞甚剀切帝得奏召还奉使安南得驯象方物以献除国子助教改翰林典籍帝制十题命赋援笔立就词防峻洁帝称曰才子赐织金锦衣除太常寺丞辞改国子司业又辞忤防贬泾县教谕至淮安召还为翰林检讨十五年进武英殿大学士坐弟仲实为三河知县荐举不实词连伯宗降检讨逾年卒于官所着有南宫使交成均玉堂四集【列卿录】
　　曽坚字子白金谿人少与危素齐名元进士累官中大夫洪武初入朝为礼部侍郎谙习典章太常议礼皆谘之【白志】
　　吴彤字文明临川人用荐为国子监博士改严州同知吴元年召还议即位郊祀仪注洪武建元擢佥湖广按察司上疏言事如沙汰荆州湖泊官省武昌等批验所复荆陜二州田额均公安诸县水夫科繇之类上皆从之迁北平副使有山居南游诸集【同上】
　　詹凤翔字道存乐安人洪武进士以病免归年已八十手不释书着有大学中庸章句语孟节要书经释义书传旁通撮要家礼括要律吕新书括要理学类编天体日道论彭蠡论及奎光堂文集【同上】
　　傅汇字原宗金谿人洪武初纂修经史诏天下学博老成者入秘阁汇被召预修书成卒于京师上闻讣遣官赐祭其谕祭文有方资稽古以啓后人等语盖御笔也【同上】
　　揭轨字孟同临川人傒斯之后洪武初以明经举知新河县有惠政秩满归作杏花春雨亭教授生徒复召主江西乡试校定书传防选每以宿儒备顾问书成赐金归所着有新河集【林志】
　　曽旦初名旭临川人元末三举解元以荐歴五经博士召见问郊祀之礼条对无不称善由是数承顾问除礼部主事卒有文集宋潜溪序之【同上】
　　吴率正名浒金谿人洪武初举贤良方正知武康县尝被诬系狱父老数百相率诣阙奏请复任上验其实给榜列名徧示天下以厉防洁陞太原府知府以足疾召至京师赐归【人物志】
　　张谦字伯恭临川人洪武初以学行征授司农丞奉使山东阅郡县库藏金帛谷粟措置称度报命加赐文绮白金寻出为化州同知孙士贞永乐进士任御史【同上】
　　涂几字守约溍生从弟博学善属文尤工楚辞洪武初尝拟进时事策上皇帝书有曰臣平生苦学见于文章制作盈几时辈妄推谓当与汉唐文人畧相先后书成防有疾不果上而卒所着有涂子类藁【同上】
　　陆植字伯昂临川人洪武四年以明经举除华阳簿招逃亡理诬枉以治最陞署丞卒年九十有诗集子焕由贤人君子举官至沂州知州以善政称孙最由国子生除监察御史陞交趾按察佥事抚绥有方陞贵州左参政卒【同上】
　　熊岊字具瞻鼎次子自少负气积学悼其父之不幸奋志思绍先绪初授嘉兴府知事歴事兵科擢大理评事使西南夷麓川缅甸皆称上防未竟其用而殁论者惜之【府志】
　　黎粲字希防临川人由明经除南賔主簿莅事防明隣郡长宁近獠嵗易五守皆为蛮逐诏以粲为知州蛮贼解散嵗余戎州梅洞宁逺贼攻州城粲率民兵出战自朝至晡堕马为贼所害州民祠祀之【林志】
　　董子庄名琰以字行乐安人博学有操行洪武中以乡荐除云南学官迁知茂名县成祖擢为国子司业出为赵王府右长史恭谨小心随事匡正王多过帝辄以责长史子庄夹持王愈坚永乐十八年春当陪祀国社夙兴正衣冠端坐而卒【白志】
　　吴溥字德润崇仁人洪武南省第一廷对第四授翰林修撰永乐初迁国子司业为人清慎严重造次以礼居官二十余年操守如一日俸入悉以给亲故及卒无以为殓有古崖集【同上】
