<!-- { "loadSidebar": true } -->
　　五里山在府城南五里山之西有折梅亭蒸髦亭今废金莲山在府治北三里诸峰连接状若莲花旧志山麓有法华院墨花亭稍上为舞剑台张弼改名髙明所张诩诗金莲山下髙明所燕坐居然见八荒府城西北七里有龙颈山水自石出名曰龙泉山之半石砥如湍
　　太平山在府城东北十里由下峒入山上有圆坪如涌盘旁有两山如龟蛇因立真武庙上有泉出石隙瀑流数寻下为龙湫水中一墩自庙视之如浮杯然
　　西华山在府城西十里石壁如削转磴而上平衍有田有僧院宋崇宁中建后寻圯院前有石涧无鱼虾传是神龙所游涧旁一石甚平名钓月台涧底有卧僧遗迹瀑布凡三十余丈南有石洞可坐十余人左有松数千株皆直榦无旁枝又老树五自地摩空亦无枝蔓张弼与黎民表陈健等倡和有参差树影青云上逺近泉声白石间之句
　　天马山在府城南三十里梅岭之东又东有贵人峰双秀山在府城东北二十里旧名了山宋知军黄铎改今名两峰尖削如马耳山有巨人迹宋栖真尊者塔西北有灵岩院右折为梆坑有龙湫祷雨屡应明湛若水有诗
　　大龙山在府城北三十里旧志云延亘三里状如游龙故名左有幞头岩右折有呆婆岩后有锡坑山又有仙女梳妆二岩相传有仙姥挟二玉女栖此
　　玉泉山在府城东北五十里两山峙立如门入径二里许有泉有庵相传苏耽所居冬暖夏凉士人多于中诵读
　　镇龙山在府城西北六十里四山环列内有坪有溪右为龙湫旧有龙见故名
　　天竺山在府城东北六十里山形崒嵂林木丰茂与了山对峙旧有寺今废东有月峰奇秀特出相近为巘山界接南康县和溥水出焉又东北为云山自下陟上十里许有庵有灵应泉旧传此山产桃游人欲食者祷之乃许啖一二颗不得持归
　　云台山在府城西南一百里由石溪村入山最髙常有云气盘结盛夏凉沁游人有衣裘者
　　南台山在南康县南五里山腰有岩可坐十余人有南岩寺今废月夜风籁过客时闻钟磬声稍右有山秀锐而差低名小南山县西一里西山旧有古塔今存基址一层
　　鲤鱼山在南康县东北一里山形如鱼又有髻山两峰峙如双髻县东一里有东华山形家谓之水口山明万歴间邑人王事圣创庵其上外甃石为长堤前有平台
　　九日山在南康县北一里宋陈升之父魏公曽主县簿梦山神来谒遂诞秀公因合九日二字名旭后避神宗讳改名升之登第后复宰是邑筑台其上名曰旭岭书台
　　独秀山在南康县东南二十五里旧名鸡笼山峰峦耸锐下有龙湫祷雨屡验宋苏轼南迁过之改今名北归赋诗云独秀江南知有意要三二别四方壶
　　髙灵山在南康县东南三十里山势巍峻蹑磴而上为三天门相距各里许门各磨崖镌字最上有朝元阁瀑布泉折而左有塔院东数里有胜龙山北出九牛抵玉潭山为往来通径山麓有庵曰盘龙晴日登眺风烟缭绕又东一山名青隠与贑县武林山相望
　　龙山在南康县西南四十里地名锅坑髙三百五十丈延袤四十里接大庾崇义界
　　云主山在南康县西南一百里髙可数百丈形如飞山上有仙岩岩前有池四时澄澈旱涝无増减山麓有庙祀黄总管相传神系唐代人捕赖坑贼遇害者
　　石君山在南康县西南一百五十里三石形甚似人中最髙耸为君左曰夫人右曰女郎列峙如相顾然俗名薰岭接大庾界
　　玉潭山在南康县东北四十里地名潭口山滨大江章水流经南埜驿即自此潭东注相接者为鹿鸣山
　　禽山在南康县西北六十里俗名防山髙三百余丈緜亘百里入上犹县界
　　昼锦山在南康县东北一百里初名大乘山山腰有寺曰昼锦故名即今妙圣寺是也
　　羊岭山在南康县北一百六十余里山顶有浮屠相传唐有郭禅师者居此下山或驱虎豹后以祷雨弗应积薪自焚火燃而雨随至人见其烈焰中冉冉而去因祠祀之
　　莲华山在南康县北一百七十余里又名巫桥岭状如莲花上有岩可容百余人岩前有仙桥桥下有瀑布千尺泻于石窦不知所归南唐时乡人结寨于此因名莲花寨岭连崇义县界又县西北五里别有莲花山
　　飞凤山在上犹县西北二里为县主山髙百余丈轩举如飞凤下有万年观巢道人居焉
　　资寿山在上犹县东半里许髙八十余丈横亘五里蹲踞如象南山在县南二里髙耸插霄俗有山生角地生鳞举子成之谶明永乐中知县呉谦建塔其上
　　防山在上犹县东一里相传邑人有登科者则山下石障必生光彩又东一里为方山形如覆斗一名石台
　　西云山在上犹县东南十五里元至元间建普照寺旁有龙井明天启间知县龙文光旱祷至井得小蛇纳之瓮中载以入城未至而雨随注乃以银铃系蛇项还之井后邑人常见之因名其井曰灵应龙潭
　　九龙山在上犹县西二十五里山有九尖峰又西五里为琴龙山地名琴江下有龙潭遇旱于此祈祷
　　焦龙山在上犹县西八十里两峰对峙中泻急湍有龙潭深不可测又西二十里为书山形如书柜一名太傅山并峙者为举岭
　　崇山在崇义县北半里许旧志名旗山一名斗山志胜云后以县名易崇山县东半里有大龙山髙八十余丈其麓为笊籣山乃通十八而岭之路县西里许有伏虎山如虎饮河有泉流入城绕县治学宫
　　观音山在崇义县南十里壁立峭絶宋绍兴中有钟行者登山四顾战栗莫能下因诵经若有白衣人掖之者故名
　　龟山在崇义县西三十里形如龟多产茶及水竹其竹节极疏而肉薄可为箫笛县西南三十里有符水山一名浮竹坳产竹小而轻又西南十里为天台山
　　大嶂山在崇义县西五十里形如帘幙延袤数百里前临絶岸跨以石栈广盈丈隆数十丈
　　聂都山在崇义县西南六十里髙一百六十仞连亘四十里旧志云昔有聂姓者开都以聚民故名孙维岳聂都问荅云字从耳虚也从三耳虚之虚也是山尽石白质有文作金银气其穿在地肺拊之窍皆鸣若金革虚其至矣乎经称都者不数见庐江出三天子都乃在斯流之下注是山也水出章合贡汇彭泽注扬子而入于海由海上溯危峻若九阍万派頫首朝宗焉实惟帝之所都孙说特新録之以备一解山下有狮子岩岩西有石田名斗田其上多石逺望如雪有石可为茶磨元有防古人宦此琢取过多又琢白石为础五十双载归自此石变脆质此山本属大庾平政乡明正徳间割属崇义西接湖广桂阳县界
　　傀儡山在崇义县西南七十里又西南二十里为南原山其髙无极周回约六十里飞瀑百余丈下有湫潭其深莫测明成化间大庾令夏玑躬诣求雨有应勒碑纪事
　　筶头山在崇义县北一百四十里山峰耸出如圣筶然九龄山在崇义县西一百四十里石岭巃嵸屏其后九十九峰峙其前
　　龙归山在崇义县西一百八十里与广东韶州仁化县连界深林丛箐土人制茶与普洱茶相似
　　天柱峰在府城东北五里峰锐而圆参天如柱杨筠松云峰在艮方居人多寿
　　齐云峰在上犹县西十五里势干云霄宋谢允昌读书于此县西一百五十里有笔架峰县东二十五里丰江村有双秀峰县东北五十里有白塔峰亦名白塔岭
　　文塔峰距崇义县三里许当横水之去口明万歴戊申知县杨邦直募众建塔且作亭于上
　　国朝康熙庚申正月十六夜大风坠其塔顶是夜各处塔顶皆坠不独南安属县然也
　　大庾岭在府城西南二十五里汉志名台岭汉髙帝时番君将梅鋗驻兵岭下因名梅岭武帝时庾胜筑城于此又名庾岭为五岭之一其山延袤二百里螺转九磴而至顶登者难之唐开元中诏内供奉张九龄凿开新路始通车马九龄为文记之岭分南北是曰梅闗亦名横浦闗上有曲江祠宋淳熙间知军管锐多植梅以实其名赵孟□以岭下官驿皆梅扁曰梅花国明成化己亥知府张弼重修岭路并作均利记勒之于石
　　小梅岭在庾岭稍西北实与庾岭聮络唐开元以前入粤之路由此故又名小梅闗
　　金星岭在府治东一里许水口寺左明隆庆间建塔于上又东一里为惜母岭岭下有惜母村
　　狮头岭在府城西南五里左有一山如象与此岭俱瞰江流循江岸行有石窦颇方广两人可并行名曰石门下有一石名曰石门限
　　庄彭岭在府城东南十里留地村周二里许接广东保昌县界又府城东北十里有骆驼岭髙耸连亘形肖骆驼
　　白鹤岭在府城东十四里旧传蔡仙隠此有白鹤来翔其麓有蔡仙井清洌不竭
　　双童岭在府城南三十里旧因三峰圆秀命曰三将军明成化间知府邓应仁以中峰平似书案改今名
　　马岭在南康县水南稍东一里延亘横峙其顶颇寛平形家谓宜于马首増筑耸拔明嘉靖间副使髙世彦檄县佣工累土势稍昻起万歴戊午知县汤有望建塔于巅
　　崌岭在南康县西南五十里龙回村四面峭险攒石磊砢逾岭属信丰界
　　腾龙岭在上犹县治北旧学宫后原名龙归坑明知府张弼改今名县东北二十五里有马迹岭
　　大雷岭在上犹县北一百四十里地名大雷隘
　　红桃岭在崇义县东南六十里接南康县界
　　双鹤岭在崇义县聂都山右志胜云即双鹤洞旧名石室洞有井正员广尺而深不可测相传神龙居之昔有游人溷此井龙化双鹤飞去洞容百人石乳凝结上如列星下如钟鼔击之有声别有泉名观音池县西北一百七十里有金鸡岭
　　月子冈在府城东五里形如半月下有月子塘城北一里铁冈旧有铁冶又有五龟冈五阜相并偃伏如龟
　　青龙冈在府城东北四十里旧传有青龙见故名太平寰宇记云有陈蕃子孙墓郡国志云庾岭有青龙冈徐道覆欲上大电绕身震雷而止山上有石时放光明号镜石
　　天心岩在南康县西北四十里岩内通敞有光可坐数十人又以形似狮名狮子岩
　　梅福仙岩在上犹县北犹石嶂中相传有三仙女居此屡着灵异唐时勅封明万歴初邑人因岩建寺祈嗣皆应岩中泉水甘洁拭目倍明
　　燕子岩在崇义县聂都山左白燕羣巢其顶泥落为乳皆成玉故名石如莲瓣有盘盛之亦名莲华岩内有丹田数百邱多作角弓状
　　欧公峒在府城西十里旧志云山隈石涧多菖蒲间有一寸十二节者有卧石上若窍为槽者俗名剑匣有巨石中断俗名试剑石
　　罗汉峒在府城西旧郁林镇峒有崖石如门中有石十八排列左右若罗汉然清泉滴注者凡六顶有石梁长丈余危峻不可度
　　卢王峒在上犹县西一百二十里山水雄壮以唐末卢光稠得名
　　桶冈洞在崇义县西北一百二十里初为輋洞防抚王守仁捣其巢因刻茶寮碑记于石碑凡八行一百八十三字大四寸许离碑刻七八里锁匙龙之地有水自上而下注于石穴深潭形若桶然此桶冈所由名也详见刘凝游记
　　嫦娥嶂在府城南二十五里峰峦蒨秀开散如帐幙旧葛洪炼丹其上遗丹液多产仙茅
　　犹石嶂在上犹县北二十五里逺望如犹蹲近观之形如石簰又名大猷山县之得名以此后有月岩窍圆如月径数丈有龙池嵗旱应祷又县西四十里有茶嶂
　　蜈蚣峡在上犹县西四十里山峻峭而水深黒前有米洲宋李纲过此赋诗峡云食尽天下毒洲云散为天下食明推官韩綂诗宋朝真相曽经过笑插青天霹手
　　鼓楼坳在上犹县东南二十三里奇秀而髙如楼阁故名县北九十里有较车坳迳路迂曲如较车然
　　石壁在府治东一里又名赤壁长八十余丈濒章江为舟人牵挽之路明成化间知县文志贵凿平之以便行者
