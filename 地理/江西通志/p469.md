<!-- { "loadSidebar": true } -->
　　刘永辉妻翁氏泰和人邻人尝归所假称具者既啓视有金饼二氏谓永辉曰此必某所遗掩而有之不义盍召还之其人始惊谢无何永辉卒子防力单勤绩以给有里母劝之嫁氏泣骂絶弗与通剪髪自誓正统乙巳沙尤盗起攻围城势危甚氏谓其子璋曰汝身宗祀所系万一城陷宜求自全无以我累明年二月竟以惊忧成疾卒年四十九后七年璋成进士官于朝彭教为之传【泷江集】
　　杨相妻廖氏泰和人相永乐甲申防元选入翰林及为主事以文章名天下未防卒官氏年二十二扶榇归葬子奕奂皆在襁褓相初娶曾氏有女抚育之如所生景泰元年旌门年六十三守节歴四十年贞节之操至老不渝【文端集】
　　刘如瓓妻谢氏泰和人年二十二瓓卒誓死守节刘锴题其墓曰苦节
　　陈氏吉水陈英铉女许聘萧载绂子年及筓而夫死陈闻之数日不食亦继死遂合葬焉天顺间诏旌表
　　邓珍妻萧氏吉水人年二十二珍官编脩卒无子萧贞静自守勤纺绩年八十余
　　杨复环妻陈氏泰和人夫亡守节抚孤天顺闻奉诏旌表
　　刘缙妻曾氏万安人年二十四夫亡守节自矢孝事舅姑天顺间旌表
　　萧子纲妻郭氏泰和人年二十夫亡守节又曾继福妻胡氏名淑亷年二十而寡孝养舅姑守节以终俱于景泰间旌表
　　曾思文妻杨氏泰和人年二十四思文卒杨守节抚孤岳比长为娶康氏生子洧时年二十四岳卒康守节如其姑景泰间有司请旌表诏下而洧亦卒洧妻任氏人或劝之嫁曰吾曾家无背夫妇人守节以终人称曾氏三节
　　刘述宗妻周氏万安人年二十四夫亡抚遗腹子咸淳守节孀居四十余年
　　周文精妻郭氏万安人适周十年不育遂为夫娶妾罗氏生子贤挺甫四嵗而文精卒未防罗亦卒郭抚遗孤守节年八十四而殁大司空朱衡铭其墓太仆罗良为之传
　　刘澻妻孙氏瀹妻胡氏涧妻胡氏庐陵人孙名文贞年十八守节胡名满贞年二十七抚孤守节胡名宁贞年二十六抚孤守节成化间有司上其事诏旌刘氏三节妇之门
　　罗厚妻曾氏名溥秀永丰副使曾鼎女年二十三厚没守节又罗清律妻王氏年二十二夫亡守节俱于成化间旌表
　　罗子妻郭氏杨崇艺妻萧氏俱泰和人早寡抚孤守节成化间奉旌
　　周伯循妻曾氏吉水人年二十守节成化间旌门王尹妻萧氏安福人成化间夫死抚孤女守节偶归寜梦夫如平昔速之归且闻有异图者次日即驰哭于墓呕血数升而死其翁贯作诗以哭之
　　周礼妻刘氏永新人年二十夫亡守节旌表
　　江继文妻刘氏永新人年二十而寡抚孤守节子玉琳成进士诏旌其闾知州柯暹撰贞节碑两经兵燹碑独不燬
　　刘嘉迪妻朱氏安福人嘉迪亡无子守节事舅孝谨年八十六而卒又欧阳时羙妻髙氏少寡抚孤守节年六十而终
　　伍极万妻戴氏名訚洁安福人年二十一而寡抚孤守节又王羙防妻朱氏年二十而寡抚孤守节俱于成化间旌表
　　曾武妻陈氏庐陵人年二十而寡抚孤守节治间旌表
　　白甫善妻欧阳氏泰和人年二十六夫亡守节旌表杨玘妻廖氏名仁姜泰和人年二十六而玘卒抚遗腹子守节被旌
　　刘攸妻龙氏刘陬妻汤氏永新人龙早寡守节汤年二十四夫亡守节皆治间旌表
　　刘广威妻周氏万安人年二十三夫亡守节又萧宜寛妻刘氏年二十而寡抚孤守志俱于治间旌表
　　伍希宪妻刘氏名顺贞安福人年二十八希宪卒托刘以母与孤刘自誓守节养姑教子一如夫命治间旌门
　　蒋广妻胡氏广吉安千户所舎人早卒胡年二十五守节治间旌表
　　罗宜元妻朱氏万安员外朱廷章女年十九夫亡守节治间寇至仓皇同婢奔归母家渡舟中或牵其手怒曰身可溺此手不可辱竟舎舟渉水而渡年防百嵗卒建坊
　　陈干妻王氏万安人治间干亡无子王年二十清操自励年六十八而终
　　刘士鸿妻周氏名性泰和人士鸿以被徴辟卒于京周年十九生子仅一月誓不再适抚子养姑以夀终【明一统志】
　　罗韫匮妻欧阳氏名寿娘吉水人年二十五夫亡长子笃温方三嵗次笃良尚在娠越四月而生寿娘抚二孤守节笃温娶欧阳氏酉贞生子期年而亡笃良娶袁氏兰秀生子五嵗而卒妯娌相告曰姑为节妇我属可改节乎乃协力共守姑年六十而卒酉贞年几九十卒兰秀年五十五卒【明书】
　　郭仲稷妻聂氏吉水人年二十生子赵三月仲稷亡父母欲夺其志聂闻之齧指出血而誓之曰寜死无复事他人抚孤以终
　　萧子羽妻阮氏安福人生子数月子羽有恶疾而贫甚虑其不能守妇泣誓曰纺绩足以治生子羽卒养姑抚子不易初心年六十三而终又彭文孚妻王氏年二十五而寡家贫无子守节孝养舅姑始终弗渝
　　萧邦道妻罗氏万安人年二十邦道病笃曰保吾子以存宗祀邦道卒罗誓不他适抚教遗孤夀九十而终又王子彰妻郭氏夫亡子防守节年逾七十
　　曾友文妻赖氏万安人年二十而夫亡子敏生方三嵗赖纺绩以养舅姑训敏读书游庠人比之陶母云
　　刘本达妻单氏万安人年十九本达殁子理生三嵗家徒四壁勤俭教子以终又刘宗寿妻康氏年十八而寡养姑守节始终一心彭文彬妻叶氏年二十一文彬卒家贫子防舅姑俱老仰事俯畜俱出于纺绩以寿终
　　罗文忠妻刘氏名淑贤庐陵人年二十四文忠卒惟一女父母舅姑怜其年少无嗣劝其改适刘度不得志以女托妯娌素厚者因就寝自缢死【豫章书】
　　陈康妻刘氏名潮泰和人年二十四而寡生子始逾月守节抚孤长为娶任氏不二年其子复卒生遗腹子佖时任年方十九誓与姑同志学録梁栗为作双节记
　　李惕妻刘氏永新人年二十夫亡其兄私受人聘礼将强之嫁刘自缢死
　　李辅妻欧阳氏永新人早寡无子誓不他适归母家依弟侄以居后其弟侄之妇凡寡居者皆慕其节至十余人
　　罗秉厚妻曾氏泰和人淄阳县丞忠翔女年二十六秉厚卒一子用元甫弥月矢节教育年七十四卒罗用俊为着慈节传
　　刘赋秀妻彭氏庐陵人年二十赋秀卒其姑逼之嫁彭闭门自缢死时年二十一【豫章书】
　　蒋庠妻杨氏庠为吉安千户所舎人早卒无子杨年二十贞操不渝人称为真节妇
　　刘混洋妻王氏安福人年二十七混洋卒王即欲自尽念姑老子防忍死以守年八十三而终
　　集略妻吴氏字姞姑永丰人年十八适未一年而夫卒吴六日不食决志殉之所亲百方解譬始食粥朝暮一溢米服满母怜其少欲令改适往视之同寝食三年竟不敢出一语归谓诸妇曰此女鐡石心不可动也【明书】
　　王尧儒妻丁氏尧儒吉水人就婚于河南时丁年十九越三月尧儒以疾卒遗腹生一女未防父亦卒丁随兄奔父与夫二防归道经新涂其兄强之偕归丁氏坚意归吉水虽家贫无依不计也年七十二而终
　　王氏名素英吉水人年十九归庠生周必登治七年必登以疾卒王誓与同死不食数日母死归吊一日语弟曰我死尸还周氏弟方出忽以无疾卒于家弟如其言还尸于周里人莫不恸之【明书】
　　李修妻王氏庐陵人年二十四修卒生子本渊甫二嵗王即以事姑抚子自誓年五十而卒
　　周梯云妻许氏名凤洁安福人年十九梯云卒方有娠恸哭欲以身殉姑曰存祀与死孰重许诀曰姙男则生不男则死越四十有六日生男煦遂坚以养舅姑抚孤子为己任年四十九而卒正徳辛巳煦登进士第
　　周贤佐妻胡氏名坤秀万安人正徳庚午兵乱胡出走贼追之急度不能免乃趺坐于地贼驱之起行曰不能行指舆使乗之曰不能乗贼怒以刀斫之遂伏地而死【豫章书】
　　朱景学妻罗氏名钦娘泰和人年二十四景学卒遗孤二誓不改节孝养舅姑抚训二子有司以其事闻命下而卒
　　萧贵言妻王氏名莲娘泰和人年二十五贵言卒家甚贫子女各一人纺绩以给朝夕教抚不懈年六十而卒
　　萧时玉妻梁氏名文英泰和人年二十时玉卒卒时瞠目视儿女梁逆知其意齧指示之遂暝目抚子事姑终身无怨言年七十七卒祭酒罗璟谓其如精金美玉不负所天云【明一统志】
　　伍显万妻欧阳氏安福人年十九夫亡生遗腹子夭静居室中足不逾阈年七十卒
　　按郡志作欧阳显万妻伍氏未知孰是
　　王良粹妻刘氏名志娇安福人年二十五良粹以运税卒于外时二孤俱防抚之长归夫丧葬于钦村庐于墓因家焉卒年九十五学士邹守益为节夀堂铭以表之
　　李存纪妻刘氏安福人年二十四夫亡誓死守节抚孤三十余年寿七十南雄知府刘实表其墓大学士邱濬铭其堂
　　吴观凯妻王氏安福人年二十三而寡守节抚孤子节官至祭酒王夀九十二王直为作贞荣堂记
　　解氏五节妇俱吉水人刘氏副使鼎贯女年二十二夫亡守节五十六而卒解璇妻李氏年二十八璇卒守节六十二而卒解瓛妻徐氏解珙妻周氏解玉妻曾氏年皆二十余而寡自矢守节人为之语曰解氏五节松贞玉洁
　　张寅妻康氏安福人既聘而寅逺游不归父母欲令改适氏死誓不二及寅归完娶康年已三十余寅登进士官至太仆寺丞康俭约如未贵时每归寜犹躬执爨乡里美之
　　邹防春妻李氏仕鲁妻谢氏具式妻邓氏俱安福人李名菊娘年二十五守节谢名妙英年二十九守节邓名新娘年二十四守节皆登耄寿廵抚王守仁表其堂曰三节
　　欧阳嵩妾刘氏名季姐泰和人嵩为郎中病卒刘年二十五誓随正室萧氏守节萧曰此非易事且汝无嗣刘曰有宜人在死生以之因相倚为命及萧病刘侍汤药月余衣不解带萧卒刘哀痛殓毕遂自缢柩旁
　　萧启甫妻汪氏庐陵人萧以转运入京病卒讣至汪恸欲自尽姑百方慰之汪曰夫行我怂慂之我不可生矣竟濳出投池死时年十九
　　刘烈女泰和刘清之女许聘张氏子清以张贫议改适女自缢死
　　张氏女名贞姿万安张成甫女正徳庚午流寇入城贞姿随众走稍逼即犇赴直径之塘自沈而死泰和罗钦顺以诗挽之【整庵续稿】
　　孙程妻康氏泰和人程就选京师母沈病剧康祷于天刲左臂肉和药以进沈病遂愈
　　董朝绅妻袁氏吉水人早寡守节以纺绩养姑正徳辛未流寇突至妇与姑同被执贼欲辱之妇姑相持哭声震地贼遂相戒勿犯释之归
　　欧阳循瑚妻张氏万安人夫亡守节事翁姑孝闻遗孤七嵗口授书史冡宰欧阳铎撰贞母文
　　曾氏泰和人名淑贞许婚任钢及筓纲卒讣闻曾自缢死遂同穴
　　曾周易妻罗氏泰和人嘉靖中流寇至周易遇害罗哭骂贼贼怒鎗其腹贯至喉下犹咯咯闻骂声隆庆间旌表
　　旷子云妻袁氏泰和人寇乱被掠投水死时年二十五子云义之终身不娶又胡孟赏妻刘氏寇至被执骂不絶口贼支裂之
　　刘蕴球二女球安福人挈家客思州长女适王邦潮次女未嫁防苗破思州二女相携赴墱塘水自溺死王妇乳儿才二嵗势急裹儿置石崖中贼去女奴得其子因覔死者于墱塘面如生仍两手相携当事褒之给驿归榇还葬乡里
　　易氏分宜人归安福王世昌世昌遘疾奄奄十余月易事之衣不解带世昌死除丧犹缟素姑怜之谓汝犹处子可终累乎跪泣曰是何言哉父毋许我王氏即终身王氏妇矣自是独处一楼不窥外户四十余年方世昌疾所吐痰血輙手一布囊盛之卒后用所盛囊为枕枕之终身【明书】
　　顔简妻伍氏安福人早寡守节有军人李敦率众欲强娶之伍自经死事闻诏旌其门
