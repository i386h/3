<!-- { "loadSidebar": true } -->
　　余钊妻李氏武宁人钊死长子大任方一歳次子大川甫一月父母屡欲夺其志李立三说以示不变一曰为人子当尽孝二曰为人臣当尽忠三曰为人妇当尽节卒不可强舅思聪患双盲姑潘氏老病朝夕侍汤药不少懈嘉定间诏封孺人后二子皆贵
　　吴世静妻凃氏进贤人夫早卒止有一女励志守节以纺绩自给歴十五年淳祐庚申北兵游骑至章江凃抚其女曰世乱如此无辱身遂相擕赴水死【豫章书】
　　吴中孚妻进贤人少寡景定初兵乱擕孤女自沈于县之染步曰义不可汚吾夫也【宋史】
　　王徳甫妻余氏丰城人徳甫以讼防家窭甚依先陇结茅为庐衣食不给有怨怼语余輙止之曰自取何尤德甫令改适余曰妇归王氏家非不裕至此命也妇人万无去夫之理卒不行勤纺绩以供薪米居数歳以瓦易茅为屋五楹二十年未尝出门阈筠阳陈仲微作节妇传以义之咸淳中权县事危顺吉即其里立节妇坊给粟帛【豫章书】
　　按吴中孚妻王节妇林志皆讹入元
　　万性善妻吴氏进贤人年十七而嫁生子舆夫殁诸舅以舆幼不足恃讽欲嫁之泣不应一日归父集诸姊妺以利害訹诱旁引曲喻务相感动卒不变言未几而礼至门吴乃引刀斮案大恸仆地气絶良乆苏曰必欲强我命尽今日众惧而止遂趍装还自是不复归宁保全遗孤迨卒揭文安题其墓曰贞烈妇【同上】按万节妇林志误作胡氏
　　竺梅英武宁竺寿翁女许聘冷氏未嫁夫逝终身守节时称竺夫人东门外石桥其所建也
　　元
　　霍荣妻段氏龙兴人荣无子尝乞人为养子荣卒段年二十六孝养舅姑舅姑没诸父利其产谓曰汝无子宜改适即入室引鍼自刺其面墨渍之誓死不二大德二年府上其状诏旌其门【明一统志】
　　郑伯文妻丁氏新建人大德间伯文病将殁丁与诀曰君脱有不讳妾当从但君父母己老妾且忍死以奉其余年必不负君伯文卒丁年二十七居防哀毁服除其父母议嫁之丁恸哭言所以不死之故父母遂止舅姑尝病丁夙夜防侍及卒丧尽礼事上表其门【同上】
　　赵时煼妻陈氏进贤人夫亡不再适延祐间特旌之喻克成妻熊氏南昌人克成早卒熊氏始终不亏妇节至治间旌表其门
　　姜氏二节俱龙兴罗仲敬女姊适进贤姜兴一妹适其弟兴二至正乙亥俱虏于防欲汚之不从廹胁以去行至真隠乡之视头同赴水死
　　袁用賔妾孔氏富州人至元兵乱缚用賔去孔随至临川之名贤乡度夫无脱身理遂踊跃号呼赴水死【豫章书】
　　朱至真妻袁氏丰城人元丁亥歳夫游学自燕还买舟上贑省兄袁偕行欲入闽适壬辰兵变遇防袁氏义不受辱即投水死至真获免终身不再娶【同上】
　　刘濯妻万氏南昌人濯率乡兵御冦不克死万哭殒以殉时称烈妇濯字徳江即革除忠臣端之祖也【同上】
　　戴复古妻复古号石屏能诗江湖四子之一也未遇时流寓武宁有富家翁爱其才以女妻之居二三年忽欲作归计妻问其故告以曽娶妻白之父父怒妻宛曲解释尽以奁具赠夫仍饯以词云惜多才怜薄命无计可留汝揉碎花牋忍冩断膓句道傍杨栁依依千丝万缕抵不住一分愁绪捉月盟言不是梦中语后回君若重来不相忘处把杯酒浇奴坟土夫既别遂赴水死【同上】
　　王粹甫妻吕氏进贤人少寡抚孤女织絍针缕为食至正初歳饥有谋强娶之者乃恸哭擕其女同赴水死【同上】
　　姜本道妻彭氏本源妻叶氏俱宁州儒家女至正中道源起集义兵随省委州判汤盘克复州治贼党余祐二率众追逐至本道家兄弟与贼拒敌俱为贼易胜所擒骂贼不絶口为贼所杀彭与叶诀曰我夫既死贼必辱我乃引刀自刎叶亦随之而死
　　余文佐妻费氏字尚珍奉新人幼秉志操值元季兵作随夫避难至正中渠寇虏掠乡里恶其夫文佐守义不入其伍遣卒防文佐寻杀之费驱廹前行至横冈寇欲汚之自投潭水而死【豫章书】
　　王宪章妻吴氏进贤人元世以守节闻
　　刘应震妻范氏富州人应震得心疾合之夕不能成礼出就异室未几卒服除母欲令适曰未配非改节也对曰名在刘氏家庙夫以疾废姑在谁养去之可乎姑殁复有以为请者誓死不易居三十年如一日卒年六十九【同上】
　　谭孟发妻熊氏新建人陈友谅兵至孟发遇害子尧举才四歳熊抱归母家遇贼于松湖栗木桥执之不屈以身蔽子贼斫其背匍匐至母家而死明洪武十年采入节义録
　　熊氏字琇新建熊仲文女防通翰墨许邓某未于归邓卒讣闻誓不他适为服三日至正辛亥正月三日自缢死一时绅士为诗词吊之后人悯其贞烈每歳遇忌日设馔以祀至今谓之烈女祭
　　刘氏二烈女龙兴人长曰贞年十九次曰孙年十七皆未许嫁陈友谅来冦其母泣谓二女曰城若破置汝何所二女曰宁死不辱父母也城防二女登楼自缢【明一统志】
　　按函史二烈女之婢郑奴亦缢以殉
　　余烈女字五英新建人元末剧贼史普清据县之新塘闻五英有姿强委禽焉率百舸至父母与族众大骇议未决鼓噪而前五英从容跽请曰与儿自经家庭于儿则得如累父母何因盛餙谬为登舟合礼毕五英佯欲呕二婢拥出舟间突赴水【豫章书】
　　陈烈女字淑真富州陈璧女也璧故儒者避兵之隆兴淑真七歳能鼓琴诵诗至正十八年陈友谅防隆兴淑真见邻妪仓皇来告取琴弹之曲终澘然流涕曰吾絶于斯乎父母怪问之淑真曰城防必遭辱不如死明日贼至投东湖水中水浅不死贼抽矢胁之上岸不听中矢死时同郡李宗颐妻夏氏名婉常亦儒家女匿居后圃中贼至挟其女共投井死【元史】
　　高烈女宁州人年十七有殊色元季盗起匿岩穴中盗诘其弟得之高抗声曰我在室女未受父母命岂可擅事人盗甘言诱之再三高曰吾宁死不屈也盗强之高大骂不服乃防刀示欲杀状高忻然受刄即遇害【豫章书】
　　蔺烈妇不知何县人陈友谅部属邓平章者闻其羙尽殱其家独留蔺欲娶以为妻蔺先杀其四歳子题诗自刎死【同上】
　　眀
　　林全礼妻万氏丰城人全礼任江隂卫百户从征溺死万年二十四守节养姑洪武间诏旌其门
　　谌伯仲妻凃氏字淑贞南昌人嫁甫二载伯仲游不归淑贞年二十二誓无他志事姑以孝闻后立从子为嗣洪武间旌其门
　　舒铨妻余氏南昌人早寡有冦至欲执而辱之余自坠沟壑曰我名家子宁死不受辱骂不絶口贼怒杀之【豫章书】
　　喻铭逺妻梅氏字玉英南昌人年二十二而寡植梅堂下以自誓孝养舅姑抚子仕显授以儒业洪武间旌表年六十六而终
　　王伯崇妻熊氏丰城人伯崇卒熊年二十七遗孤甫二歳家甚贫抚孤守节洪武间旌门
　　龚俊章妻邓氏南昌人年二十九俊章殁邓饮痛秉节至晚益坚同邑李秉良妻叶氏早寡守志皆于洪武间旌门
　　任臈保妻杨氏臈保南昌左卫军也杨早寡守节旌表刘贞女淦城刘均女许适南昌赵主簿之子世乱道阻婚礼未成歳癸巳乡之为暴者强委禽焉女自度不能拒即投井死文江解防闻而哀之为传安城刘霖复铭墓碣先是其二昆皆从穆监州举义兵而死【枫谷集】
　　胡以谦妾周氏金陵人永乐初以谦为海口盐课副使死于兵周日夜号泣求尸得之欲以死殉其父母止之曰汝今有娠盍为胡氏一脉计且千里归榇汝责也奈何欲死越月生子伯槐防丧归宁州豪慕其姿周断发自誓抚孤成立县丞黎斌欲上其事固辞乃止
　　魏文博妻汤氏奉新人早寡守节永乐间旌表
　　秦本固妻周氏南昌人永乐间营北平宫室时本固为千夫长采木万年山中抵吉州婴疾卒周年未三十励节抚孤正统间旌表其门
　　胡闗七妻李氏南昌人夫卒送扶灵归有聚而观之者问曰彼观者何侍者曰阿叔已许尔嫁李曰烈妇无二夫吾矢必死矣乃痛哭于夫灵前付孤于叔自投水死豫【章书】
　　刘天瑞妻熊氏南昌人熊少寡生子仲髙娶喻氏亦少寡生子观方四歳熊自念孀居艰难因讽喻曰此防防四歳儿安可冀望喻泣曰姑能不负所天吾独不能乎前途明暗一听于命于是妇姑纺绩自给观竟有成立孙曽二十余人熊卒年九十一喻亦八十二人以为孝节之报【明书】
　　陈氏字若英髙安人许聘靖安舒琏琏以正统间随父知府敬宦嘉兴卒于道丧还若英闻之悲恸不欲生母怜而解之乃抆泪潜入寝室自经死时年十九舒氏迎柩合白粉山诏旌其门曰贞烈【豫章书】
　　吴安泰妻胡氏进贤人早寡立嗣守节其母将改嫁之泣曰愿从夫于地下语既潜缢于室从姑暨邻妪觉而救之终誓弗二正统间旌其门
　　胡思敬妻曽氏南昌人年二十三守节寿至九十七同邑吴应春妻喻氏龚本义妻李氏熊聡妻周氏俱早寡守节于正统间旌表
　　熊叔辉妻陈氏叔信妻凃氏进贤人俱早寡同心守节以纺绩事舅姑陈先卒凃于正统间奉旌
　　范顿妻孙氏丰城人顿卒孙年二十二矢不二天以伯之子为嗣正统间旌门
　　吴彦文妻项氏丰城人字□奴彦文赘其家未三日以父疾归父殁而彦文暴卒讣闻项号痛几絶即归治丧养姑尽孝孀居五十三载卒天顺间旌门
　　周珍妻吴氏丰城人年十八适珍二载余珍遘疾逾歳弗痊曰我终汝事他人吴因以死自誓珍亡翼日殓毕吴及暮入寝室自缢死合登仙乡号节妇塜
　　孙氏丰城人适周懋昭年甫二十越三载而懋昭卒于官遗腹生子仁誓不再嫁纺绩勤苦供养舅姑按懋昭官庶吉士初姓周后改姓徐故林志称周安志称徐今从林志
　　胡氏丰城人年二十三适翰林庶吉士黄瓛甫二载生子张瓛卒于官胡自京扶榇还誓以节自守家贫纺绩以资日给
　　余继妻熊氏字謇奴丰城人年二十一歳归继继疾度不能起语以备后事熊出箧中衣对继纫定每袭为二泣且谓曰即有不幸吾当服之以俱死不能独生也继卒熊眎敛毕闻家人议举棺焚化即衣所纫衣期赴火死家人察其意防之少懈即自经与继同日合葬【明书】
　　舒宏道妻王氏靖安人年二十八而寡子三人皆幼王抚孤成立长子仲甫娶陈氏生男未周歳而仲卒陈亦志操不二两女曰靖正靖贞俱早寡从一而终人谓舒门四节
　　凃防妻熊氏陈元妻熊氏俱南昌人早寡守节袁习广妻邹氏周咨谋妻徐氏熊焕妻丁氏俱丰城人早寡守节皆于成化间旌表
　　徐试妻胡氏丰城人试卒有子绮寓京师未归停柩以待之一日邻火起烟焰蔽门绮妻李氏抚柩吁天誓与俱焚火燎及屋李泣谓胡曰势急矣媳在此姑亟自全胡竟不肯去姑媳抱持号泣天忽为之反风环烧百余家惟柩所独存观者叹异【豫章书】
　　曽翊如妻万氏鞠秋华妻齐氏俱进贤人早寡守节成化间旌表
　　任防妻孙氏丰城人防卒孙年十八守节至八十而终又夏希武妻傅氏早寡抚孤守节皆于成化间旌门
　　杨源淳妻聂氏龚大邦妻胡氏俱丰城人早寡守节成化间旌表
　　钱仲权妻刘氏新建人仲权充粮长解米赴京道卒刘年二十二抚孤守节同邑谢同权妻邓氏早寡守志魏庭梧妻熊氏年二十四抚孤守节皆于成化间被旌
　　卢穿妻李氏字妙惠扬州人适南昌士人卢穿穿下礼闱第读书西山寺中絶音耗成化间有同名者死京师乡人误传父母怜其贫寡强之嫁于江西盐啇谢啓至则操节求死啓不能犯一日啓发舟归过金山寺下李题七律诗一首在壁卢后登第至家则空室矣偶游金山见其诗知在谢所接至公舘欢防如初【豫章书】
