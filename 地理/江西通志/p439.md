<!-- { "loadSidebar": true } -->
　　程嘉行字公敏乐平人学有渊源为文根极理要嘉靖进士擢礼部郎中朝廷仪制皆出其手所着有纳庵集【人物志】
　　朱继忠字以诚乐平人嘉靖进士官至通政司居乡三十年絶请托着有小川集【同上】
　　章世祯字克昌余干人嘉靖举人初任武陵以卓异擢知德州未几以事移判徐州寻起六合令以治行第一复知徐州治河奏功晋秩奉直大夫致仕【同上】
　　汪柏字廷节浮梁人嘉靖进士为大理评事迁光禄寺丞宰相夏言以文章才品推重之出为广东海道副使海上有巨宼何姓者为一方害捕擒之歴浙江布政致仕柏所至有风裁淡于嗜欲俸积尽以均之昆弟着有青峯存集【同上】
　　关文振字道充浮梁人博综文词尤长于诗以岁贡教授严州征脩福宁州志及宁德县志所着有诗话文话等书五十余种【同上】
　　金逹字德孚浮梁人嘉靖乡荐丙辰冠南宫廷对第一人诸所撰作雄伟典丽下笔千言立就后以司业致仕着有星桥等集【安志】
　　姜金和字节之文词博雅嘉靖进士廷试第三授翰林编修陞修撰时分宜秉政乡人竞趋之金和在史局淡如也歴春坊谕德南国学大司成疾作予告卒于家【同上】
　　孙晓字东白德兴人恬退嗜学补邑庠以父尚书清简公防入国学或讽之仕荅曰父以清白仕子以清白隐固不可乎所着有竹坡漫稿读史尚论西铭蠡见过庭録【同上】
　　陈文衡字惟平鄱阳人隆庆进士授仁和知县陞刑部主事改监察御史廵按宣大时代藩夺嫡事发或为赂庇文衡执法不少贷防御史刘台劾江陵被逮文衡大为叹息外调庐州推官江陵败由南京吏部郎中陞广东副使备兵罗定歴陞湖广叅政山东按察使广西右布政使【同上】
　　刘应麒字道征鄱阳人隆庆进士授礼部主事富宗人重赀求继亲藩应麒执不可当事者衔之出为督学广东防沙汰例起应麒格不行以疾告致仕三载起广西督学陞四川叅政迁湖广臬长浙江左右辖陞应天廵抚遂乞终养起南大理卿再起工部侍郎俱未赴转兵部侍郎命下先旬日卒应麒居官贞亮公忠有大节所至以清名【人物志】
　　李颐字惟贞余干人隆庆进士授中书舍人万厯初擢御史清军湖广广西请免土民逺戍祗充傍近卫所军忤张居正出为湖州知府迁苏松兵备副使湖广按察使郧阳兵变知府沈鈇且得罪颐为白其冤而密殱首乱者以母丧归起故官莅陜西进河南右布政使擢右佥都御史廵抚顺天进兵部右侍郎伯牙入防督将士败之罗文谷进左侍郎久之进右都御史在镇十年威望大着中使惮颐廉正畿民少安二十九年以工部右侍郎代刘东星管理河道议上筑决口下疏故道为经久计甫两月以劳卒赠兵部尚书【白志】
　　严而泰字师孔鄱阳人弱冠领乡荐授彞陵学正荐入南雍助教能以师道自重服士心陞颍州守治行着闻卒于官结发束修迄于彊仕粹然一节乡评重之【人物志】
　　王守胜字以敬德兴人从钱绪山游闻阳明先生之学万厯己卯领贤书时年六十一授贵池教谕随转绍兴教授俱以古道训士擢扬州倅署通州篆政称廉平【安志】
　　呉榕字子充安仁人万厯癸酉乡荐初授宿宁学博以成就人才为己任有王九叙者以童年应役榕从佣中特识之为请于令得免役且饮食教诲之后成进士为名柱史秩满迁贵池令改调房山邑近畿辅多贵戚中宦侵夺民产为患者数十年有御史某者檄民据实陈诉许以疏闻而恶珰煽先发之毒反噬取防逮富民李当贤数辈诬其侵影皇庄缇骑暴悍且侵辱长吏榕忿激为民请命由是忤中贵遂以病免【同上】
　　蔡毅中字甫万年人万厯进士由翰林院侍读进讲经筵善于辅导克成储德歴国子监祭酒纂修国史方魏珰势炽独抗疏弹劾罢归卒諡文庄【府志】
　　陈大绶字长卿浮梁人万厯进士授泾县令止珰开矿邑赖以宁陞工部主事调兵部职方司郎中出督学两浙晋备兵常镇寻移闽海遂告养归里依依子舍者十余载特起尚寳卿转太仆卿【人物志】
　　方应庚字长卿乐平人万厯进士授河南巩县令值岁饥民鬻男女自活每捐俸赎之调庐州合肥汰冗平差修学校筑圩塘邑有厉疫请以身代飞蝗不入境入觐授礼部主客清吏司主事以母病告养归【同上】
　　黄龙光字二为浮梁人万厯进士授水部郎督两宫大工以节省忤中官时六科廊燬奸珰中伤谪黔及召还家居二十余年淹贯经史及当代典故天啓元年起复兵部武选司转尚寳陞太仆正卿皆着成绩歴右通政司建言停刑以培国祚拂珰意罗织遣戍偏沅飘然就道珰败诏复原官【同上】
　　按龙光所着有黔游草二卷
　　胡舜字明祚余干人万厯进士质美好学名节自励为本邑铸铁斛胥役不得意为増减初任桐乡有政绩歴任大理寺评事刑礼二部郎中转福建佥事【同上】
　　按胡舜所着有春秋解崇雅堂集
　　陈之可字汝时鄱阳人父志昻事亲以孝闻之可童年母卒哀毁成羸疾初防痛不及母命不忍成婚即室内为母位哭奠夜深跪哭不起遂昬卧地至晓后父殁不御酒肉不入内室者三年竟以羸疾卒邑里重之【同上】
　　史书昌字二昌鄱阳人资性頴异防即以古人自期见人所为制义叹曰四子之书皆求仁之学吾儒性命之要也宁区区呫哔以干禄仕乎遂闭户穷经性至孝年十四诸昆析居书昌独承顔膝下颐志愉愉孺慕终身为常曰贫者士之常减一分嗜欲便増一分天理其平生究理明信道笃大率如此【同上】
　　洪世弼字汝贤乐平人万厯己卯乡荐知万泉县县苦剧盗立擒获以除害民病水洼建堤桥以兴利陞禹州知州时黄河淤塞下州县濬治躬率河夫一千刻期告成部使者上其事于朝调任蕲州卒【安志】
　　李日修字初吉浮梁人万厯己酉乡荐歴官工部主政督熹宗山陵节省浮滥貂珰不敢少私陞叙州知府厘奸剔执法不回擢云南臬副揽辔行部风纪肃然【安志】
　　闵址字蠡襟鄱阳人万厯岁贡任兴化训导迁南平令忧归服阕补沐阳县抵任值运河淤塞上发帑金八十万遣重臣督理专责印官疏之址相度经营劳伤致疾阅岁河工告成擢高邮知州命甫下而卒【同上】
　　舒邦儒字真卿余干人万厯进士少以德行重于乡事继母以孝闻后因艰子嗣买妾得淮扬孙氏女临去母不忍别邦儒太息曰吾求男而使人以女病乎遂厚赠金而遣之初任徽州司李刑狱平允大司徒殷歙人也歙土故籍丝税会下清丈之令殷止均五邑时搆争力甚邦儒正色裁之事得息陞南刑部主事持法如初【同上】
　　胡继美字中在鄱阳人万厯进士初任东莞令廉洁自持邑有牛税鱼税民间苦之继美裁他税以抵二税积困遂苏补闽之漳浦擢騐封主事歴考功稽勲文选三司郎中出典河南乡试当时柄珰戚畹声势张甚卒能履险而不罹于咎人服其智后乞假归省逾年起大理左丞【同上】
　　朱一桂字廷萼浮梁人万厯进士授婺源知县行取兵科给事中转湖广江防叅议积官刑部右侍郎南都察院右都御史冠带闲住崇祯初诏复原官未任随卒赐祭葬【府志】
　　程再伊字连叔鄱阳人万厯进士授浙江萧山令邑有北海塘腴田万顷每为潮汐所漂没再伊相度形势募民筑堤越岁告成遂享灌漑之利秩满晋仪曹郎出补漳南监司未几告归【人物志】
　　陈嘉训字彞仲鄱阳人万厯进士初授行人出为南吏科裁正上供钱粮聿清耗蠧中贵人惮之时青宫迁延未定屡疏请立光宗及论罢闽越两廵抚与有司之不肖者先是科员命下例当靣阁时相温顔留与语嘉训不为动辞出至南中不逾年竟论罢之嘉训亦以是谪归【人物志】
　　廉靖字安卿鄱阳人万厯举人知肥乡县莅任三载遂乞致仕邑有刘生去非者初以诬陷狱靖察其寃得释刘寻登第代廵西江临饶造庐奉三百金为寿力辞弗获曰此德金也因置义田以供祭祀及资子弟之读书而贫者尝一夕坐舘中见火光烛地呼主人至掘地得金主人请分之靖曰我寒士弗敢当汝悉持去靖即以是年举于乡后令肥归检其俸适与前金数符居林下讲学不辍卒年九十祀于乡【同上】
　　江和字不流鄱阳人万厯丁未魁南宫初任刑曹郎钦恤关陜多所平反且以江右官征官解法易秦民累适甘肃告警指授方畧赖以无虞有二帅以千金餽俱却之出守成都注上考擢滇南学政东粤粮储晋福建按察使得貤封三世喜曰吾遂初矣遂致仕归及珰祸作独得翺翔寥廓其知微如此【安志】
　　许大忠字元甫鄱阳人生而清癯博览羣书为诸生有声后遂厌习举子业遍访名贤务求正学平生积赀五十金尽出以付司会者为景仁堂讲学费太守张静涵与为布衣交每微行造访而元甫虽公事亦未尝一诣公庭【人物志】
　　闵翼明字襄甫鄱阳人邑庠生天性孝友父母早殁结庐墓侧独居十年余生平潜心理学与同邑江不流许元甫讲学寒暑不辍【府志】
　　张国钥字啓之浮梁人家徒四壁万厯甲午举于乡闻防时即往墓拜哭痛父之不及见也事母色养备至以孝闻选就教职青氊苜蓿处之裕如惟以忠孝大义勉朂诸生转北雍学録陞监丞【同上】
　　强尚质字绳一鄱阳人天性孝友爱弟抚侄曲尽恩礼为人寛和庄重又负敏才作古今文词援笔立就兼善书画晚以明经司训建昌之新城师道卓然多士爱而化之【同上】
　　纪杭字胜卿鄱阳人生有异质闻祝无功辈讲学徒歩从之游凡六易寒暑不辍万歴辛卯中乙榜就廷试初训钟陵继谕光化所至以兴学作人为己任擢知普安遂乞归
　　汤廷耀余干人万厯中从刘綎征蜀积功至都督佥事子应瑞少随父行间每力战先登崇祯初流氛日炽奉调随征父子血战陷阵而死【人物志】
　　史稽古字心尧鄱阳人万厯间选贡授华亭丞陞阳山令阳山故昌黎之桐乡也斋有两松相传韩公手植稽古至为之剪荒理秽每政余即吟咏其下或操笔为文不作犹人语着有仅存等集【同上】
　　刘三策字叔简鄱阳人与兄三省孝友最笃天啓辛酉同登贤书念母老求禄养授枣阳学博内艰服阕补广西旋擢仁寿县旧无城且乏兵守羣贼蜂起犯川三策日练土卒扼险要为固守计未几贼势益张度不能支遂令子居州懐印从间道诣府上之诘朝贼大至率众巷战自已至午援兵竟絶出狱囚助之力尽被执骂不絶口贼怒支解之【安志】
　　江南锦字列明鄱阳人天啓丁卯乡荐主试倪元璐独赏其竒以足疾不能上春官絶意进取专肆力于古文辞著书多散逸梓以行者猊峤书屋文集而已【人物志】
　　叶应震字长东余干人崇祯进士时楚氛孔亟起复杨嗣昌为大司马应震上章击之不报授都水司主事治河著绩癸未陞四川副使未任会父殁哀毁骨立事母孝养备至母殁茹蔬庐墓不复与人世间事食贫二十年着有易鉴合叅五经纂注四贯等集【安志】
　　詹时雨字霖臣鄱阳人崇祯进士给事中书科时上发策问兵饷条对称防擢监察御史出廵福建以严直忤权要迁苏松道随督学贵州一秉虚公黔中得人于斯为盛【同上】
　　李思谟字承伯浮梁人崇祯进士令深阳留意教养时权相奏令各省童子分等第纳银免府县考试诸路风靡思谟独不奉行乙酉罢归隐居乡里卒于家【府志】
　　鲍文字士可浮梁人崇祯进士任惠州司理活疑狱甚众时土宼窃发设计讨平之居乡敦尚儒雅诱进后学凡邑利弊悉力言于当事人皆德之【安志】
