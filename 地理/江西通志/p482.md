<!-- { "loadSidebar": true } -->
　　冯孝女名素贞星子人父病刲股疗之病立愈郡守陆徳舆大书以表其墓【明一统志】
　　王氏建昌人适本邑董易之子少丧夫无子以死自誓嫠居四十余年终始不渝又董易族女适同邑张汉臣之子早寡无子其母与兄欲夺其志不从卒合葬于夫墓生连理木人以为贞节之感【同上】
　　胡氏建昌人逾笄嫁宋冀王九世孙赵希愈甫六年而寡无子守节终身
　　元
　　黄时清妻李氏建昌人年二十夫亡生子璨六岁鞠育教诲以至成立年七十余青灯败帷不易其操有司以事闻旌其门【明一统志】
　　明
　　余鹤年妻黄氏星子人鹤年以哭弟而卒黄年二十七孀居誓不再适子宗甫四龄清苦抚育卒以经明行修荐黄寿八十大学士尹直表其墓
　　黄继楚妻熊氏建昌人归黄二年继楚卒甫三月生遗腹子可大熊誓不他适养姑教子以终宣徳间诏旌其门
　　甘氏女名清秀星子甘孟女年十五正徳间值宸濠变贼入境清秀随母逃避贼掳其母清秀义不辱即投玉京潭而死贼退其尸浮水如生里人收葬于山前【明书】
　　陶孔肩妻郭氏星子人抚伯之八岁孤如己出封还伯侧室所托之秘金乡里贤之
　　杨仲光妻宋氏尚书宋景女适安义贡生仲光事姑孝姑黄氏卒宋哀恸水浆不入口七日遂殒
　　袁昌期妻刘氏星子人早寡苦节五十余年旌表张珧妻刘氏安义人年二十六珧卒艰苦守节抚一孤成立卒年七十有六
　　钱氏二节妇星子人钱孟昭妻查氏孟琳妻梅氏查年二十六生子啓安甫四岁而寡梅年二十四而寡无子约曰相依为命以终此身可乎抚遗孤事姑益谨年俱至八十余
　　余贯质妻刘氏都昌人年十八抚遗腹子守节嘉靖间旌表
　　吴寳秀妻陈氏寳秀浙江平阳人万歴二十六年为南康知府与湖口税监李道忤明年正月诏逮治陈恸哭请偕行寳秀不可乃括余赀及簪环得银三两许曰夫子行为路费夜自经死南康士民建祠祀之
　　殷渠妻涂氏星子人早寡守节夀八十余嘉靖间旌门余勋妻张氏星子人勋死张年二十七遗腹生男家贫族人欲夺其志张辄怒曰妾何忍败风化辟纑治生教子成立有司遣使问慰之
　　于麟妻查氏星子人年二十七麟丧坚守不渝母怜其少而无子强之嫁辄泣曰夫不成名妾复改节夫不瞑目于地下矣母不复敢言守节歴三十余年
　　何五一妻李氏都昌人年十九而寡守节训子歴五十余年旌表
　　吴国辅妻崔氏星子人夫丧父母强之嫁截耳自誓孀居年八十事闻奉旌
　　彭文庆妻邓氏安义人年二十二而寡守节抚孤歴四十九年夀七十一而卒
　　伍常懋妻邵氏都昌人姑病刲股进之病愈万歴间旌表
　　殷尚序妻夏氏星子人早寡守节门外设篱屋后凿井不见天日者四十余年
　　周志杰妻戴氏媳王氏安义人戴年十七守节抚一岁孤廷冕年十四补庠生聘王氏未娶冕复死王躃踊到门姑媳焚香誓天甘心守节二氏俱享年八十
　　陈讵妻邵氏星子人受聘后夫目瞽愿罢娶邵不可竟归于陈尽妇道夫卒氏年二十守节不渝
　　萧凤来妻李氏星子人年二十六而寡守节以终夀八十
　　陈士骢母张氏都昌人年二十八而寡守节抚孤三十余年
　　刘艮坤妻王氏星子人万歴间剧贼何凤掠其家执王欲辱之不从大呼家人杀贼贼引劒剖其腹死年二十四
　　朱日妻黄氏都昌人年十七归朱逾年而日亡甘贫守志誓不再嫁遗腹生子廷对训之游庠万歴四十年建坊额曰坤元正气
　　李宗鲁妻余氏建昌余孔徳女年十九宗鲁卒断髪自誓抚孤奉舅姑歴五十年万歴间具题建坊子嘉猷庠生以孝行闻孙学防由选贡授徐州同知
　　陈文化妻熊氏建昌人生子耀方襁褓而文化卒矢志冰蘗抚孤守节以终
　　何天锐妻戴氏建昌人年十八夫亡父母怜其年少子幼欲令改适戴以死自誓终始一节万歴间巡按徐元正题旌
　　黄炅为妻陈氏建昌人炅年十九以痘卒时陈年十七守节抚遗腹子士尧娶何氏年三十而寡同姑守节抚二子长极举癸卯乡试
　　吕文组妻王氏建昌人年二十八夫亡抚二子守节长曰国钦次曰国鉴鉴事母至孝庐墓三载遇虎不惊万歴间邑令罗尚忠表其门曰节孝可嘉
　　魏高妻余氏安义人年十八夫亡甘贫茹苦训子成立巡按方大美额曰节操冰霜邑令梁兆明为之传
　　许汝高妻陈氏都昌人年十九誓节抚孤子亡复抚孙凡数十年万歴时旌表【邑志】
　　许君晦妻吴氏都昌人归许二年生一子夫亡翦髪毁容誓死不移年六十卒邑令程之试详请建坊
　　淦应皓妻赵氏建昌人探花赵师尹妹应皓早卒生子守纯甫周赵秉节不渝天啓七年巡按曹谷旌其门
　　马氏宛平人通判建昌淦之龙之妾年二十二而寡朱氏江陵人之龙子妇也年十九而寡妇姑纺绩以度余年宋之盛作双节诗纪之又淦守缙妻熊氏少寡抚孤以贞夀终
　　熊五玉妻张氏建昌人崇祯丁丑遇兵赴水死
　　陈大徳妻王氏安义人崇祯壬午夫殁于盗朝夕泣血濒死者再抚子成立陈其诚为之传
　　熊某妻郝氏建昌人崇祯癸未左良玉兵肆掠郝抱其子同沈于河同时死者有族婢郝氏况氏渡夫妻熊氏
　　熊士防二女芷姑引姑建昌人左兵掠境相约没身无辱遂并投水死士防妾淦氏及两婢考香赫香皆从之越旬日尸浮水面如生里人祠之曰二烈实五烈也
　　傅氏建昌人学训傅民望女适星子但骢明末溃将郝效忠过县恣掠杀骢遂逼傅氏傅且泣且骂遂遇害
　　万朝旻妻陈氏安义人归万甫二旬而夫殁孀居守节夀八十六又刘承寛母胡氏年十八而寡抚子成立夀九十四刘天锡妻熊氏年二十而寡守节教子夀九十三
　　徐国杰母殷氏邹廛六妻王氏吕逺四妻胡氏淦君鼎妻熊氏婢吕氏淦祐妻熊氏淦祉妻李氏熊玺妻张氏【俱建昌县明末死难】
　　魏邦亮妻李氏彭崇荣妻王氏王九洲妻周氏【俱安义县明末死难】
　　国朝
　　李氏名秀英安义人幼字杨昌裴未嫁昌裴病笃李往侍汤药数日而卒李服丧成礼誓以身殉家人防之一日登其夫读书楼遂自缢时康熙二十四年四月晦日也后奉旌表
　　邵光宣妻刘氏都昌人康熙二十六年以贞节旌表子良杰丙子解元
　　陶怡中妻宋氏星子人年二十守节孝奉孀姑抚侄为后康熙二十七年题请建坊顔曰贞节高风
　　万国玺妻杨氏安义人早寡守节康熙四十三年旌表杨二衿妻刘氏安义人年十八守节四十五年康熙六十年旌表
　　刘卓人妻万氏安义人青年矢节课子成立歴数十载雍正五年旌表
　　余英涵妻彭氏都昌人未嫁英涵卒彭衰绖往哭丧毕坚闭一室奉木主三年翁殁大殓成时英涵服阕氏迎父母至永诀引刀自刺死雍正六年旌表
　　陈熙林妻王氏安义人守节奉舅姑以终其志雍正七年旌表
　　徐英夏妻万氏都昌人以力拒强暴死雍正七年旌表范氏建昌人性贞静归胡治臣七载治臣贫病无计隂与媒谋鬻范与富人顾万齿诱之出门范奋掷呼号入顾门自经死雍正八年旌表
　　朱氏高安人太傅大学士轼女许配建昌县举人李家驹将嫁而家驹殁讣至氏往吊恸哭即欲以身殉姑曲劝之徐讽其回氏泣曰许配孝廉敢以死生贰心誓不返矣自是守贞李门数年以悲痛成疾卒【蔡世逺传】
　　向某妻陈氏都昌人归向十有七日夫亡父怜其少陈尽翦其髪示父曰愿大人封识表儿志家贫刺绣以供朝夕终岁不逾阈择继嗣续夫祀孀居六十余年【邑志】
　　余文之妻李氏都昌人文之父为乱兵所执文之请以死代李又绐以身代舅若夫卒见李姿容许诺文之父子得脱李度舅若夫行已逺蹶起厉声骂贼贼忿为所绐立杀之【邑志】
　　杨昌文妻袁氏吕文维妻郑氏【俱建昌县死戊子难】
　　郭某妻吴氏许延年女观妹邵良牧妻刘氏吴汝魁妻陈氏【俱都昌县死戊子难】
　　熊之缙妻郭氏安义人【死寇难】
　　九江府
　　晋
　　陶潜母孟氏孟嘉第四女也嘉本娶陶侃第十女后以二女妻侃子茂之二子一生靖节一生敬逺靖节娶翟氏能安苦节夫耕于前妻锄于后【豫章书】
　　明
　　毕彦升妻郑氏彭泽郑英长女年十八归毕三月而夫亡遗腹生子仲逺郑养老抚幼纺绩为家终无他意洪武中诏旌其门【明一统志】
　　欧阳尚八妻李氏彭泽人先是洪悬作乱尚八之兄尚诚面奏太祖平洪后其党复讧李谓妾曰洪党不殄我家必被其害毋为所辱遂闭门自焚死
　　黄氏名贞懿湖口黄钊女年十九适彭泽刘洤三年而洤卒生子价方一岁黄竭力事舅姑足不履外阈卒年七十有三广陵桑乔为撰墓表
　　董氏南昌董用和女年二十五适徳化魏辅甫四载生男宏中而夫故董守节奉舅姑始终无玷永乐中旌门
　　王氏彭泽民王哲之女善姆教年十九归邑庠生柯茂三载而夫亡勤俭孝敬鞠育二子守义不衰年七十五而终侄柯屿妻阳氏阳遂之女年二十七而夫丧抚子曰璿长入邑庠以贞节自守年七十而终人称柯氏二节
　　宋永华妻阳氏彭泽教授阳暹女年十八适宋五年而寡抚子文淮文海苦节歴四十余年七十五而终
　　刘相妻黄氏徳化人相郡庠生迎父丧于临清哀恚呕血死柩至家黄触柩流血被面每欲以死殉时年二十有一形毁骨立矢志靡他衰绖十年事继姑益谨卒日哀殡尽礼闺门肃然虽处贫苦而怨声不闻人皆贤之【明一统志】
　　张仲伟妻周氏名端秀湖口人年十九嫔于张生子徳润周晬而伟亡舅姑悯其家贫子幼欲夺其志周曰宁为张氏鬼不作他人妻孀居三十年冰清玉洁乡里尝记其言以为内则【同上】
　　王守邦妻陶氏彭泽人年二十夫以暴疾卒陶哀毁欲与俱死翁恸其子越宿亦亡陶叹曰我即死姑何依哉乃营夫葬豫虚其右以示同穴人不敢以非言逆之居孀二十余年事姑尽孝内外重之【同上】
　　刘氏名玉兰彭泽人年十八适同邑计伟越五载夫亡哀痛殊切图与俱死既而翁举夫丧刘泣告愿少留乃移别筑室停之刘苫块以居悲号伤心呕血数升父母恐迁柩藳葬刘曰吾今得死期矣遂不解衰绖七日不食而卒举其尸见袖中所遗巾帨皆夫之遗物【明书】
　　按计伟安志作计纬刘氏安志作王氏
　　余氏女名孝绣湖口余志通女年十八家贫未受聘正徳七年流贼刼县女与邻妇俱被掳至舟贼欲污之独投河死
　　吴琴妻万氏瑞昌万志育女年十七而嫁六年而嫠以死自誓孝事舅姑勤俭教子正徳间旌门
　　朱氏辅国将军拱挺女适彭泽计如垣谨执妇礼盗至获其姑朱尽簪珥投之脱姑于难寻亡哀痛而卒事闻赐祭
　　程纲妻王氏彭泽人年二十丧夫独鞠一子苦节自守年八十而终
　　曹钲妻徐氏名细贞湖口人年十七守节富民有厚聘求者徐沐浴更衣自经而死
　　李氏九江衞人郡庠生李溥妹年十五在室正徳己卯逆濠陷城女急谓兄曰祸迫矣兄为全母计乃自潜避于井傍顷之贼至遂投井而死贼亦惊惕【豫章书】
　　衞廷珪妻孙氏苏州吴县人随夫商寓浔阳小江口逆濠兵至母女赴河死孙年三十有五长女金莲年十四次女玊莲年十一参政范永銮为之立传
　　王志廉妻郭氏九江衞人年二十五而寡抚孤守节歴四十余年
