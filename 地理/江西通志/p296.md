<!-- { "loadSidebar": true } -->
　　李龄字景龄潮阳人宣徳乡举歴御史陞江西提学佥事崇雅黜浮痛抑奔竞复白鹿书院聘胡居仁主教为学者师谨于自持言动不茍人或欺之亦笃信不渝被谗而去时论惜焉【林志】
　　张文昌江安人正统间任江西按察使天性慈厚未甞妄挞一人轻入一罪吏民服而爱之【南昌府志】
　　张居杰字翰英上虞人正统乡举由吏科给事累官江西左叅政军屯田赋措理得宜人沐其惠以最迁山西布政使【同上】
　　韩雍字永熙长洲人正统七年进士授御史负气果敢以才略称巡按江西黜贪吏五十七人庐陵泰和盗起捕诛之景泰初以右佥都御史巡抚江西首行均徭法编册轮役一劳九逸又行嵗办法里甲公贮银两有役则估费召户领解民皆便之敏达善断凡规画措置咸可为后世法嵗饥奏免秋粮请文天祥谢枋得諡歴官兵部侍郎卒年五十七谥襄毅两广江右民立祠祀之【白志】
　　周鉴字孔明麻城人正统乙丑进士授监察御史出按江西有大学士陈循子所为不法鉴置大辟陈切齿伺以中之无所得已讽部迁云南副使【湖广通志】
　　原杰字子英阳城人正统十年进士授御史廵按江西捕诛剧盗奸宄敛迹寻擢江西按察使发宁王奠培淫乱事革其防卫治行闻赐诰旌异迁山东左布政成化间江西盗起以杰尝再莅其地得民心诏往治之捕戮六百余人余悉解散拜左副都御史巡抚郧阳【白志】
　　夏壎字宗成天台人景泰二年进士授御史清军江西发镇守中官叶达恣横状达为敛威累迁江西左布政使巡抚四川年未五十即求退杜门不接宾客【同上】
　　陈选字士贤临海人天顺四年防试第一授御史巡按江西尽黜贪残吏时人语曰前有韩雍后有陈选广冦流入贑州奏闻不待报遣兵平之宪宗即位尝劾尚书马昂等一时惮其风采歴广东左布政市舶中官韦春诬奏被逮士民数万号泣遮留使者辟除乃得出抵南昌疾作卒于石亭寺编修张元祯为治丧殓之治初主事林沂疏选冤诏复官諡忠愍【同上】
　　夏寅字正夫华亭人正统进士授南京吏部主事进郎中成化间迁江西副使提督学校其教务先徳行士经激劝者多为闻人尝语人曰君子有三惜此生不学一可惜此日闲过二可惜此身一败三可惜世传为名言后以浙江右叅政致仕【同上】
　　翁世资莆田人正统进士除户部主事歴郎中成化初擢江西左布政使大军征两广转江西饷需十万人世资议赍直就易岭南米民得不扰【同上】
　　余复字存美遂安人正统进士授御史陞江西按察佥事时巡抚韩雍患赋役厉民委复均之刬革夙弊民欢若更生督理各郡京漕措置有方晋副使长河峒贼朱绍纲谋叛郡县驿骚复往贑督兵讨之生擒绍纲等七十余人贼遂平事闻赐防币寳钞陞福建右叅政复陞江西按察使转布政使卒于官【南昌府志】
　　孙遇字际时福山人正统进士授户部主事累官江西右布政使宅心仁厚爱民如子不为皎皎之名而操持凛然不可夺尝罢西山纸厰以苏民累人尤徳之【同上】
　　何宜字行义福清人正统进士由职方司郎中歴江西左布政使性澹约若贫士入觐载小舟随従数人而已尤谨宻簿书一字不轻置时王克复为叅政书判如流恒以细屑戒宜宜安之然俱以政事显名【同上】
　　张纲字大振长清人景泰进士授监察御史天顺间曹吉祥用事欲庇一指挥以孽夺嫡纲疏奏阻之人重其风节出按江西勘宁王奠培不法削其护卫屡擢右佥都御史【豫章书】
　　林鹗字一鹗太平人景泰进士授御史成化初迁江西按察使有犯大辟贿达官求生者鹗执愈坚广冦剽贑州急调兵御之遁去广信妖贼妄称天神惑众捕戮其魁立解散歴左右布政使嵗饥奏减民租十五万石成化六年擢南京刑部右侍郎卒赠尚书諡恭肃【白志】
　　夏时正字季爵仁和人正统进士除刑部主事成化五年以大理寺卿巡视江西灾伤除无名税十万余石汰诸司宂役数万奏罢不职吏二百余人增筑南昌滨江堤及丰城诸县陂岸民赖其利尝上书不具赍奏人姓名吏科论其简恣遂乞休归僦居民舍布政使张瓉为筑西湖书院以居之年近九十而卒【同上】
　　闵珪字朝瑛乌程人天顺进士授御史出按河南以风力闻成化六年擢江西副使久之以右佥都御史廵抚江西南贑诸府多盗率强宗家仆为之奥主珪请获盗连坐由是贵宦不恱尹直辈谋之李孜省责珪不能弭盗左迁广西按察使累官两广总督刑部尚书諡庄懿【同上】
　　徐懐字明徳建徳人天顺进士授刑部主事歴江西按察佥事明敏有治才安福豪陈万年恃险为雄号曰洞主官司莫敢诘懐宻擒伏法累擢江西右布政使转左仕至南京刑部右侍郎【南昌府志】
　　王恕字宗贯三原人正统进士为扬州知府天顺四年以治行最超迁江西右布政使平岭冦贑州操履端正治间巡抚云南累官吏部尚书卒諡端毅【白志】
　　陈炜字文曜闽县人天顺进士授御史廷劾指挥门达寘之法中外快之迁江西按察副使斥贪残振頽靡威望大振陞右布政使时宗藩府第坟茔之费朘取不经炜条奏杀三之一转浙江左辖未赴卒于任【林志】
　　崔恭字克让广宗人天顺进士歴官江西左布政使发奸民冒闗广济库银五十万作均徭法任一嵗之劳者有九年之逸民甚便之宁王奠培与弋阳王奠爁交搆恭防三司覈实以状上王衔之又欲增造宫殿及派嵗禄于近府县恭不従防卫军校有犯辄治之陞右副都御史巡抚苏松【安志】
　　吴一贯字道夫成化进士由上髙知县擢御史以彊干闻擢大理右寺丞左迁江西副使讨华林贼有功进按察使行军至奉新卒士民立祠祀焉【白志】
　　按明一统志称一贯督兵捕严申令信赏罸士卒奋勇俘斩甚多建议筑城贼至则督战贼退则筑城至忘寝食以劳瘁卒
　　杨守随字维贞鄞人成化进士授御史巡按江西所至以风采见惮累官工部尚书掌大理寺上章极论刘瑾奸状瑾深衔之致仕归寻除名瑾诛复官赠少保諡康简従弟守隅由进士歴官江西叅政有政绩宁府禄米石征银一两后渐增十之五隅入请于王裁减如旧以瑾恶守随并罢守隅官瑾死后起官终广西布政使【同上】
　　段正字以中泽州人成化进士由元城知县擢御史巡按江西赈饥备盗颇有方略迁江西左叅政精于吏治抚州粮长为民害立除之追赃数万广信苦夫役繁以寺观租税赢余者使出佣直民困少苏平生防介卒之日无以为殓士大夫皆哀之【安志】
　　苏葵字伯诚顺徳人成化进士以翰林编修出为江西提学佥事性刚介不茍合为镇守太监董让诬奏被系遣法司盛洪等讯之将加刑南昌诸生数百人排闼而入拥葵去事竟得雪修白鹿书院増置田庐招徕诸郡学者与前督学李龄嫓美焉迁福建右布政使【南昌府志】
　　陈金字汝砺应城人成化进士正徳间江西盗起诏金总制军务便宜従事当是时抚州则东乡贼王钰五等南昌则姚源贼汪澄二等瑞州则华林贼罗光权陈福一等而贑州则大帽山贼何积钦等官军累年不能克金调广西兵以次削平半嵗间俘斩千七百余人即东乡立县并立万年县招降人居之每奏捷玺书嘉劳加官少保进太保廕一子锦衣百户【白志】
　　蔡清字介夫晋江人成化进士乞假归讲学僧寺谒选得礼部主事调吏部寻以忧归即家起江西提学副使宁王骄恣凡朔望诸司先朝王后谒文庙清不可先庙而后王王生辰令诸司以朝服贺清曰非礼也去蔽膝而入其取士先徳行而后文艺旋引疾去清平生饬躬砥行不愧衾影以虚名斋所着易经四书防引行于世卒諡文庄【同上】
　　林俊字待用莆田人成化进士治间为南京右佥都御史督操江适江西新昌民王武为盗巡抚韩邦问不能靖命俊巡视身入武巢武请自効悉擒贼党诏即以俊代邦问巡抚乃更定要约庶务一新去淫祠建义仓修学校锄强扶弱风纪凛然王府嵗征禄率倍取于民以俊言大减省宁王宸濠贪暴俊屡裁抑之王请易琉璃瓦费二万俊言宜如旧毋涉叔段京鄙之求吴王几杖之赐王怒伺其过无所得防俊以圣节按部遂劾奏之停俸三月寻以母忧归正徳初江西人在朝者合疏乞还俊乃命再抚江西累官刑部尚书卒諡贞肃【同上】
　　史琳字天瑞余姚人成化进士授给事中叅议江西吉安民杀其邻子夤夜移尸道傍死者家莫知所由诉于琳迹之弗得乃祷于神果得凶首遂输服贑盗起势张甚琳督捕斩七百余人释诸胁従境内以宁陞布政使仕至右副都御史【安志】
　　赵敔字叔成常州人景泰进士以御史出按江西成化四年上言江西俗健讼有司官稍不顺情者动辄捏词吿害风宪官用意深刻者惟欲张威干誉不复顾惜人才一槩逮系甚至刁民自知诬告潜避终不结案请严禁报可通行各省遵行寻陞敔为江西按察使因敔按江西将代值嵗荒户部请敕赈济候事竣代江西士民上奏恳留遂有是命【豫章书】
　　邵寳字国贤无锡人成化进士治七年以户部郎中迁江西提学释菜周元公祠修白鹿书院其教以致知力行为本江西俗好隂阳家言有数十年不葬父母者寳下令士不葬亲者不得与试于是相率举以千计宁王宸濠索诗文峻却之后宸濠败有司校勘独无寳迹迁浙江按察使仕至南京礼部尚书卒諡文庄【白志】
　　吴廷举字献臣梧州人成化进士用马文升刘大夏荐擢广东佥事正徳初发镇守太监潘忠二十罪谪戍雁门刘瑾诛杨一清荐其才起江西右叅政败华林贼于连河讨桃源贼设竒制胜执其酋破之陞广东右布政使擢右副都御史宁王宸濠搆逆有端疏陈江西军政六事为预防计世宗立召为工部右侍郎至南京工部尚书卒諡清惠【白志】
　　金泽字徳润江宁籍鄞人成化进士累官都察院副都御史时因广闽寇入贑州廷议以风力大臣为总制泽奉敕抚定便宜従事严督缉捕斩贼首满天明等八百余人于是奏添设府县捕盗官寻陞兵部侍郎【林志】
　　周南字文化缙云人成化进士治初歴江西右布政使擢巡抚大同引病归明年起督南贑军务南贑巡抚之设自南始大帽山贼攻剽城邑延及江西数年不靖推官莫仲昭知县蒋玑指挥杨泽被执贼势愈炽南集诸道兵击之擒贼首张时旺防闻赐敕奨劳南复移师防总督陈金共平姚源诸贼境内遂宁进右都御史总督两广逾年归卒赠少保【白志】
　　张嵿字时峻萧山人成化进士授上饶县迁南京兵部主事正徳初忤刘瑾勒为民瑾败起知南雄擢江西叅政进右布政使举治行卓异迁左宁王宸濠欲拓地广其居嵿执不可大恚使人餽之发视则枣棃姜芥也嵿悟其指曰是欲我早离江界也未几召为光禄卿以右副都御史巡抚保定【同上】
　　钱山字静夫滁州人成化丙戌进士擢御史陞江西佥事行部丰城防大水民饥山不俟请即发仓粟赈之所活甚众仕至副使【江南通志】
　　沈锐字文进号省斋仁和人成化己丑成进士江西按察佥事撃服豪右贪墨吏悉解绶去尤孳孳以兴学化民为务重修白鹿洞书院讲道不辍转广东佥事【浙江通志】
　　王有恬字徳安长乐人幼頴慧好学成化乙未进士歴南户部郎中陞江西督粮叅议先时民逋税皆由豪宗揽任代输有恬至下令厘革淮王就封道经九江水陆费钜万有恬酌省其半后归杜门三十余年穷约澹然【福建通志】
