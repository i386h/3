<!-- { "loadSidebar": true } -->
　　赵汝暨字及之新建人以父善恪防授明州録事参军有执平民为杀人盗者狱具汝暨直其寃继获真盗寳祐间帅阃忤丁大全奉祠归后赵葵宣抚江东西荐知乡郡兼领漕遂置库赡宗籴谷赈荒改知静江及广州俱有善政累进工部尚书【林志】
　　胡霆桂字直翁进贤人开庆进士为铅山主簿公清严毅时私醋之禁甚严有妇诉其姑私酿者霆桂诘之曰汝与姑和乎曰和曰然则汝能代姑受责矣以私醋律笞之政化遂行宗室寓居多不输田赋霆桂绳以法卒为所诬免归著书自娱天经地志礼乐名物及医药卜筮之书无不究覈号寛居先生【同上】
　　胡文举字仲明进贤人寳祐进士主宁国军簿调贑县尉先是有诉杀人而失尸并不见杀者文举至方下其事一日池有尸无首文举询死者之母云臂有涅虎视尸果然又防得其妻尝与某男子通急召男子别鞫其妻妻疑事泄言实与男子奸共杀夫而薶其首掘得首加尸如生咸以为神自是台省疑狱多以属文举所平反居多辟州録事参军授浮梁县丞卒于官【同上】
　　徐伯琛字通父丰城人师清江张洽洽以其子妻之尝语伯琛曰读书自有解处须尽捐富贵习见自识圣贤之心读论语则如亲见孔子读孟子则如亲见孟子因言求意方不枉读伯琛受教服勤数年修身践言如恐不及聚书甚富建阅浩阁以贮之景定中授廸功郎卒年九十三【同上】
　　杨龙伟字卿云进贤人咸淳进士授鄱阳主簿时信州军乱提刑檄龙伟徃视戮首恶数人余皆释之邑大饥民相聚为盗故事义仓非朝命虽持节使及有朝命而无台檄者皆不敢擅发龙伟曰事急矣获罪所不辞也乃发廪以赈之民遂安【同上】
　　余炎午字光伯奉新人咸淳进士知汉阳县以文学才干称秩满安抚使徐安民辟湖北又奏留兼权机宻在幕府有武弁恃势为民害炎午执拟甚坚军帅不能挠宋亡教谕乡邑暇日与賔友赓酬吟咏自命为平淡集【白志】
　　熊汝垕字兑大丰城人咸淳进士授崇阳主簿九经不释手一月一过读李义山尝执经于其父瑁之门及义山漕湖南汝垕留其阁中有僧以楮镪万缗求通闗节汝垕毅然曰吾与李公世道义交何可以利相浼耶【林志】
　　黄防字子耕分宁人尝从朱晦庵学咸淳进士知卢阳县五溪獠犷悍因为诗谕之獠感悦莫敢违命累迁知台州访谢良佐子孙之播越者收而教之爲济籴仓及抵当库民之栖寄暴露者又剏安济坊以居病囚叶适尝谓其条目建置忧民如家迁知袁州所着有复斋集【同上】
　　揭道孙字志道丰城人治进士业下笔千余言值世革技无所施因徜徉山水痛饮狂歌继以太息教授乡里每食舍肉将归遗亲亲殁事兄如父事姊如母姊寡有子十嵗被俘徧求勿获养姊于家终其身作堂名广思嵗时于堂中序族年逾四十而鳏不再娶【同上】
　　吴仲轩进贤人度宗时第进士语江万里曰国步日蹙吾不复仕矣遂归隠教授于乡四方从游者众侍御史程钜夫疏荐不起【同上】
　　按旧志载有章鉴传鉴位丞相无善可録及兵逼临安托故径去有玷人物今削
　　陈焕字诗可丰城人博学和易黄谦父重其人为筑馆居之两与乡漕荐入元隠居巏山不仕取生平著述定为易传宗书传通诗传微礼记释四书补注尝谓学者率信先儒而疑夫子故讲説必原夫子之意不茍随先儒议论学者号为巏山先生【人物志】
　　黄介字刚中分宁人意气卓越善兵法帅乡民登龙安山为保聚计元兵至砦介坚守不去顾谓家童陈力曰尔尽力勿走力曰主在死生同之介身被镞如猬面颈腹中十三矢倚栅而死力亦死妻刘被掠子用中获免及长求母逾十年得于京以归州里称黄孝子云【林志】
　　徐子中字益之丰城人子端之弟由承务郎监黄花镇徳祐初元兵防当涂子中合门死之【豫章书】
　　胡敬方分宁人任临江路佥判元兵至率众死守屡拒战诱之不肻降及城破元将张范执至瑞州不屈而死范函其首而去家人以身归焉【同上】
　　赵若焕字尧章宗室子也居进贤年二十三值国运革赋草之茂三章援琴而歌与箕子麦秀同悲所着有中庸讲义适情小藁逸民自得合若干卷平居未尝免冠褰裳嗜酒不至醉每微酣令人歌渊明归去来辞自吹洞箫以和之年八十卒【林志】
　　徐钦字汝敬丰城人家藏书数万卷无不览记通六经工词赋试胄监参太学明善斋内侍董宋臣除押班主管太庙及国信所都大提防钦率同舍生抗疏谓国信不可付阉寺内臣不可预兵权主管太庙不可用刑余不祥之人疏入不报入元不仕开梧阳精舍集生徒延老成为之师羣盗过门皆敛戢去【同上】
　　孙素字少初丰城人咸淳末以进士贡不第平生多撰述诗文若干首清江皮溍为刻板以传吴草庐有序【吴文正集】
　　王用龙字震叔进贤人宋亡誓不为异国民时谢枋得招谕江西用龙檄众徃附其词曰以燕人而伐燕全赵璧而归赵为元镇守兵所获家人馈食至碎瓮器劘吭而死【豫章书】
　　赵徳宋宗室博学工文举进士宋亡隠居南昌之东湖自号铁峰尝着四书笺义五经辨説行于世【林志】按赵徳所著书世所传者惟诗经辨説一卷附刻朱孟章诗疑问之后林志以为辨疑者譌
　　元
　　洪渊号沐斋丰城人宋乡贡进士仕元为儒学教授少攻进士业晚耽邵子易学揭先天方圆图于屋壁扁曰环中年八十一而卒所着有环中集十卷其文援引该博议论赡蔚如江汉波澜衮衮不竭【吴文正集】按洪渊林志南昌耆旧记豫章书安志俱不载白志采吴草庐洪先生文集序补撰
　　揭来成字哲夫富州人傒斯之父宋乡贡以子贵累赠通奉大夫江西行省参政仁宗朝集贤学士陈颢等上言翰林揭傒斯之父来成学行师表一方宜特赐諡以示尚徳之意有防赐諡贞文先生处士易名之典自来成始【欧阳原功集】
　　王义山字元髙富州人学工词赋宋景定进士知新喻县歴永州户曹湘潭县豪与李氏争田不遂献之学义山引春秋齐人来归汶阳之田书来归者心悦而归者也李非心服先圣其肻受乎以还李姓湘俗信巫嵗用人以奉滛祀事觉止罪祭者不及巫义山谓巫实杀人按而法之其风遂殄入元提举江西学事退老东湖之上环所居皆种莲名其堂曰君子又于先庐之侧扁其所曰稼村学者称稼村先生所着有稼村类藁【林志】
　　按王义山林志入宋白志改入元罗整庵有稼村类藁后序
　　龚日新字中季南昌人十嵗通进士业有能声十五始去旧业由周程张朱之説以求逹夫孔孟至元中分教进贤邑人翕然师之【揭文安集】
　　熊朋来字与可富州人宋咸淳进士授寳庆佥判未任而国亡元初以荐为福州庐陵两学教授所至讲论经义考古篆籀文字学者化焉调建安主簿不赴晚以福清州判官致仕朋来之学深于三礼当时言礼学者咸宗之每叹诗乐无传仿朱子所得赵彦肃家二十四谱増二十诗俾皆可歌又补孔庙释奠升歌乐章部使者以之遍行于诸郡尝谱考槃蒹葭衡门白驹四诗以寓己意学者称为天慵先生所着有小学标注瑟谱及天慵文集三十卷弟召子字南丰博览载籍乡里称靖邑先生子太古乡贡士为翰林编修国子助教后隠槠山明初徴校雅乐告老归【人物志】按熊朋来林志豫章书譌入宋
　　雷光霆字友光寕州人家居教授学士程钜夫詹天游皆其徒也着九经缉义五十卷史子辨三十卷诗义指南十七卷至元间遣使徴未至卒学者称为龙光先生【同上】
　　程以临字至可宁州人至元间除将仕郎辞不就天资超悟凡经史百家天文地理诸书靡不通贯尤长于诗构别墅闭户读书老而弥笃选编汉魏唐宋诸诗名曰删后正音所着有瓢丸小集拟古集【同上】
　　廖立孙字幼兴丰城人至元十九年乡冦大作立孙负母冐白刃逃难及安靖孝养终身及卒揭曼硕题其墓曰有元纯孝廖立孙之墓又作诗刻石有如昔江革遭乱离负母逃潜经险阻之句【林志】
　　揭傒斯字曼硕龙兴富州人幼贫读书刻苦父子自为师友贯通百氏早有文名大徳间出游湘汉湖南帅赵淇雅号知人见之曰他日翰苑名流也程钜夫卢挚先后为湖南宪长咸器重之荐于朝特授国史院编修官应奉翰林文字迁国子助教南归省母旋复召还凡三入翰林台阁之仪靡不闲习天厯初开奎章阁首擢为授经郎以教勲戚大臣子孙文宗时幸阁中有所咨访奏对称防恒以字呼之而不名每中书奏用儒臣必问曰其材何如揭曼硕间出所上太平政要策以示台臣曰此朕授经郎揭曼硕所进也其见亲重如此富州地不产金官府惑于奸民之言为募淘金户三百而以其人总之散徃他郡采金以献嵗课自四两累増至四十九两其人既死而三百户所存无什一有司遂责民之受役于官者代输多以是破产中书因傒斯言遂蠲其征与修经世大典特授艺文监丞参检校书籍事元统初迁翰林待制集贤学士及开经筵再陞侍讲学士同知经筵事经筵无専官曰领曰知多执政大臣微辞奥义必属傒斯订定而后进其言徃徃寓献替之诚务以禆益治道年七十致其事而去诏遣使追及于漷南还撰明宗神御殿碑修辽金宋三史傒斯与为总裁官毅然以笔削自任凡政事得失人材贤否一律以是非之公至于物论之不齐必反覆辨论以求归于至当辽史成有防奬谕仍督早成金宋二史傒斯留宿史馆朝夕不敢休因得寒疾卒追封豫章郡公諡文安傒斯少处穷约暨有禄入衣食稍逾于前辄愀然曰吾亲未尝享是平生清俭至老不渝友于兄弟始终无间言为文章叙事严整语简而当诗尤清婉丽宻善楷书行草朝廷大典册及元勳茂徳当得铭辞者必以命焉【元史】
　　按揭傒斯传林志太畧白志据史节録
　　熊凯字舜夫南昌人从饶应中学得双峯之传以明经开塾四十余年时称遥溪先生门人同邑梅邉熊良辅最知名举延祐乡试有易传集疏风雅遗音小学入门三书【林志】
　　李廷瑞字云纪丰城人积学敦行为时所重教谕新建广昌两庠师范比于安定徙长南剑延平书院以母春秋髙辞不赴母殁庐墓有白莲生庐前田亩中华叶蕃盛人皆叹异之【人物志】
　　夏景孙字权可宁州人幼勤敏博通经史事父至孝旦暮必温凊问起居饮食必亲调后执父防一遵礼制时称巨孝先生进士余贞师事之贞在翰林与修史以景孙荐于朝未及拜命而卒【林志】
　　余贞字复卿宁州人事父孝每事必咨禀而后行举泰定进士授上海丞知枣阳县皆以政声闻及还四方学士执经从者甚众至元间以翰林修撰召修宋辽金三史史成乞归养途闻父讣痛哭跣行数百里居防尽制哀毁骨立有司上其行于省府未几寝疾卒【同上】
　　龚焕字幼文进贤人通五经师饶应中以明体反躬为务时科举未行文章犹尚华靡焕独与学者议曰茍以科举必遵朱氏之学其程式皆预为拟定焕殁而科目兴一如其言居泉岭下人称为泉峯先生【同上】
　　包希鲁字鲁伯进贤人頴异絶伦尝授今古文尚书于吴草庐动履端严为后进楷法其教人先徳行后文艺士习为之一新及殁门人私諡曰忠文先生所着有四书凡例易九卦衍义诗小序辨説文解字义及原教説儒等篇门人傅箕王槐最着箕字拱辰进士任延平路録事转本县尹政尚防平人咸慕之洪武间召不起槐别有传【人物志】
