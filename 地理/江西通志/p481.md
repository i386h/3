<!-- { "loadSidebar": true } -->
　　朱光庭妻程氏名玉荣乐平举人程之祐女早寡守节四十余年尝割股以救姑疾
　　曹贵四女浮梁人其父为都长都人将从盗为乱谋于其家女密谕止其父夜分都人刦其家杀其父女闻坠楼而死众惊叹为葬于寝地
　　北乡孝女浮梁人年十二随其父锄麦于田有虎衔其父去女号恸走援虎曳至山麓舍父而囓女弃之去两尸俱全以葬
　　洪栵妻汪氏名湘眞曹国仕妻朱氏名味兰俱浮梁人少寡无子自缢而死
　　余滋妻张氏名芝容浮梁人年二十而寡翦髪截耳纳棺中营夫墓成自缢死又李素妻徐氏名防弟自少归李未婚素卒姑将嫁之遂自缢
　　朱鲁卿妻张氏名辉英浮梁人鲁卿客死张含哀二十年子复亡张恸曰忍死为孤耳孤亡尚何生为呕血而絶万歴间旌表
　　曹天常妻江氏名鼎浮梁人早寡哀恸几絶念有遗孕忍痛强食逾月孕堕江哀号曰所不死者冀延一线耳今何以生为对夫灵自缢死
　　曹守儒妻汪氏名仲玉浮梁人年十九守节继姑逼之他适隐忍二十余年奉姑益谨姑卒自悔居恒虽笃疾不覔医卒年八十八又程懋志妻李氏守节抚孤寿七十终
　　冯亢五妻甯氏计札妻甯氏浮梁人俱早寡无子有司以苦节表其庐
　　金氏二节妇浮梁人金傅妻李氏早寡抚侄鸣朝为子断髪毁容誓无他志鸣朝娶朱氏夫亡絶食而死万歴戊戌旌表邑人陈大绶着双节传
　　王越妻许氏名菊容徳兴人早寡抚女守节宗人逼之嫁许祭夫灵沐浴自缢而死
　　项为霖妻吴氏名世英徳兴人年二十而寡抚孤守节歴三十六年
　　王氏名秋姑徳兴人许聘傅氏傅卒秋姑哀恸持服逾年父母别为纳采及吉箫鼓登堂遂自缢而死
　　王氏鄱阳人许字李康侯后康侯双瞽诸父有异议女曰亡父早许李氏盟言在耳岂忍背之且既盟而瞽弃瞽不义违父不孝幸勿言此迨归李氏勤执妇道内外无间言
　　查汝震妻万氏浮梁人年十八而寡无子食贫守节以终
　　李张妻吴氏安仁人年十九孀居父母逼之嫁乃破额矢志纺绩奉姑抚遗腹子士宾成立旌表
　　刘以仁妻倪氏安仁人年十八夫亡翦髪矢志事姑尽孝抚遗孤训以儒业事闻旌表
　　吴頴重妻熊氏安仁人年二十而寡子娶曾氏年二十二而寡俱以守节终参政周瑛为之传
　　赵士松妾饶氏安仁人年二十士松死自缢以殉家人救免遂翦髪自誓守节年六十而终
　　祝绍祖妻王氏徳兴人归祝二年而绍祖卒遗腹生子允承长娶璩氏阅月而允承卒姑媳相依事闻旌表
　　齐文益妻程氏徳兴人名赛闺夫死絶食七日呼天而亡
　　朱氏名徳字隆姬鄱阳朱翊铉女许字张应选未嫁而寡奉母守节歴五十年泰昌初巡按陈于廷疏闻建坊旌表寿七十有二
　　郑嘉产妻高氏鄱阳人年二十四嘉产卒苦节茹贫教子成立邑令王应斗详请旌表
　　王尚用妻苏氏甄文明妻胡氏江宗海妻金氏俱鄱阳人少寡守节以寿终
　　罗氏鄱阳人方伯罗元桢女年九岁即知女训大义归史书褒早寡坚志守节教子以义方督学侯峒曾以节孝表其门寿八十一
　　史长姜余干史俨女年十六将嫁俨使酒杀仆坐死俨诬仆犯长姜长姜当谳实其诬俨脱死异日长姜泣曰自诬以救父义也奈何以洁白之身防此秽名耶遂椎膺死县令立石表其墓
　　叶文光妻严氏乐平人年二十二而寡刺一目以誓节终身不见婣党又吴梦斗妻王氏年二十五而寡守节抚孤寿六十余邑令王三策俱为请旌
　　倪钟岳妻熊氏安仁人钟岳廷试卒于京熊年十九守节孀居歴五十余年邑令田啓详请旌表
　　董球妻汪氏董珖妻程氏徳兴人球珖亲兄弟也相继殁家甚贫汪语程曰如线之脉在吾与汝当同心抚孤虑有夺其节者一日披衰服各抱一孤歴诣家老前愬曰门衰祚薄仅存二黄口两嫠义在存后有死无二惟尊人矜恤扶植闻者流涕自是两人相守二孤成立汪目久盲闻程孤举子大喜趋视目忽明居三日如故人以为积诚所致云
　　曾氏安仁人年十八归吴璞姑熊氏少嫠曽事之孝谨璞早卒子镐在襁褓曽曰姑能守贞予独不能乎乃自识其堂曰思贞歴七十余年院道旌表都谏于璁有诗赞之
　　史啓明妻吴氏万年人年十七而寡无子守节夀七十八
　　程天念妻王氏徳兴人名徳姬夫死无子守节五十年卒
　　陈可则妻汪氏名秀兰浮梁人归陈一载而夫亡汪年十九矢志守节葬舅姑及夫服满祭夫讫絶粒不食七日而卒崇祯壬申事闻诏旌其门
　　宋树仁妻吴氏安仁人树仁患废疾吴年方二十余令改嫁求赀养疾吴坚志不从及夫殁守贞勤俭课子卒年八十子希虞入邑庠竭力事母同知张愼行旌曰节孝双全
　　章嗣烈妻韩氏余干人年十六夫卒家贫守节事姑尽孝崇祯间旌表
　　黄一藻妻韩氏名毓秀乐平人年二十夫亡守节因兵警恐辱身从容自缢有司旌之
　　李天桂妻江氏史书竒妻崔氏闵继训继妻毕氏史纪古妻朱氏郑某妻李氏俱鄱阳人早寡守节以夀终
　　王某妻郭氏鄱阳人同夫避乱被执郭绐之曰释吾夫吾惟汝命夫得脱郭跃入水兵挽之出终不从支解于提控汊同邑陈某妻严氏避兵赴水兵追刃之
　　陈某妻金氏鄱阳金以立女归陈仅七十日值兵乱掠之不从被杀又江裕妻廉氏少寡遭乱决志殉夫自缢死廉质妻包氏夫死投井以殉
　　李开先妻胡氏鄱阳人年二十七开先殁遗孤方二岁同姑鲍氏避乱于土湖兵至夺其子投之水胡遂望子所投处溺焉翼日母子相抱浮水面人皆异之又胡肇凤妻王氏同姑裴氏避乱于珠湖滨兵至见杀弃尸严家桥数日如生
　　史乗古妻姜氏鄱阳人遇兵或劝趋避姜答曰后有塘前有井复何忧哉及逼赴井死邱学舜妻王氏遇乱投水死徐徳八妻伍氏携女避乱见获母女俱坠桥而死计雪崧妻毛氏遇兵刼之不从投菱池死程洞妻胡氏寇至自缢死罗钦相妻邹氏持梃格鬬遭支解死
　　周继曾妻李氏李芳九女俱鄱阳人遇兵不辱碎首死黄裳吉妾陈氏鄱阳人避乱油渡兵掠之赴水死同时张氏女年十八亦于油渡被掠不从遇害
　　方思溪女鄱阳人年及笄遇乱兵掠之女以手攀石兵杀之血着石经年犹鲜又方如珪妻黄氏不从被害凌俊妻朱氏抱女投澹津湖而死查太初妻程氏投井死
　　包氏女浮梁人包垫女也年十七为乱兵所获不从自以手掠脑后髪延颈就刃遂遇害是时甚暑尸暴数日如生又黄家栋妻金氏为乱兵所掠强载舟中金若为不戚者以弛其防至水深处急跃以投越三日尸浮得葬焉
　　汪应运妻程氏浮梁人年二十五而寡无子守节族有利其财者百计欲夺之程誓死于祠族长义而保之得终厥志夀八十同邑方廷球妻曹氏年二十一而寡无子兄弟劝之改适曹曰田舍人尚知礼义汝辈胶庠名士何得为此言苦节歴四十余年又曹有勣妻吴氏夫亡哀毁不食死
　　陈露妻宋氏安仁人露既聘宋游滇不返父母欲改聘宋泣愿归陈事舅姑惟谨鬻簪珥倩人走滇寻夫返家生三子露亡宋年三十抚孤守节夀八十
　　夏士祥妻吴氏安仁人为流寇所掠奋骂赴河死氏汉溪吴应斗女其贞烈盖有本云
　　金礼妻范氏浮梁人名来弟年二十一礼卒誓死守节事姑立嗣崇祯壬午饥土寇猖獗氏曰设有不虞我未亡人不可出走遂不食而死
　　汪荣祖妻程氏名端姬浮梁人年二十而寡崇祯末兵乱与其从姊汪通阳妻徳仙同匿屋侧被获欲污之俱以死拒系之行至溪边一跃而下徳仙随之俱死焉
　　王捷妻黄氏浮梁人崇祯末寇将入境黄方少艾捷谋避山中寇至黄被掳以死拒贼怒剖其身而去
　　董氏二烈妇徳兴人董若玠妻张氏生子甫周与姆江氏俱被寇执不从捆载以行至河滨张抱子跃起与姆俱投水死是夜渔人见一婴儿浮水面随流而号视之乃一女尸载儿于腹趋救儿起而尸始沈学训李华阳为之传
　　王氏女湖南人鄱阳县训导王化广女崇祯末被寇掠至百花洲逼之不从刃交胸腹而死
　　国朝
　　段文盛妻崔氏乐平人年十七归段越二年文盛卒贫苦自励卒年六十余顺治十年建坊旌表
　　曹丹赤妻叶氏万年人顺治八年土寇四起叶避于马耳山为贼所获欲辱之不从骂不絶口夺其刀自刎死十四年建坊旌表
　　王氏名淑姬鄱阳举人王用佐女年十九许字余干举人张洁次子我楷未归我楷以乡试得疾卒王俟父母丧葬毕归张立侄方炯为后抚之守节康熙四十九年建坊旌表
　　徐徳立妻邱氏余干邱鉴女年二十三生子步丹甫二岁夫亡截髪自誓孝事舅姑舅病笃焚祝愿以身代己卯水涨将及楼邱抱姑登屋呼船救免年五十一而终康熙五年建坊旌表
　　李广生妻陈氏安仁人里豪欲污之不从身死康熙四十三年建坊旌表
　　朱祝妻翁氏徳兴人年二十五夫死勤纺绩抚孤养姑康熙六十年旌表
　　徐禹道妾胡氏鄱阳人年二十六夫殁三遗孤子俱幼胡絶水浆者数日嫡谕以抚孤存夫祀为大乃勉进饘粥复遗腹生一子甲寅之变胡遇贼引刀碎面欲触柱死贼义之曰烈妇女释之康熙六十年旌表
　　徐愈妾陈氏鄱阳人甫生子夫疾剧嘱徐曰吾三世惟此儿可善抚之及殁陈矢志抚孤终始一操云康熙六十一年奉旌
　　余仲贤妻万氏余干人年十七而寡奉舅姑抚遗腹子守节四十六年雍正四年旌表
　　陈和妻程氏鄱阳人贤而乏嗣乃为夫置侧室年二十五夫死抚妾子如己出雍正六年旌表
　　齐福元妻章氏余干人年十八夫亡截髪自誓抚一岁孤克终其志雍正七年旌表
　　刘成立妻张氏妾邱氏俱浮梁人早寡同心抚孤守节康熙甲寅寇掠惧辱张投崖下而死邱亦自缢【安志】
　　郑有位妻张氏名仙春浮梁人被寇逼奋骂不从贼持刃威吓张即夺刃自刎死【同上】
　　胡满女王治平妻朱氏【俱鄱阳人死寇难】
　　王邦奬妻蔡氏谢敏妻汪氏【俱乐平人死寇难】
　　张昶妻彭氏史褒妻齐氏章邦祯妻张氏【俱余干县先后死难】郑日燝妻陈氏程登先妻康氏陈尚萃妻汪氏汪应绣妻计氏叶乞妻金氏【俱浮梁县先后死难】
　　董正佐妻程氏钟笙妻程氏余元兆妻朱氏程周妻张氏王枢妻程氏胡日晟妻舒氏【俱徳兴县先后死难】
　　倪天和妻冯氏夏荣妻邓氏吴云龙妻夏氏李正实妻蔡氏易明学妻邓氏【俱安仁县先后死难】
　　陈庆妻汤氏【万年人康熙甲寅死难】







　　江西通志卷一百一
<史部,地理类,都会郡县之属,江西通志>
　　钦定四库全书
　　江西通志卷一百二
　　列女【六】
　　南康府
　　宋
　　刘涣妻钱氏呉越王瓘四世孙女也与涣俱住庐山安于泉石有烈女之操
　　吴孝妇都昌人夫早亡无子事姑孝姑老且病欲赘壻以资养吴泣曰女不二夫妾志也自能供侍姑从之尝佣于邻里获钱以具养姑年老目翳尝取所炊食误顿不洁处吴外出还见亟借邻食馈姑涤污者自食一夕吴梦两童子引叩天门谒帝劳问赐酒钱养姑自是家赀日裕姑目复明【豫章书】
　　按安志作星子人
　　李伯牖妻某氏夫亡抚女黄庭坚为作研铭铭曰既非牛渚望夫之石又非上虞幼妇之碑琢为海昏节妇之研坚润而含风漪其以付伯牖之孤女他日或能衞夫人之笔札曹大家之文词
　　刘汝霖妻李氏建昌人生安雅未及百日而夫卒家极贫誓不负所天七十余年一节终身安雅登政和进士
