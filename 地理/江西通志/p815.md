<!-- { "loadSidebar": true } -->
　　晋末江州人年百余嵗头上生角后因入舍前江中变为鲤鱼角尚存首自后时时暂还容状如平生与子孙饮辄数日去晋亡絶不复见【广古今五行志】
　　永初三年谢南康家婢行逢一黒犬语婢曰汝见我背后人否婢举头见一人长三尺有两头婢惊怖反走人犬随婢后至举家避走婢问犬汝来何为犬云乞食耳于是婢与设食食讫两头人出婢因谓犬曰人已去犬曰正虑复来良久没不知所在【续捜神记】
　　元嘉五年秋夕豫章胡充家有大蜈蚣长二尺落充妇与妹前令婢挟掷才出户忽覩一姥衣服臭败两目无睛【异苑】
　　建元元年夏庐陵长溪水冲击山麓坍六七尺下得柱千余根皆十围长者一丈短者八九尺头题古字不可识江淹以问王俭俭云江东不谙书秦汉时柱也【豫章书】
　　建元中庾崇于江洲溺死尔日即还家见形一如平生多在妻乐氏室中妻惧呼诸从女纺绩作伴于是渐疎时来辄恚云贪与生者接耳反致疑恶岂副我归意耶从女忽见纺绩之具在空中有物拨乱或投于地从女怖皆去崇即常见有一二嵗儿就母求食母曰无钱食那可得崇乃凄怆抚儿头曰我不幸早世令汝穷乏念汝愧汝情何极也忽将二百钱置妻前云可为儿买食经年妻转贫苦崇云卿既守节而贫苦若此真当相迎耳未几妻得疾亡崇乃寂然【幽明録】
　　大同八年安成刘敬躬者田间得白蛆化为金将销之生光照室敬躬以为神而祷之所请皆验后谋反伏诛【豫章书】
　　开元中清江郡叟尝牧牛田间忽异声自地中发叟惊走辟易梦一青丈夫曰迁我于开元观叟惊寤不知其防后又适野复闻之即以其事白郡守封君叱遣之是夕叟又梦青者告曰吾委迹地下久矣汝速出我不然得疾叟大惧与其子偕徃凿地丈余得一钟色青遂再白郡守迁置开元观不击自鸣声极震响清江人俱异之郡守上其事元宗诏宰臣李林甫图其形告天下【宣室志】
　　开元末武胜之知靖江军忽见滩中雷践防云逐小黄蛇盘绕滩上靖江夫戏以石投之中鎗然作金声雷乃飞去使人徃视之得一铜剑有文曰许旌阳斩蛟第三剑云【广异记】
　　洪州牧刑部尚书兼御史大夫魏公尝奉般若法虽颠沛造次心与经俱十余年矣皇帝中元年冬车驾南狩百僚苍黄行至商于公为盗所攘而亡其经其徃也匪家之念唯经是悼行与其获七寳也宁见经生与其亡四句也宁舍身明年正月大驾返正公为京兆尹痛誓之未从也求经于元法寺之藏藏人以送公发函披卷乃商于所亡之本也问守藏亦不知其所自得公瞻礼悲喜奉持而泣然后知精専感达故随心而至昭报肸蠁其疾若答【独孤及金刚经报应述】
　　李绅诗自注云余到瑞州有红一州人李再荣来献称尝有里人言吉征也余放之于江中回头者三四游泳前后不去久之又南中小鹊名曰蛮鹊形小如燕雀里中言此鸟不常见至而鸟舞必有喜应是日与同至于馆也
　　熊孺登集中有董监庙絶句云仁杰淫祠废欲无枯枫老栎两三株神乌惯得高人食飞趂征帆过蠡湖董监不知何许人庙当在彭蠡湖滨今不可考矣【白志】唐末大盗肆起民转徙无所依乐安朱纶率乡众结寨于严陀固以土墙上筑崇楼令妇女处其中而屋市屯店环绕于外七千余户相依盗不得逞寨坐今县北五十里纶主寨事分职守立法制催督各户输苗米酒税麴脚钱纳于抚纶老弟绘主之子孙相继自元和迄五季百五十年安居无恙建炎之难亦彷行之绍兴间创邑设官众始散【安志】
　　距彭泽东十里有山邃源奥处号曰富阳文士李中白隠焉木秀于芝泉甘于饴霁峯倚空如碧毫埽粉障色正鲜温鸣溪潨潨源内槖籥鞲出琉璃液石有怪者髐然闯然若将为人者禽有翼者嘐嘐然若将天驯耶每空斋寥寥寒月方午松竹交韵其正声雅音笙师之吹竽邠人之鼓籥不能过也延白云为升堂之侣结清风为入室之宾中白所尚皆古以时不合已故隠是境【皮日休栖宾亭记】
　　僖宗朝南平王钟传于真阳观内修元斋忽一香炉自天而下其高三尺下有一盘盘内出莲花一枝十二叶叶间隠出一物即十二属也炉顶有一仙人戴逺游冠着云霞衣其像端妙左手搘颐右手垂膝坐一小盘石石上有花竹流水松桧之状雕刻奇怪非人功所及也其初降时凡邑民侵据本观庄田即飞于田所放大光明邑民惧即以其田还观南平王闻其灵异遣使取至江西供养忽一夕失炉寻之却还旧观故丞相乐安公孙偓南迁路经此观留题末句云好是步虚明月夜瑞炉飞下醮坛前炉如金色可六七斤【玉堂闲话】
　　王伯山鄱阳人废帝光大元年镇东将军兼扬州刺史领越州太守时山隂贺徳仁与从兄徳基师事周正有重名人为语曰学行可师贺徳基文质彬彬贺徳仁兄弟八人时比汉荀氏伯山为改所居甘滂里为高阳后持节督东阳丰二州【唐书贺徳仁传】
　　唐季豫章庐陵之乱极矣钟传起乡兵防功已而骄恣其下复乱赖危全讽彭玗兄弟起粗定一方传奏全讽为抚州玗为吉州杨行密背唐建号江西从之独全讽及玗仍唐刺史之号各守境土以拒行密则二人者特立不从乱固唐之忠臣也厥后势孤援絶不得已而奔马殷未尝为之臣也殷亦念同盟以客礼待之独乡人传闻纂録多毁其务报仇为剽击刦州人徃臣于楚盖是时全讽死光稠降玗既去而行宻尽有江西玗固杨氏所恶也则其毁短玗者非私怨则为杨氏恶之矣玗之不死宜必有以报唐室者不幸梁唐继簒志不获伸惜哉玗尝镇玉岭在吉水之兰溪其上仓禀府库之迹犹存吉州自唐初置故无城玗始筑之宋季丞相江万里为守以兵少减其旧之半其故址襟山带江雄据要害想见少年起事白首孤忠百战从容不废讲学真豪杰士哉【解缙镜方彭氏谱序】
　　天复中豫章人治舍掘地得一木匮发之得金人十二头各长数寸皆古衣冠首戴十二辰属款式精丽殆非人为其家寳祠之因以致福【稽神録】
　　天祐中吉州龙兴观有巨钟上有文曰晋元康年铸钟顶有一窍故老相传则天时钟声震有诏凿之其窍是也忽一夜失钟所在至旦如故【玉堂闲话】
　　杨吴时刘信为徐温围防州人有谤信欲叛者信无以自明请与温博敛骰子六厉声祝曰刘信果叛吴者愿为恶采茍无二心当成浑花温遽止之不从一掷六子皆赤身负重谤不可辩而发愤呼卢以明其无他而亦卒赖此以自明大异数也【甘露园短书】
　　南唐时吉州民有失小衫者疑牧童窃之愬于官牧童末由自明俄雷击一牛腹中有衫牧童乃免萧俨曰疑狱每防天谳则刑可措矣徐铉曰诚如是则何用法官【豫章书】
　　太平兴国二年雩都九州镇掘井得瓴甋十二上皆有防昌篆文【安志】
　　吉水东南二十余里有南山幽栖云南唐时韩熙载尝游其间而诗人刘洞之所隠居也地故以得名【解缙南山耕读诗序】
　　南唐后主割崇仁之仙桂崇贤待贤三乡为宜黄场去崇仁甚逺民苦之胥仕隆倡首请于朝欲陞场为县而以其祖所遗基陇输官助建县治后主允之实宋太祖开寳元年也世代屡更虽子孙莫知其故洪武十七年秋邑之显徳寺燬人于佛像腹藏中得仕隆当日祷佛建县青词始悉其事仕隆字世昌其先长沙人徙居黄填镇【安志】
　　大中祥符二年汀州人王捷自言于南康遇道人姓赵氏授以小环神剑盖司命真君也宦者刘承珪以事闻赐捷名中正而灾祥之説起矣【豫章书】
　　大中祥符六年秋八月建昌民于麻姑山仙都观设醮五鼓有龙出玉皇殿西北醮坛下升中天回视长数尺金色隠隠有雷声闻数里九月清江县民李公迈在云腾庙前遇小童赠块土还家剖之得天尊像五躯【同前】宋仁宗景祐元年甲戌王曽为相士类翕集放进士榜得张唐卿以下三百余人而吉水流坑一门五董世艳其荣【解缙吉水山原罗氏谱序】
　　李觏家旴江其西十里则麻姑山顔太师真卿有记存焉少北则麻源谢灵运诗所谓入华子冈是麻源第三谷者也其山水清媚与神仙趾迹相附着在人口吻觏母初无子祥符元年梦二道士奕棋户外徃观之其一人者取局之一子授焉遂孕及觏生十余嵗从父适田间宿东郊既寐有人以书与觏方制如牍表用黄其目曰王状元文集梦中以为沂公之文也就学以来果不甚鲁或时开卷怳然似曽读此书再思之未尝见也搦笔著书出自然不多劳力私喜所从受颇灵异乃用自疑作疑仙赋【李觏疑仙赋序】
　　齐安小儿浴于江有得怪石者戏以饼饵易之得二百九十有八枚大者兼寸小者如枣栗菱芡其一如虎豹首有口鼻眼处以为羣石之长又得古铜盆一枚以盛石挹水注之粲然庐山归宗佛印禅师适有使至遂以为供禅师尝以道眼观一切世间混混空洞了无一物虽夜光赤璧与瓦砾等而况此石虽然愿受此供灌以墨池水强为一笑使自今以徃欲供禅师而力不能办衣服饮食卧具者皆得以净水注石为供盖自苏子瞻始【苏轼怪石供】
　　嘉祐八年丰城李君仪为袁州军事判官权知萍乡县事一夕卧室中灯忽起引焰高数尺如是者再三【能改斋漫録】
　　新建吴城山相传小龙即吴许二君所诛大蛇子宋封顺济王有真宗御制戒蛇石刻熙宁中遣太常林希逸致祭有异蛇坠祝上翌旦行礼蛇引首望礼毕出循几案俄顷入帐中及希逸还蛇复尾舳舻送至彭蠡而没【豫章书】
　　宣和间新喻傅侯初为蕲春蔡氏壻登第之嵗妇家簇蚕不茧縁屋吐丝自然成段长丈余广数尺厚薄若一如布边幅然乡人以为祥赋诗盈轴有一聨云园客有丝难比瓮鲛人无杼自成绡号为絶出【能改斋漫録】彭汝砺送张子固诗序云大理寺致仕徳舆张公偕先皇考执友予十六七时从其子正父季友学明叔礼遇予厚明叔子子固娶予作贺客毕席复入宴予时善饮寺丞公取大白觞予厥容一升戏曰能复饮子魁天下曰能连三引皆空客皆大笑乐其予后忝窃公笑曰长者言果信
　　孔毅父谈苑清江张元徳藏其手稾然都是钞取江邻几嘉祐杂志中语此本方是一传以失校已多脱误又世传孔书有珩璜新论者多是类集古今事实之近似者而一本附记近世见闻数十事自赵清献公以下无不遭其诋毁者细考之笔势不甚相似或好事者附益之惑乱后生甚可恶也因阅此帙笔其后以晓之【朱子跋孔毅父谈苑】
　　秘阁修撰向子諲建炎末治一室于玉笥之下淦水之滨手植众香草环之读离骚其中自号芗林居士【孙觌芗林记】
　　京三郎南昌人丞相镗之父建炎中金人至江西郡守以城降金人索少壮三千人使负荷郡乃户取一人三郎毅然请行堕水不死后以子镗贵得封朝请郎衣服饮食一如平时出入必徒步初乡人有行贾者将死以千缗属三郎曰我死不肖子必荡费无余俟其冻馁然后付之已而果然三郎召而以钱归焉及卒贾人子持丧三年【南昌耆旧记】
　　绍兴十三年玉山县西七里居民谢七妇不孝饭姑以麦不得饱而自饭白秔是年七月七日妇偶出有游僧从姑求食姑不敢与俄而妇归僧径就求饭妇大怒叱之僧求愈切妇咄曰脱汝身上袈裟来换僧脱衣授之妇反覆细视戏披于身僧忽不见袈娑变牛皮牢不可脱胸间先生毛一片渐变四体及头面其夫走报妇家父母遽至俨然全牛矣【豫章书】
