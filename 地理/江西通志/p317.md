<!-- { "loadSidebar": true } -->
　　唐本尧上海人隆庆进士任金谿县防明练逹尤善文章时条鞭法新行他邑尚观望疑阻本尧坚守之分毫不扰民咸徳之暇日进诸生课艺一时文体丕变科目寖盛擢监察御史【金谿志】
　　古之贤字士希梁山人万厯五年以户部郎出守抚州募工筑千金堤民便之年少精吏治上计时治行冠江右【安志】
　　诸大伦号白川余姚人万厯八年由兵科给事谪知东乡防能仁爱民苦虚粮赔累大伦力请丈量田亩既平隠占悉清修黉舍建义学纂辑县志兴废举坠民为立祠祀之【东乡志】
　　苏宇庻晋江人万厯进士知抚州府兴学课士设法救荒清寺田筑文昌桥禁革旧税以最闻调繁南昌【府志】
　　陆大受字凝逺武进人万厯进士授行人屡迁户部郎中张差事发大受抗疏言青宫何地张差何人敢白昼持梃直犯储跸此乾坤何等时耶君侧藏奸上下防蔽皆由陛下精神偏注彼宦寺者安得不妄生测度不报寻出为抚州府以清节着闻【白志】
　　游日章字学防莆田人进士知临川有巨猾帅姓者武断于乡下车即捕之流贼至御之有方开城纳逃难百姓并力扞守贼遁去擢刑部主事晋郎中【福建通志】
　　刘炌海盐人进士初知金谿驭下有体为令五年絶寡言笑左右股栗尤注意文学道徳之士后再以南工部郎出守抚州治行如一民至今思之【安志】
　　刘昌字燕及桐城人万厯进士初知宜黄县最调临川明敏刚决果于任事犯者虽贵势子弟必寘于法勤课士类凡所甲乙翕称藻鉴着有刘氏类山【同上】
　　周嘉賔内江人万厯进士知金谿县禔身严而用法寛境内晏然嵗旱步祷持春秋繁露直解一编遵行其法防雨立应仍梓其书召入为工部郎【同上】
　　陈瑛晋江人万厯乙未第五人令崇仁醇厚清洁通邑田赋尺籍手自较覆革总筭揽头诸蠧弊逋欠顿清禁侈崇俭户不夜键朔望率父老子弟讲读乡约最调钱塘百姓泣留不可得家为位以祀之【同上】
　　蒋良鼎武进人万厯进士知乐安县一仆一记室相随行李萧然为人慈和岂弟父老得不时晋谒陈説疾苦时有丈量之役躬亲履亩行烈日中未尝张盖无异家人父子五越月卒于任百姓哀思至今庙祀【同上】
　　李登字士龙上元人万厯四年为崇仁教谕立课文讲学二防课则手自防评讲则随机导引甫半载士风丕变邑有蠧胥肆侮贫士走愬于令令庇胥登以闻于直指执蠧胥惩之自是士气稍振着有顔学编及寳塘语畧【同上】
　　秦丹髙邮人万厯间由乡贡任抚州府通判矫卓不羣三署印皆分毫不染所歴皆有声一日视防事置笔几上奄忽而逝署中仅一老仆笈中惟遗银四两合郡哀之【府志】
　　王永宁乌程人万歴进士授临川令行履亩法垦田定赋吏不得夤縁为奸修城兴学皆有实政擢南驾部郎【同上】
　　朱锦余姚人万厯进士知金谿县时方多盗锦冐矢石入贼窝擒其渠魁寘之法民頼以安作人爱士衡鉴尤精【金谿志】
　　洪应科定海人万厯间由举人任宜黄县约已爱民精算数自锱铢至钜万一指掌间猾吏无敢欺者亦工形家言捐俸首倡建塔百花洲上以为文峯在任五年陞成都府通判【宜黄志】
　　盛世翼桐城人万厯进士任乐安县戊子嵗大饥首捐俸赈之亲至各乡劝义得助千石者六家数百石者无算民頼以生修学均徭一清如水百姓至今思之【乐安志】
　　崔奇观番禺人天启进士为金谿令旧有通邑河船例税积三年当二百余金久为奸胥干没奇观防实清出复得应没官田益以俸薪置田二百亩嵗收租以供诸生卷资劝驾之需着为令【府志】
　　余鹍翔字诞北辰溪人天启进士任金谿县骩吏朋党为奸者悉除之许湾为商贾舟车所聚奸宄丛生大盗临川界踪迹甚秘鹍翔设计伪出水次黎明直抵盗室获之于寝时以为神歴官至徽宁道以殉难死【金谿志】
　　张采字受先太仓人崇祯进士授临川知县振兴古学与陈际泰艾南英诸子昌明古学尊尚名教临士争愿出其门自奉甚薄视民如子断狱片言立判未几乞归去之日民焚香泣送之【府志】
　　郭齐云武陵人崇祯时由举人知乐安县兴革敢决贼寇窃发力勦灭之捐金三百五十两倡修城垣经理周宻廵督不懈数月功成七载清操歌颂不斁【安志】
　　胥自修江宁人崇祯时知宜黄县忠信防明执法不挠邑有巨憝交通府道司院衙门相倚为奸串访告讦绅衿无敢犯者修防得其实执置之法一时豪猾敛迹【同上】
　　尹文炜金华人崇祯丁丑进士宰金谿简默防恕情有可原虽防独不忍苛法所不贷虽权贵不敢挠在任二年颂声日起以狷洁寡合告归【同上】
　　鲍之祥字若孩麻城人崇祯进士知临川县时军兴加派祥不忍鞭扑涕泣劝谕值编审召里长集庭下面均徭役吏不敢欺疏布自奉如寒士妻在署自织以衣以疾乞归【府志】
　　黄克嘉庐州合肥人官江西湖东守备驻抚州甲申七月福建阎罗朱三家贼流入磁龟官兵合勦克嘉斩获独多马蹶被害将死捋其须语贼曰毋令血汚吾须贼亦壮之【忠烈记】
　　国朝
　　孙世荩字丹台兴县人工文而勇精骑射顺治初知崇仁县大盗罗汉七聚众万余前令将勦之谋泄遇害世荩至念县中人皆通盗无可共事者独与其仆宻谋而隂厚千总孟某暨鸷捷吏乃佯怯请降诱罗至某镇面计事及朝罗帅众二千驻镇外偕其党吴某暨校三十入镇世荩设广筵宴校防外迎罗吴于防命千总解刀劝饮饮极欢复移尊于园世荩挥仆曰吾与将军有宻言尔曹不得闻擕汉七入园遽捽之仆地吴拔刀千总亦自后捽仆之既二贼乃召鸷捷吏授以弓曰吾出劝三十人酒俟吾掷杯彼必仰观汝即以扼其喉如法缚二十五人而故逸其五语之曰汝第徃吾兵随至也明日率乡勇捣贼巢则二千人悉遁矣事平抚按议荐以老力请归【山西通志】
　　谢应璜字皇黼蒲圻人举人知崇仁县前令多败遗累后人璜以一嵗疏六年逋负又剧盗积年为害璜单骑入其垒披心抚谕咸稽首受抚调滇南河西卒于官【湖广通志】
　　王世噩字春如盐城人顺治丁亥进士任宜黄县时山寇扰邑世噩力为捍守后单骑入寇垒谕以大义众皆慑服招流亡勤抚字捐修学宫邑人思之【宜黄志】
　　汪基逺字星伯黄冈人顺治己丑进士七年知东乡县金声桓叛后所在啸聚甫任两月值土寇吴君宠攻城亲督兵出战死之后令曹可大状其事
　　赠按察司佥事防一子【安志】
　　石大品字礐叟太康人由贡生顺治十年知金谿县惩奸剔蠧豪强絶迹祷雨輙应民建谁力亭于城北以纪其事【金谿志】
　　鲁镳孝感人康熈庚戌进士任东乡令修文庙建公署修城楼及养济院葺许湾水次仓民甚徳之【东乡志】
　　建昌府
　　唐
　　王昕广徳初南城令建客馆新亭独孤及记之云凡厎绩以兴利革故以谋始修理以备物僝功以成务皆政之大者公克能之【林志】
　　游茂洪字简之崇仁人开元中南丰令恩威并行截溪水为五陂溉田四千余顷又凿石渠以溉枯田尝曰古人以人心为城吾以人情为田迄今民祠祀之【明一统志】
　　独孤及字至之洛阳人寳应初南丰令为政简静暇则以琴书自怡闻长安失守作诗寄所亲蔼然忠义之气性孝友其为文彰明善恶长于论议后知饶州【豫章书】
　　南唐
　　李崇瞻权建武军制置公事值建军之始料理有方兴建有制百废修举时称其贤能云【林志】
　　陈守忠建武军使敬贤礼士宽税省刑田野辟学校修操练军士调戍有次漕运有程民不知扰而事集【同上】
　　按马令南唐书崇瞻守忠俱无传莅事嵗月各志均失考又陈守忠安志作守志李崇瞻安志府志俱作崇赡
　　宋
　　王博文字仲明曹州人咸平间南丰令为政平恕尝语子曰平生决罪至流刑未尝不隂择善水土处汝曹志之【林志】
　　按林志载宋名宦有盛公者失其名景徳二年以屯田员外郎直史馆知建昌军明以肃令寛以济民以简易烦以敏治事汚莱尽辟狱市自清又有孙寺丞者亦失其名天圣中为南城令李泰伯尝为文称之云民之疮痍洗刷鍼疗吏之宿赃夺诸其懐绾敝衣食菜饮水晨而出暮不敢休与赤子为父母贪人侈妇之所窃笑守道君子嗟叹之不暇又徐殿丞亦失其名亦尝为令南城李泰伯有赠行诗【原跋】
　　江镐开封人寳元初知建昌军听断有方不惑羣议新桥梁薄征税击豪褫凝重如山【林志】
　　慎釴康定初知建昌军治尚大体明而不苛威恵并行民咸戴之【明一统志】
　　周旻字梦臣庆厯初南城主簿取豪猾一二人防以法余皆敛迹不敢犯为人和平简易于政亦然及至有所必行人亦不能及也【曾南丰撰墓志】
　　曹观皇祐初知建昌军李泰伯送之诗曰要知贤者善居官法自严明性自寛黠吏欲欺难作计愚民初惧久方安狱词大小情皆见市物公私价一般农力不闻供土木穷阎犹得免饥寒则其政可知矣【豫章书】
　　李秠临卭人元丰中为南城令政平讼理吕南公灌园美之以诗云不驰干吏扰租输更秉公心悯盐课【明一统志】
　　陈绎元丰中以翰林学士出知建昌军賔礼郡人吕南公为诸儒倡每谓人曰吾不以左官为不可意而荣于得灌园先生【同上】
　　按宋史绎字和叔开封人中进士第以龙图阁待制贬建昌军
　　管师仁字元善处州人中进士第为广亲睦亲宅教授通判澧州知建昌军有善政擢右正言【宋史】
　　按明一统志师仁绍圣中知建昌军力行教化表彰行义人戴其徳为立生祠
　　杨杰字次公无为人少有名于时举进士为南丰令期年政事修举县之射圃生芝草人以为善政之应郡守率僚属赋诗美之【林志】
　　按宋史本传言杰官太常者数任一时礼乐之事皆与讨论不载令南丰事
　　丁琰姑苏人元符初为南城尉曽南丰尝称之曰丁君之佐邑人无不乐道之者余每观良吏一传反覆爱之如丁君之信于其邑于余傍近邑之所未见故爱之特深【豫章书】
　　卢知原字行之徳清人元符二年爲南城尉以材见称不旷其职【宋史】
　　按林志称南城余家渡遇春水泛涨不可以舟民病之知原设桥以通徃来至今号卢公桥
　　苏缄字宣甫晋江人绍兴初为南城令嵗防里中藏粟者固闭以待价缄籍得其数先发常平定中价粜于民揭榜于道曰某家有粟几何令民用价籴有不从者挞于市以是民无艰食【明一统志】
　　承敷吴兴人绍兴中为广昌令寛和好礼首建学校以兴贤才推诚劳来民乐从之【林志】
　　赵公旦汴人绍兴初南城令刚果有为去恶如讐爱民如子创建学校民为立祠颂其徳【明一统志】
　　胡舜举绍兴中知建昌军政行俗变百废俱兴作旴江志为治本于忠恕教化兴行彬彬乎有古循吏风【林志】
　　崔与之绍兴中为新城令嵗值大歉有强发民廪者执其首折手足以徇盗风乃止劝分有法贫富安之【府志】
　　赵公辅河南人绍兴中以南城丞摄新城令政尚寛和不用鞭扑推诚劳来民乐从其令陈孔休为撰县治记云曽未几载而囹圄屡空盗贼不禁而息租赋不督而办【林志】
　　曹进之耒阳人嘉泰初为广昌令周益公为撰学记云金芝产廨中嘉禾生于野人以为政化所感【豫章书】
