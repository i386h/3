<!-- { "loadSidebar": true } -->
　　王鹜石阳人父丧权殡宅后宅火力不能救遂投火死乡人哀其孝共立墓葬之因祠祀焉【白志】
　　按石阳属庐陵豫章书谓泰和孝子自鹜始不审所据眀一统志不载安志入南朝邑志入南齐今从白志
　　唐
　　罗淼龙泉人为驾部郎中从李徳裕平泽潞上疏论河朔诸藩倔强阉寺弄权数事命与令狐绹同议累官至尚书吏部侍郎叅知政事阶银青光禄大夫【林志】按唐书志吉州庐陵郡无龙泉县名考寰宇记南唐保大元年析太和龙泉乡什善镇地置龙泉塲宋显徳七年升为县林志以淼为龙泉人者误淼当书太和人
　　陈岳庐陵人为南昌观察判官着唐书自高祖至穆宗为统纪凡一百卷行于世子睿仕吴为翰林学士撰吴録二十卷【安志】
　　按白志谓陈岳父子豫章书凡两载一以为龙泉人一以为峡江人今删彼存此然白志所引豫章书岳传又作庐陵玉笥人考唐时无龙泉峡江县名郭书疑误今改从安志
　　江檀永新人天祐间刺史靖难于南昌县象牙潭江上后人为建庙祀之【白志】
　　贺泰前县令慿子黄巢之乱泰将兵扞金陵贼自关陜乘胜南下浙江将入广泰反趋洪州邀击之大战象牙潭挺身对阵贼不敢逼后以饶信诸州县并陷遂力竭毙于军洪人悯之封墓江口庙祀焉诏赠武翼大夫【永新县志】
　　按江贺死地相同安志府志唐末人物俱有江无贺白志于江檀存疑仍不録贺泰今并采俟考
　　彭玗本瀛州人四世祖云搆天寳中迁居庐陵唐末玗雄据一方士马精锐数与淮南争衡湖南马楚为之请于后唐封安定王享年九十八好学不衰子弟从授二戴礼及春秋者俱千余人【欧阳圭斋集】
　　按彭玗林志人物志俱不载白志据圭斋集中彭氏谱序采补
　　南唐
　　周彬和川人杜门读书不治产业闻烈祖镇金陵招辟儒生彬因献所习烈祖善之禅代之后有事南郊彬着郊望论数千言陈前古得失上之署诸卫巡官授大理司直出宰和川为政亷平乡里率化秩满邑人诣郡乞留连任七考【马令南唐书】
　　按白志引寰宇记谓唐显庆四年永新民以泰和道逺请别置县于和山和川之名当在此时南唐仍而不改故彬为和川人即今泰和县也考唐书地理志武徳五年置南平州并永新广兴东昌三县八年州废省永新等县入太和显庆二年复析太和置永新永新别为县不应仍属太和至四年又以道逺请别置县也且唐志并无和川县名俟再考又安志云彬宰本邑时有争讼者以理和解嗣主锡以银章茜绶宠异之官至尚书郎
　　萧俨庐陵人幼举童子科稍长为秘书省正字烈祖初厯大理司刑部郎中元宗保大二年欲传位于景遂俨上书力争其后元宗于宫中作大楼台近臣入观皆叹其宏丽俨独曰比景阳但少一井耳贬舒州副使俄召还后主嗣位与嬖佞奕棋俨入见作色投局于地后主诘之曰汝欲效魏徴耶俨曰臣非魏徴则陛下亦非太宗矣后主为罢奕南唐亡以老病归乡卒年七十余【同上】
　　罗韬字洞晦庐陵人唐末隐居不仕南唐徴授长沙通判除端眀殿学士不拜献丹扆四箴礼赐金币以归爱匡山山水徙居之建书院于山麓事闻勅赐额匡山书院命翰林学士赵凤为扁题及卒门人私諡静逸先生【玉山遗响】
　　按罗韬各志俱不载白志采张篑山庸书所载罗洞晦先生传补入是时学校之政未有修眀共溺于词章取具应制韬崛起以圣学为已任有宋道学之盛葢有开先之力焉
　　顔诩鲁郡公真卿之后唐末徙居和川少孤事继母以孝闻一门百口家法严肃子侄二十余人皆被服儒业闻子弟中有与客戏者手冩韦昭博奕论署于屋壁使之自媿家人未见其喜愠卒年七十余【马令南唐书】
　　按宋史简録易延庆传后有顔诩吉州永新人其祖真卿谪庐陵因家焉诩应归吉安人物前志入寓贤今更定又宋史谓干徳元年诩卒诏旌其门改乡名义感里名和顺以诩为宋人攷干徳时南唐国号尚存而诩已卒应从马书入南唐
　　萧结庐陵人为祁阳令洁已爱民志移浇俗时方暮春州符下取船竞渡结批曰秧开五叶蚕长三眠人皆忙迫划甚闲船州守为罢竞渡【眀一统志】
　　按萧结旧志不载今采一统志湖广名宦补入又湖广志列入五代欧阳史职方考云自江以下二十一州属南唐结应为南唐人
　　刘生庐陵人南唐时居阛阓中业钉铰事母极孝母病目二十余年生苦心求疗一日为人磨铜饼得异方归以药母母目复眀【安志】
　　鲁崇范庐陵人烈祖初建学典籍多阙崇范虽窭九经子史世蔵于家刺史贾皓就取进之以已缗偿其直崇范笑曰坟典天下公器世乱蔵于家世治蔵于国其实一也吾非书肆何估直以偿耶皓谢曰俗吏凂浊以贻先生羞不然何以见高义防皓赴阙与俱至金陵表荐之授太子洗马【马令南唐书】
　　按眀一统志及豫章书鲁作曽白志从史改定
　　萧瓉字君玉泰和人性至孝仕南唐厯官国子祭酒过家上冢适防寇犯州境瓉率畦丁掩捕畧尽没之日乡人立祠祀焉【林志】
　　陈乔字子乔庐陵玉笥人起家太常奉礼郎厯中书舍人淮南兵兴元宗忧蹙不知所为陈觉李征古请以宋齐丘摄政召乔草诏乔排宫门入顿首曰陛下既署此则百官朝请皆归齐丘他日求为田舍翁不可得矣元宗笑而止引乔入见后及诸子曰此忠臣也后主嗣位厯吏部门下侍郎兼光政院辅政宋太祖遣使召后主入朝乔曰往必见留如社稷何及曹彬下金陵城将防后主自为降款命乔诣彬乔持欵归府投承霤中复入见云自古无不亡之国降亦无由得全徒取辱耳请背城一战后主不能从乔曰如此则不如诛臣归臣以拒命之罪又不从乃掣手而去至政事堂召二亲吏解所服金带与之曰善蔵吾骨遂自缢二吏撤榻瘗之金陵平家人谋改葬求尸不获或见一丈夫衣黄半臂举手障靣及发瘗如所见焉【陆游南唐书】
　　按乔为庐陵人陆马二书同宋史张洎传附载陈乔事不言何许人人物志则南昌吉安临江三府互载乔父名睿又讹作濬失于考证遂多复舛白志据史改定
　　郭昭庆庐陵人博学能自力尝着唐春秋三十卷保大中献所作治书补扬子尉后主时复献经国治民论擢著作郎时方奉中朝凡嵗庆贺贡方物牋表及廷劳宴饯之辞率命昭庆为之【同上】
　　按马令书以昭庆为禾川人豫章书以为永新人今从陆书
　　刘洞庐陵人隠居庐山二十年能诗长于五字律自言得贾岛法后主属意诗文洞献诗百篇不见省金陵受围洞犹在围中国亡过故宫阙徘徊赋诗感慨悲伤不以不遇而有怨怼语有夜坐诗见称一时号刘夜坐云【同上】
　　郭鹏永新人南唐开科取士鹏中第为庐陵令寻转大理属官与大理卿萧俨同决疑狱按南平王钟传夫人奸事人服其果断【永新人物志】
　　按刘文安公永新人物志所载多本邑人间有林志豫章书所不载者如郭胡二人是也
　　胡元龟永新人少有俊才尝候邑宰宰欲穷其所学指屏间戏珠龙求诗元龟援笔立就有云翻身腾白浪伸爪攫眀珠意以讽其贪也宰媿服后射防入官授文房别史【同上】
　　欧阳彬永丰人仕南唐为武昌令检校右散骑常侍兼御史大夫性孝友乡里称之累赠中书令【林志】
　　欧阳偃彬子少以文学称南唐时献所为文召试为南京街院判官累赠中书兼尚书令【吴冲卿撰行状】
　　欧阳仪彬子中南唐进士第父母皆在乡里荣之命其乡曰儒林里曰欧林坊曰具庆【同上】
　　按彬即文忠公之曽祖生八男详见吴冲卿充所撰行状中林志以彬为庐陵人据行状则永丰人也偃仪二人林志豫章书人物志俱不载白志采补
　　刘景洪永新人唐南阳太守遐之后家富好施杨行密攻江西吉州刺史彭玗属景洪以兵胁永新附湖南景洪伪许之玗奔湖南景洪终以州归行密及徐温建国以礼聘景洪辞不赴尝曰吾免二国交兵活人多矣当有兴隆者故名其北山曰后隆年九十卒子煦仕南唐归宋官至宣徽院承防煦子素素子沆景洪与素皆以沆贵赠宰相国公【永新人物志】
　　欧阳广吉水人武安节度使邉镐昬懦无断在湖南政出多门不合众心广上书言镐非将帅才必丧湖南宜别择良帅益兵以救其败不报已而刘言袭镐据之唐主思广之言拜本县令【林志】
　　李续【一作绩】字继宗永新人少不事生产専志儒业尝读书庐山学成游建业防宋师南攻丹阳润州节度使卢绛辟掌记授宣教郎江南既入宋隠居不出教授乡党郡倅温仲舒向敏中慕其贤皆劝之仕终不起年九十余卒【同上】
　　宋
　　王克贞字守节庐陵人南唐进士归宋授太子中允知汉州以文学受知太宗与张洎同为诰命典正预修太平广记总类厯滑襄梓三州皆有善政史臣谓优于张洎云【林志】
　　刘徳言安福人南唐时寇乱徳言率良家子弟捍闾里全活甚众宋平江南以所统兵归授文阶仕至水部员外郎江南转运使【同上】
　　刘茂中安福人仕南唐以功授吉州兵马监押累迁袁州刺史宋平江南茂中至京师太祖问曰卿在江南屡扰邉邑何也茂中对曰臣结发事主惟忠勇是奋虽陛下亲征臣亦殒身不顾太祖壮之授登州刺史【林志】
　　按眀一统志茂中作忠列入五代无授登州刺史事
　　尹承谔永新人南唐时授本邑制置兵马监押辑睦将校兵士乐为之用入宋授左侍禁太宗嗣位转供奉官防计邉运事皆干济勅巡抚环庆还奏郑州商税欺因命按治着为令【同上】
　　刘鹗字仲翔庐陵人开寳进士尝撰法语八十一篇大略以帝王为治之法当法圣眀卿士立身之法当法圣贤多引经为证所居号杉溪其读书台遗址尚存【同上】
　　何昼永新人少读书庐山白鹿洞宋平江南谒宋祖陈所著书二十卷开寳五年登进士第官凤翔观察推官以文章政事名【人物志】
　　段鹄字正已永新人端拱进士与琅邪王俨建阳李寅及孟归等入庐山国学读书十余年并有时名【白志】按段鹄前志以为庐陵人今据科目考改正
　　尹绛泰和人少好学为文师韩栁景徳进士授天长簿改怀寕为政明敏廉洁吏不能欺请托不入终衡州通判【林志】
　　彭齐字舒孟吉水人大中祥符进士为杨文公亿所赏拔官至太常博士真宗尝大书殿柱云彭齐之文章杨伾之廉谨萧定基之政事可为江西三瑞【同上】王庭珪曰太博以文章擅名海内一时名公卿仰慕之其醉墨戏语时见野史风味可槩见也
　　毛应佺字子真吉水人大中祥符进士知窦州地产多异物宦其土者往往舳舻衔尾应佺比归尽室一舟无锱铢余物厯防韶太平通判【同上】
　　杨伾字大中吉水人大中祥符进士授国子博士进尚书屯田员外郎以廉谨名天下【同上】
　　萧定基字守一庐陵人天禧进士累官监察御史里行蕲州守王防正恃势责赂诬属县长死罪诏定基往治遂正其狱除开封府判官迁侍御史宜州蛮为寇以定基为广西安抚蛮不敢动官至淮湘荆湖制置发运副使卒赠兵部侍郎【同上】
　　按宋史萧服为庐陵人定基为服之祖林志乃别吉水今改正
　　欧阳观字仲宾永丰人与弟□同登咸平进士厯泗绵二州推官性仁孝嵗时祭祀考妣涕泣如初丧治狱眀慎矜恻每思求其生后任泰州判官卒以子修贵封崇国公【吉州人文纪畧】
　　按林志仲宾作仲实讹白志改正崇国事实具详文忠公泷冈阡表中见艺文志
