<!-- { "loadSidebar": true } -->
　　张文质字中孚初寒素时于郭东旅肆偶获一囊颇重意人遗金守之抵暮竟无人至乃命仆携归啓视果白金五百两翼日仍至故处候之忽有老叟逐一少年散发血额仓皇入肆公诘之盖遗金者之父疑子妄费欲棰死验金数相符遂悉还之其父子欲中分公曰吾利茍得则不于此候尔矣公之子升后登成化己丑状元【建昌府志】
　　吴琚字时用号止庵治间人居南城少受学洪公士徳志向即知慕古终日简黙有言人之短者公不答徐曰吾辈莫亦有此人多愧服有诗名时有司乡达咸造其庐性安恬淡尝有诗曰若教风递书声去恐惹人将物色来【嘉靖郡志】
　　南安府大庾县玉池坊最高治庚申大水坊亦为所浸防云水浸玉池莲南安出状元明年郡人刘节领乡荐第一【林志】
　　高明号五宜由南京乞恩终养舟行至安仁将入信河先时三月不雨滩干几竭将以翌日易小舟是晚无雨夜梦吟诗云寸草心诚处干滩水涨时觉则舟人忽报水涨舟可行矣更遇顺风人以为异有诗云旱魃为殃近半年信河滩涸不通船夜来无雨涨三尺不是天然是偶然【贵溪县志】
　　高明再起征闽自清流归晚行二十里梦树杪旌旗三五对路傍朱衣三十余人一朱衣诣前告曰林大人送至此告别觉来未尝留意夜至皇华驿又梦如前始觉而思之盖清流有庙神曰樊侯者林大人樊字也作诗以纪其事【同前】
　　高明年六十三预画八卦于堂壁明年忽一日叹曰予大限足矣赞其堂云懐思堂上悬八卦列西东八八六十四与我寿数同平生穷此理数寓理之中密密自存省今日始收功盖棺事已定乐哉五宜翁作引柩挽歌云执绋行人谩谩歌细听无柰动情何傥来富贵眼前事浪得声名耳畔过今古已更新世界乾坤还是旧山河英雄后辈催前辈如水滔滔再返麽明日沐浴焚香作颂曰归去来兮归去来一声长啸入琼台诚明本是吾儒事寄语亲朋莫漫猜端坐而逝【同前】
　　贵溪鸣山之梦灵显于天下即如正徳间郡守某来山梦对曰棘院九秋三试榜芗溪一邑十人登及秋闱报捷止八人已而福建四川报至各一人人数悉与梦协主事裴近梦神语曰江西一省不中汝即中自谓无中理矣遂以赀入监已夘宸濠之变江西罢乡试而近举于应天【广信府志】
　　正徳初黄绾政治清简见胥吏多暇日时课以小学书晨夕讲诵绾临行或赠以诗曰民当教后浑无讼吏到闲时也读书【同前】
　　松江张黼尝梦登第在状元前觉而叹曰岂有科名先状元者吾殆在孙山之外矣及是年防试黼名在十五费宏名在十六又湖广刘良中景泰丙子乡试已十赴礼闱而志益壮梦神告曰汝费宏榜进士也凡赴试必求其人久不得至是相见甚欢廷试宏果首选良中三甲第八计二人得梦时宏尚未生也【同前】
　　费太仆于嘉靖辛酉五月十三日梦诗二句万里河山下三字失记对八窗霄汉夜玲珑是秋领批进场时例在按院前识认同试者八月十一夜名忽闻段按院诵自作中秋诗云万里河山下三字仍听不见对句八窗霄汉夜玲珑公果得隽后以问段公公大骇因诵其诗曰万里河山秋寂莫八霄汉夜玲珑卽梦中所得句也【同前】
　　正徳辛巳有鬼号于白芒洲曰屈屈屈状元江汝璧后江中二甲第一【广信府志】
　　石钟山在湖口县当彭蠡之冲上下二山嵌空岞崿余以丁夘北上南宫登焉阅苏文忠诗序谓山下有岩洞江涛流转触而成声又谓上有鱼池今废不存矣自文忠而外又有吴明卿陈于韶二参伯诗明卿云楚客登高秋思浓白云随杖入芙蓉九江落日迷山市万壑松涛响石钟古阁悬空愁过鸟轻帆挟雨带飞龙俯看天堑雄南北何事中原有戍烽于韶云一片孤城双石钟棱层杰阁隠芙蓉云摧峭壁愁黄鹄雷起隂潭上白龙扬子暮潮摇极浦匡庐残雪见中峯乾坤今古雄天堑却讶南州有戍烽一眺苍波万里流东南吴楚坐中收峯高乌鹊凌寒度水濶鼋鼍吹浪游落日倒翻河汉影断虹长挂石梁秋天涯憔悴谁能醉芳草浮云处处愁时吴以南康节推游陈以豫章参伯西归芳草浮云殆有指也余渝州入觐于韶自阆从邱使君之请为文以赠盖余初不相闻而蜀有觐者于韶初未以文赠也余感其谊赋诗谢之于韶答以诗云使者书来问水滨草堂芳讯忽嶙峋岂云问俗怜憔悴耐可论交到隠沦经术一时归大雅巴渝何地不阳春旧游竟阻登龙防惭愧南州下榻人于韶在豫章吏治精敏每文牒旁午一一按阅批摘如神诸胥吏咋舌不得出一语其归也意或为忌者所中云【朱秉器集】
　　临江为石龙城父老言徃时江中有石蜿蜒如龙状头角爪甲皆具有周禅师者居慧力寺颇前知有神术察龙为怪一日运霹雳碎之今城中民家有石如假山置屏间皆龙石也石色白文隠隠如鳞甲居人习见之亦不以为异【同前】
　　新淦前辈傅鳯弱冠时读书一山寺偶出市肆见酒垆少女心窃慕之是夜二鼔有叩门者未及起□门已自开见一鬟执灯前导一女子从即日中所见也因与之狎异日复入肆中戏其女女大诟怒傅心疑之归取一剑挂室中至夜女复来以剑挥之跃而去一狐也执灯者堕地中止牛粪耳傅亲言怪语音容止与人无异但舌冷如氷及门自开为可讶也【河上楮谈】
　　吴文端公官至大宗伯学士不许子孙衣绮罗见童子试周斑衣用锦者裂之公次郎好驰骋不得公欢值覃恩当再防公自题请曰臣次子不才不可以防愿移封一代终公身不许次郎见面凡元旦寿日望座叩拜而已其实次郎有才公学古人尚徳抑才若此公为世宗器重每称之为大宗伯重臣山在礼部堂上兼摄四印勅许四俸并支代行郊天大礼最异数也归里谦光倍常朴素无惊于俗所居湫隘仍故其门人为之少保第防事不旋马当其起后堂基缺一角属他人地公多金求贸不与许以天井石上寄一檐柱而已今现存磉不垫地可谓得公子荆茍完之度矣【高安县志】梁钺溪上人曽业儒以出考归路次避雨野庙中归而得疾死已葬讫犹在室中作话如生时声妻傅氏答之即应只不见其形自是以为常每早则呼人起春耕秋敛晴叫曝雨叫秧人遵之则喜违之则怒至作字墨书于台指画于壁忽然有之不知其何自来其父方塘哭之以诗曰有形似可见有声实可听出言明且尽作字草还真实録也如是三年一日谓其妻曰我去矣妻问何徃曰之徳安自是絶响五十年傅寿九十一临终之前数夕梦钺立于门外堤边以手招之曰来吾接尔傅心知之矣二子曰南曰北南生维新中崇祯庚午乡试维新又生三子幼吉以文章名【同前】
　　蛇姑岭在郑港与西山为邻相传有一农子雇于某家为工性好浴主人贤之赘以女久之窃窥其浴坐水成蛇女问其故工曰子见之乎吾将去矣女泣曰吾父以妾身相托今去不相负乎工曰翁农家也设遇旱吾当为雨以报女具告父父执之工不对而走逾山如腾云涉水不见女从之奔至郑港岭望岭而哭泪尽血流而死其父夜梦见女冠帔言得为本山蛇神可以救旱自是试之每祷果有一蛇出就人人知其为姑也以盒承之蛇縁盒盘踞其中归而至坛坛中设水一缸蛇下盘就香案上偃息或下缸浴或见或不见或隠去半日一夕顷刻复来或有竟去不来者道士铙鼓乐之粢盛贶之雨降足送蛇还仍以盒为舆祷曰升到山请降辇蛇自行出盒而去【同前】
　　汪鋐以右副都御史提督南贑军务在嘉靖七年二月扺任先是正月有墖山石前地方甘露垂缀竹松桐梅等树鋐具奏称为仁孝所感及贤俊登庸之征是时张孚敬柄政故以贡防逾年召还掌院事累陞兵吏二部尚书加太子太保凡除拜必先通内阁交相赂遗京师有尚书十万之谣【防台行实】
　　吾泰和旧有防云龙洲过县前泰和出状元本朝一应于陈芳洲少保循再应于曽松臞学士鹤龄三应于曽南洲学士彦南洲及第日人有诗贺云十回虎榜魁天下三应龙洲过县前以一郡言南洲是第十状元以一县言南洲是第三状元【豫章书】
　　吾吉旧有十阁老九尚书十状元之诗诗即不甚雅亦足鸣一郡之盛九尚书之中原遗泰和吏部尚书刘公崧此后泰和又増吏部尚书罗公钦顺礼部尚书欧阳公徳右都御史陈公鳯梧赠工部尚书安福吏部尚书王公学夔工部尚书王公学益吏部尚书欧阳公必进永丰増兵部尚书聂公豹吉水増兵部尚书毛公伯温万安増工部尚书朱公衡永新増礼部尚书尹公台总一十一尚书云十状元之后増罗文恭洪先总十一人【同前】
　　十阁老诗皇明内阁秉衡钧吉郡堂堂已十人东里后来名尹直南皋先进是陈循定之安简胡光大纯道彭华解缙绅千载贞元嘉防合天教诸老佐昌辰【同前】九尚书诗开国分曹设六卿吏工户礼及兵刑周忱王直连王槩萧暄萧祯并广衡更有二刘【宣孜】聨八座歴迁三部是维桢满朝金紫皆时杰尽是庐陵九邑人【同前】十状元诗天开文运盛庐陵累占鼇头已十人胡广时中兼子棨彭时刘俨与罗伦后来彭教同曽彦前有陈循并鹤龄何事三元争些子斯文颙望在明春【同前】玉笥山去邑城三十里山有九僊其梦征灵验与闽九里湖大约相类余读书虹沙时黎先生汝登每约予游已又中止一日又书来约舟舆已戒是夕余梦从先生游至山半有道者来迓共止一亭中设木案石砚各一又出一册请予二人题因告曰前有闽人游此指亭前松咏之其时十月谓寒易尽而春且至也黎先生乃留诗二予续而和之中有云江边细雨看花入陌上春云傍马飞因忽觉夜四鼓矣予呼友人彭体升曰玉笥山之游已矣及明先生遣人报舆夫中夜为蛇啮足不得行因以梦复之次年戊午将放榜移舟候之夜半风大作质明微雨予乃从江上赴鹿鸣体升因来诧前梦之异且贺曰春云傍马殆来嵗事耶次年余下第还至戊辰成进士盖二句先后十年乃应又业师周先生易才名籍籍乙夘下第后徃祈梦梦入县城观春主人陈氏者肆中列一香筒甚大问之云此被中用者因行至县见众人舁一大案余坐其上见先生不为下心怪之又行见余表弟乡进士吴子明据一凳以饭为道其事子明曰尔无怪尔不闻县尹所出对耶问之云青出于蓝防见鹏程万里下句先生笑而去及归乃以梦告余且贺曰昨曽生惠一香筒宛如梦中者兹已应他可知矣戊午余中式子明以是秋补禀生饭谓禀也【河上楮谈】百华寺有读书台陶桓公故迹也下有洗墨池池今为井寺僧云徃嵗邑有占魁选者池水尽黒乡先达刘公麟占礼魁是嵗水黒甲午黒先大夫应墨泉之号以此戊午又黒余复忝窃桓公母为淦人第不知桓公曽寓此否也池真伪尚未必然所谓黒者亦泉脉偶然不足为异也【同前】
　　临江郡庠基旧广寿寺唐卢肇读书处也嘉靖甲子江陵程公大宾分守湖西以旧庠湫隘因拓寺为基凿池十畞余架石桥其上缭以周垣规制宏伟焕然改观拓基时掘地得石刻云甲子重逢壬甲子八十萧公下脉真殊不可解后程改萧姓相传第壬甲子及八十之説不知所谓分守公廨在庠之左公割读书台之半为书院其中是嵗产瑞芝一丛颇盛公出以示予尝作问芝一篇盖为此也【同前】
