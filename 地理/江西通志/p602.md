<!-- { "loadSidebar": true } -->
　　仰山在州南六十里二神姓萧氏仲父曰大分季子曰隆初庙在山之獭潭后徙于堵田唐咸通中封秩视文昌郎南唐时大分封威烈王隆封灵显公本朝大中祥符二年改封王曰灵济公曰明显考之遗图访之耆旧昔有徐璠者宜春浦村人也还自维扬舟次彭蠡有两萧生附舟以载顺风扬帆一夕至袁顾谓璠曰予家仰山之下石桥之右若欲雨欲旸乎璠悟其神也叩头诉曰璠无田可耕雨非急俄而山水大至夷高淖下为田五顷今浦村西徐田是也唐武宣间释之徒有惠寂者隠于郴州王莽山以嗣潙山灵祐之道宴坐之际禅牀陷地尺许山神跪曰吾地薄不足以栖大士袁州南仰山师所居也防昌元年寂捧锡而来寻涧而入夜憇大樾泊然假寐有二白衣进曰深山险絶师当何往寂曰吾欲卜庵于此白衣曰我山神也愿以此山施师寂曰汝能发欢喜心广大心无障碍分别心则吾受汝施白衣曰诺即指集云峯下曰庵基莫吉于此居数月神来告曰陋旅据水上游恐污饮漱遂徙居下流五里三年四月十三日神又来言曰师净侣日盛咫尺共住势非所安请徙居中途且以族四方叅学为一顿之地是夕大风雨防木黎明庙已建于堵田寂之将灭也神泣别曰法恩深厚未知所报寂曰吾师潙山以正月八日去寂汝能为吾营斋吾事毕矣于是城中火神于空中具述其事太守再拜许之火乃灭遂于其日斋僧于庙席地而坐威灵恐怖众莫之测神言曰何不造僧堂撃楗椎如丛林之制众又从之徐在金陵时二少年谒见风姿洒落语论高妙曰二君吾国之秀也何相见之晚耶少年曰仆家于宜春之南三十里方春农事兴国人用羊豕腥羶姑至此避之异之遣人物色已失所在此仰山之大畧也吾闻庄周之言夫道生天生地神鬼神帝冯夷得之以游大川肩吾得之以处大山然则山川之神皆得其所以为之道而分授天地之职故能雷霆电雹以致其威雨雪雾露以致其泽祥风休气以致其和疵疠旱霪以致其罚惟其得道也故可以与之进乎道若二神者几之矣呜呼兹山介于南方僻左之境蛇蟒之都虎豹猿狐之所庐魑魅魍魉之所窟宅蔽以荆榛限以崭絶樵夫牧子望崖而返马迹车辙不与人间世通者莫知其几千万年而二萧乃与惠寂老相値于旷莽岑寂之间恱其风乐其说不爱其宫室居处之安谿山形势之美委而去之无少靳心若二萧者其进乎道者矣惠寂老归死于东山其事独传于其徒而其徒不能宏其事继之以乱离因之以废壊邪巫老祝假托祸福以瞽流俗而神亾以自明予素知之元祐六年春将漕江西防庙令盗神禀者为奸而佛印禅师了元者适居仰山因移郡下元择僧主之元来言曰淫祀不可遽革释乎巫乎一听于神祷而卜之神以释告于是国人改观嚚悍调服流膏割鲜化为伊蒲塞之馔淫歌蹈舞化为清磬梵竺之音元遣法子正己求余记之因叙其本末而示之时元祐七年九月辛丑日也
　　狄守祠堂记　　　　　　　　　谢　薖
　　抚于江西为富州其田多上腴有陂池川泽之利民饱稻鱼乐业而易治嵗比不登道殣者众破赀鬻田宅者十室而七八持妻子取庸直者十室而三四其轻侠少年无不椎埋掘冡白昼杀人于市寖以不治闻太守狄公下车之初行其狱桁杨者相推案租赋逋负山积登进其民皆疲瘵饿羸之余公喟然叹曰民敝如此其可以苛急治耶于是繋狱者薄其刑负租赋者缓其期其为政寛而不弛其出教条简而易遵三年而有成公嵗满且代去州父老相与谋立生祠以慰其思皆应曰然他日又相与谋曰祠易为也将请于公立于州之便坐则出入有禁不得朝夕拜祠下欲便其出入且奉严洁宜莫如僧舍州之僧舍数十其屋宇静深莫如景徳禅院于是富者出财技巧者出力不日而告成既落之咸来请于余愿有记夫没而牺尊太牢不如生而巵酒一肉也没而庙食百世不如生而一朝奉甞也公之旌麾未去民已图其像而祠之可以为公荣然此邦之人思公无穷公去而羽仪于天朝岂能防情于此邦哉幸公之异日持节再来其徳意之厚政事之美虽不敏尚能为邦人颂之公江陵人唐宰相梁公之苖裔家以儒术吏事显公能世其家者也
　　疏泉记　　　　　　　　　　　孙　琪
　　宣和六年春正月予始至袁未几民居三火而求水艰甚询其故则曰井泉不丰嵗旱辄涸仰水于江汲逺而售贵常以为病故缓急之际不足供绠缶昔甞堰取仰山水为西陂溉田而以其余转缭城中为火备今渠塞陂壊田变为陆不知几何年矣博访耆老莫知其端而老吏刘澄者出天禧三年通守袁延庆疏泉亭记具载始未顾其石虽亡而迹可考又按令许嵗委军吏部役开决以防火灾则知兴废之迹开浚之法其详如此惟吏多茍且慢令不恤民瘼耳予曷敢不勉冬十一月农功既休乃召宜春尉马缄治西陂乃召兵马监押赵士勿浚渠未浃日已告成功支分派通皆复其旧田不病溉居不病汲缓急之际不病救邦人欢呼乐复其利予于是乐斯民之乐而嘉前人之志感兴废之迹而惩茍且之习盖自唐元和及今凡三废而三复矣焉知今日之复能无后日堙废之患乎因复刋袁公记于石而书其后庻几异时体国爱民者有考云
　　洪州右狱尽心堂记　　　　　　汪　藻
　　世称臯陶以刑事舜其后封于秦云至春秋其国先亡以为用刑之戒余独以为不然汉于公袁安郭躬以决狱隂功遗福子孙卿相侯累世孰谓臯陶明允笃诚而以刑乏祀哉盖君子甞患泽不得施与施焉不遽及物若持法之平司人之命不择位小大皆得以行其志者唯刑为然使吾听讼如召伯折狱如子路哀矜如曽子君子怙焉小人惧焉虽世世获福可也然君子亦岂先处已以祸福而议人之生死也哉期无愧而已矣吾友萧适用恢踈乐易人也始吾与之游得温厚之气于眉睫间每上府休辄坐曹司处令轻重讯报爰书不以委吏平反决谳必以其情诸罹文法者皆不恨余知其以刑受福也他日斸废圃立屋数楹列美防于前为亭对峙而求説于余余以为王制刑者侀也一成而不可变故君子尽心焉禹思天下之溺犹已溺之稷思天下之饥犹已饥之盖古之君子于人无所不用其志今吾与子一杯相属于此亦思有向隅悲泣满堂为之不乐者乎亦思有禁而寒不得衣饥不得食者乎古之循吏鲜不以仁成名酷吏鲜不以刑取祸轻用民死以喜怒行之几何不挽弓自射乎故余书以遗适用并告后之君子母以舍福取祸必无愧于心然后可以乐此
　　石头驿记
　　自豫章絶江而西有山屹然并江而出曰石头渚者世以为殷洪乔投书之地晋史记及世説称洪乔为豫章太守去都日得书百余函次石头悉投之江中逮今且千载而洪乔之名与此山俱传石头于他书无所见以图志考之惟唐武徳中甞以豫章之西境为西昌俾县令治其地盖今石头是也及观韩退之次石头驿寄江西王中丞诗则自晋以来知其为石头至退之时又知其甞为驿也豫章据吴楚防冲扼瓯闽交广之吭故古今为刺史治所凡南方之人往来吾州与夫属州之吏受约束大府者肩相摩而袂相属也而石头阻江负城十里而近至此者非风涛之不时则薫沐以俟见或使客之迎劳冠盖之留连其栖息徘徊不可无所而驿之故基仅存草莱生之刍牧所防为屋数楹以更传递而已大观二年转运使彭城刘公行府事之明年当县官置帅东南百废具兴公既以方略授其人使之缮城陴聨走集加兵戍守为江湖形胜而又间以其材图驿之旧撤而新之且刻退之诗壁间使踌躇兴废者有考焉盖役不更时调不及民而所以为行李居处饮食之安者皆具称其为江山俯仰之盛也公名敦字厚之云
　　清江六贤祠记　　　　　　　　胡　铨
　　徽猷阁直学士致仕向公归清江旧隠曰芗林饭防饮水徜徉田间甞怪佛老之庐突兀相望而学宫卑陋弗敌乃轺廪积三百万钱将创阁以庋书于讲堂之上且侈大其制以风学者未就而捐馆其子右承议郎澹始克卒公志宏规殊裁改一郡之观于是伯仲相与谋曰是邦人物如刘氏兄弟时则有若侍读原甫舍人贡甫孔氏兄弟时则有若舍人经甫侍郎常甫郎中毅甫皆一代伟人请图其像于阁以模楷后学不亦可乎教授宋君翔子飞与诸生闻而韪之相与谋曰公作此阁繄名教是赖并绘公像以六五贤不亦善乎皆曰诺既绘事僝工则又相与谋曰是不可无纪乃千里走书衡阳请记于某而删定方君畴耕道亦书见速某顷位于朝甞辱公之知且甞撰杖于尚书晏公景初侍郎曽公大猷及李公似之闻二三丈绪论得公之为人颇悉矧此又盛徳事其安得以固为辞曽子曰吾甞闻大勇于夫子矣是勇也优游舂容不动辞色而置天下于磐石之安忽焉遭之则富贵不能淫威武不能屈兕虎不能惊乌获不能猛秦成不能力圉荦不能防州绰不能搏贲育不能守狄弥不能军北宫黝不能逞是奚术而然哉其必有不恃势而强不假怒而威不借兵而胜者矣方司马公奸党之碑立天下不敢言公独以为不可方刘公器之居南都陈公莹中居南康天下皆以为当然公独以为非是方伪楚君图天下隂拱而观变公独扶义而麾之挫虓虎而夺之气岂非至大至刚如曽子之所闻于夫子者乎夫天下皆乱而已独治在独善者处之不害为太平天下皆治而已未治在任重者处之犹以为未至当睦冦作于东南非天下皆乱之时乎而危言危行奋不顾身可谓已独治矣方持槖时朝廷清明内自宰相以及百执事若而人外自部使者以及守宰若而人虽不能皆贤然往往号一时选非天下皆治之时乎而以柱史一言力求去职岂不以已或未治而任重者固应尔耶故甞论天下有重可有重不可理可得而我勤之此重可也理不可得而我勤之此重不可也公移尺书定睢阳如形格势禁而志不得于咸阳传寸檄搤伪楚如招放豚而忠不信于柱史折棰以制强敌如驱羣羊而迹不容于羣小以孤忠缔万乘如胶投漆而位不登于三公盖公之所可者理所可而其不可者理所不可也或曰子之言似矣然是祠非古也且礼法施于民则祀之以死勤事则祀之以劳定国则祀之能御大灾则祀之能捍大患则祀之非此族也不在祀典是祀毋廼不典乎某曰不然昔固有所谓乡先生没而可祭于社也又有所谓有道有徳者使教焉死则以为乐祖祭于瞽宗者公也与刘氏孔氏兄弟皆有功于名教与乡先生孰多以道徳教人视乐祖孰优像而祀之独不得与祭于社祭于瞽宗者比乎能以劳定国能捍大灾公又何媿焉
　　庐陵县重修先圣庙记
