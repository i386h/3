<!-- { "loadSidebar": true } -->
　　张应雷金谿人隆庆进士授湖州府推官防大旱祈求僚属视为故事应雷独斋居露处为民步祷大雨随之以刚方坐谪再补楚令拂衣归多著作工韵语并善书画作金谿文献考行世【人物志】
　　王懋德字敬甫金谿人隆庆进士授翰林编修侍经筵寻引假归郡邑长欲望见顔色不可得以南少司成召起舟次临清疾卒贫无以殓赙赗交至其子奉遗命谢却之【同上】
　　周邦杰字英甫临川人隆庆进士为给事中劾罢翁司马请汰承运等库内官梁忠等七百人直声大振时黄道瞻曽干亨邹元标魏允贞等相继以言事触谴皆上疏力救防贷又力雪建言部臣赵世卿之寃歴陞通政疏乞终养岩居二十余年母丧哀毁几殆所着有潜籁二泉游燕缶塞音吴谐明发楼藁【府志】
　　王民顺字道服金谿人隆庆进士宰广宁猺犷寇张奉委募兵于浙约束严明驰数千里无敢哗者授御史按苏松请罢织造蠲逋赋终左布政使【同上】
　　辜俊字子伟临川人值东乡盗起一夕猝至俊母老扶掖登山力乏不前母子俱为所执贼欲杀母俊曰宁杀我贼遂杀俊后有贼魁至骂曰辜秀才善人也何为杀之乃杀杀俊者而全其母【安志】
　　余隆九乐安人司训胜次子性笃孝时闽广流寇破县执胜去隆九急奔贼营乞命贼欲倂杀之忽狂风扬尘蔽日未几雷雨大作贼曰此人能感天心未可加害父子俱得释【同上】
　　祝永夀号望坪临川人隆庆举人知福宁州事精明寛厚爱民礼士州城向皆甃石倾欹可逾永夀为请当道易以甎遂成坚堞嵗当大造赋籍悉出手裁洞烛奸弊州民咸谓前有陆公今有祝公【福建通志】
　　邹紞临川人知蓬州时巴中扰乱紞外给军饷内节民财劳苦万状逮贼平调去郡人追思之【四川名宦志】
　　陈洪蒙字元卿临川人进士由主事陞彰德知府时郑王好文学譔四箴规时事属庶人佑善诬王上怒甚遣大臣就讯洪蒙白其状众咸为危之乃曰吾守三尺耳奈何令上有蔽谗间戕骨肉名狱上止锢王终身累陞叅政分守冀南道擒侦奸细又捕白莲教诸贼特赐帑金防伊王恣横不道都御史疏其罪遣使騐问不服乃广赂求援上更遣少司寇赵覆按赵疏洪蒙名与俱上允之曰是尝按郑藩者耶闻命即往尽得王诸不法事辞具服国除洪蒙两平亭宗正事皆当防以晋藩按洛尤异数云仕至副都御史巡抚贵州兼督湖北川东军务致仕【山西通志】
　　董裕号扩庵乐安人隆庆进士擢御史出按滇南奏免固原等路虚耗及矿课各数万莽囚窃发抚臣出御忽报贼奄至裕不动声色料民分守募壮丁扼险设伏贼遁去忤中贵左迁起为大理少卿以佥都御史提督郧阳陞南工部侍郎抗列勲裔怙宠不法状晋刑部尚书予告卒赠太子太保有仁孝防防及奏草行世【人物志】
　　聂良杞字子实金谿人隆庆进士授衞辉令征拜礼垣有清祀典斥异端诸疏出典滇学置五华书院萃博士弟子读习其中士风丕变晋闽叅辞弗赴归田二十余年手纂诸儒语録弟良璧嘉靖进士子文麟万厯进士仕终叅政【府志】
　　胡桂芳号瑞芝金谿人万厯进士司李杭州藩司以旧逋数万委桂芳追理密条上请诏蠲之歴湖广大叅防有事于播奉檄偕督师李化龙治兵转饷将军刘挺李寅争首功不相下桂芳为条析功状两军懽然遂以成功黔抚缺神庙特防老成持重莫如胡某遂以副都御史抚黔旋以工部侍郎督河道卒諡忠端【人物志】
　　詹事讲字明甫乐安人万厯进士为御史上封事数十定新建伯王公检讨陈公布衣胡公从祀议按浙醝已督学南北畿得人称盛防星变力陈主德时政之失又疏列李见罗破缅功李得轻宥公论壮之【同上】
　　邹光弼临川人知钟祥县中官监税开矿其锋甚烈光弼独抗之或讽使少婉光弼慨然曰龙飞王气宜完兴都黎民当恤安敢以小吏顾望致吾民破死相属乎税珰陈奉杜茂衔之疏叅逮治久之复起为都水主事卒祀乡贤着大学古本东蠡放言【同上】
　　周孔教号懐鲁临川人万厯进士为御史差长芦巡盐按河南督直学政皆以风采着倭蹂朝鲜封贡议起孔教上言古之良臣折冲樽俎之间见事万里之外今正使已窃逃矣随行已被杀矣沈维敬已被缚矣乃尚书石星执迷不悟奉杨方亨片纸为着而按倭之不变封事之茍成何其愚乎今日倭情不封固变封亦变惟有守朝鲜为上策朝鲜失则辽阳危辽危则京师震矣后皆如其言晋同卿巡抚应天总理河道回籍卒【分省人物考】
　　汤显祖字若士临川人少善属文有时名张居正欲其子及第罗海内名士以张之闻显祖及沈懋学名命诸子延致显祖谢弗往懋学遂与居正子嗣修偕及第显祖至十一年始成进士授南京太常博士就迁礼部主事十八年帝以星变严责言官欺蔽并停俸一年显祖上疏谓言官岂尽不肖盖陛下威福之柄潜为辅臣所窃故言官向背之情亦为黙移但知自结于执政所得爵禄直以为执政与之纵他日不保身名而今日固已富贵矣陛下方责言官欺蔽而辅臣欺蔽自如失今不治臣谓陛下可惜者四朝廷以爵禄植善类今直为私门蔓桃李是爵禄可惜也羣臣风靡防识防耻是人才可惜也辅臣不越例予人富贵不见为恩是成宪可惜也陛下御天下二十年前十年之政张居正刚而多欲以羣私人嚣然坏之后十年之政申时行柔而多欲以羣私人靡然坏之此圣政可惜也乞戒谕辅臣省愆悔过帝怒谪徐闻典史稍迁遂昌知县上计京师夺官家居二十年卒【白志】
　　按汤显祖所着有玉茗堂集
　　曽维伦字惇吾乐安人万厯进士授黄州府推官时江陵入朝楚中大吏皆奔走迎谒维伦称疾不往日从贯城访剑江诸学与耿楚侗焦弱侯罗近溪邹南臯邮筒络绎往来参订直方之操益坚量迁嘉兴府同知未强仕休归杜门讲学至老不懈【人物志】
　　周献臣字窾六临川人万厯进士授太康令为郡署免归年未四十也学博而思鸷务钩竒出险以逺俗士耳目家置大瓮数百钞撰羣籍网罗古今异言竒事书成名曰鸿乙通叶文忠向髙在政府上其书入秘阁以修史荐有防报闻所撰有嵻山人语林鸴林外编英巨剰言人外脞史葱函摭言数百卷【同上】
　　吴道南字防甫崇仁人万厯己丑廷对第二人授编修知经筵日讲一日方进讲光庙忽他属目道南辍讲俟改容乃终篇晋礼部侍郎请皇太子出讲凡十上拒朝鲜大药之请却吐鲁番贡玉其务持大体如此艰归禫除即家起为东阁大学士三疏辞不允抵京召对慈宁首请撤税珰下章奏补藩臬释系囚上皆嘉纳之请告疏凡二十上防母丧乃得请作大政议二十条则道南絶笔也赠少保諡文恪着有日讲録巴山草曙谷集及奏议语録诸书【安志】
　　吴仁度字继疎万厯进士授中书舍人三王并封议起抗疏争之久之擢吏部主事歴考功稽勲郎中赵邦清被劾疑同官邓光祚等嗾言路愤激力辨章下考功仁度欲稍寛邦清罚给事中梁有年遂劾仁度党比时光祚引疾去而仁度代为文选御史康丕扬复劾仁度倾光祚而代之自邦清被论后言路讦不已都御史温纯恚甚请定国是以剖众疑而深为仁度惜寻补南京刑部郎擢太仆少卿以佥都御史巡抚山西砥防隅与魏允贞齐名居四年以疾归熹宗初起大理卿进兵部右侍郎复称疾去再起工部左侍郎天啓五年魏忠贤以仁度与赵南星杨涟等善勒令致仕寻卒【白志】
　　按吴仁度疎山先生之子故字继疎人物志所载不详白志考定
　　周曰庠字时化临川人万厯进士在谏垣首疏释系起废先后击诸巨珰正人代藩冒嫡之议督视城工节金钱无算奉差便道归省旋丁继母艰哀如生母服除陞大理少卿卒有三垣奏议行世文集杂藁藏于家【人物志】
　　谢廷赞字曰可金谿人万厯进士未授官即极论矿税之害旋授刑部主事有诏于二十八年春举行册立冠婚之礼将届期廷赞上疏据易理以陈时事曰观乾坤以明阁贠之当补台省之当选即损益以明矿税之当撤即家人以明冠婚册立之当速即中孚以明诏令之当信末言皇上诚采纳臣言即罪臣出位斥逐臣禁锢臣臣击壤丘壑有余荣矣持疏跪伏文华门候命帝震怒褫职为民是嵗册立之礼不行廷赞归侨寓维扬授徒自给久之卒天啓中赠尚宝卿【白志】
　　按谢廷赞所着有玉马轩步丘草緑屋游霞继亭等集
　　谢廷谅字友可万厯进士南京刑部主事帝命李廷机入阁又召王锡爵廷谅言廷机才弱而闇锡爵气髙而扬均不宜用又曰储君之立为王也自锡爵始举人之有考察也自廷机始巡按之久任也自赵世卿始章疏之留中也自申时行始年例之不举考察之不下也自沈一贯始此皆乱人国者也疏入留中终顺庆知府【同上】
　　按谢廷谅廷赞之兄所着有清辉馆带櫑编起东草逢掖集
　　章正岳字益孟临川人万厯进士为杞县令治河救荒声望大起以卓异征为吏部郎弟光岳字见前由进士中书改吏部出为山东参政歴太常通政至刑部左侍郎【府志】
　　何宗彦字君美其父由金谿客随州遂家焉万厯进士累官礼部侍郎署部事六年遇事侃侃敷奏时望甚隆旋乞假去光宗即位即家拜礼部尚书兼东阁大学士天啓元年加太子太师建极殿大学士四年卒于官諡文毅【白志】
　　詹尔达号起鹏乐安人万厯进士歴兵曹备兵湖南勦武陵蓝山之寇平四川蔺囚值邹滕白莲妖贼起改大名道擢光禄寺卿以纠劾魏珰闲住崇祯初以兵部侍郎起用辞终养不赴【人物志】
　　易应昌字瑞芝临川人万厯进士授瓯宁令擢御史巡漕督江北学政晋大理少卿忤珰削夺珰败以副院起佐台时京师有囚狱之变帝震怒司寇中丞皆以忤防下法司少司寇及廷尉皆不敢出一语独应昌奋笔请从寛拟上不可应昌曰法如是止矣臣不敢以一官易一命也三复执奏如初上愈怒遂并寘应昌于辟阁部皆力救不听防天日昼晦雷震殿庭上悔悟趣诏停刑辛未春旱保章氏奏言大臣有寃上始出应昌等论戍后数载叙复【同上】
　　李学旻字本仁临川人从诸父致吾勿斋穷濂洛之学万厯己酉乡举为国子监学正祭酒唐大章朔望必请陞讲座率诸生听讲南雍称为盛事擢守泰州革盐税筑堤坝以杜水患亲擒巨窝州民德之左迁汉川令时寇蹂荆襄距县仅再宿无城可守为立礮墩设栅架守御有方贼不敢犯乃建议筑城遂为岩邑病亟告归吴楚皆祀名宦【府志】
　　朱钦相字如容临川人万厯进士由平湖令征拜吏科给事熹庙初封保媪客氏为奉圣夫人钦相首疏极谏媪佯求出以激上怒谪归以荐起原官时八闽苦海寇晋福建巡抚驰檄海上召渠帅面谕利害帅感泣归命忌者诬搆逮问上察其防介有素释之【人物志】
　　吴之甲字元秉临川人万厯进士督浙江学政淹雅好竒以唐宋制科法拔俊英士杂诗赋诏诰试之文风自是一变卒于官丰裁峻厉以经世大业自命不竟其用人惜之有静排集三十卷弟之仁癸丑进士为御史有声终湖广布政【同上】
　　丘兆麟字毛伯临川人万厯进士由行人擢御史崇祯初即家起为河南巡抚始兆麟巡方时建天中书院以崇德劝学去中州大猾数十人诸政毕饬尤尽心狱事所阅审録册二千一百八十有竒所列矜疑开释者至二百二十有竒至是两河习其前政上下宜之加兵部侍郎卒于任其所著述有水暄亭玉书庭集六十余卷又按豫仁言四卷皆行于世【同上】
