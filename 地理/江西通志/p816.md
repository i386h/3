<!-- { "loadSidebar": true } -->
　　绍兴十十七年豫章男子见田中有六七女不知是鸟匍匐徃得一毛衣取藏之即徃就女诸女各衣毛衣化鸟飞去一女独不得去男子取以为妇生三女其后母使女问父知衣在积稻下得之衣而飞去复以衣迎三女亦飞去【同上】
　　绍兴时大庾村中李氏二猫各乳雏更出迭入相为乳一为犬所毙其一遂衔雏置一处雏虽小徃徃含忿作声猫徧防还抱声息缱绻若安全之乳力不能徧及日瘠一日而哺养如初能食乃已又大庾刘公辅居东门有犬乳一子逾年而毙公辅命仆瘗他所仆烹而食之其子聚所弃窖于地环绕鸣号不食者累日好事者作孝犬记【林志】
　　刘作字贤砺号保靓先生居袁吉间地曰秀源干淳中用世赏授将仕郎辟贑之安逺尉母老不赴韫徳抱才不屑世用清江谢尚书昌国章尚书茂献庐陵杨文节廷秀胡忠简邦衡皆定交其七世孙尚节谋即故居建祠而诸贤翰墨多散逸忽渔父来告某潭有石状如碑以手摸之有字尚节使没者助力举石出果左宣郎刘廷直所为保靓祠堂铭也他日塟父于白石冈掘地得碑又永州通判董徳中所为保靓先生祠记于是尚节益喜至元庚辰祠成欧阳元为记【欧阳元保觏祠堂碑】刘光字谦仲少年豪于气亦豪于诗尝坐屈行辈直出其上有不可其意辄以气排之尤简世俗辈视之若无人性嗜酒不治生事晚年偃蹇不遇家贫无资饘粥是累东役西驰有寒酸可怜态前日之气使然也本南浦人久寓乐清乡人以其老也呼之曰老刘【王十朋南浦老人诗集序】
　　旴江包氏从朱陆二先生学一日自建宁至金谿陆先生问曰元晦何言曰某为朱先生求数大字扁堂室悉得之独光风霁月之亭六字有靳色曰姑少俟将归再请又曰姑少俟陆先生曰吾固知元晦不肯书此然人人有此光风霁月吾当为子书之至今其家掲陆先生之字于亭间【吴澄庐陵萧氏光霁集序】
　　李少自宋南渡后始居万安有文名晦翁过之为书万安野馆四字并赋以诗澹庵胡公为之记少以通英殿説书致仕复徙藻江有轩曰南轩有斋曰自省宋丞相天祥文公元学士雪楼程公梦炎留公草庐吴公为书其顔为记其事【张彻藻江集序】
　　海南黎安祚试春官宿铅山韩洙家既去遗囊金洙谨识之未几黎复至乃诘其实悉归之事闻诏赐束帛人称还金秀才【彛坚志】
　　鄱阳姜尧章撰绛帖平二十卷仅存六卷尔尧章于书法最称精鉴其言曰小学既废流为法书法书又废惟存法帖帖虽小技上下千载关涉史传为多故于是编条疏而考证之一一别其伪真察及苗发其余若续书谱禊帖偏旁考保母墓甎皆能伐其皮毛啜其精髄比诸黄长睿王顺伯为优抑绛帖摹自刘次庄着有释文二卷外有黄庭坚跋一卷荣芑释文并説一卷无名子字鉴二卷而今要不可见矣惜哉【朱彛尊绛帖平跋】义騟者九江戍校王成之铠骑也开禧间冦大入淮甸成以卒屡战有功稍迁将候骑徇地至花靥见病騟焉疥而瘠骨如堵墙莫适为主絷而得之归饲以丰秣几半年肤革仅完毛耏复生寘之槽枥与羣马不相顾成亦未始异之一日同列有告马病从成请騟徃始命鞍踶鸣人立左右骧拒不可制易十数健卒莫能孰何乃以归之成成曰安有是呼常驭羸卒持鞚来则帖耳驯服如平时磬控缓急无少忤者自是惟成乗则受之他人则复弗受嘉定庚午峒冦李元砺作乱统府调兵三千以徃成与行﨑岖山泽若方轨至吉之月余寇犯龙泉栅成出搏鬭四五合几败之矣或以钩出其腋及鞬而坠死焉官军亟鸣钲騟屹立不去踯躅徘徊鸣尸侧贼将顾曰良马也取之元砺有弟悍狠见之色动遂试之蹴踘进退折旋良惬不胜喜贮以上廏煮豆粟濯泉翦馽用金玉为铠华鞯沃续极其鲜明羣渠皆酾酒来贺辎重卒有为贼掠取者知之曰騟他日未尝若是彼畜也而亦畏贼耶窃怪之后复犯永新栅官军出迎騟识我军旗帜亟驰贼觉有异大呼勒挽不止则怒以铁槊击之胯尽伤騟不复顾冒阵以入军士识之者曰此王校之騟也是异服者必其酋相与逐之执以下询而得其实则缚以徇于军曰得元砺之弟矣噪而进贼军大骇遂败之急羽露书以出奇获丑闻槛送江右道朝廷闻而嘉之第赏有差众耻其功之出于马也没騟之事騟之义遂不闻于时居二日騟归病伤不秣而死【岳珂义騟传】
　　咸淳末永新隠士陈森翁筑贞隠斋于冷泉岩掘地得剑有诗末二语云男儿慷慨生平事时独挑灯把剑看下书大元二字莫详所谓后元世祖兴其防兆盖先见焉【防章书】
　　杨元鄱阳人父在轩通判某州临难死节元慨先志不表暴于世着忠史一卷裒列夏商以来至宋而止得八百余人泰定初撰其书诣京师上之忠史不传在轩死节事不可考矣【县志】
　　宋丰城王义端徳祐间避地章贡一日诣陈宪使杰适吉水械刦盗七十余人至命干官王坰拟辟义端见之问曰是二赵事否曰然曰非寇也义端昔游此地闻有赵簿与鋹以事羁管邵阳疑其弟与□挤之及与鋹赦还谋报复率羣仆焚与□舍此兄弟修怨耳从者可尽杀乎又説坰曰君毋以人命奉长官意晋公保彦卿不反率应三槐之兆其可忽诸坰从之得释者罗拜于前感泣而去【安志】
　　宋之亡也永新张坦字履翁登仕郎学士院检阅丞相信国文公以彭震龙戌永新大姓谭张顔氏倾家奋义叛将刘槃潜引元兵至力战不克张氏八十一房皆与其难独广翁厚翁兄弟数人得脱终元之世无显仕者至今又三十余房天之报善人将必有复盛于前者岂不在今日欤【解缙永新张氏谱序】
　　曽安强为舒州法曹母丧归葬值江水暴涨舟遇石将摧安强以帛系柩誓与同溺俄有驾大舰者救之回视原舟裂为三矣人以为孝感【安志】
　　赵一徳字季润新建人初元兵南伐被俘至燕事郑留守家厯三世号忠干【志云郑荐之朝官都御史】一日泣请于其主郑阿思兰及其母泽国夫人曰一徳自去父母依门下者三十余年故乡万里不获归省今父母已老脱不幸则永为天地罪人郑母子皆感动许之归期一嵗而返比至父兄已殁惟母在年八十余一徳卜地塟二柩毕欲少留事母惧得罪如期还燕郑母子叹其孝即纵之将辞归防阿思兰以寃被诛诏簿録其家众各亡散一徳独留不去复诣中书诉枉状得还所籍郑母劳之曰当吏籍吾家时亲戚不相顾汝独冒险以白吾枉疾风劲草岂易见者因分美田庐遗之谢曰一徳虽鄙人非有利于是也重哀吾主无罪而受戮故留此以相报今母老八十余得归侍养主赐诚厚矣不受而去【元史简録】
　　閤漕山旧作皂黒色也古无此字按字书艸下从早读如造化之造释为斗栎实以其可染黒故俗称黒色为草此字既借为草木之草恐其相乱故去其早上之艸而加十则不成字矣后又借为皁枥之皁汉书音义云食牛马器以木作槽然则皁字正当木旁从槽而借用此同声字也又借为皁隷之皁则因养马之器而以此称养马之人也早字日下从甲隷书省甲为十后又屈十之尾而为七则愈不成字矣韵书言以水通输曰漕俚俗亦以水流之自高趋下者曰水漕漕者水通流之名也丰城之乡有地名为同漕而此山名为閤漕皆是两山之间中通一水谓两山之水合同为一而通流也故曰同漕閤漕者并合之合借用闺閤之閤尔漕字去声皁字则上声之读如去声者少时尝偕丰城孙素少初乐安周栖梧朝阳自皮氏之家至閤漕山各赋一诗予诗不能记但记第三第四句云水交流处地横分山四围中天一握盖言山之所以得名与山之形势也今书漕字人必以为擅改山名不容不着其説通古通今之士幸详究予言而订其是否【吴澄閤漕山陵云内集跋】
　　先汉梅子真尉南昌后汉栾叔元守九江声迹所暨人至于今祠之为仙有山焉曰巴山或谓以叔元之名名之也有山焉曰梅山其亦以子真之氏氏之欤梅山有聂氏居其下清江萧寺丞崱为书二大字以贻聂洪父洪父卒授其从子咏夫寺丞公又为作铭【吴澄跋萧寺丞梅山扁铭后】
　　人与走飞草木之属貌像姿态万之又万莫可胜穷而无一同者画史乃能以笔拟之清江牧樵子寄予卉实四小幅逺视真以为宰物所生也充斋皮公称其传神之笔如化工且得相人之妙若郑圃君子见之当亦心醉
　　宋代经学公是先生为天下第一南渡后作古文艮斋先生为天下第一下至曲艺微巧如逃禅翁之梅亦然更数十年牧樵子花木当与逃禅翁梅同价何清江才人之多欤【吴澄跋牧樵子花木二首】
　　宋进士试讫甲戌是年甲科予首识第二人路君万里继识第四人熊君朋来盖予家寓豫章二君皆豫章人也第一人王君龙津仕国朝为监察御史始识之第六人何君希之临川人闻其兄弟四人相继中进士第晚嵗隠居无求翛然世外自守如澹台灭明之正而宰邑者每礼于其庐可谓贤矣而未及识或以君所试防示予予读之竟而叹何叹也既徃尽归闲指防未来须俟别枝梧邵子云【吴澄书何希之试防后】
　　金篷头号野庵永嘉人游龙虎山居蓬莱庵庵据征君藐孤之防攀涉藤萝深入云雾尝夜坐磐石蛇不敢近嵗旱叩龙井勅龙出警以偈龙腾入水少顷而雨后隠武夷其高弟方方壶殷破衲李西来赵原阳汪道一等皆以道法着【广信志】
　　虞集跋彭寿卿所藏卷云崇仁彭寿卿以童子将命故宋宗正寺簿思梅先生之门推择郡吏不为世俗刻薄廉无所取既老以嵗月当赴选吏部得调官于朝极贫不能行待黄氏子孙不失门人之旧家居将十年有书数卷而已其所藏书有钦宗在金人围中奏报太后手书数幅读者无不感泣又有吕惠卿一书与其私党深怨司马温公读者无不愤怒大抵意在古雅不以奇玩居货者也此卷我先参政雍郡公所与之书而集与亡弟嘉鱼大夫之书附焉【虞道园集】
　　丰城熊自得元时以艺事入都有声于公卿间此小画二方真得米老家法而兴致幽逺固可与商高班矣然数十年来乡人束为故纸余得而表出之【胡题熊自得画】
　　元初中州袭赵礼部元裕之之遗风宗尚眉山之体至涿郡卢公稍变其法始以诗名东南宋季衰陋之气亦已销尽大徳中文章辈赫然鸣其治平发明斯事者则浦城杨仲江右范徳机其人也杨之合作吴兴赵公最先知之而徳机之高古神妙诸君子多许焉其后马伯庸中丞用意深刻思致高逺亦自成一家进士萨天锡者最长于情流丽清婉作者爱之而诸公先后沦逝不可复得徳机之里人傅君与砺以布衣至京师数日之间词章传诵名胜之士无不倒屣而迎岂非其风韵足以及予所道诸君也哉【虞集傅与砺诗序】
　　周末有避秦者九人隠于玉笥多为四言诗刻之石间郡人徃徃效之而庐陵之四言始盛汉封安成王长沙王而淮南王宾客多徃来荒祠古冢镵文俱存至晋许逊郭璞殷仲文皆游庐陵而五七言复盛至唐杜审言为吉州司户始大兴诗学庐陵之律诗尤盛吉诗人堂之作由是也南唐刘洞夏寳松擅其家宋盛时彭应求称南国诗人江西诗派葛敏修擅其雄诸体备矣至元初而范徳机授学于杨学睡学睡之子又从师徳机即邵庵虞公所谓得范公之骨而庐陵之为歌行者大盛【解缙西游集序】
