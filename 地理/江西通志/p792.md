<!-- { "loadSidebar": true } -->
　　东林寺酬韦丹刺史【韦卄帅洪州时灵彻居庐山丹与为忘形之契篇什倡和月居四五丹寄一诗寓思归之意彻答此诗】
　　年老心闲无外事麻衣草坐亦容身相逢尽道休官好林下何曽见一人
　　东林寺寄包侍御
　　古殿清隂山木春池边跂石一观身谁能来此焚香坐共作炉峰二十人
　　再游东林寺作五首　　　　　　【释】贯休
　　台殿参差耸瑞烟桂花飘雪水潺潺莫疑逺去无消息七万余年始半年【传记尽云安逺持奘三车尽生兜率天人间四千年彼天一画夜亦三十日为一月十二月为一年】
　　桓元旧辇残云湿耶舍孤坟落照迟【昔桓元入山礼逺公遂舍辇至今在逺公堂下】有个山僧倚松睡恐人来取白猿儿
　　玉像珠龛香阵横锦霞多傍石墙生辟蛇行者今何在花里唯闻鸩鸟声
　　爱陶长官醉兀兀送陆道士行迟迟买酒过溪皆破戒斯何人斯师如斯
　　白薝卜花露滴滴红苾刍草香蒙蒙田地更无尘一防是何人合住其中
　　龙虎山　　　　　　　　　【道士】吴　筠
　　道士身披鱼鬛衣白日忽上青天飞龙虎山头好明月玉殿珠楼空翠微
　　宋
　　答贑县钱顗著作移花　　　　　赵　抃
　　令尹怜花意思勤海棠多种郡园新自从西蜀年年见今日栏边似故人
　　防泉
　　歳旱江潢万井汚此泉深静肯清渝伯死后泉流在能使贪人一饮无
　　刘仙石【在江州太平兴国观】　　　　　　　祖无择
　　支机莫问君平肆取履谁修黄石祠深洞自开人不见何须惆怅忆当时
　　将至南康道中
　　湓江辍棹整骖騑松路扬鞭入翠微好是近郊人候望纷纷羽服与田衣
　　游栖贤
　　偷得沈迷簿领身暂来林下访幽人云泉满眼慵归去便拟抛官学隠沦
　　琵琶亭上作　　　　　　　　　欧阳修
　　九江烟水一登临风月清含古恨深湿尽青衫司马泪琵琶还似雍门琴
　　送春寄呈祖袁州　　　　　　　李　觏
　　去年春尽在宜春醉送东风泪满巾今日春归倍惆怅相逢不是去年人
　　因游华子冈题麻源壁
　　平生犹未识红泉人日才游石磴边宿雨半晴秋草湿困来无处可闲眠
　　琵琶亭　　　　　　　　　　　刘　敞
　　江头明月琵琶亭一曲悲歌万古情欲识当时肠断处只应江水是遗声
　　南浦　　　　　　　　　　　　王安石
　　南浦东冈二月时物华撩我有新诗含风鸭緑粼粼起弄日鵞黄袅袅垂
　　乌塘
　　乌塘渺渺緑平隄隄上行人各有携试问春风何处好辛如雪柘冈西
　　晏望驿释舟走信州
　　病起行山山更险下穷溪谷上通天乗髙欲作东南望青壁松杉满我前
　　游麻姑山六首　　　　　　　　曾　巩
　　行尽坛前石崖路忽见一曲清泠泉酒行到我不辞醉安用了了分愚贤【流杯池】
　　古杉苍苍横斗文其干十围隂蔽野应到夜深山月来林色天光迷上下【七星杉】
　　飞泉一支天上来寒影沈沈泻龙穴山灵欲以恠动人山路先冬积霜雪【瀑布泉】
　　树杪苍崖路屈盘半台亭榭午犹寒平时举眼看山处到此慿栏直下看【半山亭】
　　碑文老势信可爱碑意小缺谁能镌已推心胆破奸宄安用笔墨传神仙【顔碑】
　　神仙恍惚不可明空有池莲变红碧清香冷落秋风前似被麻姑妬顔色【碧莲池】
　　题灵山寺　　　　　　　　　　刘　恕
　　早晚报衙蜂扰扰友朋相和鸟闗闗余香满袖花惊眼空翠沾巾雨暝山
　　醉石　　　　　　　　　　　　程师孟
　　万仞峰前一水傍晨光霁色助清凉谁知片石多情甚曾送渊明入醉乡
　　防州八境图八首【并序】　　　　　苏　轼
　　南康八境图者太守孔君之所作也君旣作石城即其城上楼观台榭之所见而作是图也东望七闽南望五岭览郡山之参差俯章贡之奔流云烟出没草木蕃丽邑屋相望鸡犬之声相闻观此图也可以茫然而思粲然而笑慨然而叹矣苏子曰此南康之一境也何从而八乎所自观之者异也且子不见夫日乎其旦如槃其中如珠其夕如破璧此岂三日也哉茍知夫境之为八也则凡寒暑朝夕雨旸晦明之异坐作行立哀乐喜怒之接于吾目而感于吾心者有不可胜数者矣岂特八乎如知夫八之出乎一也则夫四海之外诙诡谲怪禹贡之所书邹衍之所谈相如之所赋虽至千万未有不一者也后之君子必将有感于斯焉乃作诗八章题其上
　　坐看奔湍绕石楼使君髙防百无忧三犀窃鄙秦太守八咏聊同沈隠侯
　　涛头寂寞打城还章贡台前暮霭寒勌客登临无限思孤云落日是长安
　　白鹊楼前翠作堆萦云岭路若为开故人应在千山外不寄梅花逺信来
　　朱楼深处日微明皁盖归时酒半醒薄暮渔樵人去尽碧溪青嶂绕螺亭
　　使君那暇日叅禅一望丛林一怅然成佛莫教灵运后着鞭常恐祖生先
　　却从尘外望尘中无限楼台烟雨蒙山水照人迷向背只寻孤塔认西东
　　云烟缥缈郁孤台积翠浮空雨半开想见之罘观海市綘宫明灭是蓬莱
　　回峰乱嶂郁参差云外髙人世得知谁向空山弄明月山中木客解吟诗
　　赠东林总长老
　　溪声便是广长舌山色岂非清净身夜来八万四千偈他日如何举似人
　　题西林壁
　　横看成岭侧成峰逺近髙低各不同不识庐山真面目只縁身在此山中
　　余过温泉壁上有诗云直待众生总无垢我方清冷混常流问人云长老可遵作遵已退居圆通亦作一絶
　　石龙有口口无根自在流泉谁吐吞若信众生本无垢此泉何处覔寒温
　　世传徐凝瀑布诗云一条界破青山色至为尘陋又伪作乐天诗称羡此句有赛不得之语乐天虽渉浅易然岂至是哉乃戏作一絶
　　帝遣银河一派垂古来惟有谪仙词飞流溅沫知多少不与徐凝洗恶诗
　　书李公择白石山房
　　偶寻流水上崔嵬五老苍顔一笑开若见谪仙烦寄语匡山头白蚤归来
　　望湖亭
　　黑云堆墨未遮山白雨跳珠乱入船蓦地风来忽吹散望湖亭下水连天
　　和毛君州宅八咏【存二】　　　　　苏　辙
　　池上茅檐覆水低早来秋雨尚红霓败荷折苇飞鸿下正忆渔舟泊故溪【方沼亭】
　　一夜飞霜防緑苔晓庭黄叶埽成堆檐间翠樾雕疎尽却放墙东好月来【翠樾亭】
　　上髙息轩起亭二絶
　　山下清谿谿上市谿光山色映人烟幽亭正在人声里长与谿山共寂然
　　渔父起收罾下鲤山翁起卖焙中茶长官亦与人俱起笑拥黄防放早衙
　　锦绣谷　　　　　　　　　　　孔武仲
　　江城已月芳菲尽残紫深绯到谷中最是庐山佳丽处我来萧飒已秋风
　　自归宗入临溪观
　　紫霄峰下有禅林瓦结青瑶地布金闻道灵溪才咫尺携笻不觉后山深
　　秦人洞　　　　　　　　　　　潘兴嗣
　　秦人当日避风烟自种桑麻老洞天緑竹横谿鸡犬静不知门外汉山川
　　雩都游罗田岩　　　　　　　　周惇颐
　　闻有山岩即去寻亦跻云外入松隂虽然未是洞中境且异人间名利心
　　萍实里　　　　　　　　　　　黄庭坚
　　楚地童謡已兆祥果然所得属昭王若非精凿逢尼父安得佳名冠此乡
　　东林寺
　　白莲种出净无尘千古风流社里人禅律定知谁束缚过溪沽酒见天真
　　送永倅周茂叔还居濂溪　　　　任大中
　　君去何人最泪流老翁身独寄南州随君不及秋来雁直到潇湘水尽头
　　屏间偶题【监饶州酒务时作】　　　　　　刘季孙
　　呢喃燕子语梁间底事来惊梦里闲説与傍人浑不解杖藜携酒看芝山
　　寄题洪州华林胡氏书斋　　　　魏　野
　　江僧昨日到茅斋曾向华林驻锡来因説故家宗族盛御书楼对义门台
　　望庐山　　　　　　　　　　　晁补之
　　南康南麓江州北五百僧房缀蜜脾尽是庐山佳絶处不知何处合题诗
　　栖贤寺　　　　　　　　　　　陈舜俞
　　辟蛇行者应开寺赤眼髙僧尚有坟龙去雨归三峡水鸟衔花出五峰云
　　石耳峰　　　　　　　　　　　洪　刍
　　朝踏红尘暮宿云往来车马漫纷纷侯溪桥下潺湲水惟有峰头石耳闻
　　曾仲共和予春日登滕王阁诗复次韵
　　洪　炎
　　西江东畔见江楼江月江风万斛愁试问海潮应念我为将双泪到南州
　　铅山县石井院
　　两年再踏铅山路今日初尝石井泉碧玉岩边瀹汤饼全胜五鼎击肥鲜
　　宿圆通寄佛印　　　　　　　　彭汝砺
　　丈室灯寒夜未眠竹间流水听涓涓试看石耳峰头月何似云居天上圆
　　西山道中
　　行尽钟陵西北山篮舆恣意取峰峦明朝未必无风雨更拨浮云子细看
　　临江驿中庭有大柏因寄颍叔
　　林麓山头屋数椽中庭翠柏上参天庙廊岂不须梁栋位置荒幽亦偶然
　　送曾道者归玉笥旧隠　　　　　刘　弇
　　踏尽匡庐十载云却抽秋鹤九臯身明明似为溪毛熟笑整西风不岸巾
　　题吉水南华寺
　　紫翠浮浮夺晓昏生涯谷汲与松焚客尘一防自应少终日到门惟白云
　　送僧住梅山　　　　　　　　　韩　驹
　　寺门岑寂知何许想对千岩万壑开待得梅山梅子熟不辞先寄一枝来
　　北津渡　　　　　　　　　　　谢　逸
　　竹篱茅舍掩柴扉衰草寒烟野径迷只有白鸥无俗韵年年相伴老清溪
　　鸾溪　　　　　　　　　　　　李　纲
　　溪流宛转若翔鸾翠色涵虚特地寒底事舞余窥碧沼祗应误作镜中看
　　雩都华严院　　　　　　　　　岳　飞
　　手持竹杖访黄龙旧穴空余虎子踪深鎻白云无覔处半山松竹撼西风
　　南丰觉源寺　　　　　　　　　胡　寅
　　静闻山犬吠云根自掩柴门涧水濵四海未清眠不得此身犹欲画麒麟
　　过丰城　　　　　　　　　　　杨　时
　　清江渺渺緑浮天博物无人继昔贤应有斗间灵气在谁能更与劚龙泉
　　宜春溪上
　　斜斜疎栁照清漪借借残红自满蹊刺眼藤梢牵不断欲寻流水路还迷
　　过东林【二首】
　　寂寞莲塘七百秋溪云庭月两悠悠我来欲问林间趣万叠松声自唱酬
　　百年陈迹水溶溶尚忆髙人寄此中晋代衣冠谁复在虎溪长有白莲风
　　月岩去上饶十里山有侧穴腹背皆洞如月
　　朱　松
　　凿透巉岩不记春山腰千古挂冰轮谁知擘破三峰手聊出婵娟戏路人
　　题荐福寺莫莫堂　　　　　　　王十朋
　　休休有室归宜早莫莫名堂去恨迟禅老相逢应笑我休休莫莫定何时
　　名郡之东门曰永平书一絶
　　鄱水新门号永平永平何止一鄱城愿言广此平天下黎庶长无愁叹声
　　予自饶易防以七月九日行饶人遮道挽留易轿由间道而去提防何德献相追不及以诗见寄云断桥截磴亦堪怜始信林间别有天微见兵机第一义朱幡暂席广文氊因次其韵
　　误辱鄱阳士庶怜闭门不许出朝天【门名】间行虽乏相如璧得句全胜子敬氊
　　过五柳湾
　　出守江湖日念还又扶衰病入巴山不能早作归田计愧过渊明五栁湾
　　望大孤山
