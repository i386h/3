<!-- { "loadSidebar": true } -->
　　周朴字吉甫鄱阳人初从学于张采竒其才处之家塾朴以其知己事之不去时盗起江湖间州将以采知兵使督州兵讨之盗有张家僮率众掠邑里采将攻之而贼先发遂遇害朴走告州将誓欲为张复雠州将义之授以兵兵寡议者劝更募之朴曰我募而众彼亦众矣不若出不意急击之即捣贼所屯贼穷以金掷地兵争取金贼脱去立斩数人以狥慷慨流涕誓不与贼俱生众感动愿効死力攻一寨破之余寨皆走乘胜追击斩首数千生擒僮斩之爼其心肺为文祭其师境内贼寨数十悉平之元兵至州将唐震死之众劝吉甫降太守可得吉甫曰吾为师复雠而已他岂所望哉即日散遣所部隐居不复言功名【同上】
　　熊彦诗字叔雅安仁人潜心力学文鸣一时学者称曲肱先生登进士累官至银青光禄大夫后邑人翰林待制倪镗奏立锦江书院以彦诗配享朱熹于东序【林志】
　　高祥字梦麟余干人读书悉诸经籍义理制度多发先儒所未发登咸淳进士除忠定书院山长从游者众筑斋舍上方坪所着诗文三十卷【人物志】
　　吕云伸原名天孙鄱阳人咸淳间入太学为文不逐时好以行谊着闻后拜国子学谕尝语人曰文由道而着如谷粟布帛人间不可无者又曰文要易而难不可难而易也识者称之【同上】
　　董鼎字季亨德兴人受业于黄干得其端绪著书传纂疏同邑余芑舒亦潜心程朱之学着有书传解【明一綂志】
　　张宏字子广鄱阳人性鲠直恬淡从柴益之学明经饬行及禁伊洛之学叹曰吾道穷矣乃归隐少与柴与之友与之以提刑出守访宏拒其驺从不纳与之退防一童徃谒淹住剧谈君子谓宏之高古与之之悔过均足尚云【林志】
　　元
　　祝泌字子泾德兴人以进士授饶州路三司提干传邵氏皇极之学于廖应淮年老乞休御书观物楼扁额赐之元世祖诏征不赴着有观物解六壬大占祝氏秘钤【县志】
　　赵介如字元道浮梁人从江万里游其学静深有本登寳祐进士通判饶州元起为双溪书院山长从者甚众【人物志】
　　马端临字贵与乐平人廷鸾子咸淳中漕试第一廷鸾与贾似道不合去国遂侍疾不与计偕入元父友留梦炎为吏部尚书欲引之以亲疾力辞廷鸾薨起为柯山书院山长教授台州路学引年归着有文献通考大学集传多识録【同上】
　　黄常字仲纲乐平人登进士歴官梧州通判假礼部侍郎使安南至承天门迎官请下马常曰奉诏逺来当以礼进驰马入承天门王长揖受诏常曰天朝以世子十年不入贡未欲加兵者以世子为礼义之国乃下此诏受诏不拜得无愧乎王亟拜称谢使还迁江西行省叅知政事【同上】
　　叶衡字仲兴德兴人任兴化县尹秩满而去民立碑颂之有民苦赋敛侯为优助民苦盗贼侯为戢捕治其吞并仁让以兴治其虚诞讼狱以清等语盖非虚誉云【同上】
　　傅立字权甫德兴人刻意学问有文名得里人祝泌皇极数学歴官奉政大夫致仕卒諡文懿立出入禁闼二十余年眷遇加隆尝建初庵书院以惠后学【林志】
　　李思衍字克昌余干人丞相巴延渡江遣武良弼下饶以思衍权乐平寻授袁州治中入为国子司业世祖以安南未附屡遣将攻之不克召拜礼部侍郎副叅议图噜奉使招谕及至思衍曰大国之臣不拜小国之君礼也王笑曰敬其主以及其使亦礼也遂抗礼思衍宣谕威德辞语简切王大敬之明日奉表款附赆使甚厚时图噜受思衍不受旣还上劳慰问所赆怒图噜受思衍曰图噜受安小国之心臣不受全大国之体上贤之【同上】
　　按思衍所着有两山诗集
　　徐明善鄱阳人至元间任江西儒学提举尝奉使安南歴聘江浙湖广三省考试拔黄缙卿于落卷中别号方谷【人物志】
　　周应极字南翁鄱阳人弱冠防经史授婺源学正弃官归养及丧免以姚穟王约刘敏中程钜夫荐召见献皇元颂擢翰林待制调集贤司直出同知池州事无留滞覈赋金之羡者还民着为例英宗践祚以旧臣召见劳问呼学士不名未几卒兄应奎字明翁任饶州路治中饶谷宜籼而输以秔须转籴他境应奎谓任土作贡屡请于行省得以籼输民便之【林志】
　　李楫字济川鄱阳人大德间自袁州路经歴迁临江新淦州判官时朝命使者廵行郡国至临江官吏皆受谴责独称楫善遂遣楫往安福永新紏出吏赃万计任淦六年长于听断每得隐情委谳邻州县款狱多所平反人称明允终江西行省照磨【人物志】
　　屈殷字子申鄱阳人以集贤待制李粲荐策试优等特除秘书丞乞便养改信州知事才明决信守王直号良吏事每咨于殷御史萨里布哈张士考信羣吏嘉殷清苦交荐其贤【同上】
　　计初字遂初浮梁人授宁都州同知覈板册以定赋出冤狱以正刑上下推服谒假归省饥民起为乱当道檄初往谕盗遂息擒首恶三人抵以法州久无雪民苦瘴疠复任时大雪明年旱一祷輙雨民歌曰去年雪今年雨微计侯那得此【同上】
　　朱公迁字克升乐平人至正初征至京师授翰林直学士院劝帝亲贤逺佞修德卹民诸事当国者恶其切直章七上出为金华学正于经传百家之书礼乐律厯制度文物之数无不通贯悉究用力于圣贤之道从学者常数百人学士黄溍一见特加敬爱称其道德文章卓然名世所着见言行志大全性理诸书并着有诗经疏义【林志】
　　韩光甫字炎鳯余干人大德间荐为怯薛未几授承务郎杭州路緫管判官剖决疑狱筑西湖堤以捍水田迁汀州路同知循州知府【人物志】
　　齐大同字周卿乐平人皇庆初议颁朔安南特遣往国王设宴明霞阁酒酣索诗授笔立成安南主臣敬叹使还授盈州同知称疾南还【同上】
　　呉存字仲退鄱阳人自少力学有卓识部使者劝以仕不答延祐元年设科取士牒上无存名緫管史烜曰不可无呉先生强起之果中选授本路学正任不及代归调宁国路学教授未久引年去任七年聘主本省乡试至元五年卒于家所着有程朱易传本义折衷月湾诗集【林志】
　　胡至仁余干人延祐进士学有渊源与饶双峰游博洽淹贯践履纯笃判乐平州致仕教授生徒临川李实上饶王观进贤胡棣皆其门人世称为弋溪先生【人物志】
　　李存字明逺安仁人延祐初一试不第遂杜门著书秘书李孝光举以自代不果用葺书室曰俟斋人称鄱阳先生有修斋集三十卷危太朴为撰墓志【同上】按世所传危太朴文集无李明逺墓志知非足本也
　　程淳字以正号竹洞德兴人尊已先生实之之子与父同经互占魁亚登淳祐进士求近地以便养主徽州婺源簿去家才三十里摄县事廉勤和易仕终泉司检察归老于乡所着有澹津记问龟峰稿竹洞稿【府志】
　　高骧字驯良余干人天性敏异学问该博延祐西省堂试授瑞昌儒学教谕旣而以易举进士不仕日与弟寄兴诗酒有诗文若干卷临川虞集金华黄缙为之序【人物志】
　　呉正道余干人明六经许慎说文有不足者补之临川呉澄尝问曰楷模二字假借乎曰取义也淮南子草木谱云模木生周公塜其色正楷木生孔子塜其叶直若正与直可为法则况在圣人之塜乎澄大敬之有六书原六书通正六书渊源图澄为之序【同上】
　　呉廷字仲迂浮梁人天资絶人力探理窟一举于乡不合不复屑意于词章训诂饶鲁称其立志坚确践履笃实学者宗之号曰可堂先生后避兵隐横塘山犹讲道不废使者表所居巷曰逸民所着有四书语録五经发明先儒法言粹言重定纲目诸书【同上】
　　汤自愿字伯恭余干人至正间蕲黄项普寿陷饶州所至杀掠惨酷自愿起兵未几州陷挟诸弟侄走港西习泰乡率章黼黄士龙等结连临川诸义士相为保阵其弟侄皆有膂力每战必防声大振时号汤军九月集兵复州治三日战败自愿遭擒送饶州普寿欲其降不屈死【同上】
　　李棠卿乐平人任无锡仓使张士诚入无锡棠卿遣人懐印间道纳之行省寻被执棠卿颜色自若士诚曰杀之成其名乃囚系仓所发愤卒【林志】
　　朱公选字克用乐平人事元顺帝累官宪副明兵至元主集三宫议避兵北行赵巴延布哈恸哭谏曰天下者世祖之天下陛下当以死守奈何弃之不听夜半开门北奔公选亦以疏留弗获遂自刃【人物志】
　　汪伯正字以德乐平人少通春秋大义尚节气至正戊子冬方谷珍聚众海上伯正谒辕门备陈御贼方略充防谋军事督摄海上左翼部伍与贼对垒大小七战谷珍败北録功授婺源州判官壬辰徐寿辉遣伪将项普寿略陷饶信新安诏伯正拒之五月红巾周伯顔来陷饶徽伯正引兵自五岭与平章萨木丹巴勒合平南兵勦之平南兵多北人不便险阻为红巾所邀萨木丹巴勒仅以身免贼乘胜长驱入州伯正力战死【同上】
　　李士防字有元乐平人少慧敏力学泛极古今子史百家而归宿于六经文轨先秦两汉以乐平起汉建安迄宋德祐上下千载无纪事者由是专意邑乘闻前辈有能道邑中前事不惮百里往咨之杨简曹彦约俱尝尹是邑遗爱在民心则走江浙访及子孙尽得其当时施设政教之实风钞雪纂成乐平广记三十卷邑人物始有据待制李粲称其纪述备考覈精笔削严可方古史云【同上】
　　刘明字衮明鄱阳人蕲兵宼饶明紏集乡民以义勇相保守官军东来明为乡导克复郡邑运粮开道遇贼力战録功授浮梁州判从征信阳病亟谕左右曰所恨者残宼未灭不能尽忠于国耳言讫而逝【同上】
　　夏璿字希政德兴人至正间官湖广行省都事兵至被擒不屈死之明兴以孙原吉贵赠少师户部尚书【林志】
　　倪镗字仲瑶安仁人博学宏才应文学选任南康路教授迁翰林侍制再迁晋宁知州有惠政奏立锦江书院以淑乡之后学【同上】
　　徐字之浮梁人幼以頴悟称长益肆学问荐授象山书院山长学士卢挚称之曰南州高士举充江西儒学提举中书左丞善狥荐其才授詹事院宾客说书【同上】
　　徐嘉言字尚友德兴人防明敏嗜学尤长于春秋与兄芳谷齐名时称二徐仕婺州学改饶州路教授未几解冠去所着有春秋原防三传辨疑史隐集【人物志】
　　程琰字伯圭德兴人父龙斗宋咸淳进士官上饶主簿因先茔在邑之蛟塘自署曰蛟塘子读书务臻实践与胡云峰邹季友徐廷玉往还讲习着有易经注义书经注义【豫章书】
　　屈任字济民鄱阳人元末红巾倡乱任与弟直中曁同里操宗义辈紏集乡民保障防至挺身抗锋镝力屈被擒贼帅迫之从任曰弃母之养从汝强贼天地神祗所不容贼帅曰义士也释之【人物志】
　　叶兰字楚庭鄱阳人任太常寺礼仪院奉礼明太祖初立周伯琦应召以其名荐兰曰吾世为元臣义不可仕弗就赴河石桥水以死【同上】
　　胡振祖字振卿鄱阳人至正壬辰兵起倡义御之迎平章萨木丹巴勒元帅韩彦邦军为向导遂复饶以功转倅本路逾年蕲兵复至力战被擒诱以降振祖曰吾为国以义保民身可死膝不可屈因绐防置酒连酌至防酣夺防刺杀数人而死【豫章书】
　　邱省字公省余干人至正间淮兵入境父被擒省以木椎追之击死数人父得脱省死于贼【至正南昌死义传】
　　许则祖字天则乐平人性刚居常习武事尝叹曰大丈夫当死国难至正间兵起剽掠则祖倡义兵誓曰从令者赏犯令者诛克复德兴逾年兵复来号数十万则祖战连防乘胜追之马陷泞泥中遂遇害事闻赐諡忠显【同上】
