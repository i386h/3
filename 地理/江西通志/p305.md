<!-- { "loadSidebar": true } -->
　　顾泌字民表成都人正徳进士宰丰城存心仁恕莅政严明积粟至数万石频年水旱泌发廪减价以粜秋成籴还民赖以济宁藩需索悉禁絶之及反欲加兵于丰即缉斩从逆者四十八人以徇极力备御境赖以安首发其变于防抚王守仁率兵从讨有功陞大理寺丞【同上】
　　韩弼字汝良平湖籍余姚人嘉靖进士除丰城知县明察威严政多奇绩知南昌府闽广流宼将逼境亟议城丰躬自相度慰藉士民财不督而输力不驱而集三阅月工竣宼警恃以无虞擢江西提学副使【同上】按丰城县志弼令丰时有醉人入酒肆遗金醒忘其处诣告讯曰此无头事谁命汝来曰祷神得筊一阳三圣即批拘酒戸杨胜三入审一讯得金称
　　神明焉
　　谢存儒字懋修蒲圻人嘉靖进士由礼部郎中出知南昌府精于吏事以防敏为僚属先鞫狱务得情久之洞悉謡俗方言虽防独童孺得自陈所患苦郡大治陞云南按察副使歴兵部右侍郎【同上】
　　谯孟龙字干甫南充人嘉靖进士知南昌府城西南茅园枫树当章贡旴汝诸水之冲洪潦暴至汪洋一壑孟龙纠众筑堤躬自劝役障民居五千余家田数万亩至今名曰谯堤加意校士以故癸卯嵗一郡得人最多陞云南按察副使【同上】
　　王天性字则衷揭阳人嘉靖乡举任南昌府通判质直疏豁有干才署丰城县城东滨江平丰垱壊天性相度水势移筑马湖内堤躬寝食于堤上民期会讼狱者皆往赴焉堤成至今赖之【同上】
　　陈世辅字汝邻定逺人嘉靖进士除南昌知县温厚慈祥视民如子尝有兄弟争财者世辅且谕且泣兄弟二人竟以田相让庭无滞案治为先后南昌之最【同上】
　　邵楩字良用仁和人嘉靖进士除南昌知县勤敏政令两吏读民辞且聴且剖略无违失时邑宦熊恭肃有掌院之命楩往拜分庭抗礼不少逊恭肃益以此髙之及离任民涕泣追送江干不忍别
　　刘应峰字绍衡茶陵人嘉靖进士除南昌知县县当省防事难综核应峰以镇静处之不以为劳均丁粮以佥差役省工食以覈兵机开十限以定追徴均铺行以苏偏累革民船而省差扰政绩为一时最陞吏部主事【豫章书】
　　周昆字孟登崇徳人嘉靖进士授玉山知县调进贤温醇简重威惠并行邑有盗魁踪迹诡秘昆伪出游抵乡捕得数其罪即杖杀之人服其神明擢刑科都给事中【同上】
　　周美字济叔昆山人嘉靖进士除进贤知县县多逋赋美每嵗春月一切缓征民感其惠赋亦不逋出赎锾以赈饥建社仓以备歉捐薪俸以修学上计至不能备行李迁刑部主事歴官四川按察副使【同上】
　　王修易江山人由嵗贡嘉靖间任新建县学训导终日对诸生讲解贫者辄周卹之故与巡抚山阴张元冲为同门友一日遣人召见修易曰为公事乎为讲学乎讲学当以折柬相命即公事明日趋谒张韪之如礼延请乃赴【同上】
　　殷士望字徳甫丹徒人嘉靖间倭宼缚其父大经将刃之士望诣贼请以身代贼为感动两释之督学奏闻遂以附生充贡任新建教谕拳拳讲学捐俸修尚友堂买书贮学舍操履尺寸不逾陞衢州教授【同上】
　　商大节字孟坚钟祥人嘉靖进士授丰城知县捕境内盗几尽擢兵科给事中累官巡抚【白志】
　　汤聘尹字国衡长洲人隆庆进士授进贤知县邑粮差先析为二粮输于官差则随事分派于民富者破产贫者废业聘尹至奉行一条鞭法百姓戴之赈饥修学雅多善政焉【进贤志】
　　石汉汝阳人由乡举万厯间知宁州才识通达殱盗魁李大銮议创铜鼓营守备地方赖之擢按察佥事【豫章书】
　　东汉字希节华州人举人为南昌知府镇守黎监怙势张威诛索无忌独不能干知府防锦衣使者至意有所干黎党闻之曰姑且止东太守刚直不可犯也嵗大饥出粟赈之他郡率来就食不为禁曰均吾民奈何分彼此耶活者数万迁长芦盐运司使致仕【陕西通志】
　　潘颖字叔愚宁海人嘉靖进士出宰丰城性通敏刚决案牍所积如山一日尽与剖决堂下无称寃者修葺学宫疏濬河道剔奸厘弊颂声载道擢陞南京稽勲司主事兼摄四司黜陟惟允辛卯特防宣见奇其奏对超擢郎中未几卒【浙江通志】
　　吴大本字性夫宣城人进士知进贤县有仪宾李贵怙势横暴以私逋杀人论治之贤声遂起擢河南道御史【江南通志】
　　刘守防字景仁兴国州人嘉靖举人授仪陇令移摄大竹以防能最迁南昌府同知两邑争留之不可各立祠以祀南昌有熊生者为严嵩戚凭势侵乡人田羣愬诸上有司莫敢问守防召至正色加叱命鞭之悉还所侵田竟纳绶去【湖广通志】
　　程光甸字子极太湖人嘉靖进士任进贤令值嵗旱民饥甸移家谷千石以赈之又为地方奏请建城卒士民祠祀之【江南通志】
　　金应徴长洲人嘉靖进士令奉新邑傍山无城应徴捐赀筑之后土宼窃发赖以保全歴陞贑南兵备终云南防政【同上】
　　陆文博平湖人太学生为丰城县丞尝督运采石中夜船忽漏博具衣冠拜祝曰船中有一钱非法者请身葬江鱼比晓启视则水草纒裹三鱼塞漏处丰士大夫有三纪异以传之七世孙龙其康熙中进士为廉吏理学名儒【浙江通志】
　　张栋字伯任昆山人万厯进士授新建县令时清丈议起躬临相视寒暑不避辛苦所定则例为邑永利擢工科给事中【江南通志】
　　张昌辰字汉明号对文临海人为诸生二十年以善治春秋名万厯癸卯乡荐至癸丑捷南宫除丰城令丰城为洪都下邑世族巨宦播虐细民昌辰下车防得尚书某者侵民舎旁隙地佥宪某者敛债入民子女即诣抚按具白其事下昌辰勘问据律定案诸贵俛首无辞豪右为之敛迹【浙江通志】
　　范涞字原易休宁人万厯中知南昌府嵗大侵人啖草木根节原坰一空涞请于监司发储糈躬视民穷瘠散给郊内外增灶设粥民得以哺病有药毙有瘗逺地不能转饷者必躬亲赈同民缓急饥饱郡嵗三大饥涞所存活数十万家举义仓弛河禁修圩堤掩积骼濬城池通津梁兴种植省繇役减驿递在官五年以民为命民亦倚涞为身以忤两台左迁去父老讴思流涕乃建祠祀焉【万国钦遗爱祠记】
　　按范涞先为南城令有治行前志俱入建昌名宦然守南昌政绩尤着今改入南昌
　　林道楠字廷任莆田人万厯进士除进贤知县强直端谨嵗饥发粟乗小艇徧歴穷村计口赈给每春假犊散种以惠平民缮学宫复社学筑官圩一切出自区画防丈田躬自履亩分则定赋虽贵势不少徇人尤徳之召为御史擢太仆少卿【豫章书】
　　朱大启字君舆秀水人万厯进士授南昌推官郡方缺守即委署有徽商杀人法当抵以要路请托抚军发县审释大啓覆招时竟置之法临江有大姓狱数年不决片言定之永宁为吉安支县前司理皆不临其地大启至厘其积清仓谷千石崇祯间以太仆寺卿催饷江右疏奏江右贫瘠正额且不支乞免额外搜刮人尤感之歴官刑部左侍郎【嘉兴府志】
　　汤兆京字伯闳宜兴人万厯进士除丰城知县兴学弭盗摘发如神着有仁政録士民立祠东闗外祀之【丰城志】
　　徐扬先字南髙江宁人万厯进士授万安县调丰城狱讼立剖尤加意马湖熊坊诸堤至今利赖丰赋重役繁胥吏为奸扬先捜剔一清民无逋负之累奏最擢御史累官太仆卿【同上】
　　马鸣起字思劬龙溪人万厯进士授新建知县性端凝持大体极意恤民万厯甲寅嵗大荒鸣起设法赈济饥民赖以全活未防擢御史终戸部尚书【新建志】
　　王亮字茂临海人万厯进士授进贤知县强项有气岸奉檄清丈土田事凌杂易于为奸亮约束简便令民自占实而期以一日携饭糗偕里正履亩丈之小民不扰于供亿而豪猾亦无所庸其奸焉【进贤志】
　　张伯祥鄞县人为靖安令严毅方正不茍言笑莅政清勤折狱惟公每至夜分而退谆谆然以敦本善俗为事着省民条约一册使家传戸诵其大纲有四严之在官者曰谨内肃外约之在民者曰正俗兴利纲各有目总四十七章又以民俗疾病好事鬼神死防作佛事安葬泥年月特着淫祀择葬医药三辨名曰条约发挥镌梓并行瑞州新昌胡雪二盗马下狱有求释之者伯祥不可曰我欲死之诸君欲生之为靖安害必斯人也后雪二果聚党马脑山人服其明【靖安县志】
　　毛一瓒字献卿遂安人万厯进士知进贤县天性清刚吏胥不寒而栗建文笔楼结彦社以励学常缊袍麤饭曰非不近人情奈土瘠何有同籍持节过县疑其矫防排闼入内见家人坐檐下结巾厨惟蔬豆箧中葛布一端而已其人叹服而去擢吏部主事【进贤志】
　　谢龙文号桥东琼山人由进士任丰城知县时流寇震邻募兵措饷寇不敢犯丙子嵗大饥捐俸赈济多所全活建仓厫新公署置义塜在任九年清操如一日卒于官士民哀之【丰城志】
　　胡时亨字慎三江南无锡人崇祯丁丑防魁为南昌府推官文学政事皆卓冠一时癸未袁寇聚天井窝亨亲平之余党皆率众投诚【安志】
　　郝锦字防卿六安人崇祯丁丑进士授丰城令清里甲覈包揽翕然成治调新建其治新犹治丰陞御史侃侃有诤臣风谢病归结庐九江山【江南通志】
　　胡时中字伯昭无锡人崇祯丁丑进士除南昌府推官己卯壬午两分闱试称得人民饥盗起数用方略定万年金谿诸邑民变癸未春土寇李肃七肃十等造谶僭号通楚献贼反巡按张凤翮防防抚林一桂大发兵讨之承檄行监军事乃定计歼渠散党布谋用间以抚为勦不越月而平安民发赈清还子女收瘗枯骨三县各立生祠【江南通志】
　　国朝
　　杨泰字春和偏关人顺治选贡授靖安知县金逆之变泰以守土臣分当死慷慨自誓以身殉城闻者壮之【山西人物志】
　　张慎行字恒庵南宫人顺治八年知靖安县时安义黠寇猝至慎行募集乡勇出奇计追逐歼之陞兴屯同知【靖安志】
　　徐凤鸣字祥宇辽东人顺治八年任进贤县壬辰冬土寇阑入县凤鸣力与鬬面受一矢追贼手戮数十人贼惧引去邑赖以安【进贤志】
　　黎士毅字道行福建长汀人顺治选贡知南昌县邑旧粮溢额剀切陈请上官为之题蠲山贼彭某以伪劄煽惑村民士毅督兵勦灭渠魁授首寻迁知夀州【福建新志】
　　林钟字仲吕福建南平人顺治选贡由丰城丞知靖安县邑先为盗所残城鲜居民钟至多方招集力为守御身入贼营谕以祸福贼不敢犯城者二年后大兵进勦钟为运筹全活甚众盗悉就抚兵燹之后请蠲民租修文庙课诸生百务重新以病乞归祖饯泣送者不絶于道【靖安志】
　　屠尚字渭纶常州人乙未进士性温气和有经济才顺治十六年知靖安县未及朞月两遭寇乱布策画筭逾月尽平事闻上宪皆善之防用兵两广派解豆草并縴夫令下合邑惴惴设法报可如也在任三载无封殖之私黜浮费汰冗役絶竿牍寓抚字于催科尤加意学校课试诸生人文蔚起致政归士民有谁嗣之歌焉【同上】
　　王斗枢字均五诸城人顺治乙未进士补进贤县新学礼士缮城治兵开垦荒田若干顷奉檄进勦山贼湖盗皆擒其渠魁督抚交章荐其才【进贤志】
　　任暄猷号美君汝宁人顺治乙未进士康熙癸丑补知宁州甲寅冬戍卒勾贼弁谋逆暄猷率义勇杀贼三战三捷城赖以全以功议陞知府【宁州志】
　　魏双凤字雝伯获鹿人顺治戊戌进士任新建县创县治建学宫修驿筑塘百废具举课士于西昌书院多所鼓励癸卯分校尤称得士擢御史【新建志】
