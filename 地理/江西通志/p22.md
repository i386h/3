<!-- { "loadSidebar": true } -->
　　唐武德二年省南城入邵武县以隶建州至南唐李煜于南城故域置建武军【名胜志】
　　太平兴国四年改为建昌军【太平寰宇记】
　　宋曰建昌从南唐旧名改武为昌以地连建州会南昌为名也【郡县释名】
　　至元十四年改建昌路緫管府割南城置録事司【元史志】明定江南改肇昌府寻改建昌府领县四属湖东道【嘉靖志】
　　万厯六年割南城东北建泸溪县领县五【府志】
　　皇清因之【安志】
　　南城县
　　附郭东汉旧县【郡县释名】
　　髙帝六年命大将军灌婴立洪州其年分洪州南境立南城以其在郡城之南故曰南城【太平御览】
　　吴太平二年更分置临汝改为临川县至开皇废南丰永城二县并入南城县属抚州唐武德五年置永城东兴二县七年省东兴永城二县入南城县【太平寰宇记】淳化二年自抚州来隶有太平等四银塲【宋史志】元明仍旧
　　皇清因之编户二百八十四里【安志】
　　南丰县
　　本汉南城县地【元和郡县志】
　　吴太平二年置隋开皇九年废入南城唐景云二年又置先天二年废入南城开元七年刺史卢元敏奏田地丰饶川谷重深时多剽掠乃复置南丰县【太平寰宇记】沿革志云太平二年初置县曰丰因徐州有丰县乃加南字以别之实汉后主延十九年也其地常产嘉谷故又名嘉禾【名胜志】
　　南唐升南城为建武军南丰为属县宋改建武军为建昌军又以南丰与南城并为属县【建昌府志】
　　至元十九年升为州直隶行省【元史志】
　　洪武二年复为县【寰宇通志】
　　皇清因之编户一百三十九里【安志】
　　新城县
　　绍兴八年析南城五乡置【宋书志】
　　中兴小厯江西安抚使李纲转运使逢汝霖合奏略云伏覩本路建昌军两县繁剧为最非各添一县则难以督租赋息盗贼制曰可于是分南城上五乡就黎滩镇建县邑号黎川以此【名胜志】
　　元明仍其旧
　　皇清因之编户七十六里【安志】
　　广昌县
　　绍兴八年析南丰南境三乡置【宋史志】
　　宋会要云安抚使李纲等以南丰县旧管六乡阔逺难治奏析置广昌县【名胜志】
　　以道通二广而属建昌军故名【郡县释名】
　　境有平西台邑又号平西【嘉靖通志】
　　元明仍其旧
　　皇清因之编户二十四里【安志】
　　泸溪县
　　本南城县泸溪廵检司【豫章书】
　　宋元丰中设都廵检司于泸溪其地为泸水环流故名至明万厯六年从知府王之屏议割南城析置而改廵检司于伏牛市【府志】
　　按陈王庭泸溪县记云郡侯王公以南城广袤四百里东北旷逺中界金谿地险令隔是非专官辖治将滋蔓罔测请两院会疏以闻诏曰可于是南城知县范涞躬诣相地剏官府立城郭
　　皇清因之编户二十里【安志】
　　广信府
　　厯春秋战国迭为吴楚地秦并天下为番县地【太平寰宇记】本汉余汗地三国时又分鄱阳郡葛阳县之地陈改为弋阳今州所理在弋阳县东一百里【元和郡县志】唐上元元年正月江淮转运使元载以此邑川原敻逺关防襟带宜置州制可赐名信州以信羙所称为郡之名【太平御览】
　　乾元元年析饶州之弋阳衢之常山玉山及建抚之地置信州【唐书】
　　按乾元上元皆肃宗年号唐书以为乾元御览以为上元当从正史
　　余汗鄱阳太末府地皆有焉吴有葛阳晋有晋兴唐初有玉亭皆衢饶二州之北境也【名胜志】
　　唐乾元中析弋阳之地置上饶上饶之地置永丰又以抚建之三乡益弋阳而割其西境及余干之东北境置贵溪【同上】
　　南唐保大中析弋阳所得抚建之地益以上饶三郷置铅山县【广信府志】
　　宋宁中复上饶之永丰镇为县【同上】
　　元至元十四年陞为信州路【元史志】
　　明改为广信府领县六属湖东道【嘉靖通志】
　　嘉靖三十九年割上饶弋阳地添置兴安县领县七【府志】皇清因之【安志】
　　上饶县
　　本吴所置隋平陈省【元和郡县志】
　　附郭本汉豫章郡鄱阳县地孙吴置上饶县以其在饶州之上也【郡县释名】
　　晋省宋复置隋省唐复置隶饶州【豫章书】
　　武德四年置七年省入弋阳乾元元年复置并置永丰县元和七年省永丰入焉【唐书】
　　宋元明仍旧
　　皇清因之编户一百八里【安志】
　　玉山县
　　本隋东阳郡之信安县地【豫章书】
　　唐证圣三年析常山须江及弋阳置【唐书志】
　　乾元二年自衢州割入信州【元和郡县志】
　　按县图云本汉鄱阳县界衢山之西鄙也以其有怀玊山故名【太平寰宇记】
　　宋元明仍旧
　　皇清因之编户五十七里【安志】
　　弋阳县
　　本余干县地属豫章郡后汉建安十五年孙权置葛阳县以城在葛水之北故也隋开皇九年废上饶入葛阳逾年县失印移于弋阳以地居弋江之北为名【太平寰宇记】上元二年自饶州割属信州【元和郡县志】
　　开寳八年升为县景祐二年省康定元年复置庆厯三年又省入弋阳【舆地广记】
　　相传昔有弋猎者居其侧或云有大石面如镌弋字因名【郡县释名】
　　元明仍旧
　　皇清因之编户七十一里【安志】
　　贵溪县
　　本汉豫章郡余干之地今在弋阳余干两县之间【太平寰宇记】
　　永泰元年析弋阳置【唐书地理志】
　　洪州观察使李勉奏割乐平余干二县在贵溪口因以为名【元和郡县志】
　　宋元明仍旧
　　皇清因之编户二百一十里【安志】
　　铅山县
　　本唐抚建二州地【寰宇通志】
　　按上饶记云出铜铅青碌本置铅塲以收其利南唐升元四年于上饶弋阳二县析五乡以为塲后升为县【大平寰宇记】
　　宋初以县直隶京师后复隶信州【豫章书】
　　至元二十九年升州【元史志】
　　洪武二年复为县【铅山县志】
　　皇清因之编户六十九里【安志】
　　广丰县
　　本弋阳县进贤乡永丰里地【元和郡县志】
　　乾元元年置元和七年省【唐书】
　　宋宁七年升永丰镇复为县【名胜志】
　　西南有永丰山又有永丰溪吉安亦有永丰县毎科试録分吉永丰广永丰以别之【郡县释名】
　　元明仍旧
　　皇清因之编户五十七里【安志】
　　雍正九年廵抚谢旻以县名与吉永丰同题请更定奉
　　防改广丰县
　　兴安县
　　本横峰窰地正德间因窰民弗靖廵抚孙燧请铨设通判名镇宁公署【名胜志】
　　嘉靖三十九年设县割上饶贵溪弋阳三县地属之【豫章书】
　　按侍郎叶镗兴安仓记云国初徙处州民居其地世以陶为业其俗犷悍好鬬乃设督捕通判一员岁嘉靖庚子饥其民请粟于官弗许诸恶少遂相率持锄梃几至大变司土者忧之乃始有立县分治之议廵按程公本立按信予以父老之意白之程公慨然上闻乃下户部议予又为厯陈其便乃复议以闻诏许之锡名兴安
　　皇请因之编户二十一里【安志】
　　饶州府
　　春秋时为楚东境秦为番县地属九江郡汉为鄱阳属豫章郡【十道志】
　　东汉属庐陵郡【名胜志】
　　吴孙权分置鄱阳郡晋宋齐梁陈因之【舆地广记】梁承圣二年改为吴州陈光大元年省吴州依旧置郡【元和郡县志】
　　隋开皇九年平陈改鄱阳为饶州大业三年复置鄱阳郡【隋书志】
　　唐武德四年平江左置饶州领鄱阳新平广晋余干乐平长城玊亭弋阳上饶九县七年省上饶入弋阳省玉亭入长城余干二县八年又并长城入余干并新平广晋入鄱阳天寳元年改为鄱阳郡乾元元年复饶州【太平寰宇记】
　　南唐置永平军【古今郡县名考】
　　宋开寳八年复改为饶州【府志】
　　元至元十四年升饶州路緫管府属江浙行省元贞元年升余干乐平浮梁三县为州【元史志】
　　明初改鄱阳府复改饶州府【豫章书】
　　郡西有尧山相传尧时洚水避难者居其上因名初州以尧山为号又以地衍饶遂加食为饶【郡县释名】初领县六正德七年姚源盗平析鄱阳余干乐平贵溪四县地立万年县领县七【嘉靖通志】
　　皇清因之【安志】
　　鄱阳县
　　阖庐十一年吴王伐楚取番【史记吴世家】
　　秦时吴芮为鄱阳令号曰番君汉属豫章郡【舆地广记】莽曰乡亭【汉书】
　　东汉加邑作鄱阳字【太平寰宇记】
　　晋武帝改曰广晋隋开皇九年改广晋为鄱阳以在鄱水之北故曰鄱阳【元和郡县志】
　　旧置鄱阳郡平陈废又有陈银城县废入焉大业初复置郡【隋书志】
　　武德五年析置广晋县隶浩州八年州废省县入焉【唐书志】
　　宋为饶州倚郭县元明仍其旧
　　皇清因之编户三百一十二里【安志】
　　余干县
　　本越之西境为越余地汉置余汗县【郡县释名】
　　县因余之水为名【元和郡县志】
　　货殖传注干越今之余干县也【豫章书】
　　莽曰治干【汉书】
　　东汉改隶庐陵郡【饶州府志】
　　隋开皇九年去水存干名曰余干【元和郡县志】
　　武德四年析鄱阳置玊亭长城二县七年省玉亭入长城八年省长城入余干【唐书志】
　　宋因之【嘉靖林志】
　　元元贞元年升州【元史志】
　　洪武二年仍改为县【余干县志】
　　皇清因之编户二百二十四里【安志】
　　乐平县
　　汉永元中置【雷次宗豫章记】
　　县在银城即今邑之东水路【太平寰宇记】
　　本汉余汗县地后汉灵帝于此置乐平县南临安江北接平林因曰乐平【元和郡县志】
　　陈天嘉元年尝废唐朝建亦在银城后因歙寇程海亮剽掠兼山势险峻地陇髙下乃移于常乐水口即今所【名胜志】
　　武德九年省乐平县后重置【唐书】
　　南唐升元二年析乐平二乡置德兴【县志】
　　元元贞元年升州【元史志】
　　明仍改为县
　　皇清因之编户二百七十三里【安志】
　　浮梁县
　　唐武德四年析鄱阳置浮梁县属饶州八年省【舆地广记】开元四年刺史韦玢再置改名新昌天寳元年改名浮梁【元和郡县志】
　　以溪水时泛民多伐木为梁也【郡县释名】
　　唐永防二年析北境合黟南置祁门县元和中以县治被水徙西北即今治【饶州府志】
　　元元贞元年升州【元史志】
　　明仍改为县
　　皇清因之编户一百一十二里【安志】
　　德兴县
　　本饶州乐平之地有银山出银及铜唐緫章二年邑又邓逺上列取银之利上元二年因置银场令百姓任便采取官司十二税之其场即名邓公隶江西盐铁都院【太平寰宇记】
　　南唐割据始置德兴县四面皆水取其地产银惟德乃兴之义【名胜志】
　　宋宁间析乐平县尽节乡元丰间析弋阳县建节乡増德兴【饶州府志】
　　元明仍旧
　　皇清因之编户八十三里【安志】
　　安仁县
　　汉余汗东南地西晋析置晋兴县永嘉七年改兴安寻废【寰宇通志】
　　隋开皇九年并入余干唐武德初置长城县在今长城乡又废宋开寳八年置安仁场于此端拱元年升县【名胜志】
　　元明仍旧
　　皇清因之编户九十七里【安志】
