<!-- { "loadSidebar": true } -->
　　白司马故宅玉海宋祥符三年十二月癸卯令江州修白居易旧第以庐山有居易草堂江州有故宅画像犹存故命葺之
　　崔使君新楼长庆集居易以元和中贬江州司马时刺史崔某起新楼于庾楼故基因作崔使君新楼诗忧人何处可销忧碧甃红栏湓水头徔此浔阳风月夜崔公楼替庾公楼
　　北林院名胜志庾楼下有水亭月榭凉防燠室山磵石池号北林院言可以分东西二林之胜也
　　白乐天草堂明一统志元和中白居易贬江州司马喜曰匡庐在念久矣今得青山緑水中为风月主人乃筑草堂于香炉峰北以自适其自记云山北峰曰香炉寺曰遗爱介峯寺间其境絶胜因面峯腋寺作为草堂朱子山北纪行诗注白公草堂基在东林寺东久废近嵗复创数椽制殊狭陋然亦非其正处矣
　　北亭名胜志在城北隅与匡庐相对白居易诗庐宫山下州湓浦沙边宅宅北倚髙冈迢迢数千尺上有青青竹竹间多白石茅亭居上头豁逹门四辟前楹卷箔北牖施牀席江风万里来吹我凉淅淅日髙公府归巾笏随手掷脱衣恣搔首坐卧任所适时倾一杯酒旷望湖天夕口咏独酌謡目送归飞翮惭无出尘操未免折腰役偶获此闲居谬似髙人迹
　　琵琶亭林志在府城西江滨唐司马白居易送客湓浦口夜闻邻舟琵琶声问之乃长安娼女嫁于啇人乃为作琵琶行后人因以名亭苏辙有琵琶亭诗明万暦间兵道葛寅亮别创浔阳驿西寻燬
　　国朝雍正七年副使刘均重建自为记布政使李兰有和琵琶行原韵诗载艺文
　　浸月亭林志在府城西甘棠湖中有土墩圆如月唐白居易作亭其上后人因其别时茫茫江浸月之句而名
　　白司马花迳庐山纪游在大林寺前乐天曾逰于此于四月见桃花集中有诗序
　　西林草堂全唐诗姚合刘得仁俱有和厉侍御题户部李相公西林草堂诗
　　文殊台名胜志大林峯北为掷笔峯有防油定心二石上有文殊台唐防昌间毁寺东林二僧蔵晋文殊瑞像于此舆地纪胜文殊台产白石英名菩萨石
　　鲁望亭名胜志在彭泽县马当山之麓唐陆龟防遨逰江湖寓此故名
　　栖宾亭皮日休记距彭泽东十里有山邃源奥处号曰富阳文士李中白隠焉咸通二年八月筑宾亭于寝西向百步后五年舘余于是因请以栖宾为亭名
　　夜话亭圆通事实寺中有夜话亭清隂亭欧阳永叔与居讷谈道处桑疏亭后废僧崇裕又改作欧亭于方丈东欧阳圭斋有诗并序
　　一翁二季亭圆通事实嘉祐中老苏与二子寓圆通寺僧为建一翁二季亭桑疏亭废后僧崇裕又作苏亭于方丈西
　　佚老堂苏轼诗我徔庐山来目送孤飞云路逢陆道士知是千嵗人试问当时友虎溪已埃尘似闻佚老堂知是几世孙能为五字诗仍戴漉酒巾人呼小靖节自号葛天民参寥集陶骥字子骏九江人以宣徳郎致仕
　　咏亭栾城集咏亭诗为江州周寺丞作
　　倚天阁林志在府治东对双剑峰宋张孝祥命名壶中九华苏文忠诗序湖口人李正臣蓄异石九峰玲珑宛转若空櫺然予欲以百金买之与仇池石为偶方南迁未暇也名之曰壶中九华且以诗纪之宋人诗话李正臣有刻石碑本九峰排列如雁齿不甚崷崪石腰有白脉如束丝带此石之病不知东坡先生何以酷爱之
　　肘后屏风豫章集湖口民李正臣得竒石九峰相倚苏子瞻戏名曰壶中九华乂有老巫邹生以三竒石随髙下体着成屏风三叠余戏名曰肘后屏风他日湖中石百怪并出当以此两石为祖云
　　惜竹轩明一统志在宫亭湖边宋秦观尝宿此轩梦神女赠诗曰不知水宿分风浦何似秋眠惜竹轩闻道文章妙天下庐山对面可无言
　　濓溪故居豫章集舂陵周茂叔中年乞身老于湓城有水发源于莲花峰下洁清绀寒下合于湓江乐之筑屋其上名曰濓溪盖取故里之川以名云朱子记遗墟在九江郡治之南十里淳熈丙申太守潘慈明通守吕胜已复作堂其处掲以旧名桑防在莲花峰下
　　光风霁月亭朱子山北纪行诗注四月六日拜濓溪先生书堂遗像子澄请为诸生説太极图义先生之曽孙正卿彦卿元孙涛为设食于光风霁月之亭庐山志在濓溪祠桑疏晦翁建亭后燬明治中佥事王启更建濯缨交翠爱莲光霁四亭自为记
　　生意堂名胜志在府治后周濓溪先生领江州提刑时创窓前草不除人问之曰与自家意思一般因扁曰生意堂
　　濓溪太极楼见宋乐雷发诗
　　烟水亭林志在甘棠湖隄上宋周元公子司封郎官夀建取山头水色薄笼烟之义名焉施闰章记湖中髙阜旧有亭曰烟水楼曰镜波为士大夫咏游处乱后十余年无人迹矣康熈庚子员外郎崔君正谊司来浔集工度木构亭及楼咸复旧规
　　清虚庵明一统志在庐山宋绍兴中皇甫坦赐隠庐山髙宗名其所居曰清虚庵光宗在东宫日尝问坦山中所乏坦曰但水差逺光宗因大书神泉二字遗之云持归以意凿一泉坦乃于庵侧穿一小井甫施畚锸而泉已涌
　　甲秀堂文徳翼求是堂集宋陈氏庐山甲秀堂所蔵帖与书号为天下第一
　　叠翠亭林志在府城南五十里宋岳飞建以对庐山九叠故名
　　八角石府志元李忠文公黼死节处徐夀辉陷江州黼与巷战贼刺堕马死遂葬于此周围石栏至今尚在
　　清燕堂林志在府治后宋守钱稔建吴説书额
　　漪岚堂林志在徳化县治西偏宋县令吴怡建丞相洪适有诗
　　云无心堂陆游逰庐山记至太平兴国宫憩云无心堂盖冷翠亭故址也溪声如大风雨至使人毛骨寒栗一宫之最胜处也
　　枢密庵陆游逰庐山记草堂之傍又有一故址云是王子醇枢密庵基盖东林为禅苑始于王公而照觉禅师常总实第一祖也
　　授墨堂庐山志在墨仙泉初名遇仙堂宋白玉蟾有授墨记
　　白莲堂庐山志在东林寺宋谢文节枋得有修白莲堂防
　　紫烟楼林志在府治后宋余崇取唐李白诗日照香炉生紫烟为名
　　三贤堂林志在府治后祀陶潜狄仁杰白居易宋时建苏白堂庐山志在东林寺祀香山东坡者
　　静虚精舍吴草庐集江州栁徔龙云卿居阛阓之中厌喧嚣之聒择幽旷之地为蔵息之庐晨省不暇饱玩圣贤之书扁曰静虚
　　一柱峯亭道园録小孤山旧有亭在山半足以纳百川于足下览万里于一瞬故宋江州守臣厉文翁之所筑也距今六十三年日就圮毁延祐五年安庆通判李维肃为新其亭而更题曰一柱峯亭集为之记
　　牧羊亭见虞集一柱峯亭记在小孤山上
　　揽秀亭林志在府南宋人所筑元总管李黼重建万里江天亭明一统志在彭泽水驿前元大徳间邑令曹靖国建
　　读书岩元王徳渊碑记宋睂人石兴宗振作尉于此擕其三子就岩读书黄太史访兴宗遂为亲书三字曰读书岩当时名贤卿士大夫题咏旁午中经兵火委于榛莽之墟今县尉和公仲寛按图经复旧观而一新之乂构六角亭于岩之前志复古也
　　稽古亭林志在彭泽县读书崖下宋县尉石振建后尉焦良辅重建
　　匡山精舍明一统志在府治南元姚燧读书处
　　聼雨轩李泂逰庐山记过圣治太平宫宿聼雨轩御碑亭庐山志在白鹿升仙台南桑疏御碑亭以奉安太祖御制周颠仙碑神藻流辉焕耀云汉丹岩翠壑雨露生春盖二百年于此矣亭以石构制甚宏壮
　　访仙亭吴阐思匡庐纪逰去佛手崖数十步沿石壁而行凿山构亭曰访仙谓颠仙也
　　聚仙亭吴阐思匡庐纪逰天池寺西数步有亭祀天眼尊者周颠仙赤脚僧徐道人王阳明先生顔其额曰聚仙
　　山水之间楼林志在府城西海天隄上明正徳十六年户部主事邹輗建枕江流面匡庐为浔阳登览之胜邑人栁邦杰记
　　观易台庐山志在香炉峰紫云庵东薛应旂记薛子署白鹿洞书院时尝过紫云庵庵东有巨石如砥纵横约三丈余终日坐于其上恍若有悟时闽中王慎中以叅议分守是方闻之徒步过访遂属有司为余筑室三间题曰观易台
　　防松亭庐山志在金竹坪千佛寺大雄殿侧苍松蟠顶如盖明冯时可建蔡毅中书额
　　大林寳树庐山志在上大林寺二株叶如刺杉而细如璎珞柏而长桑纪谓为娑罗木者非也娑罗叶如枫而七出名七叶木与此不类相传晋邪舍尊者自西域移植其一尤大枝叶婆娑下防十亩解带量之围三丈余
　　墨竹名胜志在瑞昌县西亭子山旧传东坡赴黄州过山题壁墨沈洒竹间至今竹有墨痕人争异之为构东坡亭
　　南安府
　　庾将军城元和郡县志前汉南越不宾遣将军庾姓讨之筑城于此明一统志在府城西南二里名胜志汉志云庾胜者梅鋗之将番君徔髙帝定天下使分兵守台岭筑城岭上台岭者大庾岭也有石平如台在县南二十五里
　　南埜废县明一统志本汉县属豫章郡后废为镇南康故城明一统志在南康县治西南晋县
　　大庾县旧治明一统志在府城东二里宋淳化初徙县治于此元复今治
　　上犹县旧治明一统志在上犹县治西宋绍兴间始徙今治
　　峯山城名胜志小溪城北十五里为峯山城其人素善弩大庾县志正徳丙子都御史王守仁选为弩手徔征猺防事宁民恐报复筑城自卫
　　水南城名胜志在章江南与郡城夹江而峙民居稠密倍于郡城明嘉靖辛酉剏筑南门曰梅山门外即梅岭路街有五里折梅亭成化间郡守张弼建
　　新田城鳯凰城杨梅城小溪城九所城城地志庾岭北四十里为新田城又五里为鳯凰城鳯凰西四十里有杨梅城俱嘉靖四十四年筑北十里为小溪城旧有驿今迁去先十年筑东五里为九所城亦四十四年筑
　　横浦废闗太平寰宇记汉将军杨仆讨吕嘉出章郡下横浦即此处明一统志在府城西南三十里秦时闗也闗外岭峻絶闗内广谷可容寨栅疑即古入闗之路及张九龄开凿庾岭此闗乃废
　　梅闗明一统志宋嘉祐中立清正集逾横浦而南陆行十余里山行五六里盘回缭曲跻于岭巅界江广之交石壁对峙是为梅闗名胜志闗之外南下亦峻闗之内有广谷九栅故址隋开皇十年番禺王仲宣反立九栅大庾岭诏裴矩进兵击破之即此
　　梅花国明一统志在大庾岭下旧有官驿庭院甚整郡守赵孟藡扁曰梅花国盖自此而上岭曲皆梅故名
　　横亭吴録南埜有山其路峻阻螺转而上逾九蹬二里至顶下七里平行十里至平亭平亭者横亭也为古入闗之路
　　皇僊台林志在南康县北九日山东巅俗传有皇甫道人于此成仙故名
　　尊敇楼名胜志在同知廨宋司法防掌敕令也
　　金莲堂名胜志在城北金莲山下为迎送候舘内有松风坛墨花亭舞剑台诸胜左侧铁冈上有猴狮台一名候使台
　　化雨楼名胜志去府城东南二里为东山山半西凹林木苍翠中有仙翁庵五山亭花雨楼
　　宋甲仗库名胜志在治西中蔵甲胄刀盾之属二三百具城守杂器称是盖狄青収侬智髙之余物也
　　宋公使酒库名胜志在治西中有芙蓉堂燕堂酒名宜城春其坊皆依酒经酿造元丰间黄庭坚典南安试贡院无酒饮周道辅自贑来携一榼时时对酌试毕尚有余
　　清虚亭林志在府治内宋大中祥符间知军严肃建通守狄棐记
