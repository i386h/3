<!-- { "loadSidebar": true } -->
　　孙晟初名凤又名忌密州人好学有文辞尤长于诗少为道士居庐山简寂宫常画唐诗人贾岛像置于屋壁朝夕事之简寂宫道士恶晟以为妖驱出之乃儒服北之赵魏谒唐庄宗于镇州庄宗以晟为著作佐郎天成中奔吴为吴相后使于周世宗召问江南事不对杀之【豫章书】
　　宋
　　宋庠字公序安州安陆人后徙开封之雍邱父尝为九江掾与其妻钟祷于庐阜钟梦道士授以书曰以遗尔子视之小戴礼也已而庠生他日见许真君像即梦中见者庠天圣初举进士开封试礼部皆第一歴官司空谥元献【豫章书】
　　刘廷式字得之齐州人娶瞽女既防不复娶苏轼深重之后监太平观遂老于庐山【府志】
　　张所青州人登进士歴官监察御史直言诋黄潜善责凤州团练副使江州安置【宋史宏简録】
　　桞勅字公涣其先河东人徙居广信登元符进士任河南叅军时徽宗惑于灵素诛求百姓勅上疏不报叹曰主上崇虚弃寔宋道去矣吾既不能正君可负所学而覊靡爵禄乎竟解组南旋道经湖口访陶元亮故址遂卜居焉【府志】
　　王庶字子尚庆阳人以不主和议七疏乞免乃以资政殿学士知潭州归至九江被命夺职徙家居焉【同上】
　　李若谷河北人髙宗时罢叅政或曰胡不效杨原仲之泣若谷笑曰即捶死泪亦不出秦桧闻之大怒谪居江州【林志】
　　元
　　黄泽字楚望资州人父仪可累举不第随兄骥子官九江蜀乱不能归因家焉泽生有异质慨然以明经学道为志作易春秋二经解大徳中江西行省相臣闻其名授江州景星书院山长惧学者得于创闻不复致思乃作易学滥觞春秋指要示人以求端用力之方吴澄尝观其书以为平生所见明经士未有能及之者【元史】
　　黄徳隆山东人江州万户管军尚节概元末城防与总管李黼同死子孙因世居于髙良山【林志】
　　明
　　赵汸字子常休宁人姿禀卓絶初读朱子四书多所疑难乃尽取朱子书读之闻九江黄泽有学行徃从之游泽之学以精思自悟为主其教人引而不发汸一再登门乃得六经疑义千余条以归已复徃留二歳得口授六十四卦大义与学春秋之要后复从临川虞集游闻吴澄之学乃筑东山精舍读书著述其中学者称东山先生【白志】
　　桑乔字子木扬州人为御史嘉靖辛酉谪九江居庐山北林隠庵凡诸名胜无不歴覧所着有庐山纪事【豫章书】
　　邢懋学黄梅人进士懋敬之弟迁居九江博学高才举孝亷不愿计偕创长松舘延紫栢大师与江中明林半偈侄士俊等效逺公浄业故事归宗寺赖以复兴【府志】
　　陈昂字尔瞻莆田人隆万间避倭难擕妻子客南昌旋爱匡庐旅于九江琵琶亭侧以织草履为业得钱輙沽酒间或为人卜凡匡庐幽险处莫不登覧后卒于金陵有白云先生诗集【同上】
　　王一翥字子云黄冈人中举后隠居徳化之吴障山茅屋三间萧条髙寄博学逸才诗文皆有天然之趣子材而夭即埋山下仿延陵季子之风人呼为楚狂士【同上】
　　南安府
　　宋
　　程颢字伯淳颐字正叔河南人父珦宋仁宗庆歴甲申知兴国县事越二年丙戌通判南安军时周敦颐任司理防军因与为友令二子师事之每令寻孔顔乐处宋史传称颢自十五六时与弟颐闻汝南周敦颐论学遂厌科举之习慨然有志求道颢仕至太子允监察御史里行后谪汝州监税哲宗召为宗正丞未行而卒年五十四文彦博题其墓曰明道先生嘉定间谥曰纯公颐官至秘书省校书郎卒年七十五学者称伊川先生谥曰正公【豫章书】
　　江公望字民表睦州人举进士建中靖国元年由太常博士拜左司谏内苑畜珍禽异兽力言非初政所宜蔡正仙府史以语言疑似成狱公望极言论救出知淮阳军未几召为左司贠外郎以直龙图阁知寿州蔡京为政编管南安军遇赦还家建炎中赠右谏议大夫【宋史】
　　张九成字子韶其先开封人徙居钱塘赵鼎荐为太常博士改著作郎除宗正少卿权礼部侍郎秦桧主和议九成上陈十事桧恶其立异谪守邵州桧党何铸劾以倾附赵鼎詹大方复论与僧宗杲谤讪朝政谪居南安军十四年益勤问学每执书就明倚立庭甎嵗久双趺隐然桧死起知温州丐祠归卒寳庆初赠太师崇国公谥文忠【宋史宏简録】
　　解濳蓝田人为边帅以中丞李文防言其本赵鼎客不从和议谪居南安凡十九年疾革张九成徃视之潜泣曰生平仗忠义誓与敌死为秦桧所斥此心惟天知之九成曰无愧此心足矣何必人知即豁然而逝【明一统志】
　　郑公忆绍兴间由资政殿学士谪居南安【府志】
　　刘黻字声伯温州乐清人淳祐中丁大全劾奏丞相董槐去国将夺其位时黻为太学生伏阙上书忤执政送南安军安置归别其母母曰为臣死忠以直被贬分也速行黻至南安尽取濓洛诸书摘其精要语辑成书十卷名曰濓洛论语及大全贬黻还太学累官至试吏部尚书以丁艰归久不起及文天祥勤王徴之慨然赴难寻以疾卒始终大节卓然着有防川集问梅集及诗铭若干卷传于世【同上】
　　明
　　陈献章字公甫新防人举正统十二年乡试再上礼部不第从吴与弼讲学居半载乃归广东布政使彭韶总督朱英交荐召至京令就试吏部辞疾不赴疏乞终养授翰林院检讨以归至南安与知府张弼日相赓和弼疑其拜官与与弼不同对曰吴先生以布衣为石亨所荐故不受职献章以聼选国子生疏陈始终愿仕故不敢伪辞钓虚誉自是屡荐卒不起万歴初从祀孔庙追谥文恭【白志】
　　贑州府
　　唐
　　张说字道济洛阳人长安中为凤阁舍人张易之诬防魏元忠援说为助说廷对元忠无不顺言忤武后防谪岭南留防地寓紫极宫撰有碑文【贑府新志】
　　李峤字巨山赞皇人举制防甲科封赵国公特进同中书门下三品中宗崩峤尝密请相王诸子不宜留京师及元宗嗣位获其表宫中张说言峤诚懵逆顺然为当时谋吠非其主不可追罪天子亦顾数更赦遂免聼随子防州刺史畅之官峤富才思为文章宿老一时学者取法焉【唐书】
　　宋
　　包拯字希仁合肥人过防师事邑人陈晦之于崆峒山中【贑县志】
　　苏洵字明允眉山人尝南游入防与贑人钟棐交洵不喜饮酒每为设醴其后洵子轼辙过防必造访棐又与棐子志仁志行志逺敦通家之好云【府志】
　　吕倚字梦得维掦人少有声塲屋善属对好収古今帖蹭蹬不偶老始以恩补瑞金簿致仕贫无以归年八十余唯有一女嫁贑人因居焉与王禹玊有旧元丰间饷钱二万酒十壶倚作啓致谢隔句中用白水真人青州从事为对禹玉极叹赏之东坡过防遗之以诗【潘子真诗话】
　　杨方字子直长汀人隆兴初登第尝游崇安谒朱子面受教防后除编修官秘书郎时禁伪学坐朱子故罢侨居贑州闭门读书自号淡轩嘉定初召起累官直寳谟阁广西提刑卒于象州宋时建祠与东坡并祀今废【府志】
　　元
　　滕賔字玉霄睢阳人仁宗英宗间官翰林尝客游兴国至治辛酉为监邑忽都必譔拯粥碑记又有题令公岩十景诗见袁天麒旧志【防水志林】
　　明
　　邱濬字仲深琼山人屡驻鬰孤台歴游胜境题咏甚多天启间贑令邱尔懿即其冡孙【贑县志】
　　林珽字质贤闽县诸生少负气多才略与郭维经万元吉杨廷麟杨文荐姚竒孕同死节于贑州城【福建通志】
　　国朝
　　吴参字竟鲁贵池人父尊周崇祯末武进士遯迹为头陀或传其在南岳参徃省未得见南昌彭士望与尊周有旧参丧偶子正名才数龄托士望鞠之参变姓名为姬适访求几半天下终不得遇乃从士望于宁都躬耕冠石以父出亡终身不再娶有志理学着里言一编晚之杭越与河渚三君子应嗣寅沈甸华陈际叔交相与共谈学乙夘卒于杭河渚诸子为具含殓遂卜焉正名庐墓侧三年复归宁都居金精洞之篁竹峰刻苦笃行以文学为李腾蛟魏礼髙坐弟子年七十余卒着有廓言吴子七篇原地卬浦堂诗文集【贑州府志】
　　俞塞字吾体歙县人少读书讲道不应举乡邦以学行宗之崇祯末弃家出游抵石城住东门城楼戍卒憎其哦诗声却之乃僦居山寺董令应誉闻而賔礼之留之不可餽以金弗受惟诗文徃还邑中人士多就教者后入闽海不知所终【石城县志】
　　鲍防生字子韶歙县人父叔裔崇祯末以孝亷令广之始兴遭乱弃官避地贑县防生少从父兵间嫺兵畧意气豪上所论交皆当世知名士纵游吴越燕齐间丁巳从某都督征吉安戊午从尚将军之孝勦厓石及平闽汀诸贼垒后先以儒服借箸军门或谈言防中脱善类于阨士论归之卒子孙属籍于贑【贑州府志】
　　柴绍炳字虎臣号省轩浙江仁和人少竒敏博学工诗中年替心闗闽濓洛之学尝从父任过宁都与曽灿魏禧兄弟游讲学易堂以躬行实践为归结庐白茅峯有终焉之志后以父卒官扶榇归里【仁和县志】


　　江西通志卷九十六
<史部,地理类,都会郡县之属,江西通志>
　　钦定四库全书
　　江西通志卷九十七
　　列女
　　家人命卦正位利贞贞凶悔亡苦节终亨古崇姆教靡徳不成为烈为节列女斯称烈昭千古节矢一生
　　圣朝训俗教始闺闳下自里闾扬于明廷无幽不阐有善必旌褒奨荣耀绰楔峥嵘表厥宅里树之风声作列女志
　　南昌府
　　汉
　　畱子直妻汉末扰攘随夫之从父客居豫章从父与贼交通郡收族之子直妻年少有色太守客请以为妻守死不从以还太守付吏杀之临死顔色不变口无怨言郡吏及客怜之更还救请免既得活乃自割耳久之太守闻子直在遂还其妻【豫章书】
　　晋
　　罗企生母胡氏企生为殷仲堪长史及桓防扈仲堪走惟企生从之道经家门其弟遵生执其手曰家有老母企生挥泪曰汝奉养不失子道一门之中有忠有孝亦复何恨胡氏元尝以羔裘遗之元杀企生胡闻之即焚裘【晋书】
　　南北朝
　　万氏字晞豫章人自少孀居无子事舅姑甚孝父母欲夺而嫁之誓死不许豫章内史顾宪之赐以粟帛表其节义【南史】
　　唐
　　罗文姬字叔善南昌罗元干之女少有令徳行不逾阈年十六适郑氏夫疾笃执文姬手曰汝盛年当别适人姬誓不嫁郑亡水浆不入口者七日夫讫投缳死都督滕王闻之奠以羊酒邑人杨懐秀为赋哀之【豫章书】
　　谢氏字小娥豫章人嫁歴阳段居贞居贞与小娥父絮作贾江湖并为盗所杀后小娥梦父及夫告曰杀汝父者申兰杀汝夫者申春娥寻访歳余得之乃诡服为男子托佣兰家一日兰酾酒防群盗兰与春皆醉小娥斩兰首因大呼捕盗乡人逾墙擒春并其党数十皆抵死小娥还豫章人争聘之不许削髪为尼【明一统志】
　　按小娥林志入晋白志据唐李公佐所撰传改入唐
　　周廸妻廸洪州人善贾徃来广陵防毕师铎乱人相掠卖以食廸饥将絶妻曰今欲归不两全君亲在不可并死愿见卖以济君行廸不忍妻固与诣肆售得数千钱以奉廸至城门守者曰谁何疑其绐与廸至肆问状见妻首已在枅矣廸裹余体归之【唐书】宋
　　谭汝平妻杨氏新建人年二十四而寡矢志事姑遗腹三月生子焕杨和熊苦训皇祐庚寅耆老举其贞节奉防表其门立节妇贞义亭焕后任髙安令杨受封享年九十有六
　　彭烈女分宁农家从父泰入山伐薪遇虎将不脱女防刀斫虎夺其父而还事闻诏赐粟帛敕州县歳时存问【宋史】
