<!-- { "loadSidebar": true } -->
　　谢尚显妻李氏南丰人年十八与姑陈同避山中贼获之驱而前李时一子在抱至乱石岭遇乡人盛鸾遂以子付之行至石池妇姑相携投水贼怒追杀之祀节妇祠
　　邹自妻呉氏南丰人正徳九年贼至抱子走二都以子付义男嘱其逺去赴池死贼退家人收其尸得首饰文书如故县令旌异之
　　李滔妻黄氏南城人年十九夫亡守节夫之弟幼孤育于他姓黄尽力赎归以存先祀卒年八十余
　　魏宠妻何氏广昌人年二十五夫丧守节正徳间流冦猝至家人各奔窜何携幼子走母家遇贼掠之行义不受污大恸贼夺子而刃之何遂投水死明旦见其尸若生
　　李邦植妻幸氏广昌人邦植寝疾幸朝夕侍药至废寝食邦植疾革与兄邦枢诀曰吾已矣恨无血属少妇何托欲为哭不能声幸号泣曰万一不讳同死地下邦植卒幸触棺号恸几絶乘间自缢死御史唐龙为文祭之
　　呉瑀妻黄氏广昌人处子时读孝经小学工书札嫔年十七越二年瑀卒刺血写书焚柩前冀相从于地下饮毒自缢为家人解之自是不出阃不就榻非祭余不食隆冬盛寒必席地而哭或以石击膺呕血故啜冷水以求亟死至絶时犹不忍易素衣连呼夫者三里人共哀之
　　黄佐妻李氏广昌人嫔于黄孝敬舅姑佐遘疾李侍汤药祷神刲股竭力救治佐卒哀毁濒死越二旬自经于寝
　　刘祥妻黄氏广昌人幼读小学嫁时年十八祥家贫业染自给黄纺绩供养老姑半载祥暴疾卒黄事姑益谨里儇聂思胜慕其色乃私贿其父母姑亦受其聘黄度不可免佯许之及夜具衣笄赴水死质明得尸衣带有字曰宁为刘家鬼不为聂姓妻其贞烈如此
　　李氏女长名银瑛次名止瑛南城人嘉靖辛酉避冦岩中见他妇为贼所掠并赴塘水而死
　　呉氏女名友弟南丰人年十五避冦荷石砦砦将危投崖而死同时呉宗澄妻傅氏亦投崖死并祀节妇祠
　　李伯诚妻朱氏新城人伯诚卒抚孤守节歴五十余年孙瑞一妻李氏泸溪人年十七而寡守节抚孤歴六十余年洪范为作墓志同里傅铨妻萧氏年二十抚孤守节歴五十余年南城令曹逵表其门曰慈节
　　李华妻胡氏南城人华商于外姑恶之痛笞而逼之嫁不从卒杀之巡按上其事赐諡哀烈立庙祀之
　　黎濬妻胡氏南城人年二十二夫亡守节歴六十年郎中程防撰栢操説
　　熊献吉妻王氏南城人夫死自缢以殉事闻建坊旌表赖公缭妻黄氏广昌人夫死自缢以殉时年二十胡源妻上官氏南城人纳采后源家贫甚母欲罢婚氏坚守不移比归敬执妇道尝刲股疗姑病有司表其贞孝
　　曽寅妻叶氏南城人年二十六夫亡抚前室之子守节时有求婚者叶自刺左目以见志夀八十七嘉靖间督学王宗沐旌曰慈节
　　张梓妻王氏南城人年十八而寡抚遗腹子守节子娶徐氏复夭妇姑同以节终王夀六十七
　　刘朴妻胡氏南丰人年十七归刘仅一月而朴卒甘贫守志歴五十年又谭愈量妻邓氏年十九而寡立嗣以守或讽其难邓断一指以见志卒成完节
　　程昊妻杨氏新城人早寡无子守节歴三十七年同邑胡仲锳母裘氏李氏又李孝徳妻张氏江瀹妻黄氏俱以节闻抚孤成立
　　邓埙母徐氏妻王氏新城人徐年二十三而寡守节抚孤埙长娶王氏嘉靖间闽贼至姑妇俱被掠骂贼而死县立双节祠旌之
　　刘乔防妻陈氏新城人夫病刲股以疗及殁哀毁以节终
　　黄宠妻赖氏广昌人年十六夫亡守节奉姑尝采蔬山圃为虎所攫旋释之而去得无恙人以为贞孝所格
　　李子玉妻姜氏广昌人早寡守节抚孤升举明经姜夀九十余同邑何铜妻黄氏王彦哲妻何氏李铎妻黄氏俱以节夀终
　　何氏三节妇广昌人何广仁妻傅氏年二十五而寡抚遗腹子道道娶髙氏年二十一抚遗腹子松夀松夀娶幸氏亦早卒幸抚孤子守节人称三世贞嫠
　　傅滦妻赵氏泸溪人年二十而寡守节父母欲夺之赵誓死不渝夀六十一张嵱为之传
　　曽容端妻上官氏南丰人年二十一孀居无子事舅姑孝敬嘉靖间巡按李循义旌表嵗给粟帛卒年八十九有曽节妇户为春秋祭祀之租
　　邓播妻陈氏南丰人年二十夫亡无子奉姑孝谨终身缟素罗汝芳扁其堂曰庄贞完节年八十而终
　　胡汝防妻曽氏南丰人事姑至孝二十二夫亡夫之兄汝杞欲夺其志不从后潜谋嫁之曽赴水而死时年二十三祀节妇祠
　　赵从显妻熊氏南丰人年二十四从显卒抚孤世和守节世和娶李氏年二十五而寡抚孤令锡守节令锡娶符氏年二十七而寡抚孤子仪守节夀俱至八十郡守沈子木奬之曰百年同梦人间有三节齐芳世上无祀节妇祠
　　赵从傅妻李氏元惟太妻丁氏俱南丰人少寡抚孤守节以老夀终
　　傅暄妻刘氏南丰人年二十二夫病刲股疗之夫卒或劝之改适遂刺双目誓节歴六十余年
　　朱铠妻曽氏邓洪妻艾氏李望妻徐氏俱南丰人早寡守节抚孤为有司所旌
　　郑氏新城人年十八适孔干越十年干卒无子立侄闻易为后举庚午乡试时郑年八十六
　　邓祯妻江氏新城人年十四归邓越十二年而寡抚二女立侄应宿为后守节以终
　　髙一元妻易氏广昌人年十九归髙未几元卒守节抚子任后领乡荐隆庆六年礼部题请建坊
　　夏宥妻黄氏南城人年十八宥卒抚遗腹子守节夀七十隆庆六年郡守为立表贞碑
　　朱氏名徳贞南城益藩将军朱存源女许聘于王未嫁而王卒徳贞恸哭告父母请往王氏致吊许之及往号擗成服随拜翁姑请留养父母屡迎弗听守节而终题请建坊
　　毛氏南城人幼字何中徳未嫁而中徳病死女趋赴何氏执丧哀毁尽礼遂留事姑姑病祷以身代姑殁遂絶粒不食死侍郎何源赞曰夫许以名遂许以身身为姑存遂为姑亡贞女中仅见者也巡按赵耀题请旌表
　　刘三善妻胡氏南城人蚤寡守节舅姑将嫁之胡自缢而死事闻建坊旌表太常卿王才撰传
　　掲文浩妻李氏广昌人早寡立嗣守节夀七十八同邑呉光翰妻何氏夫病刲股和药及卒哀痛守节抚遗腹子成立夀七十五
　　何氏名奇台南城人既纳冯时行聘时行病且死何年十四毁容服丧誓不他适母谅其意遣归冯氏自是不复归宁防母又殁何恸曰未亡人忍死者惧伤母心耳母已矣奚生为遂不食死
　　孙滢七妻张氏泸溪人年十八而寡守节越数年时大疫舅姑相继亡张丧葬尽礼夀七十六而终
　　傅氏广昌傅克寛女年十七归掲廷才逾年廷才卒傅哀恸欲殉姑谕之曰予八旬且盲矣尔死予安能独生乎傅乃感悟而止姑病百计莫疗刺血和汤以进苏数月而卒傅泣曰此身未敢以殉夫者为姑在也姑逝矣予何生为遂絶粒泪血恸呕七日而死万厯间邑令颜魁槐扁其门曰节孝罗明徳作诗以挽之【豫章书】
　　张孝女名夀姑南城给事中张凤翔女凤翔病危夀姑年十五侍母于燕痛父将终医药防效即刲左股煎汤奉父啜之精神稍苏次日卒御史温如璋疏请旌表【同上】
　　黄受夫妻掲氏广昌人年十八归受夫逾年夫亡遗孤佑始生揭矢志抚孤教之成立苦节四十余年佑以明经官国子监典籍巡按御史韩国祯题请旌表【府志】
　　嵇显妻周氏南城人年二十八显卒子伟尚幼或劝其他适即泣曰茍如是何以见夫君于地下守节歴五十二年子伟娶黄氏生子福祖而伟死黄如其姑以志自励凡二十六年人称双节有碑记
　　刘氏南城刘仕和女年十八赘连忠信为婿生子允恭方一嵗忠信卒仕和谕之曰吾以汝为嗣汝夫殁弱孤未必成人尔图之刘应曰天将福吾父耶未亡人之孤足承祀也矢志不夺后允恭之后甚蕃刘七十七而终连仲缉有传
　　复兴妻呉氏善生妻邓氏万寛妻潘氏俱南城人夫亡守节养姑抚子以孝慈称
　　黄氏广昌黄必登女年十七归罗万钟逾五年而夫卒抚女立嗣守节巡按奏请建坊其女爱夀十五归刘显举一女而夫卒其哀痛守节无异于母曹能始为作双节传
　　刘承恩妻赖氏广昌人年二十九夫亡养庶姑抚四子曲尽其道事闻敕赐建坊旌表夀八十三
　　何氏广昌孝廉何沆女归呉履贞六载夫亡守节子康侯由嵗贡特赐进士授礼部主事陈情建坊
　　姜璐妻邹氏南丰人年二十五夫卒无子抚侄为后事继姑以孝闻同邑傅韬妻廖氏年十四而寡守节九十余而终
　　谭良谟妻符氏南丰人年十六归谭越数载良谟卒家贫上事舅姑下抚子锴苦节歴三十九年夀六十有五子锴举万厯丁未进士建坊旌表
　　张日祥妻涂氏新城人年二十四夫卒矢志守节抚二孤燝炳邑御史邓澄赠诗云母歌黄鹄子鹓雏一线阳回设帨初五十年来形顾影惟标全节砺闉阇年七十四卒
　　邓廷盛妻傅氏南丰人生子天伦四嵗而夫卒傅年二十有九抚子守节后天伦登天启二年第时傅七十有七天伦叩阍陈情建坊旌表顔曰孟母髙风
　　张鎐妻朱氏南丰人夫亡年十八子邦振甫一嵗抚之守节孝事姑嫜凶年节饔飱以饷饥寒又构风雨亭二咸颂之曰亭短亭长帡幪伊寡妇之利倏风倏雨庇覆实贞女之余崇祯七年忠烈萧汉为序以夀年九十有三祀节妇祠
　　邓仲骥继妻丁氏南城人归邓未一月而仲骥卒丁哀毁守节一日梦白衣妇人招以往自知死期无病而逝沭浴更衣衣皆重复缝袵不使敛者手亲肤也既瞑复强视曰必葬于吾仲子之傍临川陈际泰为作墓志
　　徐汝寛妻唐氏名丹桂广昌人喜读列女传等书年十七归徐未几汝寛疾将终时执妇手曰吾累子子宜别终所天唐曰毋忧君特前数武耳迨殓葬毕自缢而死后于衣带中得血刺数字遗母曰妇道已尽无忝所生
　　曽汝賔妻呉氏南丰人归曽未一月而寡誓死守节崇祯五年建贞节坊并祀于节妇祠
　　李昭妻符氏南丰人年四十丧夫教育三子享年百有三嵗
　　郭子烈母陈氏新城人崇祯四年夀登百嵗有司请建坊额曰百嵗重逢
　　呉继宗妻梅氏范炳妻张氏范桞妻王氏孙堂妻李氏邱沈未婚妻呉氏【俱南城县旌表节妇】
　　江以阳妻呉氏李一钦妻曽氏【俱南丰县死难节妇】
　　黄鹍妻李氏【广昌人正徳间死难】
　　国朝
　　饶于鼎妻李氏广昌人年十六归饶生一女夫殁亲治丧具营葬嘱工设一虚六姑以年耄女少谕之得不死越六年姑殁嵗余女复夭李持刃曰夫死吾当死姑死吾当死女又死吾何生哉遂自刎题请建坊
　　盛钟琦妻李氏南城人夫殁哀毁自尽顺治十二年建坊旌表
　　按安志盛钟琦作盛大才
　　张氏名赛姑南城张居易女许字王梦兰未嫁梦兰卒张赴吊遂不归誓从王氏守贞奉姑勤纺绩供甘旨年五十余有司题请建坊旌表又立节孝碑于圭峰寺少詹梅之珩序之
　　张尚璧妻刘氏新城人夫卒坚志守节康熙三十九年建坊旌表
　　邓守谦妻饶氏泸溪人夫亡守节康熙五十三年旌表
　　按刘饶二节妇安志未载
　　傅璿妻汤氏南丰人年十九璿殁号恸愿从死母年老无子爱女子特甚以死持之乃强从母命不果死事舅姑孝谨抚二孤子成立嘉定张犬受为之传【古今图书集成】
　　叶调元妻傅氏南城人未嫁而调元客死丧归傅泣告父母往吊痛夫无兄弟乃留养姑守节五十年姑八十余以夀终康熙六十年旌表
　　汤大勲妻李氏南丰人幼聪慧通毛诗内则年二十六夫亡居常衣布茹蔬而延师课子必极丰洁康熙六十年旌表
　　周观吉妻谢氏南城人年二十一守节抚孤凡四十年雍正四年奉旌
