<!-- { "loadSidebar": true } -->
　　各作工匠倘技艺精熟则烧造亦易成六作之中惟风火窰匠最为劳苦方其溜火一日之前固未甚劳惟第二日火之后则昼夜省视添柴时刻不可停歇或倦睡失于添柴或神昏悮观火色则器有楛窳拆裂阴黄之患盖造坯彩画始条理之事也入窰火候终条理之事也火弱则窳火猛则偾今查每窰作头仅四人烧火一人人力既少精神有限欲其无倦悮也难矣合用看火作头四五名烧火匠二名每夜厰官亲临窰边廵督编立更夫幷民快各五名分定更筹递相巡警以察勤惰至开窰时器皿完美厚赏旌劳倘有不堪量其轻重惩戒他如工匠摃擡大器坯胎湏令谨慎若加怒责则畏惧相欺虽知撞搕亦防蔽不言故自洗补至入窰必看坯胎堪否然后盖匣封固起火烧造如绘画中小器亦湏细看上下四周有无疵缪必体质完美方可入窰不然则徒费罔功矣按隆庆五年都御史徐栻疏题称该内承运库太监崔敏题为缺少上用各様瓷器单开要烧造里外鲜红盌钟瓯并大小龙缸方盒各项共十万五千七百七十桌个对其龙缸降发体式底濶肚凸多致坠裂五彩缸様重过火色多系惊碎三层方匣等器式様巧异一时难造且头运瓷器一万五百九十七桌个对限本年九月二运一万七百五十桌个对限本年十二月钦限一万四千五百五十个把限明年二月其余八运逐年解进但今窰作坯房倾坏日乆新经修完又兼物料细腻式様精巧难以措办见遭洪水为患土料疎散成坯甚难冬月水氷土冻尤难造作况系火中取物必湏假以时日多作坯胎入窰百中选一呈乞转达查例将鲜红改作矾红钦限龙缸方匣减数一二运并八运寛限以苏民困续该工科都给事中龙光等题称江西物力瘠薄灾荒频仍先经奉诏停止烧造工匠多迁别业兹忽传烧造瓷器十万五千七百有零较先年之数几增一倍且规制花様精细恐措办不前乞敕该监择要者移文烧造其余可减者量裁十之三四仍乞寛限分运解进今年九月起解一运十二月起解一运以后八运每年造解一运俱限十月以里随又巡按刘思问议照前项瓷器系供上用今既缺乏见奉钦依造解臣等遵依屡督所司及期烧造臣何敢复言但据各司道官会呈及地方工匠人等鸣告臣为之反覆图维委属有据盖物料细腻色様精巧者一时果难措办而水火幻化卒难取必须假以时日多作坯胎烧炼精选百中二三其事理固然况该府自兵燹之后闾里萧条今嵗突被水灾人民困苦流移载道是灾伤之苦似无妨于营作之兴而营作之劳实必资于民力之裕乃民遭时艰畎亩陆沉颗粒罔措俯仰无资大小工匠约有五百奔走力役之人不下千计日费百斛皆当区处供给且水溢则土易疎土易疎则坯易散于物理尤不容强臣目击艰苦又期限严迫惧致后时夙夜疾心乌敢不吐于君父之前伏望轸念工力孔艰民隠当恤敕部详议将鲜红瓷器查照前例改造矾红龙缸方匣等项量减数目幷头运二运续奉钦限运数稍为寛限以后八运酌分间年一运或二年一运以纾造作之苦转运之劳斯我皇上于供用之中寓樽节之意自足以寛飬民力江西一路莫不欣欣鼓舞戴圣德于无涯而地方亦有攸赖矣又查得嘉靖二十六年二月内江西布政司呈称鲜红桌器拘获髙匠重悬赏格烧造未成欲照嘉靖九年日坛赤色器皿改造矾红该部查有嘉靖九年事例题奉圣防鲜红瓷器准照先年例用矾红烧造万厯十一年内承运太监孔成等题为急缺上用各様瓷器事奉防瓷器着照数烧造分运觧进不许违悮内烛台屛风笔管减半造工科都给事中王敬民等题称窃惟器惟取其足用不必于过多也亦惟取其适用不必于过巧也今据该监所开如碗碟钟盏之类皆上用之所必需而祭器若笾豆盘罍等项尤有不可缺者是岂容以不造耶但中间如围碁别碁碁盘碁罐皆无益之器也而屛风笔管缾罐盒罏亦不急之物也且各様盒至二万副各様缾至四千副各様罐至五千副而总之至九万六千有竒不几于过多乎况龙鳯花草各肖其形容而五彩玲珑务极其华丽又不几于过巧乎此诚草茅之臣所为骇目而惊心者也我皇上盖亦洞见其用之不急数之太多故于烛防碁盘屛风笔管之数而令其减半造之臣等于此有以仰窥克俭之盛心而恭颂至仁之圣德矣顾犬马之微忱犹有所觊于圣明而不容已焉昔舜造漆器谏者七人禹雕其爼谏者不止我皇上之心是即舜禹之心也而烧造数多所费无算是不止漆器雕爼之微也蠲不急之役省无益之费裁过多之数禁滛巧之工我皇上得无加之意乎矧方今寰宇荒歉频仍而江西地方物力尤瘠一朝以九万有竒之器用而取办于一方其劳费岂细故哉伏乞愈恢俭德益广仁恩酌其缓急槩从省约而于碁盘等物尤尽数裁减臣见省一分则民受一分之赐惠一方则四方民举安抑且慎德之光转圜之美直足以侈史册而垂裕万世矣奉防是
　　按郭子章豫章大事记景防五年五月减饶州嵗造瓷器三之一成化二十三年九月裁饶州烧造官嘉靖十一年春二月乙巳逮饶州知府祁敕下狱以稽圜邱磁器也寻降边方杂职十七年春正月壬午谪江西巡按御史陈裒为韶州府推官以烧造磁器违限也二十五年二月戊子停今年烧造从光禄卿孙禬奏也三十四年己丑下饶州府同知杨锡文通判陈炼于抚臣逮问以磁器不堪也万厯十年秋七月诏饶州造陶器计九万六千六百余件二十九年冬十二月逮饶州府通判陈竒可署浮梁税使潘相至景德镇镇民讧潘疏竒可不防上怒逮竒可瓷器以宣窰为佳盖宣德间器也中有窰变者极佳非人力所可致故人亦多毁之不令传万厯十五六年间诏景德镇烧方筯屛风不成变而为牀长六尺髙一尺可卧又变为船一只长三尺舟中什物无一不具闻主者藏其船至饶州郡县官皆见之后乃椎碎不敢以进也
　　国朝顺治十一年奉
　　防烧造龙缸栏板等件差官监督烧造未成停止康熈
　　十九年九月内奉
　　防烧造御器差广储司郎中徐廷弼主事李延禧工部虞衡司郎中臧应选笔帖式车尔德于二十年二月内驻厰督造每制成之器实估价值陆续进呈凡工匠物料动支正项钱粮按项给发至于运费等项毫不遗累地方官民称便陶器则有缸盆盂盘尊炉瓶礶碟碗钟盏之类而饰以防云鸟兽鱼水花草或描或锥或暗花或玲珑诸巧具备陶夫有雇夫砂土夫原派自饶州千户所上工夫编派饶属七县解征工食俱奉造照征停造免编康熈十年烧造祭器等项俱估値销算正项钱粮并未派征陶成分限解京
　　南康府
　　石耳【出庐山削壁上大者如盘攀援采取形如苔】野葛【出庐山根可作粉】豆叶菜【出庐山桃花峰侧方二里许名豆叶坪其味鲜别亦可他山皆无】
　　姜【都昌县出】　　　　　　万年松【生庐山隂涧中以砂石栽之干不死】方竹【生马祖山及智林寺大者可杖】　　　石竹【中实如藤产五老峰下】
　　麝囊花【旧出庐山花色正紫类丁香号紫风流见陶谷清异録】
　　春芙蓉【如莲花大其枝高过于人其叶四时青翠出庐山】
　　杨梅　　　　　　　　　山桃【庐山顶上有止得于上饱噉不得持去】山石榴【三月中作花色似石榴而少淡见周景式庐山记】
　　山葡萄【茎细花紫白味微辛可食各县出】　匡茶【香味可爱茶品之最上者】
　　石斛【星子县出】　　　　　半夏
　　山药　　　　　　　　　香薷【一名石藓生石上者佳】
　　山茨菰【一名金灯笼生隂涧中七叶一花】　枸杞
　　黄精　　　　　　　　　金樱子【各县出】
　　紫金藤【建昌县出】　　　　石花鱼【庐山诸龙潭有之大者三数觔】
　　砂鳁【庐山涧中有之大仅寸许】　　　　蚌蚡【星子县出】
　　鴈【彭蠡湖中有鴈泊小洲】　　　　　天鵞【建昌县出】
　　野牛【形似黄牯颈长腹大尾如毬庐山有之】　鹿
　　麂　　　　　　　　　　竹鸡
　　绢【都昌出】　　　　　　　葛布【星子县出】
　　纻布【各县出】
　　九江府
　　红谷【有鸭掌籼桞条赤等名】　　　　乌谷【殻黑而多芒五月始种】
　　芝蔴【有黄白黑赤四色】　　　　　茶【五邑俱产惟庐山出者味香可啜】
　　笋　　　　　　　　　　红花【各县出】
　　蓝靛【有木蓝蓼蓝二种】　　　　　纸【楮皮纸出瑞昌草纸出德安】
　　漆【瑞昌县出】　　　　　　蜡【瑞昌出有黄白二种】
　　桐油【瑞昌出】
　　无名土【入漆出德化濓溪书院岭麓】　　元参
　　云母　　　　　　　　　石斛【俱德化县出】
　　何首乌【瑞昌出】　　　　　乳香【有石乳枫乳二种】
　　虎掌【叶大如掌靣青背紫四畔有芽治心痛寒热图经出江州】
　　薏苡　　　　　　　　　紫河车【一名金线重楼草出庐山】
　　紫苏　　　　　　　　　牵牛
　　枸杞　　　　　　　　　牡丹
　　梅
　　寳树【出庐山上大林寺形如寳塔相传耶舍尊者西域携植】
　　桕　　　　　　　　　　楮【皮可造纸实可入药】
　　箭竹【节疎肉厚可为矢干】
　　墨竹【瑞昌产苏东坡谪黄州过瑞邑援笔赋诗防墨于竹而成斑】
　　鹳【状如鹤】　　　　　　　鴈
　　鲥鱼【似白鲢仲春始出鱼之极美者多出彭泽】　鲟鱼
　　蟹【德化县出】　　　　　　丝【各县出终不如吴丝之精白故曰生丝】
　　南安府
　　铁【大庾铁冈旧有冶今废】　　　　　铅锡【崇义旧有铅厰乆废】
　　石緑【宋时南康緑池产石緑寻竭】
　　茶磨石【上犹县出脉红如线极鲜明者最难得土人以白脉者为银线黄脉者为金线】
　　土茶【出崇义龙归山与潽儿茶相似亦能消滞觧热】竹纸【出大庾行路阬其坑之水惟一处可造纸】
　　香蕈【崇义出】　　　　　　淀【崇义出】
　　蜜梨【出双秀山】
　　灵桃【旧传大庾云山出游人欲食祷之乃许啖一二不得持归】
　　糖【用蔗浆煎成与闽粤所产相类南康出】　　珍珠李
　　菖蒲【产大庾欧公峒间有一寸十二节者近不多见】
　　仙茅【出大庾嫦娥嶂传是葛仙丹液化成张东海诗有庾岭仙茅旧有名之句】
　　树兰【上犹出】　　　　　　春兰【叶稍濶而短花微红】
　　青莲【出大庾管界都上角头蕋差小不结房色如碧玉】
　　箭竹【节长二三尺又鳯尾竹低丛细叶可为文玩俱上犹出】
　　水竹【崇义山产其节极疎而肉薄可为箫笛又符水山产竹小而轻】
　　山梨【坚韧可制器】
　　牛筋木【俗名水浸荆产聂都山可为椎棍轿扛之用】
　　茱梁【藤蔓于树根头如薯可以染绛】　　　椶榈
　　山鳯【似喜鹊觜红尾长】　　　　　画眉
　　雪鲢　　　　　　　　　金【俱崇义出】
　　贑州府
　　金【瑞金县以此名南唐有监今无】　　　　铜【长宁铜坑嶂相传旧产铜今无】
　　铁【会昌铁山旧出铁乆无】　　　　　锡【宋世产锡有九塲防州安逺与焉乆废】【赣县北五十里黄龙埠有穴景德镇用之以磁器】
　　红石【产于兴国之陇下丹崖烂然】
　　靛【以小蓝叶渍和石灰澄沥成淀用以染缁赣县山谷间最多】
