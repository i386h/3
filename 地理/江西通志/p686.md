<!-- { "loadSidebar": true } -->
　　仿龙泉釉寳烧【本朝新制有三鱼三果三芝五福四种】
　　翡翠釉【仿　内发素翠青金防三种】
　　吹红釉
　　吹青釉
　　仿永乐窰脱胎青白锥拱等器皿
　　仿万厯正徳窰五彩器皿
　　仿成化窰五彩器皿
　　宣花黄地章器皿【本朝新制】
　　法青釉【系新试配之釉较霁青浓红深翠无橘皮椶眼】
　　仿西洋雕镂像生器皿【伍拱盘碟瓶盒等项画之渲染亦仿西洋笔意】仿浇黄锥緑花器皿
　　仿浇黄器皿【有素地锥花二种】
　　仿浇紫器皿【有素地锥花二种】
　　锥花器皿【各种釉俱有】
　　堆花器皿【各种釉水俱有】
　　抹红器皿【仿旧】
　　彩红器皿【仿旧】
　　西洋黄色器皿【本朝新制】
　　西洋紫色器皿【本朝新制】
　　抹银器皿【本朝新制】
　　彩水墨器皿【本朝新制山水人物花卉翎毛仿笔墨浓淡之意】
　　仿宣窰填白器皿【有厚薄大小不等】
　　仿嘉窰青花
　　仿成化窰淡描青花
　　米色釉【与宋米色釉不同有浅深二种】
　　釉里红器皿【有通用红釉绘画者有青叶红花者】
　　仿紫金釉【有红黄二种】
　　浇黄五彩器皿【此种系新试所得】
　　仿浇緑器皿【有素地锥花二种】
　　洋彩器皿【本朝新仿西洋法琅画法人物山水花卉翎毛无不精细入神】拱花器皿【各种釉水俱有】
　　西洋红色器皿【本朝新制】
　　仿乌金釉【黒地白花黒地描金二种】
　　西洋緑色器皿【本朝新制】
　　西洋乌金器皿【本朝新制】
　　抹金器皿【仿东洋】
　　描金器皿【仿东洋】
　　描银器皿【仿东洋】
　　厰官釉大缸【口面径三尺四五寸至四尺髙一尺七八寸至二尺釉色有鳝鱼黄皮緑黄緑防三种】
　　陶冶图编次
　　一采石制泥
　　惟陶利用范土作胎其土须采石炼制石产江南徽郡祁门县距窰厰二百里山名坪里谷口二处皆产白石开窖采取剖有黒花如鹿角菜形土人借溪流设轮作碓舂细淘净制如砖式名为白不【不音敦上声凡造瓷之泥土皆以此为名葢景徳镇人土音也】色纯质细制造脱胎填白青花圆琢等器别有高岭玉红箭滩数种各就产地为名皆出江西饶州府属各境采制法同白不止可供搀合制造之用于麤厚器皿为宜幅中为开采为舂碓为畚炼采石制泥之法不越于是云
　　二淘练泥土
　　造瓷首需泥土淘练尤在精纯土星石子定带瑕疵土杂泥松必至拆裂淘练之法多以水缸浸泥木钯翻搅标起渣沈过以马尾细箩再澄双层绢袋始分注过泥匣钵俾水渗浆稠用无厎木匣下铺新砖数层内以细布大单将稠浆倾入紧包砖压吸水水渗成泥移贮大石片上用铁锹翻扑结实以便制器凡各种坯胎不外此泥惟分类按方加配材料以别其用幅中所载器具人工描摹淘练情形悉备
　　三炼灰配釉
　　陶制各器惟釉是需而一切釉水无灰不成其釉灰出乐平县在景徳镇南百四十里以青白石与凤尾草迭垒烧炼用水淘细即成釉灰配以白不细泥与釉灰调和成浆稀稠相等各按瓷之种类以成方加减盛之缸内用曲木横贯铁锅之耳以为舀注之具其名曰盆如泥十盆灰一盆为上品瓷器之釉泥七八而灰二三为中品之釉若泥灰平对或灰多于泥则成麤釉图中缸内所浮之锅即盆是也
　　四制造匣钵
　　瓷坯入窰最宜洁净一沾泥渣便成斑驳且窰风火气冲突易于伤坯此坯胎之所必用匣钵套装也匣钵之泥土产于景徳镇之东北里淳村有黒红白三色之异另有寳石山出黒黄沙一种配合成泥取其入火禁炼造法用轮车与拉坯之车相似泥不用过细俟匣坯微干畧镟入窰空烧一次方堪应用名曰镀匣而造匣钵之匠亦常用麤泥拉造砂盌为本地乡村坯房人匠等家常之用
　　五圆器修模
　　圆器之造每一式欵动经千百不有模范式欵断难画一其模子必须与原样相似但尺寸不能计算放大则成器必较原样收小葢生坯泥松性浮一经窰火松者紧浮者实一尺之坯止得七八寸之器其抽缩之理然也欲求生坯之准必先模子是修故模匠不曰造而曰修凡一器之模非修数次其尺寸式欵烧出时定不能脗合此行工匠务熟诸窰火泥性方能计算加减以成模范景徳一镇羣推名手不过两三人
　　六圆器拉坯
　　圆器之制不一其方瓣棱角者则有镶雕印削之作而浑圆之器又用轮车拉坯就器之大小分为二作其大者拉造一尺至二三尺之盘盌钟碟等小者拉造一尺以内之盘盌钟碟等车如木盘下设机局俾旋转无滞则所拉之坯方免厚薄偏侧故用木匠随时修治另有泥匠泥融结置于车盘拉坯者坐于车架以竹杖拨车使之轮转双手按泥随手法之屈伸收放以定圆器欵式其大小不失毫黍
　　七琢器做坯
　　缾罍罇彜皆名琢器其浑圆者亦如造圆器之法用轮车拉坯俟其晒干仍就轮车刀镟定样之后以大羊毛笔蘸水洗磨俾光滑洁净然后吹釉入窰即成白器如于坯上画料罩粙即为青花其镶方棱角之坯则用布包泥以平板拍练成片裁成块叚即用本泥调糊粘合另有印坯一种系从模中印出制法亦如镶方镶印二种洗补磨擦与圆琢器无异凡此坯胎有应锥拱雕镂者俟干透定稿以付耑门工匠为之
　　八采取青料
　　瓷器无分圆琢其青花者有宣成嘉万之别悉借青料为绘画之需而霁青大釉亦赖青料配合料出浙江绍兴金华两郡所属诸山采者赴山穵取于溪流洗去浮土其色黒黄大而圆者为顶选统名为顶圆子俱以产地分别名目贩者携至烧瓷之所埋入窰地煅炼三日取出淘洗始售卖备用其江西广东诸山间有产者色泽淡薄不耐煅炼止可画染市卖粗器图中所绘特详采取其于制炼则未及焉
　　九拣选青料
　　青料炼出后尤须拣选有料户一行专司其事料之黒緑润泽光色俱全者乃为上选于仿古霁青青花细瓷用之色虽黒緑而鲜润泽者为市卖粗瓷之用至光色全无者性薄炼枯悉应选弃至用料之法画于生坯罩以釉水过窰烧出俱成青翠若不罩釉仍是黒色如窰火稍过则所画青花多致散漫惟青花中有韮菜边一种独为青楚入窰不改故细描必用之图内筐盛匣钵乃属缀非选料正意
　　十印坯乳料
　　大小圆器拉成水坯俟其潮干用修就模子套坯其上以手拍按务使泥坯周正匀结始褪下隂干以备镟削其湿坯不宜日晒晒即拆裂至画瓷所需之料研乳宜细粗则起刺不鲜每料十两为一钵专工乳研经月之后始堪应用乳用研钵贮于矮凳凳头装有直木上横一板镂孔以装乳槌之柄人坐于凳握槌乳之工价每月三钱亦有两手乳两钵夜至二鼔者工值倍之老幼残疾多借此资生焉
　　十一圆器青花
　　青花绘于圆器一号动累百千若非画欵相同必致参差互异故画者止学画而不学染染者止学染而不学画所以一其手而不分其心画者染者各分类聚处一室以成其画一之功其余拱锥雕镂业似同而各习一家釉红寳烧技实异而类近于画至如器上之边线青篐原出镟坯之手其厎心之识铭书记独归落欵之工花鸟禽鱼写生以肖物为上宣成嘉万仿古以多见方精此青花之异于五采也
　　十二制画琢器
　　琢器之式有方圆棱角之殊制画之方别采绘镂雕之异仿旧须宗其典雅肇新务审其渊源器自陶成矩规悉遵古制花同锦簇采色胜上春台观哥汝定均抔污之仪则非逺水火木金土洪钧之调剂维神或相物以赋形亦范质而施采功必借夫埏埴出自林泉制不越夫罇罍重均彝鼎炉烟焕色虽瓦缶亦参槖龠之权彩笔生花即窰瓷可騐文明之象
　　十三蘸釉吹釉
　　圆琢各器凡青花与观哥汝等均须上釉入窰上釉之法古制将琢器之方长棱角者用毛笔搨釉弊每失于不匀至大小圆器及浑圆之琢器俱在缸内蘸釉其弊又失于体重多破故全器倍为难得今圆器之小者仍于缸内蘸釉其琢器与圆器大件俱用吹釉法以径寸竹筒截长七寸头防细纱蘸釉以吹俱视坯之大小与釉之等类别其吹之遍数有自三四遍至十七八遍者此吹蘸所由分也
　　十四镟坯穵足
　　圆器尺寸既定于模而光平必需于镟故复有镟坯之作作内设有镟坯之车形与拉坯车相等惟中心立一木桩桩视坯为粗细其顶浑圆包以丝绵恐损坯衷也将坯扣合桩上拨轮转旋用刀镟削则器之里外皆得光平其式欵粗细闗乎镟手之高下故镟匠为紧要之工至穵足一行因拉坯之时下足留一泥靶长二三寸便于把握以画坯吹釉俟吹画工竣始镟去其柄穵足写欵图中工匠镟穵并列
　　十五成坯入窰
　　窰制长圆形如覆瓮高寛皆丈许深长倍之上罩以大瓦屋名为窰棚其烟突围圆高二丈余在后窰棚之外瓷坯既成装以匣钵送至窰户家入窰时以匣钵叠累罩套分行排列中间疎散以通火路其窰火有前中后之分前火烈中火缓后火微凡安放坯胎者量釉之软硬以配合窰位俟坯器满足始为发火随将窰门砖砌止留一方孔将松柴投入片刻不停俟窰内匣钵作银红色时止火窨一昼夜始开
　　十六烧坯开窰
　　瓷器之成窰火是頼计入窰至出窰类以三日为率至第四日清晨开窰其窰中套装瓷器之匣钵尚带紫红色人不能近惟开窰之匠用布十数层制成手套蘸以冷水防手复用湿布包里头面肩背方能入窰搬取瓷器瓷器既出乗热窰以安放新坯因新坯潮湿就热窰烘焙可免火后坼裂穿漏之病图内据案包紥者为出窰瓷器肩运柴片者为现在烧窰其搬运出窰情形未详绘也
　　十七圆琢洋采
　　圆琢白器五采绘画摹仿西洋故曰洋采须选素习绘事高手将各种顔料研细调合以白瓷片画染烧试必熟谙顔料火候之性始可由粗及细熟中生巧总以眼明心细手准为佳所用顔料与法琅色同其调色之法有三一用芸香油一用胶水一用清水葢油色便于渲染胶水所调便于搨抹而清水之色则便于堆填也画时有就桌者有手持者亦冇眠侧于低处者各因器之大小以就运笔之便
　　十八明炉暗炉
　　白胎瓷器于窰内烧成始施采画采画后复须烧炼以固顔色爰有明暗炉之设小件则用明炉炉类法琅所用口门向外周围炭火器置铁轮其下托以铁义将瓷器送入炉中傍以铁钩拨轮令其转旋以匀火气以画料光亮为度大件则用暗炉炉高三尺径二尺六七寸周围夹层以贮炭火下留风眼将瓷器贮于炉膛人执圆板以避火气炉顶葢版黄泥固封烧一昼夜为度凡烧浇黄緑紫等器法亦相同
　　十九束草装桶
　　瓷器出窰每分类拣选以别上色二色三色脚货等名次定价值高下所有三色脚货即在本地货卖其上色之圆器与上色二色之琢器俱用纸包装桶有装桶匠以专其事至二色之圆器每十件为一筒用草包紥装桶以便逺载其各省行用之粗瓷则不用纸包装桶止用茭草包紥或三四十件为一仔【字书云仔任也一仔犹俗云一防】或五六十件为一仔茭草直于内竹篾横纒于外水陆搬移便易结实其匠众多以茭草为名目
　　二十祀神酬愿
