<!-- { "loadSidebar": true } -->
　　定南县【无盐钞银】旧额引二百四十道康熙四十八年更定引一千二百道应行盐三十一万六千八百觔徴饷银七百三十八两五钱四分二厘二毫零篓税银一十四两八钱九分二厘零余费银二百九十四两六钱九厘六毫零【府志】
　　长宁县盐钞起存银共一十两五钱四分三厘九毫零水脚银一钱二分一厘二毫五丝【江西大志】
　　户口盐钞起运银五两二钱七分二厘【遇闰加银四钱三分九厘三毫】脚耗银一钱二分一厘三毫【遇闰加银一分一厘】存留银五两二钱七分二厘【赋役全书】
　　旧额引三百七十道康熈四十八年更定引一千道应行盐二十六万四千觔徴饷银六百一十五两四钱二分一厘九毫篓税银一十二两四钱一分五丝零余费银二百四十五两五钱八厘三丝零【府志】广盐一万五千觔为一河一千五百觔为一只一百五十觔为一分每河盐价一十八两四钱八分五厘三毫土商赴场商交兊【同上】
　　各属行盐额引之外又派帑盐帑盐者粮道张天觉行盐逋正供至四十万两自称壅盐未售求疏销以偿库帑故曰帑盐分司李续祖亦有亏项天觉名下帑盐自四十八年五月起续祖名下帑盐自四十八年八月起各限四年带销永不为例【同上】
　　按广东向无盐差康熙三十年科臣卞三畏题准照江浙例创设巡盐御史募立总商行盐办饷【一名曰桥商】民间食盐惟凭潮州盐运分司小票给发散客【即贩户也】向总商买运于各县县官挂号发卖其课饷完欠考成皆出总商之手县官无从过问饷项任其侵蚀以致督销足额溢额之县多被报欠御史不加查察一例题叅贑属十二邑降俸降级之案无虚岁康熙四十年以后尤甚四十五年十月
　　上谕广东鹾政废坏课饷日亏颁发弊畧七条交广东巡抚兼理巡抚范时崇条奏议革总商裁潮州盐运分司等员各县歴年枉叅之案概请开复从前总商所亏课饷归于各县分年带销并令各县于四十六年为始结报殷实土商承充完饷在场收盐另设场商一切放盐秤掣专责于潮州知府土商买盐销运给以印照名曰水程验掣截角一如截引之法又将从前官吏陋规银两尽归正饷名曰余费四十八年又因广东惠潮二府引目繁多酌均于贑属于是引盐之三百二十二觔者减至二百六十四觔盐价之每引一两四钱有竒者减至八钱七分有竒而行盐旧额之四百五万七千有竒者增至九百九十七万九千有竒盐课旧额之一万七千四百七十四两四钱有竒者增至三万三千零十三两三钱有竒而带销帑盐倍增之数尚在此数之外数十年来贑属盐政之变更大矣










　　江西通志卷三十七
<史部,地理类,都会郡县之属,江西通志>
　　钦定四库全书
　　江西通志卷三十八
　　古迹【一】
　　运随时启迹自古留芳流百世名阅千秋城池井里台阁亭楼其地之着惟人之休江西名胜传记最稠匪独山川建置实优俯仰古今诗酒燕游品题歌咏博采旁捜以广见闻以资访求匪云陈迹用景前修作古迹志
　　南昌府
　　越王城明一统志在奉新县西五十里相传越王勾践屯兵于此有点军坪走马仑诸胜
　　灌婴城古今记豫章城汉颍阴侯灌婴所筑南昌耆旧记婴讨定南方因居人章文献地遂筑此城名胜记在城东即今黄成寺也榆墩集东闗外延袤数里自菩提寺至于窰湾此灌将军故城址也相国张文端位因而囿之即址为堤曰兴福庄
　　古艾城宋郡县志以县分自武宁故名分宁古艾地也今县西一百里龙坪冈有艾城存焉左传吴公子庆忌出居于艾后汉书刘陵艾人即此
　　昌邑城豫章记昌邑王贺既废之后宣帝封为海昏侯东就国筑城于此名胜志去府城西北六十里今为巡检司
　　新吴故城名胜志汉灵帝中平中分海昏置新吴县故城在今奉新县西三十里隋省入建昌
　　椒邱城名胜志汉建安四年孙策起兵破刘勳于浔阳欲谋取豫章太守华歆乃筑此城以御之去昌邑城六十里江表记策进至椒邱遣虞翻说华歆即其地也
　　太史慈城三国志汉建安八年荆州刺史刘表从子磐数为寇于艾西安诸县防于是分海昏建昌左右六县以慈为建昌都尉治海昏并督诸将拒磐因筑此城府志在奉新县西三十里周回五里
　　西平故城太平寰宇记在武宁县西二百九十七里汉书云邓通西平人即此县也隋省
　　西安故城太平寰宇记在武宁县西二十里古今志云汉献帝建安中置隋开皇元年废
　　按今县之高乡西安里即故西安县治也吴朱然封西安乡侯即此地
　　富城废县名胜志汉建安中立富城县于富水之西晋太康初移理丰水之西在今县西长丰乡一名黄金城即今黄金陂是
　　刘繇城水经注贑水又东迳刘繇城吴孙策畧地至曲阿州刺史刘繇奔豫章筑城自保处也古今记在豫章县北四十里
　　齐城水经注贑水所经旧名王步盖齐王之渚步也又东有城筑道相通号曰齐城是孙奋离宫太平寰宇记在洪州东二十里
　　按三国志孙奋吴大帝权第五子初立为齐王居武昌权薨诸葛恪不欲诸王处滨江兵马之地徙奋于豫章
　　古丰城元和郡县志本汉南昌县地晋武帝太康元年移于今县南四十一里名丰城即雷焕得宝剑处也太平寰宇记城基今在靖州
　　按靖州即今高安县
　　余城太平寰宇记在奉新县西十五里梁书于庆入洪州进攻新吴余孝顷起兵拒之因筑此城周回三百五十步
　　广丰废县舆图备攷在县东广丰乡梁大同二年置寻废
　　豫宁废县名胜志今武宁县下南乡甘罗村即唐豫宁县治景云中所迁也今治乃天宝四年复迁者在玉枕山前
　　东邱城古今记在郡下流一百四十里临江
　　古情城古今记在丰城东一里
　　按东邱古情二城建置始末并属何县不得其详今据豫章古今记采录
　　南昌旧城明一统志城西瞰大江元末伪汉陈友谅以大舰乗水涨附城而登遂破之大祖命移城去江三十步后友谅至不能近
　　仓城名胜志汉迁江东冯氏之族于海昏西里赐之田曰冯田故其水曰冯水也冯氏仓塲故址在奉新之龙山下山北有井井上有墙延袤数百尺俗呼仓城
　　洗马池颐庵集在子城东南隅旧传为浴仙池事不经郡志载汉灌婴初定豫章尝饮马于此故名此或然也今在阛阓中与民居相接岁久隘塞广不及半亩深不至寻丈有司以为古迹树木栏以防其三面而池之北则范仲华氏居之作轩以临池上名曰临清
　　梅福宅太平寰宇记在州东北三里西接开元观东西池书堂余址尚存
　　石姑宫古今记在上缭水西五里汉昌邑王胜所居处一作石姥宫
　　朝斗坛明一统志在丰城县西北岸一十里其坛纵横各十尺有古松列植下有丹井相传汉梅福筑以朝斗
　　徐孺子宅太平寰宇记在州东北三里后汉徐孺子少有高节追美梅福之风乃于福宅东筑室以居按曾巩云东湖南小洲有孺子宅号孺子台
　　思贤亭豫章记徐孺子墓在郡南十四里曰白社亭吴嘉禾中太守长沙徐熈于墓隧种松太守南阳谢景于墓侧立碑永安中太守梁郡夏侯嵩于碑旁立思贤亭碑亭今并在松大合抱曾南丰集拓跋魏时谓之聘君亭杨诚斋集南昌尉防之右有孺子墓其前故有思贤亭后经兵燹亭毁墓湮今尉剑津张敬之葺官廨披榛得焉因按图表墓以复其亭
　　丁令威故居林志在武宁县东三十里舆地纪胜在辽山之东是丁仙冲举处明一统志南有观鹤桥北有礼星坛后人于坛址又创丁仙观近有青牛洞洞口有巾石相传令威飞腾时遗巾于此
　　土阙太平寰宇记在县南三里舆地志州城南双角阙吴五凤二年太守张浚筑高四丈余吴兴记豫章之阙髙则长沙虎食人岁月已久今无其址
　　度支步水经注贑水西北迳度支步晋度支校尉立府之处旧志云在府城西五里陶侃尝宿此夜闻唱筹声问土人云吴时此地为度支廨
　　学台晋书范为豫章太守大设庠序遣人往交州采磬石以供学用并取郡四姓子弟皆充学生课读五经又起学台功用弥广
　　丰城剑石函能改斋漫录晋丰城令雷焕剖石函得双剑按石函所在即古剑池之前二十四步四唇广五六尺涂没其半土人讹为石门云
　　吴猛故宅名胜志宁州南有东津其侧丹霞观是吴猛故宅亦名吴仙里
　　旴母宅太平广记旴母豫章人闻许逊吴猛道行宣化与子烈结茅于逊宅旁尝采果为许夀后仙去今坛井犹存
　　钟离真君宅明一统志在府城西南八十里象牙潭有丹井
　　挂屩枫姜防词题西山玉隆宫外古枫许旌阳在时物也旌阳尝以草屦悬其上土人谓屦为屩因名曰挂屩枫
　　熊鸣鹤宅名胜志在府城惠民门内普贤寺实晋之禅居寺唐之龙兴院也本晋武昌太守熊鸣鹤宅后舍为寺
　　谢尚宅名胜志府城北门内大安寺本晋镇西将军谢尚宅后舍为寺
　　沈书浦古今记石头津在郡江之西岸一名沈书浦殷羡作豫章郡临去都下人因附百许圅书既至石头悉掷水中曰有事者沈无事者浮故名焉
　　康僧渊精舍世说注晋康僧渊精舍在豫章西山去郡数十里傍连岭带长川芳林列于轩庭清风激于堂宇闲居研讲希心理味庾元规诸人多往看之
　　铜鼓石名胜志在州西南大潙山石屹立数丈形类铜鼓世传许逊逐蛟过此石中有声挥剑劈之一石中分如剑劈状今铜鼓营是其地
　　南浦亭豫章记在桥步门往来檥舟之所县志今为馆驿
　　滕王阁名胜志在章江广润二门之间唐显庆四年滕王元婴都督洪州营建此阁迨落成而滕王之封适至因以名之后阎伯璵来督其壻吴子章能文令宿搆阁序因九日宴僚属欲出夸之先是龙门王勃往交趾省亲舟次马当山去南昌七百余里神见梦焉且许助风及明而至遂得预宴阎徧请诸宾客为序皆辞谢至勃不辞而赋一座惊服有序并诗其后王绪为赋王仲舒为记韩昌黎所称三王是也大中间阁燬观察纥干众重建韦慤记宋元间范致虚姚燧虞集俱有重修阁碑明初壬寅太祖幸南昌尝宴词臣阁上命放陈友谅所蓄鹿于西山罗钦顺记自圣祖亲征伪汉燕诸将后阁頽压已尽遗址亦沦于江正统初布政使吴润于其地筑馆作迎恩之堂景泰中都御史韩雍复于堂后建重屋取韩记中语意名曰江西第一楼大学士陈循少保刘俨大理卿李奎并有记成化乙酉司空莆阳吴世资为江西布政使再加葺治始复其名曰滕王阁距今六十年自逆濠搆难戎马相寻阁以益敝今都御史武陵陈洪谟来抚江右撤其旧而重建之始于嘉靖丙戌季秋落成于丁亥春仲新志万厯至崇祯巡抚夏良心解学龙巡按方大美相继修葺俱有记
　　国初燬于兵顺治甲午巡抚蔡士英重建康熙己未迄壬戌阁凡两燬皆巡抚安世鼎重建癸未岁巡抚张志栋特建亭于阁左以奉
　　御书滕王阁序丙戌阁又灾及亭而火熄咸以为有神呵防云本年巡抚郎廷极复建阁雍正辛亥又燬而亭仍无恙至乾隆丙辰总督赵恩重建阁乾隆癸亥布政使彭家屏复其旧额曰西江第一之楼并刻石甃于壁
　　南楼张曲江集登豫章郡南楼诗云霞千里开洲渚万形出
　　李邕碑名胜志在东湖之西有放生池唐先天二年都督张廷珪奏置北海李邕撰碑文
