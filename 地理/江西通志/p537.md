<!-- { "loadSidebar": true } -->
　　西山寺【在龙南县治上西门外宋绍兴间建元末燬明正统七年兴复万厯丙寅又火僧丹溪募建三殿崇祯十五年建殿后准提阁】
　　明徳观【去龙南县治三十里为魏真人修炼之所旧名程龙观唐咸通庚辰建宋咸平元年眞宗赐御书一百二十卷绍兴间燬淳祐壬寅重建元至正兵燬】
　　龙虎观【在龙南县西南二十五里旧名银缸庙元天厯己巳大旱道人钟玉泉往程龙观迎龙虎眞人祀于中庭遂大雨因改今名】
　　永福寺【在石城县西门外一里宋大中祥符乙卯僧月峯建元废明洪武己酉僧传结庵永乐成化间増修】
　　海藏寺【在石城县西十里宋元丰间建本朝康熙间知县靳闇然重建】
　　金口寺【在石城县西龙门书院后明万厯间僧海凤建本朝顺治己丑火丙申知县郭尧京重建改名华峯寺】
　　莲花寺【在石城县北十里明万厯戊申僧海凤建寺居丛山形如莲花故名】
　　宝福院【在石城县东南隔溪寳福塔之下宋大中祥符建大观四年僧应可修元燬明洪武三年僧明海重建】
　　内宫禅院【旧在石城县西三十里宋大中祥符乙卯僧派清建建炎戊申迁北门外小溪右邑人巫双瑞登淳祐进士尚理宗公主世乱赐归籍尝奉佛于此因以名院元庚子燬明洪武戊申僧明海重建永乐景泰相继修】
　　法林院【在石城县长乐村元至大间僧济建明洪武己未僧常清修景泰癸酉増建圆通阁广昌何文渊记】
　　太极观【在石城县东北三里宋大中祥符间道士徐继先王齐祥显迹于此元末燬明洪武辛酉道士饶道元重建正统成化间道士廖宏泰陈春常修万厯间知县江统之重修今为祝厘之所】
　　三宝观【原在石城县城内西北隅唐天宝间建元末燬徙白土乡改为白土观明正统间知县钟寳倡修并建真武阁万厯间邑人陈师仲等复修改为白玉观】
　　东禅寺【在定南县东城外旧名徳化明隆庆辛未知县陈时范建为祝圣道塲万厯辛巳知县刘世懋修改今名】
　　神仙庵【在定南县神仙岭元废明万厯间知县刘世懋复建　本朝顺治戊子燬于兵知县祝天夀林诜孕相继重修】
　　瑞云庵【在定南县东一里即塔山旧关圣庙明万厯甲申知县章防施钟于塔僧真元募建已废】西华观【在定南县西华山簏明万厯甲申知县章防建】
　　化城寺【在长宁县黄乡保元时建】
　　回龙寺【在长宁县歌门外康熙乙亥知县朱腾交重建改为福宁禅院】
　　密烟寺【在长宁县东四十里鄩邬保】
　　金莲庵【在长宁县东厢僧元筹建】
　　九云庵【在长宁县东三十里九碓崠】
　　石清宫【在长宁县滋溪】








　　江西通志卷一百十三
　　钦定四库全书
　　江西通志卷一百十四
　　艺文【诏勅　表牋】
　　夫子言礼文献是征明哲名言传世足凭凡地之事今古相承或建或置或废或兴不有纪之后何以称忠孝节义勲徳才能言以人重人以言称名胜题咏亦在所登以考以稽有删有増惟取实纪匪以博矜作艺文志
　　宋
　　赐答张商英上仰山瑞禾表手诏　宋神宗
　　张商英省所上表袁州仰山太平兴国禅院园中产谷一本两茎七穗事具悉博原效祥嘉禾育秀和气所感贶昭彰匪耘匪耔以挺生如坻如京之将见为时柱石秉国钧衡召此至和实惟燮理忽披竿牍曲尽形容实野充箱行庆丰年之兆归美报上不忘忠荩之诚省览已还益深嘉叹
　　明
　　免江西税粮诏　　　　　　　　明太宗
　　朕本农夫深知民间疾苦及至亲率六师南征北伐备知将士之劳方今天下一统朕以中国精鋭驻守遐荒岂但风俗之殊亦有寒暑之异艰难万状朕不忍言然欲镇安吾民必资守边之力其于科徴转运未免劳民理势相须盖不得已也念尔江西之民未归附时土豪割据地方狼驱蚕食赀财一空归附之后供给繁重已经九年其为困苦朕甚悯焉今年秋粮尽行优免于戏四海苍生皆吾赤子爱念之意旦暮不忘縁事有缓急故恩有后先咨尔人民体朕至怀故兹诏示想宜知悉
　　赐少傅杨士竒贞一印勅　　　　明仁宗
　　往者国家肇建两京政务方殷朕膺监国之命卿以翰林亲臣兼职春坊留侍左右赞助庶务敷答章奏筹画之际适中为难朕怛以为虑尚頼卿一二臣僚同心合徳徇国忘身屡厯艰虞曽不易志及朕嗣位以来嘉谟嘉猷入告于内期予于治以惠黎元正固无贰简在朕心兹以已意创制杨贞一印一枚赐卿用藏于家传之后世惟卿子孙由是知卿克致显荣不易惟艰思保守之惟朕子孙亦由是知卿弼朕之功以保全尔子孙与国咸休永世无斁诗曰无言不酬无徳不报又曰靡不有初鲜克有终尚克交修以成明良之誉故勅洪熙元年四月十五日
　　征处士呉与弼勅　　　　　　　明英宗
　　皇帝勅谕江西抚州府崇仁县处士呉与弼朕奉祖宗丕绪求贤图治亦有年矣亦惟劳于求贤然后成无为之治乐于忘势乃能致难进之贤闻尔与弼潜心经史博洽古今蕴经国之逺猷抱致君之宏畧顾乃嘉遯邱园不求闻达朕眷懐髙谊思访嘉言望尔来仪以咨啓沃夫古之君子隠居以求其志行义以达其道而独善自安岂其本心谅尔于行藏之宜处之审矣今特遣行人曹隆诣尔所居征尔赴阙仍赐礼币以表至怀尔其惠然就道以副朕翘望之意故谕
　　褒崇罗伦勅　　　　　　　　　明孝宗
　　士之立身行道必取法于圣贤国之励俗作人必首崇乎忠孝眷我先朝遗彦未沾没世休光风化是关褒崇可后尔翰林院修撰罗伦志慕孤忠心潜正学状元及第曽无温饱之图法从登庸蚤着刚方之誉凛危言之劘上事切纲常宁守道以忤时分甘贬谪留署有赐环之命达人以拂袖为髙累抗封章竟归旧隠急流勇退振防顽立懦之风苦节清修以授徒着经为业乡邦化服士论推尊正气浩然犹充塞乎天地英声伟甚实増重夫朝廷兹特赠为奉训大夫左春坊左谕徳諡文毅呜呼心不虑于功名尔故遗荣于当世事有禆于名教朕将示劝于将来惟灵爽之如存庶恩纶之歆服晋
　　辞位归国表　　　　　　　　　陶　侃
　　臣少长孤寒始愿有限过防圣朝厯世之恩陛下睿鉴宠灵弥泰有始必终自古而然臣年垂八十位极人臣啓手啓足当复何恨但以陛下春秋尚富余宼不诛山陵未及所以愤忾兼怀不能已已臣虽不知命年时已迈国恩殊特赐封长沙陨越之日当归骨国土臣父母旧葬今在浔阳縁存处亡无心分违已勒国臣修迁改之事刻以来秋奉迎窀穸葬事讫乃告老下藩不图所患遂尔绵笃伏枕感结情不自胜臣前者犹谓犬马之齿尚可少延欲为陛下西平李雄北吞石季龙是以遣毋邱奥于巴东授桓宣于襄阳良图未遂于此长乖北方之任内外之要愿陛下遴选臣代使必得良才奉宣王猷遵成臣志则臣死之日犹生之年陛下虽圣姿天纵英竒日新方事之殷当赖羣隽司徒导鉴识经逺光辅三世司空鉴简素贞正内外惟允平西将军亮雅量详明器用周时即陛下之周召也献替畴谘敷融政道地平天成四海幸赖谨遣左长史殷羡奉送所假节麾幢曲葢侍中貂蝉太尉章荆江州刺史印传棨防仰恋天恩悲酸感结
　　唐
　　贺洪州庆云见表　　　　　　　许敬宗
　　臣某等言臣闻灵心不测叶至道以升闻上帝无声候休明而降祉同夫影响在感斯通相彼天心实交其际伏惟皇帝陛下垂光御极体睿凝图始自忧勤宁羣飞于海外赐之仁夀拯涂地于寰中总絶代之英声实兴为之美政三秦咸泰六府斯歌首冠往初功无取譬徳泽共二仪潜运清明与七曜齐光是以迩无不安逺无不届雕题镂齿之类款郊甸以相趋氊裘板屋之朋入提封而请吏上腾下漏天平地成嘉气内充卿云以之舒彩盛徳外发非烟由其散色窃见守洪州长史张惟善等称以六月二十六日于城内见庆云自旦及申然后方散谨按瑞应图曰庆云者太平之应孝经援神契曰徳至山陵则景云出又曰天子孝则庆云见金枝玉叶若临轩帝之营萧索氤氲复入唐臣之咏自非工侔造化道格上光含六幽恩流四海安能致兹神感式彰灵贶黄间起朱紫相辉千载合符如斯之盛也虽复骈枝合頴匹此为轻绛雪霜曽何足喻凡诸率土预在肖形沐浴皇风用源凫藻况以臣等谬忝衣簪旦夕岩廊亲闻锡瑞相呼抃跃实百常情不胜悦豫之至
　　为张洪州刺史谢上表　　　　　独孤及
　　臣某言伏奉勅除臣使持节都督洪府诸军事洪州刺史充洪府等七州都防御观察等使臣才不如人位忽过量仰戴天造兢然自失臣某诚惶诚恐顿首顿首臣往嵗安禄山以盗泉饮臣臣受左袵之辱而不能死陛下以鸿私活臣臣荷乾坤之施而不能答徒窃宠荣三典藩郡至如俗阜不扰人或小康此实尧风被物比屋皆周臣敢贪天功以为已力不谓陛下奬勤是务以臣为勤自春徂秋凡三锡命九州之伯臣忝其一况豫章重镇荆扬奥区五岭控其南九江在其北军师之统安危是系分忧之寄岂臣足当负荷恩光惧殒越于下今以某月日到任所讫谨当靖恭守位夙夜在公宣皇猷以导风俗仗天威以训师旅庶以四境无虞百姓辑睦为报力或不足则继之以死臣之分也敢有二事臣无任感戴喜惧之至谨奉表陈谢以闻
　　袁州刺史谢上表　　　　　　　韩　愈
　　臣某言臣以去年正月上疏论佛骨事先朝恕臣愚直不加大罪自刑部侍郎贬授潮州刺史伏遇其年七月十三日恩赦至其年十月二十四日准例量移改授袁州刺史以今月八日到任讫臣某诚懽诚喜顿首顿首伏以州小地狭税赋及时人安吏循闾里无事微臣惟当布陛下维新之泽守国家承平之规劝以耕桑使无怠惰而已臣以愚陋无堪累防朝廷奬用掌诰西掖司刑南宫显荣频繁称效寂蔑又防赦其罪累授以方州徳重恩宏身微命贱无阶答谢惟积惭惶无任感恩慙惕之至谨差军事副将郝泰奉表陈谢以闻
　　贺庆云表
　　臣某言臣所领州今月十六日申时有庆云见于西北至暮方散臣及举州官吏百姓等无不见者五采五色光华不可徧观非烟非云容状讵能详述抱日増丽浮空不收既变化而无穷亦卷舒而莫定斯为上瑞实应太平臣某诚懽诚喜顿首顿首谨按沈约宋书云庆云五色者太平之应又据孝经援神契曰王者徳至山陵则庆云出故黄帝因之以纪事虞舜由之而作歌又按季夏六月土王用事某日景戍亦主于土西北方者京师所在土为国家之徳祥见京师之位既徴于古又验于今伏惟皇帝陛下徳合覆载道光轩虞嗣位之初祯祥继至升平之符既兆仁夀之域以跻微臣往在先朝以论事得罪身居贬黜之地目覩殊常之庆抃跃欣幸实倍常情伏乞宣付史官以彰圣徳所致瞻恋阙廷心魂飞驰无任欣抃踊跃之至谨奉表陈贺以闻
　　饶州刺史谢上表　　　　　　　李吉甫
