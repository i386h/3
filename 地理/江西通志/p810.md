<!-- { "loadSidebar": true } -->
　　明太祖以至正壬寅幸龙兴谒孔子庙过铁柱观复出城开宴于滕王阁诸儒咸赋诗为乐居民扶老挈幼纵观灯火明日命存恤鳏寡孤独放陈友谅所畜鹿于西山放鹿事仅一及之而已按孔迩云蕉馆纪谈云友谅聚鹿数百畜于南昌城西章江门外谓之鹿囿尝至其所自跨一角苍鹿缀瑟珠为璎络挂于角上缕金为花鞍羣鹿皆饰以锦绣邀游江上国初驾至南昌宴于滕王阁命儒臣韩诗放其所畜鹿于西山乃知伪汉有鹿囿在吾郡而放鹿之人姓名为韩诗皆作志者之所未攷也【寒夜録】
　　善以家属不完聚召诣御史台受违制之罪既毕丞相大夫指一室以授予俾得朝夕寝处其中而便医药焉先是善受东宫命编春秋诸国本末巳完未进而有是罚是日日方中从者布席讫方命医进药医者请曰吾治疮之法必先调末以傅而后用膏以贴其序不可易也至于傅药之际其寝必伏其处必平不欹不侧药乃不倾而吾药力之行庶乎前后左右所至必均予初闻其言有难色焉未几医者执药以进善方即席而寝若有神人执春秋一卷以俟曰此子所编之书也予受命与子对读字有差讹随即改正彼用药是医者事子勿与知焉可也善初闻之肃乎其有临也徐而读之翕乎其有合也少进焉缉乎其有继也久而习焉亹亹乎若有所勉也忻忻乎若有所悦也浏浏乎其若水之沛然而不可御也不知其为寤邪寐邪抑非寤非寐而在寤寐之间也曽未几何而一卷之书毕矣盖一日之间医之换药者三神之授书者三凡歴四日而医之用药以傅者改而用膏以贴善自是不复有寝伏之劳而神之授书亦不复至【朱一斋集】
　　临江前辈博雅在宋称二刘三孔原父至讥欧公不读书他可知矣今所存惟公是公非二集孔存有六帖杂记余皆泯泯国初邑先达称曾侍郎得之张司成美和曽七嵗能暗诵九经一字不遗以神童举洪武中修元史防金帛之赐曽为首编礼书歴举传记以决是否二年由礼部主事拜侍郎上幸钟山撰甘露赋独见称赏严陵徐遵生曰南京有博学之士二人一以笔为舌一以舌为笔盖指宋学士濓及公云今其后皆为耕农无一儒者遗书不知所在张撰著最富载性理诸书又有羣书备攷传于世洪武中以十才子举后致仕归高皇亲洒宸翰赐之今尚存余同年进士张员外克文乡进士尧文其后也【河上楮谈】
　　刘绍字子宪自号纬萧野人新城人年十二应童子举乡先生张万里试以嵗寒三友诗绍援笔吟曰君子虚心问大夫梅花何事不称呼梅花细答松和竹识得调羮手也无诸老异之洪武中兼应奉翰林文字与宋景濓徐用之诸公为友致仕归自治坵垅题其碑曰诗人刘绍墓【建昌府志】
　　陆文裕外集纪太祖开科事甚悉内称江西通志载朱善廷试第一辩之最详似为覈实至云洪武十八年乙丑则程以善为状元一云陈以善登科録又载丁显按临江练子宁登洪武乙丑榜第二则花纶为状元今金川玉屑中所载送花状元应诏归娶诗又按水东日记载高皇帝梦双丝坠地时张显宗状元及第岂即丁显或更姓耶二十一年戊辰则任亨泰太祖首开科得亨泰甚喜盖据所刻登科録而言其实不然自任以来已有人矣辛未则许观备遗録以为黄观今登科録所载则韩克忠是嵗六月再廷试故也甲戌则张信丁丑则陈防及攷之别纪则公所云皆误也乙丑状元丁显载通纪宪章録最明若花纶则第三高皇帝以三丝坠地之梦并丁显练安与纶俱赐为状元也张显宗许观榜第二余己于前练状元事纪之矣若任亨泰则命有司建状元坊而许观之为黄观盖复姓也韩克忠为丁丑状元六月再试盖丁丑事是嵗二月礼部防试天下举人学士刘三吾取泰和宋琮等五十二人殿试以陈防为第一中原西北士子俱被黜落咸以为言上阅所取多南士心亦疑之乃诏三吾及防等下狱命翰林儒臣重阅落卷得六十一人而廷试克忠第一故世有两榜状元之説今曰辛未再试而以防为丁丑克忠为辛未皆误也防既下狱止应以克忠为是科龙首按杨太史丹铅録又云国朝登科録自洪武四年始盖开科之首也大魁吴伯宗然攷苏州钱氏世谱云庚戌安大全榜姑苏志云金璹榜盖一嵗而三开科二榜取士也如乙丑之嵗春榜状元花纶秋榜状元丁显辛未春榜尽取南士状元许观夏榜六月一日殿试尽取北士状元韩克忠是一嵗二开科也又有状元张显陈防不知为何科相去未二百年已不得其详乃知前辈传疑要非一人也【河上楮谈】
　　清江姜璜里彭良甫其父珩游荆襄客死遗腹生良甫母任氏守志孀居良甫十五嵗母遣之襄阳收遗骨得柩至舟中夜梦珩觉思像焉写其容置柩上朝夕瞻拜及归母见之絶肖因哀晕仆地乡人美其事咸咏歌之【同前】
　　临川聂大年为仁和学谕后以修史召至京卒其诗在国初颇为人传诵有辞四省校文诗云名藩较艺遣征书使者频烦走传车老大难过太行路平生厌食武昌鱼五羊城古仙游逺八桂林寒木叶疎寄语青云旧知已莫因辞赋荐相如【抚州旧志】
　　杨文贞公士奇洪武中贑守辟摄石城学事夜半读书鬼一羣借观学印士奇叱之明日开匣印无有也及避匿武昌印乃复出【石城县志】
　　刘毅鳯阳人洪武间为鄱阳令颇清白自持忽为同事者诬以赃被逮仅与妻米三升诀别遭风舟覆溺死妻闻之亦投井死士民怜之【饶州府志】
　　房殖洛阳人洪武中任浮梁知县贪暴无耻恶迹万状民不堪命相率防赴京师诏戮于市【豫章书】
　　磐谷周所立先生善口辨能诗文跅不覊今所传伪汉上梁文是其手笔也时有定住字子静者为陈友谅守临江与周词赋徃还颇密后子静与太祖抗于鄱阳被杀周哭之以诗曰緑锦池头旧使君近传消息不堪闻的卢竟死檀溪险鹦鹉翻成鄂土坟蒿叶萧条生夜月棠隂迢递起秋云陈琳老大头如雪无复军前草檄文清江重镇牧旌麾常忆蒸鹅饼馅时文采风流三国士才情秾丽六朝诗石龙划起波涛变金鳯翻从泽国辞千载羊公遗爱在行人挥泪岘山碑后以临江十才子同梁石门寅张司成美和黄体方征入京师练中丞以其人轻脱仅得临江教授以归【河上楮谈】
　　新淦白羊岭有李王庙岭麓有桥横亘一木过者以绳络之火即灼可以然薪【临江府志】
　　大理卿胡闰女郡奴闰不屈上命缢死以石灰水浸脱皮以干草实之成人形悬武功坊时郡奴方四嵗母被刑郡奴入功臣家为婢稍长识大义恐被污发至寸即自翦去以爨黒污面秃且垢不作人形至永乐二十一年遇赦行乞归誓不复适人不处家依所亲王居年五十六终仍处子【甘露园集】
　　永乐丙申九月二十五日夜何文渊经过东岳庙忽见桥南莲池中紫气逶迤而起渐高约五六丈气中有旗一人物拥簇望北飞腾而去不知何神也【建昌府志】梓源李圆孙有子以事忤触明日圆孙欲入州诉之行至黄沙坪众劝之反乃拜天诉子及抵家以元词焚灶中未几其子徃州行至父所拜处迅雷一声殛死衣裳破裂如丝【同前】
　　清江樟树通慧寺有游僧法定死是日镇刘氏生一子背上有法定再来四字又宾兴坊有钟屠者宰一猪前足有一大指如人指民刘顺见之云【汾上续谈】
　　永乐怒练子宁不屈诛及十族练有一妾一女就先生于金陵先生一见泣下不止盖知二人者不能死也先生死俱发浣衣局仁宗时女得归嫁东坊陈氏淦有练小女户云今三洲有村农姓练其逺孙也罗太史洪先过三洲讯之因哭以诗曰三洲烟草暮江滨未问遗墟泪下频破有山归别主逺孙无食寄贫邻百年天地谁非幻千古纲常独在身莫为英雄倍惆怅天涯多少未归人【河上楮谈】
　　永乐间赵城人贾宣为浮梁令隂狠贪墨多结党与民情不论曲直辄梏于狱而楚毒横加得贿三分之宣得其一一与妻子一与其党莫敢谁何一日载邑民熊世康于舟将沈之世康之弟救免宣送臬司财货分散置之极典防赦得出复不悛巡按陈宪褫其职为民归乡暴卒【豫章书】
　　临之樟树镇一妇新寡忽有人称纳聘者未诺而郎君已入室矣其人美姿容善风调朝去暮来如是者半年妇所欲随须即至妇以此稍饶亦心昵之问其姓名则曰吾本古时人即以此名可也一日忽语妇曰吾久偦若家不可不防若亲与邻其妇谓难于治具曰若但以古时人通刺约旦日防若家吾自能供具妇勉从其指诸亲邻咸错愕姑试徃以观其事至期肃宾以入供张甚盛第闻声音而不见其形状久之觥筹交错谑浪相加宾众尽饮极欢而罢次日亲隣仍酬请无不赴饮尽欢盖人亦爱之遂忘其为怪后数载忽流涕语妇曰吾将去矣妇牵衣泣而挽之曰縁数尽是吾不敢留也乃遗妇以五年之资而去以后絶不闻影响更五年而妇殁储五年粮者亦预知其期也【续耳谈】
　　清江范氏早寡读书能诗东里杨公过村塾见案上对一聨云墨落杯中一片黒云浮琥珀梳横枕上半轮残月照玻璃问谁对学子不答固诘之乃曰家母公大惊异后朝廷欲选一女学师时公在馆阁因荐之召入禁中数年一日题老妇牧牛图云贵妃空死马嵬坡出塞昭君怨恨多争似阿婆牛背稳笛中吹出太平歌宣庙见之曰彼不乐居此矣封为夫人厚赉而遣之【临江府志】
　　洪武二十六年万载县民敖用敬妻易渊碧以识字妇女起取授尚功局女秀才后以疾还乡又有龙玉英从夫陈泰圆任北京中都左卫千户少孀居钦差内官刘智以识字妇女起取亦授女秀才洪熙元年封大乐贤母【袁州府志】
　　监察御史曽鳯韶妻李氏鳯韶闻建文之变刺血书愤词衣襟上谓妻曰我死勿易吾故衣又曰吾与汝俱死乎妻曰诺鳯韶遂自杀妻守节被收不屈死【甘露园集】温宁石城人素有文誉永乐庚子乡试入首场出録其文示人无不元之者及次场鬼窃其头巾不得入比昼头巾复还巾箱也后场中果拟元以不得二三场而黜【石城县志】
　　宁都邱隆居龙华山山有潭隆尝就浴一日晨徃过午不归其母徃视则鳞鬛遍体云将化龙向母叩别母号泣留之隆曰可持儿平日所卧草裀至就潭洗之授母曰有病者以茎草烧灰服之即愈尽此裀可以赡母天年也俄有雷电晦防遂失隆所在时永乐间事山中人至今遇旱辄祷之曰邱王龙神【曽倪述】
