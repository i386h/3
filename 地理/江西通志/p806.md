<!-- { "loadSidebar": true } -->
　　伯兄一日借到李白诗文将家本令环溪对差误凡数过遂得清风生高堂桃红谢李白等歌辞类警拔伯兄私谓仲兄曰此子骎骎又将入太白境界矣仲兄亦曰吾素知此子有太白风如树头明月光欲吐反眼仰面天恢恢隙风无端吹我烛满窗明月心更清如此等语去太白亦何逺时仲兄方仰韩文钦玉川子之风偶借玉川集又令环溪録本环溪亦喜其狂怪防乙卯正旦日蚀【环溪生丙申至乙卯及二十歳此所作皆十五六时诗也】遂作日蚀以拟月蚀又作文房四字相赠答以拟井石虾蟇赠答后见白乐天讽咏喜其有补稍讽诵之未几又作磻溪石欧冶子金在镕等数诗以拟乐天録在私集伯兄一日看磻溪石至江流回转石不移钓竿卷尽生须丝便言好又看金在镕至为兵不愿作刀锯刑人未必皆不忠为器不愿作钟鼎铭勲未必皆有功即云乐天于此有愧色矣【同前】
　　伯兄一日看荆公诗至缲成白雪桑重緑割尽黄云稻更青云白雪不是雪黄云不是云但下一割字便见黄云是麦将一缲字便见白雪是茧如此用意可谓工矣防环溪观获稻得一诗中有新月辉辉动黄云渐渐收之句伯兄见之复大喜谓荆公是用意做来吾弟是因事而使盖黄云是禾用荆公句新月乃是鎌用退之新月似磨鎌之句云不是云月不是月而曲尽获稻之理所以为工也环溪又云顷在岳阳过仙亭尝茶有碧云红雨之对是后又有红里白间杀青生白之对亦是诗家游戏于理无害尝茶诗云吹断碧云春昼永落残红雨晓风轻碧云盖用卢仝茶歌碧云引风吹不断之句红雨盖用李贺桃花乱落如红雨之句时老树根有小桃烂开薄暮微风扇之飞红绕砌景在目前事实而语清故一时羣公莫不击节白间是贺南城邓秀才韵云挑灯倦夜羞黄里置笔穷年对白间盖黄里是灯白间是窗牖左思作三都赋墙壁户牖各置刀笔故后笔上押白间韵杀青乃是和伯兄韵云室虚气象还生白笔退工夫见杀青时方食素而修经故杀青生白之事得以并使伯兄以为此对乃得于和韵比之前辈尤为工矣【同前】
　　或问环溪伯兄诗如何环溪云予伯兄徳卲每作诗磨磨瑳瑳直见员静都无病处方休在官闲日尝作小诗云时乖事转拙端居徒含情不似阶前草春来随意生又诗云雨余寒气浅园林作春媚不知海棠花新来着花未又一絶云游子春衫已试单桃花飞尽野梅酸怪来一夜蛙声歇又作东风十日寒最为含蓄而有气象又有率然而佳者村翁习性不浮华只种桑麻不种花闻道野梅开欲遍好分春色过山家【同前】
　　或问环溪仲兄诗如何环溪云予仲兄徳强诗从苏黄中入如食雪一联檐头清响银匙动阶下寒光玉盌翻中秋无月一联云也应只是寻常夜未必如今分外圆又随邵直阁游平峦云独鹤下随鸡饮啄众星高共月徘徊等语则无愧于东坡如半塘微涨聚红皱几畆清隂锁碧鲜又夜半檐声几防急秋高云影一行微言花不言花言竹不言竹言雨不言雨言雁不言雁又花叶有须浑带蜜桑枝无叶已成衣言蜜以见蜂言衣以见蚕意逺而语竒则无愧于山谷至如轻雷入树惊花魄白浪浮空涨水脂又苦隂一篇荒山干没更节序浊气拥地愁无边非烟非雾不见日欲雨欲雪难为天不惟气浑而语健且又关时含讽愈不可及仲兄闻之谓环溪曰愚兄亦自谓此诗差胜然遍求集中未见有两首环溪云好诗但一篇亦难如前辈诗有一篇得名有一聨得名有一句得名如枫落吴江冷空梁落燕泥但以一句得名已为人所忌如风暖鸟声碎日高花影重是一聨得名已为盛事如疎影横斜水清浅暗香浮动月黄昏亦只是一聨得名多少惊天动地诗岂易得哉【同前】
　　陈康伯字长卿宣和进士体貌魁梧刘叔信相之曰公五行敦厚四水相朝虎步钟声望之如神腰胯中有紫痣二如日月之状后果拜相封公卒谥文正【人鉴篇】长沙王容淳熙癸卯冬过袁州祷于仰山神夜宿州东旅舍梦人歌玉楼春才半阕云玉堂此去春风暖正飞絮马前撩乱嫦娥翦就緑罗衣待来蟾宫与换后果状元及第【袁州府志】
　　杨杰记云龙唐周氏五世同时子养其父而复养其祖之祖父鞠其子而及鞠其孙之孙又云观周氏防衣之乐则天下之升平可知矣【明一统志】
　　南中有閤皁山山形如閤山色如皁故号閤皁山乃葛仙翁得道之所七十二福地予按陶弼诗云万仞天然闺閤形隂隂不似众山青洪驹父诗云爰有福地直斗牛厥名閤皁形色收今属临江军为福地之一【玉堂闲话】
　　蕲州人夏均父名倪能诗与吕居仁相善既没六年当绍兴癸丑二月一日其子见居仁岭南出均父所为诗属居仁序之已而出自岭外寄居临川乃绍兴癸丑之夏因取近世以诗知名者二十五人谓皆本于山谷图为江西宗派均父其一也然则居仁作宗派图时均父没已六年矣予近览贑州所刋百家诗选其序均父诗因及宗派之次第且云夏均父自言以在下列为耻殊不知均父没已六年不及见图斯言之妄可知矣【能改斋漫録】
　　信州鈆山县治之北二里间石井资福院有泉涌于山壁之下澄澈如鉴本朝诗人潘阆移太平州散防军过而留絶句云炎炎畏日树将焚却恨都无一防云强跨蹇驴来得到皆疑渇杀老防军苏黄门过而跋之云东坡先生称眉山矮道士好为诗诗格亦不能髙徃徃有竒语如夜过修竹寺醉打老僧门之句皆可喜也予旧读湘山野録喜阆西湖曲及游江南见题石井絶句颇有前辈气味不在石曼卿苏子美下若老防军矮道士自是一对将恐漫灭失传不知法真师能刻之石否【同前】南康有贤女浦盖祥符间女子姓刘氏夫死誓不再嫁父兄彊之因自沈于江浦因以取名初号贞女后避昭陵讳改为贤女汪革信民尝识以二絶云贤女标名度几秋行人抚事至今愁湘楚雨知何处月冷风悲江自流女子能留身后名包羞忍耻漫公卿可怜呜咽滩头水浑似曹娥江上声【同前】
　　晋许真君为旌阳令时江西有蛟为害旌阳与其徒吴猛仗剑杀之遂作大铁柱以镇压其处今豫章有铁柱观而柱犹存也临川谢逸尝赋诗云豫章城南老子宫堦前一柱积刚铁云是旌阳役万鬼夜半舁来老蛟穴挿定三江不沸腾切勿撼摇坤轴裂苍苔包裹鳞皴皮我欲摩娑肘屡掣旌阳挈家上天去只留千丈应门户西山高处风露寒兹事恍惚从谁语安得猛士若朱亥袖向横山打狂卤【同前】
　　临川郡学在州治之东城隅之上其门庭之间有池深而不广暵旱不竭世传以为王右军之墨池每当贡士之岁或见墨汁防滴如泼出于水面则次春郡人必有登第者荆公送和甫奉使江南诗云为我聊寻逸少池曽子固尝为之记郡人谢薖尝赋诗云张芝学书池水墨章草如芝古无敌右军睥睨难抗行恨不临池作书癖云何汝水之上崔嵬峰到今方池有遗墨此事不特古老传徃徃故事书简册南丰先生欣得之手挥巨笔飞霹雳云是逸少徜徉山川间笔墨淋漓此其迹呜呼胜事妙入神千年尺水清粼粼有时水面浮墨过纷纷郁郁非烟云我书欹倾不成字秋鴈斜行落窗纸印泥妙法安可传独抚余踪玩清泚但当一日书一箱笔踪或在子钦行他年若榜凌云殿定不悬撜白头如仲将【同前】
　　徐师川豫章之甥然自为一家不似渭阳高自标树藐视一世同时诸人多推下之然集中不能皆善旧传豫章见师川双庙诗勉诸洪进步今双庙诗不存则其诗零落亦多矣师川在靖康中朝列有改名避伪楚讳者师川名婢曰昌奴朝士至则呼之以名节自任故其诗云直道庶几师栁下不应四海独诗名可谓实録诸人所以推下之者盖不独以其诗也【刘后村集】
　　三洪与徐师川皆豫章之甥父警句徃徃前人所未道然早卒惜不多见驹父诗尤工初与父游梅仙观父有诗卒章云愿为龙鳞婴勿学蝉蜕是以直节期乃弟矣驹父后居上坡晚节不终不特有媿于舅氏亦有媿于长君也玉父南渡后为少蓬闻师川召有懐驹父诗云欣逢白鹤归华表更想黄龙出羽渊然师川卒不能返驹父于鲸波之外玉父爱兄之道至矣余读而悲之【同前】
　　吕紫薇评无逸诗似康乐幼槃诗似元晖按康乐一字百链乃出冶元晖尤丽密无逸轻快有余而欠工致幼槃差苦思其合元晖者亦少然弟兄在政宣间科举之外有岐路可进身韩子苍诸人或自鬻其技至贵显二谢乃老死布衣其高节亦不可及【同前】
　　家藏云林绘鉴册有顔鲁公画像徐师川题诗曰公生开元间壮及天寳乱捐躯范阳胡竟死蔡州叛其贤似魏征天下非贞观四帝数十年一身逢百难少时读书史此事心已断老来鬓髪衰慨叹功名晚嗟哉忠义途捷去不可缓初无当年悲只令后世叹一朝絶霖雨南畞常亢旱小夫计虽得斯民尽涂炭长歌咏君节千载勇夫愞敬书子张绅庶几古人半师川以诗鸣江西然此篇不为工尝记李徳逺举似童敏徳游湖州题公祠堂长句曰挂帆一纵疾于鸟长兴夜发吴兴晓杖藜上访鲁公祠一见目明心皦皦未説邦人懐使君且为前古惜忠臣徳宗更用曾杞相出当斯位诚艰辛生逆龙鳞死虎口要与乃兄同不朽狂童希烈何足罪奸邪嫉忠假渠手乃知成仁或杀身保身不必皆哲人此公安得世复有洗空凡马须骐驎之诗语意皆超抜亦临川人而终身不得仕为可惜也【容斋三笔】
　　郑都官作鹧鸪诗人称为郑鹧鸪谢无逸作蝶诗三百首人呼为谢蝴蝶如云狂随栁絮有时见舞入梨花何处寻又云江天春晚暖风细相逐卖花人过桥【豫章书】茶山先生云徐师川拟荆公细数落花因坐久缓寻芳草得归迟云细落李花那可数偶行芳草步应迟初不解其意久乃得之盖师川専师渊明者也渊明之诗皆适然寓意而不留于物如悠然见南山东坡所以知其决非望南山也今云细数落花缓寻芳草留意甚矣故易之【老学庵笔记】
　　章贡小防川苏氏山林多鸠宾客满座可悉餍饫一网数十百咄嗟可具故其党戏之曰此君家肉寄生也【贑州府志】
　　曾文清吉甫孔毅父之甥也早从学于毅父文清以防入仕大观初以铨试合格五百人为魁用故事赐进士出身绍兴中明清以啓贽见云传经外氏早侍仲尼之闲居提笔文场曾宠平津之为首文清读之喜曰可谓着题矣后与明清诗云吾宗择壻得羲之令子传家又絶奇甥舅从来多酷似弟兄如此信难为徐敦立览之笑云此乃用前日之啓为礼修报耳【挥麈后録】
　　曾吉甫侍郎藏子瞻和钱穆父诗真本所谓大笔推君西汉手一言置我二刘间其自注云穆父尝草某答诏以歆向见喻故有此句而广川董彦逺待制乃讥子瞻不当用高光事过矣【周必大二老堂诗话】
　　曾几学士儿皆早慧中子才十岁一日谓父曰孔子死时宰予必不行心丧三年问何以验之答曰予亲丧以期为久况师乎其娣曰只恐闻于汝安乎之语不敢违也乃兄从旁对曰记得夫子殁宰予已先亡矣【方勺泊宅编】
　　曾文清夙兴诵论语一篇终身未尝废【同前】
　　汪内相将赴临川曾吉甫以诗送之有曰白玉堂中曾草诏水晶宫里近题诗之句韩子苍改云白玉堂深曾草诏水晶宫冷近题诗吉甫闻之以子苍为一字师【竹坡诗话】
　　吕舍人作江西宗派图自是云门临济始分矣东坡寄子由云赠君一笼牢收取盛取东轩长老来则是东坡子由为师兄弟也陈无已诗云向来一瓣香敬为曾南丰则陈无已承嗣巩和尚为徒矣余尝以此语客为林下一笑无不抚掌【同前】
