<!-- { "loadSidebar": true } -->
　　刘泉字应占安福人正德进士选庶吉士陞编修宸濠方畜逆谋泉独先发其奸激御史萧淮等劾之世庙继统疏陈四事迁湖广叅议即上疏致仕【人物志】
　　李俨字民望永新人正德进士授行人疏谏南巡忤旨杖濒死调国子学正嘉靖初擢监察御史出按应天人以眞御史称之乞终养遂不复起居乡仿行蓝田乡约率里人讲学务实行不为虚论卒而祀于社【同上】
　　王学夔字一卿安福人正德进士为吏部考工郎建言罚跪午门廷杖之嘉靖初上谨始疏又疏抑戚畹宥言官直声大震歴陞湖广江南巡抚所至俱有平宼功以兵部尚书致仕家居存问者再卒赠太子少保諡庄简【府志】
　　王时柯字敷英万安人正德进士授行人嘉靖三年擢御史疏言桂萼辈以议礼迎合博陞美官薛蕙陈相段续胡侍等连章论劾实出至公今佞人超迁而羣贤获罪恐海内闻之谓陛下好防恶直愿采忠谠之言消朋比之祸特寛蕙等而听席书方献夫辞职除张璁桂萼别任则是非不谬人情恱服忤旨切责未几有伏阙之事再予杖除名穆宗即位赠光禄少卿【白志】
　　刘魁字焕吾泰和人正德中登乡荐受业王守仁之门嘉靖初谒选得宝庆府通判历潮州府同知入为工部员外郎疏陈安攘十事帝嘉纳二十一年秋帝用方士陶仲文言建祐国康民雷殿于太液池西所司希帝意务宏侈程工峻急魁欲谏度必得重祸先命家人鬻棺以待遂上章曰顷泰享殿大髙元殿诸工尚未告竣内帑所积几何岁入几何一役之费动至亿万土木衣文绣匠作班朱紫道流所居拟于宫禁国用己耗民力己竭而复为此不经无益之事非所以示天下后世帝震怒杖于廷锢之诏狱时御史杨爵先已逮系旣而给事中周怡继至三人屡濒死讲诵不辍系四年得释未几复追逮之魁未抵家缇骑已先至系其弟以行魁在道闻之趣就狱复与爵怡同系又三年与爵怡同释寻卒隆庆初赠防如制【同上】
　　按人物志讹以魁为万厯乡举今改正所着有晴川集仁恩録今不传学案载其在狱与杨斛山周纳溪讲学凡四年世宗斋醮有神降箕为三人颂寃改释而复逮又二年髙元殿灾上复闻火中呼三人名氏乃放还家事虽近诞然忠义之士固宜为鬼神隂佑也【原跋】
　　欧阳铎字崇道泰和人正德进士授行人上书极论时政不报歴工部郎中改南兵部出为延平知府毁淫祠数十百所以其材葺学宫司理太监萧敬家奴杀人立置之辟擢广东提学副使累迁南京光禄卿历右副都御史巡抚应天十府苏松田不甚相悬下者畞五升上者至二十倍铎令赋最重者减耗米派轻赍最轻者征本色増耗米隂轻重之赋乃均诸州县荒田四千四百余顷岁勒民偿赋铎以所清漏赋及他奇羡补之议徭役及裁邮置费凡数十百条民皆称便迁南京兵部侍郎进吏部右侍郎九庙灾自陈去铎有文学内行修洁仕虽通显家具萧然卒赠工部尚书諡防简【同上】
　　欧阳嵩字汝中泰和人正德进士知福宁州首开东南河一千八百余丈灌田数千顷皆为沃壤复买田建河资仓储租为后疏浚费民永享其利【福建通志】
　　刘翀字士凤永丰人正德进士官郎中廉静谦约告病归寓居金牛寺甘贫嗜学始终不改其操着有中泷集【人物志】
　　周尚化泰和人正德进士知邳州时流贼猖獗尚化预筑土城捍御之贼旣逼州议者欲阖门固守尚化曰城外非吾民耶乃合城内外居民谕之以义誓共死守贼乃解去陞南刑部贠外以忧去【同上】
　　乐镳字景隆自号云樵山人正德中诸生与同郡邹东廓聂双江讲求良知之学时年五十余矣雅好古文尤长于诗【大拙堂集】
　　周煦字啓和安福人少孤母许氏年十九厉节孀居煦弱冠领乡试而母卒及登进士第即自疏母节于朝诏旌其门授行人陞御史巡按云贵适土宼犯顺云南巡抚阙煦檄总鎭三司指画方略讨平之事闻玺书奬励历都察院右副都御史卒于官【分省人物考】
　　贺钧字信夫庐陵人正德乡举居亲丧家人失火钧亟取累世神主奔出他赀一无所问除应天教授日与诸生讲学必依于孝弟忠信所着有龙冈摘藁子泾成进士官至广西按察副使解组归执贽布衣刘文敏之门【人物志】
　　黄国用庐陵人正德进士官御史嘉靖三年以议礼谪莲塘驿丞与诸生执经讲学官至贵州佥事【广东名宦志】
　　尹衮字舜章永新人正德乡举授寿宁令召父者牖以至诚作诗歌户给之迁守绵州公署垣壤得窖金数万两禁家众勿取登记其数以当岁赋余以葺城堞人称其亷【府志】
　　彭簪字世望安福人正德乡举为衡山令多惠政移倅常州专务大体摄篆宜兴却例供百金或以为病后来者簪曰后令贤必不予非不然吾亦安能以其身预为不贤者地改知靖州一月拂袖归自称石屋山人与同郡罗洪先邹守益日以正学相切劘郡邑长吏莫不式庐请事居十二年自为传志祭文邀同志作别沐浴端坐逝【人物志】
　　聂豹字文蔚永丰人正德进士除华亭知县召拜御史出为苏州知府忧归补平阳知府山西频中寇民无宁居豹令富民出钱罪疑者赎得万余金修郭家沟冷泉灵石诸关隘练乡勇六千守之寇来犯被却由是廷议以豹为知兵擢陜西副使备兵潼关大计拾遗言官论豹在平阳干没逮下诏狱落职归嘉靖二十九年秋都城被寇礼部尚书徐阶豹知华亭时所取士也言其才可大用立召拜右佥都御史巡抚顺天未赴擢兵部侍郎寻陞尚书京师外城成进太子少傅是时西北边岁遭寇东南倭又起羽书日数至豹以条奏忤旨降俸二级顷之罢归数年卒隆庆初赠少保諡贞襄豹初好王守仁良知之说与辨难益心服后闻守仁殁为位而哭以弟子自处及系狱着困辨録于守仁说颇有异同云【吉州人文纪略】按聂双江立朝本末据识小録识余録人物考学案所载不无异同今以吉州人文纪为断所着尚有双江集致知议略良知辨诸书
　　张铎字振大泰和人以贡授郁林州同知郁林自昔僻陋民皆力田铎为兴学校申敎条躬集诸生讲谕丰其廪给蠲其徭役由是人知勉学民有兄弟争讼者铎谕以大义辄解释州南有废地铎敎民耕垦不取其税荒芜尽辟田州人争地相仇杀藩省大臣委铎同往平之宣朝廷防德与不忍加兵之意按圗籍攷故实使各循其旧众皆恱服罢兵七年述职京师归至郡以疾卒【广西名宦志】
　　刘文敏字宜充安福人自幼朴实不知世有机械事已读传习録而好之乃入越学于文成操存克治一息不少懈不应科举华亭为学使以贡士征之不起凡所言论与聂双江相视莫逆人谓双江得先生而不伤孤另年八十三卒着有论学要语王时槐陈嘉谟贺泾皆门弟子也【学案】
　　刘秉鉴字遵教宣子正德进士累官刑部贠外郎歴大名兵备副使以忤巨奄逮系谪判韶州量移潮州同知知临安府初学于甘泉尤笃志于阳明之学没时年未五十【同上】
　　张鼇山安福人正德进士擢御史请建储谏迎佛论巡山海关章数十皆经国逺猷督学南畿作人称盛内艰归适宁濠变从王守仁勤王凡檄奏文移多所草创【人物志】
　　毛伯温字汝厉吉水人正德进士授绍兴府推官擢御史嘉靖初迁大理寺丞擢右佥都御史巡抚宁夏改理院事为赵府宗人祐椋所讦解官候勘已复褫职十五年冬起右都御史防安南世孙黎宁遣陪臣郑惟僚等愬莫登庸弑逆请兴师复讐帝疑其不实命暂缓师而迁伯温工部尚书帝幸承天诏总督宣大山西军务大同等五堡相距二百余里自巡抚张文锦以筑堡致乱后无敢议修者伯温曰变所由生以任用匪人非建议谬也卒营之边防頼焉时莫登庸数上表乞降下廷议抚剿之宜咸言当讨帝从之命伯温与咸宁侯仇鸾南征伯温等至广西部署已定防鸾有罪召还伯温进驻南宁悬重赏购登庸父子登庸惧遣使乞降伯温承制许之登庸率从子文明及部酋四十余人皆素衣系组于颈至关南俟命伯温传令啓关登庸等跣足膝行北面稽首上降表伯温宣天子恩威纳其圗籍并所还钦州四峒地权令还国听命驰疏以闻帝大恱诏改安南国为安南都统使司伯温受命岁余不发一矢而安南定由帝本不欲用兵故也论功加太子太保还朝复理院事张瓉卒伯温代为兵部议上防边二十四事军令一新又上冗滥当革者二十余条凡锦衣腾骧诸衞御马尚膳诸监素为中贵盘踞者尽在革中帝称善立命淸汰左右近习多不恱二十三年秋顺天巡抚朱方以防秋毕请撤客兵未几寇大入逼畿辅帝震怒并削伯温籍伯温归疽发背卒穆宗立复官赐防天啓初追諡襄懋【白志】
　　按伯温所著名东塘集今传者止平南録一卷诗选一卷奏议二卷而已
　　龙光字冲虚吉水人由掾为县丞致仕正德丁丑王伯安开府防南日与士人谈学光子履祥将往光不许履祥泣请不得已许之数月归循循如处子光喜曰吾乃今知王先生因履祥以见执弟子礼先生恱之留为叅谋防宸濠反光集田僮百十人以从出入帷幄宻受方略濠旣擒嘉靖初论功赏授直滁州判官老于家年八十五卒【豫章书】
　　按龙光事人物志吉安府志俱不载当文成平濠时光实效叅谋之力观文成与公卿书云致仕县丞龙光等或诈为兵檄以挠其进止或伪书反间以离其腹心隂谋秘计有诸将士所不与知云云推奬若此修志者讵可因其官小而没之耶【原跋】
　　尹襄字舜弼永新人举乡试第一正德进士历陞侍讲进司经局洗马每值经筵意存讽谏一日进讲尚书说命至官不及私昵有旨问讲章谁为者人交属之襄不为动性醇茂事兄衮尤谨家问起居未敢草一字卒年四十三所着有防风藁【人物志】
　　杨必进字抑之吉水人正德进士阔略善知兵由行人歴官广西按察司副使奉勅整饬府江兵备岭南猺獞峒居险阻多贿吏士为耳目益蔓延不可制合两广聚兵攻古田凤皇寨三月不下必进猝至其地阅狱出囚之壮者二百人许其自効隂部勒之夜分篝灯火自间道入诸囚斧木仰登出寨后焚其巣都御史萧翀因以府江兵备荐自古田告防诸猺畏之如神必进谓府江篝密道逺不可骤以兵入宜先以恩信结其心由是诸猺感激得其死力以为乡导岑猛之变畏必进纳金三千有奇求解必进密囊金公帑而佯诺其使意欲以此钩猛而忌者疑有所泄遂被论去【广西名宦志】
　　戴冠字仲鹖吉水人正德进士授户部主事忧国用不足由于冗食遂慨然论列疏略云人主贵藏富于天下比年逆瑾所籍财产不归之有司而贮之豹房遂创新库夫供御之物内有监局外有部司不知此库何所用之疏入上大怒贬乌石驿丞嘉靖改元起于家仕至提学副使【吉州人文纪略】
　　伍全安福人正德进士河东盐运使饶有干济每为地方兴除大利害见盐塲掣支强梁挽起懦者被凌跞乃分定车户派以三塲序以六班鱼贯出入众论翕然至今称便【山西名宦志】
　　赵澍安福人官生任姚安知府练达典故州所丁粮徭役悉就厘正至祭器射圃经理井然尝锐意开小井通盐利为偏听者沮抑去之日姚人遮道泣【云南名宦志】







　　江西通志卷七十八
<史部,地理类,都会郡县之属,江西通志>
　　钦定四库全书
　　江西通志卷七十九
　　人物【十四】
　　吉安府【五】
　　明
