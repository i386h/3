<!-- { "loadSidebar": true } -->
　　按唐书孝友传尚载有鄱阳张讃乐平谢维勤皆以孝悌名朝廷旌闾赐粟帛州县存问复赋税附识于此
　　吉中孚鄱阳人官户部侍郎与卢纶韩翃钱起司空曙苗发崔峒耿湋夏侯审李端皆能诗齐名号大厯十才子【同上】
　　李俨字雅之余干人大厯进士徳宗时为左司谏方士桑道茂奏奉天有天子气上欲屠其城俨谏曰陛下始登元极当惩忿窒欲选贤任能以安社稷乃轻信妖言以害生灵乞斩道茂上悟乃止迁淛西节度判官嵗饥活数万人【林志】
　　张鹏徳兴人宣宗时为河南节度书记吐蕃贺继部落犯边堡鹏率数千骑败之上嘉之赐朱衣金鱼懿宗立表为琼管五州招讨使入为羽林金吾二将军属蛮人渡泸鹏疏溪洞情状攻守备用出为邕州刺史制置使寻拜岭南西道节度使【豫章书】
　　张敖徳兴人善韬畧咸通间官节度使唐时节度专擅国命咸通后虽么麽无不牵连为逆敖独守正奉公拓境兴学驱浮屠为民尽人臣职事人多其忠征西夏有功封饶郡公爵至上国柱【人物志】
　　黄勉徳兴人咸通十四年黄巢寇长安勉与李克用合兵讨之有功追封保灵王【同上】
　　李涛少以文学名僖宗时举为河阳令寻举进士光啓三年吴杨行密兴义兵于江淮涛儒服谒军门协赞大计防贼将秦彦陷扬州行密裒兵进援涛以所部为前锋奏补都尉未几进爵押衙检校右散骑常侍兼御史大夫四年以功补右押衙继迁刑部郎中复擢户部尚书【同上】
　　按豫章书有李潜无李涛人物志亦不详何许人
　　甯鄱阳人同弟襄聚义兵拒黄巢保饶歙二州以功官御史大夫【豫章书】
　　余铎余干人唐尚书懃六世孙干符二年黄巢陷饶州所至焚荡铎与鄱阳彭幼璋起义兵保障于白云城下巢党复来屡出竒拒之民赖保全立祠祀之【林志】
　　黄全桢徳兴人天祐中为殿中御史时朱温簒唐淮南节度使杨渥檄传兴复全桢兼八砦将首分守鄱阳贼忽自浙至兵寡战败乃自断其首已而雷电晦瞑如有戈甲甚盛贼大惊溃全桢犹于马上自挈其首以归邑人庙祀之【豫章书】
　　姜崌乐平人性至孝庭生连理树刺史韦颂署曰孝行有闻兄弟兼美陶我王化毓此休祥【林志】
　　沈普乐平人以孝闻居亲丧有至行所居及墓俱产芝草【安志】
　　后五代
　　童发字以达徳兴人博学有度仕后晋为都统功曹尚书仆射天福间契丹寇中原后汉刘智逺自立以改元问发发流涕乃悟仍称天福曰予不敢忘晋【林志】
　　李徳柔字予懐鄱阳人性鲠直不阿为大理寺卿时元宗欲置北寺狱谏曰世岂乏士使阍寺得防文墨邪议遂寝【同上】
　　李延邹鄱阳人为滁州录事叅军时周世宗尽取淮北州郡滁州危急团练使郭廷谓欲降命延邹草降表延邹责以忠义廷谓以兵临之延邹掷笔曰大丈夫终不负国为叛臣作降表廷谓杀之唐主命其子以官【人物志】
　　周惟简鄱阳人隐居明易后主闻其名起布衣为集贤殿侍讲以虞部郎中致仕还山金陵被围思得竒士可使兵间者起授给事中副徐铉使宋太祖召见惟简奏曰臣本野人未尝与闻使指伏闻终南山多灵药愿得栖隐太祖许之金陵平命为国子博士久之上表请解官遂初志【唐余纪传】
　　宋
　　金君卿字正叔浮梁人庆厯进士歴官秘书丞知临川权江西提刑入为度支郎中尝着易说有文集十五卷【林志】
　　马遵字仲涂乐平人尝以监察御史为江淮发运判官就迁殿中侍御史为副使以言事谪知宣州后复为右司谏以礼部员外兼侍御史知杂事改吏部直龙图阁性乐易喜议论其言事不为激讦杜衍范中淹皆称道之【宋史】
　　按马遵事迹宋史所载止于此人物志叙其弹宰相梁适及争欧阳修贾黯等补外事不知何据今从史传删去林志云遵所着有直清集今不【原跋】
　　张日新安仁人皇祐间为广西邕州都监侬智髙陷邕日新力战不支被执不屈死【林志】
　　熊本字伯通鄱阳人庆厯进士熙宁初泸川罗晏叛以本察访梓夔两路本曰彼能扰边者以十二村之众乃诱其酋领诛之诸皆从风而靡愿世为汉官奴神宗曰熊本不伤财不病民一旦去百年之患檄奏详明可嘉也河湟初复以本为秦鳯路都转运使奏省官百四十员减浮费数十万渝州南川獠人木斗叛诏本安抚夔路木斗以溱州地归得五百里为四砦九堡建南平军元丰中知滁州广州召拜工部侍郎会宜州蛮扰边道除龙图阁待制知桂州至则溪洞酋长请选将练土兵以代戍守益市马以足骑兵宜州遂无事召为吏部侍郎以疾乞补外除龙图阁待制知洪州再知杭州未几卒有文集奏议共八十卷【东都事略】
　　王仲舒字茂先浮梁人庆厯进士歴越州推官池州军判摄彭县移宿州推官摄符离县处烦治剧有能名以包拯荐迁昭义节度推官再迁太子中允赐五品服以疾辞熙宁嵗饥劝分给食累赠朝奉大夫着有野人集【人物志】
　　章谷字仲弓余干人庆厯进士授兴逺簿迁资州军事判官著作郎赐绯衣银鱼通判秀州船寇千余杀掠防海州郡呈制置司得军二千人又乡兵二千人出隘口防御寇至督战濒死又明日寇大至与战大败之生擒二百人斩首三百人民始宁未几以疾卒【同上】
　　程适字遵涂乐平人仁宗朝以恩调尉再调簿三调录叅一朝弃官请老朝廷方崇激防退擢适太子中舍制词褒美英宗登极进勲骑都尉赐绯鱼【同上】
　　汤夏字起翁安仁人天圣进士倅黄川筑城御侬智髙歴知泗泉宣三州有政声仁宗手勅褒美【同上】
　　程节字信叔浮梁人嘉祐进士熙宁间朝廷有事南方单骑衔命抚谕诸蛮上语苖时中曰程节真竒才迁广西运使帅桂府甚得蛮情官至宝文阁待制着有竹溪集子邻字钦之亦负将才节卒诸蛮反侧廷议以隣代蛮帖服如初【林志】
　　程筠字徳林节弟嘉祐进士授县令时新法方行筠条其不便调知陈留均田赋平徭役不避权势戚里诉之太后曰筠防吏吾可挠其政耶擢户部郎中知真州苏轼美之以诗有君为赤县有古风政声直入明光宫之句【同上】
　　张绶字文结徳兴人嘉祐进士权将作监丞按实昭宣使宋用臣不法事神宗直之后除太府少卿蔡京议置大钱绶力谏不便曰庆厯已行矣自是忤权臣久歴外任着有梅堂诗集【同上】
　　彭汝砺字器资鄱阳人举进士第一王安石得其所着诗义善之以为国子监直讲擢监察御史里行汝砺首陈十事曰正本任人守令理财养民赈兴事变苗役盐事指擿利害多人所难言者王中正李宪临边汝砺曰汉唐以兵付中人多致败事神宗折之汝砺拱立不动伺间复言神宗卒为改容罢为江西转运判官久之代还为京西路提刑狱元祐中拜中书舍人吴处厚缴进蔡确诗谏官交章请治汝砺曰此罗织之渐也且上疏论列已而确有谪命汝砺遂罢知滁州召为兵部侍郎徙刑部防有巨狱汝砺以为不可杀与执政异徙礼部又徙吏部绍圣初进尚书言者谓汝砺附会刘挚罢为宝文阁直学士知成都府又降待制知江州卒年五十四汝砺居家孝友与人寡合然有志于善平时与蔡确异趣确被贬又为之力辨人以此贤之所着有易义诗义奏议诗文五十卷【东都事略】
　　周文敏安仁人笃学敦行不求闻达尝与周濂溪讲性理之学于庐山濂溪甚起敬曰周君自是一团和气门人侍郎天台刘洪志其墓曰直气摩虹古人之风万卷蟠胸学者之宗【人物志】
　　彭汝方字直老汝砺之弟以防补太庙斋郎后知衢州时方腊陷歙睦杭而衢介于三郡之间贼势张甚兵力寡弱众皆奔溃汝方与郡僚段处约守孤城城陷骂贼而死年七十一赠龙圗阁直学士【东都事略】按宋史汝方諡忠毅事略失载
　　张吉鄱阳人母方娠其父仝客游西蜀不还吉为儿时与彭汝砺同学尝有诗云应是子规啼不到至今我父未归家及长入蜀寻父往返者三其父遂以熙宁十年归自蜀彭汝砺赠以诗云河可以竭山可徙我翁不归行不已三往三复翁归止翁行方壮今老矣儿昔未生今壮齿【鄱阳集】
　　按张吉林志失载白志采补
　　董字毅夫徳兴人治平进士任夔州转运使遇事刚果耿介不羣致仕归过黄州苏东坡和归去来词有左手引妻子右手抱琴书之句钺自奉清约家无担石储所积惟图书满箧而已【人物志】
　　董乂字彦臣徳兴人治平进士累官大理寺卿进乐书释青嚢经迁敷文阁待制封华亭县开国男哲宗累赐劄问且题门牌云数封天子诏两代帝王师【林志】
　　史邈字守易浮梁人行端学博熙宁进士为司农主簿王安石荐其才神宗召对与语大悦之擢兵部郎中太平通判后以议新法不合退而授徒讲学逺近翕然从之号曰江东夫子【人物志】
　　洪彦升字仲达乐平人元丰登第调常熟尉歴殿中侍御史孤立任言责论蔡京再居元宰假绍述之名败壊先朝法度朋奸误国公私困敝愿蚤赐英断遣之出京何执中缘潜邸之旧徳薄位尊愿解其机政以全晚节迁给事中尝谒告一日而张商英复官之防经门下言者以为顾避封驳出知滁州寻加右文殿修撰进徽猷阁待制知吉州久之知潭州未行卒【宋史】
　　朱尹字汤辅浮梁人举元丰神童科召入禁钦慈皇后置膝上而抚之赐金钱玉果歴潭州司户叅军零陵令辟勾当公事进比部郎中建炎间使江淮上曰卿文学政事有闻于时所以选委【人物志】
　　程博文乐平人举进士王安石当国问赵抃江南人物抃以博文对自开封户漕擢为条例司首上豢羊事嵗减费十八万緍出知南剑州州有滩甚险博文请以度牒募僧凿治妖氛起龙门博文纵囚使击贼自効贼平囚亦如期还积官至司农少卿湖南运判【林志】
　　都随字与时余干人元丰进士有节操尝以太常少卿使辽宣上威徳辽使至亟问随起居称曰长者官至宗正少卿【同上】
　　张根字知常徳兴人甫冠第进士调临江司理叅军遂昌令当改京秩以四亲在堂冀以父母之恩封大父母而貤妻封及母遂致仕得通直郎如其志时年三十一乡人贤之屏处十年曾布曾肇邹浩及本道使者上其行义徽宗召诣阙上言请罢钱塘制造局未几通判杭州提举江西常平言本道去嵗捐租四十万而户部责偿如初祖宗立法运上供额而给本钱数百万缗使广籴以待用比希恩者乃献为羡余故嵗计不足至为无名之敛诏贷所蠲租而以籴本钱还之六路改淮南转运使以水灾多乞蠲租赋散常平青苗米赈贷流民后以朝散大夫终于家【宋史】
　　张朴字见素根之弟以进士歴官太常少卿侍御史郑居中去位朴言朋党分攻非朝廷福又劾郎员庸缪者十六人斥诸外升秘书少监【林志】
　　钟傅字弱翁乐平人本书生用李宪荐为兰州推官绍圣中入对命干当熙河泾原秦鳯三略公事夏人陷金明渭帅毛渐出兵攻其没烟砦傅合击破之又与燕州王文郁进筑西安城论功加秘阁校理章楶帅渭命傅所置将苗履统众会泾原之灵平夏人悉力来拒傅步骑二万出不意造河梁以济师遂作金城闗又献白草原防连进集贤殿修撰知熙州傅自始仕至此仅再嵗遂擅帅熙秦俄责监永州税再贬连州崇宁中复起知河中府歴郓瀛渭三州擢显谟阁待制歴知抗州真定永兴太原延安府以故职卒【宋史】按傅虽因李宪章惇之荐而得官然干略西夏颇有功故应录
