<!-- { "loadSidebar": true } -->
　　信州新学作于元丰五年十一月之庚寅成于明年三月之乙未既成州之学者相与造余而言请为之记惟圣宋刬五代之弊合并四海仁义礼智之泽浃于民心者百有余年而熈宁以来学校最盛内自京师旁达邉郡聚士有舍讲业有师课程诵説与夫赏罚陟黜之法日増月长以至大备四方之士幸遭太平君子长飬人材之时赢粮束书争集黉舍惟恐在后信为江东之远州南属闽东被浙士之待举者七百余人而例不除学官前此三年天子从使者之请以州官兼治学事余适为幕中吏得以承乏庠序其地在于城之东形势庳窄民庐挟其旁山林蔽其后居处无夏屋出入无高门而士之来者犹相望不絶何耶相招以讲习论辨之益而于居处之安则未暇议也夫居不求其安者士之分也上之所以待士者岂当若此乎传曰处士就闲燕盖教之不以其道居之不以其地其病一也在上者孰不欲有为以厌满人心之所愿然文书有上下之禀议论有同异之惑财局于府库而不可出力隠于兵民而不得用此事之所以常废而人不被其泽也窃为学者忧之防转运判官郏公亶知州事杨公仲儒相与谋议以招学者为先急乃发库钱五十万以付有司而余实与二三聨事之人升降险阻拟度广轮凡地之在民者劝以贸易良材坚甓出于诸县然后隳山发石翦劚草木高者损以为平狭者培以为广旁积步道以属于旧学之北而营其上为经史之阁教授之堂诸生之舍环起叅出整若棊局眎旧之广加倍以増高丈有三尺诸山森然若翔若踊出于三靣使士之来者去湫隘而即亢爽脱卑闇而登高明又为之大其正门高其墙垣庖湢之所皆易新之而饮食燕息之具滋设此余与二三同僚所以佐公上之命而劝相学者之万一也夫学之道先后有伦始卒有渐不得其端虽有强力不可以至也孟子曰学则三代共之皆所以明人伦也夫所谓人伦者岂他乎哉其分见于君臣父子之间其守寓于仁义忠信之际其文礼乐诗书其声籥鼓琴瑟士之志于道者不惮嵗月以游心于其间至于四十年焉则可以仕矣此圣人所谓不惑之时也涵之益广濬之益深又十年焉则性命之理较然于前若数一二则可以为大夫矣此圣人所谓知天命之时也然则知天命当在四十之后而学之所教者未成材之士也古之人知此而求之是以行应规矩智揆万变处焉可以为子弟师法出焉足以有功烈于民盖道徳在我则其成物为不难焉今学者既得朋友以相与处矣则学之序可以不知哉按旧学作于嘉祐七年距今未逺而栋梁有败折者甓瓦有断缺者物之兴壊不可久其势如此后数十年间则今日之新岂特为故耶意必有更而大之者不为之记则惮无以知今所以兴作之详也乃为之书使来者稽焉
　　安堂记
　　朝奉郎太原王公出守上饶之初更新约束上下就序决事以敏待人以诚惰者劝勉奸者惩革未几翕然称治乃为堂于使防之后曰安堂客谓公曰天子躬亲万几日旰而后食询求良吏付以逺民公来治未久奈何以安佚自处耶曰非此之谓也吾疾夫世之营营而不安于分守者欲以为戒且自勉也于是鲁国孔武仲为言其义曰天下之事日接于人者多矣利害荣辱之变盛衰进退之序循环如寒暑迭至如昼夜凡寓形于天地之间者莫不由之而君子之所以异于众者以能安之也今夫茅茨为覆上庳下湿人以为不如雕墙华宇也断辕折轴骖以欵叚人以为不如朱轮驷马也穿绨为袍败革为履人以为不如锦衣赤舄也藜羮脱粟每食不饱人以为不如方丈五鼎也以在彼为有余以在我为不足疲心乏力以求之求不得则怨且怒幸而得之未几何时而复胜之者至矣于是与物竞逐转至于无穷往往冐宠邀利而不知息或欲趋福乃更速祸岂不惑哉君子明于此是以修其在己者朝夕不怠而其外来者皆有以应之而不留于胷中其视富贵犹乘舟也方其济川也未甞不以舟也已济则舍之亦未甞睠睠于舟也其视贫贱亦若此而已故朝为下士暮为三公不以为加毁裂轩裳退编白屋不以为损与之不喜夺之不怨惟其所遇而无不自得焉其逹也若固有之其穷也我何憾于彼哉此古人之所同也公才大名美而门族之盛冠天下然不以贵势自骄务推所学见于行事治县佐州闻誉大着同时并游之人或践歴台省日久或乘传持节出使四方乃循次而进试一州于江湖絶远之地在常情疑若未满而公优游此堂思所以修职业报上恩賔客之至清谈终日而世俗之所慕者无所累于其心可谓贤矣武仲来此公待之甚厚当纪风迹以告后人况公又见属乃不辞而为之记
　　南安军学记　　　　　　　　　彭汝砺
　　南安地阻隘其民贫多讼学者不满百人程侯敏叔甞为属邑令未十年以秘书丞出守始至见吏民道上之徳意访问利病兴废以时既获丰年廼因余财改作学宫而侈大之军民父老瞻望叹息谓其子弟曰自五代之乱吾乡皆役于赋壮者军旅老稚沟壑宋兴百余年恩徳庇覆厚矣少懐老安无憾于飬生送死之际今程侯不我鄙夷又贻我以迁善之所可谓幸哉遂求文以志侯之功汝砺曰先王盛时自京师逹天下自乡逹于家莫不有学民不致力于耕桑则致其知于诗书不在其家则在庠序师有徳朋友有信冠婚丧祭有礼饮食衣服有政而邪僻无所自入也有道则承之有能则庸之而不肖者无所侥幸也后世学校废教飬之具阙民始不见先王之法淫辞无禁诐行不诛于是民不能见其性矣忠信不劝而浮伪者取道徳不尊而庸邪者进于是民不知命矣汉迄唐更盛迭衰而其始终不及三代者以此也主上绍天稽古始革去飬材之京立博士州设学官法度虽具而吏或因循未知所以奉承明诏侯在小邦乃能以学校为先岂不贤哉然学之道甚易知而人莫能之者未得其本故也孟子曰仁之实事亲是也义之实从兄是也夫人莫不有亲也而知事之莫不有兄也而知从之则所谓仁义之实已先得矣文章诵説皆其末流也侯诚能因其性而导之又告之以先后之序随申之以天子劝勉之法则慕为学者宜多成材民虽有争心亦何敢焉然则侯之为学校者岂曰小补之哉
　　筠州新昌县瑞芝亭记　　　　　黄庭坚
　　晋陵邵君叶为新昌宰视事之三月灵芝五色十二生于便坐之室吏民来观无不动色相与言曰吾令君殆将有嘉政以福我民乎山川鬼神其与知之矣不然此不莳而秀不根而成非人力所能致而自至者何也乃相与廓其室四达为亭命曰瑞芝犇走来谒记于豫章黄庭坚庭坚曰予观神农草木经青芝生泰山赤芝生衡山黄芝生嵩山白芝生华山黒芝生常山皆久食而身轻延年而不老盖序列养生之药不言瑞世之符又其传五芝曰赤者如瑚白者如截肪黒者如泽漆青者如翠羽黄者如紫金皆光明洞彻如坚氷而世之所名芝草不能若是也故甞考于信书自先秦之世未有称述芝草者及汉孝武厌饫四海之富贵求致神仙不死天下骚然元封中乃有芝草九茎连叶生甘泉殿斋房中于是赦天下作芝房之歌孝宣兴于民间励精万事事无过举然朝廷数有美祥颇甘心焉故复修孝武郊祀以瑞纪年元康中金芝九茎又产函德殿铜池中然此芝不生于五岳果神农经所谓芝者耶予又窃怪汉世既嘉尚芝草而两汉循吏之传未有闻焉何也岂其所居民得其职所去民思其功生则羽仪于朝没则烝甞于社则是民之鳯凰麒麟醴泉芝草也耶抑使民田亩有禾黍则不必芝草生户庭使民伏腊有鸡豚则不必麟鳯在郊薮黠吏不舞文则不必虎北渡河里胥不追扰则不必蝗不入境此其见效优于空文也耶昔黄霸引上计吏问兴化之条有鹖雀来自京兆舍中飞集丞相府上霸以为皇天降下神雀欲图上奏京兆尹张敞言郡国计吏窃笑丞相之仁厚智略有余而微信竒怪也恐丞相兴化之条或长诈伪以败风俗天子嘉纳焉刘昆为江陵令连年火灾昆辄向火叩头多能反风降雨迁农太守驿道多虎崤渑不通昆为政三年虎负子渡河乃召入为光禄勲诏问昆江陵反风灭火农虎北渡河行何徳政而致是对曰偶然耳左右皆笑其质帝叹曰是乃长者之言由君子观之张敞之笃论世祖之知言建武之文不如光禄之质也虽然新昌之吏民爱其令君将徼福焉焉可诬也又甞试论之古之传者曰上世盖有屈轶指佞莆扇庖蓂荚纪厯嶰竹生律既不经见后世亦不闻有之则世之有芝草特未定也邵君家世儒者诸父兄皆以文学行义表见于荐绅邵君又喜能好修求自列于循吏之科故其气焰而取之异草来瑞使因是而发政于民惨怛而无倦民将尽力于田士将尽心于学则非常之物不虚其应且必受赐金増秩之赏用儒术显于朝廷矣岂独夸耀下邑而已乎故并书予所论芝草循吏之实使归刻之
　　江州东林寺藏经记
　　元丰三年夏四月提防寺务司言大相国寺星居院六十区院或有屋数楹接栋寄櫩市井犬牙庖烟相及风火不虞请合东西序为僧舍八区以其六为律院以其二为禅坊诏可之赐祠部度僧牒二百给其费其六年秋七月落成赐两禅院名其东曰慧林其西曰智海尚书礼部言净因院僧道臻奉诏选举可住持慧林智海院者今选于四方得蘓州瑞光院僧宗本江州东林寺僧常总诏所在给装钱上道听乘驿于是常总固称老病山野不能奉诏礼部以闻诏勿夺其志总公天下大禅师门人常数百或千人方京师虚慧林智海以择士也禅林之子弟皆愿其师得之及总公不出而道俗倾动相与谋曰吾师不肯为西用又将弃东林而追之于穷山凡可以安总公者皆尽心力为之于是能者致力巧者献工富者输财辨者劝施数年之间为夏屋千楹其废兴则自有记最后度为转轮莲华经藏屋未及成而遣其徒永邦来乞予记予见邦之为藏经其物材无苦调防墨工是正版籍积书如山尽歴邦手如数一二予以谓能成总公所商度无疑也予问邦夫用力则外奰而不来用智则物猜而不应不用智与力物归之无极此其故何哉邦之言曰莲华藏世界海非人天泽虎啸于陉震风薄木龙鸣于川大云垂空若有召之者而不知其所从来吾师之道芒乎昧乎物故萃乎予应之曰如总公之不应诏而西也似若有谓未必真其妙处然而来者芸芸岂眞知之者耶子勉之藏成予为若作记元祐六年某月既没总公之世而经椟犹在寓舍及其门人思度时邦与后来主事者枘凿有不合因谢去久之度来告曰转轮藏及藏殿今有六乞士发心猛烈殆将化成惟是藏经者邦有勋焉而先师之手泽也愿终先师之志刻石纪之黄庭坚曰方总公盛时化蚁穴蜂房为广厦百区何其易也比其晚节末路度成一经藏而身不及见又何其难也所谓强弩之末不能穿鲁缟行百里者半九十者乎抑剙而有者其成壊自有数当成于度之世者虽总公亦不得剙而有之耶古之得道者阅世或百余年而栖迟荜门之下虽有大檀樾不听増一草盖知三界一切法众生诸烦恼即是道塲坚固法在此不在彼耶
　　南康军开先禅院修造记
