<!-- { "loadSidebar": true } -->
　　甘霖字时雨南丰人永乐进士为御史执法不阿与李立齐名【同上】
　　李立南丰人永乐进士为御史发奸擿伏风纪肃然上目为小李而不名仕终副使【同上】
　　赖防字逊志广昌人永乐进士为监察御史廉正有威官吏敬惮尝出使广东占城使臣私相语曰此御史严肃威断而不可犯累官按察使【明一统志】
　　赖瑛字世杰广昌人永乐进士为监察御史刚明直亮遇事敢言激扬善恶允惬舆情宪度肃清狱无寃滞累官至叅政【同上】
　　张文质字中甫南城人寒素时尝于郭东旅肆获一囊颇重意人遗金守候抵暮竟无人至归而启视果白金五百两翼日仍至故处候之有老叟逐一少年散髪血额仓皇入肆诘之则遗金者之父疑子妄费欲棰死质騐金数相符悉还之其父子欲中分质曰吾利茍得则不于此候尔矣子升成化己丑状元【人物志】
　　饶礼字景节南城人永乐中以国子生授御史累陞河南布政使为政寛恕所至咸爱戴之【林志】
　　邓棨字孟扩南城人永乐进士擢御史巡按苏松迁陜西按察使进副都御史正统中扈从北征土木之变遇害赠都御史【同上】
　　俞泰南城人正统中由监生为御史激浊扬清有声于时风纪肃然豪猾不敢肆处已待人断狱应事皆敬愼详宻官至广西佥事【明一统志】
　　饶秉鉴字宪章广昌举人祖文逺徴才猷不就父希明充粮长至京太祖召对称防赐银五十两居父丧事悉遵家礼秉鉴初贰肇庆听讼理财皆公正廉明擢守廉州时盗贼为梗秉鉴前后擒获三千有竒廉民安堵都御史叶盛旌为十郡之最事闻宪庙赐防縀银币甚厚益感激疏诸大将玩盗剥民罪中忌罢归着有春秋提要【采林志粤志】
　　何乔新字廷秀广昌人景泰进士由南京礼部主事歴陞福建副使清流归化里恃险不供赋白于都御史置归化县民始奉要束迁河南按察使进湖广右布政使擢右副都御史巡抚山西召拜刑部右侍郎孝宗嗣位万安刘吉等忌乔新刚正出为南京刑部尚书用王恕荐始召还御史邹鲁诬乔新受贿乃拜疏乞归博综羣籍闻异书辄借钞积三万余帙皆手校雠尤笃好濂洛之学与人寡合气节友彭韶学问友邱濬而已中外多论荐竟不复起家居十五年卒赐諡文肃所着有宋元史臆见周礼集注防府羣玉续编勲贤琬琰集及椒邱集五世孙涛与弟沆同举嘉靖已酉乡试涛第一授安庆府推官到官三日吏白当伏谒监司涛颦蹙曰非我所能即弃官去源另有传【列卿录】
　　左赞字时相南城人天顺进士歴任吏部郎中豪迈不羁至其为文谨绳尺崇理致读之温然可爱尤精于书为宪宗所称初学于姚文敏又受知于李文达二公秉钧人谓且大用然赞内和外刚议论是非不肯少假借以是为当道所忌官布政使而卒【林志】
　　张升字启昭南城人成化己丑进士第一歴谕徳迁庶子大学士刘吉当国升因天变疏言陛下即位言者率以万安刘吉尹直为言安直被斥吉独存乃倾身阿佞取悦言官昏暮欵门祈免纠劾许以超迁由是谏官缄口奸计始遂贵戚万喜依凭宫壸凶焰炽张吉与缔姻及喜下狱犹为营捄父存则异居各防父没则夺情起官且歴数其纳贿纵子等十罪吉愤甚风科道劾升诬诋调南京工部员外郎吉罢复故官歴礼部左右侍郎代傅瀚为尚书孝宗崩西番灌顶大国师以祓除率其徒入乾清宫升请寘之法诏夺国师名号斥逐之升在部五年遇灾异辄进直言亦数为言者所攻正徳初忤刘瑾谢病诏加太子太保乗传归【列卿录】
　　按张升所着有柏崖文集十四卷诗集二十二卷和唐诗十卷卒赠太子太傅諡文僖
　　夏云字时望南城人官敎谕操履准古尝膺聘为考校官有士懐千金鬻举者暮夜抵舍闭门拒之又有以当道故人书至者竟不启视然终身不发人姓名亦未尝对人言也【人物志】
　　黎崇字好礼南城人居父丧哀毁逾礼及结庐墓侧三年不栉沭免丧犹缟衣粝食与同邑潘烈新城余永夀皆以孝行重于乡国【林志】
　　江澂字景吴南城人成化进士歴知黟建平宁海三县所至廉静有声能以三代井田经界为重奏行亲为履亩定赋湮圯者悉罢其征且致麦秀两岐之瑞陞松江同知改淮安擢四川佥事清理屯田盐法公私皆便三年乞致仕【明一统志】
　　夏泉字时清南城人成化乡举任苏州通判平海寇有功着有平海录尝奔宜阳扶兄柩归次泗山舟漏漂没且尽泉恸哭柩回流不去呼他舟举之【林志】
　　何垕字朝举新城人由进士为行人司使辽府恵王再朞欲举祭于墓垕毅然正之以礼改主事督甓真州率民掩所暴骸疏商舟之滞垕有古琴逆瑾欲得之不与出知程番平生义利甚严兄仲同居疏食敝庐晏如也官三十年而家贫所着有易经诸解【人物志】
　　吴驹字彦骧南丰人天性孝友读书通大义工诗文侍亲左右饮膳必躬亲之昏定然后复寝父潮宗以茂才授政和令改海阳归里人孙住给力其家里胥彭文杰诱而缚之潮宗觉率诸子拒之门殴文杰致死法坐潮宗驹曰吾父老矣吾弟幼且无后自诣理曰死文杰者彦骧也令难之驹曰以子代父何不可乎况杀人者实彦骧也非吾父与弟也令悯而代之孝子日侍父狱中朝夕起居犹荷校而立父既出狱居二载防有诏谳疑狱驹在行中至淮安病卒年且六十一嵗矣【罗一峰集】
　　罗玘字景鸣南城人博学好古文务为竒奥年四十困诸生输粟入国学邱濬为祭酒试以文大惊成化末领京闱乡试第一明年举进士选庶吉士授编修益肆力古文尤尚节义台谏救刘逊尽下狱玘言当优容以全国体中官李广死遗一籍具识大臣贿交者帝怒命言官指名劾奏玘上言曰大臣表正百僚今若此固宜寘重典然言官未见籍记慿臆而论安辨玉石一经攻摘且玷终身臣请降勅密谕使引疾退或斥以他事庶不为朝廷羞而仕路亦清其后以天变黜大臣竟如玘言秩满进侍读正徳初迁南京太常少卿刘瑾乱政李东阳依违其间玘东阳所举士也贻书责以大义且请削门生之籍寻进本寺卿擢南京吏部右侍郎遇事严谨僚属畏惮考绩赴都遂引疾致仕归宁王宸濠慕其名遣使餽玘避之深山及叛玘已病驰书守臣约讨贼事未举而卒嘉靖初赠礼部尚书諡文肃学者称圭峰先生【列卿录】按罗玘所着有类说及圭峰奏议圭峰文集
　　廖永绥广昌人性友爱五世同堂妇人入门无敢言分防者衣制无専有随便长短服之罗一峰髙其谊言于有司旌其门曰雍睦【林志】
　　夏良胜字于中南城人正徳二年举乡试第一明年成进士授刑部主事调吏部进考功员外郎有诏南巡即具疏与礼部万潮太常博士陈九川连署以进极言祸患且至时舒芬黄巩疏已前入明日吏部郎中张衍瑞等十四人刑部郎中陆俸等五十三人继之又明日礼部郎中姜龙等十六人兵部郎中孙鳯等十六人又继之而医士徐鏊亦以其术谏诸疏既入帝及诸幸臣皆大怒遂下良胜潮九川巩震鏊诏狱芬及衍瑞等百有七人跪午门外五日加梏拲焉当是时诸臣晨入暮出累累若罪囚道旁观者无不叹息泣下而廷臣自内阁及尚书石玠外莫有言者芬等百有七人跪既毕杖各三十谪居首者于外余夺俸半嵗再逾旬杖良胜等六人及余廷瓉周叙林大辂各五十余震巩良胜潮九川除名他贬黜有差鏊戍边而车驾亦不复出矣良胜既归讲授生徒世宗立召复故官大礼议起数偕竂长力争及席书张璁桂萼方献夫用中防超擢又连章执不可由是为议礼者所切齿以久次迁南京太常少卿未赴外转谪茶陵知州明伦大典成诏责前郎中良胜胁持庶官酿祸特深黜为民谪戍辽东三万卫逾五年卒于戍所穆宗立赠太常卿【白志】
　　邓汝相字仲弼南丰人嘉靖举人授祁阳知县多善政报最陞云南賔川知州未几谢病归居家二十余年年八十着有南溪集【府志】
　　程防字文纯南城人由举人尹盐城上元尝三入觐乗一马以一马负册书以一隶驭而已擢守镇逺结四十年未决之案以还侵地请三十年未支之粮以苏贫军所去必有遗颂歴任四十年贫约仅同寒士官至陜西苑马少卿【人物志】
　　李柱南丰人自邑城徙居紫云桥积书数千卷以教子弟乡人称质村先生以子万实贵赠按察司佥事【杨载鸣集】
　　李万实字少虚南丰人嘉靖进士授行人司擢刑科给事中疏论权珰改南垣为广束佥事移浙江宪使乞归家居二十余年讲明良知之学所着有崇质堂集二十卷王敬所序其奏疏名恬仕录徐龙川序【人物志】
　　李泰号塞斋新城人由进士仕至员外郎精于易学虽燕居动止不茍何兰臯陈兰坡皆所陶镕者也主事时督通仓官车负逋连系死者什五泰防同所司疏其系居吕梁砌堤岸千百丈时宦幸李广督宫役同官屈膝泰独长揖里居周防贫乏有范文正之风【白志】按李泰前志误入宋今改正
　　罗鈇字明卫号愚邱南城人南京工部营缮所所正父增被族人经狱连逮系狱成鈇七上书以非例格不行再诣阙泣不絶声御史大夫汪鋐悯之为代奏廼出增计事始终凡三十六年备尝艰苦同邑杨谏亦以孝着【安志】
　　黄琏广昌人为贺县令旧例庆贺皆千户行礼琏改县行之造仪仗开三乗寺为习仪所建县坊及江东津亭成梁除道九年多恵政后坐事谪民咸惜之【广西名宦志】
　　王禄新城举人知平和时县新设禄建学校置学田设坛壝义冢修铺舍养济院庶事毕举以议大礼及请立皇储忤时议归子材进士歴官南司业【福建名宦志】
　　何源广昌人嘉靖进士令嘉兴爱民如子时有郭杰之狱诬服者十年源覆按防知杀人者郭明也释杰而罪明一邑称神君值水灾申请缓徴银六千两米三千余石查五年银米之余者补之官至刑部侍郎以清节着【浙江名宦志】
　　陶秀南城人嘉靖举人为太平令先是里役不均田多脱漏秀编造黄籍为十甲均田之法赋役悉清濒海故多军卫庄田弗属编管秀立为军图令复役一视齐民又垫甃道路起皇华息肩二亭治义冢民甚徳之【同上】
　　萧原吉字文振南城人由乡举初授教职以荐召入即上章论劾权贵当路忌而轧之遂归后尚书李时复荐之辞不就【人物志】
　　王华字廷光南城人进士歴浙西宁绍诸郡锄梗扶弱兴学育材井井有序相传华没之所防事前有樟树大可数十围一夕梦有童生来谒指与同往华叱之而觉明日树忽蹶声震城市力疾出视遂卒【府志】
　　陈本字子深南城人由举人官至御史以忤魏珰归直声闻于天下起云南按察使佥事闻母讣归以不胜丧卒子允衡别有传【人物志】
　　刘文卿字傒如广昌人解元进士初为金华司理居常澣衣粝食简嚬笑居郡斋朗诵一编不休擢吏部主事所推荐多刚直恬澹之士时新建相有所托持不听寻改刑部自丐调南兵部以归未防卒年三十三【采刘日宁所撰直洲墓志】
　　按刘文卿所着直洲集十卷而墓志云有白石遗编行世今不传
　　张恩字元锡尚书升长子由进士以兵部郎课最擢广东叅政分守岭东时恵有巨恶民苦之号十虎三彪恩悉处以法官至浙江左布政使【人物志】
　　邓澄字来沙新城人笃行孝友淹博古今由进士改庶吉士出补监察御史风采凛然归家数十余年惟闭户读书着有大隐堂集徳隅集年九十余终【同上】
　　郑嵘字天廷南城人由乡举任髙州节推檄清虚粮赋役悉平拓城建学作新士类寻迁眉州知州即告休【崇质堂集】
