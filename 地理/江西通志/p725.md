<!-- { "loadSidebar": true } -->
　　分寜县有学所从来逺矣然邑子诸生赖学以成就者少挟书以游四方者多盖在官尝曰狱讼之不得其情赋租之不登其时簿书朱墨之不当其物寇盗发而不辄得是吾忧也若劝学养士二千石之任也故庙学岿然未尝过而问焉彼盖不知养士之源发于县乡为民父母岂聴狱求盗之谓哉今吾宰延平胡君器之之为县左规而右矩谨名而务实教之用经治之用律其聴民不怠其牧民不烦豪吏敛手困穷得职然后尽心于学乃举其乡先生与一经之师位之以师友而作兴可学之民弟子尝溢百贠器之率其僚洁牲酒豆笾释奠春秋诸生升降成文耆老叹息则合谋曰羣居讲学尝病无书今令君不鄙我民使得燕居以勤已事甚大恵也惟是公家力不能者吾侪其劝成之于是学有职及诸生之父兄皆自劝市书以给诸生之求且为出入之不严不可以保存暴凉之不时不可以持久又相劝作书阁并祭器而藏之阁成谒诸令君令君乃以元祐八年夏五月丁丑释菜于先圣之庙而告成焉诸生则以告黄庭坚而请铭之于是有问者曰郡有学朝廷为之择师教事备矣县不兴学亦病者乎庭坚曰是不然今夫浮屠之舎非传先王之道也而所居如林其堕隳不守凡有官之君子必左右经营复之而后已关市之征先王以禁利末其开塞有权今则徒防其入百人之聚有网漏一金之利必请而张官置吏焉夫士不可一日而无学民不可一日而无教至于兴学聚书则虽万室之邑以为非职之忧者何哉此可谓有为民父母之心知发政先后之序者乎诸生曰信如子之言请并书以诏后之人则序而为铭曰
　　凡治有条如机于纺经经纬纬积寸成两管蒯之手简切于纫可席可屦不能以寒昔此庙学终歳蓬艾圣师所居风雨无盖今诵圣言皆有夏屋爰及方册字以华阁华阁渠渠言行之林聿求古今自观徳心咨尔诸生永懐兹道勿嬉勿骜以迪有造得意自已书不尽言如御琴瑟聴于无幕阜几几吴咮楚尾其下修水行六百里山川之灵或秀于民世得材用我培其根勒铭颂成式告尔后无或堕之永庇俎豆
　　分寜县三堂铭
　　茂宰萧公来抚我民自初讫兹恵政日新父母慈之知其苦乐吏瘦民肥犹求其瘼靖共在堂敬畏在庭賔礼士子有渭有泾我名三堂式颂式劝继萧公者无坠斯宪
　　洪州武寜县东轩铭【有序】
　　温陵吕晋夫为武寜县其辔勒足以御吏其俎豆足以和民以其身为纲以其僚为纪其有所急也民以为义其有所漏也民以为仁于其歳丰民闲新作东轩以告豫章黄庭坚曰以此聴民非以勤民也余观今之为吏讫三年则解体不治民亦厌之今吕侯不得代逾四嵗矣而勤民如始至之日民亦安乐之惟恐其去也故铭以劝来者
　　吕侯为邦如匠规矩除治燕处不即歌舞于以近之问民疾苦里无追胥抱孙买鉏吏无重糈其虎为鼠我班王春民在东皋于耜于饷劝其作劳亟其耘耔无慢于敖役乃暇日于茅索绹桃李兊矣松竹苞矣知我民稼雨泽时矣万物芸芸自本自根于其并作我观其复富贵浮云荷戈而逐吕侯燕处不棘其欲东轩髙明有突有荣以纳日月以陈鼔笙侯在东轩左经右律燕及其僚射侯酒食咨尔后生式鉴斯今无以豆觞费民寸阴
　　三峡桥铭
　　二山劒立泷落天路北垂康王之帘南曳开先之布银潢倾防起蛰千雷斲山为梁无有坏隤骊龙守珠不可钓罩式告游者登危思孝
　　寳珠寺钟铭【有序】　　　　　　　王庭珪
　　寳珠寺距安成之北四十里寺僧慧海当干戈之际诱檀越铸巨钟张皇佛事以鼔舞山中之民卢溪真逸为之铭曰
　　蠢然冥顽孰与觉空中雷电忽磅礴大音希声本无作回禄奋怒飞廉恶一鼓成钟神所托劔蟠蛟螭怒牙角六种震动天雨雹铸此铭诗呵不若
　　白鹿洞讲座铭　　　　　　　　朱　子
　　师道絶塞以圮其居今其言言亦莫我敢都前圣后师文不在兹如或见之有俨其思立之堂坛惟以有严厥临孔昭式讹尔瞻
　　怀玊研铭
　　我辑坠简大法以存孰挚其寳使与斯文防染之余往夀逋客墨尔毫端毋俾元白
　　庆元丁巳三月庚子懐玊南溪近出此石徐斯逺以余方讨礼篇持以为赠防分半槀以属吕子约于髙安因掇寄之庆元疆圉大荒落日南至晦翁记元
　　龙虎山道藏铭【并序】　　　　　　虞　集
　　道家以老子清静之言为宗老子本周藏室史故其流出于史官今道家有藏室以藏书盖有所因起矣汉之时去老子未逺其言最用世然着于志者凡三十七家九百九十三篇而伊尹太公管仲之书在焉不皆本于清静也后世神仙祠祷凡方伎悉系于道家其书概谓之经盖其相传最尊者三洞三十六部凡万百千篇世徒闻其名而陶隐居真诰或着其目多云未降于世者是也其可知者大抵出于老子之后而老子至矣今其徒尊而藏之以室不亦宜乎龙虎山者嗣汉天师居之其上清正一宫者道家之总防也宋庆元中冲静先生留用光见之寜宗使有司新其宫而藏室之所谓经者皆粉黄金为泥书之后以宫火不存皇元大徳三年有勅重建宫嗣汉天师留国公曰不可以重烦县官也凡祠宇可为者率其徒各以其力为之而余独见先生作藏室木石坚美缔构雄丽规制盖加于旧藏以木为匮置室中髙若干尺内广围径若干尺觚其隅为八面面为方格以次受盛经之函刻木为天人神仙地灵水官飞龙翥凤之属附丽其上皆涂以金中立钜木贯之下施盘轮令可关以旋转言象天运焉工未毕先生去世弟子孙景真成之而奉祠先生于藏室之北不忘其功也先生之师曰黄君复亨复亨之师黄君崇鼎至元中佐天师立道教所多所画诺亦有祠复亨尝铸大钟起钟楼施田益宫中先生名彦纲字叔纪闽人有文章其道行见翰林学士元公明善所撰碑文既为藏室亦买田食其众以备修葺盖逺计也复亨弟子李谨修从三十九代天师至京师来求铭其藏室铭曰
　　粤若太始虚皇之廷天贞丈人象气链形结画神丹出图帝青散亡荒角振耀流霆昭明三光敷落九星纵横自然非有使令变合万亿出物宣灵后圣有作取以为经五千其文载之兼軿示我清静遂我杳冥天根之门牝虚元寜配天作极宰于化亭孕孳绪余袭武承馨法言神方枚数以莛要其宗防如器在型上清有宫万神攸停乃作琼室侠列幽屏题囊篆茂刻石雕玲龙韬括籍虎带萦綎玊气充达金耀晶荧阳卫雄毅阴官娉婷人不敢防鬼不敢聴慎尔授受俾老复丁实兹万年合增帝龄下土小子稽首述铭勒作真符后天不倾
　　豫章楼铭【有序】　　　　　　　　柳　贯
　　江西等处行中书省治龙兴而龙兴古扬域豫章其郡名也防定四年秋八月甲子重作南楼于城上实备雉门之制题其榜曰豫章以为治格章明则民胥悦豫有以灵承上恩名从其旧具新义焉日既南至大合防张乐以落之相臣临席賔僚列俎酒酣欢洽咸谓新兹杰观增壮南服宜有铭诗昭示永久则以其辞命贯贯不敢让为之铭曰
　　维皇有野维地有区九土三条辨方制隅扬域入斗亦禹所敷春秋战国撦裂纷如中江而西爰辟邑涂画兹豫章曳楚引吴汉因秦郡建侯以居提封所既海澨岭砠洪始名州废郡之余虽则分疆百雉维都观察节度幢纛麾符作镇开藩列城受呼守牧之良若史有誉宋制遵唐谋帅选儒迨更府号孝义则疎以年而命稽实本虚神元应天统御方舆既定南纪旋安里闾时哉裕宗正位皇储锡是分地襟江带湖世祖有诏雷行电舒曰惟龙兴由夫泽菹其潜其跃乾道与俱异指同音革之乃孚遂简宰臣建行中书以张国威以宣庙谟亦训亦齐无刘无笯课则民庸赋则兵车谨修侯度职贡乃输富而教之俗恬以愉其北柴桑其南番禺万里行涉不烦戒徒凡四星终若阅朝晡治理之成一轨无渝肆今省署堂昔雌涂府舎潭潭孰启新模据势雄尊象乎紫枢两观之问有列闉阇疏为修闳达及交衢扇烬扬埃忽不须臾宰臣曰噫责其在余余有兵民企曕所于譬诸服衷袂则有裾函书驿闻报发官帑大寮部役令丞具需陶埴斩材工来于于层构勃兴鹏鶱蜃嘘翼翼阑楯隆隆栋桴其崇五仞其广百肤上宜缀筵下可建旟云宿藻井霞飘绮栌西山晴翠时落堦除如凭广莫如挹方诸湖渌右泛江澜左纡千帆辐集万屋鳞铺警夜严昕有鼔錞釪有节干掫有栖漏壶坐息徙倚有亭有庐亦有游氛不攘而祛宰臣来登税驾踟蹰曰今高朗维昔隘洿匪増匪埤匪剔匪刳度不在奢名不在诬即榜豫章在志古初岂惟志古示民不迂尔卜牲衅尔谋燕胥我有嘉賔尔肃以趋上公维宰元衮绣襦色笑娯賔其虚其徐殽胾既升醪浆载吴丝蜀桐赵王燕姝砀极之戏角觝之夫次举交陈卒徼虞虞讲礼有容流风四徂以我豆笾易彼斨殳圣人设险有不可逾域山界谿犹迹之麤治在郡县谓若蒲卢古然今否问牧弃刍宰臣维垣志范其驱大闲克正小体自纡系此江粤伙民旷虚八夫四耦三歳一畬畆有遗秉野无逋租由宰臣贤仁涵义濡麟游凤鸣可坐以须载瞻台隍飞阁渠渠临兹治城如承盘盂由颍阴侯爰始插捄歴数千年考荂应图洪惟寳命天降神扶赫赫宗支一本而夸前星次焉丽于南弧荧光所被川媚壤腴封建之福在徳不孤宰臣作楼非以聚酺固国藩墉有隆无污民之戴之时乐以訏陋儒属辞实繁且芜请命劖工托诸碔砆
　　清江慈济寺钟铭【并序】　　　　　　傅若金
　　去清江城南二十里丁家渡当江广水陆之道嵗春夏水潦暴溢舟人因阻险要重利行者病焉里人刘充成思弭前患乃致浮屠之能任斯役者得新喻广恵桥寺僧永华持疏走上下即好事有力者劝共出钱造舟为桥以通往来其旁屋浮屠令守之庶弗废事未集防郡幕长月忽难君适至兴利去弊政先仁民华走君匄主其事令出郡人士翕然从风以劝且无敢沮挠者华得钱若干万缗桥为方舟四十有五为浮屠屋若干凡木石工作之费桥万五千缗有竒屋五千缗有竒既成桥君割俸入钱二百五十缗畀浮屠令范金三百斤为钟勒岁月其上志始末焉集贤掲公徯斯乐与人为善者为题其桥曰月桥寺曰慈济桥以君名寺以善称昭勿忘也始工至元五年己卯九月毕工明年十月又明年至正改元辛巳四月君移官工部当去郡华与刘氏子本来请铭钟且着君之不可忘者呜呼昔郑子产以有君子养民之恵而见称孔子及以其乗舆济人溱洧则犹不免孟轲氏不知为政之讥而其存心则善矣甚矣古之君子之难哉近世之为政者非徒恵不及民且多渔取以自利民病甚至莫之恤于是去子产逺矣其能知政之本急所先务而又割其俸入以建永乆之绩如月君者夫固无愧古之君子而足感发今之人哉声之闻逺且不朽将有类是钟者已铭曰
　　江之芮不可以掲不可以掲有坦斯济民之聦不可以虹不可以虹有铿斯钟鼓钟铿铿震彼冥行孰其范之于闳厥声厥声闳止佐于天子天子万夀徳音不已明
　　何侯庙钟铭【并序】　　　　　　　陈　谟
　　侯自元朝至元丙子内附之初来监治西昌实能父母其民保障其土故能庙食于兹百嵗益防肹蠁感通震于逺迩礼云御大灾捍大患则祀之惟侯有焉先是庙有钟鼔严祀朝夕洪武之初钟毁不存十七年众善集力兴是范围凫氏告功非铭不永铭曰
　　惟侯之民功亦既铭于鼎钟惟侯之庙貎非钟不震耀铿鍧镗鞳金声烈烈匪惟侯威益彰厥徳既鼓于宫亦闻于野侯之出入有肃其驾彼蒲牢之吼徒惊于海隅曷若此音辑定我民居侯有甘棠蔽芾于西昌我铭此钟千载不忘
