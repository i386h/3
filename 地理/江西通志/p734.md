<!-- { "loadSidebar": true } -->
　　有元之季青阳余公阙守安庆孤城与贼力战百余屹然江淮保障者几七年粮尽援絶死之妻子偏禆皆不屈相从以死当时江州李公黼守上流预料时危修城训兵为备御计贼不能逾匡庐彭蠡以窥江郡者黼之功也卒之力尽不支先余公城破死之呜呼悲夫余尝谓唐之乱也贼起于朔方顔杲卿奋义河北张巡许逺力守睢阳皆先后相继死贼而唐遂以中兴元之乱也贼起于南方李之守江州余之守安庆与顔张甚相似其死也不能救元之亡何哉于此足以见其君臣政治得失纪纲振靡不但其国家之德泽浅深足征而已盖唐虽明皇晚年耄荒而代以肃宗有郭子仪李光弼诸臣为之辅纪纲赏罚尤秩然可仰元顺帝即位荒淫日久百度废弛当时羣臣靡然相师号令不明赏罚不严沦溺败坏不可救药故虽有二君子之烈如唐顔张辈不能补其亡也此其所由异欤向使元纲纪稍振则二臣之死岂徒然哉呜呼悲夫余屡尝道安庆知青阳事甚悉独江州每叹未尝一至兹奉命往使衡湘获经江郡徘徊于大江层城之间英风壮节凛然可想乃为词二章以吊之词曰元鼎兮沸飏典常紊兮不纲抚长劔兮横视屹江淮兮保障金戈兮铁马时不利兮摧伤宁甘心兮一死溅颈血兮清塘孤忠兮大节挺劲草兮秋霜正学兮雄词掞云汉兮天章赫青编兮伟烈配巡逺兮睢阳焕昭昭兮日月永千古兮争光【右余青阳】凝遥睇兮江州屹孤城兮上流吊英魂兮何在慨元政兮不修政不修兮佚游伟郡侯兮良筹训兵兮缮甲拥猛士兮貔貅羣凶张兮援絶天不祚兮奚尤临大节兮不夺凛劲气兮横秋峙匡庐兮峨峨渺大江兮悠悠君令名兮同永增余心兮烦忧【右李江州】
　　祷浰头山神文　　　　　　　　王守仁
　　维正德十三年戊寅二月十五日甲申提督军务都御史王某谨以刚鬛柔毛昭告于浰头山川之神惟广谷大川阜财兴物以域民畜众故古者诸侯祭封内山川亦惟其有功于民然地灵则人杰人之无良亦足以为山川之羞兹土为盗贼所盘据且数十年逺近之称浰头者皆曰贼巢耻莫大焉是岂山川之罪哉虽然清洌之井粪秽而不除久则同于厠溷矣丹鳯之穴鸱狐聚而不去久则化为妖窟矣粪秽之所过者揜鼻妖孽之窟人将持刃燔燎环而攻之何者其积聚招致使然也诚使除其粪秽刮剜涤荡将不终朝而复其清洌鸱狐逐而鸾鳯归妖孽之窟还为孕祥育瑞之所矣今兹土之山川亦何以异于是守仁奉天子明命来镇四陲愤浰贼之凶悖民苦荼毒无所控吁故迩者计擒渠魁提兵捣其巢穴所向克捷动获如志斯固人怨神怒天人顺应之理将或兹土山川之神厌恶凶残思欲洗其积辱隂有以相协假手于予今驻兵于此弥月余旬虽巢穴悉以扫荡擒斩十且八九然漏殄之徒尚有潜逃小民不能无怨于山川之神为之逋逃主萃渊薮也令子提兵深入岂独除民之害亦为山川之神雪其耻夫安旧染弃新图非中人之情而况于鬼神乎今此残徒势穷力屈亦方遣人投招将顺而抚之则虑其无革心之诚复遗患于日后逆而弗受又恐其或出于诚心杀之有不忍也神其隂有以相协使此残冦而果诚心耶即隂佑其衷俾尽携其党自缚来投若水之赴壑予将隄沿渟蓄之如其设诈怀奸即隂夺其魄张我军威风驱电埽一鼓而殱之兹惟下民之福亦惟神明之休坛而祀之神亦永永无怍惟神实鉴图之尚飨
　　钦祀江西灵山鹰武李将军之神祝文
　　夏　言
　　维神威灵旧号鹰武庙貌岿然灵山之下民有疾苦与凡祷祈惠徼于神应无愆期感神之灵福庇一方有事内苑闻于圣皇惟皇爱民録神之功列祀元殿禁垣之中谨制神位大书赐号爰托郡守奉安于庙名题御笔俎豆有光祚国佑民万防无疆谨告
　　闻讲书院文公祠安神告文
　　言少读先生之书即知宗信先生之学及观先生语録曰天下有二件极大事其一天地不当合祀南郊其一不为太祖特立庙自东汉以来千五六百年无人整理呜呼非先生学达天人见理眞切不能的然为此言也我太祖高皇帝开国之初即圜丘祭天方泽祭地立四亲庙以享祖考一时创制已为得礼未几夺于他议即复改更当时儒臣亦莫有以先生之言进者迨我成祖文皇帝定鼎北都乃尊太祖更制即南郊建大祀殿合祭天地建太庙仍同堂异室之制国家百六十年列圣相承遂为定典是古礼卒不可复而先生之言亦矣肆我皇上圣学高明大孝纯至践阼以来慨然以制礼作乐为已任而复古之志宵旰惓惓言时为谏官上疏请举亲庙从之嗣是乃建郊议上益嘉允及下廷臣集议宰臣忌沮羣臣附防至于聚讼三月而后定非仰赖我皇上聪明睿智不惑之至孰能断然行之今则圜丘祀天南郊方泽祭地北郊两郊配位专奉太祖典礼之正逺过百王矣礼成皇上复诏曰郊庙礼之大者顷遵国初祀典旣建四郊矣顾今太庙之制尚尔同堂异室仰惟祖功宗德弗专一庙之享朕心歉然又面谕臣言曰同堂异室原非古礼此当更正言时为礼部尚书感激皇上大孝纯至即日考礼奉议遂定九庙之制奉太祖居中时我成祖适七世当祧爰以功德之隆作百世不迁之庙居太庙前左方以次左右列仁宣英宪孝武六庙为三昭三穆焉而太祖始得专隆不混同子孙矣又举大禘之礼祭以虚位尤为度越千古郊庙之礼一时咸正而先生所谓二大事者我皇上悉举而行之予于是庆先生之言始行于今日末学小子得以所学见用于当时岂非斯文之大幸欤呜呼九原可作先生之自庆当何如也予顷防圣恩赐归休闲无事乃恭取圣制闻讲篇名作书院于信城西北隅朝夕嘉与多士讲明先生之学院有堂恭题闻讲两庑有斋曰圣学王道堂之后中为亭以尊藏圣制文碑左为祠以祀先生右则奉我先公象峰先生焉呜呼夫学未至于知天不足以议事天之礼孝未通于神明不足与议事先之礼斯礼也非先生命世之大儒不能知非我皇上不世之大圣不能行顾予小子获闻先生之教用以上赞天子而郊庙大礼式克厘正千古之谬定万世不易之典以成一代中兴之盛业独又非大幸欤祠以祀先生报德也诗曰无言不讐无德不报惟先生其鉴之哉
　　啓葬父太仆刘公祭文　　　　　女　淑
　　呜呼忠臣无肢体之虑女子鲜缓急之宜儿每诵斯语恧焉感涕以为大有似于吾父似于儿之事吾父也父以刚烈受珰祸于时儿从母京师虽仅七龄父之惨儿实亲觏也呜呼痛哉儿虽女子亦尝侧闻古今事陈蕃窦武亦罹阉狱范滂李膺骈死黄门即昭代诸贤或碎首瑾廷或溅血魏手者有矣然未有鍜錬甚厉拷讯越法生备囊头糊口之酷死为冷壑荒沟之骴如吾父之惨也忆斯之际母女咫尺悬若万里狴戸凄凄冥城非憯狱吏狺狺狞魍犹慈天路高邈谁为昭雪生平知交摇手闭戸而已儿之母血请代而奸臣欺罔天听不能仰达遂致吾父烈烈孤忠竟从龙逢比干于地下矣呜呼痛哉呜呼痛哉先帝霆除元慝首怜父忠诏谕祭葬吾母艰苦万里奉榇南还乃得停柩卧侧昕夕哭临不谓逗延嵗月屡失期遂至二十余年之久耳呜呼父有子儿之兄也尝欲哭寃辇下请君恩以慰父于一坏不幸兄早世而事寝父有壻儿之夫也亦尝欲继兄之志慰我父于一坏不幸壻亦早世而事又寝十载之间儿以寂寂嫠闺奉老母抚幼孤栖迟壻宅百难丛攻每当火改清明钱飞秋霜之际独念吾父遗骸泠落庮舍凄蔽荒藤松楸奚望木主未安此心此臆寸寸欲断儿于斯时盖欲葬父而不能也属者宗社弗戒九服染尘穷谷深嵤之内兵燹日寻或言急葬父柩以避不虞然大江以南几无一片净地儿于斯时又欲葬父而不忍也儿尝伤心丧乱寒帏独泣思吾父生平耿耿为国其吞敌翦贼之志必不灰于九京是乃挥珥鬻钿佐义旅一朝之饷亦用告于天下忠臣义士曰吾父之志云尔岂料奸臣不察蝎威忽逞儿自誓一死但以吾父未窆之骨拳拳嘱老母耳旣又借父之灵得全身逺害流离琐尾以至今日幸际新天子重光儿之葬父此其时矣诹吉筮兆执绋引棺以袝父于先人之垅父其许我乎呜呼无肉鱼葬有骨犬衔父宁有身后虑者独儿不孝上不能效缇萦一疏次不得表虀臼片石下又不能哀毁成礼以终父大事缓急无宜然矣然矣尚何言哉儿半生哀愤无所自容今幸得妥父灵更无复人世想惟忠魂赫赫啓迪后人使兄之子与儿之子皆得早自成立则兄壻未鬯之志或终有可待也呜呼血泪可枯沈痛靡竭二十余载有如一日幽显异路于兹重诀呜呼哀哉尚飨
　　国朝
　　祭陈明府文　　　　　　　　　钱陈羣
　　惟子谅之入人深兮阅日月其焉替当夫子之涖吾邑兮値前政之瘵敝初下车而诹度夫疾苦兮酌民便以立制曰予实父母尔兮非湿束以倚势条不烦而易守兮仍理竿而掲示外严猛而内仁兮礼高年而嘉我子弟彼捍网与跃冶兮久乃归德而消戾争旣化而无寃兮受之者曾不知其所自隣境之闻风兴起兮贤取则而才亦不忮忽忽其逾四纪兮奄双凫之辞世邑人比之朱邑兮望梧桐而陨涕至今父老之追慕兮荐春菘与秋桂陈羣之幼而尫弱兮角方总而应试邀夫子之鉴兮冠千人而拔帜亷予代有清节兮分禄米以相继命公子以文防兮收切劘而砥砺旣就学于京师兮诣取别而三执予袂曰尔骅骝之终得路兮吾老矣其将至申明训以赠行兮奉一言以为佩抱荆璞而不售兮又十年而顚踬涉章贡以遨游兮访邱垅而下拜欵閧市之数椽兮子朝负薪而暮实此寄胡夫子之积善兮而天不厚其裔寻余服官明廷兮辱非据于卿贰提玉尺而衡士兮收此邦之令器告成事以言旋兮敢逶迤以纡辔惭衰白之无善状兮凛箴规于寤寐望故里而神驰兮余肆惟其好懿古星轺之采风兮必先逮夫清惠矧余邑人之母兮余又身浴乎遗爱洁牲牷以陈词兮托微忱于丹荔
　　明府姓陈氏名大宏字质夫建昌府南城县人以藩掾入赀除浙之嘉兴令时吏尚侵牟狱讼繁兴明府慨然以诚实化导为事听断公平不寃不滞邑人比之况苏州嘉兴与秀水嘉善嵌田一案百余年来三邑绅士聚讼不休明府誓于神清理数月众论帖然至今思其德立祠祀之乾隆十二年九月
　　经筵讲官刑部左侍郎江西正考官嘉兴钱陈羣并识









　　江西通志卷一百四十四
　　钦定四库全书
　　江西通志卷一百四十五
　　艺文【教　策问　学规　讲义　语録　部文牒　帖　　公移　牌　　檄　　告示详文约】
　　梁
　　未至浔阳郡教二首　　　　　　陆　倕
　　第五伦之临防稽躬斩马草邓伯道之莅吴郡自运家粮故能使吏作颂歌民胥兴咏太守薄德谬叨组窃愿巴只闇坐接客思匹吴被絮对宾常药自随式瞻无逺单车入境窃所庶几旧例发民治道及戍逻巡樵采诸如此一皆省息
　　太守家本诸生服膺典记光武灵台之籍较涉根基张华聚土之书畧见庭戸贵郡图载具存方防校以山经参诸括象原野城寺宛在心目龙泉鹤岭不易穷登所撰郡图可勿亲用公孙陛防既似井蛙延寿执戈实同儿戏
　　宋
　　防问　　　　　　　　　　　　王十朋
