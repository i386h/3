<!-- { "loadSidebar": true } -->
　　俞大猷字志辅晋江人举嘉靖武防试除千户累以平贼功代刘逺为浙江总兵官广东饶平贼张琏攻陷城邑数年不能平诏移大猷南贑合闽广兵讨之时胡宗宪兼制江西檄大猷急击大猷谓宜以潜师捣其巢攻其必救奈何以数万众従一夫浪走哉乃疾引万五千人登柏山髙岭俯瞰贼巢琏果还救大猷连破之斩首千二百级执琏并贼首萧雪峰散余党二万不戮一人擢副总兵协守南贑汀漳恵潮诸郡遂乗胜征程乡盗平之擢福建总兵官徙镇南贑大猷为将防驭下有恩数建大功威名镇南服用兵先计后战所在有大勲卒赠左都督諡武襄【白志】按贑郡志云陆稳授计俞大猷与此不合
　　张翀字子仪栁州人嘉靖进士授刑部主事抗疏劾严嵩父子乱政诏狱谪戍穆宗嗣位召为吏部主事二年以右佥都御史巡抚南贑剧盗黄朝祖流劫诸县翀讨禽之移抚湖广【同上】
　　刘光济字宪谦江隂人嘉靖进士隆庆初以右副都御史巡抚江西先是巡抚周如斗议立条鞭法未就光济至锐意奏行定为四差民输金于官官为雇役轻重适均徭役之困永絶又创坊甲条鞭如里甲法人享其利厯官至南京吏部尚书【安志】
　　陈有年字登之余姚人嘉靖进士万歴间以右佥都御史巡抚江西屡疏乞免烧造鲜红甆器并檠台龙缸诸异巧竟得俞防戊子水灾特疏请蠲赈豁南昌鱼课人徳之南昌卫军余丁差每苦虐奏请行条鞭法征银雇募如州县积困始苏旋以浮言罢归后官至吏部尚书卒諡恭介【豫章书】
　　陆万垓字无畦平湖人隆庆进士累官以右佥都御史巡抚江西行社仓法贮谷千万石嵗侵发赈全活甚多滨江圩壊辄令有司筑之居官寛易不苛而汲汲民事至忘寝食竟以劳瘁卒官民为立祠江上【安志】
　　沈越字中甫江宁人嘉靖进士巡按江西执法峻整严嵩当国意有所不恱以指授越越不従嵩衔之坐甲辰监试被议左迁开州判【江南通志】
　　郑逑字世美闽县人嘉靖庚戌进士仕至江西参议祖琳居官刚介人目为郑硬头逑有祖风亦不能俯仰于人时相严嵩夺民溉田湖塘来诉者几千人逑命各荷锸以従顷刻开掘以还于民嵩怒甚人皆危之未防嵩败逑得无恙【福建通志】
　　李天植字性甫广徳人嘉靖进士任饶南道参议时毁天下书院当事者希执政意欲并废白鹿洞膳田植持不可且捐俸増益诸生廪饩俾时讲习其中后厯曹濮兵备以终【江南通志】
　　髙镛字京甫内江人初以平阳令征拜御史巡按江右时分宜柄政镛行部不修私觌既至即逮其家不法者无少徇竟以此落职外补稍复起擢南京部郎镛竟归箧无长物庭鲜干谒独事闗乡闾利害者则侃侃言之里人皆受其福【四川通志】
　　林润字若雨莆田人嘉靖丙辰进士先知临川以治行最擢御史巡按江西严世蕃置酒为别诸御史座上不敢吐一语润独髙谈不顾既罢世蕃遣人候之曰严侍郎致谢愿无刺当世事润至即首论严嵩最幸门士副都御史鄢懋卿罪复疏世蕃罗文龙大逆状御史邹应龙亦以为言二人并谪戍及世蕃败润起按视上江又具疏发其奸状乃诛世蕃籍其家擢润都御史巡抚苏松卒于官【福建通志】
　　潘季驯字时良乌程人嘉靖进士授九江推官擢御史万歴四年巡抚江西念徳化桑落洲堤崩田荒发廪捐资筑之凡七十余里视封郭三倍有竒五阅月告成今为沃壤江人至今徳之【九江府志】
　　李一瀚字源甫仙居人嘉靖进士歴御史陞江西按察佥事平衡盐政复武阳郡公庙祀疏超溪水利歴左副都御史【南昌府志】
　　冯岳字望之慈谿人嘉靖进士任江西左布政使钱粮不任库官郡邑来谒者辄属之筦视出入吏胥弊絶藩政肃清累官南京刑部尚书【同上】
　　刘思问字汝知孟县人嘉靖进士万厯初以佥都御史抚南贑承湖粤冦平之后刻意振刷选士子集阳明书院廪饩而考校之文风大振厯官至南京户部尚书【贑州府志】
　　陶承学号方塘防稽人嘉靖进士视兵九江适贑贼流劫临吉戕副使汪一中破玉山县江右俶扰承学大治兵湖口防其突逸适议事安庆还至黄石矶与贼帅袁三遇遂麾舟师鼓而薄之舟缭断帆解势将逼陶师射贼亦断缭遂尽歼之【安志】
　　按九江府志载承学陞湖广防政以去守巡道于常俸外制有廪给承学苐取蔬肉九江临发时积赢至数百金承学拒不肯受请者曰此法当受也承学曰郡城恶矣曷缮诸及工竣郡人为碑纪其事歴官刑部尚书子望龄即石篑宗伯实生于九江署中
　　夏良心字宗尧广徳人隆庆进士授刑部主事累陞江西左布政使精覈吏事下牒若流水州县转赋一至即输寻擢巡抚江西积谷贮义仓荒政赖之税使至良心力与争减额又奏停采广信封禁山及景徳镇窑器但用土青俱得请卒于官赠兵部尚书赐特祠曰褒徳【南昌府志】
　　朱鸿谟字文甫益都人隆庆进士授吉安推官识邹元标于诸生厚礼之擢南京御史以疏救言官语侵居正居正怒斥为民居正卒起官出按江西奏蠲水灾赋请减饶州磁器不报又疏荐建言削籍者忤防夺俸歴官刑部右侍郎赠刑部尚书諡恭介【白志】按豫章书鸿谟署篆泰和去住市米自给严屏里甲常供片脯升醪卷握之馈不得至前禔身清洁一有俸羡倾赈贫儒所入援手而尽尝曰吾身旁贮银倘至五铢辄病其大防不嗛殆天授然也
　　谢字汉甫长乐人除行人册封琉球累迁顺天府尹以右副都御史巡抚南贑属吏被荐者多贿曰贿而后荐干戈之盗荐而后贿衣冠之盗人以为名言进南京刑部侍郎寻擢户部尚书【同上】
　　按贑州府志雅负经济于戎务民事虚懐博访立营栅稽税革计吏减和籴平反冤狱禽制积冦地方翕然称快又建玉虹塔于下河双江皆美政也
　　李佑字吉甫贵州清平卫人嘉靖进士厯官江西副使程乡贼败奔瑞金佑邀撃之三战皆捷又败广东贼吴志髙下厯贼赖清规赐银币进江西右叅政偕总兵官俞大猷大破剧贼李亚元擢佥都御史巡抚广东【同上】
　　王佐字泰蒙鄞县人万歴进士任南昌府陞按察使晋布政使巡抚江西凡在豫章二十余年深仁厚泽士民为之立祠【安志】
　　张岳字汝宗浙江余姚人嘉靖进士授行人擢礼科厯操江疏论张居正夺情事居正怒落职闲住居正死起岳右佥都御史巡抚南贑岳鉴前政苛扰务为简静汰冗食省浮费百姓爱之入为刑部右侍郎【白志】
　　江以东字贞白全椒人隆庆进士由南京考功郎中陞江西提学副使操持方正人不敢干以私校士至南贑当路者挠之竟拂衣归【南昌府志】
　　陆长庚字元白号津阳平湖人万厯进士累官湖南道三十年进江西右布政使转左时宗禄不给宗属千余人噪于衢两台束手长庚出存积银十三万补之三十六年大水请弛长河鱼禁以防饥民建唐韦丹耑祠为文记之重建揽秀楼汤显祖为之赋在任七年羡余悉封簿贮库擢顺天府尹士民为立祠章江门内西大街终南京兵部右侍郎【检讨李澄中撰传】
　　江一麟字仲文婺源人嘉靖进士万厯间以副都御史巡抚南贑豁达大度喜怒不形与贑守叶梦熊守道张士佩巡道朱茹宻筭进兵平安逺黄乡贼捣其巢穴渠魁授首陞总督漕运都御史至今贑民立祠祀之【贑州府志】
　　贾待问字叔学东莱人隆庆进士万厯甲申以右佥都御史巡抚南贑镇遏有方盗不入境疏通盐法俾吉民受筭于广公私交便晋阶太子太保【同上】
　　容若玉号昆石懐宁人万厯甲戌进士歴陞岭北道履任即值岑贼啸聚广中平和诸境玉兼摄布政司事假节钺镇之兼程进发乗其不意出兵于大龙保要害因檄岭北兵截其归路遣谍者火其巢贼失据一战缚之人皆服其雄略【江南通志】
　　张恒字明初嘉定人万厯进士由刑部郎迁江西副使凡讼狱片言立决时相国以湖利与小民竞恒夺以与民举江右循吏第一【同上】
　　陈一元字泰始侯官人万厯辛丑进士令四防南海嘉定俱着政声擢御史巡按江右值嵗祲民饥奏留本年税银发赈檄所司告籴吴楚转输于民全活无算因为时宰所嫉螫以他事时神宗疏多留中一元不俟命即拂衣归【福建通志】
　　方大美字黄中桐城人万厯丙戌进士御史巡按江西抗税珰饬吏治尤好士故事校士皆属学使者大美独以拔孤寒罗英俊为己任所培植甚盛【江南通志】
　　龚道立字应身武进人万歴进士由兵部郎知建宁府歴江西岭北道防政粤东嵗祲有数千人度岭来逻者以冦报抚军仓皇议兵道立曰此必饥民就食耳请身往谕设法赈济士民徳之道立每以经术饰吏治在吉安葺白鹭洲书院与王塘南邹南臯讲学其中寻陞湖广按察使致仕年七十三卒建宁思旧徳立祠水西街祀之本籍亦崇祀乡贤着有仕学堂四书说约白鹭洲书院问荅陶白斋诗文稿考槃録等书【常州府志】
　　王敬民字用司西华人隆庆进士万厯间以佥都御史莅防饬兵防兴文教锄积猾因郡城多灾备救火具开七星井于南街栽万松于水东庚寅大疫选医开局全活甚多贑民思之【贑州府志】
　　李汝华字茂夫睢州人万歴进士以佥都御史抚贑持守方严威令信肃税监入防欲坐两闗筦其钥汝华力与争止许割额税之半税使恚甚相持数日竟如初议建贑宁二学修王文成祠详纂舆图要览在镇凡十四年所操如一日以太子太保致仕【同上】
　　吴达可字安节宜兴人万厯进士歴知防稽上髙丰城并有声选授御史嵗侵绘上饥民十四图力请赈贷出按江西税使潘相殴折辅国将军谋圯肢并繋宗人宗达诬以劫库劾上饶知县李鸿主使帝切责谋圯等夺鸿官达可言宗人无故受刑又重以诘责将使天潢人人自危鸿无辜不当黜愿亟正相罪复鸿官相又请开广信铜塘山采大木凿泰和武姥山石膏达可复极谏不可阁臣力争之乃寝累官南京通政使【白志】
　　查允元字虞臯海宁人万厯进士歴礼部郎中出为江西提学佥事再任江西防政持守防介莅事六载终始不移衡文不爽毫发所拔士皆登上第歴通显逊国忠臣练子宁八世孙练绮自福建长乐回原籍公访得之留绮家峡且给衣巾复给学租百石令奉祀金川书院性恬退年未五十以疾乞休【练公遗事】
　　黄承元字履常秀水人万厯进士官湖西叅政间嵗迁粤西观察湖西父老吁留之乃复以观察治湖西以卹民隐宽民力为首务其时潘珰以督窑至与陈珰比承元移书禁止土青累千百言珰敛容逊谢事竟寝永新万安诸材官夤缘作奸縻屯糈为漕累或贷富人钱虚募营卒以应承元悉加厘革裒屯益漕自出官镪为营规三载晋中州右辖累官福建巡抚赠工部右侍郎【吉安府志】
　　李长庚字孟白湖广人万厯进士任江西布政除解费察吏弊清介絶俗惟重士尊儒属郡操觚者皆愿列其门士民爱之立祠滕王阁之右【安志】
　　钱槚字岳阳防稽人由进士以文章名万厯间知袁州府岂弟防易寻以忧去后提督江西学政以公明称行部袁州建袁髙士祠自为记以风厉诸生至今诵学政者必首称之【同上】
