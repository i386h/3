<!-- { "loadSidebar": true } -->
　　钦定四库全书
　　江西通志卷六
　　城池【二　疆域附】
　　广信府【上饶县附郭】
　　宋信州城旧基周围七里五十步髙二丈一尺址广二丈有竒崇广如制皇祐二年水圮州守张公实修筑中为子城围一里二百八十三步髙二丈五尺后亦圮淳熙七年州守林枅因旧址筑牙门韩元吉记淳祐十二年复罹洚水甚于皇祐寳佑二年州守陈昌世重修王雷记初置四门曰广信灵山阛阓玉溪后辟八门曰望云信溪葛溪玉溪香濠渌津春浦三港元因宋旧　明洪武初修筑罗城围九里二十步髙二丈二尺广一丈五尺仍置四门门覆以楼楼外为月城正德六年南门楼燬知县陆征朱嘉防相继修葺万歴七年南门楼复燬知府钱拱辰重建十年以遵防整饬城垣委千户张忠加髙三尺
　　国朝顺治五年防守康时升大加修筑十六年守道胡升猷知府栾斯美相继葺之北城楼燬康熙十一年知府髙梦説重建自为记
　　玉山县
　　旧无城明嘉靖四十年流贼袁三乱后巡抚胡松檄推官姚篚始筑城围七里髙二仭广丈有一尺女墙四尺门四东润泽西廉善南垂教北采栗胡松记隆庆间知县陈所闻从民请复辟二门东南曰儒林西南曰杏花万歴四年知县周日申改南城门杨时乔记十四年知县张道深复以铁饰门嗣后时圮时葺
　　国朝顺治五年兵变后渐圮女墙无存者康熙八年知县唐世征捐赀完治之二十一年知县金毓浩重建西门城楼
　　弋阳县
　　宋淳化间县治在寳丰镇庆歴三年徙今治　由元迄明亦未建城正德五年姚源盗起知县胡伟始垒石为四门上建门楼方议筑城盗平事寝嘉靖三十九年叛兵入闽将假道于弋知县陈仕始筑城周围九百四十二丈髙一丈八尺广一丈二尺门四东宾阳西乐成南迎薰北拱极门覆以楼置警舍二十五所邑人舒国光记
　　国朝康熙七年城圮于水知县陶燿修葺如旧制甲寅贼毁后知县薛岩起捐修十九年又圮于水知县张龙如捐修二十一年洪水积雨又毁知县谭瑄捐修贵溪县
　　旧无城明正德五年饶冦掠境分守参议居达檄知县谢寳筑土垒石围七百余丈髙一丈有竒东西南北置四闗为捍御计嘉靖四十年闽广盗肆巡抚胡松檄同知王时拱大加修筑围一千五十丈髙二丈西南带水东北砺山辟四门东迎暾西延晖南文明北拱极俱覆以楼比旧制增廓
　　国朝康熙十三年叛将柯升变后城楼焚燬殆尽十九年知县髙骏升重建城楼四十五年知县韩蕃以东西二城圮于水捐赀再建自为记
　　铅山县
　　旧无城明洪武九年千户蒋奎就今址筑城周围四里七十二步髙二丈雉堞三尺许东西南三面凿池阔四丈深一丈北濒河为濠为门四东仁寿西义和南嘉防北丽泽西北为水门周城设敌楼五正德十四年为霪雨所壊知县郑懋德修之十五年复为雨壊知县杜民表重筑嘉靖三年知县朱鸿渐修复如故明末复圯
　　国朝康熙十八年知县潘士瑞重加葺焉
　　广丰县
　　旧无城明嘉靖四十一年以广闽盗起巡抚胡松檄知县斯正筑之周围九百四十七丈址广一丈八尺髙一丈六尺加雉堞六尺为门四东松峯西鹤山南安民北永丰南北别为小门二门覆以楼凿濠池长与城等广丈余深倍之少卿吕懐记隆庆六年知县傅宠增置警舍三十六所有碑记
　　国朝康熙四十七年知县吴之瀚捐俸重修
　　兴安县
　　明嘉靖三十九年始置县四十年知县陈庆云始度地筑城城依髙山东西缘冈阜南遵河壖修筑如式周围八百六十四丈髙一丈五尺厚八尺为门四东宾阳西流晖南迎薰北拱极又为小东小西小北门以便出入参政毕竟容记之
　　国朝仍旧制
　　疆域
　　广信府
　　广四百七十五里袤三百二十里东至浙江衢州府常山县界一百七十五里西至饶州府安仁县界三百里南至福建分水闗一百六十里北至饶州府乐平县界一百六十里自府治至省城七百里【路城细数详各县】上饶县
　　附郭广一百里袤一百七十五里
　　一东陆大路自县东门七十里至黄茅冈本府玉山县交界一西陆大路自县西门五十里至宋村铺本府兴安县交界一南陆大路自县南门钟灵桥四十五里至茭塘铺本府广丰县交界
　　一小陆路自县往南由滩头渡口一百五十里至福建建宁府浦城县岑阳闗交界一自县往西南由白鹤渡四十五里至石溪本府铅山县交界一自县往北六十五里至郑家坊饶州府德兴县交界
　　一水路自县往东南由广安桥六十里至湖昏塘汛本府玉山县交界一自县往西由钟灵桥白鹤渡六十五里至叶村本府铅山县交界
　　玉山县
　　在府东一百里广五十五里袤一百五十五里
　　一东陆大路自县东门四十里至草坪村浙江衢州府常山县交界一西陆大路自县西门经连城桥五十三里至黄茅冈本府上饶县交界
　　一小陆路自县东门东津桥一百里至浙江衢州府开化县交界一自县往西北一百里至江南徽州府婺源县交界一自县往南二十五里至张坂塘本府广丰县交界
　　一水路自县西门渡口三十里至湖昏塘泛本府上饶县交界一自县东津桥一百一十里至浙江衢州府常山县草坪交界
　　弋阳县
　　在府西一百二十里广四十里袤一百四十里
　　一东陆大路自县东门十五里至晚港铺本府兴安县交界一西陆大路自县西港三十里至水门铺本府贵溪县交界
　　一小陆路自县往南由圭峯九十里至福建邵武府光泽县观音闗交界一自县往北六十里至石下村饶州府万年县交界一自县西溪桥六十里至秧坂饶州府乐平县交界
　　一水路自县东闗外渡口八十里至黄沙港本府铅山县交界一自渡口往西七十里至洪家埠本府贵溪县交界一自黄沙港三十五里至福建邵武府光泽县水路交界
　　贵溪县
　　在府西一百九十里广一百里袤二百里
　　一东陆大路自县东门三十里至水门铺本府弋阳县交界一西陆大路自县过后河渡四十里至界山饶州府安仁县交界
　　一小陆路自县往北七十里至夹罗村饶州府万年县交界一自县南由浮桥渡一百六十五里至福建邵武府光泽县茶山闗交界一自浮桥渡九十里至金贵亭抚州府金谿县交界一自县往南一百二十里至大源建昌府泸溪县交界
　　一水路自县东门渡口二十里至洪家埠本府弋阳县交界一自县往西浮河渡八十里至东溪渡饶州府安仁县交界
　　铅山县
　　在府南八十里广一百六十里袤一百四十里
　　一东陆大路自县东门四十五里至福建建宁府浦城县岑阳闗交界一南陆大路自县南门七十里至福建建宁府崇安县分水闗交界
　　一小陆路自县往西一百里至福建建宁府崇安县火烧闗交界一自县往北由水北桥四十五里至石溪本府上饶县交界
　　一水路自县往北由河口镇三十里至叶村本府上饶县交界一自河口镇往西五十里至黄沙港本府弋阳县交界
　　一小水路自县水北桥八十里至福建建宁府崇安县温陵闗交界
　　广丰县
　　在府东南四十五里广七十五里袤一百一十里一东陆大路自县东门六十五里至浙江衢州府江山县松峯山交界一西陆大路自县西门二十三里至茭塘铺本府上饶县交界一东南陆大路自县塘墀渡七十五里至福建建宁府浦城县二渡闗交界
　　一小陆路自县南门三十五里至茭塘铺本府上饶县交界一自县往北八十里至浙江衢州府江山县鳯林交界一自县往西北五十里至乌狗衖本府玉山县交界
　　一水路自县往南四十里至洋州本府上饶县交界一自县往东南九十里至浙江衢州府江山县湖里交界
　　兴安县
　　在府西八十里广七十里袤一百五十里
　　一东陆大路自县东门窑口塘三十里至宋村铺本府上饶县交界一西陆大路自县下窑十五里至石塘铺本府弋阳县交界
　　一小陆路自县往西南三十五里至杨坊本府弋阳县交界一自县往北一百二十里至临江湖本府上饶县水路交界
　　饶州府【鄱阳县附郭】
　　旧城秦番君吴芮所筑至吴周鲂守郡增修之　梁大通中鲜于琮叛内史陆襄缮城为保障计　宋建炎初舒贼刘文舜冦饶州守连南夫缮治嘉定间水壊州守史定之増修　明吴元年甲辰大水城圮总制宋炳知府陶安即旧址城之千户赵坚汤礼伍成预其力城周九里十三步负芝山阚鄱江左右环东湖蠙洲三面阻水髙一丈八尺厚四之三雉堞三千四百二十六隍深广丈余门六北曰朝天灵芝南曰鄱江月波东曰永平西曰蠙洲楼十二守防六瓮城楼一吊桥三嘉靖间兵备副使范辂沈良佐知府彭辨之相继完治万歴二十三年知府林欲厦缮修之三十年月波门火楼燬三十四年鄱江楼火三十六年大水城圮分守参政应汝化缮治
　　国朝顺治初年月波门楼燬于火十五年守道张思明捐资重建康熙十三年久雨城圮冦贼蹂躏十七年知府黄家遴鄱阳知县王克生捐资修筑二十年大水复圯二十二年巡道查培继暨各属捐资重修余干县
　　秦置县时其城池无考刘随州诗孤城上与白云齐知唐时已有相传林士所筑阅代滋久漫无遗迹明嘉靖壬戌巡抚胡松以闽广冦起檄知县黄士元征丁粮筑之为方二里延袤一千二百丈髙一丈七尺厚五尺为门九东曰长春南曰通知西曰武靖北曰拱极东南曰文明通贤西北曰永熙顺民东北曰隂德小水门三守宿之庐二十有四正南及西北濒水余多枕山姜金和记隆庆间知县郑继之修万歴中知县刘谐因滨水易倾就圮者重筑之又塞拱极顺民永熙通贤隂德五门并塞三水门改建髙冠门于冠山之上崇祯间知县袁世顺重修乱后雉堞无存
　　国朝顺治十六年知县刘毓安重建东西北三楼康熙二年知县江南龄继修其旧塞诸门从民便开之二十二年知县吕玮重修
　　乐平县
　　唐中和间自乐安旧城迁今治故县无城但立四门曰洎阳延明利涉景丰　宋末立排栅为城建四门曰朝天平仁文明拱北元至正间兵燬　明正德五年水南盗起知县龚渊即四门遗址筑之砌以石每门建楼东曰东安西曰西乐南曰南平北曰北顺北顺寻火十一年冬知县张文应重修嘉靖中巡抚胡松檄知县黎楚度地兴筑黎澄记万歴二十四年知县金忠士因诸生议辟建文昌门于学宫前义民洪铳捐资后以形家言复塞之
　　国朝顺治十年知县王德明重修康熙十年知县王道隆建四城楼筑垻引洎水东流以卫城郭有记浮梁县
　　旧无城元至正间县令于光始筑髙一丈六尺周七百二十四丈濬濠深广各一丈五尺设东西南北小南五门　明永乐中砌以砖石惟存东西南三门正德戊寅知县刘守愚伐石砌水南拱极二门于南北故址嘉靖十九年水溢城瓌知县汪宗伊依故址重修用形家言塞小南门三十七年知县萧竒勲更筑之増小东小北二门又训导霍文玉请増新南门以为学宫文笔万歴三十年大水壊城二百余丈知县周起元复修
　　国朝顺治五年大水城壊康熙三年知县萧蕴枢修筑増髙四尺十年四月久雨水南门倾知县王临元修之
　　德兴县
