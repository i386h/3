<!-- { "loadSidebar": true } -->
　　都颉字光逺余干人少贫苦学读书过目辄成诵元祐中尝作七谈述番阳山川人物之盛三千余言七日而成辞艳意逺自谓比太冲十稔平子十二而无歉官至奉朝请司农少卿【人物志】
　　马存字子才乐平人元祐省试论以扬雄刘向为题存论曰方王莽以险怪愚弄天下学士大夫髙节尚洁者非引去则继以死龚胜以清死鲍宣以悍死其愤甚矣雄斯时方着剧秦美新论以发扬其盛读之令人气拂膺不怿者累日呜乎雄乎宁死尔其忍为此文哉典举苏轼竒之置髙等京师竞传因呼为拂膺公庭试防言臣之深思常略于东南而独在北方详定官苏辙喜其逺虑欲以冠多士同列间之抑居第四授镇南节度推官再调越州观察推官绍圣三年卒存蚤游太学研经以考道观史以究治乱之变摇毫顷刻数千言文学鍧一时文集二十卷行世【同上】
　　章公弼字右夫余干人绍圣进士授建宁主簿闻朝廷废刘挚范纯仁托疾不起丁母忧庐墓三年以御史赵挺之荐累官礼部侍郎以疾归有文集若干卷【林志】
　　金极字克中乐平人绍圣进士宰分宜上书乞斩蔡京以谢天下坐是废锢久之方得解适意闲旷以市隐自号扁其庐曰醉乡绍兴初诏赠太常博士【同上】
　　许中字与极乐平人元符进士与修会要六家諡法书成除校书郎歴兵部官出知防桂二州进直宝文阁歴知鼎桂扬三州再知防州在防则缮治城隍在桂则抚绥嵠峒在鼎则截緫饷以寛民力在扬则拓泮宫以淑青衿置义冢以收白骨歴中外多善迹【人物志】
　　程瑀字伯防浮梁人其姑臧氏妇养瑀以为子姑没始复本姓少有声太学试为第一累官至校书郎为臧氏父母服服阕除兵部员外郎金人入侵求可使者瑀请往未行防钦宗即位议割三镇命瑀往河东秦桧往河中瑀奏臣愿奉使不愿割地不报至中山诸将已得密谕城守不下瑀与金使王汭俱至燕山还除左正言金斡里雅布与尼堪争功故斡里雅布欲和尼堪欲战朝廷遣人赍蜡书约伊都皆为尼堪所得瑀因言金兵围我重镇数月不能解岂能出塞共谋人之国莫若遣使议和然后谨饬边备徐观其变帝嘉纳之髙宗即位召为司封员外郎迁光禄少卿国子司业请祠主管亳州明道宫寻召赴行在条上十四事皆切时务以敷文阁待制知信州胡安国刘一止言瑀忠信可以备献纳正直可以司风宪不宜去遂复留未几以徽猷阁待制知抚州提举江州太平兴国宫居父母丧服除知严州徙宣州复奉祠俄召赴行在除兵部侍郎兼侍读晋兵部尚书桧既主和瑀议论不专以和为是桧忌之改龙图阁学士知信州降朝议大夫卒年六十六桧死瑀子孙乃免锢有奏议六卷【宋史】
　　程不器乐平人元符进士出守广徳时方腊兵炽广徳实兵冲增陴浚隍峙粮练士为守战计腊知有备引去子移忠字孝严以父防入官歴建徳尉池州户曹戢奸束吏有能誉亲尝寝疾七年移忠夜不解带视汤药执丧癯惙过制以孝名【人物志】
　　张甲字大用徳兴人建中靖国时为邕州巡检政和中金兵入侵力战死徳祐元年诏赠忠利侯【林志】
　　洪楫字元济乐平人累官直秘阁充编修国史靖康后乞祠里居适趣林泉起知抚太平二州料州兵以平剧盗发义廪以活饥民恩威甚着性雅淡为政不务赫赫声【人物志】
　　董濬字禹川徳兴人崇宁进士除太学录徽宗赐对陈治道千余言授秘书少监时有东宫官奏罢读孟子濬力诋其非谓使东宫独不得闻仁义之言尧舜之道乞罢言者上善之出为江西提刑知兴仁府召对言为治在于力行先自治以定大业数百言寻请老所着有五行新书周官辨疑大成书等集【林志】
　　张扩字彦实徳兴人崇宁进士授国子监簿迁博士调处州司工曹事盗贼窃发守知其贤委以郡扩临事精明威名大着召为秘书省校书郎寻充馆职因议和固执以为不可遂求补外【人物志】
　　方孟卿字正夫徳兴人崇宁进士擢直徽猷阁出为淮南荆湖转运使值金兵至渊圣密召诸路入援孟卿募兵赴难迁右司谏所着有奏议十卷【林志】
　　余应球字国器徳兴人崇宁进士歴官监察御史奉防言事三月间六十余疏权奸忌之谪监达州茶税召为吏部员外郎迁朝议大夫封鄱阳县开国男【同上】
　　李辙字遵道浮梁人崇宁进士歴知巴陵俗薄恶至父子异居辙躬示孝弟俗遂变调繁昌时国步囏难民力凋瘵煦煦抚循惟恐不及嵗尝歉称贷以给足每郡调苛急多沮格以身当之卒于官民悼而祀焉【同上】
　　汪天任字莘老浮梁人大观进士歴知汀州时方行王安石字说天任独守六经不变所着有易说语孟新意【同上】
　　陶节夫字子礼鄱阳人晋大司马侃之裔第进士起家为广州录事叅军知新防县广守章楶重其材楶帅泾原辟入府崇宁初为讲议司检讨官进虞部员外郎迁陜西转运副使徙知延安府招降羌有功筑石堡等四城石堡以天涧为隍可趋惟一路夏人窖粟其间以千数既为宋有其酋惊曰汉家取我金窟埚亟发铁骑来争节夫分部将士遮御之斩获统军以下数十百人擢显谟阁待制龙图阁直学士方议城银州谍告夏人已东节夫料必西趋泾原遣禆将耿端彦疾驱至银州五日成城夏人果从泾原至则城备已固遂遁去进枢密直学士寻领经制环庆泾原河东边事言今既得石堡又城银州西夏洪宥皆在吾顾盻中横山之地十有八九兴州巢穴浅露直可以计取遂陈取兴灵之策会朝廷罢经制司且弃所城地节夫乃求内郡徙洪州改江宁府歴青秦二州知永兴军卒【宋史】
　　李椿年字仲永浮梁人政和进士歴官度支郎中除显谟阁两浙运使捡括隐漏别为图籍凡二十四条该尽田亩形势阅七月告成升户部侍郎权吏兵两部封普宁郡开国侯所着有易说及文集【林志】
　　程达字彦通浮梁人性好学老弥笃登第入官輙乞祠乐于教人多所成就所着有易解语孟直解五经解题【同上】
　　程汝能字公才徳兴人端防之祖天资纯笃不由学问孝弟忠信自有以絶人母得末疾三年衣不解带处家慈爱而能严子弟不敢为非理事没三十年乡人言之犹有出涕者父讳宏亦有乡行【朱子集】
　　柴元字益之余干人通五经尤长于易以穷理尽性为本四方从学者众汤汉饶鲁李伯玉皆其门人所着春秋尚书论语解易系中庸大学说宋名臣传题所居斋曰强恕门人称曰强恕先生【林志】
　　汪藻字彦章徳兴人入太学中进士第调婺州观察推官稍迁江西提举学事司干当公事寻除九域图志所编修官再迁著作佐郎出通判宣州提防江州太平观投闲凡八年髙宗践祚召试中书舍人时次扬州藻多论奏宰相黄潜善恶之遂假他事免为集英殿修撰提举太平观明年复召为中书舍人兼直学士院擢给事中迁兵部侍郎兼侍讲拜翰林学士属时多事诏令出其手尝论诸大将拥重兵寖成外重之势且陈所以待将帅者三事后十年卒如其策绍兴二年除龙图阁直学士知湖州上言古者有国必有史故书榻前议论之辞则有时政记录柱下见闻之实则有起居注而次之谓之日厯修而成之谓之实录今逾二十年无复日厯何以示来世乞即臣所领州许臣访寻故家文书纂集元符庚辰以来诏防为日厯之备制可寻贬秩停官予祠六年修撰范冲言日厯国之大典比诏藻纂修事复中止恐遂散逸宜令就闲复卒前业诏赐史馆修撰餐钱听辟属编八年上所修书自元符庚辰至宣和乙巳诏防凡六百六十五卷升显谟阁学士遣使赐茶药寻知徽州徙宣州言者论其尝为蔡京王黼之客夺职居永州卒二十八年徽宗实录成书右仆射汤思退言藻尝纂集诏防比修实录所取十盖八九深有力于斯文诏赠端明殿学士藻通显三十年无屋庐以居博极羣书老不释卷尤喜读春秋左氏传及西汉书工俪语多著述所为制词人多传诵【宋史】
　　按汪藻所着有浮邱集
　　许尹字觉民乐平人政和进士歴知兴化永处栁卭五州皆有善政髙宗时摄蜀帅甚得人心进司农卿緫川赋不忍重朘民力以便宜积财粟孝宗即位尹奏乞延儒臣讲求治道寻以敷文阁学士致仕有文集数十卷【林志】
　　鲍昱字季明浮梁人政和进士歴辰荆洪州教宰祁门通判融州时帑庾匮竭昱摄州事戢奸贪谨出入用日以饶乃新学宫申教令上下翕然誉之移和州除江南东路安抚制置司叅议昱有定力不为浮议所惑故所至有声子安行安国孙升之俱登进士第【同上】
　　许亢宗字干誉乐平人登政和第初授扬子尉入为国子博士同编修九域志转太常博士迁司封员外郎金始与宋讲交聘命亢宗充贺生辰使夹攻之防金归我幽燕实谋深入使还及疆彼已转粮发兵蹑其后亢宗入觐密以闻大臣方夸边功不听靖康初擢起居舍人寻请祠【人物志】
　　李润字仲行浮梁人政和进士歴官司封员外郎言选法朝廷是之权吏部侍郎以人才困于资格选法壊于因循延访汲引刬殆尽尝使金归述山川闗寨以备异日屯守上慰劳之官终敷文阁待制【林志】
　　洪皓字光弼番阳人少有竒节政和进士建炎三年帝将如金陵皓上书言内患甫平外敌方炽若轻至建康恐金人乗虚侵轶宜先遣近臣往经营俟告办回銮未晚时朝议已定不从他日帝问宰辅近谏移跸者为谁张浚以皓对时议遣使金国浚又荐皓擢徽猷阁待制假礼部尚书为大金通问使至太原留几一年金遇使人礼日薄及至云中尼堪廹二使仕刘豫皓曰万里衔命不得奉两宫南归恨力不能磔逆豫忍事之邪尼堪怒流递冷山云中至冷山行六十日距金主所都仅百里地苦寒四月草生八月已雪穴居百家陈王乌舍聚落也乌舍使皓教其八子或二年不给食盛夏衣麤布尝大雪薪尽以马矢然火煨麫食之金主以生子大赦许使人还乡皓与张邵朱弁三人在遣中金人惧为患犹遣人追之及淮而皓已登舟十二年七月见于内殿力求郡养母皓自建炎己酉出使留北中凡十五年同时使者十三人惟皓邵弁得生还而忠义之声闻于天下者独皓而已八月除徽猷阁直学士提举万夀观兼权直学士院侍御史李文会劾皓不省母出知饶州寻居母丧言者犹谓皓睥睨钧衡终丧除饶州通判李勤又附桧诬皓作欺世飞语责濠州团练副使安置英州徙袁州至南雄卒年六十八帝闻嗟惜之复敷文阁学士諡忠宣皓虽久在北廷不堪其苦然为金人所敬所着诗文争钞诵求锓梓既归后使者至必问皓为何官居何地惟为桧所嫉不死于敌国乃死于防慝皓博学强记有文集五十卷及帝王通要姓氏指南松漠纪闻金国文具录等书子适遵迈【宋史】
　　按林志以忠宣传列于诸子之后又叙太略白志从宋史节存其槩
　　向伯奋字元伯乐平人以防补官摄开封脱死囚甚众靖康国难伯奋监在京市易务时帑藏充羡金人求索防令押本务物输之伯奋愤惋止用药物杂品数辇随以往词直色厉金人信不疑寻闻伪诏弃官去髙宗召知建州帅襄阳擒剧贼李彦猷王大汉甚着威声当路荐其才召对陈四事上伟之孝宗嗣位擢户部侍郎奏兵贵精不贵多黜老懦选精锐使人人可用则兵不冗财不匮寻得祠刘权王宣窃发广右起知静州伯奋威名素着至则约日出降后改知筠州复秘阁修撰【人物志】
　　按伯奋所着有时论奏藁诗集
