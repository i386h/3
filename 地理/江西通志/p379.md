<!-- { "loadSidebar": true } -->
　　王庭珪字民瞻安福人以贡入太学时方禁士人说诗庭珪独吟咏自若中政和进士任茶陵丞忤部使者拂衣归胡铨上封事忤桧谪岭表亲旧无敢通问庭珪独送以诗坐谤讪流辰阳孝宗初召对赐坐劳问除直秘阁一子扶掖上殿亦予官卒年九十余所着有泸溪集杨诚斋为之序【吉州正气録】
　　按吉州人文纪以庭珪为重和进士者讹今据科目考改正又按胡忠简谪官时有寺丞陈刚中以启贺之云身为南海之行名若泰山之重知无不言愿请尚方之劒不遇故去聊乘下泽之车亦坐贬安逺庭珪晩年再召而刚中竟死于贬所无子其妻削发为尼同时同事幸不幸如此【原跋】
　　曽民瞻字南仲永丰人宣和进士少通天文为南昌尉置晷漏图范金为壶刻木为箭壶后置四盆一斛壶之水资于盆盆之水资于斛其一注水则为铜虬张口吐之箭之旁为二木偶左者昼司刻夜司防其前设铁板每一刻一则击板以吿右者昼司辰夜司更其前设铜钲每一辰一更则鸣钲以告又为二木图其一用木荐之以测晷景其一用水平之以法天运自谓得古人所未至【林志】
　　尹躬字商老永新人宣和进士为江西佥书决狱吉水有系逋贼者十余人男女贯于一索闻躬来密置他所躬廉知尽释之其他异政尤多所着有易解冬官解【人物志】
　　高应科安福人登童子科高宗引至便殿问曰汝童子也何为在朕前应科对曰务引其君以当道上悦命传送六宫赐钱防而归【同上】
　　葛潨字徳源庐陵人端醇详雅贯通子史胡澹庵周平园互聘为弟子师幼失怗恃依仲父纬学纬老而贫飬生送死皆潨主之安于恬退故终老于乡【林志】
　　罗上行字元亨庐陵人建炎进士少负奇气以功名自许时岳飞奉命讨洞庭巨寇杨么檄上行督饷诸郡至全州通判范寅倨傲不与上行抗责之乃发廪帑以应知上犹境内大治部使者上其状请颁其条教为诸州县式【同上】
　　赵伯深字逢源安福人父子官棣州宣和间被檄往塞上未几金人渡河伯深母子相失建炎二年子南归而不知母所在伯深寻母二十余年偶闻流落泸南奔走入蜀至绍兴二十一年秋乃得见焉相持号泣扶持归家以夀终【豫章书】
　　按赵伯深人物志不载达源吉州正气録作逢源周益公有跋赵逢源得母诗卷后曰余少时亲见其迎侍归来名士如曽端伯晁子西程咏之皆赠以诗云云其为逢源无疑当据此改正【原跋】
　　欧阳鈇字伯威庐陵人少负气节有文章其诗骚最工能发前人闗键杨诚斋爱其词至手抄警句诵之王庭珪刘永弼杨愿每以孟襄阳贾长江相比葢一时人豪也【林志】
　　曽光庭字南卿吉水人仕为东安簿靖康之难勒兵勤王会徽钦北狩光庭以兵趋南京列表劝进高宗既践祚光庭辞不受赏孙三复乾道进士厯太常少卿上疏正太祖祫祭东向位改权刑部侍郎致仕【豫章书】
　　萧环字国器泰和人以诗名一时靖康建炎间尝纠合义丁捍卫乡里时叛将杜彦攻陷永丰县尹赵训之死之环往援以礼葬焉【林志】
　　梁栋字充道龙泉人以直言为用事者所忌遂不复进取晚以肖顔名堂周必大常从之游因作记称为隠君子云【同上】
　　刘彦登字允升永新人由舍选登进士后提兵讨防寇郡境以安厯官三十年终朝请大夫知汉阳军所着有竹溪文集【豫章书】
　　陈千龄泰和人建炎进士官韶州曲江簿有潮阳令以军事犯赃权贵多为之地檄千龄推鞫援者踵至夜馈以金不受至推问得实陞防州司法叅军【人物志】
　　李靓字彦和吉州龙泉人幼孤母督之学不肯卒业母诘之辞曰国家遭女真之变防县云扰士当捐躯为国戡大憝安能呫嗫章句间效浅丈夫哉岳飞督师平防寇挺身从之未行奔母丧服除走淮南以防干都督张浚浚奇之使隶淮西总管孙晖镇下以功授承信郎绍兴十年金将翟将军犯境靓与部曲当其锋转战至西京天津桥南俘翟将军乘胜逐北会金师大至遂死之年三十一【宋史】
　　胡铨字邦衡庐陵人建炎二年高宗防士淮海铨答防万余言将冠多士有忌其直者移寘第五授抚州军事判官丁父忧从乡先生萧楚学春秋绍兴五年以贤良方正荐赐对除枢密院编修官八年宰臣秦桧决防主和金使以诏谕江南为名中外汹汹铨抗疏乞斩王伦秦桧孙近书上除名编管昭州朝臣多救之者桧迫于公论乃以铨监广州盐仓改签书威武军判官编管新州移吉阳军桧死量移衡州铨所上书进士吴师古锓木传之金人募其书千金孝宗即位复奉议郎擢起居郎兼侍讲史院编修官时旱蝗星变诏问政事阙失铨应诏上书数千言始终以春秋书灾异之法言政令之阙有十而上下之情不合亦有十又言和议成有可吊者十和议不成有可贺者亦十寻乞致仕除敷文阁直学士与外祠陛辞犹以归陵寝复故疆为言所着易春秋周礼礼记解诏蔵秘书省薨諡忠简有澹庵集一百卷【同上】
　　周子充曰人臣犯顔逆耳上撄人主之怒下为权奸切齿或诛或斥何可胜数未有九重特伸诏谕禁近引谊申救曽不四旬谪命三改者当是时胡编修名震天下朝士陈刚中以言饯行贬令安逺之死靡憾乡人王庭珪赋诗赠别窜徙夜郎反以为荣遐方裔土莫不传诵其书虽敌亦因是知中国之不可轻葢天理所存自公达之人心所愤自公发之
　　彭元亨字文昌安福人父病笃祷于神乞损已夀以益亲年父寻愈尝服膺吕东莱辨志早夜力行不怠君子谓其见善如力耕云【林志】
　　刘獬字去邪泰和人宣和乡举为衡州司法官嵗饥民有窘于衣食犯法死者数十人獬请从末减太守怒碎节目掷诸地獬拾补以进守意乃释数十人皆頼全活后为东流令寇骑南牧东流止隔一水獬调民防江以片纸榜县逺近胥集【同上】
　　刘大有字处谦安福人于书无不读尝曰人庋以箧我庋以腹所着文五百篇曰遯斋野録【同上】
　　罗棐恭字钦若吉水人建炎进士授防州司理叅军宣谕使命鞫贼贼富且黠故有以持有司至是复餽钱二十万求脱棐恭竟论杀三十人移潭州平反死狱十一人迁茘浦令茘浦民挽粟五千石饷宜州棐恭言于转运司曰县抵宜州絶逺不通舟楫挽饷不便改知石城搆捕宿盗七十人减民税绍兴二十二年签书道州军事朝防命鞫邵州民张臣驷狱初臣驷为雠诬与贼通狱吏得赂力主雠家遂起大狱连坐者三百余人痩死者七十人黔而流者二十八人没入赀产者十八家棐恭廉得其实正狱吏罪而前狱尽得释通判贑州俗憎女生则溺之乃作溺女戒文下十邑悉禁民之溺女者隆兴初胡忠简铨力荐于朝授左朝奉大夫知武冈军以疾卒其学防于名数字书有诗文三十卷行世【吉州人文纪畧】
　　解元字善长吉水人疎眉俊目垂手过膝能百步穿杨叶号小由基初起兵保安军徳清积功授清涧都虞候建炎三年诏隶韩世忠擢偏将军世忠出下邳闻金人大至元领二十骑俘其生口俄而复出敌骑数千四集掷身陷陈左右鹘击大呼声振刀甲众辟易遁去以功授閤门宣賛舍人苗刘之变从世忠讨平之金人攻浙西世忠邀之京口横海舟以截江敌出小舟数千以长钩扳舰元跃入其舟大呼击杀数十百人以功授中州团练使统制前军讨闽寇范汝为及湖外诸寇功皆第一绍兴四年金人及伪齐入冦世忠自镇江趋扬州元趋辰州金兵大至元度眀日必至城下先遣百人伏于要路百人伏于岳广自以四百人伏于路隅金人果走岳广追获不可胜计金万戸黒头虎最号骁勇直造城下会语元即跳下城擒之追奔十余里金人自惊扰溺死十余万人改同州观察使保顺军承宣使加授神龙卫四厢都指挥使世忠罢兵柄为枢密使以元统世忠之众进侍卫亲军马步都虞候封太原郡公保信军节度使见朝廷専主和议屡表谏上不听知大功不建感激发病薨时年五十四赠检校少保孝宗追封太原王諡忠武【春雨堂集】
　　按宋史解元传云保安军徳清砦人未详移家吉水本末林志不载白志采补
　　张翚永新人字文奂绍兴初以积功授官乾道八年江西大旱翚捐粟助赈帅臣以闻升阁门只候官至武义郎居乡乐善好施以亿万【豫章书】
　　王珠字仲渊吉州龙泉人以孝谨闻建炎间居父忧芝数本生墓侧倒植竹以为杙复生柯叶绍兴间再罹母忧有双竹灵芝之祥【宋史】
　　刘禹锡永丰人筠州司理叅军左相虞允文表署江州观察推官为政以寛为本民爱慕之不忍欺后至湖北路提刑一日归忽有持金帛来者曰公生我者也愿献此以谢禹锡固辞从者私受之事觉索而投之江中从者载一缸于舟尾禹锡命碎之曰无污我【林志】
　　罗濬字眀甫龙泉人与弟克开自为师友从学常百余人每语其徒曰古之学者下学上达今文虽小技自有上达之理但为科目所累故判为两途耳胡铨见而奇之曰君造诣自高愿常相与讲眀此理【同上】
　　萧頴字彦实安福人绍兴进士知耒阳县后起为广东漕属居官清直能理狱讼父老为之语曰讼无苦逢父母【人物志】
　　胡镐字从周庐陵人任新淦尉兄铨谪海外镐甘退二十年终不求谒张浚始荐进之除诸王宫教授枢密刘珙嘉其静退谓朝廷当以中秘处之不果请外补授湖南叅议【林志】
　　左庆延永新人绍兴进士秦桧欲妻以孙女力辞不就或曰不利庆延曰士一失身则无以复立茍不利退而山林亦自多矣遂西归桧憾之十年不调后以太学博士终【人物志】
　　按左所着有澹园文集胡应春序之曰观其与晦庵书问答反覆必极其底止使得行其志斥奸排佞岂止辞防权贵而已哉
　　刘建直字谔卿安福人绍兴进士得伊洛之学于胡文定以浩名斋官终宣教郎知新喻县以奉议郎致仕【杨诚斋集】
　　毛恵直字嵩老吉水人绍兴进士授邵武主簿时光泽令以非罪系狱恵直阅狱词多文致即平反之进汉川令拒县尉掊克之防杜太守黩货之非恵直叹曰朘民以自安去国以安民两言决尔遂引疾上印绶去【林志】
　　刘安世字世臣安福人绍兴进士知雩都有郡官讽以羡余献者安世曰县土田瘠而赋重安得有余必若是吾有去耳遂以疾辞安世之学以眀道通经为主逺近从学者踵至卒之日门人私諡清纯先生杨万里为之制服【同上】
