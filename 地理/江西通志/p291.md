<!-- { "loadSidebar": true } -->
　　王允之字深猷琅琊人咸康中以西中郎将迁江州刺史莅政甚有恩惠【同上】
　　王羲之字逸少司徒旷仲子也起家秘书郎征西将军庾亮请为叅军临薨上疏称羲之清贵有鉴裁迁宁逺将军江州刺史【同上】
　　桓冲字幼子温诸弟中最淹识有武干温甚器之従温征伐有功迁镇威将军江州刺史在江州凡十三年而温薨诏冲为中军将军都督扬江豫三州军事初温在镇大辟之罪皆自已决冲既莅事上疏以为生杀之重古今所慎凡诸死罪先须上报冲既代温尽忠王室或劝冲诛除时望専执权衡冲不従卒年五十七諡曰宣穆冲性俭素而谦虚丧下江陵士女老幼皆临江瞻送号哭尽哀【同上】
　　桓伊字叔夏谯国铚人以破苻坚功封永修县侯桓冲卒迁都督江荆豫等十四郡军事江州刺史假节到镇以边境无虞宜以宽恤为务乃上疏以江州虚耗加连嵗不登今余户有五万六千宜并合小县除诸郡逋米移州迁镇豫章诏令仍治浔阳其余皆聴之伊随宜抚绥百姓赖焉卒諡曰烈【同上】
　　禇裒字季野康帝为琅琊王时纳裒女为妃即位征拜侍中迁尚书省求出外除建威将军江州刺史在官清约虽居方伯恒使私童采樵【同上】
　　何无忌东海郯人也忠亮任气仕晋为都督江荆八郡军事加散骑侍郎进镇南将军时卢循遣其党徐道覆顺流而下舟舰皆重楼无忌将率众拒之长史邓潜之力諌言其舟舰太盛势居上流宜决破南塘固守二城俟其疲老然后击之无忌不従贼令强弩数百登西岸小山以邀射之而薄于山侧俄而西风暴急无忌所乗小舰被飘东岸贼乗风以大舰逼之众奔败无忌尚大声曰取我苏武节来节至躬执督战贼众云集辞色不挠遂握节死之諡曰忠肃【同上】
　　刘敬宣牢之长子也拜辅国将军晋陵太守与诸葛长民破桓歆于芍陂迁建威将军江州刺史镇浔阳【同上】宋
　　王字休元琅琊临沂人晋丞相导曽孙宋国初建为尚书仆射掌选领彭城太守后迁江州刺史省赋简役百姓安之【南史】
　　檀道济髙平金乡人文帝即位迁征南大将军开府仪同三司江州刺史十三年上疾笃防魏军南伐召道济入朝未发有似鹪鸟集船悲鸣既而义康矫诏收付廷尉及其子并诛时人歌曰可怜白浮鸠枉杀檀江州【同上】
　　王元谟字彦徳大原祁人南郡王义宣与江州刺史臧质反朝廷假谟辅国将军为前锋南讨大破之明帝即位除车骑大将军江州刺史【同上】
　　按王檀道济王元谟安志入九江白志改定
　　齐
　　陈显达南彭城人也永明八年出为征南大将军江州刺史谦厚有智计自以人微位重每迁官常有愧惧之色戒其子勿以富贵凌人【南齐书】
　　梁
　　王茂字休逺太原祁人梁髙祖东下茂为军锋时江州刺史陈伯之举兵叛以茂都督江州诸军事江州刺史南讨伯之伯之败走奔魏时新离兵冦民思反业茂务农省役百姓安之茂性宽厚居处方正在一室衣冦俨然虽仆妾莫见其惰容视事三载薨于州【梁书】
　　郑绍叔字仲明荥阳开封人髙祖为雍州刺史绍叔间道西归补宁蛮长史义师起为冠军将军改骁骑将军侍従东下江州留监州事都督江湘二州粮运事无缺乏髙祖甚亲信之【同上】
　　按王茂郑绍叔安志皆譌入齐
　　萧秀字彦达太祖第七子也天监六年出为都督江州诸军事平南将军江州刺史将发主者求坚船以为斋舫秀曰吾岂爱财而不爱士乃以牢者给参佐下者载斋物及至州闻前刺史取征士陶潜曽孙为里司秀叹曰陶潜之徳岂可不及后世即日辟为西曹时盛夏水泛津梁断絶外司请依旧僦渡收其价直秀曰刺史不徳水潦为患可利之乎给船而已【同上】按王茂郑绍叔萧秀安志俱入九江白志改定
　　王僧辩字君才太原祁人右卫将军神念之子天监中随父来奔侯景西寇僧辩频战挫贼世祖以为征东将军开府仪同三司江州刺史于是命僧辩沿流讨景至湓口与陈霸先防于白茒洲升坛歃血同心共事战于石头城北大败之既平景封永宁郡公加太尉扬州刺史【同上】
　　唐
　　李大亮京兆泾阳人有文武才略武徳中使徇广州至九江闻辅公祏反以计禽其将张善安大亮性忠谨外若不能言而内刚烈不可干以非位通显居陋狭甚初破公祏以功赐奴婢百口谓曰而曹皆衣冠子女不幸破亡吾何忍録而为乎縦遣之髙祖闻而咨美更赐俚婢二十人【唐书】
　　黄长公武徳八年为江南安抚使时西道属冦凭陵人户流窜土地荒毁长公奔车入境招懐流散襁负而归未及朞年民庶安集【林志】
　　李行休髙宗时镇洪州下车逾月逃亡归附引接贤士虚心不倦值嵗旱精诚祈祷膏雨下降【同上】
　　狄仁杰字懐英并州太原人髙宗时拜冬官侍郎持节江南安抚使吴楚多淫祠仁杰一切禁止惟留夏禹吴泰伯季札伍员四祠而已天授二年以地官侍郎同凤阁鸾台平章事为来俊臣所诬贬彭泽令邑人为置生祠【同上】
　　按九江府志仁杰乞免民租疏略曰彭泽水乡百姓齐营水田臣方到县百姓告歉皆云春夏以来并无霖雨营佃失时窃见彭泽地狭山峻常年縦得全熟纳官之外半载无粮今总不收将何活路官吏不敢自裁谨以奏闻武后嘉仁杰忧民特降制江州蠲免本县租税又縦囚令如期而还百姓徳之本传失载【原跋】
　　马懐素字惟白润州丹徒人武后时以十道使黜陟江西处决平恕【林志】
　　张九龄字子夀曲江人开元十五年出为冀州刺史以母不肯去乡里表换洪州都督歴仕以尚书右丞相罢政事卒諡文献【唐书】
　　张休上元间以卫尉卿为都督有遗爱于民及移广州民犹思之【林志】
　　按明一统志张休洪州都督州人爱之如父母崔祐甫为作遗爱颂
　　班景倩开元间初置江南西道采访使治洪州景倩首拜是命兼治黔中绰有风力期年间罢免吏百余人【同上】
　　张镐字従周博州人代宗初为抚州刺史迁洪州观察使临海贼袁晁寇东境江界震骚镐遣兵屯上饶斩首三千级又袭舒城贼帅杨昭枭之新安大豪连结剽掠州县不能禽镐命别将尽殄其众改江南西道观察使【唐书】
　　按文苑英华独孤及洪州刺史张公遗爱颂云寳应元年冬十月公受命至自临川彰善用明瘅恶用威一法度用信布恺弟用徳是嵗也三吴饥人相食厉鬼出行而我仓如陵我民孔阜犬牙之境疵疠不作慎选乃僚必国之良有若博陵崔贲昌黎韩洄赵郡李惟岳北海王士华河间邢宙河东裴孝智陇西李道以嘉言硕画叅公军事澄清之内无浊流审克之下无寃民在郡十有一载享夀六十有一嵗薨于位本传未详【原跋】
　　李勉字元卿郑王曽孙歴官太常少卿以不屈于李辅国出为汾州刺史徙江西观察使厉兵睦邻平贼屯部民有父病为蛊道求厌者以木偶署勉名埋之掘治騐服勉曰以是为父则孝也縦不诛入为京兆尹歴广州刺史拜平章事【同上】
　　魏少游邢州钜鹿人大歴二年为江西观察使进刑部尚书少游虽无赫赫名然善任人縁饰规检有足称者【同上】
　　按林志少游决狱如神明示升黜蠲除疾苦定赋税之差勤簿书之役事有条理人皆便安
　　路嗣恭字懿范三原人永泰三年出为江西观察使以善治财赋称有贾明观者素事鱼朝恩朝恩诛当坐死丞相元载纳其贿遣効力江西魏少游为观察以载故常曲容之及嗣恭代即日杖死寻兼岭南节度使【同上】
　　韩洄字幼深洪州刺史张镐以故相镇江西奏授洄本州长史以绩最官至江西都团练判官军州庶政多所谘决后镐终于位洄领留务每长史交代人心輙摇洄能辑宁所部以待守臣【林志】
　　卢羣字载初范阳人以监察御史为江西行营粮料使嗣曹王皋节度江西奏为判官以劲正闻入为侍御史【唐书】
　　李泌字长源京兆人代宗立为翰林学士元载恶其不附已因江西观察使魏少游请僚佐载称泌才以试秘书少监充江西观察判官载诛召还【同上】
　　鲍防字子慎襄州襄阳人为御史大夫歴福建江西观察使召拜左散骑常侍终工部尚书【同上】
　　按林志防在江西崇儒勤学士业有成宾贡者给资以遣之民恱其化
　　王纬字文卿太原人大歴中与李泌俱为路嗣恭江西观察判官泌见恶于元载嗣恭希意欲杀之纬护解仅免泌执政奏进纬给事中累迁诸道盐铁使所至以清白名【同上】
　　韦元甫为洪州都督防御观察使兼御史中丞时淮泗靡宁夷夏震动元甫克振逺略靖难勤王楚氛扫除江界底定【林志】
　　张镒字季权吴人江西观察使到郡之日赈孤独均赋税存问羸老厚其粟帛然后兴学政激厉浮俗人谓其识治体【同上】
　　李皋字子兰天寳十一载嗣曹王李希烈反迁江西节度使受命日不宿家至豫章大令将吏曰有功未申与懐器谋不法者皆得自言禆将伊慎李伯潜刘旻悉补大将治战舰裒兵二万委慎等教之初慎甞従希烈至是希烈惧为皋用反间徳宗信之将诛慎皋请赦之使自效防与贼夹江阵皋勉慎立功以所乗马及铠赐之使将先锋斩贼数百级乃免以功进工部尚书臯性勤俭能知人疾苦叅聴微隠尽得吏下短长赏罚必信教为战舰挟二轮蹈之鼓水疾进驶于阵马【唐书本传】
　　李兼贞元元年自鄂岳移镇江西属淮西乱后编户荡析兼至抚之三年归者増籍五千人洪州山水暴涨浸城郭壊庐舍兼率将吏负土囊以遏之卒免水厄【林志】
　　李巽字令叔赵州賛皇人贞元五年徙江西观察使锐于为治持下以法察无遗私吏不敢少绐顺宗立擢兵部侍郎【唐书本传】
　　裴胄字叔闻喜人徳宗朝由国子司业迁江西观察使初李兼甞罢南昌卒千余人收资廪为月进胄至白罢之樊泽徙襄州宰相议所代徳宗雅记胄遂拜荆南节度使【唐书】
　　韦丹字文明京兆万年人少孤従外祖顔真卿学擢明经复举五经髙第元和二年徙江南西道观察使治洪州始民不知为瓦屋草茨竹椽久燥则戛而焚丹召工教为陶聚材于场度其费为估不取赢利人为屋者受材瓦于官免半赋徐取其偿逃未复者官与为之贫不能者畀以财身往劝督置南北市为营以舍车嵗中旱募人就工厚与直给其食为衢南北夹两营东西七里以废仓为新廐马息不死筑隄扞江长十二里凡为陂塘五百九十八所灌田一万二千顷有吏主仓十年亡粮三千斛丹籍其家尽得文记乃权吏所夺召诸吏曰若恃权取于仓罪也与若期一月还之皆顿首谢及期无敢违者有卒违令当死释不诛去上书告丹不法诏丹解官防丹卒年五十八騐卒所吿皆不实丹治状愈明太和中裴谊观察江西上言为丹立祠堂宣宗读元和实録见丹政事卓然他日与宰相语元和时治民孰第一周墀对臣尝守江西韦丹有大功徳被八州殁四十年老幼思之不忘乃诏録丹功状刻于碑【同上】
　　王仲舒字中并州祁人贞元中以贤良方正髙第拜左拾遗除婺州刺史徙蘓州穆宗立召为中书舍人视同列率新进少年自言久弃外周知俗利病得治之不自愧宰相闻之除江西观察使初江西酒太重私酿抵死者不絶谷数斛易斗酒仲舒罢酤钱九十万水旱民赋不入为出钱二千万代之有为佛老法兴浮屠祠屋者皆驱出境卒于官年六十二赠左散骑常侍諡曰成【同上】
