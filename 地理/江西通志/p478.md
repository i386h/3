<!-- { "loadSidebar": true } -->
　　孙景云妻钟氏浙江上虞人景云以进士为玉山令治十五年卒于官钟哀悼迫切自缢以殉提学邵寳为之立亭记其事于石
　　夏曦妻杨氏名临姑玉山人夫亡抚孤英守节哀泣丧明英领乡荐出仕有声氏孀居六十年寿八十四
　　郑贽妻团氏上饶人正徳庚子姚源贼至团度难兼免使夫舁其姑先走自负子从之不及被执贼欲污之绐求缓乃并其子俱赴水死【明书】
　　刘氏上饶人归汪芳芳疯废贫甚谋更遣之刘泣曰夫贫且疾妾命也敢不以死从佣纺绩以给朝夕姚源贼至刘防芳不忍去贼欲辱之不从斩芳首以胁之骂益厉遂遇害
　　欧阳福祐妻朱氏上饶人年二十三而寡姑难其少且贫使更适朱矢死不从姑病革刲股疗之比卒哭之恸朱后以寿终
　　叶氏永丰人归上饶周瑗年十八瑗卒无子立侄志为嗣娶俞氏亦无子早寡清苦守节叶氏实倡之也
　　郑叔松妻周氏玉山人年二十三夫亡誓以死从家贫抚孤子事纺绩以养舅姑孀居五十余年人咸称其节孝
　　詹清妻毛氏玉山人年二十二清殁遗腹生子杓垢容恶服誓不再嫁姑徐氏久患风瘫毛与共寝浣涤秽恶孝谨备至年七十志行无瑕提学李梦阳题旌
　　汪野妻方氏弋阳人年十九归野逾年野病卒舅姑哀其无子欲嫁之方觉乃冒风雨延族长于堂告舅姑曰夫死已矣乞为家老婢以卒此志孀居五十余年乡闾皆高其节
　　苏荣妻蒋氏名善铅山人适弋阳苏氏年二十八荣卒抚孤守节事闻旌表
　　李元顺妻虞氏弋阳人正徳壬申流贼剽掠元顺挈家以逃贼势迫虞度难免拔簪遗夫曰吾分死矣决不受辱子为全母计耳被执哭骂贼怒杀之
　　闻一贯妻危氏名凤英贵溪人正徳壬申姚源贼剽掠危谓夫曰祸迫矣夫全老祖我负二子逃为贼所执出首饰祈免贼取之复逼以去危大骂不从贼杀其幼子胁之骂愈厉遂遇害越一日一贯收尸面有愤色都御史孙燧奏旌
　　万登妻谢氏名霜弋阳人姚源贼攻寨投崖死
　　李氏弋阳李九圳女适贵溪邱锐年十八锐殁誓志守节携从子鸿育母家时父亦无嗣乃为父求后防有谋夺父产者嫉之李挟一子一婢持刀自衞竟得立父后享年八十
　　张节妇费氏铅山费寀之妹配西洋张笄孝姑顺夫族称其贤忽早寡继又丧姑二棺在殡将及于火号泣吁天感众舁出乡人称为节孝孀居歴三十年事闻诏旌宅里
　　毕侃卿继妻姚氏贵溪人年十六归侃卿病痔漏医者曰饮人血可愈姚日割血进之及卒姚誓死守节歴二十余年后避姚源之乱至九圳投水死
　　江漟妻彭氏贵溪江都宪潮之嫂也漟天彭寡居一室寸步不逾人尝于所居之地见有异光以为节气所着铅山费懋中题其墓曰百年贞节关风化万古纲常属女流
　　毕钊妻李氏名璿珍贵溪人年十七归钊仅五年钊殁保防孤儿甚谨或讽之改志怒折之年七十三卒
　　黄观妻李氏弋阳人年二十夫亡守节有司奏请旌表李鸿妻孙氏玉山人流寇剽掠孙与侧室俱被执侧室方有娠孙谓之曰尔死如李宗何乃绐贼请以所携金赎之既脱侧室遂抱桥柱厉声骂贼贼怒磔之事闻旌表
　　李文宣妻詹氏玉山人夫与姑皆患恶疾举家避之詹侍奉惟谨早寡守节夀八十余
　　王防妻毛氏上饶人年二十三守节奉姑抚孤建中后领乡荐仕至大理知府奉敕建坊有旌节録杨时乔为之序
　　吴氏铅山人年十七归刘文贵二年文贵卒生子应昌甫八月有豪家谋娶翦髪自矢事舅姑尽孝姑病笃刲股以进舅棺火挺身救出歴四十三年事闻建坊旌曰鵞湖大节
　　何龙图妻邓氏弋阳人生子洛而龙图卒抚子养姑歴三十余年巡按给以粟帛后题请防乱不果行
　　邱汉妻汤氏贵溪人年二十汉亡无子养姑抚叔孝爱备至既而姑与叔偕亡人有讽其他适汤厉声曰我何以见良人于地下哉后姚源寇起汤潜避山中竟免于难嘉靖甲午建坊旌表岁给肉帛视八品秩终其身
　　江以达妻汪氏贵溪汪倬女也以达卒抚妾所生子女一如己出且为夫剏祠堂营第宅建坊表请祀乡贤校文集行于世出田以供儒学年八十汪直斋俅为之序
　　胡淮妻江氏贵溪人年十九淮死事孀姑惟谨抚二幼叔无异己子享年八十抚按屡存问为之题请
　　郑轸妻吴氏永丰人年二十六夫亡守节抚遗孤越数年而孤又卒立侄为后孀居歴五十一年嘉靖间建崇节坊
　　夏某妻邹氏贵溪人嘉靖二十四年都御史翁大立御史魏英题请旌表谓苦节履艰持身无玷云
　　杨櫽妻周氏永丰人年二十二抚遗腹子曰晫守节夀八十五督学蔡克廉旌以贞节邑令孙昭为之建坊
　　李璧妻刘氏兴安人璧亡刘年二十四孀居四十年嘉靖间旌表
　　张璞妻费氏兴安人年二十五夫亡守节嘉靖间建贞节坊
　　施氏三节妇永丰人施廷翊妻王氏廷翔妻周氏廷栩妻吴氏嘉靖间广寇搜掠山村男子皆亡命去三氏扶其姑裴氏匿岩中被执各脱簪珥救姑贼释其姑驱妇行妇誓不辱至双塘王抱二岁儿先赴水死周吴相继死贼愤乱鎗刺之塘水尽赤万歴间巡按赵士登疏请敕建三节坊
　　汪一源妻方氏贵溪人一源卒家贫抚遗腹子守节纺绩以事舅姑少卿徐贞明为之赞
　　费永年妻程氏铅山人归费六载永年病饮食不进程亦不食及疾革断髪自誓事舅姑抚孤子艰辛备尝万歴十三年奏旌同邑祝鹤龄之妻曹氏并受旌表
　　方文七妻叶氏铅山人年十七夫卒石溪有恶少闻其姿恃强委金突来欲污之叶辞色俱厉拒之出曰所怀有二心出此狗窦诉于台恶少论死尝负薪出汲冬无完褐
　　李时育妻谢氏铅山人时育以贡试卒于场谢年十九翦髪入殓矢死不二纺绩以养舅姑抚遗孤数年舅姑与子俱殁父母欲改适不从投井死
　　汪防妻姚氏弋阳人年十六归防甫二年防遘疯疾医者云须用人血调药可愈姚刺血和药敷治以舌吮痈夫死坐卧一小楼悬夫遗像誓死勿二姑疾侍汤药旦夕不寐立侄为后夀九十余巡按韩浚题请建坊
　　刘廷材妻吴氏弋阳人孝子世佐之母也早寡誓死不二家贫舅姑强之改适吴引刀破额断髪以絶其议教子读书年九十而终两院题请建坊
　　邓调元妻陈氏名桂英弋阳人万歴间调元卒桂英矢志同穴密造殓衣延至次年自缢死时年二十七合葬于南岩寺前建祠宇及坊顔曰贞烈可风从容就义
　　何继宗妻杨氏贵溪人夫亡无子杨年二十二舅姑欲夺其志誓死守节内外无间言夀八十巡按吴可达题旌
　　吴杰妻郑氏贵溪人姑应氏久病杰外艺未归忽一日病甚郑刲股以进姑服之顿愈邑令钱邦伟奬之
　　周时达妻胡氏永丰人年十八夫亡以孤在娠不即死后举子里豪欲夺之胡截髪誓死不二姑尝病刲股以进病遂瘥守节五十九年万歴四十三年事闻诏旌其门
　　祝一梁妻俞氏永丰人年十八而寡守节无玷建坊旌表
　　赵升妻徐氏永丰人年二十一夫亡无子抚侄为嗣夀至九十余万歴间旌表
　　纪应瑞妻黄氏永丰人年二十二夫亡抚孤守节及娶妇生孙子又夭黄偕媳苦志歴三十余年旌门
　　严琪妻姚氏兴安人琪年三十娶妾生子未几琪与妾俱亡姚年二十五守节抚妾子如己出天启间奏旌
　　朱朝相妻周氏上饶人年二十五而寡守节课子邦昌成学孀居歴五十年
　　胡梦泰妻李氏铅山人梦泰仕欲殉国难与李诀曰见我玉戒指至即尔归期也后使持玉戒指至李即饮药卧牀呼诸子嘱以后事子妇惊骇痛哭罗拜牀下捧药求解李曰汝父原约三日相会今已七日望我久矣莫我阻也遂殒
　　毕贞士妻吴氏贵溪人归毕氏二十余年及国难贞士誓死尽忠吴曰夫死岂独生遂置酒与家人诀别投水而死
　　潘肇荐妻夏氏永丰人肇荐三十而亡无子父兄欲易其志夏曰妇人从一而终岂有再醮之理乃佯为择吉裁衣而密制殓服届期夜半自缢死
　　纪孕登妻郑氏永丰人夫亡郑年甚少有遗腹励志守节及子成人复夭遂缢于宗祠下同邑王廷卿妻徐氏夫死哭絶复苏随自缢死
　　潘大申妻朱氏永丰人年二十余夫亡有讽之改适者朱笑应之遗养女于隣曰我不能成汝矣有园及器物与老仆曰汝辛苦以是偿汝遂沐浴仰药而死
　　铁锐妻黄氏永丰人兵至锐不屈而死黄避兵母家断髪誓不再适阅数月乃衣夫衣投城濠而死
　　二烈女轶其姓氏兴安人崇祯末地遭大水有结筏自救者见二女附一朽木倏沈倏浮引筏救之年皆十六七二女见筏上男子有裸者叹曰吾姊妹依木不死冀有善地可存也今若此何用生为携手跃入波中
　　郑某妻徐氏名凤英上饶人为兵所掠急以稚男邦祚授其弟去中途从马上奋投龙潭高崖下碎身而死
　　丁九臯妻鲁氏上饶人年二十而夫殁守节终身夀八十七卒事闻旌表
　　王衮妻姜氏上饶人大参鄘之母也年十六归王事姑以孝闻训子严谨二十五而夫卒矢志苦节享年八十而终
　　纪永猷妻姜氏刘景瑗妻程氏潘修言妻程氏徐七一妻吕氏【俱永丰县死难节妇】
　　邵其徳妻汤氏陈梦禧妻汪氏汪姆杨氏【俱贵溪县死难节妇】王士俊妻毛氏王鐤之妹【俱兴化人明末死难】
　　国朝
　　傅氏铅山庠生傅起筑之女赋性贞洁通书史年十三归叶景辉奉养舅姑克尽妇道越九年景辉卒家贫以纺绩给舅姑养生葬死一一循礼康熙甲申建坊旌表
　　徐日哲妻叶氏上饶人年二十五夫殁家贫事姑以孝闻歴四十一载雍正五年旌表
　　吴氏名桂英永丰人幼丧父母哀毁不欲生许配周天赐未嫁天赐游荡无赖逼女兄悔盟希得厚金吴以礼无再醮缝衣投水而死时年十八雍正八年旌表
　　刘觐光妻李氏铅山人家贫糜粥奉翁姑自采草食或终日枵腹觐光殁外氏欲夺其志矢死不再适耿逆之变窜匿山中藏尺帛为自尽计已而得无恙抚遗孤教以大义子尝获遗金言得自某所令持还或冒取去氏谓子曰宁彼冒认勿希非义物也【府志】
　　何伟妻祝氏铅山人性孝舅姑疾脱簪珥为医药资不愈则吁天愿以身代逺近称孝妇焉同邑杨思恭妻张氏韩劲辉妻王氏程徳嘉妻吕氏祝邦杰妻胡氏余士尤妻彭氏林挺妻祝氏彭毅载妻郑氏俱年少守志卒祀节孝祠【同上】
　　葛人临妻张氏童士祺妻陈氏郑某妻徐氏郑三锡妻卢氏卢居儒妻翁氏【俱上饶县先后死难】
　　郑永禄妻王氏姚玉上妻惠氏吴升妻詹氏【俱玉山县先后死难】潘肇斌妻王氏杨青妻王氏刘兆峩妻俞氏媳祝氏徐増夀妻周氏俞鸿渐妻纪氏俞瑚妻徐氏刘濬文妻祝氏练豪妻夏氏潘□妻刘氏媳祝氏【俱永丰县先后死难】
　　江毓鹏妻丁氏刘元子妻程氏欧阳鐄妻傅氏彭上抟妻诸氏何清妻刘氏张孔伸妻詹氏妹张氏【俱铅山县先后死难】
　　璩遂生妻毛氏彭元卿妻姜氏【俱贵溪人康熙甲寅死难】
　　范冠羣妻叶氏范济明妻某氏【俱弋阳县先后死难】
　　张彬妻杨氏【兴安人死寇难】
　　饶州府
　　晋
　　陶侃母湛氏新淦人鄱阳陶丹妻也世贫贱命侃就学母纺绩资给之使结交胜已侃少为浔阳县吏监鱼梁以鲊一罂遗母母不啓视遗书责之曰尔为吏以官物遗我为悦乎是增吾忧也鄱阳孝廉范逵与侃善来寓宿时大雪母出所卧薪荐剉以秣其马又密截髪供殽馐逵闻之太息曰非其母不能生此子侃后以忠正为名臣【函史】
　　唐
