<!-- { "loadSidebar": true } -->
　　毛在号文源太仓人万歴进士建昌推官明允而断遇事立剖当道有讼狱之疑者皆以属之幽隠必晰一时称为神君性尤清介官舍萧条人所不堪而在处之自若听狱毫无赎锾纸张皆其自办当道闻而叹赏【同上】
　　樊玊衡字棠轩黄冈人万厯进士除南城令为治举要领罢猾保马快诛大豪蠧终其任民以不犯有中珰采矿至南衡宣言无矿与珰抗民从者千余人珰气夺饮珰酒珰持手曰好手衡曰无他好但不捉民间钱耳珰默然徐语公何自苦衡曰令与公皆饮食百姓百姓不苦而令苦乎公幸无苦百姓语竟泣下因导珰入险为文告山灵有矿当吐符陈贡不然而令与珰借口括金以为民祸神其殛之珰惧而去【湖广通志】
　　许孚逺字孟中徳清人嘉靖进士神宗立张居正诬孚逺党髙拱出知建昌府暇辄集诸生讲学引贡士邓元锡刘元卿为友寻以给事中邹元标荐擢陜西提学副使累官兵部右侍郎卒諡恭简【白志】
　　孟一脉字继孔东阿人万厯进士任建昌推官以南御史建言左迁直声劲气厘剔奸尝微行穷乡防巨猾置之法郡中肃然【府志】
　　胡明佐号拱柱同安人万厯进士任南城县为政不事粉餙不求名誉癸丑洪水淹没万家明佐瘗亡恤存建太平桥力行均粮之法着权宜永猷二録后人遵行之【同上】
　　章宗礼新防人由举人万厯十九年任新城县时行四差法而复有八差之议宗礼悉罢之丈田躬歴阡陌人无敢为奸者【新城志】
　　陈王庭号葑石上虞人由举人万厯间任万载县有声调泸溪时邑初建王庭旦夕拮据筑城池建公署营学校庻事日新民至今称之【府志】
　　杨武烈号澹中万厯二十一年任建昌推官课士论文称人伦之鉴听狱多所平反署郡事知商苦税罢廵拦之役足额即撤闗羡金毫无所问【安志】
　　陆键号开仲平湖人万厯进士任建昌推官署南城县事革陋规均粮里苏马政清漕运士民颂之【府志】
　　邬鸣雷号齐云宁波人万厯进士任建昌知府兴利除害百废具举凡学校书院多所修葺捐俸买田为诸生膏火资又建育英堂于麻姑山至今育英堂虽毁而其田仍收入凤冈书院其泽益久而不衰云【同上】
　　吴麟征字圣生海盐人天启进士除建昌府推官捕剧盗擒豪猾自署防事云寒骨山坚宦情氷冷擢吏科给事中李自成薄京师以太常少卿守西直门既贼自徳胜门入城防自经死赠兵部右侍郎諡忠节【白志】
　　吴之屏号谔斋石门人天启壬戌进士初任新城调繁南城县学为盗藩前门所压乃增髙三尺豪猾相聚寇掠之屏捕渠魁置之法民頼以安【府志】
　　王域字元夀华亭人举人建昌府知府刘允浩掖县人建昌府推官崇祯末俱有政声乙酉城防同日死【好音堂节録】
　　国朝
　　狄宗哲号鲁修鹿邑人顺治壬辰进士建昌推官断狱明慎因运丁扳民作军请厘定军册以除民病勒石永存【安志】
　　周祖字儆凡山隂人知南丰县礼士爱民立乡收法每里各编字号使不相混民便之值清丈辨晰无混擒巨盗李泄置之法民感其徳【南丰志】
　　吴景祉字二来兴国州人顺治乙未进士知南丰县不轻笞人不茍自润或劝之则曰视作秀才时何如而尚求赢也焚香告天幽隠无怍及罢官贫不能装子甫生领解始归里年八十余卒【湖广通志】
　　张含瑾字荆凾蒲州人顺治己亥进士建昌府推官检视案牍夜分不倦谳鞫以片言折之咸詟服大豪黄某睚眦杀人捕置于狱暮夜餽千金祈缓不许卒服其辜【山西通志】
　　髙首标字吕梁山西永宁人顺治己亥进士初令广昌以内艰去服阕谒选先一夕梦得广昌已而果然时抚建城俱为贼防初恢复属邑尚不靖首标至得昌邑情形即诣帅府自陈不假兵威可徃抚遂单骑莅任伪弁投顺首标节制有方因不得逞防勦闽逆兵过广昌士民惊窜首标捐赀善劳军大帅喜命转饷益得相机宜为民休息丰瑞藤吊两砦负固将刻日攻勦首标谕而下之驿前兵民鬬一兵殴几毙镇将遂诬民以叛帅将加兵召首标具状首标长跪请命帅不听且促之曰令头可断民不可诬也星夜宻遣人殴兵者诣军前请曰罪人已帅怒解在任七年抚疮痍安反侧多事之秋保民若子擢吏部主事卒于道【崇祀録】
　　髙天爵字君宠铁岭卫人知建昌府康熈甲寅耿逆叛天爵念建昌不守则南昌危因请兵自将防其西出募壮丁缮城垣躬擐甲胄与贼战于东门万年桥被执入闽不屈死
　　赠太仆寺卿予祭赐諡忠烈防一子【白志】
　　陈贞鄞县人监生有才畧安亲王恢复建昌同总督董卫国题授广昌知县驻南丰已而城防不屈死之事平
　　赠按察司佥事防一子【广昌志】
　　王应魁辽东锦州人康熈十四年知南丰县时耿逆叛闽所在山冦响应围城应魁帅家众与镇兵分城而守镇弁失守城防应魁自刎事
　　闻赠按察司佥事予祭防一子【崇祀録】




　　江西通志卷六十二
<史部,地理类,都会郡县之属,江西通志>
　　钦定四库全书
　　江西通志卷六十三
　　名宦【七】
　　广信府
　　唐
　　杨光翼先任婺州长史肃宗置信州制以光翼为守治有恵爱殁而民懐之州人立祠祀焉【林志】
　　裴倩字容卿绛州闻喜人歴信州刺史劝民垦田二万亩以治行赐金紫服代第五琦为度支郎中卒諡曰节【唐书】
　　孙成字思退博州武水人为信州刺史嵗大旱发仓以贱直售民故饥而不害再期増户五千优诏褒美徙苏州【同上】
　　常曽为信州録事参军韦应物作古鼎歌赠之云三年纠一郡独饮寒泉井江南铸器多铸银罢官无物惟古鼎【韦苏州集】
　　宋
　　滕宗谅字子京河南人由祠部员外郎知信州政尚平简重风化留意学校【林志】
　　按宋史本传宗谅为范仲淹同年进士仲淹称其才以秦州军事推官召试学士院改大理丞终左正言无知信州事【原跋】
　　章得象字希言浦城人知玉山县歴官镇安军节度使同平章事得象浑厚有容殊喜荐拔人物乐善不倦【宋史】
　　按明一统志得象令玊山有恵政民立祠祀之
　　晁宗恪字世恭祥符人前知防州州近粤多盗与讼宗恪至修弛废抑奸强威信盛行盗不敢发而狱无繋囚熈寕元年知信州一如防州所至人皆安公之政而去常思之卒于官【曾文定撰墓志铭】
　　王愈宣和间守信州方腊之乱邻郡皆残破愈遣宣教郎髙至临与通判王舜举募兵士増陴浚隍修战具贼至击败之追奔俘馘不可胜计东南既平诏加翰林学士【明一统志】
　　李及之字公逹濮人李廸弟之子由防登第知信州灵鹫山浮屠犯法者众及之治其奸流数十人乃自劾朝廷嘉之【豫章书】
　　萧振字徳起平阳人政和进士调信州仪曹时州郡奉神霄宫务侈靡振不费财劳民与守议不合防方腊冦东南距信尤近守欲危振檄摄贵溪弋阳二邑既而王师至衢又檄振督军饷振治办无阙大将刘光世见而喜之欲以军中俘馘授振为赏振辞曰岂可不冐矢石而贪人功乎诸邑盗未息守复檄振如初振悉意区处许其自新贼多降者守以赃去振独为办行守愧谢之调婺州兵曹歴敷文阁学士【宋史】
　　叶颙字子昻兴化军仙游人绍兴进士知信州贵溪县时诏行经界郡议以上中下三等定田税颙请分为九等守从之令信州六邑以贵溪为式累官尚书左仆射【同上】
　　陈扃建宁人绍兴中以左朝散大夫判信州军士谋欲为乱扃制御有方寻除知信州事【明一统志】
　　黄延年字曼卿知永丰县绍兴四年秋盗起延年授尉方畧讨平之民乃安居监司论荐焉【林志】
　　沈介湖州人乾道四年守信州与赵师严为代师严在任时州兵尝欲援徃例有所求不获遂谋乱虽散府库以抚之犹反侧未安介至诛首领二人余皆安堵嵗饥赈贷有方民得不死移知溧州老稚扶擕随行数十里涕泣不忍舍【同上】
　　徐礐字大崇乾道间永丰令邑有乌石滩势险恶为民患礐鸠众凿之始平值大饥平谷价劝民出粟赈济饥民有为盗者戮其首恶众頼以安【明一统志】
　　张子顔乾道中知信州知闾里隠伏临事能断盗贼屏息路不拾遗【同上】
　　蒋亿字仲永义兴人淳熈间知铅山以斯文为己任建学置田立僦舍给弟子员二十余人令学焉亿才髙志逺盖尝有意合兵万里为国家立非常之功矣其办一邑固当有余力见朱子学记【府志】
　　方苹字仲礼嘉祐间以大理丞知铅山铅俗尚鬼病者求巫祷祭不事医药苹力禁之嵗值旱防祷鵞湖神雨立至状元刘煇记其事【同上】
　　袁甫字广微嘉定进士提防饶信刑狱移司鄱阳春夏雨久湖溢诸郡被水连请于朝给度牒二百道赈恤之盗起常山调他州兵千人屯广信以为备行部问民疾苦荐循良劾奸贪决滞狱所至诣学宫讲説剏书院贵溪之南祠先儒陆九渊嵗大旱请于朝得度牒缗钱绫纸以助赈恤疫疠大作剏药院疗之所活不可数计官至兵部尚书卒諡正肃【宋史】
　　黄衮字季章永嘉人知玉山有恵政尝以檄出人皆惊忧以为遂去及还老幼欢呼已而任满请留不获乃就邑之智门寺立祠绘像祀之【明一统志】
　　石纯臣绍兴人不畏髙明不侮细微人不敢干以私每阅讼牍辄以笔抹其诬罔处发奸摘伏如神明然【同上】
　　李由字民载台州人知玊山以直道自任不受请托民有所讼决断明果终日坐防事重门洞开上下之情无不通者【同上】
　　赵彦彬四明人嘉定间为贵溪令防以律己严以御吏寛以恤民其座右书曰俸薄俭常足官卑清自尊及代去百姓遮道攀辕请留涕泣送之【同上】
　　按广信府志称前此宰贵溪者无防吏谚语云饮却三山堂下水纵非汚者也成汚彦彬曰自爱槛前山有意谁云堂下水汚人其自表如此【原跋】
　　赵与懃端平间以朝散大夫守信州敛强梗蠲虐征治河梁新驿舍刬除夙作兴学校于是科举得人甚盛【同上】
　　呉博古字敏叔知贵溪县修学校延师儒作敬斋陆文安记之曰吏肃而事未始不治民苏而公未始不足奸治直伸民莫不悦【象山集】
　　赵逢龙字应甫鄞人嘉定进士知信州至官有司例设供张悉命撤去日具蔬饭坐公署事至即面问决遣为政务寛恕抚谕恻怛一以天理民彞为言民是以不忍欺自常奉外一介不取民赋有逋负悉为代输【宋史】
　　章铸钱唐人淳祐间以朝议大夫知信州兴学校建平政桥诸废无不补葺作上饶志而为之记【明一统志】
　　叶匪躬字正之令永丰多善政县之东懽陂久废匪躬悉心兴筑灌溉之利至今頼之【同上】
　　曽从龙字君锡左仆射公亮孙初名一龙庆元进士第一赐今名知信州戌卒行掠境内从龙寘于法索得妇人衣命枭于市召权礼部侍郎【宋史】
　　柴景望理宗朝知弋阳县强毅自立卓荦不羣编立义役优恤户长裁决狱讼一出至公人情翕然称贤令焉【府志】
　　按真西山奏议荐河东路知县事有成绩者十人景望与玊山令程榆与焉【原跋】
　　程榆理宗朝知玉山县天资靖重心术端良慈祥岂弟有循吏风值洪水骤至榆方在告力疾而出廵行抚劳不俟申请捐公钱赈济民頼全活【同上】
　　丁黼理宗朝知信州真西山奏议荐黼性本诚实学有师传素为物论推许今为郡守曽未数月循良岂弟之政已流闻于四方【同上】
