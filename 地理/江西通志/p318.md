<!-- { "loadSidebar": true } -->
　　杨应防字介叔庐陵人绍定中以南城尉辟令邑遭寇燬多饥馑重兵屯戌应防究心荒政酬应有方军无乏饷民不告病更创公廨新学宫至今人称之【南丰志】
　　陈琥字少严连江人寳祐初南丰令临政惟痛防羣吏常曰民不得安者吏为之蠧也取巨猾吏断手足以令于是羣吏股栗百姓欢呼有问之者曰公以恕斋自号而竟不恕何也对曰吾恕于民耳吏可恕乎识者以为名言【林志】
　　曽埜开庆初知建昌军经明行修以儒饰吏修筑城池剏立坊牌重建旴江书院以育生徒增葺旴江志时论称之【林志】
　　按建昌府志埜知建昌军在寳祐六年
　　麋弇字仲昭富阳人开庆中知建昌军民词数千立剖决皆洞见其情捐未催苗三千余石豪族有诬民为盗者狱已具弇直之武断之民遂戢嵗旱露祷曰愿降罚守臣毋流灾百姓天大雨【黄氏日钞】
　　饶应孙景定初知建昌军尝修学校及龟湖桥建御书阁旴江书院置祭器立凤山等寨刋四朝名臣録庻政毕举时称其能【林志】
　　方演孙莆阳人咸淳初知建昌军以盐酒息铁钱代纳民税于街道桥梁无不修葺而民不告劳政化大行【豫章书】
　　杨林字山立温州人咸淳中摄南丰令时邑遭寇毁林至殱其渠魁扫其巢穴招集流离葺理防市百废具兴诸台奏最有防再任士民安之【林志】
　　元
　　赵仁政山东人至元中建昌总管首兴学校振作士习选吏劝农修城东桥以免病涉民甚便之【明一统志】
　　李忙古歹字叔信交河人至元间南丰县初归附寻以寇毁古歹建置如初闽寇突至百姓扶擕匿村落凡七日无一人从乱者后讨捕兵至谓邑民多胁民咸谓必死古歹挺身垂涕明百姓不叛阖城获免民感而祀之【林志】
　　夏琼字振玊徳阳人至元中为建昌守剸繁治剧庭无政莅事严明吏民畏服逺近称之【明一统志】
　　胡长孺字汲仲婺州永康人至元二十五年拜集贤修撰与宰相语不合改教授扬州元贞元年移建昌适録事缺官移长孺摄之程文海方贵显其家气熖熏灼即违法人不敢呵问其树外门侵官道长孺亟命撤之至大元年转台州路宁海县主簿【元史】
　　聂从政字伯逵大徳中南丰守廵行境内必自赍粮清苦而能持久夙兴晏罢修水利尽地力旱饥有备【明一统志】
　　王暄汴人延祐中新城尹莅政防敏官租职田荒瘠奏减轻赍立通济桥嵗歉赈济复立义仓修筑堤防免南津水患【府志】
　　萨徳弥泰定间为建昌守吴文正澄建昌路学记称其治政既优教事尤防歴任风宪防声着于逺近今为民父母有治有教其善可书也【豫章书】
　　明
　　梁伯逹平阳人洪武中建昌同知志尚忠诚而宣以威信遇旱诚祷随获沾足郡有党延等为害伯逹严治之强暴屏伏【林志】
　　林永龄侯官人洪武初广昌知县在官清慎萧然如布衣爱民如子惟恐失所民亦爱之如父母【明一统志】
　　张文琮临海人洪武间新城知县持已防慎嵗大饥不待请报輙发粟以赈遇旱斋戒祷雨輙应邑人頼之【同上】
　　冯坚洪武中为南丰典史上书言九事一曰养圣躬二曰择老成三曰攘要荒四曰励有司五曰褒祀典六曰省宦寺七曰易边将八曰访吏治九曰增闗防书奏帝览而嘉之擢坚左佥都御史【白志】
　　按南丰县志坚字公白南通州人在邑除积年民害周福一等请旌节妇谢胜华妻朱氏葺学宫崇节义赋役均平民无争讼书狱空二字悬之囹圄今南丰尉防屏墙画獬豸盖以坚故也【原跋】
　　李坚字景仪唐县人洪武间以御史不阿忤台长左迁广昌典史初至即取豪民强横者十余人防之法众皆帖然【府志】
　　于潜鄢陵人永乐七年知建昌府性防介不避权豪待吏卒甚严抚黎庻以恩不逾年政平讼理郡人懐之【明一统志】
　　卢坦巴陵人永乐间南城知县刚果善断庶事毕集时闽寇攻劫乡村坦帅兵勦捕无遗县境翕然服其恩威【同上】
　　陈鼎字重器新兴人宣徳初知建昌府时民多桀骜鼎至治最强者十余人始知畏法布教条施徳意而郡内治荆府内竖萧韶擅作威福鼎置之法于是官校敛衽四境晏然【豫章书】
　　衡岳汝宁人宣徳中以西安知府谪戍交阯寻荐授南丰知县清操介然不以颠仆易节存心制行动以古循良为法兴学校课农桑省刑罚拒请托官舍萧条种蔬自给家人有愠色岳曰不犹愈于谪戍时乎自后家人晏如歴官数十年操若氷玊何文渊荐于朝擢桂林知府【南丰志】
　　陈员韬临海人宣徳进士授新城知县抚循备至得士民心【白志】
　　按林志引罗一峯集云建昌属邑四令宜其民者百年吾得二人焉南丰衡君岳新城陈君员韬民到于今称之【原跋】
　　黎忠江夏人正统中建昌推官闽寇攻防邻境忠选骁勇屡出竒谋以摧贼锋议者谓非忠则生民罹害不可胜言寻以功陞本府知府【林志】
　　杨清正统末建昌所千户闽寇煽乱广昌告急清统兵勦袭濒行以凤仙花染足指谓家人曰他日寻吾尸以此为识后与敌战果死之竟获其尸【豫章书】
　　杨谊字纯理济宁人宣徳间建昌知府防明公恕吏畏民懐絶请托革奸平徭役雪寃滞兴学校厚风化振纲纪修废坠【安志】
　　陈陞静海人景泰中知南城县性刚介人不敢干以私家濵于浒治民商游者必过其门不敢入其庐竟未能赍一私书以见亦未尝委挟一物至家人以是益惮之天顺时考绩入京疏时政上命议行【豫章书】
　　陈勉建徳人景泰中知南丰县招逃遗防穷困锄豪猾扶良善百废具举政声大着未三载以忧去民歌之曰大尹陈政事新抑豪强抚良民男耕女织歌阳春【南丰志】
　　王仪常熟人景泰中由御史谪南丰典史葺浮桥砌江岸重修儒学射圃廨舍劝帅好义民不知费天顺元年陞三河知县【府志】
　　谢士元字仲仁长乐人景泰进士天顺七年擢建昌知府地多盗为军将所庇士元以他事持军将奸发辄得民懐劵讼田宅士元叱曰伪也劵今式而所讼乃二十年事民惊服讼为衰止治最改知广信永丰有银矿处州民盗发至数千人将士惮其骁彍不敢勦士元勒兵趋之贼遮刺士元伤左股裹创力战获其魁塞矿宂而还入觐改永平仕至右副都御史【白志】按安志士元在建昌府大新学宫作乐器祭器行射礼购书万卷贮讲堂中公暇课诸生习业遂讲求民间利病又作敦化劝学表忠三图繋之以诗有兄弟讼田者取图诗晓譬谆切遂感泣相让建李太伯祠表黄孝子谭节妇之门惓惓以化民移俗为务云
　　李麟字文祥顺天人成化中知建昌府性防介家人无肉食者卒于官倒囊无鲜绮可殓止遗俸银半锭民至今懐之【豫章书】
　　秦防字廷韶无锡人成化中知建昌府清慎有为文章政事见称于时首建南丰祠堂李东阳记之【林志】
　　袁仕凤东莞人成化间广昌知县防介风厉摘伏如神锄击豪强奸党褫魄贑盗起御之有方大书楹间曰一人有道宁都子安敢西渔四境无虞广昌人好勤东作【安志】
　　髙齐南内江人举人治间南城知县时营建益邸广取军民屋址当道惧摇动南亲为丈计偿价或有愿易官地之空者听人心帖然兴学校勤考课赈济饥歉多所存活九载迁去濒行之日老幼泣而送之【同上】
　　曾璵字东玊泸州人正徳进士知建昌府宸濠之变璵集义师防王守仁于鄱湖领兵合广信知府周朝佐兵收复南康善为诗所着有少岷存稿【明诗综序】按安志曾璵博通羣籍善书法工古文词作兴儒行旴士以文学知名者多璵所甄拔曝书亭诗话云王新建定宁庻人之乱吉安府伍公文定固称首功同时贑州则当涂邢珣袁州则武邑徐琏临江则临海戴徳孺饶州则晋江林瑊广信则闽周朝佐抚州则郑陈槐建昌则少岷也其师至虽有后先实同力共济少岷有收复南康功而不见録纂修地志者皆没其实故表出之
　　王祐祈县人正徳中知广昌县闽广寇至民皆逃散势絶援孤乃引刀自刳其腹曰有城郭不能守何以生为左右惊夺其刀后以援至寇稍退越七日复突入祐仓皇赴敌死之【林志】
　　邓俊字秀夫正徳间建昌所千户常备广昌盗至掖去浃旬不屈获全归焉姚源盗炽俊仍欲自效凡战十数合皆利既而俊马防泥淖中为盗所杀郡上其事优给其子【豫章书】
　　萧一中字执夫湖广华容人正徳进士十四年任新城知县先是嵗编王府民校苦于应当或至破家一中请于台改银输雇遂着为令民以大苏南城妖民倡白莲惑众者将启乱一中以计擒之新学宫建桥堤清版籍节科索厚储畜至今頼之【府志】
　　张灿字景川顺徳人正徳进士任广昌知县搏击豪强表扬先哲以气节相崇尚辨雪寃狱勿顾成案遇寇儆率先登城士气为之大振【安志】
　　余莹字宗器婺源人由举人正徳十二年任广昌县当兵残邑瘵之后极力安集平里役招逃亡修城筑坝功倍前人节费爱民百姓懐之【广昌志】
　　罗江字孔殷云南嵩明人正徳进士任建昌推官性英爽嗜义若不及简易近人署南城县讼狱不寃改省城水兊禁军校拦河革盐钞库役卒于官士民哀之【安志】
　　祝继臯字师谟海宁人嘉靖进士授南丰知县时派上清宫夫役银及盐钞九万六千余贯皆变卖废寺代民解纳又总括征输各项数以便民至今谓之祝则钦取不赴授池州教授【南丰志】
　　张纮上海人嘉靖间为建昌知府临事决断如流人莫敢干以私政令简便役于官者自输赋外不入城府自奉甚约入觐时轻装一叶而已【安志】
　　陈輖字子虚歴城人嘉靖进士任建昌推官临事无大小立见隠微尝督造图册工省清前后有司无能及者两署县篆俱着能声【府志】
　　邹尧臣云南赵州人嘉靖进士任南城知县邑遇水灾捐俸赈救全活甚众值大造吏有欲伪增户口以侥功者尧臣不许民深徳之【安志】
　　徐文山铜陵人由举人嘉靖间任南城知县实意爱民乡里苦役为库子官司日用无不取给者中人之产不逾月而尽文山立罢之【府志】
　　叶良佩字敬之浙江天台人嘉靖进士知新城县清节雅度専务以徳化民延访耆徳奬课生儒讼简狱空旦日焚香诵书百费省节至有里役一年止用八钱之謡自署其楹曰空庭不扫三分雪太史常函一物春至今传诵【安志】
　　汤建衡字平仲宜兴人嘉靖举人知新城县守身防约断狱明恕时值闽广寇连嵗扰江右残掠邑境衡誓死为战守计缮城垣备器械建环胜堂于东城日夕处其中选练骁杰布置城守夜躬廵城必三周无间寒暑寇再至城下衡帅邑民相机策画竟郤之【同上】
　　向缟字清甫上元人嘉靖举人知南丰县毁嘉济庙为紫阳书院取寺观废田归学宫积谷以备赈寻调光泽【南丰志】
　　郑秉厚字沧濂遂昌人隆庆进士任南丰知县均虚粮撤客兵兴学课士擢给事中【府志】
　　王之屏号介石颍州人由进士万厯六年任建昌知府清约自苦公服外皆布素徃例所需坊里者悉罢之尤严于驭吏常防按刘御史狱同事者阿势呵之独之屏知其直臣每谳必起立为白其寃时论贤之【同上】
　　孙楠字木所青阳人由嵗贡任广昌县丞驱猛虎擒元恶祷雨立应时作三异録以记之陞兴安知县县新立难治劝农兴学训武练兵盗贼屏息良民以安【江南通志】
　　韦孚献福建晋江人万厯举人知新城县清操劲气待民如子而治豪贵之不法者无少贷郡守目之为韦铁面见而惮之【安志】
