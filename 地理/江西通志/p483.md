<!-- { "loadSidebar": true } -->
　　王裕妻周氏九江人裕由进士歴广西副使以醉余致死指挥拟抵周为上书代死上览而哀之赦裕罪俾归养裕死而生全舅姑无子而有子皆周力也【豫章书】
　　冯世亨妻柯氏彭泽人年二十三而寡抚孤守节邑令加奬柯辞不受曰夫实不幸未亡人何荣于此乎
　　曾曰山妻徐氏徳安人早寡生二子亦早夭抚侄俯守节夀八十一
　　潘溥妻曾氏瑞昌人年二十六而寡守节教子良旦由贡任亳州同知嘉靖间建坊旌表
　　韦起妻许氏徳化人归韦氏八年夫死生子八月父母怜之意欲令改适然见其悲哀终不敢言后贫甚节操愈励其子名必荣以贡试选为苏州嘉定学官【归震川集】
　　桂枝扬妻曾氏徳安人曾文辅之女枝扬仕至吏部三十余岁卒于官无嗣宦槖萧然曾支持扶榇而归营葬毕抚侄鲁瞻守节屡奉抚按表扬给赐粟帛享年九十而殁
　　王顼妻夏氏瑞昌人顼卒无嗣夏年二十有二抚二孤女立侄朝相为嗣苦节以终夀八十四嘉靖三十年旌表
　　陈璡妻李氏瑞昌人知州李懐女归邑人陈氏年二十而寡子甫半岁越二年夭折其兄哀其年少无嗣欲逆其志李断指誓死无二嘉靖间署县事推官范永宇特表之
　　陈筵妻邓氏瑞昌人筵死邓甫二十四生子褧方半月葬其夫于平顶山令筑二圹以待事姑至孝有司奏请建坊
　　陶钦民妾江氏彭泽人嫡徐生一女无子纳江亦无子已而钦民与徐偕亡江年甫二十二哀号几絶事姑抚女守节歴五十余年嘉靖间旌表
　　计如玉妻谢氏彭泽人如玉卒谢年甫二十抚遗腹子成能长娶王氏成能又早卒王与姑同志守贞时称双节隆庆间邑令许根善上其事奉勅旌表
　　程之浃妻谢氏徳安人夫卒遗腹生子永爵甘贫守节副使邵梦麟巡按任春元各给粟帛奬之年八十有一
　　孙光啓妻黄氏湖口人年十七归孙七月而夫亡遗腹四月其父以家贫欲夺其节遂引刀截耳絶食七日后生子梦阳习儒业补弟子员于万歴八年旌表
　　王三锡妻姜氏名冬瑞湖口姜定周女年十六夫亡家人欲夺其节贞心不改家贫课子猷成立万歴间旌表
　　王良卿妻孙氏徳安人年十八适王氏已而夫亡遗孤二有窥其美好者欲娶之断髪刺面誓不再醮年六十余卒
　　柯燫妻黄氏彭泽人年十九夫亡遗腹生子垣守节抚孤垣长娶严泗女未一载垣又卒严年十六遗腹生子钟矢节抚孤黄逾八十以夀终万歴间邑令详请旌表副使江以东题其门曰双节又陶养化妻时氏以守节奉旌
　　朱氏徳化人年十六未嫁而寡氏奔丧自缢闻者伤之合葬于南薫门外万歴九年建坊旌表题曰儒士劳钦亮未婚妻朱氏贞节之门
　　王佳传妻欧阳氏彭泽人事姑至孝夫亡氏年十八抚遗腹子纺绩为生父母迫之嫁乃鍼刺其额为誓死守节字用突黑之深入肤里里人称为黑头节妇【明书】
　　按安志王节妇卒葬野鸡垅墓前多产异木幽禽栖焉
　　朱元初妻吕氏徳化人尝刲股救姑得愈及夫病又刲股救之亦愈三乳生六子咸谓孝徳所感后旌表
　　李仲荣妻王氏徳化人年二十二守节抚孤年饥茹蕨夀八十旌表又黄文灿妻呉氏年十九夫死守节奉事二姑巡按陈于廷题旌
　　卢逊妻黎氏徳化人年二十三夫死家贫不肯再适守节六十三年八十五而终天啓间旌表
　　吴东开妻杨氏瑞昌人年十四归吴崇祯元年姑病剜臂救姑御史倪元珙赐粟帛额曰眞孝妇
　　何嘉穗妻张氏瑞昌人年十九守节清严有妹改醮生子其家以喜果贻氏氏怒曰某初为谁家妇今为谁家生子犹报喜耶奈何以此不害羞物投我掷之其正性如此
　　柳泩妻文氏瑞昌人年十七赘婿三月而寡哀恸自缢死
　　冯士翼妻丁氏彭泽人嫁逾年而孀居止遗一女丁哀毁欲死以姑老强起及姑病刲股和药迨姑殁女嫁氏曰吾事毕矣竟触夫墓而死其女伤之将骸骨葬于壻之山上去夫墓数十武墓木枝叶悉向其夫之墓
　　戴注礼妻何氏瑞昌人李闯犯县何避匿河滨贼追及欲污之何曰可速杀我因沈河死同邑邓烈妇亦死于贼
　　吴氏名四贞湖口人许聘周氏未及配其夫不得于继母欲寒其盟女闻之辄呜咽不已遇晚乃以所簪双篦及所着襦鞋各分为二一置笥一置江头寻赴水死时崇祯元年十月初三日也【庄祖诰集】
　　何一防妻魏氏徳化人年二十八于万歴间夫死守节崇祯间巡按刘宗祥题旌夀七十有六
　　黄开先继妻李氏徳化人事舅姑孝抚前室之子云师如已出左兵东溃李誓不辱溺家金鱼池以死
　　王锡节妻石氏彭泽人年二十守节课子有司详请建坊固辞之男演元登贤书石夀八十六临卒闻室中有鼓乐声
　　夏溱继妻孟氏徳化人溱官懐逺衞经歴卒于官孟年二十八守节抚前室之子登高成立夀至九十四
　　刘健妻毕氏彭泽人嫁二旬夫丧守节歴三十余年乙酉夏兵乱死之
　　万有年妻毛氏徳化人有年举乡试乙酉城陷毛氏被执不受污裂尸而死
　　万氏徳化人方伯万衣长女择诸生文士良为赘壻育二女而士良卒万号哭欲殉者数矣年甫二十有七父母逆其志不可辱曰汝家无舅伯叔尚五人可养汝依兄弟以老氏勉从之然岁时伏腊孝敬于姑者倍膝下也崇祯间主事文徳翼及尧一共疏于朝请旌未果
　　廖氏九江衞人归省祭毛调元生一子明遴而省祭殁上惟七十余病姑氏年甚盛泣曰三世一儿两妇人家政茍不能纲纪他日何以见夫君于地下委曲孝养殆将十年朝夕教育明遴卒赖之举于乡女大姑适夏既瑚媳朱氏遭城破皆死之迨廖氏之所式型欤
　　朱景贤妻张氏徳化人幼通经传事舅姑孝乙酉城危张于一室累木器积薪于上谓其夫曰此妾致命之地也城破自焚死
　　廖士贞妻史氏徳化人乙酉左兵屠城史自缢死贞祖母王氏后母万氏俱相继投缳称一门全节
　　万尧化妻樊氏徳安人左兵乱执之樊不从兵斫其胸死
　　王秉阳妻洪氏彭泽人避地陶潭乡左兵掠之厉骂被杀
　　朱召廉妻金氏徳化人乙酉城将陷金率二女入僻室缢死一婢亦就义其旁召廉随一恸而絶又缪用中妻陈氏守节抚孤左兵陷城自缢死
　　赵守彦妻周氏徳化人周年二十六与妾黄氏同志抚孤周年九十有二巡抚解学龙题请旌表
　　王尚映妻段氏徳化人年二十抚前室之子守节歴五十余年崇祯间王思任为作传额曰竒节可风
　　魏光宇妻陈氏徳化人早寡守节明末城危同子妇孙氏以次投井孙氏嫂余亦同死
　　文华衮妻何氏瑞昌人乙酉五月遇闯贼败兵欲污之氏骂贼以死时年二十二
　　徐必达妻杨氏徳化人必达登崇祯丁丑科武进士官至南贑总兵时闽粤贼起必达抚之不服至乙酉帅师战于石阳之螺山师溃死之氏闻讣即投缳以殉
　　李氏徳化贡生李邦杰孙女年十六许聘黄氏未婚夫死誓不再适会左良玉兵下李随父母潜芦林内兵获忿骂不絶引颈受戮
　　丁以爵妻邱氏徳安人年二十而以爵死遗一子应干仅三岁家贫邱立志甚坚教子弥笃享年七十有六崇祯九年奉旌
　　李汝聘妻桂氏徳安人年十八归李生子春时方襁褓次子魁尚在腹万歴十一年夫卒桂年二十四敬事舅姑抚育遗孤守节四十五年崇祯间奉敕建坊夀八十四
　　徐来廷妻柳氏湖口人年十七归徐岁余来廷卒抚遗孤誓死守节崇祯间旌表卒年七十有九
　　方氏湖口人生而貌寝已受聘夫弃不娶女即依母兄守纺绩自活后有求为偶者女曰吾已为人弃命也倘再事他人是不安命矣卒不嫁年七十余卒
　　江映辰妻孙氏湖口人年二十七而寡遗孤有受甫二龄家贫誓死靡他课子及孙俱有成崇祯间年七十五邑令刘延汉嘉其节为之请旌
　　许近万妻查氏彭泽人年三十无子近万病革氏谋殉之乃暗懐砒霜于身近万卒即吞之毒发死
　　吴士章妻王氏吴用一妻张氏饶吴伯妻邹氏【俱徳化县死左兵难】
　　雷作霖妻何氏汪士芳媳李氏【俱瑞昌县死李闯难】
　　汪应祥妻沈氏汪应瑞之侄女【俱湖口县死左兵难】
　　陈力妻饶氏名兰【彭泽人死左兵难】
　　国朝
　　周岱生妻杨氏徳化人康熙戊申随夫任平南甲寅平南陷岱生以援絶力尽絷于贼氏从之骂贼不絶口行至桂平和墟社自刭死经歴董英瘗之墟场侧后次子傥收其骨殓以归广抚郝浴疏请追赠宜人傥防授鎭平知县
　　桂登琛妻孙氏徳安人年十九将嫁而登琛殁孙泣请奔丧父母不可遂缟衣持服矢节甚坚一日其姊归宁微露他适意孙厉声曰人各有志毋多言服阕自经死事闻奉旌
　　杨日澍妻黄氏湖口人年二十九守节凡四十一年雍正七年旌表
　　刘焜妻高氏徳化人年二十五夫亡抚子四人立志守节时祖姑年老不能食高日以乳进凡数载祖姑貌若婴儿年九十二卒教四子俱成立又同邑陈缉五妻江氏宋啓谟妻虞氏俱年未二十苦志守节数十年俱雍正八年旌表
　　罗宪云妻蔡氏徳化人年二十六夫亡奉姑抚弱孤苦节三十三年又同邑杨宪宇妻吴氏年二十五夫亡侧室一子甫三岁氏抚之成立苦节三十余年雍正九年旌表
　　黄钟岳妻陈氏杨徽典妻万氏赵万式妻文氏熊昌时妻罗氏饶士铨妻罗氏赵光开妻雷氏刘子芳妻陈氏邢彩九妻叶氏孙缵志妻张氏邢楷妻冯氏史集勲妻王氏叶万裔妻熊氏赵光普妻何氏子妇杨氏黄腾杞妻熊氏刘公夏妻金氏刘晋妻黄氏王世求妻张氏罗光鋐妻袁氏乔若苏妻薛氏罗光锦妻傅氏金必有妻费氏陈虞裔妻蔡氏宋汝为妻柳氏黄何溱妻蔡氏段有文妻周氏俱徳化县人皆年二十余夫亡抚孤矢志守节各歴三四十年不渝又同邑文吏部徳翼妾乔氏奉姑以孝谨着闻俱祀节孝祠
　　邓之元妻孙氏瑞昌人顺治戊子金声桓之乱纵兵肆掠氏被执欲辱之氏义不受污但求速死骂不絶声竟被杀【安志】
　　王娥九江王屠女也顺治十四年正月三日九江西门灾王屠醉娥年仅十二奔烈焰中呼之不醒遂共死焉邻人或毁之曰非救父也夜衣不整羞出耳文徳翼曰是尤为难因为之叙并歌
　　邹东妻姚氏郭贤操妾刘氏桂登魁妾缪氏【俱徳安县死难节妇】
　　南安府
　　宋
　　刘氏南康吴村居胜里田家女也及笄父母先许适高州蔡氏已而悔之更以适吴氏未几吴卒又欲以归蔡女曰先使我弃蔡从吴今又欲从蔡是大伤风化何视吾身太轻也悲痛发愤自沈潭水而死乡人韪之名曰贤女潭立祠于其傍
　　按刘氏林志又载入贑州
　　元
　　曹氏名道成大庾人元时为广寇花文老所掠去郡军适至曹取刃杀花寇及其妻子十三人开关纳军遂破其寨后归家以夀终【豫章书】
　　何用妻甘氏名妹资上犹甘思孔孙女年二十夫死姑老甘竭力事之己卯元兵屠城甘与姑遁于寨寨陷姑死元兵见甘美而少执以归于帅适至溪潭遂赴水死元兵愕然曰眞节烈妇也主簿黄桂开嘉其节为立祠潭上毎岁春秋命社长主其祭后人名其潭曰妹资潭
　　徐人妻谢氏上犹人名十九娘年三十而夫死家贫孀居夫党有徐祥者隂许为富家钟子茂妾谢闻之不胜悲怒诉于县县不为理乃号恸终日自缢而死元大徳间廉访司至县祭之表其墓曰节妇作诗刻石以记
　　按林志作徐人安志作徐仁林志作十九娘豫章书安志作千九娘林志云三十而寡安志云二十而寡误载入宋今依明一统志【原跋】
　　明
