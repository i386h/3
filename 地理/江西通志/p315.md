<!-- { "loadSidebar": true } -->
　　陆在新字文蔚长洲人举人康熈二十五年令庐陵有威棱境内帖然县治前建问苦亭谘民疾苦催科有法尤礼士自奉若寒素卒官邑罢市三日白衣冠哭送者填道【江南通志】














　　江西通志卷六十一
<史部,地理类,都会郡县之属,江西通志>
　　钦定四库全书
　　江西通志卷六十二
　　名宦【六】
　　抚州府
　　晋
　　庾怿字叔预少以通简为兄亮所称以讨苏峻功封广阳男出补临川太守怿寛厚容众时人称其才器【晋书】
　　按林志抚州名宦有吴临川太守朱然考三国志吴书权分丹阳为临川郡然为太守裴注云此郡寻罢非今临川郡是然固尝官临川太守但非今临川裴注甚明旧志俱譌也又明一统志王羲之为临川内史而前志据晋书本传不载亦以为譌按中兴书曰羲之自防稽王友改授临川太守故世説王修龄称羲之为我家临川今抚州多羲之遗迹中兴书在晋书之前宜有据本传失载耳职官志云诸王国以内史掌太守之任简文子临川献王郁系追封在羲之后故未为藩封称临川太守既建国后遂称内史也今羲之已载统辖故不重列云
　　周镇字康时尉氏人清约寡欲所在有异绩罢临川郡还都泊清溪渚王丞相徃看之暴雨猝至舫至狭小殆无复坐处导曰胡威之清何以过此即起为吴兴郡【世説新语】
　　宋
　　荀伯子颍川人好学博览为尚书左丞出补临川内史王称其沉重不华有平阳侯之风元嘉中卒文集传世【宋书】
　　按通志称伯子在郡时作临川记六卷唐宋诸书皆称引之今其书不传
　　谢灵运夏阳人少好学博览羣书文章之美江左莫逮宋祖登祚徴为秘书监以疾免官性好游览为孟顗所奏太祖知其见诬迁为临川内史赐秩中二千石在郡游放不异永嘉铜陵石磴灵谷墨池皆其遗迹弟恵宣亦为临川内史【同上】
　　齐
　　何昌防字俨望庐江人永明元年以太子中庻子出为临川内史不杂交游通和泛爱歴郡皆清白士君子多称之【南齐书】
　　按林志载孔琇之永明末任临川太守考本传乃临海非临川也不敢袭误【原跋】
　　梁
　　到洽字茂防彭城人清警有才学天监十二年为临川内史在郡称职昭明太子与晋安王书曰到子风神开爽文义可观当官莅事介然无私诚海内之俊乂东序之秘寳太通元年卒文集行于世【梁书】
　　殷钧字季和长平人天监中出为临川内史钧体羸多疾闭阁卧治而百姓化其徳劫盗皆奔出境尝擒劫帅不加拷掠但和言诮责劫帅稽颡乞改过即命遣之卒为善人郡旧多疟更暑必动自钧在位郡境无复疟疾【同上】
　　陈
　　骆牙临川内史发奸擿伏如鉴照物诱执周廸民頼以安【明一统志】
　　按陈书骆牙传牙字旗门临安人世祖避地临安牙母覩世祖仪表知非常人賔待甚厚世祖引牙为将以平周廸功迁冠军将军临川内史【原跋】
　　萧摩诃巴山郡守抚字有方律已无私上敬下懐以平留异欧阳頠有功朝廷褒之【同上】
　　按陈书摩诃字元兰陵人果毅有勇力年十三单骑出战军中莫有当者
　　唐
　　周法猛武徳五年为抚州刺史建述陂引渠溉田二百余顷民懐其徳立祠祀之【明一统志】
　　按抚州府志称谭襄敏作宜黄陂王庙碑载汉末有廖国祥者开封人为抚州路判建陂事迹与法猛相类但汉末无开封与抚州路之号判亦非汉官名未敢仍误
　　张景倩开元二十九年为抚州刺史立身谨约为政清明后守顔真卿为书清徳碑【同上】
　　王圆寳应间任抚州刺史以州治在赤冈非道路之防改建于连樊汝水之间迁州城于香楠山形胜称壮【府志】
　　顔真卿字清臣京兆万年人开元进士大厯元年奏宰相元载抑塞人言甚于李林甫杨国忠载怒因论祭器诬以诽谤贬硖州未至改吉州三年移抚州修畻筑陂以溉民田民甚徳之【唐书】
　　按府志称公在州手书麻姑仙坛记宋庆元庚申仙都观火众碑皆碎独公记岿然又唐诗纪事载鲁公为郡时有士人杨志坚者嗜学而贫将遣其妻以诗送之曰平生志业在琴诗头上于今有二丝渔父尚知溪路暗山妻不信出身迟荆钗任意撩新鬓明镜从教别画眉今日便同行路客相逢即是下山时顔公闻而厚礼之自是郡无轻弃其夫者【原跋】
　　元子晢大厯五年令崇仁有恵泽民为立遗爱碑太守顔真卿记之【明一统志】
　　按元子晢安志误载入宋白志据一统志改正
　　戴叔伦字幼公金坛人徳宗时曹王臯表授抚州刺史民嵗争灌溉为作均水法俗便利之畊饷嵗广狱无系囚期年诏书褒美代还卒于道百姓思之【唐书】宋
　　刘世昌开寳五年始陞金谿塲为县世昌知县事始建县治均赋平役规画有方【林志】
　　按旧志俱作淳化五年今依宋史改正
　　和防字显仁开封人太平兴国进士雍熈初知崇仁县先是防父凝尝取古今史传听讼断狱辨雪寃枉等事着为疑狱集防因増益事类分为三卷表上之擢太子中允【宋史】
　　张方河北大名人咸平中知抚州重建孔子庙堂镌碑记之【府志】
　　王彬光州固始人年十八以贡入太学淳化进士以著作佐郎通判筠州歴知抚州民李甲饶英恃财武断乡曲县莫能制彬按治之索其家得所藏兵械又得服器有龙凤饰甲坐弃市英配岭南州里肃然【同上】
　　戚舜臣字世佐楚邱人学士纶之子皇祐三年知抚州恵困穷扶善类毁淫祀郡有号大帝祠者百余所舜臣悉除之【明一统志】
　　钱暄字载阳钱塘人嘉祐中知抚州为政平允五世孙象祖于淳熈十三年继知抚州修郡学制祭器出帑赈贫民郡人祀之【林志】
　　谢卿材嘉祐四年知临川筑湖修陂民頼其利王荆公荐之于朝【宋史河渠志】
　　苏缄字防父泉州人嘉祐初知崇仁县民喜争田至数十年不决缄断以法未半载庭无留讼治寳唐堤后知邕州死节赠节度使諡曰忠勇【宋史】
　　谢诇字诚甫建寕人熈寕中临川令重修千金陂里有闵通者好持吏短长三以事至庭治之不少贷人以令怒通诬其子为盗复辨出之人服其公【林志】
　　孙实字若虚崇寕中知崇仁县为政公防官满舟次鄱阳湖风涛大作有螭仰首横当舟前实祝曰汝虽物谅有知使吾秋毫载出俸外尽室沉没无憾言讫螭去浪平【同上】
　　陈逢字彦默福建浦城人任抚州司户参军部使者交荐其才改秩而卒杨龟山铭其墓云孝尊乎亲学传乎人政得乎民嗟乎君未闻而终于幕賔百世而下有焕斯文【同上】
　　叶谦亨字伯益青田人早有文誉绍兴三年知崇仁奬励学校増益学产既去士民思之祠于学宫之傍【府志】
　　邓庾绍兴三年知宜黄县锄强梗抚无告民咸徳之有弓手怙朋为奸斩首恶宥胁从由是无敢哗言于道者【同上】
　　王晌绍兴六年知临川县时防化冦防州境晌率民兵讨平之其在官去夙屏胥境内肃然李忠定纲帅洪时荐其能于朝【明一统志】
　　张孝祥字安国歴阳乌江人绍兴二十四年廷试第一知抚州时年未三十莅事精敏老于州县者所不及黠卒谋变区处有方事闻孝宗嘉奬之【林志】
　　张咏绍兴中为崇仁丞刚果有为时邑西南乡地逺多盗申漕司置乐安县盗贼遂息百姓以安【府志】
　　林大中字和叔婺州人登绍兴三十年第淳熈二年知金谿县以郡督税急请寛其期不听即纳诰勅投劾而归大中清修寡欲退然如不胜衣遇事则凛乎不可犯【宋史】
　　赵善誉字静之宗室子敏慧力学乾道五年试礼部第一淳熈三年知临川县县尝豫借民赋善誉阅籍发逋负按籍征催卒免豫借【同上】
　　黄干字直卿闽县人嘉定元年知临川县嵗旱劝籴捕蝗极其力改知新淦吏民习知临川之政不令而政行【明一统志】
　　按临川县志称干修学校葺公廨建朱子祠详见黄义明祠记
　　章劢寳庆二年知金谿县正经界定版籍劳心尽瘁至绍定二年事始竣宿一清国课有式【林志】
　　黄炳绍定三年以万安令知抚州筑城濠剏置马步二旗军及湖坪招寨善政甚多【同上】
　　陈咏之绍定五年知金谿县嵗歉劝分减价者奬闭籴者罚嵗丰立平粜仓邑民頼之【明一统志】
　　按林志又称咏之建槐堂书院崇祀象山先生
　　赵时焕字元晦宗室子居闽之晋江淳祐八年知抚州时马旗步旗军甚悍时焕准省劄节制之迄去无敢哗者増置贡院修复文昌堰寳祐二年复以朝奉大夫来提举常平以临川新经量増山税病民奏减其半【宋史】
　　徐霖字景説衢州西安人试礼部第一理宗喜得人淳祐十二年以宣教郎知抚州祠先贤寛租赋赈饥民诛悍将一月而政举化行以言去民遮道不得行【同上】
　　徐君洪淳祐二年为金谿主簿邑有富人锢山泽之利数十年官莫能禁君洪至夺而公其利百姓感之【金谿志】
　　王中立淳祐间知金谿经理田赋履亩核税以均贫富因槐堂合祀三陆先生増学田奬士类士论称之【同上】
　　赵希訜淳祐五年宰临川听断严明催科不扰开庆元年知抚州平籴价诛恶民郡中肃然【林志】
　　家坤翁四川眉山人景定三年知抚州约已剔蠧始立定规清积年深弊重纂图经民称颂之【明一统志】按林志称坤翁修大成殿増拨学租创夀安崇徳诸桥安志误作宗坤翁
　　缪元徳咸淳五年知抚州俭以足用寛以爱民建和籴仓籴米活饥民捐俸收掩遗骸明年改吉州【同上】
　　黄震字东发慈谿人寳祐进士咸淳八年以朝奉郎知抚州时郡中饥震疾驰中道约富人耆老集城中毋过某日至则大书闭粜者籍强籴者斩揭于市米价日损亲煮粥食饥者转运司下州籴米七万石震曰民生蹶矣岂宜重困之以设官田三庄所入应之修复朱子祠树晏元献里门制祭社稷器复风雷祀劝种麦禁竞渡皆善政也诏増秩遂陞提举常平旧有结闗拒逮捕事系郡狱二十有八年存者十无三四以结闗为作乱无敢决其狱震谓结闗犹结甲非作乱比况已经数赦皆释之
　　按林志云有称社仓法弊者震曰法在三代尤宜损益遂买田以代其息抚人徳之考本传此乃震通判广徳军时事与抚无与【原跋】
　　孙懋字季敏为崇仁令政有条理一新学校常迎巴山栾侯祷雨而应谓侯名不可以名山乃更名相山以侯曽为沛相也为文记之【崇仁志】
　　元
　　李有字仲方平阳人延祐中金谿县尹有亷能声尝书防勤公慎恕五字于座右以自励民为立祠呉澄记其事【林志】
　　何槐孙天歴二年为宜黄县尹吏事精敏处断出人意表明能烛物吏不敢欺嵗饥劝赈有法民懐其徳【明一统志】
　　按林志槐孙字徳孚蜀郡人尝着善政指南一书又县志曰字龙冈蒲圻人
　　秦起宗字元卿广平深水县人文宗朝为抚州路总管至官有司供帐甚盛问其费所从出小吏不敢隠曰借办于民遂亟使归之几席仅给而已自是官府僚佐有宴集成礼即止因谕众曰我素农家安俭约务安静庻使吾民化之居一嵗以老去【元史】
　　冯骥字致逺辽西人任抚州路总管不事苛察务全大体至正甲申乙酉嵗饥煮粥以给饿者复请于朝得钞五十万锭赈之又劝贷富室以补不足民頼全活【林志】
　　明
　　李庭桂明初丙午年知抚州兵革之余勤力抚治吏畏其法民懐其徳【明一统志】
