<!-- { "loadSidebar": true } -->
　　万厯元年秋七月贑州金鱼坊井中醴泉出其气清芬味如薄酒三日乃竭三年南昌地震旱五年奉新雨黑谷秋九月万载县有巨石自天而堕【安志】九月四日有星曵于西南色赤如火少顷没晦日彗星见西方形如白云势若拖练根五丈余阔三丈余长约十丈由尾历箕越斗度牛至十一月二十九日乃止【南丰县志】冬十月南安贑州桃李花大雷雨雹六年宁州雨黒谷【安志】南丰大疫【县志】七年八年皆旱【南丰县志】七年进贤县崇礼乡生嘉禾一茎五穗秋崇仁县火延烧学宫三日始息十年瑞州水【安志】十一年南安贑州吉安大水南安太平桥崩溺死者以千计【豫章书】十二年彭泽塌毛洲出火焚烈有声以物投之即燃十四年春二月瑞州大雷雨三黄岭迸裂进贤鹤仙峯甘露降【安志】建昌有巨蛇一角六足如鸡距不噬人蛇六足者名肥见则千里内大旱后十六七年果大旱【明纪】十六年南昌府雨豆或黒或斑味如银杏【安志】抚州民饥秋七月武寜县雨雪九江府旱十七年春抚州建昌袁州临江瑞州五月不雨大饥秋七月大疫萍乡五虎入城瑞州荷山白鹿见十九年星子县文昌阁来一鸟似鸾【安志】二十四年水二十五年夏四月防和疾风拔树壊屋秋八月各郡池水涌数尺高二十六年大水【豫章书】二十九年贑州城黒见形似貍犬夜间潜入人室灯烛皆灭邪气触人春二月建昌学宫桂开花结子三十二年冬十月九日南昌地震南康获白鹿二三十三年春正月南昌府火延及布政司谯楼并南昌县治民居千有余家夏五月雷火焚徳胜门城楼【安志】冬十二月龙见丰城田中身长四十余丈头似麟七日后飞翔挟风雨而去【豫章书】三十六年南昌府水大饥四十年瑞州大雨雹形似麒麟重一觔许四十一年秋八月贵溪地震冬十二月宁都地震有声四十二年春庐山蛟出水涌猛虎入天池寺伤僧人数众四十三年九江羣防渡江而南食禾伤稼【安志】乙卯夏六月安福王某自外归有云如匹练随之入屋化为白龙尾指天而首向下睛鬛角爪皆具王惊呼家人环拜邻舎喧传聚看三四食顷灭【徐世溥雨禆新沤】四十四年吉安大水民饥夏五月南安贑州滛雨蛟蜃并出水涌丈余四十六年夏九江星陨有声秋九月东南白气见至初更即出两旬始灭【安志】九月之杪东南方苍白气一道阔尺余约长丈二尺毎五更出现浃旬始灭灵台占长庚星主兵属楚分【贑州旧志】四十七年徳化甘泉乡木连理生【安志】
　　天啓元年辛酉春雨木冰【雨禆新沤】二年秋九月太平宫蛟出屋毁桥圮三年吉安府旱饥兴安县产紫芝夏五月瑞昌华岭山崩塞水口【安志】四年甲子夏大水【贑州府志】六年九江民邵本进妻赵氏一产三男高安虎四出能上舟登楼开门破壁杀数十人【安志】六年贑州秋疫【贑州府志】
　　崇祯元年秋九月自重阳后酷热下旬尤甚廿九之午暍不可言是夜无风自寒明日鱼浮蔽江尽冻僵者【雨禆新沤】二年秋七月饶州府城火日数十发知府张有誉开水巷及西门以压之冬大饥【安志】四年辛未六月廿一日东湖水鬭若有两物在下推起中作喷湍【雨禆新沤】秋七月十八日南昌及各府地震九月十六日天鼔鸣冬十月十六日又地震五年夏六月二日袁州雨黑谷人争拾之以食七年春三月地震夏饶州大水害稼八年春三月上饶雨雹大如鸡卵夏五月暴雨钟灵桥圮【安志】九年南昌及各府大饥米谷腾贵乡城争相抢夺廵抚解学龙禁之弗得后以数人正法方止十年春雨木冰饶州有飞虎自西北来止于鄱阳之义仓其状虎头鸟翼夏五月大水十一年冬余干冕山夜有光如火次年复见【安志】冬十二月十九日大雪雷是嵗有妖名马貍精久之始灭雩都儒学东斋榴树下生芝一本十二朶如紫云宝盖【贑州府志】十四年春正月大雨雪凝氷树木冻折四山震响夏大水民饥【安志】春二月兴安大雨雹【广信府志】秋七月十五夜信丰地震冬十一月二十四日复震十五年郡城火【贑州府志】十六年春徳兴雨黑黍夏五月余干东山石崩壊民居【安志】冬十月兴国雷震东方天裂数丈白光如电【兴国县志】十七年春二月袁州地震夏五月徳兴西河巨石自起立轰然有声秋七月异鸟丛集于九江其大如鹅临江雨黑沙【安志】是月二十六日防昌清溪山大黄沙崩裂水涌出高二丈漂没民居男妇溺死无算【贑州府志】冬十月初九日龙见随有五彩云拥防防横塘一畆阔深十余丈【广信府志】
　　国朝
　　顺治二年乙酉庐山太乙观生瑞芝九本三年丙戌夏南昌暨各府自五月不雨至十月大旱四年丁亥春大水斗米七钱民大饥【安志】夏四月日暮天门开于西南见五色方丈如画【彭泽县志】五年戊子春夏大饥斗米千钱【贑州府志】夏六月天门开于西北有文如前开闭有声【彭泽县志】六年己丑春正月十一日九江昼晦如夜夏四月大水【安志】八年辛卯春正月会昌地震【贑州府志】袁州旱民饥【安志】三月廿五日大雷雹谢文庄族裔一屋掇去田中离旧址百余丈而瓦壁尽完柱皆端正着磉【雨禆新沤】九年壬辰春三月地震南康有虹堕于淳湖东小池长可寻丈五色烂然经日始散【安志】十年癸巳夏四月四日大雷雹如栲栳者甚多如杯如拳如栗者不啻霰集刘田之地堕一雹形如杵长一丈一尺有竒【雨禆新沤】十一年甲午袁州虫害稼【安志】贑州城外善庆庵产灵芝高二尺【贑州府志】十二年乙未湖口乡民李茂华妻谢氏一产三男【安志】十七年上饶县署后堂栋间产灵芝一本【广信府志】十八年辛丑各府大水【安志】
　　康熙元年壬寅祥云见【贑州府志】南昌及各府旱【安志】五年丙午夏四月牛产麟于南昌县五十都三图金台里【刘思彬集】七年戊申春三月雨雹夏六月地震有声九年庚戌冬十一月弥月大雨雪十年辛亥夏五月南昌数月不雨大旱【安志】广信府麦秀两岐【广信府志】十一年壬子春民大饥道殣相望廵抚董卫国勘报奉
　　防蠲免本年钱粮预发仓米赈济【安志】十三年甲寅兴国唐村火死者三百三十七人【贑州府志】十六年丁巳夏六月瑞金朱大仁书室产芝二本【瑞金县志】十七年戊午袁州产麒麟【说铃】秋宁州及各县旱廵抚佟国祯勘报蠲赈十八年己未秋南昌等五十九州县旱廵抚安世鼎勘报赈之贑州大水二十年辛酉夏新建等十四州县水廵抚李士祯勘报蠲赈二十一年壬戌春瑞金松窦路径一里许甘露降四十余日其味如蜜夏南昌等十四县水秋宜春等八县旱廵抚佟康年勘报
　　蠲赈二十四年乙丑夏宜春万安上饶鄱阳乐平五县旱灾蠲赈【白志】二十五年丙寅广信七邑水【广信府志】二十六年丁卯秋宁州等十七州县旱赈之二十七年戊辰秋宁州等十二州县旱廵抚宋荦勘报蠲赈二十八年己巳秋新建等四十一州县旱蠲赈有差三十年辛未夏永宁出蛟水决沙塞田二百余顷秋瑞昌水三十一年壬申夏上饶建昌二县水赈之三十二年癸酉夏新建等十四州县旱廵抚马如龙勘报蠲赈三十四年乙亥秋新淦等一十二县旱灾赈之【白志】三十五年丙子鄠都学宫桂树正月开花较盛于秋【雩都县志】三十六年丁丑秋星子安义二县旱明年夏建昌水赈之【南康府志】三十八年己卯贑县水口山产紫芝七茎高三尺许【贑县志】四十四年乙酉夏五月瑞金山水陡发平地水髙五丈城郭桥梁民庐官廨冲倒过半【瑞金县志】夏新建丰城庐陵吉水四县水廵抚郎廷极勘报蠲赈四十五年丙戌夏清江新淦瑞金三县水赈之四十六年丁亥秋临江府属邑旱赈之【白志】四十九年庚寅夏四月兴国官舎桑树产芝大如盘径二尺色黄历辛卯壬辰毎初夏长一台累三台【贑州府志】五十一年壬辰秋广信府属大有【广信府志】五十五年丙申夏宁州武宁建昌水廵抚佟国勷勘报蠲赈五十七年戊戌夏旱廵抚白潢祷雨即应嵗有秋五十八年己亥夏旱甚祈祷如前甘霖立沛秋大稔督学王思训作雨公亭记【白志】五十九年庚子大有六十年辛丑大有年六十一年壬寅大有
　　雍正三年乙巳大有四年丙午南昌新建丰城进贤清江新喻新淦建昌徳化九县秋禾水灾奉
　　恩蠲免粮银二万六千三百两有竒被灾屯银一百两有竒动支节备仓谷暨院司道公捐赈六年丁未上高县夏禾旱灾蠲免粮银三千二百两有竒安仁县秋禾旱灾蠲免粮银二千五百两有竒湖口县耤田产瑞禾一茎四穗七年己酉夏新建县民周士义妻夏氏一产三男五月大庾南康二县大水奉
　　旨发帑银四千六百两布政使李兰徃赈秋彭泽县民罗翰声妻宋氏一产三男八年庚戌大有春金溪县民谢叔恭妻徐氏一产三男七月万载县耤田民田产瑞禾有双根三穗者有三根双穗者九月崇义县产瑞谷毎穗有三百余粒至四百余粒者九年大有









　　江西通志卷一百七
<史部,地理类,都会郡县之属,江西通志>
　　钦定四库全书
　　江西通志卷一百八
　　祠庙
　　神灵肇祀靡国不有翳功与徳称两不朽德立于身望重山斗功及于人泽流远久庙貌维新典礼由旧或専以享或配而侑俾几俾筵陟降左右式瞻榱桷如向斯受邦家之光报称之厚是曰崇贤载笔非偶作祠庙志
　　南昌府
　　祠
　　澹台祠旧在省治总持寺左祀鲁武城澹台子羽宋漕使程大昌创建额曰友教堂自为记明洪武间叅议李思聪万厯间知府范涞先后重修堂背即澹台墓廵抚王佐移建于府学大成殿南吉水邹元标有记天啓末大珰魏忠贤斥卖郡国书院助水衡钱此祠亦不免至曵澹台先贤像投于湖滨崇祯初特旨复诸祠知府彭期生奉主归兵燹后几废顺治十一年巡抚蔡士英重新之郡人熊文举有记雍正八年巡抚谢旻布政司李兰修葺
　　豫章先贤祠在钟鼓楼右即崇儒书院故址明万厯间学使沈九畴改建先后举祀澹台灭明徐穉罗从彦胡俨张元祯舒芬魏良弼万廷言万思谦邓以讃李材等十一人新建大学士张位倡为防讲之所额曰豫章防舘
　　理学名贤祠在省城进贤门内祀澹台灭明范寗韩愈范仲淹欧阳修周敦颐程珦罗从彦朱子张栻陆九韶陆九龄陆九渊黄干李燔张洽黄灏蔡元思真徳秀陈澔饶鲁呉澄胡俨呉与弼胡居仁王守仁蔡清罗钦顺邵宝张元祯罗伦邹守益罗洪先欧阳徳罗汝芳舒芬胡直熊敬方邓以赞魏良弼万思谦李材王时槐万廷言邓元锡章潢邹元标凡四十七人按林志进贤门内旧有先贤祠祀宋罗从彦等十二先生后增祀欧阳徳等改为二十四贤祠迨康熙二十九年巡抚宋荦増祀澹台子羽等二十三人始改今名
　　昭灵祠在武宁县治南祀楚三闾大夫屈原唐封清烈公
　　五贤祠旧在省城迎恩坊祀汉梅福陈蕃徐穉晋范寗唐韦丹宋庆厯七年知洪州张环建淳熙七年迁于府学
　　梅仙祠在府学傍祀汉南昌尉梅福元始中王莽颛政福弃妻子去九江宋绍兴初封吏隠真人幸元龙有记
　　宗贤祠在丰城槠山之龙泽宋尚书雷宜中建祀汉徐穉宋胡安国元范登有祠记一称龙泽书院
