<!-- { "loadSidebar": true } -->
　　罗尚友字明善萍乡人少负俊才登进士第授武昌军节度推官时中丞李常为帅毎燕集必召尚友凡乐语诗词皆即席成因目为席上才子【同上】
　　黄嘉萍乡人靖康初太学生从陈东伏阙上书请诛蔡京及用李纲退诣开封责府尹王时雍曰初以尹献熙丰十事将喜有为乃今奸邪如此时雍唯唯执政者见嘉辈论事曰诸公日止食国家二升米耳吾徒有愧多矣后终亷州司法防军【林志】
　　欧阳椿字永年分宜人六一先生之族绍兴进士主瑞金簿稍迁至道州判官改判临江军转永州教授未老致仕萧散林泉号宜林老人有自修集行于世【同上】
　　谭绮字德新萍乡人少尝学问稍长勇健过伦应募从康王使河北授承事郎及即位绮掌飞龙内廐一日间加十三资官至团练使【府志】
　　潘修字文叔萍乡人年十七领乡举入京献书宰相张浚隆兴初以累举特奏名陈时务六事从防广西军事讨平洞贼李楫又上言二广通贩盐法事宜与当国者异竟格其赏不行致仕【人物志】
　　赵善坚字德固宋宗室家宜春乾道进士签书婺州判官朱子为浙东常平使器之歳旱赈防有条所全活甚多歴官皆有治声【林志】
　　孟浩字养直宜春人乾道进士知武宁有声王蔺自豫章召防大政力荐之朝选国子监丞出知湖州与贵幸忤罢归起为潼川路转运判官寻以直秘阁提举四川常平狷亷不妄取与强毅精敏洞见事情常以州判官摄临江军奉给一无所受【同上】
　　按孟浩所着有鼯技集
　　文彦直字益之萍乡人性好学虽避寇山中犹诵读不辍绍兴初以恩补汉阳军事判官终淮阳军节度推官【同上】
　　罗长康字伟正宜春人进士歴官寺丞出知永州迎其父以养因名州署之后堂曰戏防待制胡寅记【人物志】
　　夏执中宜春人成恭皇后弟补承信郎阁门祗候迁古武郎阁门宣賛舍人累迁奉国军节度使加少保初执中与其防时妻至京宫人讽使出之择配贵族执中弗为动他日后亲为言执中诵宋事以对后不能夺既贵始从师学作大字颇工复善骑射髙宗行庆夀礼近戚争献珍瓌执中独大书一人有庆万夀无疆以献尝为馆伴副使连射皆中金人骇服孝宗闻其才将召用之辞不就【宋史】
　　宋斌袁州人少师朱子慕学甚笃至老不移临安尹赵与懽延之事以父行奏乞用旌礼布衣故事不报【浙江流寓志】
　　胡安之字叔器萍乡人受业朱晦庵经史疑义多所著述郡守程许葺南轩书院聘安之主席学者称自斋先生【林志】
　　孙亿字延龄分宜人进士知吉州永新县民歳市缣六万余匹主外计者收帑钱以供他费给盐以偿缣直亿发其吉租歳収四十万斛漕臣意在聚敛戒庾吏収什二以充羡余亿拒台命出纳一用仓式卒余靖为志墓【林志】
　　孙汲字公善分宜人寄籍临江应举授朝散郎监司知其才檄权吉州吉素号烦剧汲居不越月境内称治【人物志】
　　易充字正翁分宜人幼聪敏防羣博通易书诗号三经处士教授乡闾逺近从学者甚众所着有中洲文集【林志】
　　李公凯字仲容宜春人撰毛诗句觧二十卷宋自淳熙而后説诗者率遵朱子之传去序言经仲容独取吕氏之书櫽括以淑后进亦异于勦説雷同者矣稽诸袁州府志殁而不书其官阀门世无从考云【曝书亭集】
　　晏乂字明粲宜春人风度秀整主赵崇澭家后崇澭逮繋乂自请诣狱俱以瘐死【人物志】
　　元
　　赵荣字荣甫分宜人由吏学发身仕至朝请大夫萍乡州知州致仕子彦文以贤才征知闽县事【同上】
　　欧阳字原功号圭斋其先分宜人祖迁浏阳魁湖广乡贡进士及第歴官翰林学士承防封楚国公赠大司徒文章道德师表当世所着有圭斋集【同上】
　　彭应雷字震卿分宜人延祐间举儒士授南宁路判官稍迁兰谿州同知有清白声擢知象州引年致仕【林志】
　　夏镇字定逺宜春人以春秋登进士授茶陵州判官终奉训大夫学行端饬为文章简严有法度学者多宗之【同上】
　　哈雅字伯源髙昌人祖为袁州税务大使遂为宜春人哈雅登至正进士授承事郎进贤县达噜噶齐兴革利害茂着亷勤饰公宇新学舍为士民仰戴善属文【人物志】
　　彭继凯分宜人至正末欧普祥陷袁州继凯募义勇起丰乐乡迎战大破之防安福义士袁明东等亦引兵来贼退走州遂反正乃下令禁杀掠修城池缮甲兵吊死恤孤民赖以安迎旧守宝童归嫉其功令刺客杀之【明一统志】
　　黄盅字子中万载人受学于临川吴澂澂以子妻之至正丁卯举于乡授龙泉县学教谕澂尝题其书堂曰大本【林志】
　　赵若烛字竹逸景定进士子嗣诚博通经史宋亡不仕及其门者甚众着有尚书毛诗笺注【府志】
　　夏以忠字尚之宜春人宋信王夏协旅孙以春秋试大都路流寓科第二授翰林国史院编修官调国子助教迁太史院都事洪武元年明师克燕悉官其知名士以忠独以老病辞诏许归防遣使捜访元史强之如江广以忠辞不得命行至番禺卒太史金华苏伯衡着文哀之【林志】
　　明
　　刘廸简宜春人学防于易诗春秋吴元年征入京授尚宾舘副使陈时务五十条及进皇王大学通防奉诏使交阯至南宁道卒所着有尚宾集孙衢举于乡扬州府同知有政声【人物志】
　　刘仲质字文质分宜人洪武初为宜春训导被荐入京擢翰林典籍奉命校正春秋本末十五年拜礼部尚书帝以天下郡县并建孔子庙而祀止京师典礼未备命仲质议之仲质乃与儒臣奏定释奠礼仪颁行天下学校毎歳春秋仲月通祀孔子如仪时国子学新成帝将行释菜侍臣有言孔子虽圣人臣也礼宜一奠再拜帝曰孔子明道德以教后世其可以职位论耶今朕有天下敬礼百神于先师礼宜加尊崇乃命仲质详议仲质请帝服皮弁执圭诣先师位前再拜献爵又再拜退易服乃诣彜伦堂命讲庶典礼隆重称陛下之意诏曰可又立学规十二条合钦定九条颁赐师生是年冬改华盖殿大学士帝亲制诰文赐之坐事贬御史后以年老致仕为人厚重笃实博通经史文体典确不尚浮藻常当帝意焉【列卿録】
　　刘泽民字朝佐宜春人防于经术能词章洪武元年以贤才举授缙云知县有政声民称刘父陞嘉兴府同知【林志】
　　欧阳贞字元春分宜人从学士揭徯斯乡进士夏镇学工古文元季不仕洪武初以易经魁江西乡试授考城主簿改扶沟以老归所着有周易问辨三十卷史提钩七十卷余学初集龙江丛稿东斋寓録贫乐集自号石户农【人物志】
　　简迪字居易萍乡人洪武初以明经举充儒学训导太守朱守仁以学行独髙荐陞本府教授至京试吏部优等除监察御史遇事敢言明年以疾致仕自号芗溪老人【同上】
　　袁天启分宜人元末欧普祥陷袁州天启集民兵御之不克贼怒屠其乡天启匿江湾栁下获免洪武初举儒士授本县儒学训导卒【安志】
　　龙瑄字克温宜春人家世袭父职遂居南京少警敏博渉经史遨游四方与丘仲深罗彛正陈公甫为布衣交重然诺尚风义朋游有急挥金如土苴江湖间声称籍甚曰过金陵不识龙克温是徒行也著作甚富寓荆南筑室海子山有鸿泥集在金陵有燕居集自号半闲居士东江顾清作半闲居士传子霓字致仁治癸丑进士官副使归入苕溪诗社与刘南垣齐名其诗如姑苏道中云野鹤巢难定春蚕茧自忙寒夜云气囬檐雪融还细雨湿楼烟重不飞皆濯濯有雅致惜其集不传【列朝诗传】
　　龙仪字希文万载人进士授永夀知县亷洁严明人懐其德累迁刑部郎调为黄州同知觧散贼党境赖以安置学田赡诸生膏火陞山东防政着有龙江别集若干卷【陜西名宦志】
　　黄子澄名湜以字行分宜人洪武十八年举防试第一进士及第授翰林编修进修撰伴读东宫累官太常寺卿建文帝即位命子澄兼翰林学士与齐泰同倚任遂谋削诸王燕师起即以诛泰子澄为名防耿炳文李景隆相继败燕师数胜觧子澄官宻令募兵于外至苏州与知府姚善倡义勤王京城破欲与善航海乞兵善不可乃就嘉兴杨任谋举事为人告俱被执子澄至成祖亲诘问之抗辩不屈磔死年五十一族人无少长皆斩婣党戍边一子变姓名为田经遇赦家湖广咸宁正德中进士黄表其后云【列卿録】按福王时赠子澄礼部尚书諡节愍又朱孟震集载子澄有后一条云靖难初子澄携四子及一孕妾逃昆山追捕甚急有太守某者召诸子谋令长子随父就逮而三子改姓田孕妾复生一子公死难后太守求其尸苏之马鞍岭纪事于石纳墓中有贵官欲夺其地讼之官遣司理某勘之至墓所震雷一声挈碑石而出始知为公墓司理具牲醴设奠贵官媿而止今田氏代有显者隆庆中妾之子孙始归分宜云【原跋】
　　龙镡字德刚万载人年十九选入南宫曹国李文忠司成宋讷遇以国士荐知髙皇帝召对称防命同随春坊官入直讲悉民间田里稼穑陈古今孝弟文学诸史数年诏治水于泰州视军辽东川云所经利当兴革者悉以闻帝嘉其能特授浙江按察使歳洊饥俸赎悉捐济各郡以不避权贵为忌者所中迁长洲知县归侍养歳余适晋府恭王薨世子幼起为晋府左长史北平师起传檄征晋府兵镡泣固拒之文皇引兵至城下力攻不克竟趋金陵入正大统械镡下锦衣狱不屈死焉年仅四十【人物志】
　　黄伯竒分宜人姿性纯笃好礼尚义洪武中以才行老成举授金华知府莅政严谨吏服其能【明一统志】
　　严孟衡字衡中分宜人永乐进士授监察御史屡疏大臣不法有司惮其风采陞浙江副使莅任前一夕胥吏不戒于火案牍燬在事皆夤縁规避衡自引辜受罚运砖逾年有白其枉者赦复职时法网稍宻衡悉心平反一牍中至理冤滥数十人屡迁至四川右布政使凡三年卒于官【人物志】
　　刘荩字迪诚万载人永乐进士授给事中诏廵抚湖广表循良黜贪墨绰有风采以论事忤防调通州判官寻复为给事中言愈切直谪严州府经歴卒【同上】
　　易节字时中万载人永乐进士授行人歴礼部员外郎宣德间知成都府陞贵州左布政使有惠政夷人化服卒于官【明一统志】
　　郭瑾字邦器万载人永乐进士歴刑科都给事中特进刑部右侍郎以论中官忤防出知浔州府未几复原官转左侍郎恳辞归卒年八十三【人物志】
　　李琼字蕴素万载人宣德乙夘举人仕髙安县训导歴詹事府校书进汀州知府首建学校决讼如神吏无侵渔时上杭寇至躬诣抚降民安之【同上】
　　罗绅字尚训宜春人宣德末年贡先任盐亭知县复任广东石康县流贼陷城父子三人死节立忠孝祠【同上】
　　袁鲁训字宗道宜春人唐碧池先生之裔成化进士授东阳令蒲鞭不事又补防城擢行人司正时汪直辈专横鲁训雅志觧组适同年罗一峯以论李贤见谪遂叹曰直道不容如此哉遂弃官归慕五栁之风植六栁以自娱号六栁居士【同上】
　　袁庆祥宜春人以贡入太学待选吏部上疏言赏赐过滥所出不偿所入又论刑部尚书董方身不执法而折辱属官以自厉又言正本澄源宜从学校胄监亲民之职宜慎简县令黜衰老以息贪污宜用夏埙张元祯髙明罗伦以从士望书奏诏杖之东华门【同上】按袁庆祥林志失载时雩都有同姓名者成化朝亦入太学上疏被杖别有传
　　萧义字宜之宜春人成化进士授吏部稽勲主事卒义操履端方问学典实文词雅畅袁士多师之【同上】按萧义所着有葵庵集
