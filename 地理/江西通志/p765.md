<!-- { "loadSidebar": true } -->
　　匡庐山高云气多老木如石盘紫萝松桥流水度金涧我昔结屋山之阿桑落洲边种柑橘莲花峯下寻芝术仙宫台榭作比邻每欲相从候丹术寄诗昼唤白猨来巡杏夜驱元虎出飞仙别去今几年海上不见囘楼船思之梦绕瀑布水玉琴为奏氷丝张君多古学才器何卓荦纷纷文狸赤豹间五色麒麟生一角朝辞白兆山暮过黄鹤楼去观五老峯翠色连天浮醉挥緑玉杯笑赠瑚钩商妇亭前歌窈窕灌婴井上嘶骅驑读书白鹿之洞里写字洗墨之池头匡庐清泉消百忧我所乐处君当游霓旌羽驾在丘壑相逢往往皆仙流与君大药驻光景人间囘首三千秋
　　题九江秀色图　　　　　　　　王　袆
　　昔闻庐山谣今见庐山髙庐山之髙几万仞九江秀色不可招山南山北尽佳致五百僧房蜜脾缀香炉直削金芙蓉瀑布长拖青翡翠晴岚暖霭日夕浮画图髣髴不得求谪仙仙去三千秋安得起尔从之游
　　美危孝子诗【并序】　　　　　　　刘　崧
　　庐陵危可久性至孝歳乙巳郡城大饥可久出营粟于城西三十里之横溪既暮弗得念父失所待欲他适又恐贻其忧乃匍匐而返及涉小溪忽巨鱼跃入襟抱间持之以归急取酒为夀招邻翁共食之亲则大恱以为天之赐也若有感之者好事者绘为图以传而敏修彭先生为之序其事甚悉其友人刘荆生复追咏之以诗
　　吾闻至人之信可以及豚鱼后来王祥与姜诗得鱼奉亲事匪虚念此危生孝且窭遭此歳大饥手持黄金籴无所朝辞老亲出门去暮及横溪泪如雨亲之饥兮孰予哺褰予裳兮予返济乎中渡忽拨刺以上跃波腾沓而中开口噞喁而欲语嗟尔孝子其何来吾寜抱持以归止上堂见亲亲色喜囊中有鱼乃无米鱼可食酒可酟唤取邻翁相与娯今日可饱不愿余嗟哉危生天所矜感适所遇非其能我愿四海长丰登煮鱼炊饭甘旨并顺孙孝子日烝烝
　　章三益匡山行【戊戌后作】　　　　　　李　
　　仙人休吹紫鸾笙听我一曲匡山行青莲居士读书处至今石室丹霞明龙泉西南百余里四面峥嵘翠峯起先生结庵当画图正与匡山景相似屋前屋后皆种松坐看百尺苍精龙苔皮深含霜雪古铁干返走风云从一亭下浸苍波冷缥缈烟云成万顷中有神鱼长比人翠防翻动玻瓈影一亭上与浮云齐赤阑干外青天低分明投壶笑玉女彷佛出海闻金鸡东南一亭隠林樾地位清高隔炎热人间赤日如火流疎簟琅玕自苍雪最其秀者环中亭周遭万朶芙蓉青朝来爽气落吾袂萝风吹日天冥冥鹤怨猿惊归未得绣衣今作青云客故山囘首五情摇归梦时时到寒碧自古山林钟鼎同先生况有前贤风少待功成拂衣去入门依旧山花红
　　落星石　　　　　　　　　　　陈　谟
　　星宫堕江化为石作镇鲸波与蛟室东西日月异昆仑金碧楼台自兜率海枯尘起劫火飞阳侯皷波竟何术大船驾海貅来战罢湖中血波赤至今白骨堆山丘此石虽顽泪应滴君王扫除江海清匡庐五老复精明南朝三百六十寺安得乗云取次行
　　康节妇诗　　　　　　　　　　梁　兰
　　令女无子有可依禽兽之行固匪为节妇子幼姑且老比诸夏氏尢艰危况以兵戈满天地颠沛流离罔不至丈夫志操尚陵薄俗纷然不忠义夫人贞节乃独存岂徒令子仍贤孙我朝若求忠孝士他时必在夫人门
　　樵谷歌为双峯饶子宏赋　　　　练子寜
　　金川南上佳山水翠壁丹崖相对起玉山三十六芙蓉都入樵翁笑谈里藤萝屋薜茘衣朝往青崖曛暮归松隂遗世时高枕谷口行歌日看棋昔年我作金门客素衣半化缁尘黒当时拄笏望西山始信渔樵不轻得今年奉勅又朝天手展诗囊索赠篇移文未许山灵诮伐木终期友道全丈夫出处须知命轩冕山林总天定他年我亦谢官归迟尔长镵緑萝迳
　　三月望日与饶隠君子宏游玉笥山
　　我懐谢康乐独往游名山身同虚舟系心与浮云闲清风澹荡洒六合令我兴在云松间玉山髙与南斗齐云锦照耀庐山低三十六峯灵虹霓飞湍喷雪临回溪长松挂月青猿啼上有梅仙采药之幽栖下有萧云读书之故基洞天石扇杳莫测瑶草漫长三春荑我欲因之览八荒手拂青萝眠石牀囘飇吹散碧天雾清冥倒泻澄湖光偶为玉山谣寄之双峯客兴来携妓秋复春笑杀东山谢安石
　　玉笥山歌
　　我所思兮玉山之岧嶤灿芙蓉兮凌清霄谪仙一去已千载至今谁读庐山谣熊侯家住剑江侧惯埽秋山之黛色闻予此兴为写之髣髴梅仙旧时宅梅仙兮何在邈清风兮沧海蹇犹兮孤舟吊遗迹兮千载舟中所载非凡流嗟故人兮李与周按玉笙兮明月下黄鹄兮清秋洞天兮石扇芦鴈兮路转横余剑兮视八荒访蓬莱兮几清浅张侯兮昂藏骖白云兮青霓裳窥玉梁之宝笈醉石髓之琼浆千岩万转路莫测酒酣一笑三山窄待得君王赐鉴湖锦袍重访山中客
　　钟小吏　　　　　　　　　　　周是修
　　忠臣必世有烈女何代无倬彼钟小吏忠烈夫妇俱生同室庐死同穴此心一誓永不渝奈何一朝遭丧乱六合四海驰兵车湘南草贼威颇振湖广舟师气尤麤据袁陷吉旋破贑百官窜匿民翦屠驱令降服共剽刦军中指烦所图钟文大骂恶贼奴肯将麟骥随牛驴忠肝义胆弥激烈贼乃甚怒刳其躯其妻见之亦号呼投井伏溺从其夫后来死者亦无数坚钢真节谁能如我朝开国天所命我皇建业地所扶大军昼夜急西土神收电扫不足除春风熙熙转寒谷甘雨沛沛充旱墟危者以安流者止唯有死者无由苏嗟哉钟文不可得死去当随巡逺居伤哉其妻亦莫得列传所载皆相逾借令国史一遗落此人此死真何辜一为钟文歌只且奸防比比秽青史可灭钟文夫妇欤
　　庐陵城西玉虚观　　　　　　　解　缙
　　庐陵城西有黄坛五岳秀拔当天闗黄君昔年此炼丹瑞雾倐灿霞采殷龙光腾腾霄汉间井水玉液温可餐丹成白日游区寰陟降佩玉声余光下烛凝可扳星冠云集振鹭班栋宇金璧垂云烂祝厘祈祥险艰福庆大来若河山稽首上帝不违顔五风十雨如循环
　　赋得字水成文送子鲁
　　章江飞出贑石来大臯渡头羣玉开神螺浦翠晓光发天狱山髙青练囘东江西江小水合章江中流何壮哉双洲横作两龙剑交锁石濑鸣春雷一防分明飞作笔上字成文下成吉桑田沧海说荒唐焉得河图洛书出文水生祥不可休坐谈孔孟思伊周萧曹管乐不作数倦游往往思扁舟陈君更在水西住几囘击楫歌中流鹧鸪洞前薜茘晓赤石潭下芙蓉秋天风吹云卷大旗玉文深发清涟漪君今归去事仙赏我亦懐之歌式微
　　题泰和普觉寺壁上画水
　　曾生画水真是水乍见即有风云随神闲意静看渐逺以手摩拂生惊疑曽生泰和人表字字同可浙江桥头坐几年彭蠡浪花分朶朶归来却扫青屏壁宝藏四围惊霹雳苍芒雾雨散不收白龙卷水当夏日始知曽生古来少又闻宝藏声粼粼一夜不眠鸡向晨并刀欲翦且未翦怕有仲尼来问津
　　东湖览胜
　　十年不到豫章城锁蛟宫中新水生澹台祠下日乍午触热更上聘君亭聘君亭前无乱蛙此事或有非人夸聘君高风自千载况有湖水明丹霞望中西山青似幕参差开彻芙蓉花登高览胜兴未巳栁风吹天凉似洗青眼故人殊已稀慷慨更读南丰碑
　　吉水清潭集虚观诗
　　洞天郁木仙所都避秦亦有骊山徒九仙同日上龙湖世传此事应糢糊汉皇求仙温诏敷筑坛除道通属车玉笥天降仙冠裾环山百里草木孚清潭上有丹鼎炉危仙陟降来此图有唐中叶谁所庐太寜高君起集虚白沙翠竹相萦纡琼林瑶树枝扶疎文节大书照金铺鸾停鹄峙霞采俱塑像俨若天神趋观者起敬生怡愉祈灵集禧灾害除上应列宿斗牛虚万歳永奠东南隅
　　天柱冈　　　　　　　　　　　胡　俨
　　当天削出芙蓉青云中一柱屹不倾苍然不改太古色直与华岳争峥嵘紫虚真人有琳馆琪树千章花纂纂青鸾飞下绛桃开白鹿鸣时瑶草短真人飞佩夜降临火铃撒地流红金赤松吹笙白虎啸玉斧鼓瑟苍龙吟飒飒清风动林薮月光如水山灵走麻姑忽报王母来笑挹璚浆斟北斗羣仙高防良难遇我醉欲眠呼不去满身秖觉露华凉山鸟初啼谷将曙归来人世几星霜窃禄空惭两鬓苍何时骑得辽东鹤还向江头问故乡
　　滕王阁送别　　　　　　　　　杨士竒
　　章江西来绕洪州滕王高阁临江流滕王去后无千歳高阁人间几兴废昔闻贞观全盛时大廷金册封宗支时平还出领旌节富贵非常骄逸滋正对西山俯南浦雕栏朱槛参差起玳筵鳯管杂龙笙白昼欢声防云里畱连晚日下帘钩别有渔歌闻上头囘眸共盼沧洲际杏彩兰娇拥娥翠只言欢乐殊未央城头一夜飞秋霜三春荣盛逐流水佩玉鸣銮俱渺茫年深代易无此阁好事何人为重作絶世流传蛱蝶图东风粉色皆销落只今阁空台亦平濒江但有滕王亭松门薄暮掩修竹数叶潇潇寒雨青当时弃德躭游宴身后荒凉竟谁叹一种南昌孺子亭行人下马思东汉君行几日过江津吊览应知作赋新文章自昔三王盛还见今人继昔人
　　游金精山　　　　　　　　　　王时保
　　梅川之山拔平陆长松倒挂石欲落层峦秀出云锦张中有洞天三十六丹崖曲水相萦回祥云紫气长徘徊石阑洞扇当天开白日照耀升仙台碧桃露暖半红吐举觞酹仙仙不语防当同跨木鹤飞万里扶摇上天去
　　游白鹿洞诗　　　　　　　　　曽　棨
　　昔人爱山住幽谷上山下山骑白鹿一朝振袂入长安出为唐家秉钧轴功成拂衣归故丘还与白鹿山中游朝拂香炉之紫烟暮饮瀑布之清流沧桑一变成烟落书堂重构歌作紫阳赋罢三百年从此文光照岩壑昨见伐木谣词甚怆意甚真深足以见一时之事
　　俗故赓之　　　　　　　　　　萧　仪
　　永乐四年秋起夫只今三载将何如无贫无富总趋役三丁两丁皆走涂山田虽荒尚供赋仓无余粟机无布前月山中去未囘县檄仓忙更催去去年拖木入闽闗后平山里天正寒夫丁巳随瘴毒殁存者始惜形神单穉子多孤母多老几度临门归望早火伴还家始报音遗骸已润荒山草官家役簿未除名孤儿嫠妇仍登程去年丁壮已殒殁今年孤弱知无生君门如天多隔阻圣主那知万民苦但闻木数已将完王事虽劳莫懐土
　　掲节妇行　　　　　　　　　　何文渊
　　泰山巍峩可攀越沧海汪洋可航筏惟有平西揭妇贞铁石心肠那可夺幼年深闺学女工机梭晓织纱窗月年才二八出洞房嫁夫誓不相离别谁知光隂五十日霜风竟把瑶琴折哭地呼天唤不醒魂惊魄丧肝肠裂从兹不施脂粉容只与寒梅守清洁更长夜永烛影寒烟空草短鹃啼血今年霜冷又明年肌肤清痩头如雪肌肤清痩头如雪千年万载留与乡人説
　　送何思恭归高安　　　　　　　邹　说
　　忆昔州城繁盛日雕楹绣户绚金碧买地争移洛苑花分赀更致平泉石青春冠葢防云萍挝钟考鼓纷相迎豪士居闲推郭解贵游虚左礼侯嬴芳年意气称贤掾千金一诺同高宴醉后从教吐锦茵诗成乞与题歌扇风尘囘首岂堪论台没池湮不复存坏土何曽收侠骨一尊谁与酬英魂廿载间闗几人在逆旅重逢増感慨夜雨偏令白髪生秋风解使朱顔改明朝买棹湄湘滨布衣归卧锦江云为言莫狎烟波客恐有羊裘垂钓人
　　登观瀑亭　　　　　　　　　　秦　防
