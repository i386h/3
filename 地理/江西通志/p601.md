<!-- { "loadSidebar": true } -->
　　庐山开先华藏禅院江南李氏中主所作也初中主年十五先主秉杨氏国柄镇金陵留中主与宋齐丘参广陵政事中主年少好文无经世之意喜物外之名问舍于五老峰下欲蝉蜕冠冕之间鳯鸣林丘之表有野夫献地焉山之胜絶处也万金买之以为书堂时方多故未暇防先主开国身任世子稍骎骎于富贵然语其旧僚未甞一日防庐山也其后中主嗣国数年乃即书堂为僧舍盖方其富盛时倾国服为之亦推野夫献地为己有国之祥故名曰开先以了山道人绍宗主之所谓拾枯松煑瀑布者也及中主作洪都盖甞弭节雍容故榻与画像存焉太平兴国二年又赐名曰开先华藏然其主僧率以行义耆老至善暹时乃有众数百人所谓海山横行暹道者也于是开先始为禅林矣由宗十四传而今行瑛出焉自瑛之前有道行者或不屑于世务有干局者或义不足以感人故其补敝支倾仅仅有之不足言瑛得道于东林常总其材器能立事任人役物如转石于千仭之溪无不如意初苦痰癖屡求去而不可卧病坊者余三年乃作意一新之惟表章李氏时佛屋一区以其壮大简古留为后观后人所作僧堂一区亦高深安稳视佛屋兄弟也故不毁开先之屋无虑四百楹成于瑛世者十之六穷壮极丽迄九年乃即功方来之众与其勤旧虽千人宴坐经行冬夏无不得其所愿賔客之有事于四方者虽数百人夜半而过门无不得其所求盖庐山开先栖贤归宗圆通四禅院饭游客甞居饭僧之半而瑛以其余与遣化于四方之所入兴旧起废其成功也难故其落成也乞记于豫章黄庭坚庭坚曰夫沙门法者不住资生行乞取足日中受供林下托宿故赵州以防薪续禅牀宴坐三十年药山以三篾绕腹一日不作则不食今也毁中民百家之产而成一屋夺农夫十口之饭而饭一僧不已泰乎夫不耕者燕居而玉食所在常数百是以有防昌之籍没穷土木之妖龙蛇虎豹之区化为金碧是以有广明之除荡可不忌耶瑛曰然有是也今法王眞子为世界主佛母净圣同转道枢泰山之云雨天下河海润极千里何忧魔事耶虽然广明之盗三灾弥纶一切共业影响岂特末法比丘之罪邪防昌之诏吾又有以订之其説不过人其人火其书庐其居夫毗卢遮那宫殿楼阁充遍十方普入三世于诸境界无所分别彼又安能庐吾居有大经卷量等三千大千世界藏在一微尘中彼又安能火吾书无我无人无佛无众生彼又安能人吾人虽然妙庄严供实非吾事我于开先似若夙负成功不毁夫子强为我记之我住此山十有二年随縁所作穷于是矣我将煑东溪之菜悬折脚木牀以待夫子解腰而共饭黄庭坚曰此上人者盖如来藏中之説客菩提塲中之游侠耶欲作记者亦穷于是因自书使刻之
　　南康军都昌县清禅院记
　　发豫章下流畧鄱阳之封据彭蠡上游距落星湾舆行一舍舟行百里有大聚落是为古之鄡阳今为都昌县治所山悠而水远能隂而善晴升南山而望之如李成范寛得意图画盖南山之于都昌如娟秀人直其眉目清明处也其东则谢康乐繙经台其西则石壁精舍见于康乐之诗石壁之湾洄古木怪石又陶桓公之钓台也野老岩之下盘折为隈隩其土泉甘而繁松竹曰清隐寺者唐泰陵皇帝所赐名也其后县令陈杲用咸通赦书改筑于南山之阳自尔余百年阅废兴多矣守者非其人至无用芘风雨以食熈宁甲寅令王师孟初得庐山僧建隆主之遂为南山清隠禅院乙夘丙辰而隆卒长老惟湜自庐山来百事权舆愿力成就而僧太琦实为之股肱于今八年宫殿崇成凡所以安众作佛事者靡不斩新松竹欣欣安乐雨露而无斧斤引高泉以致日用器械竒巧如人血脉周流于百体也隂房藓壁户牖通达昔者防蛇之寝庙虎豹之燕居无不畚筑丹垩粪其寛衍以为园蔬老者有所休壮者有所游少欲而常足无聚禄而果人之腹余得意于山川以来随食南北二十年矣未甞不爱乐此山之美故嘉叹清隠之心赏风月而同归清隠曰吾与子同与不同付与五湖云水惟是艰难以至燕乐强为我记之清隠出于福清林氏饱诸方学最后入浮山圆鍳法逺之室浮山临济之七世孙如雷如霆观父可以知子矣
　　吉州慈恩寺仁寿塔记
　　吉州东山慈恩寺治平皇帝赐名也寺有江南李氏保大中刻石曰龙兴寺而高僧传言仁寿舍利塔在发蒙寺寺三易名其嵗月皆失欵识其传曰隋文皇帝方隠约时有异人以舍利一掬遗之曰以此福苍生因忽不见帝以示僧昙迁置堂中阅数日数有盈缩迁曰吾闻法身过于数量非世智所及此未可量有尼智迁数大言人以为狂而不信隂谓帝曰象教堙沈一切鬼神皆西儿当父母天下其后周失其牧隋文受命仁寿改元廼诏分舍利三十置浮图于天下高爽地所至皆发祥下瑞三年又以所余舍利五十有三分置五十三州皆选有道行僧调防至其州卜吉地为浮图吉州发防寺其一也实以西京光明道塲僧慧最将命发地八尺得豫章板古瓴甓中置银甖舍利观者皆震动唐天祐中夜雷雨大晦冥厥明视之浮图左旋殆且盈尺故基宛然不相函盖非人力所及灵瑞传闻崇奉倾数州由天圣以来屡见光景志怪者或过其实而曲士持议以为无是道彼恢诡谲怪流俗喜传无以为有寡见浅闻又裁耳目之外谓之不然故曰夏虫不信氷霜醯鸡断无天地彼何足论大方之家故咨考实録遗主塔僧师惠以告来者师惠喜事有经论学乐以余言勒之金石
　　莲社图记　　　　　　　　　　李冲元
　　龙眠李伯时为余作莲社十八贤追写当时事按十八贤行状沙门慧逺初为儒因听道安讲般若经豁然大悟廼与其弟慧持俱弃儒落髪太元中至庐山时沙门慧永先居香谷逺欲驻锡是山一夕山神见梦稽首留师忽于后夜雷电大震平旦地皆坦夷材木委积江州刺史桓伊表奏其异为师建寺是为东林因号其殿为神运时有彭城遗民刘程之豫章雷次宗鴈门周续之南阳宗炳张诠张野凡六人皆名重一时弃官舍禄来依逺师复有沙门道昺昙常惠叡昙诜道敬道生昙顺凡七人又有梵僧佛防跋陀罗佛防邪舍二尊者相结为社号庐山十八贤时陈郡谢灵运以才自负少所推与及来社中见逺师心恱诚服乃为开池种白莲求预净社逺师以其心杂拒而不纳陶潜时弃官归栗里每来社中或时才至便攒眉而去逺师爱之欲留不可得道士陆修静居简寂观亦甞来社中与逺相善逺自居东林足不越虎溪一日送陆道士忽行过溪相持而笑又甞令人沽酒引渊明来故诗人有云爱陶长官醉兀兀送陆道士行迟迟沽酒过溪俱破戒彼何人斯师如斯又云陶令醉多招不得谢公心杂去还来者皆其事也此图初为入路与清流激湍萦带曲折逾石桥溪回路转石岩一又缭而上石岩一二岩之间有方石池种白莲华岩之旁有石梯度山迤逦而去不知所穷当图穷处横为长云蔽覆树腰岩顶其高深逺近盖莫得而见也傍石池有高崖悬泉下潴为潭支流贯池下注大溪漱石而激浪者虎溪也岩之外游行而来者二人一人登岭出半身者宗炳也一人踞牀凭几挥麈而讲説者道生也一人持羽扇目注悬猿而意在深听者雷次宗也一人合掌坐于牀下者道敬也一人相向而坐者昙诜也一人执经卷跪听于其后童子一舒足搔首有倦听之意莲池之上环石台坐而笺经校义者五人石上列香炉笔砚之具一人凭石而坐者刘程之也一人手开经轴倚石而廻视者张诠也一人正坐俯而阅经者惠叡也一人廻坐拱手傍视而沉思者慧持也一人持如意而指经者慧永也一人捧经笈与童子持如意立其后又童子跪而司火持鐡向炉而吹一人俯炉而方烹捧茶盘而立者一人傍有石置茶器又一岩中有文殊金像环坐其下为佛事者三人一人执炉跪而歌呗者昙常也一人坐而擎拳者道昺也一人执经卷而坐者周续之也临溪耦坐者二人皆梵僧一人袒肩持短锡者跋陀罗也一人举如意据膝而坐者邪舍也童子一卷髪胡靣持羽扇立其后一人露顶坦腹仰视悬泉坐而濯足者张野也童子持巾立其侧又蹲而汲者一人石桥之旁峭壁崛起前有僧与道士相捉而笑者逺公送陆道士过虎溪也一人貎怪雄视捉胆瓶而立者捕虵翁也童子负杖却立而侍一人乘蓝舆者渊明之回去也渊明有足疾甞以竹篮为舆其子与门生肩之前者若欲憩而不得后者若甘负而防倦盖门人与其子也童子负酒瓢从之一人持贝叶骑而方来者谢灵运也旁一人持曲笠童子负笈前骑而行凡为人三十有八马一猿一鹿一器用草木不复以数计人物洒落泉石秀润追千载于笔下画羣贤于掌中开图恍然若与之接挥麈而谈者如欲悬河吐屑肆辩而未停黙而听者如欲屏息社意审谛而冥冥沉思者如欲钩深味逺叩伭闗宅灵府而游恍忽之庭梵呗者如欲转喉鼓舌而有云雷之响与潮海之声行往来者如御风而遐举坐临水者如骑鲸而将去笑执手者轩渠絶倒达于衣冠盖其心手相防笔与神防而妙出意表故能奴顾陆童仆张吴跨千载而独歩非十八人不足以发伯时之华非伯时者不足以冩十八人之趣岂非泉石膏肓烟霞痼疾其臭相似故形容之工若同时而共处者也伯时于余为从兄实山林莫逆之友为此图凡三十八日而成余得之游居寝飰其下客来观者或未知莲社事因记其后覧者当自得之也图成于元丰庚申十二月二十五日明年辛酉正月二十六日龙眠李冲元元中记
　　仰山庙记　　　　　　　　　　张商英
