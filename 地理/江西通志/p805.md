<!-- { "loadSidebar": true } -->
　　蜡茶出于福建草茶盛于两浙其品日铸为上自景祐已后洪之双井白芽渐盛近嵗制作犹精囊红纱不过一二两以常茶十数斤养之用避暑湿之气其品逺出日铸上鲁直与陈季常帖云双井前所选乃家园第一如所谕不可解窃意似南方士人观国尔昔有南方一士人初入都见县巷燕支铺群婢即叹息以为燕赵之絶色及其游界南北真见妖丽之姝遂复寻常尔岂曩时所见长鹰爪者初至县巷者乎今谩寄数两大爪然其味乃不甚良也自山谷品题之后双井之名益着东坡虽欲臣双井其可得哉【同前】
　　胡致隆号萧滩居士与山谷徃来坐上分题赋藕云平生氷雪姿七星罗心胸岂无有丝毫上禆天子聪而不自荐达胡为乎泥中沈疴正无赖安得君从容其子亦可怜风味如乃翁【临江府志】
　　新喻萧贯未第时尝感疾梦緑衣人召至帝所赋禁中晓寒歌其词云寳兽宫扉三十六宫树迎霜红簇簇翠纱盘龙珠网垂百刻香残陨莲烛炭猊呀焰壁椒馥辘轳欲转霏红玉渇乌涓涓不相续十二嶤关隠宫緑长廊四柱帘旌湿海牛压檐风不入文侍嫔当宸闱壶箭传呼钥鱼涩尚衣次进如堵墙千门万户开天香九龙鼓气湿寒将睟容泽玉迎宸光防衣佩鱼无左珰两两趋走瞻扶桑江萍半窥出波面熠爚觚棱九霞绚鸣鞘一声天上来长剑高冠满前殿初宫人授简于贯曰此衍波笺也赋就复曰子诗有竒语异日必贵后贯果及第【同前】
　　慧力寺初造轮藏成僧限千钱则转一市有营妓丧夫家极贫念欲转藏以资福累月辛苦求舍终不满千迫于贫乏无以自存且嫁有日矣此心眷眷不能已乃携所聚之钱号泣藏前掷钱拜地轮藏自转阖寺骇异自是不复限数矣【同前】
　　治平三年建昌军夏旱郡官祷雨是时乡贡进士傅岩家人小奴牧鹅暮归占其数乃以为已失一鹅家人迫令出寻夜不敢归即入城隍庙神座后寄卧夜闻神召其下云傅岩家奴不得鹅惧罪至此汝为渠访之一鬼承命去有顷复至云鹅本不失乃是一鹅先入圏而奴独数后至诸鹅以为失其一耳神曰汝到圏间乎曰何敢妄也既而又曰郡官求雨甚急吾不能致之汝诣麻源探信来鬼唯唯去久之至曰须后日乃雨耳晓鼓动奴遽归果于圏中得鹅而雨亦如期而至【吕灌园测幽记】
　　治平初大水乡人有于石城西港白石滩获碑数片其文不全有云太原王氏女金陵韩守妻戊辰年八月葬在石城西又云日为弓兮月为箭射四方生改变千年万年松栢风悲尽死亡人不见【能改斋漫録】
　　治平中有吉水令治邑严酷有野客马道为啄木诗讽之曰翠翎迎日动红嘴响烟萝不顾泥丸及惟贪得食多才离枯朽木又上最高柯吴楚园林濶忙忙争柰何令见其诗稍缓刑时人目曰马啄木【墨客挥犀】
　　熙宁初王迪为洪州左司理参军一日有道人来磨镜因俾迪自照乃见星冠羽帔缥缈现鉴中迪问其故曰此汝前身也由汝误念堕此勉自修证勿沦苦海既去迪具以告妻妻然之遂弃官与妻隠去郡僚挽留不可咸作诗以饯行时新建主簿刘纯臣有诗虽非警拔可以纪其实云鬓如抹漆左防军脱却青衫去隠沦世上更无羇绊事壶中别有自由身鼎烹玉兔山前药花看金鼇背上春莫怪少年能决裂蓝田夫妇总登真后归姑苏不知所终【能改斋漫録】
　　元祐间快山有牧童攫于虎两牛奔救童得不死洪觉范诗云嗟乎异哉两大武高谊可与贯畴伍今徒仁义名好古临事真情乃媿汝【瑞州府志】
　　番阳钟季玉守是邦访问高年得二大老年皆百余奉安车迎致防八九十者燕序公堂送之还赠以粟帛酒而纪以诗云大老如游更老彭迎来公宇共称觥问年齐説生乾道有日重新见太平八九十翁同胜防一千余嵗侈耆英燕毛序齿关风化观感油然孝敬生南城苏县令诗使君尊老致耼彭跻彼公堂醉兕觥祝饐俾观新礼节纵谈犹説旧升平厐眉昔日商山皓尚齿当年洛社英盛事欢传旴水上赓歌归美属儒生【建昌旧志】
　　袁州黄司理元符中在官时宜春尉遣弓手三人买鸡豚于村墅阅四十日不归三人妻诉于郡守守令尉自为计尉绐曰有盗已得其窟穴遣三人徃侦久而不返是迨毙于贼手愿自徃留山中月余无以复命适见四乡民耕于野从吏持二万钱买诈为盗曰他日案成不过受杖数十耳贫民许遂缚四人诣县送府黄适主治之狱成上宪台将择日赴市忽念四人无凶状乃屏吏诘曰果真明日当斩首矣可实告囚因相顾泣下以实告黄大惊欲出其罪郡守坚执不允黄不肯押守又恐黄讼之于朝使同官力劝乃书押四人遂死越二日有皁衣持挺押县吏二人追院中二吏同时四吏暴卒又数日摄令死尉亦死郡守越四十日中风死一日黄见四囚拜曰某等枉死上帝并欲逮公某等感公意哀求四十九日始转许三年及期黄果见四人复至顷之遂洞泄血痢知不可起属戚向子长迎母诀别而死【监惩録】
　　绍圣四年宣城杨某以奉议郎宰建昌军之南丰元符三年八月有鹤百余翔于境内之紫霄峯大观三年己丑复衔花木抟虚而下郡以其事闻于朝五月丁卯又翔集于县城之清修观回环飞舞及暮望西北翔空而去【建昌旧志】
　　孙妙仲名发丰城人崇宁初尉于抚之崇仁才一月凶民陈平为族人陈遇执以为盗后二十日而平之父宗应老且瞽平乃以诬陈遇之子洵直以为执已为盗时其父为洵直以铁挺击伤其首发与覆騐官吴某按之絶无迹状谓平雅与遇有衅欲必诬遇之子以死俟其尸胖胀溃烂不可别白后发与吴所騐时又二十日然后醉其弟訹之使防一手以诉于州州大惊不复察其事情唯以防手为决有寃于是帖宜黄簿李泾再复泾外人専以迎合为事遂指阅二十日胖胀溃烂之尸为有迹状以附防之既而狱具发辩之不已州稍悟然业已不可尽变乃变其情得不杀而发与吴犹以轻罪罢官盖崇仁之民前此有避刑名塞逋负而辄残其支体者平之奸谋既逞而効之者益众始惟山谷无赖之民至其后市人舒竒吏人吴昕辈亦相继而作凡此非因州县阻抑或予夺不中有激而后为之欲取必于官司以济其奸耳发因作截臂行以告在位者庶革其风然江西之民习俗至今犹尔也今録于此云吾闻两臂重于天下不可废知之不必子华子愚民气焚胸一忿敢趋死以死视四肢截臂如去指呜呼巴陵之民何以有此风疾痛利害人所同甘心一臂捐粪壤终身废卧闾阎中前年截臂渠得理今年截臂吾亦尔村南截臂杀平人村北炰咻还凖拟虺虺民虺虺民心若此非吾人有寃自可次第诉毒人何必残其身闻者莫惊喧此弊吾能言其初姑息吏不与杜其源嗟哉恶俗伤仁厚明明有寃宜勿受一奸不济百奸消共致和平禆在宥【能改斋漫録】
　　郑惟则熙宁初为郡主库吏家苦贫夜梦道士告曰明日交官钱处有异寳汝能得之后必致富清旦惟则如其告而隂察焉有古五铢钱极细薄自众钱间滚出圆转不已惟则辄以大钱易而藏之归以银合绣囊秘于香炉中戒家人勿近自此家日多财晚年遂为郡豪惟则死其子俨以钱囊悬于质库中敬之如神至和三年俨死其库僮范生欲盗取之然啓囊发合无所有矣【建昌府志】
　　石陂农夫詹二之母方娠未育其夫种麻圃中委令饲鸡其所养鸡母屡搔不可禁詹母忿之尽斩其趾及既生詹二两足俱无趾【同前】
　　庐山卧龙庵有刘道人自云百余嵗碧眼不粒食惟食栢饮水每客至必先知之欲徃见不果【杨山文集】韩子苍绍兴初寄居临川周表卿时为宜黄丞嵗满公以诗送之云徃时束带侍明光曽看挥毫对御牀只道骅骝已腾踏不知雕鹗尚摧藏官居四合峰峦緑驿路千林橘柚黄莫恋乡关留不去汉廷今重甲科郎其后改峰峦緑为峰峦雨橘柚黄为橘柚霜改莫恋乡关留不去为莫为艰难归故里益见其工东坡尝语防寥云如杜新诗改罢自长吟乃知老杜用心甚苦予以是知诗不厌改其末云汉庭今重甲科郎意韩自言也其后读后汉孔融汝颍优劣论曰汝南袁公着为甲科郎上书欲治梁冀颍川士虽慕忠谠未有能授命直言者也乃知韩诗不茍如此【能改斋漫録】
　　李彭商老有建除体赠韩子苍云满朝以诗鸣何独遗大雅平生黄叶句摸索便知价盖是时子苍自馆职斥宰分宁县时也子苍有馆中诗最为世所推故商老有黄叶之句云子苍全篇云朔风吹雪昼多隂日暮拥堦黄叶深倦鹊绕枝翻冻影羇鸿摩月堕孤音推愁不去如相覔与老无期苦见侵游宦衣冠少年事病来无复一分心【同前】
　　徐师川有陪李泰发登洪州南楼诗云十年不复上南楼直为狂【阙】作逺游满地江湖春入望连天章贡水争流青云聊尔居金马紫气还应射斗牛公是主人身是客举觞登望得无愁唐刘长卿有和樊使君登润州城楼诗云山城迢递敞髙楼露冕吹铙踞上头春草连天随北望夕阳浮水共东流江田漠漠全吴地野树苍苍故蒋洲王粲尚为南郡客别来何处更销忧徐之诗絶类长卿其间一聨如出一手也然宋仲安有放船下湖口诗云此地侧身徒北望余生乗兴复东流乃是全用刘诗也【同前】
　　修水在分宁县北东南经县治又经武宁县东北流六百里至海昏又东流一百里入彭蠡湖世传郭璞记曰有鱼名鯈有水名天下大乱此地无忧言可避乱也予按隂阳书云水宜东流盖防居东方其次则北北乃艮方耳所以分宁虽深僻险絶然代出伟人至若贑水皆西流所以自南朝以至今日人物殊少然则璞记滫字从水何耶按史记徐广以滫音先纠反或恐通用【同前】
　　萍乡县宣风镇驿壁间有留题曰奴本蜀郡越王之裔一年良人登第二年邵阳狱吏三年辄学卫世子之夭遂挈遗孤还故里举目无亲投此何地作小诗以书于壁士君子莫诮焉清和季华书男秀郎捧砚其诗曰泪痕拭尽懒梳妆遥倚西风忆故乡昨夜梦魂留不住暗随流水下钱塘【名胜志】
　　环溪少时终日沈黙伯兄觉其如此每以文字强其学一日借到渊明诗命环溪録既毕遂得晚归早行二诗写在几案间晚归诗云夕阳欲西没宛转山气昬独逝颇无累时欣暗经林栖乌未稳集归马无声奔恍惚自得意兴来谁与言早行诗云晨风袭防和晓色动佳气溟溟四郊烟漠漠一川水前村鸡犬喧逺树鸟雀喜山腰客行来林下雉惊起时闻牧童谣不见骑牛至囘头望东隅晓日粲光丽胸襟倐暄烦败我幽静意行行载驰驱已复到城市伯兄深喜以为似渊明因令读渊明诗环溪仍复缄黙不复在意一日友人自曹山见孙尚书回访伯兄云孙公言诸诗似杜甫皆雄健警絶环溪心颇喜之翌日遂作晓晴野外二诗作顔体大书于几案间晓晴诗云夜半雨忽作朝来雨又晴林花洗幽艶池水湛虚明草色侵衣湿山光入座清茅檐正幽寂啼鸟两三声野外诗云野外望中濶遥山宛转随小溪芳草合高树古藤垂鸟过惊风疾云行度岭迟囘头失归路还问老农知伯兄云杜诗乎环溪云亦是但是今杜诗耳伯兄遂披衣径诣友人谈及二人相与骇叹不旋踵而二诗播于邑下伯兄遂令环溪学杜诗亦但唯唯终不肯学【吴沆环溪诗话】
