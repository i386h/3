<!-- { "loadSidebar": true } -->
　　陈防字公顺徳化人祥符八年进士及第厯常州团练推官补武安节推时侍御李偕守武安事倚防决凡二十四狱人皆服其平用荐改著作佐郎知庐陵县先是枢密副使姜遵尝为庐陵民徳之至是有前姜后陈之谚移知资州通判潭州时溪蛮犯约知州事刘防刘沅继出行徼防内修民事外奉师费凡输粟帛金钱四十八万兵械称之用足于军而赋役不加于民歴知抚州蜀州蕲州所至有惠政以目疾请老英宗即位迁秘书监性好学声音星厯之技无所不知【曽南丰集】
　　按陈防林志失载人物志以为星子人今据曽子固所撰神碑改入九江【原防】
　　王韶字子纯江州徳安人举进士调建昌军司理防军因客游西边时神宗初立韶内知天子智勇有志于天下乃上平戎防曰国家欲制西夏当复河湟河湟复则西夏有腹背之忧自唐乾元以后吐蕃陷河陇至今董氊不能制诸羌而人自为部莫相统一宜以时并有之以絶夏人之右臂凡数千言神宗览而竒之召问方略以为秦凤路经略司机宜文字亲帅数骑直抵青唐渭源诸羌帐中招谕之且留宿以示不疑青唐渭源皆遣其族随韶归附改保平军节度推官召对因言营田互市之利从之改提举凤翔西京节度使兼管营田市易公事熙宁三年诏奏垦田数知秦州李师中言其不实夺一官既而加太子中允秘阁校理五年改古渭砦为通逺军以韶兼知军会木征度洮来冦韶语诸将曰若官军至武胜则抺邦山可一举而定即趍武胜遇木征首领瞎药等兴战破之遂城武胜赐名镇洮军复遣将击破木征木征走弟结呉延征举其族二千余人并大首领李蔺氊等出降陞镇洮军为熙州以熙州洮岷州通逺军为一路即熙州为帅府进韶龙图阁待制知熙州行军五十四日涉千八百里复州五辟地东西千里斩首三千余级获牛羊马以万计以功迁端明殿学士兼龙图阁学士左谏议大夫入觐进资政殿学士兼制置泾原秦凤军马粮草韶还至兴平会知河州景思立出兵踏白城败绩贼围河州韶曰贼所以图河州者恃有外援也今知救至必设伏以待我不若以兵直趍定羌遣将破耳金欺当二族进次宁河分兵讨南山羌贼贼失援惊溃初思立轻敌覆军贼势复振而京师风霾旱灾连仍论者欲弃河湟神宗为之旰食数遣中使戒韶驻熙州持重勿出及是捷闻神宗大喜赐诏嘉之韶还熙州遣将以兵循西山出踏白后贼党望风奔溃斩获甚众于是木征请降进观文殿学士礼部侍郎七年拜枢密副使以母老丐外任除观文殿学士户部侍郎知洪州以表谢上御史蔡确言其罔慢落职知鄂州久之还旧职复知洪州卒年五十二諡曰襄敏子厚为将有功端徽宗时为显谟阁待制寀尝著作东观后为兵部侍郎以左道诛【东都事略】
　　李受徳化人为太子少保乞归庐山哲宗诏王珪司马光吕公着等饯饮于资政堂赋诗以赠之其弟东之以经筵官乞归诏亦命珪等饯送如受当时以比二疏云【林志】
　　王厚字处道少从父韶兵闲习羌事以父任为大理评事后以文易武为礼賔副使佐熙河帅府会吐蕃种落乱其王瞎征陇拶争国厚与河州守将王赡欲招徕羌人复故地师出塞下邈川诸城瞎征以其属来降厚次青唐陇拶拥万骑出迎遂定青唐元符末湟鄯不守厚坐贬崇宁初复故官自湟鄯弃畔羌多罗巴等迎陇拶之弟曰溪賖罗撒复国朝廷赐陇拶姓名曰赵懐徳令还邈川溪赊罗撒之党谋掩杀之懐徳惧奔河南议者谓诸羌连结且生边患朝廷方谋镇辑而大臣有荐厚者赐对命知河州兼经略使厚请择人以自助遣童贯与偕至乃如京玉闗厚请进兵邈川与诸将分部而进于是髙永年为统制官以兵三万出京玉厚以兵三万出安乡多罗巴结连鄯郭兵众未会使其三子以数万人据险自守进击败之俱遁进至湟州攻三日防之以功拜威州团练使帅熙河溪巴温之妻大掌牟率诸部籍土地请降三年厚命髙永年以左军循宗水张诫以右军出宗谷厚以中军出绥逺会于宗哥川溪赊罗撒置陈倚北山厚以中军登山攻其背自督强弩迎射之贼大败溪赊罗撒以一骑驰去未至鄯州五里伪国主兹公主胄宜结牟及大酋李阿温率众开门降更鄯州曰西宁州拜武胜军留后以牵制夏人坐逗留降郢州防御使初大掌牟之入见也徽宗亲抚谕使归而诱致其子至是赵懐徳遣使约降犹豫未决厚以书谕之懐徳遂送款复武胜军留后还朝提举中太一宫卒赠宁逺军节度使諡曰庄敏【东都事略】
　　王寓【一作防】字元忠江州人父易简资政殿学士寓厯校书郎著作佐郎度支员外郎兼充编修官国子司业为起居舍人改中书舍人兼蕃衍宅直讲钦宗立以给事中命兼迩英殿经筵侍讲转吏部侍郎陞礼部尚书翰林学士康王之使金也以寓为尚书左丞副之乞免贬单州团练使建炎中敌兵进破江州被害【林志】
　　张梦祥彭泽人宣和进士钦宗北行梦祥被执不屈金主义而释之退隐仁矶终身不仕号曰仁山先生【同上】
　　陈士尹字彦衡徳安人建炎初与武宁李彦先同应诏勤王时号三将军在军中十五年忠义激烈奋不顾身与金人鏖战屡奏功后与李彦先同没于阵事闻赠保义郎淮西统制兵马使勅立碑祀之【人物志】
　　连万夫徳安人补将仕郎建炎四年羣贼犯应山万夫率邑人数千保山砦贼不能犯冦浪子者以兵至围之三日卒破之贼知万夫勇敢有谋欲留为用万夫怒厉声骂贼为所害赠右承务郎官其家一人【宋史】
　　王阮字南卿江州人父彦传靖康勤王有功阮少好学尚气节自称将种尝谒袁州太守张栻栻谓曰当今道在武夷子盍往求之阮见朱子于考亭与语大之登隆兴元年进士时孝宗初即位有诏经理建业以图进取而大臣防懦幸安计未决阮试礼部对防曰临安蟠幽宅阻面湖背海膏腴沃野足以休养生聚其地利于休息建康东南重镇控制长江呼吸之间上下千里足以虎视呉楚应接梁宋其地利于进取建炎绍兴间敌人乘胜长驱直捣而我师亦甚惫上皇遵养时晦乃驻临安所以为休息计也主上独见逺览举而措诸事业非固以临安为不足居也战守之形既方动静进退理异也今东南王气钟在建邺长江千里控扼所会辍而弗顾退守幽深之地若将终身焉如是而曰谋国果得为善谋乎古人有言千里之行起于足下人患不为尔知贡举范成大得而读之叹曰是人杰也调南康都昌主簿以廉声闻移永州教授献书阙下请罢呉楚牧马之政而积马于蜀茶马司以省往来纲驿之费嵗时分牧之资凡数千言绍熙中知濠州请复曹玮方田修种世衡射法日讲守备与边民亲访北境事宜终阮在濠金不敢南侵改抚州韩胄宿闻阮名特命入奏夜遣密客诣阮阮不答私谓所亲曰吾闻公卿择士士亦择公卿刘歆栁宗元失身匪人为万世笑今政自韩氏出吾肯出其门哉陛对毕拂衣出闗侂胄大怒批防予祠阮于是归庐山尽弃人间事从容觞咏而已嘉定元年卒【宋史】
　　权安节字信之九江人知临江军时江水齧岸多至倾圯安节请于朝得缗钱若干重筑之民甚赖焉【林志】
　　蔡元思徳安人朱文公守南康时讲学于白鹿洞元思从之游居求志乐道不仕文公没心丧三年又以事文公者事黄直卿而卒业焉晚与同门数人每季月一集以相切磋如此者三十年州闾服行其化【人物志】
　　按蔡元思事详见虞道园蔡氏义学记
　　周舜弼瑞昌人与弟亨仲从子仿尝从朱子讲学于白鹿洞立身行已一以圣贤为师朱门号称髙弟隐居不仕【同上】
　　髙天锡字竹涧彭泽人宋季严禁道学考亭之学几废天锡独究心审华实辨理欲往来白鹿洞学者咸敬信之卒之日俄云我欲还造化旧物矣奄然而逝后祠乡贤【安志】
　　呉元字季诚徳安人开禧元年与其弟宏愈三人同举进士元官知制诰累赠正议大夫宏字季刚官饶州司户愈字季谦初尉信阳金人围信阳守令皆遯去愈独严兵御之以帛十余丈作大旗一特题呉愈二字敌众望见不测遂舍之去厯官沿江制置使兼知鄂州入直翰苑官兵部侍郎卒赠光禄大夫少师諡文肃【林志】
　　呉革字时夫元子三领举于漕肄业白鹿书院任抚州崇仁尉累官文华阁学士沿江制置使江东安抚知建康府兼淮西总领每以崇正学基化本宣徳达情为己任卒赠光禄大夫諡清惠【人物志】
　　王登字景宋徳安人少读书喜古兵法慷慨有大志不事生产淳祐四年举进士调兴山主簿贾似道檄修江陵城条画有法制置使李曽伯经理襄阳登在行寻以母忧去及呉渊为制置使边事甚亟忆登才略具书帛招之登方与客奕发书衣冠拜家庙长揖出门问牛几何可尽发犒师渊慨然曰事亟矣柰何登曰亟呼诸将共议众至驩跃曰景宋在此渊曰汝辈欲西门出景宋欲从方城如何众曰惟命登曰用兵患不一登书生不过凭轼观战请五大帅中择一人为节制渊曰请监丞出正为此也即书银牌曰监丞代某亲行将士用命不用命赏罚毕具登至沙市椎牛酾酒得七千人誓曰登与诸将义同骨肉今日之事登不用命诸将杀登以献主帅诸将有一不用命登有制劄在不敢私也众股栗聴命竟立竒功于沮河赵葵为制置使见登握手曰景宋一身胆惜相见晚也俾参宣抚司兼京西两节马光祖为制置使辟充参谋官迁军器少监京西提刑狱开庆元年提兵援蜀约日合战夜分登经理军事忽絶倒五藏出血俄而卒【宋史】
　　顔希孔彭泽人为本县簿宋末元师南下取安庆江州希孔率民兵八百人大聚舟楫各载石万计战于江中飞石四击敌舟几败已而石尽力屈被害民为葬其骨于凤凰山麓【人物志】
　　戴羽徳安人居积学征辟皆不就着武侯通传三卷史评一卷虞道园为之序【明一统志】
　　元
　　赵复字仁甫徳安人太宗命太子濶出帅师伐宋徳安以尝逆战其民数十万皆俘戮无遗时杨惟中行中书省姚枢奉诏即军中求儒道释医卜士凡儒生挂俘籍者辄脱之以归复在其中以九族俱残不欲北因与枢诀枢恐其自裁留帐中共宿既觉月色皓然惟寝衣在遽驰马周号积尸间无有也行及水际则复已被髪徒跣仰天而号欲投水而未入枢晓以徒死无益随吾而北必可无他复强从之先是南北道絶载籍不相通至是复以程朱所着诸经传注尽录以付枢自复至燕学子从者百余人世祖在邸尝召见问曰我欲取宋卿可导之乎对曰宋吾父母国也未有引他人以伐吾父母者世祖因不强之仕惟中闻复议论始嗜其学乃与枢谋建太极书院立周子祠以二程张杨游朱六君子配食选取遗书八千余卷请复讲授其中复以周程而后其书广博学者未能贯通乃原羲农尧舜所以继天立极孔子顔孟所以垂世立教周程张朱氏所以发明绍续者作传道图而以书目条列于后别着伊洛发挥以标其宗防朱子门人散在四方则以见诸登载与得诸传闻者共五十有三人作师友图以寓私淑之志枢既退隐苏门乃即复传其学由是许衡郝经刘因皆得其书而尊信之北方知有程朱之学自复始【元史】
　　栁从龙字云卿九江人志行卓然年长于呉草庐而学于呉家阛阓之中筑精舍曰静虚晨省之暇饱玩圣贤之书草庐为作静虚精舍记【据呉文正公集改撰】
　　李时彭泽人母病思鱼羮携筌求于港终日弗得俄有一叟过问知其意导之曰此宜举筌遂得鲤奉母病乃痊【安志】
　　按安志江州范士竒亦以孝称附志于此
