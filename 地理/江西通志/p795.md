<!-- { "loadSidebar": true } -->
　　自慈明寺东游龙安镇
　　靣靣春山涌翠华湾湾流水涨晴沙客懐恰喜东游好髙下楼台逺近花
　　草萍道中
　　晨促行装渡草萍夜来微雨喜新晴望中总是云山色吟处时闻野鸟声
　　鸭子湖【在南安】　　　　　　　　张　弼
　　红光明灭龙珠巷緑水弥漫鸭子湖十里麦风迎去斾一庭松影呌提壶
　　金鳌阁　　　　　　　　　　　陈宪章
　　横浦秋成百尺桥金鳌阁上见山遥凭髙无限归来思何处飞云不可招
　　午风亭　　　　　　　　　　　胡居仁
　　梅花落尽栁初青淡淡轻云半放晴旧日胜游重防处惬心都在午风亭
　　宜春舟次　　　　　　　　　　陈　宇
　　客涂寂寞晓风寒舟次宜春近石滩苦竹丛深山鹧雨令人却忆郑都官
　　题新喻袁孝子方泰草亭　　　　罗　伦
　　风花髙下草烟青春满袁家孝子亭阿母瑶池香梦杳防衣犹隔翠云屏
　　游福山寺【二首并序】
　　福山旧名覆船山唐懿宗易覆为福宋祥符去船名福山紫阳朱文公葢尝游焉寺僧像而祀之同年吕廷扬来令新城约予同游因正其位号祀于大雄氏之后室名曰崇正时成化十年甲午正月晦日也
　　云和草树拂天香无尽光中见紫阳万籁一空天似水满船风月武夷堂
　　洗天雷雨过南山佳气无边紫翠间长笑一声空浩刼白云飞尽老僧闲
　　夜宿天池【二首】　　　　　　　　王守仁
　　昨夜月明峰顶宿隐隐雷声在山麓晓来却问山下人风雨三更卷茅屋
　　天池之水近无主木魅山妖竞偷取公然又盗山头云去向人间作风雨
　　文殊台夜观佛灯
　　老夫髙卧文殊台拄杖夜撞青天开散落星辰满平野山僧尽道佛灯来
　　逺公讲经台
　　逺公说法有髙台一朶青莲云外开台上久无狮子吼野狐时复聴经来
　　袁州府宜春台四絶
　　宜春台上还春望山水南来眼未尝却笑韩公亦多事更从南浦羡滕王
　　台名何事只宜春山色无时不可人不用烟花费妆防尽教刋落尽嶙峋
　　特修江藻拜祠前正是春风欲暮天童冠尽多归咏兴城南兼说有温泉
　　古庙香灯几许年增修还费大官钱至今楚地多风雨犹道山神驾铁船
　　宜春台步韵　　　　　　　　　邹守益
　　台髙俯瞰万家春带雨穿云更可人四顾峰峦如浪海中流屹立自嶙峋
　　柴埠津　　　　　　　　　　　费　宏
　　一声两声牛背笛三只四只渔人舟江村风景描难就倚杖闲行古渡头
　　弋阳道中　　　　　　　　　　夏　言
　　篠箬渡头杨栁低桃花滩上子规啼兰桡荡入葛溪口三十二峰春日西
　　送王仁六归铅山
　　五月南风江草长坐怜楚客棹相将鵞湖山下秋田熟到日鸡肥酒瓮香
　　入灵溪口
　　危桥跨水玉虹流春波画鹢浮百里双溪初入口龙冈山下是源头
　　望灵山
　　立壁峭崖森似防攒峰悬峤蹙如螺九华五老虚揽结不及灵山秀色多
　　次萍乡　　　　　　　　　　　罗钦顺
　　邑小犹能满万家山耕溪钓足生涯倦来不暇聴更鼓睡觉东窓月已斜
　　发南丰　　　　　　　　　　　吴维岳
　　山程细雨桃花店闗路长桥杨栁溪何事锦囊朝夕载南丰春色总堪题
　　巴陵刘宗道自吉安与余同舟赋别
　　欧大任
　　雨中同上吉州船分手浔阳思惘然明日思君是何处万行烟树入湘川
　　千金陂櫂歌【四首】　　　　　　　徐良傅
　　长乐长宁几万家不栽桃李种桑麻使君挽得天河水散与东风灌稻花
　　灵谷铜陵眼里稀汝川淼淼弄晴晖双悬翠巘云为障直下瑶江玊作围
　　七郎庙前汝水深鬖鬖岩花垂暮隂渔舟莫认桃源路溪水溪花何处寻
　　黄塘口外棹歌收坐防巴华几派流叠鼓正翻狮子峡鸣笳已近虎头洲
　　懐玉山感懐　　　　　　　　　尹　台
　　懐玊山前野草春几回作客倦风尘莺花千里停车日曾赋棠梨白防巾
　　文山起义张履翁以家殉之族人祠焉少宰龙湖先生作诗因次其韵
　　丞相孤忠天汉垂白旗扬义忆当时伤心若论睢阳事合有南云配烈祠
　　石镜峰　　　　　　　　　　　吴国伦
　　万仞峰头石镜悬平临日月倒垂天沧江夜色寒相照下有骊龙不敢眠
　　东林寺　　　　　　　　　　　熊汝达
　　寂寂山门隔虎溪辉辉佛日樾林西僧来笑指香炉近定后犹闻梵鸟啼
　　从姑山　　　　　　　　　　　罗汝芳
　　松柯梅干匝山腰翠结光寒夜未消好约仙人王子晋月明堂上共吹箫
　　金谿曲呈方使君　　　　　　　朱阳仲
　　金谿流水发新安一片孤帆两岸山估客自吹龙女笛路人遥指玉郎滩
　　凌虚阁　　　　　　　　　　　罗洪先
　　道人相邀岩畔宿鸟语泉声响林麓分明不与世间同六月寒风撼岩屋
　　文殊台
　　文殊去后只空台台上优昙更不开说法本非陶令喜野狐休向夜深来
　　石峰僧
　　石耳峰前古寺秋逢僧留宿话裴休有人问汝因縁事莫道前生是石头
　　天池寺
　　颠仙丹成献明主半留天池人莫取出岫常为一片云有时解作千峰雨
　　元潭
　　青山隐约雾中防黄叶萧疎夕照残唤得渔舟来借渡隔江人影在阑干
　　夜次弋阳　　　　　　　　　　薛梦雷
　　风尘何事只栖栖楚水茫茫去鸟低落日渐防人影尽平沙如雪弋阳谿
　　南康官舎　　　　　　　　　　曹徴庸
　　偶住江城池上亭长松苦竹伴余清墙西秋色斜阳外截得庐山一角明
　　分宜道中　　　　　　　　　　王士昌
　　野菊花黄枫叶丹冲寒日日据征鞍担囊行旅休相讶蛮尉于今属汉官
　　天池塔　　　　　　　　　　　张　位
　　千仞天风透客衣闲云淡月静相依欲邀五老谈尘刼趺坐巍巍示息机
　　宿建昌县隆道观次韵二首　　　李万实
　　黄云古木山上台洞门端为山人开夜诵蘂珠三百过白鹤一双飞下来
　　古洞隂隂蔓碧萝我来便得卧云窝三更云气沾衣湿错道人间风雨多
　　银台庵
　　卧龙转步入银台岳麓竒峰靣靣开回望天池髙万丈恍疑身在碧霄来
　　紫烟洞二首【有序】
　　宿紫烟之夕黄生谓钱公曰此去香炉不逺惜险絶无路遂为游人所遗余兴动奋欲一徃公许之明日步自草堂跻援木石穿丛莽中行数里许得底石卧短松下恰坐二人遂小憩之石傍一窍隠隠光出人剪木窥之乃一小洞初自洞中伛偻入中可容十数人其后复有光以石投之莫知所止余笑谓公曰自有炉峰来游者不可胜纪而兹洞无有知者岂山灵久秘以俟公耶昔李白有日照香炉生紫烟之句则今洞便可称紫烟洞矣公大笑从之因书三字其上且系之以诗俾后来者知所自焉
　　香炉峰下千年洞庐岳山人久秘藏太守探竒縁絶顶紫烟今日始开荒
　　洞门深鎻恶木枝隂隂蔽防东南竒使君仗劎一埽尽空壑直与游人窥
　　云峰寺
　　旧名接待自东林登天池第一境也
　　五日匡庐任廋笻天池浴罢问云峰山僧指防来时路笑我凌风下碧空
　　安成道中　　　　　　　　　　杨载鸣
　　积雨潇潇征马鸣朝云忽吐数峰晴客懐对此堪披豁知是防山第一程
　　萍乡
　　故园烟树苍苍楚水巴山去路长最是孤懐无赖处乱峰飞雪度萍乡
　　分宁道中　　　　　　　　　　范兆祥
　　寒水涧头千仞崖燕子石下波萦回独鞭瘦马截流去鹳鸟一声山雨来
　　游玉笥山　　　　　　　　　　钱　琦
　　芙蓉髙揷碧天开双屐遥从岛外来玉笥破云寻不见更随风上九仙台
　　中元夕圆通寺对月口占【三首】　　朱维京
　　明月天空响瀑泉千山寒色动炉烟不知身世今何处疑在银河星斗边
　　万丈芙蓉接玉楼孤峰双挟两湖流汉王坡上青天月时见仙人控鹤游
　　万叠秋山紫翠重长空匹练挂芙蓉青莲去后风流尽谁到匡庐第一峰
　　金精洞　　　　　　　　　　　汤显祖
　　悠悠世事几千年鳯舞鸾歌此洞天夜半紫云飞作雨金精石上潄琼泉
　　陪张师相桃花岭即事【二首】
　　桃花和雪洗红顔石室晴雷殷逺山为报沙城旧仙侣千年才见一人闲
　　石梁斜日见游鱼题柱常惊驷马车今日相公成大隠不劳沈却豫章书
　　度梅闗　　　　　　　　　　　戚继光
　　溪流百折绕青山短发秋风夕照间身入玉门犹是梦复从天末出梅闗
　　望湖亭　　　　　　　　　　　胡　奎
　　鸥外清波雁外山望湖亭下系归船夜深起坐占风信人在珠宫月在天
　　首春游赤岸桃园　　　　　　　邓元锡
　　秾花锦坞自成村蜂蝶纷纷日过门一树冬青数竿竹板桥南畔独开尊
　　游石莲洞有懐罗文恭先生　　　刘应秋
　　磴道岧嶤入翠微洞门幽霭石为扉朅来大士开莲叶留与仙人振鹤衣
　　宿东林寺　　　　　　　　　　叶梦龙
　　禅房独树鸟争栖月色防蒙雾渐迷晓起不知山路滑西风吹雨过前谿
　　过丰城　　　　　　　　　　　刘同升
　　细雨顺风樯亦斜岸移百丈过江沙水边一树垂垂白春晚棠梨尚着花
　　入閤皁访黄五匡明　　　　　　杨廷麟
　　石上安巢竹迹分午钟山外隔溪闻丈人自爱前峰好手剪松枝弄白云
　　半榻云眠共竹栖不分雷笑与儿啼瓦盆一夜翻墙角明日涛花满緑谿
　　送友游庐山　　　　　　　　　刘一燝
　　瀑水淙淙带雨新枳花香发满山春烟霞我亦探竒士自向红埃看别人
　　忆郁孤　　　　　　　　　　　掲重熈
　　茉莉成畦香满区船船米贱换屠苏郁孤台峙还依旧不识阳明祠在无
　　夜渡章江　　　　　　　　　　傅朝佑
　　长江飞渡佩青萍惊起蛟龙喷浪腥夜静严寒风啸水天边渔火灿疎星
　　写韵轩　　　　　　　　　　　万时华
　　谁识当年写韵心轩空只有碧苔隂应知天上诸仙课鸡犬声中亦苦吟
　　翠云寺　　　　　　　　　　　傅占衡
　　废寺荒泉带晚城翠云犹向岭头生漫呼古佛为髙士却借秋山作主人
　　武功山【二首】　　　　　　　　　马犹龙
　　知坐茅庵翠几层悬猱犹戏万年藤白云峰顶千秋月深夜寒光照定僧
　　独有空林出梵音爱山不觉住山深闲来欲问齐云路落叶萧萧不可寻
　　安成石屋观周日培新构草堂
　　松堂人静晚烟稠树古云笼小洞幽独倚曲栏看翠滴不知山色在髙楼
　　南丰舟中　　　　　　　　【眞人】张宇初
　　春寒啼鸟怯西风小艇江波湿雾中并坐短篷尊酒尽片帆烟雨到城东
　　望灵山
　　玉削芙蓉照胆明水晶苗长尽仙灵何当学剪吴淞水割取莲峰一叶青
　　溪上偶成　　　　　　　　　　【释】自恢
　　金沙溪上栁条齐白鸟羣飞落照低十里荷花红胜锦好山多在画桥西
　　寓黄龙寺寄宾阳老宿　　　　　【释】真可
　　一庵髙结翠微间千尺飞泉万仞山月夜为谁歌白雪遥闻清响落尘寰
　　国朝
　　九竒峰寄释匡云　　　　　　　黎元寛
　　飘风应不到匡庐卧起匡公走讯予为问九峰峰顶上可容劳苦试骑驴
　　送僧归庐山
