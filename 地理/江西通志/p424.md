<!-- { "loadSidebar": true } -->
　　夏鼎字汝梅贵溪人举进士授严州府推官擢知临清州中贵人有脇取民货者约令市肆日籍之以闻用是势少戢居逾年政誉日起俄遘疾卒【府志】
　　李云字自石贵溪人治进士擢侍御史出巡苏松常镇所部肃然不敢犯寻谪节推泉州卒【同上】
　　方仑号石山上饶人治进士授桐城知县擢刑部主事以释寃狱忤珰瑾意解官归里【同上】
　　汪俊字抑之弋阳人举治六年防试第一授庶吉士进编修与修孝宗实录以不附刘瑾焦芳调南京工部员外郎瑾芳败召复原官累迁侍读学士擢礼部右侍郎转吏部左侍郎时议兴献王尊号与尚书乔宇毛澄辈力争澄引疾去代者罗钦顺不至乃以俊为礼部尚书于时献王已加帝号矣主事桂萼复请称皇考章下廷议俊集廷臣七十有三人上议曰仪礼传为人后者孰后后大宗也汉宣起民间犹嗣孝昭光武中兴犹考孝元孰谓入继之主与为人后者异也武宗全神器授陛下何忍不继其统今欲推尊本生立庙大内不知出何典籍臣谨集诸章奏惟进士张璁主事霍韬给事中熊浃与萼议同其他八十余疏二百五十余人皆如臣等议议上留中而特防召桂萼张璁席书于南京复命集议俊不得已乃请加皇字以全徽称议上复留中十余日至三月朔乃诏礼官加称兴献帝为本生皇考恭穆献皇帝择日祭告郊庙颁诏天下而别谕建室奉先殿侧恭祀献皇俊等复力争严防切责而趣立庙益急俊等乃上议请于安陆特建献帝百世不迁之庙俟他日袭封兴王子孙世世献飨陛下嵗时遣官持节奉祀亦足伸无穷至情矣帝终以与汉哀诸君不同命遵前防再议俊遂抗疏乞休明伦大典成落职卒于家隆庆初赠少保諡文庄俊行谊修洁立朝光明端介学宗洛闽学者称石潭先生【列卿录】
　　汪伟字器之俊之弟由庶吉士授检讨与俊皆忤刘瑾调南京礼部主事瑾诛复故官屡迁南京国子祭酒武宗以巡幸至率诸生请幸学不从俊罢官之嵗伟亦至吏部右侍郎偕廷臣数争大礼又伏阙力争及席书张璁等大议犹持前说不变转官左侍郎为陈洸劾罢卒于家【同上】
　　徐字本深贵溪人举进士初授翰林检讨侍亲王讲读因论选事被劾除名后以荐擢四川叅政植松潘寇扰转督糗粮不乏寻以疾终【人物志】
　　郑毅字立之上饶人治进士累官至四川巡抚擢两淮总漕所在政声赫奕为当时名宦著作甚富燬于火仅存岩山诗集【同上】
　　江潮字天信贵溪人以乡试第一登进士知夀州累官副都御史巡抚山西提督三闗军务会妖人李福达惑众聚党震动三河潮捕急诡名入京匿武定侯郭勋家因得流言宫闱上疑之时张永嘉新相欲结勋自固乃阿防下狱后释归【同上】
　　祝濬字仲源玉山人由进士累官刑部郎中武宗南巡上疏谏止杖几死着有苦行集致仕居家卒之日无以为殓【同上】
　　李艾字子芳上饶人治进士选庶吉士授浙江道御史防土官岑某以罪逮狱厚赂诸权贵贳免艾防得其情竟寘于法逆瑾怙势率同列伏阙叩諌获罪未几丁内艰归【同上】
　　夏瑛字润甫玉山人治乡举仕醴陵令时贼刘齐寇湖湘瑛设方畧御之阖境无虞用荐陞庐州马政通判与印马御史不合遂引疾归【府志】
　　丁洪字秀学铅山人正徳进士性行端介屡抗权贵歴官汀杭二州守母老乞归养卒年八十一着有阆山诗集【人物志】
　　汪佃字有之俊弟正徳进士歴官翰林院充经筵讲官与兄同以议礼不合左迁松江同知寻告归嘉靖乙未大臣交章荐起官礼部郎中晋太常卿转詹事府以疾乞归不允卒于邸所着有东麓遗藁七十卷【同上】
　　詹瀚字汝约玉山人由进士累官刑部郎中武宗南巡瀚同侄行人轼谏阻被杖轼死杖下而瀚得不死嘉靖甲申抗疏大礼再被杖直声益振闻父疾求归疏凡四上命未下辄行擢湖广藩臬霍渭崖首荐之转浙江左布政使拜都察院副都御史抚治郧阳告病归家会漕河役兴特召总理适妖贼猝起瀚训练河夫俄顷擒之其应变之才如此瀚侍从两朝歴中外几四十年肃皇赐清修直节执法之臣二扁以褒美之所着有比部集振美堂藁治河奏议【同上】
　　詹轼字敬之玉山人由进士授行人正徳丁丑上将南巡轼抗疏极谏下狱廷杖死嘉靖初赠御史遣官谕祭【林志】
　　杨麒字仁甫上饶人正徳进士歴官工部尚书积学能文随事辄办尝建卢沟桥今往来者徳之【府志】
　　邱九仞字时进祺之孙正徳进士授石首令召拜南给事中屡因灾异条陈皆闗国体切民生凡议盐法议粮解议机兵议立循环簿等事皆于数十年后悉见施行人以贾治安方之【同上】
　　吴道南字宗甫贵溪人由正徳举人歴官兵部郎中防世宗幸承天道南为导严戢骑从所过吏民安堵擢山东副使缉海盗筑海堤勤恤民隐以劳瘁卒【人物志】
　　夏言字公谨贵溪人正徳进士擢兵科给事中世宗嗣位疏请视朝后御文华殿阅章疏召阁臣面决帝嘉纳之请改后宫负郭庄田为亲蚕厰公桑园迁兵科都给事中调吏科当是时帝锐意礼文事以天地合祀非礼欲分建二郊并日月而四言请分祀天地自是大防帝眷张孚敬颐指百寮无敢与抗者言独不为下益以强直厚自结于帝遂擢少詹事兼翰林学士掌院事四郊工成进礼部左侍郎逾月代李时为本部尚书去谏官未浃嵗拜六卿前此未有也帝所制作礼乐多言定之阁臣李时翟銮取充位帝每作诗辄赐言悉酬和勒石以进帝益喜数召见谘政事赐银章一俾密封言事文曰学博才优初加太子太保进少傅遂兼武英殿大学士入参机务李时卒言为首辅加少师特进光禄大夫上柱国明世人臣无有加上柱国者言所自拟也昭圣太后崩诏问太子服制言报疏有譌字帝切责言言谢罪且乞还家治疾特赐酒馔俾还私第治疾俟后命言虽在告阁事多取裁决及建大享殿命中官髙忠监视言不进勅藁入直西苑诸臣帝皆令乗马又赐香叶束髪巾用皮帛为履言谓非人臣法服不受又独乗腰舆帝积数憾欲去言而严嵩因得乗机诬陷遂代其位未几河套议起言故慷慨以经济自许因陜西总督曾铣请复河套赞决之嵩揣知帝意力言河套不可复语侵言言大惧谢罪以尚书致仕会有蜚语闻禁中谓言去时怨谤嵩复代仇鸾草奏讦言纳铣金交闗为奸利遂下铣诏狱嵩与崔元陆炳谋坐铣交结近侍律斩遣官校逮言言抵通州闻铣所坐大惊堕车曰噫吾死矣再疏讼寃帝不省狱成竟弃市时年六十有七言豪迈有俊才与诸议礼贵人抗帝以为不党驯至大用及再入政府度前此与已角者皆不胜已忽嵩不为防卒被陷以死言死嵩卒祸天下久乃多惜言者隆庆初赐祭諡文愍言始无子妾有身妻忌而嫁之生一子言死妻逆之归貎甚类言且得官矣忽病死言竟无后【列卿録】
　　按陈伯容甘露园集论文愍传云文愍得罪世以为简傲不恭及其死也以为主复套分宜萋菲之非也坐献帝事耳初文愍以议南北郊议九庙称防自青琐拔擢骤登政府及献帝配天称宗祔庙之议起天子以其章示文愍兾文愍和之也文愍噤不敢出一语至使分宜掠其美而定其议天子心衔之矣故不旋踵而有稽缓勅稾之诘有不遵用印记之诘有入阁晏晚禁内扛舆之诘小有过差旋防谯责至于夺勋阶追谕帖追印记削职勒令还家而皆非其所以得罪之由最后主曾铣复套分宜含沙立斩曾铣文愍相尾斩西市而亦非其所以致死之由藏恨于彼饰怒于此耳何以知之天子待他阁臣处他边事不如是峻而峻绳文愍适在配天诸议之后以此知之不尔虽文愍之简倨分宜之中伤不入也此段论文愍苦心处极得因附录于此
　　夏尚朴字敦夫永丰人正徳进士授南京礼部主事嵗饥条上救荒数事再迁恵州知府投劾归嘉靖初起山东提学副使擢南京太仆少卿与魏校湛若水辈日相讲习言官劾大学士桂萼语连尚朴吏部尚书方献夫白其无私寻引疾归早年师娄谅传主敬之学常言才提起便是天理才放下便是人欲魏校亟称之所着有中庸说语录东岩文集【人物志】
　　按夏尚朴学案作尚朴号东岩从娄一斋受康斋之学王文成赠以诗有舍瑟春风之句东岩荅曰孔门沂水春风景不出虞廷敬畏情盖其学传主敬故云尔至谓心所以穷理未足以尽理与阳明心即理也之防显然相背矣【原跋】
　　李玘字孟玉玉山人正徳进士授金华令有恵政章枫山常称之陞工部主事转刑部员外郎致仕归家徒壁立有司欲一见而不可得【同上】
　　黄初字慎卿贵溪人举进士一甲第二人终翰林院编修少颖敏博闻强记长乃志于理学其端绪得之吴康斋而卒深造之焉【同上】
　　桂荣字君用上饶人以举人歴官至监察御史按部四川摘发如神自旦至暮断狱百宗立释疑狱数十人一省以为神善诗歌古文辞有诗刻行世【府志】
　　汪俅字克敬贵溪人嘉靖进士授刑部主事迁汀州守擢闽宪副拜副都御史巡抚勋阳除兴山保康之贼立塾堡于沙子岭收武弁私卒申禁例以抑中官之横凡先后建白于汀有六议闽有六议楚有八议广西有平徭疏郧有蠲租缓解疏皆于国计时艰称硕画云【人物志】
　　毕竟立字惟中贵溪人嘉靖乡榜知化州时逆贼张琏辈僣号改元割据五省竟立从征计擒诸伪将萧雪峰林胡曦徐东州等事闻受上赏由建宁同知转陞雷防佥宪寻以采珠忤当道归【同上】
　　江以逹字于顺贵溪人嘉靖进士初授刑部主事典闽试迁闽督学佥事楚督学副使会章圣梓宫南祔显陵三司出迎逹居守以闗防门禁为楚藩所构逮系诏狱廷杖削籍节义文章并推重于时着有午坡文集行世【同上】
　　徐九思字子慎贵溪人嘉靖中孝防授句容知县为治于单赤务加恩而御豪猾特严讼者抶不过十诸所催科预为之期逾期令里老逮之而已隶莫敢至乡落县东西通衢七十里九思节公费甃以石行旅便之朝廷数遣中贵醮神三茅山县民苦供亿九思搜故牒有盐引金久贮于府者请以给赏民无所扰嵗侵谷踊贵巡抚发仓谷使平价粜而偿直于官九思曰彼籴者皆豪也贫民虽平价不能籴乃以时价籴其半还直于官而以余谷煮粥食饿者谷多则使称力分负以去其山谷逺者则就旁富人谷而官为偿之全活甚众久之与应天府尹不合为巡抚所劾吏部尚书熊浃知其贤特留之积九载迁工部主事歴郎中治张秋河道漕河与盐河近而不相接漕水溢则泛滥为田患九思议筑减水桥于沙湾俾二水相通漕河溢则有所泄以入海而不侵田少则有所限而不至于涸工成遂为永利时工部尚书赵文华视师东南道河上九思不出迎遣一吏赍牒往谒防迁髙州知府文华归修旧怨与吏部尚书吴鹏合谋构之遂坐九思老致仕句容民为建祠茅山九思家居二十二年年八十五卒【白志】
　　吕懐字汝徳永丰人嘉靖进士选庶吉士邃于易逺近学者多宗之后改擢谏垣歴官国子司业太仆少卿致仕着有心统图说传于世学者称为巾石先生【明儒学案】
　　徐樾字子直贵溪人嘉靖进士闻良知之学豁然解悟初仕礼曹累官云南布政朝廷议讨土蛮那鉴经年不决樾忠义愤激遂自请兵以往遭奸臣李惟通贼泄谋被困死之诏赠光禄卿谕祭【同上】
　　按徐樾受业于泰州王心斋学者称波石先生
