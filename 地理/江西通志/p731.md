<!-- { "loadSidebar": true } -->
　　尊老重农王政首务三代汉唐之盛经史所书槪有明效我朝鸿庥景运八十余年深仁厚泽海内乂安实度越前代民生其间每多上寿如雍正八年九年合江省旌表百嵗之老人新建县民朱元域临川县民冯元一冯腾万邱坤伯金谿县民陈惟敬新城县民张达宇涂爱吾涂爱已涂时信南丰县民萧继峯广昌县民饶思诚浮梁县民鲍时卿十二人或萃之一邑或萃之一家视康熙五十九年所报且倍焉足称人瑞益征国家德泽濡涵太和翔洽盛而愈盛
　　皇上更推恩百嵗以下年臻耆耋者悉予冠带又雍正二年奉文各州县嵗举老农一人
　　赐以八品冠带七年定例每三年一举务求敦本质实积年力田之良民膺兹荣秩服田力穑之效敬老尚齿之风民生于今已游时雍风动之世矣
　　书李太守遗爱　　　　　　　　梅之珩
　　李朝柱山西临汾人雍正二年知建昌府明敏公亷不任胥吏首葺学宫复新考棚兴义学修城楼及关帝庙时万年桥圮太守念一郡形胜四方行旅所经亟加修葺次太平次大德三桥工费颇浩不二载落成太守以实心行实政更知人善任故用力虽多成工甚易公私不扰官吏无科敛中饱之讥首事无侵渔染指之弊父年七十迎养鸡鸣问安饍寝必侍每涖事听断有所平反令民无寃缕述父前俾老人欣慰以为笑乐后奉檄运米闽省积劳成疾卒于署士民奔走哭临见其卧帐用皂布又破裂数处归榇无资涕泣争助羣列其德政请祀名宦时以太守甫卒须事久论定格不行遂立祠塑像春秋祀之言及多垂泪者
　　江右定变记畧　　　　　　　　周龙藻
　　商邱宋公初奉巡抚江西之命期至江宁疏请陛见迨舟泊龙江口语借借传武昌兵叛幕客咸相谓曰陛见疏上得防须一月可以从容俟楚事之定不必急行与其难公独毅然曰江西与湖广壤相错无巡抚鎭压地万变将生况大江咽喉在浔阳必速发兵扼守庶足资楚师之应援我岂以畏避贻
　　天子忧立命放舟行抵天门山守弁出迎以皖抚所下檄视公知叛首为裁兵夏逢龙且言蕲黄诸城俱陷贼矣当是时上流避兵小船数千蔽江而下无一人敢西行者独公乘两官舫遄发苦鬬风力牵挽日不能数十里六月初十日抵安庆适遇天反风两昼夜达湖口县关使某出迎极言九江多警势恐不可支公笑曰吾在君无过忧故事巡抚履任关防王命旗牌俱集湖口以待乃公至而吏卒阒然人疑省防且变公曰此必虑鄱阳湖险濶或有奸细窥伺其间故愼重不逺来耳保无他
　　俄而一吏至如公言分巡饶九南道佥事朱尚隆来迎公诘以九江事云省中遣游击陈化龙协同副将王昶出师而借口无饷逗留不发不能无忧公曰师行饷从此定理也彼以无饷不发茍与以饷当无辞立檄取湖口库银一千两俾尚隆速往谕之事乃济时舟阻石钟山距省尚逺中隔大湖非便风不得行公祷于神风立转瞬息抵吴城接受闗防旗牌以是月十九日入抚署公首以兵为重与藩臬道府议招旧卒择其尤壮健者得五百人出已俸养之顾人尚恟恟多惧有以追还诸绅士及禁妇女出城告者曰此不足以靖变而益之变也公以鎭静安众心而纪律严明每日暮命标弁赴军门请号彻夜徼巡不絶奸徒无所容有以李美玉袁大相不轨事来首者二凶俱闽人充督标卒被裁闻逢龙叛谋起兵江西应之纠合党与散酉字帖衣白衣为号将于七月朔举事先一日店戸吕瑞伯因旗牌官罗魁以首公计非密擒之不可游击赵永吉甫以丁忧去任然其人谋勇足仗召之来告以故且询其用卒几何永吉曰势迫不可用多人人多必泄愿以家丁五人从足矣因命挟瑞伯乗夜往叩二凶寓以有急求见二凶不料事发露启门永吉即突入挥袖中铁椎断其臂五人至遂拥以行其党无知者公亲鞫之二凶直承不讳乃召总兵陈平布政使王业兴等集抚署共议时平抱病噤不出一语业兴以下俱股栗无人色争以二凶虽擒而党与甚多恐一旦怨而思逞劝公缓其诛公曰
　　圣天子威德布天下此小丑何足虑且彼党虽多皆仰二凶为盟主二凶鉏将窜匿之不遑而敢更求逞哉遂升堂中军游击詹英系二凶待命公再鞫之二凶俯首甘受死但指陈总兵亲随某亦我党时某手刀欲发公睨之佯笑曰此逆渠求缓须臾死姑妄扳以待鞫彼乃总兵亲随人岂有是哉立请王命斩二凶辕门外悬其头章江广润二门并张信示曰倡乱者已诛余并不问是日其党方羣伺二凶指挥忽闻军门礟鸣二凶头已悬
　　城上不知发露所自各惊骇而散江西自此帖然而楚城亦以无援败矣公诛二凶后问语陈平杖死其卒并告以手刀故云
　　修复防城忠烈祠墓书事　　　　彭家屏
　　尝读吕氏春秋曰圣人所贵惟忠臣栁子厚曰厥功章明宜受大礼俾有凭托而宣其烈则忠者是固为国所必先事君所必思而烈又足以成忠之穷夫节义为扶舆正气其钟于人不择男女人能卓然自立尽性致命又不在爵位之崇卑姓名之显晦古人生能勤事定国御灾捍患庙食当百世不朽奈何宫室数椽不为风雨鸟防頽坏即见夺于淫祀也盖可怪矣祭法之谓何守土者其能漠然耶江西防城旧有大忠祠所祀宋岳忠武王文信国公谢文节公或靖此邦之乱或生斯地而以一死殉国难皆具文经武纬之才而又身际科目功名之盛故能履危如安从容就义若元之同公仅官亷访使经厯当疆圉已破独能操戈杀贼巷战而死呜呼烈矣宜其立庙交衢与忠武三公争光日月焉乃今于四道后街求所谓大忠祠者不可复识于合同巷口求所谓同公祠者其祀则男女范像各一其额则豫章福地也数公灵爽于昭厥祀皆湮灭不传良可深慨予备位藩牧十年于兹按志考稽蹵然难已于是因五桂坊公所为之剪除修治牓其门曰大忠祠而岳公文公谢公型范维新芳躅可步矣改豫章福地额仍为同公祠而经厯之英灵用妥矣更为作记刻碑植于祠中以垂久逺不特此也前明中叶宁庶人宸濠萌逆时其妃娄氏作诗讽之又力谏不听卒沉其身以殉邦人钦其贤且烈私为具厚殓葬于徳胜门外江干二百年来无有志者予亷得其地遣吏往视其塜在今新建上饶两县漕仓中间盈字廒后封鬛久废仅存碑砆埋泥沙中其墓变灭之故妃家后裔改姓钟氏居沙井者尚能言之予特刻碑表其处并详识之李翺谓妇人能辨进止即为公卿大夫之所难疾风劲草如妃可无媿焉予故以为人能尽性致命者固无论须眉巾帼显晦尊卑也昔文山入五忠祠叹曰殁不爼豆其间非夫也后卒如其志语曰忠烈名存山高日升此都佳士对越几筵慎勿谓古人其眞不可及也已乾隆十六年辛未二月











　　江西通志卷一百四十三
<史部,地理类,都会郡县之属,江西通志>
　　钦定四库全书
　　江西通志卷一百四十四
　　艺文【文】
　　唐
　　洪州城隍神祈晴文　　　　　　张九龄
　　维开元十五年嵗次丁夘六月壬寅朔十日辛亥中散大夫使持节都督洪州诸军事洪州刺史上柱国曲江县开国男张九龄谨以清酌脯醢之奠敬祭于城隍神之灵恭惟明神懿此潜德城池是保甿庶是依精灵以康正直攸好九龄忝牧兹郡敢忘在公道虽隔于幽明事或同于表里今水潦所降亦惟其时而淫雨不止恐害嘉谷谷者人之所以为命人者神之所以有祀祀不可以为利义不可以为福阖境山川能致云雨岂无节制愿达精诚以时弭灾无或失稔则理人有助是有望于神明尚飨
　　袁州祭神文【三首】　　　　　　　韩　愈
　　维年月日袁州刺史韩愈谨告于城隍神之灵刺史无治行无以媚于神祗天降之罚以久不雨苗且尽死刺史虽得罪百姓何辜宜降疾咎于某躬身无令鳏寡防兹滥罚谨告
　　维年月日袁州刺史韩愈谨以少牢之奠祭于仰山之神曰神之所依者惟人人之所事者惟神今旣大旱嘉谷将尽人将无以为命神亦将无所降依不敢不以告若守土有罪宜被疾殃于其身百姓可哀宜防恩闵以时赐雨使获承祭不怠神亦永有饮食谨告
　　维年月日袁州刺史韩愈谨以少牢之奠祭于仰山之神曰田谷将死而神膏泽之百姓无所告而神恤之刺史有罪而神释之敢不有荐也尚飨
　　吊九江驿碑材文　　　　　　　欧阳詹
　　吊伤而有辞者也噫九江之驿碑其何兴辞而吊欤斯碑之材昔太师鲁国顔忠肃公所建祖亭之碑也公素负辞华代之铭志多公之辞又好采异留名之致顷为湖州牧州产碑材石每使工琢之与辞兼行磨砻而成常心使用者不可胜数斯碑也终山之穷僻得之于自然趺本有护顶有螭虽不甚成而拏躩偾兴如神如灵公神而珍之精选所处湖州无称立罢守归朝载而途卜出苏台入毘陵亦无称立转丹阳游建业亦无称立次江州州南有湖湖东有山蛟奔螭引直到湖心顿址之处则茂林峭石势瓌气胜非往时所睇而神祠曰祖将军庙在焉公觌其诡秀与碑材叶即日以酒脯奠祖神出钱五万造亭曰祖亭南香罏峯北浔阳城九江为亭千艘厯阶亭旣就公制亭之文手勒斯碑而立之公文为天下最书为天下最斯亭之地亦天下最庶资三善加以斯碑之奇相持万古而采异留名之致一得也后典州吏于州之九江驿有修坏之劳状其末绩乃取斯碑而刬公之述寘已之述今为九江驿碑焉余旅游江州税于兹驿祠部员外郎郑恕同之郑与州将严士良共为余说而俱以相示呜呼先贱后贵世之常也先贵后贱人之伤也以祖亭方九江驿则兰室鲍肆矣以鲁公之文方今之文则牢醴糟糠矣以鲁公之札翰方今之札翰则锦绣枲麻矣痛哉斯碑出祖亭入九江驿失鲁公之文得人之文削鲁公之札翰题人之札翰亡鲁公之用就人之用是去兰室而居鲍肆舍牢醴而食糟糠脱锦绣而服枲麻可悲之甚者况我质天成必将可名鲁公所以卜择敬慎如彼而常人无良黩辱如此与夫有道而黥无罪而刖投四裔御魑魅何以别也石不能言岂其无寃故吊之情违乃伤理怫乃寃人实有之物亦应然呜呼子碑寃可余知隂隲子材岂曰无意必有以殊方颁以异与顔表胜以殊则明从吏居卑以异奚旌子产旣授子不终致悠悠彼苍何嗟及矣美玉抵禽高冠借足有子碑先荣后辱继世生哲讵无贤兮将觌于斯将悼于斯庶涤所黩而复攸宜屹屹子碑如神如祗人得以专天造何为其不然矣其不然矣宋
　　祈雨祝文　　　　　　　　　　祖无择
　　无择谨以清酌之奠敢昭告于仰山之神惟袁之民庇于神旧矣今天子以无择有罪俾守兹土曾未期月民以旱告无择殊不知所以获戾于神岂神以朝廷谪无择之身尚存余责而神责之乎不然何当雨而不雨使千里之内戴目而望肤寸之云以雨其田畴心忧且悲将继之血无择傥无罪而神责之不明有罪而移其责于民不仁不明不仁亏神之德其作霖雨以活百姓之命厥或后时虽雨无益也尚飨
　　韩文公新祠祝文
　　嗟乎公之文章日光玉洁可学而式公之闻望泰山北斗可仰而尊公之笃道自比孟轲可从而信公之经学为诸儒倡可从而效至于排辟浮屠力抵万乗先谪于潮旋移于袁遗爱勿泯邦人是思去古虽邈其风犹在无择偶以罪谴出守于斯遐想英风筑宫以祠乃绘卢郑暨公门人贤若湜翺并列从祀比至落成为文以告谅云英爽其鉴于兹尚飨
　　告郑都官墓祝文
