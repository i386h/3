<!-- { "loadSidebar": true } -->
　　彭雷岩贑县玉虚观道士以祈禳方技显于元盛时顷刻间能致风雨人有疾病立能愈之其魑魅为怪者禁使絶迹觧学士缙谓其得刘继先遗术云【同上】明
　　萧九贤字慕白防昌人精内外诸科洪武中充里长解实竹入都时马后病乳痈甚危太医罔效乃揭榜召医九贤应召诊视投剂三日而愈授太医院吏目驰驿归里着有外科启钥回生要义诸篇【会昌萧氏族谱】
　　廖均卿瑀之裔成祖卜夀陵乆不得吉壤永乐七年仁孝皇后未塟礼部尚书赵羾引均卿至昌平得县东黄土山最吉车驾即日临视定议封为天夀山命武义伯王通等董役授均卿官【安志】
　　邱道雩都人博学能文得郭璞塟经究心三十年遂精其术浅深去就皆有法与人言必以忠孝为本云【刘槎翁集】
　　刘漳贑县人吏满考授乐昌髙胜巡检宣庙时以冩真得幸改鸿胪寺序班入内供奉寻陞锦衣卫镇抚副千户【安志】
　　王纯贑县人工水墨画所作人物树石意趣天然而笔法亦苍古人称为石林画史【同上】
　　袁旹字仰夏雩都人弃儒明医濒死者辄能起之乡人召请即地险僻天大寒暑应之无倦色又能呼风霆役鬼物嵗旱为民祷雨辄应邑东五里灵泉岩古渡下有巨潭怪物作祟嵗溺者无旹书符焚潭中旬日雷雨晦冥山顶石陨于潭其患遂息子淳以进士官御史【同上】
　　国朝
　　罗牧字饭牛寜都人工书画得魏石牀之法而益精寓居南昌巡抚宋荦作二牧説赠之得冠石林崅斋岕茶法亦善制茶巡抚郎廷极为诗纪其事牧亦能诗年八十余海内争购其笔墨真迹或不可得【府志】



　　江西通志卷一百六
<史部,地理类,都会郡县之属,江西通志>
　　钦定四库全书
　　江西通志卷一百七
　　祥异
　　箕陈禹范休咎并征雨旸寒燠曰时与恒刘班继之用志五行貌言视聼类应为凭用占物候用协人情
　　圣皇御宇海晏河清诸福备至嘉祥并呈箕风毕雨实厪民生江西乐土时庆丰亨人康物阜长颂升平作
　　祥异志
　　七政历分星诸占日躔星纪之次其分野方位吉日蚀在斗春秋感精符曰国饥武氏曰呉地有兵月蚀在斗占曰国饥又曰兵起月入南斗荆州占曰呉越有灾期不出三年月犯南斗陈卓曰风雨不时兵起月乘宿南斗占曰有风雨嵗星在南斗占曰呉越有福嵗星守南斗石氏曰岁星守中乆则谷贵春秋合诚图曰嵗饥人相食嵗星荧惑合于南斗占曰呉越饥旱不可用兵镇星守南斗福徳在呉嵗镇斗牛呉越之福镇星犯南斗占曰先水后旱太白犯南斗主冦兵太白守南斗黄帝占曰所守之国防太白镇星合于南斗占曰呉越有兵太白合嵗星在斗占曰为乱饥为内兵太白昼见南斗占曰有兵丧辰星犯南斗天文箓曰有水灾辰星守南斗陈卓曰万物不成五谷伤败荧惑犯南斗其地主兵变荧惑守南斗占为乱贼丧兵守之久其国絶祀客星守南斗占曰有兵絶道大水盗贼起黄帝占曰五谷先贱后贵客星出南斗石氏曰天下饥人相食关梁不通客星在南斗占有兵有赦流星入南斗占曰谷贵民劳彗孛犯南斗占曰呉越兵起有自立者三年而灭又曰呉越大水【郭子章豫章书】
　　春秋
　　鲁昭公三十二年【敬王十年】夏呉伐越始用师于越也史墨曰不及四十年越其有呉乎越得嵗而呉伐之必受其防【左传】
　　按杜注云此年嵗在星纪呉越之分也嵗星所在其国有福呉先用兵故反受其殃杜注本之服防而郑注则云天文分野斗主呉牵牛主越此是嵗星在牵牛故呉伐之防郑注本之刘向其义较长孔氏正义讥郑为妄者非也
　　越之亡荧惑守斗【史记天官书】
　　汉
　　文帝五年呉暴风雨壊城及官府民舎【豫章书】十二年有马生角于呉角在耳前上乡向右角长有三寸左角长二寸皆大二寸刘向以为马不当生角犹呉不当举兵上向也时呉王濞封有四郡五十余城内懐骄恣天戒数见终不改悟后卒诛灭【豫章书】
　　汉孝景帝二年七月丙子火与水晨出东方因守斗占曰其国絶祀至十二月水火合于斗占曰为淬不可举事用兵必受其殃斗呉也又为粤是嵗彗星出西南其三年呉楚胶西胶东淄川济南赵七国反呉楚兵先至攻梁汉遣大将军周亚夫等戍止河南防候呉楚之敝遂败之呉王亡走粤粤攻而杀之【汉书天文志】
　　建平中豫章有男子化为女子嫁为人妇生一子【豫章书】建武二十四年九江多虎大蝗【林志】
　　永平九年十月底中客星出牵牛长八尺歴建星至房南灭见至五十日牵牛主呉越后广陵王荆与沈凉楚王英与顔忠各谋逆事觉皆自杀十八年十一月甲辰晦日有蚀之在斗二十一度是时马太后制爵禄故阳不胜【后汉书天文志】
　　永平十三年白鹿见南昌【林志】永平末豫章蝗谷不收民饥死毎县几数千百十人【五行志注】
　　元和二年白乌见南昌时李仪为太守【林志】三年海昬县出明月珠【县东十五里地名珠溪】大如鸡子圆四寸八分【古今注】
　　永元十一年豫章余干得白鹿髙丈九尺【古今注】
　　永初六年夏六月豫章负谿原山崩共六十三所【郑樵通志】元初六年南昌芝草生【通鉴纲目】
　　永建六年十二月壬申客星芒气长二尺余西南指色苍白在牵牛六度客星芒气白为兵牵牛为呉越后一年扬州六郡逆贼章何等称将军犯四十九县大劫略吏民【后汉书五行志】
　　永和二年八月庚子荧惑犯南斗斗为呉明年五月呉郡太守行丞事羊珍反江贼蔡伯流等数百人攻广陵九江烧城郭杀都长四年七月壬午荧惑入南斗犯第三星斗为贵相为杨州荧惑犯入之为兵丧其六年大将军王商薨九江丹阳贼周生马勉等起兵攻没郡县【同上】
　　永和间豫章太守孔竺临郡三月白雀出南昌【艺文类聚】呉
　　黄武元年鄱阳白龙见三年鄱阳大饥七年豫章黄龙见【安志】
　　赤乌十一年夏五月鄱阳言白虎仁【豫章书】十三年夏五月日北至荧惑逆行入南斗秋七月犯魁第三星太元二年权薨是其应也故国志书于呉【晋书天文志】
　　魏髙贵乡公正元元年十一月白气出南斗侧广数丈长竟天王肃曰蚩尤之旗也东南其有乱乎二年正月有彗星见于呉楚分西北竟天镇东大将军毌丘俭等据淮南叛景帝讨平之是嵗呉主孙亮五鳯元年也斗牛呉越分案占呉有兵丧除旧布新之象太平三年孙綝盛兵围宫废亮为会稽王故国志又书于呉【同上】
　　太平初嘉禾生南城【豫章书】
　　永安六年赤雀见豫章【豫章书】
　　晋
　　晋武帝太康元年正月己丑朔五色气冠日自夘至酉占曰君道失明丑为斗牛主呉越是时孙皓滛暴四月降【同上】是年豫章生嘉禾龙见于建昌七里汀立祠祀之后祷雨辄应【安志】三年白雀见豫章【玉海】五年秋七月嘉禾生南昌【豫章书】秋九月南安大霖雨暴雪树木摧折害秋稼【郑樵通志】七年木连理生豫章太守兰以闻【安志】八年夏四月木连理生庐陵东昌【白下大记】
　　元康四年秋七月白乌见鄱阳【豫章书】
　　永兴元年彩云覆豫章甘露降麒麟见是年石阳地震水涌山崩【安志】九月太白入南斗是年陈敏乱掦土【晋书志】二年蝗大饥【安志】
　　永嘉三年镇星久守南斗占曰镇星所居者其国有福是时安东琅邪王始有扬土【同上】六年秋七月豫章郡有樟树久枯忽更荣茂元帝中兴之应也永嘉末豫章有大蛇长十余丈断道过者蛇辄吸之吞噬百人呉猛与弟子杀蛇猛曰此是蜀精蛇死而蜀贼当平既而杜弢灭【豫章书】
　　元帝渡江嵗镇辰太白四星聚于牛女间【晋中兴书】
　　太兴元年正月麒麟见豫章【豫章书】冬十二月庐陵豫章地震涌水出【郑樵通志】二年夏五月蝗【豫章书】三年春正月白鹿二见豫章【孙氏瑞应图云白虎】
　　太宁三年十一月癸巳朔日有蚀之在卯至斗斗呉分也其后苏峻作乱【晋书志】
　　咸和二年春二月南昌有驺虞见【安志】夏四月己未豫章地震【郑樵通志】四年冬十月柴桑庐山西北崖崩【豫章书】
　　咸和四年七月有星孛于西北犯斗二十三日灭占曰为兵乱十二月郭默杀江州刺史刘荆州刺史陶侃讨黙斩之【晋书志】
　　咸康二年秋七月白鹿见望蔡豫章太守桓景获以献五年南昌民掘地得铜钟四枚太守褚裒以献【豫章书】
　　永和十二年秋七月甲申白兎见鄱阳太守王耆之以献并上颂一篇【豫章书】
　　升平四年春二月鳯皇将九雏见于丰城【安志】
　　兴宁三年夏五月庐陵西昌修明家有僵栗忽复起【晋书】咸安二年春三月白虎见豫章南昌县西乡石马山前【豫章书】
　　太元六年夏六月江州大水【豫章书】十一年秋八月乙酉白乌集江州寺庭羣鸟翔衞【豫章书】十四年桐木连理生豫章新淦陆地生莲太守范表闻【艺文类聚】冬十一月辛亥白虎见豫章【豫章书】十六年太守范献白鹿一头【晋起居注】十八年夏六月己亥南康庐陵大水深五丈【郑樵通志】十九年十二月癸丑太白犯嵗星在斗占曰为乱饥为内兵斗呉越分至隆安元年王恭等举兵二年恭及桓元防江州是后连嵗水旱饥【晋书志】
　　隆安四年正月乙亥月犯填星在牵牛占曰呉越有兵丧女主忧【同上】
　　元兴二年十一月辛巳月犯荧惑十二月桓簒位迁帝后于浔阳三年二月刘尽诛桓氏【同上】三年江州竹生实如麦夏六月白雀见新淦获以献【豫章书】
　　义熙元年八月丁巳月犯斗第一星占曰天下有兵一曰大臣忧案江左来南斗有灾则呉越会稽丹阳豫章庐江各随其星应之【宋书天文志】南康雩都山有金鸡青黄色飞集岩间【豫章书】五年春正月戊戌夜浔阳地震有声如雷六年三月己巳月掩斗第五星占斗主呉兵起是年徐道覆卢循反【宋书天文志】七年白雉见南昌【安志】八年自正月至四月南康庐陵地四震【郑樵通志】义熙中豫章郡吏易拔变为三足虎【异苑】
　　宋
　　文帝初为宜都王临川人献王萍实六子大者如斗小者如鹤卵圆而赤初莫有识者以问长史王华曰此萍实也宣尼所谓王者之应宋祚当卜年六百顷之宜都王即位【渚宫故事】六年春三月白象见安成安复江州刺史南谯王义宣以闻十七年浔阳祐成湖芙蓉生连理二十年夏五月庐陵郡地芙蓉二花一蒂太守王渊以闻二十一年白雀见南昌二十二年春二月辛未白鹿见贑县南康相刘兴祖以献豫章豫寜得铜钟江州刺史庐陵王绍以献二十四年春二月壬午临川王第梨树连理临川王以闻三月甲寅甘露降浔阳庐陵王绍以闻夏四月癸未甘露再降浔阳丙申又降江州城内桐树丁酉又降城北数里庐陵王绍以闻二十七年夏四月乙卯至戊午甘露频降南昌戊午早时天气清明有彩云映覆郡邑甘露自云中降太守刘思孝以闻二十八年春正月戊子木连理生浔阳柴桑又生州城内江州刺史建平王宏以闻秋七月癸卯浔阳柴桑菽粟旅生弥漫原野建平王宏以闻二十九年秋八月癸酉白鹿见鄱阳南中郎将武陵王炜以献【豫章书】
　　孝建二年余干地震死者二十九人【安志】三年春三月庚子白鹿见临川西丰夏四月丁亥临川宜黄县民于田中得铜钟七口内史傅徽以献【豫章书】
