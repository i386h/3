<!-- { "loadSidebar": true } -->
　　袁州郡城议者谓西汉大将军灌婴筑信史没其实为可疑按高祖五年婴破项籍渡江定豫章郡时宜春为豫章属邑六年令天下郡邑城意城自此始必智虑宏逺知地利者所成不必婴也后升县为郡改郡为州而城不迁巨盗黄巢萧铣防江南独不能入袁马希范据长沙侬智高破邕管皆不敢东窥其城之利欤歴年既久墉堞頽圮濠堑堙塞渐不足恃盖承平武备弛虽时缮修不过増庳培簿而已靖康初诏修郡城建炎改元升郡为次要凡城池皆令坚险明年春濒江盗起州无城者多不守袁人方惧之徽溪汪公希旦来镇以静重千里既肃廼谨奉诏帅治中闾丘公霖暨僚属登旧墉视废闉慨然相谓曰险之不设何以为郡不暂劳无久逸不一费无百利于是计功度用请于朝给度牒又许劝有力者借助乘农之隙涓日之良大兴版筑诸县翕从伐木于山陶砖于野募闲民括冗兵虽致期勿亟而工役自劝鼛鼓弗胜矣重阿崇闉屹若云矗控山阻江雄冠东南何其伟与城基周三千三百一十五歩高一丈五尺广不可益而増高五尺为二丈女墙三千五百歩高五尺尽易以砖敌楼战棚五十总六百五十间皆旧无而今剏修也守御之具如弓矢甲盾旗幕钲鼓数皆累万而藏之有库守卒民伍昼役夜警居之有屋百尔所须无或不备三月克成事不愆素费约而功倍自非才力絶人畴克有济袁为州屛蔽江淮襟带湖湘地沃少饥民淳恶盗南土之乐邦也山平广而无高险水逺秀而无深险俗尚文而无武险惟知力田畆以食营庐舍以处服教化修礼义而居常安隣封近壌间有宼攘矫防则亦不能无蜂虿之虞今郛郭既壮奸宄潜殄虽异时弄兵潢池之徒亦当闻风而辟易矣西北士大夫千里流寓者殆踵接辐辏诚以金汤之险有足恃焉耳其功惠岂小补哉阅甞见州县营一台榭亭馆志在速賔客备登覧而已尚记其本末夸耀无穷斯城之作上以奉明诏下以保生灵而无以记之其可乎于是书之时建炎三年三月吉日记
　　化城岩记
　　宜春太守龙舒陈元明下车之初属萍乡贼退之后暇日行郊原视城垒相形势慨然念韩退之谢章曰人安吏循闾里无事此非古刺史语乎销盗贼还流移抚凋瘵吾职也时方艰难要以从容鎭之稽考图经访求父老见歴代人物之盛如汉陈重之谦虚唐卢肇之迈往郑谷之华藻其间接武公卿肥遯林壑者殆不可胜数则又叹曰山水所钟固应尔耶仰山峭耸万仭距郡南数十里比以渴雨请于神辄应未及诣山拜赐也郡之西北有岩曰化城距江才二里许歴覧山川回规城郭号为胜地部使者赵粹中曰岩与仰山对盍试登之翌日相与俱来顾予曰旧传唐赞皇公甞居于此因摩挲石刻验之不诬东西二轩岩之上与其傍两小亭皆未名而记之予因以赞皇公宜春十五赋二诗读之掇其语曰倚幽岩而将夕故以倚岩名西轩积松杉之翠霭故以翠霭名东轩临眺峯岑振鹭翔集见于公所赋故以振鹭名岩旁之亭不但临流可观亦想像公之羽仪如此岩上一亭特名曰仰山盖以见吾曹仰止前人之意而又拱揖仰山相为酬酢虽欲辞此名而不受不可得也赞皇公相太和间方文宗意向训注奋身排之连贬为是邦长史而不悔放浪林泉着之言语其赋鹗鹭有君子小人之辨而嘉与芳丛之晚荣足以见其崇静退之风逮相武宗削平泽潞詟服三鎭凛然与裴度齐名大中以后无能继之者呜呼昔人谓丘壑廊庙不相为用赞皇公兼有之然则后之所以仰止公者岂独惓惓于岩石之间为哉
　　新城县署记　　　　　　　　　陈孔林
　　建昌居江西上游本抚州南城县治太平兴国二年始改赐今额治南城南丰二大县地方绵亘数百里户主客余四十万东控引闽粤南当汀防要道其山麻姑其浸旴水地灵山秀故士君子敏而好学文而有礼其细民则未免健讼喜争租赋不时盗贼继作前此令于两邑者质明视事夜分乃罢尚或不给继以病去时岂特细民之罪耶叅稽成周之制大国一圻小国一同汉法万户以上为令不满万戸为长闻之父老自崇宁迨宣和郡守部使者论列于朝用唐武徳故事分地建邑屡寝不报上即位十有三载知军事汪公待举视民由已毅然自任条析利害益加详切于是安抚使李公纲转运使逢公汝霖徐公霖合词奏请上恻然许之命有司分南城县上五乡就黎滩鎭建新城县制下郡选能吏庀材经始以右从事郎南城县丞赵公辅摄令事公初至登进士与民喻以圣天子恻怛至意咸相率服听教令恐后越明年正月被防即贑而主簿兼县丞陈公绍复县尉王公辨衔命嗣事协理赞画政益大和先是公寓治僧舍未忍以兴建劳民一旦父老私窃叹曰吾侪小人且有阖庐以庇风雨今天幸惠仁侯为吾属父母而露偃薄我则非人即相与犇走竭蹶趋事伐材于山运石于壑陶瓦于灶络绎交献未几而堂寝门庑狴犴仓库与夫羣吏之舍宴处之室无不毕备高明壮观足称子男邦君之居而五乡之人以事至者望其门即其庭仰瞻堂陛之崇峻肃然愈加畏服不敢为非义呜呼孰谓斯民不可化而徳不足以感人也哉诗曰岂弟君子神所劳矣有德者神且劳之而况于人乎虽然天下之事成之难未若造端为尤难也是县之立利害晓然可见而郡守部使者论列且二十年非吾君吾相留意先务而我公又专以惠化鼓舞斯民而得其心则安得以攘剔荆棘曽未数载而邑无屡空余粮栖亩盗贼不禁而息租赋不督而办如古循吏人莫防其施设而自化也孔林以进士与被乡举将试礼闱公不我愚见命为记孔林义不敢辞因为述其本末若夫山川之胜防闬之美则畧而不道道其可为后世法者使有考焉
　　德兴县重建社坛记　　　　　　程　舟
　　县大夫之职于古为子男溯封建之初画国之百里者万区厥后苴茅锡壌式表封守后土为社配以稷神迄更郡邑通遵彛祀因仍弥文率协靡替肆我皇家申饬攸司时修坛壝畴敢弗防睠兹岩邑立社介溪时其或者水出平原汹涌澎湃垣埒莫支防稽桂公鼎来作宰才猷练达蛊敝咸饬政化兴行礼容毕举自初视篆谒社坛式因其隳陊勃韫念懐既而曰宰有民有社盍尊社以福民廼譔日揆功亲为规矱僝匠庀徒人用不扰凡厥材食悉费于官内则筑而置诸基外则堵而环诸野等其坛秩羣神之叙旁其门达四方之气退听有堂省馔有所饮胙有位瘗埋有坎濩暵惟时严固扄鐍迨春秋蒇事率僚盥献粢醴牲币祝必正辞簠簋豆笾物皆旅实神奠宁居人滋羡祉气周和豫嵗荐丰年佥曰惟公之徳其茂哉实讫役于乾道之秋堪特书以贻永久
　　王侍郎祠记　　　　　　　　　陈　起
　　建昌在江西号为佳郡地介闽粤城小而坚巨防如苖传李敦仁皆甞拥众至城下无虑数万视我孤垒犹玩婴儿城中之人奋勇厉气折其攻具时出精鋭以撃之贼悉宵遁由是郛郭邑屋比他郡为独全绍兴初盗啸石陂累年未殄郡増赏格募人以讨得百余軰曰敢战贼平无以处之遂籍名军伍率皆无赖恶少狃于攘夺桀骜难制吏不敢呵四年七月朔与贾人纷争殴之几死郡守太傅刘公滂欲翦乱萌稍束以法惜乎制驭术踈众益喧呶潜图不轨越三日遂有肘腋之变城扉昼阖恣为凶暴胁厢禁兵漫散四出纵火杀人积尸枕藉上穹震悼星殒达旦时侍郎王公侨寓此邦闻乱而叹曰吾受国重恩茍利社稷生死以之乃躬冒矢石步至营门少顷指挥使刘净领二百余人绛巾绯袍杂遝而来公止之曰尔等素号忠勇甞立劳效朝廷待尔甚厚平时赏给金帛委至如昔年狄青作枢密使近兰整作殿帅今州县军事领官职者皆有功于国随高下任用汝等奚为快一朝之忿弃前功耶朝廷闻汝叛必遣大兵并进汝等坐守空城能自全耶其言激切净等感泣曰事已然将奈何公曰太傅失于抚存既残之矣不可因循上负国家诚能听当为申奏丐释尔罪净等喜曰天赐公活我敢不承命即敛兵止杀无敢哗者是夜抚定如浄等軰几二十队翌旦浄与阖城士庻坚请于公曰浄等仰荷警悟例得全活然军士不可旷愿公主之公力辞不克遂率军民诣天庆观望阙山呼谢过草成奏章读示于众闻者感恱惟敢战百余嗜乱不已心懐反侧谋欲侵南丰结连防化山寨蹂宜黄践崇仁掠金谿合临川攻刼江东西州县转入闽广且曰大兵虽来未易我及自分作六军推其骁勇者为首卷甲裹粮行有日矣公闻复造于军曰汝等咸许受命招安既请于朝盍迟之何遽发此不祥语耶六首领曰若侍郎保全浄等抑又何求万一兵先至文字后来当借侍郎之首以谢诸军公曰既以一家保全汝岂吝吾头耶众信之遂定公又以建昌去行朝逺纵得回报动涉旬月即告急于江西帅司请以颁降旗榜前来招安防仓廪灰烬粮食罄匮复议长驱如前公开谕曲折众少息旬有五日帅司如公议左叅谋侯公慤提兵而来中途遇神武统制赵庠统领李升被防平防分路入境郡卒又谋移寨麻姑乘险以守公坚留保无他虞乃遣监税马恭监押赵公讷进士张屏前往迎候三人者持金字牌归羣情懽呼独敢战凶顽不知革伏于道左邀劫官兵遇箭而溃公虑奔逸开城纳之左右合围贼之计穷且死叛首江青怒目握刅而前谓公曰甞与侍郎约兵何以至便欲加刅公神色不变徐曰金字牌先至兵乃在后非我负约当为汝却之却而不退死固未晚乃遍歴城中与诸将语且言城中解甲招安矣何以攻为若玉石俱焚岂主上好生之徳吐音洪畅诸将竦听为少郤寻遣刘净等先往叅谋所次日尽发已招安叛卒二万余人往军前交割据营不出者惟敢战公度其复叛密谕官兵统理丘赟曰前后变乱残忍善杀皆敢战也兽穷则搏宜速整兵一入营掩撃一占城垒以防其逸赟如其言良久营中果放火杀人遂引兵入尽殱之防有遗孽官不失一镞民不损秋毫坐收全功无有后艰自始乱以迄于城开凡十八日其间逆顺不常欲犯临川者三走南丰者再据石陂麻姑者各一或宰牛祭神掷筶以卜或笼禽为号将肆屠戮或束装蓐食决为启行俄顷之际诡诈莫测公御以威信动中机防故能覊縻朝夕操纵在我初诸徒赭衣披髪威势赫然及见公必易服改容俯伏庭下公亦推诚待之得其腹心每遇危疑辄襆被往见宿于营中贼感其意愈加守防非夫精忠义勇格于神明安能回羣凶于方怒肉万骨于已枯哉公出城或疑其行槖叅谋侯公遂遣将校阅视盖空如也至金谿复视如初然后知公之志在为民颠沛不失其守邦人荷戴惠德虽百其身莫知图报廼状其绩论列于朝继又帅府诸司聨衔剡奏上闻而异之宠加爵秩诏下之日比屋胥庆遂相与绘公之像建立祠宇世世钦奉经度形胜于军治之东太守赵公许焉从民志也既落成父老请纪其事而刻诸石起采诸闻见摭其实而书之若夫铺张盛美播之歌咏以垂不朽则俟博雅君子焉公郑州人讳羲叔字夏卿今为左中大夫充右文殿修撰提举江州太平观文安县开国男食邑三百户赐紫金鱼袋云
　　绍兴甲寅免和籴记　　　　　　徐　傅
