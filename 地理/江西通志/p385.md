<!-- { "loadSidebar": true } -->
　　杨允孚字和吉吉水人所着有滦京杂咏一百首邑人罗大已序之曰杨君以布衣襆被嵗走万里穷西北之胜凡山川物产典章风俗无不以咏歌纪之【同上】
　　龙光庭吉水人来安县主簿当淮南有警馈饷不乏兵部尚书黄昭招抚江西以光庭叅谋军事首倡义士黄子渊萧景忠率众擒贼首李彬一吉安遂平【林志】
　　李复登安福人至顺进士为江华尉修治学校立濂溪祠取经史以化导之邑遂称治【同上】
　　唐术字景行永丰人博通经史刻志励行从吴文正公游深相契合至正庚寅中乙榜授宜春学谕元李兵乱术仗义率众以图保障执于贼大骂不屈遂遇害【罗一峯集】
　　罗景庄万安人应武举为叅军兵马使从曽元裕追寇黄梅大防改招讨使隶都统郑畋元戎下巢寇殄平进都头行营骁骑将军吉防二州有警遂授敕镇抚【林志】
　　刘楚兰字芳叟泰和人父绳武宋亡隠居讲学学者称琴轩先生楚兰其长子也至元初举茂材授建昌文学陞吉水教谕以亲老辞禄归飬益肆力于学尤深于易垒土结茅名玩易斋其后摄乡校凡亲承议论者悉有益世称深林先生【海桑集】
　　郭钰字彦章吉水人生当元季盛气负奇眀初以茂材征不就所著名静思集嘉靖间八世孙廷昭裒而刻之经歴艰难流离之状皆目见之可裨野史【罗文恭集】
　　陈植字中吉永丰人至顺进士授翰林待制谪广东博罗令归建中山书院博览载籍尤精春秋所注名玉鎻匙眀永乐间纂修五经学士金幼孜征植所注纂入大全【人物志】
　　周鼎字仲恒其先自安成徙庐陵至鼎益自奋励以塲屋之业不足为去从湜溪郭氏游湜溪名正表得静春刘氏之传实考亭之学也因与闻伊洛微防四方执经者踵至年逾四十出游江汉礼聘交贽皆辞不受时天下承平鼎独言大势日趋于乱遂着济时十二防及战守之书数千言其后汝颍兵动江南受祸最酷一一如其言性嗜古文一洗宋季刻削纎弱之弊六经皆有论著未及完独诗经辨正若干卷蔵于家诗文曰贞一藳其孟子管子商鞅诸论为最伟云子恺字子谅洪武初进士【宋学士集】
　　刘照更名永武字眀道安福人常客游元都时方溺于承平权幸纵横照私谒所亲曰观天时人事不久乱作矣即束装还以荐为分宜县尹母老辞不赴至正壬辰秋乡人多挈家避匿照独奋然倾赀召募壮勇数千人连营江上未几羣寇并力来攻百计御之郡城以安监司奏为吉水州判以功陞知州江西行中书省距吉安上下五百余里惟照是倚孤军血战屡建奇功事闻擢吉安路总管伪汉陈友谅遣其将熊天瑞盛兵来寇与之力战几获天瑞乙巳眀太祖兵下吉安照终不屈已而病卒【春雨集】
　　李廉字行简至正进士仕贑州路信丰县令元季兵乱洞獠时出剽掠廉立伍保相守境以宁红巾贼奄至以死守众溃遇害其子敬嗣父官亦力战死邑人为立双节祠【豫章书】
　　按李廉安福人死事本末详见刘三五正气録及罗子应随録中其所着有春秋会通杨东里题其后云眀修元史时行简相知无在朝者故不得列诸史传世之知者少其于春秋不徒能眀之葢炜然有光科目也【原跋】
　　郭彦章吉水人与刘桂隠刘申斋讲学有诗名其题庐陵义士絶句云淮海风囘吹血腥青原不改旧时名中朝将帅论功赏不及江南一白丁为时传诵【府志】
　　郭焕章吉水人以眀经任隆兴路儒学训导至正间兵起州县俱降焕章激烈自奋以石系腰沈水而死门人私諡曰文贞【吉州正气録】
　　罗眀逺名辉以字行庐陵人性倜傥闻寇将入境以义倡众为战守备至正间吉安失守眀逺率敢死士四百人巷战城东杀寇数千眀逺亦死焉郡立庙祀之吉安义士死寇者自眀逺始【林志】
　　杨本岩庐陵人元季为白鹿书院山长迁庐陵主簿往捕东固寇盗乘势深入死之子节闻父死与其徒邹胜同赴敌死焉义士谢愿贤入寇境收三人尸以归【吉州正气録】
　　段所字原中永新人性峭直善诗隠居山中日吟咏自适人称舫轩先生所着有鹭股集龙心源序之谓可追李长吉云【永新人物志】
　　陈无吝永丰人屡以尚书应举不偶值元末兵乱叛贼强之从无吝答曰相从可矣乞与我纸笔乃大书一诗贼怒去其舌含糊骂不絶口而死【吉州正气録】
　　周元定吉水人以父防补官至婺州路通判元季红巾寇起纠众拒之力战死【林志】
　　曽止善永丰人由儒士任石城尹红巾盗起止善率兵拒敌被执窘辱备至不屈死之【贑志】
　　康震字宗武泰和人尝从吴草庐刘申斋学湖广左丞吴当荐为庆阳州书院山长秩满当迁以亲老归作庄山书院招延学者馆教之元季监州与定议为守备计城得完未几熊天瑞入寇匿山中不食而死有思治集蔵于家【林志】
　　彭文逺继炎孙至正间徐夀辉破袁瑞临江攻吉安行省命万户张祥守龙泉辟文逺为防民巡检寇逼城张夜遁文逺留之不可因与偕行至螺滩追骑及之被擒其从弟大逺夺贼马奔还请兵会风雨大作亦为贼所擒与文逺及举家十九人同日死【同上】
　　邓椿吉水人为临江府吏伪汉陷临江椿集义士偕万夫长杨瓛等与敌大战城下三日兵溃投江死【同上】
　　张心禹吉水人元末盗起赵州知州刘震奉郡檄御之震命其子孟初同心禹率众直捣其穴乘胜深入伏发孟初全军陷没心禹顾其子晋民曰父子同以义死复何憾亦俱死之【同上】
　　邝作成庐陵人安成巨寇将廹境作成独以义激保障者境赖以全献俘于监郡纳苏罗丹监郡喜曰得义士如邝君数辈吾何忧红巾哉【同上】
　　刘明道吉水人元末红巾四起眀道掲白巾为号与贼百战不靡行省移文褒之曰堂堂巨镇不战而降小小滩头乃能仗义滩头眀道里也【同上】
　　刘雯字汉章安福人会淮贼据安成雯起兵复州治至冬假行军镇抚出兵援分宜官军战败悉逃雯单骑冐阵死【府志】
　　刘宗权庐陵人红巾乱郡察知宗权有义檄守永福膏泽等乡贼畏后蹑不敢越境以暴庐陵逼郡城赖保障者五年贼甚患之逮移垒玉城有乡人引贼据山麓泉令不得汲及计穷宗权率众出垒力战败贼穴箕加宗权颈火之子朋逺从子如初俱以抗言死如初妻彭以不辱死刘晴川魁题其死义传后曰不知时有地方之责者果皆终不死耶视宗权父子如初夫妇何如也【吉州正气録】
　　章善字立贤龙泉人性耿介尚气急义读书至古忠义士辄抚卷太息至正壬辰东南盗起龙泉居万山间又聨络郴潭贑庾之境不逞煽妖尤甚善忧之奉其亲入城为自保计有谔勒哲特黙需次家居省府署摄县事善往见为陈说古忠义事谔勒哲特黙亦自以世受国恩又先人坟墓所在誓死守不去眀年春寇攻围益蹙城中粮尽且数月犹拒守不下一日山水暴至谔勒哲特黙挈妻孥乘小舸宵遁城遂陷善举室尝自誓脱有急必死不茍活也至是善之父士壁年八十余矣先自投北江其妻李氏与其子妇亦相挽赴井以死善闻之即与其子焕临江水诀曰汝年小宜急去为宗祀计勿我顾言已辄自赴焕号呼不能止亦继投之焕衣裙犹漂浮波间未遂没会甘竹人以筏来救之免焉初善从前进士吴浩授礼经去塲屋为古文诗歌以自见掲文安公谓其辞舂容尔雅一洗近代之陋尝于所居营钓舫斋因自号楚江钓者学者称之为楚江先生云【刘职方集】
　　按章善林志豫章书人物志俱不载白志采刘崧所撰楚江先生传増入
　　杨天与字与可泰和人族蕃且富天与兄弟俱文而贫颀然长身幅巾衣履非吊丧问疾不出门日取书懐袖间吟诵而乐之无饥寒之色性嗜酒不能常得嵗授徒里中诸生多为致之每且坐堂上诸生执业以次进善为讲说防义各得其所通者精易卜时为人决出处得失进退如响而不为机祥变怪之说其义止于玩爻审象而已为诗文率口占以授意到或自书之口无滞词笔不停缀然不喜着藳故多不传年六十三以疾终【同上】
　　彭寳林庐陵人慷慨雄杰元季集乡兵破走蕲寇复吉安城功第一授水军万戸父源竭家赀给饷将兵勤王日费千金未尝吝惜壬寅寳林知事不可为取所授虎符北再拜焚之号恸欲自尽念其父九十余未忍絶而复苏杜门不出子志道代父领其众内附从常遇春下贑与朱文正守江西有功不言赏亦自免归【解学士彭氏族谱序】
　　刘中孚字志行吉水人举茂异至正间任南雄推官用刑平恕囹圄常空部校与富民徐氏有隙诬以反逆系狱三十人中孚録囚得其情平反之湖寇围城十余日散帑金率子弟及部民守北门寇不得逞比再至势益张长官欲降中孚曰吾头可断不可降也卒莫能强后知英徳州以完城功擢肇庆总管辞不就【广东名宦志】
　　汤徳眀永新人五嵗丧父元末伪相周安据永新眀兵下邑徳眀同母刘氏随军入袁州指挥韦富家富调守辽东徳眀从行遂失母所在旦夕号恸吁祷富怜之乃资遣俾还袁州袁人无识者归永新问之母依亲调凤阳比至所亲又调防卫北平乃复徒步追求之竟得焉母子不相见三十年徳眀迄全其飬刘年八十五乃卒【安志】
　　按汤徳眀前志不载今采补同时尚有永丰钟庆宗泰和杨美曽源友邓学诗吉水钱尚徳胡荣祖安福刘丰乐俱以孝义见安志今附姓名于此






　　江西通志卷七十六
<史部,地理类,都会郡县之属,江西通志>
　　钦定四库全书
　　江西通志卷七十七
　　人物【十二】
　　吉安府【三】
　　明
　　罗复仁吉水人少嗜学通天文书陈友谅辟为翰林院编修已而遁去太祖取九江复仁来谒留置左右从破友谅于鄱阳赍蜡书谕降江西未下诸郡从围武昌太祖欲招陈理降以复仁故友谅臣也遣入城谕理复仁至城下号恸者竟日理缒使入见持理哭哭止问故乃以太祖意谕之因语理曰大兵所向摧拉枯朽不降且屠城中民何罪理善其言即率官属出降已复使扩廓前使多拘留复仁议论慷慨独还擢编修防安南侵占城命复仁赍诏至安南使归所侵地其王旣奉诏赠遗复仁金贝及他土物甚众悉却不受帝闻而贤之洪武三年置文馆以复仁为学士在帝前率意陈得失尝操南音帝顾喜其质直呼为老实罗而不名间幸其舍负郭穷巷复仁方垩壁急呼其妻抱杌以坐帝帝曰贤士岂宜居此遂赐第城中寻乞致仕陛辞赐大布衣题诗襟上褒美之已又召至京师奏减江西秋粮及兵饷帝皆许之留三月赐玉带铁拄杖裘马遣还乡以夀终【列卿録】按解大绅所撰文馆学士罗公传称其平生深于易尤善为词赋在翰林有玉堂倡和藁
　　刘崧字子髙泰和人旧名楚元末举于乡国初改名崧洪武三年举经明行修召见授兵部郎中迁北平副使以廉愼为先轻刑省事招集流亡民咸复业创立文天祥祠于学宫之侧请减僻地驿马以益宛平帝可其奏坐事为胡惟庸所谪输作京师寻放归十三年惟庸诛征拜礼部侍郎未防摄吏部尚书雷震谨身殿诏羣臣陈得失崧以修德行仁对寻致仕归逾年与前刑部尚书李敬并征拜敬国子祭酒而崧为司业赐鞍马令朝夕见见辄燕语移时未旬日卒无一语及家事帝命有司治殡殓亲为文祭之崧博学有志行微时兄弟三人共居一茅屋有田五十亩及贵无所增益十年一布被鼠伤始易之居官未尝以家累自随之任北平携一童往至则遣还晡时吏退孤灯赋诗往往达旦豫章人宗其诗为西江派福王时追赠礼部左侍郎諡恭介【白志】
