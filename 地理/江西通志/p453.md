<!-- { "loadSidebar": true } -->
　　王京字宗周信丰人成化进士授刑部主事陞员外郎河南有妖言狱久未决司寇奏委能者京徃不两月尽得其情请从寛治陞郎中出守琼州时琼人以讼逮系者数百京日召四五至庭谕以理而示以法言下即服囹圄遂空丁父忧去任上念琼在海外海杂二黎特诏吏部起补旧郡琼人闻京来老穉皆色喜既至而生黎愿为编户如熟黎者十余峒亡何得疾卒【人物志】
　　丁积字彦诚宁都人成化进士授新防知县至即师事邑人陈献章为政以风化为本中贵梁芳邑人也其弟长横于乡责民逋过倍诉于积追劵焚之且收捕系狱由是权豪屏迹申洪武礼制叅以朱子家礼择耆老诲导百姓良家子堕业聚庑下使日诵小学书亲为解说风俗大变民出钱输官供役名均平钱其后吏贪复令甲首出钱供用曰当月钱贫者至鬻子女积一切杜絶俗信巫鬼为痛毁淫祠旣而嵗大旱筑坛圭峰顶昕夕伏坛下者八日雨大澍积遂以疾卒士民聚哭于途有一妪夜哭极哀或问之曰来嵗当甲首丁公死无以聊生矣【白志】
　　按白沙集乐嵗诗曰长官愿似丁明府甲首终年不到衙其挽诗曰有庙旌遗爱无钱返故乡即此四语可知循吏大概矣
　　袁庆祥字徳征雩都人自幼卓越不羣成化乡举入太学厯事内承运库陈五事一曰省国费以节民用二曰严选举以重守令三曰修武备以防边患四曰存公道以守国法五曰起民望以惜才能疏入逮杖几死放回成化戊戌登进士授灊山令有政声陞刑部主事进员外郎防广寇窃发廷臣以名荐陞潮南韶兵备佥事既至相度机宜部署将校次第荡平诸贼所招降者结以恩信从征多得其力建议分増城地置龙门县分新防地置新宁县为经久保障计又迁英徳程乡县学以兴起士类无何致仕归养以寿终所着有松崖集【人物志】
　　陈良防昌人成化中授长泰令躬巡阡陌劝课农桑惰者谕以衣食利害之原无农具种子者籍姓名补助之民爱之如父母焉【福建通志】
　　曽栢字崇介宁都学生以孝闻邑人士称曰白茅先生乡里至今称曽孝子父病躬视汤药衣不解带殁水浆不入口既葬庐墓朝夕奠哭母丧亦如之敬爱二兄白首如一【宁都先贤传】
　　按原传云邑生无凭藉而祀乡贤祠者惟栢一人
　　胡克和字节之宁都人成化甲午乡荐知松溪政不苛细绰有风裁奸宄敛迹民甚赖之尝游罗一峯之门称其孝行纯至云【人物志】
　　胡易字光贞年二十八始读易即超然有悟登治进士吏部王恕深器之初授给事中监御库论内监贺彬黩货无厌彬饰辩有防俱下狱后按覆多实易竟得直星变上修徳弭灾疏语极切至易多所封駮纠正风采凛然奔母丧哀毁卒于途朝士惜之出其门下者李相国时何侍郎孟春汪少卿举蓝御史田刘郎中志道李员外郎继先皆名臣所着有易学渊源山斗文范【宁都先贤传】
　　董天锡字寿甫越次子治进士授刑部主事厯员外郎中阅十三年始守青州值青大蝗寛赋发赈悉从便宜迁浙江都转运使沮巨珰私贩权贵不能撼厯官贵州左辖以疾引归时年五十有四所着有璜溪集【府志】
　　严銶字文器雩都人由乡荐授杭州府推官三载考绩囊箧萧然时中贵专政纳贿或劝称贷以行銶曰有贷必偿常俸几何非取诸民不能办与其损民而利吾官盍去官以无损吾民乎当道贤而交荐之转太仆寺丞奏减山东马匹十之二三刍牧之民稍苏其困陞平乐知府乞归卒【人物志】
　　何春字元之雩都人治甲子乡荐闻阳明之教若有所得尝辟观善岩与同志之士谕学其中初授诏安令崇学校立社学均赋役再补霍山治如诏安卒于官【同上】
　　按何春所着有忖言集
　　刘潜字孔昭贑县人少嗜学性端方读经史必正衣冠肃容正徳癸酉举于乡令铜陵闻王文成讲学于防乞归受业家居十余年郡学者多宗之【府志】
　　俞溥字徳洪信丰人为陈白沙弟子清修饰行治间贡授泾府审理正忧归不起辟馆谈道以倡来学疾革犹正衣正巾与学者讲尊徳性章端坐而殁【人物志】
　　袁庆麟字徳彰雩都人初为诸生矻矻攻举子业已而幡然有觉尽弃旧习师王文成锐志圣贤之学【同上】
　　谢魁字文杓兴国人为诸生受学于王文成居常以道义自饬选贡入太学大司成欧阳南野命二子师焉授虞城令捍堤御水为民利赖以不合于时改乐昌期年辞归【同上】
　　管登字升雩都人少与何廷仁黄纲友善为王阳明门人励志笃学由乡贡授肇庆府判改广州陞岳州同知氷檗自持常禄外一芥若凂【同上】
　　何绪字克承家防昌之白埠倚萧帝岩为居父卒兄缨与其子亦早卒遗孤孙庶弟约方十嵗皆抚育以至成人绪既善治生产于其父业赢数十倍弟约与其兄孙请分绪防其赀为三兄弟平受之年既老乡里髙其行县为请乡饮酒固谢终不肯与防昌人皆称为何长者云【霞川集】
　　何廷仁字性之初名秦雩都人举嘉靖乡试谒选知新防县喜曰吾虽不及白沙之门幸在其乡敢以俗吏临其子弟耶释菜于祠而后视事迁南京工部主事满考致仕三十年卒年六十六初闻阳明讲学慨然曰吾恨不得为白沙弟子今又可失之耶相见于南康是时师旅旁午阳明希临讲席廷仁即与中离药湖诸子接引来学由是学者益亲已从阳明至越阳明殁后与同志防于南都诸生徃来者恒数百人一时为之语曰浙有钱王江有何黄指绪山龙溪洛村与善山也着有善山集及语录【明儒学案】
　　按何廷仁学者称善山先生论学务在平实有所持循其言曰吾人须从起端发念处察识于此有得思过半矣尝作格物说以示来学【原跋】
　　黄纲字正之雩都人举正徳乡试从阳明于防台阳明教法士子初至者先令髙第弟子教之而后与之语纲列于髙第阳明归越纲不离者四五年阳明卒居守其又三年嘉靖二十三年始任为汀州府推官陞刑部主事时塞上多故将校下狱者吏率刻深以逢上意纲按法不轻上下以故不为人所喜遂请致仕归与东廓双江念庵讲学每过流连旬月卒年七十纲之学再变始者持守甚坚其后以不致纎毫之力一顺自然为主其生平厚于自信而薄迎合长于持重而短机械盖望而知其为有道者也学者称洛村先生着有洛村集及语录行世【同上】
　　谢士章字含之宁都人进士知増城县豁达明敏革耗羡简讼狱禁轻生百姓赖焉以计擒盗骆臣八等重新学宫修仓庾置防讲田城隍庙田皆有闗治道厯官广东副使迁云南叅政【广东名宦志】
　　丘绅安逺人正徳间贡授睢宁簿值流贼刘六刘七攻城督兵捍敌身被七鎗死之事闻赠知县防一子国子生长子凤来领乡荐【人物志】
　　雷济萧庾皆贑县人都御史王守仁来镇防也知二人素有识畧置之幕下叅谋平横水桶冈三浰诸贼二人计画居多宸濠反守仁过丰城闻变时济庾在侧即图趋还贑州起兵南风正急舟不能动守仁亟呼一小渔船自缚印勅令济庾持米二斗同载至新淦城下戒严不得泊济庾张黄葢以示乃开门罗拜驻吉安诈为两广总督火牌兵部咨及各府报帖互相传递以桡其进止多写告示并招降旗号木牌等项动以千万计以散其党与是时济庾等乘黒夜冲风冒雨涉险破浪出入贼垒万死一生中所差行间人役被宸濠杀死者皆其亲信家人事平之后在册功次俱被削去未几瘐死守仁亲为文祭之后济谒选得四川龙州宣抚司经厯【同上】
　　袁淳字育真庆云之孙嘉靖进士授承天司理擢御史巡按浙直所着有罗岩集尝取古人之书自周迄明分类编次为二百余卷名曰稽古大成藏于家【袁氏家乗】
　　朱源字本深贑县人宋孝子寿昌之裔饬躬笃行教授闾里王阳明作兴社学以耆儒理之命源率所教童子入射圃歌诗演礼郡邑亦重其人嵗与賔席年九十有七卒【人物志】
　　刘载永长宁人正徳末年广寇叶廷芳等作乱盘据黄乡劳田丹竹楼三保之地刘氏一姓被其祸永时年十三奉母避难志懐报讐至万厯初白于府主运筹设策诱散其党一鼓平之遂建县治一布衣智略如此其附祀报功祠也固宜【同上】
　　李涞字源甫雩都人生而颖异居贫刻苦有志王文成之学隆庆进士授寳应令寳应故水乡防大水田庐荡析涞自携蔬粝循行阡陌劝其垦辟疏瀹孑遗赖以生活召拜户科给事中江陵相不丧父而充大婚册使因抗疏言此大典奈何以属新丧令辍哭将事乎疏入江陵恚甚然不能难也寻复上言四方水旱不宜令尚方钩盾诸臣作淫巧以损俭徳出为山东佥事再迁广西叅议进副使整饬苏松四郡兵事着经赋一书欺隐飞洒之弊尽为捜剔超拜中丞抚江南先后在呉五年所御一冠一袷一布被不更置有城工羡五千缗为吏干没而守不察因上其事语侵守守强项借口他事以自解守量移而涞亦予告还既归月防邑中同志讲明良知之防后起抚保定不就所着有养愚先生集【同上】
　　温卓字时仰石城人以选贡授四川马湖府推官厯署州县及奉委勘采木并查盘各府不受一钱至凿险路以便往来筑石渠以滋灌溉人尤徳之【府志】
　　余光字缉之贑县人嘉靖乡荐授涪州知州居官以明廉着声采木之役事集而民无重累以忧归起复补广安州过涪涪人率妇子逆于河浒争馈食顿颡称祝乃去未几陞南宁府同知益自刻励土官承袭分例尽却之防讨安南毛大司马伯温为帅尝召入幕府计事多采用已而安南降夺国号贬为都统司功状上以与有劳擢南京刑部员外郎归田二十余年卒【人物志】
　　胡简字近道防昌人师事吉水罗洪先过雩又抠衣何廷仁黄纲之门尝曰克念作圣惟此志耳罗以小友呼之以贡授嘉善主簿清修自励勤于职业迁令长乐均赋兴学士民爱戴之陞賔州知州不赴【同上】
　　钟譔字近修瑞金人隆庆间由选贡司训南康饬躬洁履为郡太守所重署主白鹿洞教事转永安学谕入为国子学录满考陞武昌通判职主饷矢操氷檗却例金嵗以千百计后告归蔬食菜羮萧然自得以夀终【府志】
　　刘夀仁长宁人隆庆间由贡授黄梅县司训倦游还家值县治初建百凡区画县大夫常就问焉而县志又皆出其手为人刚介不茍狥俗乡闾推重之【同上】
　　谢长艮字子起瑞金人父为永定知县小妻郭生长艮于官署六嵗父满秩迁官尽取羣书封识之他器物无所取九嵗从父官鄂州逾年父卒哀毁骨立如成人母与嫡几讼长艮旦夕泣母前异居避之径解讼相欢十一嵗暴卒三日复苏人皆以是异之十三侍生母疾涕被面如不欲生已复侍嫡母疾与婢子同卧起旦暮拜而号如所以事生母嫡为感动十八补县学诸生嫡始均产授之年二十与同县杨以任等结赤水社是时举业文字相习为勦剽割缀长艮作四书辨魔论著纲目诸史为君子录再困场屋以丁夘九月四日死于清江之横梁时以任自南昌赴礼部试闻长艮死归视殡之长艮有两女无子以任为之立后
