<!-- { "loadSidebar": true } -->
　　余旧家吉水南岭有山峥嵘如鹿两角俗呼为鹿角当在宋时山下有乔木数千章连抱参空隂云蔽亏鹭鹳号集宛然深山太古意也国朝始通是乡为官逵创马驿所谓乔木斩伐殆尽莽为圹土近年来或缭以长垣限以棘沟而所谓圹土又将为果园蔬圃矣嗟夫是乡特寛闲寂寞之滨而为谷为陵者如是不一则通都大邑之改化又何怪也余每归故乡至辄喜畱滞不能去昔人所谓乐其所自生非欤至正癸未遂因度九节于此于时天气连隂初可衣单祫八日意行饮杨君文川别墅又饮其兄吾可桂花树下罗君宗伯宗仲邀过其家剧饮痛醉至暮乃归衣冠骈集居人属目余因朗诵曰九节追欢亦偶然羣贤携酒路聨蹁茅檐老妪扶孙语重见衣冠八十年文川和倡云有约登临兴浩然风吹襟袂举蹁蹁先生领袖衣冠盛更醉黄花四十年遂约一日登鹿角峯至期余乃摄衣径造其顶同游者二十六人列茵相向坐如环丝竹稍间因用东坡太华峯头作重九天风吹艳黄花酒浩歌驰下腰带鞓醉舞崩崖一挥手分韵余得作字约明日诗集独缺鞓崩二字亦以避所难所讳也明日诗集同游徴余序遂书
　　文江西渡埜寥廓有山削成苍鹿角驿亭古道数百家人烟四起象虚郭我亦鹿角山中人久客归来似辽鹤辈行已稀少壮多白头愈觉乡土乐秋天九日云漠漠振袂凌危散腰脚大江东来忽空阔青山环走拥帘幕豁然百里指顾中南眺层城北仙阁白觞潋滟照醪酒碧盘崔嵬出殽羌笛高吹破落日村鼓狂鸣动虚壑谷精遁走山鬼奔乐极但愁风雨作风雨作可止之请君勿轻动浩歌且更酌向来豪雄今安在马台龙山俱寂寞不如蓝田把萸翁流芳终以文字托鹿角山山头石路何硌确应知后人慕羊公佳时踏破青芒屩
　　饮南山故居
　　旛竿东峙彭家寨鹿角南绕刘家村彭家旗槊落草莽刘家衣冠遗子孙百年风土又一变丛林光壑池成堑山亭杨栁驿马坊官道豫章北商店喆人令族困屠沽疃夫互郎高门闾故家兄弟日益少惟有老夫长眉须少壮几何忽衰懒欢乐无多饱忧患天寒木落砧乍急日暮门空客初散余年定有几还乡倚杖秋风看飞雁
　　饮谷平李氏
　　栗黄黍短沙连浦白髪涉江寻故路伍家渡头篁荻秋栁侯庙前烟火暮昔时冠葢风雨凋旧家乔木凉萧萧微吟西州泪自堕欲访黄垆谁可招社虚左转増闾室两街坐贾如郛邑杀牛压酿百货交道逢少年不相揖尚余八十病姻兄罗羞馔客空罍瓶夜深山月窥前庭童穉熟睡二老醒谈旧未了荒鸡鸣
　　饮印山田舎
　　少年曾客金竹峯壮歳移住城之中城中金竹几来往赢得白髪成衰翁居人兴亡秋叶换巧黠四方拙闾闬天公颠倒作竒观举世区区事筹算我友秀川罗文学白头胸着天禄阁我友龙湖李隠君秋风落笔吹行云干将白虹发原草蚩尤夜堕元武老谈王着经卿与轲感时屈宋能高歌古今坎防称数子数子之外应更多山中秋髙月如斗醉呼老农同举酒同举酒满瓦船便令余生满百年饮酒之日万五千
　　西峯卧松
　　定光道场鳯墅东古树蟠地疑髯龙参天元与风雨防老大偃蹇山之中千年琥珀结精气半夜笙鹤朝仙宫太平明堂方论建扶竖大用须良工
　　古城秋醲
　　大江蓼花红满堤堤上人家多竹篱雨厨争炊白雪甑霜瓮满泻黄酥巵城中少年好游冶渡江买醉携蛾眉江东估客贪祭赛第一先酹萧郎祠
　　平园衰栁【周益公旧居】
　　城中书楼天下竒碧玉流水长虹堤堤边柔条一千尺鵞黄袅袅春风垂居民异代起华屋此物已槁不忍移岂无他树好顔色不忘丞相手种时
　　鳯墅斜阳【曽通判废圃】
　　城西仙园不可当花阑栁榭春风香酒楼髣髴竹西市娼女结束杭州籹百年风流去如雨一笛落日寒荒荒乗除自当返太朴君看灯火明书堂
　　万户酒歌【泰定乙丑真定呉侯来守庐陵议行万户酒巾请垂定郡民预喜赋诗相贺】
　　城中禁酿五十年目断吹秫江东烟官封始运桑落瓮官方载稽山船务中税増沽愈贵举盏可尽官缗千先生嗜饮终无钱指防青旗但流涎今年忽纵万户酿处处争説邦侯贤富家绕郭买秫田小家盆盎争濯泉开城晓避麴车道筑室夜甃糟丘塼便将相如旧渴吻一吸拟尽长鲸川老翁童穉喜欲颠秋醉月下春花前丰年五谷贱如土市上游人歌复舞歌复舞邦侯堂有八母共饮蟠桃几千度春风吹醉九九州公但饮醇丞相府
　　织锦歌
　　南州织锦天下竒家家女儿上锦机蓬莱额黄染万斛渭川茜红种千畦鳯刀冷淬幷江水龙梭细琢炎洲犀春波雨深浄如练挼红濯黛随时变高鬟半玉腕明心逐纶丝千万转晴漪翠浪舞白鲸细栁高花穿紫燕青楼临道起秋千蝴蝶鸳鸯逐少年月中三郎坐听曲海上汉武来求仙穷年玩歳容髪改研精极巧造化怜陌头杨花春鸟语东家西家教歌舞燕姬金捍雍四弦百万纒头弃如土人生有意各有命岂无红顔甘自苦君不见郭门十里桑柘村蚕妇朝朝踏风雨
　　吉安老人诗【并序】　　　　　　　揭傒斯
　　吉安老人者刘士表叔正也百有一歳而聪明康强好善不倦其小同歳翰林曽防初请赋述其辞作是诗
　　吉安老人一百一顔如春花眼如漆肥肉大酒饮且食儿儿啼孙绕滕行不扶杖夜读细字风雨疾邻里好事时相觅朝出门归必及月出归路行且歌歌复笑咥咥借问老人平生何所为夀且富身康强子孙贤无匹云是家世为儒又不能服食求长生世世惟好徳天既假我以年未省欣欣与戚戚居无行辈可同语后甲同生子孙已盈室且有高官职幸遇天子圣且仁天下无似我老得自佚一闻老人言岂但金与石千金之药可废老人之言不可失老人行年一百一一复一生生之数何由毕天长地久何由毕
　　蘘荷山
　　蘘荷山碧孱顔拔地维矗天闗上有灵泉真人炼紫丹下有揭氏子孙藏其间神飇六月飞霜寒古人不可见真人飞入越王山越王山倚天立桃源荡荡车马入海上青禽不必来人间絶境纷成邑我家蘘荷隂移家恨不蘘荷深青松之叶防我屋白石之荐吾琴蘘荷再生吾丹再成冥冥我祖去而上升灵泉援手引我太清足跨五色鸾手掉金芙蓉浩然拔宅凌天风九州四海如脱屣空留遗响此山中
　　玉笥山歌
　　大江之西洞庭东三山鼎峙争长雄玉笥嵯峨与天通千回万转重复重十人避秦入山中池养十鱼为九龙九人乗龙上虚空赤帝飞入为九嵕四海照曜何烘隆三疏不救莽贼凶曹瞒欺天塞帝聪玉梁白昼随靊霳夀春真人抗灵踪三坛佳气长郁葱璇题翠羽开神宫九霞照地光熊熊急涧鸣玉相撞舂羣峯四合如朝宗承天万年亮天工大秀幽诡郁木同重岩洞壑守鬼工白猿夜啼宝气冲我欲求之白云封金阙先生碧两瞳弟子文咏敬以恭巢云驾雾留飞踪元洲长史白玉容八十二口来相从一入不复世莫逢忽而见之若发蒙朱宫玉堂绣帘栊青童素女清而丰桃花杏花相映红忽而不见空溟蒙或闻玲玲磬与钟或如金鸡啼晓风何刘沈谢数十公遗声逸响犹沨沨霓旌羽节何当降霞衣飘飘佩琅璁下与世人哀瘝恫身为风牧常先鸿上佐皇羲播时雍还淳反朴服孝忠物不疵疠年谷丰气酣飞上三防峯周览四极摩苍穹前有天柱如华嵩落日返照金芙蓉三峯东出号赤松云台太白相横纵羣玉金扇逺更浓两峯相倚如駏蛩紫微高歌紫霞冲石桥金柱争巃嵸长江外抱如白虹束以惊峡轰奔洪千今万古声淙淙百神歆集元气融超凌蓬莱轶崆峒仙来不来吾心忡山中有草名碧茸食之千歳顔如童我欲求之不可穷愿佩含景从仙翁紫袍白马来两騣夺取神君一尺铜坐阅絶景忘春冬
　　寄题九江义门陈氏夀安堂
　　匡庐之隂彭蠡涯七百余载真良家【宋御书表其门曰眞良家】冲和郁勃吹不散飞落南山萱草花往时冠葢如流水撞钟鼎食三万指诏书十载复租庸每歳朝廷仍贷米父慈子孝则四方纪浄纲明照闾里蓬莱水浅昆明空天开地辟元气通张公百忍泽未竭王母千年桃始红南山筑台三百步翠竹屯云森玉树忠厚必有神明扶淳朴自是期颐具方瞳緑鬂红氍毹春酒摇荡香扶疎公侯子孙始必复日为太夫人起居
　　题临江同知问流民事迹
　　江北流民七十口三十余年在江表朋凶结恶四百余白刃差差歴村保崩腾所向如投空白昼攫金都市中顷由南昌入丰邑反赂守者为先容长官坐堂冦入室妻子莫逃况金帛岂无乡民敢相敌长官一挥翻辟易临江贰守廉且武手其渠散其伍岂惟乡民得安堵乡境闻之皆歌舞其渠在狱伍四归大府上功民俗熙乃知一念敬厥职万事至难皆可为人民社稷我所有安得坐视如鸡狗人有鸡狗犹爱之民社岂在鸡狗后请君看取临江守
　　庐山连尊师求真阳诗久诺之而未作一夕梦中得之因书以赠
　　稽天之浸不可灭焦石之烈不可絶香炉峯头按羽节满山桃花满湖月
　　庐陵元潭观旧藏许旌阳斩蛟劒兴国有一道士七过庐陵窃之至于京师以献呉真人邀予赋诗遣还本观
　　章江渡头白羽扇千载传闻谁得见惟有元潭老劒精万里相寻若惊电冥冥旌阳九电驾神物无归思变化当时同学十二人犹有呉公在天下呉公晓出势割山石愁气挟草木寒安得天风吹系彼日月还麻姑緑云髪黝黝长不残
　　孝子堂【在青绥为孝子黄觉经建】　　　　　　赵孟頫
　　南城青绥孝子家至今门户生光华百年往事已陈迹路傍过者恒咨嗟国初归马山阳日骨月人间有相失黄氏之子真可怜不见慈亲眼流血誓将筋力穷寰区东从扶桑西月窟寸心莫移利断金沧溟不深此恨深皇天鉴汝精诚苦汝水之旁见其母髫年失母今白头歴涉艰难几寒暑陶然窃负归故乡山川草木增辉光金榜旌标自天降翰林纪传垂不忘羣公作歌粲奎璧牛腰卷轴今犹藏安得南陔周雅章为君长歌歌慨慷
　　庐陵刘老人百一歌　　　　　　袁　桷
　　昔闻寜皇嘉定时平淮如掌粮如坻襄阳高屯十万卒武昌金埓饶军资西蜀环山堆锦绣滔滔南纪喉襟首峨眉积雪不动尘玉垒浮云古今守当年行都号全盛翠箔珠帘争鬬胜西湖不识烽台愁北闗已絶强邻聘宝庆天子来自外邸朝诸侯土疆日窄边庭忧大帅偃蹇藩镇侔小垒推剥租瘢稠春城弦管暗烟雨四十一年变灭同浮沤咸淳太阿已倒持铜山之贼専宫帷楼危金谷山鬼泣舸走白浪江神悲老人年周一甲子至元大帝车书合文轨每话承平如梦中万事东风过马耳只今行歳一百一坐阅天地同昨日秭归声苦红叶翻邯郸睡熟黄梁失门前手种青桐百尺长笑指截取谐宫商少君荒唐方朔诞不如老人亲见深谷为高岸我孙之孙为元孙翔鸾峙鹄高下飞集骈清门凭公欲补先朝事濡毫更作长生记
　　题髙彦敬桑落洲望庐山图
　　长江亭亭桑落洲一塔独傲苹花秋边声已逐鼙鼔尽水气欲挟渔榔浮谪仙骑鲸五栁老真景变灭随沙鸥空余秦筝与羌管断续不洗琵琶愁玉堂小窗解苍佩宴坐得意毫端收空青云碧痕湿方诸取月寒光流匡庐老人在何许似觉颔首相迟留佳峯棱棱铁钩锁寸树防防铜浮沤要知翰墨洒清气俗子政尔劳雕锼秋泉山人息机事青眼不与王公酬高张素壁凛太古拟跨独鹤还矶头人生江湖在适意底用絶俗埋林丘披图览古重叹息天际杳霭疑归舟
　　番昜周节士歌　　　　　　　　黄　溍
