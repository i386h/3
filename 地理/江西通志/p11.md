<!-- { "loadSidebar": true } -->
　　上谕前织造等衙门贡献物件其所进御用绣线黄龙袍曾至九件之多又见灯帏之上有加以绣线为饰者朕心深为不悦比即切加诫谕近因端阳佳节外间所进香宫扇等件中有妆饰华丽雕刻精工亦甚至于绣扇者此皆糜费于无益之地开风俗奢侈之端朕所深恶而不取也外省诸臣凡有进献方物土仪朕留于宫中服用者所需实不多每随便颁赐诸王内外大臣等所以推广恩泽也如黄龙绣縀之类既不可以颁赐诸王大臣不过收贮于宫中耳其于华灿之物在朕用之心中尚觉不安若赐诸王大臣在伊等亦觉非分岂非糜费于无益之地乎况朕素性实不喜华靡一切噐具惟以雅洁适用为贵此朕撙节爱惜之心本出于自然并非勉强数十年如一日者凡臣进献惟应量加工价少异于市肆之物即可见诸臣恭敬之忱何必过于工巧而后见其诚悃乎工匠造物之情喜新好异无所底止见一靡丽之式様初则竞相摹效后必出竒鬬胜以相夸此雕文纂组之风古人所以斥为竒衺岂可导使为之而不防其渐乎盖治天下之道莫要于厚风俗而厚风俗之道必当崇俭而去奢若诸臣进献之物以奢为尚又何以训民间之俭约乎朕观四民之业士之外农为最贵凡士工商贾皆頼食于农以故农为天下之本务而工商皆其末也今若于噐用服玩之物争尚华巧必将多用工匠以为之市肆之中多一工作之人即田亩之中少一耕稼之人此逐末之所以见轻于古人也且愚民见工匠之利多于力田必羣趋而为工羣趋为工则物之制造者必多物多则售买不易必至壅滞而价贱是逐末之人多不但有害于农而并有害于工也小民舍轻利而趋重利故逐末易而务本难茍为官者遽然绳之以法必非其情之所愿而势有所难行惟平日留心时刻劝导使小民知本业之为贵又复训饬闾阎崇尚朴实工作之间不事华巧如此日积月累遂成风俗虽不必使为工者尽归于农然可免为农者相率而趋于工矣至如士人所业在乎读书明理以为世用故为四民之首然父兄之教子弟亦当观其才质如何若果聪悟慤慎洵可望其有成则当使之就学而为士若愚浊中下之资读书难通即当早令改业归农使之尽力于南亩以为仰事俯育之资诚恐读书不成而又粗识数字旷废闲游必到非分妄为越礼犯法是浮慕读书之名而不得其道其伤农而害本者为尤甚亦不可不知戒也朕深揆人情物理之源知奢俭一端关系民生风俗者至大故欲中外臣民黜奢禁末专力于本人人自厚其生自正其徳则天下共享太平之乐矣昔人云由俭入奢易由奢入俭难不知奢者取用少而费力多俭者取用多而费力少则由奢入俭乃人人行之甚便者不可为难也中外臣民共深体朕意朕自身体力行诸王内外大臣文武官弁与乡绅富户当钦遵朕谕期共勉之勿视为具文特谕
　　谕辩礼义廉耻【雍正五年】
　　上谕近因考试新科进士以宋儒所云士人当有礼义廉耻句为论题诸进士试卷进呈朕躬自披览见其文艺之工拙扰劣固有不同然大槩皆词章记诵之常谈见解卑浅识量狭隘未能真知题中之理蕴而实有发明盖所言止于仪文末节而已非礼义廉耻之大者也朕则谓古人言礼义廉耻国之四维者盖以天下之大四海之众皆范围其中而不可须臾离而士人贵有礼义廉耻之説所指甚逺所包甚宏上之为人君下之为人臣皆当求其大者以为务而不可属于仪文末节之间也以礼言之如化民成俗立教明伦使天下之人为臣者皆知忠为子者皆知孝此礼之大者也进退周旋俯仰揖譲此礼之小者也以义言之如开诚布公荡平正直使天下之人无党无偏和共济此义之大者也然诺不欺出入必谨此义之小者也以廉言之理财制用崇俭务本使天下之人家给人足路不拾遗盗贼不生争讼不作贪官汚吏无以自容此廉之大者也箪食豆羮一介不取此廉之小者也至于以耻言之为人君者宪天出治諴和万民则当以一夫不获其所为耻为人臣者行义达道兼善天下则当以其君之不为尧舜为耻若夫迂拘曲谨如乡党自好之类不失言于人不失色于人此乃知耻之小者耳曽何足以尽有耻之道乎欲为君尽君道欲为臣尽臣道而其道曾不外礼义廉耻之四端士人者必当以天下为己任其身即为臣之身而有致君之责者岂可徒知礼义廉耻之小节而不知礼义廉耻之大者乎夫礼义廉耻由一端之小者扩而充之皆可以保四海然必知其大者而务之自可不遗于其小若或徒窥小节而不知其大则迂拘曲谨止图检束一身而不敢任天下之重此则细民之行而非士人之道也孔子曰人能道非道人其可不勉自奋立乎朕引见新进士之时即欲面加训谕因天气炎热恐伊等暂时跪聼不能悉心领防今特详为宣示朕愿与大小诸臣交相儆勉详思礼义廉耻之大者身体力行则人心风俗蒸蒸日上而唐虞三代之治庻几其可复见矣特谕
　　谕颁瑞谷图【雍正五年】
　　上谕朕念切民依今嵗令各省通行耕耤之礼为百姓祈求年谷幸邀
　　上天垂鉴雨旸时若中外逺近俱获丰登且各处皆产嘉禾以昭瑞应而其尤为罕见者则京师耤田之谷自双穗至于十三穗御苑之稲自双穗至于四穗河南之谷则多至十有五穗山西之谷则长至一尺六七寸有余又畿辅二十七州县新开稻田共计四千余顷约收禾稻二百余万石畅茂頴栗具有双穗三穗之竒廷臣佥云嘉禾为自昔所未有而水田为北地所创见屡词陈请宣付史馆朕惟古者图画豳风于殿壁所以志重农务本之心今防
　　上天特赐嘉谷养育万姓实坚实好确有明征朕祗承之下感激欢庆着绘图颁示各省督抚等朕非夸张以为祥瑞也朕以诚恪之心仰防
　　帝鉴诸臣以敬谨之意感召
　　天和所愿自兹以往观览此图益加儆惕以修徳为事神之本以勤民为立政之基将见嵗庆丰穰人歌乐利则斯图之设未必无禆益云特谕
　　谕禁燬钱文【雍正五年】
　　上谕民生日用所需制钱最为切要朕专为便民起见屡颁谕防严禁销燬制钱并令京城及各省督抚驻劄之省城不许铸造黄铜噐皿三品以下官民不得
　　私用铜噐此朕欲期钱文丰裕为小民易于资生非朕有所需用也已曽谆切详谕不啻再三自晓然于天下矣京城现今奉行钱价已觉稍平乃近闻各处督抚驻劄之省城铜噐店内仍用黄铜铸者甚多此明系各督抚奉朕谕防之后不曾实力奉行只以告示晓谕虗文掩饰而已朕时时切谕内外诸臣若朕所颁谕防有不便于民之处即当据实敷陈请弛其禁断不可阳奉隂违有失为政之体各省督抚等寕不闻之乎且销燬制钱以铸造铜噐之弊朕向因钱局鼓铸日増而钱文日见短少知其情事有灼然者嗣于京城内果屡次拿获销燬之奸民而钦差官员至甘肃地方亦见有燬钱为噐者与朕所料若合符契则铜噐之必当严禁明矣省防乃督抚驻节之区耳目最近政令易行非若逺乡僻壤之难于稽查也若果实心遵奉甚属易事朕为制钱筹画宵旰焦劳各省地方官办运铜觔亦甚费经营跋渉之苦然后官局得以鼔铸钱文以资百姓之用夫以铸制钱如此之难而奸徒贪财射利竟将已成之钱复以销毁蠧国害民孰大于此故禁用铜噐者所以杜燬钱之源也乃督抚畏一二犯法贪利工商之怨望背朕旨而轻民计是何心也今特再加训诫各省督抚务宜实力奉行朕各省令人查访倘仍前疎忽定将督抚严加处分至于黄铜噐皿亦非人生必不可缺之物鐡锡瓦木可以代铜噐者甚多朕前谕防甚明况交官仍得价值又何乐而不为但从前曾约议三品以上许用黄铜今犹觉滥用者多嗣后惟一品官员之家噐皿许用黄铜余着遍行禁止如有藏匿私用不肯交官者槩以违禁论中外臣民其知朕意毋忽特谕
　　谕定平时顶带等级【雍正五年】
　　上谕王公大臣官员等朝服顶带俱有定制但平时所用服色未辩等级其应如何分晰之处着议政大臣九卿防议具奏
　　御制诗经传説彚纂序【雍正五年】
　　朕惟诗之为教所以成孝敬厚人伦羙教化移风俗其用逺矣自説诗者各以其学行世释解纷纭而经防渐晦朱子起而正之集传一书叅考众説探求古始独得精意而先王之诗教借之以明国家列在学官着之功令家有其书人人传习四始六义晓然知所宗尚我
　　皇考圣祖仁皇帝右文稽古表章圣经
　　御纂周易折中既一以本义为正于春秋诗经复命儒臣次第纂辑皆以朱子之説为宗故是书首列集传而采汉唐以来诸儒讲解训释之与传合者存之其义异而理长者别为附録折中同异间出已见乙夜披览
　　亲加正定书成凡若干卷名曰诗经传説彚纂朕惟诗三百篇先王所以明劝惩而行黜陟盖治世之大经而后世文人学士乃以风云月露之辞自托风雅学经者又溺于训诂词章之陋习乌在其能明先王之道也我
　　皇考指授儒臣勒为是编期以阐先王垂教之意与孔子删诗之防学于是者有得于兴观羣怨之微而深明于事父事君之道从政专对无所不能则经学之实用着而所谓用之乡人用之邦国以化天下者亦于是乎行焉刋校既竣敬述
　　圣意序之简端
　　谕耕耤【雍正五年】
　　上谕自雍正二年以来朕躬耕耤田而耤田之中毎嵗必产嘉谷上年自双穗至于九穗今嵗则自双穗至于十三穗在廷诸臣及京都耆庶皆惊讶以为竒朕之宣示于众者并非矜诩夸张以为祥瑞盖实有见于天人感召之理防于影响而朕敬
　　天之心至诚至切愿与内外大小臣工共勉之也稼穑为
　　天地之寳实生民之命攸关我
　　圣祖仁皇帝临御六十余年无刻不以重农力田为先务仰观天时俯察地理辩土性而课人功资雨旸而防旱潦旰食宵衣偶遇雨泽愆期
　　圣心忧劳之切侍侧臣子皆惶悚不寜所以为万民谋粒食者至矣尽矣朕瞻仰目覩者四十余年今缵承大统竭诚效法念切民依毎年防祀
　　先农躬耕帝耤仰防
　　上天眷祐叠锡嘉禾信而可征纎毫不爽是以特颁谕防令各省守土官共举耕耤之礼为万方百姓祈祷秋成今见各省督抚奏报前来处处风雨均调春麦秋禾并登丰稔虽邉逺荒僻之地亦庆有秋惟直湖广安徽数州县近水最低之处常年被潦者畧有浸注亦不为灾是今嵗可称大有年矣朕感
　　上天之垂慈庆下民之受福而推求其故良由今年各省初耕耤田各该有司自然小心敬慎斋祓防诚是以感格
　　上苍而获此盈寜之锡倘从此益加敬谨不懈初心则嵗嵗屡丰可以预必尔督抚等可通行晓谕所属官民当凛
　　帝鉴之匪遥勿视耕田为故事永矢敬恪以迓
　　天和天下臣民受福斯朕之福也思之慎之母忽朕言谕告病官员仍许原缺补用【雍正五年】
　　上谕定例凡在京各部院官因病告假回籍调理者病痊之日仍以原衙门补用至在外各官一经告病即令休致所以防不肖有司之托病规避也但外官有地方之责果系患病不能办理事务自应呈请离任病痊之日虽有才具优长之员格于成例不得起用殊为可惜从前有府县官员告病者朕降防调来引见见其才尚可用命医调治痊可即行补用诚以人才难得虽片长薄技不忍弃置嗣后外官告病督抚查明确实具题令其回籍调治痊可有情愿起用者
　　于本籍起文赴部引见仍以原缺补用如此则可以杜规避之端而人材亦不致沦弃矣特谕
　　谕内外臣各举人材【雍正六年】
