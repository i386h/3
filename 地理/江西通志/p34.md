<!-- { "loadSidebar": true } -->
　　旧传筑于汉灌婴又云九江王英布所筑兴废不一刘宋升明间左中郎将周山图造楼橹立水栅宋开寳九年曹翰屠江州堕其城七尺开禧间守臣俞崇重筑　元总管李黼重修　明洪武二十二年调官军陆旺等设直九江卫城凡东西广五里南北广四里周十里一百七十八步髙一丈七尺为门五东磐石南近恩西盆浦北望京东北福星礮楼四警铺二十有八永乐十年知府孔复指挥钟信环甓甃之宣德间知府余福指挥萧仪孙逵成化间知府苏致中指挥孙睿治间知府童潮指挥邵暹前后葺治正德六年兵备洪显知府李崇正加髙三丈十四年宸濠兵乱残毁知府王念葺之嘉靖三年雨圯兵备谢迪修筑七年知府冯防加髙三丈
　　国朝如旧制
　　德安县
　　旧无城明正德十年知县陈锦始筑土城髙丈许周三里门五东寅宾南镇雅西义丰北迎恩又小西门后东南圯于水嘉靖十二年知县刘东议筑石城不果二十六年知县蔡元伟上修城议亦以财乏中止四十年雨圯知县殷干重修
　　国朝如旧制
　　瑞昌县
　　旧无城明正德八年知县黄源大请于总制陈金始筑土城周围七百余步髙一丈四尺厚六尺为门四东安市西归阳南仙湓北金露沟堑环之又为水洞门依河为险凡归义王仙洪阳之水滙于堰上自西迤逦而东环绕县治逾年告成知府黄相记之万歴间通判叶朝荣署县事见水势逼城掘髙家港引河南徙
　　国朝初年土冦陷城康熙九年知县江臯详请濬河故道筑堤障于南引水绕城县仍据险
　　湖口县
　　自南唐设县负山险无城明嘉靖初副使谢迪既城彭泽遂及湖口度地计工知县徐钦兴筑未就三十四年知县林髙岗设五门曰寅宾振武观澜通济迎春然非久安计三十七年巡抚何迁巡按徐绅檄县令沈诏自下钟山麓垒石奠基随水周回长一千丈髙一丈五尺厚如之増二门曰仰宸利涉建楼设铺祭酒邹守益记之崇祯九年知县陈文德加髙
　　国朝顺治二年知县黄基昌修葺康熙三年知县范之焕増修
　　彭泽县
　　南面临江旧有土城久圮明正德间流贼掠沿江郡县知县何士鳯乃列栅守之嘉靖三年副使谢迪檄知县李孟熹易筑砖城亘长一百七十五步髙七尺濶五尺门二曰大观拱辰六年知县柯迁复补筑之环山左右凡可通人迹者悉垒石为堞加二门曰宾日文明万歴间署印通判叶朝荣更増髙之
　　国朝如旧制
　　疆域
　　九江府
　　广五百四十里袤一百五十里东至江南东流县界三百七十里西至湖广兴国州界一百七十里南至南康府建昌县界一百五十里北至江即湖广黄梅县界自府治至省城三百里【路程细数详各县】
　　德化县
　　附郭广一百二十里袤一百二十里
　　一东陆大路自县东门六十里至南湖嘴对江本府湖口县交界一西陆大路自县西门龙开河过渡四十里至洗心桥本府瑞昌县交界一西南陆大路自县西门浔阳驿八十七里至潘溪河本府德安县交界一自通逺驿分小路往东二十三里至康阳坂南康府星子县交界一北陆大路自县北门渡洋子江北岸清江镇四十里至孔垅驿湖广黄州府黄梅县交界
　　一西陆小路自县西门龙开河过渡七十五里至潘溪河本府德安县交界一南陆小路自县小南门三十里至吴障山南康府星子县交界一东陆小路自县往东四十里至大姑塘对江本府湖口县交界
　　一水路自县西门洋子江往上七十里至城子镇本府瑞昌县交界一自洋子江往下五十里至南湖嘴本府湖口县交界一自南湖嘴分河往上四十里至狗头石南康府星子县交界
　　德安县
　　在府南一百二十里广一百五里袤六十二里
　　一东陆大路自县东门过渡十五里至界牌岭南康府星子县交界一西陆大路自县西门六十五里至布袋岭本府瑞昌县交界一南陆大路自县南门二十里至米岭铺南康府建昌县交界一北陆大路自县北门二十五里至潘溪河本府德化县交界
　　一水路自县南门傍小河一条往上十里至乌石门水发源又自南门往下十五里至敬思港南康府星子县交界
　　瑞昌县
　　在府西九十里广七十里袤八十里
　　一东陆大路自县东门望僊桥三十里至洗心桥本府德化县交界一西陆大路自县西门黄甲桥三十里至界首铺湖广武昌府兴国州交界一自黄甲桥分小路往西八十里至肇城湖广武昌府兴国州交界一南陆大路自县南门五十里至布袋岭本府德安县交界一北陆大路自县北门四十五里至马头抵大江湖广黄州府广济县武穴镇交界
　　一西南陆小路自县西门黄甲桥七十五里至双溪南昌府武宁县交界
　　一水路自县出北门往北四十里至下巢湖湖广黄州府广济县武穴镇对江岸交界一自马头汛分水路往下二十里至城子镇本府德化县交界
　　湖口县
　　在府东六十里广六十里袤一百四十里
　　一东陆大路自县东门由小岭五十三里至西洋桥南康府都昌县交界一自县东门二十三里至石涧铺本府彭泽县交界一西陆大路自县西门由虹桥往西上钟山对江南湖嘴岸本府德化县交界
　　一东陆小路自东门由大岭三十里至塘山本府彭泽县交界
　　一水路大江自县西门往上对江十里至南湖嘴本府德化县交界一自县西门忠臣庙往上进鄱阳湖口二十里至鞵山本府德化县交界又往东四十五里至屏峯山南康府都昌县交界一自县出西门忠臣庙往下三十五里至时家渡本府彭泽县交界彭泽县
　　在府东一百五十里广一百二十里袤一百里
　　一南陆大路自县南门六十里至石涧铺本府湖口县交界一北陆大路自县北门往东北四十里至响水矶江南池州府东流县交界
　　一东陆小路自县东门六十里至下隅坂江南池州府建德县交界一西陆小路自县西门镜子山过渡三十里至塘山本府湖口县交界一南陆小路自县南门八十里至肖家岭饶州府鄱阳县交界一北陆小路自县北门三十里至马当镇江南池州府东流县交界
　　一水路大江自县出西门往上三十五里至时家渡本府湖口县交界一水路分东自县北门三十一里至周家湖江南池州府东流县交界
　　南安府【大庾县附郭】
　　宋淳化间始筑城制犹卑薄淳熙间知军管铳増髙之嘉定十二年知军刘强学请更増筑方鸠工以调去知军尚振英继葺之未久而辍明年知军陈畴完其工延袤凡十里五步环城浚池自为记　元至正壬辰同知薛理始筑今城　明正统十四年石溪冦作镇守侍郎杨宁奏准修理景泰中巡抚韩雍继完厥工雨圯复檄千户夏忠补葺周围四里一百三十步髙一丈三尺广一丈濠深五尺广一丈警铺三十四为门四曰宣化朝天就日寳丰治十三年知府郑正德九年知府季斆先后加筑万歴二十五年知府杜伸重修水南城在章江南与府城夹江而峙嘉靖四十年流冦行掠知府吴炳庶知县文体义议水南另建一城巡抚吴百朋疏请给官帑筑之计长四百二十四丈髙一丈五尺为门四俱覆以楼东岱门南峤门西峘门北鳌门万歴间署县同知徐元修之
　　国朝康熙四十八年署篆同知迟维玺重修
　　按府志尚有新田城鳯凰城杨梅城小溪城峯山城九所城皆明嘉靖四十四年乡民避冦建以自卫者
　　南康县
　　旧在今县治西南宋绍定戊子南安洞冦作乱民苦窜徙邑令戴翼始谋筑城甃以石周八百二十有八丈翼自为记寳祐间县令梁岘修之　元至顺间县尹秦济亨重修　明初山贼旷必隆者焚荡一空治九年知县周怡始申请巡抚金泽兵备张璁筑之广袤计五千八百四十七丈髙一丈八尺厚一丈三尺为四门佥事苏葵记正德六年雨圮知府季斆委通判李镒増筑嘉靖九年知县郑衷于东南隅増开便民门郎中刘寅记
　　国朝顺治十四年知县郑思鲁重建城楼康熙三年知县陈晖重修西门城楼火四十四年知县申毓来捐新之
　　上犹县
　　旧无城宋绍定壬辰邑令胡始筑城凿池建四门元时圮　明洪武初镇抚胡海因旧址筑之南滨江东西北三面有隍嵗久复圯惟北门城楼存成化初知县董瑄郑玺相继欲新之未就治二年知县章爵乃底绩周围四百三十七丈髙一丈七尺濠濶四尺深八尺四门各建楼佥事黄仲昭记正德四年知府季斆行推官张霆増髙五尺知县姚义于东门外増月城嘉靖十七年大水西城圯知县谷同补筑后知县胡钥胡镐相继修葺崇祯三年知县董以道奉檄増修
　　国朝康熙三十一年水圯邑人蔡熙隆等倡捐典史王道隆监修之三十四年知县章正萼重修门楼按县志营前城即太傅营在县治西北一百里明正德间生员蔡元寳等因地接郴桂易于藏奸筑城自守嘉靖三十一年以广贼流劫重修之崇义县
　　明正德十二年巡抚王守仁平輋冦后奏请立县筑城十三年起工以南康县丞舒富董其役周围五百丈髙一丈七尺濶一丈设四门曰朝阳永安太平迎恩各覆以楼东北临溪西南凿濠十四年以霪雨倾頽副使王度委县丞雷仁补完万歴四十一年知县林际春重修之崇祯八年知县叶元芳辟东南文昌门有记
　　国朝康熙三十五年北门楼火知县张为焕重建疆域
　　南安府
　　广七百九十里袤七百七十里东至贑州府贑县界一百八十里西至广东韶州府仁化县界一百八十里南至广东南雄府保昌县界二十五里北至吉安府龙泉县界二百八十里自府治至省城一千二十里大庾县
　　附郭广二百六十里袤五十里
　　一东陆大路自县东门双牌铺八十里至青泥铺本府南康县交界一南陆大路自横浦桥四十里至梅岭广东南雄府保昌县交界
　　一小陆路自县往西由浮江隘一百三十五里至广东韶州府仁化县长江交界一自县往北由汤坪岭二十五里至义安铺本府崇义县交界
　　一小水路自崇义县聂都发源起二百三十里至本府南康县水路交界
　　南康县
　　在府治东一百三十里广九十里袤二百二十里一东陆大路自县东闗外渡口六十里至五总铺贑州府贑县交界一西陆大路自县西门通粤桥四十里至青泥铺本府大庾县交界
　　一小陆路自县南门外过渡三十里至回堡贑州府信丰县交界一自县往西五十里至下角岭本府崇义县交界一自县往北一百里至大回岭本府上犹县交界
　　一水路自县南闗往西上由小溪驿九十里至窝坑塘本府大庾县交界一自小溪驿往东下五里至兜口塘汛九十里至欧潭贑州府贑县交界
　　上犹县
　　在府治东北二百里广一百二十里袤九十里
　　一东陆大路自县东门犹口桥四十里至大回岭本府南康县父界一西陆大路自县往西由梅田一百五十里至湖广桂东县沙岭坳交界
　　一小陆路自县往南四十里至茶瓶坳本府崇义县交界一自县往北田九十里至白云岭吉安府龙泉县交界
　　一小水路自县治石人背渡四十里至南北村渡大回水本府南康县交界
　　崇义县
　　在府治北一百里广二百七十里袤九十里
　　一南陆大路自县南门一百里至汤坪岭本府大庾县交界
