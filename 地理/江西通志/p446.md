<!-- { "loadSidebar": true } -->
　　甘楚枋徳安人学通五经有盛名于世元兴以明经举进士楚枋屡为江浙湖广河南行省典试官称为得人后官武冈县令【府志】
　　呉观字賔天宏子两试漕举世济其美至元间知分宁县括私帑置田数百畞立存惠仓以赈贫民去后民为立祠累官朝请大夫湖广提刑兼知衡州转江西提刑兼知贑州又转江东提刑知饶州皆有政声【人物志】
　　刘受二五栁乡人至正间以贡任池州府推官张士诚倡乱受二战于城西渡口败绩众皆逃受二还城死守城陷不屈死之【同上】
　　明
　　黄信彭泽人嵗贡入监洪武末任湖广道御史厯广西按察使晋湖广布政使至右副都御史刚方不屈深得纪纲之体论彭泽徳望者信为首称云【人物志】
　　刘隆字尚文彭泽人洪武中由监生擢广州府同知勤于政事晋福建参议俄转广西闽之士庶上疏恳留遂陞福建按察使巡视海道备倭甚整在官三十余年操守如一【分省人物志】
　　孙复字明徳九江人元至正间随其父掾庐陵日从经师学士游比壮通春秋大义壬辰春蕲兵倡乱首防江州乃与其兄亡走池州王师自建康分遣总制何文辉将兵取池州所至施恩着信民稍稍来附尤极意捜延士或以复见与语竒之即留置幕下己亥从守龙江以防东冦时陈友谅假名号据上流势岌岌相轧上亲率大军往讨之复从军西上时时被坚执锐杂行伍中既而陈氏不敌狼顾防窜及师过安庆陈守将闻江州破已先遁掠阵官韩某以城降城中余众尚数千人遣复入城抚谕比至韩不见信使勇士数十人列阶下侧目露刃相视复不为动从容正色抚以恩信众为之逡巡退却乃还壬寅罗友贤复据贵池东流诸县以叛屡招之不下令复往谕之即日就道既见为之宣扬威令陈述祸福请以八月出谢既而过期不至有防命遣人再谕之乃遣宣使安中与俱时罗帅出驻城山留馆中数日不得见至夜半忽有兵百余人呼噪而至复与安中俱被刼缚将加刃焉复大呼曰朝廷待汝寛厚汝自负恩失信至此而犹不知悔耶吾奉命再来救若等性命耳何得反加害言已众稍靡未明罗帅遣人先释复缚且谢过归罪其下至日中大陈兵卫请相见设酒馔而安中仍拘絷他所时所持书檄已为刼去复以口舌代之反覆数百千言其人内懐犹豫复遂力求归惟留安中不遣复曰吾二人奉使出疆同一命也岂有一去一留之理若安中不遣而余独归朝廷若问安中某将何辞以对顾得归亦死宁不得归请与安中同死于此词气慷慨罗帅为之感动即令与安中等俱还既而文辉调守江西拜行省防知政事欲荐之不可命其子拜而师事之【刘职方集】
　　张羽字来仪浔阳人从父宦江浙兵阻不得归与友徐贲约卜居呉兴领乡荐为安定书院山长再徙于呉与髙啓杨基辈为诗友洪武四年征至京师应对不称防放还再征授太常司丞上亲述滁阳王事实命羽撰庙碑以事窜岭表未半道召还羽自知不免投龙江以死羽文章精洁有法尤长于诗作画师小米所着有静居集【白志】
　　张安仁字体静九江人洪武初知乳源以廉能着城池公署学宫坛祠皆其剙始抚绥有方人至今思之【广东通志】
　　欧阳尚诚彭凙人以孝友著称元末率众训练为邑保障髙皇帝征陈友谅尚诚率其众赍牛酒劳师友谅平召至京师授世袭本县令力辞授本县丞终其身仍赐铁劵银器遣归弟尚八从征遇害既已丧元犹乘骑奔走如生至家乃堕乡党神而祠之洪武乙巳尚诚平洪悬洪党复讐尚八妻谓其妾曰吾惧为洪悬所辱遂闭门自焚死【人物志】
　　呉礼徳化人洪武中官金华知县调嘉兴厯河南西平烦剧之地皆以廉能称擢知河曲州改济宁后以云南大理同知致政崇祀乡贤祠【府志】
　　谢敬湖口人洪武中任四川道御史直道自信纠弹不避权势以廉能称【林志】
　　周璟瑞昌人洪武丙子举于乡官刑科给事中永乐间以边饷功擢山西左布政使九年考绩士民上疏恳留复任二十一年正统初致仕【人物志】
　　周泰亨彭泽人永乐进士任广西道御史巡按直湖广克贞宪度百僚肃清终湖广按察佥事【府志】
　　王贤字茂先徳化人性质直略涉经史尤善于医永乐间以贤良方正荐辞不就惟以医药济人不责其报一日于玉波桥畔拾遗金一饼于其所候失金者归之卒年九十三人以为阴徳所致【明一统志】
　　史中徳化人永乐中由太学生任衡州通判守法恤民不惮豪贵寻擢本州太守有中使贪横经衡州中捜诘其舟宻奏于朝诏命诛之后转陜西左防政致仕卒【人物志】
　　游瑞徳化人永乐中由嵗贡任给事中陞镇江府知府有惠政在郡十八年致仕民懐之【明一统志】
　　燕善徳化人永乐癸夘举于乡任湖广武陵县令驭吏以严抚民以寛号为良吏入觐受勅旌异寻擢太仆寺丞【府志】
　　周振徳安人永乐进士任浙江道监察御史间行伺察悉知民隠按治贪墨无所假贷陞广东佥事厘革宿弊岭南肃清【同上】
　　丰庆瑞昌人正统进士任兵科给事中厯官河南左布政使后占籍鄞县子耘为湖口训导耘子熙翰林学士熙子坊解元进士代有文名【林志】
　　骆敏湖口人正统进士任湖广佥事时楚藩不法敏宻疏上闻遂挂冠归后征为祭酒不起诏有司月给俸廪优异之【人物志】
　　吕铎字文振徳化人正统进士官兵部主事成化间转山东右防议进浙江左防政为人寛简与物无竞又性廉洁内帑赈边故事得私其羡铎秋毫不染朝野重之【府志】
　　劳字廷器徳化人景泰进士厯江浦临清山阳三县俱有政声成化中晋太仆寺丞出知湖州有惠政卒官祀为城隍神焉族子堪号庐岳嘉靖进士官至副都御史博学能文所着有宪章编诗海遡源柴桑子书行世【人物志】
　　按劳所辑湖州府志颇称善本
　　史珍字廷玉徳化人中之子景泰进士知宿迁县简费爱民不惮权贵岳岳有父风不为当道所悦稍迁镇江府通判解绶归【同上】
　　柯茂湖口人景泰四年举于乡任乐昌令以俭素率民凡民间服用婚葬侈靡者痛抑之九年秩满当迁民奏留之又三年乃致仕归【同上】
　　王恕字南忠湖口人景泰进士任兵部主事恕谙天象兼精兵法累官广东防议时征猺冦恕提兵随韩雍后将帅倚恕进止猺以之平【府志】
　　夏英字育才徳化人成化进士授南工部主事陞郎中有经画才陞延平知府改邵武下劝农桑之令均徭役广储蓄有声八闽卒于官所着有方田集【人物志】
　　廖纪字惟修九江卫人治进士授浙江安吉知州擢南职方副郎转都水郎寻改营缮奉公执法多忤权势出知延平府又厯平阳皆有政声嘉靖五年进广西按察副使征思恩田州叛苗遘疾卒【府志】
　　王廷翰彭泽人勇敢有为正徳己夘逆濠作乱游兵刼境廷翰率子弟乡兵奋前击贼矢尽力穷卒为所害【林志】
　　黄材徳化人读书崇礼性孝友一日因父病笃药不能疗乃焚香吁天引刀刲左股肉和粥进之后父没妻见其股瘢询之始知其故乡里莫不叹服【明一统志】
　　栁邦杰号匡庐徳化人正徳丙子乡举宸濠叛浔城不守邦杰以二亲老莫能行扶抱号泣贼感其孝得释谒选同知琼州府事黎氏倡乱单骑往辑望风解散以奏绩入都遂致仕归里杜门乐道益肆力于诗古文辞着有匡庐小集【人物志】
　　方庸字文中湖口人少业儒好义逆濠兵及湖口庸率兵拒敌众溃被执不屈遂遇害【府志】
　　丁湛字子一彭泽人嘉靖进士累官礼科都给事时分宜当国湛疏发其奸诏杖阙下几毙镌秩量移南曹进四川防议浙江副使既考绩四阅月矣值黄岩失守分宜犹追罪之坐落职分宜既败即家起官广西防政按察使平猺獞之变推陞河南巡抚引疾归【人物志】
　　张准字立之徳化人嘉靖辛夘乡荐任宝应知县县冲疲多水患准筑堤安民至今有张公堤擢雷州同知讨广黎有功雷人刻石以纪陞福建盐运同知与时不合遂乞归【同上】
　　陶钦防字克谐彭泽人嘉靖进士授大理评事改御史世宗巡郢中钦夔以扈跸行时上严明羣臣兢兢救过不赡河南御史坐谪戍上命择可者以闻众推钦夔遂被命百务倥偬皆咄嗟以办河南饥疏请帑金数万全活甚多北敌入冦上疏引宋司马韩范诸公以责分宜分宜衔之例补太仓兵备厯襄阳辰沅五溪蛮反钦夔用计擒其酋龙许保余党悉平陞湖广按察使转河南左布政使告归终于家【同上】
　　陶钦皋字克允生而頴异八嵗能文日览千言终身成诵嘉靖进士授刑部主事寻改御史因争东厰擅拟人命中官呼为大胆御史即钦夔胞弟也【同上】
　　孙冕字文中徳化人少有才名为李献吉所重授通州训导有北通备遗稿【列朝诗传】
　　夏之时字惟行瑞昌人介直嗜学善教寒士由乡举为台州别驾有富民争子数年莫决嘱书盈箧之时不开谕曰汝一人得子则一人无子殊难之吾为尔剖各娶一媳某媳生孙即嗣某后后各生孙并尸祝焉之时母百嵗乃卒感慕成疾继逝惟余书数卷【府志】
　　曹鹏瑞昌人太学生性沈毅好施宸濠兵陷九江鹏与陈防呉守栢散资集兵千余给铠甲粮饷固守县城濠擒当事欲上其功鹏曰昔朱家脱人于难不伐其能况士尝学问者乎匿不见督学邵宝礼之曰竒男子也【安志】
　　按安志鹏同邑易鼎新呉筠刘廷栋徳化黄相杨登儁隋周士左克勤九江卫吕国珍孙光前彭泽刘克仁湖口张文献伍子孝徳安刘春俱以孝义称附志于此
　　王守中字一道彭泽人割股愈父疾母丧庐墓三年朝夕奠祭如事生宸濠之变县不守守中椎牲滤酒饮众为盟主杀贼擒二渠魁余分窜乡人赖以安全友谌某者二子皆不肖一日携千金投中曰惟子可托故相累以储衰年有余子自取之友归忽暴卒二子方争不已中闻即负金还二子感叹卒改行祀乡贤【同上】
　　周礼让字我华彭泽人幼孤事母纯孝年七十犹作儿舞以娯亲口不言老以孝行举屡与乡饮嵗侵捐廪赈乏称贷者辄焚其券有鬻妻者代赎之子二易昌易元元登贤书性尤孝【同上】
　　万衣号浅源徳化人嘉靖进士初授南刑部主事频梦其父心动请急归抵家九日而父没服阕补北刑部奉命谳楚狱多所平反转曲靖副使曲靖苗民杂处时有骚动调剂安堵不复为患迁福建布政使时倭犯兴化告急衣夜从间道趋莆田设竒兵待之贼薄城下斩首无筭累官至河南左布政使积羡万余金尽以实常平诸仓今中州尚号为万公仓云未几归筑草堂开三迳为物外游卒年八十一着有草禺子匡庐图考人纪新书藏于家【府志】
　　余文献字可征徳化人嘉靖进士博学善为文与娄东济南颉颃相上下海内争传之性至孝官大参遂请养筑慈寿堂以奉母旦夕不离左右居艰时凡四方书问皆不报服阕乃补谢焉是时严嵩柄国以文献同乡遣子世蕃招致之絶不一往官兵部时员外郎杨继盛得罪嵩致之死凡狱中饮食药饵及家人安置抚绥一出于文献事见椒山自序年谱中【人物志】按余文献事见他书者不可枚举至其所着有九厓集
　　蔡文魁号敛斋徳化人嘉靖进士晋户科给事转通政司防议秩满廷推巡抚郧阳因忤时相意竟委政而归在林下三十年以讲学为事穆宗立召用辞不赴【同上】
