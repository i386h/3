<!-- { "loadSidebar": true } -->
　　陈彭年字永年抚州南城人幼好学母惟一子爱之禁其夜读彭年篝灯密室不令母知太平兴国中举进士调江陵司理叅军眞宗即位上表言事召试迁秘书丞景德初直史馆兼崇文院检讨献大宝箴预修册府元迁右正言数有建白进工部郎中加集贤修撰迁谏议大夫兼秘书监同修国史眞宗奉祠太清宫丁谓为经度使以彭年副之国史成迁工部侍郎叅知政事求罢不许卒年五十七赠右仆射諡文僖彭年性敏给博闻强记贵至通显所得俸赐惟市书籍大中祥符间附王钦若朝廷典礼无不叅预所着文集百卷唐纪四十卷【宋史】
　　危拱辰字辉卿南城人淳化进士性纯孝年十五代父为吏题新月诗云未审初三月嫦娥怨阿谁嬾开十分镜只画一边眉邑令见而异之命拱辰专儒业后官至光禄卿【林志】
　　邓希顔字子臯南丰人咸平进士累官大理司直兼侍御史以谠论为眞宗所信重【同上】
　　江白建昌人景德进士父禹锡有节义髙年不仕躬自教授祥符初献东封诗十五篇有诏嘉美赐以粟帛嵗时遣使存问五年卒白自鄞尉罢还负土营葬庐于墓侧藜羮芒屩昼夜号泣将终制犹然转运使以其状闻诏赐帛十二疋粟麦二十石醪酒十缸【宋史】按江白前志重见南康府人物盖疑以为建昌县也今据府志存此削彼
　　吴奎字成象南城人六嵗能歴览子史五行俱下目不再覩大中祥符二年与临川晏殊应贤良诏时年十一眞宗甚优异之三赐玺书【林志】
　　危祐字梦弼南城人天禧进士知邵州使者按部有所求祐置笏曰某不敢扰民以固位请遂归寻迁太学博士以言抵宰相谪守防州吏进聚珠扇叹曰身为防州守而执此扇以对吏民独不愧州名乎却之【人物志】
　　黄晓南城人大中祥符进士流落铨调二十年尝谓大丈夫立世当自奋拔岂可碌碌出人门下通判庐州转运使陈杲以威慑下吏有讼杲者朝廷遣晓鞫之人皆危晓谓属部势不可问晓治之以理略不为意识者叹服累官至职方员外郎【明一统志】
　　蔡充字公度南城人天圣进士家贫刻苦养母及仕未尝广田宅丧归僦屋以居仕至羣牧判官司封贠外郎【林志】
　　过昱字彦明南城人宝元进士性至孝母没刻木为像事之父一日大恸昱惊问故徐曰无他念吾事尔祖自谓已尽礼今见儿事吾始觉犹未尽故感悔而悲耳及父没水浆不入口者七日孺慕终身【同上】
　　危固字坚道祐之子少好学以孝防闻推先泽甘为庶人作隠居诗以见志有数间玉川屋七里子陵滩之句荐除将作监主簿召试馆职皆不就【同上】
　　蔡冠卿字元辅充之子庆厯进士为原武簿迁下邳宰鄢陵所至有惠爱迁大理少卿出知饶州前此范文正公谪饶其去也人画像祠之冠卿罢民亦画像配范祠焉【人物志】
　　李觏字泰伯建昌军南城人颖悟过人五嵗能调声律习字书十嵗通举子业家贫竭力养亲不慕荣利倡立旴江书院所学以推明圣经为本不泥于汉唐诸儒之说独不喜孟子尝曰孔子尊王孟子乃劝诸侯叛王故作常语其间多毁孟子郡举茂才异等有防召试及试六论不得其一觏语人曰吾于书无不读此必孟子注疏也掷笔而出罢归益务博学稽古范仲淹守饶州得其文荐于朝以母老不愿仕乞就除一官以便养并上其所业二十四篇不报皇祐二年仲淹又与余靖交章荐之乃授太学助教召为说书明年又以海门县主簿禄之胡瑗以疾罢以觏权同勾管太学以祖母未祔先茔请假归迁葬寻卒所着有平土书礼论七篇易论十三篇周礼致太平论五十篇明堂定制图一卷富国强兵安民策各十篇潜书十五篇广潜书十五篇庆厯民言三十篇常语三卷门人自闽浙至着録者十有余人邓温伯最显温伯为御史中丞上觏所著书且请官其子参鲁朱晦庵尝谓觏之学得于经为多又言其礼论与已意合独毁孟子世或讥其偏云【椒丘集】
　　按李觏所着尚有退居类藁皇祐续藁后集
　　邓立字公仪南城人与李觏同学志合道一长于文辞事父母孝谨抚弟友爱服义疾恶意所不可虽亲戚多引绳墨弹直斥絶浮屠说不使污其门觏以畏友称之【李泰伯集】
　　谢思圣字心道南丰人孤贫力学事后母孝为里醇儒庆厯登第调宁都主簿适隣寇猖獗思圣食息城上为守备计寇去转掠石城思圣复摄令民赖以安【林志】
　　曽叔卿建昌南丰人巩族兄也尝买西江陶器欲贸易于北方既而不果行有从之转售者既受直矣问将何之其人曰欲效君前防耳叔卿曰不可吾闻北方新有灾馑此物必不时贳故不以行余岂宜不告以误子其人即取钱去居乡介洁非所宜受一介不取妻子困于饥寒而拊庇孤惸惟恐失其意起家进士至著作佐郎熙宁中卒【宋史】
　　曽巩字子固游太学欧阳修见其文而竒之自是名闻天下举进士调太平州司法叅军召入编修史馆书籍迁馆阁校勘英宗实録检讨通判越州歴知齐襄洪福明亳沧州进职直龙图阁巩为治尚威严其徙沧州也过阙神宗召见劳问遂留判三班院巩上疏议经费神宗颇嘉纳之手诏中书曰五朝史事宜付曽巩遂以为史馆修撰试中书舍人遭母忧卒年六十五平生嗜书家藏至二万余卷手自讐对虽白首不倦又集古今篆刻为金石録五百余卷有文集曰元丰类藁五十卷外集十卷初与王安石友善安石称其文辞以譬水之江汉星之斗神宗尝问巩卿与王安石最密安石何如人巩曰安石文学行谊不减扬雄以吝故不及神宗遽曰安石轻富贵不吝也巩曰臣谓吝者安石勇于有为而吝于改过耳神宗颔之吕公着尝告神宗以巩为人行义不如政事政事不如文章巩以此不大用云【东都事畧】
　　按曽子固事绩具见韩维所撰神道碑中史传特録其议经费一疏得毋以此为未竟其用乎据碑文所着尚有续元丰类藁四十卷史传亦失载○又按子固諡文定宋史及行状墓志俱不载续文献諡法考亦无之惟见于陈宗礼所撰曽文昭家传及虞伯生曽氏祠堂记中但赐諡嵗月无考【原跋】
　　邓润甫字温伯建昌人皇祐进士为上饶尉武昌令熙宁中以王安石荐直舍人院知制诰擢御史中丞迁翰林学士因论奏相州狱为蔡确所陷落职知抚州以龙图阁直学士知成都召复学士一时制作独倚润甫焉哲宗立惟润甫在院一夕草制二十有二修神宗实録以母丧去终制以承防召除礼部尚书绍圣初首开绍述遂拜尚书左丞章惇议重谪吕大防刘挚润甫不以为然曰俟见上当力争无何暴卒諡安惠【宋史】
　　按邓润甫人物志不载林志讳其开绍述事今据宋史
　　曽谊字子常南城人皇祐进士博闻强记明于大体善属文一时名出众右为吏平恕质慤务在爱人不为刻察提举江南东路常平同职欲増赋役民谊争之不得自请罢去遂知楚州家故贫节防自重罢吏归常阖门居不与人事【林志】
　　许抗字损之南城人皇祐进士任沙县时彭孙啸聚亡命阻山为固抗挺身入垒说降之移知郴州凿湖千余顷民赖其利官至福建转运使【同上】
　　李山甫字明叟南城人皇祐进士通判河州羌人犯城山甫与知州鲜于师中固守凡二十七日而围解元丰初王韶荐其才可用授作坊使权发遣澧州召对论边务神宗勉慰久之既至蛮峒慑服山甫长于听决而原于人情临事敏捷所至有声累官枢密副使【同上】
　　曽肇字子开举进士调黄岩簿稍迁国史院编修官进吏部郎中元祐初拜中书舍人实録院修撰除给事中固辞请外以宝文阁待制知颍州徙应天府入为吏部侍郎论南郊既去皇地祗位而议者欲夏至遣冢宰摄事则不复有亲祭地祗之时于事天则躬行事地则遣官非王者父天母地之义又议明堂配帝请复设五帝与昊天上帝并祀徙刑部侍郎出知徐州绍圣初元祐士大夫皆流窜岭表最后谪前史官范祖禹等以实録讥讪为罪肇以尝与修降集贤院修撰知滁州徽宗即位复为中书舍人防日食故事当降诏求直言徽宗命肇草诏诏下投匦者日千百人元祐士大夫再以赦恩甄叙或复旧职典方面肇奏生者防恩矣死者未被圣泽也请如寇准曹利用故事检防臣僚贬死未经叙复者还其所夺官职迁翰林学士兄布拜相以亲嫌除龙图阁学士提举中太一宫元祐士大夫再被降黜肇请与俱贬言者继之遂落职谪知和州贬濮州团练副使汀州安置移台州卒年六十二【东都事略】
　　按南宋陈宗礼所撰曽文昭家传歴事英神哲徽四朝践更十二州歴吏户礼刑四部侍郎两为中书舍人封曲阜开国侯赠少师諡文昭所着有曲阜集四十卷西掖集十二卷内则五十卷外则三十卷史传皆失载按王偁曰巩与肇以文章被近用为时儒宗学者仰之布虽相盖可贬云
　　吕南公字次儒建昌南城人于文不肯缀缉陈言熙宁中士方推崇马融王肃之业剽掠补拆临摹之艺大行南公一试礼闱不偶退筑室灌园不复以进取为意益著书且借史笔以褒善贬恶遂以衮斧名所居斋尝谓士必不得已于言则文不可以不工盖意有余而文不足则如吃人之辨讼心未始不虚理未始不直然而或屈者无助于辞而已故毅然尽心思欲与古人并元祐初立十科荐士中书舍人曽肇上疏称其读书为文不事俗学安贫守道志希古人堪充师表科一时廷臣亦多称之欲命以官未及而卒遗文曰灌园先生集传于世【同上】
　　王无咎字补之建昌南城人第进士为天台令弃而从王安石学久之无以衣食其妻子复调南康主簿已又弃去好书力学寒暑行役不暂释所在学者归之王安石为政无咎至京师士大夫多从之游然与人寡合常闭门治书安石荐其文行该备守道安贫诏以为国子直讲命未下而卒【同上】
　　朱轼字器之南丰人尝从曽巩学性寛和轻财急义悉以祖业让弟轸独取故居曰此先人庐不可失也乡民熊禧饶华负官逋欲自尽轼倾囊济之得不死【人物志】
　　傅野字亨南南城人任定海尉后徙居新城幼有志操屹然慕古豪杰风王韶为建昌司理荐于郡守为军学教授韶受命取熙河奏为熙学教授韶还朝论事即言野有文章学术而老愿补东南一官上可之调明州定海县尉所为文章号通藁二十四卷邓润甫为之序【林志】
　　陈次公字仲父南城人安贫乐道隠居著书李觏尝以诗美之有之子出蒿莱行洁业且精之句觏临终执次公手以明堂图制为托云【同上】
　　朱京字世昌南丰人博学淹贯登进士甲科为太学録神宗召见论事擢御史风神峻整见者惮之目为眞御史初台臣奏事必先移阁门得班乃入京尝以名闻翼旦防有先之者不及对而退帝问京安在诏召之入为留班以须未几以论大臣谪监兴国盐税歴江东转运判官提防淮西刑狱元符初迁国子司业【宋史】
　　朱彦轼子熙宁进士歴官刑部侍郎有小民晓出负贩昼归贼刃其母而逃遗刃在旁隣伍执其子于官锻链诬服狱已具彦疑其寃推辨得眞贼而出其子除中书舍人【林志】
　　朱襄彦之弟为陈留尉县直国门四方逃亡之薮襄有方畧盗发必得一境肃清一日有中贵人馆县驿已而征簿书若有所考按者襄曰畿邑刺举监司职也朝廷未闻遣使此必诈也为图奸利耳送狱鞫之果然仕至知韶州【同上】
　　符行中南丰人父授元丰进士累官中奉大夫赠南丰开国男行中政和进士为温州通判知成都府所至有政绩任江西转运使奏减月俸虚额五分识虞允文于常僚中后以言夺职安置南雍州所着猥藁四十卷【同上】
