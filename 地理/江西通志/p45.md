<!-- { "loadSidebar": true } -->
　　崇义山在吉水县北二十里有南冈禅寺其寺僧皆守清规衣服相传饮食相让故曰崇义
　　朝元山在吉水县西北五十里有方石防如金名黄金台
　　南山在吉水县北六十里山阿数石屹立号石人峰下有宋儒王子俊振古堂相近为望符山世传旌阳令许逊于此望符
　　崆峒山在吉水县西北九十里山多黑石能化为白每化一石其年輙有擢科者
　　龙华山在永丰县南五里晋有龙华眞人于此得道旧志云东汉桓帝时上苑白鹿遗落人间常见于此后人就其地建白鹿观今改为鸿都观
　　西华山在永丰县西五里山形类覆钟有浮邱王郭三仙殿岁旱应祷县西三十里有寳山耸秀可挹
　　阳山在永丰县西北十里相传葛仙翁于此炼丹上有集灵观丹井亭
　　巘山在永丰县北十五里五峰森列上有凌空阁寓仙馆注生堂文昌祠明崇祯间扩注生堂为长春殿亦浮邱王郭三仙香火也
　　鸡笼山在永丰县东北四十里四面田畴此山独蹲其中宛若栖鸡之笼
　　香炉山在永丰县东四十里以形似名又东四十里为郭山连乐安新淦二县界
　　五胜山在永丰县南一百里五峰连耸上有石龟其罅有水流入莫知所出
　　鳯凰山在永丰县南一百六十里宋欧阳修考妣墓在焉即泷冈阡也左为修之故居右为修之前室胥杨二氏墓其前有西阳宫傍有沙溪市市有寨相近有沙山一名杉山旧有福兴庙文信国父仪尝谒山乞灵题诗于壁有红日丽天掀雾幙白云归洞见山屏之句
　　防冈山在安福县东里许一名鳯山又名秀峰林木森茂旧有明尚书王学益书屋王守仁为之铭县北二里北华山一名玉箱山上有庵山顶方平便于登览
　　麟山在安福县东十里一名罾石山突起江滨石峙如麟角里人副使周宪居其下宪未第时治尚书梦兹山神告曰居我山曷不读我经乃改治春秋遂得第子懋卿懋相世其经皆第
　　浮冈山在安福县南十余里层峰叠嶂有洞虚观阇黎峡峡口旧有古松一株上有石如龙骨爇之微腥又有桃花洞芙容岭防萏峰姚崇读书台
　　天台山在安福县南二十里有石磵石磴观音崖相传葛仙炼丹处西山有蟠藤古庙宋王庭珪记之又南十里为玉荆山相传晋时有人犂田得玉因名又南十里为三峰山卓立云表西北有长砻洞石钵泉南有小石屋刘阳题曰半云洞天相近有书冈山两峰屹立上有平台相传陶潜读书处也
　　青冈山在安福县南五十里髙峰如旗帜小峰离立里许如碁布梅防相传为桓修疑塜
　　斑竹山在安福县西十里有庵产斑竹竹下有斑鱼池相传魏夫人于此炼丹石上炉灶宛然王庭珪有记
　　新茨山在安福县西五十里汉豫章太守贾萌与安成侯张普战于新茨之野疑即其地
　　胡仙仰山在安福县北四十里其髙峰曰黄公洞有泉曰眞济又北二十里为鸽湖山上有雁峰白鹤峰石人峰三渡桥桃花涧
　　月山在安福县西一百里山顶有石如月下有月山寺又西二十里为髙峰山山径峭险上有龙潭三祷雨必应
　　武功山在安福县西根盘八百余里跨吉袁二郡界接长沙最髙者为白鹤峰相传有武氏夫妇逺来脩炼夫止卢萧妇止西昌遂以武公名山故泰和有武姥山云及陈武帝时山神隂助王师平侯景之乱更名武功髙逾三十里中夜登顶可望日出峰上有坛以巨石叠方丈许其瓦用铁祀葛仙于坛内傍有石塔时见火焰若金灯然又有炼丹池泉冬温夏凉滚滚不絶求嗣者于激流处掬水得圆石则宜男山脚有集云庵半山有箕峰庵南有图坪庵昔有异人游此泼墨于门壁间忽不见洗之见诗一首行草书甚竒墨刻至今存或以为白玉蟾云宋李亷明王直刘阳皆有游记邑人张程辑武功山志自武功絶顶行十五里为九龙山万峰环绕林木蓊郁相传刘蓬头结茅山中明嘉靖间有僧自安仁古爽来创建佛寺详九龙翰墨志
　　蹲山在安福县西南一百四十里上有风窟缭绕百余歩无草木每有风出飞沙扬尘又西南十里为更生山舆地志云吴时有女子居樟木下木大数十围孙皓遣人伐之斧斤莫克丁夫苦之女祝曰汝今且去他时更生遂克之后果复生山下有更生夫人庙
　　卢萧山在安福县西二百二十里接袁州萍乡界山顶二水泸水东流注鄱阳湖潇水南流注洞庭湖或云卢萧二道人结庐峰顶因以名山者非也
　　金山在龙泉县西一里形如金字与银山夹峙形家以县名龙泉二山为龙之防角银山在县东一里山巓有塔
　　钱塘山在龙泉县东南六里山壤衍沃其下有径通南康县又东南四里为玉泉山泉出石罅洁白如玉故名
　　西龙山在龙泉县西二十里顶有风穴相传昔有异僧暑中谒民家求饮弗与僧拂衣去以杖触山顶石罅风大作俗呼西龙风遇霜夜怒号尤甚隂雨则息有樵者以土石塞其穴乃自山下潭中出波涛汹涌久乃复故
　　石含山在龙泉县西一百五十里延袤数百里跨永新及湖广桂阳茶陵境右溪水源出焉
　　芙蓉山在万安县西五里山形秀丽超出众山宋周濓溪过其下叹曰芙蓉山何减文章岭耶其门人因赋锦绣湖边征理学芙蓉山里见文章之句
　　龙头山在万安县东二十里髙数百丈山如几案又名案山上有仙坛岭及仙圣罗汉二岩捣药臼仙人迹岩临溪水溪中有大小石镬东注黄龙潭西注龙溪
　　蕉源山在万安县东四十里山形尖峭树木郁茂旧产铁一名东溪山又东四十里为西平山三面悬崖惟西南平坦梁水出焉
　　韶山在万安县西北四十里俗传虞舜南巡尝奏九韶乐于此有舜祠今废
　　金牛山在万安县南六十里东瞰大江有石如牛建金牛庙又县西南八十里有五马山其峰相连状如五马
　　东华山在永新县治东下有澄潭及金星石县东南五里有大洪山一名花斜岭
　　义山在永新县东南二十里西交郴广南控防吉峰峦相顾若有长防之序故名唐天寳初尝改名永新山有聦明泉宋刘沆诗义山山下有灵泉泉号聦明自古传山下有梅田洞前洞泉石较胜后洞明刘崧有游记其南有防防文笔二峰与义山相连者为南华山势如飞鳯相传仙匡智栖化其中今有仙坛瀑布泉疏矶洞仙人垄仙人牀明正德间同知朱衮镌南华天秀四大字于石壁
　　绥原山在永新县南四十里势连永宁鹅岭其上有阿育王塔佛书称舍利塔八万四千此其一云
　　髙士山在永新县东南五十里昔有髙士宅其麓后人置庵尸祝之水隂为浆坑黄庭坚有诗
　　秋山在永新县西北六十里势接衡潭周回数百里亦名禾山旁有石崖瀑布直下荡为深顔眞卿为吉州别驾曽游此大书石上曰龙溪山有七十一峰最幽者为赤面峰昔有异人居此存一釡径丈许半瘗土中
　　后隆山在永新县北宋相刘沆祖景洪居此
　　拔铁山在永新县西南一百余里分垅而下在南为鸡冠岩在西为更鼓寨与龙泉县接界
　　浆山在永宁县西三十里峰峦峻峭有泉味甚甘上有蜀先主行祠
　　小玉笥山在永宁县西四十五里周回二十里临江有玉笥山此故名小玉笥南唐孟賔于隠此号羣玉峯叟有泉味香美
　　拐湖山在永宁县东南六十里上有泉自山腰涌出直泻山麓荡为深湖
　　迎冈山一名银冈在永宁西北五里中有石潭岁旱祷雨于此又县西北三十里有小江山
　　金竹峰在府城北六十里高三百余丈两峰对峙如竹文笔峰有二一在府城东南百二十里庐陵县之淳化乡宋文信国世居也一在庐陵永福乡淡江萧氏居其下
　　螺髻峰在防和县南四都秀耸如鬏髻状
　　防峰一名青螺峰在吉水县东南五里又县西十五里有午冈峰一名斗峰五冈连属一峰独髙世传杨善飞升处上有仙师庙所遗白角每旱祷吹之则雷雨随作
　　莲花峰在吉水县东六十里峭壁万仞松杉森荟中有池产白莲花又菖蒲生水中经冬不雕十年一花人欲采之者入池中竟迷不得壁上诗相传吕仙所题今漫灭矣
　　鹿角峰在吉水县西北六十里相传有仙人骑鹿经此又西北二十里为三凹峰上凹之山壁立有石髙数尺相传此石生光必有中科第者遂名石镜中凹为南北通衢下凹临赤石潭有黄云冈祠旱岁应祷
　　一峰在永丰县南七十里旧名飞盂峰孤峦秀矫明罗文毅伦取以自号
　　东阳峰在安福县东十里磅礴髙耸四面形体各殊顶有巨石可坐数十人时出云气居人望之以占晴雨西有石岩如屋旧刻石屋洞天四大字土人祀唐令刘像于中后徙洞傍其南为白云峰一名白马峰下有葛仙坛坛下有泉流入蜜湖
　　石榴峰在安福县东十五里俗名龟山状若龟之渴而饮于江下有龙潭深不可测元时有渔人没水误入洞中石牀卧一老人盖龙所居也
　　防乳峰在永新县西皂旗山之右其麓有顔诩墓七星峰在永宁县北一百五十歩县西十里有娥皇峰云腾岭在府城西三里山势屏列于长冈之外相传唐刺史吴世云升仙于此下有喷珠泉
　　九巘岭在府城西南十里沙岭以逹髙沙合九峰而名画眉岭有二一在府城北真君山后平衍可五里许国朝顺治三年大兵破吉城屯营于此一在庐陵县北五十一都石如碁局名仙石山其下出泉可漑
　　廖仙岭在府城西南六十里山势盘折又名曲山萧氏世居其下上有石崖世传唐防昌中廖仙姑栖神崖内里人有祷必应又甑盖岭之北有名麟岭者形似麟髙百余丈东陂环之明萧鲁有游麟岭记
　　登科岭在防和县西北五里旧名灯窝宋刘廷隽居其下擢第改今名
　　减饭岭在防和县东三十里濵江形如偃月遇江涨则渐倾减俗传此山日减则民食足故名
　　城头岭在防和县南四十里上有狮子寨下有蛟潭又南为阆川岭刘崧诗一洞深连三十里两崖髙耸百千峰
　　分水岭在吉水县南四十里文昌乡又南四十里为穹岭因与西山对峙亦名东山
　　杨梅岭在吉水县东五十里出杨梅味类扬州又东十里为韩相岭世传南唐韩载曽游此
　　王岭在吉水县北九十里絶顶有石壁髙数十丈下有小岩髙可五六尺岁旱乡民于此祷雨将盥荐輙有微溜出石崖上亟以器贮之水多则雨随至其侧有岭名范萧世传范萧二人学道于此
　　狮子岭在永丰县南三十里上有巨石如狮旧传有僧号禅和大师结茅其上后凌云去相近者为圣岭上有井深广数丈前有峰曰仙人台
　　白芙岭在永丰县西四十里又名白雾岭抵吉水界石空岭在永丰县南一百十里形如覆斗空阔可容二三百人其上为古寨塲
　　羊角岭在安福县西五十里一名炀冈山上有仙坛龙洞洞秉烛可入数十歩水深莫测又有逹仙卧石锡杖迹其下有潭巨石如石钟倒垂击之有声其北为龙云岭宋刘弇居其下着龙云集县东南有黄牛岭上有三仙台
　　西云岭在安福县西一百二十里山势耸特世传鉴义禅师于此化去遗铜印一枚一刷可度十数纸
　　鹅岭在龙泉县西四十里势插层霄有飞云洞集云峰石人峰仙鹅池金龟石老蛤石诸胜元初立永宁县治于岭之西界
　　蓬莱岭在龙泉县北五十里多胜境人谓如海上蓬莱金船岭在万安县西南六十里昔传胡僧过此知有神物掘地取金船而去
　　篨岭在万安县东南一百里路通黄塘
　　千岭在永新县西四十里
　　七溪岭在永宁县北十里长可二十余里林木交防有泉流为七溪三十六洞
　　弄心岭在永宁县西北七十里与湖广茶陵州接界县西南五十里有枫溪岭与湖广酃县接界
