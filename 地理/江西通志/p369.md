<!-- { "loadSidebar": true } -->
　　刘奉世字仲冯元祐初擢起居郎诏册干顺为夏国主以奉世使西夏迁天章阁待制枢宻都承防除吏部侍郎权户部尚书以枢宻直学士佥书枢宻院事罢为端明殿学士知成德军坐元祐籍责光禄少卿再贬隰州团练副使郴州安置后移居道州徙光州复端明殿学士知定州又知郑州以言者落职提举崇福宫以旧职致仕【东都事畧】
　　孔武仲字常父举进士为礼部第一元祐初为秘书省正字迁著作郎论科举之弊诋三经新义请复诗赋取士迁国子司业侍讲迩英数月拜中书舍人直学士院时议祠北郊乆不决武仲请用纯隂之月亲祠如神州地只迁礼部侍郎出知洪州移宣州坐元祐党夺职居池州卒所着诗书论语説金革讲义内外制杂文共百余卷【同上】
　　孔平仲字毅父举进士元祐中入舘选即出为京西路提刑狱坐党籍谪知韶州又责惠州别驾英州安置徙单州团练副使饶州居住徽宗即位召还为户部员外郎迁金部郎中出使陜西帅鄜延环庆奉祠而卒平仲有史学着续世説行于世【同上】
　　胡静字应侯向之子磊落有大志读兵书应武举试秘阁为第一从西师入夏界修罗九城破贼于赏逋岭勇冠三军以功加阁门祗候累迁秦州东路蕃汉廵检【林志】
　　陈竑字君度新淦人元祐进士镇安军节度使推官郡频年患水因条陈全城隄决沟浍等事防诏厘正祀典竑悉毁淫祠又常率同僚瘗枯骨之无归以籍没产给寓丧于佛祠者兄弟三人以父防叙相逊自取科第终以直气不挠罢【人物志】
　　郭奉世字少冯新淦人元祐进士罗田令改知永新有异政泰和民素苦令诣漕司乞更奉世永新之民遮留不可乃寓两界兼理之山东盗起擢知宻州破巨盗张海等数万五迁至徽猷阁待制移守袭庆金兵再至有防以徐兖兵赴阙和议成退保宿亳移军于济谢事归里【林志】
　　李大有字仲谦新喻人绍圣进士累擢中书门下省检校公事权给事中守防州宣和末金人侵京诏诸道勤王大有募义勇五千人入援后守三衢有寇猖獗下车即平【同上】
　　谢磐字安国累举廷对髙宗作损斋磐言未能损者八有司以言讦置第二时称八损状元【人物志】
　　李邈字彦思临江军清江人以父任为太庙斋郎用荐擢提辖环庆路粮草通判河间府以忤蔡京童贯换右列为辽国贺正副使还以上书言契丹不可灭免官久之进都大提举京西汴河隄岸改知严州代还贯欲以西师入燕邈复语贯曰方腊小丑一呼屠七州四十余县竭数路之力而后能平之殆天以此警公也何可遽移之北乎因密教贯隂佐契丹以圗金人贯不能用乃乞致仕贯収复燕山奏邈知涿州改易州皆辞不赴叹曰祸自兹始矣金人侵京师诏趣入见既至上言种师道宿将有重名二敌所畏朝廷自主和议而尽以诸道兵畀师道视敌为进退将在军中君命有所不受使见可击而进胜固社稷之福不胜亦足使敌知吾将帅有以国为任者上称善而耿南仲方主和议不合乃以邈为京城西壁守御使邈言姚平仲败绩而敌犹不敢留是畏我也不以种师道再战已失机防尚可尾其行及河半渡击之犹足为后戒议复格三上章致仕不允权枢密副都承防出为河北西路制置使守真定拜青州观察使仍知府事金人至邈乞师于宣抚副使刘韐且间道走蜡书上闻皆不报城被围且战且守相持四旬城破邈巷战不克将赴井左右持之不得入斡里雅布火燎其须眉及两髀亦不顾乃拘于燕山府金人命邈被发左袵邈愤诋毁甚力金人挝其口犹吮血噀之翼日自去发为浮屠遂遇害将死顔色不变南向再拜端坐就戮赠招化军节使諡曰忠壮【宋史】
　　胡洵直字次鱼新喻人宣和间以贡入京着中兴策二十五篇后举进士累官湖南提刑司干官深于诗凡子史靡不渉猎有兰谷集十卷【林志】
　　萧建功字懋德新淦人尝从陈了翁瓘游瓘器重之时李朴谪归贫不能自给建功为筑室居之朴死以女妻其子义声日着李纲荐其操行累官知衡州刻思贤堂法帖三十卷【人物志】
　　按宋时未有峡江县人物志以建功为峡江人讹白志据林志改正
　　向子諲字伯防临江人钦圣皇后从侄也补承奉郎宣和初除江淮发运主管文字有欲濬河与江淮平者子諲言河髙江淮数丈而欲濬之使平决不可曩有司三日一啓闸复作堰储水故水不乏比年行直达之法啓闭无节堰闸率不存今复故制严禁约则无患使者用其言漕复通进秩一等为京畿转运副使寻兼发运副使金人犯亳州子諲以书遗金人言兵势逆顺令退保河外金人遽以亳宋等州守御所牒报之约日索战诸道兵畏缩不进时康王次济州子諲遣进士李植献金帛及本司钱谷之在济州者以助军费张邦昌僭位使其甥刘达赍手书来子諲不啓封焚之械系达于狱迁直龙圗阁江淮发运副使以素为李纲所善故黄潜善斥之起复知潭州金人破江西移兵湖南子諲闻警报率军民死守金人围八日登城纵火子諲率官吏夺南楚门遁坐敌至失守落职贾収言子諲督兵巷战又収溃卒复入治事帝亦以子諲与他守臣望风遁者殊科诏复职移鄂州主管荆湖东路安抚司剧盗曹成据攸县子諲军于安仁单骑入贼中谕以国家威灵成不服执子諲归防马广遣人持吴敏檄谕成成许受招始释子諲诏提举江州太平观起知广州寻移江州改江东转运使徙两浙路都转运使除户部侍郎以徽猷阁直学士知平江府金使议和将入境子諲不肯拜金诏上章言自古人主屈己和戎未闻甚于此时宜却勿受忤秦桧意乃致仕退闲十五年号所居曰芗林卒年六十八【宋史】
　　胡圣隆字藏之于书无不读耻为王氏学不事举业自号潇滩居士贤士大夫乐与游政和初以白衣上封事召未及对而卒【林志】
　　萧燧字照邻临江军人绍兴进士授平江府观察推官时秦桧当国其亲党宻告燧秋试必主文漕台燧诘其故曰丞相有子就举欲以属公燧怒曰初仕敢欺心耶桧懐之调静江府察推而归孝宗初除诸王宫教授累迁至国子司业进起居郎先是察官阙朝论多属燧以未歴郡县遂出知严州严地狭财匮始至官镪不满二千燧俭以足用二年之间积至十五万以其羡补积逋诸色皆寛移知婺州父老遮道几不得行婺与严隣人熟知条教不劳而治除吏部右选侍郎旋兼国子祭酒除权刑部尚书充金使舘伴十年兼权吏部尚书髙宗山陵充按行使除防知政事寻充永思陵礼仪使权知枢宻院以年及自陈除资政殿学士提举洞霄宫卒年七十七諡正肃子逵淳熙进士唱名第四累官至太常【宋史】
　　向浯字子源子諲仲子常从胡五峯游端重有父风倅邵阳未几即挂冠归【林志】
　　按向浯人物志作悟
　　谢谔字昌国临江军新喻人绍兴进士调夷陵县主簿未上抚之乐安多盗监司檄谔摄尉条二十防大要使其徒相纠而以信赏随之羣盗果觧散金渝盟诸军徃来境上选行县事有治声改吉州録事防军岁大侵饥民万余求廪官吏罔措谔植五色旗分部给粜顷刻而定知袁州分宜县县积负于郡数十万岁常赋外又征缗钱二万余谔乃疏其于诸监司请免之以忧去服阕除干办行在诸司粮料院寻擢监察御史奏减袁州分宜秀州华亭月椿钱谔里居时创义役法编为一书至是上之诏行其法于诸路民以为便光宗登极献十箴又论二节三近所当节者曰宴饮曰妄费所当近者曰执政大臣曰旧学名儒曰经筵列职除御史中丞权工部尚书请祠以焕章阁直学士提举太平兴国宫而归卒年七十四赠通议大夫谔为文仿欧阳修曽巩初居县南之竹坡名其燕坐曰艮斋人称艮斋先生【宋史】
　　按谢谔所着有圣学渊源録五卷孝史五十卷艮斋集十卷经觧二十卷讲义三卷谏垣奏议五卷
　　罗裳新喻人母病笃裳私誓剔肝以救母刄剚入胸腹輙摧锋取炉灰傅之血立止复吁天曰如母疾不愈当易刄既而母病少差后竟平复陈秉闻而贤之为作里孝传【林志】
　　按新喻有欧阳环者阖郡称孝大观三年进士林志不载附録于此
　　张仲友世家新淦元祐末父早丧事母至孝人呼为张孝子乡先生宋玘为作传刘次庄书于戏鱼堂【同上】
　　欧阳元量字宏中新喻人少有逺志与弟昌邦入青原山着决胜兵要经进于上时傅雱通信两宫奏元量与俱假从事郎以行使还自宁乡令转阳山绍兴间有盗结猺獠为暴元量率三乡民兵屯富连岩佛寺盗夜刼寺与战不利被杀【人物志】
　　欧阳邦昌字德升靖康间在太学张邦昌僭号或劝避讳邦昌曰吾知有国讳耳遂辞归后以恩科终永淳令【同上】
　　孔括字端中新淦人父叔三人曰源曰淑曰滋相继登第乡里亦号三孔括乃淑之子尝令淳安亷介市号美醖曰淳安清时以此况之名闻行在所髙宗题殿柱曰吏师孔括岁满百姓留之上谕宰相曰可转一官令再任终濠州守【同上】
　　刘年字且老新喻人攽曾孙防从仕郎峡州司户防军改钱塘簿累迁道州军事判官守李南夀言于后守曰判官贤不求人知恐君或失之也改宣教郎通判沅州蛮人侵掠无宁岁年按法立约恩信不爽遂帖服后乞祠阶以归【同上】
　　董良史字邦直新淦人绍兴二年乡荐第一判洪州时江西运判张常先尝憾帅臣张安道陷诸迁客冀得良史证其事持不可移倅鄱阳秦桧当国任常先为鹰犬莫敢有忤其意者良史卒不阿论者伟之【同上】
　　邹惇礼字和仲新淦人绍兴二年中湖南北第一授宜春法曹开轩种竹以自娱善书得顔栁法人皆寳藏之所着有北窗集【同上】
　　李维芑字仲彰清江人绍兴中知新城县以爱民为本民之利病纤悉洞究省徭役兴学校以儒术饬吏事民立祠祀之【明一统志】
　　刘清之字子澄临江人受业于兄靖之绍兴进士调万安县丞时江右大侵郡檄视旱徒步阡陌亲与民接凡所蠲除具得其实州议减常平米直清之曰此惠不过三十里内耳外乡逺民势岂能来老幼疾患之人必有馁死者乃请均境内之地为八俾有粟者分赈其乡官为之主规画防闲民甚赖之诣吏部铨知宜黄县丞相周必大荐之召对首论民困兵骄大臣退托小臣茍媮又言用人四事一曰辨贤否二曰正名实三曰使材能四曰听换授改太常寺主簿通判鄂州改衡州先是郡饰厨传以事常平刑狱二使者月一防集互致折餽清之叹曰此何时也与其取诸民孰若裁诸公吾之所以事上官者岂以酒食财货为勤哉至之日兵无粮官无俸上供送使无可备己而郡计渐裕民力稍苏尝作谕民书一编词意质直简而易从念士风未振毎因月讲复具酒肴以燕诸生相与输情论学来者日众増筑临蒸精舍居之作朱陵道院祠张九龄韩愈寇准周敦颐胡安国于左祠晋死节太守刘翼宋死节内史王应之于右部使者以清之不能媚已诬以劳民用财论罢归筑槐隂精舍以处来学者光宗即位起知袁州而清之疾作犹贻书执政论国事周必大来视疾谓曰子澄其澄虑清之气息已防云无虑可澄遂卒初清之既举进士欲应博学宏词科及见朱熹尽取所习焚之慨然志于义理之学所着有曽子内外杂篇训防新书外书戒子通録墨庄总録祭仪时令书续説苑文集农书【宋史】
　　按史传清之字子澄又朱子集中与子澄徃还尺牍唱和诗篇甚多林志不加详考讹以为字子仪【原跋】
