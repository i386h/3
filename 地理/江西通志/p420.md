<!-- { "loadSidebar": true } -->
　　郑骧字潜翁玉山人元符进士知溧阳县嵗饥民多逃亡漕司按籍督逋赋不少贷骧尽去其籍使者欲绳以法骧曰着令约二税为定数今不除则逋愈多民多贫赋愈不办使者不能屈时议自建康凿河渠导太湖以通大江将破数州民田调江浙十五州丁夫所费百万计骧条晰利病力止之通判岢岚军改庆阳府钱盖自渭易熙奏辟幕下地震秦陇金城六城壊骧为盖言六城熙河重地宜趣缮治因自请董兵防筑益机滩新堡六百歩以控西夏擢京兆府等路提举常平骧按格为常平总目十卷颁之所部髙宗初以直秘阁知同州兼沿河安抚使金将罗索犯同州骧遣兵击之失利金人乗胜径至城陷骧赴井死赠通议大夫枢密院学士諡威愍骧在熙河尝摭熙宁迄政和攻取建置之迹为拓边录十卷兵将蕃汉杂事为别录八十卷图画西蕃西夏回鹘卢甘诸国图书为河陇人物志十卷序赞普迄溪巴温董氊世族为蕃谱系十卷【宋史】
　　张叔夜字嵇仲永丰人耆之曾孙先世家开封叔夜由录事叅军以破贼功加龙图阁直学士知青州靖康初金兵过河叔夜乞遣精骑邀击及豫令河北边镇出兵断其归路并力追袭不报徙南道都总管帅师入援或劝缓行叔夜曰国家危难如此忍顾身乎至京入见请驻驆襄阳以图幸雍擢拜佥书枢密院事提举南道兵守御城上连日大战士皆殊死鬭斩其金环贵将二人身被创犹父子力战金既议和命弹压京城事钦宗再出郊叔夜叩马谏止不能回号恸再拜钦宗回首字之曰嵇仲努力会金诏立异姓叔夜抗论宜立皇太子为君以从民望金不从遂扈驾北去至白沟河矍然起仰天大呼扼吭而卒年六十三讣闻赠开府仪同三司諡忠文建炎绍兴间衣冠于积宝院之西诏有司即墓立庙赐额旌忠【东都事略林志合撰】
　　按宋史张耆祖孙列传不言迁居江西林志明一统志宋名臣言行录皆以为永丰人南康志又以为星子人今从林志采东都事略合撰又考朱子旌忠愍节庙碑言忠文即墓为祠僻在永丰灵鹫深山之中立庙赐名著有祀典确有可据前志乃云事出流传无徴不信岂朱子之言不足徴耶
　　余应球字国器安行子崇宁进士授校书郎靖康初言和战不可偏废又言新政有四大失钦宗亲擢为御史应球感激知遇在职三月章六十余上忤权幸以吏部员外郎出为部使者亲丧遂不复仕着有真隐集并奏议【林志】
　　施舜显字彦光永丰人大观中上舍第累官提举江西路茶盐常平使东牟王右史谓其以仁义笃于躬虽位不称徳而闻风者悦之其子炳卿亦有文集【同上】
　　桂南升字志和贵溪人政和进士靖康之变金人欲立异姓莫俦等传尼玛哈意在张邦昌南升于广会叱莫俦曰汝尝作大魁乃如此举措不愧后世清议耶又移书喻邦昌亟反正毋陷天下大戮邦昌大沮遂遣谢克家迎康王于济州王即位嘉南升忠谠特擢吏部员外郎寻知恵州兼本路安抚使为政简静民心宜之仕至朝请大夫【人物志】
　　毛泰亨字文亨贵溪人政和进士仕国子博士宣和初龙见京师城外水髙丈余泰亨上封事极论阙失防起居郎李纲贬官遂致仕归家杜门扫轨以读书自娱号钝翁【同上】
　　余公瑞字镇臣安行侄政和中特奏名为邵武尉嵗饥请常平粟不报即自发之民赖以济咸称之曰余父弟公彦由乡贡告归养亲亲没负土为墓作白云亭以致其思【林志】
　　余尧弼字致勲上饶人政和进士授祁门令务以徳化人民服其徳量指邑之祁山曰虽舁是寘公腹中不碍也累官签书枢密院事叅知政事尝使金专对有体金主惮之未几乞解机务翛然林下与渔樵伍忘其贵且齿云【府志】
　　徐中行字元立上饶人政和进士唱名日自陈其父年八十九愿以所应得官回授上曰此可厚薄俗诏其父别以官名命之【林志】
　　周世修字纯徳玉山人宣和进士知兴国县有平盗功签书建康府录诸将园田之逋欠者都督府以民居侵冒市衢檄令撤之世修拒弗听子师清字畏知为徽州婺源县令好学有文【人物志】
　　陈康伯字长卿弋阳人宣和中上舍丙科累迁太学正丁内艰贵溪盗将及其乡康伯起义丁逆击俘其渠魁邑得全建炎未通判衢州摄郡事盗发白马原康伯督州兵济王师进讨克之髙宗驻跸建康除枢密院大计议官累迁司勲郎中康伯与秦桧太学有旧桧当国康伯在郎省五年泊然无求始迁军器监金使至诏康伯馆伴以事论罢知泉州垂十年起知汉州召对除吏部侍郎首请节用寛民凡州县取民无艺许监司互察台谏弹劾寻兼礼户刑三部前此有司希桧意兴大狱康伯平谳直冤士大夫存没多赖之除吏部尚书寻拜叅知政事以通奉大夫守尚书右仆射同中书门下平章事明年三月拜尚书左仆射五月金遣使贺天中节出嫚言求淮汉地掯取将相大臣且以渊圣凶问至康伯主礼部侍郎黄中之论持斩衰三年先是叶义问贺允中使还言金必败盟康伯请早为之备金犯庐州中外震骇朝臣有遣家豫避者康伯独具迎家人来浙人恃以安敌迫江上有劝上幸越趋闽者康伯奏曰审尔则大事去矣于是降手诏亲征会金帐下变作一夕遁去孝宗即位兼枢密使寻乞休致加少保封信国公北兵再入淮甸人情惊骇咸望康伯复相上出手札即家居召之拜尚书左仆射进封鲁国公康伯力疾就道兼程以进至阙下诏子安节壻文好谦掖以见减拜赐坐间日一防朝许肩舆至殿门非大事不署敌师退寻以目疾免朝谒丏归章屡上不许一日出殿门喘剧舆至第薨年六十九赠太师諡文恭庆元初配孝宗庙庭改諡文正【宋史】
　　按文正有集三十卷今止传疏十余篇表诰数篇而已
　　郑进古字时述贵溪人大观进士仕武选员外郎有诗文三十卷名鸣鹤集朝散郎宋昭序之【人物志】
　　张宪贵溪人武力絶伦绍圣初选为博兴巡检方腊寇陷两浙宪募勇士千人兼程以进贼惧引退遂复衢州未几金掠滑州即驰赴之既濒河防桥断不克渡至亳州闻驾北狩欲邀截而不能乃趋兵济南谒髙宗因荐文武全才堪为将相者七人以李纲宗泽为首拜武义大夫江南东路军骑总管久之江东妖贼王则大炽宪走上饶防兵进讨兵未集为贼所陷与其子琳死焉事闻赠武功大夫官其两子【林志】
　　张运字南仲贵溪人宣和进士调桂阳监迁潭州攸县尉髙宗南渡剧贼王在据岐山潭帅徴兵戍岳运将二千人先至岳贼平改新淦丞摄县事运拨煨烬考版籍正租赋数月之间除而民定绍兴五年通判鼎州贼杨么黄诚率轻锐径趋武溪南兴以临鼎州城中大震运与太守程昌防勒兵登城控扼上下以张其势贼宵溃澧贼雷徳进栅险称乱帅檄运讨之运将都统梁吉等率兵直捣其巢破四十二栅降其众移贰濡须金人侵庐夀等州大将驻兵淮壖以拒之运给饷未尝之絶嵗余以亲老还江东寓居鄱召入除知达州方大旱入境而雨奏除民病五事召为度支郎中陈诸路纲运七惩革十术逺近递输以均劳逸事皆施行兼枢密院检讨寻改大理少卿明于治狱狱为之空拜刑部侍郎兼权户部侍郎金人渝盟特迁户部侍郎以専餽饷丞相陈康伯议遣李宝自四明控制海道众论纷纭运直入赞决以战为上防金人果败走从上劳师江上及还请补外乃授集英殿修撰出知太平州孝宗既受禅运亦请老以数文阁待制捉举江州太平兴国宫寻授广东经略不赴乃复祠禄鄱大饥运首发粟二千石以振之自是民争出粟以济卒赠少师左光禄大夫【宋史】
　　周执羔字表卿弋阳人宣和进士廷试第二除太学博士建炎初从隆祐太后于江西还觐会稽寻以母疾乞归就养调抚州宜黄县时四境俶扰溃卒相挺为变执羔执首谋者斩以狥邑人徳之绘像立祠改秩通判湖州召为将作监丞迁太常丞擢权礼部侍郎充贺金生辰使兼吏部侍郎请赐新进士闻喜宴于礼部从之军兴废此礼至是乃复以忤秦桧被劾罢起知眉州改夔州兼防路安抚使寻除敷文阁待制礼部侍郎拜本部尚书在经筵二年每劝上以辨忠邪纳谏争明年三月告老上谕曰祖宗时近臣有年逾八十尚留者卿之齿未也命却其章闰月复申前请诏提举江州太平兴国宫卒年七十七【宋史】
　　方畴字耕道弋阳人建炎进士绍兴初上书谓金人诡计盗贼猖獗藩镇跋扈将帅专恣为四宜忧讲征伐理财用择人才明赏罚重台谏抑阉寺议诏令恤凶荒训民兵寛民力为十宜行其一宜去谓时宰也后通判武冈军郡守李若朴希时宰意告畴与胡铨为姻家中以深文贬零陵先是张魏公亦谪是郡畴因从其父子游后判建康以疾终于官有文集二十卷【林志】
　　方思尹字民瞻弋阳人绍兴中知太和县监察御史田如鼇持节临部一见如旧曰君廊庙人也岂久居此乎章贡兵乱先声欲直捣庐陵思尹编木为栅状如鹿角横截江流民心以安在邑六年参政董徳元荐于朝拜左司郎中奏减油麻折苗之税后迁鄂州总领广西江西提防刑狱以老辞【豫章书】
　　杨抗字抑之上饶人以才畧荐用尝知盱眙绍兴辛已之役为淮西运使锡山尤袤为着事实子恂字信伯登进士第文学推重于时【人物志】
　　施师防字圣与上饶人十嵗通六经十二能文弱冠游太学舍选奉廷对调复州教授陈康伯荐赐对兼权礼部侍郎除给事中时太子詹事已除上又特令増员为二命兼之假翰林学士知制诰使金致命金廷立班既定相仪者以亲王将至命师退位屹立不肯少动使还除端明殿学士兼参知政事同知枢密院师防尝同宰相奏事退复同枢密周必大进呈上曰适一二事卿等各陈所见甚闗大体前此宰相奏事执政不措辞今卿等如此深副所望除知枢密院事以资政殿大学士知隆兴府江西安抚使薨年六十九有奏议十卷制藁八卷东宫讲议五卷易说四卷史识五卷文集八卷【宋史】
　　申世宁信州铅山人绍兴六年潘达兵袭铅山父愈年七十未及出户遇贼贼意其有藏金欲杀之世宁年未冠亟引颈愿代父死贼感其孝两全之【同上】
　　傅缜字子玉铅山人尝应进士举时青苗法行县多繁逋缜悉捐资代输尽得释里闬皆称长者绍兴初潘逵寇信兵焚掠至其家三举火不燃首领后至曰是傅长者家不可犯斩举火者而去【人物志】
　　徐珦字温甫上饶人髙宗朝进士授辰州教官为删定编修转池州判官有美政寻致仕所着有语孟解易解学者多宗其说【林志】
　　周钦若铅山人累世业儒初有声三舍间不就禄仕积书教子数世同居庆元中旌其门【同上】
　　詹叔善字继道玉山人绍兴进士拜奉议郎诸王敎授满嵗即求致仕夀皇嘉之特官其子复赐诰有知止足励士风之语先时叔善筑书屋榜曰知止与诏语合人多题咏之其昆弟叔宁叔迥叔沄叔羲俱第进士【人物志】
　　詹叔羲字仲和叔善弟绍兴进士又中博学宏词科所着有拙斋文集二十卷诗集五卷狂夫论六卷【同上】
　　桂缜字彦防绍兴进士仕处州司法终武昌判居官防平所着有溪南集二十卷弟绩字彦成绍兴乙丑及第任沅江令终浙西运干着有类左传十六卷节唐书五十卷【同上】
　　按林志所载与此全不相同
　　韩大宁字孝先玉山人绍兴进士尝着续百将传周易集注知饶州徳兴县累有恵政终于官袁正肃公题其墓曰纯孝先生之墓【林志】
　　徐仁【一作人】杰字汉英玉山人绍兴进士赵忠简鼎深器重之后陛对惟以复讐耻清境土为言遂忤秦桧请禄祠归所着有檀弓传易传春秋发防【人物志】
