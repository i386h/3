<!-- { "loadSidebar": true } -->
　　周法字直卿贵溪人幼岐嶷甫免于孩即能口诵书史比长受尚书于里人黄简继受大戴礼于毕进士裕补博士弟子员下帷益力四方士担簦来学者日益亲每一问难猎缨正襟危坐刺六经中语教愚导惑一一中肯窽非其人絶口不与语信州士瞿然称学府七赴省试不偶又不事生人产事父毕竭心力父歾哀毁柴立母方孺人在嫠以哭幼儿故失明法昕夕承欢嵗时蔬菓跽羞母母未尝不敢入口母卒法以未视含一语及泪淫淫承睫悲懑成疾竟不起以子子明贵赠奉政大夫【郭青螺集】
　　夏浚字惟明玉山人嘉靖进士授海盐令歴官福建提学副使寻转温处兵备时浙东海寇猖獗浚授方畧鸮渚平阳庆元金磐相继奏防广右狼兵骄悍浚殱其渠魁军纪震肃擢广西叅政致仕归家【人物志】
　　徐九经贵溪人嘉靖四十一年授政和县丞壬戍倭冦围城与知县周尚友坚守援絶城陷同死【福建名宦志】
　　俞文明永丰人嘉靖举人令清流嘉靖间流贼窥城潜从东门龙津入县将过半桥人民惊走文明挺身前矛御之贼不敢进邑赖以全【同上】
　　周谅永丰人嘉靖举人知宁逺县凡五载前官逋负完结者百三十有九事嵗丙申大旱徒歩拜祷雨随澍躬率乡兵捣髙山之巢穴立五营以益其险民赖之江华苗发奉委勦捕巡抚陆奬异之后召补南京御史【湖广名宦志】
　　费元禄字无学铅山人南太仆卿尧年之子费为故相家又贵公子折节读书为歌诗落笔数千言蕴义生风倾慕贤士大夫如恐不及刻甲秀园集侑以好贿问遗海内名士轮蹄舟楫交错吴会闽楚间史称郑庄置驿殆无以过屠长卿报诗云相思累寄蘼芜草见面难于优鉢花其推重如此【列朝诗集小传】
　　何天啓字羲占贵溪人嘉靖举人由谏垣谪丞迁令嘉善前此讼多停滞啓下车三日剖决无留勾摄不遣吏卒民无骚扰直嵗潦力请蠲税【浙江名宦志】
　　徐上达字孔学号斗南永丰人由进士除嘉定令邑有豪右为民害上达下车即剪抑之因为所诋谋量移鸡泽民苦马政上达条其力请上官剔除未几忧归起知藁城复以狷直忤时左调叔白喟然曰是官不薄鲍明逺尝为之然吾木彊之性终不能易寻拂衣归所着有史记永吹万鸣编藏于家【府志】
　　叶镗字汝声上饶人由进士授庶吉士改刑科给事中世宗朝言事称防命总理部事一时贵戚敛手寻擢南少司寇晋秩尚书致仕归【同上】
　　杨时乔字宜迁上饶人嘉靖进士除工部主事税杭州令商人自署所入输之擢礼部员外郎迁南尚宝丞万厯初以养亲去起南太仆丞移疾归时乔雅无意荣进再起再告阅十七年始荐起尚宝卿四迁南京太常卿疏请议建文帝諡祠祀死节诸臣就迁通政使秩满连章乞休不允召拜吏部左侍郎苞苴不及门及大计京朝官首辅沈一贯欲庇其所私惮时乔方正将令兵部尚书萧大亨主之次辅沈鲤不可而止时乔乃与都御史温纯力锄政府私人若给事中钱梦臯御史张似渠于永清辈咸在察中又以年例出给事中钟兆斗于外一贯大愠密言于帝特留梦臯已而尽留科道之被察者严防责时乔等报复梦臯既留遂合兆斗累疏攻纯并侵时乔及纯去时乔叹曰主察者逐争察者亦窜矣尚可腼顔与此乎九疏引疾不得请时中外缺官多不补而羣臣省亲养病给假及建言诖误被谴者充满林下率不获召时乔乃备列三百余人三疏请录用复列上迁谪邹元标等九十六人削籍范儁等一百十人帝卒不省明年大计外吏时乔坚辞不肯任有防诘责乃再受事一贯已罢言路争击其党而李廷机者一贯教习门生也阁臣阙众多推之惟给事中曹于汴宋一韩御史陈宗契持不可时乔卒从众议时帝委时乔铨柄又不置右侍郎一人独理部事铨叙平允然中朝议论方嚣动见掣肘时乔官位未崇又自温纯去久不置都御史无以镇压百僚由是上下相凌纪纲日紊言路得收其柄时乔亦多委蛇主调停之画议者谅其苦心不甚咎也秉铨凡五年最后起故尚书孙丕扬未至而时乔卒箧余一敝裘同列赙襚以殓诏赠吏部尚书諡端洁【列卿录】
　　按杨时乔所著书其名不一孙承泽四朝人物考所载则有南闗事周易诸经全文古今字韵全书人物志所载又有大学古本书经四书古今训解禹碑释
　　徐易号丰溪永丰人嘉靖进士授鄞县令开万金湖筑堰东西乡凡三十二所潴泄唯时间募兵敎水战大储饷以养士卒亡何而海寇作人服其前识久之徴为户科给事中甫三月而卒【人物志】
　　费懋文字民焕铅山人嘉靖举人授临武令捕巨盗息争讼人士翕然归化未几致仕弟懋谦字民益袭廕官南京都察院经歴负诗名兼工山水梅竹青溪社集实为首倡【府志】
　　周守愚字汝哲永丰人嘉靖进士令当涂徴拜南京刑科给事中巡视京营劾论守备内监张宏洎兵部尚书王文擅停营操不法事宏实与江陵相表里而文其姻娅也张衔之出守愚佥事福建寻擢浙东副使以疾告归杜门十年卒【人物志】
　　王建中字懋徳上饶人生八月而父逝母毛氏和丸课读嘉靖甲辰领乡荐知大理府抵郡即察滇俗之陋有以同姓为婚者首厉禁之寻入觐解组归卒年八十五举祀乡贤有集行世【同上】
　　裴化字子韫贵溪人嘉靖间任华亭县漆木镇巡检倭入寇化率兵御死之华亭人像祀焉时政和县丞徐九经亦以城陷骂贼死【府志】
　　郑邦福字洪畴上饶人隆庆进士任刑曹郎奉使防楚囚补福建佥事迁粤东兵备时海氛方讧邦福至严斥堠谨侦逻备御有方人倚为重晋南同卿卒于道所着有采真游藁【人物志】
　　徐贞明字孺东贵溪人父九思贞明举隆庆进士知浙江山隂县徴为工科给事中累迁尚宝司丞初贞明上水利军班二议谓陜西河南故渠废堰在在有之山东诸泉引之率可成田而畿辅诸郡或支河所经或涧泉自出皆足以资灌溉北人未习水利惟苦水害不知水害未除正由水利未兴也今诚于上流疏渠濬沟引之灌田以杀水势下流多开支河以泄横流其淀之最下者留以潴水稍髙者皆如南人筑圩之制则水利兴水患亦除矣其议军班则言东南民素柔脆莫任逺戍今数千里勾军离其骨肉而军壮出于户丁幇解出于里甲每军不下百金而军非土著志不久安辄赂卫官求归卫官利其赂且可以冒饷也因而纵之是困东南之民而实无补于军政也宜仿匠班例军户应出军者嵗徴其钱而召募土著以足之便事皆下所司又着潞水客谈凡十有四利谭纶见而美之谓其说必可行已而顺天巡抚张国彦副使顾养谦行之蓟州永平丰润玉田皆有效乃进贞明少卿赐之勅令往防抚按诸臣勘议时御史苏瓒方奉命巡闗复献议曰治水与垦田相济未有水不治而田可垦者畿辅为患之水莫如卢沟滹沱二河源逺流长又合深易濡泡沙滋诸水散入各淀而泉渠溪港悉注其中以故髙桥白洋诸淀大者广围一二百里小亦四五十里每当夏秋淫潦膏腴变为泻卤菽麦化为萑苇甚可惜也今治水之防有三濬河以决水之壅疏渠以杀淀之势撤曲防以均民之利而已帝并下贞明乃躬歴京东州县相原隰度土宜周览水泉条列事宜以上户部尚书毕锵等力赞之遂命贞明兼监察御史领垦田使有司挠者劾治贞明乃先诣永平募南人为倡至明年二月已垦至三万九千余亩又遍歴诸河穷源竟委将大行疏濬而奄人勋戚之占闲田为业者恐水田兴而已失其利也争言不便为蜚语闻于帝御史王之栋畿辅人也遂言水田必不可行乃谕令停役而欲追罪建议者用阁臣言而止贞明乃还故官寻乞假归十八年卒贞明识敏才练慨然有经世志京东水田实百世利事初兴而即为浮议所挠论者惜之【白志】
　　汪兰字子芳玉山人宋汪应辰后由嵗贡授开化训导致仕居家以节义自励嘉靖辛酉广兵袁三从浙驻玉兰窥其将作乱往贼营谕以祸福贼已啸聚迫之行兰正色曰死即死耳吾岂从若反乎骂不絶口被杀【人物志】
　　徐伯鳯字国祥贵溪人生平学尊朱子而以小学近思录为工夫读书白鹿洞归益精进每敎人静坐澄心以观清明之气少时执母丧庐墓三年及司训绍兴闻父讣跣行抵舍有双鹊巢庐之祥人以为孝感所致【同上】
　　吴学字原思玉山人有志濂洛闗闽之学补邑庠生受知于督学李崆峒尝曰吴生程朱之流不可量也不幸早卒所着有正义解井田图拟古乐府诸藁【同上】
　　郑以伟字子器上饶人万厯进士授翰林院检讨典壬子浙江乡试戊午再典江南试未几典武塲防试奉命册封慧妃陪琉球国使蔡坚俱如礼歴吏部左侍郎转礼部尚书以讲筵而叱逆珰上疏乞归崇祯朝入阁办事时上每召对平台劬瘁卒于位赐祭諡文恪所着有灵山藏集行于世【四朝人物志】
　　按郑以伟所着又有沍泥集
　　王梦旸号鳌矶上饶人由进士授安庆府推官时郡有虎食人梦旸为文祷于神三日虎自毙【府志】
　　詹士龙字见五永丰人由进士歴任漳泉海道不畏强御断还时相侵田相衔之命招抚海寇郑芝龙闻者皆有难色卒奏绩陞山陜左右藩时逆珰魏忠贤祠祀遍天下士龙独不为建几不免防阉败晋南光禄卿授应天府尹寻谢政归【人物志】
　　夏子阳字鹤田玉山人由进士擢兵科给事奉命册封琉球陞太常寺卿着有琉球录所载山川风俗物产人民及所经属国错杂成文海国竒观也【同上】
　　黄清上饶人起吏员清勤积官嘉兴府同知加四品服俸筑海塘有功后以运同治髙宝河堤积劳死于宝应之宁国寺盖上官忌而挤之水以没也至不能敛以病卒闻赠防有加【涌幢小品】
　　叶际英字仲华贵溪人万厯举人仕邵武令复补四川因土寇煽乱与杨总兵共讨平之陞广东雷州推官俗尚奢侈率之以俭年老致仕士民遮道不忍舍【人物志】
　　余桂萼号毓蟾万厯举人初为彭泽教谕迁孝感知县防恵有声迁巴州知州邑有寒士夏时亨者每夜读篝灯达旦桂萼出巡夜访知其贫分俸助读时亨果成进士称为知人在任四年移疾归【府志】
　　徐乆徳号元上饶人万厯举人歴官至四川叙马泸兵备副使值奢崇明倡乱变起仓卒焚掠甚惨久徳百计绸缪练兵措饷设间招降凡五阅月州县俱平致政归年八十余卒【人物志】
　　方应瀚字养冲上饶人万厯举人迁隰州守转山东濮州先是妖贼王好贤徐鸿儒倡敎白莲余孽祸山东濮州为甚至则择羁捕密授以计混贼中尽得其情乃潜兵扑之前后俘八百余人党遂平未几谢政归【同上】
　　董继周号八际玉山人万厯进士授海丰令寻擢刑部郎居南部十载迁郧阳守秩满解组还家有八际山房诗文集金鱼社藁行世【府志】
