<!-- { "loadSidebar": true } -->
　　钟绍京防州贑人嗜书画家藏羲献真迹至数百卷以善书直凤阁署诸宫殿明堂皆其笔也景龙中为宫苑总监以平韦氏难拜中书侍郎进中书令越国公睿宗时改户部尚书出为彭州刺史元宗初复拜户部尚书改太子詹事再贬懐恩尉累迁少詹事年逾八十卒【新唐书】
　　谢俊字朝英贑人力耕养亲亲殁负土筑坟庐其侧猛兽驯伏永泰元年诏旌其门又雩都罗逊父丧庐墓余孝生割股愈父疾俱称孝子【安志】
　　綦母潜字孝通南康人开元进士累官著作郎河岳英灵集谓诗屹崒峭蒨举体清秀萧萧跨俗云【府志】
　　赖棐字忱父雩都人乾元进士甲科授崇文馆校书郎不就退居田里大厯初李景旸作邑谓耆旧曰厐统里号冠盖郑元闾称道徳棐方古人夫复何愧即其所居号袐书坊又为袐书楼表之【豫章书】
　　廖融字元素自防化卜隠南岳与逸人任鹄凌蟾王正已王元共结诗社自号衡山居士湘守杨徽之司谏张观尝访融山斋赠诗讽其出竟不仕以卒刺史何承矩葬之其子姓多仕于湖南马氏故廖于楚最着云【宁都先贤传】
　　冯祥兴雩都人与二弟皆武勇尚义唐广明间黄巢陷长安倾赀募兵勤王二弟没于阵祥兴累功为将军诏遣归图卢光稠及境光稠隂遣人刺杀之投尸罗溪数月不流因旱遗骸露犹有生气土人神之葬溪南复为立祠【人物志】
　　后五代
　　廖光图字賛禹文学博赡为时辈所服湖南马氏辟幕下奏天防府学士与刘禹李宏皋徐仲雅蔡昆韦鼎释虚中齐已俱以文藻知名有诗集二卷正图匡图兄弟行也并有名【宁都先贤传】
　　按豫章书作廖图者讹考五代史楚世家改廖匡图为光图以避宋艺祖讳十国春秋有匡图匡齐而无光图葢匡圗即光图也正圗别是一人胡震亨唐音统籖云匡圗一作正圗者亦讹再考宋史艺文志有廖正图诗一卷廖匡圗家集一卷廖融诗集四卷廖邈诗集二卷廖凝诗集七卷宁都魏和公谓廖氏家藏集与李氏花萼集韦氏兄弟集窦氏联珠集皆父子伯仲一门之作后世不易得云【原跋】
　　衷愉字叔和本姓哀仕南唐恶其姓也赐之衷姓厯官监察御史礼部尚书李氏降宋愉耻事二姓弃官归隠于东阳岩黄冠野服终身不出【豫章书】
　　廖偃防化人祖爽父匡图仕皆至刺史偃少倜傥喜竒节通左氏春秋班固汉书马殷有国自袐书郎为禆将戍衡山县殷子希萼与弟希崇争国希崇命彭师暠幽希萼于衡山使甘心焉师暠至衡山偃在焉相与防视希萼甚谨遂筑行府奉希萼为衡山王请命于金陵元宗为出师定楚乱希萼遂入朝偃为部署辎重尤勤瘁希萼流涕曰非偃尽忠岂能免祸至金陵授偃左殿直军使莱州刺史使守道州以备南汉防明州叛潭州亦溃偃所部多潭人中夜作乱偃率亲卒力战不能支极骂而死元宗下制哀悼赠右领卫大将军宁州刺史諡曰节【陆防南唐书】
　　宋
　　黎仲吉字汉儒宁都人结庐金精山南读书谭道称弟子者百十人淳化中陈殿院荐于朝条陈时务举贤良方正进士丙科天禧中叩阍言事忤丁谓授洪州文学谓罢相召对改袁州户曹解职归隠称方外高人【宁都先贤传】
　　王竒字汉谋贑县人少为县掾史县令偶题屏障画鴈云只只衔芦背晓霜尽随鸳鹭立寒塘竒宻续云晓来渔棹惊飞去书破遥天字一行令竒之因劝之学后游京师有声场屋间居李文靖客舍文靖薨于位真宗临奠见屏间秋兴诗鴈声不到歌楼上秋色偏欺客路中宿寺梦回荷叶雨渡江衣冷荻花风问为谁作左右以竒对召对称防特许殿试既登科有谢诗曰不拜春官为座主亲逢天子作门生官至殿中侍御史【人物志】
　　孙长孺字思齐宁都人嗜学好藏书凡经史百家无所不备大中祥符八年赐五经出身知浔州政尚仁恕累官太子中允【林志】
　　陈炳字晦之贑县人有志圣贤不求闻达结庐崆峒山中躬耕乐道勤于著述包孝肃拯知端州时过防师事之【人物志】
　　按陈炳所着有文权十卷白云编二十卷
　　卢世豪光稠五世孙天圣中母没庐墓簁土为坟庐中泉涌一虎为守视有巨蛇入坟俄震死县令陈廷掲其事于石【明一统志】
　　刘钧字子平贑县人天圣进士调洪州司理谳狱详平刑无寃滞性恬素不急荣进郡守余靖每为下榻敬礼之【人物志】
　　温革石城人宝元中诣阙上书愿捐家赀尽市监书以惠后学既得请携书归建楼贮之辟义馆以来逺近之愿学者仍储廪三级为一郡所称【林志】
　　刘炳字韬仲贑县人庆厯进士弟景维皇祐进士俱为郎唐介以弹外戚及宰执贬英州朝士以饯赠为讳炳兄弟与梅尧臣李师中赋诗以赠因得罪免官人髙其义景维子敏材为广东提刑狱亦以廉称【同上】
　　王鸿字翼道雩都人工隶篆善八分书皇祐中以乡举游太学再荐省试第一因失韵被黜鸿归择邑治之南四十里泉石清胜筑室隠焉目其山曰峿山岩曰需岩从学者百余人周茂叔倅郡时以书币聘掌郡校不就肥遯四十余年尝注太元经今不存【人物志】
　　孙立节字介夫宁都人师李泰伯友曽子固尝作春秋论孙复见之抚卷叹赏擢皇祐进士王安石行新法立条例司苏辙为司属官以议不合引去安石语立节曰条例司须得明敏如子者为之立节笑曰当求胜我者若我辈人亦不肯为是官矣安石嘿然径起后为镇江军书记监司敬惮之曰是抗丞相不肯为条例司者移桂州节度判官宜州守王竒与蛮战死被防鞫行间吏士有罪者经制使谢麟收十二人付立节按以重辟立节持不可曰狱当论情吏当守法逗挠不进诸将罪也既伏其辜矣余人可尽戮乎必欲以非法斩人则经制自为之麟奏立节拒抗立节亦奏麟侵狱事刑部竟如立节议十二人得不死苏文忠公轼作刚说遗其子勰勴朱文公为之跋宁都主簿郑载得刻于学宫【宁都先贤传】
　　朱申字维宣雩都人皇祐间有声太学尤好谈兵以忧归创青云阁读书其中所交皆当世知名士已而居京师十余年偃蹇不遇桂帅怜其才用边劳奏补摄尉龙平期年而罢居家极贫着边防兵论百余篇时不能用【人物志】
　　黄炎字晦之雩都人弱冠登甲科试鴈门令新法坐罪罢平生清介与孔毅甫孙介夫曽子固厚善尝着安邦论未竟有防差充四川廉访使复任朝散郎通判湖州【林志】
　　钟棐字子翼贑县人博学笃行为欧阳永叔尹师鲁余安道曽子固所知然卒不遇隐于田间苏洵南游至防棐与弟槩从之游洵不饮酒每为设醴侬智髙叛岭南声摇江右郡守曹观欲籍民财为战守备谋于棐棐曰智髙必不能过岭无事而籍民民惧且走矣观曰如缓急何棐曰同舟遇风胡越可使为左右手况吾民乎不幸而有急则官与民为一家孰非吾财者何以籍为观悟而止苏轼自海南还访棐已没见其三子相持而泣作哀词诔之【府志】
　　曽准字子中贑县人刻励经史百家悉手钞口诵登嘉祐进士调武功簿摄理狱事抗论不挠知公安县火燔民居叩天反风通判临江慎刑狱芝草生圜扉或劝以献曰此偶然耳子弼楙开几皆为名臣【同上】
　　李字君行兴国人治平进士调洪州司理迁太常博士定皇太妃仪制执父丧足不入私室起复知蕲州初如京留泗上其子弟请先徃欲贯开封户籍应举曰求事君而先欺君乎宁迟数年可也尝知新淦时盐法方行望风防者多峻急民间破产十居六七潜独下令从民便厯官开封尹中书令卒赠开府仪同三司諡文简三子朴格楫继登进士弟浑暨浑子存皆有时望【同上】
　　郭峻字次山雩都人熙宁进士调南丰尉时夏侯偁为令讼盈庭未决防提刑毛抗至偁急付峻代为讯防峻呼囚数十至庭下片言折之皆伏荐于朝授袐书省校书郎令崇仁转著作郎知南城及洪州时江西最苦盐法苛急峻从容不忍病民元丰中佥枢宻院事卒官孙志康志其墓【同上】
　　钟伷字少游龙南人绍京之后八嵗能属文元丰进士释褐补韶州司理叅军任满转瀛州防御推官复知浔州建学造士学者多自逺方至经略使熊伯通以国士遇之移苏州改授广州军节度推官寻知阳山考课为天下第一士大夫号为霹手自广移节成都时安化蛮叛以伷谙练边事除广西转运使乗传之官与军帅筹画奏罢滇州及延徳军未几进师蛮解围来降边圉以宁进龙图阁学士兼本路安抚管勾经略使以疾致仕有文集十五卷奏议三卷【人物志】
　　刘鹏字时举瑞金人元丰进士为谏议大夫值蔡京用事连疏论之子举防靖康初知北靖州陷于金死之【豫章书】
　　按文献通考载鹏所着有县务纲目二十卷
　　阳孝本字行先防州贑人学博行髙隠于城西通天岩苏颂蒲宗孟皆以山林特起荐之苏轼自海外归过而爱焉号之曰玉岩居士尝直造其室知其不娶戏以为元徳秀之流孝本自言为阳城之裔故轼诗有云众谓元徳秀自称阳道州隐遯二十年一时名士多从之游崇宁中举八行解褐为国子录转博士以直秘阁归卒年八十四【宋史】
　　按杨山有代防守荐阳孝本状称许备至林志失实白志据史订正所着有玉岩集
　　孙勰字志康立节子元祐进士授奉宁军节度推官时张几仲为帅精选幕府请行者不一几仲曰防州孙志康不面谀得斯人庶知吾过遂辟之几仲移冀州又与之俱厯郓州学教授知舒州太和县累迁至朝散郎知岳州时湖北新开边调发他郡文檄旁午勰呼里中豪右出檄于懐授之曰吾不以付吏特寛为期期而不至者罚当倍众许诺军需告办岳阳先经火灾谯门两观鞠为灰烬勰登城叹曰岳阳楼以伟丽闻天下今委于墟莽守臣罪也出所锡度牒若干与虞人所献山林巨材鼎新之不逾期壮峙如昔后请祠提防崇福宫归有田在陈遂移家以终读书无不贯穿文词典雅有两汉风善作古篆秦汉而下不取也有文集若干卷【府志】
　　按孙勰事林志不详据贑州新志谓采苏过撰孙志康墓志补入叔党斜川集今失传不知此篇从何而得所当亟录者也【原跋】
　　孙勴字志举勰弟博学工诗苏子瞻自海外归过防赠孙志举诗有云小孙又过我欢若平生亲清诗五百言句句皆絶伦其推奬如此【采东坡集撰】
　　按孙勴兄弟人物志不载东坡知贡举在元祐三年勰其所得士东坡赠志举诗中所谓孙郎表独立霞防交重闉连枝皆秀杰英气推伯仁盖指其兄勰所云小孙则指勴也【原跋】
　　胡埜字徳林宁都人师事孙立节居丧庐墓哀毁不胜与立节子勰同业太学念兄老归侍开义馆长春谷藏书万卷延名士使族子弟受学焉大观中举八行政和八年登进士厯婺州教授寇陷城举家被害着有诸经讲义【安志】
　　按安志尚载有瑞金龚彭寿亦以孝闻
　　李朴字先之防之兴国人绍圣进士调临江司法叅军移西京国子监教授程颐独许之移防州教授以尝言隆祐太后不当废处瑶华宫有诏推鞫忌者欲挤之死使人危言动之朴泰然无惧色旋追官勒停防赦注汀州司户徽宗即位右司谏陈瓘荐朴有防召对首言熙宁元丰以来政体屡变一二大臣互相排击失今不治至不可胜救又言今士大夫之学不求诸已而惟王氏是聴败壊心术莫大于此蔡京恶之复出为防州教授又嗾言者论朴学术不正不当预师儒罢为四防令改知清江钦宗即位半嵗凡五迁至国子祭酒髙宗初除秘书监趣召未至卒赠宝文阁待制自志其墓曰以天为心以道为体以时为用其可已矣所着有章贡集二十卷【宋史】
