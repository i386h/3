<!-- { "loadSidebar": true } -->
　　欧阳一敬字司直彭泽人嘉靖进士除萧山知县征授刑科给事中劾罢礼部尚书董份迁兵科都给事言广西总兵不当用勲臣因劾恭顺侯呉继爵罢之以俞大猷代冦大入陜西劾总督陈其学巡抚戴才俱夺官又以军政劾英国公张溶山西浙江总兵官董一奎等九人不职俱贬斥自严嵩败言官争发愤论事一敬尤敢言隆庆初新郑相髙拱当国一敬劾拱威制朝绅专柄擅国亟宜罢黜已而陈兵政八事部皆议行南京振武营兵由是罢去积患遂除中官吕用等典京营一敬力谏事寝俄擢太常少卿拱再起柄政一敬即日告归【白志】
　　张科字达泉湖口人以进士为中书舍人中袐书多钞以归改御史巡浙江与胡宗宪不相下弹抨之遂请致仕时年二十八嵗耳戚党有与江陵相交厚者絶不一迹其家五十余年悠优林下稍以声色自晦人莫测其所操云
　　夏可范字子极瑞昌人嘉靖进士授刑部主事转员外郎奉命録囚见桁杨相望为求生不得垂涕曰匍匐入井伊谁之咎隐痛成疾而卒所着有龙溪集【人物志】按文徳翼龙溪集序称为隆万间进士葢失考也
　　段孟贤号防冈湖口人嘉靖进士授刑部主事调同知亳州改判温州理粮储常供外不入一钱转知都匀案牍盈前立时裁决为文汪洋渟蓄洒洒千言萧然旧庐不饰一椽性孝友父初艰嗣举一侄为后友爱如同胞数十年犹共爨焉【同上】
　　桂枝扬徳安人嘉靖进士少聪頴以神童称事嫡母尽孝官吏部主事举错黜陟一秉至公居官清俭服食仍取给于家云【府志】
　　张道号性泉湖口人嘉靖进士知余姚县补知秀水擢御史按眎浙江风肃一时寻告归不治生产氷檗自励卒于家崇祀名宦【同上】
　　朱衮字文龙徳化人嘉靖辛酉乡荐由莆田教谕知南靖厯知武城松阳洁已爱民兴利剔弊俱立祠祀之晋宛平辇下机务烦剧中官复干扰难制衮风裁严峻人不敢干以私台省交章荐之擢刑部郎清滞狱理寃抑计三年全活者百余人出守思恩数月即致仕任宛日捐俸置九江会馆买地置义冡人至今徳之卒年九十有五【人物志】
　　蔡廷臣字荩卿徳化人嘉靖进士司理嘉兴晋御史按黔土司安国亨逼杀其叔时议兴师征之廷臣单骑入其营晓谕祸福国亨叩首马前输金赎罪廷臣性耿直不徇江陵私请由顺天巡按备兵信阳以山西右辖挂冠归【同上】
　　时邦晓彭泽人性轻财乐施嘉靖甲戌嵗大饥疫道殣相望邦晓多为赈贷不责偿出州地四千亩给种力令亲友分种嵗稔遂不复取息万厯己丑嵗复侵逺近遏籴不许曰吾积谷以备荒也岂为殖乎人各给谷少者斗许多者石计亦不取偿【府志】
　　董伯益乐安人徙居瑞昌黄沙以渔为业家累万金散其资给穷人瘗漂尸振寒士其后董昺者伯益疏属也有胆智修建谢元晖墓起谢东山祠逆濠将胁其子诸生董朝翰以千金赎归拊其背曰千金活汝亦几杀汝尽散之贫人自捕鱼泽中【人物志】
　　陈思字再可瑞昌人以贡授安吉州训导未及期叹曰冗员哉投牒请裁自身始牒上即行有司计其常禄及诸生餽遗遣人赍至其家思授使者归报令置学田浙有廉官录思其一也【同上】
　　王之垣号蠡泽徳化人事母极孝母病笃医无効垣为尝粪每旦夕焚香对天黙祷病遂愈隆庆庚午乡荐任福建漳平知县清介自矢秩满解绶归乡杜门谢客太守张养源题其闾曰大孝髙隠寿八十四【同上】
　　彭国光号秀角徳化人万厯进士知晋江行取吏科给事凡利害兴革有禆国是者直言不避迁通州副使寻巡抚宣府时各省告歉国光捐厯俸解部资赈逺近徳之卒于官勅赐半葬【府志】
　　呉尚友号益斋湖口人万厯进士在刑曹勲戚杀人时相亲属贪墨并寘之法有挥使以金珠贿狱立斥之湖口税监李道擅作威福独倾心于尚友请谒卒拒不见归里置义田以赡宗族着有礼编防讲文集【同上】
　　郭一轮字仁宇徳安人万厯进士知海宁性耿介不事逢迎因调知南安怡然曰拙宦速谤所固然也已任工部屯田司主事未几卒【人物志】
　　万嗣达字禺存衣子万厯辛夘举人厯官云南金沧道副使告归凡地方利病侃侃言之不避嫌居官清介治家孝友一遵父训卒年七十有八子尧一以崇祯庚辰特用累官工部主事孙邦和以荐辟任大理知府【同上】
　　许汝魁号仰亭湖口人万厯进士知常山调上海大修水利军例给白米数万石嵗防无办防开河之役汝魁自坐日中命进麦饭食之且甘军士感动咸愿以麦代米省金钱数万奏绩除南京吏部迁荆西道移榆林值边警鼔励三军斩首数百三年五战皆捷朝廷降勅褒之防一子迁至左辖寻擢南京光禄转通政使卒于官【同上】
　　王演畴字孟箕彭泽人万厯进士任南京工部陞广西桂林知府乞休归家无长物雅好著书善赋工真草镂板刻石慕其笔者不减二王其涉笔四六亦多脍炙人口着有古学斋数十卷家训和陶集诸书【同上】
　　曹文纬字闇冲彭泽人万厯进士任刑部以建言国本削夺光宗即位赠光禄寺丞崇祀乡贤【同上】
　　刘日曦字驭初彭泽人万厯进士令江阴值魏珰建生祠日曦遂去官调龙游龙俗苦盗悉捕之一时屏迹改都察院经厯厯南京兵部郎以荐陞浙江叅议未任告老日曦素行严毅居家孝友殚心理学尤精大易着有时习录镜心录易经通解【同上】
　　周礼嘉字体亨彭泽人万厯庚子乡荐以万安谕知江津值奢贼据渝郡邑望风披靡悉众攻津礼嘉焚香告天广募乡勇竭力守御卒保全孤城随以监军同秦良玉用计擒贼恢复全省序功应诏入京值魏珰势熖遂致仕归田人咸服其清洁卒年六十有五子易象崇祯壬午举人【同上】
　　洪维干字祯南万厯举人知桐梓时奢酋乱维干先遣家属归募兵死守有叛戍陈大义等为内应遂致城破缚维干说降不屈贼先斩两仆以惧之不为动惟欲坐正堂而死贼许之乃衣冠北面再拜被害事闻赠尚宝司正卿【同上】
　　邢士俊徳化人万厯贡生幼孤事母以孝好学通诸子百家性恬静寡欲有父同榜现任九江招士俊至赠以金辞曰饘粥尚可自给不敢以私交玷公清议也自后不再徃见其介操如此【同上】
　　黄学诗号起我徳化人为诸生有文名教家严肃乡里推为长者年八十八郡守举乡饮礼敦请大賔乙酉兵氛与妻熊氏同遇害时年九十有一熊年八十八矣子开先号竹坪通经好古为人乐易坦懐居乡好急人之困文行一如其父以子云师贵封刑科左给事中卒年七十有二【同上】
　　文士字元任徳化人笃好理学中夜輙披衣起坐湛然深思如此者三十年尤精周易别有神解为嘤鸣防馆孟月九日为大防每月四日为小会聚徒讲学聴者常数百人更以别业创建阳明书院崇祯三年巡按御史叶成章特疏以师儒荐奉防未拜以子理嘉兴满考封文林郎年六十四卒学者私諡为安节先生【同上】
　　余朝相字君卜崇祯进士初知呉江县厯官广西提学晋秩巡抚少司马端方恬慎居官清誉所在彰闻后﨑岖乱兵间共济艰险改名心度隐峒獠不出【同上】
　　赵光抃字彦清徳化人父赞化工部郎中光抃举天啓进士乡人曹钦程父事魏忠贤骤得太仆少卿光抃语之曰富贵一时名节千古君不可不审钦程恶之明日即出賛化为南宁知府賛化以南宁恶地侘傺而死光抃奔丧归崇祯初服阕除工部主事厯兵部郎中时军事旁午光抃才气豪迈应之有余阅蓟辽戎务周厯数千里尽得边塞形势战守机宜列为十二事以献超擢巡抚右佥都御史驻宻云至即发监视中官邓希诏奸帝召希诏还而令中官孙茂霖覈实茂霖为希诏解光抃反得罪永戍广东后希诏卒诛十五年兵事急博咨边才廷臣多举光抃命赴京召见徳政殿奏对称防拜兵部右侍郎总督蓟州诸政军务兼督诸路援军发帑金四万赏功援军至者虽众皆观望及河间失守不敢救已闻塞上警又疾驱而北御史卫周言光抃不急河间回髙阳坐视沦覆帝令立功自赎及螺山之败遂夺职候勘光抃尝荐白广恩请召见赐宴帝从之广恩抗命不赴帝以是恶光抃与范志完同日死福王时太仆少卿万元吉言光抃受事破军之余身先被创与误国志完骈首西市迄今文武贵贱咸为抱冤给事中熊维典亦以为言乃复其官【白志】
　　傅祖字谦宇徳化人选贡判庐州补福州旋致仕归喜道地方大计言不及私回龙矶锁江楼封郭洲筑长堤皆其所建议郡人赖之乙酉兵变遇害【人物志】
　　孙承荣字君贶瑞昌人崇祯恩贡司训仙居仙居缺令以邑事委承荣瘠土洊灾民赋逋抗承荣鞭笞不事而税多劝输再署宁海有剧盗啸聚千人承荣下车徉言曰此衣中虱不足措意忽疾驰单骑率数卒夜抵贼巢擒其渠正法释余党不问盗平而民不扰幕府疏荐循资迁吉安永宁谕间闗归里絶意仕进寄情诗酒以寿终所着有越山清梦秦晋游略雪扉斋稿【同上】
　　何九达字行可彭泽人选贡任来安县耿介清慎当事咸呼为先生随致仕归隐卒年九十余乡人以徳星目之【同上】
　　黄尧彩字嗣眉徳化人倪文正元璐丁卯乡试所录士也崇祯间谒选除思州府推官寻晋知本府事值□苗乱妖僧田文泽起兵应之官兵战失利尧彩单骑出城四十里集兵大战观音山悉擒之功闻晋湖广布政司叅议分守湖北道以母老乞养乙酉避居辰州苗箐五年乃从间道奉母归三年卒着有长安诗南归草黔行集庐游草车中忆录□苗事宜归田纪略等书【同上】
　　喻以恕字心如彭泽人崇祯进士初任工部主事管太仓库清厘出纳余羡皆记籍纎毫不以自润性寡合为忌者所中左迁浙江处州府司李恬然赴任益励氷操治城旦书辄多所平反少贫家无寸产居官终始一节乙酉转秋官郎中更大故旋里未一载赍志以终着有砚畬草槿园集四书咏明诗起古学彚存诸书【同上】
　　邹逢吉字五从湖口人崇祯进士知武昌县值峡山土寇乱逢吉领阃帅捣平之流贼蹂躏江黄多方设备与邑绅分汛防守又立龙虎二营仿戚继光阵法令武举石补天督率训练贼闻之不敢逼暇即与诸生讲道论艺后补临淄县行取出京擢兵科值闯变痛哭欲赴死忽有鲜衣跨马至者蹑足耳语久之逢吉泣对曰非所望于吾师也其人既去贼骑已至被絷窟室饮食弗御慷慨括髪口占絶命辞饮酖而终【湖广名宦志】
　　叶承光号咸庵崇祯进士厯知长洲宜兴宁国三县都城不守解组归隐尤笃孝友赈族人贫乏者年七十卒【府志】
　　孙应龙字见田湖口人曽娶瞽目妻咸劝之易荅曰我弃谁受负心即负天也且幸有子矣忍乎尝中副榜复考劣督学嘉其行曰此可风也得贡任合肥训导有劝娶妾者终弗聴【人物志】
　　张思问号钟阳湖口人生平不慕荣利惟究心先天理学每有所得则随书之尝诵邵子之言曰图虽无文吾终日言而不离乎是着有理数卦气图书声律等书崇祯九年以孝廉贤能应征辟随卒【同上】
　　李独明字五千徳化人为诸生不屑屑制举义汛滥典籍崇祯之季征聘遗逸郡以李名上旋赴主爵当为邑防寇难不果补乙酉城陷死于兵着有孔子世家七十子列传礼记改本孙武子集注江上疾呼易象经别诸书【同上】
　　栁清字师伯徳化人为郡诸生隐居洞林山不求闻达尝以觞咏自娯嵗乙酉偶入郡城遇兵变具衣冠赴府学泮池死焉【同上】
