<!-- { "loadSidebar": true } -->
　　极图説通书西铭正蒙夫宋儒之书虽足羽翼经传岂若圣言之广大悉备今自雍正元年防试二塲论题宜仍用孝经庻士子咸知诵习而民间亦敦本励行即移孝作忠之道胥由乎此又闻各省乡试房考凡州县官由科甲出身者止许入闱一次夫考官以秉公精鉴识拔文才为主何论曾否入闱嗣后凡遇乡科各省督抚临塲调齐科甲出身之员不论已未分房监临试以时艺一篇其文理优长者入内帘房考荒疎者供外塲执事则分校得人而佳文尽拔矣朕于雍正元年开科广额总欲鼔励人才兴起教化着该部通行直省督抚俾副朕崇教育才之意特谕
　　谕开垦【雍正元年】
　　上谕朕临御以来宵旰忧勤凡有益于民生者无不广为筹度因念国家承平日久生齿殷繁土地所出仅可赡给偶遇荒歉民食维艰将来户口日滋何以为业惟开垦一事于百姓最有禆益但向来开垦之自州县以至督抚俱需索陋规致垦荒之费浮于买价百姓畏缩不前徃徃膏腴荒弃岂不可惜嗣后各省凡有可垦之处聼民相度地宜自垦自报地方官不得勒索胥吏亦不得阻挠至陞科之例水田仍以六年起科旱田以十年起科着着为定例其府州县官能劝谕百姓开垦地亩多者准令议叙督抚大吏能督率各属开垦地亩多者亦准议叙务使野无旷土家给人足以副朕富民阜俗之意该部即遵谕行
　　谕给漕米脚耗【雍正元年】
　　上谕户部朕自临御以来勤求民瘼事无钜细必延访体察务期利民而于征收钱粮尤为留意惟恐闾阎滋扰此念时切于怀如江西省产漕各州县运粮到省又自省仓搬上军船故有脚耗扒夫修仓铺垫等项编载全书厯来支给已久自康熙二十三年部中误驳不准支给行令追还嗣后一例驳追究无完解至三十四年
　　圣祖仁皇帝特颁谕防将从前已经支给者俱免追赔恩至渥也至康熙三十八年部议又以脚耗与扒夫等项分晰未清仍令扣追不知脚耗乃贴运之总名扒夫等项乃支给之细数其实一事非两项也自康熙三十八年至今二十余载应追银五十一万余两米
　　六十一万余石积累增多究无完解追比日久官民均受其累朕知之甚悉特谕尔部将从前积欠尽免追贜向后准其支给以副朕加惠黎元体恤有司之意尔部即遵谕行特谕
　　谕关差【雍正元年】
　　上谕各省关差国家之设关税所以通商而非以累商以便民而非以病民也朕抚御寰区加惠黎庻惟恐民隐不能上逹近闻关者徃徃寄耳目于胥役不
　　实騐客货之多寡而止慿胥役之报单胥役于中未免髙下其手任意勒索饱其欲者虽货多税重而朦蔽不报者有之或从轻重报者亦有之不遂其欲虽货少税轻而停滞关口至数日不得过是以国家之额税聼猾吏之侵渔以小民之脂膏饱奸胥之谿壑司其事者竞若罔闻知乎又闻放关或有一日止一次者江涛险急河路窄隘停舟候关于商民亦甚不便嗣后关者务须秉公实心查騐过关船只随到随查应报税者纳税即放不得任胥役作弊勒索阻滞以副朕通商便民之意至于崇文门收税及分各处查税之人亦有多方勒索分外苛求之弊京师为四方辐辏之地行李络绎岂宜苛刻滋扰监收者尤当不时稽察杜絶弊端尔等若不遵谕旨经朕访闻定从重治罪特谕
　　谕立忠孝节义祠【雍正元年】
　　恩诏内开一旌表节义乃彰善大典每见直省地方有力之家尚能上逹而乡村贫窭之人则多湮没无闻深可悯恻着督抚学臣及有司遍加采访务使寒苦守节之家同霑恩泽至节妇年逾四十而身故计其守节已厯十五载以上者亦应酌量旌奨着该部议奏一旌表节义给银建坊民间徃徃视为具文未曾建立恐日久仍至冺没不能使民间有所观感着于地方公所设立祠宇将前后忠孝节义之人俱标姓氏于其中已故者则设牌面于祠中祭祀用以阐幽光而垂永久着该部议奏
　　谕鼓励农民【雍正二年】
　　上谕直省督抚朕惟四民以士为首农次之工商其下也汉有力田孝弟之科而市井子孙不得仕宦重农抑末之意庻为近古今士子读书砥行学成用世国家荣之以爵禄而农民勤劳作苦手胼足胝以供租赋养父母育妻子其敦厐淳朴之行岂唯工贾不逮亦非不肖士人之所能及虽荣宠非其所慕而奨赏要当有加其令州县有司择老农之勤劳俭朴身无过举者嵗举一人给以八品顶带荣身以示鼓励特谕
　　谕改幸学为诣学【雍正二年】
　　上谕礼部等衙门帝王临雍大典所以尊师重道为教化之本朕览史册所载多称幸学而近日奏章仪注相沿未改此臣下尊君之词朕心有所未安今释奠伊迩朕将亲诣行礼以后一应奏章记注称幸非宜应改为诣字特谕
　　谕增学额中额【雍正二年】
　　上谕礼部等衙门及国学诸生治天下之要以崇师重道广励学宫为先务朕亲诣太学释奠先师礼毕进诸生彛伦堂讲经论学凡以明道术崇化源非徒饰圜桥之观聼也维孔子道髙徳厚万世奉为师表其附飨庙庭诸贤皆有羽翼圣经扶持名教之功然厯朝进退不一而贤儒代不乏人或有先罢而今宜复有旧缺而今宜增其从祀崇圣祠者周程朱蔡外或有可升而附并先贤先儒之后孰当增置五经博士以昭崇报均关大典九卿翰林国子监詹事科道防同详考定议以闻再迩年文教广被由我
　　圣祖仁皇帝寿考作人六十年来山陬海澨莫不家弦户诵直省应试童子人多额少有垂老不获一衿者其令督抚防同学臣查明实在人文最盛之州县题请小学改为中学中学改为大学大学照府学额取録督抚等务宜秉公详查不得狥私冒滥至乡试解额
　　圣祖仁皇帝屡次増广乙酉戊子等科复于额外加中五经三名至五十六年而罢以久而滋弊也嗣后各学臣及祭酒司业于録科时先加面试实在贯通五经生监仍聼以五经应试主考阅文果佳本监取中四名直各省大小不一某省应取中几名着分别详议定数具奏如无佳文寜缺毋滥防试临时请防本监本科乡试中式着加増十八名朕临雍讲学虽率由旧章然必期于世道文教有益不蹈一切虗文诸臣其各钦遵特谕
　　谕树艺【雍正二年】
　　上谕直省督抚等官朕惟抚养元元之道足用为先朕自临御以来无刻不厪念民依重农务本业已三令五申矣但我国家休养生息数十年来户口日繁而土田止有此数非率天下农民竭力畊耘兼收倍获欲家室盈寜必不可得周官所载廵稼之官不一而足又有保介田畯日在田间皆为课农设也今课农虽无专官然自督抚以下孰不兼此任也其各督率有司悉心劝相并不时咨访疾苦有丝毫妨于农业者必为除去仍于每乡中择一二老农之勤劳作苦者优其奨赏以示鼓励如此则农民知劝而惰者可化为勤矣再舍傍田畔以及荒山不可耕种之处度量土宜种植树木桑柘可以饲蚕枣栗可以佐食桖桐可以资用即榛楛杂木亦足以供炊防其令有司督率指画课令种植乃严禁非时之斧斤牛羊之践踏奸徒之盗窃亦为民利不小至孳养牲畜如北方之羊南方之彘牧养如法乳字以时于生计不无禆益总之小民至愚经营衣食非不廹切而于目前自然之利反多忽略所頼亲民之官委曲周详多方劝导庻使踊跃争先人力无遗而地利始尽不惟民生可厚风俗亦可还淳尔督抚等官各体朕惓惓爱民之意实心奉行倘视为具文茍且涂饰或反以扰民则尤其不可也特谕
　　谕设普济堂【雍正二年】
　　上谕顺天府府尹等京师广寜门外向有普济堂凡老疾无依之人每栖息于此司其事者乐善不倦殊为可嘉
　　圣祖仁皇帝曾赐额立碑以旌好义尔等均有地方之责宜时加奨劝以鼔舞之但年力尚壮及游手好闲之人不得借名混入其中以长浮惰而生事端又闻广渠门内有育婴堂一区凡孩穉之不能育养者收留于此数十年来成立者颇众夫养少存孤载于月令与扶衰恤老同一善举为世俗之所难朕心嘉悦特
　　赐匾额并赐白金尔等其宣示朕怀并倡率资助之益加鼓励再行文各省督抚转饬有司劝募好善之人于通都大邑人烟稠集之处若可以照京师例权巧行之其于字弱恤孤之道似有裨益而凡人怵惕恻隐之心亦可感发而兴起也特谕
　　谕关差盐差【雍正二年】
　　上谕各省关差盐差从来关盐税之设所以通商裕国或用钦差专辖或令督抚兼理无非因地制宜利商便民之至意也朕前于关盐两差各下谕防诰诫谆切但旗员向来相沿成习阳奉隂违任意侈靡不知撙节额外加派苦累商民差满之日惟恐回京有当差効力之事毎以缺额恳求寛限希图掩饰是以不惮叮咛再加申饬大抵关差之弊皆未讲日计不足月计有余之长防惟知目前小利恣意侵渔聼信家丁纵容胥吏开关分别迟早肆无厌之诛求报单任意重轻为纳课之多寡饱谿壑者则任其漏税代为朦胧不遂欲者则倒箧倾箱一物不免致商贾畏惧裹足不前行旅徬徨越关迂道则困商实所以自困也盐差之弊尤合重惩飞渡重照贵卖夹带弊之在商者尤小加派陋规弊之在官者更大若不彻底澄清势必致商人失业国帑常亏夫以一引之课渐添至数倍有余官无论大小职无论文武皆视为利薮照引分肥商家安得而不重困赔累日深则配引日少配引日少则官盐不得不贵而私盐得以横行故逐年之课难以奏销连嵗之引尽皆壅滞非加之所致与故关差惟在严禁苛求使舟车络绎货物流通则税自足额盐差惟在力除加派使商困少苏尽复旧业则课自赢余至于督抚系封疆大吏更当仰体朝廷归并之意关政不得视为带理漫不经心误任属员聼其剥削盐政不得防恤穷商独专厚利硬派州县计口征钱夫关部属尚有顾忌恐督抚持其长短今归督抚则何所瞻顾廵盐御史地方官或不奉约束今归督抚则孰敢抗违况钦差犹每年更换而督抚兼理则无限期若不实心奉行使风清弊絶则大负归并之本意矣至将耗羡充课固属急公但恐以耗羡归正额而正额之外复加耗羡商民重输叠出何以堪此朕深悉关盐扰累之害垂念商民营逐之苦特谕尔等经理税者务期奉公守法遴委得人知商旅之艰辛絶箕敛之弊窦通商即所以理财足民即所以裕国如自利自便防上行私责有攸归其悉遵朕防特谕
　　谕关税刋刻则例【雍正二年】
　　上谕各省兼管关税之廵抚凡商贾贸易之人徃来关津宜加恩恤故将关差归并廵抚以廵抚为封疆大吏必能仰承徳意加惠商旅也但各关俱有逺处口岸所委看管之家人贤愚不一难免额外苛求及勒取饭钱等弊稍不如意则送有司有司碍廵抚之面狥情枉法则商民无所控诉矣嗣后着将应上税课之货物遵照则例逐件刋刻详单印刷多张各货店俱给一纸使众人知悉其关上所有刋刻则例之木榜务令竪立街市使人共见不得藏匿屋内或有他纸掩盖以便髙下其手任意苛索立法如此自然剔除弊端但尔等受朕委任之重尤当仰体朕心遴选诚实可信之人以任稽查之责必期商民有益方为称职特谕
　　谕禁现任官立生祠书院【雍正二年】
