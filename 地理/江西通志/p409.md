<!-- { "loadSidebar": true } -->
　　吴与弼字子傅世称康斋先生父溥建文时为国子司业与弼年十九见伊洛渊源图慨然向慕遂罢举子业尽读四子五经洛闽诸録不下楼者数年中嵗家益贫四方来学者约已分少饮食教诲不倦天顺元年石亨欲引贤者为己重谋于大学士李贤属草疏荐之加束帛遣行人曹隆赐玺书赍礼币征与弼赴阙比至授左春坊左谕德与弼疏辞召见文华殿顾语曰闻处士义髙特行征聘奚辞职为对曰臣草茅贱士本无髙行陛下垂听虚声又不幸有狗马疾今年且六十八矣实不能官也帝曰宫僚优闲不必辞赐文绮酒牢遣中使送馆次又疏称学术荒陋茍冒昧徇禄必且旷官诏不许乃请以白衣假读秘阁书帝曰欲观秘书且勉受职徐听还山可也留京师二月遂称疾笃放还赐敕慰劳赉银币复遣行人送还初与弼应召时以敕书崇重直聘以伊傅之礼意当大用而宫僚无事惧不得即行其志以塞人望故卒不受成化五年卒年七十九与弼始至京贤推之上座以賔师礼事之编修尹直至令坐于侧直大愠出即谤与弼归家知府张璝谒见不得募人代其弟投牒讼与弼立遣吏摄之大加侮慢始遣还与弼谅非弟意友爱如初编修张元祯不知其始末遗书诮让直复笔其事于琐缀録又言与弼跋亨族谱自称门士士大夫用此訾与弼后顾允成论之曰此好事者为之也与弼门人后皆从祀而与弼竟不果所着日録悉自言生平所得其门人最著者曰胡居仁陈献章娄谅次曰胡九韶谢复郑伉【白志】
　　按崇仁门下士敬斋白沙及娄胡谢郑六先生之外尚有魏庄渠余讱斋夏东岩潘玉斋而甘泉东所惺堂诸公受业于白沙之门者不在此数焉呜呼盛矣康斋乃被同乡在朝者之谤讫不得与余干新防从祀庙庭殊属阙典【原跋】
　　黄棃洲曰先生所不满于当时者大抵在讼弟一事及为石亨跋族谱称门士而已张东白闻之有上告素王正名讨罪无得久窃虚名之语一时名流尽哗恐未免为羽毛起见者予则谓先生之过不在讼弟之时而在不能喻弟于道特其不能喻弟于道而遂至于官且不难以囚服见有司絶无矫饰此则先生之过所谓揭日月而共见者也若族谱之跋自署门下士亦或宜然后人以成败论人见亨他日以反诛便谓先生不当与作縁岂知先生之不与作縁已在应聘辞官之日矣不此之求而屑屑于称谓语言文字间甚矣责人之无已也
　　胡九韶字凤仪崇仁人少从康斋学即不习举子业以道自期先生器之诸生从游者恒令先见九韶及先生殁门人多转师之九韶为人卓然动修规矩其诗文务典实不乐华藻有文集藏于家【学业】
　　车泰字子谟金谿人与兄弼宗弟亨俱受业康斋而泰最久笃信力行师友咸称之康斋应聘辞归遣泰诣阙谢大臣杨守陈丘濬皆有论荐期于用世而泰竟不仕泰之学尤邃于易春秋有敦复遗藁【人物志】
　　饶烈字丕承临川人世业春秋与侄岳同受业康斋之门潜心经学尝揭圣贤法言于轩楹间以自警策康斋题其读书之处曰麟经轩为之记晚迁居父墓之侧自号巢云有巢云藁二卷【同上】
　　曽自明乐安人景泰乡荐授河南兰阳县教谕以造就人才为己责贫乏者多周给教训如子弟罗一峯尝曰为师儒者皆得曽自明道何患不立人才何患不成哉【林志】
　　李大章号定庵临川人嗜古笃修不乐仕进与吴康斋胡敬斋齐名康斋赴聘大章作诗送之有去嵗征书来白屋何时行李出青山之句盖不欲其行也【人物志】
　　吴宣字师尼崇仁人景泰四年试南省归筑巴山书院肆力经籍已授左军督府经歴劾长僚不法系狱十年始得白改中府陞镇逺知府道疾卒有野庵文集【同上】
　　陈勉字自勉临川人祖殷尝音释十八史畧着有湖海集勉登成化进士除工部主事出知泉州有捕海寇功改知福州府终河东转运使长子威次子婴俱进士威监察御史婴刑部主事【林志】
　　徐霖字用济金谿人成化进士为给事中言事出为嘉兴知府致政归屡荐不起吟咏最富有剔斋诗集子行庆治进士官至御史【人物志】
　　吴哲字克明临川人成化进士知嘉定县筑堤四十里以捍海潮定两京嵗额费立小楼塘以便民呼为吴公市陞御史人不敢挠以私巡两淮盐课鬻余盐二千余万引开各场运河九十八道再巡畿内权宠家侵据民地若干悉复之【分省人物考】
　　吴嵩临川人成化进士累陞扬州知府筑堤以捍水患至今祀之与巡鹾使者相讦御史褫官而嵩亦落级补福州运同【林志】
　　姚隆号竹庵临川人成化进士授行人时出使者多挟赀币交易隆止挈一同行餽遗一无所受归即致仕益肆力问学博闻强记其著述甚富【府志】
　　谢缉字维熙乐安人成化进士授醴陵知县有善政歴工部郎中知处州府政尚平易有古循良风年未六十乞休弟绅以孝行闻【分省人物考】
　　董时望号雪峯乐安人幼孤事母孝成化进士授御史慷慨建白性刚介不茍合豪右惮之居官三十余年比卒无以为殓所着有雪峯藁【府志】
　　王约字资博临川人成化进士知平阳县毁淫祠六十余所以建社学嵗饥请发粟当路不可约曰民困甚矣救民获罪所不辞也卒发之擢御史出巡苏松湖广风裁甚着【同上】
　　吴昊字仁甫临川人为五官保章正成化间为监正观象台旧制浑仪黄赤二道交于奎轸与今之四正戾其阳经南北轴不合两极出入之度隂纬东西窥管又不与太阳出没相当故虽设而不用所用简仪则郭守敬遗制也而北极云柱差短以测经星去极亦不能无爽昊言授时厯元起至元辛巳今已二百一十年与嵗行差三度余矣仪象于观天最急失今不改恐渐疎谬诏下礼部议如其说制木様测騐久之乃铸为新仪更二道环交于璧轸其经纬云柱皆与天合正德初进太常寺正卿【费文宪集】
　　吴世忠字懋贞金谿人治进士授兵科给事中由吏科出为湖广参议歴佥都御史巡抚延绥以疾乞归所着有学庸通防洪范考疑矜庵诗集【林志】
　　洪钟字季和崇仁人七嵗随父之京有以其所书进者宪宗见其字画端楷召见赐入翰林院读书治庚戌登进士除中书舍人陞礼部贠外郎卒年二十七嵗【同上】
　　吴潜字显之临川人治进士歴陞云南副使权珰姚体忠奉敕征饷司府以属礼谒之潜不屈遂拂衣归世称两川先生【人物志】
　　李哲字希先临川人治进士严毅端洁善造人才在南郡抗疏敢言今添设江西巡抚九江诸道兵备皆所建白所着有南野集祀乡贤孙中以恩选为王府教授建崇儒书院复捐田以资讲防学者崇祀之称为致吾先生【府志】
　　王萱字时芳金谿人治进士选庶吉士改给事中时盗起四川敕萱往视师甫涉蜀境闻贼帅诡降且要求临江市安插萱移书巡抚髙崇熙曰未有羣蜂一方而能贴然者崇熙不听旬日贼果叛萱以闻崇熙被逮又疏劾罢总制尚书洪钟朝廷为改用彭泽及泽屡捷欲罢遣边兵萱复以为不可故蜀寇芟薙殆尽论功拜通政使有青崖奏议文集【林志】
　　洪范字邦正金谿人治进士知嘉兴县事承知府杨继宗之后防静寡欲民间语云洪令杨守承前啓后擢御史提督畿内学政陞河南提学副使【分省人物考】
　　按洪范所着有柏山文集
　　乐頀字鸣殷临川人治进士歴宣城山隂知县擢给事中前后纠劾疏十数上擢光禄寺少卿寻以知天文厯法兼掌钦天监事三年五星聚营室頀上书言占书曰五星之聚是谓改易王者有德受庆无德受殃聚房而周祚以昌聚箕而齐桓用霸汉兴聚井宋盛聚奎是四者皆当更革之时一福一祸昭然不忒惟天宝聚于尾箕唐德弗迪卒有安史之乱皇上中兴五星适聚可不益修圣德以承此大庆乎疏入下锦衣狱大臣交救获免降为宿州稍迁河南佥事以陜西参政归有木亭杂藁【人物志】
　　吴华字德辉东乡人治进士由崇明令擢御史两疏乞建储廷杖巡按浙江出知襄阳府罢归宸濠谋逆招诱东乡降宼城中惊扰华与巨室何清杨文宪画计斩贼首数人城遂全【分省人物考】
　　江珏字玉成金谿人治进士知华州陞刑部贠外己卯武宗南巡首倡十三司连名疏谏上怒罚跪午门三日廷杖革职世庙即位首诏褒之弟瑢以太学生谒送疏劾大学士刘健李东阳专权自恣下鎭抚司健等连名具疏请开言路以容直臣自陈休致以避贤路诏释之瑢名大着授宁德主簿不赴【人物志安志改撰】
　　按瑢安志另有传前志未载今采附珏传后
　　刘璨临川人由乡举知绵州性防介守城御贼居民用安闻母讣过哀而卒无以为殓人以防孝称之【四川名宦志】
　　廖轾崇仁人治举人知保昌抑豪强表贞节政声籍籍南海霍韬起为吏部侍郎所至长吏跪迎轾独长揖不拜韬益重之未几南海令缺太宰汪鋐以巨邑难其人韬曰无逾廖轾者遂迁知南海时邑中多显者卿相侍从闾里相望轾不少徇人多其介谓不负所举云【粤东名宦志】
　　黄本字乔岳乐安人进士以御史巡按云南疏劾守监郑文奎不法事权寺汪直庇之诬本落职部署台省交章论救不报治初召还未及任卒【安志】














　　江西通志卷八十一
<史部,地理类,都会郡县之属,江西通志>
　　钦定四库全书
　　江西通志卷八十二
　　人物【十七】
　　抚州府【三】
　　明
　　王蓂字东石通政萱弟也正德进士授礼部主事上三疏一言宋儒罗从彦李侗当从祀孔庙一言公伯竂马融贾逵王弼何休戴圣王肃杜预当罢从祀一言忠烈如龙逢苏武等二十人名臣如汲黯宋璟等二十人名儒如王通胡瑗等十四人祀典皆宜补入歴官浙江提学副使致政归与同邑洪北山黄卓峯吴疎山共为翠云讲防学者宗之【人物志】
　　饶瑄字文璧以字行临川人正德癸酉乡试少不羁好驰马舞劒弱冠委已于学即不为举业剽掇之习星厯算数山经地志九流百家之书无不通彻已乃觉其泛初善横渠以礼为先之教中慕邵子静生百原之学最后独深信象山而遵体之盖文璧之学凡屡变而卒归于简易云自号行斋学者称为行斋先生【同上】
　　陈九川字惟濬号明水临川人母梦吞星而娠年十九为李崆同所知正德进士请告三年授太常博士武宗欲南巡九川与舒芬夏良胜万潮连疏谏止千门荷校五日杖五十除名世宗即位起原官进礼部贠外郎中以主客裁革妄费羣小恨之张桂与铅山有隙诬九川以贡玉餽宏使通事胡士绅讼之下诏狱搒掠谪鎭海衞已遇恩诏复官致仕周流讲学名山如台宕罗浮九华匡庐无不至也一时讲学诸公谓明水辨驳甚严令人无躱避处卒年六十九祀学宫【明儒学案】
　　按府志九川受业阳明问学至忘寝食阳明殁防九川归亟往经理其家着有明水先生集王遵岩为之序
　　刘颖字时秀临川人正德进士由开化令征拜御史以议大礼忤防廷杖出按广西时田州岑氏搆乱请兵督斩岑邦彦于工尧隘颖功居多复按贵州以疾辞归寻卒所着有小迟集【人物志】
　　叶竦字乔新临川人正德进士授龙泉令县多逋赋竦以诚心开谕积欠尽完调慈谿祷雨立应尝大火拜之而灭传以为神艰归补常山未朞月县复大治竦更三县率前人以为难而竦辄著绩陞刑部主事得疾归卒【府志】
