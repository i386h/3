<!-- { "loadSidebar": true } -->
　　按吾学编刘祭酒传称其致仕归学问之功老而弥笃云云考子髙卒时年甫六十一初被谪归年犹未满五十家居久之复起为司业旬日而殁于位官非祭酒亦非老而致仕者也今皆订正又按子髙所着有职方集槎翁集行于世尚有北平集及家藏诗文十八卷传皆不载【原防】
　　曾万中吉水人元季为千戸长江右大乱万中与弟粹中保障乡里归明还守吉安授万中江省叅知政事弟粹中亲军指挥使后城陷兄弟皆战死【吉州人文纪畧】
　　李继先庐陵人以才智受知太祖任枢密判官南昌降将祝宗等复叛陈友谅悉兵围南昌城日危促继先出战援絶被获不屈死之赠陇西郡侯祀南昌忠臣庙中【林志】
　　解开字开元吉水人学士缙之父明兵起守臣梁克中欲弃地去开往见为画计招附羣雄郡頼以安后遁迹山中明初征为本县师训迪有方吉水文学之盛自开始学者称筠涧先生着有书解文集若干卷【人物志】
　　张昱字光弼庐陵人少从虞伯生得诗法杨完者鎭江浙用为叅谋行枢密院判官张士诚据吴以礼征之昱不屈张氏亡明太祖召至京师闵其老曰可闲矣厚赐遣还因自号可闲老人卒年八十三杨文贞士奇搜得遗稿为之序辇下曲宫中词最为世所传诵【元诗小序】
　　陈宗舜字村民永新人至元间领乡试魁明初典江右文衡与考防试解学士缙亦其所取者也晩家吉水以文学为逺近所宗【永新人物志】
　　按解开以下三人皆应明征辟或已授官前志尚编入元今改正
　　戴安字伯宁永丰人洪武举人髙才博学有用世之志三应征辟所陈奏皆国家至计上多采纳然皆以亲老乞身终养十三年复召授御史台都事改翰林典籍复建言十二事改广东海北提举卒于官【聂防江集】
　　按戴安旧志俱不载今采聂贞襄梅溪戴氏族谱序补
　　罗以明字善防自号曰蒙叟吉水人七岁能诗对十二能为词赋明初隐居不仕中子汝敬入翰林迎养京师朝奉天门见皇太子于文华殿命大官赐膳归乡日赋诗歌诵太平年八十二卒
　　按罗以明文舘学士复仁之从子前志不载今采补
　　王沂字子与泰和人父以道元时有隐德不仕沂与弟佑俱试有司不合即弃去洪武初佑举明经除监察御史明年沂亦征为说书旣至上书论事授福建盐运副使以老辞归所着有二妙集永乐中同里萧翚刋行于世【梁泊庵集】
　　按贑州府志引罗念庵集以沂为雩都人者譌
　　王佑字子启泰和人与胡子祺同时为广西佥事按察使寻适尝咨两人以政体子祺曰刑新国用轻典宜静以涖之佑曰蛮方之人凟伦伤化不及此时明礼法示劝惩后难治适从之广西称治蜀平佑徙知重庆州招徕抚辑甚得民和坐事免官卒【白志】
　　按子与兄弟皆未仕元人物志以兄沂为明人弟佑为元人白志据泰和梁用之所撰竹亭行状改正又按二妙集之外子与有竹亭集子启有长江万里集
　　杨卓字自立泰和人洪武进士授吏部主事逾年迁广东行省员外郎田家妇行山中遇雨伐木卒欲乱之妇不从遂杀妇妇家得尸诉叅政拷同役者二十人皆引服吏抱具狱请署卓曰杀一妇安用二十卒乎列二十人庭下熟视乆之指两卒曰杀人者汝也两卒大惊服罪参政曰员外何以知之卓曰卒二十必善恶异也二十人遇一妇乱且不能况杀之乎参政曰善遂生十八人坐事谪凤阳屯种召为礼部主事改杭州通判卓未至杭时有兄弟争田累岁不决卓至垂涕不欲讯兄竟让弟田卓精吏事吏不能欺而为治尚寛恕民恱服焉病免卒【同上】
　　刘夏字简卿安福人洪武改元上书撰大学旨要进呈时大旱应诏言二事称旨差往汴陜访采前代政绩笔削成书以献二年复差往交阯竣事没于南宁【林志】
　　按林志作刘迪简登科考迪简乃洪武三十年进士吉水人今从安志改作夏
　　欧阳韶字子韶永新人洪武初授监察御史时太祖威断莫测日命御史二人侍班刑赏有失中不谏正者罪之一日子韶侍班上乘怒将戮一人他御史不敢前子韶趋跪阙庭仓卒不能措辞举手加额连呼曰陛下不可上察其朴实天顔为霁其人得从轻典后乞致仕终于家【人物志】
　　尹坚字潮春永新人常开平伐江西坚知天命有归说熊天瑞以全城归服擢授直殿将军后累从征伐有功洪武二年改授武略将军祥符衞鎭抚予世袭【林志】
　　钱瑛字可大吉水人祖本和以笃行称瑛生八月而孤元末大乱奉祖及母避难历五六年最后遇贼缚本和瑛奔救并缚之本和哀告贳其孙瑛亦泣请代不已贼怜而两释之方是时其母被执而妻张氏从伏莽中窥见即趋出谓贼曰姑老请释而缚我贼见其年少从之旣就缚掷袖中鞵与姑诀曰妇无用此矣且行且睨姑稍逺即骂贼不肯行贼持之急骂益厉贼怒攅刃刺杀之事定有司知瑛贤凡三荐并以亲老辞子遂志中进士官山东佥事【白志】
　　梁伯兴永丰人洪武初以明经举除眞定府同知善政着闻陞应天府丞改知梧州府后召至京查理刑科事尝命撰日本国诏称旨陞河南右布政使【明一统志】
　　李亨字观泰吉水人洪武初以人才举官苏州知府有政声以父忧去位太祖遣使赍勅谕之有古廉洁之褒赐米五十石钞二百五十锭为守服之用【林志】
　　艾彭字伯崇吉水人洪武初以儒士授潮州同知擢东昌知府潮人感其惠爱尝立主侑祀于韩公庙守东昌筑堤捍江自黒龙涡至魏家湾六十里民获安居焉【同上】
　　刘谷字原实龙泉人洪武初以教授被征入见是日有星象文明之祥除监察御史屡上封事皆见纳以疾去位后出补无为知州除水面钱均夫差门无私谒【同上】
　　彭京字伯圻安福人洪武初以荐辟任给事中陞真定知府有政声令忌其严诬以私疏上察其冤坐令以死调京为河南佥事善草书得怀素笔法【同上】
　　陈灌字子将庐陵人生数岁而孤旣冠覩元纲日坏去习兵法已而寇盗蜂起遂募义勇保障一乡陈友谅将熊天锡强礼致灌与俱至九江灌视陈氏不足与有为去之甲辰春太祖克武昌灌因文馆学士罗复仁诣军门上谒遂擢湖广行中省员外郎大将军徐逹北征灌赞军事旣克泰州留灌筑城不旬日告竣除宁国知府百废俱举革兼并之俗覈欺隐之籍朝廷取其戸帖颁行天下筑化城等十六圩隄伐巨石作水门以时蓄泄三年代去谒告归省卒【杨东里集】
　　按陈灌林志作瓘白志考订改正又采杨东里墓碑补撰周文襄集中陈太守传略同
　　曾鼎字元友泰和人祖怀可父思立并有学行元末鼎奉母避贼母被执鼎跪而泣代贼怒将杀母鼎号泣以身翼蔽伤顶肩及足控母不舍贼魁继至悯之携其母子入营疗治获愈释之行省闻其贤辟为濂溪书院山长洪武三年知县郝思让辟教社学居乆之卒【白志】
　　罗晋用泰和人弱冠父死女昆弟五人一废疾孤侄一人方防晋用刻苦奉母嫁妹防侄养废疾者已则不娶曰母老弟妹多娶则不给也迨侄有子母命之娶乃娶诸娣妹壻逺官者羁旅者其妻子用乏皆取办于晋用免内顾忧精于医无问贫富一应之虽屡着奇效终不言利【安志】
　　陈继先字仲述泰和人洪武进士授御史时决狱者多弗称上旨独继先所讯得情宪台章疏奏覈皆出其手暇辄为文自娱一时称为陈古文而不名惜其文防失存者五卷耳寻没于官所著名桥梓前集【梁泊庵撰行状】
　　萧执字子所泰和人洪武四年乡举为国子学録五年夏至帝有事北郊召尚书吴琳主事宋濂率文学士以从执偕陶凯等十二人见帝斋所令赋诗亲第甲乙复令赋山栀花阅执诗喜遍示诸臣时帝留意文学往往亲试廷臣执与陈观知遇尤异以亲老乞归亲殁庐墓侧申国公邓鎭勦龙泉寇蔓及泰和执往责之鎭为禁止邑人以安【白志】
　　周子谅名恺以字行庐陵人洪武进士预修礼书授工部主事与贑州刘承直同时并用有诗文二卷【吉州人文纪略】
　　吴勤字孟勤师尹子元季盗起勤以防干吉安守臣不见用洪武初为武昌敎授永乐初召入史馆修髙庙实録号良史才书成改开封敎授周定王敬礼之未几卒年七十六勤学该博手未尝释卷为诗文敏而工尤善行草书在史馆时七十余矣运笔如飞初号匡山樵者更号由翁皆以名其文集幷六艺集凡若干卷【同上】
　　罗性字子理泰和人博学有行谊洪武初举于乡授德安同知大盗糟李万戸者捕久不获株连系狱者数百人性至郡有指糟李死者性辩其非是笞逐之悉出所系与期十日得糟李即尽贷若曹众叩头愿尽力七日果得糟李尝治蔬圃得窖铁万余斤防方赋铁造军器民争求售性曰此天所以济民也悉以充赋秩满赴京坐擅用枣水染军衣谪戍西安四方老师宿儒在西安者数十人吴人邹弈曰合吾軰所读书庶几罗先生之半年七十卒【白志】
　　按罗子理为西杨受业师生平行谊详见文贞所撰本传中
　　胡子祺名寿昌以字行吉水人宋资政殿学士铨十世孙洪武三年选文学士十八人授监察御史子祺与焉寻迁广西按察司佥事屡平冤狱祠庙不载祀典者悉撤毁改知彭州都江诸堰秦守李氷所凿导江水灌成都田历代皆用铁石修之劳费不赀元季兵兴堰废田不治子祺议以竹木代工甚省迁延平知府逾年卒次子广自有传【同上】
　　周肃吉水人洪武初举授御史台都事直谏称旨受文绮楮币之赉累官戸部尚书经画悉当上甚器重之【林志】
　　张衡字子平万安人洪武进士授礼科给事中疏奏剀切擢礼部左侍郎奏正洪武礼仪定式岁行郊祀选百官行最者十三人登坛分献衡与焉太祖屡嘉其淸愼以其事载大诰每宣召辄呼为瘦张而不名【同上】
　　杜环字叔循庐陵人侍父一元游宦金陵遂家焉好学工书重然诺好周人急父友兵部主事常允恭死于九江家防其母张氏无所归念允恭尝仕金陵戚交或有存者问至一元家知已死惟子环存母服破衣雨行至门泣告之故环见大惊扶就坐拜之复呼妻子出拜妻马氏解衣更母湿衣奉糜食衾寝时兵乱岁饥民骨肉不相保母见环家贫复出问故人皆不纳环购布帛为制衣衾自环以下皆以母事之戒勿以困故轻慢越十年环为太常賛礼郎奉诏祠防稽道遇其防子伯章泣语母在环家念子日夜成疾宜往见伯章经半岁始至见母寻绐以他事去母后死杜氏环为殡葬如礼岁时祀之环后为晋王府録事有名【宋文宪集】
　　按杜环虽家金陵实庐陵人前志不载今采补
　　王希礼吉安人洪武中知平阳不事综刻催科谳决苇鞭示扑常曰刑者辅政之法不得已用之民自化服【浙江通志】
　　彭豫字与志泰和人洪武中为香山丞地僻俗嚣前令率尚威严豫至寛敎令省刑罚废坠具举流亡来归海濵屯帅暴横悉遣还敎民树栅积石以御倭寇寇不敢近俗蓄蛊毒豫廉得之诛徙其家后莫有犯卒于官【广东名宦志】
　　习韶字尚镛永丰人洪武中知长乐以孝弟化民勤于抚字民安其业秩满迁兵部郎为诗古澹清婉解大绅梁石门俱极推之有舟次洞庭句云辞家一千里惆怅不能吟昨夜巴陵雨洞庭春草深眞唐音也【聂防江集】
　　按韶所著名虚庵言志集旧志不载今采补
　　刘焕字孟章吉水人洪武初以明经举知原武县上书首陈时务禁民掘冢时适祭无祀鬼神有犬摇尾而前叱逐不去乃命左右随之至蒿野中见二人掘冢获而讯之伏罪后以荐擢吏部郎中【人物志】
