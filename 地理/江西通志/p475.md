<!-- { "loadSidebar": true } -->
　　陈嘉诏妻李氏崇仁人年二十夫亡哀毁不食姊姒劝以抚孤乃奉姑守节三十八年雍正四年奉旌
　　原肇镐妻乐氏詹来宸妻朱氏詹懋集妻黄氏詹应鹏妻李氏俱乐安人早年苦节各三十余载雍正四年旌表
　　周立隆妻孙氏周士□妻陈氏周士瑜妻徐氏孙文朗妻章氏孙文耀妻黄氏俱崇仁人苦志守节雍正六年旌表
　　张扩炌妻陈氏乐安人年二十守节又同邑管思锦妻胡氏年二十三夫亡抚孤事姑以孝闻俱雍正七年奉旌
　　刘正侯妻周氏金谿人年二十七夫客死闻讣投缳者再族亲劝以抚孤乃食贫茹苦课子有成雍正七年旌表
　　陈元良妻游氏崇仁人年二十二夫殁勤纺绩孝养孀姑食不给已枵腹弥日既而子克成立进肥甘屛不御惟朂以勤俭无忘两世孀居而已守节四十三年雍正七年奉旌
　　陈万备妻邹氏崇仁人年二十三而寡性好善康熙甲申丁丑嵗大饥邹以纺绩余转米施粥乡里赖之守节三十四载雍正七年奉旌
　　甘士俊妻方氏崇仁人年二十二抚孤守节四十三年雍正八年旌表
　　陈侍二妻呉氏崇仁人年二十四夫亡无子矢节奉孀姑立继嗣续夫祀雍正九年旌表
　　陈孟泰妻胡氏崇仁人青年矢节奉姑抚遗孤成立雍正九年旌表
　　陈昆妻呉氏崇仁人年二十四夫亡奉舅姑抚孤苦节五十余年又同邑艾渭濵妻胡氏年二十二夫亡抚孤守节并雍正九年旌表
　　艾氏临川人举人廷选女年十六适御史刘逵子诸生亮嵗余国变举家避兵亮送母管先行中途被掠管投道旁井中死亮被驱至南昌遇害翁闻悲愤数日亦死氏丧如礼为夫立后植节靡他后十余年有族子某与亮同时被掠者冐为亮归初亮未出痘其人痘瘢盈颊云掳后始出变易顔面族人俱来相视莫能辩其伪氏独严拒不见使婢诘以曩昔闺中数事支离莫对因叱家人缚送县官穷治情亟遂吐实众愈钦服年八十余终【李穆堂集】
　　李应第妻黄氏临川人年二十八而寡植节抚孤孝养舅姑丧葬尽礼皆出十指所办顺治丙戍丁亥连嵗大侵米至斗千钱期功亲属鬻田宅殆尽黄令子仙客析己宅居之训子极严仙客后举丁酉乡试孙茹旻登进士夀七十有二卒
　　罗璟妻陈氏临川人璟尝暮归遇虎惊仆家人掖之归喑不能言狂战数日而死陈出百金招善猎者索之果得虎杀之柩前祭其夫时以为至情所感苦节自守夀八十有三卒
　　陈其谔妻王氏金谿人字去华方伯王如水孙女也有才色年二十二随母避乱咸塘兵将及自投藕池水薄不没手掘汚泥为坎深透莲根始死收葬时十指血染如墨满口皆泥塞傅占衡为记【榆墩集】
　　徐景行媳曽氏举人乐徽声孙女许晋妻王氏熊立四妻某氏熊轩一妻徐氏黄徽妻徐氏黄希伦妻郭氏李士益女长玉掲氏徐氏【俱临川人乙酉戊子甲寅死难】
　　聂以偕妻桂氏李元善妻聂氏王庭祥妻刘氏张思理妻呉氏继理妻呉氏黄天十妻徐氏黄汉章妻傅氏【占衡女名静姑】汉章女慧悦【俱金谿人先后死难】
　　乐清雅妻陈氏妾邹氏女贵娥婢凤兰乐仲止妻武氏李愈谦妻原氏董徳序妻丁氏陈本礼妻王氏张美立妻董氏许朝显妻蔡氏朝荣妻朱氏朝盛妻丁氏尔官妻陈氏詹言逺妻许氏丁陞妻董氏杨诵六妻龚氏李梅实妻何氏龚俊选妻伍氏聂登禄妻陈氏陈应试妻张氏杨鸾十妻邬氏【俱乐安人先后死难】
　　许涛妻黄氏章润三妻谭氏及二女呉越妻徐氏卢学二女【俱宜黄人乙酉庚寅壬辰死冦难】
　　梁兖五妻呉氏杨同人妻黎氏【俱东乡人死冦难】
　　建昌府
　　宋
　　谢泌妻侯氏南丰人家贫事姑孝谨盗至侯因姑病笃不能避逼之不从盗刃仆沟中贼退复苏见一箧发之皆金珠族妇以为己物侯悉归之妇以其一谢之不受后泌亡子幼父母欲嫁之侯曰儿幸得归隐居贤者之门忍去而使谢氏无后乎宁贫以养其子【宋史】按侯氏称泌为隐居贤者泌之为人当有可传惜无考
　　乐氏二女南丰人父以鬻果为业绍定二年盗入境其父置舟挈家走建昌盗掠其舟将逼二女俱不从一赴水死一见杀【同上】
　　曹氏南丰人生于绍兴至淳祐百有二嵗有四子邑令黄侅孙举敬老礼舆至县庭亲酌之赠以金帛包恢赵崇嶓皆赋诗纪其事
　　元
　　曽闿妻李氏宜黄人适南丰曽氏夫死守节治家勤俭翁八十余养无违礼至元壬午葫芦峒冦猝至翁遇害李奔窖中贼伺知之掷服饰甘言引之出李大骂曰汝贼也岂从汝吾翁已死何以生为以手束髪受刃而死祀节妇祠
　　曽氏女名粉娘南丰曽塔卿女年十八值红巾之乱贼掠之去迫至呉家坊桥粉娘竟不过贼挟之上马即仆地大骂曰我良家子我岂从汝贼怒殛死之祀节妇祠【豫章书】
　　掲贞女广昌人年幼早失父母至元丁丑之乱同兄嫂逃避山中怆惶相失贞独抱兄子窜身荆棘中儿啼为逻卒所执悦其貌甘言诱之不可骂声不辍遂受刃而死冦退嫂于死所得之玉色如生执兄子犹未弃也掲伯相诗姑头已断儿头破姑手犹扶恐儿堕儿生姑死实堪怜傍人为説犹烦冤【同上】
　　明
　　颜孙妻危氏南丰人禀性贞洁年二十七夫亡誓不再适翁姑既老子复幼氏勤纺绩以资养翁姑殁营尽礼守节四十四年而卒洪武二十四年旌表
　　易太妻程氏南城人自幼贞淑及嫁克尽妇道未几太疾革乃晨昏吁天求以身代既殁欲殉葬亲族以子幼怜而止之遂去华饰事织絍以给衣食洪武二十五年旌门
　　谢胜华妻朱氏南丰人年二十六而夫亡子幼家贫躬织絍以养老姑壬辰兵乱歴艰危不变姑殁哀甚遂丧明洪武二十五年旌表正统三年祀节妇祠
　　李绅妻戴氏南丰人洪武初收散卒其兄李惇已死部上其籍罹于伍者憾无所泄而贻祸于绅系京狱戴愤激赴京击登闻鼔诉冤得释绅道死戴扶榇归葬保孤励节夀六十有九有司为建贞节堂
　　罗防妻胡氏南丰人防之官南充陆路先行胡舟至野猪岸石隘滩险舟竟覆胡抱楫浮沈将及岸舟人以手援辄引去遂死焉越二旬夫至溺所祭之尸出自舟旁容体不变编脩朱纮为譔墓表祀节妇祠
　　曽子庆妻唐氏南丰人年十九归曽甫二载夫卒无子舅姑已殁父母劝之他适唐誓死守节后祀节妇祠
　　艾璋妻呉氏南城人夫亡哭其夫墓为之裂太守呉润有诗谢士元为节妇记
　　郑道常妻蓝氏南城人归郑甫三载道常客死南海榇归蓝号泣欲自殉尽力营葬矢志不二以终检讨严素志其墓
　　涂钦妻黄氏新城人钦登洪武进士任乳源丞覆舟死黄闻讣哀毁骨立誓不改节教子顺登甲申进士官至礼部主事姆仪在人间至今言必及之【明一统志】
　　张孺文妻刘氏南城人年二十六孺文卒婣戚怜其子幼家贫咸劝改适刘以不活为誓朝夕号泣丧明守节三十余年正统三年旌门【同上】
　　陈希妻刘氏广昌人夫亡年二十五甘贫守志矢不再适有司以其志行卓异事闻旌表【同上】
　　傅志华妻谭氏南丰人年十九归傅阅九月而夫亡居丧守节事舅姑益谨父娶继母悍戾谮逐诸子谭因归谏憾之谋夺其志密聘乡人戚姓者而谭不觉一日诱之归见戚备妆具请期哭谓父曰夫死肉未寒何忍为禽兽之行亟潜匿楼之复壁中累日不进水浆而死【明书】
　　冯绍纲妻卢氏南丰人年二十而寡矢志守节姑将嫁之卢趋夫坟所缢死桑树下
　　邹宣让妻张氏南丰人年二十二夫亡哀恸治殓毕自缢死
　　呉世昌妻刘氏广昌人年十九适呉生二子俱亡世昌病二年不起刘侍汤药不离左右世昌卒刘拔髪纳于棺内誓不改适卒践其言景泰三年旌门【明一统志】
　　何本容妻聂氏广昌人年十六适何相守十年生子三女一本容病连月不起聂市药刲股救治极力迨卒伏尸以哭闻者悲哀景泰间旌表【同上】
　　揭氏广昌人年十六归刘敏阅七月敏疾革嘱掲改适揭号泣曰脱有不幸当相从于地下但念公姑垂老妾誓死无他敏卒舅亦亡夫之戚黄文显谋规鬻产之利百计窘之图改其操掲忿骂欲自经操执益励县令江浩上其事奉诏旌表卒年七十有六
　　髙宏妻揭氏广昌人宏以较艺卒建昌家僮归其丧揭迎于邑之东门外哭拜毕遂自肩舆衬若男子素歴者然既殡朝夕哀哭屡絶而苏越月余以锁钥纳儿袖中诱之出户遂自缢死旌表之【明书】
　　符氏南城人涉猎女戒等书未尝轻逾户外父尚全择婿适何有隣未二朞有隣卒逾数月始生子清符时年十九孝养舅姑训饬其子凛然无霁容守节三十四年
　　江仕崇妻李氏南城人夫亡年二十五誓不再适孝养翁姑举动无违礼守节四十四年成化元年有司具实以闻
　　何燮妻涂氏新城人燮登贤书早卒涂守节抚孤子垕后登进士
　　黄绘妻饶氏南城人事继姑能孝虽隣族粒果非姑命不敢授受年二十七夫亡遗孤半嵗寻亦卒有富家闻其贤欲娶之饶遂断髪至死犹髼秃以誓不二
　　刘文英妻黄氏南城人年二十而寡守节育孤歴三十余年事闻旌表
　　李用和妻黄氏新城人年二十六而寡守节抚孤歴五十年邑人邓康名其堂曰贞白何垕记之又潘用吉妻黄氏年二十三夫亡矢心守节有司上其事于礼部年六十八而卒何垕撰贞节堂记
　　姜妥妻赖氏广昌人年十六归姜越二年妥得疾度不起顾谓赖曰汝年少善事人赖泣曰君若不起即相从于地下妥卒七日赖梳洗具衣服自缢死
　　揭琐妻黄氏广昌人年十六适揭月余而夫亡守节不渝尚书何文渊诗有从兹不施脂粉容只与寒梅守清洁之句
　　何永孚妻李氏广昌人嫔时年十六越二年孚卒何弛容释妆每欲与俱柩前设一木櫈坐而哭櫈为之刓姑病朝夕祝告请以身代既殁哭曰吾所以不死者姑在也姑既逝吾何生为哀恸呕血不匝月而死【明书】
　　揭文诚妻何氏广昌人年二十一夫亡哀毁欲殉念无以偿所托忍死襄事抚孤不遗余力未几子瑞复夭何孤帏孑影衣麤茹淡歴二十年如一日又王彦冠妻黄氏早寡择犹子沼以续夫祀守节至年七十
　　邱宏妻储氏南丰人正徳间流冦猝至宏方卧病度不能免自投于池储牵其衣随之溺死祀节妇祠
　　黄华妻李氏广昌人正徳辛未流冦破县李出亡于牛鼻嘴贼执欲辱之骂曰我儒家妇不幸被汝执欲杀即杀岂从汝耶复持其子刼之李亦不顾仆地求死贼遂刃之邑令梁荣作哀词遣祭于其坟【豫章书】
　　李氏女名贵姑南丰李惟广长女幼读小学孝经能通大义正徳六年辛未贼至逼贵奋骂不从被磔死祀节妇祠
　　文钦二妻罗氏南城人年二十七夫亡哀恸九日不食而死
　　刘淳妻周氏南城人年十七归刘二载而寡矢志守节其母私为改聘周闻之自缢死
　　李乐妻曽氏南丰人年二十三正徳中为贼所掠厉骂不从投崖死贼追杀之双目炯炯不瞑贼去乐抚而哭曰若得死所矣乃瞑程防为传祀节妇祠
　　胡氏三节妇南丰人胡泰妻赵氏蓁妻符氏正徳中贼起奉其姑陈氏避于鸡公坪及遇贼赵骂贼被杀符于管家桥投水死其庶姑齐氏亦相继奔溺贼追刃之祀节妇祠
　　呉咏妻胡氏南丰人与姑同被贼掠谬为愿从者请免其姑与子贼信之至中路投絶涧贼追刺之又呉麟瑞妻李氏与男丝同被贼掠绐贼释丝自投坑口湖贼杀之俱祀节妇祠
　　胡进妻邱氏江秉徳妻黄氏呉璧妻钟氏俱南丰人为贼所掠不从被杀祀节妇祠
