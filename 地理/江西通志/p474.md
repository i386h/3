<!-- { "loadSidebar": true } -->
　　呉钦贤妻曽氏名好贞正徳间钦贤挈家避贼于琴源贼至杀钦贤胁曽去曽唾骂曰汝杀吾夫吾肯从汝求活耶贼并杀之时盛暑越二日子玉收其尸面色不变
　　欧葢十妻陈氏东乡人正徳间盗掠其乡陈被执不肯行骂贼而死又陈氏全式二妻与式三妻万氏俱被贼执恐辱之同赴章桥水死
　　饶寛洪妻徐氏东乡人归饶才七月而寡抚遗腹子守节歴四十年正徳间旌表
　　乐华仁妻徐氏乐安人夫亡守节长子师韶正徳辛未死于冦妻詹氏抚子士鸾仅数嵗鸾长娶游氏未几夭游年二十誓不再适三世连孀罗明徳赠有三节堂诗
　　危时行妻刘氏临川人年二十而寡守节抚子世纯长娶杨氏无子立族子为嗣讧夺羣至时刘年老矣杨齧指毁面誓死养姑讧夺始息刘年九十杨八十四而终陈九川题其堂曰重贞为之记
　　周钲妻徐氏金谿人适周甫两月钲以暴疾卒抚遗腹生子瑄守节邑人黄蓂为之传
　　曽氏名娄英乐安人许张铎未嫁闻姑及夫病遂告归养姑姑甫卒夫亦病笃竭力奉侍半载夫亡父母劝其他适遂自缢死
　　戴氏女名新喜乐安人许聘曽氏子未归夫死戴自缢以殉父母救苏后闻议改聘竟自尽又杨光斗妻曽氏年二十七夫病革先自经死张洪振妻李氏归张两月夫卒自经死
　　陈南灿妻黄氏崇仁人年二十四夫亡抚子忠义比长娶袁氏生子希贤甫五嵗忠义亦卒妇姑相依以终厥志里人嘉之以双节名其堂元章为之记
　　任良贵妻鲍氏临川人年十八从夫任兰谿夫卒抚孤足不越阃夫有同籍者宦于抚怜其贫而厚助之曰未亡人何用此谢去后流冦猝至走伏林间盛雾忽大作咫尺不辨竟得免
　　卢氏临川屠儿妻也舅姑且老屠以纎啬赀衣食妇自攻苦以肥甘奉舅姑屠未之知舅姑疾废妇事之益至闾里共义之为言于郡榜曰孝妇卢氏
　　邱景仁妻王氏名灵秀乐安人灵父与景父素厚善当子女初生时订为姻娅后景仁病废遂议罢婚将更聘贵室灵秀挟匕首示母得止及归景仁相得甚欢生四子罗近溪题曰节顺殊常
　　艾贤妻何氏东乡人年二十五夫亡事舅抚孤歴五十余年后子挺中嘉靖癸卯乡榜任浔州通判得请建坊
　　廖文鉴妻李氏宜黄人年二十七夫亡抚孤守节百嵗时邑令黄淖扁其堂曰百嵗节妇越二年卒
　　李发二妻袁氏呉葢七妻李氏俱宜黄人被冦执不辱而死后奉旌
　　王诏妻乐氏东乡人年二十五夫亡抚遗腹子守节嘉靖间旌表
　　詹隆质妻王氏乐安人年十七归詹未几隆质亡遗腹生子琛抚之守节年八十九终旌表又邱子让妻毕氏袁绩勲妻董氏詹立本妻陈氏夫亡子幼俱以节终
　　谢宗濓妻黄氏名月贞乐安人年二十三夫亡养姑抚子歴四十余年雷古和有记又晏范妻游氏夫亡无子守节七十余年黄综纪其事
　　黄广用妻陈氏名池贞乐安人年十八夫亡家贫守节孝养姑嫜歴六十余年巡抚陈有年巡按朱鸿谟给扁旌门
　　邹人鹗妻黄氏乐安人年二十五夫亡守节抚孤邹文庄为作节爱记
　　乐以仁妻游氏名月贞乐安人年二十三夫亡抚妾所生二子不啻已出延师课督先鸣学业克成出仕有声歴五十年尚书董记其慈节又游惟智妻李氏名玉贞抚孤守节亦为之记
　　乐廷宣妻邹氏邱聚英妻谭氏陈作魁妻袁氏曽维秉妻蔡氏俱乐安人以节夀膺旌表
　　陈伯芳妻黄氏乐安人年二十二而寡抚子育瑞守节歴四十余年通判叶逢春表其门曰守贞并为传记之
　　陈本倪妻詹氏乐安人年二十三夫亡与媳毕氏同守节詹年八十九而终巡抚郑岳立节夀坊表之罗明德为之传
　　罗良杰妻王氏名玉贞乐安人年十九夫亡越五年叔良忠亦卒率其妻曽氏共相守节罗近溪董扩庵俱有诗美之
　　王维贤妻邓氏乐安人年二十二夫亡子生数月而瞽抚之守节后训诸孙卒年八十罗念庵铭其墓
　　邓舜旺妻余氏宜黄余琳泰女年十七归邓越三年而寡事姑守节嘉靖二十四年建坊旌表年七十五而终
　　呉葢八妻李氏名秀宜黄人年二十二嘉靖间夫死于寇李被掳以行忿骂卧地齧舌噀血冦面死于乱刃下诏旌表乡人为建祠
　　熊绍明妻曽氏李灿南妻洪氏俱崇仁人夫亡事姑抚子嘉靖间巡按李伸并旌其门
　　刘岳一妻杨氏崇仁人归刘三载生二子岳一部解军人卒于途讣至杨哭之恸置二子于房外自缢死时年二十九
　　熊希环妻吕氏崇仁人生二子希环卒吕年二十七抚孤守节以终嘉靖间通判林垠表其门熊翰传其苦节
　　傅氏女名旬姑临川人许嫁同里陈氏子将归而陈氏子没矢志守节逾二十年而卒太守曽汝檀表其墓
　　李时杰妻罗氏崇仁罗文玉女归李甫二载而寡无子立侄诏为后以守节终嘉靖间旌表
　　呉子旸妻程氏名雍秀崇仁人年二十一归呉生子焕周嵗子旸客死程矢志守节年六十五卒无以为殓邑人士怜之李登纪其事
　　陈氏烈女名妹秀崇仁陈叔利幼女嘉靖辛酉流冦破邑妹秀被执投陂中死时年十八刘胄监侍婢陈氏女名雪梅亦为冦执投水死
　　黄庭賔妻陈氏临川御史纪之子妇也事姑孝爱姑卒于京同柩南归陈哭屡絶梦见姑曰玉河吾与汝相遇也及天津登舟问夫水名对以天津玉河陈即赴河死天津万艘闻者哀之为孝妇立祠
　　傅道匡妻刘氏名胜玉临川刘同亨女父病噎絶粒五日女刲股食之病稍愈渐能饭竟延半载人以为至孝所感
　　詹氏乐安人年十七归郭呈理十九而夫卒抱伯子绍仪而字之绍仪业举子屡占博士髙等俾从罗近溪游请事性命之学卒年六十有二邑绅士上其节于督学及直指使者檄下旌其庐董作节孝传【董扩庵集】
　　王嘉兆妻杨氏临川人早寡守节孝事舅姑万厯间旌表
　　聂妻刘氏名恒玉金谿刘锡女生子稑甫周晬而裕没刘年十九矢志守节事舅姑生养死葬一一循礼年六十余而卒万厯间奉诏旌表孙曼中乡试仕至国子助教
　　王道隆妻唐氏金谿人年二十一而寡抚孤子事舅姑苦节歴五十年建坊旌表
　　唐氏三节妇乐安人唐重儒妻曽氏年二十六而寡守节抚二孤国岐娶陈氏年二十守节国宣娶曽氏年十八守节万厯间旌曰三节齐芳
　　曽世俊妻陈氏名真贞乐安人年二十八夫亡守节训育二子卒年七十八旌表
　　伍宪中妻何氏临川人宪中中乡试上公车卒于京何闻讣投屋后池而死
　　邱御琇妻李氏临川人早寡奉舅姑抚孤兆麟成进士上节孝状特建坊旌表汤显祖为撰墓表
　　彭亨妻黄氏临川人早寡守节万厯间旌表
　　王霈妻邱氏临川人早寡无子守节翁将嫁之邱自缢死事闻旌表
　　傅炯七妻范氏临川人归傅一年而炯卒范毁容誓死守节又张世澄妻李氏夫亡守志俱奉勅旌表
　　朱思中妻曽氏乐安人年二十一守节抚孤夀八十旌表
　　龚氏名桃秀乐安人幼字朱宗隆及笄而寡立嗣守节尝裂一镜自佩有讽之易节者即举以示曰若能为我复完则可
　　聂启孟妻王氏金谿人年十九而寡守节抚孤旌表何璇妻李氏东乡人璇客死李有殊色父迫之嫁遂以簮入耳内手自拳之至没复拔出血溅如注姑觉呼家人救则已死矣【明书】
　　邹士兴妻杨氏东乡人早寡夫兄欲夺其志即削髪刺睛守节以终又王朝佑妻袁氏早寡守节夀百有四嵗
　　徐承恩母刘氏临川人年十九而寡守节歴八十六年旌表
　　呉重佐妻汤氏临川人夫亡抚女守节女嫁汤自缢死李元洁妻黄氏詹滚妻黄氏喻诏妻杨氏俱临川人万厯间以节旌表
　　管建中妻张氏临川人年二十五夫亡守节事姑教子天衢登万厯己酉乡荐巡按顾造题请建坊旌表
　　曽全妻汤氏临川人年二十而寡自矢守节御史曽佩铭其墓万厯间旌表
　　呉世龙妻余氏小字瑞玊世龙卒于官余年二十五守节事两代姑训子帝简后营姑墓有白鸟来巢之异巡按徐养心旌其门曰节孝双成
　　邓氏名姿秀崇仁邓用奇女年十八归黄玉沆甫一年而玉沆殁氏恸哭屡絶时孤汝南甫三月姑劝之乃强食饘粥未几舅姑继亡氏倾奁殡葬躬亲纺绩守节歴四十余年【呉文恪集】
　　曽章志妻游氏乐安人年二十夫亡守节夀至八十孙师世举人元孙瑞来成进士大学士呉道南作传修撰刘理顺志其墓
　　董徳周妻原氏黄梦鸾妻曽氏陈时髙妻詹氏俱乐安人夫亡守节以夀终
　　曽章训妻聂氏乐安人年二十夫亡守节八十三而终御史张简具题旌表
　　曽达卿妻詹氏乐安人夫病笃呼詹以手指翁姑者再及逝詹泣曰夫以两大人属妾者知妾无二心也竭孝全节七十二而卒邹元标为之铭
　　黄士璋妻胡氏宜黄人夫亡年十七无子守节御史史弼张诠先后旌门年七十而卒
　　王福地妻徐氏金谿徐源女年十八归王仅两月福地卒无子守节家贫纺绩以养舅姑七十五而终万厯间御史史弼上其事诏建节孝坊
　　呉迈妻周氏金谿人知州九洪女也年十六归呉越数年而迈卒守节事舅姑以孝闻后以兵乱投沼死
　　胡志正母朱氏乐安人年未三十而寡抚二子守节天启间邑令蒋徳瑗表其门
　　邹金璧妻许氏宜黄人年十七矢志守节夀八十奉诏建坊同邑呉化妻廖氏年二十而寡抚孤养姑巡抚题请旌表
　　周孔孜妻许氏金谿人孔孜入太学谒选没于江氏抚子可大娶陈氏可大亡陈年十九姑媳相依呉堂为作节孝传
　　管氏丰城人适临川刘逵后逵仕至御史闽兵至管被执厉骂寸伤而死子年十三并殉逵痛妇子俱亡不逾月亦卒
　　郭由谦妻聂氏乐安人流冦掠县横肆淫刼聂怀娠忽被贼执贼欲污之坚志不从跳井死贼取其尸刳剔其腹以孩贯于槊为戯至为惨烈
　　呉子材妻杨氏黄文仁妻罗氏黎惟光妻乐氏【俱崇仁县嘉靖间死难】
　　董端一妻杨氏董栋七妻王氏张子鐩妻陈氏董心四妻曽氏董旭二妻丁氏董受九妻张氏张湛九女淑姑张福一女末姑邱氏张氏王氏杨氏丁氏【俱崇仁县崇祯间死难载解学龙碑记】
　　毛大节妻曽氏乐曰琼妻李氏【俱乐安县正徳间死难】
　　陈大望妻王氏张海四妻陈氏陈龙祖妻李氏张子叙妻陈氏呉文昌妻曽氏王求兴妻赖氏王林二妻张氏王茂五妻曽氏王景妻刘氏陈宠四妻张氏又邓氏张氏正姑【俱乐安县崇祯间死难载解学龙碑记】
　　国朝
　　王立儒妻袁氏临川人立儒早卒袁年二十余坚志守节抚遗孤奕京成立康熙二十七年建坊旌表
　　杨烈女名梅姑宜黄人康熙四十一年旌表建坊呉珍妻黄氏名贤秀崇仁人年二十四从夫徙饶州万年县居无何夫归崇仁约越月返后逾五月未至黄脱簮珥买舟挈子觅夫至崇仁而夫已死黄愿絶粒捐生戚属谕以宗祧为重乃自任抚孤所居门房一间拥藁而卧炊则瓦器代釜艰苦备尝后孙立登乙酉乡荐人咸谓黄苦节所致康熙四十一年建坊旌表
　　杨公振妻徐氏金谿人年十九守节五十余年康熙六十年旌表
　　邹文茂妻黄氏宜黄人年十九夫亡苦志守节抚孤成立歴四十余载康熙六十年旌表
　　刘逺及妻徐氏金谿人年十九夫亡无子母劝他适徐哀泣引刀割面誓不改志立侄为嗣守节三十二年雍正四年旌表
　　张云聚妻邓氏宜黄人年二十余守志训子成立又邹文蔚妻欧阳氏夫亡无子奉翁姑立侄为后俱雍正四年旌表
