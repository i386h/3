<!-- { "loadSidebar": true } -->
　　孝武帝孝建元年【甲午】春二月江州刺史臧质以南郡王义宣举兵反夏宋主遣兵讨质诛之【同上】
　　臧质传云质自谓人才足为一世英杰始闻国祸便有异图以义宣凡闇易制欲外相推奉以成其志孝武遣抚军将军柳元景统王元谟等屯梁山洲筑垒待之义宣遣腹心刘谌之就质陈军城南元谟悉精兵出战薛安都骑军前出垣防之督诸将继之乃大溃质走至寻阳焚府舍载妓妾入南湖摘莲噉之追兵至以荷覆头沈于水岀鼻军士郑俱儿望见射之中心兵刃乱至腹冒纒萦水草队主裘应斩质传首建业
　　明帝泰始元年【乙巳】冬十一月江州刺史晋安王子勋举兵寻阳【同上】
　　子勋传云大明七年为江州刺史加都督八年改授雍州未拜而孝武崩还为江州废帝诛何迈使八座奏子勋与迈通谋遣朱景送药赐死景至湓口长史邓琬等奉子勋起兵以废立为名明帝定乱进子勋车骑将军开府仪同三司琬等不受命
　　宋书邓琬传云安成太守刘袭举郡奉顺琬遣龙骧将军廖琰率数千人并发庐陵白丁攻袭袭与郡丞檀玢拒战玢临阵见杀袭弃郡走琰卤掠而退袭复出据郡时齐王率众东北征讨世子赜为南康贑令琬遣使收世子萧欣祖桓康等奉世子长子奔窜草泽募得数百人攻郡出世子世子自号宁朔将军与南康相沈用之等据郡起义琬征始兴相殷孚为御史中丞并令率郡人俱下孚众盛世子避之揭阳山琬遣戴凯之为南康相世子率众攻之凯之败走世子遣幢主檀文起千人戍西昌与袭相应琬人遣廖琰与其中兵参军胡昭等筑垒西昌坚壁相守琬召豫章太守刘衍以为右将军中防军殷孚代为豫章太守督上流五郡以防袭等孚既去始兴以郡五官掾谭伯初留知郡事士人刘嗣祖等斩伯初据郡琬遣始兴太守韦希真鹰扬将军杨之领众一千讨嗣祖嗣祖亦遣众出南康与齐王世子合希真等以义徒彊盛住庐陵不敢进
　　二年【丙午】春正月遣建安王休仁讨江州晋安王子勋遂称帝三月沈攸之代将撃寻阳军大破之八月宋台军克江州杀子勋【同上】
　　子勋传云即伪位于寻阳年号义嘉备置百官四方响应是岁四方贡计并诣寻阳及军败子勋见杀时年十一
　　沈攸之传云殷孝祖为前锋都督失人情攸之内抚将士外谐羣帅众并安之时孝祖中流矢死建安王休仁屯虎槛总统众军闻孝祖死遣宁朔将军江方兴龙骧将军刘灵各率三千人赴赭圻攸之乃率诸军主诣方兴推重并慰勉之明旦进战自寅讫午大败贼寻进号辅国将军代孝祖督前锋诸军事攸之进平寻阳迁中领军
　　邓琬传云琬惶扰无计时张恱称疾呼琬计事令左右伏甲琬至谋斩晋安王封府库以谢罪恱曰宁可卖殿下求活邪因呼酒第二子询提刀出余人续至即斩琬赍首诣建安王休仁降
　　宋主昱元徽二年【甲寅】夏五月江州刺史桂阳王休范举兵反攻建康右卫将军萧道成击斩之六月荆州刺史沈攸之等攻江州克之【同上】
　　休范传云发自寻阳昼夜取道大雷戍主杜道欣驰下告变朝廷震动齐髙帝出次新亭垒屯骑校尉黄回伪降休范置之左右回与越骑校尉张敬儿直前斩休范首持还左右并散晋王爕自夏口遣军平寻阳
　　攸之传云休范举兵袭都攸之谓僚佐曰桂阳今逼朝廷必声言吾与之同若不颠沛勤王必増朝廷之惑于是遣使受郢州刺史晋王爕节度会休范平使乃还
　　顺帝升明元年【丁巳即元徽五年于七月始改】秋七月宋中领军萧道成弑其主昱而立安成王凖冬十一月沈攸之举兵讨萧道成【同上】
　　豫章书云初道成以世子赜为晋熙王燮长史行郢州事修治器械以备攸之及征赜为左卫将军乃荐司马柳世隆自代攸之起兵赜行至寻阳众欲倍道趋建康赜曰寻阳地居中流宻迩畿甸若留屯湓口内藩朝廷外援夏口保据形胜控制西南今日会此天所置也或以为湓口城小难固左中郎将周山图曰今据中流为西方势援不可以小事难之茍众心齐一江山皆城隍也赜乃奉燮镇湓口山图断取行旅船板以造楼橹立水栅旬日皆办道成闻之喜曰赜真我子也以赜为西讨都督赜启山图为军副时江州刺史邵陵王友镇寻阳赜以为寻阳城不足固表移友同镇湓口留江州别驾豫章胡谐之守寻阳按沈约宋书以攸之为反叛纲目独书讨者盖其心虽未必纯忠于宋而师出不为无名也明年攸之军溃走死萧齐代宋之势遂成矣
　　齐
　　武帝永明三年【乙丑】春正月以大司农刘楷为交州刺史发南康庐陵兵讨李叔献【叔献本交州刺史既受命而断割外国贡献故讨之】叔献惧为楷袭间道自湘州还朝【通鉴】
　　十一年【癸酉】春正月以陈显逹为江州刺史【通鉴纲目】海陵王延兴元年【甲戌即郁林王隆吕元年及明帝建武元年也】秋九月宣城公鸾杀鄱阳王锵等七人【同上】
　　晋安王子懋传云子懋镇寻阳延兴元年闻鄱阳随郡【子隆】二王见杀欲起兵与叅军周英防閤陆超之议事成则宗庙获安不成犹为义鬼董僧慧曰此州虽小孝武亦尝用之今以勤王之师横长江指北阙以请郁林之罪谁能对之毋阮在都遣书欲宻迎上阮报同产弟于瑶之为计瑶之驰告明帝遣中防军王元邈平西将军王广之南北讨使军主裴叔业与瑶之先袭寻阳子懋先已具船于稽亭渚闻叔业得湓城乃据州自卫子懋部曲多雍土人皆踊跃愿奋叔业畏之遣于瑶之说子懋曰今还都必无过忧政当作散官不失富贵也子懋既不出兵众情稍阻中兵叅军于琳之瑶之兄也说子懋赂叔业使琳之往因说叔业取子懋叔业遣军主徐元庆将四百人随琳之入城子懋笑谓之曰不意渭阳翻成枭獍琳之以防障靣使人害之
　　东昏侯永元元年【己夘】冬十一月太尉江州刺史陈显逹举兵反于寻阳加防军将军崔慧景平南将军督众军南讨十二月甲申显逹至都宫城严警己酉斩显逹传其首余党尽平【南史】
　　陈显逹传云闻都下大相杀戮徐孝嗣等皆死遣兵袭江州显逹惧祸十一月举兵欲直袭建康以掩不备又遥指郢州刺史建安王寳寅为主朝廷遣后军将军胡松等据梁山显逹率众数千人发寻阳与松战于采石大破之都下震恐十二月潜军度取石头显逹马矟从歩兵数百人于西州前与台军战再合大胜矟折手犹杀十余人官军继至显逹不能抗骑官赵潭注矟刺落马斩之
　　二年【庚辰】冬十一月南康王寳融为荆州刺史戊午萧衍表劝南康王称尊号不许【豫章书】
　　和帝中兴元年【辛巳三月遥废实卷为涪陵王】秋八月萧衍克寻阳九月萧衍引兵东下留郑绍叔守寻阳【通鉴纲目】豫章书云初东昏侯遣陈伯之镇江州为吴子阳等声援子阳等既败萧衍谓诸将曰兵未必须实所聼威声耳今陈虎牙狼狈奔归寻阳人情恟惧可传檄定也乃搜俘囚得伯之幢主苏隆之厚加赐与使说伯之许即用为安东将军江州刺史伯之遣隆之返命虽许归附而云大军未须遽下衍曰伯之意怀首鼠及其犹豫急往逼之计无所出势不得不降乃命邓元起引兵先下杨公则径掩柴桑衍与诸将以次进路元起将至寻阳伯之退保湖口留陈虎牙守湓城衍至寻阳伯之束甲请罪初新蔡太守席谦父恭祖为鱼复侯子响所杀谦从伯之镇寻阳闻衍东下曰我家世忠贞有陨不贰伯之杀之衍以伯之刺江州九月衍留骁骑将军郑绍叔守寻阳与伯之引兵东下谓绍叔曰卿吾之萧何冦恂也前涂不防我当其咎粮运不继卿任其责比克建康绍叔督江湘粮运未尝乏絶
　　南齐萧頴胄传云頴胄弟颖孚在京师庐陵人修灵祐【南史作修景智】窃将南上于西昌县山中聚兵二千人袭郡内史谢篹奔豫章頴孚灵祐据郡求援頴胄遣宁朔将军范僧简入湘州南道援之僧简进尅安成仍以为辅国将军安成内史拜頴孚为冠军将军庐陵内史合二郡兵出彭蠡口东昏侯遣军主彭盆刘希祖三千人受江州刺史陈伯之节度南讨二郡义兵仍进取湘州南康太守王丹保郡应盆等頴孚闻兵至望风奔走前内史谢篹复还郡刘希祖至安成攻战七日城陷僧简见杀希祖仍为安成内史頴孚收散率据西昌谢篹又遣军攻之頴孚败奔寻卒后修灵祐合余众攻篹篹复败走豫章希祖亦以郡降
　　梁
　　武帝天监元年【壬午和帝于四月被废】夏五月江州刺史陈伯之举兵反以王茂为征南将军江州刺史率众讨之六月陈伯之奔魏江州平【武帝纪】
　　伯之传云伯之在州用邓缮为别驾戴承忠为记室参军河南禇緭都下之薄行者投伯之大见亲狎及伯之乡人朱龙符为长流参军并乘伯之愚闇恣行奸险伯之子虎牙时为直閤将军武帝手疏龙符罪亲付虎牙封示伯之又遣代江州别驾邓缮伯之并不受命缮于是日夜说伯之云台家府库空竭无复器仗三仓无米此万世一时机不可失緭承忠等每赞成之伯之使緭诈为萧寳寅书以示僚佐于聼事前为坛杀牲以盟豫章太守郑伯伦起郡兵拒守程元冲既失职于家合率数百人使伯之典签吕孝通戴元则为内应伯之毎旦常作伎日晡辄卧左右仗身皆休息元冲因其懈弛从北门入径至聼事前伯之闻呌自率出荡元冲力不能敌走逃庐山伯之遣使还报虎牙兄弟虎牙等走盱台盱台人徐文安庄兴绍张显明邀击之不能禁反见杀武帝遣王茂讨之伯之败走间道亡命出江北与虎牙及禇緭俱入魏【伯之于五年复叛魏归梁】
　　普通三年【壬寅】冬十一月梁西丰侯【西丰今临川县地】正徳奔魏既而逃归【通鉴纲目】
　　大同元年【乙夘】冬十二月鄱阳鲜于琮反内史陆襄讨平之【豫章书】
　　陆襄传云大通七年为鄱阳内史先是郡人鲜于琮服食修道法常入山采药拾得五色幡眊又于地中得石玺窃怪之琮先与妻别室望琮所处常有异气益以为神大同元年遂结门徒杀广晋令王筠号上愿元年署置官属其党转相诳惑有众万余人将出攻郡襄先已率人吏修城隍为备及贼至破之生获琮
　　八年【壬戌】春正月安成妖人作乱三月江州司马王僧辩讨平之【通鉴纲目】
　　梁书张绾传云安成人刘敬宫【纲目作躬】挟妖道聚党攻郡内史萧侻弃城走贼转寇南康庐陵屠破县邑有众数万人进寇豫章新淦县南中久不习兵革吏民恇扰奔散或劝绾宜避其锋【时为豫章内史】绾修城隍设战备募召勇敢得万余人刺史湘东王遣司马王僧辩帅兵讨贼受绾节度旬月间贼党悉平
　　太清二年【戊辰】秋八月鄱阳王范密啓侯景谋反不报冬十月侯景袭谯州执刺史丰城侯泰【范之子】十一月江州刺史当阳公大心入援西丰公大春新淦公大成入援败绩侯景擒大春十二月衡州刺史韦粲至庐陵举兵入援【豫章书】
