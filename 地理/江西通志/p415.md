<!-- { "loadSidebar": true } -->
　　童防字敏求南城人未第时居城北乡外曰塔步家贫聚小儿学以自给壮年伟貌邻室处女素慕之一夕排闼来奔童力拒之女不肯去曰茍不见容当死于此童百方譬解终不及乱女叹惋涕泣而退童不复居其地托故徙焉后登政和进士第官至承议郎知蕲州【人物志】
　　范柔中字元翼南城人举进士官至宣德郎太学博士其学长于春秋着春秋见微十卷行于世折衷三传去取诸家深得圣人之意元祐间上书言事后被禁锢迁谪死绍兴初朝廷崇尚节义追赠直秘书阁得官一子【同上】
　　曽纡字公卷布子善词翰有志节以防补官歴州县坐忤时贬零陵与黄鲁直厚善绍兴二年除直显谟阁守本郡别号空青有文集十卷山隂陆游为常平使者至临川得其遗文叹举世士大夫知空青不尽云【林志】
　　按曽纡林志讹入抚州人物志所载事绩与林志全不合白志入建昌
　　曽怘【一作怙】字仲常巩之孙补太学内舍生以父任郊社斋郎累官司农丞通判温州须次于越金人陷越以巴拜为帅约诘旦城中文武官并诣府有不至及藏匿不觉察者皆死怘独不往为邻人纠察逮捕辞气不屈时金人帐中执兵者皆愕眙相视巴拜曰且令出左右尽驱其家属四十口同日杀之越南门外越人作窖瘗其尸金人去怘弟朝散郎时知杭州余杭县事制大棺敛其骨葬之天柱山【东都事畧】
　　曽悟字防伯文昭孙宣和进士靖康间为亳州士曹金人破亳悟被执嫚骂众环刃剚之妻孥亦同日被害【林志】
　　按曽悟林志亦载抚州人白志改正
　　李涓字浩然南丰人仕为鄂州崇阳令靖康之难募兵勤王至蔡州与金人战死之【同上】
　　丘税字为髙南丰人补入太学时方宗王氏新经税惟尚理义故不偶建炎间上书请都金陵以图恢复嗜古好文忧时之心散见篇翰着有议古集寓文类诗解义【同上】
　　蔡延世字永叔南城人建炎中以文武全才举为建昌兵马监押金人猝至守倅皆遁延世撄城固守遂领军事尝倅当涂及濠梁所至有声【同上】
　　吴伸南城人与弟伦俱太学生立社仓以周贫乏朱子记畧云绍兴甲寅之嵗发私谷四千斛以应诏防民有所仰食无复死徙之虞咸德于吴而伸与伦不敢当曰是仓之立君师之教祖考之泽而乡邻之功也【人物志】
　　曽造南丰人性和易而操持确不可移淳熙中知乳源谓养士先于教于是籍官田及民废业数百畞为学产创黉宫立职长严课试士风翕然丕变寻调知乐昌迁学于城东训士亦如在乳源时于是乐昌文教方轨中州矣【广东名宦志】
　　张大经字彦文南城人绍兴进士宰龙泉仪眞俱有善政孝宗召拜御史尝论中人不宜荐士以伤士风秋旱诏求言大经极言民力竭而愁叹多军士贫而怨嗟众愿疎出憸腐抑絶幸门除礼部尚书出知建宁府移鎭绍兴辞不拜主眷未衰抗疏引去人方之孔戣夀逾八十諡简肃【白志】
　　刘虢瑞南城人绍兴进士学问优赡政事老成为时所重官至刑部侍郎龙图阁学士【林志】
　　曽炎字南仲肇之曽孙隆兴进士尝亲捕剧盗数十人贻书理官谓兵革甫定宜有纵舍犯者多得末减累官通奉大夫封曲阜开国子【同上】
　　游少游字希卿南丰人隆兴进士摄永兴令郡吏督赋语侵少游叱曰剥民之政吾不忍为命杖之又取宗室武断者绳以法豪猾敛迹迁庐陵县判南安军官至朝列大夫【同上】
　　何坦字少平广昌人淳熙进士歴靖州江陵府教授知将乐县擢知连州所至以善治闻累迁宝谟阁学士广东提刑防平为岭南之冠卒諡文定所着西畴常言见百川学海【人物志】
　　陈宗礼字立之南丰人少贫力学淳熙中举进士累官参知政事以直言清节着卒赠旴江郡公諡文定【林志】
　　邓约礼字文范南城人从象山学尝为江州德化丞两摄邑葺理凋弊得民心季浩以子妻之遂家临川由进士官至常德府推官以子贵累赠中大夫【人物志】
　　聂子述字善之南城人绍熙进士官至吏部侍郎以置制使出帅西蜀已而致政归适有盗杀郡守朝廷遣将欲屠城子述单骑至麾下力陈民寃乃止杀其渠魁卒諡文定追封衞国公【同上】
　　曽渐字鸿甫南城人绍熙进士累官至工部侍郎立朝有风节卒赠少师諡文庄【林志】
　　何行字自强广昌人父圣能官至绍兴知府多善政行其长子博通经史善属文以明经举知武平县地接贑广多剧盗行因旧城筑之民赖以安丁父忧服除见宋境日蹙无复仕进意以文籍自娱有文集藏于家【人物志】
　　饶廷直字朝弼南城人由进士官邓州通判摄州事值宋金讲和割唐邓二州属金金迫而取之以未得命坚守以待势日危急廷直以手染血印表上遂自刎尝作鉴论百篇包恢序而刻之【同上】
　　包恢字宏父建昌人自世父约叔父逊从朱熹陆九渊学恢少为诸父门人讲大学其言髙明诸父惊焉嘉定进士邵武守王遂辟为光泽主簿平寇乱建宁守袁甫荐为府学教授监虎翼军募土豪讨唐石之寇改沿海制置司干官防嵗饥盗起金坛溧阳之间恢部诸将诛夷之改知永丰县添差通判台州徐鹿卿讨温寇辟兼提刑狱司主管文字改通判临安府迁知台州有妖僧居山中号活佛男女争事之因为奸利豪贵风靡恢诛其僧移知建宁寻知隆兴府兼江西转运沈妖妓于水化为狐人皆神之有母愬子者年月后状作疏字恢疑之呼其子至泣不言及得其情母孀居与僧通恶其子谏以不孝坐之状则僧为之也因责子侍养跬步不离僧无由至母乃托夫讳日入寺作佛事以笼盛衣帛因纳僧于内以归恢知之使人要之置笼公库逾旬吏报笼中臭达于外恢命沈于江景定初权礼部侍郎寻为中书舍人林希逸奏恢守法奉公其心如水知平江府召为刑部尚书佥书枢密院事封南城县侯郊祀礼成以资政殿学士致仕年八十有七临终举卢怀愼卧箦穷约事戒诸子敛以深衣作书别亲戚而后卒有光陨其地赠少保諡文肃【宋史】
　　李彖字材叔南城人躬行孝弟居山中于诸经无所不说而尤用意于诗易着诗孟子讲义易统论【林志】
　　曽颖茂字仲实渐之子官至吏部侍郎理家莅政愼密严重凡台阁典故官曹科条邦计本末洞究纲纪绳引珠贯密施显设刃游缕解有所操执不回不挠封武城侯【同上】
　　黄晟字子成南丰人明经考古得诸儒言以沈涵细订陆象山称之曰粹然其容恳然其中其施不溃其守不渝推父防以与两弟惟季弟无可及则推已田与之结庐仙岩之旁扁曰壶隠【府志】
　　童宗说字梦弼南城人为袁州教授有栁文音注行于世极其审博称善本【林志】
　　陈尧举字纲伯南丰人举进士尝承江西运司檄考试庐陵士子拔文天祥人谓其知人居官甘淡泊无一毫妄取学者尊为凤冈先生官至通判临江军【同上】
　　谌祐字自求南丰人古貌古心耿介寡谐萧然万山中穷经博古文宗左氏班马诗宗杜黄每一篇出江湖传诵而律体更精【同上】
　　刘掞字信翁南丰人侍郎张渊微荐为国史院校勘时七十余矣既入馆分校列传未上而卒【同上】
　　黄载字伯厚南丰人世习儒明左氏春秋贯穿百家晚年用平寇功补官郑丞相清之力引之知封州以防谨称【同上】
　　黄枢字机先南丰人庆元进士为南雄司法峒寇猖獗郡檄枢督饷且调度破之贼率众数万空巢而出官军不满千遂死之初枢问途着只韤语其下曰以此为识已而贼退求尸得韤以证事闻赠通直郎【同上】
　　李万字必大南丰人嘉定进士尝典某郡狱兵变将尽纵囚万冠裳坐防事置公牍于前曰吾受命主狱囚者得罪于国法奴辈安得纵舍既而郡倅与万同出抚定乱得息秩满调贑县丞有兵事万坚执不阿事平上官壮之【同上】
　　赵崇侯字信之南丰人嘉定进士为福建运司主管文字台有疑狱崇侯得其情未几权南劒州事以清介名【同上】
　　邓均一名坰建昌人嘉定进士政事寛平所至以邓佛称之歴官吏部侍郎卒諡清惠【同上】
　　赵崇嶓字汉宗南丰人嘉定进士为石城令时寇贼横虐崇嶓以恩信结将士讨除元恶改知淳安县上疏极论储嗣未定及中人专横官至朝散大夫有白云藁【同上】
　　谢升孙南城人举进士官翰林编修以文章名世人称南窗先生有诗义法行世【同上】
　　孙瑞字履祥南丰人端平进士有学行事母以孝称受学于眞西山深明义理歴任肇庆司理翁源令为政清简民便安之【同上】
　　张渊微新城人登淳祐进士第一人累官侍郎以直节着【人物志】
　　曽渊字广微南丰人淳祐进士国事急贾似道得罪陈宜中当国渊遁归里被劾窜雷州景炎起参知政事走南安而卒【林志】
　　赵与植字德茂南丰人淳祐进士幼敏悟工文章尝知醴陵县严州兵变往为知州单车入境平乱擢知临安府【同上】
　　萧雷龙字显辰建昌新城人景定进士调临安府学教授通判衢州权知府事北兵薄城下不降脱还建昌与同里人黄巡检起兵时元兵四合雷龙度不可支与黄巡检及麾下数人奔入闽未出境为同安武人徐浚冲获送县权县尹刘圣仲素与雷龙有怨杀之后圣仲北来泊舟小孤山有巨舰冲前建大旗书曰萧知府兵继见雷龙坐船上圣仲大呼有顷不见以惊死【宋史】
　　吴楚材名炎以字行南城人德祐元年建昌降明年春楚材还乡纠集民兵既失利且乏援元兵诱降其众多解去楚材走光泽为人所执及其子应登以献郡遣録事娄南良讯之曰汝何错举楚材抗声曰不错不错如府録所为乃大错耳吾一鄙儒特为忠义所激为国出力事虽不成正不错也南良愧而语塞吴浚为江西制置招讨使斩楚材父子传首诸邑益王立于福州闻而哀之赠官朝奉郎即邵武境上立庙赐名忠勇【林志】
　　何洲圣能次子志行醇笃文章髙古以捧西畴遗表恩授副尉政寛守洁恬于进取枢密陈文定少与洲善且连婣好及文定贵显浮沈小邑未一往干宋末退休御史程钜夫求贤江南劝洲再仕以疾力辞【人物志】
　　傅梦泉字子渊南城人乾道进士尝游陆象山朱晦庵张南轩之门朱子称其气质刚毅极不易得象山读与周益公论道书曰子渊擒龙打凤手又曰义利之辨子渊之对可谓切要二贤所许如此尝讲学于乡席尝满朱子谓子渊得朋进业之盛深慰鄙懐为澧州衡州博士立石鼓书院宰宁都歴清江通守皆以善政闻着有石鼓文集【县志】
　　瞿元肃南丰人四世同居百五十余口父母均慈子孙尽孝兄弟友爱妇女勤事父殁兄弟六人庐墓尽哀有司闻于朝旌表召元肃入见赐御书复其家【林志】
　　谢元礼南城人通五经尤长于易以德行文学称元程钜夫志其墓【同上】
　　黄叔美字河清南城人居旴南山中为诗慷慨磊落不凝滞于物有集揭傒斯序之兄叔敬亦以文学知名【同上】
　　黄继善字成性南城人着史学提要以四言韵语编贯诸史始上古终宋条理井井宁都魏禧自广陵携入江西见者惊叹以为秘本旧有程元海序今不传【魏叔子集】
　　按继善旧志府县志皆不载其家世行事无可考魏禧曰旴人之书亡于江西传于广陵数百年后卒以江西人得之信乎书之传有数也
