<!-- { "loadSidebar": true } -->
　　粟如名瀚永丰余氏子年二十一弃家为僧师事博山磵乙未浪丈人主博山目为法门圣箭己酉太守髙梦说请主席本山甲寅伪将汪文生事耿逆欲师易服从戎命伪道金传谕至山师作书却之云休心息念已三十年有防存注强以攘臂岂仁人君子所为哉若为着袈裟壊法门则虽节节支解决不肯也前于汪某致言即以一字絶之今必来相劝勉则一鉢五湖何所非寓博山堂堂祖席一任絶其炉烟鞠为茂草而已矣夫复何言耿得书遂止师日见兵骑往来惟以慈心善口晓譬之靡不摄服信州士民依山避难不下数万皆得保全【同上】
　　绍灯名上明闽汀吴氏子少遵母雷氏命雪父讐后弃儒投圣水华林省超和尚出家一日问曰某甲出世已迟天下名山前哲开创已尽超曰犹有待者此去有座道塲前后四十里无人接待后诣云居晦明受具复叅载一一日泊舟常山定中闻异乐遥奏如游白云松坞之间黎明陆行四十里至玉山界缘林涧而入见众石竒胜宛如定中忽忆华林之防遂访业主姜陈二姓募其地建接待之所名曰白云再诣载一得授记莂康熙庚戍始开山焉四十年九月索笔书偈坐逝有语录诗集【同上】
　　饶州府
　　汉
　　吴丹郦邑人生时母为所苦投诸白水河三日不死复养之因名白水十一嵗母死居墓侧五年哭声振林木间后游浮罗青城诸山遇异人传炼服术曹操召拜左奉驾郎不就游终南山得篆文十六字曰孝哉吴丹卓行异人以番而鳯致道之所乃游番至余千吴鳯冈遂结茅居之【旧志】余千习泰乡齐梁间剏清溪观相传为白水真人修炼之所【名胜志】
　　张徽安仁县东五十步有山名张古山张为汉人学道于此十余年仙去有丹灶存【楚东录】
　　六朝
　　葛洪号稚川咸和间王导辟为散骑常侍不就求为勾漏令取丹砂修炼升平间至鄱阳万山中今之徳兴妙元观也见山川清竒委蛇环聚如鹤之形乃结寰凿井炼丹尝自叙云戢劲翮于鸾鳯之羣藏逸足于跛骡之伍藜藿有八珍之甘蓬荜有藻棁之乐号抱朴子后不知所终【旧志】所着有内外篇碑诔诗赋檄章牋表神仙良史隐逸集异诸传经史百家方技杂事诸编金匮肘后诸方凡五六百卷【本传】年八十一兀然若睡而蜕【楼观传】
　　王遥字伯辽治人病但用八尺布帕敷地令瞑目坐上即愈若有邪魅画地为狱叩石呼之其物自毙尝佩雌雄二剑分隂阳日挥之时外境疫疠甚盛惟腾空嘘气指示方隅遂止一竹箧长数尺未尝开一夕大雨使弟子钱永以九节杖担之出衣皆不湿前有炬火引导登一小山入石室中有谢稚坚繁阳子二人先在乃开箧出古竹簧三枚分鼔之将别仍纳箧中使担之谢语遥曰卿无久住人间遥曰早晚来也无何弃妻担箧而去阅三十年有弟子见其在马迹山中炼丹元康二年暮春白日飞升【名胜志】
　　东阳名晓逺婺州人稚川弟子从至番山中太和间召稚川不赴乃令东阳朝见试以仙术因吐丹一颗金光目赐号明真先生又虞九霞青城人亦稚川弟子募建妙元观赐号通神先生【府志】
　　左爕建业清溪港人齐梁间慕吴鳯冈因徙居焉时人为作道院曰清溪观年百有八嵗卒【安志】
　　徐公逸其名修真于徳兴之双溪龙潭侧潭深莫测旁有巨石公尝坐卧其上歴数十年貎不改妻亦如之一日忽辞众同妻乗龙入潭嵗旱逺近祈祷有蛇虺浮上请去輙雨投疏有误字即泛出不纳宣徳间孙清简需作诗投潭中曰尘世仙家两隔离遥瞻白鹤舞东西月明瑶草光浮洞春暖桃花香满溪两字功名垂竹帛千年履迹印苔矶不知羽化何年代致使凡人心自迷少顷和诗浮出云五代兴亡正乱离新安一脉到江西家君乐道居汶水大叔传芳住柏溪犹子宦情黄菊迳老夫垂钓绿杨矶自从背母朝元后春复秋还天地迷【同上】
　　果仙久住饶衣带皆缀杂果不停嚼人因号果仙城南杜君平鬻果每招与之不索值一日诣杜曰余有佳果几树足偿君携之行由芝山隂纡回四十余里望见红鲜满野隔一涧峻深不可渡杜惧仙笑曰君无缘遂别而渡烟霞四生絶无人响杜循迹归家已歴十余年矣【同上】
　　唐
　　郑全福浮梁人幼不茹荤文宗时入县东三十里灵岩洞修炼后徙薄叶洞游桃花溪见老人乗铁船曰愿借船还人间老人许之曰后三年当复来时已百余嵗语门人曰死必我浮梁白水乡及举棺轻发之惟杖履存焉【名胜志】郑有一白鹿甚驯后鹿去寻之而不获乃逝【府志】
　　宋
　　张模字君范称紫琼真人兄根朴皆膴仕模独恬退闻太虚真人寓安仁熙春宫往求道弗纳及见模在市中施丐者数千文乃曰可教后会真州授以大道火候之秘遂隐去【安志】
　　邹希衍邹源人出家元明观天圣间遇吴人张台符授以丹术四十年不置枕席年九十卒辞曰戌亥重逢日乾坤透迥时幻身今已脱明日有丹梯后数年有道士寄书与冠服至元明观谢之书曰客嵗辱相过也其徒惊讶啓墓视之已尸解【同上】
　　赵子甄安仁人幼出家至道宫得九转还丹之术夀九十余卒冲虚山后三年有人遇于西蜀寄道友诗云秦川蝉蜕已三回明月清风任去来寄语冲虚诸道友芒鞋竹杖不须埋啓冢视之棺已空【同上】
　　汪一雷有道术邑人卢姓者舍宅为观以居之临化自题像云吾年七十七几雨几番风手清虚上一轮明月中有发其墓者中止一履其徒程洞清亦能呼风叱雨役使鬼神【同上】
　　连可久安仁人父鼇好结纳道友可久幼时有熊曲肱者令作渔舟调调成目为神仙中人后居至道宫嗜酒能诗将化咬指在盘面书云立化也不好坐化也不好惟曲肱而枕之便是蓬莱三岛书讫血迹染穿盘下【同上】
　　万直臣字道同号元隐不娶修真妙元观观有葛洪丹井紫气冲腾人以为毒不敢汲道同浚井见气从砂颗中出即取吞之后举动异常一日水涨流大木于嵗寒溪跳跃其上随洪涛去数年后兄信臣于无为州见之引入山中留宿及别与一囊曰明年大歉此可济一乡持至乐平明溪开视之糖也兄播于溪抵家告母母探囊底犹有存者视之良金也复往索得金乡人称为淘金滩观中道士病目一日忽至为防之光明如初留诗云往往来来数百秋幻泡重作故人游紫泥白雪寻常事何苦人间咏不休【仙史类苑】元
　　赵缘督徳兴人宋宗室子称缘督先生少习天官遁甲一日于芝山酒肆逢修睂方瞳者索酒酣饮出丹书授之别去问姓名曰我扶风石得之也自是游东南海山注周易数万言傅文懿独推许之尝乗青骡往来饶信衢婺间旅费自给所止多在陇邱宋濂刘基咸与之游洪武初坐化龙游鸡鸣山后所着有仙佛同源金丹正理盟天录诸篇今所存者革象新书而已【名胜志】
　　吴全节字成李安仁人年十三学道龙虎山至元中从张留孙见世祖后成宗又召见授元教嗣师后进元教大宗师元徳真人雅好结士大夫推毂善类惟恐不尽至于赈贫调乏不以恩怨异卒年八十有二【明一统志】
　　殷尚宝法名晊安仁人诚仙弟子能驱风致雨祈祷秘诀游钱塘吴山遇翠防真人授以紫琼真人复本篇及丹诀号上清紫晖散人生于至徳丙午化于洪武甲戌有集虚词并诗文数十卷【府志】
　　明
　　尹蓬头自言曾见宋太祖入汴时尝为神乐观道士或雪中流汗或大暑煨炉不可测事甚多正徳末居鄱之晏公祠有樊妪时餽礼之一日寝其楼樊仆入城南遇之见懐四麫果分其一及归尹卧方觉袖犹存麪果三焉鄱阳陈璜官南部时约同官十余辈试其异同日召斋俱至【安志】
　　卓小仙蜀人善画好吟咏举止异常嘉靖中寓鄱士大夫喜与之游或纳片石于口须臾成银永丰王召小仙书其屏曰披衣兼跣足开口笑王侯千年浑是醉一世不梳头言人祸福辄验一日辰刻别众后有遇之万年城下者【府志】
　　梁
　　晞明有戒行姓曹因称曹禅师天监中自圭峰至黄檗结茅山中山有坞石晞坐石上五十年嵗旱一日山下老妪哭曰禾稿矣晞令妪折树枝插田中明日水满由是乞雨者日至【安志】
　　唐
　　道明鄱阳人陈宣帝之裔也因有将军之号少依五祖极意研穷初无解悟及闻密付衣鉢与卢行者即率同志数十人追至大庾岭师最先见卢卢见师奔至即掷衣鉢于磐石上曰任君将去师举之如山不可动乃曰我来求法非为衣也愿行者开示卢曰不思善不思恶正恁麽时阿那个是明上坐本来面目师当下大悟礼谢回岭独往庐山布水台经三载后始往袁州防山大唱元化初名恵明以避六祖上字故更道明【府志】
　　慈济仪鳯间自闽中别师逺游师告曰逢宝即住遇应即止至鄱阳宝应山因止焉往来于督军湖尝与虎偕行号伏虎禅师于湖北筑舍为别院以居后不知所终【名胜志】
　　荛山和尚懐让第四世大安法嗣僧问如何是西来意曰仲冬严寒问如何是丈六金身曰判官断案相公改【景徳传灯录】
　　西峰好吹铁笛鄱阳妙果寺墖其髙十七丈峰吹笛于墖尖风雨骤至行必与一乌犬俱一日至白湖山以锡杖插地俟犬遂成井号西峰井【名胜志】
　　宋
　　用言和尚宝伦尊者竝天台山夀昌寺僧天圣二年至番永宁寺造石墖浚地下及三十余尺筑台垒七层屹立三十丈及成去一药方名脾积丸授寺僧曰其药可留为墖中灯油费言讫去失其踪迹【同上】
　　悟本江州人自云门叅侍妙喜于时印可者多师私谓其弃已欲去妙喜语之曰汝但专意叅究有所得不待开口吾已识也后益锐志以狗子无佛性话一夕将三鼓倚殿柱昏寐间不觉无字口出吻顿悟后日妙喜归自郡城师趋丈室未及吐辞妙喜曰这回方是彻头也【安志】
　　良饶州吴氏子开法于越州福果衢州超化海防灵矅四刹
　　佛印名了元字觉老浮梁林氏子幼称神童长慕空宗遂薙染初师宝积寺沙门日用试法华受具后游庐山谒开先暹遂嗣之住云居四十年神宗赐髙丽磨衲金鉢以旌师徳后于元符元年正月四日一笑而逝【旧志】年十七谒圆通讷禅师讷以书记琏应诏以师补之二十八住江州承天为开先嗣继迁淮之斗方庐山之开先润州之金山焦山袁州之大仰庐山之归宗【续传灯录】
　　嗣清安仁人幼出家贵溪松林寺有戒行孝宗召对赐号恵禅师住持云窦山名满方外【同上】
　　元
　　可传号正翁再兴寺僧颀然而长犀骨突起声出压万人博览儒释诸书至元间游庐山吕文焕延至其家同入京召对问以佛法答以仁义治政之道世祖曰僧中龙也赐玉环瓶鉢金帛住荐福再住云居归老妙果寺一日预与众诀趺化【安志】
　　绍睿余干大慈寺僧号思庵尝读佛书人问之曰能言其心又尝读儒书人问之曰能言其气及长偈颂诗文援笔立就延祐间随师玉厓振至庐山吴澄见而异之后住南康圆通【同上】
　　至仁字行中号熙怡鄱阳吴氏子年十八为径山书记后住绍兴继迁崇报工诗文虞集称其文醇正雅简有史笔宗门之子长也从报恩寺真牧纯公得度指空上人曰再世天师也元叟曰仁书记虎而翼者也宋濂曰虎邱尊者名澹居见性迥如牟尼珠临终书偈而逝夀七十四【稽古录】
　　明
　　太虚名绍郭乐平人通内典好吟咏纵游三十年归住永宁寺士大夫咸礼之素戒饮洪武辛巳夀八十三一日呼酒大酣取像题曰这个老僧有甚把鼻丑貎棱嶒开眼嗑睡须知父母未生前本来面目在何处书已假寐而化【安志】
