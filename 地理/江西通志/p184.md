<!-- { "loadSidebar": true } -->
　　黄金台名胜志吉水县西北五十里朝元岭有方石乱点如金名黄金台上鑴诗云落落万古石悠悠千载心人间不相遇白云深处寻
　　龙陂名胜志王江东流与泸水合其汇为龙陂去安福县东南百余里顾野王谓是掣材之处土人言孙皓时伐木顺流至此陂而沈以绳挽之即有风雷之变后岁旱试相牵拽之风雨立至宋元嘉中木忽自浮水面厚可五寸其半犹沈水中垂成沙洲
　　读书台安城记晋殷仲堪为安城太守于郡西大池之上筑台读书今遗址尚存颇有胜境
　　陶皮二仙石室名胜志在泰和县武山北葢二仙修炼处也又名北岩天将雨则岩窦出泉祷者以此为候
　　卢度居旧志在三顾山去泰和县南五十里刘宋元嘉中卢度此其池内鱼以名唤之则次第来食
　　虎口石太平寰宇记在庐陵县北一百三十里临贑水高三丈出一穴状若虎口梁侯景乱陈霸先将兵三万至此景将立栅以邀之霸先使具舟排之而潜军出其不意及觉已至栅下遂败方舟北济即此处也
　　越公台名胜志泰和县西十里有越公台相传越公杨素所建以其形似月又呼为月台
　　庐陵竹室房千里记三年夏待罪于庐陵所栖率用竹以结其四周植者为柱楣撑者为榱桷破者为霤削者为嶂臼者为枢篾者为绳络而笼土者为级横而格空者为梁
　　曼殊阁青原山志唐刺史李彤建又有雷泉亭洗耳亭亦彤建
　　临涧阁青原山志唐刺史韩衢建
　　水阁青原山志唐刺史韦恱建
　　百花亭徘徊亭青原山志俱唐刺史谢良弼建
　　龙穴亭青原山志唐刺史姜辅建
　　印水矶茅亭青原山志唐刺史张勔建
　　浮墩太平寰宇记在安福县西七里今号四望墩下有古人作石羊狮子尚存
　　落亭太平寰宇记与浮墩相近县曹童翺得仙之所文江楼名胜志吉水县之北门曰文江门其上为文江楼楼侧有飞霞亭为饯送之所县志飞霞亭旧名落霞宋令杨獬改名曰飞云谢艮斋谔书其额元至元间改亭为楼郡人刘辰翁书飞云楼三字扁其上年久摧塌明天启癸亥知县何应奎重修复立飞云亭于左寻被火亭废
　　玉山馆明一统志在万安县唐张籍诗长溪新雨色如泥野水阴云尽向西楚客天南行渐逺山山树里鹧鸪啼
　　桃花院名胜志吉水县东五里为凤山上有桃花院下瞰文江
　　玩龙亭名胜志吉水县南张华山下有石洞洞有清泉相传龙所穴也洞口玩龙亭为张国宾立
　　孝子亭周叙记吉水李孝子隋大业中人防防母事父益至父殁未葬比舍失火恸哭伏棺而死其墓在学宫之傍墓前有亭洪武宣德间州守相继葺治明一统志隋李孝子墓侧有白华亭
　　姚公石室太平寰宇记按县图云县西北一百二十里禾山足有石室豁然洞开有大涧濶数丈有泉涌出可以行舟前不知极唐姚元崇布衣时曾至其处爱此殊状卜居于侧读书数载业成而去为开元名相今遗墟松竹犹存
　　相山诗社名胜志唐杜审言为司户时置郡西城隍冈一名西原平衍幽旷步入令人有林壑思致宋咸淳三年郡人周平园与危恕斋欧阳寓庵置地西原八泉胜处起诗人堂元时废
　　赵居士故居舆地纪胜东湖在安福县东南水石幽胜为唐赵居士故居按居士名原阳安福人博通经史尝梦神语曰汝神仙中人何望富贵遂絶意人间事从游尘外不知所终
　　徐侍郎宅名胜志永丰县报恩镇有唐中书侍郎徐安贞宅后为寺
　　捣衣石名胜志王象之云顔鲁公捣衣石在永新县前市故老相传顔尝盘桓其上以为石可捣衣故名志谓在县北四十里平原村广四尺长倍之其色莹黛公为吉州司马行部过此抚石而憇扣之声音清越今更千年土花不蚀
　　雪浪阁豫章书在吉水县北崇元观有吕洞宾题诗褰裳懒步寻真宿清景一宵吟不足月在碧潭风在松何必洞天三十六明罗洪先葺之题柱云风月无边何必洞天分六六江山如故不知尘世几千千
　　张钦寨明一统志在吉水县北九十里与张钦寨相近彭玕置堡寨于上可容数万人仓廪之迹尚存
　　青原台明一统志在府西射圃之东宋刘僴诗春台百尺枕芜城杰槛层轩入紫清坐啸风云生画栋剧谈河汉防朱甍山围兰若青螺逺江带苹洲白练横挂席防凌南斗去羽人辽海看骑鲸
　　羣玉居名胜志在永宁县西四十五里小玉笥山南唐书孟賔于湖湘连上人归南唐授丰城主簿迁涂阳令致仕于玉笥山自号羣玉峯叟
　　双鹤楼泰和县志即钟楼初楼成有双鹤来栖其上三日乃去故名又名江南第一楼见徐锴碑记
　　聪明台能改斋漫録国史刘沆列传曾南丰撰云沆吉州永新人曾祖景洪事杨行密为江西牙将有彭玕者据州称太守胁景洪附湖南伪许之复以州归行密遂不仕尝谓人曰我不从彭玕当活万余人后必有隆者因名所居山曰后隆山山有唐牛僧孺读书堂故基即其上筑台曰聪明台沆母梦牛相公来而生沆予按江南野史彭昌传云初唐相牛僧孺其祖逺仕交广罢秩还至郴衡间为山贼所摽掠唯僧孺母子获存遂入江南止于庐陵禾川县之北有山名絮芋源下有古台古老传为聪明台其下有涌水曰聪明泉僧孺乃舍其上而肄业迨十数年博有文学防母死遂葬于县之西南才德乡大学里既随计长安擢上第不十数年累秩相辅时彭昌四世祖居于僧孺母墓之侧应诸科举至京师僧孺闻而引与见问其坟陵彭氏防而不知默不能对及归为修其茔防僧孺罢相镇襄阳未几暴薨故其坟未曾封至今本县图经俱载聪明泉侧有牛相读书堂余址尚存野史本吉州人龙衮所撰或得其真今沆传以祖景洪即其上筑台曰聪明台误也
　　刘鹗读书台林志庐陵刘仲翔所居号杉溪其读书台遗址尚存
　　聚喜亭永新县志宋致和间大旱县令侯彭老祷雨得应邑人咸喜彭老因作亭识之
　　仙女梳妆亭名胜志府治有胭脂池相传昔有仙女来戏池中后人洗胭脂者咸汲池水以取色泽故名有石阑井亭仙女梳妆亭今俱湮没
　　清都台明一统志在府南清都观宋苏轼自儋耳归游此书清都台三字于台上
　　沧浪台明一统志在泰和县西门外面瞰秀溪宋知县赵汝谟建
　　卷舒堂吴草庐集故丞相庐陵文公尝写卷舒堂三大字贻其乡之君子刘梅溪笔势雄伟广修丈余刘宝藏之余为作堂记
　　槐安阁名胜志在泰和县之南塔寺黄山谷诗万事尽还杯酒里百年俱在大槐中
　　墨池阁林志在泰和县学黄庭坚有前日学书池之句即此
　　吕状元读书堂舆地纪胜县圃有读书堂皇祐五年状元吕溱旧游处溱江宁人天圣中随侍其父士元为泰和令读书于此
　　齐吕堂明一统志在泰和县学邑士思齐吕溱之意紫薇堂明一统志在泰和县圃东
　　三仙堂明一统志在安福县东南黄牛岭上
　　应梦阁明一统志在泰和县西北五里登科山往时赴科者多预宿其下求梦皆验
　　快阁程实之记阁最一郡之胜在泰和东南城上邑令太常博士沈遵名曰快阁迨黄太史庭坚赋诗其上而阁之名闻天下方舆胜览在泰和县东慈恩寺前萧孟昉快阁纪存黄庭坚以元丰辛酉宰西昌题诗后百余年为庆元三年丁巳墨迹已不存长乐卓洵士直得真本于邑士严龟龄乃命工摹刻于阁杨万里文天祥俱有和诗
　　醒心轩快阁记存在慈恩寺天王院碾坊之竹阴山谷诗尽日竹风谈法要无人竹影又斜阳他时若有相应者莫负开轩人姓黄
　　跨牛庵豫章集吉州泰和县普觉禅院东北皆修竹长老楚金开息轩于竹间予作县时尝谓金为我作草庵于竹北金方经营经藏未暇也他日庵成予已去金知予随食四方不能有是庵也则自名曰跨牛而乞予铭
　　三秀亭豫章集元丰六年春庐陵守夀春魏侯纶下车之十二日芝草二本产于州院狱门之东其后得一本于郡斋便坐之室而最盛于西峰僧舍之秀野亭一月之间凡产芝二十余磊落权竒人物象成最后寺僧来献黄芝异本同颖黄者庆色异本同颖者不争之祥魏侯因即秀野亭以为三秀属豫章黄庭坚记之
　　苏黄台明一统志在庐陵县永和市中黄山谷送东坡过永和宿清都观二人倡和于此因名
　　御书阁明一统志在吉水县罗陂宋御史萧服建有徽宗篆扁
　　三瑞堂名胜志宋蒋之竒寄范吉州道卿诗一麾新佩印三瑞更为图葢其时城西池产并蒂荷花玉虚观产芝草天庆寺降甘露皆神宗熈宁二年五月八月十月事
　　日新亭祖龙学集有题安城刘伯玉日新亭诗
　　先春阁名胜志宋建中靖国间知安福县李康成作黄庭坚诗面春筑飞阁春至最先知
　　爱竹堂名胜志知安福县李康成作山谷诗富贵于我如浮云安可一日无此君
　　朝华亭安福县志宋令李康成建黄庭坚诗对案昏昏迷簿领暂来登览见高明
　　适轩明一统志在安福县清真观宋县令李康成寓此黄山谷诗琳宫接丛霄绿水连翠防幽花露林薄好鸟娱清晖道人勤洒扫令君每忘归
　　息轩泰和县志在普觉寺宋元丰间县令张君题黄山谷诗僧开小槛笼沙界郁郁叅天翠竹丛
　　知津阁明一统志在万安县西大江口旧名云洲后取苏轼此生何止畧知津之句为名
　　横江亭林志在泰和县南临街旧名角亭因黄庭坚江横决事防之句遂易其名
　　五笑亭青原山志亭在青龙脊上徐俯建万厯间祁承邺重修
　　咏归亭庐陵县志在兴贤门外宋绍兴末郡守王佐建周益公有记元末兵燬
　　挂川亭吉水县志在县南二十里石砻瀑泉上宋淳熈二十年立
　　环翠阁安福县志宋刘元明建杨万里诗阁在青围翠绕中何时我辈畧搘笻亦闻佳胜无多处只有千峰与万峯
　　竞秀亭万安县志在大蓼滩宋曾子与筑前临大江可览山川之胜杨诚斋诗老夫上下蓼花滩每到君家輙繋船尊酒灯前山入座孤篷月里水连天炎凉书问二千里塲屋声名三十年竞秀主人丈似豹不应雾万峯巅
　　肖颜堂林志龙泉梁栋以直言为用事者所忌遂不复仕进晚以肖颜名其堂周必大尝从之游因为之记
　　进士第一堂豫章书在庐陵县学宋文天祥举进士第一因名
　　二友堂林志在府治后宋福唐李弥逊作有古松与竹对植胡忠简铨有记
　　冠霞楼香山楼俱见徐清正诗引冠霞胡澹庵楼名香山楼澹庵孙伯轸所居
　　凌云楼名胜志吉水谷村宋神童李如圭故居如圭七岁中童子科随父宦京师孝宗召见即诵尚书无逸上喜抚榻和之至终篇明日赐宴父在赐珠帘隔之燕罢撤帘以赐后再举进士官至福建安抚使乃于居第起凌云楼悬珠帘以彰君贶
　　凤凰台明一统志在永新县北濠中相传宋县令梅玘筑台成适祥鸟至因名
　　五云阁舆地广记万安县五云洲在贑水之滨龙泉水出其左上有五云阁宋时建正对水西芙蓉山故戴复古有凌空杰阁为谁开隔岸芙蓉不用栽之句
　　春风堂名胜志永新治内有春风堂宋元绛为令时建尝自作诗云三年到此别无功种得桃花满县红此日不能收拾去一时分付与东风杨万里有记
　　卢溪草堂舆地广记安福县南有宋卢溪先生草堂邑人王庭珪乞祠归筑室于城南胡安国尝过之与先生商畧春秋传义数日乃去
　　朝霞阁舆地纪胜庐陵县澄波门外有朝霞阁应诏叙录朝霞阁乃今之白鹭亭
　　赏春楼名胜志葛敏修赏春楼诗序每太守燕集于赏春楼或使斾未至则徘徊于白鹭洲亭
