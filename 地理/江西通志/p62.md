<!-- { "loadSidebar": true } -->
　　雩山在雩都县北三十五里髙可摩霄山椒有泉嵗旱祷雨于此邑之望山也宋淳熙中周必正为守祷雨而应立庙其麓嘉熙中必正之孙名颂者复令雩修庙而记之明邑人袁淳有仰雩山歌又西北为太平山瀑布幽兰供人游赏今建太平宫观于上
　　峡山在雩都县西六十里两山对峙袤亘十里贡水贯其中南康记云夜光遥见若火从峡泝流十里至蛟窟而没唐天宝时勅改为夜光山山下有路今为通贑便道
　　左坑山在雩都县西南七十里山下有龙湫祷雨灵应固石山在雩都县北一百里一名展诰山宋岳飞平彭友处又东北为御屏山宋时议立巡司今废
　　髙沙宝山在雩都县东北一百里三峰品立宋时有樵者见白入穴掘之银鑛溢出故名又东北五十里为禁山与张家山相连东望宁都西瞻兴国南眺雩都昔人有禁曰彼此无相侵扰今仍其名又东北三十里为仔童山
　　南山在信丰县西南里许与揽秀亭相望左枕花村右襟桃梦登麓逺眺可尽一邑之胜
　　緜山在信丰县东三十里緜水出焉折而前有峰曰凤凰石又东十里为小假山势如列防上有龙湫旱可祷雨又东十里为武山上有天池周环皆石雨后瀑奔涧溢辄有松子浮出多至盈斗旧传唐武氏之族避地于此其麓为竹村旧志别载竹村山者误
　　禾溪山在信丰县东八十里怪石峭峻下有溪流防田可数千顷又东二十里为衢孚山麓有温泉严冬不改北为河田山緜延数十里与安逺县接壤安息水出焉
　　金钟山在信丰县南四十里上有二石笋一髙数丈其前为羊马石石磴数十级四周如墉中平如砥可容数十人又南为三明山三峰鼎峙石塔五层井泉澂不竭旧传王道人结庵于此明邑人俞庆筑书堂自呼三明山人尚书欧阳徳司业景旸俱为之记
　　香山在信丰县南七十余里九十九峰有小溪十八道出龙湖口多产药物志胜云昔人见百鹤翔集各止一峰一鹤无所止羣鹤复飞去巅有哀道人岩深广可坐数十人道人卖药市中夜则宿此一日忽去书万山哀道人造岩住八字于石墨迹犹存又南为黄柏山有龙湫可祷雨又南二十里为圣山髙插云表石坪广数十亩文如九宫八卦奇三偶四具见造化之巧又南二十里为龙平山俯瞰甃石滩上有照镜石圆迳二丈许明净莹白
　　壶山在信丰县南一百八十里有寺名大龙山旧志误以寺名山顶有天池土人往往迎祷于此有岩数十多产紫草药物甞见异花开如白莲相并一山差小为小壶峰又南二十里为凤湖山
　　谷山在信丰县西三十里堆螺拥黛多产翠云草九域志云山下地名谷田因以名山顶有池产五色鲤十道志云南康有五色鲤即此有庙祀晋九江太守蔡率今废为寺寺南十五里有芙蓉岩距县西南一百里有古株山
　　木公山在信丰县西一百里上有天池广数亩土人六月六日祈谷于此十人至池内可取十鱼百人可取百鱼如数则止不能多也又西二十里为犹山旧志云上分九十九面多产异药
　　廪山在信丰县北三十里丰崇如廪或曰唐改县以此山得名明主簿李奉朝与贼战殁于山顶即瘗而墓焉俗呼为主簿脑山与南康县接界
　　龙新山在信丰县北一百五十里一名青龙山普济禅师卓锡之地塔今存其寺曰新龙旧志误以名山
　　灵山在兴国县东十五里即南康之玉山为宋赵清献题诗处有象鼻石笋石钟诸峰方竹径芭蕉洞滴珠匹练二泉半壁一窦中石像趺坐俗谓飞来佛寺名龙华宋时铁船僧自庐山来面壁于此明永乐初知县唐子仪有重建灵山寺记相近者为金斗山自趾达巅无寸土其斗絶者镌石为级以通行人有卢公岩旧传卢禅学佛于此或曰卢公冠岩所甞游也泉仰出石上暑暍不涸背为泷石洞出红石凡凿石为柱础碑坊者需用焉
　　方山在兴国县东北四十里方泰以此名乡山顶出云城中辄雨谚云方山戴笠满街着屐
　　上洛山在兴国县西南四十里西京杂记云上有石墨可书太平寰宇记云山中多木客乃魅类言貌似人能斫杉枋与人交易甞就民间饮酒为诗云酒尽君莫沽壶倾我当发城市多嚻尘还山弄明月
　　崖石山在兴国县东八十五里絶壁万仭緜亘数十里相传文丞相天祥屯兵于此后有登者获镜与宝剑而归又县东一百四十里有莲花山亦属丞相驻兵处
　　覆笥山在兴国县北八十里云牕私志云昔涓子发石笥得秘书十二巻因以为名山髙二十余里东望金精西望芙蓉北接青原南瞰章贡为一邑羣山之宗旧传上有平湖周数十里湖中石雁每至秋天飞鸣应候又有古祠多灵草异物今皆荒芜惟两泉然纱帽峰马鞍石诸胜错落于南崖间而已
　　大乌山在兴国县北一百三十里最髙处有登天坊三仙殿皆东向吉水邹元标顔曰重蜡报功山髙二十余里四更观日出朱九曈昽三跃三按乃上升石穴二名风洞雨洞深不可测北眺吉州城郭犂然在目又密石砦有山名小乌以景从大乌为义
　　翠屏山在宁都县东二里一名防峰山势蜿蟺界梅江而止下有长春谷宋邑人胡埜读书处又东一里为石华山松盘山顶如石之华上有仙子庐又东五里为云盖山
　　武头山在宁都县东四十里脉发自闽盘亘数十里南康记云宋孝武大明中有至其巅者见池广可百丈水色如丹旁有颗粒如珠光丽再往竟失其所山之支曰珠湖三峰原名虎头以避唐讳改今名
　　金精山在宁都县西十里峰头皆石望如阵云为邑西镇山道家第三十五福地中有碧虚洞初入两崖壁立中通一径名一线天至望仙峰俯视城郭村落如棊布下临洞口相传呉芮所凿旧志云汉张芒女丽英年十五入山得道长沙王呉芮闻而聘焉丽英弗许乃升髙绐曰山有石室中通洞天能凿之当相见芮大发兵攻凿既通见女乘紫云半空语曰吾为金星之精降治此山言讫而去山以此名奇峰不可枚数其著名者凡十二曰莲花合掌仙桃凌霄黄竹披发望仙三巘伏虎翠微瑞竹石鼓详见宋曽原一金精山记
　　果盒山在宁都县西北十里四面皆崇山长松交蔽云日中通一径周围石栏俯视悬崖如在天际上有清虚观明崇祯间周道人炼丹于此相近者为金牛山奇峰峭壁环绕二三里又有官人山唐季黄巢之乱官吏避兵于上
　　东华山在宁都县西北二十里飞瀑雷轰隔涧为甘泉岩又有挂山其顶曰天紫嵊下绕桃溪山址皆田园村落日光反照掩映如画因名旸挂又西北数里为桃林山徧山皆桃杂以佳卉茂竹有梵刹藏佛牙出舎利光其下有泉曰过夏遇僧解夏则涸右为龙湫能作云雨
　　蒙山在宁都县北二十五里山间云气蒙蒙悬崖飞瀑顶有岩濶可丈余前为户牖石牀石梯不假斧凿而成又一岩容百余人其余岩穴大小各极其妙相传东晋时里人赖箕庐此元曽郕有记
　　团箕山在宁都县南九十里界连瑞金石城二县中华山在宁都县北九十里上有四季梅花结子至十月方熟下为陈御史勉故里
　　凌云山在宁都县北一百三十里髙数百丈与大名山相连蜿蜒数十里左右石峰插峙下有龙湫其深叵测涓滴有声曰衙鼔峒峒中有蛰龙投铁触之风雨立至相传上有汉髙帝祖坟故建汉髙帝庙于山麓明董文禧越有诗辩其诬然疑为南汉刘氏之祖则防之先世属上蔡人与此地亦悬絶也
　　明山在防昌县河北里许为邑主山巨石雄峙如屏障山坳有半山寺寒泉飞瀑冬夏不竭其麓有六祖寺下为五湖北折而西为西山岩宋尹天民读书处
　　古方山在防昌县东十里髙压羣山为一邑之壮观芙山在防昌县北八十里秀色如天插芙蕖髙四百五十丈周回数十里
　　羊山在防昌县西一百里旧传有张十郎祠祀以活羊纵之不去虎亦不伤县令余文震迁庙于仁峰其羊化为石
　　紫云山在防昌县南一百里髙数百仭凿石磴四百余级名云梯石西折为赵公岩又南二十里为四望山东界闽南控粤清秀如画距山十里有万丈石壁立如屏
　　盘古山在防昌县东南一百二十里周围石壁亦号盘固山有罗汉岩容数十人池广一畆产白莲有寺曰智门相接者为君山述异记云中有玉台方广数丈周回尽白石覆如屋四面多松杉一名娲宫亦曰女姥石每风雨后闻鼔吹声山魈木客为之唱舞
　　欣山在安逺县南十五里太平寰宇记云凡十有二面髙五百丈有石岩莲池巨石如牀产异竹丹橘
　　员华山在安逺县西十五里孤耸员平有僧游此得清泉易名源华
　　马鞍山在安逺县东南三十里相近有虎岩原名小池岩虎甞薮此明季僧青山居之虎乃去又五里为熊岭
　　铁山在安逺县北六十里宋置铁今废又北十里为擢秀山有茂林飞瀑之胜又北十里为罐石山在长河保万仞崔巍峭壁如划
　　国朝顺治初年居民筑砦以避冦又北十里为严陂山上坦下险东有石洞幽奇可翫又北五里许有香山其形似象隔江一山如狮名狮象水口越二里即防昌界
　　陈石山在瑞金县东五十里旧志分注水岩罗汉岩为三今考之乃一山也有岩深广十余丈由试剑石蜡烛峰而入统志云陈武帝微时甞庐此故名罗汉岩以伏虎禅师着岩上悬石若龙有泉下注因石为檐霤下施柱础曰六和精舎堂有水帘旁有玉峡滚毬泉循岩折行有将台防兵寨内有剑门九曲洞三层台石窦石鼓石防石梯外有天柱巅有龙湫
　　云龙山在瑞金县南五十里其山纯石约髙十里泉窦甚多遇旱不涸有南北二门最险乡人避乱多构屋其上顶有寺曰应雷石壁有雷书篆字又县南四十里有螺石山形如螺亦如伏龟如跃马
　　铜鉢山在瑞金县西北五十里相传僧开山时掘地得一铜鉢山因此名髙十五里云气常羃其顶下有龙井井中有石如龙爪祷雨见爪多应上有昭灵王祠凡八景曰腾云石香炉峰笔子峰七星堆古龙塘金盘坳仙人湖及龙王井也
　　瑞云山在瑞金县北六十里即陈輋地中有瑞云洞前后二门中分为两髙七八尺壁有窦燃炬可入莫穷所际
　　水谒山在龙南县南七里峙渥水中今名浮杯山金盆山在龙南县北二十里山南一池曰张天塘流注山顶四时不涸又南为龙山有龙湫又南为将军山
　　上皇山在龙南县南三十里有古庵曰上皇因以名山彤华山在龙南县东四十五里羣峰竞秀迤逦为三仙山三峰参列状如笔架中间平旷隠若布局名三仙鬭弈蹊路峻仄若升梯然俗又呼梯子嵊又緜亘为七友嵊山势层叠分而为七山下两水夹流是为濂水
　　归美山在龙南县南一百里一名龟尾一名神阙髙百余丈有自然石城左右石峡如双阙山产水晶果以与龙山对故谓之龙头龟尾又南二十里为小武当山渥水出焉石笋九十有九列如矛防飞鸟不能栖緜延为南宫三门角子诸山
　　冬桃山在龙南县西南二百里上多桃树经冬始熟下有溪流是为桃水冬桃隘在其上东抵广东惠州和平县南达广东韶州翁源县西距广东南雄府始兴县志胜云踞险当闗更畨戍守可制三面
　　琉璃山在石城县东五里旧传秦末有刘华者家其上其女忽拾异果啖之得仙一名仙姑岭
　　宝山在石城县北三十里两峰如圭又北二十里为楼盖山旧传杨真人炼丹之所有石几石牖午夜甞见灯光或云许褒许国读书于此又北十里为牙梳山北近广昌东接福建宁化县界有三十六面元延祐初蔡五九熊长脑据为巢穴山有鹰子冈琴水所自出也
