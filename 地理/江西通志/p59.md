<!-- { "loadSidebar": true } -->
　　白鹤洞在府城西株岭山下门髙二丈许深逺无际中有泉水四时不竭灌田百顷相传白鹤仙人于此修道
　　清源洞在府城西九十余里徳化县之南昌乡洞门髙丈许内深如屋水源可灌田百顷
　　栅岭洞在徳安县北四十里栅岭山之巅洞门髙八尺中广丈余上有一窍四时滴水有小洞可深入
　　玉华洞在瑞昌县东二十五里泉涌如雷唐时僧于洞中获磬与钱皆汉代物也宋赵汝驭诗唐僧逢汉宝山洞得仙名志胜云徳安亦有洞名玉华与之相通
　　王乔洞在瑞昌县归义乡内有悬旌滴泉天窝石钟诸胜传是王乔修炼处又乌冈山莱子洞相传老莱子隠此皆无可徴信也
　　垂鱼洞在彭泽县西南五十里深逺莫穷有石鱼垂于洞内又有石桥棊局石乳之异
　　諡告石在府城濂溪书堂宋嘉定间魏了翁请为先生易名诏諡曰元后了翁召还过九江以諡告宝庆间军守赵善璙始镌之石
　　影石在西林寺髙八寸径五寸梁太清中有僧自西域持来佛象顶上常放异光道俗瞻仰咸指为幽冥镜云隋时晋王广取去后登储贰乃送藏曲池日严寺鸡公石在鸡石山上山椒有石如鸡其咮加于莲花峰之巅
　　龟纹石在湖口县北石纹山旁
　　宝珠石在彭泽县发洪岭内大石分裂斜枕溪畔中有圆窍八九左右径围相符俗传神人劈石以取宝
　　浔阳江在府城西北洞庭九水合流至此绕府城而下四十里又合彭蠡湖水东流入海浔阳记云九江之名一曰乌江二曰蜯江三曰乌白江四曰嘉靡江五曰畎江六曰源江七曰廪江八曰提江九曰箘江朱子谓禹贡九江在荆州域与今之府境无涉故但志浔阳而不列九江
　　禁江在湖口县上通大江下接小孤至冬水涸成池乃鱼鰕所聚之处
　　龙开河在府城西里许源发瑞昌县清湓乡东流入大江约一百五十里世传古有龙开之因以为名
　　庐山河在徳安县治东北自庐山乌龙潭发源西南流至乌石门与东北二河合
　　黄防河在徳安县北源出髙良铁炉冲流经黄防坂至乌石门与东西二河合
　　金带河在徳安县西豹子岩发源流经县西南与东北二水合四面绕旋如带后以山溪暴涨于县西义丰门外百余步冲决与箬山河合而县西之水遂湮明嘉靖间知县蔡元伟议开未果箬山河在县西北迎恩门外
　　沙头河在湖口县沙头港口沙洲渔唱为八景之一今名麒麟河
　　甘棠湖在府城南一名景星湖唐刺史李渤径湖心为隄长七百步以利行旅后人怀其徳因名其湖曰甘棠
　　鹤问湖在府城西十五里世传晋陶侃择地葬母至此遇异人云前有牛眠处可葬已而化鹤飞去
　　官湖在府城西三十里临大江春夏之交江水泛涨茭苇合生不容舟楫其湖产鱼旧设河泊所于旁
　　芳兰湖在府城东二十里发源庐山涧水东流入彭蠡湖水涨湖光潋滟水退则一沟静岸草如兰明少参黄尧彩隠此结庐其上
　　柘港湖在府城北十五里水涨为湖其地宜柘又府城北四十里有江矶湖
　　宫亭湖在府城东南九十里已见南康府
　　赤湖在瑞昌县东北二十里周遭约百余里县北四十里有下巢湖其水无源江涨则溢落则涸又金城乡有白马湖
　　彭蠡湖在湖口县治南水之西南流者皆注之由县南入大江详见水利志
　　陪湖在湖口县东南八里距县东四十里有皁湖自刘家市桥而来入彭蠡湖有巨石其色类铁隔山合派者为白洋湖与皁湖支流联络者为土目湖地界都昌县
　　牛脚湖在湖口县北十里又名牛桥湖通大江
　　母鲤湖在彭泽县南十余里元李时冬月于此得鱼愈母病又南五里为方湖周回五十里许
　　大泊湖在彭泽县东北三十五里通江南东流县香口镇
　　博阳川在徳安县南春夏秋则水弥漫通四方往来贾舶冬涸仅容小艇
　　虎溪在东林寺前相传慧逺送客过此虎辄鸣吼瀼溪一名南河在瑞昌县南五十步唐元结甞居此有诗曰尤爱一溪水而能成瀼名
　　湓浦港在府城西里许西通龙开河北通大江渊深莫测民居两岸可泊舟楫源发瑞昌县清湓乡相传昔有人洗铜盆水忽暴涨失盆没水取之见一龙衔盆夺之而出故名盆水浦口有亭唐白居易听商妇弹琵琶即是处也
　　濂溪港在府城南十五里自庐山西北流合龙开河入江宋儒周元公寓此因取其故里之号名之
　　女儿港在府城东发源庐山北流二十五里入彭蠡湖水涨可容舟百余因大孤山峙其前俗譌作姑遂以名港
　　将军套港在南湖觜明初于此作浮梁以渡师或曰树栅以遏奔冲者今栅木为沙所壅犹见其杪云
　　小港在府城西南七里一名官牌夹滨江可泊舟金城港在瑞昌县罗城山下其水西流
　　杨港在湖口县北二里许山势开豁可泊巨艘明万歴间设榷关改名武曲港今仍之详见水利志
　　椒树坂港在湖口县东北十五里
　　胭脂港在彭泽县治北遇江水涨北注入港可容舟楫安乐港在彭泽县西南三十里又县南四十里有大港山林港在彭泽县东三十里源出藜坑岭支流入大泊湖又筲箕港在潦洪口源出武山泻油岭瀼子港在太平乡自浩山出北经东流县香口河入江其水泛瀼而清深
　　乌龙潭凡三在牯牛岭北邃谷中中两潭皆髙数百丈有虫如鮎而黒长三四寸曰龙师下潭稍平其旁有大石曰拜石东林寺祭龙之所
　　白龙潭在庐山天池寺南甞有白龙变化祷之即应龙聚潭在湖口县柘矶港口可泊舟
　　清水潭在彭泽县西四十里水清多鱼古楼潭在建安乡潭深莫测
　　射蛟浦在湖口县西南十里一名黄牛洑昔汉武帝自浔阳浮江亲射蛟江中获之疑即此地
　　黄家泊在湖口县东六十里一名黄茅潭村民百家行舟可以栖泊
　　磨刀涧在府城东三里许通白水湖其石可利刃故名石门涧在府城南四十里庐山长冲之水屈曲流注景最奇石岸如门前二后一北山精舎宅其中周景式庐山记云水道双石之中悬流飞澍近三百歩许望之若曳飞练于霄汉中明毕成珪复有游记
　　庾楼矶在府治后城外临江晋庾亮始构楼其上歴代数有兴坏明正徳间知府李从立修之嘉靖十一年知府马纪命工甃石袤亘里许江城恃以为固今复崩圯府城东北里许有回龙矶旧名小狮坡锁江楼建其处有塔作文峰
　　回风矶在府城东北四十里舟行至此俱转篷避风老鸦矶在湖口县南五里明万歴间改名凤凰矶茭石矶一名龙王矶在茭石镇巡司旧址有山为寓户掘石烧灰以致崩塌
　　峰山矶在彭泽县西南三里上有巡检司县西有钟子矶其石尖锐与铁炉山排立江滨
　　金沙洲在府城女儿港东北白沙水碛初日照之灿如黄金明太祖与陈友谅战鄱湖檥舟洲下友谅有术士能啸风扬沙风忽转友谅一军尽眯明师殱之洲上
　　封郭洲在府城江北有隄緜亘数十里详见水利志桑落洲在府城东北过江五十里昔江水泛涨流一桑于此因名唐胡份诗莫问桑田事今看桑落洲数家新住处昔日大江流
　　营盘洲在瑞昌县螺石口平地五墩相传明太祖追伪陈时所筑
　　梅家洲在湖口县治对岸其旁有防鵞洲
　　得胜洲在彭泽县西明太祖战陈友谅始捷于此故名洲尾有新洲成化间涌出者
　　毛葫洲在彭泽县北元末缪将军领毛葫芦军驻舟于此县北又有雁来洲水涸朔鸿羣集
　　杨叶洲一名栁洲洲以西属彭泽东属江南池州邑人丁湛有记
　　莲花池在府学前广五亩明知府苏致中开濬种莲国朝康熙壬子知府江殷道复濬之莳莲益茂
　　白家池在府治西唐白居易凿以养鱼种荷有已被山中客呼作白家池之句治南有鄂王池相传宋岳飞节镇江州时所凿今湮
　　白莲池在东林寺晋慧逺凿因结白莲社宋李公麟曾作莲社十八贤图宝石池在太平宫内唐开元间赐名异石晶荧夜发光彩后为乱兵所焚石死池亦荒翳仅存
　　道源池在徳化县学前明嘉靖年间凿
　　圣池在湖口县东岳庙前因祈雨有感而名
　　九曲池在湖口县南三十里彭泽乡相传晋陶潜所凿今成小港
　　虎跑泉在东林寺后山舎利院塔左慧逺与社贤游上方塔患水逺有虎跑石出泉氷壶泉在东林寺殿后又有卓锡泉及聪明泉陈舜俞庐山记云逺公与殷仲堪论道殷才辩纵横逺指流泉谓曰君侯聪明若斯泉矣又西林寺香谷内有香谷泉
　　神泉在莲花峰后宋绍兴间皇甫坦隠庐山斸地泉涌没泉在含鄱岭下泉东北流入于月山南之大溪豹子岩泉在徳安县西南十里又县东北二十里有硖石泉在硖石岭下遇旱灌禾收倍常年呉山泉在县西北四十里呉山下灌田五百余亩其泉当春雷震乃流出冬月雷伏即涸若严冬闻雷鸣其泉亦涌出也县西北七十里有静泉平地流出寂然无声灌田三百余亩
　　布金泉在徳安县昆仑山之隂自平地涌出防注徳瑞二邑田数百顷
　　白龙泉在瑞昌县西二十里泉出岩洞有潮信之异昔李成寇境白龙显应泉雾四起贼不敢近宋庆元六年赐显济庙勅特封其神为孚泽侯
　　大泉在瑞昌县甘露乡平地涌出四时不竭溉田百余顷其水流入赤湖芦泉在清湓乡泉与江通时有败芦漂出温泉在金城乡其水常温又归义乡有鱼泉当春雷震有小鱼跃出色皆花居民候之取食又五龙泉出小石洞仅容一人入每水大涌则大雨小涌则小雨占旱涝甚验南泉在涌泉山下冬温夏寒溉田数百亩泉左有洞多奇石世传龙潜应祷
　　冷水泉在湖口县北二里橛头下莹如氷鉴味甘不竭治东有飞锡泉唐僧道简遗迹后寺改儒学名三汲泉
　　函玉泉在彭泽县山川坛左自山顶石罅中出四时清莹人多掬饮以愈疾上有古刻函玉泉三字又名冷水涧
　　赤泉在彭泽县南一百里泉赤色利灌溉
　　浪井在府治内世传汉灌婴穿此井湓江有风井水辄动李白诗浪动灌婴水浔阳江上风乃纪实也
　　龙渊井在徳化县学明伦堂东其泉清洌不竭又无垢寺前有井味甘色白即以无垢命名
　　饮井在瑞昌县金城乡泉出平地深不可测灌田数顷蠏口井在湖口县治内相传郭璞以地形似蠏掘井以为蠏口又有蠏眼井二在治左右又孝感井在孝感坊旧志云昔有孝子母病渴时值旱枯孝子暮夜抚井而泣至晓泉迸出奉母饮之疾遂愈因以名坊
　　暖水井在彭泽县横山湖东四时流泉温暖可掬木横井在彭泽县南六十里深广各丈余灌田百亩江西通志卷十二
<史部,地理类,都会郡县之属,江西通志>
　　钦定四库全书
　　江西通志巻十三
　　山川【七】
　　南安府
　　玉枕山在府城北五里为南安之主山髙三百仞两麓五峰次第相属别名五指山宋周元公敦颐甞游焉明成化中新防陈献章应聘归道经此与知府张弼酬和有玉枕诗话
　　印山在府治南里许驿使门内旧志有七邱名七星此其一也周遭为池山峙其中如印故名
　　东山在府治东南二里旧有仙翁庵今为真觉寺小河横绕山下大河西来相防若萦带然从寺俯瞷两城形如合璧也南康县东五里亦有东山
　　狮子山在府城东一里如狮蹲踞有清惠泉相传可以愈疾泉右有龙母祠稍南有大山形最端严
　　宝珠山在府西宝丰门外连五马山而近城形圆如珠五马山在府城西四里水北岸形如五马圆秀瞰江又上犹县南门隔水亦有五马山
