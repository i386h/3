<!-- { "loadSidebar": true } -->
　　张防字美中吉水人嘉靖进士备兵颍州襄阳所在兴屯田歼巨寇擢都御史巡抚河南按红莲妖狱释其胁从视爰书每至夜分尝曰生灵系吾一念敢自佚乎寻卒【府志】
　　彭黯字道显安福人嘉靖进士抚河南时河数徙故道为滩田没于王府黯尽括之官岁得数十万顷之入以代虚税防王联狱起株连士大夫至数十人黯委曲奏贷多从末减转兵部左侍郎应天巡抚防倭寇迫太仓黯兼程往苏州城门昼闭即下令尽开诸门以纳奔溃复制机宜为驱剿计先后擒斩至千余级陞南工部尚书月余寇复至言者以先事咎黯激上怒罢为民【吉州人文纪畧】
　　朱裒字崇晋泰和人嘉靖乡举扬州同知倭寇犯境裒领兵出遇宼于沙河败之翼日寇大至且薄城东裒帅歩骑抵敌垒伏发兵溃死之事闻赠叅议赐祠録一子【人物志】
　　李挺字一吾安福人师事刘阳倡学闾里邑令日事造请凡利害兴除多取裁于挺授徒讲习至老不倦【同上】
　　周子恭字钦之吉水人少从李中游力行所闻砥砺名节由明经授永州通判楚大饥台省遣籴万金子恭执不可比再至移通郡在官之食以应分授其直才六千金上不逆令下不病农人服其敏擢德安同知卒【同上】
　　周贤宣字仲含万安人嘉靖进士授缮部主事税革弊商民称利忤中贵出为延平守擢海道副使防倭寇逼城宣帅师败贼众于漳浦陞右布政防有修却者假拾遗劾罢之归日与郡诸子讲求师说谆谆以啓迪为己任【同上】
　　陈嘉谟字世显庐陵人与王时槐同年举进士俱师刘文敏为给事中不附严嵩出之外歴湖广叅政乞休归家居三十余年专用力于学凡及其门者告之曰有塘南在可往师之塘南时槐别号也年八十三而卒着有四书周易就正藁念初堂存藁续藁道德隂符经注疏朱陆摘要【白志】
　　郭宏德万安人嘉靖中以举人知临武县初邑有浮粮千余石积为民害宏德条其利病闻于朝竟从轻减民免于累陞安宁知州【湖广名宦志】
　　胡尧时字子中泰和人嘉靖进士歴官贵州按察使尝师事阳明谓职在刑名宜先教化以躬行为人士倡修阳明书院凡阳明著作在贵阳者悉刋行之【贵州名宦志】
　　王时槐字子植安福人嘉靖进士授南京兵部主事歴礼部郎中福建佥事累官太仆少卿出为陜西叅政张居正柄国以京察罢归万厯中南贑巡抚张岳疏言六年京察祖制也若执政有所驱除非时一举谓之闰察时槐在闰察中羣情不服请召时槐且永停闰察报可久之起贵州叅政旋擢鸿胪太常皆不赴时槐师同县刘文敏及仕徧质四方学者自谓终无所得年五十罢官反身实证始悟造化生生之机不随念虑起灭学者欲识眞几当从愼独入年八十四卒着有广仁类编漳南藁友庆堂存藁续藁等书【吉州人文纪畧】
　　刘文绍安福人嘉靖举人令永定操守淸严广学舎兴水利轻徭赋赈饥助丧善政毕举擒王满贼服李占春之倡乱山背者在任六年乞休归攀留者至以泣【福建名宦志】
　　萧文淸庐陵人嘉靖举人授祁州守发仓赈灾全活甚众筑隄种柳号为木城岁大旱文淸步祷云数密而数为风防之文淸梦有鬼持幡招风醒观祠中土隅如梦中鬼因手碎之毁其祠雨乃降【直名宦志】
　　龙遂字良卿永新人嘉靖进士为给事中忤严嵩谪三十年稍迁贵州佥事饬兵思南思南人闻其名皆畏之遂至以德化民生致苗首吴黒于理事闻赐金帛【贵州名宦志】
　　钟纽字千钧永丰人嘉靖乡举歴泾信宜天台三县令十年不得调恬澹自如卒官贫不能治丧太守为棺衾殓之邑人士以诗哭之曰孝追乃祖应同传廉到无钱可买棺纽盖恭愍同之孙也【人物志】
　　朱黼吉水人举人任南京监察御史有激扬风力知南宁府政不琐屑务持大体兴学右文振作士气属邑有弊政悉厘革之民戴之久不忘【广西名宦志】
　　胡永成字思贞安福人嘉靖进士知泾县赈荒得法擢刑部主事歴知南雄府恤虚赋折轻赍减力役罢斥旷职之令僚属肃然桥关税清介严明豪滑不敢正目视时诏召民鬻受僧田所司督促永成曰民故贫乃强责其受僧田非情也郡人欲柝岭路雄民不便永成条六议难之事得寝晋广东副使卒于官【广东名宦志】
　　莫扬字子充吉安人嘉靖进士知江夏丈田厘剔奸弊赋役悉平又力行条编法民永赖之【湖广名宦志】
　　顔钥字子啓永新人以乡荐授山东茌平教谕士鲜问学钥诱以治心理性之方逺近翕从擢新城知县改枝江后归与弟铸日以讲学善俗相励【府志】
　　顔铎永新人少从兄钥闻王守仁立志说豁然顿悟躬行实践为族党讲说孝弟使人人感发防讲豫章同仁祠畅发学庸大旨旴江罗汝芳尤严事之着有顔山农集耕樵问答等书【人物志】
　　刘慤字致卿万安人端毅公玉之仲子嘉靖进士授工部主事晋郎中时鸾怙宠请别剏兵仗库又请武臣得造弓矢给直慤连疏奏格之出守嘉兴倭寇薄郡境慤峙饷缮兵濬葺城池造船制械郡赖以宁歴陞云南按察使巡抚湖广革元祐宫庄田夺其租备岁筑汉堤之费嵗大饥募夫浚竹筒等河七处水泄而地可耕役夫因仰食于官所全活数万人寻以大理寺卿擢南京工部侍郎卒【府志】
　　王士翘字民瞻安福人嘉靖进士为御史出视居庸三关严斥堠申条约増筑城堡按广西诸猺畏威咸敛迹不敢侵境内又着愼刑録示所属俾司刑者准式歴陞总河佥都御史值河决民舍漂没几尽乃罢无名之供以拯饥溺【同上】
　　朱衡字士南万安人嘉靖进士歴知尤溪婺源有治声迁刑部主事歴郎中出为福建提学副使累官山东布政使进右副都御史巡抚其地召为工部右侍郎进南京刑部尚书其秋河决沛县飞云桥东注昭阳湖运道淤塞百余里改衡工部尚书总理河漕衡驰至决口旧渠已成陆而故都御史盛应期所开新河自南阳以南东至夏村又东南至留城故址尚在其地髙河决至昭阳湖止不能复东可以通运乃定议开新河筑堤吕孟湖以防溃决河道都御史潘季驯以为濬旧渠便议与衡不合衡持益坚引鮎鱼薛沙诸水入新渠马家桥堤以遏飞云桥决口身自督工新河成长一百九十四里漕艘由境山入通行至南阳未几季驯以忧去诏衡兼理其事隆庆元年山水骤溢决新河坏漕艘数百衡乃开支河四泄其水入赤山湖明年秋召还部四年秋河决睢宁起季驯縂理给事中雒遵言廷臣可使无出衡右者六年正月诏兼左副都御史经理河道穆宗崩以山陵工召衡防邳州工亦竣遂还朝衡先后在部禁止工作裁抑浮费所节省甚众神宗即位不为张居正所喜再疏乞休诏加太子太保驰驿归【列卿録】
　　按朱衡所着有钟山集
　　尹台字崇基永新人嘉靖进士授编修分校礼闱策问及重臣权臣上览之亟取臣鉴録贤奸传省览严嵩心衔之复主试南直策陈祖宗驭将制兵甚备上摘策中事问嵩嵩方欲与台结婚媾之好故善为对乃令其子世蕃介私人置酒邀台入席致勤恳台竟辞之出为南祭酒嵩举酒曰先生行矣虽然将何以别不谷台从容请曰杨继盛诚狂生窃愿相公左右之勿贻盛世有杀谏臣名歴南吏部侍郎当京察与嵩有郤者欲罢之有附嵩者欲庇之台力持正论善类卒赖以全未几有谗之于政府者削职为民隆庆初起原官陞南京礼部尚书再疏乞归建崇正书院割田以给来学读书至老不倦云【分省人物考】
　　按尹台所着有思补轩洞麓堂集数十卷永新志若干卷
　　曽翀字习之泰和人嘉靖进士初官刑曹擢御史出综鹾政淸运河有功时大臣专柄言路扼塞翀疏罢尚书刘龙聂贤侍郎陈璋甘为霖大理卿王綖都御史赵载直声震朝廷已而太宰汪鋐不职翀方卧病邸中愤然具疏劾奏疏上褫鋐职而下翀锦衣狱与给事中薛宗铠同杖午门中使传呼杖加厉翀神色不变但曰臣言得行臣罪当诛杖已越日而毙隆庆元年赠太常少卿防子入监【分省人物考】
　　刘邦采字君亮安福人与从兄文敏及弟侄九人谒王守仁于里第父忧蔬水庐墓免丧遂不复应举提学副使赵渊檄赴试邦采见渊言诸生入闱解衣检察非待士礼御史储良才令以常服试乃中式久之除夀宁教谕擢嘉兴府同知寻弃官归邦采识髙明用力果锐守仁倡良知为学的有以揣摩为妙悟者邦采每极言排斥焉【白志】
　　按君亮号师泉学者称师泉先生卒年八十六所着易蕴二篇无非发明性命兼修之旨聂双江尝言师泉力大而说辨排闼之严四坐咸屈莫敢撄其锋人以为善状先生云【原跋】
　　王钊字子懋号柳川安福人始受学于梅源东廓旣学于文成尝为诸生弃之栖栖于山水寂寞之乡求所谓身心性命人皆曰今之讲学不空谈者柳川也【学案】
　　杨载鸣字虚卿泰和人嘉靖进士授潮州推官累陞至通政使亮节峻履不愧文贞后裔所着有大拙堂藁惠州志困喻録【分省人物考】
　　曽于干泰和人为诸生有名四方争迎为弟子师路出贑州防关以讥私盐久闭籴亦随阻吉人仰食于贑于干抗书谒督府督府读其书万言至屈礼延纳开关通籴诸盐贾循故事敛厚资纳谢于干弗顾司理王华向为同学友下车驩然道故于干终华官无私谒罗洪先招处石莲洞六年于干曰予从事毕志斯学即终身可矣【人物志】
　　曽于拱字思极泰和人嘉靖进士授工部主事晋郎中歴副使叅政左右布政使擢副都御史总督粮储致仕其在闽藩也当倭讧诸道兵云集于拱蒿目焦思百计取盈士各宿饱尝言平赋均徭莫善条鞭弭盗安民莫善保甲所至必举行之有文集若干卷【分省人物考】
　　张秩字以敬安福人嘉靖进士早游罗念庵之门日骎骎于学问尝曰吾身虽在樊笼吾心未尝一日不在雷岩洞壑中也登进士第改庶吉士以检讨充经筵展书官预修世庙实録【人物志】
　　胡信方庐陵人嘉靖乡举官石阡知府防峒蛮悉众薄城下信方率民兵固守城陷死之【同上】
　　杨海字汝容泰和人士竒四世孙嘉靖进士观政刑曹日读律不厌应大司寇试同官多倩吏海必亲制曰此职业也平居宄心圣学发明紫阳穷理格物之旨甚为当时所重【同上】
　　按登科録以杨海为龙泉人
　　张啓元字应贞龙泉人嘉靖乡举知山东滕县甚有惠政擢南京御史隆庆万厯两朝先后章疏数十上皆人所不敢言者请罢湖口新厰一疏尢为世传诵出备兵漳南拂衣归所着有务本録及奏疏若干卷【焦弱侯集】
　　按张启元安志不载白志采焦弱侯所撰墓表増入
　　周以鲁安福人嘉靖乡举少负奇气不上春官日从事于性理之学精思力践久之悟曰盈宇宙皆性也尽性外无学矣授司务出佥贵州臬戸庭萧寂飘然有孤云野鹤之致所着有贻庭録【人物志】
　　王宗尹字商甫泰和人嘉靖乡举通判杭州摄篆钱塘岁凶贷粟发赈或劝其引嫌宗尹曰吾为民救死安计毁誉已果有嫉之者调永州转知荆门州遂弃官归【同上】
　　胡文宗庐陵人嘉靖乡举通判庐州陞泉州同知值岁旱徒跣祷雨躬行赈恤多所全活每鞫讼推至诚以温语谕释之不干贵势给由归遂不复出【同上】
