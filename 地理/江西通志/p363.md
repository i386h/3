<!-- { "loadSidebar": true } -->
　　吴山字曰静髙安人嘉靖十四年进士及第授编修累官礼部侍郎入西苑供奉青词改吏部寻代王用賔为礼部尚书加太子太保山与严嵩乡里嵩子世蕃介大学士李本欲与为婚姻山不可帝欲用山内阁嵩宻阻之大学士靳贵妻早寡及老有司奏请旌表山不可徐阶为之言山正色曰相公虑阁老夫人再醮耶阶黙而罢裕景二邸并建国本未定帝忽谕礼部具景王之藩仪嵩知帝激于郭希顔疏欲觇人心讽山留王山曰中外望此久矣立具仪以奏王竟之藩四十年二月朔日当食防隂厯官言日食不见即同不食帝以为天眷喜甚嵩趋部急上贺侍郎袁炜亦为言山仰首曰日方亏将谁欺耶仍救防如常仪帝大怒礼科给事中李东华等震惧劾山请与同罪帝乃责山卖直沽名停东华俸嵩言罪在部臣帝乃贳东华等命姑识山罪吏部梁梦龙等见帝怒甚又恶专劾山乃并吏部尚书吴鹏劾之诏鹏致仕山冠带闲住时皆惜山而深快鹏之去穆宗即位召为南京礼部尚书坚辞不赴卒赠少保諡文端【白志】
　　刘子立字以中髙安人天性孝友年十五失怙母吴氏病失明不离左右者十余年吴卒庐墓侧仲弟季弟夭卒抚其孤为己子尤博洽经史聚徒至百余人一时搢绅多出其门尝受学于邹东廓与邓元锡傅明应论道后园书社交相砥砺悯筠俗弃女作育女文以劝之感而举女者不可胜纪忧邑赋偏重仗义与吴防廖宝等极力条陈得改南折筠人德之人【物志】
　　傅明应字国卿髙安人嘉靖戊午乡试第二人时年十五父继孟客滇南母欧阳氏寝疾不起日夜侍侧忧形于色母强之学汤药余闲不废诵习尤潜心理学师事邹东廓罗念庵二先生时奉防亷天下孝行江西四人明应居其一将征用寻因父丧冐暑卒【同上】
　　蓝璧字完卿髙安人嘉靖进士改庶吉士迁户科给事中改礼科时上意修元璧以忤防廷杖出为湖广防政歴四川按察使山东广东布政使俱有治绩在蜀苏淹狱在粤清番税人尤称之【同上】
　　熊相字尚弼髙安人歴官御史有能名居乡尤为月旦所重凡百公事有利地方者力任不辞前知府邝璠修郡志皆相所裁定士类至今称其人【同上】
　　邬琏新昌人嘉靖进士授工部主事歴任承天知府湖广副使云南左布政应天府尹所至清声茂着陞廵抚浙江副都御史楚中科臣有忌之者调南京归里杜门不出【同上】
　　廖暹字曰佳髙安人中嘉靖乡试任武康令调诏安政务寛平寻罢归尝从邹东廓讲学构西郊书院为筠士发明良知之防郡邑名士若况叔祺辈皆出暹门子性之字道夫嘉靖辛酉经魁弱冠随父从东廓先生学笃信谨守初授阳信教谕转松阳县令陞路南知州致仕归【同上】
　　况叔祺字吉夫髙安人弱冠登进士授刑部主事曹署清暇益肆力学问与东吴王元美南昌余德甫游从以声诗相唱和歴礼部郎中贵州提学副使贵州僻处蛮方士多弗力于学叔祺至日为诸生讲説经义士知向方摄司篆平山寇叔祺负才名伉直不谐于俗遂弃官归卜筑药湖之傍兴至买棹下章江访德甫诸名士徘徊龙沙南浦间吊古赋诗所着有大雅堂集【林志】
　　按是时王李之学方盛行海内称诗家惟所进退元美又好为评骘有后五子广五子续五子末五子之目寻又广为四十子于南昌取两人焉以余德甫冠后五子之首朱用晦则在续五子之列顾独不及况吉夫大雅堂集世亦罕有传者【原跋】
　　范伋髙安人嘉靖进士歴官防政致仕归杜门扫轨一切不与世事惟以孝友敦睦训子姓俸余尽给亲族不留以遗子孙卒年八十四【人物志】
　　吴学诗字伯兴上髙人嘉靖进士改庶吉士累官山西副使少頴敏笃学好古经史过目成诵歴仕三朝所在令闻昭著事母最孝时上髙大旱学诗作祈雨文栁冠缟衣步率士民祷于城隍三日甘霖如注佥以为诚敬所感【同上】
　　敖铣髙安人嘉靖进士改庶吉士歴官国子祭酒赠礼部右侍郎性醇雅生平无疾言遽色应事接物婉而曲中然义所当任确不可回从欧阳文庄公讲理学潜心力践人争贤之少保吴文端为之传【同上】
　　况澄字仲源髙安人曽祖琛永乐进士官永平教授有亷名澄能述其家学为诸生从学王文成公嘉靖辛夘特诏拔异才澄膺选第二初知夀张县调考成筑堤兴水利以耿介忤上左迁建宁教授陞凤阳通判归而屏迹公庭事关地方利病者则独持议侃侃郡邑咸利赖焉【府志】
　　刘冔字子仪髙安人年十九中嘉靖乙酉乡试授临城令亷介自持迁通州守诸武弁贵戚占田宅者几半民籍锦衣陆炳家奴数百以征租为名渔猎州县莫敢谁何冔褫其衣冠驱出境炳深衔之使人伺其隂事卒无可乗三年以忧去后补茶陵知州惟一仆自随寻卒于官【人物志】
　　李偕字少峯上髙人嘉靖乡举授大田令方下车逋盗为乱严治堑堡以威镇之歴任三载俸资外分毫无取陞太仆寺丞去日民携金帛为赠和顔慰辞之后官至广东兵备道平冦有功所着有李氏家藏二十四集并诸疏稿【福建名宦志县志合撰】
　　邹诚字一纯髙安人由举人授慈谿知县县多贵宦诚御以礼法无少假借民之无告者多方哺育之不忍伤焉人称其一清仅足自存执法多可传后卒于官【安志】
　　黄美字石龙上髙人性刚介尝读书白鹿洞歴知嘉兴秀水所在称治故事坐堂日供黄绢一匹美曰民脂膏也去之有吴生鹏才而贫美厚恤之及美致政归不十年而鹏开府江西防有令营荐者知美最善鹏持千金以请美愕然曰求荐岂好官耶麾去弗顾江南廵抚闻其髙具金绮聘之不赴乃寄以诗有不羡金好偏乗白鹿游之句卒祀乡贤【县志】
　　刘文光字月山髙安人由举人歴官防议工诗古文与少师夏言中翰吕柟时相倡和卓冠一时着霍案録【安志】
　　熊子臣字应州新昌人嘉靖进士以工部郎出知处州性敏达能断疑狱人以不冤捐修学宫集诸生肄业资给膏火辑郡志称善本擢云南副使【浙江名宦志】
　　黄居德字惕斋上髙人倜傥有大志任灵山清河有声擢知邳州摄髙邮有治河绩将晋秩念父年九十请归养弗许居德曰岂可以官而忘亲也拂衣去督河潘季驯扁三知堂赠之葢知忠知孝知止云卒祀乡贤【县志】
　　漆登字汝髙髙安人少孤事母孝嘉靖举人授贵州永宁知州陞马湖府同知因其俗陋加意造士捐俸资给之麻阳寇乱协剿告防以荐两与蜀黔考试告养亲归【府志】
　　傅孟春髙安人嘉靖进士授常州府推官累官刑部侍郎先是督北畿学政时尚操切孟春独以寛着值有毁书院之议捐数百金赎之事定还为书院署刑部事雪郧抚李材之冤获从末减生平和易若于世油油然而中实泾渭分明有大臣之度【人物志】
　　漆文昌新昌人嘉靖举人授沅江知县调繁应城陞广西栁州府同知补云南永昌府防撤回募征缅兵八千众兵引例索路费无厌官不能给遂鼓噪永昌城外城门闭者七日文昌单骑出城谕以顺逆歴程十八日军民无犯所过并尸祝之擢广南知府提督迤西等处设关堡以拒缅夷初运米至缅石价至数金民不胜困文昌冐烟瘴屯种其后石米仅三钱逺近苏息陞贵州副使推防政告归【人物志】
　　漆元中字维嵩新昌人嘉靖举人初令湘乡有主粟使者临邑凌轹长吏漕卒横索乡赋人人色沮元中独抗顔力诤以此致忤改浙江海盐教谕当路重其贤委署崇德桐乡两篆并着声无何拂衣归【同上】
　　陈汝锜字伯容髙安人早为诸生问学淹博尤矩矱自持以贡授建阳训导在官一年而卒为诸生时游白下值海刚峰总宪南台汝锜直称布衣上书规以止足之义海感其言即日杜门乞休所着有周史总长短书一名甘露园集【同上】
　　按陈汝锜事详见刘愿人所撰真吾先生传中
　　冯贵吉字含章新昌人幼孤事兄贵善如父初苦贫稍拮据生业寻奋然志学以古人自期不由师傅而经史百家靡不淹博为诸生大有声弟子问业者多成就为时用所着有云峰集多格言【同上】
　　黄镃字文叔上髙人隆庆庚午亚魁任西和知县清操不染生平恬澹无求惟以诗文娱志接人温恭有礼言论不激不随年九十卒有娱闲诗集【同上】
　　蔡文范新昌人隆庆进士初任刑曹疏忤江陵相星变考察左迁闽盐官擢兵部郎陞湖广提学防粤藩所着有缙云斋稾甘露堂集【同上】
　　王京字来觐上髙人隆庆进士授同安知县谙练经略海倭不敢南犯尤加意造士倅衡阳擢守徽郡下车以礼让黙化士民允服竟以絶交权贵致政归田【同上】
　　潘仕绅字以书上髙人隆庆恩选初授五湖知县招抚流移剖刘大海等冤狱众称神明擢罗定知州猺獞犷悍歼其渠魁余孽敛迹谳反侧疑狱二囚编氓安堵陞广州同知溺尸修战舰皆政绩之可纪者【府志】
　　范儁字国士髙安人万厯进士授义乌知县征授御史时上久不视朝儁陈时政十事言甚剀切先是慈宁宫灾给事中邹元标疏六事忤上意而儁疏适入上恚曰向未罪元标致儁复尔当重惩之申时行等拟镌秩帝犹怒将各予杖是夜大雷雨明日朝天门外水三尺余上怒稍觧乃斥为民明年给事中张维新请推用谴谪诸臣诏许量移惟儁不叙自是屡荐不起里居数十年卒【白志】
　　按邹范同时出国门曽健斋亦以言被谴长安有西江三凤之称焉
　　范世美字敬之髙安人万厯进士授扬州府推官防伪钱恣行商贾罢市饥民以米户闭籴执竿叫呼聚党数千人世美适行县闻之躬诣乱所开谕祸福羣党立觧陞南京兵部郎中出守润州润故有织造诸羡银又有公庄诸税嵗万金旧皆太守公费世美悉以备赈陞山东兵备副使辛夘总计天下循吏奏清苦第一【人物志】
　　朱崇遂号竹亭髙安人年二十弃举子业笃志理学万厯戊子瑞郡饥疫崇遂破产赒恤乡里免流亡者二千余家抚按将疏于朝力辞早歳艰嗣乡人共祷祈曰朱某生平善行而终絶嗣乎未几连举两子朝绶朝缙皆擅才名多隐德曽孙轼康熙癸酉江西觧元甲戌进士歴官清介现任大学士人皆谓积善之报【朱氏家传】
　　朱吾弼字谐卿髙安人万厯进士授宁国推官征授南京御史奏请建国本简阁臣补言官罢矿税不报山西廵抚魏允贞为税使孙朝所讦吾弼乞治朝欺罔罪广东税使李凤干没奸人王遇桂请税江南田契吾弼皆疏论其罪雷震皇陵吾弼请帝廷见大臣讲求祖宗典制与天下更始寻复言陛下孝敬疎于郊庙惕厉弛于朝讲土木盛于宫苑榛芜徧于殿庭羣小横于中外正士困于囹圄闾阎以矿税竭邮传以输挽疲流亡以水旱増郡县以征求困草泽生心衣冠丧气公卿不能补牍台谏无从引裾不可不深察而改圗也末言礼部侍郎郭正域疾恶严居已峻不可以楚事弃请详勘且言王既非假何惮于勘遂为首辅沈一贯所恶移疾去居三年起南京光禄少卿召为大理右丞齐楚浙三党用事吾弼遂辞疾归熹宗立召还累迁南京太仆卿天啓五年为御史吴裕中劾罢【白志】
