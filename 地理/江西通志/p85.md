<!-- { "loadSidebar": true } -->
　　【佑兄弟凿石圳长百余丈濶七尺深一丈许　本朝康熙癸丑圳淤廖元桥率众修筑堤堰三十余丈石岭塘】上防保【鱼梁陂灌田四十二顷二十亩】象塘保【蕉坑陂灌田三十九顷八亩牛陂灌田四十二顷三亩】里仁保【百广陂二一灌田十八顷九十亩一灌田十七顷八十三亩黄得陂灌田十九顷一亩　塘陂灌田二十顷三亩杨栁埧陂灌田二十顷十三亩　大车陂　教子塘】大龙保【严坑陂灌田八顷三十一亩　仙女陂灌田三十一顷五亩　大圃庄陂灌田三十二顷三亩　虎头陂灌田三十顷八亩】新兴保【石陂灌田三十顷　热水陂灌田三十顷三亩黄婆湾陂灌田三十顷十三亩　石下陂灌田三十一顷　小溪陂灌田八顷十三亩】太平保
　　【附陂灌田　顷　徐坑上下陂灌田十顷三亩　横江上下陂灌田九顷　谢江陂灌田九顷二十亩临江陂灌田九顷　铁砧塘谢江塘　徐坑西巡塘】洒源保【寺前源灌田九十亩】
　　石城县旧额坊郭里【刘家坑陂灌田五十亩】长上里【石下铺陂灌田二百五十亩　白鹤岭陂　大岭下陂　员陀背陂柘口陂　罗源陂　罗口陂灌田二百亩】石上里【桃枝口陂灌田四百亩　老虎陂　耸冈陂灌田五百亩黄扁陂　小口陂　王坊陂灌田五百亩　罗口陂】丰上里【黄麻陂　頼和陂　青山陂　田心陂清水陂　千田陂　五百陂　员陂江上油槽陂】柏中里【岩前龙须陂灌田三百亩　绵洋陂雷油陂　□树陂　庙背陂　杨家边陂桥头陂】石中里【深湖王滩陂　滑石陂　范坊陂长江陂　石下障陂　上濯陂　何鹿陂】龙上里【大陂头灌田三百五十亩　大塘口陂鹳嘴陂　鄢家陂　打油坪陂　坳背石下陂滑石陂】礼上里【蛇王庙前陂　上黄陂　常树陂孤溪陂　秋溪陂　石圣前陂】石中里【桃源洞塘黄花塘】龙上里【黄坑塘　逆水坑塘　坑尾塘　坑里塘　水南坳塘】
　　定南县旧额伯洪堡【田背陂濶三十余丈深一尺圳濶二尺深三尺灌田五十八亩　牛角塘灌田八十二亩】大石堡【召栏陂濶四十余丈深五尺圳阔二尺五寸深三尺灌田一百一十亩　髙陂濶三十余丈深三尺圳濶二尺深二尺灌田九十亩　九江塘灌田七十五亩零】小石堡【长布塘灌田六十七亩　马长塘灌田一百有三十亩】髙砂堡【鹁鸠塘灌田七十二亩】横江堡【杨梅塘灌田六十七亩】
　　长宁县旧额三标保【寨下陂　张珠塘共灌田四顷五十亩】寻邬保【长埠陂石角塘共灌田四顷五十亩】桂岭保【鹧鸪陂　石角塘共灌田四顷五十亩】大墩保【周田陂　土江塘共灌田四顷五十亩】腰古保【林陂　祖公塘共灌田四顷四十二亩】项山保【黄金潭陂　石角塘共灌田四顷五十亩】滋溪保【髙车陂　瓦子塘共灌田四顷五十亩】南桥保【朱村陂　仙人塘共灌田四顷五十亩】双桥保【寻陂　田坑塘共灌田四顷七十二亩】黄乡保【大陂　溪尾陂共灌田七十二亩　丫髻塘灌田七十亩】四厢【河陂牛角陂共灌田四顷五十亩　水众陂　东坑塘共灌田四顷五十亩　石圳陂　赵坑塘共灌田四】
　　【顷五十亩】
　　郡城岁为水齧东北隅尤易垫圯宋嘉祐中孔宗翰权知州事伐石为址冶铁锢之就城北建八境台髙三层俯临章贡乞苏轼诗八首刻诸石熙宁中刘彞知防州以州城三面阻水暴涨辄灌城作水窗十二间眡水消长而啓闭之水患顿息
　　宋嘉祐六年赵抃以右司谏出知防州尝疏凿惶恐以上诸滩文信国重修清献赵公祠堂记云贑石公所凿也章贡台公所创也公之事逺矣而山川犹有衣被其余贑人思之
　　三池一曰金鲫池在府城内东南贑卫后宋庆元嘉泰间州守柴中行赵时逢相继开拓元末废为民居明景泰间巡抚韩雍从贑县训导司马轸请得遗迹于金鱼坊池隔巷赎以官钱后又为民占正徳十一年知府邢珣清复之池东西五丈五尺南北四丈三尺古巷濶七尺池傍隙地长一丈七尺濶一丈嘉靖四十一年贑抚陆稳檄知县刘邦献勘复太守黄扆建书院于池上士子肄业今其池仅存余俱民占一曰凤凰池在城内棉布街宋宝庆中州守聂子述清复开濬建凤凰亭今废一曰嘶马池在城内通利坊宋守聂子述建堂扁曰人杰地灵岁久湮没明正徳间知府邢珣于指挥姚玺宅左清出直濶三丈五尺横濶三丈二尺嘉靖间太守黄扆奉贑抚檄重濬定界洊经兵燹巳塞其半
　　福夀二沟在城中昔人凿地消水与三池相为表里濶二三尺深五六尺纵横屈曲后因居民架屋其上阻塞不通遇大雨水无所泄庐舍且潴为沼
　　国朝康熙元年总镇姚自强督兵民开濬水循故道近复有壅阏之患守土者宜究图焉
　　雩都当众水之滙明嘉靖三十五年水涨城圮知县羊修既筑城兼拓城外马道邑人黄纲有记万歴十五年知县杨遇增砌南门外马道二十一年知县黄应元创设水障使趋南防水患稍息
　　国朝康熙四十五年大水溃城知县卢振先重加修筑建堤东南河防四十余丈葺回澜阁于阁东西种树以为拥防邑人曾绍侃有记又县西六十里峡山有径为通贑便道崄仄难行宋嘉祐中县令沈希顔始开凿者振先捐俸治平广阔五尺遂成孔道
　　龙塘距信丰县治五里亦曰龙蟠塘明成化间邑人刘世常据地之胜为囿楼曰驻景堂曰濯缨亭曰御风堤曰长春中有賖酒渡九曲泛香二渠泰和刘鸿为之记崇祯十二年耆民宋宸亨助开城壕兼筑龙洲堤
　　瑞州在兴国县东门外宋嘉定中县令李伯坚建瑞洲楼明正徳间为水坏楼亦废万厯中知县何应彪植榉栁数十以培之今其洲仅存数亩
　　春口在兴国县南二里许南江至此稍东折乃遂西逝故培西北以成东南潴滙之势嘉靖二十六年知县卢宁课民艺松其上四十二年海忠介瑞知县事密种万松以防水口后人思之呼为海松明季土人规据江面种蔗作塘基毁坏
　　国朝康熙二十二年知县黄惟桂力复故道畚锸堤埽亲自督工邑人王鼎相刘天贡皆有记惟桂去任民复决之今荡然矣
　　明成化丙申兴国知县章廷圭改濬牛牯陂陂在县东十五里浍髙不能通水相度上流凿石引水自苏陂至竹延袤二十里易名永利岁增谷数千石正统丙辰知县陈琏督令里民吕若冲刘文安等修筑长信里堰塘濶五十余丈深二丈五尺堤髙一丈八尺
　　明成化元年邑人陈纲纶筑土陂灌顺义中下芳塘北隅黄耉等处田三年纲纶疏凿任陂以通水利十一年纲纶又开凿村头陂引大江水自兴亷里塘石起至顺义里村头十五里许
　　小春涧水从黄田发源数十里东注通津桥下奔激齧城
　　国朝康熙四十四年兴国知县张尚瑗伐石筑水障三于桥左遏水南下以杀其势详见尚瑗修城记环玉陂旧志称曾家陂距宁都县治五里发源白鵞寨经黄千至陂堰水入圳谓之官陂经流城背田穿濠城入渟水湖注县署后爱莲池由石桥头至削筯巷穿城而出过塔头达大江城背田水一南流花心巷至油槽巷口又折而北入官圳一北流集仙观前佑圣阁下达大江所灌田塘无算尤为毓和消沴之利宋嘉定迄端平县令魏泌林光裔赵紃夫相继修筑明洪武四年知县庄济翁复修之成化末年洪水冲决陂渠日就漫泐隆庆二年兵备副使董世彦行部至县锐意兴复阅八月而陂成广昌何源为之记四年巡抚殷从俭叅政施笃臣清查石灰山税为逐年修理之资议建石陂以垂永久估费浩重不果行渟水湖在宁都县西城隅马道畔湖内有一印陀向为居民廖景威侵占明隆庆二年副使董世彦清复之里民严君爱捐湖畔地及池一口以拓其址明万厯四十二年瑞金知县潘舜厯改筑东山寺水复故道舜厯自记之朱善卿亦有记
　　上下湖陂古为湖陂今称浮田在瑞金县西南十里旧平如掌仅一小溪万厯丙辰蛟陷成河山髙水低荒耕缺赋丁巳知县潘舜厯起建湖陂二座髙一丈阔二百余丈深一尺八寸圳阔一丈深一尺各灌田二千亩邑人杨以杰有记后因木排冲裂奔塌日甚
　　国朝康熙二十一年邑人陈让因頺石犹在约众修复照田捐赀完筑如初
　　明治二年龙南知县张文湖开陂塘以通水利塔下堤在龙南县西南十里许明隆庆五年洪水冲塌万厯三年知县王继孝兴筑长三百四十五丈髙一丈五尺广称之又作石堤十座衡列层砌以防堤足泰和王宗徐为之记继孝又凿龙头山路凡三百五十余丈以便舟楫宗徐复记之
　　国朝顺治十四年定南知县祝天夀摄篆龙南筑金钩堤寻溃康熙十年知县马镇重筑十一年镇又筑白沙堤
　　东山上堤明万厯乙亥龙南知县王继孝始筑崇祯庚辰知县卓震增修
　　国朝康熙四十六年知县蒋国祯改筑距旧址半里而上跨江为堤三百余丈开复老河一里有奇阔五丈深半之经始于丁亥二月至戊子冬月告竣国祯自为记勒之石
　　石城县城中无井资汲于河
　　国朝康熙十三年贑州府照磨李徳明有恢复功委署县印督民刈柴赴工计日授钱堰河水入城作池以纳之嗣后民不病汲
　　明万厯元年贑州府经歴杜栋署定南县事修员鱼迳口诸路二十二年知县叶梦熊开凿员鱼迳脑北通信丰四十二年知县洪有观造大竹园火夹水二渡马头
　　国朝康熙二十年知县林说孕委典史陆茂新重修两渡
　　按贑地山峻水驶骤雨则溪涧泛滥不逾时而涸竭田亩多处髙原或界阬谷间水势不能逆之使上借陂塘以潴蓄民间之耰锄桔橰较他方为疏略每遇旱熯水非预潴蹙頞而不能自救郡志所载其说允矣属邑新册详略多寡之数较殊旧志夫其名空存实不可问固无益于民生然因名覈实正如饩羊之可以复礼故省志体虽从简未敢尽没其名也至若三池二沟水窗松之类前人汲汲而成之后人泄泄而废之议者动以修复为难庸讵知转而用之愚者之败着即智者之胜算也而可惮劳避怨乎哉
