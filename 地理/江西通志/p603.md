<!-- { "loadSidebar": true } -->
　　吉州庐陵古称大县唐贞元时户余二万有地三百余里至于熈丰间户籍号七万迨今不啻倍蓰县当刺史理所令日两趋衙退则録判将校无所不闗决烦言易生凡事难专又适兹军兴蠭午百姓创罢爬梳不可以夜继昼为吏牍埋没至破头不得出气政且不举何暇及教县故有先圣庙嵗上丁舍菜府史执事趣如令则止视貎像殆土木偶然官之设岂端使然哉今令君老于政事如古健令其为治键之以勤强练密异时桀黠吏缚不能展手不期月烦言寖闻则笑曰夫其口众我寡吾知行吾政尔益痛扫溉办了公家事小大斩斩拊鳏廪饥以为未至则喟然治黉舍一新庙庭凡宫室不能风雨者自我雕镂像图巍然突兀照映于是庐陵之学可以责士之修来贾生有云移风易俗使天下回心而向道类非俗吏之所能为诚有味其言也夫俗吏云者不过曰狱成不得其情刀箧不次于骨箕敛口率不登其时遮迣干掫不中其程吾所汲汲也劝学飬士二千石之职也令于何有哉因谓可以无学无学不害则茍而可呜呼是盖不知教学为政之源飬其源则末治徴俗诛敛末也夫民性非本恶彼其强有力者嚚悍者盗岂专民之罪哉长上不劝学也父母我民不知劝学至其寡廉鲜耻一落槛穽骤以三尺批绳之可谓大不仁矣诚能隆师尚贤使民知方彼有耻则可使无讼彼知自爱则可使画地不入彼知爱上则赋可使不趣而办我无欲而民兴亷则可使虽赏不窃如是则前所谓狱成刀箧口率箕敛遮迣干掫虽寝可也反是虽日挞以求治不可也郡大尹李公鋭于飬士得梅池万锷为之师而令君闻其挥鞞尺建鼓而和之炳乎其相辉蔚乎其相彰于市于田往往樵夫谈王道然则使民回心而向道不在俗吏矣锷余同年进士也嘉其意不茍属余记之书贾生之语以谂焉绍兴六年十一月吉朔记
　　顔范祠堂记　　　　　　　　　王十朋
　　圣贤有不同时而生得同时而祀者勾龙弃同祀于坛为社稷之佐周公孔子同祀于学为先圣先师顔子孟子同配食于文宣王之庙功同道同时不必同也唐顔文忠公国朝范文正公其时异道同者欤忠孝之性仁义之学文武兼资之才正色立朝见危致命毅然不可夺之大节特书大书于史如出一身使其易地范必能捐躯死难如严霜烈日可畏而仰顔必能破西贼之胆威而臣之为庆厯颂中防卨也又皆以直道不容出守于饶遗爱在民至今饶人语太守之贤者必以二公为首嵗时祀之不絶隆兴甲申秋七月某初至郡访二公之像或卑居乎老氏之宫或杂处乎九贤之堂庙貎不称祀事弗防于典为缺郡圃有堂名庆朔文正所建也遂即堂以祀堂之右有宇而虚命工葺之塑二像合为一祠以时之先后而左右焉书二传于壁后十一月丙寅帅同僚祀之云
　　重修安福县学记　　　　　　　王庭珪
　　绍兴十年冬十有一月开封向侯子贲宰安福下车思所以化民成俗之本大惧弗能防宣始谒先圣于学唯王宫四壁无旁屋以备登降宫之外故基甚宏大皆頽垣壊瓦异时师旅起有司以军兴责吏事视学校若迂逺而不切于治如是者十余年侯乃进诸生告之曰郡邑不可一日无学是于国有繋也盖隆平时礼乐教化皆有其具所以迁揉磨砺其民使风俗醇厚孝于亲忠于君又因射乡饮酒而识尊卑长幼之序所以塞奸争之窦遏祸乱之源者有此具而已不幸残灭于兵烬有司又以为不急而遂废其具教化风俗将入于败壊人材衰陋可遂废乎邑丞赵君洪闻而赞之诸生退而喜相与出私钱度外垣地増筑其址推择诸儒有行业者六人董而作之昔韩侯邦光亦欲经画未及为而去至侯之来其治不暇米盐首用意于学惧复失坠越明年学成庙像一新重门绕垣堂房庖廪若经籍祭器之藏若师儒之舍皆严丽壮雅冠于一时八月上丁凡邑之士咸集荐献颂礼甚肃知士可与奋然兴于学乃属其邑人王庭珪记之庭珪因得考庠序之废兴以明侯之用心而为之说曰周衰党序之教息夫子无大位乃立言以传世书成而乱臣贼子惧后世有国有家者由其道则治不由则乱鲁不废周礼君子以为未可动秦燔诗书楚人旋亦燔其宫汉兴公卿起屠贩叔孙通与鲁诸生作汉礼仪其事至茍简犹足以夺防剑撃柱之气厥后春秋飨射无所郡国耆儒以素木瓠叶行礼于私家县宰反率吏属而观之何其陋也终汉之世士虽通经而不本于学至其衰也王氏小儿谈笑而窃其国东京建学之盛士三万人以名节相高虽奸雄崛起横行天下犹竦然畏之何哉又甞见唐公卿大臣失节于贼而六馆之士独不受污然则士之渐摩由学校而出者其风如此世之为吏者或不足以知之而侯独以为急治县一年而刑清讼简民服其化将见礼义行而先王之俗成士皆光明秀杰足以有为于世或登朝廷位将相为时伟人有如不试犹当砺名节鼓舞振动有以自列于后世兹侯之所期于士他日至于是者自知教学始也
　　靖共堂记
　　安福县西南地最广高山大谷荒翳险絶往往通宜春长沙郡界宿蠧藏奸为县者病之绍兴十四年四月南岭潘家峒贼突出犯永新杀廵检势遂张朝廷下铜兽符命御前统制吴侯锡讨之乱人大恐诡谋乞降时吴兴钱侯杰之治县之明年也政寛人和理甚无事方治燕居之堂见士民问人之疾忧尽得贼之株柢蹊隧盖弄兵不讨者十有六年袁衡湘湖皆被其毒异时遣偏裨提孤军鼓而入他州势不相援彼不西走山南走湖则隂连大姓土豪张声焰脇官兵令解去郡县幸其无事如豢虎狼不敢拂其心吴侯得其情悉破壊其机牙檄诸郡兵乘障阨其奔冲亲率劲卒捣之贼遑急气殱不能鬭未阵而衂大姓土豪缩颈畏罪各缚其徒以来防钱侯与县尉任君诏从间道餽军亦擒馘有差于是贼无噍类矣得其渠酋左证具乃磔之脇污者置保伍使持田器为良民无一人呌詉者夫以呉侯之智勇闻于世遇大防辄克而平此草间倔彊之防宜不足书盖鏖兵万里从枕席上过师此必胜之术至于深林阻险欲战不得非善用兵者出竒以夺之未可驱而奋也不然何蟠拏峒窟十有六年出没数郡之间而官军不能取哉数郡之民得免于乱功大事特实始我邦班师之日堂适告成可以阅军实可以陈燕豆于是飨呉侯于堂侯不自有其功而美县令能修其职使不淹日而破贼钱侯不鄙陋其邑尽力于其职之所当任军无乏事财不横敛而去此大慝民实徳之客有吉文李君尚义题其楹曰靖共盖取诗云靖共尔位好是正直坐客咸欲志其事而以文属卢溪王某因飨士之日落堂之成故叙贼之所以起灭镵诸堂上俾继此而理者咸得安其位而杰黠不敢复芽蘖云
　　西峯寺重修三秀亭记
　　亭始作于元丰六年豫章黄鲁直为前太守寿春魏侯记一时之事名之曰三秀亭识瑞物也建炎间官兵更戌于此而亭遂堙废厥后二千石孰不欲复前贤之故迹率叹息遗恨而去亦诚有所未遑耳后元丰七十有六载当绍兴二十八年秋天子以铜兽符授鄱阳魏侯安行来守庐陵下车兴弊补废修起学宫増飬弟子员彬彬文学之士盛于一时积狱滞讼迎刃辄剖耘锄强梗化为善类穷山长谷宿盗积数十年不讨者悉缚致麾下境内遂宁时方忧旱甘雨连霔郡人大恱谓此数物者非太平之嘉瑞耶芝草不得专美于前矣政既多暇明年春始擕客游西峯寻三秀遗址在苍松篁竹之间林麓幽逺复得旧碑于隤垣之下字画尚新魏侯读之喜曰吾家谱鄱阳寿春同出于婺源乃知前三秀主人吾宗人也可不因其旧而新之乎盖物之当兴必有所遇决非偶然者若岘山亭不遭羊叔子兰亭无王逸少则防阳风景与从事中郎俱湮灭而无闻清湍茂林不着见于山隂矣亭既成游观者辐凑两魏侯之名当与此山俱传不可不记复兴之嵗月绍兴二十九年五月十八日也
　　鳯林桥记
　　安成古为郡介于吴楚之间虽非通邑而山川城郭壮伟宏大犹有故郡之遗风其西地最逺广袤数百里崖壁峭絶而水锵然出于峒穴中江流盖发源于此而滙于鳯林当阛闬之冲水益奔放旧有浮桥嵗久壊弗治兵兴以来吏甞力屈于馈饷而爱民之政一切不可为盖非不可为而其势不得为也后十有二年歙溪韩侯邦光始为安福令问民病之所急得其根穴而疏剔之凡利之所宜兴而有司簿书之所不责众人搏手不敢谋者悉以身任之唯恐后明年三月江流涨并齧其隄韩侯始欲筑石以障湍悍之势辟堤上路广倍于桥规模甚伟廼揭画图询于众咸愿出财力率数人造一舟其用民钱数十万而官不主其出入用民之力百工各以其役来助竹木蔽川而下人见其山积于岸而不知其材之所自出列肆无市者更馈食饮而不告姓名以故举此大役与大费其凡不可得而计人亦莫知以为劳也桥长三百尺广十有二尺下为二十舟鱼贯而浮桥心为亭其方如桥之广而益其三分之一檐牙翚飞突出江半名曰跨江亭江之南为屋于隄上以观浮梁之倒影丹雘飞动若欲凌骛太空者曰彩虹亭韩侯始为是役以济人又因得以休其余闲而寓游观于此烟消日明百物妩媚邦人士安然脱于兵火之余拊槛徘徊忘向来奔窜沈溺之忧而乐从邦君以游至于云破月出万籁寂然雌霓连蜷飞出波靣水光天色动摇而上下与夫琳宫佛屋出乎青苍林木之杪层峦叠巘迭高争秀于是溪山自然之观伟丽殊胜因人而发遂成此邦之絶境非朝夕徙倚者莫能穷其状也桥经始于三月己亥讫于六月甲辰凡六十有六日而毕嗟夫吏秉权以兴事不患于不成独患于名存实亡不知轻重敛散之所以然而旁縁百出虽成功而民已病矣后之人考韩侯经始之方傥壊而复修则安成之人复出力而欢趋之世享其利也人之所以乐斯桥之成而欲记焉者非特备观美而已故悉书韩侯之始末以记焉
　　重修郡城记　　　　　　　　　阮　阅
