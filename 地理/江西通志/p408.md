<!-- { "loadSidebar": true } -->
　　朱彦昌名祖临川人善诗词洪武六年以明经举授荆州税课不赴卒有东臯舒啸集弟复心亦以儒士举为岢岚丞山寇啸聚朝廷命将剿捕将屠其境复心计擒首恶民得免时年七十无子妾忽生男人谓隂德之报亦工诗律有敬所集【人物志】
　　王时保乐安人洪武戊午荐举歴陞刑部主事按治浙江山东决遣疑狱率多平反以事谪戍云南御史阎某疏其清苦召还有天涯芳草集【林志】
　　邹矩字元方宜黄人博学工文与涂几齐名人称邹涂洪武初以通经儒士荐有文集【人物志】
　　喻德昭临川人洪武初父以户无田移种凤阳时德昭方六嵗俾所亲育之年十四诣凤阳求父母不得遂絶酒肉间关十年得见父于汉中屯所而母已殁乃扶父归比卒庐墓殁于墓旁【林志】
　　甘瑾字彦初临川人仕终严州同知明初临川诗派彦初与揭孟同张可立甘克敬皆善学唐人者也文翰类选载其诗四十首郭青螺豫章诗话乃不知其名或云余干人【明诗综小序】
　　周彦宗号月窗金谿人洪武初以人材举歴陞陜州知州多方诱诲随材造就人文大振晋工部贠外固辞祀陜州名宦【人物志】
　　刘璧金谿人兰谿县簿时海寇多假富民之名朝廷欲族诛之使者至璧固拒不肯署曰强梁无辜尚不可杀况数十家良民乎使者怒缚璧抵京面奏上命批其额词愈厉上悟遣使防得其实复其官未几卒民为立祠【林志】
　　涂自强宜黄人贡入太学授编修命偕户部李祖钦往两淮事毕报命称防赐名忠陞台州知府在任二年上防其治绩特召入京台人祀之名宦【人物志】
　　黄清字用澄宜黄人洪武中由嵗荐上春官奏对称防拜御史凉国公蓝玉谋不轨株连万五千人清上言波及者众愿从罪疑钦恤之意上大怒趣诛之后三日上忽省清疏赦诸党坐者诏恤其家【同上】
　　饶偘字仲恭临川人以儒士荐授翰林院博士兼潭王纪善王薨上怜其老命归为宜黄县教谕偘有才望文章典雅尝典河南四川文衡士服其公号率斋学士陶凯序其集【同上】
　　孙伯坚临川人洪武中歴武库贠外郎廷臣荐为四川参政持政寛平不事苛察吏民德之官至鸿胪少卿【林志】
　　黄绍烈名克临川人洪武进士知瑞安县有逋租粮长逃匿山海所司坐以劫掠绍烈力白其事未几自免归撰礼经博约策塲总龟自号石泉所着诗文曰归田类藁【府志】
　　王英字时彦金谿人永乐进士选庶吉士读书文渊阁与王植掌机密文字修太祖实録授修撰进侍讲帝北征英扈从问以方畧英曰天威亲征彼必逺遁愿勿穷追榆木川之变仁宗在东宫命英与尚书蹇义等定丧礼议政事宿内阁者七日仁宗即位进学士再进右春坊大学士乞归省宣宗立还朝是时海内宴安天子雅意文章每与诸学士谈论文艺赏花赋诗礼接最优渥尝谓英曰洪武中学士有宋濂吴沈朱善刘三吾永乐初则解缙胡广汝勉之毋俾前人独専其美修太宗仁宗实録成迁少詹事赐麒麟带正统元年命教习庶吉士开经筵为讲官修宣宗实録为总裁实録成进礼部左侍郎年七十再乞休不许擢南京礼部尚书俾就闲逸居二年卒年七十五赐祭葬諡文安后改諡文忠子裕累官至四川按察使【列卿録】
　　按王英所着有泉坡集
　　刘濬字士哲崇仁人永乐进士以庶常改知临汾县荐陞浙江佥事温州衞指挥恃奉天功多不法濬诣阙暴其罪语太峻落职居临清十余年结草为庵教授生徒用荐起为吏部主事扈驾征汉藩卒于京着草庵集【人物志】
　　吴锡字用庶金谿人明初以荐授国学録时醴泉出神乐观上孝感诗五十韵赐乗传还乡着有时雨集胄监长编【林志】
　　梁萼字绍辉临川人永乐初郡举应遗贤授都昌训预修太宗仁宗两朝实録书成赐鞍马白金乞归所着有贞趣轩集子矩字式之由儒士教谕年八十余所着有宁静轩集孙善字明善领乡试力学有文行所着有复斋藁【人物志】
　　伍征字绍庸临川人永乐中任石泉训导教人不倦生徒履满户外署县事爱民如子居官淡泊去任行李萧然子福成化中任陜西提学副使【陜西通志】
　　饶安字用中崇仁人永乐进士由庶吉士出为陜西佥事三秦故艰于水安为开便河十余里导水至城下民德之势豪占军田四千九百余顷夺以还屯所着有中庵集【白志】
　　袁旭字廷辅乐安人永乐进士初为江津令正统初以辅臣荐知宁国府郡故繁剧处之裕如次舍学宫一新宛溪二桥尤为百世利赖诏简天下防能官十人旭居其一寻以泾人程御史诬语被逮毙狱父老寃之【分省人物考】
　　邹良乐安人永乐进士任松溪知县松有银鑛为民患奏罢之陞衡州知府致仕所着有四书编言存养録【同上】
　　萧仪字德容乐安人永乐进士任吏部主事建言谪戍廷臣疏救之还职又言罢营缮惜名器等事忤防复下狱死有韈线遗藁【人物志】
　　许同书临川人永乐进士授御史时靖难功臣以赐田为民害首疏抑之权贵敛手出按两广疏称粤中阻山濒海不当以勲戚典戎又劾采珠中使为所诬死广民寃之着有梧台清响集【同上】
　　吴昌衍临川人永乐进士歴官御史都御史陈智以私怨令昌衍劾山西按察使徐永达不听后智以堂考罢永达昌衍以事闻智被黜时论伟之朝议欲移边城昌衍奏以劳民伤财事遂寝歴四川参政致仕【分省人物考】
　　王汝绩金谿人由举人荐知绛州绛土狭民繁产薄税重汝绩相其地利教以养桑不数年民业饶给嵗课则布帛氊裘诸物任民所赍特取租办而已人甚便之【同上】
　　吴余庆字彦积宜黄人永乐间以荐除中书舍人歴官右通政致仕在朝三十余年忠谨无过应制赋诗每防褒録工楷书凡有金石文字多奉敕书之【林志】
　　何自学金谿人宣德进士由刑部主事歴佥广西山西按察使丁内艰服阕陞陜西按察使系囚众多自学审阅旬日囹圄一空屡任法司洞识大体时论称之【人物志】
　　聂大年字夀卿临川人生而一目重瞳比长博学善诗古文书得欧阳率更法宣德末荐授仁和训导母卒归葬哀感行路里人列其母子贤行上之有司诏旌其门服阕分教常州迁仁和教谕荐入翰林未几得疾卒始尚书王直以诗寄钱塘戴文进索画自序昔与文进交尝戏作诗一联至是十年始成之大年题其后曰公爱文进之画十年不忘使以是心待天下宁复有遗贤哉直闻其言不怒亦不荐及大年卒为志其墓【白志】
　　按聂大年详见王抑庵所撰志铭着有东轩冷斋二集
　　黎公弁字之冕临川人宣德庚戌由经明行修荐任教谕累典文衡纂临颖蒲圻二志所着有莼川蝇鸣等集邵二泉亟称之弟公颍字之秀与兄同荐歴仁和候官教谕少保于谦荐陞监察御史所着问斋日録数十卷【人物志】
　　姜洪字啓洪乐安人宣德进士选庶吉士预修宣宗实録进修撰有松冈文集十一卷及策府详述行世【林志】
　　黎近【一作黎久】字之大临川人宣德间应文学材行科歴髙要知县时猺贼据城近为榜文谕降之被诬奏逮系刑部狱中十年作大明铙歌鼓吹曲十二章太平颂幸太学颂一章献之英庙嘉叹命释之召见献麒麟白象二颂上欲处之禁林为忌者所沮所着未斋藁奉心集近百卷兄公辅字之及善属文有醉墨窝集书巢言百余卷【人物志】
　　伍礼字天秩临川人正统初由明经任苏州训导歴知曹州有权幸据民田六千七百余顷恃势凌轹民流散礼执奏之得复所侵地陞南阳知府未上卒所着有南坡集【林志】
　　谢辅乐安人正统进士累官浙江参政金华盗聚入其垒谕以祸福贼感泣解散辅为人与物无忤操履端方始终如一所着有守拙藁四子俱举进士【白志】
　　何俊字士髙金谿人正统中任浦城县丞处州盗发俊筑城堑治器械贼不敢入既而奉檄出崇安贼乘隙来侵俊间道归扑余党民赖保障【福建通志】
　　应用翔宜黄人正统间偕同邑罗守志符大德黄彦澄邹思学邹思齐邹大珏邹大□八人出粟助赈敕书旌表【县志】
　　单宇字时泰临川人正统进士除嵊县知县调诸暨遭丧服除待铨京师适英宗北狩宇愤中官监军诸将不得专进止致丧师疏请尽罢之以重将权景帝不纳初王振佞佛修大兴隆寺日役万人靡帑数十万英宗为赐号第一丛林至是宇上书言前代人君尊奉佛氏卒致祸乱近男女出家累百千万不耕不织蚕食民间营构寺宇徧满京邑所费不可胜纪请撤木石以建军营销铜铁以铸兵仗罢遣僧尼归之民俗庶皇风清穆异教不行疏入为廷议所格复知候官【白志】
　　按单宇所着有菊坡丛话
　　杨贡字彦魁乐安人正统进士任御史按治苏松嵗大饥以便宜发兊军米数十万赈给民赖更生陞苏州知府郡有富民武断乡曲贡寘于法都御史崔恭庇富民劾贡欺罔坐免官有雪艇集【人物志】
　　伍福字天锡礼弟正统甲子乡举授咸宁谕用荐陞陜西按察副使提督学政福风格髙迈言动有法诗文典雅家藏书数千卷手自校讐至老不倦尝编咸宁县志陜西通志修纂有法所着南山居士集云峯清赏集藏于家【同上】
　　王常字大经临川人正统进士除御史巡歴居庸城永安以衞诸陵修葺要害复巡南畿风裁茂着刘俨作两甸观风记以纪其绩【分省人物考】
　　黎扩字大量临川人正统初由贤良举授贵池训导陞苏州教授学士钱溥称其文可造曽王门户自号雅斋所着学鸣藁子宪少驰文声成化乙酉举江西乡试第一卒【林志】
　　黄矩字宪则金谿人以材德荐预纂英庙宣庙实録及大明一统志所着有林塘吟藁希古斋集崇正録等书孙株号应沙倡明青田之学着大学中庸解【同上】按分省人物考黄矩事迹与林志异今从志
　　吴英字士杰临川人通天文星数之学正统间被诬谪戍京衞武定侯荐之授五官司晨尝言戊辰嵗北方有兵变英庙在南内闻其言命卜得飞龙在天之占复辟赐宅一区欲官以卿寺谢曰臣福薄不足胜此仕至春官正子昊以天文累官太常少卿【人物志】
　　罗明字元亮崇仁人景泰进士除御史巡视浙江盐课改广西按察佥事时蛮獠寇宾州总戎畏缩逗留不进明率所募民兵格战俘馘甚众生获贼首韦谏诚捷闻赐敕奬谕卒官副使【林志】
　　黄防字吉劭临川人景泰进士授行人司副持身谦谨陞南京屯田司郎中时堂官缺命防署堂事寅寀敬服陞辽东苑马寺少卿【同上】
　　谢绶字维章辅子景泰进士由郎署陞四川参议平崇彭寇改广西副使适荔浦猺獞丛起进平之请分置永安州参政陜西筑引流堤民受其利累陞副都御史巡抚湖广歴陞南京礼部尚书因灾异陈言二十八事俱剀切优诏从之卒赠太子太保【同上】
　　廖简字行俭崇仁人性端重严谨景泰乡举初授金华教授改广东増城以师道自任为人恬退不事表暴罗一峯称其身不择衣居不择地仕不择官所为诗文根据义理自号介庵有介庵文集【人物志】
　　徐琼字时庸金谿人天顺丁丑进士第二人官翰林编修与修英庙实録歴陞南京翰林院侍读学士掌院事治中仕至礼部尚书加太子少保累疏乞休给驲归里所着有东谷文集【同上】
