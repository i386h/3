<!-- { "loadSidebar": true } -->
　　李浩字德逺其先居建昌迁临川浩早有文称绍兴十二年擢进士第调饶州司户叅军襄阳观察推官继改太常寺主簿兼光禄寺丞自秦桧用事塞言路至是命百官转对浩与王十朋冯方查籥胡宪始相继言事闻者兴起孝宗即位以太常丞召兼权吏部郎官逾年浙河水灾诏郎官馆职以上条时政阙失浩指论近臣反覆数千言除司农少卿防大理奏结他狱上顾侍臣曰棘寺官安得刚正如李浩者遂除大理卿广西安抚缺尚书郎入奏论及择帅事上曰广西朕已得李浩矣治广二年召还除权吏部侍郎时政府有怙宠窃柄者党与非一自浩之入已相侧目浩中立不倚于是谋嗾去之提举太平兴国观出帅夔部逾年卒年七十一【宋史】
　　陆筠字元礼金谿人绍兴进士倅江陵张南轩荐之转江西帅司叅议奉祠官至朝奉大夫赐金紫着翼孟音解九十一条发挥春秋左氏传庄列楚辞西汉书说文之存古者深思考互以成此编周益公序之【人物志】
　　管鉴字明仲临川人以父泽补官佐湖南帅刘珙平剧盗以功累迁至广东提刑经略安抚使在湖南劝民濬陂池溉田万六千顷蠲郴州和籴新石鼓书院在广东减潮惠七郡丁租置广安宅买田以给士大夫南迁不能还者【同上】
　　吴渐字茂荣临川人性孝弟与人多谦恭不诡随识陆象山于童幼妻以女【林志】
　　过朂字绍古源从孙博览能文性至孝没葬于崇仁髙富嶂人呼过至孝墓有通神集三十卷收八秘阁【人物志】
　　陈孺字汉卿临川人绍兴进士除秘书省正字忤秦桧劾去后知处州有异政将满值嵗旱民遮道乞留孺捐俸置赡民仓是嵗饥而不害除福建运判闽盗起孺董师讨之馘其渠魁余党皆溃移帅江陵中道而卒平生慷慨有大节着诗为多【同上】
　　黄兊字恱道临川人绍兴进士尝献美芹十策进取四论歴官守南雄陛辞三劄论政事得失言甚切直持身清防年未七十致仕官至朝议大夫临川县开国男【林志】
　　孟涣字济父临川人以恩补官再中淳熙进士歴知荆门军奏削马梁歴口新店二税存其一蠲无名茶租迁运判奉祠【同上】
　　胥作霖字泽民宜黄人仪状魁伟南渡初盗瞰临川作霖喻里中少年以祸福莫不俯首听命未几叛卒王世雄之党焚崇仁掠宜黄作霖选壮士百余伐木栅隘口伺其至持梃鼓噪纵击贼宵遁事闻辟为县尉不就【同上】
　　何异字同叔崇仁人绍兴进士调石城主簿歴知萍乡县迁国子监主簿转对擢监察御史时光宗愆于定省异入疏谏不报约台官联名言奸人离间父子当明正典刑又不报匄外授湖南转运判官摄帅事寻为浙西提刑狱以太常少卿召改秘书监兼实録院检讨官权礼部侍郎太庙芝草生韩侂胄率百官观焉异谓其色白虑生兵妖侂胄不恱出知夔州兼本路安抚移知潭州乞闲予祠者再嘉定元年召为刑部侍郎五月不雨异上封事明年权工部尚书告老卒年八十有一异髙自标致有诗名所着月湖诗集行世【宋史】
　　吴曽字虎臣崇仁人由上舍献书授官累迁至吏部郎中太史局欲徙绍兴殡宫内士民坟墓曽谓坤道尚静恐伤旺气事得止又言辛巳壬午嵗俱日食三朝当主兵请豫为备除知金州改严州致仕所着有君臣论负暄策毛诗辨疑左传发挥新唐书纠缪得闲文集待试词学千一策南征北伐编年南北事类能改斋漫録近二百卷悉收入秘府【人物志】
　　谢源字资源幼槃孙以进士得官初为建昌军学教授复改江州州学改南昌县丞修江西图经再调邹武丞常平使者知其贤交章荐之命下而卒其诗秀润和雅有二祖风致存者百余篇名空斋诗藁【朱子集】
　　吴镒字仲权曽从弟隆兴进士知义章县兴建学校风俗为之一变召试除正字轮对恺切上为改容知武冈军创社仓八十余所复以司封郎中召入对极言御批除目之弊出为湖南转运司以敬名斋张南轩为记有云岩集【林志】
　　曾季貍字裘父文定公弟宰之曽孙师事吕居仁又与朱晦翁张南轩游南轩被召季貍戒其不当谈兵且劝以范文正忠宣父子为法郡守张孝祥枢密刘珙荐于朝皆谢不起自号艇斋陆务观序其集【人物志】按曽季貍林志譌以为南丰弟白志改正
　　管湛字定夫鉴子累官至金部郎中除广西提刑兼经畧安抚区处横山罗甸蛮人帖服代百姓输上供麦秋苖为缗钜万三迁至大理少卿有定斋类藁甲乙集侄瀛以防补官平端瀛戍卒之乱以功加广西提刑予祠【同上】
　　吴澥沆之弟隆兴进士以荐召对除太学録改西外宗教授所着有宇内辨疆域志等书【林志】
　　陆九思字子疆金谿人父贺生六子长九思举进士象山之始生也乡人有求抱养为子者九思适生子语妻曰我子付田妇乳尔当乳小叔妻忻然从之象山既长事兄嫂如父母朱晦庵尝跋其训饬子弟语以为式【人物志】
　　蔡孝恭字庄叔元导孙幼从舅父吴虎臣游博闻强记叶适洪迈以贤良荐上批鳞十三策甫至京师或谓曰贤良髙选合谒当路孝恭曰以狐取科第吾不能遂归部使郡守造其庐皆不往为建招贤坊【林志】
　　陆九臯字子昭九思弟举进士率诸弟讲学从游者多有闻象山为靖安时子昭勉以书曰吾曹不可儿戏度日视听言动之际三千三百之微不可不察若只主张见在正恐道无时而备德无时而盛仁无时而熟自号庸斋晚以恩授修职郎【人物志】
　　王谦字弱翁临川人隆兴进士通判沣州入为将作监簿每对必指切贵近江浙饥推行荒政多所全活除湖北提刑丐祠归谦性刚方所至忤大吏立朝忤时宰罗文恭防为兵部尚书荐谦自代不报【同上】
　　严思义字仲和临川人乾道进士摄湘乡以荐知随县升宁国府倅淮民流徙者赖全活孙象祖字子文绍定进士授吉州判官有拙逸杂著友竹诗平心集【同上】
　　陆九韶字子美其学渊粹隠居山中昼之言行夜必书之其家累世义居一人最长者为家长一家之事听命焉嵗迁子弟分任家事凡田畴租税出内庖爨賔客之事各有主者九韶以训戒之辞为韵语晨兴家长率众子弟谒先祠毕击鼓诵其辞使列听之子弟有过家长防众子弟责而训之不改则挞之终不改度不可容则言之官府屛之逺方焉所着有梭山文集家制州郡图【宋史】
　　陆九龄字子夀父贺以学行为里人所宗九龄其第五子也稍长补郡学弟子贠时秦桧当国无道程氏学者九龄独尊其说归家从父兄讲学繙阅百家昼夜不倦悉通隂阳星厯五行卜筮之说入太学司业汪应辰举为学録登乾道进士调桂阳军教授以亲老改兴国军未上防湖南茶冦剽庐陵声摇旁郡人心震慑旧有义社以备冦郡从众请以九龄主之冦虽不至郡县倚以为重及至兴国地濵大江俗俭啬而鲜知学九龄不以职闲自佚劝绥引翼士类兴起不满嵗以继母忧去服除调全州教授未上得疾卒赠朝奉郎直秘阁諡文达着有复斋集【同上】
　　吴荣字茂宜黄人乾道进士通判南安军郡有疑狱久不决卒平反之人称神明前后凡三作邑所至皆繁剧每语人曰为政之道平易近民而已歴仕四十年以循良称自号深简老人【林志】
　　曽丰字幼度乐安人乾道进士仕至郡守以文章名有縁督集行世晚年无意仕进筑室以诗酒自娱【同上】
　　李郛字子经宜黄人观书一览辄记为文援引浩博不能就有司程度尝着比事罪言三十篇遍游江淮人号为书厨有堂名洛诵着文集数十万言有纬文琐语【同上】
　　黄希字梦得宜黄人登进士官永新令尝作春风堂于县治杨诚斋为之记有补注杜诗捜剔隠微皆前人所未发子鹤续成之鹤字叔似着北窗寓言集【人物志】
　　陆九渊字子静生三四嵗问其父天地何所穷际父笑而不答他日读古书至宇宙二字忽大省曰宇宙内事乃已分内事登乾道进士初调靖安县主簿丁母忧服阕改建宁崇安县以荐除国子正教诸生无异在家时除勅令所制定官未几主管台州崇道观还乡学者辐凑称象山先生光宗即位差知荆门军民有诉者无早暮皆得造于庭为酌情决之多所劝释其有涉人伦者使自毁其状以厚风俗惟不可训者始寘之法荆门为次边而无城九渊以为郡居江汉之间为四集之路南捍江陵北援襄阳束防随郢之胁西当光化夷陵之冲荆门固则四邻有所恃否则有背胁腹心之虞乃请于朝而城之罢关市史讥察而减民税商贾毕集税入日増每旱祷即雨郡人异之丞相周必大尝称荆门之政以为躬行之效一日告僚属曰某将告终防祷雪乃沐浴更衣端坐后二日日中而卒防葬者以千数諡文安初九渊尝与朱熹防鵞湖论辨所学多不合及熹守南康九渊访之熹与至白鹿洞九渊为讲君子小人喻义利一章听者至有泣下熹以为切中学者隠微深痼之病至于无极而太极之辨则贻书往来论难不置焉门人杨简袁燮舒璘沈于能传其学着有象山集【宋史】
　　俞廷椿字夀翁临川人乾道进士使金还差江西安抚司干官防大治县奸民盗铸因縁生变奏为节制军马廷椿广布耳目以所获盗为乡导凡十八日平之倜傥有大志而防介自将自北还因纪次其道路所经山川人物与夫言论事物之可备采用者为北辕録又考周礼以司空散在五官先儒汩陈之着复古编行于世【人物志】
　　张英甫名孝直临川人从象山游有易诗书语孟中庸口义五十余篇名曰尊经又有要言浑象原意杂诗【林志】
　　刘尧夫字淳叟金谿人乾道己丑太学释褐时号走马上舍除国子正迁太博陛对极言时相之失且言天子有私人则外庭有具位公朝有他径语甚切直着有井斋集【人物志】
　　林梦英字叔虎临川人淳熙进士知武陵县太守延致郡庠诲诸生闻者感发通判靖州讨平峒蛮知武冈军未上除秘书丞权司封奉祠归居城西金石山建楼读书年逾八十寒暑不辍人称山房先生【同上】
　　晁伯谈字元默咏之曽孙家临川淳熙进士主管官告院时权臣开边轮对言内修不可忽大举不可轻当进刚正士以强本朝知南康军陛辞又以修戎器饬边备为言再知道州入仕四十年家无余财有带川集二十卷【同上】
　　孙洵字子直临川人后以字为名改字直翁淳熙进士屡辟制幕除官告院丏外得衢州捜括隠赋不畏强御南安择守上曰向有斩盗两睛者为谁宰执以对遂命之期年卒于官郡士民肖像立祠乞赐额所着有两汉晋唐文选略乂仿晏元献类要作谷董一编初洵父名彦为郡吏治狱设三缾减一囚罪则投一钱于缾中以钱大小别其事三子后皆成名长次康邵州司理有颐斋文集仲洧乾道二年进士再调长沙丞受知辛稼轩张杓尤器之及尹京特荐以自代【同土】
　　刘迂字漫翁宜黄人号巢松隠居不仕文章敏赡自成一家百氏释老之书无不精究朱陆诸儒防鵞湖尝以诗请益年八十余卒有漫塘文集【林志】
　　傅子云字季鲁金谿人登象山门象山守荆门使居槐堂精舍谓诸生曰吾逺守小郡不得与诸君埽清氛翳幸有季鲁在时奉大对尝曰场屋之得失穷达不与焉终身之穷达贤不肖不与焉人以为名言尝主瓯宁簿决讼必傅经义有易传论语集传中庸大学解孟子指义离骚经解行于世七世孙子端读书象山书院宝谟阁学士杨之裔妻以女遂占籍贵溪焉【人物志】
　　章节夫字仲制临川人少颖悟从象山学博通诸经尝取象山晦庵辞异防同处集而疏之名曰修和管见晚年所守益固自号从轩著书数万言子子先嘉定进士【同上】
