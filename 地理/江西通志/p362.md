<!-- { "loadSidebar": true } -->
　　徐振字伯起髙安人繇举人歴晋江教谕长沙教授生徒遇有贫而勤者輙捐俸资给之所成就多一时名士以祭酒蔡清为最【同上】
　　孟充字实夫髙安人博洽书史为文有理致繇举人授叙州府学训导陞福安知县朝夕吟咏所着有山楼集【府志】
　　朱益字易亨髙安人永乐乡举己丑中乙榜例授学职率同榜者十二人上言道未明未可以教悮人也乞卒业辟雍为祭酒胡俨所重乙未登进士授刑部主事命于沛县董运木植事集而民不劳以尚书吴中荐陞郎中卒于官检所余俸仅给棺衾而已【人物志】
　　潜溟字彦鹏髙安人美丰采两目如悬珠永乐进士授监察御史文皇选使北平面命十数事既出追还诘问对无遗上器之后果称防受知益深事之难决者輙曰付虎眼御史谓溟也方将大用而扼于忌者出为广东按察副使后又以事左迁运判终知杭州府【同上】
　　按潜溟所着有青云集尝从梁本之学扁其居为筠阳读书处其兄用之有序
　　杨润字伯玉髙安人永乐进士授南御史有坐法餽金求庇者润执其人寘诸理仁庙奬以为能陞山东佥事剿巨盗刘雄黄虎陞四川防议平叙南彛重庆大旱发官库赈济全活者数万歴官三十年嚢橐萧然居家惟务读书考古卒年九十一卒后数日邻居火子蕡祝曰若先君无愧愿全归之俄而火反柩得免【府志】
　　况文字应奎上髙人永乐进士擢御史廵按至湖州尝夜梦一人被髪从老翁来且泣且诉诘旦有巨蛇伏于防事乃召官吏询之意必有冤者既而亷得归安民尝毒杀人方匿尸山涧中捕讯尽伏辜人咸称为神明正统己巳都御史以扈从北行推掌都察院事出为广东防政【人物志】
　　王纲字存纪上髙人永乐进士下第与萧时中等具奏考试不公文皇复亲策副榜举人纲与时中等十八人皆赐冠带令祭酒司业亲教之后科果登上第廵按福建广西河南正统间官至山西右布政使歴任四朝始终翼翼归休于家罕接官府【同上】
　　况琛字宗鲁髙安人永乐进士闻母防奔归哀痛几毁服阕赴京道经九江闻弟丧遂乞归养除永平教授不欲赴解学士缙有诗赠行勉强之任然拙于逢时寻归杜门多著述【府志】
　　朱广明字则诚髙安人頴悟工诗文繇举人歴山阳増城谕宁海学正所至从游甚众求文者无虚日【人物志】
　　按朱一斋集有赠筠阳朱诚则序称郡文学朱溟疑即其人俟再考
　　易輗字仲载髙安人永乐进士以言忤权贵谪武定州同知寻改判杭州时仁和贼大肆剽掠輗用计入其营擒巨魁贼遂平陞髙州知府【林志】
　　陈鉴字贞明髙安人宣德进士授行人擢御史出按顺天言京师风俗浇漓其故有五一事佛过甚二营丧破家三服食丽靡四优倡为蠧五博塞成风章下礼部格不行改按贵州麓川思机发自大军再征穷窜屡上书哀诉乞宥罪通贡王振不许复大举逺征时云贵军民疲敝苖乗机煽动举朝皆知其不可惩刘球祸无争者鉴抗章言贼酋逺遁不为边患宜専责云南守臣相机剿灭无逺劳禁旅振大怒欲困之改鉴云南防议使赴腾冲招贼怒未巳摭鉴为廵按时尝请四川播州安抚司改贵州以为鉴罪令兵部劾之逮下吏论死繋狱景帝嗣位乃得赦寻授河南防议致仕归卒【白志】
　　按陈鉴所着有易庵集
　　况暹字鼎元上髙人繇举人歴莱阳汉川归安谕光禄寺署正制行纯洁文章典雅周旋礼度俱可为法闲居三十年以读书自娱卒祀乡贤【明一统志】
　　邬璚字汝璚新昌人宣德中以邑掾任溧阳县丞吏胥不得为奸秩满所部数千人诣阙保留陞本县知县行事愈励于前在官十五年卒【人物志】
　　周广荣字仲仁新昌举人任崇庆州知州亷介有为豪强屏迹改邳州蕲州爱民节用民心懐之陞都督府经歴屡言时政得失推荐林俊王相终雷州知府【府志】
　　贾信字顺夫髙安人初为臬掾财不苟受事不避难正统间办事南京司刑名者多待以脱稾尚书赵翊器重之荐授本部主事陞工部郎中亷州知府【同上】
　　况真字彦珍髙安人繇歳贡歴工部刑部主事福建佥事正统己巳邓茂七党冦汀州偕指挥马雄讨之有功明年因罣误降大使天顺间复官佥事致仕【府志】
　　毛伦字时叙新昌人初授南太常博士歴陞兵部职方郎中服官二十余年亷慎敏决尚书魏嘉之上疏荐陞本部侍郎致政归【人物志】
　　敖钺髙安人宰宿松二载两奏水患去任三年复疏荒粮补潜江甫经十月嵗旱题请蠲赈民赖其惠所去见思为御史再劾近侍廵按贵州致仕【府志】
　　袁彬字文质新昌人正统末以锦衣校尉扈车驾北征及帝防尘从官悉奔散独彬随侍不离左右周旋患难未尝违忤夜则与帝同寝天寒甚恒以胁温帝足也先将献妹于帝彬请驾旋而聘帝竟辞之居漠北期年犹骨肉也及帝还京景帝仅授彬锦衣试百户天顺复辟擢指挥佥事寻进同知帝眷彬甚奏请无不从赐予优渥时召入曲宴叙患难时事欢洽如故时进指挥使遂掌卫事以平曹钦功进都指挥佥事时门达恃帝宠势倾朝野廷臣多下之彬独不为屈达诬以罪请逮治帝欲法行语之曰任汝徃治但以活袁彬还我达遂鍜錬成狱赖漆工杨埙讼冤狱得觧然犹调南京锦衣卫带俸闲住英宗崩达得罪贬官都匀召彬复原职仍掌卫事未几达征下狱充军南丹彬饯之于郊餽以赆成化初进都指挥使先是掌锦衣者率张权势罔财贿彬任职久行事安静十三年擢都佥事莅前军都督府卒于官【白志】
　　朱汉字景云髙安人成化进士授太常博士太常寺官多出身道流汉上疏极论之陞南道御史劾罢尚书倪谦侍郎钱溥歴陞河南佥事陜西副使兵备汉中风裁凛然奸贪缩首盗贼屏迹民至今懐之嵗时报祀【人物志】
　　熊杰字贵显髙安人成化中以太学生通判保宁府尝按豪恶毋文信狱竭诚感竒梦论死者四十三人上司减其半羁传食以配徒一夕火发尽死蜀人神之松茂运梗设法隄备饷足而民便居官亷明简易尤能礼士夫善僚友着有守斋集【同上】
　　王相字乐用新昌人成化进士授御史未几以亲老归养林居二十余年与罗一峰张东白庄定山为友一峰徃来尤宻治间膺荐复起为御史陞广东佥事夀终于家【林志】
　　陈政字以正新昌人成化进士歴吏部郎中左右通政工部左侍郎督营茂陵修芦沟桥京通二仓叠奉玺书优劳治间河决张秋运道梗兼佥都御史总理之卒于官【府志】
　　黄山字允髙髙安人成化进士授行人屡奉使不以毫发自污治间擢御史何文鼎以忠諌得罪山上疏力争廵按浙江湔宿惩奸贪虽亲故无所假借陞广东佥事【林志】
　　吴堂字廷器上髙人成化间由监生任泉州推官性喜淡薄节嗜欲严取与尝自励曰居官不清白何顔覩士夫后觧组归行李萧然林下二十年士论髙之【同上】
　　黄景字文昭上髙人成化进士歴礼部郎中奏对称防陞通政寻迁礼部左侍郎治初以时议不合致仕正德间坐事谪戍炖煌寻宥归卒景尝奉诏保定河间赈荒计虑周悉活人甚众又尝劝宪宗以养心之学及建议裁抑西僧之为民害者持论侃侃绰有足观云【同上】
　　游辉字公宪髙安人成化贡生任龙泉知县地多刁讼辉恩威兼济民皆感德去任日哭声载路居乡孝友慈爱闾里宗党无间言有不平事咸请质人比之王彦方云【府志】
　　陈祥字应和髙安人治进士初授上虞知县以内艰归复补华亭时刘瑾专恣趋附者众及瑾败上捜餽籍无祥名行取山东道御史廵按四川淡素如寒士时有御史素以贿闻而依凭城社祥发其私诏免秩及报命以论堂官忤当路出知惠州桶江巨寇作乱命王守仁徃征之祥灭其二巢绩奏加正三品服俸歴官右副都御史【人物志】
　　刘允中字叔彛髙安人成化进士读中秘书改工科给事歴礼科都给事多所建明宪庙倚眷目为刘长子始允中入朝坠马创巨乃奉防总理西宁粮储力疾驱驰冐寒暑不避疾转剧乞骸骨归父子好行其德一切俸入尽辇分族之贫者有逋课輙代之输或偶忿争必曲为觧劝以故刘氏凛凛德让为闾里所称【同上】
　　蔡时字纯中新昌人正德进士初知麻城县晋大理评事武宗有诏南廵时偕舒芬余廷瓒等危言极諌请斩贼臣江彬以保圣躬上大怒下锦衣卫械繋狱中罚跪午门外七日至五日京师隂霾昼晦宫城内海子水溢桥下铁树七齐折于是有防将时同林大辂等于午门前加杖五十调南京都察院照磨世宗登极召还大理擢浙江佥事提督两浙及苏松等处屯田水利事豪右数侵太湖悉夺而归之水利始通寻以病归家居数年杜门著述嘉靖己亥安南不庭上追念忠鲠才略俾副毛伯温徃征之命下卒【同上】
　　朱实昌字士光髙安人郎中益之孙正德进士授旌德令改海盐应召擢山东道御史上游猎建储除奸佞等疏议大礼忤时相廷杖改南道归养都御史屠滽奏起补北道歴按苏松三吴大饥奏缓歳赋三十八万有竒俟歳稔带征后复奏请蠲之以直言触当事降淮安知府居官亷静士民悦服有卧镇淮阳去思遗碑未几致仕卒【同上】
　　陈益字啓行髙安人以六经教授弟子学者称行素先生所着有敝帚集【白志】
　　李文字显道上髙人由举人知乳源介洁自持兴学校崇礼教政化大行比卒士民流涕【广东名宦志】
　　刘志方字端夫髙安人由举人授僊居知县时歳饥民有路攘富室之粟者守悉置之死志方曰愚民无知茍延旦夕耳非越人于货者比守悟活者数十人又有伪获盗布者志方诘之皆曰妇织之耳命各取织来騐之则盗果伪事获释其为政慈祥慎宻类如此陞和州同知致仕所至輙有去思【府志】
　　陈拯字方周髙安人由举人署奉化训导勤学善教人才多所成就陞卭州判官清而有惠严而不苛家居十年化成乡党焉【同上】
　　简方字德馨上髙人治进士任南刑部主事陞兵部郎中性耿介执法明允权势无所假借卒于官【林志】
　　朱继祖字孝思髙安人成化进士授兵部主事守山海关转武库郎中出为广西知府防竹子山盗发督兵剿之逾月奏防改知楚雄在任二年以直忤时贵告休【同上】
　　聂珙字周贽上髙人正德进士授刑部主事歴官福建佥事防倭寇兴泉躬冐矢石民赖保安擢山东兵备副使致政归【府志】
　　吴云髙安人为府掾正德己夘李蕃李贵集叛党助宸濠谋逆云从别驾胡某于石鼓潭擒之濠败王文成纪绩奏闻有防赴京听选云以母老乞终养恩赐冠带养亲【同上】
　　刘公泰髙安人性孝友好施予成化庚子歳饥发私粟六百石以赈正德间年百歳副使李梦阳檄府为立坊【林志】
　　傅兴髙安人性至孝父疾感梦百里外徒跣求医得抚州絶岭古井水调药而愈祖母曹氏孀居为华林贼所掠欲杀之兴渡水以救贼用巨镫压之镫忽断贼惊异释之事闻诏冠带表其门【明一统志】
　　谢麟字秀瑞髙安人太学生积学能文屡试不售正德壬申华林贼肆虐劫其家麟负母逾垣以避贼追寻益廹家人速之走麟曰母在顾弃之去乎既而贼执其母麟奋力夺之母得免麟为贼所杀【府志】
