<!-- { "loadSidebar": true } -->
　　胡绅妻谢氏奉新人年二十九绅殁生遗腹子佑抚育成人始终不二成化间旌门
　　舒矜式妻杨氏进贤人年二十三守节同邑熊时雅妻谢氏早寡一子方嵗余誓不再适文鉴妻吴氏早寡抚孤女守节傅金妻艾氏年二十三金卒无子父母讽其改嫁不从姑年九十余艾孝敬如一日
　　按已上进贤四节妇林志作成化间旌表安志作治间旌表
　　胡玊祥妻张氏陈定纲妻周氏俱丰城人早寡守节治间旌表
　　余睿昭妻游氏南昌人年二十九睿昭卒矢死不二抚犹子铭为嗣纺绩以养舅姑孀居三十年非祀先不接宗族同邑蔡金妻邹氏徐秉渊妻吴氏俱早寡守节治间旌门
　　李铭妻王氏丰城人成化间铭卒王时年二十四遗孤濬方防王誓不二天家虽甚窘事姑以孝孀居五十余年操守洁白教子业儒至于成立年七十八卒治间诏旌之
　　徐仲英妻周氏宁州人嫁及朞而寡无子拮据以事舅姑后舅姑殁无所依奉三主归母家纺绩为生孀居六十余年
　　丁绅妻范氏丰城人年十九绅卒守节不二治间旌表
　　髙绍妻樊氏进贤樊公辅女年十八归绍甫二载而绍卒无嗣誓不改适时绍弟缉方五歳抚之有成为娶樊仲华女盖氏之族妹也逾七年缉亦卒其妻泣曰吾姊能以节持吾独不能自励乎于是同心以守孝事舅姑抚缉子啓旺补邑庠生姊年八十二妹年六十卒人咸称双节云
　　胡魁妻聂氏南昌人年二十五魁防聂抚孤克执妇道居数年舅惑于继妻逼夺其志聂吁天以死自誓舅禁之于室期日嫁之聂哭曰我死不难惟孤无托密以衣物赂族长得还母家舅知其志不可夺命之归居外舍贫苦百端终始不渝年六十七卒治间被旌
　　李与镐妻林氏丰城林懐瞻女四川副使瓛之子妇也年十九归李甫二载生子平与镐卒平尚襁褓族豪利其有百计害之林恐平遇害密托于外氏育之身婴其锋豪见林志难夺乃寅夜执凶器殴之中额流血被面时继姑徐氏年二十五亦孀居林因奔就之得免自是姑媳相依守节不渝教子俱克有成孙逢遂继登乡荐人皆贤之
　　聂仲英妻杨氏新建人仲英卒时年二十九遗孤义方六嵗杨誓不二夭孀居四十余年苦心教子登正徳五年乡荐人贤之年七十三而卒
　　卢贮妻夏氏武宁人年二十一贮卒抚半嵗孤国良尝梦夫告以宅寒甚衣若堕水状惊觉诘朝启穴视之则积水满圹棺已朽矣泣抱骸骨归十三年始得爽垲之地而焉冶间年八十诏旌其闾
　　谢氏南昌人年十八适杨俊家酷贫婚逾月俊随父商于蜀地谢奉姑备尝辛苦越三年俊舟归至吴城溺于水死谢闻之悲号几絶引斧自劈碎额妯娌惊救得苏及夕自缢死闻者伤焉【豫章书】
　　陶振纲妻李氏南昌人年二十三夫防遗孤在襁褓舅姑以贫欲夺其志李断发自誓后又强之欲挈孤同溺乃止勤织絍以供亲膳训子有方乡人皆叹慕之【同上】
　　万氏南昌万献女年二十归闵邦灿甫半载邦灿商游三年归溺鄱阳湖万闻之哀痛期于必死舅姑劝止之不从延其母讽谕之万佯诺一夕具服从容就缢死【同上】
　　赖文璧妻胡氏字员贞丰城人归赖再旬日文璧访外舅溺于矶山渡胡因归宁过夫溺处即自沉于水家人援之得不死母怜其少讽之改适胡不从闻纳聘遂自经死【同上】
　　赵孝女名郡珍进贤赵叔式之女母万氏正徳间叔式以吏携家京师万氏病于僦舍郡珍亲尝汤药衣不解带者累月万殁郡珍痛母客死愿以身从先与父诀一日晨起奠毕缢于寝房诏表其门【同上】
　　叶氏字兆姺南昌叶相女自防许聘新建李素干子光庭未娶卒兆姺时年十三先梦光庭骑白马衣素入其室相携补缀觉以告婶母冷氏越数日讣闻伤之誓不改节父母怜其防强为转聘兆姺闻之即于室整装自缢死
　　张仕琦继妻洪氏南昌人年十七归张越二载而寡矢志不二抚育前妻子张源得有成立贞白之操着于乡有司特加表异焉
　　吴祺继妻徐氏妾张氏李氏俱丰城人徐事姑以孝闻尝从祺北上抵河西祺忽堕舟徐跃出俱下水顷抱以出祺逝奉榇泝长沙风烈舟颠危甚徐哀哭吁天舟乃定李无出张嗣孩提或有以他意讽之者徐曰妇人夫死称未亡人无再醮礼顾守适各惟所志张与李泣曰列女无二肯惮一死辱大人于地下茹苦服缟共抚其孤事闻旌表【明书】
　　余福熙妻王氏武宁人年二十二福熙卒于商遗子逺山方一嵗王购尸归舅姑欲夺其志誓死不易抚子守节有司奏请旌表卒年六十
　　濮氏女名贞南昌人许聘费愚正徳丁夘夏费愚年二十一二弟溺于池救之竟沉而死濮闻之泣且叹曰业已许之矣不幸有此复谁许耶即潜入室自经死【杨文恪集】
　　张在鲁妻罗氏名素珠西昌进士张峰之母归张十年数乳惟一女大惧弗嗣请置妾访求得罗氏女宜以归生子岑峰氏皆抱持躬育之正徳丁夘舅殁姑留螺湖氏亲执防馈养无违姑遘疾躬进汤药废寝食者三时卒年四十有七【欧阳恭简集】
　　胡锽妻何氏进贤人善事舅姑正徳六年夏冦至姑老疾艰于行何负之逾墙避焉姑寻以惊卒暨冬冦复至众皆逃匿何泣守姑柩不去遂被执行至苦肠陂骂贼投入陂内死夫后収其尸貌如生【豫章书】
　　李瓒妻胡氏奉新人年二十三抚孤守节刘元妻罗氏南昌人年二十三守节杨灌妻汪氏武宁人早寡守节俱于正徳间旌表
　　黄充杰妻刘氏丰城人年十九充杰卒抚遗腹子守节同邑胡宁固妻熊氏黄季逊妻吴氏俱抚孤守节正徳间奉旌
　　王朝卿妻方氏朝卿新建人举进士授知州未几卒方年十九无子立从子谏为嗣谏在襁褓拮据抚育至病革惟曰双椁双椁他无所及谏以明经任通判孙淑湜并登进士
　　王忠十妻隂氏奉新人忠十病有术者曰妇不利于夫隂闻之谓家人曰吾未有子而于夫不利虽生何益不如死以存夫及暮焚香叩天请以身代即沐浴整衣自缢浃旬忠十亦殒遂合葬
　　王庭防妻陈氏宁州人年二十一守节正徳间旌表凃曰琏妻胡氏丰城人年十九守节抚孤母欲夺之即剪发断指以自誓夀逾七十学使蔡清表其庐
　　卢鹏举妻聂氏武宁人鹏举商卒于外聂时年二十子伯轩方一歳讣闻泣欲死其父母托人防守数月不遂乃以纺绩自给及守者伺之稍懈自经而死【豫章书】
　　潘濡妻熊氏丰城侍郎怀之女也濡以溺死熊破镜矢志半藏濡柩半以自随年八十二卒遗命以半镜殉
　　常氏吴桥县女也嫁丰城李与禄仅嵗余与禄卒旅邸常遗腹生一男扶榇归父母留不听去常泣曰吾留将置此儿何所即以死为誓竟归茹苦完节
　　郭匡晋妻温氏新建人事舅姑极孝谨姑废明昕夕侍侧饮食亲调以进行必扶擕伺就枕然后即安姑疾刲股疗之立愈及匡晋防温年二十一子幼或防讽以更适温摘发碎镜誓死靡他至九十二歳疾且革偶有一白衣道者与以异剂服之不旬而瘳人以为节孝之报【豫章书】
　　陈凤彩妻罗氏南昌人年二十二守志至七十五歳无少玷缺宗党共嘉其节
　　谌珂妻萧氏南昌人年二十归谌正徳七年羣盗突至萧擕防子走避东坪圩凃公井侧盗追及欲辱之度不能免乃和顔绐脱猝投井死盗将刃其子赖邻翁王禄丐其生嘉靖间旌表
　　谌烓妻陈氏烓丰城人为南湖嘴廵检司正徳七年流贼执烓妻陈氏与女夀英欲污之厉声骂贼俱被支解
　　余阳妻张氏奉新人年二十一华林贼入境张被掠行至后坪旅店贼党欲辱之张愤怒曰吾有死而已贼遂杀之至死骂不絶口同邑易功亷妻江氏年二十五遇华林贼被执贼爱其姿貌驱令前行至西冈段据地不行贼怒断其首而去【同上】
　　周南妻彭氏奉新人适周二载而南没子时权甫生三月誓死守节以抚孤自任更一月而姑亡逾半载舅又亡甘贫孑立操守不渝奏闻旌表享年六十有八
　　万文式妻徐氏南昌人年二十七文式卒抚孤又亡立一嗣不贤家产荡废殆尽徐毫无怨言布衣饘粥以终其身凡婚嫁庆防絶不与焉廵抚特表其闾
　　万时彻妻伍氏南昌人年二十二孀居栢舟自矢卒成遗孤族子侍郎恭有赞
　　顾氏奉新人年十七归宋承庆逾年承庆殁誓以身殉闭户自经若有物击断其防者坠而复苏如此者三乃饮泣抚孤艰苦备至终身不华衣甘食病剧不受医药曰死分也固晚矣御史陈中素题请旌表建坊
　　谢妻雷氏奉新人生子邦化甫七歳亡雷年二十五父母讽以他适不从抚邦化成立娶余氏邦化殁遗三歳孙世英余年甫十九哀痛骨立与姑共守志世称一门贞节
　　万钦妻罗氏进贤人钦苦学早世罗年二十六抚孤澜七歳事姑甚孝寿八十二始终一节人无间言澜承母训克自树立为鄊善士知县吴大本上其事旌之
　　叶维青妻魏氏新建人年十九夫亡遗腹生子自昂坚贞苦节教子成立凡三刲股一以救姑一以救夫一以救父世称其节孝两全邹南臯赠以诗云一别良人歳月侵孤灯永夜伴寒衾年年止有江西月独照春闺不二心
　　方义立妻支氏进贤人嘉靖间义立溺水死闻讣氏哀恸竟日夕越数日悉出其有归于姑登楼自缢万镗为诗哀之
　　罗念三妻隂氏奉新人苦志守节宋庄靖蔡恭肃为诗及传表扬之
　　王公庭妻查氏宁州人年二十一守节事姑克尽孝道盛氏字善才仁和盛文郁女孙许聘同邑潘有成未娶有成夭死女奔计防水没舍漂其尸女痛几絶矢志不再从人随祖文郁任武宁知县祖父俱卒遂留家焉女招有成魂葬之歳时祭必恸哭抚弟遗孤如海如江俱底成立年七十卒葬于石窝山而石合其垅人谓劲气所致云【豫章书】
　　祝氏宁州人许聘同里卢荣年二十未归荣病革女请徃视慰之曰君不讳我为立后遂断一指以誓立所亲子继之一日谓诸妇曰我将浴若等且去遂于私室浴竟更衣无疾而逝人指其藏为贞女墓【同上】
　　李氏丰城人年十八归经歴髙枝枝疾卒于京号泣防絶不食七日幸苏姑慰之曰与死事孰与抚孤家贫纺绩自给训孤游庠迄老如初邑罹火比邻环烧独存其室咸谓天悯苦节有司上其事诏旌其庐曰贞节
　　赖氏丰城人适杨文恪孙某早寡矢节抚三孤俱列衣冠佥归功于贤母邑令申请旌表其门
　　李度妻熊氏丰城人年十九夫亡即自缢于柩侧姑觉救免母家强谕改节熊毁容矢死无他后奉诏旌表
　　黄一清妻游氏丰城人年二十三守节嘉靖间旌表金曰荣妻孙氏新建人年二十一抚孤守节后孙铣第进士得防旌表
　　张氏字文娥新建张知府元春女适南昌卫指挥使方印正徳庚午印督兵讨姚源盗死难张年二十三闻讣号曰吾夫以死报国吾何难以死报夫一恸遂絶救之得苏以怀娠黙祷曰姑俟之男也勉强存祀若女吾与俱殉矣逾月生子恩尽瘁事姑抚子成立嘉靖间旌其门恩后官都督佥事封张太淑人赠夫人
　　聂庄妻潘氏丰城人庄商泗州病卒潘闻讣号哭防絶舅姑促令改嫁适骤雨沟中涨不满尺整衣赴水而死【豫章书】
　　蒋钦妻黎氏丰城人嘉靖辛酉广冦掠邑境黎恐被辱即投小池以面入泥中死【同上】
　　李吁妻龚氏南昌人年二十守节抚孤裘登嘉靖进士奉旌
　　宋聪一妻邹氏丰城人聪一卒既殡营邹谓工曰可作双圹遂自缢竟合焉【豫章书】
　　胡璡妻秦氏新建人璡卒秦无子妾邓氏所生子防甫二歳二氏抚孤成立嘉靖乙巳防奉例出赈饥谷二千石愿为二母名廵抚嘉其志奏闻旌表
