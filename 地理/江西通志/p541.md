<!-- { "loadSidebar": true } -->
　　臣窃见江西路环数千里为郡十有一为县五十有三控引荆湖襟带吴越为上流重地去淮南京西道里不逺平时商旅由独木渡江自光蔡以趋汴都最为径捷当六朝时九江豫章皆重镇屯兵选帅以临之今朝廷保据江左审察形势知此地之要害故与江东荆湖皆置大使付兵二万假以重权钱粮优赡养不阙所以崇屏翰之势为长久之策也近年以来军马拨他将钱米随亦转移疆荡然无捍御之备仓禀枵然无蓄积之资而犹建置大帅是有名而无实其失本意逺矣且以江东荆湖论之建康有张浚一军当涂有刘光世一军武昌有岳飞一军犹足以奋张军声以为翰蔽江西一路独无兵将沿江上下千里之间殊乏控扼使敌人不来则已如其果来乗间捣虚则无如江西者矣譬犹邪气之伤人必由间隙盗贼之妄意必出无备岂可忽哉臣昨者入对尝具劄子乞先降画一指挥军马钱粮之半伏防圣慈察见本末有矜从之意降付朝廷至今未防应副臣非不知朝廷方措置淮甸恢复京东西未暇及此然但知进前不知备后非策之得也今沿江所屯数十万众摘万人以为一路根本似未为多臣昨自行在将带到申世景一军才千余人分遣讨捕盗贼已差出三分之二见今诸郡窃发者纷纷未已正縁兵力单弱不能镇服所致而欲使之捍御大敌岂不难哉虽依近降指挥招补阙额禁军然未经训练何可倚仗非得正兵相兼使唤决误国事又舒蕲黄三州实为江西屏蔽见聴本司节制亦无军马内舒州刘光世蕲黄州岳飞臣近已具奏闻乞于刘光世军中摘那二千人屯驻舒州于岳飞军中摘那四千人屯驻蕲黄州缓急聴臣节制亦未奉指挥伏望圣慈特降睿防下都督府如臣前奏所乞差吴锡等军一万人充江西大使司军马仍令刘光世岳飞分兵屯戍舒蕲黄州与江西相为表里庶几敌人不敢窥伺一路生灵恃以无恐不胜幸甚臣以衰病难当重寄已具奏乞依旧在外宫观差遣必冀矜从然不敢以将去之故不为国家深虑至计伏望圣察
　　减贡金劄子　　　　　　　　　洪　迈
　　绍兴间来每年遇圣节饶州有贡金一千两而麸金十两之额与他例同此不与焉本州先期敷科吏縁为奸豪商操权私价转增遂致一方久罹其害人莫敢言防知所起或云艺祖初年江南郡库适有金取以献长春节遂为例或云发运司持钱收买或云政和以来转运司拨所部内散收三説得之传闻无所考信苐民困官忧已非一日后郡守唐文若奏乞蠲减诏付两省时户部郎魏安行持示左藏以他州攀例为辞遂不得免所谓诸路只贡圣节只系银绢饶固有之且已兼任泉臬两司之数乃若贡金千两独此郡任焉与他不等盖失于敷陈也陛下恭俭爱民虽和籴百万一劄尽免茍知此患必垂矜恤夫千金在朝廷视之为甚少在一州为甚多况民力极敝甚不堪支朝家蓄金除交隣锡赉外所用不多可与减除昔仁宗采张方平之对直降手诏罢河北防盐父老懽迎澶渊且刻之石臣之州民岂不知此臣不敢以乡井自嫌隠嘿不言倘防圣慈不以臣言为过愿勿下有司径以御笔蠲减令本州酌量措买不得仍前科敛民困稍苏此患渐息仰请恩防特赐宣示干犯宸严无任惶惧
　　白鹿书院奏　　　　　　　　　朱　子
　　臣窃尝伏读国朝防要恭覩太宗皇帝尝因江州守臣周述之奏诏以国子监九经赐庐山白鹿洞书院既又以其洞主明起为蔡州褒信县主簿以旌儒学每恨无由一至其处仰观遗迹及防圣恩假守兹土到任之初考按图经询究境内民间利病乃知书院正在本军星子县界而陈舜俞庐山记又载真宗皇帝咸平五年尝勅有司重加修缮间因行视陂塘始得经由其地见其山川环合草木秀润真闲燕讲学之区而荒凉废壊无复栋宇因窃念太宗皇帝真宗皇帝所以幸教多士垂裕万世之意其盛如彼而下吏浅闻弗克报称万一骇惧震慴不皇啓居既又按考此山老佛之祠盖以百数兵乱之余次第兴葺鲜不复其旧者独此儒馆莽为荆榛虽本军已有军学足以养士然此洞之兴逺自前代累圣相传眷顾光宠徳意深逺理不可废况境内观寺钟鼓相闻殄弃彞伦谈説空幻未有厌其多者而先王礼义之宫所以化民成俗之本者乃反寂寥希濶合军与县仅有三所而已然则复修此洞盖未足为烦于是始议即其故基度为小屋二十余间教养生徒一二十人节缩经营今已了毕但其勅额官书皆已烧毁散失无复存者不敢擅行收置辄具奏闻欲望圣明俯赐鉴察追述太宗皇帝真宗皇帝圣神遗意特降勅命仍旧以白鹿洞书院为额诏国子监仰摹光尧夀圣宪天体道性仁诚徳继武纬文太上皇帝御书石经及印版本九经疏论语孟子等书给赐本洞奉守看读于以褒广前烈光阐儒风非独愚臣学子之幸实天下万世之幸谨録奏闻伏候勅防
　　乞支钱米修筑石隄劄子
　　照对本军邉临大江旧有石砌隄寨堰住西湾水藏泊舟船每岁江西诸州钱粮纲运并商舟船浮江上下并于寨内抛泊或值风涛大作亦免沈溺之患公私两便自绍兴以来不暇开修逐年风浪冲击砌石损动往往多被囘运空纲偷般压船前去以致寨内水沙土填塞积嵗之久不复开浚重载舟船不免于石寨外江心排泊沿岸石磊不堪系缆每有大风震作漂溺人船不容拯救前后抛失官私钱物不可胜计本军虑其所用工料钱米无所从出又恐土石一兴有妨农作縁此坐视不敢申请今縁本军旱伤至重细民阙食检准绍兴重修常平免役令诸灾伤监司随所分州县有兴工役而可以募人者虽非农田水利各预行检计工料钱谷之数具利害奏闻本军已委星子知县王文林司户毛迪功躬亲诣地头逐一从实检计到开修石寨去处合用工料等钱五千三百七贯一百二文米四百五十六石四斗五升本军已行具申转运使衙取拨窠名钱米雇募人工修葺去后近准使司内牒止拨到移用钱一千贯文米五百石今照先委星子知县王文林司户毛廸功检计工料钱米并是实用之数本军今不敢全乞取拨望止乞更行増拨钱米付本军支散其余少缺之数本军自行计置贴助使司拨到钱米趂此天气和暖雇募人工开修不惟官私舟船得免风涛之患且使饥民就役不致缺食
　　论都昌创寨劄子
　　熹窃见自古建立州县与安顿营寨去处不同州县须得山水环聚地土寛平可容官府民居去处而未必要害营寨即须相度地势果是盗贼来往所必经由之地可以卓望邀截不容走透方为要害然后建立此事理之必然也故古人于此二者经度安置各有所处未尝差互其州县去处虽非要害然既有官府民居仓库刑狱则亦不可无备故逐县皆有尉司弓级大者百余人小者不下数十人与营寨土军表里防防其用意亦备详而深逺矣若以州县去处濒江带河恐有奸人不测侵犯便为要害则凡州县少不近水设使果是要害去处其县道亦有弓手足为防防不必更于弓手之外立寨招兵然后可以守也本军都昌县者地实濒江然上有棠隂木门四望下有楮溪大孤山大小五寨近者四五十里逺者亦不过百余里逐处可以卓望把截是为要害其县郭去处正在五寨之间又有尉司弓级额管七十五人四至八到在隆兴饶江三州星子建昌两县之间即与淮南州郡并无连接去处百十年来除李成大盗横流之后不闻曾有盗贼直犯县邑只于淳熙四年因有散亡穷冦三人匿迹舟中经由县步初未尝敢上岸作过却被尉司弓级缉捉惊赶即时窜逸是时偶有饶州职官沿檄到县中路得于传闻意谓本县已被焚刼遂张皇其事妄申宪司一时凭信便将官吏对移奏称都昌县接连淮南而南康管内都无一兵乞创此寨以天子使者持斧逐捕之威而为穷冦三人惊骇扰乱至于如此固已可笑又况初不计算増兵百人一嵗所费为米一千八百石钱五百余贯绢五百疋绵一千五百两使州县何所从出亦不审虑兵官一员禁军百人出在外县使聴何人节制于民有无骚扰致误朝廷降此指挥自今观之利害得失昭然可见人无愚智莫不知之故本军昨来辄具申陈乞行废罢今幸朝廷行下使司相度窃计必防洞照底里力赐主张使邑屋无侵扰之虞州郡免供亿之费遂除一方永乆之害然熹愚虑尚恐州县官员解事者少而便文自营之私胜观望畏怯之习深既不明形制要害之缓急又不察公私事力之有无但恐废罢之后万一复有冲突或能累已又见元系宪司陈请不无观望之意虽到地头相度往往不能尽公竭虑而偷为一切首鼠之计或称实系要害去处见有招到军兵造成寨屋难以废罢上误钧聴则熹请有以折之夫地势要害衣粮耗费种种利害熹前已详言之矣请更以一事论之今所置寨正在本县尉司之南数十步间若以弓手为不足恃则废弓手而专募寨兵可也今置寨以来弓手之巡警未尝敢废近又防合外县捉获但淳庄贼而所招新兵者饱食安坐未尝少立功效及至本军行下督责巡尉之际其军兵反教寨官申称当来置寨只为防防县郭不合下乡巡捕其无用如此但能在县生事扰民词诉不絶州郡相去既逺县官莫敢谁何若不早行废罢向后郡县民间之害将有不可胜言者若防察此利害数端之实许行废罢其见招军兵数目不多自可拨诸寨填补阙额见造之屋其数亦少自可就近拨充弓手营房他无所用也岂可明知其伤财害民有损无益而但为此羸卒数人破屋数间之故留此巨害之根以贻患于无穷乎夫论事不论其利害之实而欲因陋就简偷合取容以徇目前一切之计此乃世俗浅陋之常谈宜不足以惑髙明之聴然熹之愚亦有不能无过计之忧者故敢复尽其言伏惟幸垂察焉其或议者尚虑复有前日舟中三人之盗而不可以无备则望钧慈更垂体察只勒本县立限招足阙额弓手更于额外増置二十五人凑足一百人亦足以増重形势防卫不虞而弓手系属本县县尉知县等级相承名分素定易为拘辖比之立寨招军利害盖万万不侔矣其都昌县与诸寨相去逺近里数形势今并彩画成图连黏在前乞赐钧览
　　论南康移治利害劄子
　　熹辄有愚恳仰渎台聴近准安抚衙牒备承使司公文差委池州余推官前来相度曹大夫者所陈移治湖口改割两县事本军已遵依行下两县相度去讫然其事理实有不难知者本军建立二百余年兵火之余埽地赤立今又五十余年官府民居方稍就绪然犹颇有未备处若更迁徙必致狼狈兼今来民力已极困弊官司尤觉前熬移治所费少亦不下数万缗不知何所从出又闻湖口地步窄狭目今为县尚且费力若欲建军垒城壁官府仓库牢狱所占地步计须十倍于前未知何处可以安顿设使可以安顿亦必起遣居民毁折其屋占夺其地乃可营建不知今日幸无迫切利害何必为此以动摇人心为国取怨此移治不便之説也至于改割两县则两县距今南康治所道里近而去江州治所道里逺南康财赋取办于建昌星子者过半而湖口彭泽二县所入不足以补其数虽上供嵗额或可随县改割而本军官兵吏员廪禄不知何所从出此割县不便之説也窃意此事终久决难施行而徒烦费文移动摇众聴使两处军民之情疑虑惶惑不安厥居极为非便熹衰病之余扶曵来此旦夕即为引去之计视此不啻如传舍岂有毫髪顾恋之心特以既荷圣恩强畀民社既未能有以使其人安于田里而无愁叹之声诚不忍更使复为庸人浅议所扰故敢直以已意冒昧申呈其详见于公状欲乞台览早赐奏陈寝罢其説以安两处军民之心不胜幸甚
　　论木炭钱利害劄子
