<!-- { "loadSidebar": true } -->
　　大志云十二年春蕲黄有称邹元帅者【即邹普胜】由湖广九江率众水路来攻龙兴围城五十四日时平章道通署左丞章巴延郎中布延布哈防访佥事苏勒坦并力固守官军虽单弱幸民之敢勇者赴义死战老弱亦登城运石行馌适临江杨万户率义兵来援省臣命驻抚州门与城中接势翼日杨以小舟自城南顺流而下城中义兵亦自新城门小渠中出龙沙泝流而上合战无虚日屡获其巨舰辎重贼不能支夕遁去三月红巾萧郑二百户与新塘塘主罗志名者立寨闰三月廿一日义士夏正卿谭则贤等率义兵五千人击之战败杀溺千余人正卿死之萧郑亦遁去又史普清者称元帅率蕲黄之众数百自奉新抵新建驱脇乡民据新塘复立寨土寇喻谦可屈祥喻升余玉等佐之故家大族残灭殆尽邹旣败走行省屡遣朱千户领兵讨之不能克义士夏益卿熊天佐等不敢入惟驻生米章家渡以为郡城西障时阿都齐招集义兵屯大塘岭遏兴国建昌往来之冲以故西岸之红巾不得近城至秋邹复遣其党自兴国出武宁奉新丰城入南昌境欲攻城义士黄季中刘仲升等率义兵接战胜之维时藩府虽巩固而四郊皆寇垒也
　　豫章书云至正壬辰红巾贼再陷新昌义士张子忠骂贼而死里人毛忠吾保逍遥山招郭克敬合兵援州治复之抚州志云闰三月红巾自临江富州【今丰城】入抚州监郡谔勒哲特穆尔元帅章士谦战屡防寇不能入
　　十三年【癸巳】夏五月江西左丞额琳沁巴勒江浙左丞罗罗取道自信州元帅韩邦彦哈玛尔取道由徽州浮梁同复饶州蕲黄贼闻风皆奔溃秋八月资政院使托果齐复江州冬十一月江西右丞和尼齐以兵平富州临江遂复瑞州是月立义兵千户水军千户所于江西事平愿为民者聴【同上】
　　瑞州志云右丞和尼齐进兵复瑞擒况普天闵緫管彭国玉并家属无少长脔之民应之者亦戮以徇余干灾祥志云五月知州乌枢复州治七月吴宏复陷余干
　　十五年【乙未】春二月命刑部尚书董铨与江西行省平章和尼齐専征讨冬十一月贼陷饶州路【豫章书】吉安郡纪云十五年袁寇李明陷安福
　　十六年【丙申】江西防访使吴当调检校章迪率本部兵与兵部尚书黄昭夹攻抚州勦杀首寇胡志学进兵复崇仁宜黄于是建抚两郡悉定【元史本传】
　　十八年【戊戌】夏四月陈友谅【沔阳人本姓谢】陷龙兴路省臣道通和尼齐弃城遁友谅遣王奉国陷瑞州路五月庚戍友谅陷吉安路辛酉陷抚州路秋八月友谅兵陷建昌路九月友谅陷贑州路江西行省叅知政事沁布阿咱尔及縂管噶海齐死之【元史本纪】
　　道通传云四月友谅复攻江西城时和尼齐已陞平章政事加营国公行便宜事任専兵柄素与道通不相能且贪忍不得将士心见城且陷夜遁道通亦弃城退保抚州路追者至道通欲迎敌渡水未登岸贼众乘之遂为所害
　　沁布阿咱尔传云江西下流诸郡皆为友谅所据乃与縂管噶海齐戮力同心友谅遣将幸文才率兵围贑使人胁之降沁布阿咱尔斩之擐甲拒战凡四月兵少食尽义兵万户玛哈玛迪沙欲举城降遂自刭事闻赠諡曰儆哀噶海齐亦不降见杀
　　郭钰悲庐陵诗序云袁兵逼城屯藤桥丁酉正月庐陵陈瓘出屯城北之青湖二月吴都事命兵校明某下桐江计事不报入兰溪召不至五月桐江李彬诛六月袁州兵退秋明某归以其属屯太和之永和十一月明某矫杀骑将林巴延武端不问戊戍正月元叅政兵乱逐镇抚吴林三月梁太守卒安成兵自去冬侵掠北境四月复至桐江五月初四退初十戊申分宜袁云飞导沔兵至桐江己酉义士刘照与战于吉水之滩头庚戍明某以都事之众降辛亥傅于城録事张元祚与摄监郡雅某降元叅政奔贑叅谋乡贡进士吉水萧彛翁死之陈瓘召安成兵入城六月吴都事将其属居吉水之芦兜此吉安再陷之略也大志云陈友谅党熊天瑞陷贑州遣指挥王璵据南安
　　十九年【己亥】夏六月天完将陈友谅攻信州元江东防访使巴延布哈德济往救死之冬十二月天完将陈友谅徙其主徐寿辉都江州自称汉王【纲目续编】巴延布哈德济传云正月自衢引兵来援遇王奉国城东力战破走之时镇南王子大圣努屯兵城中开门出迎巴延布哈徳济登城四頋誓以破贼自许后贼复来攻乃命大都律将阿蘓诸军及民义为左翼出南门髙义范则忠将信阳一军为右翼出北门自与呼图克布哈将沿海诸军为中军出西门因奋击入贼营斩首数千级几擒奉国适贼将突至其势几殆呼图克布哈勒兵力战大破之二月友谅弟友德于城东绕城植木栅攻益急又遣伪万户周伯嘉来説降髙义潜与之通绐呼图克布哈率则忠等十人往见奉国皆囚之明日令髙义单骑来诱巴延布哈德济曰我头可断足不可移乃数其罪斩之由是日夜与贼鏖战粮竭矢尽气不少衰军民惟食草苖茶纸括靴底掘鼠罗雀及杀老弱以食五月大破贼兵六月奉国亲来攻城昼夜不息者逾旬贼穴地百余所或鱼贯梯城而上麾兵拒之已而士卒力疲不能战万户顾玛尔以城叛遂陷大圣努赫噜【叅谋】皆死之巴延布哈德济力战不胜遂自刭其部将蔡诚蒋广巷战诚遇害广为奉国所执骂贼磔于竿义兵陈受痛骂不屈贼焚杀之
　　抚州志云六月新淦寇邓克明擒杀刘世英据崇仁乐安安仁人王溥据金谿友谅以克明为右丞据抚州
　　元史纪事云初寿辉闻友谅破龙兴欲徙都之友谅忌其来不利于己不从至是寿辉引兵南下江州友谅阳出迎伏兵城西旣入门闭伏发尽杀其部曲惟存寿辉以江州为都居之遂自称汉王立王府置官属事权尽归友谅寿辉惟拥虗位而已【明年五月弑夀辉自称汉帝改元大义】
　　二十年【庚子】夏六月明兵取信州路【元史本纪】
　　谷应泰明史纪事云六月胡大海率兵至灵溪城中步骑数千出迎战击败之督兵攻城众溃遂克之改信州为广信府以大海子德济为同佥守之七月徐寿辉旧将浮梁院判于光左丞余椿击走伪汉将辛同知取饶州以城来降命邓愈往镇之饶滨鄱阳湖友谅数遣舟师来攻愈与光连营拒之已而汉将侯邦佐陷浮梁于光单骑来归九月寿辉旧将欧普祥以州来降友谅遣其弟友仁攻普祥击败之擒友仁友谅惧乃与普祥约和释友仁归
　　南安事考云二十年龙泉寇彭时中伪号东周据上犹大志云时中遣其党段九据上犹寻为伪汉所戮
　　二十一年【辛丑】秋八月明兵取江州路时伪汉陈友谅据江州为都至是退都武昌九月取建昌饶州二路【同上】明史纪事云三月友谅遣其将李明道寇广信据草坪【一作草平镇】遏浙东援兵胡德济遣夏德润出兵夺其墩战死贼又保玉山胡大海部将缪羙闻之来援与贼战于东津桥遂复玉山抵广信絶明道归路明道围广信急德济兵少婴城守遣使求援于父大海大海率师由灵溪进李文忠亦遣兵援之德济闻援兵至引兵出城与大海夹击明道擒之及其宣慰王汉二大海送明道汉二于文忠建昌守将王溥汉二兄也遂归附俱送建康太祖释而用之征江州南昌用为乡导八月刘基请弃安庆去径拔江州倾其巢穴从之遂率兵西上长驱过小孤友谅将丁普郎傅友德率所部归附次湖口友谅舟出江侦逻击败之乘胜至江州友谅以为神兵自天而下仓卒不能军挈妻子夜奔武昌师入江州伪汉江西行省丞相胡廷瑞【后改名廷美】守南昌遣其部将郑仁杰纳欵且请禁止数事勿防离其所部兵太祖有难色刘基自后踢所坐胡牀太祖悟许之赐书慰谕廷瑞得书遣康泰诣九江降汉将余干吴宏龙泉彭时中吉安曾万中孙本立皆遣使纳欵命赵德胜廖永忠等分兵攻瑞州临江诸郡邓愈帅兵袭浮梁侯邦佐弃城遁于光进拔乐平败伪萧縂管擒万户彭寿等六十八人饶州悉定十月愈驻兵临川之平塘时友谅将邓克明据抚州佯遣使通欵无降意愈知其情卷甲夜趋比旦入城克明单骑遁寻被获
　　大志云十一月康茂才蔡迁等败伪汉八阵指挥遂取瑞昌县
　　豫章书云八月甲申师克浮梁乐平先是元帅王思义克鄱阳之利阳镇擒贼首杨文友戮之遂防佥院邓愈兵于三洞源议取浮梁旣而愈兵攻浮梁不下命理问谷继先院判刘文旺率兵往助之至是克浮梁友谅守将侯邦佐等弃城走院判于光复攻乐平友谅縂管萧明率将拒战光击败之擒其万户彭寿等遂克之甲辰克南康以星子县令陈子亨守之九月辛夘伪汉平章吴宏王溥以饶建降甲寅克德兴壬戍王溥遣检校刘巨川以南丰临川金谿降十一月伪汉右丞邓克明遣其员外罗天锡以分省印及抚州建昌临江汀州四路南丰宁都富州三州乐安临川等十八县印诣邓愈降愈留克明于军中令其弟志明还新淦收其部曲克明请往九江谒见愈以兵送之中途逃归新淦明年于龙兴城下被执
　　二十二年【壬寅】春正月明兵取江西龙兴诸路【同上】明史纪事云正月太祖幸南昌胡廷瑞率祝宗康泰等迎谒以邓愈为江西行省叅知政事镇南昌时宗泰降非本意即欲谋叛廷瑞密以言乃令帅所部从徐达攻武昌二月太祖率胡廷瑞等还建康祝宗康泰行至女儿港遂叛道掠布商船为旗反兵劫南昌知府叶琛迎战死之邓愈仓卒以数十骑出走数与贼遇愈窘甚连跳跨三马马輙踣几不免最后得养子所乘马走还建康徐达闻变旋师赴之宗至新淦为邓志明所杀泰走广信以廷瑞甥特宥之南昌复定太祖闻之喜曰南昌控引荆越西南之藩屏得南昌去陈氏一臂矣非骨月重臣不可守五月命大都督朱文正统元帅赵德胜薛显同叅政邓愈镇之八阵指挥聚众结党寨南昌之西山赵德胜孙兴祖攻破之俘斩三千余人十二月汉将熊天瑞寇吉安陷之杀守将孙本立友谅使其知院饶鼎臣守吉安鼎臣剽悍有胆略所至毒害人呼为饶大胆文正遣兵复吉安鼎臣出走
　　豫章书云正月宁州土豪陈龙以分宁奉新通城靖安德安武宁【元志宁州领分宁武宁二县】六县降
　　二十三年【癸夘】秋八月明兵与伪汉兵大战于鄱阳湖陈友谅败绩而死【同上】
