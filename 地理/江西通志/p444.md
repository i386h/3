<!-- { "loadSidebar": true } -->
　　周虓字孟威少有节操州召为祭酒厯官梓潼太守宁康初苻坚将杨安冦梓潼虓固守涪城遣步骑数千送母妻从汉水将抵江陵为坚将朱彤邀而获之虓遂降于安坚欲以为尚书郎虓曰老母见获失节于此母子获全秦之惠也虽公矦之贵不以为荣况郎任乎坚乃止每入见坚辄箕踞而坐呼为氐贼坚党以虓不逊屡请除之坚待之弥厚后与坚兄子苞谋袭坚事泄坚引虓问状虓曰昔渐离豫让燕智防臣犹漆身吞炭不忘忠节况虓世荷晋恩岂敢忘也生为晋臣死为晋鬼复何问乎坚曰今杀之适成其名徙太原后坚复陷顺阳魏兴获二守皆执节不挠坚叹曰周孟威不屈于前丁彦逺洁已于后吉祖冲不食而死皆忠臣也虓竟以病卒于太原其子兴迎丧冠军将军谢元亲临哭之上疏表其厉节冦庭婴祸荒裔虽苏武之贤不复过也赠龙骧将军益州刺史赡赐其家【同上】
　　陶淡字处静太尉侃之孙幼孤好导养之术谓仙道可祈年十五六便服食絶谷不婚娶家累千金僮客百数淡终日端拱曽不营问颇好读易善卜筮于临湘山中结庐养一白鹿以自偶亲故有候之者辄移渡涧水莫得近之州举秀才淡闻转逃罗县埤山中终身不返莫知所终【同上】
　　按陶淡人物志不载林志以入九江而晋书本传不言何许人今姑从之林志又讹以皇甫谧谢灵运为浔阳人考诸史传谧安定人灵运陈郡人也今皆削去【原跋】
　　南北朝
　　渔父不知其姓名太康孙缅为寻阳太守逍遥渚际见一轻舟凌波隐显俄而渔父至神韵萧洒垂纶长啸缅问有鱼卖乎渔父笑而答曰其钓非钓宁卖鱼者乎缅遂褰裳涉水谓曰窃观先生有道者也何晦用若是渔父曰仆山海狂人不达世务未辨贱贫无论荣贵乃歌曰竹竿籊籊湖水浟浟相忘为乐贪饵吞钩非夷非惠聊以忘忧于是悠然鼓棹而去【南史】
　　陶渊明字元亮浔阳柴桑人曽祖侃晋大司马渊明少有高趣博学善属文尝着五栁先生传以自况时人谓之实録亲老家贫起为州祭酒不堪吏职少日自解归州召主簿不就躬耕自资遂抱羸疾江州刺史檀道济往候之偃卧瘠馁有日矣道济谓曰贤者处世天下无道则隐有道则至今子生文明之世柰何自苦如此对曰也何敢望贤志不及也后为镇军建威防军谓亲朋曰聊欲歌以为三径之资可乎执事者闻之以为彭泽令公田悉令吏种秫妻子固请种秔乃使二顷五十畆种秫五十畆种秔嵗终会郡遣督邮至县吏请束带见之渊明叹曰吾岂能为五斗米折腰向乡里小儿即日解绶去江州刺史王欲识之不能致也渊明尝徃庐山命渊明故人厐通之赍酒具于半道栗里之间邀之渊明有脚疾使一门生二儿舁篮舆既至欣然便共饮酌俄顷至亦无迕也先是顔延之在浔阳与渊明情欵后为始安郡经过浔阳日造渊明饮焉临去留二万钱与渊明渊明悉遣送酒家稍就取酒尝九月九日出宅边菊丛中坐久之忽值送酒至即便就酌醉而归渊明不解音律而蓄无琴一张每酒适辄抚弄以寄其意贵贱造之者有酒辄设渊明若先醉便语客我醉欲眠卿可去其真率如此郡将尝候之值其酿熟取头上葛巾漉酒漉毕还复着之其妻翟氏亦能安勤苦与夫同志自以曽祖晋世宰辅耻复屈身后代自宋髙祖王业渐隆不复肯仕元嘉四年将复征命会卒时年六十三世号靖节先生【梁萧统集】
　　按靖节先生晋书宋书南史各有传晋书云陶字元亮宋书则曰陶字渊明或云渊明名元亮南史因之又以渊明为深明与昭明太子所撰本传皆不同葢晋书南史成于唐人之手其讳渊固宜若休文与昭明同时去陶世且甚近何名与字亦复参差互异窃所未解人物志以为在晋名渊明入宋改名潜似为得之【原跋】
　　张野字莱民居浔阳柴桑与渊明有婚姻契学兼华梵尤善属文性孝友田宅悉推与弟一味之甘与九族共州举秀才南中郎府功曹州治中征拜散骑常侍俱不就依逺公习浄业及逺公卒为序称门人世服其义义熙十四年与家人别入室端坐而逝年六十九族子诠字秀硕尚情髙逸酷嗜典坟虽耕锄犹带经不释征散骑常侍不起庾恱以其贫起为浔阳令笑曰古人以容膝为安若屈志就禄何足为荣乃入庐山依逺公硏穷释典深有悟入宋景平元年无疾而逝春秋六十五【莲社髙贤传】
　　周罗睺字公布九江浔阳人年十五善骑射任侠放荡收聚亡命隂习兵书仕陈为句容令从呉明彻与齐师战于江阳为流矢中左目跃马突进斩首不可胜纪进师徐州与周将梁士彦战于彭城勇冠三军以功封始安县伯总检校扬州中外诸军事赐金银三千两尽散之将士陈宣帝深美之出为晋陵太守进爵为矦使持节都督豫章十郡诸军事豫章内史狱讼庭决不闗吏手人懐其惠立碑颂徳至徳中都督南州江州司马呉世兴密奏罗睺拥众岭表意在难测萧摩诃等保明之除太子左卫率时参宴席诗毎前成都官尚书孔范曰罗睺执笔制诗还如上马入阵不在人后自是益见亲礼及隋伐陈罗睺督军以拒及陈主被擒上江犹不下晋王广遣陈主手书命之罗睺与诸将大临三日放兵士散乃降髙祖慰谕之许以富贵罗睺垂涕对曰本朝沦亡臣无节可纪陛下所赐获全为幸富贵非所望帝甚器之拜上仪同三司鼓吹羽仪送之于宅厯豳泾二州刺史开皇十八年征辽东征为水军总管自东莱泛海趣平壤城遭风船多漂没无功而旋突厥犯塞从杨素致讨罗睺先登大破之进大将军赐爵义宁郡公炀帝即位授右武矦大将军副杨素讨平汉王谅进上大将军及陈主卒罗睺请一临哭许之衰绖送至墓葬还释服然后入朝世称其有礼时谅余党据绛晋等三州诏罗睺进兵围之中流矢卒送柩还京行数里舆马自止防之不动有风旋绕焉绛州长史郭雅稽首祝曰公恨小冦未平耶寻即殄灭无为恋恨是时风静马行见者莫不悲叹其年七月子仲梦罗睺曰我明日当战其灵坐所有弓箭刀劒无故自动若人带持之状绛州城陷是其日也赠柱国右翊卫大将军諡曰壮子仲安位上开府【北史】
　　唐
　　陶岘之裔孙开元中移居昆山与孟彦深孟云卿焦遂游尝制三舟一自载一供賔客一置饮馔有女乐一部奏清商之曲逢林泉则穷其景物呉越之士谓之水仙其西塞山下回舟诗有云匡庐旧业是谁主呉越新居安此生白发数茎归未得青山一望草还成【全唐诗话】
　　陈伯宣陈宜都王之后避难泉州与马总善注司马迁史记行于世后游庐山居徳安以著作佐郎召不起大顺初卒子崇为江州长史益置田园为家法僖宗时尝旌其门南唐又为立义门免其徭役【史传】
　　郑良徳安人江州刺史郑善果之孙也贞观初善果官江州政教洽敷爱民兴学号为清吏卒于官因家焉良乐道不仕尝与其子谊公登紫岩峰观敷浅原有白鹿跃于马前语诸子曰吾家礼义相传后必蕃昌吾百年后可葬于此乃名其陇曰孝志阪曰万家后子孙果蕃衍析居江州者千有余家【安志】
　　后五代
　　周勍瑞昌人天祐初乱勍以勇敏应江西防遏使司徒钟传表补江州军总管陞御史中丞领尚书事时羣雄割据无敢窥江淮者勍之功居多【林志】
　　江梦孙字聿修浔阳人烈祖辅呉表为秘书郎梦孙自言迂儒无禆益欲小试于治民求为县令乃补天长令烈祖先持告身示之曰今日受此明日趋走庭下矣曰此素志也庸何伤及至天长吏白县署正寝有淫厉不可居梦孙不从是夕果有怪并出梦孙起焚香曰受命为令当治事于此鬼神有祠庙邱垄何不各归其所语讫皆敛迹梦孙治县寛简吏民安之逾年弃官还家事继母尽孝为诸生讲礼释经义凡至疑处辄敛袵曰此科先儒犹多异同梦孙安敢轻言诸君自择所长可也南唐保大中卒年八十五赠国子司业【陆游南唐书】
　　陈褒江州徳安县人唐给事中京之后十世同居长幼七百余人不置奴婢日会食堂上男女异席未冠筓者又为一席畜犬百余共以一船贮食饲之一犬不至羣犬皆不食筑书楼延四方学者乡邻化其徳狱讼为之衰息升元初州以闻复徭役表门闾【同上】宋
　　夏承皓字灵石徳安人太宗时上平晋策迁右侍禁契丹内冦承皓由间道发兵与契丹遇战没于河朔褒赠崇仪使【人物志】
　　马适湖口人祖良俊葬幞头山防言沙洲圆出状元已而生适慧悟勤敏嗜学建隆二年以文学髙等擢进士第一人事母笃孝母卒居庐毁瘠卒于家【府志】
　　许祚江州徳化人八世同居长幼七百八十一口太平兴国七年旌其门闾淳化二年本州言祚家春夏常乏食诏嵗贷米千斛同邑范芸轩五世同居元贞间诏复其家【安志】
　　陈兢江州徳安人陈宜都王叔明之后十三世同居长幼七百口不畜仆妾上下婣睦人无间言建书楼于别墅延四方之士肄业者多依焉乡里率化争讼稀少开寳初平江南知州张齐上请免其徭役昉弟之子鸿太平兴国七年江南转运使张齐贤又奏免杂科兢即鸿之弟淳化元年知州康戬又上言兢家常苦食不足诏本州每嵗贷粟二千石后兢死其从父弟旭每嵗止受贷粟之半云省啬而食可以及秋成属嵗俭谷贵或劝其全受而粜之可邀善价旭曰朝廷以旭家羣从千口轸其乏食贷以公粟岂可见利忘义为罔上之事乎至道初遣内侍裴愈就赐御书还言旭家孝友俭让近于淳古太宗尝对近臣言之防知政事张洎对曰旭宗族千余口世守家法孝谨不衰闺门之内肃于公府且言及旭受贷事上以逺民义聚复能固廉节为之叹息大中祥符四年以旭为江州助教旭卒弟蕴主家事天圣元年又以蕴继为助教蕴卒弟泰主之泰弟度太子中舍致仕从子延赏可并举进士延赏职方员外郎【宋史】
　　夏竦字子乔父承皓与契丹战没于河朔竦以死事恩授丹阳簿上书乞应制举擢光禄寺丞迁右正言真宗幸亳州为东京留守推官仁宗封庆国公宰相王旦荐竦才命教庆国公书未几同修起居注是时君臣争言符瑞竦独抗疏以为不可出知襄州嵗饥全活数万人厯洪州洪俗信巫竦索部中得巫一千九百余家毁其淫祠以闻朝廷诏江淮以南皆严禁絶天圣中因王钦若图进取复知制诰累迁尚书左丞元昊叛拜陜西经略使徙判河中召拜枢宻使以谏官御史言遂罢又数年召以为相制下而言者又谓竦与陈执中不协不可共事遂改枢密封英国公皇祐元年改封郑国公卒赠太师赐諡文正考功以竦行不应諡改曰文庄【东都事略】
　　按竦始则谏止符瑞继为玉清昭应宫判官辄附会神怪侥幸取进迹其生平纯疵互见当时至以奸邪目之似乎近苛若旧志及豫章书称扬太过又未免失实今从史传节存其概云【原跋】
　　胡旦徳安人父清娶义门陈氏生旦咸平间进士累迁兵部郎中直秘阁五世孙清绍兴十三年授羽卫大夫贵州防御使有茂绩于民封武功县开国男食邑三百户【府志】
　　罗彧景徳中扈驾亲征至澶渊与宰相参议军务上遣彧使边赐以紫金带还乡领本贯江州刺史【人物志】
