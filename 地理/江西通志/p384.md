<!-- { "loadSidebar": true } -->
　　彭丝字曽叔安福人博学贯穿诸家尤精律吕之学所着有黄钟律说八篇礼记集说四十九卷庖易春秋辨疑等书【林志】
　　彭复初安福人精于易范尝本朱邵之说着易学源流一时名士多出其门【同上】
　　刘谔字公荣泰和人涉猎羣书大肆力于文章尝作省身八箴示学者作善恶二箴以自省易箦之日朗诵朱子小学题辞一过而卒【豫章书】
　　许天箎字时翁吉水人有易象图说理学同异行于世【林志】
　　李心原吉水人师事吴澄通五经确守朱子之学尤善推广其说【同上】
　　黄琢字玉润吉水人以春秋教授乡里有春秋举要行世【同上】
　　杨舟字道济吉水人授诗学于谢南窗作诗经发挥【同上】
　　刘鹗字楚奇永丰人皇庆中以荐授扬州学録官至翰林修撰红巾贼起擢江州总管改瑞州陞广东副使守韶六年屡却强寇后分兵讨獠峒贑寇数万猝至战守力尽城陷被执不食而终尝建浮云道院以教乡族子弟学者称为浮云先生子运字尊元元帅府经厯同父讨贼死【同上】
　　按吴草庐及欧阳圭斋所撰刘鹗诗序皆称其大父桂林翁年一百二为鹗作序祖夀而徳孙少而才为一家二瑞且以鹗为庐陵人林志云永丰所当依序改正者也又杨东里集称鹗官江西叅政与此亦不同所着有惟实集八卷林志失载【原跋】
　　周闻孙字以立吉水人以乡贡教授袁州沔寇至闻孙倡举义兵为郡捍御城遂以完着河图洛书序说书经一览五经纂要学诗舟楫等行于世【人物志】
　　刘岳申字高仲吉水人为辽阳儒学副提举以泰和州判致仕其文辞简约峻洁甚为吴澄虞集所推重学者称申斋先生【同上】
　　按吉安府志刘所着有申斋集今不传
　　周志逺吉水人以危素荐授太子说书一日得母书召其归飘然南去志逺生于元仕于元然其心若有不自得者尝自賛其像曰十年尘土变形容惟有丹心日月同北海子卿羝不乳未应已在画图中【林志】
　　王仕政字小隠万安人泰定进士除信丰主簿専务以徳化民不尚刑辟改会昌犹治信丰民咸徳之【人物志】
　　尹希善吉水人被荐授荆湖儒学提举改宣城令有善政以病卒于官民哭之曰公来何其迟公去何其速使我宣城民何以遂生育【林志】
　　萧志仁字无恶庐陵人学于其兄无咎渊博文雅着有论藳十卷诗四卷经解佩觿録十卷行于世史评讲义杂著三十卷蔵于家【人物志】
　　刘瑾安福人博通经史隠居不仕所着有诗传通释【林志】
　　姚正叔安福人盗起率乡闾击之数年诸贼不能逞志至正乙未袁贼悉锐直抵砦下正叔率所部力战至不能支举旗招援时监保喇同知拥兵不救父子孙三代俱死贼遂蟠踞姚所居州东小桥头周石初吊之诗曰吾州姚氏城东营四年杀贼不为名一门忠义死相继报国何重身何轻无端毒蛇生肘腋嘘送黒云朝蔽日绦鹰咫尺呼不来瞬息东藩失坚壁老姚忠血赤贯天江南野史何人传殒身三世匪官守异日合置忠臣先郡兵不来思蓄锐羣贼慿城转无忌请看妇女与儿童说着姚家总垂泪【吉州正气録】
　　刘闻字闻庭安福人天厯进士官太常博士帝祀南郊告祭太庙至宁宗室曰朕宁宗兄也当拜否闻对曰春秋鲁闵公弟也僖公兄也祖庙之祭未闻僖公不拜帝乃拜擢为翰林编修宋史成进修撰著有春秋通防容斋文集【人物志】
　　夏日孜字仲善吉水人举天厯进士授从仕郎南康路建昌州改授征事郎兴国路録事再调绍兴路会稽县尹其在建昌州有三陂界南昌新建间可溉田若干顷废且久民以旱告日孜相度形便遄复其利兴国地僻俗陋日孜抚以安静首賛郡庠礲范金石创置大成乐修城东堤三百余丈周树以栁舟航聚落隠为一郡胜槩会稽为浙东壮县君至验粮赋为高下仍嵗籍之使无窜易为奸县口食盐课先时率侵于私鬻君设法置局嵗周课完无有侵漏山隂富室徐某尝以私怨杀人沈尸于海又讐异母弟诬以伪造楮币而幽之使不得自白推官贡师泰委日孜治其状收捕穷诘竟按其罪于是逺近震伏邑以大治始修孔子庙继修夏禹庙修南镇庙又修马太守祠寻以母病去官卒年四十有四【刘职方集】
　　聂以道吉水人官江华县尹兴学校劝农桑复流民三百戸垦良田千余顷归旁民诡寄猺獠不犯其境天厯中中书奏拟以为武昌推官上曰此非不要钱聂以道耶在湖广裁减嵗制万缗经厯海南北与监司力争平湖书院不得为老子宫又建议没入命妇为人妻孥非盛世事皆其实迹云【人物志】
　　龙云从字子高永新人元末任福州儒学提举时李一初文名为世所重而子高以诗歌与之颉颃乡邑间诗人自吴萃乐外首推子高云【永新人物志】
　　刘性字粹之庐陵人至顺进士同知昌州改旌徳县尹有指枯木类人形者为佛民间相聚拜礼性命舁至庭曰柴也命焚之后调镇江未行召修宋辽金三史未成卒【林志】
　　胡希仁字时中吉水人授古田令有林晋者餽白金数百两干荐剡希仁却之不受平章扬珠布哈闻而美之曰子何减于杨震【同上】
　　杨升云字云衢泰和人任贵溪县丞张真人家恃宠骄恣为民患升云绳以法张嗾当道诬谪之寻得白改判新淦扶善锄奸不少挫捕得真盗上司纵之遂弃官去【同上】
　　王充耘字与耕吉水人元统进士所着有书经管见四书经疑行于世【人物志】
　　李恕字省中庐陵人所着有易书诗孟子傍注诸书【同上】
　　吴思尹字莘乐永新人登进士授永丰县丞既去民歌思之元季弃官归徜徉山水间赋诗自乐后进多师之称桂冈先生子孟勤仲谨能世其家【永新人物志】
　　萧文孙字焕有吉安人年十三丧父服除游京师上救荒防于御史台或欲引是以荐乃怃然曰吾岂以救荒书媒仕进哉以集贤学士王徳渊荐起为桃源州儒学教授迁临江路总管府提控案牍新淦民李杀人验者受赇盖以疾乃移书摘其伏请改谳上下囊槖不省适监察御史行部至文孙白之受赇者始自首属他官剖棺察之见其肋断者四李伏罪罢官六人吏七人同列恶之在官十八月而去迁广东道宣慰司都元帅府照磨会权臣枋国不用汉人为幕长令下即行久之调武冈新宁尹郡民唐讼仇家擅杀家奴毛弃之江属他尸自上流漂至察其无杀伤痕不验密令人生得毛于永州之境乃抵唐罪莫不骇服以为神绥宁尹顿使酒杀人郡檄新宁按之有以郡官意风使全其人奋然曰若然则初覆验官俱当抵罪活一凶如死者何吾不忍为也即推验其狱省宪考为湖南最尝作忠孝二史经筵检讨危素言于朝以其书可备劝讲会修宋史行省上其书史官称为纂述有体未及擢用而卒弟孚有以能诗闻揭徯斯序其集【说学斋集】
　　按萧文孙可称循吏而元史无传林志豫章书不载白志采危太朴文补入
　　萧泰登字则平泰和人广东提刑佥事獠贼逼城众惶惧失措泰登急上马督捕獠遂遁去时安南久失藩臣礼奉诏往谕疑惧相半泰登喻以来意归所盗地二百里奉表贡献陞广西廉访使陈便宜二十五事进南台监察御史复言十事分按江浙卒于驿【人物志】
　　欧阳弇字介仲庐陵人饬行修礼不専为科举之学所着有凤山集【林志】
　　贺仲善永新人出宦族游龙麟洲刘水窗两先生之门因以旧宅建吉安诗人堂【永新人物志】
　　王子让庐陵人工文章而主之以仁义激之以忠愤不为诡说异词其宗人名嘉言者亦以诗闻于时称一时之豪【林志】
　　解子玉字成我年十三理家事如成人居丧无阙礼肆力于古学虞文靖公归自翰林或劝挟所业往见可借助声名不从斋居玩心人莫窥其际来学者亦弗拒教授桐江之上垂三十年中更乱离与人言惓惓忠义多所变化人比之王烈王通云【春雨堂集】
　　李天箎吉水人得刘静修道学之传有诗书经疏行世【人物志】
　　高文鼎吉水人叅广东元帅府事萨都拉荐于朝授广州同知寻陞副元帅至正间三山寇攻广城文鼎以义激将士死守力拒几一年援兵不至城陷遂自刎一家皆死【吉州正气録】
　　刘元谟吉水人为弋阳知州至正间贼兵逼州元谟力拒凡十九日众欲降元谟大骂曰虽死当杀此贼援兵不至城陷骂贼而死【同上】
　　周冕字时中庐陵人由文学宰廉山贺州洞寇周满反兵不克曰除是周县尹来即降冕往寇望见即罗拜后家食至正末兵起监都纳苏罗丹起冕及前松江同知刘福领兵次龙湖寇至众曰姑少退冕曰当死战遂与福俱遇害【同上】
　　贺仲英永新人至元末纠其族保捍闾里湖南洞獠来攻邑城仲英斩其首二人贼复合他寇来逼境贾勇陷阵死于邑之闾溪从子礼安追贼得其骸以归【永新人物志】
　　杨介字公望景行子以防补清江县簿会朝廷更造交钞征贾料墨于江西时监州达尔玛实哩募兵保障辟介率兵民戍玉山介严约束以身先之寇不敢犯未几陈友谅兵至下令録寓官以备用介言于众曰茍有见污办一骂速死耳遁迹山中郁愤而死【人物志】
　　曽贯字传道泰和人绍兴照磨监州辟御龙泉寇战于观背死之所着有周易变通四书类辩庸学标着行于世【林志】
　　萧生字彞翁吉水人幼孤事母以孝闻用御史荐为建昌州儒学正寇乱家居江西叅政全子仁率师平袁州辟翁为叅谋会伪汉陷庐陵子仁遁去彞翁叹曰有城不守非忠也遇敌弗战非勇也谋人军而不死何目见天下士乎即日投学中井不死争出之三日不食为书付女夫罗岳并书衣带曰男子之贞犹女之烈一有玷焉万善难雪竟赴井死郡人葬于读书堂学之士友私諡贞节【白志】
　　王延字与龄庐陵人沂公曽七世孙生平有逸趣自比葛天氏之民卜居豫章东湖上荷锸经营析九区取嘉蔬艺之欣然自得识者咸以为知道【宋濂翰苑别集】
　　赵应祥庐陵人年十四其父行贾不还从父从北来知父已死即辞母往求闻都下有曽老者与父善走数千里询之知父殡濵州墓冢累累不可辨应祥行哭七日解髪系马鞍祝曰随马所之过吾父坟者当发解鞍堕既经一坟发解鞍堕发之棺上具有父姓名遂脱衣褁其骨以归【元史续简録】
　　按赵应祥前志不载今采邵吴逺元史类编补
　　萧同善万安人任安庆路经厯元末奉郡辟摄本县事龙泉彭时中寇县治同善与其尉荆世杰集义士守御后复来攻城陷同善督众力战被执贼胁其跪同善骂曰我命官也何为跪汝贼乃裂其喉而死【林志】
　　陈新泰和人新淦州判既归省监州达正道闻其贤辟守州之东境时援少食尽坚守不去未几被执抗节死之【人物志】
　　刘福郭太俱吉水人福仕松江路同知太为巡检元末寇起福以奉议统兵为宣慰周冕援拒杭州白玕巡检郭太设伏东向寇分队出乌江河源冕军翼击之太乘胜追击获其渠帅斩首数百级日曛寇尾袭冕军太又毙其先锋福奋勇击杀矢尽失援俱死之【林志】
　　刘霖字云章安福人幼从虞集学登进士无仕进意有太极图解动静元浑嵗会数原诸篇深有理致【同上】按刘云章当有集而无传传者惟兰陵烈妇碑文一篇
　　周霆震字亨逺安福人以先世居石门田西故又号石田子科举行再试不利杜门授经専意古文辞尤为桂隠申斋二刘所赏识晚遭至正之乱东西奔走诗多哀愁之音洪武初卒门人私諡清节先生庐陵晏璧辑其遗藳曰石初集张莹为之序【元诗小序】
