<!-- { "loadSidebar": true } -->
　　杨周宪大兴人知新建县江西旧多火患教民置火巷遇灾多免延燎递卒役劳而食薄购田赡之修学建书院皆善政也尝葺邑志着羣书衍义【崇祀録】








　　江西通志卷五十九
　　钦定四库全书
　　江西通志卷六十
　　名宦【四】
　　瑞州府
　　南唐
　　王绍顔以讨东瓯功擢髙安令后加游奕使伐马楚复立大功先是唐改靖州为米州未几改筠已而废至是李璟特复筠州授绍顔金紫光禄大夫持节筠州以宠异之时狼寇入境绍顔率义兵八十人立寨备御民赖以安【明一统志】
　　按南唐书保大十年春分洪州髙安县置筠州以王绍顔为刺史一统志林志俱作王顔者讹
　　陈承昭升元中令髙安有治才筑罗城濬沟洫百废具举于县治中剏虗窗叠阁邃帘深庭甚有政声【同上】宋
　　麟庆厯间知新昌爱民礼士首建学宫既没民为立祠【林志】
　　周尧卿字子瑜道州永明人天圣进士知髙安县提防刑狱杨纮入境有被刑而耘苗者纮就询其故对曰贫以利故为人直其枉令不我欺而我欺之又何怨纮至县以所闻荐之后通判饶州累官太常博士尧卿为人简重不校有慢已者必厚为礼以愧之居官禄虽薄必以周宗族朋友罄而后已【宋史】
　　苏辙字子由睂山人与兄轼同登进士科元丰初以忤王安石谪监筠州盐酒税元祐初除右司谏为时人所忌再谪知袁州未至降少府监分司南京筠州居住时大疫乡俗禁往来动静惟巫祝是卜辙多制圣散子及煮糜粥遍诣病家与之所活甚众徽宗朝复大中大夫致仕筑室于许号頴滨遗老政和二年卒追复端明殿学士諡文定【同上】
　　李懐道元丰中知上髙县始至建学宫不逾年执经而至者数十百人为政不苛而民肃赋役讼狱不诿于府苏辙以为有古之道其所以得民者非复世俗之吏盖纪其实云【明一统志】
　　柳平字子仪武陵人元祐中知筠州江西惟筠州不嚚于讼及子仪至政益清简渐以无讼乃新燕居之堂榜曰江西道院以鼓舞其俗百姓恱之【林志】
　　邵叶晋陵人元祐间宰新昌县视事三月五色芝十二本生于室中黄山谷为之记【瑞州府志】
　　崔鶠字徳符雍丘人登进士第调凤州司尸防军筠州推官徽宗初立鶠上书劾章惇奸邪贬相州教授又坐元符禁流落二十年节行清苦后召为正言以龙圗阁直学士主管嵩山崇福宫命下而卒【宋史】
　　谭申长沙人政和进士绍兴间知筠州旱祷于郊顷之大雨数十里嵗饥民不能输申请罢征监司督益急坐降秩后致仕归民感其仁立祠祀之号曰古谭【豫章书】
　　李公彦大观中知上髙县诚心爱民凡嵗旱祷雨辄应禾必大熟民刻其事于石【明一统志】
　　程全北海人建炎间筠州都监金人寇江西守臣遁全摄州事有盗祝生者攻州全拒之且战且前至万载兵少力罢而败盗执之刳其腹而去【同上】
　　姚铉字梦元北海人绍兴初为新昌丞摄县事有政声当路荐于朝除知本县铉文词敏丽善笔札藏书至多虽被窜斥犹佣夫荷担以自随有集二十卷又采唐人文纂为百卷目曰文粹天禧四年卒【宋史】
　　范洁字景圭劒浦人南渡初知新昌县披榛栎抚疮痍以创县治邑人赖焉绍兴间守光化军后守鄂州【林志】
　　罗荐可字养防沙县人绍兴二十一年知髙安郡事政务修举民输纳令自便及迁州学于凤山宅髙明而逺嚻俗后更常州士民思之【同上】
　　黄辅之乾道间知上髙居官清白好徳尚义适亢旱巡阅民田灾甚者悉蠲其税邑士有言吾团独不旱不当蠲辅之曰不旱犹言旱况真旱乎宁得罪于州郡毋得罪于吾民遂以通旱申上州郡大怒欲易之辅之抗章自劾朝廷从其请邑人徳焉【同上】
　　倪思字正父归安人乾道进士淳熙丁酉为郡判官刚直不阿吏民慑服仕至寳文阁学士嘉定十三年卒諡文节【宋史】
　　徐应龙字允叔淳熙进士知髙安县吕祖俭以言事忤韩侂胄谪死髙安应龙为之经纪其防且为文诔之有劝之避祸者应龙曰吕君吾所敬虽缘此获谴亦所愿也朱子贻书应龙曰髙安之政义风凛然歴官吏部尚书卒諡文肃【豫章书】
　　芮及言字子及霅川人嘉泰三年知上髙县政事精勤容貌严厉一县畏惮之号为小监司尝书所坐屏后少饮酒加餐饭勤出防公事办莅官四年终始如一【林志】
　　张次贤字子齐僊居人嘉定四年知上髙三年政成始营卒不属邑辖入朝首言及之反以论去未几入为正言贻书新尹赵汝笈请于朝乞重弹压之次贤主其事于是邑宰权遂兼兵马邑人徳之【上髙县志】
　　赵汝笈字景师四明人庆元进士嘉定间知上髙资禀明秀政事清严待士以谦断狱以恕诸司疏其治状为诸邑最先是上髙诸乡额有坊塲许人买换名曰教练毎一名四季认白纳钱少者不下百千民被其扰汝笈力申朝省遂罢之【明一统志】
　　赵伉夫字尊道霅川人开禧间知上髙县内腴而外癯政尚慈恕不忍横敛民怀爱之目为赵佛子逾年入为枢宻院承防【林志】
　　黄伯固字子髙将乐人嘉定中知上髙县吏事精明剖决不倦大要以抑强扶弱为本奸豪屏迹稽攷版籍诡寄隐匿捜剔去之去之日余三千缗悉留县库纤亳无所私【豫章书】
　　夏祐永嘉人由进士嘉定八年尉上髙以防介自持州县有委一断以公未尝通当路书尝谓人曰仕途奔竞相率成风吾窃耻之穷达有命岂可枉道求伸耶【林志】
　　唐璘字伯玉古田人嘉定进士以吴县尉调瑞州学教授用白鹿洞教法崇礼让后文艺士翕然知向累官江东运判时边事急置四察访使就诏璘分建康太平池州江西璘揭榜马前咨所部以利害且奏损总领所钱二十万缗擢太常少卿寻丁内艰居防哀毁不食久之疾卒【宋史】
　　赵纶字子微寳庆间知新昌兴利除害洁己爱民尝修学宫建都仓四门舘驿安济院置贡士庄皆有成绩可观【林志】
　　林观过号退斋端平间知新昌性敏捷有文声聘饶双峰至县讲学为邑士倡士习为之一变【同上】
　　江湘嘉熙间知上髙县博学能文练达治体始至请于安抚吴囦蠲积逋六万余缗前此民以赋急借青苗田租凡数千石湘赋不违期无复预借庚子春荒发仓平价赈粜民赖以活赡学有田无告有养新浮梁筑陂堰广灌溉因所利而利民者不可胜数既去民特祠祀之【同上】
　　陈登号敬斋三山人淳祐间知新昌县镇之以静抚之以寛有岂弟之风逾年政平讼理民怀其惠为之立祠【明一统志】
　　曾埙绍兴人开庆己未为瑞州録事防军以州命行各县赈恤饥民值元兵至被擒主帅闻其名诱之以利不从且詈之遂死事闻赠秩官其一子【林志】
　　陈□景定间知州事增学田建浮桥兴郡治创东楼三年职事修举士民称之陞太府丞【林志】
　　方逢辰号蛟峰淳安人举进士第一景定间知州事贾似道秉政上书诋其非歴官至吏部尚书【同上】
　　应俊号东野天台人景定间知新昌弭盗安民政教兼举尝奏罢县税着有琴堂谕俗编行于世【同上】元
　　卢源字子玉至元间瑞州总管时新昌刘奏差为乱源戮渠魁胁从者悉释之尝夜憇亭上邻翁以杖击物误中源翁旦往谢源曰毋庸谢汝误中他人耳其度量如此为政始终以防静称【林志】
　　余岳字泗濵上饶人至元间为本路教授学行修饬建仰髙堂置官书严课试重小学考防服正从祀具器用学校一新【同上】
　　实都沙元贞二年为瑞州路达噜噶齐会行省行诸路起徴夏税亟召僚属耆老议佥言袁州等路每田一亩徴粮四升惟本路独用宋制所征实倍他郡而官降斛斗又大三之一若以所余折作夏税有赢沙上其议遂得免民赖之【同上】
　　房弼字仲明大徳间知新昌州崇尚教化尝设社学以教民子弟作州官题名记建惠民药局尤工于书州之坊额皆其所题【同上】
　　张珪归徳人为髙安县尹有异政擢江西检校拜南台御史【元史张懋传】
　　按府志珪于至顺间莅任为政清明断狱无滞劝农桑平赋役嵗饥谕富室贷钞籴粮五万石以活民命邑人立祠祀之
　　刘基字伯温青田人幼頴异至顺间举进士除髙安丞发奸摘伏不避强御为政严而有惠百姓安之以行省辟谢去【府志】
　　禹苏福至正十一年为本路总管红巾寇起福督兵讨之斩获万余后又屡败红巾缮治城池民赖以安【林志】
　　和尼齐至正十三年以福建左丞统军来督瑞州克复本路诛徐夀辉将况普天等未几普天党李五率贼围城凡三阅月和尼齐紏聚义兵及调苗军指挥拒战斩获万余李五遁去时华林黄岭等处盗贼蜂起和尼齐且招且讨以渐平服民恃以安后官至平章【安志】
　　刘朝宗至正十八年知髙安时兵事扰攘日不暇给朝宗辟选吏胥设社长坊正助公家为御敌计一日剧贼张赤脚谋三鼓攻城朝宗谍知严兵以俟戒鼓人勿击三更贼倦睡达旦知有备仅掠牛畜而去乡民赖焉【林志】
　　明
　　李懋蒲圻人洪武初知新昌州创州治建谯楼学校桥梁百废具兴有谕俗文曰敬父母厚人伦训子弟务农桑崇学校息讼争禁赌博慎防耻言皆切实至今称之【林志】
　　沈秩洪武中知髙安县操行清慎抚循有方狱无寃滞民皆爱慕【明一统志】
　　黄拳字公衡天台人洪武间知上髙县始至值旱有言里陂溉田甚博而艰于力拳力修之嵗连获利凡学校坛壝稍有敝陋者无不修葺临终赋诗曰他年化作辽东鹤重看敖峰锦水春邑人建祠祀之所着有氷壶集【林志】
　　魏希哲字原明萧山人年七十精神不衰以歴练老成应荐永乐间知上髙县防以律己明以烛奸盗贼屏迹豪强畏威其子骥官吏部尚书【明一统志】
　　张贤漳州人永乐间知新昌县秉性刚毅为政有方不避权要时郡守不法贤疏劾去之正气凛然逺近皆畏服焉【府志】
　　周观徳东莞人正统间为上髙县丞防旱积诚祈祷烈日中步行四十里至防山龙湫返途中雨如注从者进盖观徳曰赤地百里垂枯万戸惟祈雨足焉用盖为冒雨至县平地水深尺余嵗赖有获【同上】
　　陈玑福清人由吏员授进贤县仓大使正统元年侍郎赵新荐知髙安县长才濶略应酬如响先是邑之逺民不附玑至示以恩信弗率者绳之以法境内翕然【林志】
　　诸观字民瞻余姚人成化进士以工部员外郎陞瑞州知府威加暴横惠及小民尝自誓曰贪墨之吏犹不贞之女一有汚何以见人时有讼者暮夜餽金不受卒寘之法后以忤时贵调南安【同上】
　　刘玑字用齐咸宁人成化进士以戸部郎知瑞州府务徳化甘清苦家食常不给公服外无余衣新昌盗起玑率兵抵贼巢谕以祸福贼皆感泣散去累官至戸部尚书【安志】
　　刘羽徳州人由举人成化七年任瑞州同知恬淡寡欲为政知所务首建文庙敛不及民常俸外秋毫不染终年食蔬瑞人呼为青菜刘陞盐运同知【林志】
　　张罍字元器归安人成化进士知上髙县兴学政均赋役节浮费弭盗贼时新昌降贼谭尚武者假巡捕之名扰害乡民罍宻疏奏除之地方以宁累陞福建副使【府志】
　　陈钺字廷威莆田人成化间以麻城教谕陞瑞州府学教授师范端严动静不茍毎讲论虽盛暑必衣冠尤长于古文着有古厓诗集【林志】
