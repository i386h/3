<!-- { "loadSidebar": true } -->
　　朱如初万安人辟举不就居亲丧不用浮屠一遵家礼洪武间西境寇发官兵围寇境画地图颇干无辜如初白县令当区别善恶或曰图成难改如初号哭碎首曰画地之功与万安人之命孰重轻令遂改图良民幸免【同上】
　　王省字子职吉水人洪武乡举至京命吏部授官省言亲老乞归养寻以文学征太祖亲试称旨当殊擢自陈才薄亲老乞便养授浮梁教谕凡三为教官最后得济阳燕兵至省坐明伦堂伐鼓聚诸生谓曰若等知此堂何名今日君臣之义何如因大哭诸生亦哭省以头触柱死女静适即墨簿周岐凤闻燕兵至济谓父必死三遣人往访竟得遗骸归葬福王时赠礼部员外郎諡贞烈【白志】
　　按王省事详见金文靖幼孜所撰墓志中末谓济阳失守省闭门不食数日而死与此小异吉州人文纪略云省子祯为夔州通判亦抗节死攷墓志省三子曰喆曰善曰兹永初无名祯者【原跋】
　　解缙字大绅吉水人父开与弟阖有名称二解缙年十九举乡试第一洪武二十一年与兄纶同举进士授中书庶吉士改御史时诏近臣父皆得入觐缙父开至帝召谓曰大器晚成若以而子归益令进学后十年来用未晚也成祖入京擢侍读命与黄淮杨士竒胡广金幼孜杨荣胡俨七人并直文渊阁预机务寻进侍读学士赐五品服命七人命妇朝中宫缙等妻遂谒后于柔仪殿赐冠服钞币而出永乐二年立皇太子进缙翰林学士兼右春坊大学士缙少登朝才髙任事直前好臧否鲠直无顾忌廷臣多害其宠而定建储议忤汉王卒以此谪死【列卿録】
　　江盈科曰仁庙为皇长子南京监国最久髙煦百计中伤之文皇殊无怜爱意一日宫中出虎顾诸彪圗命缙题其上缙题云虎为百兽君谁敢触其怒惟有父子情一步一囘顾上览诗恻然动念即日命夏原吉迎皇长子于南京始见欢洽噫髙煦以功结于上上意业已有属此殆难以口舌争者而缙以题虎一诗激发成庙之眞心于离间之后又以好太孙一言坚定成庙之长虑于犹豫之时震位以宁大宝遂定虽其后竟以谴谪死而功在社稷九原瞑目矣按解所著名春雨堂集
　　陈诚字子鲁吉水人洪武进士初授行人司出使安南却其餽送银币复命陞翰林院检讨建文朝出为广东叅议永乐初谪居抚州逾年起为吏部主事晋员外郎时西域马儿罕哈烈等国皆遣使入贡命诚往报凡所涉历録为西域志使还上之陞本司郎中累官布政使防政凡三使西番皆不辱命洪熙中以老告归所着有竹山集【竹山自记】
　　按陈诚事迹林志及吉州人文纪皆略白志改撰
　　宋琮泰和人洪武三十年防试第一北士无预者琮善易学怅然语人曰翰苑当有厄吾其窜乎旣而诸生上言刘三吾白信蹈等南人私其乡帝怒命侍讲张信等覆阅不称旨有言信等故以陋卷呈由三吾等属之也帝益怒信蹈等论死三吾以老戍边琮亦遣戌帝亲策问更试擢六十一人皆北士时谓之南北榜又曰春夏榜云永乐初赦还起刑部检校乡人杨士奇辈贵显琮无所攀援宣德中以检讨掌助教事卒之前预尅死期或叩以休咎辄不应【白志】
　　邓时俊字仲淸永丰人建文进士任刑科给事中以直谏出为驿丞者再后入预修大典陞主事卒【林志】
　　尹昌隆字彦谦泰和人洪武中进士及第授修撰改监察御史建文元年京师地震昌隆疏言奸人专政阴盛阳微谪见于天执政大怒斥为福宁知县燕兵南下昌隆上书言今事势日去然北来奏章动引周公辅成王不若罢兵息战许其入朝彼旣欲伸大义于天下不应便相违戾设有蹉跌便须举位让之犹不失作藩王若沈吟不断祸至无日进退失据虽欲求为丹徒布衣不可得矣不报永乐二年授礼部主事初帝欲立髙煦为太子金忠力争帝以问昌隆昌隆以忠言为是帝不能夺而心衔之乃逮昌隆下狱寻遇赦复官后数年谷王谋反事发辞连昌隆为吕震所诬狱具置极刑死夷其族【白志】
　　曾麟字子贞庐陵人洪武中以荐授靖安训导考满入朝除周府纪善以忠直事王世子以下皆敬惮之号为直素先生王以罪被逮麟深自慝至丹阳遂自杀世以贾谊死梁事比之后与同宗侍御凤韶并祀于二忠祠【林志】
　　邹缉字仲熙吉水人洪武中举明经授星子教谕建文时入为国子助教成祖即位擢翰林侍讲立东宫兼左中允屡署国子监事进左庶子兼侍讲永乐十九年三殿灾诏求直言缉上疏大略言国家所恃以久长者惟天命人心而天命常视人心为去留今天意如此不宜劳民当还都南京奉谒陵庙告以灾变之故保养圣躬休息于无为毋听小人言复有所兴作以误于其后也书奏不省时侍读李时勉侍讲罗汝敬俱下狱御史何忠罗通郑维桓徐瑢给事中柯暹俱左官交阯惟缉与主事髙公望庶吉士杨复得免罪缉博极羣书居官勤愼淸操如寒士【白志】
　　按永乐时缉所上一疏累千余言文多不具録所着有素庵集
　　周是修名德以字行泰和人洪武末举明经为霍邱训导太祖问家居何为对曰教人子弟孝弟力田太祖喜擢周府奉祀正改衡府纪善留京师预翰林纂修燕兵渡淮与萧用道上书指斥用事京城失守宫中火发留书别友人江仲隆解缙胡靖萧用道杨士奇付以后事具衣冠为赞系衣带间入应天府学拜先师毕自经于尊经阁年四十九万中督学御史饶位立祠祀之初与士奇缙靖幼孜黄淮胡俨约同死惟是修不负其言后士奇为作传【同上】
　　按人物志是修所着有诗集义论语类编广衍太极图迩言家训观感録刍荛集进思集纲常懿范等书今传者惟刍荛集
　　王处敬庐陵人少贫笃志于学洪武中官至湖广佥事谪交阯寻复原职平生刚毅与人不茍合至老不渝【林志】
　　周召字公明吉安人洪武初被荐为教官召预纂修廷试大明一统赋称旨擢第一有溪园集【同上】
　　刘子敏名禄泰和人洪武间拜监察御史历官广东副使有学识鲠亮无阿百折不挫【人物志】
　　曾克伟泰和人由进士任刑部主事尝同御史按治福建政肃民安特被奬赉进山东佥事分巡辽东【林志】
　　萧用道泰和人建文中举怀才抱德诣阙试文章擢靖江王府长史召入翰林修类要燕师渡淮与周是修同上书指斥用事者永乐初预修太祖实録改右长史从王之藩桂林作端礼体仁遵义广智四门箴以献后以疾乞归卒于家【白志】
　　罗恢字师程永丰人初为崇仁司训尝上疏言孔庙从祀当以有若居十哲位次而宰我居两庑公伯寮宜斥从祀疏奏不报永乐中膺荐入史馆纂修太祖实録陞国子学録迁博士以年老致仕所着有归田録写心藁【周文襄集】
　　康彦民号忞窗泰和人洪武进士四令壮邑皆着贤声初宰靑田改仪眞巴陵以忧归服除补天台政尚教化劝民务本力农着有谕士民书万余言未几告归家居十年宣德初巡按御史至天台邑民言彦民公廉有为乞复召为县御史以闻遂再涖台治状为浙第一中蜚语谪江宁丞卒诸县各祠名宦【豫章书】
　　杨士奇名寓以字行泰和人建文初以史才荐遂入翰林与编纂寻命吏部考第史馆诸儒尚书张紞得士奇策曰此非经生言也奏第一成祖即位改编修已简入内阁典机务帝北巡士奇留辅太子从容规劝太子喜文辞赞善王汝玉以诗法进士竒曰殿下听治暇当留意六经否则两汉诏令可观雕虫小技不足效也太子称善驾还南京召士奇问监国状士竒以孝敬对明年帝北征士奇仍留辅太子汉王谮太子益急帝颇信之防太子所使迎帝者缓且奏书失辞遂下侍读黄淮狱士奇后至帝宥之居数日帝已尽得汉王事削两防衞进士奇翰林学士兼故官留辅如故明年坐辅导有阙系锦衣狱旬日而释又明年帝崩于军梓宫至太子发丧即位擢士奇礼部侍郎兼华盖殿大学士寻进少保与同官杨荣金幼孜并赐银章得密封言事宣宗即位修仁宗实録士奇等为緫裁宣德元年汉王反帝亲征破擒之师还次单家桥侍郎陈山迎谒因请乘胜袭彰德执赵王士奇曰太宗皇帝惟三子今上惟两叔父有罪者不可赦其无罪者厚待之疑则严防之使无虞而已何遽加兵伤皇祖在天意乎时惟杨溥与士奇合帝曰吾欲封羣臣章示王令自处何如士奇曰善更得一玺书幸甚于是发使奉书至赵赵王得书大喜泣曰吾生矣即上表谢且献防衞言者顿息帝尝微行夜幸士奇宅士奇仓皇出迎顿首曰陛下奈何以社稷宗庙之身自轻又数日果获二盗有异谋帝召士奇告之故且曰今而后知卿之爱朕也帝初即位内阁臣七人陈山张瑛以东宫旧恩入不称出为他官黄淮以老致仕已而金幼孜卒惟士奇荣溥三人在宣德十年帝崩皇太子方九龄内庭颇有异议士奇荣与英公辅入临退请见太子于文华殿顿首呼万岁羣臣皆贺浮言乃止正统初朝政淸明中外臣民翕然皆称三杨以居第目士奇曰西杨荣曰东杨而溥尝自书郡望曰南郡因目为南杨三年士奇进少师归省墓未几还以老疾在告卒年八十赠太师諡文贞【白志】
　　按西杨所着有东里文集续编
　　胡广字光大吉水人子祺子建文二年廷试第一更名靖授翰林修撰成祖即位广偕解缙迎附擢侍讲复名广迁右庶子兼左春坊大学士寻拜文渊阁大学士帝北征广与杨荣金幼孜从广善书每勒石皆令书之礼部郎中周讷请封禅广言其不可遂止丁母忧召还帝问百姓安否广对曰安但郡县穷治建文诸臣诛及支亲为厉诏悉罢之永乐十六年卒年四十九赠礼部尚书諡文穆仁宗即位官其子穜为翰林检讨加赠广少师文臣得諡自广始【同上】
　　王艮字敬止吉水人建文二年进士对策第一貌寝易胡靖艮次之又次李贯三人皆同里并授翰林院修撰如洪武中故事设文史馆居之预修太祖实録緫集类要时政记类次秘阁书目诸大著作皆综理之燕兵薄京城艮与妻子诀曰食人之禄者死人之事吾不可复生矣时解缙吴溥亦艮乡人与艮及胡靖邻居皆集溥舍缙陈说大义靖亦奋激慷艮独流涕不言溥曰三子受知最深事在顷刻若溥固可从容三子去溥子与弼尚幼叹曰胡叔能死节大佳溥曰不然独王叔死耳语未毕隔墙闻靖呼外喧甚可看猪溥顾与弼曰一猪尚不忍宁自忍乎须臾艮舍哭伏鸩死矣【同上】
　　按建文二年为庚辰王艮以是科及第林志以艮为洪武进士盖縁成祖即位废建文年号故也【原跋】
　　顔伯玮名瓌以字行庐陵人唐鲁国公眞卿后建文元年以贤良征授沛县知县李景隆屯德州沛人终岁挽运伯玮善规画得不困防设丰沛军民指挥司乃集民兵五千人筑七堡为备御寻调其兵益山东所存疲弱不任战燕兵攻沛伯玮遣县丞胡先间行至徐州告急援不至遂命其弟珏子有为还家侍父题诗公署壁上誓必死燕兵夜入东门伯玮冠带升堂南向拜毕自经死有为不忍去复还见父尸自刎父旁【同上】
　　按福王时伯玮赠太仆少卿諡忠惠有为諡孝节
　　刘镐字武性龙泉人父允中广西凭祥司巡检没于官其地在广西穷处与交阯接境镐以不得归父骨为恨乡先生晏彦文知而怜之为言于广西当事聘为临桂学导假以公事徃凭祥镐至求之客冢中莫可辨识允中在任时所养家童刘四者旣转入交阯一夕四忽从墓来若有物凭之者因得其处启视衣衾宛然又刺血验之诚是遂负父骨归葬【分省人物考】
