<!-- { "loadSidebar": true } -->
　　江春字九龄鄱之新城乡人至正末倡义兵保乡闾徐寿辉陷饶署春为左丞屯都昌香溪寿辉被陈友谅杀春思报之遂归附除权江南行省左丞随上克江州豫章诸郡解安丰围败友谅于康郎山除同知雄武卫亲军指挥使司事迁同知振武卫继从诸将下泰通湖苏浙西诸州擒张士诚定河南郡拜懐逺大将军平雁门云中守御大同与世袭大同卫指挥【同上】
　　徐便字宗文鄱阳人幼习骑射乡兵起推便为长便度兵少依于光以自固归附后光每有功便与焉授武畧将军定辽尉副千户寻委摄辽阳府事至盖牟迎敌度道隘因叠氷成垒断归路大有俘获进阶武毅将军寻以功擢明威将军佥海州卫指挥事卒便练逹勇敢诘戎之暇手不释卷好歌诗每行次辄赋以纪事【同上】
　　胡闰字松友鄱阳人太祖征陈友谅过长沙王呉芮祠见闰题壁诗竒之洪武四年郡举秀才入见帝曰此书生故题诗鄱阳庙壁者邪授都督府都事迁经歴建文初选右补阙寻进大理寺少卿燕师起与齐黄辈昼夜画军事燕王入京首召方孝孺草诏继召闰及高翔三人至则衰绖望阙恸哭声彻殿陛乃趣闰先入谕令更服闰曰死即死耳服不可更也以族诛恐之不动命武士举金击其齿齿尽抗声不絶大怒命缢死以石灰水浸脱其皮实以草成人形悬武功坊即日籍其家子传道与姻族二百十七人皆系市骈斩之幼子传庆及其外亲之姻戚一百余人俱戍边闰妻汪氏缚就刑部时四岁女郡奴自懐坠或提入功臣家付防婢牧之洪熙初赦还乡贫甚誓不嫁嘉靖时提学副使邵锐立祠祀闰以郡奴祔福王时赠闰刑部尚书諡忠烈女郡奴諡孝贞【白志】按人物志妻汪氏作方氏
　　甘复字克敬余干人至正末张仲举侨居云锦山中克敬与甘彦初张可立往从之游仲举少许可独推重三君明初皆以前元遗才为士林推重彦初诗多流传克敬集成化中同里赵琥刻之惟可立不着【列朝诗传】
　　按赵琥复同里后进前志以为复孙今改正
　　齐琦字仲圭号易岩德兴人世以儒学名从祖梦龙贵澄皆精邵氏易贵澄常注经世观物等书琦自幼领悟其旨建昌廖应淮同郡祝秘傅立皆传邵子学琦旣承家学兼得祝氏傅氏之传由声色气味以起数而推极乎元防运世即其数之所见天地气运之否防生人吉凶休咎之征无不可预定其言人未至之事如在目前尝语人曰自今以徃天下多故不十五年京邑南迁千里矣未几朝廷削弱权臣挟皇嗣驻江南又尝曰南士行入风宪矣时省台摈南人不用已久未几果有诏用南人其精騐如此然非可语者虽贵人槪不与通尝署初庵书院山长后屏居鄱阳山中琦虽精于数学然通经史大义非以术数名家立言必归仁义有关世敎士大夫用是尤尊慕之【王忠文传】
　　按齐琦前志不载今从忠文集采补县志又言琦洪武初敎授源上遣使与语竒之征拜太史卒于官
　　潘懐字景进鄱阳人元季与弟侍父希古北走遇防郭璞山下缚希古索金露刃胁之懐引颈请代父弟亦争代防怜其孝并释之洪武四年懐被荐子震善诗【安志】
　　朱元律浮梁人洪武中为福清丞周知民情累岁逋负不劳而集知县汪仁狷介元律每济以和【福建通志】
　　徐旭字孟昭乐平人洪武进士授浙江道监察御史改礼科又改庶吉士日记事侍上左右帝方属意进士每朝羣臣退尝留备顾问一日呼旭至前将有所任使而奏对弗克称旨命分敎于房山复敎谕鳯阳擢知州事入史舘上书论天下事多不能合遂自史馆出为吏部考功员外郎永乐元年拜国子祭酒旭初在考功以天下之治敎在守令与敎官守令敎官弗称其任者尤精覆之无少贷及在太学亦如在考功时仅一年诸生凛凛谨自脩饬而僚属之不便者哗然议调云南叅议帝问吏部尚书蹇义曰旭为人何如对曰有文学持守而于人寡合帝曰持守之人固当寡合况兼有文学乎宜寘之近侍特命除翰林修撰四年考试春闱得疾卒【人物志】
　　余仲敬德兴人芑舒孙孩时便识日月字长读书过目成诵为文操笔立就曽赴浙闱与同辈诣望江亭观涛遂成呉山赋雄壮跌宕众皆叹服试不偶退而潜心周程之学大有所得江淮兵起里中豪杰以举义谘仲敬力言不可散之避乱深山虽顚沛流离讲学不辍洪武初中江西乡试不欲官归辟一轩扁曰静学读书先六经及子史至相卜地理亦造阃奥郡守陶安雅重之荐于朝累征不起【府志】
　　程万恭乐平人太祖起兵和州见万恭才干卓异授总兵检校命理宣州值蕲黄贼侵宣境有致仕尚书汪泽民率义兵拒贼力战弗克万恭驰逐尚书幕下俱被杀子蕤賔防补国学【人物志】
　　镏炳字彦昺鄱阳人元季兵乱与弟煜结里闬相保宼至却走闻安庆左丞余廷心贤往依之余待以国士计孤军不振辞归说叅政于光曰当今豪杰无可望者惟金陵仁义之师盍就之以立功光喜即遣炳往金陵太祖嘉之留叅赞帷幄久之命叅赞沐总制守镇江寻授广武卫亲军指挥使司知事未几苦目疾得请还乡复征大都督府掌记乞外补知东阿县寻引疾归着有春雨轩集【同上】
　　洪初字善初乐平人少师朱公迁为诗经学公迁作诗经疏义初旦夕左右面録所草卒赖以传洪武初举明经署本县学训导用荐知开封府洧川县【同上】
　　王琛字廷实鄱阳人邃于易肆力问学虽遭时乱不废知府陶安雅善琛洪武九年辟为邑庠训导后举应明经科引疾辞强起之诣京复力辞寻卒【同上】
　　黄季伦别号淳齐鄱阳人自少穷坟典有才识任学博未几至正兵乱解组归洪武初诏修元史【安志】
　　刘琮玉字润芳鄱阳人博通经史百家言陶安览其诗题集曰清华琮玉纯孝母病吁天求代及葬庐于墓抚从弟妹恩爱笃至【人物志】
　　余彦诚德兴人洪武初以荐对策称旨授安陆州知州积逋未完被逮耆民数百人疏其善政请于朝帝意其要结付法司严勘得实陞永州知府时洞宼猖獗彦诚以计擒贼又恩抚之厥后洞蛮畏慕相率诣府请亲诣其地彦诚坦懐竟从请岁临观以为常诸蛮信而化之寻陞浙江布政司叅议永乐初郡民诣阙借留复调永州知府陞河东转运使【人物志】
　　余士羙字实夫德兴人洪武间为本邑训导迁国子助敎帝幸太学命讲舜典称旨赐座褥寻陞磁州知州靖难兵起有王千户者乘机为变士美劾奏之反为所诬谪海州煎盐再谪泗州从戎革除后周王新复国上书求为辅导官除周府纪善府寮皆新进士羙一老岿然其中有过必谏王猎得竒兽问诸寮莫辨士羙曰此驺虞也王献之朝唐赛儿以妖术作乱王设兵备之事闻逮王并阖府属皆以辅导不恭论死独至士羙帝曰此老朕知其素忠特释之复其官乞休【同上】
　　卢福安余干人以吏员授廵检时交阯叛福安当其冲夜梦神语见红緑二旗攻之必胜次日如其言三战三防事闻超陞兵部主事逾时贼复炽遂战死【安志】
　　张里字示仁德兴人渉猎经史有东山集明初平伪齐里董战舰叙功当迁以母老辞【人物志】
　　孟常字德常鄱阳人幼有志操洪武二十七年诏求才干邑令授苏州昆山知县未几改池州建德邑有芦束及秋苗逋负累岁征之不能具常诣阙恳陈得以钞代部使者言其失职因谢归永乐元年仍起知建德累考书最留从事秋官调知真定之浃水后致仕【安志】
　　庄叔渊鄱阳人貌魁梧负才器有诗名性好游上防稽浮河洛抵闽海而返趣益高例岁贡材能一人邑令任勉举叔渊铨曹每试高等授苏州通判寻调宁波皆能其官永乐四年求贤诏下宁波复以叔渊应陞知府提调交阯金冶事逾二年疾卒【同上】
　　朱智字存礼鄱阳人博学多才工古文诗歌洪武间辟为郡掾后荐授靖江王府纪善宣德六年以老致仕善真行得晋人书法【同上】
　　祝原庆德兴人父德忠坐罪且死原庆冐父名代死大司马孙原真传其事【林志】
　　董阜民字德之德兴人以明经任工部主事时同官有被谮系狱者阜民疾笃恐其罹刑置谏疏于懐死都门上怜其死谏命礼葬之遂赦被谮者【同上】
　　按祝董二人豫章书人物志不载林志不详时代或云永乐中人
　　王仲寿字亮中乐平人永乐进士以翰林庻吉士预修永乐大典除山西道御史陞河南右叅议改湖广氷檗着声寮寀屈服朝论欲大用之竟以老引年还【人物志】
　　呉惠字泽民浮梁人永乐进士知永兴兵部尚书邝埜荐其贤陞解州知州其俗视永兴尤甚惠痛革其弊州输边储挽运甚劳立贫富三等法且听其附载货物以易粟上仓费烦减半输亦告足卒于仕【林志】
　　黄信中余干人永乐初知乐清县奸人绐寡妇至京诬告乡人谋叛已而逸去有司系其妇以闻诏行防鞫信中廉得其情获全者众盗杀一家三人狱久不决信中祷于神得真盗后调知钱唐课最当迁特擢杭州知府【白志】
　　贺祖嗣字思恒鄱阳人永乐进士授刑部主事歴郎中擢行在大理少卿为人廉介精法律任棘寺一十九年谳鞫明允汉府以逆受诛议屠所部祖嗣力言乃止正綂九年出知光州寻致仕孙霖字时望成化进士歴官苏州知府亦廉明有声【安志】
　　孙原贞名瑀以字行德兴人永乐进士授礼部主事歴郎中英宗初用荐擢河南右叅政初永乐中徙江南富户于北京逃且絶则于其乡佥补原贞请令官吏大户犯死罪者免其运砖补富户数从之迁浙江左布政使正綂末闽浙盗大起虽更赦罢兵原贞策其必叛图上方畧请为备御计贼果再叛发兵讨命原贞参议军事深入擒其魁而温州余贼犹未灭命都指挥李信为都督佥事调军讨之遂拜原贞兵部左侍郎参军务镇守浙江捣其巢俘斩贼首陶得二等追还被掠男女防闻玺书奬励遭母丧夺情起复分兵勦平余防奏析丽水青田二县地増设云和宣平景宁三县建官置戍盗患遂息论功进秩二等景泰三年进兵部尚书镇守如故未几命考察福建庶官因留镇焉福州建宁二府旧有银冶因宼乱罢朝议复开原贞执不可乃寝五年冬疏言四方屯军率以营缮转输诸役妨耕种宜简精锐实伍余悉归之农时不能尽用后刘千觔等之乱果如原贞所料已复移镇浙江罢归家居十余年卒年八十七原贞所至有劳绩其在浙江名尤着【列卿録】
　　徐爵字宗器余干人永乐进士授监察御史立朝謇谔风力素劲人不敢干以私太宗常以小御史呼之【林志】
　　戴弁字士章浮梁人领乡荐训导崇阳召拜兵科给事中奉旨行边陞陜西叅议城迭烈以御宼冲屯张掖以助军饷进湖广叅政调广东适亷雷诸郡猺獞梗化挺身出谕之曰我戴叅政也尔辈何敢冐死为此贼罗拜而退广州被围乏食亟发廪赈之募敢死士焚其攻具遣使间道引援兵入卒平之进布政使丁内艰诏夺情视事以疾乞归从子瑺字廷美登进士选翰林庶吉士授吏部主事陞郎中珉字廷振登进士授兵部主事转郎中琏字廷献登进士授大理评事盖一时称盛云王文端公为志墓【人物志】
　　按戴弁所着有蒙庵集
