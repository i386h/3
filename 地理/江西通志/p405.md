<!-- { "loadSidebar": true } -->
　　程琳字竒卿临川人宝庆进士调南雄州法曹绍定中郡命琳与权锋李继周讨山盗甫七日而擒二酋郡上功辟保章令而琳卒士民嗟悼列琳像于忠孝祠【同上】
　　饶应子字定夫延年孙绍定进士权监察御史兼崇政殿说书时江西湖南北皆受兵诏淮西赴援应子行次江上手疏留兵牵制上从之或请移跸朝堂聚议奋笔曰谁为此谋宜斩之迁大理少卿所着有南麓集三十卷【人物志】
　　吴湜字持正崇仁人端平进士累迁太常丞持节湖南北以清白为吏师受知理宗擢广东防使召为都官郎中为文清淡典雅学者称自有先生【林志】
　　张桂字德芳临川人端平进士歴太府丞除监察御史劾大阉李忠辅并其党皆窜逺郡公论快之官至中大夫封开国男【同上】
　　饶应龙字翔夫延年孙端平进士除监察御史在台风力甚劲或劝其婉言应龙曰言官其可婉耶迁直显谟阁浙东安抚剏万年仓以惠饥民所着有诗文类编六十卷史讨三十卷尽心録三十卷奏藁三卷行于世【人物志】
　　詹元吉字子正乐安人淳祐进士嗜伊洛之学约而归于易既又叹曰易道讵止此耶闻有讲说虽逺千里访求不懈尝语学者曰伊川言理汉上言数数外无理理外无数著书藏于家【林志】
　　罗愚字季能防子以遗泽补官除借田令迁湖南宪创雄楚军以弭冦改广西运判除盐法害民者愚行谊纯固政术循良生平召除之命十有五而辞者十有一【人物志】
　　陈元桂抚州人淳祐进士累官至临江军时闻警报筑城备御以焦劳致疾开庆元年春北兵至临江时制置使徐敏子在龙兴顿兵不进元桂力疾登城坐北门亭上督战矢石如雨力不能敌吏卒劝之避去不从有以门廊鼓翼蔽之者麾之使去左右走遁师至元桂瞠目叱骂遂死之县其首于敌楼越四日方敛体色如生初亲戚有劝其移治者元桂曰子亦为浮议所摇耶时事如此与其死于饥馑死于疾病死于盗贼孰若死于守土之为光明俊伟哉事闻赠宝章阁待制赐缗钱十万立庙北门諡曰正节【宋史】
　　杨掞字纯父临川人少能词赋用故人荐出淮阃杜杲幕治法征谋多咨于掞逾年安丰被兵掞慨然曰事亟矣掞请行乃以竒策解围奏补七官制置使孟珙辟于幕尝用其策呼为小子房珙尝燕客有将校语不逊命斩之掞从容曰斩之诚是苐方防客广谋议非其时非其地也珙大服未几有大将立功珙坐受其拜掞为动色因叹曰大将立功庭叅纳拜信兜鍪不如毛锥子也于是谢絶宾客治进士业遂登第为潭州节度推官赵葵为京湖制置使掞与偕行王登迓于沙市剧谈至夜分掞退曰王景宋满身是胆惜欠沈细恐终以勇败后登死人以为知言向士璧守峡州招之病不果行而卒赠架阁【同上】
　　曽渊子字留逺与兄鸿子同登淳祐十年第歴右正言监察御史昭文馆大学士权户部尚书浙西制置使拜同知枢密院事端宗舟迁碙州拜叅知政事广西宣谕使鸿子字仪吉官至吏部左曹郎【人物志】
　　何时字了翁乐安人天祥同年进士也入江西转运司幕迁临江军司理叅军改知兴国县天祥起兵辟署帅府机宜带行监文思院天祥入衞时任留司吉州下时脱身归乡里益王立天祥开府南劒时起兵趋兴国接引聚兵复崇仁县未几元军奄至兵败削发为僧窜迹岭南卖卜自给自号坚白道人【宋史】
　　何霖字商佐乐安人景定进士理分宜讼浃旬数百牒皆尽转衡州録参弟希之字周佐登进士甲科所着有鸡肋集次垚字唐佐咸淳进士着有草亭漫藁深衣图说小学提纲鳌溪羣贤诗选梦午字鲁佐亦登进士第【人物志】
　　按何霖兄弟事林志叙述不备又舛譌白志据人物志改定
　　吴名扬字叔瞻金谿人咸淳进士文信公勤王拔置宾幕奏除礼兵二部架阁踊跃赴义意气倾动一时【林志】
　　黄丙炎字纯宗崇仁人咸淳进士歴官宗正簿北兵至黄万石弃抚州走丙炎不能挽遂归隐刘伯宣姚炖髙凝为宪使具礼币迎丙炎于洪学听其讲说遣子受学欲荐于朝固拒之子兴孙字祖烈十嵗能诗文丙炎没宪使辟兴孙继其事皆再世称弟子翰林集贤交荐不赴【人物志】
　　按黄丙炎林志作炳炎刘须溪铭其墓曰不幸而以身从人又不幸而以文致身虽有孔明公瑾之才而用之如陈琳阮瑀又如温石二子而不得为许逺张巡岂非命乎【原跋】
　　龚孟夔字龙文临川人咸淳进士除隆兴察推两浙运干洪杭事殷议幙轇轕孟夔于文法如素习决之沛然贾似道欲见之孟夔不往左授闽幕归有文集五十卷外集若干卷时称楚清先生【同上】
　　李进字野翁崇仁人淳祐进士福建转运司提领户部赡军所主管值革命隠居涧谷种瓜植菊以终身虞邵庵称其诗兼简斋放翁茶山东林之长着磵谷居愧藁【同上】
　　邬克诚字信叔乐安人庆元中以布衣诣阙上易说六卷归辟小圃于所居之南日以文字陶练其间一时金石之作多出其手【同上】
　　艾叔可字无可抚州人咸淳戊辰奏策入三等以诗文名所着有文江集弟宪可字元德累举不第以诗文自娱着有蕙愁吟三卷侄性字天谓阖门教授执经者盈门尤工于诗着有弧山诗集世称三艾先生【同上】
　　赵嗣诏字信道崇仁人咸淳进士任绍兴府司法叅军兄嗣谨亦举进士时同邑何晋字德翁与兄桂发俱咸淳元年进士嗣诏与何同构别墅躬耕以食日杂樵夫牧防中短褐行歌夜则一灯相对讲究不辍时人髙之【同上】
　　危复之字见心临川人博览羣书工诗尤邃于易宋末贡补太学至元初元帅郭昂荐为本路儒学官不就朝廷累遣奉御察罕翰林应奉詹玉以币征之皆不起隠于紫霞山从学者众及卒门人私諡曰贞白先生【同上】
　　按危复之林志载入元初
　　曽子良金谿人三嵗不言伯父容安教之诵诗则首应语一夕见月忽能成诵及长笃志性理之学登咸淳第奉母归养入元程钜夫以遗逸荐不赴扁节居二字于堂以示志学者称平山先生所着有易杂说中庸大学语孟解圣宋颂百行冠冕诗续言行録诗广崇类藁咸淳类藁【同上】
　　于应雷字震卿金谿人咸淳间领乡荐国亡隠居龙田里之五云山刚直寡合非大礼未尝一入隣家事亲孝谨为文严整有法吴文正以全节铭其墓【林志】按吴草庐集无于应雷墓志
　　黄崇义号涧西乐安人师事黄勉斋深造自得聘主汝水书院兵乱隠居着周易集说理学要语及涧西文集【人物志】
　　甘泳字泳之崇仁人读书不拘绳尺尤工于诗黄大山为之序云泳之之诗一坐而役万景片词而括万情用事出古书而如出异书用字出古韵而如出别韵出岭杂言一首凡三千四百字随事起义古今大篇未或过之云云泳性刚正不与时俗俯仰平生不娶如林和靖所作甚富鳌溪刋本止七百三十余篇号东溪集【同上】
　　胡以逊字幼谦崇仁人咸淳登第授永福簿丁艰服阕不复仕家居以诗文自娱读庄子怪其驳杂乃采诸家之说而断以己意着庄子补劓十卷所着又有诗文五十卷千金裘齐瑟各二卷待问二卷【同上】
　　郑松字特立亦名复乐安人三预进士贡不第以邵子经世书止于周显德乃自庚申宋兴至甲午金亡续其二百七十五年于邵子所纪颇有更定书法视昔尤谨其论国统絶续离合谓兴国无所承亡国无所授者各为系汉魏晋宋齐梁陈为一系魏周隋唐晋汉周宋为一系辽金元为一系吴文正公以为此论世儒未之及【林志】
　　李明字夀甫崇仁人质魁声宏面如斲玉年逾强仕值江西有变遂取古之不仕二姓者书于屋壁自号林泉隠求子人称林泉先生卒时厓山失守曽子良铭其墓曰宋义士云【同上】
　　许之选字叔仁临川人开禧进士授南雄教官时峒冦逼城守令欲弃去之选毅然率同僚修守备冦遂引去部使论荐分教连州蜀帅辟干官荐授泰和宰秩满士民为立德政生祠碑【同上】
　　李天勇临川人从谢枋得学为人尚节义德祐初元将攻饶州枋得举兵援之天勇统强壮应援大战乐湖坪兵败与张忠孝俱死【同上】
　　曽斗南字明卿乐安人少孤刻苦读书名动公卿两贡于乡不偶遂无仕进意与叶苔矶曽子实赵白云交后学执经问字者无虚日号翠屛先生【同上】
　　邹次陈字周弼一字恱道宜黄人宋末中博学宏辞科逺近学者多从游及卒何太虚哀以诗云门生定展王通学旧友谁成郭泰碑所着有遗安集十八卷史钞十卷【同上】
　　王科字子纯乐安人宋末贡补国学草庐尝曰耆儒宿学如吾子纯者寥寥若晨星子梁师事草庐尝筑汪陂溉田千顷邑长燮理溥化郡守杨友直皆加礼敬有西斋藁藏于家【人物志】
　　陈祥甫乐安人国学生咸淳甲戌与同舍汪斗建杨期泰上书论贾似道误国不报德祐乙亥奉督府檄与弟祥霖筑堡纠义偕巩信张日中屡角元兵于楮山后隠居崇仁自号南隠【同上】
　　娄南良字德刚临川人咸淳进士授吉州法曹调宜黄簿时称练达政治与弟文辅起莘子志淳皆以德行闻吴文正公称临川家世儒雅忠厚惟娄氏饶氏焉【林志】
　　吴泳字子克崇仁人初本州解额易止取一卷泳连三举人服其精德祐乙亥元兵至泳不少屈遂遇害【同上】
　　王积翁临川人汝水东决金堤溃积翁以家财千金募筑堤复固后太守赵师鄀叶梦得修之皆因其旧自唐初邹棱迄明王溥李鄂屡有修堤功而积翁以独力成之为尤难云【府志】

　　江西通志卷八十
<史部,地理类,都会郡县之属,江西通志>
　　钦定四库全书
　　江西通志卷八十一
　　人物【十六】
　　抚州府【二】
　　元
