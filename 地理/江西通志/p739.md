<!-- { "loadSidebar": true } -->
　　南昌府为理濬城中二湖以奠民居以防水患事查得城中东西二湖出豫章沟为诸水所聚必流通不滞斯无壅淤之患先是鱼藕之利止取于高桥以东而设箔于高桥自桥以西及城内水闗桥不闭惟外水大涨乃下板筑塞城外水闗桥以御外入闻自丙子嵗一委官自牟小利遂重闭水闗以致丁戊二年水浸沿湖房舍者经月湿热蒸郁居民疾病因之兹欲去城内水闗闸口之箔以常泄内溢清理城外板闸俾令坚固以预防外涌又查得沿湖居民有恃强佃占年年填出者有淤塞洪恩桥及同仁祠桥使东湖之水不得长流者皆欲清理还官仍令各居民挑出淤泥使湖深可以蓄水庶城中永无水患似亦计之得也合行查议
　　移楚总兵左良玉檄　　　　　　李邦华
　　照得敌冦交讧南北云扰朝剪无闻宵衣是厪本部院四朝大臣一生忠孝谊切国恤罔惜顶踵誓灭逆贼以安王室以慰至尊初请督援入衞继请倡义勤王剑及寝门义旅云集其有礼于君父者本部院不惜下袍泽之拜其无礼于君父者本部院不惮严应鹯之诛如贵镇正本部院所仰望同仇修我戈矛共埽腥秽勷此无疆大烈者顷传麾下全师至安庆所过骚掳漕盐商船疑阻不前长江中断震动陪京本部院闻此不禁骇愕窃度其中必有大不得已之故以贵镇之高明决不轻举妄动至此方今贼冦即甚鸱张然以列圣之灵爽皇上之圣神虽游魂稍稽而膏斧不逺贵镇不于此时枕戈干城舆疾讨贼奋建无前伟绩乃甘自菲薄贻误身名本部院所不解也其漕粮盐课商税皆闗系国家大命军兴旁午需此孔棘且孝陵在望烽火易惊万一南京文武及漕盐闗仓各衙门不察亮贵镇之心或举此以上告贵镇即敝舌其何辞以自解况十五国岂无豪杰十六载岂无人心即在各镇及麾下诸营将安保无从中观衅伺变者傥举事一不当身家之祸何言而一汚青史万古凄凉智者所不出也本部院奉行天讨乱臣贼子在所必诛貔貅防合扬旌有期当遇贵镇于鄱阳之间檄到愿贵镇即刻严戢兵丁疏通江路毋许拦抢漕盐商船毋许焚杀淫掳纵有缺饷等情宜告所在地方官司请给速速勒兵还镇毋得借口逗遛骚扰即不然且暂留皖郡候本部院到为设法措处毋许擅下安庆一步以致讹言风传震惊陵寝本部院緜力可竭尚思为朝廷弭此大事为麾下济此饥军贵镇上为国家下为身名俱宜勉听鄙言图收桑榆后効否则义旗回指本部院不得与贵镇玉帛相见矣为此合咨前去烦为遵照将离镇縁由并近日沿途情形备详回报以凭裁酌施行
　　告示南昌在城官　　　　　　　王守仁
　　照得宁王造谋作乱神人共愤法所必诛在城宗支郡王仪宾皆被逼胁如钟宁王无罪削爵建安王父子俱死军民人等或覆宗灭族或荡家倾产或勒取子女皆恨入骨髓敢怒而不敢言今日之事岂其本心本院仰仗朝廷威灵调集两广并本省狼达汉土官兵二十余万即日临城亦无非因民之怨惟首恶是问告示至日宗支郡王仪宾各闭门自保商贾买卖如故军民弃甲投戈各归生理无得惊疑该府内臣校尉把守人员开门出首或反兵助顺擒斩首恶一体奏闻陞赏其有怀奸稔恶从逆不悛者必杀不赦凡我良善军民即便去恶从善毋陷族灭故示
　　国朝
　　初行白鹿书院告示　　　　　　蔡士英
　　照得江右夙称人文名区理学渊薮所赖境内祠宇书院钟鼓式依故代多传人后先辉映今查有白鹿洞坐落星子县地方古迹炳然昭著传志数年以来縁惊心于赤白遂谢事于铅椠以致门无负笈室鲜传薪因而垣頽砌断鸟字虫封樵竖丏僧潜藏溷厠夫有事斯土者既不能鼓吹圣道表章絶学而一二旧址且使榱题不保俎豆无光不几有司者之耻而豫章之士之羞也本部院念切在兹未忍陨坠除清查学田聚徒课讲另文申饬外合行严禁为此示仰该县印捕并地方人等知悉嗣后即将白鹿洞书院埽除洁净内外肃清仍委附近居民常川看管不许容留闲杂人等在内混扰其圮毁倾败者量行修葺如有好义士民乐输鼎新许即申报本部院以凭奬劝如果宿儒硕士往来辐凑继先啓后再成盛举未尝不以一日廓清之功为斯文未坠之幸也特示
　　禁止私役铺兵告示　　　　　　魏锡祚
　　为禁止铺司应差以恤苦役事照得设立铺司止供走递公文茍能依限星驰其责己尽未闻此外别有差徭也独至江省则过往官员不拘大小日则令其执旗鸣锣夜则责备火把迎送相沿成例不知昉自何年夫铺司为
　　朝廷之走役供
　　朝廷命官使令似亦未尝不可惟是计其工食日得无几而奔走道途几无宁晷近来邮递之例森严稍迟时刻责罚随之为兹役者已良苦矣乃犹伺候往来官府昼夜纷驰甚至稍不遂意辄受舆台仆从之鞭笞是又苦中更苦矣况每铺司兵寥寥无几羽檄之交驰既已应接不暇趋跄于执事亦属刻不容迟此去未还剥啄之声复至方回就枕呼号之扰又来既无术以分身必雇人以应役此费更从何出无怪乎疾首蹙额畏缩而不肯应充耳夫官无尊卑悉有衙役随从出入应任其劳夜行火炬理宜自备铺司犹我赤子奈何不加轸恤而必欲借以壮威仪肃观瞻代役从之劳耶查此陋习前道亦经饬禁今仍如故除通饬各属外合行示禁为此示仰官役铺司人等知悉嗣后除
　　钦差经过上宪往来仍照旧例遵行外其余一切官员俱不得责令铺司执旗鸣锣备办火把迎送倘有不遵者许该铺司禀明地方官详究地方官狥不详查出亦干未便务使苦乐适均勿致偏枯之叹逸劳分任咸存悯恤之仁庶几殚力奔波羽递亦堪无悮专心驰逐公私俱属有禆矣其各凛遵毋违
　　宋
　　梯云义约　　　　　　　　　　徐鹿卿
　　横浦以周程重以无垢愈重欲学周程唯学无垢可矣今士子进身独科举一途科举未可少也无垢以经学试秋闱荐名第一试南宫又第一对集英又第一而先
　　生之所养所言所守何如也志先生之所志学先生之所学则伊洛可诣义约可举而科举可无愧也













　　江西通志卷一百四十五
<史部,地理类,都会郡县之属,江西通志>
　　钦定四库全书
　　江西通志卷一百四十六
　　艺文【辞　赋】
　　晋
　　归去来辞【有序】　　　　　　　　陶　潜
　　余家贫耕植不足以自给幼稚盈室缾无储粟生生所资未见其术亲故多劝余为长史脱然有怀求之靡途会有四方之事诸侯以惠爱为德家叔以余贫苦遂见用于小邑于时风波未静心惮逺役彭泽去家百里公田之利足以为酒故便求之及少日眷然有归与之情何则质性自然非矫厉所得饥冻虽切违已交病尝从人事皆口腹自役于是怅然慷慨深媿平生之志犹望一稔当敛裳宵逝寻程氏妹丧于武昌情在骏奔自免去职仲秋至冬在官八十余日因事顺心命篇曰归去来兮乙巳嵗十一月也
　　归去来兮田园将芜胡不归既自以心为形役奚惆怅而独悲悟已往之不谏知来者之可追实迷途其未逺觉今是而昨非舟遥遥以轻飏风飘飘而吹衣问征夫以前路恨晨光之熹微乃瞻衡宇载欣载奔僮仆欢迎稚子候门三径就荒松菊犹存携幼入室有酒盈罇引壶觞以自酌盼庭柯以怡顔倚南窗以寄傲审容膝之易安园日涉以成趣门虽设而常闗防扶老以流憩时矫首而遐观云无心以出岫鸟倦飞而知还景翳翳以将入抚孤松而盘桓归去来兮请息交以絶游世与我而相遗复驾言兮焉求恱亲戚之情话乐琴书以消忧农人告余以春及将有事乎西畴或命巾车或櫂孤舟既窈窕以寻壑亦崎岖而经邱木欣欣以向荣泉涓涓而始流善万物之得时感吾生之行休已矣乎寓形宇内复几时曷不委心任去留胡为乎遑遑兮欲何之富贵非吾愿帝乡不可期怀良辰以孤往或植杖而耘耔登东臯以舒啸临清流而赋诗聊乗化以归尽乐夫天命复奚疑
　　南北朝
　　元览赋　　　　　　　　　　梁简文帝
　　泝蛟川于汇泽防鹄塞于浔阳何蠡川之浩浩而匡岫之苍苍其匡岫也盘纡崷崪嶾嶙郁律峻极于天干霄秀出岑嵚崎乌兔蔽亏防岈豁閜背原面野喷飞流于天末鼓雷霆于岩下耸高馆于云中联藂祠于星社雕甍绮阁吁其可畏其欲落云雾杳防萦万岭而俱青照曜山庄岧嶤石梁雁门余帐隆安故牀镜临江而分影炉衔光而共香若乃羽族徘徊察风应雷鸳鸯感梦干鹊知来露华挟防而肃侣衔环带垄而合猜孔接影而防飏□交颈而毰毸尔其彭蠡际天用长百川沸渭渝汉潋淡连延大则浩汗滉漾细则浇灌潺湲遇神飇之沸爽彼所报之无且抟摇以九万乍高飇而三千唐
　　劒池赋【并序】　　　　　　　　　李德裕
　　丙辰嵗孟夏月余届途丰城弭檝江渚问埋劒之地则有池存焉感其至灵之物亦有沦弃非遇识者无由振发虽人亡劒去而故事可悲因维舟俄顷以为此赋云
　　天地神物龙泉太阿光耀时促沈埋日多往者紫气冲星时人莫识吴已亡而气存宝乃隆于敌国既精感而上达当龙变而不息未遭风雨之防尚假雷生之力岂通塞之有时何显晦之难测我不自振掘之而得虽潜朽壤之中每受莓苔之蚀诚宜英主用之提携指挥内以靖诸侯外以服四夷为东序之秘宝备有国之光仪一见留于邑长一获佩于台司始谓伸于知已终乃屈于不知既而长鸣玉匣跃入涟漪化锋锷兮奋迅焕晶光兮陆离垂尾沧波断鲸鲵之族矫首清汉詟江海之只昔时在狱今成废池宝尝弃于兹土人载怀而孔悲况乎耶溪水涸赤堇山闭巧冶既殁作者旷世风胡已逺壮武复逝斯物倘存知者谁氏惟人代兮去不留嗟双劒兮焉可求
　　望匡庐赋【并序】
　　沧湖口北望匡庐二山影入澄潭峰连清汉江水无际烟景相鲜沿流而东若存世表因怀逺公陆先生怅然成赋
　　春水湖平齐天景旭眇赴海之清澜映干霄之翠岳波鳞烂而势微帆雁引而相续轻烟冒于炉峰若香散于空谷飞流洒于星湾疑虹饮于曾曲想逺公之平昔比孟绰之不欲谈精义于松间寄虚怀于岩足喜濯缨而旋返悲负鼎而放逐耻随屈贾之波不及宗雷之躅整襟带于瑶席望元师于林麓徒佩紫青之书未脱朱丹之毂感明主之嘉惠荷天地之覆育既复扶阳之爵又剖专城之竹被金组于薄躬昭皇明于荒服豹文忽变蔚然以彧蝉緌更新倏然而脱虽澡身于沧浪终有愧于玷辱念大福兮不再来归东臯兮供黍粟
　　大孤山赋【并序】
　　余剖符淮司道出蠡泽属江天清霁千里无波防大孤于中流升旭日于匡阜不因左官岂遂斯游谢康乐尤好山水尝居此地竟阙词赋其故何哉彼孤屿乱流非可俦匹因为小赋以寄友朋
　　川渎巇道人心所恶必有穹石御其横骛势莫壮于灎滪气莫雄于砥柱惟大孤之角立掩二山而桀防高标九派之冲以捍百川之注耽若虎视蚴如龙据靡摇巨浪神明之所扶不倚羣山上元之所固必迤逦而何多信嶷然而有数念前世之独立知君子之难遇如介石者袁杨制横流者李杜观其侧秀灵草旁挺奇树宁忧梓匠之斤岂有樵人之路想江妃之乍游疑水仙之或驻嗟瀛洲之方丈盖髣髴如烟雾据神鼇而臲卼逐风涛而沿泝未若根连坤轴终古而长存迹寄夜川负之而不去虽愚叟之复生焉能移其咫步
　　豫章赋　　　　　　　　　　　敬　括
