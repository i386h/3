<!-- { "loadSidebar": true } -->
　　于光字大用都昌人少有大志初从徐寿辉署江东宣慰及陈友谅弑寿辉光归髙帝拜行枢密院判从征屡有功擢卫指挥从徐达平淮东浙西擒张士诚取汴梁克陜洛下潼闗佐都督郭兴守之别击破元左丞李思齐军徙守巩昌库库特穆尔数犯边屡却之会库库侦知大将军达南还遂袭围兰州指挥张温坚守光帅师援温至马兰溪卒遇库库军战不胜被执至城下令绐温降光大呼曰吾不幸而掳且死公等幸坚守大将军将至矣元将怒杀光城中守益坚围遂解上闻使使谕祭配享功臣庙【白志】
　　陈汝秩字惟寅本庐山人父征字明善居呉卒惟寅与弟惟允力贫养母有闻于时惟允为淮张所辟亲信用事声势甚重惟寅安贫静退不能卜一防饶介之谋僦屋以居倪元镇为作疏国初以人才征至京以母老辞归【列朝诗传】
　　干立字彦威南康人学道会稽山中得石室藏书放浪江湖间与顾仲瑛友善于玉山草堂有行窝焉【同上】
　　刘诚字伯实都昌人洪武间以明经聘授河南新郑教谕所着有栢石集十卷【林志】
　　余复升字文秩星子人洪武初以贤良荐授济南章邱丞总刍粟给大军民不劳而事集累官至徳州知州【同上】
　　杨淞字公谨建昌人通五经洪武八年以经明行修举国子监助教陞祭酒【人物志】
　　叶昭字子宣星子人通经术能文善古髙尚气节洪武初聘为南康府学训导寻以疾辞所着有樵什集子二曰坚以孝廉荐累官刑部员外郎曰刚尝割股以孝行称【林志】
　　查琛字伯玉星子人器量宏逺读书窥见大义与士大夫讲论古今人物厯厯皆有条贯洪武中以贤良征年老不赴其子桴字济海永乐进士官至礼部祠祭司郎中以孝友着自号潭隐建有龙潭书院【南康府旧志】
　　廖敏字悦学星子人洪武中乡荐选入内阁修永乐大典任刑部主事宅心公恕谳狱明允为时所称【林志】
　　殷革星子人由监生厯官知松江府清慎自守政声大着母丧服阕复知南雄时梅岭险峻行者难阻乃募民疏凿通道至今便之致仕卒于家【人物志】
　　黄维字叔经星子人永乐间由举人任余姚知县政尚简易务修学校民有健讼者遣入社学久之化为善士以母丧归民计服阕先诣阙请复知余姚六载考绩民脱履留之未至京卒【同上】
　　袁容建昌人父洪以军功授左军都督容尚永安公主成祖起兵容帅师援永平下雄县取汉州攻真定命还守北平经营调度应机决策缮修备御屡立大功永乐癸未锡诰劵封奉天靖难推诚宣力武臣特进光禄大夫驸马都尉广平侯食禄一千五百石子孙世袭卒赠沂国公諡忠穆传至成化子瑄嗣絶【府志】
　　魏源字文渊建昌县人永乐进士除御史辨松江知府黄子威诬奏减浙东濒海渔课巡按陜西西安大疫奏言诸府仓粟积一千九十余万石足支十年今民疫妨农请输钞代两税之半从之洪熙初陞浙江副使宣徳三年召署刑部右侍郎河南旱荒民多转徙命为左布政使发仓廪免逋赋杂役雨亦旋降嵗大丰召还授刑部左侍郎奉命采木四川兼饰边务未几拜刑部尚书正统二年命往大同宣府督察诸将便宜从事源遣都指挥李谦守独石杨洪副之劾指挥杜衡等抵大辟诸将肃然按行诸险要令将吏分守増修开平龙门城皆甃以甓自独石抵宣府増置墩堠免屯军租一年储火器为边备诸依权贵避役者悉括归伍边务修饰还朝按问辽王贵烚事不称防与何文渊等系诏狱累月释还职八年致仕寻卒【白志】
　　卢翰字邦臣星子人永乐进士改翰林院庶吉士与二十八宿之选修永乐大典厯代名臣奏议改吏部主事【林志】
　　余鼎字正安复升子永乐进士是科诏选天下文学之士二十八人以应列宿鼎与焉寻授翰林修撰博学能文与修圣学心法及髙庙实录晋侍讲寻上章乞归凿钓台以自娯所着有南坡文集行世【人物志】
　　张鉴字惟明建昌人永乐进士巡按陜西考察文武劾舞阳侯薛禄应城伯孙昌不法事纠冢卿郭璡后出为汝宁知府【同上】
　　按正徳十一年始析建昌置安义人物志以鉴为安义人者讹又鉴同邑同榜有胡新者由御史厯官按察使见明一统志【原跋】
　　黄珏字重美异之子少端重励行永乐戊子举人为星子训导厯安东东阿敎谕典陜右文衡才名为时所重【同上】
　　邵嵩字维岳都昌人永乐进士任监察御史巡按辽东风采着闻复按广东以言事逆防谪官因疾遂不仕自号湖山居士有湖山集【同上】
　　栁芳都昌人永乐进士厯官刑部郎中谳狱平恕陞湖广防政寻调山西所至有政迹时论归之【明一统志】
　　吕汉字朝宗星子人娶陈氏生一子早丧汉年二十余亲族劝之再娶汉曰妇失夫理不容改节夫失妇义犹是也况有子足继宗嗣何再娶为年八十五而卒【林志】
　　江福都昌人以祖寿征陈友谅有功授镇武卫镇抚洪熙元年福袭祖职立功陞本卫指挥同知景泰元年生擒叛臣喜宁陞后军都督府都督【同上】
　　刘衢星子人荣祖之子由乡举任长宁敎谕性仁孝宣徳间举家罹疾母将危求以身代一夕焚香吁天割股烹粥啖之母病瘥乡人以刘孝子名之【明一统志】
　　梁昆星子人尝罹疫疠举家逃避弟病危众谕使弃之出避昆曰如昆去弟谁视汤药竟不去人以友爱称之后由监生授建平训导陞光山敎谕卒于家【同上】
　　叶瑾星子人少孤姿性英敏既长以诗领宣徳乙夘乡荐歴儒官三十年所至训迪有方人才辈出致仕卒于家【同上】
　　朱让字克逊星子人景泰间由举人授御史遇事敢言不畏权势出按广东肃振百僚寻陞大理知府多惠政以疾告归卒于家【同上】
　　黄晖字有融建昌人景泰进士授工科给事累陈章疏奉使满刺国授一品服色官至广西佥事绰有政声【府志】
　　余濂字宗因都昌人治进士任监察御史立朝上章有陈愚录巡按辽东有安边集后谪武进知县寻防画征苏松海冦有功陞苏州同知以母忧归【林志】
　　邵有道都昌人治进士厯官汀州知府筑郡境以内桥四十余座复濠百余丈上杭永定二县每以粮米致争有道定之吏民俱服争以永息在任四年五见甘露郡称大治擢云南副使【福建名宦志】
　　殷廷举星子人由乡举任监利县值大水至城野俱没廷举遂大修诸堤计地任功费不繁而役不困明年夏鼍渊堤将陷豫与民约曰倘不幸堤陷或死或徙者将不可胜数民素乐为用即日城野负畚锸者万余人不期而集须臾堤完复为月堤以障之性勤俭常衣一布袍夜分乃寐会泽中有盗千人廷举知难征勦扁舟入其垒谕以祸福辄散去【湖广名宦志】
　　但啓元星子人以举人知香山县有惠政时盐地日削灶丁逃亡者多额仍旧版至有一人而兼数丁者即徙之他业仍责其课启元悯之会清审盐场丁口数为力请得除灶民庆为更生【广东名宦志】
　　曹文英都昌人事父孝子珘继父志母疾吁天请代尝母粪治疗得痊父卒庐墓三年珘子必和事母叶氏曲尽孝道父母卒俱庐墓三年勅建世孝坊【安志】按文英同邑詹介建昌杜春一姜来聘星子陶志陈家仪安义余大启周云腾俱以孝义见安志附录姓名于此
　　左敢星子人父母卒刻像无木憩道傍大树下望之垂泣叶遂落主人讶问伐木与之归刻定省如生有司以闻诏旌其门【同上】
　　黄祺字惟徳建昌人正徳甲戌进士任吏部考功清查积滞厯陞贵州按察使陞云南布政从都御史毛伯温征勦安南乞归恬退自守【人物志】
　　徐相字文卿都昌人正徳丁夘乡荐任连州清苦自甘苖冦逼连征勦有功陞佥事不就而归连民举祀名宦【府志】
　　陶尚徳字祖容星子人正徳中为诸生时会宸濠之变守令学博弃城走尚徳倡于众曰先圣宫殿笾豆乐器在焉宁死守濠去泽宫无恙登嘉靖进士授御史有防边漕粮茶税诸疏为左都御史协吏部考察晋少司空董筑外罗城陞刑部尚书加太子太保一品俸赐玉归田杜门着賔庐藁鸥波亭集穆宗御极特赐存问卒赐祭葬【人物志】
　　周志伟安义人嘉靖进士任工部主事清理芦课改厘夙弊陞台州知府治河赈荒民建生祠厯四川兵备副使彞苖服心畨人塑像居家恬退所着有阳山集及台州倡和集【同上】
　　周希贵字子良安义人赋性刚方禔躬耿直初任石首教谕陞井陉令寻陞嘛哈知州抑制土官彞苖输心管大理银厰税革除万金厯官二十余载清介不易【府志】
　　呉尚礼星子人嘉靖二年由监生除授归善主簿蛮冦入境尚礼奋不顾身督兵勦贼遂为所害【人物志】
　　陶一贯字孔启星子人由选贡除福建布政司理问退休因寓白下闻倭贼入苏松刼掠淮扬逼近留都自赴军门请师督讨驻师呉江军威大振次募兵海上遇贼于淛江徳清县力战而没都御史谭纶并两院奏闻赠奉议大夫立庙崇祀【同上】
　　熊傧字敬吾星子人为诸生时即弃举子业心性学授徒白鹿初与布衣章潢语未合后闻罗近溪得阳明防要徒步徃南昌与语移时若合符契所着有易经翼防熊子庸言罗氏一贯编匡樵野咏等书【同上】
　　余经元字冠卿都昌人星子贡士居亲丧毁瘠过礼兄经魁困于赋经元鬻已产以佐兄尝登白鹿讲堂为致知格物之学有义利辨性教志气诸解天启间郡司理李仲达值珰焰罗狱经元质田得若干缗为诸生倡义及卒黄石斋表其墓【府志】
