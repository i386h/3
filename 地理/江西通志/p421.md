<!-- { "loadSidebar": true } -->
　　王时敏字徳修上饶人学有源流兼该体用尝从吕东莱游所着师说语孟中庸大学说并杂文若干卷【同上】
　　徐椿年字夀卿永丰人绍兴进士任宜黄主簿以承奉郎致仕从张九成学所着有尚书本义论语解双溪集【林志】
　　汪乔年字房孺玉山人绍兴五年以特奏名进士对防第一临事接物一以诚信少以文学显晚以齿徳尊【人物志】
　　祝可久字徳父铅山人初从刘子羽立功西陲父殁不仕与弟可大设乡塾以训学者又为义庄以济族之贫者从兄某出仕髙安夫妇继亡男女俱幼可久驰防以归【府志】
　　余毕字克成玉山人绍兴五年释褐尝知和永二州其在太学四方称为善类所居学者渐渍薫陶涵育成就其为政简而豫不表暴不诡随虽以道自信而务尽人言【林志】
　　赵汝瀁字文浩铅山人尝知南城县盗发南丰郡以属汝瀁尽释其胁从人徳之通判建昌军摄军事值盗起镇抚不遗力忌者反以为言遂杜门不复出仕【人物志】
　　汪涓字养源应辰之兄也践履笃实有古君子风登进士第为中书舍人与应辰同处禁涂时称二汪【同上】
　　汪应辰字圣锡信州玉山人绍兴五年进士第一人年甫十八初名洋特改赐应辰上欲即除馆职赵鼎言且令歴外任养成其材乃授镇东军签判鼎为帅幕府事悉谘焉召为秘书省正字时秦桧力主和议金人欲以河南池归我应辰上疏谓和议不谐非所患和议谐矣而因循无备之可畏臣愿勿以和好为无可虞而思患预防常若敌人之至疏奏秦桧大不悦出通判建州遂请祠以归寓居常山之永年院益以修身讲学为事张九成谪邵州交游皆絶应辰时通问及其丧父言者犹攻之而应辰不逺千里往吊通判袁州凡所予夺人无异词丞相赵鼎死朱崖扶丧过郡应辰为文祭之桧死召为吏部郎官迁右司母老乞外出知婺州寻丁内艰服阕除秘书少监权户部侍郎三十二年建储以孝宗名与唐庐江王晋楚王同诏改为应辰以为与唐昭宗同白左相陈康伯遂改今名集议秀王封爵应辰定其称曰太子本生之亲暨内禅拟于传位日降赦应辰言唐太宗受禅于髙祖明年正月始改元乃从其说又议改元重熙应辰谓契丹尝以纪年遂改隆兴一朝大典礼多应辰所定议乞补外知福州未几升敷文阁待制举朱熹自代在镇二年会朝廷谋蜀帅乃以敷文阁学士为四川制置使知成都府既至免利路民饷运徙沿边戍兵就粮内郡纵保胜义士复业存左藏所解白契二百万以备不虞悉奏行之吴璘时驻蜀口武兴精兵为天下冠璘死应辰遂摄宣抚之职蜀道晏然入觐陛对以畏天爱民为言寻兼翰林学士应辰在朝多革事中贵人皆侧目力疾请祠自是卧家不起少从吕居仁胡安国游张栻吕祖谦深器许之子逵仕至吏部尚书端明殿学士【宋史】
　　陈文蔚字才卿上饶人朱子门人著书立说深得防趣朱子与手书往复互相论正所作州学修礼器记亦推尊朱子仪式而损益焉【林志】
　　蒋防字子庄永丰人河南伊县令绍兴间尝中文科复充制选其所与游皆一时名士所着有论语孟子周易解合二十七卷【同上】
　　刘允迪字徳华玉山人隆兴进士知徳安县为政一本儒术以恵爱得民累官至朝奉郎叅议沿海制置司军事后居家建义学以教族子弟及乡人之愿学者【豫章书】
　　按朱子集有玉山刘氏义学记为允迪而作也
　　徐子融不详其名铅山人朱子与蔡季通书云铅山徐子融老成有守尝作小学欲延之家塾为诸子师范云【朱子集】
　　汪逵字季路应辰子乾道进士官国子司业韩侂胄用事斥伪学善类皆不自安刘徳秀因乞考核邪正真伪所逐多名士逵入劄子辨之徳秀以逵为妄言并斥之闲居七年叅政李璧力言于朝嘉定初召为太常卿累迁至吏部尚书【人物志】
　　周宪字可则永丰人从东莱吕舍人游集所闻为震泽语录曾文清子仲躬跋其后【府志】
　　卢孝孙号玉溪贵溪人嘉泰进士仕西安丞擢知玉山陞太学博士淳祐初上适太学御讲筵孝孙退而献所编四书集义上善之既而上于中瓦建龙翔寺祀感生帝孝孙因上时相书极言其不能格君非心即挂冠归闭门授徒累召不起学者称为玉溪先生【人物志】
　　韩补字复善玉山人与兄祥同登嘉定癸未进士知徽州为政防明寻除淮西总领遣使南邦还对称防在朝疏奏以切直忤时宰出知太平治尚清静民皆安之祥字履善好学嗜文累官吏部侍郎兄弟皆宗程朱之学世称二韩理宗御书翕和堂以荣之【同上】按补知徽州作书院请祠朱子得赐额紫阳事见林志
　　周端礼字应和永丰人充金国庆贺使金主闻使至辄伏盗剽劫礼币然后以使者失职起衅端礼及境察知其事乃迁币他所夜果逻舟数十问宋使者何在无所得黎明募壮夫倍道至金金主弗知令判使索书币甚亟端礼具以进金君相相顾失色赠遗甚厚【林志】
　　蒋傅永丰人庆元初韩侂胄欲逐赵汝愚而难其名京镗曰诬以谋危社稷则一网打尽矣侂胄乃使右正言李沭以诬论罢之国子祭酒李祥司业杨简力辨其非亦被斥傅时为太学生与同舍生杨宏中等六人伏阙上书白汝愚之忠勤辨祥简之非党请窜沭以谢天下还祥简以收士心疏上上以其扇摇国是编管五百里外【同上】
　　赵不逷直秘阁登进士为清湘令无异韦布尝置兼济仓冬籴夏粜闾里徳之绘像祠焉【同上】
　　叶梦得号是斋贵溪人由进士授秘书丞建石林书院与卢玉溪陆梭山等讲学其中有著述行于世【人物志】
　　余大雅字正叔上饶人徳性和粹器量宏逺闻晦翁讲学闽中毅然往师之晦翁嘉其勤平居问答仅存语録刻于江东庾台【林志】
　　赵善□信州人以宣教郎知崇安县事政尚严明人号赵铁面绍定中汀州寇乱邑当孔道供亿军需不扰而办民甚徳之【人物志】
　　郑芝秀号月山贵溪人进士及第仕未显而卒族子会号亦山仕至礼部侍郎理宗爱其才手书门帖赐之【同上】
　　徐元杰字仁伯上饶人幼颖悟诵书日数千言每冥思精索闻陈文蔚讲书铅山往师之后师事真徳秀绍定进士及第签书镇东军节度判官召为秘书省正字迁校书郎奏否泰剥复之理请外不许迁著作佐郎兼兵部郎官以疾辞差知南剑州会峡阳寇作擒渠魁八人斩之余释不问母忧去官免丧授左司郎官兼崇教殿说书拜将作监时天久不雨转对极论洪范天人感应之理及古今遇灾修省之实辞益忠恳丞相史嵩之丁父忧有诏起复中外莫敢言元杰言陛下为四海纲常之主大臣身任道揆扶翊纲常者也自闻大臣有起复之命虽未知其避就若何凡有父母之心者莫不失声涕零是果何为而然人心天理谁实无之臣恳恳纳忠何敢诋讦特为陛下爱惜民彞为大臣爱惜名节而已疏出朝野传诵未几兼右司郎官拜太常寺卿国子祭酒权中书舍人杜范入相复延议军国事所言皆朝廷大政边鄙逺虑每裁书至宗社隐忧处辄阁笔挥涕书就随削藁虽子弟无有知者六月朔轮当侍立以暴疾谒告特拜工部侍郎随乞纳禄诏转一官致仕卒太学诸生伏阙愬其为中毒狱迄无成海内人士伤之赐諡忠愍【宋史】
　　黄从龙永丰人嘉定进士为郢州推官元兵入襄岘郢当要冲守将潜遁从龙抱印登城大呼曰张巡许逺之事正在今日齧指血书死战报国四字与子熙力战而死【林志】
　　谢徽明枋得伯父也以特奏恩为当阳尉摄县事时天基节上夀元兵奄至徽明出战死二子趋进抱父尸亦死【人物志】
　　韩观国字用宾景定进士授潭州录事元兵下江南顿师坚守不下凡阅月城陷死之【同上】
　　周天骥字子徳永丰人淳祐进士授校书郎尝从真文忠公学文忠为作颖斋为学二记勉之【同上】
　　徐珏字叔宝上饶人宝祐间余干令每决疑狱人称神明【林志】
　　谢枋得字君直弋阳人宝祐丙辰试中礼部髙等比对力诋时宰阉宦抑置二甲第一人召试教官调建宁府教授赵葵宣抚江东西辟为属寻除兵部架阁令募兵援江上出楮币十万贯得信抚义士数千人以应贾似道当国会军兴出入簿责任事者坐废至元初长星竟天逾月元师压江上宋社日替江东漕司犹试士徴校艺枋得愤贾窃政柄害忠良误国毒民发策十问辞甚剀切大拂贾意台评竟上谤讪镌两秩兴国军安置因谪所之山自命叠山守令皆及门执弟子礼丁夘以史馆召不赴乙亥授江东提刑总其兵以守饶信抚与元兵战辄败遂易服负母走闽巾隐于卜信守将悉捕公妻子弟侄送建康狱夫人李氏有容徳有防帅者欲妻之一夕自经死弟君烈君泽侄某某及一女二婢皆死狱中惟二子熙之定之移狱广陵得释又有弟禹在九江亦不屈斩于市至元二十二年侍御史程钜夫以宋遗士三十人荐于朝枋得在举中被徴丁内艰辞亡何连召皆不起二十五年春正月福建行省魏天祐被防迫促上道乃行夏四月至京师不食死年六十四门人私諡文节先生平日所着易书诗三传行于世杂著诗文六十四卷翰林学士卢挚为之序枋得死后二十四年门人虞舜臣率其徒筑室买田祠于弋阳之东江浙行省请于朝为叠山书院【元李道源所撰谢公神道碑】按宋史谢传与道源所撰文节先生神道碑不同者凡数处传云吴潜宣抚江东西碑以为赵葵传云程文海荐宋臣二十八人碑以为三十人传云二十六年四月至京师碑以为二十五年碑云信之守将悉捕公妻子弟侄送建康夫人李氏自经死弟侄及一女二婢皆死狱中又其弟禹在九江亦不屈斩于市所着易书诗三传杂著诗文六十四卷史传皆不载窃疑作元史时未考此碑也今悉以碑文为据【原跋】
　　郭青螺曰文节之諡集以为私諡郑汝璧臣諡类钞以为景泰年諡未知孰是
　　徐炎午永丰人叠山髙弟也景定进士授行军器监簿添差建宁府通判有美政建人颂之【人物志】
　　宋儒字希淳贵溪人嘉定进士仕大理评事上书陈安内攘外事宜执政恶其切直调迪功郎卒于官【安志】
　　赵善郮字国用铅山人嘉熙四年知东莞县节用爱民科徴或不给则捐囊代输剖决如流称神明宰初李岩筑堤防田自姚令孝资后莫有继者善郮修旧堤万五千九十丈视地患水者复堤之事竣欢声载涂比去民思之不置【粤东名宦志】
　　余琰字伯华永丰人淳祐进士授广东提刑持已防洁当时之防吏碑琰居其一【同上】
　　王小十铅山人母疾割股以愈之知州叶三省奏乞旌表门闾改易乡号仍宣付史馆诏悉从之以所居紫溪乡改旌孝【安志】
　　按安志与小十同时尚有同邑尹孝子韩洙永丰周温叔俱以孝义闻于时为附录备考
　　邵士英字子实贵溪人淳祐进士理宗朝官翰林检阅不阿权贵为贾似道所扼退居鹤岭搆精舍日与弟子讲学其中及卒江丞相万里諡曰介隐先生【府志】
　　桂璧贵溪人领江西漕荐授蕲州判北兵寇蕲太守徐羿逸去璧申明大义率城中民日夜捍御敌不能犯逾旬乃出竒兵撃之围遂解寻以举荐授南昌节推【安志】
　　桂子恭字伯允贵溪人以破蔡功授瑞州都监谢枋得贻书文天祥曰子恭忠锐沉鸷许国驰驱志大而任不称寻从孟洪朝陵寝洪阅其行槖惟习气说一帙洪入朝奏其忠洁迁洪吉临三府都延使授成忠郎卒【同上】
　　程魁号玉岩贵溪人应嘉熙庚子贡宝祐丙辰伏阙上书咸淳中乙科授从仕郎临汝教授徳祐乙亥以承直郎礼兵部架阁扞乡郡紫阳方回表其墓【同上】
