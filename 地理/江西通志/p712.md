<!-- { "loadSidebar": true } -->
　　执事以天子之命出宰兹土一邑之治否执事荣辱系焉执事其可谓职止于簿书期防之间而昧于消祸救寃之逺虑耶谚曰盗贼起于饥寒礼乐生于富足夫惟君子而后能不动心于饥寒茍非其人则无所不至矣曩者草昧之初圣人未出枭顽之徒假烧香诵佛之名以啸召无赖而无知之民亦纷然而从之盖其初也惑于妖怪之説而冀免于祸灾其终也剽掠攻刼而为盗贼之计故有国之典必草薙而禽狝之而郡守县令尤严于日夜督察以去夫生民之大害比闻乡落之间盛于弥勒之説而私奉其名号者间有之矣此岂非贤守令之责与仆不幸居于此土而又食天子之禄以为王臣其可忽于未然之祸而不相告耶虽然言之者仆之责也听而行之者执事之责也今为执事计者无他焉亦曰明朝廷之禁以徧喻乡邑之民使之晓然知祸福之所由然后严责各乡里甲使之更相督察以去夫奸邪之辈敢有容匿者以其罪罪之而命巡检诸司各于所亷捕茍得其实许诸色人得以风闻其有邀受财贿私相纵释及怀挟私讐诬执平民者皆坐以罪择其凶恶之尤者一二人置诸法以开示之则奸猾破胆而自散矣语曰滔天之浸始于涓滴燎原之烈延于细微杜渐之不可不早也执事其亦少加意焉
　　与府县言上中户书　　　　　　罗　伦
　　伦尝闻程子曰一命之士茍存心于爱物于人必有所济王荆公行青苖门人故旧遗书邵子每欲投劾去卲子曰寛一分则民受一分之赐投劾去何益也仁者用心固如是乎伦素性刚褊好论世事自卧病山中杜门却埽凡有干谒非独公事至于文字若非其人皆拒之而弗答乃今而有言焉何也孟子曰恻隐之心人皆有之朱子曰凡民有患难势可言于官则为言之不可言则多方救防之吾邑之民困于苛敛其患甚矣予无力以救之恶得已于言耶古之征者三君子用其一缓其二今日有秋粮之征有夏税之征有上中户之征用其五用其六矣欲民之不流离而去为盗也难矣为民父母行政何忍至于此也诸征姑勿论以上中户言之吾幼时犹未有也祖宗之时未有此法也各布政司未有此例也作俑者何人乎始者一里或一二名今一里有十数名者一家有两三名者一都有百十名者闻诸人云合县二千六百名掾则曰一千四百八十名吁何其多也询之旁县无如是之多也征之往时无如是之多也度诸事势亦无如是之多也吾乡八九两都素号重难永乐以来杂役悉免今不下二百名矣所征人户逃絶者有之无粮者有之军匠者有之秀才者有之鳏寡孤独者有之欲凭元报以尽征之可乎若曰户有虚絶田无逃亡此可施之于经界既正之时不可施之于赋艺之日何也民田亩数升官田亩数斗下甲人户原佃官田寒暑之衣食不给横豪之剥削无已官府之征求无艺乃以官作民鬻于他主田居富屋粮坐下户况里书作弊飞派诡寄一区虚粮有至数百石者一里有至数十石者一家有至数石者欲报粮以定征可乎吾见多矣凡有科差吏胥舞文里老受托以上而为下以下而为上田连阡陌者诸科不与室如悬罄者无差不至可痛也可悲也今所征人户卖屋者有矣卖田者有矣卖牛者有矣卖子女者有矣脱妇人之簪珥者有矣敲扑之下何求不足寃号之声上彻于天人事既乖天道不顺苦雨连月米珠薪桂官吏里胥旁午乡曲鸡犬不宁为民父母行政何忍至于此也若求貱于粮里已貱虚粮已貱盐粮又貱中户貱如是其多也民有所不堪矣然则何为而可也吾闻纸价数万四十六县出之一县一千则四万六千矣县加五百则六万矣吾县以一千五百为率除已征若干尚欠若干未征若干其逃亡死絶军户生员贫难下户悉应蠲免外其余人户多则朋合少则独征足一千五百之数则已矣事难悬度其损益又在执事裁之也主于不伤吾仁民之心而已若据元申之数务求取盈以媚上司之意而失下民之望恐仁者之用心不如是独执事未知其情耳使知之也其有不从乎或曰其如上司何予应之曰公卿大臣其天人耶抑生于人间也方其困于闾阎游于学校击节伊周高谈孔孟其志何如哉一旦得行其道其不能为吾民之福乎民者邦之本也财者民之命也伤其财则伤其命伤其命则伤其本矣朝廷建官分职所以固其本也诸公其肯伤邦家之本而不能为吾民之福乎郑侠布衣也见民苦于新法为流民图以进况名在从臣之列者吾当披肝胆以与尔百姓请命诸公宜无不从者信笔遽书不觉满纸
　　与苏伯诚　　　　　　　　　　杨　廉
　　执事为白鹿书院起废俾士子讲明朱学甚善比到洞中见杰栋一新青衿大集甚慰甚慰更闻向日周朱二先生之祠杂以陶李诸人执事分两祠以祀之尤是但今两祠并峙一门共入殊无差别而于尊奉二先生之意似犹欠专今不若改门正对二先生之祠其陶李之祠从旁而入为当又二先生祠宜以黄干李燔张洽黄灏陈宓等配食诸人皆晦翁高弟尝讲学其处乃不得分一席而坐而陶元亮之隐节李太白之文章独得俎豆其间不亦有轻重之失伦哉宋史道学传黄干字直卿闽县人尝入庐山访其友李燔陈宓讲乾坤二卦于白鹿洞山南北之士皆来集李燔字敬子建昌人郡守请为白鹿书院堂长学者云集讲学之盛他郡莫比张洽字元德清江人尝为白鹿山长黄灏字商伯都昌人熹守南康执弟子礼质疑问难及宋史列传陈宓字师复丞相俊卿之子少登朱熹之门长从黄干游知南康时造白鹿洞与诸生讨论其畧如此冀执事更考而并祀之庶无遗恨不具
　　复江右藩宪诸公　　　　　　　陈宪章
　　七月二十四日仆方困暑闭斋独卧李刘二生适至书币交陈辉映茅宇仆再拜读书识其所以来之意殊不敢当匡庐五老名山也白鹿名书院也诸公皆世伟人也修名山复名书院之旧希世伟事也仆生于海濵今五十有四年矣未始闻天下有如是之事悠然得趣于山水之中超然用意于簿书之外旁求儒师俾式多士将以培植化原辅相皇极以无负于斯世斯民也呜呼盛哉昔朱文公之留意于斯地也一赋一诗足以见之其与诸公之心盖异世同符也诸公读文公之书慕文公之道亦罔不惟文公是师也自文公没至今垂四百载仕于江右者多矣其间有能一动其心于白鹿之兴废者谁欤文公固有待于诸公也诸公诚念此不宜谋及鄙人鄙人非不欲斯道之明也学焉而不得其术其识昬以谬其志弱以小其气之馁其行愈肆其文落寞而不章岁月侵寻老将至矣其于圣贤之道非直不能至而已其所求于心措于其躬者亦若存而若亡虽欲自信而不可得况以导人哉百钧之任以与乌获而不与童子虑弗称乎力也故夫天下之事虑而作者患恒少不虑而作者患恒多千里之足不蹶于逺途万斛之舟不濡于大水其才足以胜之非不虑而作者也使之不以其诚任之而过其分与自欺而误人者其失均耳诸公独不虑至此乎天下有任大责重而禄位不与者兼能胜之则至大至通无方无体故能为天地立心为生民立极为往圣继絶学为万世开太平所谓建诸天地而不悖质诸鬼神而无疑百世以俟圣人而不惑此其分内也宇宙无穷谁当负荷伏惟诸公念之虑之勿迁惑于众口期匹休于先贤收囘束币更聘真儒俾诸士子有所效法以无负于今日之意也幸甚幸甚
　　与张学谕书　　　　　　　　　费　宏
　　吾铅昔有羣贤堂取是邑前后名贤之所经歴邦人之有行义寓客之为时望者不以爵秩穹卑姓名显晦凡有一善言行皆传之赞之又从而俎豆之其详具于邑志盖一方之盛典也然所祀邦人自状元刘公之道而下有宗丞虞公泰刺史祝公可久辛公祐龚公□及傅长者緽韩孝廉洙申孝子世宁太守胡公濬宪副胡公汉屈指数之才十人而已矣某尝恨之铅为县几八百年而其乡人之行义可称者仅止于此岂此外果无其人耶抑文献不足而无所于征耶某尝读晦翁文集见其与蔡季通书劄谓铅山徐子融老成有守尝作小学欲延之家塾为诸子师范子融不知为本邑何许人既为晦翁所重则其人必贤者也然吾铅之人鲜有知子融者使其姓名不载于大贤之集则逐将与草木同归于朽腐而已然则谓是邑之贤果止于所祀十人而可乎堂之废不知在何时而邑中乡贤之祠久矣不设某每病之盖世多中人其特立独行者千百中不能一二惟上之人于其特立独行者能崇重而表扬之则人有所慕其可导而上下者莫不激昻自励而欲为君子之归此乡贤名宦二祠有司不可以不举也兹幸先生来署县教拳拳以尊贤善俗为务近闻县主王公议祀乡贤者没而有知九原之下必当有以自慰彼其好修自重固不负于勤一世以为心也由是乡人子弟知为善之名虽久不没岂无自奋而思齐者乎然则吾铅之缺典自先生与王公创之吾铅之多贤亦将赖先生与王公作之岂非一时之大快事耶前此铅之所祀仅十人固甚少也今兹之举茍有可祀而无愧者愿博采而増入之勿患其人之多使所举不公而有愧于俎豆则一人滥入已足为此祠之病使所举无私而有补于风化则虽多又何害焉大都立祠示教在于至公欲其多而不贤者与焉固非公也患其多而贤者遗焉亦非公也某方幸兹举为一时之盛典而輙虑贤者之或见遗故以此告于先生惟裁之不备
　　与刘进贤书
　　向年执事在德兴闻听断之暇每与诸生商确文字讲评道义已窃叹执事之才力过人其中所养必不凡非今之俗吏可及矣既而更治大邑虽为进贤之民喜而夺此与彼亦不能不为德兴之民恨乃今事变忽起贵治适在疆域之内达道之冲实为省东要害岂非天佑斯人隂牖当道之衷而预以贤者处兹要地耶兹岂偶然之故耶生初闻难作虑其放兵四掠日夜西望惟恐烟尘之近寝食几废且将为迁避之谋三四日前人士从西来者盛传执事方且奨率义兵守御不懈贼党过者擒戮无遗诚所谓听于下风而窃自増气者执事以儒生文士首与贼抗挺然为一方忠义之倡盖与古之柳公权颉颃下上而其保障东北预伐叛谋且使之内顾巢穴不敢扬帆而南指则又二顔之事业也使朝廷养士皆如执事则淮南之谋自寝而今日之变可无矣仆恨相去隔逺未能朝夕左右有所赞画而向往之诚匪朝伊夕闻反贼之兵入湖者已被官兵杀败而其气甚沮果尔则亡在旬日况人知逆顺皆有击鼓荷戈之志执事与马余干兵力果足以胜之何不率之直捣城下与之一决以早收成功而上报天子耶若拘常守故必待王师之至则事久或变况客兵四集烦费骚然民之受害益甚矣往年安化王谋叛不数日仇钺郑乡安国等相与聚谋擒其党何锦丁广周昻而寘鐇遂就缚亦未尝待王师之至也乱臣贼子人得而诛先发后闻又儒先明训执事幸图之都宪阳明王公亦调兵四集矣借箸前筹以为忠义之助仆虽驽怯固不惮于一行也人囘无任见教幸甚
　　贺中丞王公平定逆藩啓
