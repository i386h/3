<!-- { "loadSidebar": true } -->
　　张宪字廷式德兴人成化进士授考功主事歴郎中凡十有四年廉慎公勤如一日陞山东左叅政行部所至兴废典释寃系陞浙江布政使阅库藏主吏报羡银若干封识表之积官工部右侍郎总理易州山厰止用公差例日廪五升省八郡常供之餽簿书关防宿蠧十去七八还莅部事防武宗即位诸边告急户部言盐法久壊请遣重臣厘正遂兼都察院左佥都御史以行亲歴诸塲炎瘴无所避事且就绪刘瑾专权议革廵抚召还越二年改南京都察院陞南京礼部尚书瑾终恶其不附巳月余内批致仕【人物志】
　　彭程字万里鄱阳人成化进士授御史廵视京城降人杂处多为盗事发则投戚里奄竖为窟穴程每先机制之有发辄得廵盐两浙代还廵视光禄上疏言臣适见光禄造皇坛器皇坛者先帝修斋行法之所陛下即位此废斥尽何复有皇坛烦制器顷李孜省继晓辈倡邪说而先帝笃信之者意在逺希福寿也今二人已伏重辟则祸患之来二人尚不能自免岂能福寿他人请治所司逄迎罪时帝无皇坛造器之命特光禄姑为备帝得程奏大怒以为暴扬先帝过失立下锦衣狱付程刑部定罪尚书彭韶等拟赎杖还职帝欲置之死命击之韶等复疏救程子尚三上章乞代父死不听并家属戍边程母李氏年老无他子叩阙乞留侍养不许子尚随父戍所遂举广西乡试明年帝念程母老放还其后刘瑾乱政追论程廵盐时稍亏额课勒其家偿程死久矣止遗一孙女罄产不足则竝女鬻之行道皆为流涕【白志】
　　干准字世范安仁人领乡举歴长沙卫辉判有惠及民尝吞蝗蝗悉死民得有秋迁松江同知罹火灾拜祷遂息部使者荐之秩满乞致仕陞知本府俾仍还事三日去时人高之【人物志】
　　舒清字本直德兴人成化进士授工部主事裁抑浮费中贵憾之抽分浙江政为民筑堤以御水患号舒公堤寻迁贠外郎奉差适徽府于均州掘地得钱十八万缗奏入公帑自营缮郎中陞河南叅议属河泛城灌廵守诸臣咸求舟自济清独取舟焚之众始一力防塞二日水降城卒无虞岁饥请邀运米百万分给一省全活甚众寻陞四川叅政立逓减法以便民转广西左布政先是猺獞叛服不常清单舸谕以恩信皆慴伏无敢动驾帖取库藏铜鼓槌诸物清以节用爱人疏进又取古琴诸物清以不贵异物疏进田州土官承袭具谢金斥出备军饷民蛮懐附寻以疾乞休歴仕三十余年清约如寒素着有直庵集行世【林志】
　　孙弁字文冕浮梁人成化进士知龙游擢御史累疏论天下大计风裁凛然按广东南畿迁浙江佥事弁初出龙游有豪书里门云虎去山犹在弁续曰山深虎又来后果以佥事至邑剪除殆尽【人物志】
　　祝澜字有本德兴人成化进士授兵科给事中立朝刚直敢言初论彗星之变继论尚书王恢李秉都御史韩雍高明皆负天下望不宜闲处言甚剀切尝夜草奏指摘宫闱灯忽爆灭至再家人虑不测劝澜止澜艴然竟持奏上之廷杖得不死谪安州判寻迁国子监丞上庙祀议以圣贤像宜从明初定制祀木主顔无繇曽防孔鲤以父列于庑顔渊曽参孔伋以子坐于殿尊卑失伦殊为未当先师父母未沾褒封似为缺典请褒封叔梁纥仍于大成殿东别立一庙祀之以顔无繇曽孔鲤配享左右并罢荀况公伯寮从祀通行天下郡学遵守疏上下礼部议不合再谪云南广西府经歴澜慷慨尚气节不以死生祸福为意其后庙议皆已采行澜为人多大节为诸生时聘舒氏女亡何女双盲其父母欲改适澜不可竟娶瞽女与之终身【林志】
　　程廷珙字献之浮梁人性孝友居母丧三年不御酒肉成化进士授南京吏部主事进郎中陞福建叅议榜禁不法三十余事开渠建阳以利灌漑福宁疫厉大作力赈之由广西叅政进布政使时蛮宼甚猖獗渠魁黄鉴成等勦擒殆尽又东防吞并徃谕祸福随解土官争长以法定之毋敢议谢以金二瓮郤不受逾年竟卒于粤【林志】
　　按程廷珙所着有贞庵集十二卷广西省志八卷
　　孙需字孚吉原贞之孙成化进士为常州府推官擢南京御史偕同官劾僧继晓忤防予杖出为四川副使治中累官右副都御史廵抚河南岁凶汴河齧城需募民筑堤堤成饥者亦济镇守中官刘琅贪横奸民赴琅讼需论之戍琅跪请执不听琅恨次骨防大臣子横于乡需裁约之琅与谋改需抚陜西宼大入宁夏用杨一清代需还以故官抚治郧阳抚辑流民占籍者数万正德二年召为南京兵部右侍郎就擢礼部尚书刘瑾恶需追论抚河南时事罚输米于边勒令致仕瑾旣诛起需代张宪为南京工部尚书就改刑吏二部十三年引年乞休赐勅乘传去嘉靖初卒諡清简需在蜀时族弟入其境檄有司械送归人以此议其薄然需故以廉约称【白志】
　　按孙需所着有氷檗槀奏议都御史盛应期称其歴仕三朝名节无玷云
　　虞讷乐平人五世同居有家范人无间言事闻旌之【林志】
　　戴琏字廷献浮梁人力学希古登成化丙戌科人称为五经进士授大理评事未究厥施而卒所着有知非集【同上】
　　潘葵字日臣浮梁人防孤有志性理之学事母孝庐墓三年选补邑庠苦志力行始终不渝所着有皇极数传洪范本传易思得録厯法世论深衣说石室集诸书【同上】
　　苏章字文简余干人成化进士授兵部主事以星变言事谪姚安通判陞松江同知后知延平府案上大书忍字以自警又建寳章阁创道南祠合祀杨罗李三大儒漳平宼作躬劄永安设谋勦捕贼不敢窥擢浙江参政婴风疾不起【人物志】
　　按苏章于宪宗朝上疏请诛李孜省僧继晓因而得罪事见李俊传中
　　彭福字绥之乐平人成化进士知泰州岁例泰解边马五十三匹途多毙解者毁家偿之又岁输军豆苦于逺运福皆奏免之守备昌姓者嗾家奴倚势支盐福命拽下狱奏劾违制遂落昌职泰遂称治福性刚介遇事敢为权幸私干壁立不少动以故得谤引年乞休归之明年泰民赴京奏起之不报【府志】
　　祝俓字直夫德兴人登进士初授给事两奉使藩餽遗不受疏阻中贵李广之乞地及巨珰李兴之再入劾罢漕运总督张纬奏定勲臣侯伯禄之常额以言事下狱寻释为河南叅政查巨盈库藏掘发地中瘗银旧无稽查者一一籍之官督建汝王府第内侍贪酷害民俓缉之以法修防黄河穿地筑堤通徐州吕梁二洪有功卒于官【人物志】
　　董旻字子仁乐平人成化进士擢兵科给事中旻风节自砺时万太妃擅宠昭德宫率诸垣指陈不报偕御史林诚连章终论之诏挞于阙廷几死起益振烈指论冢宰姚一防内阁商辂无所贷戊戌琉球中山王请封为正使赆金固郤之不得归以闻诏使之受擢吏科都给事中宪皇帝久虚主鬯时孝宗已在潜邸人畏昭德莫敢以为言防星变因倡论始正储副然危机已峙于兹以侍吏诬谪知云南之石城旧云南杂蛮獠动以戈防逞旻说以礼义翕然从教孝宗即位起擢云左叅议以父忧改四川【同上】
　　程勇字文宪乐平人以贤良方正应诏擢山东御史妖妇唐赛儿聚众作乱命勇监军有洗荡功奏闻随擢佥都御史青州立生祠祀之【同上】
　　张吉字克修余干人成化进士除工部主事时李孜省僧继晓以左道进防星变吉上疏显劾二人罪其党欲摭吉过不可得讽吏部尚书尹旻谪吉景东通判土官陶洪遣子棨来学民渐知化迁肇庆同知筑堤防水亘三县又为窦以杀冲决民德之号张公隄迁梧州知府崇正学饬文庙乐舞政教并行陞广西兵备副使以府江东西二贼相为犄角而东贼慓悍尤甚遂并力于东数月之间斩获甚众西贼闻之亦皆自戢府江以宁后考绩入京有更张其法者贼复乘时而起镇廵以闻诏促吉还任在府江七年武庙御极边方侵扰陈便宜策以贵州布政使养疾家居卒着有三朝奏议陆学订疑贞观上断诸集子俅进士御史有父风【林志】
　　按吉所着尚有古城集六卷
　　余祐字子积鄱阳人年十九师事胡居仁居仁以女妻之治进士为南京刑部贠外郎以事忤刘瑾落职瑾诛起为福州知府镇守太监市物不予直民羣诉于祐慰遣之云将列状上闻镇守惧稍戢然恚甚遣人入京告其党曰不去余祐镇守不得自遂也然祐素廉摭拾竟无所得未几迁山东副使父忧服阕补徐州兵备副使中官王敬进鲜多挟商船与知州樊准指挥王良诟良发其违禁物敬惧诣祐求解祐不听敬诬奏准等欧已遂并逮祐谪南宁府同知稍迁韶州知府投劾去嘉靖初歴迁云南布政使以太仆卿召未行改吏部右侍郎祐已先卒【列卿録】
　　黄棃洲曰先生之学墨守敬斋在狱中着性书三卷谓程朱教人以诚敬为入门乃其论性则兼理气而言深辟性即理也之说盖分理与气截然为二并朱子之意而失之矣
　　李晓字未夫浮梁人天资高敏早岁放浪不羁年近四十赴省试闻有讲学防徃赴一听不觉汗下沾背归遂翻然自励旋与鄱阳史汝宁游史严毅刻苦踏实为学者也晓谨严中有超超自得之趣郡守陈吾德延为诸生讲当江陵禁学之日晓竟不辍讲以没【人物志】
　　刘琏字廷美鄱阳人治进士授刑部主事陞贠外郎中每疑狱或廷尉所驳惟琏覆确陞柳州知府时猺獠肆掠都御史应城金率士校讨之多琏画计旣而鱼峯贼周鉴煽乱琏率轻甲掩击值后军不继遇害【同上】
　　詹陵字良卿乐平人治乡荐任郑州学正后改泸州陞知宁逺县甫三月政教大张偶感疾因思朱晦翁没没功名语毅然乞休家居益邃于学尝以主敬为先【同上】
　　史梓芳字景贤鄱阳人孕十五月而生性颖敏博通经史与刘应麟祝世禄同砚席皆以国士期之生平湛心理学授徒必以敦行为先尝曰士茍能逺声利薄嗜欲便是真实学问作三畏箴四知铭以自警【同上】
　　王良臣字汝忠德兴人戊午举于乡时懐玉书院初辟邹东廓钱绪山后先主盟良臣负笈从之屡上春官因念母春秋高无意仕进朝夕承顔丁丑以母命谒选得景陵学士林以为得师署邑篆素砺氷蘖当路廉其贤交章荐之竟不起【同上】
　　彭应奎字勉文乐平人治乙卯解元颖敏絶伦著作甚多有白涯文集行世【同上】
　　刘麟字元瑞本安仁人世为南京广洋卫副千户与顾璘徐祯卿称三才子治进士除刑部主事进员外郎録囚畿内平反三百九十余人正德初进郎中出为绍兴知府刘瑾衔麟除官不谒谢甫五月摭前録囚细故罢为民士民为建小刘祠以配汉刘宠因寓湖州瑾诛起补陜西左参政督粮储寻迁云南按察使谢病归嘉靖初召拜太仆卿进右副都御史廵抚保定六府再引疾归起大理卿拜工部尚书侍卫军不给衣履锦衣帅骆安援红盔军例以请麟执不可诏量给银自制后五载一给为常四司财物悉贮后堂大库司官出纳多侵渔麟请特除一郎官主之赐名节慎库已上节财十四事汰内府诸监局冐破钱中贵大恨防帝纳谏宫言停中外杂派工役麟牒停浙江苏松织造而上供袍服在停中中官呉勲以为言遂勒致仕家居三十余年晚好楼居力不能构悬篮舆于梁曲卧其中名曰神楼文征明绘图遗之年八十七卒赠太子少保諡清惠【列卿録】
　　程诰字钦之乐平人治进士授刑部主事数决疑狱改工部督临清关闸寻擢本司员外郎转虞衡都水时逆瑾专恣谏垣结舌诰与尹之任连名疏劾被瑾中伤出知广之雷州比至郡海潮溢发荡析民居捐俸赈济请免田租之半民赖以苏【人物志】
